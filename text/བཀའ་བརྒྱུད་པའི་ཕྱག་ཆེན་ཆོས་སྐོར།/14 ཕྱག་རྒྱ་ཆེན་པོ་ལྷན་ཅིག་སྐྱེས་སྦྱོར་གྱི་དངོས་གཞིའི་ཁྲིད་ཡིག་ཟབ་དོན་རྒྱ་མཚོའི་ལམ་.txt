བཀའ་བརྒྱུད་པའི་ཕྱག་ཆེན་ཆོས་སྐོར།
པོད ༡༤
ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་གྱི་དངོས་གཞིའི་ཁྲིད་ཡིག་ཟབ་དོན་རྒྱ་མཚོའི་ལམ་ཚང་བླ་ན་མེད་པ།
"$ ༄༅། །ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་གྱི་དངོས་གཞིའི་ཁྲིད་ཡིག་ཟབ་དོན་རྒྱ་མཚོའི་ལམ་ཚང་ བླ་ན་མེད་པ་ཞེས་བྱ་བ་བཞུགས་སོ། ། ༄༅། །བཀའ་བརྒྱུད་རིན་པོ་ཆེ་ཡེ་ཐོག་སངས་རྒྱས་ཆོས་སྐུ་ཀུན་ཏུ་བཟང༌། ། ངེས་པ་ལྔ་ལྡན་ལོངས་སྐུ་རྡོ་རྗེ་འཆང༌། ། བཅུ་གཉིས་མཛད་སྟོན་མཆོག་སྤྲུལ་ཐུབ་པའི་དབང༌། ། ངོ་བོ་ཉིད་སྐུ་དཔལ་ལྡན་པདྨ་སྐྱེས། ། སངས་རྒྱས་ཉག་གཅིག་བརྒྱུད་པའི་རྗེ་བཙུན་ཚོགས། ། བཀའ་དྲིན་མཉམ་མེད་རྩ་བའི་བླ་མའི་ཞབས། ། དཀོན་མཆོག་རྩ་གསུམ་སྐྱབས་གནས་རྫོགས་པར་འདུད། ། མཁའ་མཉམ་འགྲོ་ཀུན་རྣམ་གྲོལ་བྱིན་གྱིས་རློབས། །
འདིར་ཤེས་རབ་ཀྱི་ཕ་རོལ་ཏུ་ཕྱིན་པའི་བརྗོད་དོན་འཆད་པའི་གཞུང་ལུགས་རྒྱ་བོད་དུ་བྱོན་པའི་པཎ་གྲུབ་ཇི་སྙེད་པས་བཀྲལ་བ་ལ་བསམ་གྱིས་མི་ཁྱབ་ཀྱང༌། གངས་ཅན་འདིར་རང་གཞན་གྱི་གྲུབ་མཐའ་སྨྲ་བའི་མཁས་གྲུབ་མང་པོས། གདུལ་བྱ་མཆོག་གི་སྐལ་བ་ཅན་རྣམས་ལ་ལེགས་པར་འདོམས་པའི་མན་ངག་ཆེན་པོ་རྣམ་གསུམ་དུ་གྲགས་པའི་ནང་ཚན་ནས། ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་གྱི་དངོས་གཞིའི་ཁྲིད་རིམ་ཟབ་དོན་རྒྱ་མཚོའི་ལམ་ཚང་བླ་ན་མེད་པ་ཉིད་ཀྱི་ཚུལ་མདོ་ཙམ་ཞིག་བརྗོད་པར་བྱ་བ་ལས། གང་ཞིག་སྐལ་ལྡན་གྱི་སྐྱེས་བུ་རྣམས་ཚེ་གཅིག་གིས་བྱང་ཆུབ། འབྲས་བུ་རང་རིག་གཞི་ཐོག་ལས་བསྒྲུབ་པར་འདུན་པ་རྣམས་ཀྱིས་ནི། ལམ་ཐམས་ཅད་ཀྱི་སྙིང་པོའི་ཡང་སྙིང་ངེས་དོན་ཟབ་མོ་བླ་ན་མེད་པ་འདི་ཉིད་ལ་འཇུག་ཅིང་ཡང་དག་པར་ཉམས་སུ་ལེན་པར་བྱ་དགོས་པའོ། ། དེ་ལ་ཚུལ་བཤད་བྱ་ཐ་སྙད་ཀྱི་བརྡ་དང་སྡེབ་སྦྱོར་གཙོ་བོར་བྱས་ན་ཕལ་ཆེར་གྱིས་ཅུང་ཟད་གོ་དཀའ་བར་དོགས་པས་གོ་བདེའི་ཚུལ་དུ་བཤད་པར་བྱ་བ་འདི་བཞིན་ཡིན། དེ་ལ་དང་པོ་སྔོན་དུ་འགྲོ་བའི་རིམ་པ། གཉིས་པ་དངོས་གཞིའི་རིམ་པ།
གསུམ་པ་རྗེས་ཀྱི་རིམ་པ་དང་གསུམ་མོ། ། དང་པོ་སྔོན་དུ་འགྲོ་བའི་རིམ་པ་ལའང་སྤྱིར་བཤད་པ་དང༌། བྱེ་བྲག་གི་ཉམས་ལེན་བཤད་པ་གཉིས། དང་པོ་སྤྱིར་བཤད་པ་ལ། དང་པོ་ཆོས་ཐམས་ཅད་རང་གི་སེམས་སུ་བསྟན་པ། གཉིས་པ་སེམས་དོན་མ་བསྒོམ་པའི་སྐྱོན་དང་ཉེས་པ་བཤད་པ། གསུམ་པ་བསྒོམ་པའི་ཕན་ཡོན་བཤད་པ་དང་རྣམ་པ་གསུམ་མོ། དང་པོ་ཆོས་ཐམས་ཅད་རང་གི་སེམས་སུ་བསྟན་པ་ནི། དེ་ཡང་སྤྱིར་སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་རང་གི་སེམས་ཡིན་ཏེ། ས་བཅུ་པའི་མདོ་ལས།
ཀྱེ་རྒྱལ་བའི་སྲས་དག ། ཁམས་གསུམ་པོ་འདི་དག་ནི་སེམས་ཙམ་མོ། ། ཞེས་དང༌། གུར་ལས། རིན་ཆེན་སེམས་ལས་ཕྱིར་གྱུར་པའི། ། སེམས་ཅན་མེད་ཅིང་སངས་རྒྱས་མེད། ། ཅེས་དང༌། སམ་བུ་ཊི་ལས། ཕྱི་དང་ནང་གི་བདག་ཉིད་ཅན། ། འདི་དག་ཐམས་ཅད་སེམས་ཀྱིས་བཏགས། །
སེམས་ལས་མ་གཏོགས་པ་ཉིད་ནི། ། གཞན་དུ་ཡོད་པ་མ་ཡིན་ནོ། ། ཞེས་དང༌། རི་ཁྲོད་དབང་ཕྱུག་གིས། ཆོས་རྣམས་ཐམས་ཅད་རང་གི་སེམས་ཡིན་ཏེ། ། སེམས་ལས་མ་གཏོགས་ཆོས་གཞན་རྡུལ་ཙམ་མེད། ། ཅེས་སོ། ། དེ་ལྟར་ཡིན་ན་ཕྱི་རོལ་དུ་གཟུང་བའི་ཡུལ་གཟུགས་སྒྲ་ལ་སོགས་པའི་དངོས་པོར་སྣང་བ་འདི་ཇི་ལྟར་ཡིན་ཞེ་ན། སེམས་ཉིད་རང་གིས་རང་གི་གནས་ལུགས་མ་རིག་པར་ཐོག་མ་མེད་པ་ནས། བདག་གཞན་གཉིས་སུ་སྣང་བར་གྱུར་ཅིང༌།
ཕྱིའི་རྟེན་འབྲེལ་ས་བོན་གྱི་རྒྱུ་དང་འབྲེལ་པ་མྱུ་གུ་ནས་འབྲས་བུའི་བར་གྱིས་བསྡུས་པ། རྐྱེན་དང་འབྲེལ་བའི་ཆོས་འབྱུང་ལྔ་དུས་ཀྱི་འགྱུར་བ་དང་བཅས་པས་བསྐྱེད་པ་ལྟ་བུ་དང༌། ནང་གི་རྟེན་འབྲེལ་མ་རིག་པ་ནས་རྒ་ཤིའི་བར་གྱིས་བསྡུས་པ་ལྟ་བུར་ཕྱི་ནང་གཉིས་སུ་བར་མེད་པར་ཤིང་རྟའི་འཁོར་ལོ་ལྟར་འཁོར་ཏེ། དེར་འཛིན་པའི་རྟོག་པ་བག་ཆགས་བསགས་པས་འཁྲུལ་ངོར་ཕྱི་རོལ་གྱི་དོན་དུ་སྣང་བ་སྟེ། ལང་གཤེགས་ལས། བག་ཆགས་ཀྱིས་ནི་དཀྲུགས་པའི་སེམས། ། དོན་དུ་སྣང་བ་རབ་ཏུ་བྱུང༌། ། དོན་ཡོད་མ་ཡིན་སེམས་ཉིད་དེ། ། ཕྱི་རོལ་དོན་མཐོང་ལོག་པ་ཡིན། ། ཞེས་དང༌།
སཾ་ཊིར། ཆོས་རྣམས་སེམས་ཀྱི་འཁྲུལ་པ་སྟེ། ། སེམས་ལས་མ་གཏོགས་ཆོས་རྣམས་མེད། ། ཆོས་སུ་སྣང་བ་འཁྲུལ་པའི་སེམས། ། ཞེས་སོ། ། དེ་ཡང་དཔེར་ན། སྒྱུ་མ་མཁན་པོས་སྤྲུལ་པའི་རྟ་གླང་ལ་སོགས་པ་གདོད་མ་ནས་རྟ་གླང་གི་རང་བཞིན་ནི་ངོ་བོར་གྲུབ་པ་མེད་ཀྱང༌། རྟ་གླང་དུ་བསྙོན་པ་མེད་པར་སྣང་བ་ལྟར། སེམས་འཁྲུལ་པའི་བག་ཆགས་བརྟས་པ་ལས་ཕྱི་རོལ་གྱི་དངོས་པོ་སྣ་ཚོགས་སུ་སྣང་བ་སྟེ། ཏིང་འཛིན་རྒྱལ་པོར།
སྒྱུ་མ་བྱེད་པ་དག་གིས་གཟུགས་སྤྲུལ་ཏེ། ། རྟ་དང་གླང་པོ་ཤིང་རྟ་སྣ་ཚོགས་བྱས། ། དེ་ལ་ཇི་བཞིན་སྣང་བ་གང་ཡང་མེད། ། ཆོས་རྣམས་ཐམས་ཅད་དེ་བཞིན་ཤེས་པར་གྱིས། ། ཞེས་པ་ལྟར་རོ། ། འོ་ན་སེམས་ཉིད་འཁོར་འདས་སུ་འགྱུར་ཚུལ་ཇི་ལྟ་བུ་སྙམ་ན། རང་སེམས་འདི་ཉིད་རང་གིས་རང་ངོ་མ་ཤེས། རང་རིག་རང་ཚོ་མ་ཟིན། འཁྲུལ་པ་ཡང་འཁྲུལ་ཉིང་འཁྲུལ་དུ་ཤོར་བས་འཁོར་བར་འཁྱམས་པ་ཡིན་ལ། དེ་ལྟར་མིན་པས་རང་སེམས་འདི་རང་གིས་ངོ་ཤེས།
རང་རིག་རང་ཚོ་ཚུགས། འཁྲུལ་པ་མེད་པའི་དག་པ་ཆོས་ཉིད། རང་གིས་རང་རིག་པ་ནི་སངས་རྒྱས་པ་ཡིན་པས། དོན་དུ་སེམས་ལས་མ་གཏོགས་འཁོར་འདས་ཅི་ཡང་མེད་ཅེས། ཨོ་རྒྱན་རིན་པོ་ཆེས་གསུངས་པ་ལྟར་ཡིན་པས། སྲིད་ཞིའི་བྱེད་པོ་ཐམས་ཅད་རང་གི་རིག་པ་འདི་ཉིད་ཡིན་པ་ལས། དེ་ལྟར་འཁོར་འདས་རྩ་བ་སེམས་ཡིན། འཁོར་འདས་ཀྱི་རྩ་བ་སེམས་ཡིན་ཕྱིན་ཆད་རང་གི་སེམས་འདུལ་བ་གལ་དུ་ཆེ་བ་ནི། དཔེར་བགྱིས་ན། མར་འདོན་ཚེ་མར་གྱི་རྒྱུ་འོ་མ་དཀྲོགས་ན་མར་ཡོང་ལ།
དེ་མིན་ཆུ་དཀྲོགས་པས་མར་མི་ཡོང་བ་བཞིན། རང་ཉིད་སངས་རྒྱས་ཀྱི་འབྲས་བུ་བསྒྲུབ་པ་ན་སངས་རྒྱས་ཀྱི་རྒྱུར་གྱུར་པ་རང་སེམས་ཀྱི་དྲི་མ་སྦྱངས་པས་འབྲས་བུ་ཐོབ་པ་ཡིན་མ་གཏོགས་ཆུ་དཀྲོགས་པས་མར་མི་ཡོང་བ་བཞིན། ཁ་ཕྱི་ལ་བལྟས་པས་ནང་དོན་གྱི་འབྲས་བུ་འགྲུབ་པ་མིན་པར་ཤེས་དགོས་ཏེ། བརྟག་གཉིས་ལས། རྨོངས་ཕྱིར་འཁོར་བའི་གཟུགས་ཅན་ཉིད། ། རྨོངས་མེད་འཁོར་བ་དག་པས་ནི། ། འཁོར་བ་མྱ་ངན་འདས་པར་འགྱུར། ། ཞེས་དང༌། ཀླུ་སྒྲུབ་ཀྱིས། གང་ཞིག་འཁོར་བའི་རྒྱུར་གྱུར་པ། །
དེ་ཉིད་སྦྱངས་པ་བྱས་པ་ལས། ། དག་པ་དེ་ཉིད་མྱ་ངན་འདས། ། ཞེས་གསུངས་སོ། ། དེ་ལྟར་སྐྱོན་ཡོན་ཐམས་ཅད་ཀྱི་རྩ་བ་སེམས་ཀྱིས་བྱས་པའམ། སེམས་ཀྱི་རྒྱུ་ལས་བྱུང་བའམ། སེམས་ལས་ཤར་བ་ཡིན་ཏེ། ལང་གཤེགས་ལས། མེ་ལོང་ལ་ནི་གཟུགས་སྣང་ཡང༌། ཡོད་པ་མིན་པར་སྣང་བ་ལྟར། ། སེམས་ཀྱི་སྣང་བར་མ་ཤེས་པར། །
རྣམ་པར་རྟོག་པ་གཉིས་སུ་སྐྱེ། ། རྣམ་རྟོག་བག་ཆགས་འབྲེལ་བ་ཡིས། ། སྣ་ཚོགས་སེམས་ལས་བྱུང་བ་ཡི། ། མི་རྣམས་ལ་ནི་ཕྱིར་རོལ་སྣང༌། ། འཇིག་རྟེན་པ་ཡི་སེམས་ཙམ་མོ། ། ཕྱི་རོལ་སྣང་བ་ཡང་མེད་དེ། ། སེམས་ནི་སྣ་ཚོགས་རྣམས་སུ་ཤར། ། ལུས་ལ་ལོངས་སྤྱོད་གནས་འདྲ་བ། ། སེམས་ཙམ་དུ་ནི་ངས་བཤད་དོ། ། ཞེས་དང༌།
ཕལ་པོ་ཆེར། སེམས་ནི་རི་མོ་མཁན་དང་འདྲ། ། སེམས་ཀྱིས་ཕུང་པོ་བྱས་པ་སྟེ། ། འཇིག་རྟེན་ཁམས་ནི་ཇི་སྙེད་པ། ། དེ་སྙེད་ཐམས་ཅད་སེམས་ཀྱིས་བྲིས། ། ཞེས་དང༌། དཀོན་མཆོག་སྤྲིན་ལས། འཇིག་རྟེན་སེམས་ཀྱིས་ཁྲིད་པ་སྟེ། ། སེམས་ཀྱིས་སེམས་ནི་མི་མཐོང་ངོ༌། ། དགེ་བའམ་ནི་མི་དགེ་བའི། །
ལས་ནི་སེམས་ཀྱིས་བསགས་པ་ཡིན། ། སེམས་ནི་མགལ་མེ་བཞིན་དུ་འཁོར། ། སེམས་ནི་རླབས་དང་འདྲ་བར་གཡོ། ། སེམས་ནི་ནགས་ཀྱི་མེ་བཞིན་བསྲེག ། སེམས་ནི་ཆུ་ཆེན་བཞིན་དུ་བསྐྱོད། ། ཅེས་དང༌། གུར་ལས། ཐོག་མ་མེད་པའི་སྲིད་གྱུར་ནས། ། ཕྱི་རོལ་དོན་དུ་བརྟགས་པ་སྟེ། ། ཐམས་ཅད་སེམས་ཀྱི་རྣམ་འཕྲུལ་ཞིང༌། །
སེམས་ཉིད་ཀུན་ཏུ་སོང་བའོ། ། ཞེས་དང༌། སེམས་ལས་ཕྱི་རོལ་འགྱུར་མེད་དེ། ། གཟུགས་སོགས་སོ་སོར་སྣང་བ་རྣམས། ། སེམས་འདི་ཁོ་ན་སྣང་བ་ཡིན། ། ཞེས་གསུངས་པ་ལྟར་གྱི་དོན་གོ་ཞིང་ཤེས་པར་བྱེད་དགོས་པའོ། ། གཉིས་པ་སེམས་དོན་མ་བསྒོམས་པའི་སྐྱོན་བཤད་པ་ནི། ཡང་དག་པའི་དོན་མ་བསྒོམས་ན་སངས་རྒྱས་ཀྱི་བསྟན་པ་ལ་ཞུགས་ནས་དམ་པའི་ཆོས་ལ་ཚིག་ཙམ་གྱི་ཐོས་བསམ་ལ་སོགས་པ་ཅི་བྱས་ཀྱང་གནས་སྐབས་ཀྱི་འབྲས་བུ་ཙམ་ལས་མཐར་ཐུག་པའི་རྣམ་གྲོལ་མི་ཐོབ་པར་དཔེ་དུ་མའི་སྒོ་ནས་གསུངས་ཏེ། སྡོང་པོ་བཀོད་པ་ལས། ། ཡང་དག་སངས་རྒྱས་བསྟན་པ་འདི། །
ཐོས་པ་ཙམ་གྱིས་མི་འགྲུབ་བོ། ། དཔེར་ན་ལ་ལ་ཆུ་ཀླུང་གིས། ། སྟོབས་མེད་ནན་གྱིས་ཁྱེར་བ་དག ། སྐོམ་ནས་ཤི་བར་གྱུར་པ་བཞིན། ། མ་བསྒོམས་ཆོས་ཀྱང་དེ་བཞིན་ནོ། ། ཇི་ལྟར་འགྲོ་བ་མང་པོ་ལ། ། ཟས་དང་སྐོམ་དག་བྱིན་གྱུར་ཀྱང༌། ། བདག་ནི་བཀྲེས་པས་ཤི་བ་ལྟར། ། མ་བསྒོམས་ཆོས་ཀྱང་དེ་བཞིན་ནོ། ། ཇི་ལྟར་སྨན་པ་ལ་ལ་ཞིག །
སྨན་རྣམས་ཐམས་ཅད་བདོག་བཞིན་དུ། ། ལྟོ་བའི་ནད་ཀྱིས་ཤི་བ་ལྟར། ། ཆོས་ལ་མ་བསྒོམས་དེ་བཞིན་ནོ། ། ཇི་ལྟར་དབྱིག་གི་མཛོད་དག་ཏུ། ། རིན་ཆེན་གྲངས་མང་བགྲང་བྱས་ཀྱང༌། ། བདག་གིས་གཅིག་ཙམ་མི་ཐོབ་པ། ། ཆོས་ལ་མ་བསྒོམས་དེ་བཞིན་ནོ། ། ཇི་ལྟར་བདེ་བ་ཀུན་ལྡན་པའི། ། རྒྱལ་པོའི་ཕོ་བྲང་འཁོར་སྐྱེས་ཀྱང༌། ། ཟས་དང་སྐོམ་དག་མི་བདོག་པ། །
མ་བསྒོམས་ཆོས་ཀྱང་དེ་བཞིན་ནོ། ། ཇི་ལྟར་དམུས་ལོང་རི་མོ་མཁན། ། ཚོང་འདུས་དབུས་སུ་འབྲིར་བཅུག་ཀྱང༌། ། བདག་ཉིད་ཀྱིས་ནི་མ་མཐོང་བར། ། ཆོས་ལ་མ་བསྒོམས་དེ་བཞིན་ནོ། ། ཇི་ལྟར་མཚོ་ཆེན་མཉན་པ་ཞིག ། སྐྱེ་བོ་མང་པོ་སྒྲོལ་བྱེད་ཀྱང༌། ། བདག་ཉིད་དེ་ནང་འཆི་བ་ལྟར། ། མ་བསྒོམས་ཆོས་ཀྱང་དེ་བཞིན་ནོ། ། ཇི་ལྟར་ལམ་གྱི་གཞི་མདོར་ཡང༌། །
ཕུན་སུམ་ཚོགས་པ་ཀུན་བརྗོད་ཅིང༌། ། བདག་གིས་ཐོབ་པར་མི་འགྱུར་བ། ། མ་བསྒོམས་ཆོས་ཀྱང་དེ་བཞིན་ནོ། ། ཞེས་པ་ལྟར་རོ། ། ཡང་མ་བསྒོམས་ན་སེམས་ཉོན་མོངས་ཀྱི་དབང་དུ་ཡེངས་ནས་ངན་འགྲོར་ལྟུང་སྟེ། རྣམ་པར་རོལ་པའི་མདོ་ལས། སེམས་ཀྱི་རང་བཞིན་མ་རྟོགས་ན། སེམས་རྣམ་པར་རྟོག་པའི་ཁ་ཐབས་སུ་སོང་བས་ཁམས་གསུམ་དུ་འཁོར་ཞིང་རྒྱུད་དྲུག་ཏུ་འཁྱམས་པ་ཡིན་ནོ། ། ཞེས་དང༌། སྤྱོད་འཇུག་ལས།
སེམས་ནི་རྣམ་པར་གཡེང་བའི་མི། ། ཉོན་མོངས་མཆེ་བའི་ཕྲག་ན་གནས། ། ཞེས་དང༌། གང་གིས་ཆོས་ཀྱི་གཙོ་བོ་མཆོག ། སེམས་ཀྱི་གསང་འདི་མ་ཤེས་ན། ། བདེ་ཐོབ་སྡུག་བསྔལ་གཞོམ་འདོད་ཀྱང༌། ། དེ་དག་དོན་མེད་གྱི་ནར་འཁྱམས། ། ཞེས་སོ། ། ཡང་བསམ་གཏན་མ་བསྒོམས་ན་ཤེས་རབ་མི་སྐྱེ། དེ་མ་སྐྱེས་ན་བྱང་ཆུབ་མི་ཐོབ་སྟེ།
བཤེས་སྤྲིང་ལས། བསམ་གཏན་མེད་པར་ཡང་ནི་ཤེས་རབ་མེད། ། ཅེས་སོ། ། དེས་ན་ཚུལ་ཁྲིམས་ལ་གནས་པ་དང་ཐོས་བསམ་བྱེད་པ་རྣམས་ཀྱང་མཐར་སྒོམ་པ་ལ་སྦྱོར་བའི་ཕྱིར་ཡིན་ཏེ། མཛོད་ལས། ཚུལ་གནས་ཐོས་དང་བསམ་ལྡན་པ། ། སྒོམ་པ་ལ་ནི་རབ་ཏུ་སྦྱོར། ། ཞེས་སོགས་ཀྱི་ལུང་དོན་ཤིན་ཏུ་མང་ལ་དམ་པའི་ཆོས་ཚིག་དང་ཐ་སྙད་སྤྲོས་བཅས་ཀྱིས་གཡེངས་ན་དགོས་དོན་མི་འགྲུབ་པས། ཟབ་མོའི་གདམས་ངག་སེམས་ཐོག་ཏུ་ཉམས་སུ་ལེན་པར་དྲིལ་དགོས་པའོ། ། གསུམ་པ་བསྒོམ་པའི་ཕན་ཡོན་བཤད་པ་ནི།
ཡང་དག་པའི་དོན་བསྒོམ་པའི་བསོད་ནམས་ནི་དཔག་ཏུ་མེད་དེ། དེ་ཁོ་ན་ཉིད་བསྟན་པའི་མདོ་ལས། ཤཱ་རིའི་བུ་གང་གིས་བསྐལ་པ་གཅིག་གི་བར་དུ་ཉན་པ་བས། གང་གིས་སེ་གོལ་གཏོག་པ་ཙམ་གཅིག་ཏུ་དེ་ཁོ་ན་ཉིད་ཀྱི་ཏིང་ངེ་འཛིན་བསྒོམ་པ་བསོད་ནམས་ཆེའོ། ། ཤཱ་རིའི་བུ་དེ་ལྟ་བས་ན་དེ་ཁོ་ན་ཉིད་ཀྱི་ཏིང་ངེ་འཛིན་འདི་གཞན་ལ་ནན་གྱིས་གདམས་པར་བྱའོ། ། ཞེས་དང༌། གཙུག་ཏོར་ཆེན་པོའི་མདོ་ལས། བསྐལ་པ་མང་པོར་ཐོས་པ་དང་བསམ་པ་བས་ནི་ཉིན་གཅིག་ཆོས་ཉིད་ཀྱི་དོན་བསྒོམ་པ་བསོད་ནམས་ཆེའོ། ། དེ་ཅིའི་ཕྱིར་ཞེ་ན། དེས་སྐྱེ་འཆིའི་ལམ་དང་རིང་དུ་འབྲལ་བར་བྱེད་པའི་ཕྱིར་རོ། །
ཞེས་དང༌། རྟོགས་པ་རྒྱས་པའི་མདོ་ལས། ཐང་གཅིག་བསམ་གཏན་ཐུན་ཞུགས་ན། ། ཁམས་གསུམ་གང་བའི་མི་རྣམས་ལ། ། སྲོག་སྦྱིན་པས་ནི་འདི་དོན་ཆེ། ། ཞེས་དང༌། དམ་པ་འཇུག་པའི་མདོ་ལས། ཁམས་གསུམ་གྱི་སེམས་ཅན་ཐམས་ཅད་ལ་ཇི་སྲིད་འཚོའི་བར་དུ། འཚོ་བའི་ཡོ་བྱད་ཀྱིས་ཚོགས་བསགས་པ་བས། གང་རྣལ་འབྱོར་ལ་སྤྱོད་པའི་བྱང་ཆུབ་སེམས་དཔས་སེ་གོལ་གཏོག་པ་ཙམ་ཞིག་གི་ཏིང་ངེ་འཛིན་བསྒོམས་པ་དེ་ཉིད་བསོད་ནམས་ཆེའོ། །
ཞེས་དང༌། རྔ་ཅན་གྱི་མདོ་ལས། གང་གིས་སངས་རྒྱས་བསྒྲུབ་པར་འདོད་པ་དེས་ཐོག་མར་གཅིག་བསྒྲུབ་པར་བྱའོ། ། གཅིག་བསྒྲུབ་པ་གང་ཞེ་ན། སེམས་ཉིད་ཀྱི་དོན་བསྒོམ་པའོ། ། གཅིག་བསྒྲུབ་པས་མཐར་ཆོས་སོ་ཅོག་ཐམས་ཅད་ཀྱི་རྟེན་ཚུགས་པ་ཡིན་ནོ། ། དེས་ནི་ཆོས་ཐམས་ཅད་ཀྱི་དོན་ཤེས་པར་འགྱུར་རོ། ། ཞེས་དང༌། གསང་བ་བསམ་གྱིས་མི་ཁྱབ་བའི་མདོ་ལས། བྱང་ཆུབ་སེམས་དཔའ་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་པར་འདོད་པས་ཚིག་ལྷུར་བླང་བར་མི་བྱ་སྟེ།
བྱང་ཆུབ་ཀྱི་ལམ་ལ་སློབ་པར་འདོད་པས་སྒྲུབ་པ་ལྷུར་བླང་བར་བྱའོ། ། དེ་ཅིའི་ཕྱིར་ཞེ་ན་ཚིག་གིས་བསྐལ་པའི་བར་དུ་བྱང་ཆུབ་ཐོབ་པ་མེད་ལ། དོན་རྟོགས་པས་སྐད་ཅིག་གིས་གྲོལ་བར་འགྱུར་རོ། ། ཞེས་དང༌། གཙུག་ཏོར་དཀར་མོའི་མདོ་ལས། གང་གིས་རྡུལ་སྙེད་ཀྱི་བསྐལ་པར་མདོ་སྡེ་རྣམས་འབྲི་ཞིང་ཀློག་ལ་ཁ་ཏོན་དུ་བྱེད་པ་བས། ཐ་ན་ཉི་མ་གཅིག་ཙམ་དུ་ཟག་པ་མེད་པའི་ཤེས་རབ་བསྒོམས་ན་སྔ་མ་དེ་ལས་བསོད་ནམས་དཔག་ཏུ་མེད་པ་བསྐྱེད་ཅིང་ཆེའོ། ། ཞེས་དང༌། ལངྐར་གཤེགས་པ་ལས། མང་དུ་ཐོས་པ་ཞེས་པ་ནི་དོན་ལ་མཁས་པ་ཡིན་གྱིས།
ཚིག་ལ་མཁས་པ་མིན་ནོ། ། ཞེས་དང༌། ཏིང་འཛིན་རྒྱལ་པོ་ལས། ཕྱོགས་བཅུའི་འཇིག་རྟེན་ཁམས་དག་ཏུ། ། ང་ཡིས་མདོ་སྡེ་གང་བཤད་པ། ། ཚིག་འབྲུ་ཐ་དད་དོན་གཅིག་སྟེ། ། ཐམས་ཅད་བརྗོད་པར་ནུས་མ་ཡིན། ། ཚིག་གཅིག་རྣམ་པར་བསྒོམ་ན་ནི། ། དེ་དག་ཐམས་ཅད་བསྒོམ་པར་འགྱུར། ། ཞེས་དང༌།
གཞན་ཡང་ཏིང་འཛིན་བསྒོམ་པས་འདོད་ཡོན་ལ་ཞེན་པ་བཟློག་པ་དང་ཐེ་ཚོམ་གྱི་གནས་རྣམས་གཅོད་པ་དང༌། མངོན་ཤེས་དང་ཏིང་ངེ་འཛིན་འཆར་བ་དང༌། སྙིང་རྗེ་ཆེན་པོ་སྐྱེ་ཞིང་ཡང་དག་པའི་དོན་མཐོང་བ་དང༌། གདུལ་བྱ་བྱང་ཆུབ་ལམ་ལ་འགོད་ནུས་པ་སོགས་ཀྱི་ཡོན་ཏན་མང་དུ་གསུངས་ཏེ། མདོ་སྡུད་པ་ལས། བསམ་གཏན་གྱིས་ནི་འདོད་པའི་ཡོན་ཏན་སྨད་པ་འདོར། ། རིགས་དང་མངོན་པར་ཤེས་དང་ཏིང་འཛིན་མངོན་པར་འགྲུབ། ། ཅེས་དང༌། སའི་སྙིང་པོ་འཁོར་ལོ་བཅུ་པ་ལས། ཏིང་འཛིན་བསྒོམས་པས་ཐེ་ཚོམ་གཅོད་འགྱུར་གྱི། །
དེ་མ་གཏོགས་པ་གཞན་གྱིས་ནུས་མ་ཡིན། ། དེ་བས་ཏིང་འཛིན་བསྒོམ་པ་མཆོག་ཡིན་གྱིས། ། མཁས་པ་དག་གིས་དེ་བཞིན་ནན་ཏན་བྱ། ། ཞེས་དང༌། ཆོས་ཡང་དག་པར་སྡུད་པ་ལས། ཡིད་མཉམ་པར་བཞག་པས་ཡང་དག་པ་ཇི་ལྟ་བ་མཐོང་བར་འགྱུར་རོ། ། ཡང་དག་པ་ཇི་ལྟ་བ་མཐོང་བའི་བྱང་ཆུབ་སེམས་དཔས་སེམས་ཅན་རྣམས་ལ་སྙིང་རྗེ་ཆེན་པོ་འཇུག་གོ ། ཞེས་དང༌། མདོ་སྡེ་རྒྱན་ལས། བསམ་གཏན་གྱིས་ཀྱང་སྐྱེ་བོ་ཐམས་ཅད་བྱང་ཆུབ་ལམ་ལ་འགོད། །
ཅེས་སོ། ། ཡང་མཉམ་བཞག་གི་ཏིང་ངེ་འཛིན་བསྒོམ་པས་ལས་དང་ཉོན་མོངས་སྒྲིབ་པ་ཐམས་ཅད་སྐད་ཅིག་གིས་བྱང་བར་གསུངས་ཏེ། དཀོན་བརྩེགས་ལས། འོད་སྲུང་འདི་ལྟ་སྟེ། དཔེར་ན་ཁྱིམ་མམ་ཁང་པ་ལོ་བརྒྱ་སྟོང་དུ་སུས་ཀྱང་མེ་མ་བུས་པ་དེར། འགའ་ཞིག་གིས་མར་མེ་གཅིག་བཏེགས་ན་མུན་པ་ཐམས་ཅད་སེལ་ཞིང་སྣང་བར་བྱེད་ལ། མུན་པ་ཡུན་རིང་པོ་ནས་གནས་ཀྱང་འོད་ཀྱིས་སྣང་བ་དང་མཉམ་དུ་མུན་པ་མི་གནས་པ་བཞིན་དུ། ལས་དང་ཉོན་མོངས་པ་བསྐལ་པ་བརྒྱ་སྟོང་དུ་གནས་ཀྱང་ཚུལ་བཞིན་དུ་ཡིད་ལ་བྱེད་པའི་རྟོགས་པ་སྐད་ཅིག་གིས་སེལ་བར་བྱེད་དོ། ། ཞེས་དང༌། ཆོས་འབྱུང་བ་མེད་པའི་མདོ་ལས།
འཇམ་དཔལ་གང་ཆོས་བདག་མེད་པ་རྣམ་པར་ཤེས་ན་དེས་ལས་ཀྱི་སྒྲིབ་པ་ཐམས་ཅད་དག་པར་འགྱུར་རོ། ། ཞེས་གསུངས་སོ། ། ཁྱད་པར་ནི་ཨོ་རྒྱན་པདྨ་ལ་མཚོ་རྒྱལ་གྱིས་ཞུས་པ། རྣལ་འབྱོར་པས་སེམས་མ་བཅོས་པར་བསྒོམ་པའི་བསོད་ནམས་དང་ཡོན་ཏན་གྱི་ཚད་ཇི་ལྟར་བཟུང་ཞུས་པས། སློབ་དཔོན་གྱིས་གསུངས་པ། སྐད་ཅིག་བསྒོམ་པའི་བསོད་ནམས་ཀྱི་ཚད་ཀྱང་བཟུང་བར་མི་ནུས་ཏེ། ཤྲཱི་སིངྷས། གལ་ཏེ་གངྒཱི་བྱེ་སྙེད་ཀྱི། ། སེམས་ཅན་ཀུན་ལ་ལུས་སྦྱིན་པས། ། བསོད་ནམས་རྒྱ་ཆེན་གང་ཡིན་པ། །
སྐད་ཅིག་བསྒོམ་པའི་ཆར་མི་ཉེ། ། གལ་ཏེ་གངྒཱི་བྱེ་སྙེད་ཀྱི། ། སེམས་ཅན་ཀུན་གྱི་སྲོག་བཏོན་པས། ། རྩེ་གཅིག་བསྒོམ་པའི་འབུམ་ཆར་མིན། ། སྟོང་གསུམ་རིན་ཆེན་མཆོད་རྟེན་གྱིས། ། ཁེངས་བྱས་བསོད་ནམས་གང་ཡིན་པ། ། དེས་ཀྱང་བསྒོམ་པའི་ཆར་མི་ཉེ། ། སེམས་ཅན་ཀུན་ལ་རིན་ཆེན་ནོར། ། ཕུང་པོ་དུ་མ་སྦྱིན་པ་ཡི། ། དགེ་རྩ་ཏིང་འཛིན་ཆར་མི་ཉེ། །
བསྒོམ་པའི་བསོད་ནམས་ཚད་ལས་འདས། ། ཞེས་གསུངས་པ་ཡིན་གསུངས། ཡང་སློབ་དཔོན་ལ་ཞུས་པ། དེ་ལྟར་བསྒོམ་པའི་རྣལ་འབྱོར་པ་དེ་བསྒོམས་ཀྱང་རྟོགས་པ་མ་ཤར། བསྒོམ་འཕྲོ་ལ་ཤི་ན་ཇི་ལྟར་སྐྱེ་ཞུས་པས། སློབ་དཔོན་གྱིས། ངེས་འབྱུང་གིས་གཤའ་མར་བསྒོམས་པ་དེ་མིར་སྐྱེ་སྟེ། སྐྱེ་བ་དེས་འཁོར་བར་མི་ལྡོག་པ་ཐོབ། ཉམས་སྐྱེས་ཏེ་མི་གཡོ་ཙམ་ཤི་ན་ནི། ལྷའི་རང་བཞིན་དུ་སྐྱེ་སྟེ་སྐྱེ་བ་དེས་སངས་རྒྱའོ། །
ཉམས་རྟོགས་ཤིན་ཏུ་བརྟན་ཅིང་མི་གཡོ་བ་ཐོབ་པ་ནི་སྲིད་པའི་བར་དོ་ལ་ཏིང་ངེ་འཛིན་ཟིན་ཏེ་སངས་རྒྱས་པ་ཡིན་གསུངས། འདི་ལ་རང་རེ་རྣམས་ཀྱིས་སྤྲོ་བ་བསྐྱེད་པར་བྱ་བ་ནི། དེ་ཡང་ཁམས་གསུམ་འཁོར་བའི་སེམས་ཅན་ཕལ་ཆེར་འཁོར་བའི་མུན་པའི་གླིང་དུ་གནས་པ་ལས་དམ་པའི་ཆོས་ཀྱི་འོད་ཟེར་ཙམ་ཡང་ཕོག་པ་ཤིན་ཏུ་དཀོན། རང་ཉིད་ལྟ་བུར་ཆགས་བཞག་ན། སྔོན་ཆད་འཁོར་བའི་སྐྱེ་ལུས་གྲངས་མེད་པ་ཞིག་བླངས་ཀྱང་དེ་ཐམས་ཅད་ཕུང་བྱེད་མི་དགེ་བའི་གཡོས་སྦྱོར། དོན་མེད་འཇིག་རྟེན་གྱི་ལས་ངན་འབའ་ཞིག་ལས། དམ་པའི་ཆོས་ཀྱི་སྒོར་འཇུག་པ་ལྟ་ཅི་སྨོས། དམ་པའི་ཆོས་ཞེས་ཟེར་བའི་མཚན་གྱི་སྒྲ་ཙམ་ཡང་ཐོས་པར་དཀའ་བ་བྱུང་ཟིན་པ་ཉིད་ནའང༌། དུས་ད་རེས་སུ་ངན་སོང་སྡུག་བསྔལ་གྱི་གནས་ལས་ཐར། མཐའ་འཁོབ་མི་ཁོམ་པའི་གནས་སུ་མ་སྐྱེས།
དམ་པའི་ཆོས་དང་མཇལ་བ་འདི་ལྟ་བུ་སྤྱིར་དུ་རང་ཉིད་སྐལ་བ་བཟང་ལ་ཆེས་ཆེ་བ་ནི། ད་ལྟར་འཇིག་རྟེན་གྱི་དབང་ཐང་ཅན་དང་ཟས་ནོར་ཡོད་པ་ཚོ་ཕལ་ཆེར་བསོད་ནམས་ཅན་ཞེས་བསྟོད་པ་དང་ནི་མི་འདྲ་སྟེ། དེ་རྣམས་ཀྱི་བསོད་ནམས་དེ་ནི་ཤིན་ཏུ་དམན་ལ་དོན་མེད་པ། རྨི་ལམ་གྱི་ལོངས་སྤྱོད། རྨི་ལམ་གྱི་མངའ་ཐང༌། རྨི་ལམ་རྨི་སྐབས་རང་ཉིད་འཇིག་རྟེན་གྱི་རྒྱལ་པོ་ཐམས་ཅད་ཀྱི་བདག་པོ་ཡིན་པར་རྨིས་ཀྱང་དོན་དུ་ཅི་ཡང་མེད་དེ། རྨི་ལམ་དེ་སྐད་ཅིག་ཙམ་ནས་རྗེས་མེད་དུ་འགྲོ། དཔེ་དེ་བཞིན་ཚེ་འདིའི་བསོད་ནམས་ནི་རྟག་པར་མི་ནུས། མི་རྟག་པའི་རང་བཞིན་ཡིན་པས་དོན་མེད། དམ་པའི་ཆོས་ནི་རང་ཉིད་ཚེ་འདིར་སྐྱོབ་པའི་མགོན།
ཕྱི་མ་འདྲེན་པའི་སྐྱབས་གནས། ཚེ་རབས་གཏན་དུ་ཕན་པའི་ནོར་ཏེ། རང་རེས་དམ་པའི་ཆོས་ཐོབ་པ་ནི་ཚེ་འདིའི་གནས་སྐབས་ཀྱི་དོན་འཛམ་གླིང་རྒྱལ་པོ་ཐོབ་པ་བས་ཀྱང་བསོད་ནམས་ཆེ། འཁོར་བ་མི་ཁོམ་པའི་གནས་སུ་ཉམ་ཐག་པའི་རིགས་དྲུག་གི་སེམས་ཅན་འདི་རྣམས་ཀྱི་ཚོད་ན་རང་ཉིད་སྐལ་བ་ཆེས་མཆོག་ཏུ་བཟང་བ་ལས། ལྷག་པར་དམ་ཆོས་ཀྱི་ཉིང་ཁུ། ཐོས་པས་ཆོག་པ། བསྒོམ་པས་གྲོལ་བ། ངེས་དོན་ཟབ་མོ་འདི་ལྟ་བུ་དང་འཕྲད་ཅིང་མཇལ་བ་ནི་བསོད་ནམས་མཆོག་ལས་མཆོག་ཏུ་ཆེ། སྐལ་བ་ཤིན་ཏུ་ནས་ཀྱང་བཟང༌། དེ་ཡང་ཁམས་གསུམ་འཁོར་བའི་སེམས་ཅན་ཆོས་ཀྱི་སྐལ་ཆད་ནག་པོ་འདི་རྣམས་ཀྱི་ཚད་བགྱིས་ན།
རང་ཉིད་ཀྱི་ངེས་དོན་འདིའི་ལམ་བསྒོམ་པར་མ་ནུས་ཀྱང་ཆོས་འདིའི་སྒྲ་ཐོས་པ་དང༌། ལམ་དུ་ཞུགས་པ་འདི་ཙམ་གྱིས་ཀྱང་སངས་རྒྱས་ཀྱི་ལམ་ཕྱེད་ན་ཕྱིན་པ་ལྟ་བུས་དོན་ཆེ་བར་འདུག ། ངེས་དོན་ཟབ་མོའི་ལམ་འདི་ནི་ཐེག་པ་ཐམས་ཅད་ཀྱི་མཐར་ཐུག ། སངས་རྒྱས་ཐམས་ཅད་ཀྱི་བསྒྲོད་པ་གཅིག་པའི་ལམ། རྫོགས་པའི་བྱང་ཆུབ་ཀྱི་ཉེ་ལམ་གསང་བ་ཕུལ་དུ་བྱུང་བ་ཡིན་པས་ལམ་འདིས་བྱང་ཆུབ་ཀྱི་ལམ་ཐམས་ཅད་གཅིག་ཆོད་ཀྱིས་མྱུར་དུ་རྫོགས་པའི་བྱང་ཆུབ་རང་ལ་སྨིན་པར་མ་ཟད། གང་ཞིག་ཆོས་ཐམས་ཅད་ཀྱི་སྙིང་པོ་དང་རྩ་བ་རང་སེམས་མཉམ་བཞག་ཏིང་ངེ་འཛིན་གྱི་དོན་བསྒོམ་པ་འདི་ནི་ཕན་ཡོན་ཆེས་ཆེ་བ་སྟེ། མཉམ་བཞག་རང་རིག་གི་དྲན་པ་འདི་ནི་ཐུན་གཅིག་བསྒོམ་པའམ། སྐད་ཅིག་སེ་གོལ་གཏོག་པའི་ཡུན་ཙམ་བསྒོམས་ཀྱང་དེའི་བསོད་ནམས་ནི་མཐའ་ཡས་ཚད་བཟུང་མ་མཆིས་པ་སྟེ་བསྐལ་པ་མང་པོའི་བར་དུ་དུས་གསུམ་གྱི་སངས་རྒྱས་མཆོད་པ་བས་ཕན་ཡོན་ཆེ་ལ། བསྐལ་པ་མང་པོར་ཁམས་གསུམ་གྱི་སེམས་ཅན་ཐམས་ཅད་ལ་སྦྱིན་པ་བྱིན་པ་བས་ཀྱང་བསོད་ནམས་ཆེ། ལོ་མང་པོར་ཚིག་གི་ཁ་འདོན་བཟླས་བརྗོད་བྱས་པ་བས་འགྱུར་ཆེ།
ཡུན་རིང་པོར་བསྐྱེད་རིམ་བསྒོམ་པ་སོགས་ལས་སྟོབས་ཆེ་བས་དེ་ལྟར་ད་ལྟ་རང་རེས་བསྒོམ་དུ་ཡོད་པ་ནི་བསོད་ནམས་དང་སྐལ་བ་ཆེ། རང་རེ་རྣམས་ཀྱིས་བསམ་རང་བསམ་ན། དཔེར་ན་མི་དབུལ་པོ་ཞིག་གིས་ནོར་གྱི་གཏེར་ཆེན་པོ་ཞིག་རྙེད་ན་མི་དེ་ཧ་ལས་པར་དགའ་ལ། དེ་ཕྱིས་ནས་དབུལ་བའི་སྡུག་བསྔལ་དང་བྲལ་བ་དེ་ཉིད་དཔེར་མཚོན་པ་ལས། རང་རེ་དེ་སྔོན་འཁོར་བའི་གནས་སུ་སྡུག་བསྔལ་དུ་མས་ཉམ་ཐག་པ་ལས། ད་རེས་དམ་པའི་ཆོས་ཟབ་མོ་འཁོར་བའི་སྡུག་བསྔལ་སེལ་ནུས་པ་འདི་ལྟ་བུ་དང་མཇལ། ཕྱིན་ཆད་འཁོར་བ་མཐའ་ཅན་དུ་འགྱུར་བ་འདི་ནི་ཚད་བཟུང་མེད་པའི་དགའ་བ་དང༌། འགྲན་ཟླ་མེད་པའི་སྤྲོ་བ་འཕེལ། ད་ལྟ་ངེད་རང་གིས་ཆོས་མི་གོ་བ་ལྟ་བུ་དང༌། སྔོན་འགྲོ་དངོས་གཞིའི་ཉམས་ལེན་མི་ཤེས་པ་ལྟ་བུ་དང༌།
རང་གི་སེམས་ལ་ལྟའང་མི་ཤེས། བལྟས་ཀྱང་མི་རིག་སེམས་བཞག་ཀྱང་མི་སྡོད་འཚུབ་ལོང་ངེ་བ། གསལ་ཡང་མི་གསལ་ནག་ཐོམ་མེ་བ། རིག་ཀྱང་མི་རིག་གར་སོང་འདིར་སོང་མེད་པ་དེ་བཞིན་ལས་རང་གིས་ཆོས་མི་གོ་བར་འདུག ། ཉམས་ལེན་མི་ཤེས་པར་འདུག ། སྒོམ་མི་ཡོང་བར་འདུག ། སེམས་མི་རིག་པར་འདུག ། ད་ཅི་དྲག་ན་བསམ་པའི་ཡིད་མུག་སྡུག་བསྔལ་ཡིད་ཕམ་ཡིད་ཆད་ལྟ་བུ་ཡོང་སྲིད་ན་དེ་ནི་མི་དགོས་ཏེ། དེ་སྔ་རང་སྒོམ་གྱི་བག་ཆགས་མེད་ལ་གོམས་འདྲིས་ཆུང་བ་དེས་དང་པོ་ནས་ཤེས་ཤེས་པོ་ཡོང་ཡོང་པོ་ཞིག་ག་ནས་ཡོང༌། འཕྲལ་དུ་མ་བྱུང་ཡང་དེ་ལ་ཡིད་ཆད་མི་དགོས་ཏེ།
རང་གི་སེམས་མཉམ་བཞག་སྐྱོང་རྒྱུ་ལེགས་པར་བྱུང་ན་རབ། དེ་མ་བྱུང་ཡང་སེམས་མཉམ་བཞག་གི་མོས་པ་བྱེད་ནས་སྡོད་པ་འདི་ཡང་སྟོང་འདུག་དོན་མེད་ལྟ་བུ་མ་ཡིན་ཏེ། གཞན་ལུས་ངག་གི་དགེ་སྦྱོར་སོགས་གང་ལས་ཀྱང་ངེས་དོན་གྱི་ཕྱོགས་ལ་མོས་པ་བྱེད་པ་འདི་ཀ་རང་དྲག ། གང་ཞིག་ཏིང་ངེ་འཛིན་ཐུན་རེའམ་སྐད་ཅིག་ཙམ་བསྒོམ་པས་ཀྱང་དེའི་ཕན་ཡོན་བསོད་ནམས་ཚད་བཟུང་མེད་ལ་རང་གི་སྒོ་གསུམ་གཏིང་ནས་འདུལ་བར་འགྱུར་བ་ཉིད་ལ། ད་ལྟ་རང་ནས་རང་ཉིད་ལ་སྒོམ་མ་ཤར་སེམས་ངོ་སྐྱོང་མ་ཤེས་ཀྱང༌། སེམས་ལ་ལྟ་སྟངས་ཙམ་བྱེད་པ་འདི་ཡང་དོན་ཆེ་སྟེ། གཞན་ཆོས་ཀྱི་ལག་ལེན་ཁ་ཕྱི་ལ་བལྟ་བའི་འདུས་བྱས་ཀྱི་དགེ་བ་གང་ལས་ཀྱང༌། འདིར་ཁ་ནང་དུ་ཕྱོགས་པའི་འཁོར་འདས་བྱེད་པོ་རང་སེམས་ལ་འདུན་པ་ཙམ་བྱེད་པ་དོན་བཟང་ལ་གནད་ཟབ་དགོས་པ་ཆེ། ། གང་ཞིག་བསམ་གཏན་ཏིང་ངེ་འཛིན་བསྒོམ་པའི་བློས་གོམས་པ་གཅིག་གཉིས་ཙམ་བོར་ནས་ཕྱིན་ནའང༌། དེའི་བསོད་ནམས་མཐའ་མེད་པར་གསུངས་པ་ལས།
རང་རེས་སེམས་ལ་བལྟ་བ་འདིས་ནི་སྡིག་སྒྲིབ་བག་ཆགས་དང་བཅས་པ་ཐམས་ཅད་ཅིག་ཅར་དུ་སྦྱངས་ནུས། སངས་རྒྱས་ཐམས་ཅད་ཀྱི་བྱིན་རླབས་འཇུག ། རང་གི་རང་རྒྱུད་ལ་ཕན། ཚོགས་ཐམས་ཅད་གཅིག་རྫོགས་སུ་རྫོགས། ལམ་ཐམས་ཅད་གཅིག་ཆོད་དུ་འདུམ། འབྲས་བུ་ཐམས་ཅད་ཉེ་བར་ཐོབ་པས་ན། གཞན་གང་ལས་ཀྱང་སེམས་འདི་ལ་བལྟ་རྒྱུ་ཡིན་པ་དང༌། བལྟ་དགོས་པ་ཤེས་པ་ཙམ་འདི་ལེགས་ཤིང་གོ་ཆོད་པས། གཞན་མ་ཤེས་ཀྱང་སེམས་བལྟ་དགོས་སོ་སྙམ་པ་འདིས་ཀྱང་དོན་ཆེན་པོར་འགྱུར། འདི་ལྟ་བུའི་ཟབ་ཆོས་དང་ཕྲད་ཅིང་སྒོམ་དུ་ཡོད་པ་ནི་རང་རེ་སྐལ་བ་བཟང་པོ།
མི་མཉམ་པ་མཉམ་པ་མེད་པར་ཆེའོ་བསམ་པ། དེ་ལྟར་སྙིང་ཐག་པ་ནས་བསམ་པའི་སྤྲོ་སེམས་འདུན་པ་བསྐྱེད། ད་ལྟ་རང་རེས་སེམས་ལ་ལྟ་བའི་སྔོན་དུའང་དགའ་སྤྲོ་གཟེངས་བསྟོད། བར་དུ་སེམས་ལ་ལྟ་མི་ཤེས་བལྟ་རྒྱུ་མེད་པ་སོགས་བྱུང་ཡང་དེ་ལ་ཡིད་མུག་མི་བྱ་བའི་སེམས་གསོ། རང་སེམས་མཉམ་བཞག་ལ་རང་ཡིད་ཆེས་པ་ཡོང་ཡོང་འདྲ་བ་མ་བྱུང་ཡང་དོན་ཆེ་བར་ཤེས་པས་ལོད་པ་དང་སྐྱོང་མི་འདོད་པ་མི་བྱེད། སེམས་སྐྱོང་རྒྱུའི་འདུན་པ་བསྐྱེད་པ་འདི་ཀས་ཆོག་པར་བསམ་པས་སེམས་ལ་དཔའ་བཀོན་ནས། དོན་དམ་རང་སེམས་འདི་ཉིད་སྐྱོང་བ་ལ་བློ་འགྲོ་བ་དང་སེམས་སྤྲོ་བས་ངང་མི་ཐུང་བར་བྱེད་དགོས་པ་ཡིན་ནོ།། ༈ །།གཉིས་པ་བྱེ་བྲག་གི་ཉམས་ལེན་བཤད་པ་ལ། དང་པོར་ཏིང་ངེ་འཛིན་བསྒོམ་པའི་ལུས་ཀྱི་གནད་བཤད་པ། གཉིས་པ་ངག་གི་གནད་བཤད་པ།
གསུམ་པ་སེམས་ཀྱི་གནད་བཤད་པ་དང་གསུམ་མོ། ། དང་པོ་ལུས་ཀྱི་གནད་བཤད་པ་ལ། ཐུན་ཁྲིད་གཞུང་ལས། སྒོམ་པ་ཕྱི་ཡི་གཞི་བཅའ་ལུས་གནད་བདུན། ། རྐང་པ་སྐྱིལ་ཀྲུང་རེའུ་མིག་བཞིན་བསྣོལ། ། ལག་པ་མཉམ་བཞག་ཕྱག་རྒྱ་ལྟེ་འོག་བཅིངས། ། སྒལ་ཚིགས་གསེར་གྱི་དོང་ཙེ་བརྩེགས་ལྟར་བསྲངས། ། དཔུང་པ་རྒོད་གཤོག་བཞིན་དུ་ཕྱིར་ཡང་བརྒྱངས། ། མགྲིན་པ་ལྕགས་ཀྱུ་ལྟར་བཀུག་ལྕེ་བསྒྲིལ་ནས། ། སོ་མཆུ་བར་ཡོད་ལྟ་སྟངས་རང་ཚོ་འཛིན། །
ཞེས་བཤད་པ་དེ་ལ་ལྔ་ལས། དང་པོ་ལུས་གནད་རྣམ་སྣང་གི་ཆོས་བདུན་བྱེད་བཅིངས་བཤད་པ། གཉིས་པ་ངེས་ཚིག་བཤད་པ། གསུམ་པ་དགོས་པ་གལ་ཆེ་བ་བཤད་པ། བཞི་པ་སྐྱོན་བཤད་པ། ལྔ་པ་ཡོན་ཏན་བཤད་པ་དང་ལྔའོ། ། དང་པོ་ལུས་གནད་རྣམ་སྣང་གི་ཆོས་བདུན་བྱེད་བཅིངས་བཤད་པ་ནི། རྐང་པ་རྡོ་རྗེ་སྐྱིལ་ཀྲུང་དང་གཅིག ། ལག་པ་མཉམ་བཞག་གི་ཕྱག་རྒྱ་དང་གཉིས། སྒལ་ཚིགས་གསེར་གྱི་དོང་རྩེ་བརྩེགས་པ་ལྟར་བསྲངས་པ་དང་གསུམ།
དཔུང་པ་རྒོད་གཤོག་ལྟར་བརྒྱངས་པ་དང་བཞི། མགྲིན་པ་ལྕགས་ཀྱུ་ལྟར་དགུགས་པ་དང་ལྔ། ལྕེ་ཡ་རྐན་ལ་གཏད་ཅིང་སོ་མཆུ་བར་ཡོད་ཙམ་བྱ་བ་དང་དྲུག ། དེ་ལྟར་ལུས་གནད་དྲུག་པོ་དེ་དང༌། དེ་སྟེང་མིག་གི་ལྟ་སྟངས་མིག་མི་འགུལ་བར་མདུན་དུ་བལྟ་བ་དེ་ལྟར་བསྣན་པས་ལུས་གནད་རྣམ་སྣང་གི་ཆོས་བདུན་ཞེས་བྱ་བ་ལས། དེ་ལ་དང་པོ་རྐང་པ་རྡོ་རྗེ་སྐྱིལ་ཀྲུང་ནི། རྐང་པ་གཡས་པ་སྟེང་དུ་བཏོན་པའི་རྡོ་རྗེ་སྐྱིལ་ཀྲུང་བཅའ་ཐུབ་པའམ། འགའ་རེས་དེ་ལྟར་གཏན་ནས་མ་ཐུབ་ན་སེམས་དཔའི་སྐྱིལ་ཀྲུང་གིས་ཆོག ། གཉིས་པ་མཉམ་བཞག་ཕྱག་རྒྱ་ལྟེ་འོག་ཏུ་བཅའ་ཞེས་འདི་སྤྱིར་མཉམ་བཞག་ཕྱག་རྒྱ་ནི་ལག་གཉིས་ཀྱི་གཡས་སྟེང་དུ་བཞག་པའི་མཐེ་བོང་གཉིས་རྩེ་སྤྲད་པ་དེ་འདྲ་ཞིག་ལ་ཟེར་ཞིང༌། རྗེ་མི་ལས།
གཡོན་སྟེང་དུ་འཇོག་པ་ལེགས་པར་བཤད་པ་སོགས་ཀྱི་གནས་སྐབས་འདུག་ཀྱང་ད་རེས་འདིར་ནི་དེ་མ་ཡིན་པ་འདི་ལྟ་སྟེ། སྤྱིར་སྲིན་མཛུབ་རྩ་བ་གཉིས་ལ་བདུད་འཇུག་པའི་རྩ་ངན་པ་གཉིས་ཡོད་གསུངས་པས། དེ་དག་དགག་པར་བྱ་བའི་ཆེད་དུ། དེ་གཉིས་རྩ་བ་མཐེ་བོང་གཉིས་ཀྱིས་དམ་དུ་མནན་ནས་བརླ་སྟེང་གཉིས་སུ་འཇོག་ལག་ངར་གྲུ་ཚིགས་མ་གུག་པ་ཤ་བསྒྲིམ་སྟེ་བརྒྱངས་པའི་གྲུ་མོ་གཉིས་ནང་དུ་འོང་བར་བྱ། ཁྱད་པར་འོག་སྒོ་བསྡམ་ནས་འོག་རླུང་བག་ཙམ་ཡར་ལ་འཐེན་པའི་ཕོ་བ་ལྡིར་བར་བྱ་བ་འདི་ཆོས་བདུན་ནང་དུ་མ་གསུངས་ཏེ། མན་ངག་གནད་གཅིག་ཡིན། ། གསུམ་པ་སྒལ་ཚིགས་གསེར་གྱི་དོང་ཙེ་བརྩེགས་ལྟར་བསྲངས་པ་ཞེས་ལུས་དགྱེ་རྒུ་ཡ་ཡོར་མི་འདུག་པར་དྲངས་ཏེ་ཧྲང་པོར་བསྲངས། ། བཞི་པ་དཔུང་པ་རྒོད་གཤོག་ལྟར་བརྒྱངས་ཞེས་པ། དཔུང་མགོ་གཉིས་ཕྱིར་རྒྱབ་ཏུ་ཕུལ་ནས་ཐལ་གོང་དགྱེ་བར་བྱེད། ། ལྔ་པ་མགྲིན་པ་ལྕགས་ཀྱུ་ལྟར་བཀུག་པ་ཨོལ་ཀོའི་མདུད་ནོན་ཙམ་ཞེས་ཟེར་བ།
མགྲིན་པ་ཆེར་བཀུག་ཀྱང་མི་བཀུག ། ལྐོག་མ་འཕྱར་ཀྱང་མི་འཕྱར། ལྟག་པ་བསྒྲེང་ནས་རང་སར་འགུག་ཙམ་ཨོལ་ཀོའི་མདུད་གྲེ་མདུད་ལ་ཟེར་བ་ཡིན་པས་དེ་ནོན་དགོས། ། དྲུག་པ་ལྕེ་ཡ་རྐན་ལ་གཏད་པ་ཞེས་ལྕེ་བསྒྲིལ་ཏེ་ཡ་རྐན་ལ་གཏད་དེ། ཁྱད་པར་སོ་མི་བསྒྲིག་མཆུ་མི་བཙུམ་མི་གདངས་པར་སོ་མཆུ་གཉིས་ཀ་བར་ཡོད་ཙམ་དགོས་པ་ཡིན། ། བདུན་པ་མིག་གི་ལྟ་སྟངས་ལ་སྤྱིར་རིག་པ་དབང་པོས་བསྒྱུར། ཁྱད་པར་མིག་གིས་བསྒྱུར་བས་མིག་མི་འཛུམ་ཞིང་མི་འགུལ་བར་གཉའ་ཤིང་གང་ཙམ་ཐད་དུ་ལྟ་བ་རྣམ་སྣང་གི་ཆོས་བདུན་ཞེས་གསུངས་པ་མིག་གཡས་གཡོན་མདུན་དུ་མི་ཡེངས་ཤིང་བཙུམས་ཀྱང་མི་བཙུམ་ཧྲིག་གེ་ལྟ་སྟངས་སོགས་ཀྱང་མི་བྱེད་པར་སྣ་རྩེར་ཕབ་ནས་བལྟས་ཀྱང་འདྲ། གཉའ་ཤིང་གང་ཟེར་བ་ཁྲུ་གང་སྟེ། ཁྲུ་གང་གི་ས་ལ་མིག་མི་འགུལ་བར་ལྟ་བ་དེ་རྣམས་རྣམ་སྣང་ཆོས་བདུན་ཡིན་པར་འདུག་སྟེ། དེ་སྐད་དུ།
རྣམ་སྣང་མངོན་བྱང་ལས། ། ལུས་བསྲངས་རྡོ་རྗེ་སྐྱིལ་ཀྲུང་བྱ། ། ཡིད་ནི་རྩེ་གཅིག་ཕྱག་རྒྱ་ཆེ། ། ཞེས་དང༌། ཆོས་དྲུག་ལས། ལུས་ནི་རྡོ་རྗེ་སྐྱིལ་མོ་ཀྲུང༌། ། སྒལ་ཚིགས་རིན་ཆེན་རྩར་ལ་བརྒྱུས། ། མཐོང་ཀ་རྒྱུན་དུ་ཡངས་པ་དང༌། ། སྟོང་ཀོ་ཤིན་ཏུ་སྦ་བར་བྱ། ། ལྕེ་ནི་ཡ་རྐན་ཉིད་དུ་གཏད། །
མཉམ་བཞག་ཕྱག་རྒྱ་ལྟེ་འོག་བརྩེགས། ། མིག་དང་ཤེས་པ་མ་འགྱུར་བར། ། རླུང་སེམས་དྲིལ་ལ་དྲག་ཏུ་གཅུན། ། ཞེས་དང༌། རྡོ་རྗེ་ཕྲེང་བའི་རྒྱུད་ལས། སྒྲུབ་པོ་བདེ་བའི་སྟན་འདུག་ནས། ། མིག་ནི་སྣ་རྩེར་གཏད་བྱས་ནས། སྣ་མཐོང་ལྟ་བའི་ཚད་དུ་ཞོག ། ཕྲག་དཔུང་མཉམ་པ་ལྕེ་རྐན་སྦྱར། ། སོ་དང་མཆུ་ནི་བདེ་བར་བཞག །
དབུགས་ནི་དབྱུང་རྔུབ་གློད་ནས་ནི། ། ཅུང་ཟད་རྩོལ་བ་བྲལ་བ་ཡིས། ། རྡོ་རྗེ་སྐྱིལ་ཀྲུང་ལེགས་གནས་ཤིང༌། ། དེ་ལྟར་ཕྱག་རྒྱ་དང་ལྡན་པ། ། ཞེས་གསུངས་པ་དང༌། ཡང་སྐྱོན་གསུམ་དང་བྲལ་བ་གཅིག་དགོས་པ་གསུངས་པ་ནི་རྒྱུད་དེ་ཉིད་ནས། ། འབྱུང་བཞི་ལུས་ཀྱི་འདུག་ཚུལ་ནི། ། བདེ་དང་ཡངས་དང་ལྷོད་དང་གསུམ། ། ཞེས་གསུངས། འདི་ལུས་གནད་དམ་པོ་བྱེད་པ་ལ་བདེ་ཡངས་ལྷོད་གསུམ་མི་འཛོམ་པ་འདྲ་ཞིག་འདུག་ཀྱང་དོན་དུ་ལུས་གནད་ཡིན་བཞིན་བཅས་ན་དང་པོར་མི་བདེ་ཡང་རྗེས་ནས་གོམས་ན་ལུས་རྩ་རླུང་རྣལ་དུ་ཕེབས་ན་བདེ་ཡངས་ལྷོད་གསུམ་ཡོང་ངེས་སོ། །
གཞན་ཡང༌། རྗེ་ནཱ་རོ་པས། ལུས་ཀྱི་གནད་ཐབས་བསྒོམ་པའི་གནད། ། ཅེས་གསུངས་པ་སོགས་ཤིན་ཏུ་མང་བའོ།། །། གཉིས་པ་ངེས་ཚིག་བཤད་པ་ནི། ལུས་གནད་འདི་ཉིད་ལ་རྣམ་སྣང་གི་ཆོས་བདུན་ཟེར་བའི་རྒྱུ་མཚན་ནི་བླ་མ་གོང་མ་འགའ་ཞིག་གིས་ལུས་གནད་འདི་ཉིད་རྣམ་སྣང་གངས་ཆེན་མཚོའི་བཞུགས་སྟངས་དང་མཐུན་པས། དེ་ལྟར་མིང་གི་ངེས་ཚིག་ཏུ་འཇོག་པར་མཛད་མོད། དེ་ནི་གཅིག་ཏུ་མ་ངེས་པ་སོགས་ཀྱི་རྒྱུ་མཚན། རྗེ་སངས་རྒྱས་རྡོ་རྗེའི་ཕྱག་ཆེན་རང་ལེན་སོགས་ལས་རྒྱས་པར་གསུངས་ཡོད་དེ་འདིར་བཤད་མི་དགོས། དོན་དུ་སྤྱིར་དེ་བཞིན་ཀྱང་ཡིན་མོད་དེ།
གཙོ་བོ་ནི་གཟུགས་ཕུང་རྣམ་པར་སྣང་མཛད་དག་པ་དེའི་ཕྱིར། འདིར་སྦྱང་གཞི་སྦྱངས་འབྲས་ཀྱི་དག་པ་དང་སྦྱོར་བར་མཛད་པ་ཡིན་ལ། དེ་ཡང་རྣམ་སྣང་ནི་སྦྱང་གཞིའི་གཟུགས་ཕུང་རྣམ་པར་དག་པ། སྦྱང་བྱ་གཏི་མུག་སྦྱོང་བར་བྱེད་པ། སྦྱོང་བྱེད་སྐུ་རྡོ་རྗེའི་རྣལ་འབྱོར་ཉམས་སུ་ལེན་པ། སྦྱངས་འབྲས་མེ་ལོང་ཡེ་ཤེས་སམ་ཆོས་ཀྱི་དབྱིངས་ཀྱི་རང་བཞིན་རྫོགས་པའི་སངས་རྒྱས་ཀྱི་སྐུའི་རིགས་ཀྱི་གཙོ་བོར་གྱུར་པ་ཡིན་ལ། དེ་ཡང་འདི་དག་གཞིར་འགྱུར་བ་ཉིད་འདིའི་རྒྱུ་མཚན་ནི། དང་པོ་སྦྱང་གཞི་གཟུགས་ཕུང༌། ཕུང་པོ་གཞན་རྣམས་ཐམས་ཅད་ཀྱི་རྟེན་གཞི་ཡིན་པ་དང༌། གཉིས་པ་སྦྱང་བྱ་གཏི་མུག་ཉོན་མོངས་པ་ཐམས་ཅད་ཀྱི་རྩ་བ་དང༌།
གསུམ་པ་སྦྱོང་བྱེད་སྐུ་རྡོ་རྗེའི་རྣལ་འབྱོར་རྣམ་སྣང་ནི་རྣལ་འབྱོར་གཞན་ཐམས་ཅད་ཀྱི་གཞི་མ་དང༌། བཞི་པ་སྦྱངས་འབྲས་མེ་ལོང་ལྟ་བུའི་ཡེ་ཤེས་ཀྱང་ཡེ་ཤེས་གཞན་རྣམས་ཐམས་ཅད་ཀྱི་གཞི་རྟེན་ཡིན་པ་ནི། མེ་ལོང་ཡེ་ཤེས་མི་གཡོ་སྟེ། ། ཡེ་ཤེས་གསུམ་ནི་དེ་ལ་བརྟེན། ། མཉམ་པ་ཉིད་དང་སོ་སོར་རྟོག ། བྱ་བ་གྲུབ་པ་ཁོ་ནའོ། ། ཞེས་གསུངས་པ་ལྟར་དང༌། སྦྱངས་འབྲས་སྐུའི་རིགས་ནི་རིགས་ཐམས་ཅད་ཀྱི་རྟེན་དུ་གྱུར་པར་བཤད་ལ། དེའི་ཕྱིར་སྡོམ་པའི་སྐབས་སུ་སྐྱབས་འགྲོ་རྣམ་སྣང་གི་སྡོམ་པར་འཇོག་པ་དང༌། ། བསྐྱེད་རིམ་གྱི་སྐབས་སུ་གཞལ་ཡས་ཁང་རྣམ་སྣང་གི་རང་བཞིན་དུ་བཤད་པ་ལྟར།
འདིར་ཡང་ལུས་གནད་བདུན་དེ་ཉིད་ཉམས་ལེན་རྣམས་ཀྱི་གཞི་མ་དང་རྩ་བ་ཡིན་པས། རྣམ་སྣང་གི་ཆོས་སུ་བཞག་པ་སྟེ་འབྲས་བུ་རྫོགས་པའི་སངས་རྒྱས་ཐོབ་པ་ལ། ། འགྲོས་བཞི་ཐིམ་པའི་སྒོ་ནས་དཀྱིལ་འཁོར་བཞིའོ། ། ལྔ་པ་མཐར་ཐུག་པར་མངོན་པར་བྱང་ཆུབ་དགོས་ཤིང༌། དཀྱིལ་འཁོར་དེ་རྣམས་མཐར་ཐུག་མངོན་དུ་འགྱུར་བ་ལ་ཐོག་མར་སྨིན་གྲོལ་ལ་སོགས་པའི་ཉམས་ལེན་གྱིས་དེ་རྣམས་ལས་སུ་རུང་བར་བྱེད་དགོས་ལ། དེ་ཡང་དཀྱིལ་འཁོར་སྔ་མ་སྔ་མ་ལས་སུ་མ་རུང་བར་ཕྱི་མ་ཕྱི་མར་ལས་རུང་དུ་བྱེད་མི་ནུས་པས། ཐོག་མར་ལུས་རྩའི་དཀྱིལ་འཁོར་ལས་སུ་རུང་བར་བྱེད་དགོས། དེ་ལའང་དང་པོ་རྟེན་གྱི་ལུས་རགས་པ་ལས་སུ་རུང་བར་བྱེད་དགོས། དེས་ན་རྩ་ཐིག་གི་གནས་ཚུལ་རླུང་གི་རྒྱུ་ཚུལ་མི་འཁྲུགས་པར་བྱེད་པ་ལ། ལུས་ཀྱི་གནད་ལེགས་པར་བཅའ་དགོས་པས།
ལུས་གནད་ཉིད་རྫོགས་པའི་རིམ་པའི་ཉམས་ལེན་གྱི་ཐོག་མར་མེད་དུ་མི་རུང་བས་རྣམ་པར་སྣང་མཛད་ཀྱི་ཆོས་སུ་བཞག་པའི་རྒྱུ་མཚན་དེ་བཞིན་ཡིན་ལ། དེས་ན་ལུས་གནད་ཆོས་བདུན་ལ་རྣམ་སྣང་གི་ཆོས་བདུན་ཟེར་བའི་གོ་དོན་མཐའ་དཔྱོད་དུ་བཤད་པ་སྟེ། འདི་ལས་སྤྲོས་ན་མང་ཡང་བསྡུ་ན་དེ་ཙམ་སྟེ། ཆོས་བདུན་ནི་རྣམ་སྣང་གངས་ཆེན་མཚོ་དང་ཆོས་མཐུན་པའམ། གཟུགས་སྦྱངས་ནས་རྣམ་པར་སྣང་མཛད་དུ་བྱེད་པའི་ཕྱིར་རྣམ་སྣང་གི་ཆོས་བདུན་ཞེས་བྱའོ། ། ཞེས་པ་བརྡ་ཙམ་ལས་མ་གསུངས་པ་དེའི་གོ་དོན་དུ་མདོ་ཙམ་བཤད་པའོ།། །། གསུམ་པ་དགོས་གལ་ཆེ་བར་བཤད་པ་ནི། འདིར་ལུས་གནད་བཅའ་བ་དགོས་པ་ཆེ་བའི་ལུང་འདྲེན་ནི། ཀྱེ་རྡོ་རྗེའི་རྒྱུད་ལས། ལུས་ལ་ཡེ་ཤེས་ཆེན་པོ་གནས། །
རྟོག་པ་ཐམས་ཅད་ཡང་དག་སྤངས། ། དངོས་པོ་ཀུན་ལ་ཁྱབ་པ་པོ། ། ལུས་གནས་ལུས་ལས་མ་སྐྱེས་པའོ། ། ཞེས་གསུངས་ཤིང༌། གཞན་ཡང༌། རྗེ་ཀརྨ་པ་དབང་ཕྱུག་རྡོ་རྗེས། ཕྱག་ཆེན་ཁྲིད་ཡིག་ཏུ་འདི་ལྟར་གསུངས་ཏེ། རྟེན་ལུས་ཀྱི་འཁྲུལ་འཁོར་བཅིངས་ཙ་ན་བརྟེན་པ་སེམས་ལ་རྣམ་རྟོག་མི་འགྱུ་དགུ་འགྱུ་རང་འགགས་སུ་འགྲོ་སྟེ། དཔེར་ན་ཁྱིམ་གྱི་སྒོ་ལ་ལྕགས་བཅུག་ན་བརྟེན་པ་མི་ལ་འགྲོ་ས་མི་ཡོང་བ་བཞིན་ནོ། ། ཞེས་དང༌།
ཡང་དེ་ལྟར་སེམས་མི་རྟོག་པར་ཐིམ་སོང་ཙ་ན་ལྷན་སྐྱེས་ཀྱི་ཡེ་ཤེས་ཀྱི་ལྷག་མཐོང་ཡང་རྟོགས་པར་འགྱུར་ལ། དེ་མཐོང་བར་བྱེད་པ་ལ་སེམས་གནས་དགོས། སེམས་གནས་པར་བྱེད་པ་ལ་ལུས་ཀྱི་འཁྲུལ་འཁོར་གཅུན་དགོས། ཞེས་སོགས་མང་དུ་གསུངས་པ་དང༌། རྗེ་ཀརྨ་པ་དུས་གསུམ་མཁྱེན་པས། ཕ་རི་ལ་ལྟ་ན་ཚུ་རི་ནས་ལྟོས། ། སྟོང་པར་འདོད་ན་སྣང་བ་གཏན་ལ་ཕོབས། ། སེམས་གནས་པར་འདོད་ན་ལུས་ཀྱི་འཁྲུལ་འཁོར་གཅུན། ། ཞེས་གསུངས་པ་དང་གཞན་ཡང་མན་ངག་དུ་མ་ལས་ཀྱང༌། ལུས་དྲང་པས་རྩ་དྲང༌།
རྩ་དྲང་པས་རླུང་དྲང༌། རླུང་དྲང་པས་ཐིག་ལེ་དྲང༌། ཐིག་ལེ་དྲང་ན་སེམས་ཟིན། ཞེས་གསུངས། གཞན་དུ་ན། ལུས་དྲང་པས་རྩ་དྲང༌། རྩ་དྲང་པས་རླུང་དྲང༌། རྩ་རླུང་གནད་དུ་ཚུད་པས་སེམས་ཟིན། ཞེས་གསུངས། དོན་དུ་རྣམ་རྟོག་གི་རྟ་རླུང་ཡིན་པས་ན།
ངེད་རང་གསར་བུས་ལུས་ཀྱོག་པོ་སྒུར་པོ་བྱས་ནས་བསྒོམ་ན་སེམས་གནས་དཀའ་ཞིང༌། དྲང་ན་སེམས་གནས་སླ་བ་ཡིན་པར་འདུག ། འདི་ཡང་བཞེད་ཚུལ་མི་འདྲ་བ། རྗེ་བྲམ་ཟེ་ཆེན་པོ་ས་ར་ཧས་ནི་དོ་ཧ་ལ་སོགས་པར་སེམས་ཀྱིས་རླུང་ཟིན་པར་དགོངས་པ་ཡོད་འདུག་པ་དེ་ནི། སེམས་མ་བཅོས་པར་བཞག་པས་རླུང་ཡང་རང་མལ་དུ་འགག ། རྣམ་རྟོག་ཀྱང་ཞི་བ་དེར་དགོངས། རྗེ་ནཱ་རོ་པས་ནི་རླུང་གིས་སེམས་ཟིན་པར་དགོངས། དེ་ནི་དང་པོར་ལུས་བསྲངས་རླུང་བཟུང་ན་སེམས་ཀྱང་དེར་གནས་པས་ན། དེ་ལྟར་གསུངས་པ་ཡིན་འདུག ། ལར་བཀའ་བརྒྱུད་གོང་མ་རྣམས་ཀྱིས་རྟེན་འབྲེལ་ལུས་ལ་བསྒྲིགས་པས་རྟོགས་པ་སེམས་ལ་འཆར།
ཞེས་གསུངས་པ་འདིར་དོན་ཐམས་ཅད་ཚང་བའོ།། །། བཞི་པ་སྐྱོན་བཤད་པ་ནི། ལར་ལུས་བསྙེལ་བ་དང༌། འཁྱག་འཁྱོག་གནད་དུ་མ་སོང་ན། རྩ་ཡང་འཆུས། དེས་རླུང་ཡང་འཆུས་ཏེ་འགྲོ། དེས་ན་སེམས་མི་བདེ་མི་གནས་ཤིང༌། མདོར་ན་ལུས་གནད་དེ་ཉིད་དྲང་པོར་མ་བསྲངས་པས་གཡས་སུ་ཡོ་ན་དང་པོ་གསལ་བ་འདྲ་བ་ཞིག་འབྱུང་ཡང༌། དེ་ནས་གཟུང་བའི་རྣམ་རྟོག་མང༌། འདིར་གཟུང་རྟོག་མང་བའི་རྒྱུ་མཚན་ཅི་ཞིག་སྙམ་ན།
གཡས་རོ་མ་གཟུང་བའི་རང་བཞིན་དེ་ངོས་སུ་རླུང་འཆུས་པས། དེའི་དབང་གིས་རླུང་སེམས་འཇུག་པ་གཅིག་ཡིན་པས་ན་གཟུང་བའི་རྣམ་རྟོག་མང་བའི་རྒྱུ་མཚན་དེ་ཡིན་ལ། ། དེ་ལ་གདོན་གནོད་ན་ཕོ་གདོན་གནོད་པ་ཡོང་བ་དང༌། དེ་ནས་ལུས་གནད་གཡོན་དུ་ཡོ་ན་དང་པོར་བདེ་ཡང་དེ་ནས་འཛིན་པའི་རྣམ་རྟོག་མང༌། འཛིན་པའི་རྣམ་རྟོག་མང་བའི་རྒྱུ་མཚན་གཡོན་རྐྱང་མ་འཛིན་པའི་རང་བཞིན་གྱི་རྩར་རླུང་ཞུགས་པའི་དོན་ཡིན་ལ། དེ་ལ་གནོད་བྱེད་མོ་གདོན་གནོད་པ་དང༌། ཡང་ལུས་གནད་རྒུར་དྲགས་ན་ལུས་སྟོད་དུ་རླུང་འཐུམ་པས་སྟོད་ལྕི། ཚིག་པ་ཟ། འདིའི་ཚིག་པ་ཟ་བའི་རྒྱུ་མཚན་རླུང་སྲོག་སྙིང་ནང་དུ་ཞུགས་རྟགས་ཡིན་ཅིང༌། དེ་ལ་གདོན་རྒྱལ་པོའི་གདོན།
དེ་གནོད་པའི་རྒྱུ་མཚན་སྙིང་ལ་རྒྱལ་འགོང་གི་རྩ་ཡོད་པར་བཤད་པས་དེས་གནོད་པ་ཡིན་ལ་གེགས་དེ་མ་སེལ་ན་མཐར་སྨྱོ་འབོག་ཏུ་འགྲོ། དེ་ནས་ལུས་གནད་དགྱེ་རང་དྲགས་ན་རླུང་ནང་དུ་མི་གནས་ཤ་པགས་མཚམས་སུ་ཤོར་བས་ཤ་བཀྲ་དང་སྐྱ་རྦབ་ཡོང༌། དེའི་གེགས་མ་སེལ་ན་མཐར་ཐུག་རྨུག་རྫིང་ངམ་མཛེ་རུ་འགྲོ། སྐེད་པ་ཉག་ན་ཐིག་ལེ་མི་བརྟན་དེས་གྲང་བ་བསྐྱེད། མགྲིན་པ་བཀུག་རང་དྲགས་ན་དང་པོར་ངག་བྱང་ཡང་མཐར་ལྕེ་ལ་འབྲུམ་པ་མང་པོ་དང༌། སྐད་འགགས་ཟས་ཡིད་གར་མི་ཡོང༌། ལྕེ་དིག་པ་སོགས་ཡོང༌། སྤྱི་བོ་བཏུམ་ན་གཉིད་ཆེ་མགོ་ལྕི། ཀླད་པའི་སྟེང་གི་ཁྲག་རྩ་སྦྲུལ་འཁྱིལ་བ་འདྲ་བར་རླུང་ཤོར་ནས་མགོ་བོར་སྦྲུལ་གྱི་སྣང་བ་དང༌། དེའི་གེགས་མ་སེལ་ན་མཐར་ཐུག་ཀླུ་ནད་སོགས་སུ་འགྱུར་བ་སྟེ།
དེ་ལྟར་ཡང་སམྦུ་ཊིའི་རྒྱུད་ལས། ཆོས་ཀྱི་ཕུང་པོ་བརྒྱད་ཁྲི་དང༌། ། བཞི་སྟོང་གི་ནི་ཆོ་གས་ནི། ། ལུས་ཀྱི་དེ་ཉིད་མི་ཤེས་པས། ། དེ་དག་ཐམས་ཅད་འབྲས་བུ་མེད། ། ཅེས་གསུངས་སོ། ། མདོར་ན་ལུས་གནད་མ་ལེགས་ན་སྐྱོན་གྱི་རྣམ་པ་མང་དུ་བསྐྱེད་པས་སྐྱོན་དེ་རྣམས་མི་འབྱུང་བའི་ཕྱིར། ལུས་གནད་ལེགས་པར་བྱ་བ་གལ་དུ་ཆེ་བའོ།། །། ལྔ་པ་ལུས་གནད་ལེགས་པའི་ཡོན་ཏན་བཤད་པ་ནི། སྤྱིར་ལུས་གནད་བཅའ་བ་དེ་བཞིན་ལུས་དབེན་པའམ་ལུས་རང་བབས་སམ།
ལུས་རྣལ་དུ་བབས་པའམ་ལུས་དག་པ་ཞེས་པའི་ཡོན་ཏན་སྤྱིར་ཆེ་བར་མ་ཟད། སྒོས་སུ་ལུས་གནད་སོ་སོའི་ཡོན་ཏན་ནི། བསམ་གཏན་གྱི་ཆོས་ལྔ་ཞེས། རྐང་པ་རྡོ་རྗེ་སྐྱིལ་ཀྲུང་གིས་ཐུར་སེལ་གྱི་རླུང་ཟིན། ཉོན་མོངས་ཕྲག་དོག་ཞི། བར་ཆད་ཀྱིས་མི་ཚུགས། ལག་པ་མཉམ་བཞག་གི་ཕྱག་རྒྱས་མེ་མཉམ་གྱི་རླུང་ཟིན། ཉོན་མོངས་ཞེ་སྡང་ཞི། ཐལ་གོང་དགྱེ་བས་སྲོག་འཛིན་གྱི་རླུང་ཟིན། མགྲིན་པ་གུག་ཅིང་ལྕེ་ཡ་རྐན་ལ་གཏད་པས་གྱེན་རྒྱུའི་རླུང་ཟིན།
ཉོན་མོངས་འདོད་ཆགས་ཞི། སྒལ་ཚིགས་བསྲངས་པས་ཁྱབ་བྱེད་ཀྱི་རླུང་ཟིན་ཏེ། གཏི་མུག་ཞི། དེ་ཡང་ཟིན་པའི་རྒྱུ་མཚན་ཐུར་སེལ་རླུང་གསང་གནས་ན་གནས་པ་དེ་རྐང་པ་རྡོ་རྗེའི་སྐྱིལ་ཀྲུང་བཅས་པས་ཟིན་པར་འགྱུར་བ་དང༌། མེ་མཉམ་ཀྱི་རླུང་ལྟེ་བར་མེ་དང་མཉམ་དུ་གནས་པ་དེ། ལག་པ་མཉམ་བཞག་གི་ཕྱག་རྒྱ་ལྟེ་འོག་དུ་བཅས་པས་ཟིན་པ་དང༌། སྲོག་འཛིན་གྱི་རླུང་སྙིང་ཁར་གནས་པ་དེ་ཉིད་ཐལ་གོང་དགྱེ་བས་ཟིན་པར་འགྱུར་བ་དང༌། གྱེན་རྒྱུའི་རླུང་མགྲིན་པར་གནས་པ་དེ་ཉིད་མགྲིན་པ་བཀུག་པས་ཟིན་པ་དང༌། ཁྱབ་བྱེད་ཀྱི་རླུང་ཚིགས་རྣམས་ལ་གནས་པ་དེ། སྒལ་ཚིགས་བསྲངས་པས་ཟིན་པར་བྱེད་པ་སྟེ།
མདོར་ན་ལུས་གནད་ལྔ་དེས་རྩ་བའི་རླུང་ལྔ་རང་ཐད་ནས་ཟིན་ཅིང་བརྟན་པར་བྱེད་པའི་དོན་ཏེ། དེ་ལྟར་ལུས་གནད་དེ་རྣམས་ཀྱིས་རྩ་བའི་རླུང་ལྔ་ཟིན་ཅིང་བརྟན་པར་བྱེད་པའི་ཡོན་ཏན་དང༌། དེ་ནས་མིག་གི་ལྟ་སྟངས་ཀྱིས་ནི་ཡན་ལག་གི་རླུང་རྒྱུ་བ་མིག་ལ་གནས་པ་ཟིན་པ་དང༌། ང་རྒྱལ་ཞི་ཤེས་པ་གསལ་བར་བྱེད་ཅིང༌། དེ་ཡང་ཡིད་ཀྱི་རྣམ་ཤེས་ཕྱི་རོལ་གྱི་ཡུལ་ལ་འཇུག་པའི་གཙོ་བོ་མིག་ཡིན་པ་དེའི་རླུང་ཟིན་ན་ཞར་དུ་ཡན་ལག་གི་རླུང་གཞན་ཏེ། རྣམ་པར་རྒྱུ་བ་རྣ་བ་ལ་གནས་པ་དང༌། ཡང་དག་པར་རྒྱུ་བ་སྣ་ལ་གནས་པ་དང༌། རབ་ཏུ་རྒྱུ་བ་ལྕེ་ལ་གནས་པ་དང༌། ངེས་པར་རྒྱུ་བ་པགས་པ་དང་བ་སྤུའི་ཚོགས་ལ་གནས་པ་རྣམས་ཟིན་པར་འགྱུར་བ་སྟེ། མདོར་ན་ལུས་ཀྱི་བྱེད་བཅིངས་ཀྱིས་རྩ་བའི་རླུང་ལྔ་དང་མིག་གི་ལྟ་སྟངས་ཀྱིས་ཡན་ལག་གི་རླུང་ལྔ་ཟིན་ཅིང་བརྟན་ལ།
དེ་ལྟར་རླུང་བཅུ་འཆིང་བས་སྲོག་བརྟན་པ་ངག་དབེན། བཞོན་པ་དེ་དག་འཆིང་བས་བྱང་ཆུབ་ཀྱི་སེམས་ཀྱང་མི་འཕོ་ལ་རྟེན་ཐིག་ལེ་དེ་བརྟན་པས་བརྟེན་པ་སེམས་ཀྱང་མི་གཡོ་བས་ན་སེམས་དབེན་པ་སྟེ། མདོར་ན་ལུས་གནད་བཅིངས་པས་ལུས་རྩ་དྲང་པས་ལུས་དབེན། ལུས་རྩ་དྲང་པས་དེ་ཞོར་རླུང་འཆིང་བས་ངག་དབེན། རྩ་རླུང་རྣལ་དུ་ཕེབས་པས་རྟེན་ཐིག་ལེ་བརྟན་ཅིང་དེས་བརྟེན་པ་སེམས་ཀྱང་རྣམ་པར་རྟོག་པ་དང་བྲལ་བས་ན་སེམས་དབེན་ཏེ་དབེན་པ་གསུམ་ཚང་བའོ། ། འདིའི་ཡོན་ཏན་མཐར་ཐུག་པ་ནི། རྡོ་རྗེ་སྐྱིལ་ཀྲུང་རྫོགས་སངས་རྒྱས། ། གསུངས་པ་ལྟར་ལུས་གནད་བཅིངས་པས་ལུས་རྣལ་དུ་ཕེབས། དེས་རྩ་རླུང་རྣལ་དུ་ཕེབས་ཏེ། རླུང་རྒྱུ་བའི་ལམ་ནི་རྩ་ཡིན་པས་ལམ་དེ་རྣལ་དུ་ཕེབས་ཕྱིར་རླུང་ཡང་ཞོར་དུ་རྣལ་དུ་འབབས་ལ།
དེས་ཐིག་ལེ་རྣལ་དུ་ཕེབས་པར་འགྱུར་ཏེ། དེའི་རྒྱུ་མཚན་ཐིག་ལེའི་བཞོན་པ་རླུང་ཡིན་པས་བཞོན་པ་སྡོད་པས་ན་བཞོན་པ་པོའང་སྡོད་དགོས་པ་ཡིན་བཞིན། ཐིག་ལེ་བརྟན་པས་སེམས་རྣལ་དུ་ཕེབས་པར་འགྱུར་ཏེ། དེའི་རྒྱུ་མཚན་ཐིག་ལེ་དང་སེམས་གཉིས་རྟེན་བརྟེན་པའི་འབྲེལ་བ་ཅན་དུ་གནས་ཏེ། དེས་ན་རྟེན་ཐིག་ལེ་འཆིང་ན་བརྟེན་པ་སེམས་ཀྱང་རང་འཆིང་དུ་འགྲོ་ལ། འདི་རྣལ་དུ་ཕེབས་པ་དང་འཆིང་ཟེར་བའི་དོན། རྣལ་དུ་ཕེབས་པས་རྩ་ཡོན་པོ་བསྲངས་ཤིང་རླུང་ལོག་པ་རང་ལུགས་སུ་རྒྱུ་བ་དང༌། ཐིག་ལེ་དྭངས་པ་དང༌། སེམས་གཤིས་ཐོག་ཏུ་ཕེབས་པའི་དོན་ཡིན་ལ། འཆིང་ཞེས་པ་རླུང་སེམས་རང་གནས་སུ་ཟིན་པ་དང༌།
མཐར་ཐུག་རླུང་སེམས་དབུ་མར་ཟིན་ཅེས་པའི་དོན་ཡིན་ལ། དེ་ལ་དང་པོར་སེམས་རང་གནས་དང་མཐར་དབུ་མར་ཟིན་པས་ན། རྩ་ཐམས་ཅད་དབུ་མ་དང༌། རླུང་ཐམས་ཅད་ཡེ་ཤེས་ཀྱི་རླུང༌། ཐིག་ལེ་ཐམས་ཅད་དྭངས་མ་སེམས་ཀྱི་ངོ་བོ་སྒྲིབ་བྲལ་ཏེ། དེ་ལྟར་རྩ་རླུང་ཐིག་ལེ་སེམས་དང་བཅས་པ་ཡོངས་སུ་དག་པས་ན་མི་འགྱུར་བའི་བདེ་བ་ཆེན་པོའི་འབྲས་བུ་གོ་འཕང་དམ་པ་ཐོབ་པར་འགྱུར་བ་ཉིད་དེ། མཐར་ཐུག་གི་འབྲས་བུ་ནི་དེ་བཞིན་ལ། འདུལ་བ་ལུང་ལས། རང་སངས་རྒྱས་མཐོང་བའི་སྤྲེའུ་ཞིག་གིས་དྲང་སྲོང་ལྔ་བརྒྱར་ལུས་གནད་བསྟན་པ་དེ་རྣམས་ཀྱིས་དེ་ལྟར་བྱས་པས་རང་སངས་རྒྱས་ཐོབ་པའི་གཏམ་རྒྱུད་བཞིན་ཡིན་པར་འདུག་ལ། གཞན་གནས་སྐབས་ཕན་ཡོན་ནི།
རྩ་ལོག་རླུང་ལོག་མི་འབྱུང་བ་རྩ་རླུང་ཡིན་ལུགས་ཡིན་བཞིན་རྣལ་དུ་ཕེབས་པར་འགྱུར་བ་སོགས་ཡོན་ཏན་མཐའ་ཡས་པའོ།། ༈ །།གཉིས་པ་ངག་གི་གནད་བཤད་པ་ནི། ཐུན་ཁྲིད་གཞུང་ལས། ངག་གི་སྨྲ་བཅད་རང་བབས་དབེན་པར་གནས། ། ཞེས་བཤད་པ་དེ་ལ། རྫོགས་ཆེན་ཀུན་བྱེད་ལས། ངག་གིས་ཛྲབ་དང་སྙིང་པོ་བཟླ་མི་དགོས། ། ལག་གིས་འདུ་བྱེད་ཕྱག་རྒྱ་བཅའ་མི་དགོས། ། སེམས་ཀྱིས་ཏིང་འཛིན་འཕྲོ་འདུའི་ལས་མ་བྱེད། ། ངང་ལ་གནས་པས་གཡོ་མེད་ལྷུན་གྱིས་གྲུབ། །
རང་བཞིན་གནས་པས་སུས་ཀྱང་བཅོས་སུ་མེད། ། མ་བཙལ་ཇི་བཞིན་པ་ལ་གནས་པ་དེས། ། བྱས་པ་མེད་པ་ལམ་གྱི་མཆོག་ཏུ་བསྙེན། ། ཞེས་གསུངས་སོ། ། འདི་ལ་ཤེས་ན་རླུང་རོ་བསལ་ཞིང་རླུང་རང་བབས་སུ་འཇོག་པ་དང༌། དེ་ལྟར་མ་ཤེས་ཀྱང་ངག་སྨྲ་བ་བཅད་དེ་སྡོད་པ་གཉིས་ལས། ། དང་པོ་ཤེས་ན་རླུང་རོ་བསལ་བ་ནི། རང་གི་ལུས་གནད་རྣམ་སྣང་ཆོས་བདུན་དེ་ངོས་ནས། སྣ་བུག་གཉིས་ནས་དང་པོ་རླུང་རོ་ཆུང་བ་གཅིག ། བར་དུ་ཆེ་བ་གཅིག །
ཐ་མར་ཤེད་བསྐྱེད་དེ་སིང་སྒྲ་དང་བཅས་གཏོང་བ་གསུམ་སྟེ་རླུང་རོ་ཆེ་ཆུང་ལན་གསུམ་པོ་དེས་བསལ། དེའི་སྐབས་ཀྱི་བསྒོམ་རྒྱུའི་དམིགས་པ་ལ། རང་གི་སྣ་ནས་རླུང་བུས་པ་དེ་དང་མཉམ་དུ་རང་ཉིད་ཀྱི་ཚེ་རབས་འཁོར་བ་ཐོག་མེད་ཀྱི་སྡིག་སྒྲིབ་ད་ལྟའི་ཉེས་ལྟུང་ནད་གདོན་བར་ཆད་མ་དག་པའི་རྩ་ལམ་དུ་རྒྱུ་བའི་ལས་ཀྱི་རླུང༌། དུག་གི་རླུང༌། ཉོན་མོངས་པའི་རླུང་སོགས་མ་དག་པའི་རླུང་ཐམས་ཅད་དཔེར་ན་དུ་དཀར་ནང་ནས་དུ་བ་འཐོན་པར་རླུང་གིས་བདས་པས་དབང་མེད་དུ་འཐོན་པ་ལྟར། རང་གི་རླུང་རོ་གསུམ་པོ་སྣ་ནས་བསལ་བ་དེས་དབང་མེད་དུ་དེ་རྣམས་དང་མཉམ་དུ་ཕྱིར་འཐོན་ཞིང་དག་པར་བསམ། འདིས་ནི་ཁམས་དྭངས་པ་དང་རིག་པ་གསལ་བར་བྱེད་པ་འཕྲལ་གྱི་དགོས་པ་དང༌། ཡུན་དུ་བར་ཆད་མི་འཇུག་མཐར་ཐུག་སྡིག་སྒྲིབ་དག་པ་ལ་སོགས་ཀྱི་དགོས་པ་མང་དུ་ཡོད་པས། དེ་ལྟར་ཤེས་པ་རྣམས་ཀྱིས་དེ་བཞིན་རླུང་རོ་ལན་གསུམ་འབུད་ཅིང་དེའི་བསྒོམ་དོན་དམིགས་པ་སྒོམ་པ་དང༌། དེ་ལྟར་མི་ཤེས་པ་རྣམས་ཀྱིས་མ་བྱུང་ཡང་འགལ་བ་ཆེར་མེད། །
གཉིས་པ་དངོས་གཞི་འདི་ལ། ངག་སྨྲ་བ་བཅད་དེ་སྡོད་པར་བྱེད་པ་སྟེ། དེ་ཡང་ཁ་དལ་ལབ་པ་སོགས་དོན་མེད་འཇིག་རྟེན་གྱི་གཏམ་ལྟ་ཅི་སྨོས། འདོན་པ་འདོན་པའམ། བཟླས་པ་བྱེད་པ་སོགས་ཀྱང་མི་བྱེད་པར། རླུང་རང་བབས། ངག་སྨྲ་བཅད་སྒྲ་མེད་དུ་སྡོད་པར་བྱེད་དགོས་པའོ། ། འདི་ལ་ངེད་རང་སྡུག་ཤོས་འགའ་རེས་ནི་མཉམ་བཞག་བྱེད་དུས་ལྟ་བུ་ཡིན་རུང༌། མཉམ་བཞག་དེའི་མགོ་མཇུག་བར་གསུམ་ཐམས་ཅད་དུ་ངག་སྨྲ་བཅད་མི་འཁྱོངས་བར། དང་པོར་སྨྲ་བཅད་འདྲ་ཞིག་བྱས་ནའང་དེ་ནས་སེམས་ལ་ལྟ་མི་ཤེས།
བལྟ་རྒྱུ་མེད་དུས་ནས་ཅི་འདུག་དེ་འདུག་མི་ཡོང་བར་ཁ་དལ་སོགས་གང་མིན་ཞིག་བྱེད་འདུག་པ་དེས་ནི་ཐུན་གྱི་ཉམས་ལེན་མ་ཤེས། ཐུན་གྱི་ལག་ལེན་འཆོལ། ངག་བག་མེད་དུ་བྱས་པས་ཉེས་པ་ཡང་ཆེ་བ་ཡིན་ཞིང༌། དེ་མིན་འགའ་རེ་ཞིག་གིས་སྔོན་ནས་མ་ཎི་སོགས་འདོན་མཁན་ཞིག་ཡིན་ན། མཉམ་བཞག་བྱེད་དུས་འདིར་ཡང་ངག་སྨྲ་བ་བཅད་དེ་མི་སྡོད་པར། ཡང་ན་འདོན་པ། ཡང་ན་བཟླས་པ་མ་ཎི་སོགས་འདོན་མཁན་འགའ་རེའང་ཡོད་འདུག་པ་དེ་ཡང་མ་ཡིན་ཏེ། འདི་ལ་རང་རང་སོ་སོས་སྔོན་ནས་ཉམས་ལེན་ལ་བརྟན་པ་རབ་ཐོབ་པས་འདོན་པ་འདོན་པས་མི་གནོད་པས། འདོན་པ་བཟླས་བརྗོད་དང་རང་སེམས་ཏིང་ངེ་འཛིན་ཡེངས་མེད་ཀྱི་དྲན་པ་འདྲེ་བ་ཡིན་ན་དེ་ཀ་ལོས་ཆོག་ཀྱང༌། ལས་དང་པོ་པ་རྣམས་དང༌།
སེམས་ཀྱི་རང་ངོ་དྲན་ཤེས་ལ་བརྟན་པ་མ་ཐོབ་པ་རྣམས་ཀྱིས་ནི་དང་པོར་རང་སེམས་ཀྱི་ངོ་བོ་སྐྱོང་བ་འདི་རང་གལ་ཆེ། རང་སེམས་ཀྱི་ངོ་བོ་དྲན་པ་ཡེངས་མེད་མ་ཤེས་ན། ལུས་ངག་གི་དགེ་སྦྱོར་ཙམ་བྱས་ཀྱང༌། གནས་སྐབས་ཀྱི་འབྲས་བུ་ལས་དོན་གྱི་འབྲས་བུ་དམ་པ་མི་ཐོབ་ཅིང༌། སེམས་ཡེངས་བའི་དགེ་སྦྱོར་ཐམས་ཅད་ནི་རྩ་བ་རུལ་པའི་སྡོང་པོ་དང༌། ནང་ན་མེད་པའི་ཕྱིའི་དགེ་བ་གཟུགས་བརྙན་ཙམ་པོ་སྟེ། སྔོན་ནས་མ་བསྒོམས་པའི་ཉེས་དམིགས་སྐབས་བཤད་པ་དང་འདྲ་བ་དེ་བཞིན་ཡིན། དེས་ན་སེམས་མ་ཡེངས་པ་གཙོ་བོར་མི་འདོན། ལུས་ངག་གི་དགེ་སྦྱོར་གཙོ་བོར་འཛིན་པ། ཡིད་བཞིན་གྱི་ནོར་བུ་རིན་པོ་ཆེ་བཞག་ནས།
རིན་ཆེན་ཕལ་པར་རྩིས་སུ་བྱེད་པའམ། ལམ་ཉེ་ལམ་ནས་མི་འགྲོ་བར་རིང་ལམ་ནས་བསྐོར་བའམ། ཆོས་ཀྱི་རྩ་བ་སེམས་ཡིན་པས་དེ་མི་བསྒོམ་པར། ཆོས་ལྟར་སྣང་ཙམ་བྱེད་པ། འབན་ཐོག་ཏུ་མདའ་མི་རྒྱག་པར། ཕྱོགས་དོན་མེད་དུ་འཕེན་པའམ། ཟོག་བདག་སྒོ་ཕྱིར་བཏོན་ནས་དོན་མེད་མི་ངན་ནང་དུ་འཛུད་པ་ལྟ་བུར། ཀུན་བྱེད་རང་སེམས་ཡེངས་ནས་དོན་མེད་ཉམས་ལེན་བྱེད་པའམ། སྡིག་སྒྲིབ་རྩ་བ་སེམས་ཡིན་པར་དེ་མི་སྦྱོང་བར། གཞན་ཁ་ཕྱིར་བལྟ་བ།
འདྲེ་ཤར་སྒོར་བཞག་ནས་གླུད་ནུབ་སྒོར་སྐྱེལ་བའམ། སངས་རྒྱས་ཀྱི་སྙིང་པོ་རང་སེམས་ཡིན་པ་དེ་ལ་གོམས་འདྲིས་མི་བྱེད་པར། ལུས་ངག་གི་དགེ་སྦྱོར་ཙམ་ཞིག་གཙོ་བོར་འཛིན་པ། དོན་ལྷོ་རུ་བཞག་ལུས་ཕར་རྒྱབ་བསྟན་ནས་ཁ་བྱང་དུ་བསྟན་ནས་འགྲོ་བ་ལྟ་བུ། དོན་མ་གོ་གནད་མ་ཤེས། མདོ་འགགས་མ་ཟིན། སྙིང་པོ་མ་ལོན་པ་དེ་བཞིན་མི་བྱེད་པར། དང་པོར་ཆོས་ཀུན་ཉམས་ལེན་མཐར་ཐུག ། སེམས་དོན་རང་ལ་རྩེ་གཅིག་དྲིལ་བར་བློ་ཐག་བཅད། གཞན་གྱི་གཡེང་བ་སྤྲོས་བཅས་ཐམས་ཅད་སྤོང་བར་བསམ་དགོས་ཏེ།
དེ་ཡང་ཇོ་བོ་རྗེས། གཅིག་ཏུ་མཉམ་བཞག་སེམས་བརྟེན་ནས། ། ལུས་ངག་དགེ་སྦྱོར་གཙོར་མི་བྱ། ། ཞེས་དང༌། རྗེ་མི་ལས། ཕྱག་རྒྱ་ཆེན་པོ་བསྒོམ་དུས་སུ། ། ལུས་ངག་གི་དགེ་སྦྱོར་མ་བརྩོན་ཞིག ། མི་རྟོག་ཡེ་ཤེས་ཡལ་ཉེན་ཡོད། ། ཅེས་དང༌། ཁྱད་པར་ཨོ་རྒྱན་ཆེན་པོས།
ཆོས་ཀུན་རྩ་བ་རང་གི་སེམས་ཉིད་དེ། ། ནང་དུ་མཉམ་པར་བཞག་པས་དོན་རྟོགས་འགྱུར། ། ལུས་ངག་དགེ་སྦྱོར་ཙམ་གྱི་སོ་ན་མེད། ། དེས་ན་གཅིག་ཏུ་རང་སེམས་བལྟ་བར་བྱ། ། ཞེས་གསུངས་པ་རྣམས་གོ་ཤེས་ཡིད་ཆེས་དང་བཅས། གཞན་གྱི་འདོན་བརྗོད་བཟླས་པ་ཡིག་དྲུག་འདོན་པ་སོགས་མཚན་བཅས་དགེ་བ་ཙམ་དུ་ཞེན་པ་དང་མཆོག་འཛིན་ཞེན་ཆགས་ཀྱི་དབང་དུ་མ་སོང་བའི་མཚན་མེད་རང་རིག་ཡེངས་མེད་ཀྱི་ཏིང་ངེ་འཛིན་དམ་པ་འདི་ཆོས་ཐམས་ཅད་ཀྱི་རྩ་བ། ཉམས་ལེན་མ་ལུས་པའི་གནད་འགགས། ཟབ་དོན་མཐའ་དག་གི་ཉིང་ཁུ། ལམ་ཐམས་ཅད་ཀྱི་ཉེ་ལམ་ཡིན་པས་ཡིད་ཆེས་ངེས་ཤེས་སྤྲོ་སེམས་འདུན་པ་དང་བཅས་ངག་སྨྲ་བ་བཅད་ནས་མཉམ་པར་འཇོག་པ་སྟེ། འདི་ལ་རྫོགས་ཆེན་རྣམས་ནས།
ངག་པི་ཝཾ་གི་རྒྱུན་ཐག་ཆད་པ་བཞིན་དུ་སྒྲ་མེད་དུ་འཇོག ། ཅེས་གསུངས་སོ། ། ངག་འདོན་བརྗོད་བྱེད་པ་ལས་ཀྱང་སྨྲ་བ་གཅོད་པ་འདི་ཕན་ཡོན་ཆེ་བ་ནི། གདན་བཞི་ལས། རླུང་དང་ངག་ནི་གཡོ་མེད་པ། ། འདི་ཡིས་བསམ་གཏན་འབྲས་བུ་འགྲུབ། ། ཅེས་གསུངས། དཔེར་ན་རང་ཅག་གི་སྟོན་པ་ཐུབ་པའི་དབང་པོ་ཆུ་ཀླུང་ནེ་རཉྫ་ནའི་འགྲམ་དུ་ལོ་དྲུག་དཀའ་སྤྱད་ཏིང་ངེ་འཛིན་ལ་བཞུགས་པའི་སྐབས་ཀྱང༌། སྐུ་མི་གཡོ། གསུང་མི་གྲགས།
ཐུགས་མཉམ་པར་བཞག་པ་མ་གཏོགས། བཟླས་བརྗོད་ཀྱི་གྲངས་བསོགས་པ་མཛད་པ་མིན་འདུག ། དེ་བཞིན་སྔོན་གྱི་གྲུབ་མཐའ་གསར་རྙིང་གོང་མ་རྣམས་ཀྱང་ཏིང་ངེ་འཛིན་མཉམ་པར་འཇོག་སྐབས་སྐུ་གསུང་ཐུགས་གཡོ་མེད་ཀྱི་བསམ་གཏན་ལ་རྩེ་གཅིག་པའི་སྒྲུབ་པ་གཙོ་བོར་མཛད་པ་ཤས་ཆེ་བར་འདུག་པ་རྣམས་དཔེར་མཚོན་ན། དོན་དུ་ངག་སྨྲ་བ་བཅད་པ་འདི་ཀ་བཟླས་པ་ཐམས་ཅད་ཀྱི་མཆོག་སྟེ། རྒྱུད་ལས། བརྗོད་དུ་མེད་པ་བཟླས་པའི་མཆོག ། ཅེས་གསུངས་པ་དེ་ལྟར་ཤེས་དགོས་པའོ།། །། ༈ གསུམ་པ་སེམས་ཀྱི་གནད་བཤད་པ་ལ། ཐུན་ཁྲིད་གཞུང་ལས། རང་སེམས་གདོད་དག་འཁོར་འདས་བྱེད་པོ་ཅན། །
འདི་ཉིད་བཟོ་མེད་ངང་དུ་མཉམ་པར་འཇོག ། མ་ཡེངས་པ་ནི་སངས་རྒྱས་ཀུན་གྱི་ལམ། ། བསྒོམ་བྱ་གཞན་མེད་དྲན་ཐོག་ཐག་ཆོད་བསྐྱེད། ། རང་རིག་ངོས་བཟུང་བྲལ་བ་སྟོང་པ་ཉིད། ། སྟོང་པའི་རང་མདངས་རྣམ་རྟོག་སྣང་བའི་རྩལ། ། གཉིས་མེད་བློ་འདས་ལྷན་ཅིག་སྐྱེས་པའི་དབྱིངས། ། གནས་ལུགས་རང་ངོ་ཇི་བཞིན་ཤེས་པར་བྱ། ། ཞེས་བཤད་པ་དེ་ལ་དང་པོ་སེམས་ཀྱི་འཇོག་ལུགས་བཤད་པ། གཉིས་པ་སེམས་ཀྱི་སྐྱོན་སེལ་བཤད་པ། གསུམ་པ་སེམས་ཀྱི་ལམ་ཁྱེར་བཤད་པ་དང་རྣམ་པ་གསུམ་མོ། །
དང་པོ་སེམས་ཀྱི་འཇོག་ལུགས་བཤད་པ་ལ། དང་པོ་སེམས་འཁོར་འདས་ཐམས་ཅད་ཀྱི་རྩ་བར་ཐག་བཅད་པར་བཤད་པ། གཉིས་པ་སེམས་དེ་ཉིད་ཡེངས་མེད་ཀྱི་དྲན་པ་སྒོམ་གྱི་དངོས་གཞིར་ངེས་ཤེས་བསྐྱེད་པ་བཤད་པ། གསུམ་པ་དུས་གསུམ་གྱི་སྤྲོས་པ་བཅད་ནས་འཇོག་པར་བཤད་པ། བཞི་པ་གནས་འགྱུ་རང་བབས་ཀྱི་ངོ་བོ་སྐྱོང་བ་བཤད་པ། ལྔ་པ་ཡུལ་སྣང་གི་སྟེང་དུ་མ་བཅོས་ཤེས་བཞིན་སྐྱོང་བ། དྲུག་པ་སྤྱོད་ལམ་རྣམ་བཞི་དུས་ཀུན་དྲན་པ་རྒྱུན་འཚོ་སྐྱོང་བ་དང་དྲུག་གོ ། དང་པོ་སེམས་ཉིད་འདི་ཀ་འཁོར་འདས་ཐམས་ཅད་ཀྱི་རྩ་བར་ཐག་གཅོད་པ་ནི། འདི་ལ་ལུང་འདྲེན་ནི། བརྟག་གཉིས་ལས།
འདི་ཉིད་འཁོར་བ་ཞེས་བྱ་སྟེ། ། འདི་ཉིད་མྱ་ངན་འདས་པ་ཡིན། ། ཞེས་འདི་ཉིད་གསུང་པ་གང་ལ་ངོས་འཛིན་ན་རང་གི་སེམས་འདི་ཉིད་དེ། རང་སེམས་འདི་ཉིད་འཁོར་བ་དང་མྱ་ངན་ལས་འདས་པ་ཐམས་ཅད་ཀྱི་རྩ་བར་གསུངས་པའོ། ། གཞན་ཡང༌། གྲུབ་ཐོབ་རྒྱལ་པོ་ས་ར་ཧས། སེམས་ཉིད་གཅིག་པུ་ཀུན་གྱི་ས་བོན་ཏེ། ། གང་ལས་སྲིད་དང་མྱ་ངན་འདས་འཕྲོ་བ། ། འདོད་པའི་འབྲས་བུ་ཐམས་ཅད་རབ་སྟེར་བའི། ། ཡིད་བཞིན་ནོར་འདྲའི་སེམས་ལ་ཕྱག་འཚལ་ལོ། །
ཞེས་དང༌། རྫོགས་ཆེན་ཀུན་བྱེད་རྒྱལ་པོ་ལས། སེམས་ནི་འཁོར་འདས་ཀུན་གྱི་བྱེད་པོ་སྟེ། ། ཀུན་བྱེད་རྒྱལ་པོ་འདི་ཉིད་ཤེས་པར་བྱོས། ། ཞེས་གསུངས་སོ། ། དེས་ན་དོན་དམ་པ་རང་ནི་རང་རེ་རྣམས་མར་འཁོར་བར་འཁྱམས་ནའང་རང་སེམས་འདི་ཀ་འཁོར་བར་འཁྱམས། ཡར་སངས་རྒྱས་ཐོབ་ནའང་རང་སེམས་འདི་ཉིད་སངས་རྒྱས་ཐོབ་པ་སྟེ། གཞི་རང་གི་རིག་པ་གཅིག་པུ་འདི་ཉིད་ལས་འཁོར་བ་དང་མྱ་ངན་ལས་འདས་པའམ་སངས་རྒྱས་དང་སེམས་ཅན་ཐམས་ཅད་བྱུང་བའོ། ། དེ་ལས་འཁོར་བ་ཇི་ལྟར་གྲུབ་ཅིང་འཁྱམས་ན། རང་གི་རིག་པ་འདི་ཉིད་ཡེ་གདོད་མ་ནས་དག་པ་ཆེན་པོའི་ངོ་བོ་ཉིད་ནའང༌།
རང་རེ་གློ་བུར་གྱི་མ་རིག་པའི་དྲི་མ་མི་ཟད་པས་བསྒྲིབས་པར་གྱུར་པའི་རང་རིག་རང་ངོ་མ་ཤེས། རང་ངོ་མ་ཤེས་པས་འཁྲུལ་པའི་རྟོག་པ་དང་ཉོན་མོངས་པའི་འདུ་བྱེད་ཤར། འཁྲུལ་པ་དང་ཉོན་མོངས་པ་དེས་ལས་ངན་པ་བསགས། ལས་ཀྱི་རྣམ་སྨིན་མྱོང་འཁོར་བ་དང་ངན་སོང་དུ་སྐྱེ། རིགས་དྲུག་ཏུ་འཁྱམས། དེ་རྣམས་ཀྱིས་སྡུག་བསྔལ་མྱོང་བར་བྱས་པ་སྟེ། དོན་དུ་འཁོར་བར་འཁྱམས་པའི་རྩ་བ་རང་ནི། ད་ལྟའི་རང་གི་སེམས་འདིའི་རང་ངོ་རང་གིས་མ་ཤེས། ཡེངས་འཁྲུལ་གྱི་དབང་དུ་སོང༌། རང་རིག་རང་ཚོ་མ་ཟིན།
འཁྲུལ་པའི་ལས་ལ་གོམས་འདྲིས་སྤོང་དཀའ་བ་འདི་ཉིད་ཀྱིས་བྱས་པས། རང་འཁོར་བ་ནས་འཁོར་བར་འཁྱམས་པ་སྟེ། དོན་དུ་འཁོར་བའི་རྩ་བ་ཐམས་ཅད་ད་ལྟ་རང་གི་སེམས་ཡེངས་འཁྲུལ་གྱི་དབང་དུ་སོང་ནས། བརྗེད་དབང་གང་ཡིན་དང་འདི་ཆ་མེད་པ་འདི་རང་ཡིན་པར་ཤེས་ཤིང་ཐག་ཆོད་པར་བྱེད་པའོ། ། ཡང་མྱ་ངན་ལས་འདས་པའམ་སངས་རྒྱས་པ་ཡང་རང་སེམས་འདི་ཉིད་མ་གཏོགས་གཞན་གསར་དུ་ཡོང་རྒྱུ་ཞིག་མེད་དེ། དེ་ཡང་རང་རིག་གློ་བུར་འཁྲུལ་པའི་དྲི་མ་འདི་ཉིད་ལམ་གྱི་སྙིང་པོ་མ་ཡེངས་པའི་དྲན་པས་སྦྱངས་པ་ཡིས་དྲི་མ་ཡོངས་སུ་དག་སྟེ། གཞི་རང་རིག་ཀ་དག་ཆེན་པོའི་དོན་མངོན་དུ་གྱུར་པ་སྟེ། རང་རིག་འདི་ཉིད་རང་ངོ་རང་གིས་ཤེས། རང་སོ་རང་གིས་ཚུགས། འཁྲུལ་མེད་གནས་ལུགས་གཞིའི་དོན་རྟོགས་པ་དང༌།
རིག་པ་འདི་ཀ་མྱ་ངན་ལས་འདས་པའམ་སངས་རྒྱས་པ་ཞེས་བྱ་སྟེ། མདོ་འགགས་རང་ངོ་ཤེས་པ་འདི་ལམ་གྱི་གཞི་མ་དང༌། འབྲས་བུ་སངས་རྒྱས་ཀྱི་རྩ་བ་ཡིན་ཏེ་སངས་རྒྱས་ཞེས་པའང་རང་སེམས་དག་པ་ལས་གཞན་དུ་མེད་པའོ། ། དེས་ན་སློབ་དཔོན་རིན་པོ་ཆེས། སེམས་འདི་འཁོར་འདས་ཀུན་གྱི་བྱེད་པོ་སྟེ། ། སེམས་ལས་མིན་པའི་འཁོར་འདས་གང་ལའང་མེད། ། ཅེས་དང༌། རྗེ་གོང་མ་རྣམས་ཀྱིས། འཁོར་འདས་ལག་པའི་ལྟོ་རྒྱབ། ཅེས་གསུངས།
དེ་ལྟར་རང་ཉིད་འཁོར་འདས་ཀྱི་རྩ་བ་ད་ལྟའི་རང་སེམས་འདི་ཁོ་ན་ཡིན་པར་མ་ཟད། གཞན་ཕྱི་རོལ་སྣོད་བཅུད་ཀྱི་དངོས་པོ་སྣང་སྲིད་ཀྱི་ཆོས་ཐམས་ཅད་ཀྱང་རང་སེམས་ཡིན་ཏེ། འདི་ལ་ལུང་འདྲེན་ནི། འཕགས་པ་ས་བཅུ་པ་ལས། ཀྱེ་རྒྱལ་བའི་སྲས་དག་ཁམས་གསུམ་པོ་འདི་དག་ནི་སེམས་ཙམ་མོ། ། ཞེས་དང༌། བྱང་ཆུབ་སེམས་འགྲེལ་ལས། གཟུང་དང་འཛིན་པའི་སེམས་ཀྱིས་ནི། ། རྣམ་པར་ཤེས་པ་སྣང་བ་སྟེ། ། རྣམ་ཤེས་ལས་ནི་ལོགས་ཤིག་ན། །
ཕྱི་རོལ་དུ་ནི་ཅུང་ཟད་མེད། ། ཅེས་གསུངས། དེ་ཡང་དཔེར་ན་ཕྱི་རོལ་གྱི་སྣང་བ་འདི་དག་དོན་ལ་ཅི་ཡང་མེད་ཀྱང་རང་སེམས་འཁྲུལ་པའི་དབང་གིས་ཡོད་པའི་དངོས་པོར་སྣང་བ་མཁྲིས་ནད་ཅན་གྱི་དུང་ལ་སེར་པོར་མཐོང་བ་དེ། དུང་སེར་པོ་མ་ཡིན་ཀྱང་ནད་ཀྱི་དབང་གིས་མཐོང་བ་ལྟ་བུ་དང༌། གཅིག་དང་དུ་མར་མཐོང་བ་ནི། དོན་དུ་རང་སེམས་གཅིག་པུ་འདི་ལས་མེད་ཀྱང་འཁྲུལ་པ་དང་ལས་ཀྱི་དབང་གིས་སྣ་ཚོགས་སུ་སྣང་བ་ཆུ་ལ་རིགས་དྲུག་གིས་སོ་སོར་མཐོང་བ་བཞིན་ཏེ། དཔེར་ན་ཆུའི་དངོས་པོ་གཅིག་འདི་ཉིད་ཡིན་ཀྱང༌། ཆུ་ཁ་ཞིག་ཏུ་འགྲོ་བ་རིགས་དྲུག་པོ་དུས་གཅིག་འཛོམས་པས་སོ་སོས་བལྟས་ན་མཐོང་ཚུལ་མི་གཅིག་སྟེ། དམྱལ་བ་ཚ་དམྱལ་པས་ཆུ་བོ་མེར་མཐོང༌། གྲང་དམྱལ་པས་ཁ་བ་འཁྱགས་རོམ་དུ་མཐོང༌།
ཡི་དྭགས་རྣམས་ཀྱིས་རྣག་ཁྲག ། དུད་འགྲོ་བྱིང་ན་གནས་པས་གནས་ཁང༌། ཁ་འཐོར་བས་བཏུང་བྱ། མི་རྣམས་ཀྱིས་ཀྱང་དེ་བཞིན་འཐུང་བར་འོས་པའི་ཆུ་བཟང་ངན། ལྷ་མ་ཡིན་གྱིས་གོ་མཚོན། ལྷས་བདུད་རྩིར་མཐོང་བ་སྟེ་དོན་དུ་ཆུ་ཡིན་པ་ལ། རིགས་དྲུག་སོ་སོའི་ལས་སྣང་གིས་མཐོང་ཚུལ་མི་འདྲ་བ་སྣ་ཚོགས་ཡོང་བ་དེ་ཀ་རང་སེམས་ལས་ཀྱི་སྣང་བ་ཞེས་དོན་དུ་ཕྱི་རོལ་དུ་མ་གྲུབ་པས་སེམས་ཀྱི་སྣང་བ་ཙམ་ཡིན་པའོ། ། འདི་ལ་ལུང་འདྲེན་ནི། འཕགས་པ་ཐོགས་མེད་ཀྱིས། ཡི་དྭགས་དུད་འགྲོ་མི་རྣམས་དང༌། །
ལྷ་རྣམས་ཇི་ལྟར་རིགས་རིས་སུ། ། དངོས་གཅིག་ཡིད་ནི་ཐ་དད་ཕྱིར། ། དོན་མ་གྲུབ་པར་འདོད་པ་ཡིན། ། ཅེས་གསུངས། དེས་ན་ད་ལྟའི་ཕྱི་རོལ་གྱི་སྣང་བ་ཐམས་ཅད་ཀྱང་དོན་ལ་མ་གྲུབ་ཀྱང་མེད་བཞིན་དུ་རང་སེམས་འཁྲུལ་པའི་རང་སྣང་ལས་གྲུབ་པའོ། ། གཞན་ཡང༌། ཚེ་སྔ་ཕྱིའི་ལུས་སྣ་ཚོགས་གྲངས་ཀྱིས་མི་ལངས་པ་བརྗེས་ཀྱང་རང་སེམས་ལ་བརྗེ་རྒྱུ་མེད་པས། རང་སེམས་འདི་ནི་འཁོར་བ་ཐོག་མ་མེད་པའི་ཡེ་གདོད་མ་ནས་ཡོད་བཞིན་ལ། བར་དུ་སེམས་ཁོ་རང་གིས་བསགས་པའི་ལས་ཀྱི་དབང་གིས་རིགས་དྲུག་བཟང་ངན་གྱི་སྐྱེ་བ་སྣ་ཚོགས་བླངས་པའོ། ། ཚེ་རབས་སྔ་མ་རྣམས་སུའང༌།
སྐྱེ་བ་བཟང་ངན། ལས་དགེ་སྡིག་གི་དབང་གིས་སྐབས་སུ་སྡུག་པ་སྟེ། དེ་སྔ་ཡང་བདེ་སྡུག་ཐམས་ཅད་རང་སེམས་འདིས་མྱོང་བའོ། ། ད་ལྟར་ཡང་ལས་བཟང་ངན་གྱི་དྲན་མཁན། ཆོས་འཇིག་རྟེན་གྱི་བྱེད་པོ་ཐམས་ཅད་རང་སེམས་འདི་ཀ་སྟེ། ། སེམས་འདི་མེད་ན་ལུས་ས་རྡོ་རོ་དང་ཁྱད་པར་མེད་མོད་ཀྱང་སེམས་འདི་ལུས་ལ་བརྟེན་ནས་གནས་པས། བཟང་ངན་ལེགས་ཉེས་ཐམས་ཅད་བྱེད། བདེ་སྡུག་མ་ལུས་པའི་ས་བོན་འདེབས་པའོ། ། ཚེ་རབས་ཕྱི་མ་རྣམས་སུའང་སེམས་འདི་མེད་པར་མི་འགྲོ་སྟེ། ད་ལྟ་རང་རེས་སྡིག་པ་བསགས་ནས་དམྱལ་བར་འགྲོ་དགོས་ནའང་སེམས་འདི་ཕྱི་མ་དམྱལ་བར་སྐྱེ།
དེས་ཚ་གྲང་སྡུག་བསྔལ་མྱོང་ངོ༌། ། ད་ལྟ་རང་རེས་དགེ་བ་བསྒྲུབས་ནས་མཐོ་རིས་སུ་སྐྱེ་ནའང་སེམས་འདི་ལྷ་དང་མིར་སྐྱེ། དེས་བདེ་སྐྱིད་མྱོང༌། ཡར་ཞིང་ཁམས་དག་པར་འཕོ་ནའང་སེམས་འདི་འཕོ་བ་སྟེ། ཚེ་རབས་ཕྱི་མའི་བདེ་སྡུག་ཐམས་ཅད་ཀྱང་སེམས་ཐོག་རང་ལ་འབབ་པར་བྱེད་པའོ། ། དེས་ན་མང་པོ་ཡོད་པ་མ་ཡིན་པས་དོན་དག་ཧྲིལ་གྱིས་དྲིལ་ན། འཁོར་འདས་ཐམས་ཅད་ཀྱི་རྩ་བ་རང་གི་སེམས། ཚེ་སྔ་ཕྱིའི་ལས་བཟང་ངན་ཐམས་ཅད་བསགས་མཁན་ཡང་རང་གི་སེམས། ལས་དེའི་བདེ་སྡུག་རྣམ་སྨིན་ཐམས་ཅད་མྱོང་མཁན་དེ་ཡང་རང་གི་སེམས། ད་ལྟ་བྱ་བ་ལེགས་ཉེས་བཟང་ངན་ཐམས་ཅད་ཀྱི་དྲན་མཁན་ཆོས་འཇིག་རྟེན་གྱི་བསམ་བློ་བཏང་མཁན།
ལས་དགེ་སྡིག་མ་ལུས་པའི་བྱེད་པོ་རང་གི་སེམས་འདི་ཉིད་དེ། ཀུན་བྱེད་རྒྱལ་པོ་རང་སེམས་འདི་ཉིད་ཡིན་བཞིན་ལས། འདི་ཀ་རང་གིས་རང་འདུལ་བར་བྱེད་དགོས་པའོ། ། དེས་ན་འཁོར་བའི་རྩ་བ་སེམས་ལ་ཐུག་པ་འདི་ད་ལྟ་རང་གིས་ཤེས་པར་བྱས་ནས། འཁོར་བའི་རྩ་བ་གཅོད་པར་བྱེད་པ་དང༌། སངས་རྒྱས་ཀྱི་སྙིང་པོ་སེམས་ལ་ཐུག་པ་དེ་ད་ལྟ་རང་གིས་ཤེས་པར་བྱས་ནས་དེ་སྒྲུབ་པར་བྱེད་དགོས་པ་སྟེ། འཁོར་འདས་ཐམས་ཅད་ཀྱི་རྩ་བ་རང་སེམས་འདི་ཀ་གཅིག་པུ་ཡིན་པར་ཤེས་བཞིན་དུ་ཐག་གཅོད་པ་ལས་གཞན་དུ་བསམ་བློ་བཟོ་བཅོས་སྒྱུར་སྒོམ་མི་བྱེད་པར་སེམས་ཀྱི་ཉམས་ལེན་གནད་འགགས་འདི་རང་ལ་དྲིལ་བར་བྱེད་དགོས་པའོ། ། གཉིས་པ་སེམས་ཡེངས་མེད་ཀྱི་དྲན་པ་སྒོམ་གྱི་དངོས་གཞིར་ཐག་གཅོད་ངེས་ཤེས་བསྐྱེད་པ་ནི། དེ་ལྟར་འཁོར་འདས་ཀྱི་རྩ་བ་རང་གི་སེམས། བཟང་ངན་ཐམས་ཅད་ཀྱི་དྲན་མཁན་རང་གི་སེམས།
ཆོས་འཇིག་རྟེན་གྱི་བྱེད་པོ་རང་གི་སེམས། སྐྱེ་བ་སྔ་ཕྱི་བར་མའི་ལས་དགེ་སྡིག་སོགས་བྱེད་མཁན་རང་གི་སེམས། ལས་དེ་རྣམས་ཀྱི་འབྲས་བུ་བདེ་སྡུག་ཐམས་ཅད་མྱོང་མཁན་ཡང་རང་གི་སེམས། མདོར་ན་ཀུན་བྱེད་རྒྱལ་པོ་རང་སེམས་འདི་ཉིད་དེ། ཐམས་ཅད་ཀྱི་རྩ་བ་རང་སེམས་འདི་ལ་ཐུག་ཕྱིར་རང་སེམས་འདི་ཉིད་འདུལ་བ་དང༌། སྦྱོང་བར་བྱེད་པ་ནི་གལ་དུ་ཆེ་བ་སྟེ། ཆུ་གཅོད་ན། ཆུ་མགོའི་ཕུག་ནས་བཅད་ན་མཐའ་རང་ཆོད་ལ་འགྲོ་བ་ཡིན་མ་གཏོགས་མཐའ་ནས་གཅོད་སྟངས་བྱས་ཀྱང་ཆོད་རྒྱུ་མེད་པའི་དཔེ་དང་འདྲ་བ་སྟེ། རང་རེས་འཁོར་བའི་རྩ་བ་གཅོད་ན་འཁོར་བའི་རྩ་བ་བྱེད་པོ་རང་སེམས་ཀྱི་རྩ་བ་གཅོད་དགོས་མ་གཏོགས། རང་སེམས་རྩ་བ་མ་ཆོད་ཕྱིན་འཁོར་བ་ལས་གྲོལ་ཐབས་མེད་པ་ཡིན།
གཞན་ཡང་དཔེར་མཚོན་པར་ཤིང་གཅོད་པར་རྩ་བ་ནས་བཅད་ན་ཡལ་ག་རང་ཆོད་ལ་འགྲོ་ལ། རྩ་བ་ནས་མ་བཅད་པས་ཡལ་ག་བཅད་ཀྱང་སླར་སྐྱེ་བའི་དཔེ་བཞིན། རང་རེས་ལས་ངན་པའི་སྒྲིབ་པ་དང་སྡུག་བསྔལ་སྦྱོང་ན་དེའི་སྐྱེད་བྱེད་རང་སེམས་འདི་ཀའི་གཞི་རྩ་གཅོད་དགོས་ལ། འདི་ཉིད་མ་བཅད་པའི་གཞན་ལུས་ངག་གི་དགེ་སྦྱོར་ལ་སོགས་ཀྱིས་འཕྲལ་ཙམ་མ་གཏོགས་སྒྲིབ་པ་ལས་ངན་རྩ་བ་ནས་མི་ཆོད་པས་སླར་ལས་སྒྲིབ་གསོག་པ་ཡིན་པ་དང༌། ཡང་དཔེར་མཚོན་ན་རང་གིས་གཞན་གྱི་སྡེ་དཔུང་ཐུལ་ཅིང་དབང་དུ་འདུས་པར་བྱེད་པ་ལ། ཡུལ་དེའི་རྒྱལ་པོའམ་དཔོན་དེ་ཐུབ་ན་སྡེ་འཁོར་ཐམས་ཅད་རང་ཤུགས་ཀྱིས་ཐུབ་འགྲོ་བ་མ་གཏོགས། རྒྱལ་པོ་མ་ཐུབ་པའི་སྡེ་དང་གཡོག་འཁོར་འགའ་རེ་ཐུབ་ཀྱང་དེས་གོ་མི་ཆོད་པའི་དཔེས། ཀུན་བྱེད་རྒྱལ་པོ་རང་སེམས་འདི་ཉིད་རང་གིས་འདུལ་ན་གཞན་ཞོར་དུ་འགྲོ་ལ། དེ་མིན་རང་སེམས་མ་ཐུལ་རང་རིག་དབང་དུ་མ་འདུས་ན་གཞན་བསྐྱེད་རྫོགས་བཟླས་བརྗོད་ལུས་ངག་གི་དགེ་སྦྱོར་བྱེད་མདོག་བྱས་ཀྱང༌། དཔེར་ན་རྒྱལ་པོ་མ་ཐུབ་ཚེ་གཡོག་འཁོར་རེ་གཉིས་ཐུབ་ཀྱང་གོ་མི་ཆོད་པའི་དཔེས།
རང་སེམས་དབང་དུ་མ་འདུས་པས་རང་ལ་དགོས་དོན་མི་ཡོང་བ་སོགས་མདོར་ན་ཐམས་ཅད་ཀྱི་བྱེད་པོ་ད་ལྟའི་རང་རེ་རྣམས་ཀྱི་སེམས་མི་དྲན་དགུ་དྲན་རྒོད་ཅིང་འཚུབས་ལ་ངན་ལོང་ཅན་འདི་རང་གིས་རང་འདུལ་བ་གལ་ཆེ་བའི་རྒྱུ་མཚན་དེ་ལྟར་ཡིན། རང་སེམས་འདི་ཉིད་རང་གིས་འདུལ་བ་དང་སྐྱོང་བ་མ་ཤེས་པས་ཡེངས་འཁྲུལ་བརྗེད་པ་དང་དེའི་དབང་དུ་སོང་ན་རང་འཁོར་བར་འཁྱམས་པའི་རྩ་བ་ཐམས་ཅད་འདི་ལས་འབྱུང༌། རང་སེམས་འདི་ཉིད་ཡེངས་བརྗེད་འཁྲུལ་པའི་དབང་དུ་མ་སོང་བར། རང་གིས་རང་འཚོ་ཞིང་མ་བརྗེད་རང་ངོ་ཤེས་ན་ཆོས་ཐམས་ཅད་ཀྱི་སྙིང་པོ་ལམ་ཐམས་ཅད་ཀྱི་རྩ་བ་འདི་ལ་འདུས། ཆོས་ཐམས་ཅད་ཀྱི་རྩ་བ་ལམ་ཐམས་ཅད་ཀྱི་སྙིང་པོ་རང་སེམས་མ་ཡེངས་དྲན་པ་འདི་ལ་འདུས་དོན་ནི། ད་རེས་སྔོན་ནས་བཤད་བཞིན་འཁོར་འདས་བཟང་ངན་ལེགས་ཉེས་བདེ་སྡུག་ཐམས་ཅད་རང་སེམས་འདི་ཀས་བྱེད་པས་ཐམས་ཅད་སེམས་འདི་ལ་ཐུག་པ་དེའི་དོན་གྱིས་ཡིན། དེས་ན་གཞི་འཁོར་འདས་ཐམས་ཅད་ཀྱི་བྱེད་པོ་རང་གི་སེམས་ཏེ། གཞི་འཁོར་འདས་ཐམས་ཅད་ཀྱི་རྩ་བ་རང་སེམས་འདི་ཉིད་ཡིན་ཕྱིར། ལམ་རང་སེམས་མ་ཡེངས་པ་འདི་སྒོམ་ཐམས་ཅད་ཀྱི་རྩ་བའམ་དོན་གྱི་སྙིང་པོར་མ་སོང་རང་སོང་ལོས་ཡིན་པ་དེ་ལྟར་ཤེས་དགོས། དེའང༌།
རྗེ་དྭགས་པོ་རིན་པོ་ཆེས། མ་ཡེངས་པ་ནི་སངས་རྒྱས་ཀུན་གྱི་ལམ། ། མ་ཡེངས་པ་ནི་དགེ་བའི་བཤེས་དང་གཉེན། ། མ་ཡེངས་པ་ནི་གདམས་པ་ཀུན་གྱི་གཙོ། ། མ་ཡེངས་རྒྱུན་གྱི་དྲན་པ་འདི། ། དུས་གསུམ་སངས་རྒྱས་གཞུང་ལམ་ཡིན། ། ཅེས་གསུངས་པས། གསུང་དེའི་གོ་དོན་ནི། དེ་ལྟར་ཀུན་གྱི་རྩ་བ་རང་སེམས་མ་ཡེངས་པའི་དྲན་པ་འདི་སངས་རྒྱས་ཐམས་ཅད་ཀྱི་ལམ་གྱི་གཙོ་བོའི་སྙིང་པོ་མ་ཡེངས་པའི་དྲན་པ་འདི་ལམ་གྱི་ས་མཁན་བླ་མ་དགེ་བའི་བཤེས་གཉེན། མ་ཡེངས་པའི་དྲན་པ་ནི་གདམས་པ་ཟབ་མོ་ཐམས་ཅད་ཀྱིས་གཙོ་བོ་མཆོག་རབ་སྟེ།
དེ་ཡང་རྫོགས་པའི་སངས་རྒྱས་ཐམས་ཅད་ཀྱིས་རང་སེམས་མ་ཡེངས་པའི་ལམ་འདི་ལ་བརྟེན་པས་ན་སངས་རྒྱས་ཐམས་ཅད་ཀྱི་ལམ་གྱི་གཙོ་བོ། རང་སེམས་མ་ཡེངས་པའི་དྲན་པ་འདིས་བྱང་ཆུབ་ཀྱི་ལམ་ཐམས་ཅད་སྟོན་པར་བྱེད་པས་ན་ལམ་གྱི་ས་མཁན་བླ་མ་དགེ་བའི་བཤེས་གཉེན། ཆོས་ཐམས་ཅད་རང་སེམས་ལ་ཐུག་པས་ན། རང་སེམས་མ་ཡེངས་དྲན་པ་འདི་གདམས་ངག་ཐམས་ཅད་ཀྱི་གཙོ་བོ་དེ་ལྟར་གྲུབ་པ་ཡིན་ལ། དེས་ན་མ་ཡེངས་རྒྱུན་གྱི་དྲན་པ་འདི། ། དུས་གསུམ་སངས་རྒྱས་རྣམས་ཀྱི་གཞུང་ལམ་ཡིན། ། ཅེས་གསུངས་པ་ནི། སྔོན་བྱོན་རྫོགས་པའི་སངས་རྒྱས་ཐམས་ཅད་ཀྱང་མ་ཡེངས་པ་དྲན་པའི་ལམ་མཆོག་འདི་ཉིད་ལ་བརྟེན་ནས་མངོན་པར་རྫོགས་པར་སངས་རྒྱས། མ་འོངས་འབྱོན་འགྱུར་རྫོགས་པའི་སངས་རྒྱས་ཐམས་ཅད་ཀྱང་མ་ཡེངས་དྲན་པའི་ལམ་འདི་ཉིད་ལ་བརྟེན་ནས་མངོན་པར་རྫོགས་པར་སངས་རྒྱ་བར་འགྱུར། ད་ལྟར་ཕྱོགས་བཅུའི་ཞིང་རབ་འབྱམས་ན་བཞུགས་པའི་རྒྱལ་བ་ཐམས་ཅད་ཀྱང་མ་ཡེངས་དྲན་པའི་ལམ་འདི་ཉིད་ལ་བརྟེན་ནས་འཚང་རྒྱ་བར་མཛད་པ་ཡིན།
དུས་གསུམ་གྱི་སངས་རྒྱས་ཐམས་ཅད་ཀྱང་མ་ཡེངས་པ་དྲན་པའི་ལམ་འདི་ཉིད་ལ་བརྟེན་ནས་མངོན་པར་རྫོགས་པར་སངས་རྒྱས་པ་ལས། ལམ་འདི་ཉིད་ལ་མ་བརྟེན་པའི་སངས་རྒྱས་པ་ནི་སུ་ཡང་མི་སྲིད་པ་སྟེ། དེས་ན་རྫོགས་པའི་སངས་རྒྱས་སྔར་བྱོན་དང་ད་བཞུགས་ཕྱིས་འབྱོན་ཏེ་དུས་གསུམ་རྒྱལ་བ་ཐམས་ཅད་རང་སེམས་མ་ཡེངས་པ་དྲན་པའི་ལམ་འདི་ཁོ་ན་ལ་བརྟེན་པ་ཡིན་པས་དེ་ལྟར་གསུངས་པ་ཡིན་ལ། ལམ་འདི་ཕྱི་ནང་གསར་རྙིང་ངེས་དོན་ཐམས་ཅད་ཀྱི་རྩ་བ་མཆོག་རབ་མདོ་འགགས་གནད་དོན་ཐམས་ཅད་རང་སེམས་མ་ཡེངས་པའི་དྲན་པ་འདི་ཁོ་ནའི་ལམ་འདི་ཀར་བརྟེན་པ་ཡིན་པ་སྟེ། ཕྱི་པ་མུ་སྟེགས་པའམ་བོན་པོ་ལ་སོགས་པའི་ངེས་དོན་གྱི་ཁྲིད་ཀྱང་རང་སེམས་ལྟ་བ་ནི་མཚུངས་ལ། ནང་པ་སངས་རྒྱས་པའི་ངེས་དོན་གྱི་གཞུང་ལམ་ཆེ་བ། ཕྱག་རྒྱ་ཆེན་པོ། རྫོགས་པ་ཆེན་པོ། དབུ་མ་ཆེན་པོ་སོགས་ཐམས་ཅད་ཀྱང་རང་སེམས་ཡེངས་མེད་ཀྱི་དྲན་པ་སྐྱོང་བ་འདིར་གཅིག་ལ། རང་སེམས་ངོ་བོ་མི་སྐྱོང་བའི་ལམ་ནི་གང་དུའང་མི་སྲིད་པས།
རང་སེམས་རང་ངོ་ཤེས་བཞིན་དྲན་པས་སྐྱོང་བ་འདི་ལམ་ཐམས་ཅད་ཀྱི་སྙིང་པོ། བསྒོམ་དོན་ཐམས་ཅད་ཀྱི་རྩ་བ། ཉམས་ལེན་ཐམས་ཅད་ཀྱི་མཐར་ཐུག ། མན་ངག་ཐམས་ཅད་ཀྱི་མདོ་འགགས། ཟབ་དོན་ཐམས་ཅད་ཀྱི་གནད་གསང་ཡིན་པས་དེ་ལྟར་ཤེས་ཤིང་གོ་ལ་ཐག་ཆོད་པ་དང་ཡིད་ཆེས་ངེས་ཤེས་ཆིག་དྲིལ་དུ་སྐྱེད་པར་བྱེད་དགོས་པའོ། ། གསུམ་པ་སེམས་དུས་གསུམ་གྱི་སྤྲོས་པ་གཅོད་ནས་འཇོག་པར་བཤད་པ་ནི། དེ་ལྟར་སེམས་མ་ཡེངས་པའི་དྲན་པ་སྐྱོང་བ་དེ་ལས་གཞན་བཟོ་བཅོས་གང་ཡང་མི་བྱེད་དེ། རང་སེམས་འདས་པའི་བྱ་བྱེད་བསམ་པ་འདས་ཚར་བ་རྣམས་ཀྱི་རྗེས་མི་གཅོད། མ་འོངས་པ་གཞི་ནས་བྱེད་རྒྱུ་ལ་སོགས་པ་ཐམས་ཅད་ད་ལྟ་ནས་བསམ་པས་སྡོན་མི་བསུ། ད་ལྟར་གྱི་ཤེས་པ་གནས་པ།
འགྱུ་བ། ཇི་ལྟར་སྣང་ཡང་དེ་ལ་སླར་དཔྱད་གཞིག་མི་བྱེད་ཅིང་ཁྱད་པར་གཞན་དུ་མ་ཡེངས་པར་བྱེད། དེ་ཡང་འདས་པ་འགགས་ཚར་ཅིང་སོང་ཟིན་པས་ད་ལྟ་བསམ་བྱར་མེད་ལ། མ་འོངས་པ་ཡང་ད་ལྟར་མ་ཕྱིན་མ་གྲུབ་ཡུལ་ན་མེད་པས་བསམ་ཀྱང་དགོས་པ་མེད་ཅིང༌། ད་ལྟ་བ་དེར་ཡང་བརྟགས་ཤིང་དཔྱད་ན་ད་ལྟ་ཡེངས་རྐྱེན་དང་མཐར་དོན་མེད་ལ། དེས་ན་འདས་པ་མི་བསམ། མ་འོངས་པ་མི་བསུ། ད་ལྟ་བར་ཡེངས་འཁྲུལ་བསམ་བློ་མི་གཏོང་བར་ཁ་ནང་དུ་ལོག་ལ་རང་སེམས་རང་གིས་བལྟ་ནས་རང་ངོ་དེ་ཀའི་ཐོག་ཏུ་འཇོག ། ཡིན་མིན་ཡོད་མེད་བཟང་ངན་ལ་སོགས་པ་མཚན་འཛིན་གྱི་དྲི་མ་ཅུང་ཟད་ཀྱིས་ཀྱང་མ་བསྒྲིབས་པར་གནས་ལུགས་ཀྱི་རང་གཤིས་མ་བཅོས་པ་དེ་ཀའི་ངང་དུ་བཞག ། ལར་ཕྱག་རྒྱ་ཆེན་པོ་གཞིའི་གནས་ལུགས་དོན་དུ་དུས་གསུམ་གྱི་སྤྲོས་པ་ལ་མ་ལྟོས་པ་ཞིག་ཡིན་ཡང༌།
གསར་པས་དེ་ལྟར་ངོ་མི་ཤེས་མི་རྟོགས་པས་ན་དང་པོ་རང་སེམས་དུས་གསུམ་གྱི་བསམ་བློར་མ་ཡེངས་པ་གལ་ཆེ། དེ་ལྟར་ཆེད་དུ་བསམ་བློ་ཐམས་ཅད་ཕྲལ་ནས་སེམས་གནས་གནས་བདེ་བདེ་རང་ཞིག་འདོད་པའི་བསམ་པས་བསྒྲིམ་དྲགས་ན་མི་ཡོང༌། ཆེད་དུ་འདི་བསྒོམ་ལ་སོགས་བསྒོམ་བྱས་བཅིངས་ན་དེས་འཆིང་ཞིང༌། སེམས་སྟོང་པ་ཡིན་བསམ་པའི་བློ་བཟོ་སོགས་བྱས་ན་དེ་ཀ་རྣམ་རྟོག་ཡིན་པས་སྐྱོན་དུ་འགྱུར་མོད། གང་འདྲ་ཞིག་ཡིན་ན་སེམས་རང་ངོ་རང་གཤིས་དེ་ཀ་མ་ཡེངས་ཙམ་མ་བརྗེད་ཙམ་གྱི་དྲན་འདུན་ཐུ་རེ་བ་དེ་ལས་གཞན་བསམ་བློ་གང་ཡང་མེད་པར་ལྷོད་དེ་གློད་ལ་འཇོག ། ལྷོད་པ་དེའི་ངང་དུ་སེམས་རང་གཤིས་དེ་ཀ་ལྷུག་པར་གནས་ཏེ་བསྡད་ན་དེ་ཀ་རང་ངོ་ཡིན་མོད། དེ་ལྟར་མི་སྡོད་པའི་རྣམ་རྟོག་སྣ་ཚོགས་དྲན་བྱུང་ན། དེར་ནི་སེམས་སྡོད་མི་སྡོད། འགྱུ་བ་བྱུང་མ་བྱུང་བསམ་པ་སོགས་མི་བྱེད་པར་རང་ངོ་མ་ཡེངས་ཙམ་དེ་ཀའི་ངང་ནས། རྣམ་རྟོག་ཐམས་ཅད་མ་ཡེངས་པའི་དྲན་པ་དེ་ཀས་ངོས་ཟིན་པར་བྱས།
ངོས་ཟིན་ནས་རྣམ་རྟོག་རང་ངོ་དེ་ཀར་གློད། དེ་བཞིན་གློད་པའི་དྲན་པ་མ་ཡེངས་པ་རྒྱུན་ཇི་ཙམ་བྱུང་ན་དེ་ཡང་དྲན་པས་མ་ཡེངས་མ་བརྗེད་པར་བྱ། སེམས་ཡེངས་རྣམ་རྟོག་ངོས་མ་ཟིན་ན་དེ་ནས་སླར་ཡང་དྲན་འདུན་བསྒྲིམས་ཏེ་འཇོག ། ཡང་གནས་སམ་མི་གནས་རྣམ་རྟོག་ཅི་བྱུང་ཡང་དྲན་པ་དེའི་ངང་མ་ཤོར་བ་ནས་གང་ཤར་ངོ་བོ་སྐྱོང༌། ཡང་དྲན་པ་ངང་ཤོར་བརྗེད་ཡེངས་འཁྲུལ་ན་དྲན་པ་བསྒྲིམ་ཏེ་འཇོག་པ་དེ་ལྟར་དགོས་པ་ཡིན་ཏེ། སེམས་ཉིད་ངལ་གསོ་ལས། དང་པོར་ལྷོད་ཀྱིས་གློད་ལ་ཞོག ། བསམ་གཏན་དྲི་མ་བསལ་བའི་ཕྱིར། ། བར་དུ་ཧྲིག་གེ་ཡེ་རེ་ལྟོས། ། མཉམ་རྗེས་འདྲེས་པར་བྱ་བའི་ཕྱིར། །
ཐ་མ་ཕྱམ་རྩེར་གཏང་བར་བྱ། ། སྔར་བྱས་མི་དཔྱད་སྔོན་མི་བསུ། ། ད་ལྟར་འཛིན་མེད་ནམ་མཁའ་བཞག ། དུས་གསུམ་རྟོག་པའི་འགྲོ་འོང་བཅད། ། དེ་ལྟར་རྟོག་མེད་ཏིང་འཛིན་གནས། ། ཞེས་དང༌། རྗེ་དྭགས་པོ་རིན་པོ་ཆེས། འདས་པའི་རྗེས་མི་གཅོད། མ་འོངས་པའི་སྔོན་མི་བསུ། ད་ལྟར་གྱི་ཤེས་པ་ཡང་དག་རྣལ་མར་ཙན་གྱིས་ཞོག །
དེ་ལ་འདས་པའི་རྗེས་མི་གཅོད་ཟེར་ཙ་ན། འོ་སྐོལ་གྱི་བློ་རྣམ་རྟོག་སྔ་མའི་ཕྱིར་མི་འབྲང་བ་ཡིན། མ་འོངས་པའི་སྔོན་མི་བསུ་ཟེར་ཙ་ན་འོ་སྐོལ་གྱི་བློ་རྣམ་པར་རྟོག་པ་ཕྱི་མའི་སྔོན་མི་བསུ་བ་ཡིན། ད་ལྟར་གྱི་ཤེས་པ་རྣལ་མར་ཙན་གྱིས་ཞོག་ཟེར་ཙ་ན་ད་ལྟར་གང་དུའང་མི་དམིགས་པ་ལ་ཟེར་བ་ཡིན། སེམས་མ་བཅོས་ན་གསལ། ཆུ་མ་རྙོགས་ན་དྭངས་བྱ་བ་ཡིན་པས་མ་བཅོས་པའི་ངང་ལ་རང་གར་ཙན་གྱིས་ཞོག ། དེ་ལྟར་བཞག་པས་གསལ་ལ་རྟོག་པ་མེད་པ་སིང་ངེ་ཡེ་རེ་བ་སེ་གོལ་གཏོག་པ་ཙམ་མམ། བ་འཇོ་བའི་ཡུན་ཙམ་ལ་སོགས་འོང་སྟེ། དེ་ཡུན་རིང་བ་ལ་ཡོན་ཏན་དུ་མི་ལྟ། ཐུང་བ་ལ་སྐྱོན་དུ་མི་ལྟ་བར་བསྒོམ།
དེའི་རྗེས་ལ་རྣམ་པར་རྟོག་པ་གཅིག་ཡོང་དེ་ལ་གློད་ནས་འཇོག ། འཇུར་བུས་བཅིངས་པའི་སེམས་ཉིད་འདི། ། གློད་ན་གྲོལ་བར་ཐེ་ཚོམ་མེད། ཅེས་བྱ་བ་ཡིན་པས་གློད་པ་ཡིན། དེ་ལྟར་གློད་ཅིང་བསྒོམས་པས་གསལ་ལ་རྟོག་པ་མེད་པ་དེ་ཡུན་ཇེ་རིང་ཇེ་རིང་ཅི་རིགས་སྐྱེ་ན་རང་གི་ངོ་བོའི་སྟེང་དུ་ཕྲིལ་གྱིས་འགྲོ་བ་འོང༌། དེ་ལྟར་ཆུ་བོའི་རྒྱུན་གྱི་ཏིང་ངེ་འཛིན་བྱ་བ་དེ་ལ་ཟེར་བ་ཡིན། ཞེས་དང༌། ཡང་ཌོམ་བྷི་ཧེ་རུ་ཀའི་དགོངས་པ། རྗེ་དྭགས་པོ་རིན་པོ་ཆེ་ཉིད་ཀྱིས་གསུངས་པ་ནི། ཆུ་མ་སྙོགས་ན་དྭངས་པ་བཞིན་ངང་ཚུལ་མ་བཅོས་པར་བཞག་གོ །
ཉི་མ་སྤྲིན་གྱིས་མ་བསྒྲིབས་པ་བཞིན་དུ་ཚོགས་དྲུག་མི་དགག་པར་རང་ལུགས་སུ་བཞག་གོ ། དུས་དང་སྤྱོད་ལམ་ཐམས་ཅད་དུ་མ་ཡེངས་པར་བཞག་གོ །

ཞེས་པ་ཤིན་ཏུ་གསལ་བར་གསུངས་པ་སྟེ། དེ་ལྟར་གྱི་བསྒོམ་དོན་རྣམས་གནད་མ་འཛོལ་བར་རང་གིས་ཉམས་སུ་བླངས་དགོས་པའོ། ། བཞི་པ་གནས་འགྱུ་རང་བབས་ཀྱི་ངོ་བོ་སྐྱོང་བ་ནི། དེ་ལྟར་རང་སེམས་དུས་གསུམ་གྱི་སྤྲོས་པར་མ་ཡེངས་པའི་རང་རིག་མ་བཅོས་པ་ངོ་ཤེས་དྲན་པའི་རང་ཐོག་ཏུ་བཞག་པ་དེ་ལས། སེམས་གཞན་དུ་མི་འཕྲོ་བར་འདུག་ན་དེ་གནས་པ་ཡིན་པས། གནས་ན་གནས་ཐོག་གི་ངོ་བོ་གནས་ཡོད་བསམ་པས་ཤེས་བཞིན་དུ་སྐྱོང༌། གནས་པ་དེ་ཡང་རང་བབས་སུ་གནས་པའི་ངོ་བོ་མ་བརྗེད་ཙམ་དུ་དྲན་འདུན་གྱིས་སྐྱོང་བ་ལས། གཞན་གནས་པའི་ངོ་བོ་ངོས་བཟུང་དབྱིབས་དང་ཁ་དོག་གཟུགས་སུ་གྲུབ་པ་མེད་ཅིང་གནས་པས་རང་བཞིན་དུ་སེམས་ལྷོད་དེ་སྡོད་པ་ལས། འོད་ལ་སོགས་པའི་གསལ་ཆ་དང་མཐོང་ཆ་ཅི་ཡང་མེད། གནས་པ་དེ་ཡང་ཡུན་རིང་ཐུང་ལ་མ་ལྟོས་ཏེ། ཅུང་ཞིག་ཡུན་རིང་ན་རིང་བ་དེ་ཀའི་ངོ་བོ་མ་བརྗེད་པར་སྐྱོང༌།
ཡུན་རིང་པོ་རང་ཞིག་ལས་དང་པོ་པ་སྒོམ་གསར་རྣམས་ལ་གནས་དཀའ་བས་སྐད་ཅིག་ཙམ་ལས་མ་གནས་ཀྱང་དེའི་ངོ་བོ་མ་བརྗེད་པར་སྐྱོང་སྟེ། དོན་དུ་ཡུན་རིང་ཐུང་ལ་རྩིས་གདབ་ཀྱིས་ཡུན་རིང་དུ་གནས་པ་ཨེ་འོང་རེ་བ་དང༌། ཡུན་རིང་མི་གནས་དོགས་པ་དང༌། གནས་སུ་རེ་བ་དང་མི་གནས་དོགས་པ་སོགས་མི་བྱེད། གནས་ཡུན་རིང་བའམ་ཐུང་བ་ཇི་ལྟར་བྱུང་བ་དེའི་ངོ་བོ་མ་བརྗེད་པར་སྐྱོང༌། གནས་པའི་ངོ་བོ་མ་བརྗེད་པ་དེ་ཡང་ལོགས་ནས་བལྟ་བྱ་ལྟ་མཁན་ཡོད་པ་མ་ཡིན་པས་གནས་པའི་ངོ་བོ་སེམས་བསྡད་ཡོད་པ་དེ་གར་ཡོད་མི་རིག་པ་ལྟ་བུའི་ཡེངས་པ་མིན་པ་གནས་ན་གནས་ཡོད། བསྡད་ན་བསྡད་ཡོད་བསམ་པས་མ་བརྗེད་པར་སྐྱོང་བ་ཡིན། དེ་ལྟར་མི་གནས་པའི་འགྱུ་བ་ནི། སེམས་མ་ཡེངས་པར་རང་ཐོག་ཏུ་བཞག་ཀྱང་སྡོད་དུ་མི་ཉན་པའམ་ཡང་ན་དེ་སྔ་འདི་བྱས་དེར་སོང་དེར་བསྡད་ཀྱི་བསམ་བློ། ཡང་ན་མ་འོངས་པར་འདི་དག་བྱེད་དགོས་ཀྱི་བསམ་བློ།
ཡང་ན་ད་ལྟ་ཡིན་ཀྱང་མིག་གིས་གཟུགས་མཐོང་རྣ་བས་སྒྲ་ཐོས་པ་སོགས། དེའི་ཐོག་ཏུ་རིག་པ་ཏུར་གྱིས་འགྲོ་བ་སྟེ། འདས་པ་མ་འོངས་ད་ལྟ་གསུམ་དྲན་པ། ཐག་རིང་ཐུང་གང་དུའང་འགྲོ་ཞིང༌། བཟང་པོ་ངན་པ་ཅི་ཡང་དྲན་པ་དེ་མི་དྲན་པའི་དགག་རྒྱུ་མེད་དེ། འགྱུ་བ་དངོས་མེད་བསེར་བུ་འདྲ། ། འཛིན་པ་མ་ཞུགས་འགྱུས་པས་ཆོག ། ཅེས་ལྷ་རྩེ་བའི་གསུང་བཞིན་ལས། འགྱུ་བ་དངོས་མེད་རླུང་ལྟ་བུ་དེ་རླུང་སྦར་བས་བཟུང་བས་མི་ཟིན་ཅིང༌། སྒོ་བཅད་ནས་མི་ཕྱུགས་ནང་དུ་བཅུག་པ་བཞིན་འཇོག་ཏུ་མེད་པས།
སེམས་འཕྲོ་བ་དེ་དགག་མི་དགོས། འགྱུ་བ་དེ་མ་དྲན་ན་བསམ་པའི་ངན་པར་བཟུང་ནས་སྤོང་མི་དགོས། དོན་དུ་གནས་པ་སེམས་ཀྱི་ངོ་བོ། འགྱུ་བ་སེམས་ཀྱི་རང་མདངས། དཔེར་ན་ཆུ་དང་ཆུའི་རླབས་ལྟ་བུ། ཉི་མ་དང་ཉི་མའི་འོད་ཟེར་ལྟ་བུ་ལས་གཉིས་སུ་མེད། གནས་པའི་སེམས་བཟང་པོ་ཞིག ། འགྱུ་བའི་སེམས་ངན་པ་ཞིག ། སེམས་ན་དེ་གཉིས་གཉིས་སུ་མེད། གཉིས་སུ་མེད་པ་དེ་གཉིས་སུ་བཟུང་ནས་བཟོ་བཅོས་དགག་སྒྲུབ་བྱེད་པ་ནི་དོན་མ་གོ་བ་ཡིན་པས།
དེ་ལྟར་མི་བྱེད་པར། འགྱུ་བ་སྔར་བྱས་ད་བྱེད་ད་ལྟ་ཕྲ་རགས་སྦོམ་གསུམ་བཟང་ངན་འབྲིང་གསུམ་གྱི་རྟོག་པ་ཅི་ཤར་ཅི་དྲན་གང་དྲན་དེ་ཉིད་མ་ཡེངས་པའི་དྲན་རྫི་དེས་ངོས་ཟིན་པར་བྱས་ནས་ངོས་ཟིན་བཞིན་བཟོ་བཅོས་མི་བྱེད་པར་འགྱུ་བ་དྲན་ཐོག་གི་ངོ་བོ་ངོ་ཤེས་སུ་སྐྱོང༌། དེས་རིགས་འགྲེས་པ་ལས། འགྱུ་བ་དེ་ཡང་གཅིག་དྲན་ནས་སྡོད་རྒྱུ་མེད་པས་གཅིག་དྲན་གཉིས་དྲན་སྣ་ཚོགས་སུ་དྲན་པ་ཡོད་པས་གང་ལྟར་དྲན་པ་ཐམས་ཅད་མ་རིག་པས་འཁྲུལ་ཅིང་ཡེངས་པ་ལྟ་བུ་མ་ཡིན་པའི་ཅི་དྲན་ཡེངས་མེད་ཀྱི་དྲན་པ་དེས་ངོས་ཟིན་པའི་རང་ཐོག་ཏུ་འཇོག་དགོས། ངོས་ཟིན་ཟེར་བ་ནི་མིག་གིས་མཐོང་རྒྱུའམ་ངོ་བོ་ངོས་བཟུང་དངོས་པོ་ཞིག་སེམས་ཡུལ་ན་མཐོང་རྒྱུ་མེད་ཀྱང༌། སྔོན་ནས་བཤད་ལྟར་འདས་མ་འོངས་ཀྱི་བསམ་བློ་ད་ལྟར་མིག་གིས་གཟུགས་མཐོང་རྣ་བས་སྒྲ་ཐོས་པ་དེ་ཐོག་འགྲོ་བ་དེ་རྣམས་གོང་ལྟར་དྲན་པ་མ་ཡེངས་པའི་འདུན་པ་དེས། དེ་འགྱུ་དེ་དྲན་བསམ་པའི་ངོས་ཟིན་པར་བྱས་ནས་ངོས་ཟིན་བཞིན་འཕྲོ་གཅོད་པའམ་ཚུར་བཀུག་པ་སོགས་བཟོ་བཅོས་མི་བྱེད་པར་འགྱུ་བ་དྲན་ན་དྲན་ཐོག་གི་ངོ་བོ་མ་བརྗེད་པར་སྐྱོང༌། དེས་རིགས་འགྲེས་པ་ལས་འགྱུ་བ་གང་དྲན་ཐམས་ཅད་ངོས་ཟིན་ན་དེས་ཆོག ། ངོས་ཟིན་པ་དེ་ཡང་ལས་དང་པོ་པ་རྣམས་ཡུན་རིང་པོ་ཞིག་མི་ཡོང་བས་འགའ་རེ་ཙམ་དང་པོར་ངོས་ཟིན་ཀྱང་དེ་ནས་བར་དུ་གར་ཡེངས་མ་རིག་པ་ལྟ་བུའི་ཡེངས་བརྗེད་ནས་ངོས་མི་ཟིན་པའང་ཡོད། དེ་མི་ཡོང་བ་ད་ལྟ་ནས་མི་ཡོང་སྟེ།
རང་རེ་རྣམས་ཚེ་རབས་འཁོར་བ་ཐོག་མེད་ནས་ཡེངས་འཁྲུལ་འདི་ལ་གོམས་ཤིང་འདྲིས། ད་ལྟ་ཡང་རང་ཉིད་སྐྱེ་བ་བླངས་ནས་ད་ལྟའི་བར་ཡེངས་འཁྲུལ་བརྗེད་པ་འབའ་ཞིག་ལས། མ་ཡེངས་པ་ནི་ད་ལྟའི་ཡུད་ཙམ་བྱེད་མདོག་འདི་མ་གཏོགས་མ་ཤེས། དེ་ལྟར་ཡེངས་འཁྲུལ་དེར་ནི་གོམས་འདྲིས་ཆ། མ་ཡེངས་པའི་དྲན་པ་འདིར་ནི་གོམས་འདྲིས་ཆུང་བས་མ་ཡེངས་པ་བརྟན་པོ་རང་ཞིག་དང་པོ་ནས་ཅི་ལ་ཡོང་བས་བར་དུ་ཡེངས་འགྲོ་བ་སོགས་ལོས་ཡོང་ཡང༌། དེ་ལ་ཡེངས་པ་དེ་ངོས་མ་ཟིན་ན་སླར་མ་ཡེངས་པ་དྲན་པ་རྒྱུན་འཚོའམ། བག་མེད་པས་ཡེངས་ནས་ཡེངས། བརྗེད་ནས་བརྗེད་བཞིན་གྱི་དབང་དུ་མ་སོང་བའི་མ་ཡེངས་པའི་དྲན་པ་བརྟེན། བར་དུ་བརྗེད་ཡེངས་བྱུང་ཡང་དེའི་རྗེས་ནས་ད་རེས་ཡེངས་ཤོར་བསམ་པའི་ཡེངས་པ་དེ་ངོས་ཟིན་པ་དང༌། སླར་མ་ཡེངས་མ་བརྗེད་པར་བྱེད་དགོས་བསམ་པའི་འདུན་པ་ཡང་དག་བརྟེན་པ་དེའི་ངང་ནས་སྡོན་བཞིན་གནས་འགྱུ་ངོ་ཤེས་སུ་སྐྱོང་བ་དེ་བཞིན་གལ་ཆེ།
དེ་ལ་དང་པོ་ནས་ཡེངས་དོགས་ཀྱིས་བག་ཡོད་སེམས་ཁུར་དྲག་པོ་སྐད་ཅིག་གཅིག་ཀྱང་མ་ཡེངས་པ་བྱེད་དགོས་བསམ་པ་དང༌། བར་དུ་ཡེངས་སྐབས་བྱུང་ཡང་དེའི་དབང་དུ་མ་སོང་བའི་འདུན་པ་ཆད་མཐུད་དྲན་པ་རྒྱུན་འཚོར་སྐྱོང་བ་དེ་བཞིན་དགོས། རང་གི་རང་འཚོའི་དྲན་པ་མ་ཡེངས་པ་བརྟེན་པ་ནི་ཉམས་ལེན་གྱི་རྩ་བ་སྒོམ་གྱི་དངོས་གཞི་ཡིན་པར་ཤེས་པར་གྱིས། དྲན་ཐོག་ནས་རང་སེམས་འགྲོ་འདུག་གཉིས་པོར་རང་གིས་རང་ལ་ལྟ་བ་ལས་གཞན་དུ་བསྒོམ་རྒྱུ་མེད། རིག་པ་གང་ཤར་གྱི་ངོ་ཤེས་ན་དེས་ཆོག་པ་ལས་གཞན་དུ་བཟང་བཟང་གསལ་གསལ་ཞིག་འཚོལ་མི་དགོས། རང་སེམས་ངོ་ཤེས་སུ་སྐྱོང་བ་ལས་གཞན་པའི་ཁ་ཕྱིར་བལྟས་ཀྱི་བལྟ་རྒྱུ་དང་ཤར་རྒྱུ་ཨེ་ཡོད་བསམ་ན། དེ་ནི་ཡོད་པའི་སྒོ་བོར་ནས་མེད་པའི་སྲང་མདོར་འཁྱམས། དོན་ཤར་དུ་བཞག་ནས་ཁ་ནུབ་ཏུ་ལྟ་ནས་འགྲོ་བ་དང་འདྲ། བསྒོམས་བསྒོམ་ཐམས་ཅད་དོན་མེད་དུ་འགྲོ། ངལ་བ་ཐམས་ཅད་ལ་འབྲས་བུ་མེད་པར་འགྱུར་བས་དེ་ལྟར་མ་སོང་བར།
རང་ལ་ཡོད་པའི་རིག་ཐོག་ཏུ་སྐྱོང༌། རང་ལ་ཡོད་པ་དེ་ཕར་བཞག་ནས་གཞན་ནས་མེད་པ་དེ་འཚོལ་དུ་མ་འགྲོ། རིག་པའི་ངོ་བོ་ཅི་ཡང་དྲན་གང་ཡང་འགྲོ་བ་འདི་ཀ་ལ་ལྟོས། རིག་པ་གསལ་མི་གསལ་ལ་རྩིས་གདབ་མ་བཏང༌། གནས་འགྱུ་ལ་དགག་སྒྲུབ་མ་བྱེད། ཅི་གནས་གང་ཤར་གྱི་རང་བབ་དེ་ཀར་བཟོ་བཅོས་ཀྱི་ལྷད་མ་འཇུག་པར་རང་འགྲོས་སུ་སྐྱོང༌། དྲན་པ་མ་ཡེངས་པ་དེ་སྐད་ཅིག་ཀྱང་བརྗེད་དུ་མི་འཇུག་པར་རང་གིས་རང་འཚོ་སྐྱོང་བ་ལ་བརྩོན་དགོས་པའོ། ། ལྔ་པ་ཡུལ་སྣང་གི་སྟེང་དུ་མ་བཅོས་ཤེས་བཞིན་སྐྱོང་བ་ནི། དེ་ལྟར་མཉམ་བཞག་གི་ངོ་བོ་སྐྱོང་བ་དེར་ནང་དུ་གནས་འགྱུའི་ངོ་བོ་ངོ་ཤེས་སུ་སྐྱོང་བ་ཙམ་མ་ཡིན་པའི་ཕྱི་རོལ་ཡུལ་སྣང་བསྲེས་ནས་སྐྱོང་དགོས་ཤིང༌། དེ་སྐྱོང་མ་ཤེས་ན་ཕྱི་ཡུལ་གྱི་སྣང་བ་དང་མི་འདྲེས།
དེ་ཡང་ཡུལ་སྣང་དང་མི་འདྲེ་བ་ཙམ་དུ་མ་ཟད་འགའ་ཞིག་ལ་ཟང་ཟིང་འར་འུར་གྱི་གནོད་པ་མེད་ན་བསམ་པ་སོགས་ཁོང་ཁྲོའམ་མི་བདེ་བའི་སྣང་བ་ཡོང་བའམ། ཡང་ན་འགའ་རེས་ཡུལ་སྣང་དེ་ཐོག་ཏུ་ཡེངས་ཤོར་བ་ལ་སོགས་ཀྱི་ཐ་མལ་འཁྲུལ་པར་འགྲོ་ཉེན་ཡོད་པ་ཡིན་པས། དེས་ན་ཕྱི་ནས་ཟང་ཟིང་འགྲོ་འདུག་འུར་སྒྲ་གཏམ་ལ་སོགས་པས་གནོད་པར་མི་བདེ་བའི་སྣང་བ་དེའི་དབང་དུ་སོང་ན་སྣང་བ་དགྲར་ལངས་ཀྱི་འཕྲང་ཟེར་བའི་གོལ་ས་ཡིན་ཅིང༌། ཡུལ་སྣང་གི་སྟེང་དུ་ངོས་མ་ཟིན་པར་ཡེངས་ཤོར་ན་སེམས་ཐ་མལ་དུ་ཤོར་བ་ཡིན་པས་དོན་མེད་ལ། དེ་འདྲར་མ་སོང་བའི་རང་གི་མ་ཡེངས་པའི་དྲན་པ་དེས་མིག་གིས་གཟུགས་མཐོང་ན་མཐོང་ཐོག་ཏུ་མ་ཡེངས། གཟུགས་ལེགས་ཉེས་ལ་འཛིན་པ་བསམ་བློ་རྟོག་དཔྱོད་མི་གཏོང་བར་གཟུགས་རིག་ཐོག་ཏུ་མ་ཡེངས་པའི་དྲན་པ་གློད་ནས་སྐྱོང༌། ལེགས་ཉེས་ཀྱི་རྣམ་རྟོག་བྱུང་ན་དེ་ག་ངོ་ཤེས་ཀྱི་དྲན་པས་མ་བརྗེད་པར་སྐྱོང༌། དེས་རིགས་འགྲེས་པ་ལས། རྣ་བས་སྒྲ་ཆེ་ཆུང་གང་ཐོས་ཀྱང་དེ་ཐོག་ཏུ་མ་ཡེངས་པར་སྐྱོང༌། དེར་རྟོག་དཔྱོད་བསམ་བློའི་དབང་དུ་མ་ཤོར་བར་བྱ།
རྟོག་དཔྱོད་བྱུང་ཡང་དེའི་ངོ་བོ་མ་བརྗེད་པར་སྐྱོང༌། གལ་ཏེ་འགྲོ་འདུག་ཟང་ཟིང་འུར་སྒྲ་གཏམ་སྒྲ་ལ་སོགས་ཀྱིས་གནོད་པའི་སྣང་བ་མེད་ན་མ་བྱུང་ན་བསམ་པའི་མི་བདེ་བ་བྱུང་ན་དེ་ངོས་མ་ཟིན་ནས་ཁ་ཡན་དུ་མ་ཤོར་བར་མི་བདེ་བའི་སྣང་བ་དེ་རང་གི་རྟོག་པ་ལྷང་ངེ་བ་དེ་མ་བརྗེད་པར་སྐྱོང༌། མི་དགའ་བ་ཞིག་གི་རྣམ་རྟོག་བྱུང་ན་དེ་ངོས་བཟུང་ཉོན་མོངས་ཁ་ཡན་དུ་མ་ཤོར་བར་ཞེ་སྡང་ན་སྡང་མཁན་གྱི་རྟོག་པའི་སྟེང་དུ་མ་བརྗེད་པར་སྐྱོང༌། དེས་རིགས་འགྲེས་པ་ལས། གཞན་སྣའི་ཡུལ་དུ་དྲི། ལྕེའི་ཡུལ་དུ་རོ། ལུས་ཀྱི་ཡུལ་དུ་རེག་བྱ་ལ་སོགས་འདོད་ཡོན་གང་སྣང་གི་སྟེང་དུ་མ་བརྗེད་པར་སྐྱོང༌། འདིའི་འདོད་ཡོན་ལམ་ཁྱེར་སོ་སོ་ནི་རྗེས་ཀྱི་སེམས་ཀྱི་ལམ་ཁྱེར་སྐབས་བཤད་པར་བྱ་བ་ལས་འདིར་རྒྱས་པར་བཤད་མ་དགོས། ད་ལམ་མཉམ་བཞག་གི་ངོ་ཐོག་གཟུགས་སྒྲ་ལ་སོགས་ཡུལ་སྣང་གི་སྟེང་དུ་སེམས་ངོ་སྐྱོང་འཁྱེར་བཤད་པ་ཡིན་པ་དེ་བཞིན་གོ་བར་བྱ་དགོས། དེ་ལྟར་མཉམ་བཞག་ནས་རྗེས་ལམ་རྫོགས་འབྲས་བུར་སྨོན་པ་ནི།
ཐུན་ཁྲིད་ལས། ཉམས་མྱོང་མཐར་ཕྱིན་རྟོགས་པ་མངོན་དུ་གྱུར། ། སྣང་རིག་རྩལ་རྫོགས་ཆོས་ཉིད་ཟད་སར་འཁྱོལ། ། སྐུ་བཞིའི་འབྲས་བུ་ཚེ་འདིར་བདེ་བར་འགྲུབ། ། མི་ཟད་འཁོར་ལོས་འགྲོ་ཀུན་འདྲེན་གྱུར་ཅིག ། ཅེས་བཤད་པ་དེའི་དོན་འདི་ལྟར་ངོ་སྤྲོད་བགྱིས་པའི་རང་རིག་སེམས་ཀྱི་ངོ་བོ་ལེགས་པར་བསྐྱངས་པ་དེའི་མཐུས། ཉམས་མྱོང་མཐར་ཕྱིན་རྩེ་གཅིག ། གནས་ལུགས་ཀྱི་རྟོགས་པ་མངོན་གྱུར་སྤྲོས་བྲལ། སྣང་ཐོག་ཏུ་རིག་པའི་རྩལ་རྫོགས་པ་རོ་གཅིག ། ཆོས་ཉིད་ཟད་སར་འཁྱོལ་བ་སྒོམ་མེད་དང༌།
ཡང་ན་རྒྱུད་བླ་མར། མི་གཡོ་ཆོས་རྣམས་ཐམས་ཅད་ཀྱི། ། རྩེ་གཅིག་ཕྱིར་ན་བརྟགས་པ་ཉིད། ། ཅེས་པ་ལྟ་བུ་རྩེ་གཅིག ། གཞན་གྱི་རྐྱེན་གྱིས་རྟོགས་མིན་པ། ། ཞེས་པ་ལྟ་བུ་སྤྲོས་བྲལ། མཁྱེན་པའི་སྐད་ཅིག་གཅིག་ཉིད་ལ། ། ཤེས་བྱའི་དཀྱིལ་འཁོར་ཀུན་ཁྱབ་ཅིང༌། ། ཞེས་པ་ལྟ་བུ་རོ་གཅིག ། འདུས་མ་བྱས་ཤིང་ལྷུན་གྱིས་གྲུབ། །
ཅེས་པ་ལྟ་བུ་སྒོམ་མེད། དེ་བཞིན་མངོན་དུ་གྱུར་པ་དེ་ཉིད་རྩེ་གཅིག་སྤྲུལ་པའི་སྐུ། སྤྲོས་བྲལ་ལོངས་སྐུ། རོ་གཅིག་ཆོས་སྐུ། སྒོམ་མེད་ངོ་བོ་ཉིད་སྐུ་སྟེ། དེ་ལྟར་གྱི་འབྲས་བུ་རིང་པོར་མི་ཐོགས་པར་ཚེ་འདིར་བདེ་བར་འགྲུབ་ནས་སངས་རྒྱས་ཏེ། སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོས་འགྲོ་ཀུན་ཕ་མར་མ་གྱུར་པ་གཅིག་ཀྱང་མེད་དེ་དྲིན་ཆེན་ཤ་སྟག་ཡིན་ལ་འདི་རྣམས་འཁོར་བ་སྡུག་བསྔལ་གྱི་གཞིར་ཚུད་པ་བདག་གིས་ཅི་སྟེ་བཟོད། འདི་རྣམས་བདག་གིས་འདྲེན་ནུས་པར་གྱུར་ཅིག ། སྙམ་པས་བདག་ལས་གཞན་གཅེས་བྱ་དགོས་པའོ། ། དེ་ལྟ་བུ་ནི་རང་དོན་རྟོགས་པ་མཐར་ཕྱིན།
གཞན་དོན་ཕྲིན་ལས་ལྷུན་གྲུབ་རྒྱུན་མི་ཆད་དུ་འབྱུང་བའི་རྒྱུའི་གཙོ་བོ་སྟེ། རྣམ་སྣང་མངོན་བྱང་ལས། ཐམས་ཅད་མཁྱེན་པའི་ཡེ་ཤེས་ཀྱི་རྒྱུ་ནི་བྱང་ཆུབ་ཀྱི་སེམས་སོ། ། ཞེས་སོགས་མང་དུ་གསུངས་ཤིང༌། རྗེ་ལྷ་རྩེ་བས། བྱམས་པའི་རྩ་བ་རབ་བརྟན་པས། ། སྙིང་རྗེས་གཞན་གྱི་སྡུག་བསྔལ་སྐྱོབ། ། བདག་ལས་གཞན་གཅེས་རྒྱུན་དུ་བསྒོམ། ། ལག་ལེན་བསྡུ་བ་བཞི་ལ་བསླབ། ། འགྲོ་དྲུག་སེམས་ཅན་བརྩེ་བས་བསྐྱང༌། །
ཁོ་བོའི་སྙིང་གཏམ་གཉིས་པ་ཡིན། ། ཞེས་གསུངས། འོན་ཀྱང་མཐར་ཐུག་སེམས་བསྐྱེད་ནི། རྗེ་རྒྱ་རས་ཀྱིས། སེམས་བཅོས་མའི་སེམས་བསྐྱེད་མ་ཡིན་པའི། ། སྟོང་ཉིད་དང་སྙིང་རྗེ་དབྱེར་མེད་འདི། ། མཐར་ཐུག་གི་སེམས་བསྐྱེད་ཡིན་པར་ངེས། ། བདག་གཞན་གྱི་འཛིན་པ་སྟོར་ཏེ་ཐལ། ། ཞེས་གསུངས་པ་ལྟར་དང༌། ཡང་ན་གོང་མ་རྣམས་ཀྱིས།
ཞེན་པའི་གཉེན་པོ་སྟོང་པ། སྟོང་པའི་གཉེན་པོ་སྙིང་རྗེ། དེ་གཉིས་ཟུང་འཇུག་གི་རྟོགས་པ་ལ་དམིགས་མེད་ཀྱི་སྙིང་རྗེ་དེ་གོང་དུ་ན་འཕར་བས་རྩོལ་མེད་དུ་སེམས་ཅན་རེ་རེའི་མདུན་དུ་སྤྲུལ་པ་སོགས་ཀྱིས་སྐུ་བཞིའི་ཡོན་ཏན་རྫོགས་པའི་འབྲེལ་ཚད་དོན་ལྡན་ལ་འབྲས་བུ་ཕྱག་རྒྱ་ཆེན་པོ། ཞེས་གསུངས་སོ། ། ཐུན་ཁྲིད་དུ། རྗེས་དགེ་བ་རྫོགས་བྱང་དུ་རྒྱས་འདེབས་པ་ལ་སོགས། བསྔོ་སྨོན་ཤིས་བརྗོད་གསུམ་བསྟན་པ་དེ་ལ། རང་འདོད་མེད་པའི་སྙིང་རྗེས་རང་གི་དགེ་ཚོགས་ཐམས་ཅད་སེམས་ཅན་རྣམས་ཀྱི་དོན་དུ་བསྔོ་སྨོན་དཔག་མེད་ཀྱིས་མཚམས་སྦྱར་བ་ནི་ཚོགས་གཉིས་རྒྱུའི་གཙོ་བོར་གྲུབ་སྟེ། བསྔོ་བའི་ལེའུ་ལས། ཇི་ལྟར་རྒྱ་མཚོ་ཆེ་ནང་ཆུ་ཐིགས་ལྷུང༌། །
རྒྱ་མཚོ་མ་ཟད་བར་དུ་དེ་མི་འཛད། ། དེ་བཞིན་བྱང་ཆུབ་ཡོངས་བསྔོའི་དགེ་བ་ཡང༌། ། བྱང་ཆུབ་མ་ཐོབ་བར་དུ་དེ་མི་འཛད། ། ཅེས་སོགས་དུ་མ་དང་དེ་བཞིན། རྗེ་འབྲི་གུང་པས། ཚོགས་གཉིས་ཡིད་བཞིན་ནོར་བུ་ལ། ། སྨོན་ལམ་གྱི་བྱི་དོར་མ་བྱས་ན། ། དགོས་འདོད་ཀྱི་འབྲས་བུ་མི་སྨིན་པས། ། རྗེས་བསྔོ་བ་འདི་ལ་ནན་ཏན་མཛོད། ། ཅེས་གསུངས།
རྗེ་ལྷ་རྩེ་བས། འགྲོ་དྲུག་གི་དོན་དུ་ཐུགས་བསྐྱེད་ནས། ། ལས་དཀར་པོ་དགེ་བཅུས་དུས་འདའ་བར། ། དེ་འཁོར་གསུམ་ཡོངས་སུ་དག་ན་རབ། ། དེ་མིན་ཡང་བྱང་ཆུབ་ཡོངས་བསྔོ་འཚལ། ། ཞེས་གསུངས། མཐར་ཐུག་བསྔོ་བ་དེ་ཡང་གཤིས་ཀྱི་བཞུགས་ཚུལ་མངོན་དུ་གྱུར་ན་འཁོར་གསུམ་ཡོངས་དག་གི་བསྔོ་བ་སྟེ། གང་ཞེ་ན། བསྔོ་བྱ་སྔོ་བྱེད་སྔོ་མཁན་གསུམ་རང་སེམས་ཀྱི་སྟེང་དུ་མི་དམིགས་པས། བཅོས་མ་གཉིས་འཛིན་གྱི་བསྔོ་བ་མིན་པས་ཟུང་འཇུག་གི་བསྔོ་བའོ། །
དེ་ལྟ་བུ་ནི་འགྲོ་དོན་གྱིའང་རྩེ་མོ་སྟེ། རྗེ་རྒོད་ཚང་པས། འགྲོ་དོན་གྱི་མཐར་ཐུག་རང་འདོད་མེད་པའི་སྙིང་རྗེ་ཡིན་ཏེ་ཀུན་ལ་ལས་འབྲེལ་འཇོག་ཅིང་སྨོན་ལམ་དཔག་ཏུ་མེད་པ་ཐོབ། ཅེས་གསུངས་པ་དང༌། རྗེ་ལྷ་རྩེ་བས། ལྐོག་ཏུ་སྨོན་ལམ་འདེབས་པ་ལས། ། གཡེང་བས་འགྲོ་དོན་བྱེད་མ་ཁོམས། ། ཞེས་གསུངས་སོ། ། མཐར་ཕྱོགས་དུས་སྐྱབས་གནས་རབ་འབྱམས་ཡོངས་ཀྱི་བྱིན་རླབས་མེ་ཏོག་ཆར་ཆེན་རྫོགས་པར་བསྙིལ་བར་མོས་ནས། རྩ་གསུམ་ལྷ་ཚོགས་ཀྱི་ཤིས་བརྗོད་བདེན་གྲུབ་བཅས་པས་ནི།
རང་ཉིད་གང་གནས་ཡུལ་ཁམས་བཀྲ་ཤིས་ཤིང༌། དམ་ཆོས་སྒྲུབ་པའི་ལམ་གྱི་བར་ཆད་མི་མཐུན་པའི་ཕྱོགས་མཐའ་དག་ཞི་ཞིང༌། ཕུན་ཚོགས་མཐའ་དག་ཡིད་བཞིན་དུ་འབྱོར་ཏེ། བཀྲ་ཤིས་དགེ་ལེགས་མི་འབྲལ་བརྟན་པའི་དགོས་པ་ཡོད་དེ། རྣལ་འབྱོར་པ་ནི་བསམ་པས་འགྲུབ། ། ཚུལ་ཁྲིམས་ལྡན་པས་བདེན་པ་འགྲུབ། ། ཅེས་གསུངས། ཚུལ་འདི་དག་ཀྱང་ཕན་ཡོན་དགོས་ཆེད་མང་པོ་ཡོད་ཕྱིར་གལ་ཆུང་དུ་འཇོག་པར་མི་བྱའོ།། ༈ །།དྲུག་པ་སྤྱོད་ལམ་རྣམ་བཞི་དུས་ཀུན་དྲན་པས་རྒྱུན་འཚོ་སྐྱོང་བ་ནི། ཐུན་ཁྲིད་ལས།
དུས་རྣམས་རྟག་པར་སྐད་ཅིག་མི་འཁྲུལ་བར། ། སྤྱོད་ལམ་བཟང་ངན་རྐྱེན་ཚོགས་མ་ལུས་ཀུན། ། ཤེས་བཞིན་འཛིན་མེད་རོ་སྙོམས་ལམ་དུ་ཁྱེར། ། ཀུན་ཁྱབ་བདེ་བ་ཆེན་པོར་བརྟན་ཐོབ་བྱ། ། ཞེས་བཤད་པ་དེ་ལ་རང་རིག་གི་ངོ་བོ་མ་ཡེངས་པ་དེ་ཡང་མཉམ་བཞག་སྐྱོང་ལོ་སྐད་ཅིག་ཙམ་པ་དེ་ལས། དུས་རྒྱུན་སྤྱོད་ལམ་བཞི་དང་བསྲེ་ཞིང་སྐྱོང་མ་ཤེས་ན་སྒོམ་ཟ་འགྲོ་ལ་སོགས་དང་མི་འདྲེས། དེ་མ་འདྲེས་ཕྱིན་མཉམ་བཞག་རང་ནི་སྐད་ཅིག་རེ་ལྟ་བུའི་ཡུན་ཐུང་ངུ་རེ་ལས་ཡུན་རིང་པོར་སྐྱོང་མི་ནུས། དེ་མ་ནུས་ཕྱིན་རང་གི་མ་ཡེངས་པའི་དྲན་པ་དེ་ལ་བརྟན་ཆ་ཡོང་དུས་མི་ཡོང་བས་རང་གི་སྒོམ་པ་དེ་ལ་འབྲས་བུ་མདོ་དོན་ཆེར་མི་ཡོང་བ་ཡིན་པས། དེ་ལྟར་མ་ཡིན་པར་རང་གི་སེམས་ཉིད་ཡེངས་མེད་ཀྱི་དྲན་པ་དུས་རྒྱུན་རང་ཟ་འགྲོ་ལས་གསུམ་ལ་སོགས་སྤྱོད་ལམ་རྣམ་པ་བཞི་འདི་ཚོ་དང་བསྲེ་དགོས། འདི་ལ་ལུང་འདྲེན་ནི།
འབུམ་ལས། རབ་འབྱོར་ཇི་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་ནང་གི་ལུས་ལ་ལུས་ཀྱི་རྗེས་སུ་བལྟ་ཞིང༌། རྣམ་པར་སྤྱོད་པ་ཡིན་ཞེ་ན། རབ་འབྱོར་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་འགྲོ་ན་འགྲོའོ་ཞེས་བྱ་བར་རབ་ཏུ་ཤེས་སོ། ། འགྲེང་ན་འགྲེང་ངོ་ཞེས་བྱ་བར་རབ་ཏུ་ཤེས་སོ། ། འདུག་ན་འདུག་གོ་ཞེས་བྱ་བར་རབ་ཏུ་ཤེས་སོ། ། ཉལ་ན་ཉལ་ལོ་ཞེས་བྱ་བར་རབ་ཏུ་ཤེས་སོ། ། དེའི་ལུས་ཉམས་བདེ་བ་དང་ཉམས་མི་བདེ་བ་ཡང་རུང་སྟེ། ཇི་ལྟར་གནས་པ་དེ་ལྟར་རབ་ཏུ་ཤེས་ཏེ། ཞེས་གསུངས།
དེ་བསྲེ་ལུགས་ཇི་ལྟ་བུ་ཡིན་ཞེ་ན། དཔེར་ན་རང་འགྲོ་དུས་ལྟ་བུ་ཡིན་ཀྱང༌། ཧར་ཏེ་ལོངས་ཚུབས་སེ་འགྲོ། བལྟ་ས་གར་རྙེད་གཏམ་རྒྱུ་ཅི་མང༌། ཡེངས་ཤེས་ཅི་ཆེ་མ་ཡིན་པའི། རང་ལངས་དུས་ལྟ་བུ་ཡིན་ན་ད་རེས་ང་ལངས་ནས་འགྲོ་དུས་འདི་ལ་མ་ཡེངས་པར་བྱེད་དགོས་བསམ་པའི་འདུན་པ་དེའི་ངང་ནས་ལངས། འགྲོ་དུས་ལྟ་བུ་ཡིན་ན་ཡེངས་ས་གར་རྙེད་ཀྱི་བག་མེད་མི་བྱེད་པར། རང་མིག་ལྟ་སྟངས་རང་མདུན་དུ་ཕབ་ནས་ལྟ་བའི་ཚོ་བཟུང༌། སེམས་མ་ཡེངས་དགོས་བསམ་པའི་འདུན་པ་རྒྱུན་འཚོ་བརྟེན། འགྲོ་བའི་སྐབས་སུ་ཡིན་ཀྱང་གོམ་པ་གཅིག་སྤོ་གཉིས་སྤོ་གོམ་གྲངས་དང་ས་ཚོད་ལྟ་བུར་ཆགས་བཞག་པའི་མ་ཡེངས་པ་བརྟེན།
དེས་རིགས་འགྲེས་པ་ལས། སྡོད་ནའང་ལུས་བག་མེད་སེམས་འཁྲུལ་པའི་དབང་དུ་མི་སྡོད་པར། ལུས་ཀྱི་གནད་རྣམ་སྣང་གི་ཆོས་བདུན། མིག་ལྟ་སྟངས་ཚོ་མ་ཤོར་བ། སེམས་མ་ཡེངས་པའི་གནད་ཚོ་ཅི་ཟིན་དུ་འབད་པ་ཐོན། ཡང་གོང་འཕྲོས་ལུང་ལས། རབ་འབྱོར་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་ནང་གི་ལུས་ལ་མི་དམིགས་པའི་ཚུལ་གྱིས་ལུས་ཀྱི་རྗེས་སུ་བལྟ་ཞིང་རྣམ་པར་སྤྱོད་དེ། དེ་འགྲོའམ་འོང་ཡང་ཤེས་བཞིན་དུ་སྤྱོད་པ་ཡིན། བལྟའམ་རྣམ་པར་བལྟའང་ཤེས་བཞིན་དུ་སྤྱོད་པ་ཡིན། བསྐུམ་མམ་བརྐྱང་ཡང་ཤེས་བཞིན་དུ་སྤྱོད་པ་ཡིན།
སྦྱར་མ་དང་ལྷུང་བཟེད་འཆང་ཞིང་སྤྱད་ཀྱང་ཤེས་བཞིན་དུ་སྤྱོད་པ་ཡིན། ཟོས་པ་འཆོས་པ་དང་འཐུང་བ་དང་མྱོང་བ་ལའང་ཤེས་བཞིན་དུ་སྤྱོད་པ་ཡིན། ཉལ་བ་དང་གཉིད་ཀྱིས་མྱ་མྱོ་བསལ་བ་ལའང་ཤེས་བཞིན་དུ་སྤྱོད་པ་ཡིན། འགྲོ་བ་དང་འོང་བའང་ཤེས་བཞིན་དུ་སྤྱོད་པ་ཡིན། འགྲེངས་པ་དང་འདུག་པའང་ཤེས་བཞིན་དུ་སྤྱོད་པ་ཡིན། གཉིད་ཀྱིས་ལོག་གམ་མ་ལོག་ནའང་ཤེས་བཞིན་དུ་སྤྱོད་པ་ཡིན། སྨྲ་བ་དང་མི་སྨྲ་ནའང་ཤེས་བཞིན་དུ་སྤྱོད་པ་ཡིན། ནང་དུ་ཡང་དག་འཇོག་པ་ལ་ཡང་ཤེས་བཞིན་དུ་སྤྱོད་པ་ཡིན་ཏེ། རབ་འབྱོར་དེ་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། ནང་གི་ལུས་ལ་དེ་མི་དམིགས་པའི་ཚུལ་གྱིས་ལུས་ཀྱི་རྗེས་སུ་བལྟ་ཞིང་བརྩོན་འགྲུས་ཅན་ཤེས་བཞིན་དང་ལྡན་པ་དྲན་པ་དང་ལྡན་པས་འཇིག་རྟེན་གྱི་ཆགས་སེམས་དང་ཡིད་མི་བདེ་བ་རྣམ་པར་བསལ་ཞིང་རྣམ་པར་སྤྱོད་དོ། །
ཞེས་གསུངས་པ་དེ་བཞིན་ནོ། ། ཟས་ཁམ་གཅིག་ཟ་ནའང་སེམས་མ་ཡེངས་པ། སྐོམ་ཧུབ་གཅིག་འཐུང་ནའང་སེམས་མ་ཡེངས་པ། གཏམ་ཚིག་གཅིག་སྨྲ་ནའང་དེ་ཐོག་ཏུ་སེམས་མ་ཡེངས་པ། ལས་ཀ་ཆེ་ཆུང་ཅི་བྱེད་ཀྱང་དེ་ཐོག་ཏུ་སེམས་མ་ཡེངས་པ། དལ་བྲེལ་ཅི་བྱུང་ཡང་དེ་ཐོག་ཏུ་སེམས་མ་ཡེངས་པ། ཉལ་འདུག་ཀྱང་དེ་ཐོག་ཏུ་སེམས་མ་ཡེངས་པ་སྟེ། མདོར་ན་འགྲོ་འདུག་ཟ་འཐུང་ལས་ཀ་དལ་བྲེལ་དུས་ནམ་ཡང་སེམས་འཁྲུལ་པ་བག་མེད་ཡེངས་བརྗེད་རྒྱ་འབྱམས་སུ་མ་ཤོར་བའི། དང་པོ་རང་ཟ་འཐུང་ལས་ཀ་འགྲོ་འདུག་ཅི་བྱེད་ཀྱང་དེའི་སྔོན་དུ་ད་རེས་སྐད་ཅིག་གཅིག་ཀྱང་མ་ཡེངས་པར་བྱེད་དགོས་བསམ་པའི་འདུན་པ་རྒྱུན་འཚོ་བག་ཡོད་སེམས་ཁུར་དྲག་པོ་བྱེད། བར་དུ་བརྗེད་སྐབས་ལོས་ཡོང་སྟེ།
བརྗེད་སྐབས་དེའི་དབང་དུ་མ་ཤོར་བའི་སླར་འདུན་པ་ཆད་འཐུད། ཡེངས་པ་དེ་ངོས་བཟུང་བའི་ཕྱིར་ད་རེས་རང་ཡེངས་ཤོར་ཡང་ད་མ་ཡེངས་པར་བྱེད་དགོས་བསམ་པའི་འདུན་པ་རྒྱུན་འཚོ་མུ་མཐུད་དུ་བརྟེན་པ་དེ་ལྟ་བུ་ཞིག་གལ་ཆེ། དེ་ལྟར་མ་བྱུང་བར་མཉམ་བཞག་འདྲ་ཞིག་འདུག་དུས་དེ་མ་གཏོགས་སྤྱོད་ལམ་ཐམས་ཅད་དུ་དྲན་པ་ཡེངས་མེད་ཀྱི་ཤེས་པ་འདི་ལ་བརྩོན་འགྲུས་མ་ནུས་ན། མཉམ་བཞག་དེ་རང་གི་རྒྱུན་རིང་མི་ནུས། དེས་ན་དྲན་པ་མ་ཡེངས་པ་ནི་སྐད་ཅིག་མ་འགའ་རེ་ལས་མི་འབྱུང༌། རྒྱུན་དུ་ལོ་ཟླ་ཞག་དུས་ཀྱི་རིང་ཐམས་ཅད་དུ་འགྲོ་འདུག་ལས་ཀ་ཐམས་ཅད་དེའི་ངང་དུ་འབྱམས། སེམས་འཁྲུལ་པ་དང་ཡེངས་པ་དང་བརྗེད་པ་རང་གི་རང་བཞིན་དུ་མི་ཚེ་འགྲོ་བ་ལས་མི་ཡོང༌། དེས་ན་རང་གི་སེམས་མ་ཡེངས་པའི་དྲན་པ་བརྟན་ཆ་ཡོང་དུས་མི་ཡོང་བས་རང་གི་ཆོས་ཐོབ་པ་དོན་མེད་ཞིག་ལས་མི་ཡོང་བས་དེ་འདྲར་མ་སོང་བའི་དུས་རྒྱུན་སྤྱོད་ལམ་རྣམ་པ་བཞི་ཟ་འགྲོ་ཉལ་འདུག་ཐམས་ཅད་དུ་སེམས་མ་ཡེངས་པའི་དྲན་པ་རྒྱུན་འཚོ་སྐྱོང་བ་གལ་ཆེ། མ་ཡེངས་པའི་དྲན་པ་འདི་དུས་རྒྱུན་རང་དལ་བྲེལ་ནམ་ཡིན་རུང༌། རང་ལ་སྐྱིད་སྡུག་ལེགས་ཉེས་ཅི་འདྲ་ཞིག་བྱུང་རུང་གཞི་བྱེས་ལམ་གསུམ་གང་དུའང་མ་བརྗེད་པས་རྒྱུན་འཚོར་མ་བསྐྱངས་ན།
རང་རེ་རྣམས་ཡེངས་བརྗེད་འཁྲུལ་པ་འདི་ལ་ནི། ཚེ་རབས་འཁོར་བ་ཐོག་མེད་ནས་བཟུང་ད་ལྟའི་བར་དུ་བརྗེད་འཁྲུལ་དེ་རང་གི་དབང་དུ་སོང༌། ཡེངས་བརྗེད་འཁྲུལ་པ་འདི་འབའ་ཞིག་ལ་གོམས་ཤིང་འདྲིས་པ་འདི་ལས་བཟློག་པ་དང༌། འདི་ཉིད་འཕྲོ་ཆོད་པ་དཀའ། མ་ཡེངས་པའི་དྲན་པ་འདི་ནི་ཚེ་རབས་སྔོན་ནས་ཀྱང་མ་གོམས། ད་ལྟའང་དཔེ་ཆགས་བཞག་ན། རང་ཆུང་ནས་ད་ལྟའི་བར་ལོ་གྲངས་ཅི་ཙམ་སོང་བ་དེའི་རིང་དུ། མ་ཡེངས་པའི་དྲན་པ་ནི་སྐད་ཅིག་ཀྱང་བརྟེན་མ་ཤེས་པས་ཡེངས་བརྗེད་འཁྲུལ་པ་རང་གི་དབང་དུ་སོང་བ་ལས། འཁྲུལ་པ་དང་དྲན་པ་འདི་གཉིས་འཁྲུལ་པ་ལ་གོམས་ཤིང་འདྲིས། དྲན་ཤེས་ལ་གོམས་འདྲིས་རྩ་བ་ནས་མ་སོང་བས།
དེ་དང་དེ་གཉིས་དབང་ཆེ་ཆུང་ཤེད་ཆེ་ཆུང་མི་མཉམ་པ་ལྟ་བུའི་འཁྲུལ་པ་དང་ཡེངས་བརྗེད་རང་ཤེད་དང་དབང་ཆེ་བ་ཡོང་བ་ལས། ད་རེས་རང་གིས་ངེས་དོན་གྱི་གདམས་ངག་ཐོབ་པའི་དུས། དེ་ཡི་སྙིང་པོ་རང་སེམས་དྲན་པ་མ་ཡེངས་པ་སྒོམ་གྱི་རྩ་བ་འདི་བཞིན་ཚོ་ཅི་ཟིན། མ་ཡེངས་པའི་དྲན་པ་ལ་རྐང་ཅི་ཚུགས་ཤིག་གལ་དུ་ཆེ་བ་དེ་ནི་དང་པོ་ནས་དུས་ཐམས་ཅད་དུ་བག་ཡོད་དྲན་ཤེས་བརྩོན་འགྲུས་ཆེན་པོ་ཞིག་མ་བྱས་པས་རང་ཤུགས་འབད་མེད་ལྷུན་གྲུབ་ཞིག་ནི་ཡོང་དཀའ་བས་དེ་ལྟར་རང་གིས་བསམ་པས་དུས་རྣམས་ཀུན་ཏུ་རང་གི་སེམས་མ་ཡེངས་པའི་དྲན་པ་འདི་བརྗེད་འབྱམས་སུ་མ་ཤོར་བའི་རྩོལ་བ་ཅི་ཆེ་བྱེད་དགོས། དེ་ལ་རང་དྲན་པ་བརྟན་པ་མ་ཐོབ་པའི་དོན་གྱིས་ཟ་འགྲོ་ཉལ་སྡོད་སོགས་ལ་དང་པོ་ནས་འདྲེས་པའི་སྟབས་བདེ་པོ་རང་མི་ཡོང་ཡང༌། དེ་ལ་དཔེ་ཆགས་བཞག་ན་རང་གི་ལས་ཀ་འདོན་པ་སོགས་ཅི་ཡིན་ཀྱང་དང་པོ་དེ་བསླབ་དགོས། བསླབ་དུས་དེ་ལ་དང་པོ་ནས་བྱང་བྱང་བ་ཞིག་མི་ཡོང་ཡང༌། རང་གི་ལས་ཀ་ཅི་ཡིན་ཡང་དེ་ལ་གོམས་འདྲིས་དང༌། འདོན་པ་ལྟ་བུ་ཡིན་ན་ཡང་བཤར་སྦྱངས་བྱས་ན་རིམ་གྱིས་བློ་ལ་འཇགས་པར་བྱང་འགྲོ་བའི་དཔེ་དང་འདྲ་བ་ལས། མ་ཡེངས་པའི་དྲན་པ་འདི་ཡང་དང་པོ་རང་འགྲོ་འདུག་ལ་སོགས་ཀྱི་དུས་མ་ཡེངས་པ་དགོས་བསམ་པའི་འདུན་པ་བཏང་བ་ཙམ་ལས།
དེ་ལ་སྟབས་བདེ་བ་དང་གསལ་བ་རང་མི་ཡོང་ཡང་དུས་རྒྱུན་རང་སེམས་མ་བརྗེད་པའི་དྲན་པ་རྒྱུན་འཚོར་བརྟེན་ན་རིམ་གྱིས་རང་ལ་གོམས་འདྲིས་ཤིག་ཡོང་རྒྱུ་ཡོད། དྲན་པ་མ་ཡེངས་པ་དེ་ཡང་འགྲོ་འདུག་ལས་ཀ་སོགས་ཀྱི་དུས་རང་བཞིན་མ་ཡེངས་པ་ཡད་ཡུད་མ་བརྗེད་པ་རྒྱུན་འཚོ་ཙམ་བརྟེན་པ་དེ་ལས། གཞན་སྒོམ་གསར་བ་ཚོ་ལ་མཉམ་བཞག་རང་ལ་འདུག་དུས་གཞན་གྱི་གནས་འགྱུ་གང་ཤར་ཅི་དྲན་ཐམས་ཅད་ངོས་ཟིན་པ་དཀའ་བས་དེ་ལྟར་མ་བྱུང་ཡང་བབ་ཀྱིས་དུས་རྣམས་ཐམས་ཅད་དུ་རང་སེམས་མ་ཡེངས་པའི་དྲན་པ་རང་བབ་མ་བརྗེད་པ་ཙམ་བརྟེན་ཞིང༌། དང་པོ་ཡེངས་དོགས་ཀྱི་སེམས་ཁུར། བར་དུ་ཡང་ནས་ཡང་དུ་དྲན་པ་གསལ་འདེབས་པ། ཐ་མར་བརྗེད་པ་དེ་ངོས་བཟུང་མ་ཡེངས་པའི་དྲན་པ་འཕྲོ་མཐུད་ལ་རང་ལེ་ལོ་སྙོམ་ལས་གཡེང་བ་སོགས་ཀྱི་དབང་དུ་མ་སོང་བ་ཞིག་དགོས་པ་གལ་དུ་ཆེ་བས་དེ་ལྟར་ངེས་པར་གྱིས། དེ་རྣམས་ཀྱིས་སེམས་ཀྱི་འཇོག་ལུགས་ཉམས་ལེན་གྱི་སྐྱོང་ལུགས་བཤད་པ་ཡིན། ། འཕྲལ་དུ་ཐུན་གྱི་སྒོམ་ལུགས་བསྡུས་དོན་ནི། ཐུན་གྱི་དངོས་གཞི་ཉམས་ལེན་གྱི་སྐབས། ཐུན་གྱི་སྔོན་དང་དུས་རྒྱུན་དུ་རང་བློ་ཆོས་ལ་འགྲོ་བའི་ཐབས་ཆོས་ལ་བརྩོན་འགྲུས་བསྐུལ་བའི་རྐྱེན།
དལ་འབྱོར་རྙེད་དཀའ། རང་ཉིད་མི་རྟག་ངེས་པར་འཆི་བ། འཆི་བ་ནམ་ཡོང་ཆ་མེད། ཤི་ནས་ཕྱི་མའི་དུས་དེར་རང་ལ་དགོས་པ་དམ་པའི་ལྷ་ཆོས། དེའང་ཚེ་འདི་སྐད་ཅིག་ཙམ་གྱི་འདུན་མ་དང་མི་འདྲ་བའི་རང་ཉིད་ཚེ་རབས་རྣམས་སུ་ཤིན་ཏུ་གལ་ཆེ་བར་བསམ་པ་སོགས་ནས། ཐུན་གྱི་དངོས་གཞིར། སྔོན་འགྲོ་ཐུན་མོང་མ་ཡིན་པ། སྐྱབས་སེམས་སྒོ་ནས་ཕྱག་འབུལ་བ། རང་གི་ལུས་ངག་ཡིད་གསུམ་སྒྲིབ་པ་སྦྱོང་བ་དང༌། མཎྜལ་གྱི་སྒོ་ནས་ཚོགས་གསོག་པ་དང༌།
བླ་མའི་རྣལ་འབྱོར་སྒོ་ནས་བླ་མ་ལ་གསོལ་བ་འདེབས་པས་བླ་མའི་བྱིན་རླབས་རང་ལ་ཞུ་བའི་སྒོམ་རིམ་རྣམས་ཚད་ལྡན་གང་འགྲུབ་ནས། ཕྱི་ལུས་གནད་རྣམ་སྣང་ཆོས་བདུན། ནང་ངག་གི་གནད་སྨྲ་བའི་ངག་གཅོད་པ། གསང་བ་སེམས་ཀྱི་གནད་ནི། གཞི་རང་སེམས་འདི་ཡེངས་བརྗེད་ན་དེས་རང་འཁོར་བ་ལ་འཁྱམས། རང་དག་ཅིང་རང་ངོ་ཤེས་རང་སོ་ཚུགས་ན་སངས་རྒྱས་པ་སྟེ། འཁོར་འདས་ཐམས་ཅད་ཀྱི་རྩ་བ་རང་གི་སེམས་ཡིན། རང་སེམས་འདི་ནི་དུས་ནམ་ཡང་མེད་པར་མི་འགྲོ་བས་སྐྱེ་བ་སྔ་ཕྱི་ཐམས་ཅད་ཀྱི་ལས་དགེ་སྡིག་དྲན་མཁན་དང་དེའི་ལས་ཀྱི་འབྲས་བུ་བདེ་སྡུག་མྱོང་མཁན་ཐམས་ཅད་ཀྱང་རང་གི་སེམས་ཏེ། གཞི་ཀུན་བྱེད་རྒྱལ་པོ་རང་སེམས་འདི་ཉིད་འཁོར་འདས་ཀྱི་རྩ་བ་ཡིན་པར་ཐག་གཅོད། འཁོར་འདས་ཀྱི་རྩ་བ་རང་སེམས་ཡིན་ཕྱིན་ཆད་ནས་རང་སེམས་འདུལ་བ་གལ་དུ་ལོས་ཆེ་བས།
ལམ་ཐམས་ཅད་ཀྱི་རྩ་བ། སྒོམ་ཐམས་ཅད་ཀྱི་སྙིང་པོ། ཆོས་ཐམས་ཅད་ཀྱི་ལམ་གྱི་གནད་འགགས། རྩ་བ་རང་ནི་རང་གི་སེམས་མ་བརྗེད་མ་འཁྲུལ་རང་གིས་རང་འཚོ་བའི་དྲན་དང་ཤེས་བཞིན་འདི་ཉིད་ཡིན་པར་ངེས་ཤེས་ཡིད་ཆེས་ཀྱིས། སེམས་མ་ཡེངས་པའི་དྲན་པ་རང་ཐོག་ན་གནས་པ་དང་འགྱུ་བ་སྟེ་རང་སེམས་སྡོད་པའམ་འགྲོ་བའི་འགྲོ་འདུག་འདི་གཉིས་བཟོ་བཅོས་མི་བྱེད་པར་འགྲོ་འདུག་གང་བྱས་ཅི་དྲན་གྱི་རང་ངོ་མ་བརྗེད་པའི་རང་བབས་བསྐྱང༌། གནས་པ་དང་འགྱུ་བ་དེ་གཉིས་ནི་དཔེར་ན་ཆུ་དང་ཆུའི་རླབས་ལྟ་བུ་ཡིན་པ་ལས། ཆུ་དེ་བཟང་པོ་དང་རླབས་དེ་ངན་པ་དང་ཆུ་དེ་དང་མི་གཅིག་ཟེར་རྒྱུ་མེད་པས་ཆུ་རླབས་ཆུ་རང་ལས་ཤར་ལ་ཐིམ་པ་ཡང་ཆུ་བོ་རང་ལ་ཐིམ་འགྲོ་བའི་དཔེ་བཞིན། རང་སེམས་ཀྱི་རང་བཞིན་ཀྱང་གནས་པ་དེ་སེམས་ཀྱི་ངོ་བོ། འགྱུ་བ་སྣ་ཚོགས་དེ་སེམས་ཀྱི་རང་མདངས། དེས་ན་གནས་པ་བཟང་པོ་ཞིག་གཞན་ནས་ཡོང་བའམ།
འགྱུ་བ་ངན་པ་ཞིག་ལོགས་ནས་མ་བྱུང་གནས་པ་དེའི་སེམས་གཅིག ། འགྱུ་བ་དེའི་སེམས་གཅིག ། དེ་གཉིས་སོ་སོར་མ་གྲུབ་པས། འགྱུ་བ་སྣ་ཚོགས་ཅི་དྲན་ཡང་སེམས་ཀྱི་གཤིས་ཀྱི་རང་འོད་ལས་འཆར། དེ་ཡང་ཆུ་རླབས་ཆུ་ལ་ཐིམ་པ་ལྟར། སེམས་ཁོ་རང་གི་ངོ་ཐོག་ཏུ་རང་གྲོལ་བ་ལས་གཞན་དུ་མ་གྲུབ་པས། གནས་པ་ཨེ་ཡོང་རེ་བས་བསྒྲུབ། འགྱུ་བ་མ་བྱུང་ན་བསམ་པའི་དགག་པ་སོགས་བཟོ་བཅོས་དགག་སྒྲུབ་ཀྱི་དབང་དུ་མ་སོང་བར། གནས་ནའང་གནས་ཡོད་བསམ་པའི་གནས་པའི་ངོ་བོ་མ་བརྗེད་པ། འགྱུ་བ་སྣ་ཚོགས་དྲན་པའང་གཅིག་དྲན་གཉིས་དྲན་བཟང་དྲན་ངན་དྲན་ཐམས་ཅད་དེ་དྲན་བསམ་པའི་འགྱུ་བའི་ངོ་བོ་ངོ་ཤེས་ཐོག་མ་བརྗེད་པར་བསྐྱང༌།
བརྗེད་ཡེངས་ཤོར་ན་འདུན་པ་མུ་མཐུད་རྒྱུན་འཚོ་བསྐྱང༌། ཕྱི་ཡུལ་གྱི་སྣང་བ་མིག་གིས་གཟུགས་རིག་ན་རིག་ཐོག་ཏུ་མ་ཡེངས་པ། རྣ་བས་སྒྲ་ཐོས་ན་ཐོས་ཐོག་ཏུ་མ་ཡེངས་པའི་དྲན་པ་སྐྱོང༌། དེས་རིགས་འགྲེས་པས་གཟུགས་སྒྲ་དྲི་རོ་རེག་བྱ་ཐམས་ཅད་ཀྱི་ཐོག་ཏུ་མ་བརྗེད་པ། དེ་རྣམས་ལ་ལེགས་ཉེས་ཀྱི་བསམ་བློ་དགའ་མི་དགའ་བྱུང་ན་དེ་འཁྲུལ་པར་མ་ཤོར་བའི་གང་བྱུང་དེ་ཀ་མ་ཡེངས་པའི་དྲན་པས་ལྟོས། འདི་ལྟར་མཉམ་བཞག་གིས་ལུས་ངག་ཡིད་གསུམ་གནད་ཐམས་ཅད་རྩེ་གཅིག་པས་མ་ཡེངས་པ་དང༌། དེ་ནས་ཐུན་གྱི་རྗེས་སུ་དགེ་བ་བསྔོ་བར་བྱ་ཞིང༌། ཁྱད་པར་མཉམ་བཞག་ཐུན་སྐབས་མ་ཡིན་པའི་དུས་རྒྱུན་འགྲོ་སྡོད་སྤྱོད་ལམ་ཟ་འཐུང་ལས་ཀ་དལ་བྲེལ་ཉལ་ལངས་ཁ་དལ་འདོན་བརྗོད་སོགས་སྤྱོད་ལམ་ཐམས་ཅད་དུ། དང་པོར་རང་སེམས་ཡེངས་དོགས་ཀྱིས་བག་ཡོད་སེམས་ཁུར་དྲན་ཤེས་བརྗེད་མེད་ཀྱིས་གཞི་བཟུང༌། བར་དུ་བརྗེད་སྐབས་འདུན་པས་གསལ་འདེབས།
ཐ་མར་བརྗེད་ཀྱང་བརྗེད་པའི་འཕྲོ་དེ་ནས་དྲན་པ་ཆད་མཐུད་ཡང་ནས་ཡང་དུ་བརྟེན་པས། དུས་ཀུན་དྲན་ཤེས་བག་ཡོད་ཉམས་ལེན་སྒོམ་གྱི་དངོས་གཞི་དང་མི་འབྲལ་བའི་གནད་གང་ཟིན། དུས་ནམ་ཡང་དྲན་ཤེས་བག་ཡོད་དུ་བསྐྱངས་ན་རིམ་གྱིས་ཇེ་དྲག་ཏུ་འགྲོ། དེ་ལྟར་མཉམ་བཞག་ངོ་བོ་དེ་ཡང་རང་ཉིད་ལས་ངན་པའི་ལེ་ལོ་སྙོམ་ལས་གཡེང་བ་སོས་དལ་ལས་ངན་གྱི་དབང་དུ་མ་སོང་བར། རང་ཉིད་ཚེ་རབས་གཏན་དོན་འདི་ལ་ཡུན་བསྲིངས་ནས་བརྩོན་འགྲུས་ཀྱི་རྩོལ་བ་ཅི་ཆེར་དགོས་པའོ།། །། གཉིས་པ་སེམས་ཀྱི་སྐྱོན་སེལ་བཤད་པ་ལའང༌། དང་པོ་བྱིང་བའི་སྐྱོན་སེལ་བཤད་པ། གཉིས་པ་རྨུགས་པའི་སྐྱོན་སེལ་བཤད་པ། གསུམ་པ་རྒོད་པའི་སྐྱོན་སེལ་བཤད་པ། བཞི་པ་ཡེངས་ཤས་ཆེ་བའི་སྐྱོན་སེལ་བཤད་པ།
ལྔ་པ་གྲིམས་ལྷོད་མ་སྙོམས་པའི་སྐྱོན་སེལ་བཤད་པ། དྲུག་པ་གནས་འགྱུ་གཉིས་འཛིན་སྤང་བླང་རྣམ་རྟོག་དགྲར་ལངས་ཀྱི་སྐྱོན་སེལ་བཤད་པ། བདུན་པ་མི་བདེ་བ་རྩུབ་ཉམས་ཀྱི་སྐྱོན་སེལ་བཤད་པ། བརྒྱད་པ་བཟོ་བཅོས་བློས་བསྒོམ་གྱི་སྐྱོན་སེལ་བཤད་པ་དང་རྣམ་པ་བརྒྱད་དོ། ། དང་པོ་བྱིང་བའི་སྐྱོན་སེལ་བཤད་པ་ནི། དེ་ལ་བྱིང་བ་ནི། ཡིད་རྟོག་མེད་ཀྱི་གནས་ཆ་ལ་སྦྱར་ནས་བསྐྱངས་པ་ན། དེའི་འཛིན་སྟངས་ཀྱི་དྲན་པའི་ཤུགས་རིམ་པས་ལྷོད་པོར་སོང་ནས་མཐར་རིག་པ་མི་གསལ་ཞིང་སེམས་ཐོམ་མེ་བར་སོང་བ་ནི། བྱིང་བ་ཆེ་བའམ་རགས་པ་དང༌། དྲན་ཤུགས་མ་ཤོར་ཀྱང་དྲན་འདུན་གྱི་གསལ་ཆ་མེད་པར་རྟོག་མེད་ཙམ་དུ་འཇམ་ཉལ་ལེ་གནས་པའང་བྱིང་བ་ཕྲ་མོ་མ་ཆོད་པའི་བྱིང་ཞད་ཡིན་ལ།
འདི་ལ་འགའ་ཞིག་གིས་ཕྱི་མ་ཞི་གནས་སྐྱོན་མེད་དུ་སེམས་པའང་ཡོད་དོ། ། དེ་ལྟ་བུའི་བྱིང་བ་ཕྲ་མོ་དེ་ཡང་མ་བསལ་བར་བསྐྱང་ན། ཇི་ཙམ་སྐྱོང་ཡུན་རིང་བ་བཞིན་དུ་སེམས་ཀྱི་གསལ་ངར་མི་ཐོན་པ་དང༌། དྲན་པ་རྟུལ་དུ་འགྲོ་བ་དང༌། བརྗེད་ངེས་ཆེ་བ་སོགས་འབྱུང་བས་སྐྱོན་ཆེན་པོར་འགྱུར་རོ། ། དེས་ན་སྐྱོན་དེ་སེལ་ཚུལ་ལ། ལུས་གནད་སྔར་ལྟར་ལས། ལྟ་སྟངས་དཔང་བསྟོད་དེ་མིག་ཐད་ཀར་བལྟས་པས། སེམས་ཞུམ་པའམ་འཐིབས་པ་ལྟར་གྱུར་པ་ལས་བཟློག་སྟེ། སེམས་སྣང་རྒྱ་ཆེ་ཞིང་གུ་ཡངས་སོགས་བྱས་པས་བྱིང་བ་སེལ་ནུས་པར་བཤད་དེ།
ཕར་ཕྱིན་བསྡུས་པར། ཞུམ་པར་གྱུར་ན་གཟེངས་ཀྱང་བསྟོད། ། ཅེས་དང༌། དབུ་མ་སྙིང་པོར། ཞུམ་པ་དམིགས་པ་རྒྱ་ཆེན་དག ། བསྒོམས་པས་ཡངས་པ་ཉིད་དུ་བྱ། ། ཞེས་པ་ལྟར་རོ། ། གལ་ཏེ་དེས་བྱིང་བ་རགས་པ་སེལ་ཡང་ཕྲ་བ་མ་སེལ་ན། སེམས་ངར་བསྐྱེད་ནས་སྐད་ཅིག་ཀྱང་མ་ཡེངས་པར་བསྒྲིམས་ཏེ། ཞེ་འདོད་ཀྱི་གཏད་སོ་མེད་པར་རྩེ་གཅིག་ཏུ་སིང་ངེ་ཡེ་རེ་ཧུ་རེ་བཞག །
དེ་ཡུན་མི་རིང་ཙམ་ལ་ཤིགས་ཀྱིས་བཤིག ། ཡང་གྲིམ་གྱིས་བསྒྲིམས་ནས་སྐད་ཅིག་ཀྱང་མ་ཡེངས་པར་ཙན་གྱིས་འཇོག་པ་ལ་སྦྱོང་བར་བྱའོ། ། དེ་ལྟར་སྦྱངས་པས་སྔར་གྱི་སེམས་གནས་སྙོམ་མེ་བའམ་འཇམ་ཉལ་ལེ་བ་དེ་གྲུང་སིང་ངེ་སོང་ནས་སིང་ངེ་ཡེ་རེ་ཧྲིག་གེ་རྗེན་ནེ་ངོས་ཟིན་པ་ཞིག་དགོས་པའོ། ། གཉིས་པ་རྨུགས་པའི་སྐྱོན་སེལ་བཤད་པ་ནི། དེ་ལ་རྨུགས་པ་ནི། ལུས་སེམས་ཉོག ། སེམས་དྲན་པ་འདི་ཡོད་མེད་པ། གནས་ན་གནས་པའི་ངོ་བོ་འདི་ཞེས་དང་འགྱུ་ན་དེའི་རང་ངོ་དེ་ཟིན་མེད་པའི་འཐིབས་འཐིབས་མུན་མུན་ཞིག་འབྱུང་བ་སྟེ། རིག་པ་འཐིབས་བཞིན་དེའི་ངང་དུ་བསྐྱུར་ན་ཇེ་ནས་ཇེ་སྡུག་ལས་མི་ཡོང་ཞིང༌། སྐྱོན་དེ་མ་བསལ་བར་བསྐྱངས་ན་དྲན་པ་ཉམས་པས་གོལ་བར་འགྱུར་སྲིད་དེ། །
དེའི་སྐྱོན་སེལ་ཚུལ་ལ། ལུས་གནད་གོང་ལྟར་ལ། ལྟ་སྟངས་ནམ་མཁའ་བར་སྣང་སོགས་ལ་བལྟས་ཏེ། རིག་པ་ངར་དང་བཅས། སྐད་ཅིག་ཀྱང་མ་ཡེངས་པ་བྱེད་སྙམ་པའི་འདུན་པ་ཤུགས་བསྐྱེད་ནས་རིག་པ་རྒྱ་བསྐྱེད་ལ་འཇོག ། དེའི་རྒྱུན་བསྲིང་ཞིང་དེ་མི་བརྗེད་པར་དྲན་པའི་སེམས་ཁུར་ཡིད་ལ་དུང་ངེ་བ་བྱས་ལ། དེའི་ངང་ནས་ཡེངས་མ་ཡེངས་དང་རྨུགས་པའི་སྐྱོན་རྟོགས་པར་བྱེད་པའི་ཤེས་བཞིན་གྱི་བྱ་ར་ཙམ་ཞིག་ཅེ་རེར་ལྟ། གཞན་དཔྱད་གཞིག་མང་པོ་མི་བྱེད། ཡང་བར་བར་དུ་ངལ་གསོ་དང༌། ལྷག་པར་ཕྱག་དང་གསོལ་འདེབས་ལ་བརྩོན་ནས་བསྐྱངས་པས།
སེམས་རྨུགས་པ་དེ་སེལ་ནས་གོང་བཞིན་དྭངས་ཆ་དང་རིག་ཆ་འབྱུང་བའོ། ། དེ་ལྟར་གྱི་བྱིང་རྨུགས་དེའི་སྐྱོན་བསལ་ནས་མཉམ་བཞག་རང་ལ་ལེ་ལོ་སྐད་ཅིག་ཀྱང་མེད་པའི་བརྩོན་འགྲུས་དྲག་པོས་སྐྱོང་དགོས། འདི་ལ། རྗེ་ཡང་དགོན་པས། སྒོམ་འདི་སྐྱོང་ནུས་ན་སྐྱེད་ཅིག་འཕྲལ་དུ་འོང་བ་ཡིན་ཀྱང༌། ངེད་རང་གི་སྒོམ་ཆེན་པ་འགའ་རེ་ནི་སྤོས་རེང་སོར་བཞི་པ་གཅིག་ཚིག་པའི་ཡུན་ཙམ་ཡང་སྐྱོང་མི་ནུས་པ་འདུག་པ་སྒོམ་གྱི་སྐྱེད་ནི་ཅི་ལ་འབྱུང༌། ཞེས་གསུངས་འདུག་པ་འདི་ཐུགས་ཤིན་ཏུ་བདེན་ཏེ། ད་ལྟ་ངེད་རང་འགའ་རེ་མཉམ་བཞག་འདྲར་འདུག་ལོ་བྱས་ཀྱང༌། དྲན་པ་རང་ནི་ཆེར་མི་གསལ། མི་གསལ་རིང་སྐྱོང་མི་འདོད།
སྐྱོང་མི་འདོད་བཞིན་དུ་དེ་ནས་འཇོག་པའམ། ཡང་ན་དང་པོ་སྐྱོང་བ་དེ་ཙམ་ཡོད་པར། བར་ཞིག་ནས་འགྲོ་འདོད་ལས་འདོད་གཏམ་འདོད་ལྟ་བུ་ཞིག་བྱུང་ན། དེ་ནས་མཉམ་བཞག་བསྐྱང་རྒྱུ་དེ་ཅམ་གྱིས་བཞག་ནས། ཡང་ན་འགྲོ་ཡང་ན་འདུག་ཡང་ན་གཏམ་པ་ལ་སོགས་པས་གཡེང་བར་བྱེད་པ་དེ་འདྲ་བྱས་ན་མི་ཡོང་བས། མི་གསལ་བ་དང་འཐིབས་པ་བྱུང་ན་མི་གསལ་བ་དེ་རང་ལ་སྡུག་སྒུར་མི་འཛུགས་པར། བར་བར་དུ་བླ་མ་ལ་གསོལ་བ་འདེབས། སྟ་སྟངས་ནམ་མཁའ་བར་སྣང་ལ་གཏད། རིག་པ་ཕྱི་རོལ་སྣང་ཐོག་ཏུ་སྤྲོ་བའི་གསལ་ངར་དང་བཅས་འཇོག་པ་ཡང་ནས་ཡང་དུ་བྱ། སྐྱོང་མི་འདོད་པ་བྱུང་ན།
རང་གིས་རང་ལ་ལས་ངན་ཅན་གཏན་དོན་དམ་པའི་ཆོས་སྒྲུབ་པ་ལ་བརྩོན་འགྲུས་སྐད་ཅིག་ཀྱང་མི་ནུས་པ་ཁྱོད་འདྲ་བསམ་པའི་ཞེ་ཁྲེལ་འདེབས་ཤིང་བསྐུལ་མ་བཏབ་ནས་བརྩོན་འགྲུས་ཀྱིས་སྐྱོང་དགོས། འགྲོ་འདོད་གཏམ་འདོད་ལས་འདོད་བྱུང་ན་དེའི་དབང་དུ་མི་གཏོང་བར་མཉམ་བཞག་རང་ལ་གཅིག་དྲིལ་དུ་བྱ་བ་དེ་ལྟར་གལ་ཆེ་བའོ། ། གསུམ་པ་རྒོད་པའི་སྐྱོན་སེལ་བཤད་པ་ནི། དེ་ལ་རྒོད་པ་ཉིད་ནི། ཡུལ་སྙིང་དུ་སྡུག་པ་ལ་དམིགས་ནས་དེ་ལ་སྲེད་པའི་རྣམ་པ་ཅན་དུ་བཤད་ཀྱང༌། འདིར་ནི་འགྱོད་པ་དང་ཐེ་ཚོམ་དང་གནོད་སེམས་སོགས་སེམས་མ་ཞི་བར་འཕྲོ་བའི་རིག་པ་རྒོད་པའི་ཕྱོགས་སུ་བསྡུས་ཏེ་དེ་དག་ཞི་བར་བྱ་བ་ཡིན་ནོ། ། དེ་ཡང་སྤྱིར་རྣམ་གཡེང་དང་ཁྱད་པར་ཆགས་སོགས་ཀྱི་ཉེས་སྐྱོན་དྲན་པའི་སྒོ་ནས་ཞི་བར་བྱ་བའི་ཚུལ་གསུངས་ཏེ། མདོ་སྡེ་རྒྱན་ལས། རྣམ་གཡེང་ཉེས་པ་མཐོང་བའི་ཕྱིར། ། དེ་ལ་མི་དགའ་ཞི་བར་བྱ། །
ཆགས་སེམས་ཡིད་མི་བདེ་ལ་སོགས། ། ལངས་པ་དེ་བཞིན་ཞི་བར་བྱེད། ། ཅེས་དང༌། དབུ་མ་སྙིང་པོ་ལས། གཡེང་བ་གཡེང་བའི་མཚན་མ་ལ། ། ཉེས་དམིགས་བལྟ་བས་བསྡུ་བར་བྱ། ། ཞེས་པ་ལྟར་རོ། ། དེ་ཡང་འཕྲོ་བའི་ཡུལ་ལ་སེམས་མི་རྟོག་ཅིང་བློ་དགག་སྒྲུབ་གློད་པའི་ངང་དུ་ཞི་བར་བྱེད་པ་ཡིན་ཏེ། ཕར་ཕྱིན་བསྡུས་པར། རྒོད་པར་གང་ཚེ་གྱུར་པའི་ཡིད། །
ཞི་གནས་ཚུལ་གྱིས་བཟློག་པར་བྱ། ། ཞེས་གསུངས་སོ། ། དེ་ལྟར་ན་ལུས་གནད་སྔར་བཞིན་ལས། ལྟ་སྟངས་ཅུང་ཟད་འཕང་སྨད་ལ། འདི་བསྒོམ་འདི་མི་བསྒོམ་དང་གནས་ན་དགའ་བ་དང༌། འཕྲོ་ན་མི་དགའ་བ་སོགས་ཀྱི་ཞེ་འདོད་མེད་པར་སེམས་གུ་ཡངས་སེ་བའི་ངང་དུ་ལྷོད་ཀྱིས་གློད། དེ་ལའང་དགག་སྒྲུབ་ཀྱིས་བཅོས་བསླད་མི་བྱེད་པར་སེམས་རང་བབས་ཇི་ལྟར་འདུག་པ་དེའི་ངང་ལ་ཆམ་མེ་ལྷོད་དེ་བཞག ། དེའི་ངང་ནས་དེ་ལས་གཞན་དུ་མ་ཡེངས་པར་བྱེད་སྙམ་པའི་དྲན་པ་ས་ལེ་བར་རྒྱ་བསྐྱེད་ལ་བསྐྱང༌། དེ་ལྟར་བསྐྱངས་པས་རྣམ་པར་རྟོག་པ་རགས་པ་མངོན་མཚན་ཅན་དུ་ཐོལ་གྱིས་འཆར་ན་དེ་བྱུང་རྒྱལ་དུ་གཏོང་བ་དང༌། དེའི་རྗེས་སུ་འབྲངས་ནས་ཡེངས་སུ་ཡང་མི་གཞུག །
འཆར་སྒོ་དགག་པ་ལྟ་བུའི་སེམས་ཏུར་ཏུར་པོ་ཡང་མི་བྱ་བར་དྲན་པས་གསོས་བཏབ་ཀྱིན་མ་ཡེངས་པའི་རྒྱུན་འཚོ་མཁས་པར་བྱ། དྲན་བཞིན་པའི་རྟོག་པ་ཕྲ་བ་བན་བུན་རྣམས་ལའང་ཁུ་འཕྲིག་དང་དགག་སྒྲུབ་ཅི་ཡང་མི་བྱ་བར་བློ་ལྷོད་དེ་བའི་དྲན་པ་སོ་མ་ཤོར་ཙམ་གྱིས་ངང་བསྲིང༌། ཡང་སེམས་དྭངས་སིང་ངེ་ལྷན་ནེ་གནས་པ་དང་ཤིགས་ཀྱིས་བཤིག་ལ་ཅུང་ཟད་རེ་ངལ་གསོས་ལ་ཡང་སྔར་བཞིན་དུ་བསྐྱངས་པས། སྔར་བསྒྲིམ་པའི་ཚེ་རྟོག་པ་ཕྲ་རགས་ཐམས་ཅད་བཀག་པ་ལྟར་སོང་ནས་སེམས་སིང་ངེ་ཡེ་རེ་བའི་རྟོག་མེད་ཅིག་ཏུ་རྩེ་གཅིག་གཅུན་དགོས་པ་ལྟ་བུས་ཅུང་ཟད་མི་བདེ་ལ། འདིར་གློད་པ་ནི་མ་ཡེངས་པར་དྲན་པ་སོ་མ་ཤོར་ཙམ་གྱི་ངང་ནས་སེམས་རང་ལུགས་ཅི་བདེར་བཞག་པས་ཆོག་པ་དང༌། རྟོག་པ་ཕྲ་རགས་འཆར་བའི་ཚེ་ཡང་དྲན་པ་ཚོ་ཟིན་པ་ན། རྟོག་པ་དེ་ཉིད་ཁ་ཡན་དུ་མི་འཆོར་བར་སྔ་ཕྱི་ཅི་རིགས་སུ་ལྷན་གྱིས་ཞི་ནས་གནས་པའི་སྟེང་དུ་ཆམ་གྱིས་འགྲོ་བ་དང༌། དྲན་འཛིན་མ་གཏོགས་པའི་གཞན་ཞེ་འདོད་མ་དགོས་པས་སེམས་ཀྱང་སྔར་བས་གུ་ཡངས་པ་ལྟ་བུ་ཞིག་འབྱུང་བ་དང༌། ཞེ་འདོད་ཤིགས་བཤིག་ལྷོད་གློད་ལ་སེམས་ཤིགས་སེ་ལྷོད་དེ་གནས་པའི་མཚངས་རིག་ན་གློད་པས་བོགས་ཐོན་པ་ཡིན་ཏེ། བྲམ་ཟེ་ཆེན་པོས།
འཇུར་བུས་བཅིངས་པའི་སེམས་དེ་ནི། ། གློད་ན་གྲོལ་བར་ཐེ་ཚོམ་མེད། ། ཅེས་དང༌། ཏིལླི་པས། མ་བཅོས་གཉུག་མའི་ངང་དུ་གློད་ལ་ཞོག ། བཅིངས་པ་གློད་ན་གྲོལ་བར་ཐེ་ཚོམ་མེད། ། ཅེས་དང༌། མཻ་ཏྲི་པས། སེམས་ལ་རྣམ་རྟོག་བྱུང་ན་རྣལ་འབྱོར་པས། ། རས་བལ་བཞིན་དུ་མ་བཅོས་གློད་ལ་ཞོག །
ཅེས་དང༌། རྗེ་པདྨ་དཀར་པོས། སེམས་མ་བཅིངས་མ་བཅིངས་གློད་ལ་ཞོག ། སེམས་བཅིངས་ན་ཕྱོགས་བཅུར་འགྲོ་བར་རྩོམ། ། རྒྱ་ཡན་དུ་བཞག་ན་རྣལ་དུ་བབས། ། ཡེངས་མེད་དུ་བསྐྱངས་ན་རང་མཚངས་རིག ། བཅོས་ཀ་རུ་བྱས་པས་སྒོམ་གྱིས་བསླུ། ། ཞེས་དང༌། རྗེ་ལྷ་རྩེ་བས། ལྷོད་ཀྱིས་གློད་ལ་ཐང་གིས་འོང་བ་ཡིན། །
ཞེས་གསུངས་པ་ལྟར་རོ། ། ཡང་རྣམ་རྟོག་མང་བས་ངོས་ཟིན་དཀའ་ཞིང་སྐྱོང་མི་བདེ་ན་མི་བདེ་བ་དེ་རང་ལ་སྡུག་སྒུར་མི་བྱེད་པར་ཡང་གློད་ལ་ངལ་གསོ། ཡང་དྲན་པ་མ་ཡེངས་པ་བརྟེན། དེའི་རྒྱུན་སྐྱོང་མཁས་བྱས་ན་ནམ་ཞིག་ནས་བདེ་བར་འོང་བའོ། ། བཞི་པ་ཡེངས་ཤས་ཆེ་བའི་སྐྱོན་སེལ་བཤད་པ་ལ། ཐོལ་སྐྱེས་རྦད་གཅོད་དང༌། གང་ཤར་བཟོ་མེད་གཉིས་སོ། དང་པོ་ཐོལ་སྐྱེས་རྦད་གཅོད་བསྒོམ་ཁྱེར་ནི། དེ་ཡང་སེམས་ཁོ་རང་རང་ལུགས་མ་བཅོས་པར་བཞག་ཀྱང༌། ལས་དང་པོ་པ་རྣམས་མ་ཡེངས་པར་མི་སྡོད་ཅིང་ཡེངས་འགྲོ།
མི་གནས་པར་གཞན་དུ་འཕྲོ་འགྲོ་བ་དེ་ཡང་ངོས་མི་ཟིན་པ་སོགས་འབྱུང་བ་སྟེ། ལྷོད་ཆ་ཆེ་རང་དྲགས་ན་སླར་སྔོན་གྱི་འཁྲུལ་པའི་ངན་ལངས་ཐོག ། ད་དུང་ཡང་ངན་ལོངས་ཤོར་ན་འཁྲུལ་པ་ཡང་འཁྲུལ་ཉིང་འཁྲུལ་དུ་འགྲོ་བའི་ཚེ། སེམས་གནས་པའང་ངོས་མི་ཟིན། འཕྲོ་རྒོད་ཀྱང་ངོས་མི་ཟིན་པ་ལུང་མ་བསྟན་ཕུབ་མའི་ཞབས་ཀྱི་འཇབ་ཆུ་འདྲ་བ་འོང་བས། དེ་བྱུང་ན་བསྒོམས་པའི་དོན་གོ་མེད་པས། དང་པོ་དེའི་གཉེན་པོ་ལ་ཐོལ་སྐྱེས་རྦད་གཅོད་འདི་ཉིད་བསྒོམ་དགོས་ཏེ། དེ་ལ་སྔོན་འགྲོར་བླ་མ་ལ་གདུང་བའི་ཤུགས་དྲག་པོས་གསོལ་འདེབས་བྱ། ལུས་ཀྱང་ལུས་གནད་གྲིམས་ཆ་ཡོད་པར་བཅས། སེམས་ཀྱང་སྙོམ་ལས་རང་ག་མིན་པའི་ངར་དང་བཅས།
སྐད་ཅིག་ཀྱང་མ་ཡེངས་པ་བྱེད་དགོས་བསམ་པའི་འདུན་པ་དྲག་པོ་བཏང་ནས། རང་སེམས་ངོ་བོ་མ་ཡེངས་པའི་དྲན་པ་ཆེད་དུ་ལེགས་པར་བསྒྲིམས་ནས་འཇོག་ཅིང༌། དྲན་པ་ཡེངས་མེད་དེ་ཀའི་ངང་དུ་གནས་ཐུབ་ན་དེ་ཀ་རང་དང༌། དེར་མི་གནས་པའི་རྣམ་རྟོག་སྐྱེས་བྱུང་ན། རྣམ་རྟོག་ཐོལ་སྐྱེས་པ་དེའི་ངོ་བོ་མ་ཡེངས་པའི་འདུན་པས་ཙིར་ཙིར་བཟུང་ནས། དེ་ནས་ཀྱང་རྣམ་རྟོག་དེ་ཡི་མུ་ལ་འབྱམས་མི་འཇུག་པར་དྲན་འདུན་ཤིན་ཏུ་དྲག་པོས་འཕྲོ་རྦད་རྦད་བཅད་ནས་རང་ངོ་མ་ཡེངས་པ་རང་གི་ཐོག་ཏུ་ཅམ་ཅམ་འཇོག ། དེས་རིགས་མཚོན་ནས་རྣམ་རྟོག་གང་འཕྲོ་ཐམས་ཅད་དྲན་འདུན་དྲག་པོས་ངོས་བཟུང་ལ་འཕྲོ་གཅོད་བྱེད་དགོས་ཤིང༌། དེ་ཡང་ངོས་ཟིན་ལ་མི་ཟིན་ལ་མིན་པའི་ངོས་ལེགས་པར་བཟུང་ནས་གོང་བཞིན་བཞག ། འདུན་པ་ཡེངས་ཤོར་ན་ཁྱོད་དེ་སྔའང་ཡེངས་ཡེངས་འཁྲུལ་འཁྲུལ་ཆེ་བས་འཁོར་བར་འཁྱམས་པ་དེ་རང་གིས་རང་མ་བྱུང་བ་ཡིན་མོད། ད་རུང་ཡང་སྡུག་ཚོད་མེད་པའི་ཡེངས་བརྗེད་འཁྲུལ་པའི་དབང་དུ་གཏོང་བར་བྱེད་པ་ཁྱོད་ཀྱི་བསམ་པ་གཏན་ནས་བརླག་འདུག་བསམ་པ་རང་གིས་རང་ལ་བྱས།
ཡེངས་པ་ལ་ཁྲེལ་འཇོག་གྱོད་བདས་ནས། སླར་མ་ཡེངས་པའི་འདུན་པ་བསྒྲིམས་ནས་བཞག ། རྣམ་རྟོག་ཐམས་ཅད་ངོས་བཟུང་ཡང་བརྗེད་ན་འདུན་པ་བསྒྲིམས་པ་སྟེ། དེ་ལྟར་རྒྱུན་དུ་འབད་པར་བྱ་དགོས། འདི་ལྟར་འདུན་པ་མེད་ན་མི་འོང༌། རང་གར་ལུས་གནད་ཨོ་ཟོམ་ཟོམ་དུ་བསྡད་ན་སྟོང་འདུག་དང༌། མིག་ལྟ་སྟངས་བྱས་ཀྱང་སྟོང་ལྟ་ཡིན་པར་འདུག་ཅིང༌། སེམས་སྐྱོང་ཁུལ་བྱས་ཀྱང་དོན་མེད་དེ། སློབ་དཔོན་ཀླུ་སྒྲུབ་ཀྱིས། དྲན་པ་ཉམས་པས་ཆོས་ཀུན་འཇིག་པར་འགྱུར། །
ཞེས་དང༌། རྗེ་རྒྱ་རས་ཀྱིས། དྲན་པས་མ་ཟིན་གོ་ཡུལ་གཅིག ། སངས་རྒྱས་ལམ་དུ་འགྲོ་མི་སྲིད། ། ཅེས་གསུངས་པས། དྲན་འདུན་དྲག་པོ་སྒོམ་གྱི་དངོས་གཞི་ཡིན་པས་ཅིས་ཀྱང་གལ་ཆེ། འདི་ལྟར་ལས་དང་པོ་པ་རྣམས་ཀྱིས་དྲན་པ་བསྒྲིམས་དགོས་པའི་ཚུལ་ནི་དབུ་མ་སྙིང་པོ་ལས། སེམས་ཀྱི་གླང་ཆེན་ལོགས་འགྲོ་བ། ། དམིགས་པའི་ཀ་བ་བརྟན་པོ་ལ། ། དྲན་པའི་ཐག་པས་དམ་བཅིངས་ཏེ། །
ཤེས་བཞིན་ལྕགས་ཀྱུས་རིམ་དབང་བྱ། ། ཞེས་དང༌། ཤ་བ་རིས། ལེ་ལོ་སྙོམ་ལས་དབང་མི་བཏང༌། ། རྒྱུན་དུ་དྲན་པས་བསྒོམ་པར་བྱ། ། ཞེས་གསུངས། གསལ་བཀྲ་ལས་ཀྱང༌། དྲན་དང་ཤེས་བཞིན་སྡོན་བཏང་ལ། ། དུས་གསུམ་རྒྱུན་དུ་མ་དྲན་ན། ། ཐེག་མཆོག་སྔགས་ལ་ཅི་ཞིག་ཆུད། །
ཅེས་དང༌། རྗེ་འབྲི་གུང་པས། དྲན་པ་མཁས་ན་སྒོམ་མཁས། ། དྲན་པ་མེད་ན་སྒོམ་མེད། ། དྲན་པ་སྟོར་ན་སྒོམ་སྟོར། ། ཞེས་གསུངས། དེ་ལྟར་དྲན་པ་དྲག་པོའི་རྒྱུན་དེ་སྐྱོང་ལུགས་ཀྱང་དང་པོ་ནས་འདུན་པ་བསྒྲིམས་བཞིན་ཡུན་རིང་བྱུང་ན་རབ། མ་བྱུང་ཡང་དྲན་པས་གསོས་འདེབས་ཤིང་སྐྱོང་བ་དེ་ཡུན་ཐུང་ལ་གྲངས་མང་བར་སྐྱོང༌། དེ་མིན་ཐུན་དེ་ཡུན་རིང་དྲགས་ན་རྗེས་ནས་འདུན་པའི་སོ་ཤོར་དོགས་ཡོད་ཅིང༌། འདུན་པའི་སོ་ཤོར་ན་འདུན་པ་དང་དྲན་པ་དྲག་པོ་ཆེར་མེད་པའི་ཐུན་ཡུན་རིང་ལ་ངན་པ་དེ་དགོས་པ་མེད་པས་ན།
ཐུན་ཐུང་བ་དང༌། དེའང་བར་དུ་ལེ་ལོ་སོས་དལ་སྙོམ་ལས་སུ་ཆེར་མི་སྡོད་པར་སླར་ཐུན་ཡང་ནས་ཡང་དུ་བྱེད་པས་གྲངས་མང་བ། དེ་ཡང་འདུན་པ་དྲག་པོས་ཐུན་ཡུན་ཐུང་ལ་བཟང་བ་ཞིག་འོང་བར་བྱེད་དགོས། སྤྱིར་འདིར་ཐོལ་སྐྱེས་རྦད་གཅོད་ཅེས་པའི་གོ་དོན་ཡང་སེམས་ཡེངས་ལུང་མ་བསྟན་དང་རྣམ་རྟོག་འཁྲུལ་པ་ལུ་གུ་རྒྱུད་དུ་འཕྲོ་བ། དེ་ཉིད་ལ་དེའི་དབང་དུ་སྐད་ཅིག་ཀྱང་མི་འཇུག་པར་མ་ཡེངས་པའི་འདུན་པ་དྲག་པོ་བྱེད་དགོས་བསམས་ཏེ་བསྒྲིམ། རྣམ་རྟོག་ཀྱང་ཐོལ་ཐོལ་གང་སྐྱེས་ཀྱི་ངོས་འདུན་པས་ཙིར་ཙིར་བཟུང་འཕྲོ་རྦད་རྦད་བཅད་ལ་བསྒོམ་རྒྱུ་ཡིན། འདི་འདུལ་བ་ལུང་ལས། མདའ་མཁན་དང་རལ་བསྐོར་མཁན་འཐབ་ཚུལ་ལ་དཔེ་མཛད་དེ། དམག་ལྟ་བུ་ལ་ཡིན་ཡང་མི་སྙིང་ནག་པ་གཉིས་ཀྱིས་ཞེ་སྡང་གིས་འཛིང་ཞིང་གྲི་འཐབ་བྱེད་ན། དེའི་ཚེ་དེ་གཉིས་གཅིག་གིས་གཅིག་ལ་གནོད་སེམས་ཞེ་སྡང་དྲག་པོ་ལས་གཞན་སྐད་ཅིག་ཀྱང་བསམ་རྒྱུ་མེད་པ་དེ་བཞིན་དུ།
འདིར་ཡང་སྒོམ་པ་དངོས་གཞི་འདིའི་ཚེ་ནི་མ་ཡེངས་པའི་དྲན་འདུན་འདི་ལས་གཞན་སྐད་ཅིག་ཀྱང་བསམ་རྒྱུ་དང་ཡེངས་རྒྱུ་མེད་པར་བྱེད་དགོས་པར་འདུག ། དེ་ལྟར་བསྒོམས་པས་རྣམ་རྟོག་ཉུང་དུ་འགྲོ་རྒྱུ་མེད་ཅིང༌། དྲན་པ་བརྟེན་ཙ་ན་རྣམ་རྟོག་སྔར་ལས་མང་དུ་སོང་བ་འདྲ་བ་ཞིག་འབྱུང༌། དེ་ནི་མང་དུ་སོང་བ་མ་ཡིན་ཏེ། རང་རེ་སྔར་ཕན་ཆད་མ་བསྒོམས་ཤིང་འདུན་པ་དྲག་པོ་མེད་པས་རྣམ་རྟོག་བྱུང་ཡང་མ་ཚོར་མ་རིག་པས་ཉུང་སྣང་ཙམ་དང༌། ད་ལྟར་བསྒོམ་ཞིང་འདུན་པ་བརྟེན་པས་རྣམ་རྟོག་སྐྱེ་འགགས་ཐམས་ཅད་རིག་པས་མང་སྣང་ཡིན། དཔེར་བགྱིད་ན་ཁང་སྟོང་བདག་མེད་ཅིག་ཏུ་རྐུན་མ་ལན་གྲངས་བརྒྱ་ཙམ་སོང་ཡང་བྱུང་མ་བྱུང་གི་གླེང་བརྗོད་མེད་ལ། བདག་ཡོད་ཀྱི་ཁང་པ་ཞིག་ཏུ་རྐུན་མ་ལན་གཉིས་གསུམ་ཙམ་བྱུང་ནའང་ཐེངས་མང་བྱུང་ཟེར་བའི་དཔེ་བཞིན། རང་སེམས་དྲན་ཤེས་ཀྱི་ཁ་འཛིན་བདག་པོ་མེད་ན་རྣམ་རྟོག་གྲངས་ཀྱིས་མི་ལང་བ་འགྱུས་ཀྱང་དེ་ལ་བག་དང་བདག་པོ་མེད་པས། གྲངས་མང་ཉུང་མ་ཤེས་པ་ཁང་པ་བདག་མེད་དུ་རྐུན་མ་གར་སོང་མ་རིག་པ་ལྟ་བུ་ཡིན་ལ།
ད་རེས་འདི་ལ་ཁང་པ་བདག་ཡོད་ལ་རྐུན་མ་ལན་གཉིས་གསུམ་བྱུང་ཡང་མང་སྣང་ཤར་བ་ལྟར། རང་སེམས་ལ་དྲན་ཤེས་ཀྱི་བག་དང་བདག་པོ་ཡོད་པས་རྣམ་རྟོག་གི་སྐྱེ་འགགས་རིག་པའི་དབང་གིས་མང་སྣང་ཤར་བ་ཙམ་ལས། དོན་དུ་མང་དུ་སོང་བ་མིན་དེ་ལྟར་གོ་བ་ལེན་ཅིང་ཐག་གཅོད་དགོས། དེ་ལྟར་ཡིན་ལུགས་ཤེས་པར་བྱས་ནས་རྣམ་རྟོག་ལ་སྐྱོན་སྒོམ་ལ་སུན་པའང་མི་བྱེད་པར་རྩོལ་བས་སྐྱོང་དགོས་པའོ། ། གཉིས་པ་གང་ཤར་བཟོ་མེད་སྒོམ་ཁྱེར་ནི། སྔོན་ནས་འདུན་པ་བསྒྲིམས་དྲགས་རྣམ་རྟོག་བཀག་པ་འདྲ་འདྲ་དེས་སུན་པ་སྐྱེས་པ་དང༌། འགའ་རེར་རྩུབ་ཉམས་ཀྱི་རྣམ་པ་སྒོམ་གྱི་འདུན་པ་བཏང་ཙ་ན། སྐྱོང་མི་བདེ་རྣམ་རྟོག་འཕྲོ་ལིང་ལིང་ཚིག་པ་ཟ་བས་སེམས་དཀྲུགས་པ་སེམས་སྡུག་ལྷང་ངེ་བ་དང་སྐྱོ་ཏིང་ཏིང་བྱེད་པ་སོགས་ཡོང་སྲིད་པས་དེ་ནི་འདུན་པ་སྙིང་རུས་བྱས་ནས་བསྐྱངས་པའི་རྟགས་ཡིན་པས་སྐྱོན་མེད་ལ་དེ་རིགས་ལ་འདི་བཞིན་བྱེད་པ་ཡིན། སྔོན་འགྲོ་བྱེད་ལུགས་གོང་དང་འདྲ། འདིའི་ཁྱད་ཆོས།
དང་པོ་ནས་སྔོན་ཐོལ་སྐྱེས་རྦད་གཅོད་དུས་བཞིན་འདུན་པ་དྲག་པོ་བྱུང་ན་མ་བྱུང་ན་རྣམ་རྟོག་སྐྱེས་ན་མ་སྐྱེས་ན་འཕྲོ་ཆོད་ན་མ་ཆོད་ན་དེ་འདྲ་མི་བྱེད་པར་དྲན་པ་ལྷོད་ཆ་གཙོ་བོར་འདོན། མ་ཡེངས་པ་ཙམ་གྱིས་འདུན་པ་བག་ཡོད་ཙམ་ལས་མི་བྱེད། རྣམ་རྟོག་ཤར་ན་རྣམ་རྟོག་སྐྱོན་དུ་ལྟ་བའི་དགག་སྒྲུབ་སྤང་བླང་སོགས་གཏན་ནས་བྱེད་མི་དགོས་ཏེ། རྗེ་བཙུན་མི་ལས། རྣམ་རྟོག་མེད་དུ་མི་རུང་བ་ཡིན། སྐུ་དྲིན་ཅན་དུ་ཤེས་དགོས་པ་ཡིན། ཁོ་རང་ལ་སངས་རྒྱས་ཀྱི་ཡོན་ཏན་ཐམས་ཅད་རང་ཆས་སུ་ཡོད་པ་ཡིན་པས་སྤོང་དུ་ག་ལ་བཏུབ། ། ཅེས་གསུངས་པ་ལྟར། རྣམ་རྟོག་གང་སྐྱེས་ཀྱང་དེ་ཀ་རང་རིག་ཕྱག་རྒྱ་ཆེན་པོའི་ངོ་བོ་རང་ཡིན་པས་མང་ན་དགའ། དུས་རེ་ལ་རྣམ་པར་རྟོག་པ་བརྒྱ་རེ་སྐྱེས་ཀྱང༌།
ངོ་ཤེས་ན་ཆོས་སྐུ་བརྒྱ་ཡིན་པས། དགག་པ་སྒྲུབ་པ་སྐད་ཅིག་བྱེད་རེ་སྙམ་པའི་འདུན་པ་དེ་ལ་བཟོ་བཅོས་མི་བྱེད་པར་རྣམ་རྟོག་ཁོ་རང་ལ་སྒོམ་གྱི་ངོ་ཏི་བཅོལ་ནས་སྐྱོང་བ་ཡིན་ཏེ། རྗེ་རྒོད་ཚང་པས། རྣམ་རྟོག་ཁོ་རང་གང་འགྱུ་འགྱུར་བཅུག་ནས་རྫི་བོ་མཁས་པས་ཕྱུགས་འཚོ་བ་བཞིན་དུ་ལྷོད་ཆ་གཙོ་བོར་བཏོན་ནས་སྐྱོང་བ་གལ་ཆེ། ཞེས་གསུངས་སོ། ། དཔེར་ན་རྫི་བོ་མཁས་པས་ཕྱུགས་རྣམས་རིམ་བཞིན་བསྐྱངས་ཏེ་ཟས་ཀྱི་མཐིལ་དུ་དང་པོ་ནས་མི་རྒྱག་པར། ཟས་མཐར་བཞག་ནས་རིམ་གྱིས་མཐིལ་དུ་འོང་བར་བྱས་ནས། ཁོ་རང་རི་མཐོ་བ་ཐམས་ཅད་མཐོང་ས་ཞིག་ཏུ་འགྲོ་ནས་ཕྱུགས་མ་རྣམས་མིག་འོག་ཏུ་ནོན་ཙམ་བྱས་ཏེ། དགྲ་རྐུན་དང་གཡང་སའི་ཕྱོགས་སུ་མི་གཏོང་བར་ཟས་སུ་བཀྲམ་པས། ཕྱུགས་མ་རྣམས་ཀྱང་དལ་ལ་རྩྭ་བཟར་འོང་བ།
ཁོ་རང་ཡང་དལ་བ་ཐབས་མཁས་པ་ཡིན་ལ། ཐབས་མི་མཁས་པ་ཞིག་གིས། ཕྱུགས་མ་རྣམས་དང་པོ་ནས་ཟས་མཐིལ་དུ་རྒྱག ། གཡས་ནས་གཡོན་དུ་བཅུམ། སྟེང་ནས་འོག ། འོག་ནས་སྟེང་དུ་འདེད་དེ། རྫི་བོ་དེ་ཡང་བྲེལ་ཞིང་དུབ་པ། ཕྱུགས་མ་རྣམས་ཀྱང་རྩྭ་ཟ་ལོང་མེད་ཅིང་སྡུག་པ་ནི་ཐབས་མི་མཁས་པའོ། ། དེ་བཞིན་དུ་སྒོམ་ཆེན་པས་ཀྱང་སེམས་གློད་ཆ་གཙོ་བོར་བཏོན་པས་མ་ཡེངས་པ་དེ་ཉིད་རྫི་བོ་ལྟ་བུ་ལས། རྣམ་རྟོག་གང་དྲན་རྣམས་ཕྱུགས་འཚོ་བ་བཞིན་དུ་བྱས་ཏེ།
རྣམ་རྟོག་གང་ཤར་རུང་ཤར་དུ་བཅུག་སྟེ་དྲན་རྫི་དེས་མ་བརྗེད་ཙམ་དུ་ལྷོད་ནས། འཛིན་པ་མ་ཞུགས་ཙམ་གྱི་རང་བབས་སུ་ཆམ་གྱིས་བཞག་ལ་སེམས་ཁོ་རང་རང་ཐོག་ཏུ་གནས་ནའང་འདྲ་མི་གནས་སྣ་ཚོགས་སུ་འཕྲོས་ཀྱང་གང་ལྟར་ཡང་ཆེད་གཉེར་མི་བྱ་བར་གང་ཤར་དེ་ལྟའི་ངང་དུ་རང་བབས་མ་ཡེངས་ཙམ་བྱེད། བརྗེད་སྐབས་བྱུང་ཡང་སྔོན་བཞིན། ཁྲེལ་འདེབས་གྱོད་བདར་འགྱོད་པ་སོགས་ཅི་དྲག་མི་བྱེད་པར། མ་ཡེངས་རང་བཞིན་ཤེས་ཙམ་དེ་ལས་གཞན་པའི་བཟོ་བཅོས་མི་བྱེད་པར་མ་བཅོས་པར་འདུག་པ་རྒྱུན་འཚོ་བྱེད་པ་དེ་ཀའི་རྒྱུན་ལྷོད་ཆ་གུ་ཡངས་དེ་ཀ་ལྷུག་པར་སྐྱོང་དགོས་པ་ཡིན་ཏེ། སློབ་དཔོན་རིན་པོ་ཆེས། རྟ་དམུ་རྒོད་འདུལ་བཞིན་ཡན་ལ་ཞོག ། ཅེས་དང༌། ས་ར་ཧས། བཅིངས་ན་འགྱུ་སོགས་རྒྱུག་ནས་འགྲོ། །
བཏང་ན་གཡོ་མེད་གནས་པར་འགྱུར། ། ཞེས་དང༌། ཏིལླི་པས། མ་བཅོས་གཉུག་མའི་ངང་དུ་གློད་ལ་ཞོག ། བཅིངས་པ་གློད་ན་གྲོལ་བར་ཐེ་ཚོམ་མེད། ། ཅེས་དང༌། ཤ་ཝ་རིས། རང་བཞིན་དག་པའི་སེམས་ལ་བཅོས་མི་དགོས། ། མ་བཟུང་མ་བཏང་རང་ག་ཉིད་དུ་ཞོག ། ཅེས་དང༌།
མཻ་ཏྲི་པས། རྟོག་པས་བཅིངས་པའི་འཇུར་བུ་འདི། ། གློད་ན་གྲོལ་བར་ཐེ་ཚོམ་མེད། ། ཅེས་དང༌། རྗེ་མར་པས། གཉུག་མའི་ངོ་བོ་རང་རིག་གསལ། ། ཟག་མེད་བསམ་གཏན་རྒྱུན་ཆད་མེད། ། མེད་པ་མ་ཡིན་འབྲས་བུ་མེད། ། ཞེན་ཆགས་མེད་པས་སྒོམ་པར་བཞེད། ། ཅེས་དང༌།
རྗེ་མི་ལས། སྒོམ་པ་ཐག་ཆོད་བློ་རེ་བདེ། ། སེམས་མ་བཅོས་བཞག་ན་ཡོངས་ཀྱང་བདེ། ། ཞེས་དང༌། རྗེ་ཕག་གྲུས། མ་བཅོས་རྣལ་མ་རང་སོ་ལ། ། ཤེས་པ་ལྷོད་ལ་ཅོག་གེར་ཞོག ། ཅེས་དང༌། རྗེ་རྒོད་ཚང་པས། ཕྱག་རྒྱ་ཆེན་པོ་བསྒོམ་པ་ལ། །
མ་བཅོས་གཉུག་མ་རང་སར་ཞོག ། ཅེས་གསུངས་པ་ལྟར་རོ། ། དེ་ལྟར་མ་ཡིན་པར་འཕྲོ་རྒོད་ཆེ་བ་ལ་ནན་གྱིས་བཀག་ནས་བསྒོམས་ན། སྒོམ་མཁན་ཁོ་རང་དུག་ཏུ་སོང་ནས་གནས་ལུགས་ཀྱི་དྭངས་ཆ་ཤོར། སེམས་རྩུབ་སློང་གི་འདམ་དུ་ཚུད་དེ། སྒོམ་མཁན་སྨྱོན་པར་འོང་དོགས་ཡོད། རང་གིས་རང་བཅིངས་བྲག་སྐེད་ཀྱི་ཤིང་ཐུན་བཞིན་ལུས་སེམས་ཐམས་ཅད་བསྡམས་ཀྱང་སེམས་ཁོ་སྡོད་དུ་མི་ཉན་ཏེ། གྲུབ་ཐོབ་གླིང་གིས། ཁ་བཙུམ་རྐུབ་བསྡམ་བྲག་ངོས་ལོགས་ཀྱི་ཤིང་ཐུན་འདྲ་བའི་སྒོམ་ཆེན་དེས་ནི་གར་ཡང་མི་སླེབས། དེས་ན་ལྷོད་ཀྱིས་གློད་པར་ལེགས་སོ། །
ཞེས་དང༌། ཕ་དམ་པས། རྣམ་རྟོག་ངན་པ་སྤང་ལ་ཆུ་རྡོལ་འདྲ། ། བཀག་པས་ཁེགས་པ་མི་འདུག་དིང་རི་བ། ། ཞེས་དང༌། རྗེ་རྒོད་ཚང་པས། ངས་ནི་རྣམ་རྟོག་བཀག་ནས་བསྒོམ་པ་འདི་འདྲ་མུ་སྟེགས་པ་དེ་ཀ་རང་ཡིན་སྙམ། ཞེས་དང༌། འབའ་ར་བ་ཆེན་པོས། སྒོམ་ཆེན་རྣམས་སྒོམ་གྱིས་བསླུས་སོ། །
ཞེས་པའང་འདི་འདྲ་བ་ལ་དགོངས། འདི་ལྟ་བུའི་གང་ཤར་བཟོ་མེད་དུ་ལྷོད་ཤེས་ན་ཉམས་ཀྱི་སྣ་ཟིན། རྣམ་རྟོག་ཆོས་སྐུར་འཕྲིག་ཚུད། གང་ཤར་ཆོས་སྐུའི་རྒྱ་ཡན་ལ་ངེས་ཤེས་སྐྱེ། སྒོམ་ལ་ཤེས་པ་ཆེད་དུ་མ་བཅུག་ཀྱང་སྒོམ་ལ་འདུ་འབྲལ་མེད་པ་འབྱུང༌། མདོར་ན་གཞག་ཐབས་ཀྱི་གནད་འདི་གཉིས་ཀྱི་དགོས་དོན་ལས་དང་པོ་པ་བརྗེད་ངེས་ཆེ་བ་ལ་ཐོལ་སྐྱེས་རྦད་གཅོད་ཀྱིས་འདུན་པ་ཡེངས་མེད་ཀྱི་རྐང་བཙུག་ནས། དེ་ནས་འདུན་པ་དང་གཉིས་འཛིན་ཨ་འཐས་ཆེ་བ་སྤང་བའི་ཆེད་གང་ཤར་བཟོ་མེད་ཀྱི་གནད་ཀྱིས་ཀུན་ཀྱང་གཉིས་མེད་རང་བཞིན་ཡོངས་སུ་ཤེས་པའི་ཀློང་དུ་གློད་པར་བྱེད་པ་ཡིན། ཁྲིད་ཡིག་གཞན་དུ། ཐོལ་སྐྱེས་རྦད་གཅོད་ཀྱིས་བསྒྲིམས། གང་ཤར་བཟོ་མེད་ཀྱིས་གློད། །
ཅེས་པའང་གསུངས་སོ། ། དང་པོ་ནས་དྲན་པའི་རྒྱུན་ཐག་བྱུང་ན་ཆེད་དུ་ཐོལ་སྐྱེས་རྦད་གཅོད་མི་དགོས་ཤིང་དེ་མིན་ཀུན་ལ་འདི་གཉིས་རིམ་པས་སྟོན་དགོས་པའོ། ། ལྔ་པ་གྲིམས་ལྷོད་མ་སྙོམས་པའི་སྐྱོན་སེལ་བཤད་པ་ནི། བྲམ་ཟེས་སྐུད་པ་འཁེལ་བ་ལྟར་བཞག་ཅེས་པའི་དང་པོ་བྲམ་ཟེས་སྐུད་པ་འཁེལ་བའི་དཔེ་དོན་དང༌། བྲམ་ཟེ་ཞེས་བྱའི་ཚིག་གི་བརྗོད་བྱ་ནི། གཞན་སྐྱེ་བོ་དམངས་དང་མི་འདྲ་བའི་བྲམ་ཟེ་འདི་རྣམས་གཙང་ཞིང་ལས་ལ་རྩོལ་བ་ཆེ་བ་ཡིན་པར་འདུག་པས། དེ་ལྟར་གསུངས་པ་ཡིན་ཞིང༌། དེ་ཡང་བྲམ་ཟེ་ལྟ་བུ་རུང་བས་བཀལ་བའི་སྐུད་པ་དེ་གྲིམས་ལྷོད་སྙོམས་པའི་དཔེ་རུ་འཇོག་དགོས་པ་ཡིན་པར་འདུག ། དེ་ལ་དཔེ་དོན་དང་སྦྱར་ན། དཔེར་ན་སྐུད་པ་གྲིམས་དྲགས་ན་འཇུར་ཏེ་ཚེམ་མི་ཉན།
མ་གྲིམས་ལྷོད་དྲགས་ན་རྒྱ་ལུགས་ཏེ་ཚེམ་མི་ཉན་ཏེ། དེ་ལ་གྲིམས་མ་དྲགས་ལྷོད་མ་དྲགས་པའི་གྲིམས་ལྷོད་སྙོམས་པ་ཞིག་བྱུང་ན་སྐུད་པ་ལེགས་པ་བཞིན། འདིར་ཡང༌། སེམས་དྲན་འདུན་བསྒྲིམས་རང་དྲགས་ན་དྲན་པ་གཉེན་པོར་ཨ་འཐས་པས་ཤེས་པ་གཉིས་གཤིས་ཐོག་དོན་གྱི་རྣལ་དུ་མི་ཕེབས། དྲན་འདུན་ལྷོད་རང་དྲགས་ན་སེམས་ལུང་མ་བསྟན་དང་འཁྲུལ་པ་ལུ་གུ་རྒྱུད་རྒྱ་ཡན་འོང་བས། དེས་ན་དེ་ལྟར་མིན་པའི་དྲན་ཤེས་གྲིམས་ལྷོད་སྙོམས་ཤིང་མ་བསྡམས་པའི་ངོས་ནས་མ་འཁྲུལ་ཙམ་བྱེད་དགོས་པ་ཡིན། དེ་ལྟར་དྲན་ཤེས་ཀྱི་བྱ་ར་མ་ཡེངས་མ་འཁྲུལ་ཙམ་པ་དེ་ཀའི་ངོས་ནས་རྣམ་རྟོག་ཤར་བ་ལ་ནི་ཆེད་དུ་དགག་པ་དང་གནས་པ་ཞིག་ཆེད་དུ་སྒྲུབ་པར་མི་བྱེད་ཅིང་རྣམ་རྟོག་དེའི་དབང་དུ་མི་གཏོང་བར། གང་ཤར་དེ་ཀ་རང་ངོ་ཤེས་པའི་ངང་ནས་དེ་ཀའི་ཐོག་ཏུ་འཇོག་རྒྱུ་ཡིན་ལ། དེ་ལྟར་འབད་རྩོལ་མ་བྱས་སྤང་བླང་ཕྲལ་ནས་རང་ངོའི་སྟེང་དུ་འཇོག་པ་འདིར་གོམས་ན་རྗེས་སུ་རྣམ་རྟོག་གིས་མི་གནོད་ཅིང་རྣམ་རྟོག་རང་ཉམས་ལེན་དངོས་གཞིར་འགྲོ་བ་ཡིན་པས་གནད་ཤིན་ཏུ་ཟབ། དེ་ལྟ་བུའི་གྲིམས་ལྷོད་རན་པའི་དྲན་པས་སྤང་བླང་མེད་པའི་བྱ་ར་དེ་རྒྱུན་དུ་འཇོག་ཅིང་ཡང་བརྗེད་ནའང་སླར་རང་ངོར་བལྟ་བའི་དྲན་འདུན་ཡང་ནས་ཡང་དུ་གསོས་འདེབས་བཞིན་རིམ་པས་གུ་ཡངས་ལྷོད་ཆ་དང་བཅས་བསྐྱང་རྒྱུ་ཡིན་ཏེ།
དེ་སྐད་དུ། ས་ར་ཧས། བྲམ་ཟེའི་སྐུད་པ་འཁེལ་བ་བཞིན། ། སེམས་གྲིམས་ལྷོད་སྙོམས་པའི་རྣལ་འབྱོར་བདེ། ། ཞེས་དང༌། སེམས་ཉིད་ངལ་གསོ་ལས། བུ་ཁྱོད་ཉོན་གང་རྣམ་པར་རྟོག ། འདི་བདག་མ་བཅིངས་མ་གྲོལ་ཕྱིར། ། མ་ཡེངས་མ་བཅོས་རང་གར་ནི། ། ཀྱེ་ཧོ་དུབ་པ་ངལ་སོས་ཤིག །
ཅེས་དང༌། སློབ་དཔོན་ཀླུ་སྒྲུབ་ཀྱིས། གླང་ཆེན་ལམ་ནས་སེམས་ཚགས་ཚུད་པར་ལྟར། ། འགྲོ་འོང་བཅད་ན་ངང་གིས་དམ་པ་སྟེ། ། འདི་ལྟར་རྟོགས་སོ་ང་ལ་ཆོས་ཅི་དགོས། ། ཞེས་དང༌། གང་ཡང་མ་རྟོག་ཅིར་ཡང་མ་སེམས་ཤིག ། བཅས་བཅོས་མ་བྱེད་རང་བཞིན་ལྷུག་པར་ཞོག ། མ་བཅོས་པ་ནི་སྐྱེ་མེད་རང་བཞིན་མཛོད། ། ཤེས་རབ་ཕ་རོལ་ཕྱིན་པ་གཉིས་མེད་ལམ། །
དུས་གསུམ་སངས་རྒྱས་ཀུན་གྱི་གཤེགས་ཤུལ་ཡིན། ། ཞེས་དང༌། ཇོ་བོ་རྗེས། སེམས་ཉིད་སྤྲོས་དང་བྲལ་བ་ལ། ། མ་བསྒྲིམས་མ་ལྷོད་རང་སར་ཞོག ། ཅེས་གསུངས་པ་ལྟར་རོ། ། གོང་གི་བཞག་ཐབས་གཉིས་ཀྱིས་བསྒྲིམས་ལྷོད་མི་སྙོམས་པར་བྱེད་པ་དེ། བཞག་ཐབས་ཀྱི་གནད་འདིས་གྲིམས་ལྷོད་རན་པའི་སེམས་སྐྱོང་ལུགས་གཤའ་མ་རང་དེ་འོང་བར་བྱེད་པ་ཡིན། དེ་ཡང་འདི་ལྟར་གནད་གསུམ་ལས། མ་གཅིག་ལབ་ཀྱི་སྒྲོན་མས།
གྲིམས་ཀྱིས་བསྒྲིམས་ལ་ལྷོད་ཀྱིས་གློད། ། སེམས་ཀྱི་གནད་ཅིག་དེ་ན་གདའ། ། གསུངས་པ་དང་གཅིག་པས་དེ་ལྟར་ཤེས་པར་བྱ་དགོས་པའོ། ། དྲུག་པ་གནས་འགྱུ་སྤང་བླང་གཉིས་འཛིན་རྣམ་རྟོག་དགྲར་ལངས་ཀྱི་སྐྱོན་སེལ་བཤད་པ་ནི། སེམས་བྱ་རྩོལ་ཐམས་ཅད་དང་བྲལ་བ་སོག་མའི་ཕོན་ཐག་ཆོད་པ་ལྟ་བུར་འཇོག ། ཅེས་པ་དཔེར་ན་སོག་ཕོན་ཁྲེས་པོ་ཐག་པས་བསྡམ་ཡོད་པ་དེའི་ཐག་པ་བཅད་ནས་བཞག་ན་འཆིང་བྱེད་མེད་པས་རང་སར་ཞིག་སྟེ་གྲོལ་ནས་སྡོད་པ་ལྟར་འདིར་ཡང་ངེད་རང་སྒོམ་པའི་ཚེ་ན་སྒོམ་སྙམ་པ་དང༌། མི་སྒོམ་སྙམ་པ་དང་དྲན་འདུན་ལེགས་པོ་ཡོད་མེད་རྣམ་རྟོག་བྱུང་མ་བྱུང༌། སེམས་གནས་མི་གནས་གསལ་མི་གསལ། བདེ་མི་བདེ་ལ་སོགས་པ་བསམ་པའི་བྱ་རྩོལ་གཉིས་འཛིན་འཆིང་བ་ཐམས་ཅད་དང་ཕྲལ་ནས། གཉིས་འཛིན་བྱ་རྩོལ་མེད་པའི་སེམས་ཀྱི་ངོ་བོ་རང་ཆས་རང་བབས་ཀྱི་ཐོག་ཏུ་ཤིགས་སེ་གློད་མཉམ་པར་རང་ལུགས་སུ་འཇོག་རྒྱུ་ཡིན་པར་འདུག །
དེ་ཡང་ངེད་རང་འགའ་རེས་གནས་འགྱུ་ལ་ལེགས་ཉེས་གཉིས་སུ་འཛིན་ཅིང་རྣམ་རྟོག་དེ་སྐྱེས་ན་བཟོ་བཅོས་བསྒྱུར་བསྒོམ་སྤང་བླང་མང་པོའི་ལྷད་འཇུག་ཅིང༌། རྣམ་རྟོག་དགྲར་ལངས་སྒོམ་བདེ་བདེ་སྟོང་སྟོང་པོ་ཞིག་འདོད་པ་དེ་རང་རྣམ་རྟོག་ཆེ་ཤོས་ཡིན། རྣམ་རྟོག་བྱུང་དོགས་ཀྱིས་བཀག་པ་སྐབས་སྐབས་ཙིར་ཙིར་རང་གིས་རང་བཅིངས་པ་དེ་འདྲ་མཛད་ན། གནས་ལུགས་ཀྱི་དོན་མ་གོ་སྐྱོང་ཁྱེར་གྱི་གནད་མ་ཟིན་པ་ཡིན། འོ་ན་གང་ཡིན་ན། ཞང་རིན་པོ་ཆེས། ཕྱག་རྒྱ་ཆེན་པོ་སྒོམ་པ་ལ། ། འདི་བྱའི་ཏིག་ཏིག་མི་བདོག་གི ། དང་པོ་བར་དང་ཐ་མ་མེད། ། ནམ་དྲན་དུས་སུ་གློད་ལ་ཞོག །
ཅེས་གསུངས་པ་འདིའི་དོན་ནི། ཕྱག་རྒྱ་ཆེན་པོའི་འབྲས་བུ་ཐོབ་པར་འདོད་པས། དང་པོ་ལམ་ཉམས་སུ་ལེན་ནས་བསྒོམ་པ་ལ། དེ་ཡང་སེམས་རང་ལུགས་མ་བཅོས་པའི་ཀློང་དུ་འཇོག་པ་ལས། འདི་དང་འདི་བྱ་དང༌། སེམས་རང་ངོའི་དུས་སུ་ཡིན་མིན་བཟང་ངན་ལ་སོགས་པའི་གཅིག་ཏུ་ཏིག་ཏིག་མི་བདོག ། ཐམས་ཅད་གཉིས་མེད་ཡིན་ཞིང་དེ་ཡང་སེམས་ཀྱི་ངོ་བོ་རང་གཤིས་དེ་ལས་རྣམ་རྟོག་སྣ་ཚོགས་འཕྲོ་བ་འདི། དང་པོར་འདི་ནས་སྐྱེ། བར་དུ་འདིར་གནས་དང༌། ཐ་མར་འདི་འདྲར་འགྱུར་མེད་དེ་དོན་སྐྱེ་འགག་གནས་གསུམ་དང་བྲལ་བ་ཡིན་པས་རྣམ་རྟོག་ལ་རྩིས་གདབ་མི་དགོས།
རྣམ་རྟོག་ནམ་དྲན་དྲན་དེར་ངོས་བཟུང་ལ་ཁོ་རང་ཐོག་ལ་གློད་ལ་ཞོག ། དེ་ལས་གཞན་ཞིག་བསྒྲུབ་མི་དགོས་གསུངས་པ་ཡིན། ལར་ངེད་རང་གིས་དོན་ཇི་བཞིན་མ་རྟོགས་པས་མི་ཤེས་པ་མ་གཏོགས་དོན་རང་ནི། རང་སེམས་ཆོས་སྐུ་ཕྱག་རྒྱ་ཆེན་པོ་བསམ་བརྗོད་སྤྲོས་པའི་མཐའ་ཐམས་ཅད་དང་བྲལ་ཞིང་དེ་ལས་སྲིད་ཞིའི་ཆོས་ཐམས་ཅད་འཆར་བ་འཆར་ཡང་ཟུང་དུ་འཇུག་པ་ཞིག་ཡིན་པར་འདུག ། དེ་ལྟར་མ་རྟོགས་ཀྱང་འཕྲལ་སེམས་བཟང་ངན་དུ་མི་འཆོས་པར་རིག་པ་འདི་མ་ཡེངས་ཙམ་དུ་སྐྱོང་བ་འདི་ལས། གཞན་བཟང་བཟང་ཡིན་ཡིན་འདྲ་བའི་སྒོམ་གསལ་སྟོང་གཅིག་ཨེ་ཡོད་དང་ཨེ་ཡོང་གི་རེ་བ་མི་བྱེད་པར་རང་རིག་མ་ཡེངས་པ་འདི་ཀ་ཉམས་ལེན་བསྐྱང་རྒྱུའི་ངོ་བོ་དངོས་གཞིར་ཐག་བཅད་ལ། བློས་བྱས་རྣམས་ཕྲལ་ནས་འབོལ་ལེ་བཞག ། དེ་ཀའི་ངང་ནས་རྣམ་རྟོག་སྐྱེས་ན་ཐོལ་གྱིས་སྐྱེས་པ་དེ་རང་ངོ་ཡེངས་མེད་ཀྱིས་ངོས་བཟུང་ལ་དེའི་རྗེས་སུ་ཕར་མི་འབྲེང༌། བཟོ་བཅོས་ཀྱང་མི་བྱེད། རྣམ་རྟོག་དེ་ཚུར་ཆེད་དུ་བཀུག་ནས་གནས་ཐོག་ཏུ་འཇོག་ཨེ་ཐུབ་སོགས་མི་བྱེད་པར།
རྣམ་རྟོག་རང་གིས་ངོས་ཟིན་བཞིན་ཁོ་རང་གི་ངོ་ཐོག་ཏུ་ལྷོད་ཀྱིས་གློད་དེ་ཤིགས་སེ་བཞག ། མ་བརྗེད་ཙམ་གྱིས་ཚུར་རྒྱུན་བསྲིངས་བསྡད་པས། མཐར་རང་གྲོལ་མ་གཏོགས་རགས་པ་དེ་ཀའི་ངང་དུ་བསྡད་མི་ཡོང༌། ཡང་རྣམ་རྟོག་གཅིག་སྟེང་གཉིས་མཐུད་མང་པོ་བརྒྱུད་མར་བྱུང་ན། སླར་དྲན་ཤེས་བསྐྱེད་ལ་གང་ཤར་ཐམས་ཅད་ངོས་བཟུང་ལ་དེ་ཉིད་རང་གི་སྟེང་དུ་ལྷོད་དེ་ཤིགས་སེར་བཞག་ངོས་ཟིན་པའི་རྣམ་རྟོག་ནི་ཇི་ཙམ་མང་ཡང་སྐྱོན་གང་ཡང་མེད། གནས་པ་གཅིག་ཆེད་དུ་སྒྲུབ་མི་དགོས། རྣམ་རྟོག་ལ་སྐྱོན་རྟོག་མཁན་རྣམས་ཤེས་པའི་སྟེང་ན་བློ་མི་བདེ་བའི་གྱོང་ཏིག་ཅིག་འོང༌། དེ་ངོས་བཟུང་ལ་མི་བདེ་བ་དེ་ཁོ་རང་སྟེང་དུ་ཤེས་པ་གློད་ནས་མི་བསྒོམ་པའི་ངང་ལ་མ་ཡེངས་ཙམ་རྒྱུན་བསྲིངས་བསྡད་པས། རྣམ་པར་རྟོག་པ་དེ་སྤང་མི་དགོས་པར་རང་ཐོག་ཏུ་གྲོལ་ཏེ། ཉམས་ལེན་ཕྱག་རྒྱ་ཆེན་པོའི་དངོས་གཞི་འཆར་བ་ཡིན།
དྲན་འདུན་ཡེངས་ནས་རྣམ་རྟོག་གཉིས་གསུམ་དུ་ངོས་མ་ཟིན་ན་འཁྲུལ་པ་སྐྱོན་ཆེ་བས། དེ་ལྟར་མི་ཡོང་བའི་དྲན་ཤེས་བརྟེན། དྲན་ཤེས་རྒྱུན་མི་བརྟན་བརྗེད་སྐབས་ཡོང་ན། སླར་དྲན་པ་མ་ཡེངས་པས་གསོས་འདེབས་བྱེད་རྒྱུ་དེ་ལྟར་ཡིན། དེ་ལྟ་བུའི་ཤེས་པ་དེ་ལ་མ་བཅོས་པ་ཞེས་ཟེར་ཏེ། མཉམ་མེད་དྭགས་པོས། སངས་རྒྱས་བསྒོམས་ཏེ་མ་མཛད། སེམས་སྒྲིམ་པོས་མ་བཅོས་གསུངས་པའི། སངས་རྒྱས་བསྒོམས་ཏེ་ཞེས་པ་ནི། སྒོམ་འདོད་མྱོང་འདོད་ཀྱིས་མ་བཅོས།
སེམས་སྒྲིམ་པོས་མ་བཅོས་པ་ནི། མི་དྲན་དགུ་དྲན་གཟུང་འཛིན་གྱིས་མ་བསླད་པར་གང་ཤར་གྱི་སྟེང་དུ་ལྷོད་དེ་བཞག་པ་ལ་ཟེར་ཏེ། རྗེ་བཙུན་གྱིས། སེམས་མ་བཅོས་པ་དེ་སངས་རྒྱས་རང་དུ་འདུག ། ཅེས་དང༌། སེམས་མ་བཅོས་པ་འདི་བདེ་མོར་འདུག ། ཅེས་དང༌། རྗེ་ཕག་གྲུས། རང་སེམས་གདོད་ནས་ཕྱག་རྒྱ་ཆེ། ། བཅོས་མེད་གཉུག་མའི་རང་བཞིན་ཏེ། །
བླ་མའི་བརྡ་ལ་བསྟེན་པ་ཡིས། ། མཚོན་དུ་མེད་པའི་ཚུལ་ཞིག་མཚོན། ། ཞེས་དང༌། གྲུབ་ཐོབ་གླིང་གིས། མ་བཅོས་སོ་མར་བཞག་ན་རྟོགས་པ་འཆར། ། ཆུ་བོའི་གཞུང་བཞིན་བསྐྱངས་ན་ཡོངས་ཀྱང་འཆར། ། དམིགས་གཏད་མཚན་མ་ཐམས་ཅད་ཡོངས་སྤོངས་ལ། ། རྟག་ཏུ་མཉམ་པར་ཞོག་དང་རྣལ་འབྱོར་པ། ། ཞེས་དང༌། རྗེ་རྒྱ་རས་ཀྱིས།
ཆུ་མ་རྙོགས་ན་དྭངས། སེམས་མ་བཅོས་ན་བདེ། ། ཞེས་གསུངས་པས། ། དེ་ལྟར་ཤེས་པར་བྱ་དགོས་པའོ། ། བདུན་པ་མི་བདེ་རྩུབ་ཉམས་ཀྱི་སྐྱོན་སེལ་བཤད་པ་ནི། སྣང་ཆམ་འགགས་པར་འཛིན་ཆ་མེད་པ་བུ་ཆུང་ལྷ་ཁང་ལ་ལྟ་བ་ལྟར་བཞག་པ་ཞེས། དཔེར་ན་བུ་ཆུང་བསམ་མེད་ལྷ་ཁང་ཞིག་གི་ནང་དུ་ཁྱེར་ནས་བལྟར་བཅུག་པས། དེ་ཐམས་ཅད་ཁྲ་ཁེད་དེ་རིག་པ་ཙམ་ཞིག་ལས་ལེགས་ཉེས་སོགས་མི་བསམ་པ་དང༌། འདི་ཡིན་འདི་མིན་འཛིན་པ་མི་འོང་བ་དེ་བཞིན། འདིར་ཡང་ངེད་རང་སྒོམ་པའི་ཚེ་ན་སྣང་བ་མ་འགགས་པ་ཅི་ཤར་ཡང༌།
དེ་སྣང་ཙམ་མ་གཏོགས་དེ་རྣམས་ལ་ལེགས་ཉེས་དགའ་མི་དགའི་འཛིན་པ་མི་བྱེད་པར་འཛིན་མེད་རང་ངོ་ལམ་མེ་བ་དེ་ཀའི་ཐོག་ཏུ་མཉམ་པར་འཇོག་རྒྱུ་ཡིན། ། འདིར་ཀུན་མཁྱེན་པད་དཀར་གྱི་ཁྲིད་གཞུང་ཟིན་བྲིས་སུ། ཉམས་ཀྱི་སྣང་བ་སྣ་ཚོགས་ཅི་ཤར་ཡང༌། དེར་གཉིས་འཛིན་དགའ་སྡུག་མེད་པའི་གང་ཤར་འགགས་མེད་སྣང་ཆ་དེ་ཉིད་ཐོག་ཏུ་བཞག་པར་གསུངས་པའི་དོན་ཡིན་ཏེ། འདིར་རྩུབ་ཉམས་ཀྱི་སྐྱོན་སེལ་དུ་བཤད་དེ། དེ་ཡང་འགའ་རེར་སྔོན་བཞིན་ཤེས་པ་འཚུབས་ཤིང་སྙིང་མི་དགའ་བ་ཅི་བྱས་ཀྱང་མི་བདེ་བའི་ཉམས་ཤར་བ་ལ། གློད་པས་མི་ཕན་པ་སྔོན་བཞིན་མི་བདེ་བར་བྱུང་ན་ནི། དེ་བྱུང་བཞིན་སྡུག་སྒུར་མི་འཛུག་པར་ཐུན་མཚམས་བྱེད། གསོལ་འདེབས་ཕྱག་འབུལ་བ་སོགས་ལ་བརྩོན། སྣང་ཉམས་སྐྱིད་པའི་ས་རུ་འགྲོ་སྟེ་སེམས་སྣང་ཉམས་ཀྱི་ཐོག་ཏུ་སྤྲོས་ནས་བཞག །
ཡང་ན་ནང་དུ་བཀུག་སྟེ་ལྷོད་ཆ་བཅས་སྐྱོང༌། སྒོམ་མི་ཡོང་བར་འདུག་བསམ་པ་བྱུང་ན་དེ་ལ་སྤྲོ་བ་བསྐྱེད་ལ་འདི་ལྟར་བསམ། ད་ལྟ་རང་ལ་མི་ཡོང་བ་དེ་མིན་ཏེ། རང་གི་ཤེས་རྒྱུད་ད་ལྟ་རྩུབ་ཉམས་ལྟ་བུ་ཡོང་བ་འདི། རང་གིས་ཉམས་ལེན་བསྒོམ་ཞིང་བརྩོན་འགྲུས་བྱས་པས་ད་ལྟ་མི་བདེ་བའི་ཉམས་འདྲ་བ་འདི་བྱུང་བས་བསྒོམ་པའི་ཉམས་ལ་རྩུབ་ཉམས་དང་བདེ་ཉམས་གཉིས་སོགས་འབྱུང་བར་གསུངས་པའི་རྩུབ་ཉམས་ཏེ། སླར་ཉམས་རྟོགས་བཟང་པོ་འོང་བའི་སྔ་ལྟས་ཡིན་ཏེ། དཔེར་ན་རྗེས་སུ་མེ་དྲོན་པོ་འབར་བ་ལ་སྔོན་ལ་དུ་བ་འཚུབས་པ་འོང་བ་དང་འདྲ། ད་འདི་རང་གིས་བསྐྱང་ལུགས་ནི་ཤེས་ཤིང་ད་དུང་བརྩོན་འགྲུས་བྱས་ན་གཟོད་ཉམས་རྟོགས་བཟང་པོ་འཆར་བར་ཐེ་ཚོམ་མེད་པས་སྤྲོ་བ་བསྐྱེད་དེ་བཞག ། རྩ་བའི་བླ་མ་ལ་མོས་གུས་ཀྱིས་གསོལ་བ་དྲག་པོ་གདབ། དེ་ཡང་ཞི་བའི་གསོལ་འདེབས་བྱ་སྟེ།
བླ་མ་ཡང་སྐུ་མདོག་ཞལ་གྱི་དཀྱིལ་འཁོར་རྒྱས་པ་ཟླ་བ་འཛུམ་ཞིང་མཉེས་པའི་མདངས་དང་ལྡན་པ། རང་ཡང་སྣང་བ་དགའ་ཡལ་ལེ་བ། ཡུལ་སྣང་ཐམས་ཅད་ཀྱང་དགའ་བའི་རང་བཞིན་དུ་བསམ་ནས། གསོལ་བ་ངག་སྙན་པའི་སྒོ་ནས་འདེབས། རང་ཉིད་ཀྱི་རྩུབ་ཉམས་ལ་སོགས་ཞི་ནས་ཉམས་རྟོགས་བཟང་པོ་འབྱུང་བའི་སྨོན་ལམ་བྱིན་རླབས་ཞུ། དངོས་གཞི་ཉམས་ལེན་སྔོན་བཤད་ལྟར་འདུན་པ་གུ་ཡངས་ལྷོད་པའི་ངོས་ནས་གནས་པ་རྣམ་རྟོག་རྣམས་ལ་བཟང་ངན་དུ་མི་བལྟ་སྟེ། ཐམས་ཅད་གཉིས་མེད་བདེ་ལ་ལྷོད་པའི་ངང་དུ་བཞག ། དེ་ལྟར་བྱས་ན་མྱུར་དུ་རྩུབ་ཉམས་དེ་ཉིད་ཞི་ནས་ད་གཟོད་ཉམས་རྟོགས་བཟང་པོ་སྐྱེ་ནས་འོང་བ་ཡིན། དེ་ཡང༌། རྗེ་མི་ལས།
གེགས་དང་གོལ་ས་མང་བ་དེ། ། ཆོས་སྐྱོན་ཅན་ཡིན་པ་མ་ལགས་ཏེ། ། རྟགས་མྱུར་དུ་ཐོན་པའི་སྔ་ལྟས་ཡིན། ། ཞེས་གསུངས་ཏེ། རྩུབ་ཉམས་འདི་བསྐྱངས་མ་ཤེས་ན་སྐྱོན་དུ་འགྱུར་ཡང་སྐྱོང་ཤེས་ན་བོགས་སུ་ཆེ། གཞན་རྟགས་གང་ཡང་མེད་པའི་སྙོམས་སྙོམས་ཤིག་དང་མི་འདྲ་བ་ཡིན་འདུག ། ཡང་འགའ་རེ་ནི་ཇི་ལྟར་བྱས་ཀྱང་ལྷོད་ཆ་མི་ཤེས་པ་འོང་བར་འདུག་པ་དེ་ནི་འདི་ལྟར་གོ་བ་ལེན་ཅིང་གཤིས་ཐོག་ཏུ་བསྐྱང་བར་བྱ་སྟེ། ལར་རང་རིག་སེམས་ཉིད་ཞེས་པ་འདི་འཕྲལ་ངོ་མ་ཤེས་པས། གནས་པ་འགྱུ་བ་གཉིས་མི་འདྲ་བ་ཉམས་བཟང་ངན་བདེ་རྩུབ་གཉིས་མི་འདྲ་བར་སྣང་བ་འདི་འཕྲལ་གྱི་ཉམས་དང་རྐྱེན་གྱི་འཆར་སྒོ་ཙམ་མ་གཏོགས་དོན་དུ་གནས་འགྱུ་གཉིས་དང༌། ཉམས་བདེ་རྩུབ་བཟང་ངན་དུ་གྲུབ་པ་སྐད་ཅིག་ཀྱང་མེད་པས་དེ་གཞི་ལ་མ་གྲུབ་བཞིན་དུ་ད་ལྟ་ཡང་གནས་འགྱུ་གཉིས་འཛིན་དང༌།
ཉམས་བཟང་ངན་བདེ་རྩུབ་ལ་རེ་དོགས་སྤང་བླང་བྱེད་དོན་ཅི་ཡོད། རང་རིག་བསྒོམ་བྱ་སྒོམ་བྱེད་རང་གི་གཞི་རང་ནི་འདི་ཀ་ཡིན་བསམ་ནས་རྩུབ་ཉམས་མི་བདེ་བ་དེ་ཀའི་ཐོག་ཏུ་བཞག ། དེས་རིགས་འགྲེས། ཚིག་པ་ཟ་ཁྲུགས་སེ་སྡུག་ལྷང་ངེ་བ་ཅི་བྱུང་ཡང༌། དེ་ཀ་དྲན་པས་ངོས་བཟུང་ཁོ་རང་ལ་སྒོམ་གྱི་དངོས་གཞི་བཅོལ་ནས་བསྐྱང༌། གནས་འགྱུ་ལ་གཉིས་སུ་འཛིན་པ་དང༌། ཉམས་བདེ་བ་དང་བཟང་བར་རེ་བ། མི་བདེ་བ་དང་རྩུབ་པར་དོགས་པ། བཟང་པོ་བདེ་ཉམས་ལ་སོགས་ཨེ་ཡོང་གི་སྒྲུབ་པ། ངན་པ་རྩུབ་ཉམས་མི་བདེ་བ་སོགས་མ་བྱུང་ན་བསམ་པའི་རེ་དོགས་དགག་སྒྲུབ་མི་བྱེད།
རེ་དོགས་དགག་སྒྲུབ་ཀྱི་རྣམ་རྟོག་བྱུང་ན། རེ་ན་རེ་མཁན་གྱི་རྟོག་པ། དོགས་ན་དོགས་པ་ཟ་མཁན་གྱི་རྟོག་པ། སྤང་བློ་བྱུང་ན་སྤང་བློའི་རྟོག་པ། སྒྲུབ་བློ་བྱུང་ན་སྒྲུབ་བློ་བྱེད་མཁན་ཁོ་རང་གི་རང་ངོ་དྲན་པས་བཟུང་སྟེ་གང་དྲན་ཅི་ཤར་དེ་ཐོག་ཏུ་འཇོག ། གཞན་པའི་སྒྲུབ་སེམས་སྐད་ཅིག་ཀྱང་མེད་པར་བྱེད། ཁྱད་པར་བླ་མ་ལ་གསོལ་བ་བཏབ་ན་མི་བདེ་བས་མི་གནོད་ཅིང་དེ་རང་ལ་ཕུགས་མེད་པས་རང་ཡལ་དུ་འགྲོ་བ་ཞིག་ཀྱང་འོང་བ་དེ་ལྟར་ཡིན། མི་བདེ་བར་སྐྱོང་ཁྱེར་འདི་བཞིན་གང་ལ་གང་ཕན་དུ་བྱས་པས་ཆོག་གོ ། དེ་ལྟ་བུའི་བསྐྱང་ལུགས་ལ། རྗེ་ཏིལླི་པས།
མི་མནོ་མི་བསམ་མི་དཔྱད་ཅིང༌། ། མི་བསྒོམ་མི་སེམས་རང་བབ་བཞག ། ཅེས་གསུངས་པ་དེའི་དོན། འདས་པ་མི་མནོ། མ་འོངས་པ་མི་བསམ། ཆེད་དུ་བློས་བརྟགས་ནས་མི་བསྒོམ། སྟོང་པ་ཉིད་ཅེས་ཅང་མེད་པར་ཡང་མི་བལྟ། ད་ལྟ་སྒོ་ལྔའི་ཡུལ་དུ་གང་སྣང་ཡང་འདི་ཡིན་འདི་མིན་ཞེས་རྟོག་དཔྱོད་མི་བྱེད་པར་བུ་ཆུང་ལྷུག་པར་གནས་པ་བཞིན་དུ་སེམས་རང་བབས་སུ་འཇོག་པ་སྟེ་སྐད་ཅིག་ཀྱང་མ་ཡེངས་པར་བྱའོ། ། ཡང༌། བསམ་དང་བསམ་བྱ་ཐམས་ཅད་ཡོངས་དོར་ནས། །
ཇི་ལྟར་བུ་ཆུང་ལྷུག་པར་གནས་པ་ལྟར། ། བླ་མའི་ལུང་ལ་བསྒྲིམས་ཏེ་གུས་འབད་ན། ། ལྷན་ཅིག་སྐྱེས་པ་འབྱུང་བར་ཐེ་ཚོམ་མེད། ། ཅེས་དང༌། བྲམ་ཟེ་ཆེན་པོས། བསམ་དང་བསམ་བྱ་རབ་ཏུ་སྤངས་ནས་སུ། ། ཇི་ལྟར་བུ་ཆུང་ཚུལ་དུ་གནས་པར་བྱ། ། ཞེས་དང༌། ཤ་ཝ་རི་པས། སྒོམ་དུ་མེད་པས་ཡིད་ལ་མི་བྱ་སྟེ། །
ཐ་མལ་ཤེས་པ་རང་ལུགས་གཉུག་མ་ལ། ། བཅོས་མའི་དམིགས་པ་དག་གིས་མི་བསླད་དེ། ། རང་བཞིན་དག་པའི་སེམས་ལ་བཅོས་མི་དགོས། ། མ་བཟུང་མ་བཏང་རང་ག་ཉིད་དུ་ཞོག ། ཅེས་དང༌། རླུང་ནི་མི་བཟུང་ཡིད་ནི་མི་བཅིངས་པར། ། མ་བཅོས་ཤེས་པ་བུ་ཆུང་ལྟ་བུར་ཞོག ། ཅེས་གསུངས་སོ། ། དེ་ལྟར་ནི་རྩུབ་ཉམས་ཀྱི་འཆར་སྒོ་ཐམས་ཅད་གཉུག་མ་ལྷུན་གྲུབ་ངང་དུ་གྲོལ་བའི་ཐབས་ཡིན་པ་བློ་ལ་ངེས་པར་བྱ་དགོས་པའོ། ། བརྒྱད་པ་བཟོ་བཅོས་བློས་བསྒོམ་གྱི་སྐྱོན་སེལ་བཤད་པ་ནི།
དེ་ཡང་རྣམ་རྟོག་བྱུང་ཚོར་ལ་དགག་སྒྲུབ་མི་བྱེད་པར་གླང་པོ་ཆེ་ལ་ཚེར་མ་བཏབ་པ་ལྟར་བཞག ། ཅེས་པ་ནི། དཔེར་ན་གླང་པོ་ཆེ་ལུས་པོ་ཁྱོན་ཆེ་ཞིང་ཁྱད་པར་ཀོ་བ་མཐུག་པས། དེར་ཚེར་ལྕག་བརྒྱབས་མ་བརྒྱབས་གཏན་ནས་ཁྱད་མེད་པ་བཞིན་དུ། འདིར་ཡང་ངེད་རང་སྒོམ་བྱེད་མཁན་རྣམས་ཀྱང་གཉིས་འཛིན་མི་བདེ་གང་ཤར་ལ་སྤང་བླང་མི་གཏོང་བར། རྣམ་རྟོག་འགྱུས་པ་དང་མ་འགྱུས་པ་ཁྱད་མེད་པ་རྣམ་རྟོག་མ་བྱུང་ན། སྒོམ་གནས་པ་བྱུང་ན་སྙམ་པ་གཉིས་འཛིན་རེ་དོགས་མེད་པ་ཞིག་དགོས་རྒྱུ་ཡིན་པར་འདུག ། དངོས་གཞི་རྣམ་རྟོག་དགག་མེད་དང༌། གནས་པ་སྒྲུབ་མེད་ཀྱི་ངོ་བོ་མ་བཅོས་པའི་རང་བཞིན་གཤིས་མདངས་ཇི་ལྟར་འདུག་པ་ཇི་ལྟར་ཤར་བ་དེ་རྣམས་ངོ་བོ་སྐྱོང་བར་བྱེད་དགོས། དེ་ལྟར་མ་བཅོས་མ་ཡེངས་པ།
རྒྱུན་འཚོ་དུས་རྣམས་ཀུན་ཏུ་སྐྱོང་བ་ལས། བཟོ་བཅོས་བློས་བསྒོམ་བྱེད་པ་ནི་སྒོམ་དོན་གྱི་གནད་མ་ཟིན་པ་ཡིན། དེ་ལྟར་མི་བྱེད་པར་དེ་ཡང་དང་པོ་ཡིན་ལུགས་ཀྱི་གོ་བ་འདི་ལྟར་ལེན་ཅིང་གནས་ལུགས་འདི་བཞིན་བསམ་དགོས། སྔོན་ཆེད་དུ་རྩོལ་བས་བསྒྲིམ། བར་དུ་ཆེད་དུ་རྩོལ་བས་གློད་པ་སོགས། གྲིམས་ལྷོད་རེས་འཇོག་གི་སྐྱོང་ལུགས་མང་པོ་བྱས་པ་དང༌། ཁྱད་པར་ཉམས་ལེན་གྱི་དངོས་གཞིའི་དུས་ཀྱི་མ་ཡེངས་པའི་འདུན་པ་དེ་ཡང་དྲན་པ་དང་མི་དྲན་པ་གཉིས་སུ་ཕྱེ། ཡང་དྲན་པ་དེ་ཐོག་ཏུ་རང་སེམས་གནས་པ་དང་མི་གནས་པ་གཉིས་སུ་ཕྱེ། གནས་པ་དེའི་ངོ་བོ་ལས་རྣམ་རྟོག་སྣ་ཚོགས་འགྱུ་བ་དང་མི་འགྱུ་བ་གཉིས་སུ་ཕྱེ། འགྱུ་བའི་རང་ངོ་དེ་ཡང་དྲན་པས་ངོ་ཤེས་པ་དང་མི་ཤེས་པ་གཉིས་སུ་ཕྱེ།
དེ་ལྟར་གནས་འགྱུ་གཉིས་པོ་རིག་པས་སྐྱོང་བ་ལའང་གསལ་བ་དང་མི་གསལ་བ་གཉིས་སུ་ཕྱེ། ། དེ་རྣམས་ཐམས་ཅད་ལའང་སྐྱོང་ལུགས་བདེ་བ་དང་མི་བདེ་བ་གཉིས་སུ་ཕྱེ། དེ་ནི་རྒྱུན་དུའང་དྲན་ཤེས་སྐྱོང་བ་དང་མི་སྐྱོང་བ་གཉིས་སུ་ཕྱེ། དེ་རྣམས་ལའང་བྱུང་བ་དང་མ་བྱུང་བ་གཉིས་སུ་ཕྱེ་བ་སོགས་དགག་སྒྲུབ་སྦང་བླང་ཐམས་ཅད་བྱས་པས། དེ་ནི་དོན་དུ་རང་རྣམ་རྟོག་གི་སྣོན་པ་གཉིས་འཛིན་ལ་གཉིས་འཛིན་གྱི་སྣོན་པ་བྱས་འདུག ། སེམས་ཉིད་འདི་རང་གཉིས་མེད་ཡེ་ཤེས་ཆོས་སྐུ་ཆེན་པོའི་ངོ་བོ་ཡིན་པར། ཇི་ལྟར་ཡིན། གང་ལྟར་གནས། ཅི་ལྟ་བུ་ཞིག་ཤར་ཡང་རང་སེམས་ཁོ་རང་གི་རང་མདངས་ཙམ་དུ་སྣང་བ་ནི་མ་ཤེས་འདུག་པས། ད་དེ་ལྟར་མི་བྱ་བར་སེམས་ཇི་ལྟར་གནས་པ་དང་རྣམ་རྟོག་བཟང་ངན་ཕྲ་རགས་གང་ཤར་ཁོ་རང་གི་རང་ཐོག་ཏུ་བཞག་པས་དེ་ཀ་རང་གིས་གོ་ཆོད་ཅིང་ཆོག་པར་འདུག་མོད།
དེ་མིན་བཟང་པོ་ཞིག་བསྒྲུབ་བློ་བྱས་ཀྱང་རང་སེམས་རང་ངོ་འདི་མ་གཏོགས་བཟང་པོ་ཞིག་གཞན་ནས་ཤར་རྒྱུ་དང་ཡོང་རྒྱུ་མེད་ལ། ངན་པ་སྤང་བློ་བྱས་ཀྱང་རང་ངོ་འདི་ཀ་མ་གཏོགས་གཞན་ནས་སྒེར་དུ་ངན་པ་ཞིག་མ་བྱུང་མི་ཡོང་བ་ཉིད་དུ་གདའ་བས། ད་ནི་སེམས་ཀྱི་ངོ་བོ་ལ་བཟང་ངན་གཉིས་སུ་མ་གྲུབ་བཞིན། འཕྲལ་དུ་རང་རེ་འཁྲུལ་པའི་དབང་གིས་བཟང་ངན་དུ་ལྟ་བ་དེ་འདྲར་མི་བྱེད་པར། གནས་མི་གནས་བདེ་མི་བདེ་གང་ཤར་རང་གི་སྟེང་དུ་བཞག་ནས། དེ་ཀར་ཉམས་ལེན་གྱི་མཐིལ་སོ་རང་བྱས་ན་ཆོག་པར་འདུག་བསམ་པའི་གོ་བ་བླངས་དེར་རང་ཐག་བཅད་པ་སྔོན་དུ་བཏང་ནས།

དོན་དུ་སེམས་ཀྱི་ངོ་བོ་རང་ངོ་ཤེས་ཙམ་གྱི་དྲན་པ་བརྟེན་པ་ལོས་དགོས། དེ་མིན་གཞན་དུ་བསམ་བྱ་ཐམས་ཅད་སྤང༌། རྩོལ་བ་ཐམས་ཅད་དོར། བརྟགས་དཔྱད་ཐམས་ཅད་བཞག་སྟེ། ཤེས་པ་མ་བཅོས་པའི་རང་བཞིན་བསླད་མེད་རང་གསལ་འགྱུར་མེད། དེ་ཀ་རང་གི་ཐོག་ཏུ་རང་བབས་སུ་ལྷོད་པར་བཞག ། གང་ཤར་ཐམས་ཅད་རང་རིག་གི་ངོ་བོ་འདི་ཀའི་རང་མདངས་སུ་ཐག་བཅད་ནས་སྐྱོང་བ་ལས། བཟང་ངན་གཉིས་སུ་མི་འཛིན། བདེ་མི་བདེ་གསལ་མི་གསལ་གནོད་མི་གནོད་བྱུང་མ་བྱུང་མི་བྱེད་པར་གང་ཤར་རང་ངོའི་སྟེང་དུ་བཞག ། སྐབས་སུ་ཡེངས་ན་སྐྱོན་དུ་མི་ལྟ་བར་གཤིས་ཐོག་ཏུ་ཕབ། དེ་བཞིན་གྱི་རྒྱུན་སྐྱོང་བར་བྱེད་པ་ཡིན་ནོ། །
དེ་ལྟར་བཞག་པས། འཕྲལ་གསལ་ལ་རྟོག་མེད་ཀྱི་ཉམས་འཆར་ཞིང༌། ཕུགས་གཉིས་མེད་ཡེ་ཤེས་ཆེན་པོ་རང་ལ་ཡོད་བཞིན་པ་དེ་ཡིན་ལུགས་ཡིན་བཞིན་གྱི་ངོ་བོ་མཐོང་བའོ། ། འདི་ལྟར་ཡིད་བྱེད་བསམ་བྱ་བསྒོམ་བྱ་གཏད་སོ་མེད་པར་རང་གཤིས་སུ་འཇོག་པའི་ལུང་ནི། འཇམ་དཔལ་རྣམ་པར་རོལ་པའི་མདོ་ལས། གང་ཡིད་ལ་བྱེད་པ་ཐམས་ཅད་བདུད་ཀྱི་ལས་སོ། ། གང་ཡིད་ལ་མི་བྱེད་པར་འཇོག་པ་དེ་ནི་དམ་པའོ། ། ཞེས་དང༌། རྩ་རྒྱུད་ལས། རྩེ་གཅིག་རྣལ་འབྱོར་གོམས་པར་བྱེད། །
ཡིད་ལ་ཅི་ཡང་མི་བསམ་མོ། ། ཞེས་དང༌། ཡེ་ཤེས་ཕྱག་རྒྱའི་མདོ་ལས། གང་སྒོམ་པ་མེད་པ་ནི་སྒོམ་པའོ། ། ཞེས་དང༌། སྒོམ་དོན་གྲུབ་པ་ལས། བསྒོམ་པའི་ཚེ་ན་ཅི་ཡང་མི་སྒོམ་སྟེ། ། ཐ་སྙད་ཙམ་དུ་སྒོམ་ཞེས་དེ་ལ་བྱ། ། ཞེས་དང༌། ས་ར་ཧས།
དངོས་དང་དངོས་མེད་བདེ་བར་གཤེགས་པའི་འཆིང་བ་སྟེ། ། སྲིད་དང་ཞི་བ་མཉམ་ཉིད་ཐ་དད་མ་བྱེད་པར། ། གཉུག་མའི་ཡིད་འདི་གཅིག་པུ་ལྟོས་དང་རྣལ་འབྱོར་པ། ། ཆུ་ལ་ཆུ་བཞག་ཇི་བཞིན་དུ་ནི་ཤེས་བྱའོ། ། ཞེས་དང༌། ཏིལླི་པས། སེམས་ལ་གཏད་སོ་མེད་ན་ཕྱག་རྒྱ་ཆེན་པོ་ཡིན། ། དེ་ལ་གོམས་ཤིང་འདྲིས་ན་བླ་མེད་བྱང་ཆུབ་ཐོབ། ། ཅེས་དང༌། སེམས་ནི་བཅོས་མ་མ་ཡིན་མ་བཅོས་མིན། །
གཉུག་མ་ཡིད་ལ་བྱར་མེད་ཤེས་པར་གྱིས། ། ཞེས་གསུངས་སོ། ། རྗེ་དྭགས་པོ་རིན་པོ་ཆེས། བཅས་བཅོས་མ་བྱེད་ལྷུག་པར་ཞོག ། བལྟ་ཉུལ་མ་བྱེད་རང་སར་ཞོག ། ཡིད་ལ་མ་བྱེད་དམིགས་མེད་ཞོག ། ཅེས་དང༌། གྲུབ་ཐོབ་ཨོ་རྒྱན་པས། ཡིད་ལ་བྱེད་པའི་ཆོས་དང་བྲལ། ། ཞེས་སོ། །
དེ་ལྟར་དེ་རྣམས་ཀྱིས་སྐྱོན་སེལ་གྱི་རིམ་པ་བཤད་པའོ།། ༈ །།གསུམ་པ་སེམས་ཀྱི་ལམ་ཁྱེར་བཤད་པ་ལ། དང་པོ་ཚོགས་དྲུག་ལམ་དུ་ཁྱེར་བའི་ཚུལ་བཤད་པ། གཉིས་པ་ཉོན་མོངས་དུག་ལྔ་ལམ་དུ་ཁྱེར་བའི་ཚུལ་བཤད་པ། གསུམ་པ་རྐྱེན་བདེ་སྡུག་བཟང་ངན་ལམ་དུ་ཁྱེར་བའི་ཚུལ་བཤད་པ་རྣམ་པ་གསུམ་ལས། དང་པོ་ཚོགས་དྲུག་ལམ་དུ་ཁྱེར་བའི་ཚུལ་བཤད་པ་ནི། དེ་ཡང་ལུང་ལས། ལུས་འདི་གྲོང་སྟོང་འདྲ་བར་ཤེས་བྱས་ཏེ། ། རྒྱལ་པོ་དྲུག་གནས་ཕན་ཚུན་ཡང་མི་ཤེས། ། ཡུལ་དྲུག་རྐུན་པོ་ཐ་དད་དབང་གནས་པ། །
སོ་སོར་ཕན་ཚུན་མི་ཤེས་དེ་བཞིན་ནོ། ། མིག་གི་དབང་པོས་རྟག་པར་གཟུགས་ལ་ལྟ། ། རྣ་བའི་དབང་པོས་སྒྲ་ཉན་རྒྱུན་མི་འཆད། ། སྣ་ཡི་དབང་པོས་རྒྱུན་དུ་དྲི་ཡུལ་བསྣམས། ། ལྕེ་ཡི་དབང་པོས་རྟག་པར་རོ་ཞིམ་མྱོང༌། ། ལུས་ཀྱི་དབང་པོས་ཡང་འཇམ་རེག་བྱ་ལེན། ཡིད་ཀྱི་དབང་པོས་ཆོས་རིགས་སྐྱོང་བར་ཤེས། ། དབང་པོ་འདི་དྲུག་དབང་པོའི་རྗེས་འབྲངས་པས། ། སོ་སོ་རང་ཡུལ་དག་པར་རྟོག་པ་བསྐྱེད། ། རྣམ་ཤེས་སྒྱུ་མ་སྤྲུལ་པ་ཡང་དག་མིན། །
དབང་པོར་གནས་ནས་མི་བདེ་འདོད་པ་ཚོལ། ། དཔེར་ན་མི་ཞིག་གྲོང་སྟོང་རྒྱུག་པ་ལྟར། ། རྣམ་ཤེས་དྲུག་པོ་དབང་གནས་དེ་བཞིན་ནོ། ། སེམས་ནི་ཀུན་ཚོལ་གནས་ཀྱི་རྗེས་སུ་འཇུག ། དབང་རྟེན་ཡུལ་དམིགས་དབང་པོ་རྣམ་རིག་པས། ། རྟག་པར་གཟུགས་སྒྲ་དྲི་རོ་རེག་ལ་སྲེད། ། ཆོས་ལ་སྤྱོད་པའི་སྐད་ཅིག་ཙམ་མི་གནས། ། རྐྱེན་ནི་ཇི་བཞིན་དབང་དྲུག་ཀུན་རྒྱུག་པས། ། མཁའ་ལ་བྱ་འཕུར་ཐོགས་པ་མེད་པ་འདྲ། ། དབང་པོ་རྟེན་བྱེད་དེ་ལ་ལྟོས་ནས་ནི། །
ཕྱི་རོལ་ཡུལ་ནི་རྣམ་པར་རིག་པར་ནུས། ། ལུས་འདི་ཤེས་མེད་བྱེད་པ་པོ་ཡང་མེད། ། རང་བཞིན་མི་བརྟན་རྐྱེན་ལ་ལྟོས་ནས་འགྲུབ། ། ཡང་དག་མ་ཡིན་རྣམ་རྟོག་ལས་སྐྱེས་པའི། ། འཁྲུལ་འཁོར་བཞིན་དུ་ལས་ཀྱི་དབང་གིས་འཇུག ། ཅེས་གསུངས་པས། དེ་ལྟར་ཚོགས་དྲུག་ཡུལ་གྱི་སྣང་བ་ཤར་བའི་གནས་ལུགས་ཀྱི་ལུང་ཤིན་ཏུ་གསལ་བ་དེ་བཞིན་ལས། གཞན་ཡང་མདོ་སྡེ་རྣམས་ཀྱི་ནང་ནས་གསལ་རྒྱས་སུ་གསུངས་པ་དང༌། གསར་རྙིང་མན་ངག་གི་དགོངས་དོན། རྒྱ་བོད་བླ་མ་མཁས་གྲུབ་ཀྱི་ལུང་ཡང་མཐའ་ཡས་ལ།
འདིར་རྒྱས་པར་ད་ལྟ་ནང་གི་དོན་ལྔ་དང༌། ཕྱིའི་དབང་པོ་སྒོ་ལྔར་འབྲེལ་པ་སྟེ། དེ་ཡང་མཆིན་པ་ལས་མིག་གི་དབང་པོ་ཤར་བ་གཟུགས་ལ་སྲེད། མཁལ་མ་ལས་རྣ་བའི་དབང་པོ་ཤར་བ་སྒྲ་ལ་ཉན། གློ་བ་ལས་སྣའི་དབང་པོ་ཤར་བ་དྲི་ལ་སྣོམ། སྙིང་ལས་ལྕེའི་དབང་པོ་ཤར་བ་རོ་ལ་མྱོང༌། མཚེར་པ་ལས་ལུས་ཀྱི་དབང་པོ་ཤར་བ་རེག་བྱར་ཐིམ། ཡིད་ལས་ཆོས་ཀྱི་དབང་པོ་ཤར་བས་བཟང་ངན་རྟོག་པ་དེ་དག་རྣམས་ཕྱི་ནང་འབྲེལ་པ་ཅན་དུ་འཆར་ཚུལ། དེའི་ཚོགས་དྲུག་པོ་རྣམས་ཕྱི་རོལ་དང་ནང་གི་ཡུལ་དྲུག་ཏུ་འཇུག་ཚུལ། འཇུག་པ་དེ་རྣམས་ཀྱི་ཆགས་སྡང་གིས་ལས་བསགས་པས་འཁོར་བར་འཁྱམས་པའི་ཚུལ་དེ་རྣམས་ལམ་གྱི་གནས་སྐབས་སུ་ལམ་དུ་ཁྱེར་བ་ལས།
ཐེག་པ་དམན་པས་སྤང་བ། ཐེག་ཆེན་པས་བསྒྱུར་བ། གསང་སྔགས་པས་དེ་རྣམས་ལམ་དུ་ཁྱེར་བའི་རྣམ་བཞག ། ངེས་དོན་གྱི་ཁྲིད་ཕྱག་རྫོགས་དབུ་མ་ལ་སོགས་ཟབ་མོའི་མན་ངག་གི་ལུགས་ལ། ཡུལ་དྲུག་གི་ཚོགས་དྲུག་སྣང་བ་དེ་རྣམས་མི་སྤང་མི་བསྒྱུར་བར་རང་བཞིན་ཤེས་པས་ལམ་དུ་ཁྱེར་ཚུལ། དེ་ལྟར་ལམ་ཁྱེར་མ་ཤེས་པའི་སྐྱོན། ལམ་དུ་ཁྱེར་དགོས་པའི་རྒྱུ་མཚན། ལམ་ཁྱེར་བགྱིས་པའི་ཡོན་ཏན། ལམ་དུ་ཇི་ལྟར་ཁྱེར་ཚུལ། ལམ་དུ་ཁྱེར་བ་ཚད་དུ་སློང་བའི་རང་འབྲས་བཤད་པ་སོགས།
སྤྲོས་ན་རྣམ་གྲངས་མཐའ་ཡས་ལ། རྫོགས་ཆེན་གྱི་དབང་ཁྲིད་ངོ་སྤྲོད་འགའ་ཞིག་ཏུ། གཟུགས་ལེགས་ཉེས་གཉིས་སྟོན། སྒྲ་བཟང་ངན་གཉིས་བསྒྲགས། དྲི་ཞིམ་མི་ཞིམ་གཉིས་སྤྲོ། རོ་ཁ་མངར་གཉིས་སྟོན། རེག་འཇམ་རྩུབ་གཉིས་གཡོགས། བཟང་ངན་རྟོག་པ་གཉིས་འགྱུ་རུ་བཅུག་པ་སྟེ། དེ་ལྟར་ཚོགས་དྲུག་ལེགས་ཉེས་བཟང་ངན་དངོས་སྟོན་ལ། ཆགས་སྡང་གཉིས་འཛིན་འཆར་བ་དེ་ཐོག་ལམ་ཁྱེར་བཤད་པ་སྟེ།
དངོས་བཅས་རྫས་ཀྱི་སྒོ་ནས་རྒྱས་པར་ངོ་སྤྲོད་པ་སོགས་བཤད་ཀྱང༌། དེ་ལྟ་བུའི་ཕྱག་ལེན་འདིར་མཛད་སྲོལ་མེད་ལ། དོན་དུ་རང་གིས་གོ་ན་འདི་ལྟར་ཚོགས་དྲུག་ལམ་ཁྱེར་བཤད་པ་འདིར་ཐམས་ཅད་ཚང་བ་ལས། དངོས་བཅས་རྫས་ལ་བརྟེན་མི་དགོས་པའི་དངོས་རྫས་རང་ནི། འདི་ཡི་ཚོགས་དྲུག་གི་རྟོག་སྣང་ད་ལྟའི་རང་རེའི་སྣང་བ་ཡུལ་སྣ་ཚོགས་པ་བཟང་ངན་རྒྱུན་མི་འཆད་པ་འདི་ཀས་ཆོག་པ་ཡིན། དེ་ལྟར་ཡིན་ལུགས་ཡོད་ཚུལ་མགོ་སྨོས་པ་ནི། གང་ཞིག་ཆོས་དོན་གྱི་གོ་བ་ཡོད་པར་བརྡ་སྟོན་པ་ཙམ་ལས་དེ་ཐམས་ཅད་བཤད་ཀྱིས་མི་ལངས་ལ། ཚོགས་དྲུག་ལམ་ཁྱེར་མདོར་བསྡུས་བཤད་ན་འདི་བཞིན་ཡིན། དེ་ཡང་མིག་གི་ཡུལ་དུ་གཟུགས་བརྟན་པ་སྣོད་ཀྱི་འཇིག་རྟེན་གདོས་བཅས་དང་གཡོ་བ་བཅུད་ཀྱི་སེམས་ཅན་མི་དུད་འགྲོ་ཟས་ནོར་ལོངས་སྤྱོད་ལ་སོགས་པ་ཇི་ལྟར་སྣང་ཡང་རང་གི་སེམས་ལས་གཞན་དུ་སྐད་ཅིག་ཀྱང་མ་གྲུབ་པས་བཅོས་ཀ་མི་བྱེད། དེར་ལེགས་པ་ལ་ཆགས་ཉེས་པ་ལ་སྡང་བ་སྟེ།
ཆགས་སྡང་རང་ག་མའི་དབང་དུ་ཤོར་ན་མི་རུང་བས། དེ་ལྟར་མ་ཡིན་པའི་ལེགས་ཉེས་གང་སྣང་ཡང་དེར་ཆགས་སྡང་མི་བྱེད། སྣང་བའི་གཟུགས་མ་འགགས་པ་ལེགས་ཉེས་ཇི་ལྟར་སྣང་བ་དེ་ཀ་ལས་སེམས་ཉིད་ལོགས་སུ་མི་འཚོལ་བར་དེ་ཐོག་ཏུ་རང་ངོ་རང་ཤེས་དྲན་པ་དང་མ་བྲལ་བའི་སྒོ་ནས་བྱིས་པས་ལྡེར་སོ་མཐོང་བ་ལྟར་ལྷམ་མེ་བ་ལ་མཉམ་པར་བཞག ། གལ་ཏེ་ཆགས་སྡང་གི་རྣམ་རྟོག་སྣ་ཚོགས་བྱུང་ན་དེ་ཉིད་ཡེངས་མེད་འདུན་པས་ངོས་བཟུང་ནས་དེ་ཐོག་མ་བཅོས་གློད་ལ་བཞག ། དེ་བཞིན་དུ་རྣ་བའི་ཡུལ་དུ་མི་དང་དུད་འགྲོའི་སྐད། འབྱུང་བ་རླུང་མེ་སོགས་ཀྱི་འུར་སྒྲ་སོགས། མདོར་ན་སྒྲ་སྙན་མི་སྙན་གང་ཐོས་རང་གི་སེམས་ཡིན། དེ་རྣམས་ལ་ཆགས་སྡང་འཛིན་པ་བྱས་དེའི་དབང་དུ་ཤོར་ན་ཐ་མལ་པ་ཡིན་པས་དེ་ལྟར་མི་བྱེད་པར། སྒྲ་སྙན་མི་སྙན་ཚིག་ལྟ་བུ་ཡིན་ན་འཇམ་རྩུབ་ཇི་ལྟར་གོ་ཡང་སྙན་པ་འཇམ་པ་ལ་ཡིད་ཆགས་པ་དང༌། མི་སྙན་རྩུབ་པ་ལ་སྡང་སེམས་མི་བྱེད།
སྒྲ་མ་འགགས་པ་སྣ་ཚོགས་ཇི་ལྟར་གྲགས་པ་དེ་ཀ་ལས་སེམས་གཞན་དུ་མི་འཚོལ་བར་རང་གི་རིག་པ་དང་སྒྲ་གང་ཐོས་དེ་གཉིས་ཀའི་རང་བཞིན་ཤེས་པའི་ཀློང་དུ་བཞག ། ཆགས་སྡང་རྣམ་རྟོག་བྱུང་ན་དེ་དབང་དུ་མི་གཏོང་བར་རིག་པས་ངོས་བཟུང་ལ་དེ་ཐོག་གློད་ལ་བཞག ། དེ་བཞིན་སྣའི་ཡུལ་དུ་སྤོས་སོགས་དྲི་ཞིམ་པ་དང༌། མི་གཙང་རུལ་དྲི་སོགས་དྲི་མི་ཞིམ་པ་སྟེ། དྲི་ཞིམ་མི་ཞིམ་བྱུང་ན་ཚོར་བ་དེ་ཀ་རང་གི་སེམས་ཡིན། ཆགས་སྡང་གི་དབང་དུ་བཏང་ན་མི་ཡོང་བས། དེ་འདྲ་མིན་པའི་གང་ཚོར་གང་སྣང་དེ་ཀ་དྲན་པས་ངོས་བཟུང༌། ལེགས་པར་འཛིན་པ་མི་ལེགས་པར་སྡང་བ་མེད་པའི་དྲི་བྲོ་བ་དེ་ཀ་ལས་སེམས་གཞན་དུ་མི་འཚོལ་བར་ཕྱི་ནང་ཡེངས་མེད་ཀྱི་དྲན་པ་དང་མ་བྲལ་བར་བྱེད། ཆགས་སྡང་རྣམ་རྟོག་བྱུང་ན་ངོ་བོ་དེ་ཀར་བལྟ། ལྕེའི་ཡུལ་དུ་ཟས་ལ་སོགས་པའི་རོ་མངར་བ་ཁ་བ་ལ་སོགས་པ་མྱོང་བ་དེ་ཀ་རང་གི་སེམས་ཡིན།
ལེགས་ཉེས་ལ་ཆགས་སྡང་དབང་དུ་མི་གཏོང་བར་ཁ་མངར་གང་བྱུང་དེ་ཀ་ལས་སེམས་གཞན་དུ་མི་འཚོལ་བར་རང་ཐོག་ཏུ་མ་ཡེངས་པར་ལྷན་གྱིས་བཞག ། ཆགས་སྡང་མི་བྱེད། ཆགས་སྡང་རྣམ་རྟོག་བྱུང་ན་ཆགས་སྡང་ངོ་བོ་དེ་ཀར་བལྟ། དེ་བཞིན་ལུས་ཀྱི་ཡུལ་དུ་གོས་ལ་སོགས་པའི་རེག་བྱ་འཇམ་རྩུབ་ཅི་བྱུང་ཡང་རང་སེམས་ཡིན། དེར་ཆགས་སྡང་དབང་དུ་མ་ཤོར་བའི་རེག་བྱ་འཇམ་ན་འཇམ་པ་དེ་རང་དང༌། རྩུབ་ན་རྩུབ་པ་དེ་ཀ་ལས་སེམས་གཞན་དུ་མི་འཚོལ་བར་དེ་རང་ཐོག་ཏུ་མ་ཡེངས་པར་གློད་ནས་བཞག ། བདེ་མི་བདེ་བྱུང་ན་དེ་ཉིད་ངོས་བཟུང་སྟེ་དྲན་པ་དང་བཅས་ཏེ་འཇོག ། དེ་བཞིན་ཡིད་ཀྱི་ཡུལ་དུ་ལེགས་ཉེས་བཟང་ངན་ཕྲ་རགས་ཀྱི་རྣམ་རྟོག་ཅི་ཤར་ཡང་རང་སེམས་ཡིན། དེར་ལེགས་པ་ལ་དགའ་བར་བྱེད་པ་དང༌། ཉེས་པ་ལ་སྐུར་སེམས་སོགས་མི་བྱེད་པར་རྣམ་རྟོག་བཟང་ངན་འབྲིང་གསུམ་ཕྲ་རགས་སྦོམ་གསུམ་གང་ཤར་དེ་ཉིད་ཀྱི་རང་ངོ་དྲན་པས་ངོས་བཟུང་སྟེ་རང་བབས་སུ་བསྐྱང༌།
ལེགས་ཉེས་རྣམས་ལ་འདི་དེ་སྙམ་པའི་འཛིན་པ་སོགས་བྱུང་ན། དེ་ཀ་འཛིན་པའི་རྣམ་རྟོག་ཡིན་པས་འཛིན་པའི་རྣམ་རྟོག་ཁོ་རང་ངོས་བཟུང་སྟེ་དེ་ཐོག་ཏུ་གློད་དེ་འཇོག ། མདོར་ན་རྣམ་རྟོག་བཟང་ངན་མིན་པའི་གནས་འགྱུ་ལའང་གདམ་ཀ་མི་བྱེད། དགག་སྒྲུབ་ཀྱིས་མི་བསླད་པར་སེམས་གནས་ན་གནས་པའི་ངོ་བོ། འཕྲོ་ན་འཕྲོ་བའི་ངོ་བོ་སྟེ། གང་གནས་གང་ཤར་དེ་ཉིད་ཀྱི་སྟེང་དུ་གློད། གང་ཤར་རང་ངོ་དེ་ཀ་སྐྱོང་བ་ལས་གཞན་དུ་བཟང་ངན་མི་འཛིན་པར་དེའི་རྒྱུན་བསྐྱང༌། དོན་དུ་ནི་མིག་གི་ཡུལ་དུ་གཟུགས། རྣ་བའི་ཡུལ་དུ་སྒྲ། སྣའི་ཡུལ་དུ་དྲི།
ལྕེའི་ཡུལ་དུ་རོ། ལུས་ཀྱི་ཡུལ་དུ་རེག་བྱ། སེམས་ཀྱི་ཡུལ་དུ་རྣམ་པར་རྟོག་ཚོགས་ཏེ། ཡུལ་དྲུག་ཏུ་ཚོགས་དྲུག་སྣང་བ་ལེགས་ཉེས་གང་ཤར་ཡང༌། དེར་ལེགས་ཉེས་རྟོག་དཔྱོད་ཆགས་སྡང་མི་བྱེད་པར་གང་སྣང་གང་ཤར་དེ་ཀ་དང་པོ་ངོས་བཟུང༌། བར་དུ་རང་ཐོག་ཏུ་གློད་ནས་འཇོག ། ཐ་མ་རང་གྲོལ་དུ་གཏོང་རྒྱུ་ཡིན། འདི་ཡང་རང་རེར་ཚེ་རབས་འཁོར་བ་ཐོག་མེད་ནས་སྔོན་གོམས་ཀྱི་བག་ཆགས་ཆེ་བས་ཆགས་སྡང་གི་རྣམ་རྟོག་མི་ཡོང་རྒྱུ་མེད། ཆགས་སྡང་རྣམ་རྟོག་ལོས་ཡོང་སྟེ། དེ་འཁྲུལ་པར་མ་ཤོར་བའི་འདུན་པས་ཆགས་སྡང་རྣམ་རྟོག་དེ་ཉིད་ངོས་བཟུང་སྟེ་ཁོ་རང་རང་ཐོག་ཏུ་གློད།
ཆགས་སྡང་རྣམ་རྟོག་དེ་ཉིད་རང་བཞིན་ཤེས་པའི་ངང་དུ་འཇོག་པར་བྱ་དགོས་པའོ། ། དེ་ལྟར་ཡང༌། རྗེ་རྒོད་ཚང་པས། སྤྱིར་སྣང་བ་སྣ་ཚོགས་འཆར་བ་ནི་རང་གི་སེམས་ཡིན། སྣང་བ་དང་སྟོང་པ་གཉིས་སུ་མེད་པར་ཡེ་ནས་གནས་པ་ཡིན་པས་ཤེས་པ་ནང་དུ་བཟུང་མི་དགོས། དེ་ཡང༌། མིག་གི་ཡུལ་དུ་གཟུགས་སུ་སྣང་བའི་དུས་སུ་གཟུགས་སུ་སྣང་བ་དེ་ཀ་རང་གི་སེམས་ཡིན། གཟུགས་སྣང་སྟོང་གཉིས་སུ་མེད་པ་ཡིན། གཟུགས་ཐོག་རང་དུ་འཛིན་མེད་དུ་ལྷན་གྱིས་བཞག་པས་གཟུང་འཛིན་རང་སར་གྲོལ་འགྲོ། དེ་བཞིན་དུ་སྒྲ་དང་དྲི་དང་རོ་དང་རེག་བྱ་དང༌།
ཡིད་ལས་འགྱུ་བའང་འགྱུ་བའི་རང་ཐོག་ཏུ་བཞག་པས་རང་གྲོལ་དུ་འགྲོ་བ་ཡིན། དེའང་ཤེས་པའི་ཐོག་ཏུ་མི་སྒོམ་པར་ཕྱི་ཚོགས་དྲུག་ཡུལ་གྱི་ཐོག་ཏུ་འཛིན་མེད་དུ་བསྒོམ་པས་ཚོགས་དྲུག་སྒོམ་དུ་ཤར་ནས་བོགས་ཐོན་འོང་བ་ཡིན། ཞེས་དང༌། གྲུབ་ཐོབ་ཨོ་རྒྱན་པས། ཕྱི་རོལ་གྱི་བརྟན་པ་དང་གཡོ་བའི་དངོས་པོ་ས་རྡོ་རི་བྲག་ཁང་ཁྱིམ་ལ་སོགས་པ་བེམ་པོའི་བྱེ་བྲག་ཇི་སྙེད་ཅིག་མཐོང་བ་དང༌། ཁམས་གསུམ་སེམས་ཅན་གྱི་ཁྱད་པར། ལྷ་དང་ལྷ་མིན་དང༌། ངན་སོང་གསུམ་གྱི་སེམས་ཅན་ལ་སོགས་པ། མཐོ་དམན་ཇི་ཙམ་ཞིག་སྣང་ཡང༌། དེ་ཐམས་ཅད་ཕྱི་རོལ་དོན་དུ་གྲུབ་པ་སྤུ་ཉག་མ་ཙམ་ཡང་མེད་ཅིང་རང་གི་སེམས་ཀྱི་མདངས་ལས་ཤར་བའི་རང་འོད་ཡིན།
དེ་ལ་ཉམས་སུ་ལེན་པའི་དུས་སུ་འདི་ལྟར་བྱེད། ས་རྡོ་རི་བྲག་བེམ་པོའི་དངོས་པོར་ཤར་བའི་དུས་གང་ཤར་གྱི་བེམ་པོ་དེ་རང་གི་ཡུལ་ཡུལ་ཅན་གྱི་འཛིན་པ་མ་ཞུགས་པར་ཇི་ལྟར་སྣང་བའི་རང་ཐོག་དེ་རང་དུ་ལྷོད་ཀྱིས་གློད་ནས་ཉམས་མྱོང་བཟང་བའི་རེ་ལྟོས་དང༌། ངན་པའི་དོགས་པས་མ་བསླད་པར་གང་སྣང་དེ་ཉིད་རང་ལ་ཉམས་ལེན་གྱི་མཐིལ་བྱས། རྟོག་པ་གཞན་གྱིས་བར་མ་ཆོད་པའི་ངང་ལ་ལྷོད་དེ་ཤིགས་སེ་འཇོག་པ་ཡིན། དེ་ལྟར་བཞག་པས་སྣང་བ་དགག་མ་དགོས། སྟོང་པ་བསྒྲུབ་མ་དགོས། གཉེན་པོ་ལོགས་ནས་བཙལ་མ་དགོས་པར་བེམ་རིག་གཉིས་པོ་གཅིག་ཏུ་ལམ་མེ་བ་དེ་ལ་སྣང་བ་ལམ་དུ་བྱེད་པ་ཟེར་བ་ཡིན། སྣང་སེམས་གཅིག་ཏུ་འདྲེས་པ་ཟེར། ཟུང་འཇུག་གི་ངོ་བོ་མཐོང་བ་ཟེར། ཉམས་ལེན་གྱི་གནད་ཟིན་པ་ཡིན།
དེ་ལྟར་སྣང་ཐོག་ཏུ་གློད་མ་ཤེས་པར་དྲན་རྟོག་གིས་ལེགས་འདོད་ཀྱི་བཟོ་བཅོས་མང་པོ་བྱས་ན་སྣང་བ་སྒོམ་དུ་མི་འཆར། ཡང་རིགས་དྲུག་གི་སེམས་ཅན་མཐོ་བ་དང་དམའ་བ་དང་བཟང་བ་དང་ངན་པ་དང༌། སྐྱིད་པ་དང་སྡུག་པ་ལ་སོགས་པ་གང་མཐོང་བར་ཡང་བེམ་པོའི་ཉམས་ལེན་དང་འདྲ་སྟེ། གང་ཤར་དེ་ཉིད་རང་ངོས་བཟུང་ནས། དེ་ཉིད་ཀྱི་སྟེང་དུ་མི་བསྒོམ་པའི་ངང་ལ་མ་ཡེངས་ཙམ་དུ་གློད་ནས་བཞག་པས་སྣང་སེམས་ཟུང་དུ་འཇུག་པ་ཡིན། ད་ལྟར་གྱི་སྣང་བ་འདི་ལ་སྐྱོན་ཡོན་དུ་མི་བལྟ། བཟོ་དང་བཅོས་ཀ་མི་བྱེད། སྤང་སྒྲུབ་ཀྱི་འདོད་བློས་མི་བསླད། ཇི་ལྟར་འདུག་པ་དེ་ཀ་རང་ཉམས་སུ་ལེན་པ་ཡིན། ཞེས་གསུངས་སོ། །
དེ་ལྟར་བཞག་ཐབས་འདི་ཙམ་དུ་མ་ཚད་པའི་དུས་ཀུན་ཏུ་ཚོགས་དྲུག་ལམ་ཁྱེར་འདི་གཙོ་བོར་ཉམས་ལེན་བྱེད་དགོས། དེ་མིན་སེམས་ཀྱི་མཉམ་བཞག་སྐྱོང་ལོ་འདྲ་ཞིག་བྱས་ཀྱང༌། དེ་ནས་ཕྱི་རོལ་གྱི་འདོད་ཡོན་གཟུགས་སྒྲ་དྲི་རོ་རེག་བྱ་རྣམས་ལ་ཐུག་པའི་དུས་འདུན་པ་གར་སོང་མེད་པར་བྱས། འདོད་ཡོན་ཐ་མལ་དུ་སྤྱོད་འཁྲུལ་པར་ཤོར། ཆགས་སྡང་རེ་དོགས་ཀྱི་འཁོར་ལོ་བསྐོར་ན། དེ་ནི་སྒོམ་དགོས་དུས་མ་སླེབས། དོན་ཆེ་བ་བོར་བས་མདོ་དོན་དགོས་ཆེད་མེད་པས་ན། དེ་ལྟར་མ་སོང་བའི་དངོས་གཞི་མཉམ་བཞག་དུས་དང་ཁྱད་པར་དུས་ཀུན་ཏུ་སྣང་ཡུལ་སོགས་ཐམས་ཅད་ཡིན་བཞིན་རང་ངོར་ལམ་ཁྱེར་ལ་བསླབ་དགོས་སོ། ། འདི་ལྟར་ཚོགས་དྲུག་ལམ་དུ་ཁྱེར་ན་འཕྲལ་དུ་ཚོགས་དྲུག་རང་ག་མའི་དབང་དུ་མི་ཤོར། སྣང་བས་སྒོམ་ལ་མི་གནོད་པ་དང༌།
བར་དུ་སྣང་བ་རྒྱན་དུ་འཆར་བ་དང༌། ཐ་མ་སྣང་སེམས་གཉིས་མེད་ཆོས་སྐུ་གདལ་བ་ཆེན་པོའི་ཀློང་དུ་ཕེབས་པའི་དགོས་པ་རྣམས་ཡོད་པའོ། ། གཉིས་པ་ཉོན་མོངས་པ་དུག་ལྔ་ལམ་ཁྱེར་བཤད་པ་ནི། དེ་ཡང་རང་རེ་རྣམས་ལས་དང་ཉོན་མོངས་པའི་དབང་གིས་ཚེ་རབས་འཁོར་བ་ཐོག་མེད་ནས་ད་ལྟའི་བར་དུ་འཁོར་བར་འཁྱམས། དེ་ཡི་སྡུག་བསྔལ་མྱོང༌། ལས་ཀྱི་འདུ་བྱེད་བསགས་པས་སྐད་ཅིག་ཙམ་ཡང་མ་དལ་བ་ལྟ་བུ་ཡིན་པས། ད་ལྟ་ཡང་ཉོན་མོངས་པའི་ལས་ངན་པ་འདི་ལས་བཟློག་དཀའ། འདོད་ཆགས་ཞེ་སྡང་གཏི་མུག་ཕྲག་དོག་ང་རྒྱལ་ཏེ། དུག་ལྔའི་རྣམ་པར་རྟོག་པ་འདི་རྣམས་དབང་ཆེ། ཤུགས་དྲག་སྟོབས་དང་ལྡན།
གོམས་འདྲིས་བརྟན་ནམ་ཡང་ཐུབ་པར་དཀའ་བ་སྟེ། དེ་ཡང་དྲི་མེད་བཤགས་རྒྱུད་ལས། དར་ཅིང་དྲག་པའི་ལས་དབང་དེ་བཙན་པས། ། འཁོར་བའི་སྡུག་བསྔལ་རྒྱ་མཚོར་བྱིང་གྱུར་ཏེ། ། ཞེ་སྡང་འབར་བའི་མེས་ནི་རང་རྒྱུད་བསྲེག ། གཏི་མུག་མུན་པ་འཐིབས་པས་ཤེས་རབ་རྨོངས། ། འདོད་ཆགས་རྒྱ་མཚོའི་འགྲམ་དུ་རྣམ་ཤེས་བྱིང༌། ། ང་རྒྱལ་དྲག་པོའི་རི་བོས་ངན་འགྲོར་མནན། ། ཕྲག་དོག་རླུང་དམར་འཚུབས་པས་འཁོར་བར་གཡེངས། ། བདག་ཏུ་ལྟ་བའི་མདུད་པ་དམ་པོས་བཅིངས། །
འདོད་པ་མེ་དོང་འདྲ་བའི་འོབས་སུ་ལྷུང༌། ། སྡུག་བསྔལ་མི་བཟད་དྲག་པོ་ཆར་ལྟར་བབས། ། ཞེས་གསུངས་པ་དེ་བཞིན་ནོ། ། འདིའི་ཉོན་མོངས་པ་དུག་ལྔའི་ལས་རྣམས་ལམ་ཁྱེར་འདི་ཉིད་ལ་རྒྱས་པར། ཉོན་མོངས་དུག་ལྔའི་ངོ་བོ། དེ་དག་གི་དབྱེ་བ། དབྱེ་བ་འདི་ལ་རྒྱས་པར་འདོད་ཆགས་ཀྱི་རྟོག་པ་བཞི་བཅུ། ཞེ་སྡང་གི་རྟོག་པ་སོ་གསུམ། གཏི་མུག་གི་རྟོག་པ་བདུན་ཏེ། ཉོན་མོངས་པ་དུག་གསུམ་གྱི་ཀུན་རྟོག་བརྒྱད་ཅུ།
ཕྲག་དོག་གི་རྟོག་པ་བརྒྱད། ང་རྒྱལ་གྱི་རྟོག་པ་བཅུ་གཉིས་ཏེ། དེ་རྣམས་སྡོམ་པར་དུག་ལྔའི་རྣམ་རྟོག་གི་དབྱེ་བ་བརྒྱ་ཐམ་པ་དེ་རྣམས་སོ་སོར་བཤད་པ། དེ་ལྟ་བུའི་དུག་ལྔའི་ངོ་བོ་དབྱེ་བ་དང་བཅས་པ་ལམ་དུ་ཁྱེར་དགོས་ཚུལ། དུག་ལྔ་ལམ་ཁྱེར་མ་ཤེས་པས་ཉོན་མོངས་རང་གར་ཐ་མལ་དུ་སྤྱད་པས་ལས་བསགས་ཚུལ། དེ་ལས་རྣམ་སྨིན་མྱོང་སྟེ་འཁོར་བར་འཁྱམས་ཚུལ། དུག་ལྔའི་ལས་དེ་རྣམས་སོ་སོ་ཐ་དད་ཀྱི་རྣམ་སྨིན། ངན་སོང་འཁོར་བའི་སྡུག་བསྔལ་ཇི་ལྟར་འགྱུར་བ། དེ་ལྟར་ཤེས་པས་དུག་ལྔ་ལ་སོགས་པ་ཉོན་མོངས་པ་ཐམས་ཅད་ལ་གཉེན་པོས་ཟིན་དགོས་པའི་རྒྱུ་མཚན། གཉེན་པོ་གཏོང་བ་རང་གི་ཉམས་རྟོགས་དྲག་ཞན་འབྲིང་དང་བསྟུན་པར་དགོས་ཚུལ།
དེའི་གཉེན་པོ་བརྟེན་ལུགས། རང་ཉིད་གལ་ཏེ་ངེས་དོན་གྱི་སྙིང་པོ་རང་རིག་ལ་གོམས་འདྲིས་མ་སོང་བར་བློ་དམན་པ་ལྟ་བུ་ཞིག་ཡིན་ན། གཞི་སྤང་བྱ་ཉོན་མོངས། སྤོང་བའི་ལམ་ཉན་ཐོས་ཀྱི་ཐེག་པ་ལྟར་བྱ་བའི་ལམ་རིམ་གྱི་སྒོམ་དོན་བཤད་པ། རང་ཉིད་དབང་པོ་འབྲིང་བློ་གོམས་ཅུང་ཞིག་ཡོད་པ་ཞིག་ན། གཞི་སྤང་བྱ་ཉོན་མོངས་བསྒྱུར་བའི་ལམ། ཐེག་ཆེན་ལམ་ལས་ཇི་ལྟར་བྱ་ལུགས། རང་ཉིད་བློ་རབ་ལམ་རིམ་པ་གཉིས་ལ་བློ་སྦྱངས་པ་ཞིག་ན། གཞི་སྤང་བྱ་ཉོན་མོངས་པ་ཉིད་ལམ་དུ་ཁྱེར་བ་ནི། གསང་སྔགས་རྡོ་རྗེ་ཐེག་པའི་ལམ་དངོས་སུ་ཇི་ལྟར་ཉམས་སུ་ལེན་པ་སྟེ།
དེ་ལྟར་ཐེག་པ་ཆེ་ཆུང་གི་ཉམས་ལེན་དེ་དག་ནི། དང་པོ་ཐེག་དམན་པས་ཉོན་མོངས་སྤོང་བ་ནི། སྐྱེ་བོ་ཐ་མལ་པས་གནོད་བྱེད་ཀྱི་དུག་འཛེམ་ཞིང་སྤང་བ་ལྟ་བུ། གཉིས་པ་ཐེག་ཆེན་པས་ཉོན་མོངས་པ་བསྒྱུར་བ་ནི། དུག་ལ་སྔགས་བཏབ་ནས་དུག་གི་ནུས་པ་བཅོམ་ནས་ཟ་བ་ལྟ་བུ། གསུམ་པ་གསང་སྔགས་པས་ཉོན་མོངས་པ་ཉིད་མི་སྤང་བར་ལམ་དུ་ཁྱེར་བ་ནི། རྨ་བྱ་ལ་སོགས་པས་དུག་ཉིད་བཅུད་དུ་ལེན་པས་དུག་རང་ཁ་ཟས་བཅུད་མཆོག་ཏུ་འགྲོ་བ་ལྟ་བུ་ལས། དེ་དག་གི་དཔེ་དོན་རྒྱུ་མཚན་མཆོག་དམན་འབྲིང་པོའི་དབྱེ་བ་སོ་སོར་བཤད་པ་དང༌། ལྷག་པར་ངེས་དོན་གྱི་ལམ་བཟང་པོ་འདི་ཉིད་ནི། སྤང་བྱ་རང་བཞིན་ཡོངས་སུ་ཤེས་པའི་ལམ་སྟེ།
འདི་ལ་ཉོན་མོངས་སོགས་ངན་རྟོག་སྤང་བྱར་གྱུར་པ་ཐམས་ཅད་མི་སྤང་མི་བསྒྱུར་བར་གང་ཤར་རང་བཞིན་ཡོངས་ཤེས་ཀྱིས་སྐྱོང་བའི་ཚུལ། སྤང་བྱ་རང་བཞིན་ཡོངས་ཤེས་སུ་སྐྱོང་བ་འདི་ལམ་ཐམས་ཅད་ཀྱི་མཆོག་དང་སྙིང་པོ་ཡང་སྙིང་དུ་འགྱུར་ཚུལ། དེ་ལ་སྤང་བྱ་རང་བཞིན་ཡོངས་ཤེས་ཀྱི་ལམ་ཁྱེར་དངོས་བཤད་པ། དེ་ལྟར་སྤང་བྱ་རང་བཞིན་ཡོངས་ཤེས་ཀྱིས་མ་ཤེས་པའི་སྐྱོན་ལམ་དུ་ཁྱེར་བའི་ཡོན་ཏན། ལམ་དུ་བསླངས་པའི་ཚད། སྤང་བྱ་ཉོན་མོངས་དུག་ལྔ་ལམ་ཁྱེར་དེ་རྣམས་ཀྱིས་གནས་སྐབས་ཀྱི་དགོས་པ་འགྲུབ་པའི་ཚུལ། ལམ་ཁྱེར་དེ་རྣམས་ཀྱི་རང་འབྲས། མཐར་ཐུག་ཡོན་ཏན་བཤད་པ་སོགས་འདི་རྣམས་སྤྲོས་ནས་གང་རྒྱས་སུ་བཤད་ན་ཤིན་ཏུ་མང་བ་རྣམ་གྲངས་མཐའ་ཡས་པ་ཐེག་པ་ཆེ་ཆུང་འབྲིང་པོ་ཐམས་ཅད་ཀྱི་ལམ་ཚང་བ་དེ་ལྟར་ཡོད་པ་ཞིག་ཡིན་རུང༌། དེ་ལྟར་ཡོད་ལུགས་ཡིན་ལུགས་ཀྱི་མགོ་སྨོས་སྟོན་པ་ཙམ་ནི། ཆོས་དོན་ཐུགས་ཀྱི་གོ་བ་ཡོད་ལ་རྒྱུ་མཚན་དོན་དུ་གཉེར་བ་རྣམས་ལ་བརྡ་སྟོན་པ་ཙམ་ཡིན།
གཞན་ཐམས་ཅད་ཞིབ་རྒྱས་སུ་བཤད་པ་མི་ལངས་པས། འདིར་ཉོན་མོངས་དུག་ལྔ་ལམ་ཁྱེར་ངེས་དོན་གྱི་ལམ། སྤང་བྱ་རང་བཞིན་ཡོངས་ཤེས་ཀྱིས་ལམ་དུ་ཁྱེར་ལུགས་སྙིང་པོ་ཙམ་བཤད་ན་འདི་བཞིན་ཡིན། དེའང་གང་ཞིག་རང་རེ་འཁོར་བར་འཁྱམས་པའི་ལས་ཀྱི་རྩ་བ་ཉོན་མོངས་དུག་ལྔའི་རྟོག་པ་འདི་རྣམས་ཁ་ཡན་ཐ་མལ་འཛིན་པ་དང་བཅས་པ་དེ་བཞིན་མིན་པའི་ལམ་དུ་ཇི་བཞིན་ཁྱེར་བ་གལ་དུ་ཆེ་ལ། ལམ་ཁྱེར་མེད་ཚེ་ཆོས་ཀྱི་མདོ་དོན་སྟོར་བ་ནི། དེ་ལྟར་ཡང༌། དམ་པ་རྒྱ་གར་བས། ཉོན་མོངས་བྱུང་དུས་གཉེན་པོས་མ་སླེབས་ན། ། ཆོས་ཀྱི་དགོས་པ་སྟོར་རོ་དིང་རི་བ། ། ཞེས་གསུངས་པ་ལྟར་ཡིན།
གཞན་ཡང༌། ཨོ་རྒྱན་རིན་པོ་ཆེའི་གསུང་ཞུས་ལན་མན་ངག་ཕྲེང་བ་ལས། དགྲ་ཐམས་ཅད་ཀྱི་ནང་ནས་གང་ཆེ་ཞུས་པས། དགྲ་ཐམས་ཅད་ཀྱི་ནང་ནས་ཉོན་མོངས་དུག་ལྔའི་དགྲ་བོ་ཆེ་གསུངས། དུག་ལྔའི་དགྲ་བོ་དེས་ཇི་ཙམ་གནོད་ཞུས་པར། དུག་ལྔའི་དགྲ་བོ་དེས་གཏན་ནས་ཕུང་བར་བྱེད། སྡུག་བསྔལ་ལས་ཐར་པའི་མཐའ་མེད་གསུངས། འོ་ན་དེ་ལ་ཐབས་ཅི་དྲག་ཞུས་པར། ཐབས་གཉེན་པོའི་དམག་དཔུང་སྡུད་པར་དྲག ། ཞེས་གསུངས།
གཉེན་པོའི་དམག་དེ་དུས་ནམ་ཞིག་སྡུད། གྲངས་ཇི་ཙམ་དགོས་ཞུས་པར། ཉོན་མོངས་པའི་དགྲ་བོ་ནི་དུས་རྒྱུན་ཆད་མེད་པ་ཡིན་ཕྱིར། གཉེན་པོའི་དམག་ཀྱང་རྒྱུན་ཆད་མེད་པར་སྡུད། ཉོན་མོངས་དགྲ་དེ་རྣམས་གྲངས་དང་ཚད་གཟུང་མེད་ཕྱིར། གཉེན་པོའི་དམག་དཔུང་ཡང་གྲངས་ཀྱི་མཐའ་ཡས་པར་བསགས། ཅེས་གསུངས། དེ་ལ་དམག་གི་གཡུལ་ཇི་ལྟར་འཐབ་ཞུས་པར། ཉོན་མོངས་པའི་དགྲ་དེ་ནི་གཡོ་ཆེ་བས་མགོ་བསྐོར་ཕྱིར། དྲན་ཤེས་ཀྱི་སོ་པ་རྟག་པར་ཞོག །
ནམ་ཡོང་ཆ་མེད་པས་བག་ཡོད་ཀྱི་གོ་ཆ་རྟག་པར་བགོ ། ཤུགས་ཆེ་བར་ཐུབ་དཀའ་བས་དཔའ་རྩལ་སྟོབས་བསྐྱེད། འདི་ལ་མ་བསྒྲིམས་ན་རང་ཉིད་གཏན་དུ་ཕམ་ཁ་འབྱུང་ཕྱིར་རེམ་དགོས་པ་ཡིན་ཞེས་གསུངས་སོ། ། འདི་ལ་སོགས་པའི་གསུང་སྒྲོས་ཞུས་ལན་ཤིན་ཏུ་མང་ཡང་དེ་ཙམ་གྱིས་ཆོག ། གང་ལྟར་ཉོན་མོངས་པ་དུག་ལྔའི་ཡོ་ལང་འདི་ནི་སྐྱེ་བོ་ཐ་མལ་པ་རྣམས་མི་ཚེར་དུག་ལྔའི་འཁོར་ལོ་བྱ་བ་ལས་ཀྱི་རྣམ་སྨིན་བསགས་པ་ཡིན་པ་ཙམ་དུ་མ་ཟད། རང་རེ་ཆོས་བྱེད་ཀྱི་བླ་མ་དགེ་འདུན་པ་རྣམས་ཀྱང་རང་རང་གི་ལམ་དུ་ཁྱེར་བའི་ཉམས་ལེན་ཇི་བཞིན་ཞིག་མ་ཤེས་ན། བསམ་པ་ཐམས་ཅད་དུག་ལྔའི་རྟོག་པ་དང༌། བྱ་ལས་ཐམས་ཅད་དེའི་ལས་ཀྱི་འདུ་བྱེད་ལས་མ་འདས་ཏེ། དེ་ཡང་དཔེར་མཚོན་ན་འདོད་ཆགས་ཞེ་སྡང་གཏི་མུག་ཕྲག་དོག་ང་རྒྱལ་རྣམས་ཏེ་དུག་ལྔ། གཞན་ཡང་སེར་སྣ་ལོག་ལྟ་ལེ་ལོ་སོགས་ངན་པའི་ཀུན་རྟོག་ཁོ་ནའི་འཁོར་ལོ་སྟེ།
དེའང་འདོད་ཆགས་ལ་ཕྱི་རྫས་ལ་ཆགས་པ་ནི། རང་གི་རྒྱུ་ནོར་ཟོག་ཟས་ལ་ཞེན་ཆགས་སེར་སྣ་འཛིན་པ་ཨ་འཐས་པས། ད་ལྟ་ནོར་རྫས་ཕྲན་བུ་རེ་ཡང་རང་གིས་སྤྱོད་མི་ནུས། གཞན་ལ་མཆོད་སྦྱིན་མི་ནུས། ཡི་དྭགས་རྒྱལ་མོའི་གཏེར་དུ་སེར་སྣས་བསགས་འཛིན། ཤི་ནའང་ནོར་ལ་སེམས་ཆགས་པས་ཤི་སྤར་འཐམ་པའང་རང་རེ་ལ་མང་དུ་ཡོང༌། ནང་སེམས་ཅན་ལ་ཆགས་པ་ནི་ཡུལ་གང་ཞིག་རྣམས་ལ་འདོད་ཞེན་སྐོམ་ཆགས་དུང་ངེ་བ། དེའི་དབང་གིས་ཐ་མར་ལུས་ངག་ཡིད་གསུམ་གྱིས་ལས་ངན་བསགས། ཁྱད་པར་དུའང་ཡིད་ཀྱིས་ལས་ནི་རྒྱུན་དུ་གསོག་བཞིན་པ་རྣམས་དང༌། ། གཉིས་པ་ཞེ་སྡང་ནི།
རང་དང་མི་མཐུན་པ་རྣམས་ལ་གནོད་སེམས་གདུག་རྩུབ་ཀྱི་ཞེ་སྡང་དྲག་པོ་ལྡང་བ། དེའི་ལས་ངན་པས་གཞན་ལ་གནོད་པ་སྐྱེལ་བ། དུས་རྒྱུན་དོན་ཡོད་མེད་ཐམས་ཅད་ལ་ཁོང་ཁྲོ་གདུག་སེམས་ལྡང་བ་ནི། དཔེར་ན་རང་གི་གྲོགས་འཁོར་གཡོག་ཉེ་བ་ཕྱི་ནང༌། ཕྱིའི་ས་ཆ་ཡུལ་ཁང༌། འབྱུང་བ་རླུང་མེ་ཁ་ཆར། དུད་འགྲོ་སེམས་ཅན་ཟས་གོས་དང་བཅས་པ་སྟེ། མདོར་ན་སྣང་བ་ཐམས་ཅད་ཞེ་སྡང་གི་རྐྱེན། རྟོག་པ་ཐམས་ཅད་ཁོང་ཁྲོའི་རྟོག་པ་སྟེ། ཉིན་རེ་ལའང་ཁོང་ཁྲོ་ཆེ་ཆུང་དཔག་ཏུ་མེད་པ་གསོག་བཞིན་པ་འདི་རྣམས་དང༌།
རང་རེ་རྣམས་ལ་ནི་ཅི་བྱས་ཀྱང་ཉེན་དུས་དང༌། གང་ཡིན་རུང་ལོ་དུས་མེད་པ་ལྟ་བུ་ཞིག་གི་ཁོང་ཁྲོ་ཞེ་སྡང་ངན་སྨྲས་འབའ་ཞིག་དུས་རྒྱུན་ཆད་མེད་པར་དགོས་པ་འདི་རྣམས་དང༌། ། གསུམ་པ་གཏི་མུག་ནི། གཉིད་དང་མ་རིག་པ་གཉིས། གཉིད་ནི། ཨོ་རྒྱན་རིན་པོ་ཆེས། མི་ཚེའི་ཕྱེད་ནི་གཏི་མུག་གཉིད་དུ་སོང༌། ། ལོ་བརྒྱ་ཐུབ་ཀྱང་ལྔ་བཅུ་རོ་རུ་ཉལ། ། ཞེས་གསུངས་པ་བཞིན། རང་རེས་ལོ་ཇི་ཙམ་ཐུབ་པ་དེ་ཡི་ཕྱེད་རིལ་པོ་གཉིད་ཀྱི་རང་བཞིན་གཏི་མུག་རོ་ཉལ་ཡིན་པར་མ་ཟད།
ད་རུང་དེས་ཀྱང་མི་ཚད་ངེད་རང་རྣམས་ནི་ཉིན་མོའི་ལས་ཀ་མེད་པར་སོས་ཅུང་ཟད་དལ་ན་གཉིད་ཀྱི་རང་བཞིན་སོགས་དང༌། ཆོས་གསན་ཚེའང་གཟིམས་དགོས་པ་སོགས་གཏི་མུག་གཉིད་ནི་རྒྱུན་མི་འཆད་པ་དང༌། མ་རིག་པའི་གཏི་མུག་ནི། རང་རྒྱུད་དུ་ཡེ་ནས་རང་ཆས་ཅིས་ཀྱང་འབྲལ་མི་ནུས་པ་འདི་བཞིན་སོགས་དང༌། ། བཞི་པ་ཕྲག་དོག་ནི། རང་རེ་ཕྱི་ནང་ཐམས་ཅད་དུ་འབྱུང་ལ། འདི་ནི་སྐྱེ་བོ་མང་མ་རྣམས་ཀྱིས་སྤང་དཀའ་ལ་སྤངས་སེམས་མི་ཡོང་བར་མ་ཟད། རང་རེ་ཆོས་བྱེད་རྣམས་ཀྱང་ནང་དུ་གྲྭ་ས་ཆགས་སྡང་གི་ཕུང་པོ་ཞེས་ཟེར་བ་བཞིན། མཆེད་གྲོགས་ནང་དུ་སྐྱིད་སྡུག་གཅིག་པའི་རྡོ་རྗེའི་སྤུན་ལྟ་བུ་ཡིན་ཀྱང༌། གཞན་ཟུར་ཟ།
འགྲན་སེམས། གཞན་ཕ་རོལ་པོ་དེར་བྱུང་ན་དེ་ལ་མི་འོས་པ། རང་དང་རང་གི་ཉེ་བ་འདྲ་ཞིག་ལ་ཡག་ཏུ་རེ་བ་སོགས། ཕྲག་དོག་རང་གི་རང་བཞིན་ཏེ། ཆེ་བ་ནི་འདོད་པ་གང་མི་གང་སྣ་ཚོགས་དྲན་པ་དང༌། ཆུང་བ་ཐ་ན་གྲལ་མཐོ་དམན་འདུག་སྔ་ཕྱི། ཕོར་ཁ་མཐོ་དམན་ཡན་ཆོད་ལ་ང་དང་ཁྱད་བྱུང་མ་བྱུང་གི་རྣམ་རྟོག་རྒྱུན་མི་ཆད་པ་དང༌། ཕྱི་ནས་ཡིན་ན་གྲུབ་མཐའ་ཆོས་ལུགས་གཅིག་ཀྱང་དེ་ལ་ཕྲག་དོག ། གལ་ཏེ་ཆོས་ལུགས་གྲུབ་མཐའ་མི་གཅིག་པ་རྣམས་ལ་ནི། ཕྲག་དོག་དེ་ཆེད་དུ་དགོས་པ་དང༌།
དེ་གལ་དུ་ཆེ་བ་དང༌། གཞན་ལ་ཕྲག་དོག་དེ་མ་མཛད་ན་མི་ཡོང་བ་འདྲ་ཞིག་གི་དབང་གིས་ཕྱོགས་རིས་གཅིག་བསྟོད་གཅིག་སྨོད་རང་ལུགས་ལ་ཁ་འཛིན། གཞན་ལུགས་ལ་སྨོད་པ། རང་ལ་མ་བྱུང་དོགས། གཞན་ལ་མཐོ་དོགས་རྒྱལ་དོགས་གཞན་རྣམས་ཀྱིས་རྙེད་དོགས་སོགས་དོན་མེད་ཀྱི་རྒྱལ་ཁམས་སྟོང་པ་ཡིན་རུང༌། རང་ཤ་སྟེང་དུ་ཡོད་པ་ལྟ་བུའི་ཕྲག་དོག་གདུག་རྩུབ་འབའ་ཞིག་འབྱུང་བ་དེ་རྣམས་དང༌། ། ལྔ་པ་ང་རྒྱལ་ནི། འཇིག་རྟེན་གྱི་སྐྱེ་བོ་རྣམས་གཞན་ལ་བརྙས་ཆོས། རང་ཉིད་ང་རྒྱལ་བའི་རང་བཞིན་ཏེ། མཐོ་བར་ཡོད་པ་རྣམས་ནི་ང་རྒྱལ་གྱི་གོང་བུ།
དེ་མིན་རྣམས་ཀྱང་རང་ཆེའི་ང་རྒྱལ་རེ་ཐམས་ཅད་ལ་ཡོད་པར་མ་ཟད། རང་རེ་ཆོས་མཛད་རྣམས་ལ་ཆགས་བཞག་ན། གལ་ཏེ་རང་ལ་ཐོས་བསམ་སྒོམ་གསུམ་ཕྲན་བུ་རེ་ཡོད་ཀྱང༌། དེ་ལ་དེའི་ཚོད་ཀྱི་ང་རྒྱལ། ང་མིན་པ་གཞན་མིན། ངས་མིན་པ་སུས་མི་ཤེས་སྙམ་པའི་ང་རྒྱལ་ཁོག་པ་གང་བ་དང༌། འདི་ལ། ཆོས་པ་ང་རྒྱལ་མི་ཆེ་རྒྱུའི། ། གདམས་ངག་ཟབ་མོ་ཁོག་ནས་འབར། ། ཟེར་བ་འདུག་བཞིན་རང་ལ་སྐུ་ཡོན་བསླབས་སྦྱངས་བསྒོམས་བསྒྲུབས་ཉམས་ལེན་འདོན་བརྗོད་བཟླས་གྲངས་སོགས་ཆོས་ཕྱོགས་ནས་ཀྱང་ཡོན་ཏན་ཆེ་ཆུང་འབྲིང་གསུམ་ཅི་ཡོད་ཀྱང་དེའི་ཚོད་རེའི་ང་རྒྱལ།
གཞན་རང་གི་ལུས་སྟོབས་ལང་ཚོ་དཔའ་རྒོད་རྒྱུ་ནོར་ཟོག་ཟས་ཡོད་ཀྱང་དེའི་ཚོད་ཀྱི་ང་རྒྱལ་བཅས། རྣམ་འདྲེན་བླ་མ་དམ་པ་འགའ་ཞིག་ནས་ཀྱང༌། རང་ཉིད་ཀྱི་ཆོས་ཀྱི་ཆེ་བ་དང༌། གྲུབ་མཐའི་ཆེ་བ་ལྟ་བུ་ལ། རང་ལུགས་ཁྱད་པར་འཕགས་པ་གཞན་དང་མི་མཉམ་མི་འདྲ་ཞེས་བཀའ་སྩལ་པ་སོགས་ང་རྒྱལ་ཡོད་ཡོད་འདྲ་མོ་འགའ་རེ་ཡང་གནང་འདུག་པས་མཚོན། འཇིག་རྟེན་ཁ་དཔེར། ཞོ་ཟོ་གང་ཡོད་ན་སྙིང་ཟོ་བ་ཙམ། ཟེར་བ་དེ་བདེན་པས་རྟོག་པ་ཐམས་ཅད་དུག་ལྔའི་འཁོར་ལོ། བྱ་བ་ཐམས་ཅད་ལས་དང་ཉོན་མོངས་པའི་ཡོ་ལང་ལས། དེ་རྣམས་ལམ་དུ་མ་ཁྱེར་ན།
ཉོན་མོངས་པས་ལས་བསགས། ལས་ལས་རྣམ་སྨིན་མྱོང་བས་འཁོར་བར་འཁྱམས་པ། ལས་དེ་བཟློག་མི་ནུས་པས་འཁོར་བ་ལས་ཐར་དུས་མེད་པ་ཉིད་ཡིན་པས། དེས་ན་ཉོན་མོངས་ལམ་དུ་ཁྱེར་བ་གལ་ཆེ། ལམ་དུ་ཁྱེར་ཚུལ་ནི། སྤྱིར་ཐེག་པ་ཆེ་ཆུང་གི་ལམ། རང་ཉིད་ཀྱི་ཉམས་སྟོབས་བཟང་ངན་དང་བསྟུན་པའི་སྣ་ཚོགས་པ་གོང་བཤད་ལྟར་ཡིན་རུང༌། ཕྱག་ཆེན་རང་གཞུང་འདིར་ནི་སྤང་བྱ་རང་བཞིན་ཡོངས་ཤེས་སུ་ལམ་དུ་ཁྱེར་བ་ལས། དེ་ལ་ལས་དང་པོ་པ་རྣམས་ཀྱིས། དང་པོ་ནས་དུག་ལྔའི་དགྲ་བོ་སྐྱོན་དུ་བཟུང་ནས་དེ་ལ་བག་ཡོད་ཀྱིས་སོ་པ་འཇོག །
གཉེན་པོ་ཡེངས་མེད་ཀྱི་དྲན་པ་དང་དུས་རྟག་ཏུ་མི་འབྲལ་བར་བྱེད། རང་གི་ཤེས་རྒྱུད་བྱ་སྤྱོད་ཉམས་ལེན་སོགས་ལ་ཞིབ་ཏུ་རྟོག་ཅིང་དཔྱད་ནས། བློ་ཟོན་བག་ཡོད་གལ་ཆེ་སྟེ། དཔེར་བགྱིས་ན་འཇིག་རྟེན་ན་རང་ལ་ཕྱི་རོལ་ནས་དགྲ་བྱེད་མཁན་ཆེ་ཆུང་མང་པོ་ཞིག་ཡོད་ན། དེའི་ཆུང་བའི་རིགས་ཀྱིས་རང་ལ་གནོད་མི་ཐུབ་པས་དེ་ལ་སྐྱོན་མེད་བསམ་པ་ལས་མི་དགོས་མོད་ཀྱང་ཆེ་བའི་རིགས་ཀྱིས་རང་ལ་གནོད་ནུས་པས། དེ་ལ་རང་གིས་ཀྱང་དུས་རྟག་ཏུ་དགྲ་འདིས་གནོད་ཅི་འདྲ་ཞིག་བྱེད་འོང་བསམ་པའི་བློ་ཟོན་རང་བྱེད་དགོས་པ་ལྟར། ནང་དུ་རང་སེམས་ཐོག་ཏུ་དུག་ལྔ་སོགས་རྟོག་པ་གང་ཤས་ཆུང་བ་དང༌། རྐྱེན་ཐུབ་སླ་བ་དེ་ཅུང་ཞིག་དྲག་ཀྱང༌། གང་ཞིག་དུག་ལྔའི་རྟོག་པ་རགས་པ། ཞེ་སྡང་གནོད་སེམས་གདུག་རྩུབ་ཁོང་ཁྲོ།
འདོད་ཞེན་བརྐམ་ཆགས་སེར་སྣ་འཛིན་པ་བརྣབ་སེམས། གཏི་མུག་གཉིད་བག་མེད་འཁྲུལ་ཡེངས་ཕྲག་དོག་འགྲན་སེམས། ང་རྒྱལ་ལོག་ལྟ་སོགས་དུག་ལྔ་ཡན་ལག་དང་བཅས་པའི། ངན་རྟོག་གང་སུ་ཤས་ཆེ་བ་དེ་ལ། རང་གི་རྒྱུད་ལ་དུག་ལྔའི་རྟོག་པ་འདི་ཤས་ཆེ། འདིའི་དབང་དུ་འཆོར་འོང་བསམ་པའི་བློ་ཟོན་བཞག་ནས། དངོས་གཞིའི་རྟོག་པ་དེ། ། དང་པོ་ངོས་བཟུང༌། བར་དུ་དེ་དབང་དུ་མི་བཏང༌། ཐ་མ་རང་གྲོལ་དུ་གཏོང་བ་གལ་ཆེ།
དེ་མིན་དགྲ་ལ་བློ་ཟོན་དོགས་པ་མ་བཞག་སྐྱོན་མེད་དུ་བསྡད་ན། ཕ་རོལ་པོ་དེས་ཀྱང་དེ་ལྟར་ཤེས་པའི་ཚོད་བལྟས་ནས། ནམ་ཞིག་ཡིད་ལ་མེད་དུས་ཐོག་རྒྱག་གི་གནོད་སྐྱེལ་ཏེ། དེ་ཡང་རང་གི་སྔོན་ནས་བློ་ཟོན་མེད་པ་དེས་རང་གིས་དགྲ་མི་ཐུབ་པར་དགྲས་རང་ཐུབ་ཡོང་བ་ལྟར། ངེད་རང་གིས་ཀྱང་དུག་ལྔའི་དགྲ་བོ་འདི་ལ་དང་པོ་ནས་བློ་ཟོན་མེད་ན། ། དུག་ལྔའི་རྟོག་པ་དེ་སྐྱེ་སླ་ལ་དུག་ལྔའི་རྟོག་པ་དེ་ལྟར་སྐྱེས་པའང་སྔོན་ནས་བག་ཡོད་མེད་པས་ངོས་མི་ཟིན། ངོས་རེ་གཉིས་ཟིན་ཀྱང་སྔོན་ནས་འདུན་སེམས་མ་གོམས་པས་སྐྱོན་དེ་དབང་དུ་འགྲོ་བ་ལས་དྲན་པས་ཐུལ་དཀའ་ལ། དྲན་པས་མ་ཐུལ་ཚེ་ནི། དུག་ལྔའི་རྟོག་པས་ལས་བསག་ཅིང༌། ལས་ལས་རྣམས་སྨིན་མྱོང་བས་རང་འཁོར་བར་འཁྱམས་པར་བྱེད་པ་སོགས་མི་དགེ་བ་དང་སྡུག་བསྔལ་གྱི་གཞི་མར་འགྱུར་བ་ཡིན་པས་འདི་རིགས་ལ་དང་པོ་ནས་བློ་ཟོན་དོགས་པ་དྲག་ཏུ་འཇོག་པ་གལ་ཆེ།
དེའང༌། ཕྱི་རོལ་དགྲ་ཡིས་ཚེ་འདིར་གནོད་པ་ཙམ། ། དུག་ལྔའི་དགྲ་བོས་གཏན་དུ་བརླག་པར་བྱེད། ། ཅེས་གསུངས་པ་ལྟར། རང་རེར་ཚེ་འདིར་དགྲ་བོས་གནོད་པ་ཇི་ཙམ་བསྐྱལ་ཀྱང་ཚེ་འདིའི་འཇིག་རྟེན་འཕྲལ་སྣང་ལ་གནོད་པ་ཙམ་ལས། རང་འཁོར་བ་ངན་སོང་དུ་བསྐྱུར་བར་མི་ནུས་ལ། ནང་དུག་ལྔའི་དགྲ་བོ་འདིས་ནི་ཚེ་འདིར་ཡང་མི་བདེ་བ་དང༌། ཕྱི་མ་དམྱལ་བ་ཡི་དྭགས་སོགས་འཁོར་བ་དང་ངན་སོང་གསུམ་དུ་འཕེན་པའི་སྟེང་དུ་སྡུག་བསྔལ་གྱི་རྒྱུར་སྦྱོར་བའི་གནོད་པའི་ཚབས་རང་ནི། ནང་གི་དུག་ལྔའི་དགྲ་འདི་ཆེ་བས་དེ་ལྟར་ཤེས་པའི་སྒོ་ནས་འདི་ལ་སྐྱོན་མེད་དུ་མི་འཇོག་པར་རྣམ་པ་ཀུན་ཏུ་བློ་ཟོན་དོགས་པ་ཅི་ཆེར་བྱེད་པ་གལ་ཆེ། དེ་ཡང་དུག་ལྔ་རགས་པ་ལ་སོགས་པར་དེ་ལྟར་བློ་ཟོན་འཇོག་པར་མ་ཟད།
དེ་མིན་དུག་ལྔའི་རིགས་གྱུར་ཤས་ཆུང་བ་རྣམས་ལའང་དུས་ཀུན་བློ་ཟོན་བྱེད་པ་གལ་ཆེ་བ་ནི། དཔེར་ན་འཇིག་རྟེན་ན་དགྲ་ཆུང་ངུ་ཞིག་ཡིན་རུང༌། དེ་ལ་བློ་ཟོན་དང་པོ་ནས་མ་བྱས་ན་ཕ་རོལ་པོ་དེས་ཀྱང༌། སྤྲང་པོས་ཁྱི་རྒྱུས་ལོན་ནས། ཡོ་གེ་ཕྲག་ལ་འགེལ་ཟེར་བའི་དཔེ་བཞིན། གཞན་དེས་ཀྱང་ཚོད་ལོན་པས་དགྲས་ཅི་ཐུབ་གང་ཐུབ་བྱེད་ཡོང་བ་བཞིན། རང་གི་ཤེས་རྒྱུད་དུག་ལྔ་ཤས་ཆུང་བའི་རིགས་ལའང་རྣམ་པ་ཀུན་ཏུ་སྐྱོན་མེད་དུ་བཞག་ན་དེ་ཡང་ངན་ལོང་དུ་ཤོར་ནས་ཤེད་ཇེ་ཆེར་འགྲོ་བས་ན། རྟོག་པ་ཤས་ཆུང་བའི་རིགས་ལའང་སྐྱོན་མེད་དུ་མི་འཇོག་པར་ནམ་ཡང་དྲན་ཤེས་ཀྱིས་འདུལ་བ་གལ་དུ་ཆེ་བས། རྟོག་པ་ཆུང་བའི་རིགས་ཀྱང་ཁ་ཡན་དུ་མི་འཇོག་པར་དྲན་པ་གཉེན་པོས་ངོས་ཟིན་པར་བྱས་ལ། དང་པོ་བླ་མ་ལ་མོས་གུས་གདུང་ཤུགས་དྲག་པོས་གསོལ་བ་སྙིང་གི་དཀྱིལ་ནས་གདབ་ལ།
དུག་ལྔ་ལམ་དུ་སློང་ནུས་ཀྱི་འདོད་གསོལ་ཁ་བསྒྱུར་བཅས་བྱ། བར་དུ་དུག་ལྔ་ཆེ་ཕྲ་ངོས་བཟུང་བ་དེ་ཐམས་ཅད་སེམས་ཉིད་གདོད་མ་ནས་སྐྱེ་བ་མེད་པའི་ཆོས་སྐུ་རང་ཆས་སུ་ཡོད་པ་དེའི་རང་མདངས་ཡིན་པས་ན་འཕྲལ་སོ་སོར་སྣང་ཙམ་མ་གཏོགས་དོན་དུ་ཐ་དད་དང༌། བཟང་ངན་དུ་མ་གྲུབ་པས། གཉིས་མེད་མཉམ་པའི་རང་བཞིན་དུ་ཐག་ཆོད་པས་དགག་སྒྲུབ་སྤང་བླང་བསྒྱུར་བཅོས་ཅི་ཡང་མི་བྱ་བར། དེའི་དབང་དུ་མ་སོང་ཙམ་པའི་རང་ཐོག་ཏུ་བཞག་ལ་དྲན་པ་བརྟེན། དེ་ཡང་ཞེ་སྡང་ན་སྡང་ཐོག་ཏུ་དྲན་པ་བརྟེན། འདོད་ཞེན་ན་ཞེན་ཐོག་ཏུ་དྲན་པ་བརྟེན། འཐིབས་རྨོངས་ན་རྨོངས་ཐོག་ཏུ་དྲན་པ་བརྟེན། ཕྲག་དོག་ན་དོག་ཐོག་ཏུ་དྲན་པ་བརྟེན། ང་རྒྱལ་ན་རྒྱལ་ཐོག་ཏུ་དྲན་པ་བརྟེན།
མདོར་ན་དུག་ལྔ་ཆེ་ཆུང་འབྲིང་གསུམ་ཕྲ་རགས་སྦོམ་གསུམ་ཐམས་ཅད་རགས་པ་ཁ་ཡན་དང་ཕྲ་བ་བག་ཉལ་དུ་མ་སོང་བའི་ཆེ་ཆུང་ཐམས་ཅད་དྲན་པ་རང་ཐོག་ཏུ་རོ་སྙོམས་པས་ལམ་དུ་ཁྱེར་དགོས་པ་ཡིན། དུག་ལྔ་ངོ་བོར་མ་གྲུབ་པར་སོ་སོ་རང་རིག་གིས་མཐོང་ན་རང་བཞིན་ཤེས་པ་ཞེས་བྱ། ཐ་མར་ལམ་ཁྱེར་དེའི་མཐུས་དུག་ལྔ་གཞི་ཐོག་ནས་ཡལ་འདོད་པ་དང༌། དག་མ་དག་སོགས་ཀྱི་རེ་དོགས་འཛིན་པ་ཅི་ཡང་མི་བྱ། གལ་ཏེ་རེ་དོགས་འཛིན་པའི་རྟོག་པ་ཕྲ་མོ་ཤར་ཡང་ཐམས་ཅད་སེམས་ཀྱི་ཆོ་འཕྲུལ་རང་བཞིན་དུ་ཤེས་པས་དེ་ཀའི་ཐོག་ཏུ་བཟོ་བཅོས་མེད་པར་བསྒྱུར་ཞིང་འཛིན་མེད་རང་གྲོལ་དུ་ཕྱལ་གྱིས་གཏང་བར་བྱའོ། ། དེ་སྐད་དུ། སྙན་རྒྱུད་ཁྲིད་ཡིག་ལས། ཞེ་སྡང་དྲག་པོ་ཞིག་ལྷང་གིས་སྐྱེས་པའི་དུས། ཞེ་སྡང་དེའི་ངོ་བོ་ལ་གཅེར་གྱིས་བལྟས་པས། ཞེ་སྡང་གི་ངོ་བོ་སྟོང་སང་གིས་སོང་བ།
དེ་ཀ་ཆོས་སྐུར་རྟོགས་པའི་དུས་དེར་ཞེ་སྡང་བྲོས་པའང་མེད། ཞེ་སྡང་སྤངས་པའང་མེད། ཞེ་སྡང་དེ་བསྒྱུར་བ་ཞིག་ཀྱང་མིན། ཞེ་སྡང་རང་སར་གྲོལ་བ་སྟེ། དེ་ནི་ངོ་བོ་ཡིན་པས་མཐར་ཐུག་གོ ། དེ་བཞིན་འདོད་ཆགས་དང་གཏི་མུག་སོགས་ལའང་འགྲེས་རྐང་དེད་པར་བྱ། ཞེས་གསུངས་སོ། རྗེས་སུ་གྲོལ་བ་དང་ཉོན་མོངས་ལམ་དུ་སློང་བའི་དགེ་བས་བདག་སོགས་སེམས་ཅན་ཐམས་ཅད་ཉོན་མོངས་སོགས་སྒྲིབ་གཉིས་བྱང་ནས་སངས་རྒྱས་པར་གྱུར་ཅིག ། ཅེས་སྨོན་ལམ་བཏབ། གསོལ་འདེབས་སྨོན་ལམ་བྱེད་པ་འདི་བྱུང་ན་དགོས་པ་རྟེན་འབྲེལ་སྣ་ཚོགས་པ་ཡོད།
དེ་བཞིན་གྱི་ཉོན་མོངས་ལམ་ཁྱེར་འདུན་པ་ལ་དུས་ཀུན་གོམས་སུ་འཇུག་པ་ཞིག་ཅི་ནས་ཀྱང་གལ་དུ་ཆེ་བ་ཡིན། འདི་ལ་རང་རེ་ཆོས་བྱེད་པ་ལྟ་བུ་ལ་ཆགས་བཞག་ཀྱང༌། ཆོས་པ་ཐ་མ་རྣམས་ནི་ཉོན་མོངས་ཁ་ཡན། ཐ་མལ་པ་ཡིན་ནས་ཡིན་བཞིན་པ་ཙམ་དུ་མ་ཟད། ཆོས་པ་ཚད་ལྡན་ཡིན་རྒྱུ་བའི་ཁག་ཁུར་མཛད་པ་རྣམས་ཀྱིས་ཀྱང༌། དུག་ལྔ་ལམ་སློང་འདི་ནི་ཤིན་ཏུ་དཀའ་བར་འདུག་སྟེ། དེ་ནི་སྔོན་བཤད་ལྟར་ལགས། ཁྱད་པར་དུ་སྒོམ་ཆེན་དུ་ཁས་ལེན་པ་དང་སྒྲུབ་པའི་ཁག་ཁུར་མཛད་པ་རྣམས་ཀྱིས་ཀྱང་སྒོམ་གསར་གྱིས་ཕ་ཡུལ་བློས་གཏོང་བ་དང༌། སྒོམ་རྙིང་གིས་ཨ་ཁྲད་ཆུ་རྡུང་ཟེར་བ་ཤིན་ཏུ་བདེན་པས། དང་པོ་ཙ་ན་བློས་བཏང་འདྲ་ཞིག་མཛད་ཀྱང་སྒོམ་རྙིང་དུ་སོང་བཞིན་འཛིན་པ་ཇེ་ཆེ།
ཞེན་པ་ཇེ་དམ། མི་དགོས་དགུ་དགོས། མི་གསོག་དགུ་གསོག ། འཇིག་རྟེན་ཕལ་པ་དང་ཁྱད་མེད་པར་ཡོང་འདུག་པ་ནི་མཚང་དང་སྐྱོན་ཤིན་ཏུ་ཆེ་བ་དང༌། གཞན་ཡང་གལ་ཏེ་རང་གཤིས་ངན་གྱོང་ལྟ་བུ་ཞིག་ཡིན་ན་དེས་ནི་ཇི་ཙམ་བསྒོམས་ཀྱང་འབྲལ་རྒྱུ་མེད་པའི་རྒྱུད་ཇེ་གྱོང་ཇེ་ངན་ཇེ་སྡུག ། སྒོམ་ངན་པ་གཅིག་ལས་གཤིས་བཟང་དགའ། ཟེར་བ་དེ་ཡང་བདེན་པ་འདྲ་མོད། སྒོམ་ཆེན་ཡིན་བཞིན་དུ་རུ་ཇེ་ང༌། ཀོ་ལོང་རྣམ་རྟོག་ཇེ་ཚ་ལ་འགྲོ་བའང་མང༌། དེ་ཡང་སྐྱོན་མཚང་ཆེ་བ་དེས་རིགས་འགྲེས།
གཏི་མུག་ཇེ་ཆེ། སྙོམ་ལས་ལེ་ལོ་བག་མེད་དང༌། ཕྲག་དོག་ཇེ་རགས། ང་རྒྱལ་ནི་ལོ་གཅིག་ཟླ་གཅིག་ཙམ་གྱི་མཚམས་ལ་སྡུག་སྒུར་བྱས་ཀྱང་དེ་ཚོད་ཀྱིས་ང་རྒྱལ། སེམས་ཉམས་ཅུང་ཟད་ཅིག་ཡོད་ཀྱང་ང་རྒྱལ་དེ་བས་ཆེ་ཙམ་རེ་བྱེད་ཅིང་མཛད་པ་སོགས་ཡོད་འདུག་ལ། དེ་ལྟ་བུའི་སྐྱོན་དེ་རྣམས་རང་གིས་བརྟག་དཔྱད་མི་ཡོང༌། སྐྱོན་ངོས་མི་ཟིན། སྤོང་སེམས་དྲན་མི་ཐུབ་པས་རང་གི་སྐྱོན་དེར་བག་མེད་ཅིང༌། སེམས་མ་ཡེངས་པ་འདྲ་ཙམ་ཞིག་ཡོད་པ་དེས་ཆོག་པ་འདྲ་མོ་ལས། དེ་རྟོག་ཚོགས་ཉོན་མོངས་དང་བསྲེ་བའི་ལམ་ཁྱེར་མི་ཡོང་བ་སྟེ།
རང་ཉིད་ཆོས་པར་ཁས་ལེན་སྒོམ་ཆེན་གྱི་ཁག་ཁུར་བྱེད་པ་ཡིན་པ་ལ། ཐུགས་གཤིས་དེ་དང་མཛད་སྤྱོད་དེ་སྐྱེ་བོ་ཐ་མལ་པ་དང་ཁྱད་མེད་པ་དེ་འདྲའང་ཡོང་འདུག་པས། དེ་ནི་འདི་ལྟ་བུའི་དུག་ལྔ་ལམ་ཁྱེར་མ་བྱུང་བས་ལེན་པ་ཡིན་པས་སྐྱོན་དང་མཚང་ཆེ་བ་དེ་འདྲ་མིན་པའི་ལམ་ཁྱེར་གལ་ཆེ། དེ་ལ་སྐྱེ་བོ་ཐ་མལ་པ་རྣམས་ཉོན་མོངས་ཀྱིས་ལས་གསོགས་པ་ཐ་མལ་པ་ཡིན་གཤིས་ཁག་མེད་ལ་མཚང་ཆུང༌། རང་རེ་ཆོས་བྱེད་པ་སྤྱི་དང་ལྷག་ཏུ་ཉམས་ལེན་པ་རྣམས་ཀྱིས་ཉོན་མོངས་འཛིན་པའི་དབང་དུ་སོང་ན་ཆོས་ཀྱི་དགོས་པ་སྟོར་བས་སྐྱོན་ཆེ། མཚང་ཆེ། ངོ་ཚ་ཀ་ཁྲེལ་བ་ལ། དེ་ལྟར་མ་སོང་བ་ཙམ་རེ་དགོས་པ་ལགས། དེ་ཡང༌། བསྒོམས་རྟགས་ཉོན་མོངས་ཆུང་བ་ཡིན། །
མཁས་རྟགས་སྡིག་ལ་འཛེམ་པ་ཡིན། ། ཞེས་གསུངས། དེའང་རང་རེ་ཚོས་མཁས་ན་མཁས་རྟགས་ལས་རྒྱུ་འབྲས་ཤེས་པས་སྡིག་ལ་འཛེམ་པ་དང༌། ཆོས་བསྒོམས་ན་བསྒོམས་རྟགས་ཉོན་མོངས་ཤས་ཆུང་བ་ཞིག་ལོས་དགོས་པས། དེ་མ་བྱུང་ཕྱིན་ཁས་ལེན་མཐོ་ལ་ལག་ལེན་ཞན་པ། ང་རྒྱལ་ཆེ་ལ་བྱེད་རྒྱུ་ངན་པ་དེ་འདྲས་ཅི་ཞིག་བཏུབ། འདི་རིགས་ལ་ཐུགས་བསམ་རེ་ཞིག་དགོས། དེ་ཡང་རང་རང་གི་བསམ་པ་སྦྱོར་བ་ཐམས་ཅད་ཆོས་མིན་བྱེད་སྲིད་པས་ཆོས་དང་མཐུན་མི་མཐུན་ལམ་དུ་འགྲོ་མི་འགྲོ་སོགས་ཡང་ནས་ཡང་དུ་བརྟག་དགོས་ཏེ། ལུང་འདྲེན་ནི། རྒྱལ་སྲས་ཐོགས་མེད་རིན་པོ་ཆེས།
རང་གི་སྐྱོན་ལ་རང་གིས་མ་བརྟགས་ན། ། ཆོས་པའི་གཟུགས་ཀྱིས་ཆོས་མིན་བྱེད་སྲིད་པས། ། དུས་རྣམས་ཀུན་ཏུ་རང་གི་འཁྲུལ་པ་ལ། ། བརྟགས་ནས་སྤོང་བ་རྒྱལ་སྲས་ལག་ལེན་ཡིན། ། ཞེས་གསུངས། དེ་ལྟར་རང་ཉིད་བསམ་སྦྱོར་བག་མེད་བསམ་མེད་བརྟག་དཔྱད་ཞིབ་པ་ཅི་ཡང་མེད་པར་རི་བོ་གསེར་བསྒོམ་དུ་མ་སོང་བའི། གང་ཞིག་རང་གི་བསམ་པ་སྦྱོར་བ་བྱ་སྤྱོད་རྣམ་འགྱུར་ཐམས་ཅད་ཆོས་དང་མཐུན་མི་མཐུན། ཚེ་འདིའི་ཕྱོགས་འཇིག་རྟེན་སྣང་ཤས་སུ་སོང་མ་སོང༌། རྣམ་པར་དག་པ་བྱང་ཆུབ་ལམ་དུ་འགྲོ་མི་འགྲོ་སོགས་ཁ་ནང་དུ་ལོག་མཛུབ་མོ་རང་ལ་བསྟན་ཏེ་ལེགས་པར་དཔྱད་དགོས། དེ་ལ་ངེད་རང་རྣམས་ཀྱིས་གཞན་གྱི་སྐྱོན་ལ་བརྟག་པའི་མིག་གསལ་བློ་རྣོ་བརྟག་དཔྱད་ཞིབ་ཀྱང༌།
རག་གི་སྐྱོན་དེ་རང་གིས་དཔྱད་པ་དང་བརྟག་དགོས་པ་མི་དྲན་ལ་རང་ས་དེ་སྐྱོན་མེད་དུ་འཇོག་བག་མེད་དུ་ལུས་པ་མང་བ་དེ་འདྲ་མ་ཡིན་པའི། ། མི་ལ་ལྟ་བའི་མིག་ཡོད་ཀྱང༌། ། རང་ལ་ལྟ་བའི་མེ་ལོང་དགོས། ། ཟེར་བ་དེ་བཞིན་རང་གིས་རང་ལ་དཔྱད་པ་གལ་ཆེ། དེ་ཡང་རང་གི་བསམ་པ་རྣམ་པར་དག ། སྦྱོར་བ་ཆོས་དང་མཐུན། ཅི་བྱེད་ལམ་དུ་འགྲོ་བ་ཞིག་འདུག་ན་དེ་ལ་དགའ་བ་བསྒོམ། དེ་ལྟར་ཆོས་དང་མཐུན་པ་དེ་བླ་མ་དང་ཆོས་ཀྱི་བཀའ་དྲིན་དུ་བསམ་པའི་མོས་གུས་ཀྱི་བློ་གསལ་འདེབས། དགེ་བ་གོང་འཕེལ་གྱི་འདུན་སྨོན་བྱ། གལ་ཏེ་བསམ་པ་ཚེ་འདིའི་སྣང་ཤེས་དང་འདྲེས།
ཉོན་མོངས་དུག་ལྔའི་རྟོག་པའི་རྗེས་སུ་འབྲང༌། ལག་ལེན་སྡིག་པ་དང་ཉེས་ལྟུང་གི་ཕྱོགས་སུ་ལྷུང༌། ཅི་བྱེད་འཁོར་བའི་གཡོས་སྦྱོར་དུ་འདུག་ན། དེ་ལ་རང་གིས་རང་ལ་ཞེ་ཁྲེལ་འདེབས་སྨ་དབབ་སྐྱོན་མཚང་ངོས་བཟུང༌། ཉེས་ལྟུང་ལ་འགྱོད་པས་བཤགས་པ་དང༌། སྤོང་སེམས་བརྟེན་པའི་ཞེ་དམ་བཅའ། ཕྱིན་ཆད་ཀྱི་སྡོམ་སེམས་བཟུང༌། སྐྱོན་གང་འདུག་པ་དེ་ཡུལ་ནས་འདོན་པའི་ཞེ་བཅད་བྱ། འཛིན་པའི་རྟོད་ཕུར་ཕུད། བློ་ལ་ཡར་སྐྱེད་འདོན།
དེ་ལ་བདག་ལྟ་བུར་ཆག་བཞག་ནའང༌། འདི་ལྟར་ཆོས་མི་ལ་བཤད་དེ། དོན་རང་རྩ་ནས་འཆུག་པ། རྒྱུ་ནོར་ཟོག་ཟས་དཀོར་རྫས་ལ་ཚོད་མེད་བག་མེད། ལེན་སྟོབས་ནི་གཞན་གང་ལས་ཀྱང་ཆེ། གསོག་ལུགས་ནི་འཇིག་རྟེན་པ་དང་འདྲ་བ་སོགས་རང་ས་ནས་ཡིན་རུང་འདི་རྣམས་ལམ་ཁྱེར་དཀའ་བ་འདྲ་མོ་ཉིད་ནའང༌། དེ་ལ་རང་གི་ངོས་ནས་ཚེ་འདི་བློས་བཏང་རུང་མི་ཐོང་བའི་འཛིན་པ་ཆེ་ཤོས་རང་ནི་མེད་པ་འདྲ་ཞིག་ཡིན་ཀྱང༌། ད་ལྟ་འཕྲལ་གྱི་བསྟན་པའི་ལྷག་བསམ། བླ་མ་དཀོན་མཆོག་གི་ཞབས་ཏོག ། དགེ་འདུན་གྱི་འཛིན་སྐྱོང༌།
གཞན་ཕན་གྱི་འགྲོ་འདུག་དགེ་རྩ་ཚོགས་གསོག་རྟེན་སོགས་ལ་དཀོར་རྫས་མ་བླངས་ཀྱང་དོན་མེད་ལ། བླངས་པ་དེ་ག་རང་ཚགས་མ་བྱས་ན་ཆུད་ཟོས་སྦྱིན་པར་མི་ཐེ་བའི་དོན་མེད་ཞིག་ལས་མི་ཡོང་ཕྱིར། འདི་རིགས་དགོས་པ་ཐབས་ཆག་ལྟ་བུའི་བློས་ཆེད་དུ་མ་བཏང་ལ། རང་ངོས་ནས་གང་ཅི་ལའང་རང་ནོམ་བདག་ནོམ་གྱི་འཛིན་པ་ནི་གཅིག་ལའང་མི་བྱེད་པའི་རྩིས་ཙམ་ཡིན། གང་ཞིག་བསྟན་འཛིན་གྱི་སྐྱེས་བུ་དམ་པ་རྣམས་ཀྱིས་བསྟན་པའི་དོན་དང་སེམས་ཅན་གྱི་དོན་དུ་ཕུན་སུམ་ཚོགས་པའི་དཔལ་ལ་སྤྱོད་པར་མཛད་པ་ནི། རྗེས་སུ་ཡི་རང་ཞིང་སངས་རྒྱས་འཕགས་པའི་རྣམ་ཐར་བཟང་པོ་གཞན་དོན་ལེགས་མཛད་ཅི་ནས་ཀྱང་དགོས་པ་གལ་དུ་ཆེ་བ་ཡིན་པས་དེ་ལྟར་རྣམ་དབྱེ་ཕྱེད་དགོས་པའོ། ། གསུམ་པ་རྐྱེན་བདེ་སྡུག་བཟང་ངན་ལམ་དུ་ཁྱེར་བའི་ཚུལ་བཤད་པ་ནི། དེ་ཡང་རྐྱེན་བཟང་ངན་བདེ་སྡུག་དགེ་སྦྱོར་ཐོག་ཏུ་ལམ་དུ་ཁྱེར་བ་ཕུན་སུམ་ཚོགས་པའི་རྟེན་འབྲེལ་བྱང་ཆུབ་ཐོབ་པའི་ས་བོན་ཡིན་པས་གཏན་ནས་མེད་ཐབས་མེད་པ་ཡིན་ལ། དེའང་བཟང་ངན་རྐྱེན་སོགས་སྒོམ་དང་འདྲེས་དང་མི་འདྲེས་ནི། རང་གི་ཤེས་རྒྱུད་གཙོ་ཆེ་སྟེ།
དེ་ཡང་འགའ་རེ་ཞིག་བཟང་རྐྱེན་དང་འདྲེས་སླ་ལ། ངན་རྐྱེན་དང་འདྲེས་དཀའ་བ། ལྟོ་འགྲངས་ཉི་མས་གྲོས་དུས་ཆོས་པའི་གཟུགས། ། རྐྱེན་ངན་སྡུག་བསྔལ་བྱུང་ཚེ་ཐ་མལ་པ། ། ཞེས་གསུངས་པ་བཞིན། རང་སོས་དལ་ཉམས་དགའ་བདེ་ཞིང་སྐྱིད་པའི་དུས་ཉམས་ལེན་ཀྱང་དྲན་པས་སྐྱོང་རྒྱུ་ཡོད་པ་འདྲ་ཞིག་ལ། དེ་མིན་ལུས་ལ་ན་ཚ་སེམས་ལ་སྡུག་བསྔལ། མི་འདོད་པའི་རྐྱེན་ལ་སོགས་ངན་རྐྱེན་བྱུང་དུས་ནས་དེ་དང་མི་འདྲེས་པའི་ངན་རྐྱེན་དེ་རང་གི་དབང་དུ་འཆོར། རང་ཉིད་སྡུག་ཡུས་ཅི་དྲག་གང་དྲག་ལ་རྒྱུ་བ་དེ་འདྲར་ཡོང་བ་དང༌། ཡང་འགའ་རེ་ཞིག་ངན་རྐྱེན་དང་འདྲེས་སླ།
བཟང་རྐྱེན་དང་འདྲེས་དཀའ་བ་སྟེ། རྗེ་གོང་མ་རྣམས་ཀྱིས། སྡུག་དུས་ཆོས་མིན་པ་བསྙབས་ས་མེད། ། སྐྱིད་དུས་དྲན་པ་དཀའ་མོར་གདའ། ། ཞེས་གསུངས་པ་བཞིན་ལས། རྐྱེན་ངན་ལུས་ལ་ན་ཚ། སེམས་ལ་སྡུག་བསྔལ་མི་འདོད་པའི་རྐྱེན་སོགས་བྱུང་དུས། སྒོམ་སྟོར་རྐྱེན་གྱིས་ཚོལ། ། ཞེས་གསུངས་པ་ལྟར། རྐྱེན་དེས་བརྗེད་གསོས་དྲན་སློང་འདྲ་ཞིག་བྱས་པས་རང་ཡང་ངེས་འབྱུང་སྐྱོ་ཤས་དང་དྲན་པ་མ་ཡེངས་པ་སོགས་ཡོང་བས་ངན་རྐྱེན་དེ་སྐབས་དྲན་པས་ཟིན་སླ་ལ།
དེ་མིན་བཟང་རྐྱེན་བདེ་དལ་སོས་བདེ་ཉམས་དགའ། རང་བཞིན་གྱི་དུས་སུ་ནི། རང་གར་སྐྱིད་འདོད་སོས་དལ་ལེ་ལོ་སྙོམ་ལས་དགའ་སེམས་བྲོད་སྣང་དེ་ཀའི་དབང་དུ་འགྲོ་བ་ལས། ངེས་འབྱུང་སྐྱོ་ཤས་ཀྱང་མི་ཡོང་ཞིང༌། དྲན་པ་དེ་སྐབས་དྲན་དཀའ་ལ། དྲན་ཐོག་ཏུ་བཟང་རྐྱེན་དེ་ལམ་དུ་མི་སློང་བ་སོགས་སྣ་ཚོགས་ཡོང་བར་འདུག་སྟེ། དེ་ལྟར་འགའ་རེ་བཟང་རྐྱེན་དང་འདྲེས་སླ། ངན་རྐྱེན་མི་ཐུབ། འགའ་རེ་ངན་རྐྱེན་དང་འདྲེས་སླ། བཟང་རྐྱེན་དེ་དབང་དུ་ཤོར་བ་སོགས་རིགས་མི་གཅིག་པ་མང་པོ་ཡོང་འདུག་པ་ལ།
དེ་ལྟར་རང་གིས་རང་ལ་བརྟག་ཅིང་དཔྱད་ནས། རྐྱེན་བཟང་ངན་གང་དང་མི་འདྲེས་པའི། རྐྱེན་སུ་མི་ཐུབ་པ་དེ་དང་པོ་ནས་ངོས་བཟུང་ནས་རྒྱུན་དུ་བག་ཡོད་དང༌། རྐྱེན་དེ་ཐོག་ཆེད་དུ་རོ་སྙོམས་པའི་དྲན་ཐོག་ཏུ་ལམ་དུ་ཁྱེར་བ་གལ་ཆེ། དེའང་རྐྱེན་དེ་དང་བསྲེ་བ་འདི་དག་ལའང༌། དང་པོ་ནས་དཔེར་བགྱིས་ན། ཆུ་མ་བྱུང་གོང་ནས་རག་རྒྱབ་དགོས་ཏེ། སྔ་ཆིས་ཀྱིས་ཆུ་ཡོང་ཁར་རག་མ་བརྒྱབས་ན། ཆུ་བྱུང་བ་དང་རག་བརྒྱབས་ཀྱང་རྒྱབ་ལོངས་མེད་པར་ཆུ་རང་དབང་ཆེར་འགྲོ་བའི་དཔེ་ལྟར་རང་རེ་ལས་དང་པོ་པ་རྣམས་ཀྱིས་ཀྱང་རྐྱེན་བཟང་ངན་འདི་རྣམས་མ་བྱུང་གོང་ནས་རྐྱེན་དེ་རྣམས་དང་བསྲེ་དགོས། རྐྱེན་དང་བསྲེ་བ་གལ་ཆེ།
ཆོས་པའི་ཕོ་ཤན་ཐམས་ཅད་རྐྱེན་གྱིས་འབྱེད་པས་ན། རྐྱེན་དང་ཉམས་ལེན་མི་བསྲེ་བའི་ཐབས་མེད་བསམ་པའི་གོ་བ་བག་ཡོད། འདུན་པ་གོ་ཆ་ལྟ་བུ་དེ་བཞིན་དུས་རྣམས་ཀུན་ཏུ་མི་བརྗེད་པ་ཡང་ནས་ཡང་དུ་བྱེད་དགོས་ལ། དེ་ལྟར་དང་པོ་ནས་རྐྱེན་ཐོག་ཏུ་བསྲེ་བའི་འདུན་པ་བག་ཡོད་དགོས། དེ་བཞིན་ཡང་ཡང་བྱས་པ་དེ་ལ་རང་བློ་གོམས་པ་དང༌། ཆུ་མ་བྱུང་གོང་ནས་རག་བརྒྱབས་ཚར་བ་དང་འདྲ་བའི། དངོས་གཞིའི་རྐྱེན་དེ་བྱུང་དུས་སྔོན་ནས་བག་ཡོད་དེའི་དབང་གིས་ངོས་ཟིན་སླ་ལ། ངོས་ཟིན་ནས་ཀྱང་སྔོན་གྱི་རྐྱེན་དང་བསྲེ་དགོས་བསམ་པའི་འདུན་པ་ལ་གོམས་སེམས་དེས། རྐྱེན་དེའང་ཐུབ་སླ་བ་འབྱུང་བ་ཡིན་པས། དང་པོ་ནས་རྐྱེན་བཟང་ངན་ཐམས་ཅད་དང་བསྲེ་དགོས་བསམ་པའི་བག་ཡོད་འདུན་པ་འདི་ཀ་རང་རྒྱུན་ལྡན་བརྟེན་པ་གལ་ཆེ།
དེ་མིན་རྒྱུན་ལྡན་བག་ཡོད་འདུན་པ་དེ་བཞིན་མ་བྱས་ཚེ། ཆུ་མ་བྱུང་གོང་ནས་རག་མ་བརྒྱབས་པ་དང་འདྲ་བའི་རྐྱེན་བཟང་ངན་དེ་རྣམས་ལ་དང་པོ་ནས་བག་ཡོད་ཞིག་མེད་ན་ངོས་ཟིན་དཀའ་ལ། གལ་ཏེ་ཐང་རེ་ཐང་གཉིས་རབ་རིབ་ཅིག་ངོས་ཟིན་ཀྱང༌། རང་རེ་རྣམས་ནི་ཆགས་སྡང་སོགས་མི་དགེ་བའི་རྟོག་པ་དང༌། རྐྱེན་དེ་རྣམས་ལ་ནི་ཚེ་རབས་འཁོར་བ་ཐོག་མེད་ནས་གོམས་ཤིང་འདྲིས། དེའི་གཉེན་པོ་དྲན་པ་དང༌། འདུན་པ་འདི་ཉིད་ནི་སྔར་ཡང་མ་གོམས། ད་ལྟར་ཡང་རང་གི་བརྩོན་པས་མ་སྦྱངས་པས། རྐྱེན་དེ་ཁོ་རང་ཁ་ཡན་རྐྱེན་ཐོག་དེ་རང་ཤུགས་དང་རང་དབང་ཆེ་བར་འགྲོ་བ་ལས། རྐྱེན་དེ་དྲན་པས་ཐུལ་དཀའ་བ་ཉིད་ཡིན་པས།
དེ་འདྲར་མ་སོང་བའི་དང་པོ་ནས་བག་ཡོད་དང་གོ་ཆ་སོགས་བྱེད་པ་གལ་ཆེ་སྟེ། དེའང་རྐྱེན་བཟང་ངན་དེ་རྣམས་དང་བསྲེ་དགོས་བསམ་པའི་བག་ཡོད་ཞིག་རང་གི་སེམས་ལ་རྒྱུན་ལྡན་དུ་མེད་ན། སྐྱེ་བོ་ཐ་མལ་པ་རང་དང་འདྲ་བའི་རྐྱེན་དེ་རྣམས་ངོས་མི་ཟིན་པས། རྐྱེན་དེ་རྣམས་ཁ་ཡན་ནག་པོའི་རང་བཞིན་ཡིན། རྐྱེན་བཟང་ངན་དེ་དག་གི་དབང་དུ་སྐད་ཅིག་ཀྱང་མི་གཏོང་བསམ་པའི་སྙིང་སྟོབས་ཀྱི་གོ་ཆ་ཞིག་མེད་ན། རྐྱེན་རེ་གཉིས་ངོས་ཟིན་ཀྱང་རང་དབང་དུ་མི་འདུ་བས་རྐྱེན་དབང་དུ་ཤོར་བ་ཤས་ཆེ་སྟེ་དེའང་དྲན་པ་དེ་ཐང་གཅིག་ཐང་གཉིས་ལ་སོགས་རྐྱེན་དབང་ཏུ་ཤོར་ན་ངན་པ་རྐྱག་ལོང་ཤོར་བ་ལྟ་བུའམ། རྟ་རྒོད་བཏུལ་འཁྲེབ་ལ་ཤོར་བ་ལྟ་བུས་སླར་ཐུལ་དཀའ་བས་ན། ། ངོས་ཟིན་བཞིན་དེའི་དབང་དུ་མི་གཏོང་བར་རང་ཐོག་ཏུ་དྲན་པའི་གཉེན་པོ་དྲག་ཏུ་བརྟེན་ནས་རང་ཐོག་ཏུ་འཇོག་ཅིང་ལམ་དུ་ཁྱེར་བ་གལ་ཆེ། ལམ་དུ་ཁྱེར་ཚུལ་འདིར་མདོར་བསྡུས་ནི། གསུང་ངག་རིན་པོ་ཆེ་བཞི་སྒྲོམ་ལྟར་ཕྱག་ལེན་དུ་བསྟར་བ་མཆོག་ཏུ་ལེགས།
དེའང་བདེ་སྡུག་ལེགས་ཉེས་ལམ་ཁྱེར་བཞི་ལས། ། དང་པོ་བདེ་བ་ལམ་ཁྱེར་ནི། གནས་སྐབས་སུ་སྡུག་བསྔལ་མེད་ཅིང༌། རྐྱེན་བཟང་དགྲ་ཐུལ་ཞིང་དབང་དུ་འདུས་པ། གཉེན་བྱམས་པ། མི་ནོར་ཟས་གོས་འཛོམ་པ། མི་གཞན་གྱིས་བསྟོད་བཀུར་སྙན་གྲགས་སོགས་ཅི་བསམ་འགྲུབ་པའི་བདེ་སྐྱིད་མང་པོ་བྱུང་ཡང༌། དེ་ལ་དགའ་ཆགས་ཞེན་པའི་དབང་དུ་བཏང་ན། དགེ་བ་བསོད་ནམས་ཐམས་ཅད་སྟོར་བས། དེ་ལྟར་མིན་པའི་སྐྱིད་པའི་དུས་ཀྱང་དེར་ཆགས་ཞེན་གྱི་དབང་དུ་མི་གཏོང་བར་ངོས་བཟུང༌།
ད་ལྟ་བདེ་ཞིང་སྐྱིད་པ་ཚེ་སྔོན་དགེ་བ་བྱས་པའི་འབྲས་བུ་དང༌། བླ་མ་དཀོན་མཆོག་གི་བཀའ་དྲིན་དུ་བསམ། མོས་གུས་ཀྱི་གསོས་སུ་བཏབ། དེ་མིན་གཞན་གྱི་རྐྱེན་རང་གི་ཕོ་སྒོ་སོགས་སུ་མི་འཛིན། བདེ་སྐྱིད་ལོངས་སྤྱོད་ཐམས་ཅད་བླ་མ་དཀོན་མཆོག་ལ་ཕུལ་བར་དམིགས་ཤིང༌། དངོས་སུའང་མཆོད་སྦྱིན་བྱེད། སྔོན་དགེ་བའི་འབྲས་བུས་ད་ལྟ་བདེ་སྐྱིད་བྱུང་བ་དང༌། ད་ཡང་དགེ་བ་བྱེད་ནས་རྗེས་སུ་བདེ་སྐྱིད་འོང་བར་བྱེད་བསམ་པའི་རྒྱུ་འབྲས་ལ་ཡིད་ཆེས་ཀྱི་ངོས་ནས་ལག་ལེན་དགེ་བ་སྒྲུབ་ཅིང༌། བདེ་ཞིང་སྐྱིད་པར་དགའ་བ་དང་ཆགས་ཞིང་ཞེན་པའི་བློ་སྐྱེས་ན་དྲན་པས་ངོས་བཟུང༌། རང་གཤིས་ཐོག་ཏུ་བཞག་རང་ངོ་སྐྱོང༌།
ཚེ་འདིར་སྣང་བདེ་སྐྱིད་ཕུན་ཚོགས་ཐམས་ཅད་ཀྱང་སྙིང་པོ་མེད་པ་རྨི་ལམ་སྒྱུ་མ་ལྟ་བུར་ཤེས་པར་བྱ་བ་རྒྱུན་དུ་བསླབ། རྗེས་སུ་བླ་མ་དཀོན་མཆོག་ལ་གསོལ་བ་རྩེ་གཅིག་ཏུ་གདབ། བདག་གིས་ཆགས་ཞེན་ལམ་དུ་བཏང་བའི་དགེ་བས་བདག་སོགས་སེམས་ཅན་ཐམས་ཅད་གནས་སྐབས་སྔོན་གྱི་བསོད་ནམས་མི་འཛད་ཅིང་བསོད་ནམས་འཕེལ་བས་དུས་རྣམས་ཀུན་ཏུ་བདེ་སྐྱིད་ཕུན་སུམ་ཚོགས་པ་དང་མཐར་ཐུག་བདེ་ཆེན་སངས་རྒྱས་ཐོབ་པར་ཤོག ། བསམ་པའི་སྨོན་ལམ་ལ་འབད། དེ་ལྟར་བྱས་ན་ཕན་ཡོན་དགོས་ཆེད་རྟེན་འབྲེལ་ཆེན་པོ་སྣ་ཚོགས་པ་ཡོད་ལ་སྔོན་གྱི་དགེ་བ་མི་འཛད་ཅིང་གོང་དུ་འཕེལ་འགྲོ་བས་མཆོག་གི་དངོས་གྲུབ་ཀྱི་རྒྱུའི་གཙོ་བོར་གྲུབ། དེ་མིན་སྐྱིད་དུས་དེ་དབང་དུ་བཏང་འཛིན་ཞེན་རང་ག་མར་བསྐྱེད་དགེ་བ་ལམ་སློང་མ་བྱས་ན། སྔོན་གྱི་བསོད་ནམས་ཆུ་བཅད་པ་ལྟར་དུ་འཛད། ཕྱིན་ཆད་བསོད་ནམས་མི་འཕེལ་བས་ཚེ་འདིའི་བདེ་སྐྱིད་ཀྱང་མེད་པར་འགྱུར་ན་བྱང་ཆུབ་ནི་གང་ནས་ཐོབ། དེ་འདྲར་མ་སོང་བའི་སྐྱིད་པའི་དུས་ཀྱང་དེའི་དབང་དུ་མི་གཏོང་ཞེན་ཆགས་ཀྱི་རྟོག་པ་དྲན་པས་ངོས་བཟུང་ནས། དོན་ཡིན་བཞིན་བསམས་ནས་གང་ཡང་ངོ་ཤེས་དང་མ་བྲལ་བར་བྱེད།
རྗེས་སུ་གསོལ་འདེབས་སྨོན་ལམ་གྱིས་དགེ་བ་ཤིན་ཏུ་རྒྱ་ཆེ་བ་དང་བྱང་ཆུབ་ལམ་དུ་བསྒྱུར་བ་དེ་སོགས་ལ་བརྩོན་པར་བྱེད་དགོས། ། གཉིས་པ་སྡུག་བསྔལ་ལམ་ཁྱེར་ནི། རང་ལ་ཕྱི་རུ་དགྲ་སྡང་བས་འཚེ་བ། གཉེན་བྱམས་པས་བསྐྱུར་བ། མི་ཤི་བ། ནོར་ཟད་པ། ཟས་གོས་དབུལ་བ། གཞན་གྱིས་བརྙས་ཆོས། ཁ་གཏོང་བ། བརྡུང་བཏགས་ཕོག་པ།
ཁྲིམས་ལ་ཐུག་པ། ལྷ་འདྲེའི་བར་ཆད་ཀྱིས་འཚེ་བ་སོགས། མདོར་ན་ལུས་ཀྱི་ན་ཚ། སེམས་ཀྱི་སྡུག་བསྔལ་མི་འདོད་པ་སྣ་ཚོགས་པ་ཞིག་བྱུང་ན། རྐྱེན་ངན་དེ་ལ་བསྲེ་ལུགས་ནི། རང་ལ་མི་འདོད་པ་ཅི་བྱུང་དེ་ལ་ཆེད་དུ་སེམས་སྡུག་པ་དང་བློ་ཕམ་པ་ཡིད་མུག་སོགས་མི་བྱ། ལམ་དུ་ཁྱེར་ཞིང་བྱང་ཆུབ་ཏུ་རྒྱས་འདེབས་པ་འདི་བཞིན་བསམ་སྟེ། དེ་ཡང༌། རང་ད་ལྟར་མི་བདེ་བ་འདི་རང་གིས་ཚེ་སྔོན་ལས་ངན་སྡིག་པ་བསགས་པའི་རྣམ་སྨིན་ཡིན་ཏེ། རྣམ་སྨིན་དེ་ཡུན་དུ་ལུས་ན་ཇེ་འཕེལ་དུ་འགྲོ་ཞིང་རང་ཕྱི་མར་སྡུག་བསྔལ་ཚན་པོ་ཆེ་བསྐྱེད་པ་ཡིན་པས་ད་ལྟ་ལུས་ཐོག་འདིར་སྨིན་པ་དང༌།
ད་ལྟར་སྨིན་ཞིང་མྱུར་དུ་དག་པ་ནི། བླ་མ་དཀོན་མཆོག་ཆོས་ཀྱི་བཀའ་དྲིན་ཡིན་བསམ་དེ་ལ་དགའ་བ་བསྒོམ། དགྲ་ལ་སྡང་བ། གཉེན་ལ་ཆགས་པ། ཟས་གོས་ནོར་ལ་བརྣབ་སེམས། གཞན་གྱིས་བརྙས་པ་སོགས་ལ་མི་དགའ་བ། ལྷ་འདྲེའི་བར་ཆད་ལ་རེ་དོགས་མི་བྱེད། གལ་སྲིད་རེ་དོགས་ཆགས་སྡང་རྣམ་རྟོག་བྱུང་ན། རང་གི་དྲན་པས་ངོས་ཟིན་པར་བྱས། དེའི་དབང་དུ་མི་གཏོང་བར་དེ་ཀའི་རང་གཤིས་ཐོག་ཏུ་བཞག །
བླ་མ་དཀོན་མཆོག་ལ་ཕུར་ཚུགས་སུ་ཁ་དང་ཚིག་ཙམ་མ་ཡིན་པར་སྙིང་ཁོང་རུས་པའི་གཏིང་ནས་མོས་གུས་ཆེན་པོས་འདི་ཕྱི་བར་དོ་ཐམས་ཅད་དུ་རང་ལ་སྐྱིད་སྡུག་ཅི་བྱུང་ཡང་བློ་ཁྱེད་ཤེས་ཀྱིས་གསོལ་བ་བཏབ། བདག་དང་བདག་ལ་འཚེ་བའི་དགྲ་སོགས་ཀྱིས་ཐོག་དྲང་སེམས་ཅན་ཐམས་ཅད་ཀྱི་ལས་ངན་སྡིག་སྒྲིབ་ཐམས་ཅད་དག་པར་བྱིན་གྱིས་བརླབ་ཏུ་གསོལ། བསམ་པ་དང་ལས་ངན་དག་པའི་སྨོན་ལམ་བཏབ་ནས་བླ་མ་དཀོན་མཆོག་རང་དང་སེམས་ཅན་རྣམས་ལ་བསྟིམ། དེ་ནས་རང་གི་སེམས་ཀྱི་ངོ་བོ་བལྟ། དེ་ལྟར་སེམས་ཀྱི་ངོ་བོ་བལྟ་བའི་དུས་སམ། དེ་མིན་དུས་སྐབས་ནམ་ཡིན་ནའང༌། ། དགྲ་གཉེན་ལ་ཆགས་སྡང༌། རང་ལ་རྐྱེན་ངན་བྱུང་བ་དེར་སྡུག་སེམས་སྐྱོ་ཤས་ཀྱི་རྣམ་རྟོག་བྱུང་ན་དེའི་དབང་དུ་མི་གཏོང༌། དྲན་པས་ངོས་བཟུང་ནས། ཆགས་ཤིང་ཞེན་ན་དེ་ཀའི་ངོ་བོ།
སྡང་ཞིང་འཁྲུག་ན་དེ་ཀའི་ངོ་བོ། སྡུག་ཅིང་སྐྱོ་ན་དེ་ཀའི་ངོ་བོ་བལྟས། ཆགས་སྡང་སྐྱོ་གསུམ་ཇི་ལྟར་བྱུང་ན་དེ་ཀ་ཡེངས་མེད་ཀྱི་འདུན་པས་ངོས་བཟུང༌། དེ་གར་ཉམས་ལེན་གྱི་དངོས་གཞིར་བཅོལ་ནས་རང་སེམས་བསྐྱང༌། དེ་རྗེས་སུ་ལམ་སློང་སྨོན་ལམ་འདེབས་པ་ནི། བདག་གིས་ཆགས་སྡང་སྡུག་བསྔལ་སོགས་ལམ་དུ་ཁྱེར་བ་འདིའི་དགེ་བར་བརྟེན་ནས་བདག་སོགས་དགྲ་བཅས་སེམས་ཅན་ཐམས་ཅད་ཀྱི་དུས་གསུམ་གྱི་ལས་ངན་སྡིག་སྒྲིབ་ཐམས་ཅད་དག་པར་ཤོག ། བསམ་པའི་སྨོན་ལམ་སྙིང་ནས་བཏབ། དེ་ལྟར་འབད་ན་ལམ་དུ་སློང་འགྲོ་ཞིང་འདི་ཕྱི་ཚེ་རབས་ཀུན་ཏུ་ལེགས་པ་ཞིག་འོང༌། དེ་ལྟར་མ་ཡིན་པའི་དུས་རྒྱུན་སོས་དལ་སྐྱིད་དུས་དགེ་སྦྱོར་སྐྱོང་རྒྱུ་ཞིག་དང་པོ་ཡོད་པའི་ཁུལ་འདྲ་ཞིག་བྱེད། རྐྱེན་ངན་གང་རུང་ཞིག་བྱུང་དུས་གར་སོང་མེད་པ་ནས།
སུ་ལས་ཀྱང་ཆགས་སྡང་གདུག་སེམས་ཆེ་བ་གཅིག་བྱས་བསྡད་ན་ཆོས་དགོས་དུས་མ་སླེབས་པ་ཡིན་ཏེ། དེ་ལ་རྒྱལ་སྲས་ཐོགས་མེད་པས། ལྟོ་འགྲངས་ཉི་མས་དྲོས་དུས་ཆོས་པའི་གཟུགས། ། རྐྱེན་ངན་སྡུག་བསྔལ་བྱུང་ཚེ་ཐ་མལ་པ། ། རང་སེམས་ཆོས་དང་འདྲེས་པ་མི་གདའ་ན། ། ཞེས་གསུངས་པ་དེ་ཡོང་བས། དེ་འདྲར་མ་སོང་བའི་རྐྱེན་བྱུང་དུས་ལམ་ཁྱེར་དྲན་པ་གལ་ཆེ། དེའང་རང་ལ་རྐྱེན་དེ་བཞིན་བྱུང་བར་སྡུག་བསྔལ་དུ་མི་བསམ། ལམ་དུ་ཁྱེར་དགོས་དོན་རང་ནི། དེའང་རང་ལ་ཚེ་འདིར་ཕྱི་རོལ་ནས་རྐྱེན་ངན་པ་དང༌།
དེའི་དབང་གིས་ནང་དུ་རང་གི་སེམས་ལ་སྡུག་བསྔལ་སོགས་མི་འདོད་པ་ཡོང༌། འདི་དག་ཐམས་ཅད་ནི་ཚེ་སྔོན་སྡིག་པ་མི་དགེ་བ་བསགས་པའི་མྱོང་བ་རྒྱུ་མཐུན་གྱི་འབྲས་བུ་ཡིན་ལ། དེ་ལ་ལམ་ཁྱེར་མ་བྱུང་ན་རང་བཞིན་སྡུག་བསྔལ་ཁ་ལྷག་ལས་སྒྲིབ་པ་ཆེར་བྱང་མི་ནུས་ཤིང༌། ལམ་ཁྱེར་ཤེས་ན་སྡིག་སྒྲིབ་ཐམས་ཅད་དག་པར་ནུས་པས་ལམ་ཁྱེར་དང་སེམས་བསྐྱེད་སྨོན་ལམ་གལ་ཆེ། དེའང་ཚེ་སྔོན་གྱི་ལས་སྒྲིབ་ཚེ་འདིར་སྨིན་པ་ལ་སྤོང་སེམས་མེད་པའི་དགའ་བ་བསྒོམ་རིགས་པའི་རྒྱུ་མཚན་ནི་འདི་བཞིན་ཡིན་ཏེ། དཔེར་ན་ཉེས་ཅན་གྱི་མི་སྲོག་ལ་འབབ་པའི་ཁྲིམས་ལ་ཐུག་པ་དེ། རྒྱུ་ནོར་དང་ངོ་ཆེན་གྱིས་བསླུས་ནས་སྲོག་ལ་མ་བབས་པར་བརྡུང་ཐག་ཙམ་གྱིས་ཁྲིམས་སངས་པར་བྱུང་ན་དེ་ལ་དགའ་བ་ཆེར་བྱེད་ཅིང་སྤྲོ་སེམས་བྱེད་མོད། དཔེ་དེ་བཞིན་རང་རེ་ཚེ་སྔོན་སྡིག་པ་མི་དགེ་བའི་འབྲས་བུས་ཚེ་ཕྱི་མ་རྣམས་སུ་ངན་སོང་གི་སྡུག་བསྔལ་བཟོད་པར་དཀའ་བ་ཡུན་རིང་པོར་མྱོང་དགོས་པ་དེ་ཉིད། བླ་མ་དཀོན་མཆོག་གི་ཐུགས་རྗེ་དང་ཆོས་ཀྱི་བྱིན་རླབས་ཀྱིས་བསླུས་ནས་ངན་སོང་དུ་མི་འགྲོ་བར་ཚེ་འདིའི་སྡུག་བསྔལ་ཕྲན་བུ་ཙམ་གྱིས་རྣམ་སྨིན་དག་པར་བྱུང་ན། དེ་ནི་ཤིན་ཏུ་ལེགས་པ་ཡིན་ལ།
དེ་ལྟར་ཤེས་པའི་སྤྲོ་སེམས་དང་དགའ་བ་བསྐྱེད་ནས། གཞན་ཡང་རང་གི་ཚེ་རབས་འཁོར་བ་ཐོག་མེད་ཀྱི་ལས་སྒྲིབ་དང༌། ཁམས་གསུམ་མར་གྱུར་སེམས་ཅན་ཐམས་ཅད་ཀྱི་ལས་སྒྲིབ་སྦྱོང་འདུན་གྱི་སེམས་བསྐྱེད་བཟང་པོ་དང་བཅས་ད་ལྟའི་རང་གི་སྡུག་བསྔལ་འདིས་བདག་དང་སེམས་ཅན་ཐམས་ཅད་ཀྱི་སྡུག་བསྔལ་དག་པར་ཤོག ། བསམ་པའི་སྨོན་ལམ་གསོལ་འདེབས་བྱས་ན། བདག་གཞན་གྱི་སྡིག་སྒྲིབ་དག་པའི་ཐབས་མཆོག་ལ་གཞན་གང་ལས་ཀྱང་ཕུལ་དུ་བྱུང་བ་ཡིན་ཏེ། དེས་ན། རྗེ་གོང་མ་རྣམས་ཀྱིས། རྐྱེན་ངན་དགེ་བའི་བཤེས་གཉེན་དང༌། ན་ཚ་སྡིག་སྒྲིབ་གྱི་ཕྱགས་ཤིང་ཡིན། ཞེས་གསུངས་སོ། །
འདི་ལའང་གཏོང་ལེན་གྱི་དམིགས་པ་བསྒོམ་པ་གནད་དུ་ཆེ་སྟེ། དེའང་རང་གི་སྡུག་བསྔལ་གྱི་སྟེང་དུ་ཁམས་གསུམ་གྱི་སེམས་ཅན་ཐམས་ཅད་ཀྱི་སྡུག་བསྔལ་ལས་སྒྲིབ་ཐམས་ཅད་རང་ལ་འདུས། དེ་རྣམས་ཀྱི་སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ། རང་གི་དགེ་ཚོགས་བདེ་བ་ཐམས་ཅད་སེམས་ཅན་རྣམས་ལ་ཕར་བྱིན་པས་དེ་རྣམས་གནས་སྐབས་ཀྱི་བདེ་བ་དང་མཐར་ཐུག་ལེགས་པའི་ལམ་ལ་འགོད་པར་བསམ་པའི་གཏོང་ལེན་དམིགས་པ་ཡང་ཡང་བྱ། དེ་ལྟར་བྱས་ན་ཤིན་ཏུ་དགེ་སྟོབས་ཡོན་ཏན་ཆེ་བར་འབྱུང་བ་ཡིན་ནོ། དེ་ལྟར་རྐྱེན་ངན་ལམ་དུ་སློང་བར་བྱས་ནས། ། གསུམ་པ་ལེགས་པ་ལམ་དུ་སློང་བ་ནི། དེའང་ནང་དུ་དགེ་སེམས་དད་པ། སྙིང་རྗེ། མོས་གུས།
བརྩོན་འགྲུས། ཕན་སེམས། དག་སྣང་སོགས་དང༌། ཚེ་རིང་ནད་མེད་སྒོམ་པ་འཕེལ་བ་དེ་དག་བྱུང་ན། དེའི་དབང་དུ་བཏང་ན་མི་ཡོང་བས། དེ་ཚོ་གང་བྱུང་ངོས་བཟུང་ནས་རང་གི་ངོ་ཐོག་དེར་མཉམ་པར་བཞག་ནས་བལྟ། རྗེས་སུ་བླ་མ་དཀོན་མཆོག་ལ་གསོལ་བ་གདབ། བདག་གིས་དགེ་སེམས་ལམ་དུ་བཏང་བ་འདིའི་མཐུས། བདག་སོགས་སེམས་ཅན་ཐམས་ཅད་གནས་སྐབས་ཆོས་མིན་གྱི་བསམ་པ་མི་སྐྱེ་ཞིང༌། ཆོས་མཐུན་གྱི་བསམ་པ་མ་ལུས་པ་སྐྱེས་ཏེ།
ཆོས་ལམ་དུ་འགྲོ་བ་དང་མཐར་ཐུག་འབྲས་བུ་སངས་རྒྱས་ཐོབ་པར་ཤོག ། སྙམ་པའི་སྨོན་ལམ་བཟང་པོ་བཏབ། དེ་ལྟར་བྱས་ན་དགེ་བ་དེའང་སྟོབས་ཆེ་ལམ་དུ་འགྲོ། བྱང་ཆུབ་ཐོབ་སླ་བ་སོགས་ཕན་ཡོན་མང་དུ་འབྱུང༌། དེ་མིན་དགེ་སེམས་དེའི་དབང་དུ་བཏང་ནས་བཅིངས་ན། སྤྱིར་སྒོམ་རང་ལ་བཟང་རྟོག་ངན་རྟོག་ཁྱད་མེད་ཅིང༌། བཀྱིགས་ན་གསེར་སྐུད་དང་རྩ་ཐག་གང་གིས་བཀྱིགས་ཀྱང་ངོ་བོ་ལ་ཁྱད་མེད་པ་བཞིན་འཆིང་ན་བཟང་ངན་རྟོག་པ་གང་གིས་འཆིངས་ཁྱད་མེད་པས་དེ་ལྟར་ཨ་འཐས་འཛིན་པར་མ་སོང་བར་འཛིན་མེད་རང་གྲོལ་འོང་བའི་གནད་ཟབ་མོ་ངོས་བཟུང་ལམ་གཏོང་སྨོན་ལམ་སོགས་སྔོན་བཞིན་འབད་པ་གལ་ཆེ། ། བཞི་པ་ཉེས་པ་ལམ་ཁྱེར་ནི། ཡང་རྐྱེན་ལ་མ་ལྟོས་པའི་འཆར་སྒོ་མི་ལེགས་པ། གང་ལྟར་བྱས་ཀྱང་མི་བདེ་ཞིང་ཉམས་རྟོགས་མི་འཕེལ་བ།
ཉོན་མོངས་པས་རྒྱུད་དཀྲུགས་ནས་སྙིང་མི་དགའ་བ། བསམ་ཚད་ཐོག་ཏུ་མི་ཁེལ་བ། གྲགས་པ་ངན་པ་སོགས་རྐྱེན་ངན་སྣ་ཚོགས་བྱུང་ན། ཆོས་རྗེ་འབྲུག་པའི་དྲག་སྔགས་ཚིག་གསུམ་གྱིས་ཚར་བཅད། ངག་ནས་བརྗོད་འདིར་སྣང་གི་ལེགས་ཉེས་ཞེན་ཆགས་ཐམས་ཅད་བློས་ལིང་གིས་བསྐྱུར། རེ་དོགས་མི་བྱེད། འཆར་སྒོ་མ་ལེགས་པ་དེ་རང་གི་སྟེང་དུ་མ་བཅོས་པར་གློད་ནས་མ་ཡེངས་ཙམ་དུ་བཞག ། བླ་མ་དཀོན་མཆོག་ལ་གསོལ་བ་དྲག་ཏུ་གདབ། རྐྱེན་སྣང་འདི་ལ་བརྟེན་ནས་བདག་དང་འགྲོ་བའི་ལས་སྒྲིབ་དག་པར་བྱིན་གྱིས་རློབས། བསམ་པ་དང༌།
རྐྱེན་ངན་འདི་དག་གིས་བདག་དང་སེམས་ཅན་ཐམས་ཅད་ཀྱི་སྡུག་བསྔལ་སྡིག་སྒྲིབ་ཐམས་ཅད་དག་པར་ཤོག ། བསམ་པའི་སྨོན་ལམ་བཟང་པོ་གདབ། དེ་བཞིན་བྱས་ན་མཐར་སྐྱོན་རྩ་བྲལ་དུ་རྟོགས། བདེ་ཆེན་དུ་རོ་སྙོམས། རྐྱེན་ཐོག་ཏུ་གདེངས་རྙེད་པའི་གནད་ཁྱད་པར་ཅན་སྒོམ་གྱི་བོགས་འདོན་བླ་ན་མ་མཆིས་པ་འོང་རྒྱུར་འདུག་སྟེ། དེའང་འབྲི་གུང་འཇིག་རྟེན་མགོན་པོས། བདེ་སྐྱིད་ཐམས་ཅད་བླ་མའི་དྲིན་དུ་བསམ། ། བྱས་པ་ཤེས་ན་བདེ་བ་ཆེན་པོ་འཕེལ། ། སྡུག་བསྔལ་བྱུང་ན་སྔོན་གྱི་ལས་སུ་བསམ། ། ལས་ངན་ཟད་ན་སྡུག་བསྔལ་འབྱུང་དོན་མེད། །
ལེགས་པའི་ཕྱོགས་སུ་རྟེན་འབྲེལ་ཟབ་མོ་བསྒྲིགས། ། ཕུན་སུམ་ཚོགས་པ་རང་གིས་བྱས་པས་ཆོག ། མི་ལེགས་པ་ལ་གཉེན་པོས་ལྡོག་བསྒོམ་བྱ། ། ཀུན་རྫོབ་རྫུན་ཕུགས་རྡིབ་པའི་གདམས་ངག་ཡིན། ། ཞེས་གསུངས་པའི་དོན་ཡང་འདི་ཡིན་ཏེ། དེ་ལྟར་རྒྱལ་སྲས་ཐོགས་མེད་པས། བདག་གཞན་སྒྱུ་མའི་ཕུང་པོ་འདི། ། ན་ན་ན་སྟེ་ན་བས་དགའ། ། སྔར་བསགས་ལས་ངན་འཛད་པ་ཡིན། ཆོས་སྤྱོད་ཀྱི་བྱ་བ་སྣ་ཚོགས་པ། །
སྒྲིབ་གཉིས་བྱང་བའི་ཆེད་དུ་ཡིན། ། ན་བ་མེད་ན་དེ་བས་དགའ། ། ལུས་སེམས་བདེ་ན་དགེ་སྦྱོར་འཕེལ། ། མི་ལུས་དོན་ཆེན་བྱེད་པ་ཡང༌། ། སྒོ་གསུམ་དགེ་ལ་སྦྱོར་བ་ཡིན། ། འབྱོར་པ་མེད་ན་མེད་དེ་དགའ། ། བསྲུང་བྲེལ་གྱི་བྱ་བྲེལ་དེ་ལ་མེད། ། འཐབ་རྩོད་ཀྱི་ཁྲོ་འཁྲུགས་ཅི་སྙེད་པ། ། འཛིན་ཆགས་ཀྱི་ནོར་ལས་འབྱུང་བར་ངེས། ། འབྱོར་པ་ཡོད་ན་ཡོད་དེ་དགའ། །
བསོད་ནམས་ཀྱི་དགེ་ཚོགས་སྤེལ་བས་ཆོག ། འཕྲལ་ཕུགས་ཀྱི་ཕན་བདེ་ཇི་སྙེད་པ། ། བསོད་ནམས་ཀྱི་འབྲས་བུ་ཡིན་པར་ངེས། ། མྱུར་དུ་ཤི་ན་ཤི་བས་དགའ། ། རྐྱེན་ངན་གྱིས་བར་དུ་མ་ཆོད་ཅིང༌། ། མཚམས་སྦྱོར་གྱིས་དགེ་སྦྱོར་བཟང་འགྲོགས་པས། ། མ་ནོར་གྱི་ལམ་དུ་ཆུད་པར་ངེས། ། ཡུན་དུ་གསོན་ན་གསོན་པས་དགའ། ། ཉམས་མྱོང་གི་གོ་རྟོགས་བསྐྱེད་པ་ལ། ། གདམས་ངག་གི་རླན་དྲོད་མ་ཡལ་བར། །
ཡུན་དུ་བརྟན་པས་སྨིན་པར་འགྱུར། ། ཞེས་སོགས་མང་དུ་གསུངས། དེ་ལྟར་ལམ་ཁྱེར་འདི་བཞིན་གནད་དུ་བསྣུན་པ་སོགས་གལ་ཤིན་ཏུ་ཆེ་བར་སྣང་ཡང༌། དུས་སྙིགས་མའི་ཆོས་བྱེད་རྣམ་པ་འགའ་རེར་ནི་སྒོམ་པ་ཡིད་ཡུལ་དུའང་མི་འོང༌། རེས་འགའ་ནི་བསྒོམས་ཀྱང་རྐྱེན་དང་མི་བསྲེ་བར་བྱུང་དུས་བསྒོམ། མ་བྱུང་དུས་སྐྱུར་དེ་འདྲ་བྱེད་པ་འདུག་སྟེ། དེས་ནི་ཕན་པ་ཆེར་མི་འབྱུང་འདྲ། ཆོས་ཐམས་ཅད་ཉོན་མོངས་པའི་གཉེན་པོར་གསུངས་ཤིང་རྐྱེན་ཐོག་ཏུ་བསྲེས་ནས་ཐུབ་དགོས་ཏེ། རྗེ་རྒྱ་རས་ཀྱིས། ཆོས་ཤན་རྐྱེན་གྱིས་འབྱེད་པ་ལ། །
རྐྱེན་དང་མི་བསྲེ་བའི་སྙིང་མེད་པོ། ། ཞེས་དང༌། རྗེ་པདྨ་དཀར་པོས། ཕལ་ཆེར་མཁས་བཙུན་བཟང་པོར་མིང་བཏགས་ཀྱང༌། ། རྐྱེན་ངན་གནོད་པའི་དྲུང་དུ་རྩེ་རུམ་རུམ། ། ཞེས་སོ། ། དེ་ཕྱིར་སྒོམ་རྐྱེན་ཐུབ་མཐར་འདོན་དུས་ཀུན་ལག་ལེན་མ་འཛོལ་བ་གལ་ཆེ་སྟེ། རྗེ་རྒོད་ཚང་པས། རང་ཤེས་པ་ལ་གང་གནོད་པའི་སྟེང་དུ་སྒོམ་པ་ཡིན་ཏེ། ན་ན་ན་ཐོག་ཏུ་བསྒོམ།
ལྟོགས་ན་ལྟོགས་ཐོག་ཏུ་བསྒོམ། ། གྲང་ན་གྲང་ཐོག་ཏུ་བསྒོམ། མི་དགའ་ན་མི་དགའ་བའི་ཐོག་ཏུ་བསྒོམས་པས་རྐྱེན་ཐམས་ཅད་སྒོམ་དུ་འཆར་འོང་བ་ཡིན་ཅི་སྟེ་ན་རྐྱེན་སྣང་ཁོ་རང་སེམས་ཡིན་པའི་ཕྱིར་རོ། ། སེམས་ལས་ལོགས་ན་ཆོས་སྐུ་མེད་པའི་ཕྱིར་རོ། ། དེ་ལྟར་བསྒོམས་པས་བོགས་མི་ཡོང་བའི་ཐབས་མེད་པ་ཡིན་གྱིས། སེམས་ཉིད་ངོ་བོ་ཉིད་ཀྱིས་སྟོང་པའི་ཆ་ལ་ཆེད་དུ་བསྒོམ་རྒྱུ་མེད། མི་སྒོམ་པའི་ངང་ལ་མ་ཡེངས་པ་ཞིག་མེད་ཐབས་མེད་པ་ལགས་སོ། ། ཞེས་གསུངས་པ་ལྟར་རོ། ། ཞར་འཕྲོས། ཐེག་པ་ཆེན་པོའི་བློ་སྦྱོང་གི་མན་ངག་སྐྱིད་སྡུག་ལམ་ཁྱེར་པཎ་ཆེན་ཤཱཀྱ་ཤྲཱིའི་ཁྱད་ཆོས་ལས།
སྐྱིད་ན་བདེ་བ་ཚོགས་སུ་བསྔོ། ། ཕན་བདེས་ནམ་མཁའ་གང་བར་ཤོག ། སྡུག་ན་ཀུན་གྱི་སྡུག་བསྔལ་ཁུར། ། བདག་གཞན་སྡིག་སྒྲིབ་དག་པར་ཤོག ། ཅེས་གསུངས་པ་ནི་སྐྱིད་སྡུག་ལམ་ཁྱེར་གཏོང་ལེན་དང་བསྒྲགས་པ་ཤིན་ཏུ་ལེགས་པར་འདུག་པའི་དོན་ཉམས་སུ་ལེན་ན། རང་ལ་བདེ་སྐྱིད་འཛོམ་དགའ་བསམ་པའི་དོན་འགྲུབ་ཕུན་སུམ་ཚོགས་པ་དང༌། ཉམས་དང་རྟོགས་པ་གཞི་མཐོ་ལྟ་བུ་སོགས་ཀྱི་བདེ་སྐྱིད་ཆེ་ཕྲ་ཅི་ལྟ་བུ་བྱུང་ན་དགའ་སྤྲོ་དེའི་དབང་དུ་མ་སོང་བའི་མི་ཆགས་མི་ཞེན་བདེ་སྐྱིད་འདི་བླ་མ་དཀོན་མཆོག་གི་བཀའ་དྲིན་དུ་བསམ། བདག་གི་ལུས་སེམས་བདེ་བ་དང་སྐྱིད་པ་འདི་བླ་མ་རྒྱལ་བ་རྣམས་ཀྱི་སྤྱན་སྔར་མཆོད་སྤྲིན་རྒྱ་མཚོ་ཆེན་པོར་བསྒྱུར་ཏེ་ཚོགས་སུ་བསྔོ་ཞིང་ཕུལ་བས་ཐུགས་ཀྱི་དགྱེས་པ་སྐྱེད། རིགས་དྲུག་སེམས་ཅན་ཀུན་གྱི་སྣང་ངོར་ཕན་བདེའི་དགའ་བས་ནམ་མཁའ་གང་བར་འགྲོ་བ་སེམས་ཅན་དེ་ཀུན་བདེ་སྐྱིད་ཕུན་སུམ་ཚོགས་པར་ཤོག་བསམས་ནས། དེ་ཉིད་དྲན་པའི་རྩིས་འཛིན་པའི་ཞེན་མེད་འཛིན་མེད་ངང་ནས་སྐྱིད་ཐོག་ཏུ་ངོ་བོ་ངོ་ཤེས་དྲན་པས་སྐྱོང༌།
ཡང་རང་ལ་སྡུག་བསྔལ་མི་འདོད་པའི་རྐྱེན་གྱི་དགྲ་གདོན་གྱི་གནོད་འཚེ། ནང་ལུས་ལ་ན་ཚ་སེམས་ལ་སྡུག་བསྔལ་ཅི་བྱུང་ནའང་རེ་དོགས་སྡུག་བསྔལ་གྱི་དབང་དུ་མ་སོང་བའི་ཚེ་སྔོན་གྱི་ལས་ངན་ལུས་ཐོག་འདིར་སྨིན་པ་བླ་མ་དཀོན་མཆོག་གི་བྱིན་རླབས་སུ་ཤེས་པས་དགའ་བ་བསྒོམས་ནས། བདག་གི་ལུས་མི་བདེ་བ་འདི་ལ་བརྟེན་ནས་འགྲོ་བ་སེམས་ཅན་ཀུན་གྱི་ལས་དང་ཉོན་མོངས་ནད་དང་སྡུག་བསྔལ་བདག་ལ་འདུས་ནས། དེ་རྣམས་བདག་གིས་ཁུར་ནུས་ཤིང་དེའི་མཐུས་བདག་གཞན་སེམས་ཅན་ཀུན་གྱི་སྡིག་སྒྲིབ་ཉེས་ལྟུང་བག་ཆགས་ཐམས་ཅད་དག་ཅིང་སྦྱངས་ནུས་པར་ཤོག ། སྙམ་ནས། སྡུག་མཁན་དེ་རང་གི་ངོ་བོའི་སྟེང་དུ་ལྷོད་དེ་གློད་ནས། མ་ཡེངས་ཙམ་དུ་བཞག་པས་སྡུག་བསྔལ་དེ་ཉིད་སྤང་མི་དགོས་པར་ཁོ་རང་གི་ངོ་བོ་བདེ་བ་ཆེན་པོ་རུ་འཆར་བ་ཞིག་ཡོང་བ་ཡིན། དེ་ལྟར་གྱིས་སྐྱིད་སྡུག་ལམ་དུ་ཁྱེར་ཞིང་སྨོན་ཚིག་འདོན་པར་བྱ་བའང་ལེགས་པས་དེ་ལྟར་ངེས་པར་བྱ་དགོས་སོ། ། དེ་རྣམས་ནི་ཕྱག་ཆེན་དངོས་གཞིའི་སྔོན་དུ་འགྲོ་བའི་རིམ་པའི་བསྒོམ་དོན་མདོར་བསྡུས་ཏེ་བཤད་པའོ།། ༈ །།རྩ་བའི་ས་བཅད་གཉིས་པ།
དངོས་གཞི་རང་ལ། དང་པོ་རྩེ་གཅིག་གི་རྣལ་འབྱོར་བཤད་པ། གཉིས་པ་སྤྲོས་བྲལ་གྱི་རྣལ་འབྱོར་བཤད་པ། གསུམ་པ་རོ་གཅིག་གི་རྣལ་འབྱོར་བཤད་པ། བཞི་པ་སྒོམ་མེད་ཀྱི་རྣལ་འབྱོར་བཤད་པ་དང་བཞིའོ། ། དང་པོ་རྩེ་གཅིག་གི་རྣལ་འབྱོར་ལའང་ཞི་གནས་ཀྱིས་ཏིང་ངེ་འཛིན་གྱི་རྩ་བ་བསྒྲུབ་པ། དེ་ཉིད་རྩེ་གཅིག་གི་རྣལ་འབྱོར་གྱི་སྒོ་ནས་སྒོམ་པ་སྟོབས་སུ་སྤེལ་བ་གཉིས་སོ། ། དེའི་དང་པོ་ཞི་གནས་ཀྱིས་ཏིང་ངེ་འཛིན་གྱི་རྩ་བ་བསྒྲུབ་པ་ལའང༌། དང་པོ་སྒོམ་གྱི་རྩ་བ་ཞི་གནས་ཀྱི་ཉམས་ཚོལ་བ་བཤད་པ། གཉིས་པ་དེའི་སྐྱོན་སྤང་བ་བཤད་པ།
གསུམ་པ་རྒྱུ་མཚན་ཉིད་སོ་སོར་བཤད་པ་དང་གསུམ་མོ། ། དེའི་དང་པོ་སྒོམ་གྱི་རྩ་བ་ཞི་གནས་ཀྱི་ཉམས་ཚོལ་བ་ལའང༌། རྟེན་ཅན་དང་རྟེན་མེད་གཉིས་ལས། དང་པོ་རྟེན་ཅན་ལའང་རླུང་མེད་རླུང་ཅན་གཉིས་སོ། ། རླུང་མེད་ལའང་མ་དག་པ་རྡེའུ་ཤིང་བུར་རྟེན་བཅའ་བ་དང༌། དག་པ་དེ་བཞིན་གཤེགས་པའི་སྐུ་གསུང་ཐུགས་ལ་རྟེན་བཅའ་བ་གཉིས་སོ། ། དང་པོ་མ་དག་པ་རྡེའུ་ཤིང་བུར་རྟེན་བཅའ་བ་ནི། དེ་ཡང༌། རྗེ་བཙུན་ཏིལླི་པའི་ཞལ་ནས། ལྟ་སྟངས་སེམས་འཛིན་ཡན་ལག་དུ་མ་ཡིས། །
རིག་པ་ངང་གིས་མི་གནས་བར་དུ་བཟུང༌། ། ཞེས་དང༌། རྗེ་རྒྱ་རས་ཀྱིས། རྟེན་ཅན་རྡེའུ་ཤིང་བུ་དང༌། ཞེས་སོགས་གསུངས་པའི་དོན་ནི། རང་ཉིད་སྔོན་བཞིན་ལུས་གནད་ལེགས་པར་བྱེད་དགོས་ཏེ། ལུས་གནད་མེད་ན་སེམས་རྣལ་དུ་མི་ཕེབས་ཏེ། རྗེ་དུས་གསུམ་མཁྱེན་པས། ཕ་རི་ལ་ལྟ་འདོད་ན་ཚུ་རི་ནས་ལྟོས། སེམས་གནས་པར་འདོད་པས་ལུས་ཀྱི་འཁྲུལ་འཁོར་གཅུན། །
ཞེས་གསུངས། དེ་ལྟར་ལུས་གནད་བྱས་ནས་དང་པོ་བླ་མ་ལ་གསོལ་བ་འདེབས་དགོས་ཏེ། དེའང་མན་ངག་སྤྱི་ཐམས་ཅད་ནས་མོས་གུས་སྒོམ་གྱི་མགོ་བོ། ཞེས་གསུངས་ཏེ། དེའང་བྱམས་པས། རང་བྱུང་རྣམས་ཀྱི་དོན་དམ་ནི། ། དད་པ་ཁོ་ནས་རྟོགས་བྱ་ཡིན། ། ཞེས་གསུངས། དེ་ལྟར་བླ་མ་ལ་གསོལ་བ་འདེབས་ལུགས་ནི། བླ་མ་སྤྱི་བོར་བསྒོམ།
སངས་རྒྱས་དངོས་སུ་བསམ། མ་ནམ་མས་གསོལ་བ་ཚིག་ཙམ་མ་ཡིན་པར་དྲག་ཏུ་བཏབ། ། ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་བྱིན་གྱིས་རློབས། ། ཞེས་དངོས་གྲུབ་ཞུ། བདག་ཉིད་ལ་བསྟིམ། ཐུགས་ཡིད་དབྱེར་མེད་དུ་འདྲེས་པར་བསམ་པའི་ངང་ནས། དམིགས་རྟེན་ནི། མདུན་དུ་རྡེའུ་ཤིང་བུ་གང་ཡང་རུང་བ་ཕྲ་མོ་ཞིག་མིག་གི་ཐད་རང་དང་གཉའ་ཤིང་གང་ཙམ་དུ་བཞག་ལ། དམིགས་རྟེན་དེ་ཁོ་ནར་རྩེ་གཅིག་ཏུ་བལྟ་བར་བྱ་ཞིང༌། དེའང་དམིགས་རྟེན་ལ་ཧ་ཅང་བསྒྲིམ་དྲགས་ན་རྟོག་པའི་འཕྲོ་རྐྱེན་དུ་འགྱུར་བའི་ཕྱིར་རང་བབས་སུ་བཞག་ལ།
དམིགས་རྟེན་འདི་དོན་མིག་ཤེས་དང་དབང་ཤེས་ཡུལ་གཞན་ལ་འཕྲོར་མི་འཇུག་པའི་རྟེན་ཡིན་པས། དེ་ལྟར་བསམ་ལ་མིག་རྡེལ་གྱི་སྟེང་དུ་སེམས་ཀྱི་རང་ངོ་མ་ཡེངས་པར་བརྟེན་ཅིང༌། དེ་ལ་མིག་རྡེལ་ཐོག་ཏུ་ཡེངས་ཐབས་དྲན་མེད་དུ་མི་སྡོད་པར་དེའི་ཕྲ་སྦོམ་རིང་ཐུང་ཁ་དོག་ལ་སོགས་པར་བརྟག་དཔྱད་ཀྱི་བསམ་བློ་མི་གཏོང༌། དམིགས་རྟེན་དེ་ཉིད་བྱེ་བྲག་ལ་མི་བལྟ་སྤྱི་ལ་བལྟ། རིམ་གྱིས་མི་བལྟ་ཅིག་ཅར་བལྟ། མིག་གི་ལྟ་སྟངས་མི་འགྱུར་བའི་རྟོད་ཕུར་མིག་རྡེལ་དེ་རང་ལ་བཅོལ་ནས་མིག་གི་ལྟ་སྟངས་ཚོ་བཟུང༌། དམིགས་རྟེན་མ་ཡེངས་དྲན་པ་གསོ་བའི་རྟེན་ཡིན་ལ། དམིགས་རྟེན་དེའི་སྟེང་དུ་མ་ཡེངས་ཙམ་གྱི་ལྟ་སྟངས་གཏད་ནས་འཇོག་པར་བྱེད་པ་ཡིན། རིག་པ་འདས་པའི་བསམ་བློ་རྗེས་སྙོགས་སུ་མི་གཏོད། མ་འོངས་པའི་བསམ་བློ་སྔོན་བསུ་རུ་མི་གཏོང༌།
ད་ལྟ་བའི་དྲན་རྟོག་ལ་དཔྱད་གཞིག་མི་བྱ། མིག་གིས་གཟུགས་མཐོང་བའི་རྗེས་སུ་བལྟ་བ་དང་མི་ཡེངས། རྣ་བས་སྒྲ་ཐོས་པའི་རྗེས་སུ་མི་འབྲང་རང་གི་རིག་པ་རང་གིས་ཚོ་བཟུང༌། རང་རིག་མ་བཅོས་པའི་ཀློང་དུ་འཇོག ། བཟོ་མེད་ཀྱི་གཤིས་སུ་གློད། རང་སེམས་རང་གིས་རང་མ་བརྗེད་པའི་དྲན་པ་དང་འདུན་པ་ཐུ་རེ་བསྒྲིམ། འཁྲུལ་མེད་བརྗེད་མེད་ཀྱི་སྒོམ་གྱི་རང་ངོའི་སྟེང་དུ་འཇོག་དགོས་བསམ་པའི་དྲན་པ་ངར་བསྐྱེད། དེའང་གཤིས་རང་བབས་ཀྱི་སྟེང་དུ་འཇོག ། དེ་ལྟར་འཇོག་པའི་དུས་བཞག་ཐོག་ལས་གཞན་དུ་མི་འཕྲོ་བར་ཅུང་ཞིག་ཙམ་གནས་ན། གནས་པ་དེ་ཐོག་གི་ངོ་བོ་ཤེས་བཞིན་དུ་བསྐྱང༌།
གནས་ཡུན་རིང་པོ་ཨེ་ཡོང་གི་རེ་བ་མི་བྱེད། གནས་ཐུང་བར་དོགས་པའི་དོགས་པ་མི་བྱེད། སྐད་ཅིག་ཙམ་ལས་མ་གནས་ཀྱང་དེའི་ངོ་བོ་ཅུང་ཞིག་ཡུན་རིང་བར་གནས་ནའང་དེའི་ངོ་བོ་སྟེ། མདོར་ན་གནས་ན་གནས་ཐོག་ཏུ་གློད་ལ་གནས་པ་དེའི་ངོ་བོ་ཡེངས་མེད་དུ་བསྐྱང༌། དེ་ལས་མི་གནས་པར་ཡང་ན་འདས་པར་དེ་བྱས་ཀྱི་བསམ་བློ། ཡང་ན་མ་འོངས་པར་དེ་བྱེད་ཀྱི་བསམ་བློ། ཡང་ན་ད་ལྟར་མིག་གིས་གཟུགས་མཐོང་རྣ་བས་སྒྲ་ཐོས་པ་དེ་ཐོག་ཏུ་འགྲོ་སྟེ། རིག་པ་མི་གནས་ཚེ་དུས་གསུམ་གྱི་བསམ་བློ་རྣམ་པ་སྣ་ཚོགས་སུ་འཆར་ཞིང༌། བཟང་ངན་འབྲིང་གསུམ་གྱི་རྟོག་པ་ཅིའང་དྲན་གང་ཡང་འཕྲོ་བ་དེ། དོན་དམ་པར་སེམས་ཀྱི་གཤིས་དང་གཉིས་སུ་མེད་པས།
འགྱུ་བ་དེ་ངན་པར་བལྟ་མི་དགོས། རིག་པ་ངོ་ཐོག་གི་རང་རྩལ་མ་བྱུང་ན་བསམ་པས་དགག་མི་དགོས། བཟང་རྟོག་ངན་རྟོག་སྔར་བྱས་ད་བྱེད། ཕྲ་རགས་སྦོམ་གསུམ་གྱི་རྟོག་པ་ཅི་འདྲ་ཞིག་ཤར་རུང༌། དེ་ཉིད་མ་ཡེངས་པའི་འདུན་པ་དེས་ངོ་ཙིར་གྱིས་བཟུང་ལ། དེ་ཀ་རང་གི་ཐོག་ཏུ་ངོ་ཤེས་ཙམ་དུ་ལྷོད་ཀྱིས་གློད། དཔེར་ན་རྫི་བོས་ར་ལུག་ཟས་ལ་བརྒྱབ་ནས་ཕྱོགས་ཀྱིས་འཚོ་ཞིང་ལྟ་བ་ལྟར། མ་ཡེངས་དྲན་པ་དེ་ཉིད་རྫི་བོ་ལྟ་བུ་ལས། རྣམ་རྟོག་གང་དྲན་རྣམས་ར་ལུག་སོགས་འཚོ་བ་ལྟར། དྲན་རྫི་དེས་མ་བརྗེད་ཙམ་དུ་སྐྱོང་པ་ལས།
བཟོ་བཅོས་བསྒྱུར་བསྒོམ་མང་པོས་ལྷད་མི་འཇུག ། འདུན་པ་བརྗེད་པ་དང་ཡེངས་པ་བྱུང་ན། བརྗེད་མཚམས་དེ་ནས་དྲན་པས་བཟུང་ལ་སླར་མ་ཡེངས་པའི་དྲན་པ་ལྷང་ངེ་བ་བརྟེན། དེ་ནས་རྒྱུན་རིང་བས་ལུས་གནད་མི་ཐུབ་པ། མིག་སྦྲིད་པས་དམིགས་རྟེན་མི་རིག་པ། འགུལ་བ་སེམས་དྲན་པ་མེད་པ་སོགས་བྱུང་ན་འཕྲོ་རྦད་ཀྱིས་བཅད་ལ་བཞག ། ཡང་ངལ་སོས་པ་དང་སླར་བསྐྱངས་ཏེ་དེ་ལྟ་བུ་སྒོམ་ཤེས་ལྷོད་ཤེས་བྱས་ནས་རྒྱུན་དུ་གཡེང་བ་མེད་པར་སྐྱོང་རྒྱུ་ཡིན།

འདི་ལྟར་མ་དག་པ་རྡེའུ་ཤིང་བུ་ལ་སེམས་འཛིན་པ་འདི་ནི་སོ་སོའི་སྐྱེ་བོ་ཐ་མལ་པ་རྣམས་ལ་དང་པོ་ནས་དམིགས་པ་ལྷ་སོགས་བསྒོམ་པ་དང་སེམས་རང་ལུགས་སུ་འཇོག་པ་རྣམས་བྱེད་དུ་བཅུག་ཀྱང་གོམས་འདྲིས་བག་ཆགས་མེད་པས་མི་ཤེས། དེ་བས་ཁོ་རང་སྔོན་ནས་འདྲིས་ཤིང་བག་ཆགས་ཡོད་པའི་རྡེའུ་ཤིང་བུ་ལ་བརྟེན་ཏེ་སེམས་མ་ཡེངས་པར་བྱེད་དུ་བཅུག་ན་དེ་ཡོང་ཞིང་ཐབས་ཤིན་ཏུ་ཟབ་པ་ཡིན་པར་འདུག ། འདི་ལྟར་བྱེད་པའི་དཔེ་ལུང་ནི། བཅོམ་ལྡན་འདས་ཀྱིས་ཞིང་མཁན་ལ་ཆོས་བསྟན་པས་མ་ཤེས་པར་ཐོང་གཤོལ་ལ་དཔེར་མཛད་དེ་དེ་ཀ་དམིགས་པའི་རྟེན་དུ་གྱིས་གསུངས་པ་དེས་ཀྱང་ཇི་བཞིན་ཤེས་ཏེ་དགྲ་བཅོམ་པ་ཐོབ་པ་དང༌། སྔོན་རྒྱ་གར་དུའང་གྲུབ་ཐོབ་བརྒྱད་ཅུ་རྣམས་ལ་སློབ་དཔོན་གྱིས་ཆོས་གསུངས་པར། འགའ་རེ་པི་ཝང་ལ་འདྲིས་པས་སྤང་དུ་མེད་པས་ཆོས་མི་འོང་ཞེས་ཞུས་པས། སློབ་དཔོན་གྱིས་དེ་ནི་སྤང་མི་དགོས་ཏེ། དེ་ཀ་ཆོས་སུ་ཡོད་ཅེས་དེར་བརྟེན་ངོ་སྤྲད་པ་དང༌། འགའ་རེ་རྫུན་ལ་འདྲིས་པས་སྔོན་བཞིན་ཞུས་པ་དེ་ཀར་བརྟེན་ནས་ཆོས་གསུངས་པ་དང༌། འགའ་རེ་རོལ་མོ་དང་འདྲིས་པར་དེར་བརྟེན་ནས་བཤད་པ། འགའ་རེ་གར་ལ་འདྲིས་པར་དེར་བརྟེན་ནས་བཤད་པ།
འགའ་རེ་གླུ་ལ་འདྲིས་པར་དེར་བརྟེན་ནས་བཤད་པ་ངོ་སྤྲོད་བཏབ་པས་ངོ་འཕྲོད་པ་སོགས། མདོར་ན་རྒྱ་བོད་ཐམས་ཅད་དུ་དཔེ་ཤིན་ཏུ་མང་བའོ། ། གཉིས་པ་དག་པ་དེ་བཞིན་གཤེགས་པའི་སྐུ་གསུང་ཐུགས་ལ་རྟེན་བཅའ་བ་ལ། དང་པོ་སྐུ་གཟུགས་བརྙན་ལ་རྟེན་བཅའ་བ། གཉིས་པ་གསུང་ཡིག་འབྲུ་ལ་རྟེན་བཅའ་བ། གསུམ་པ་ཐུགས་ཐིག་ལེ་ལ་རྟེན་བཅའ་བ་གསུམ་ལས། དང་པོ་སྐུ་གཟུགས་བརྙན་ལ་རྟེན་བཅའ་བའི་སྒོམ་ལུགས་ནི། དེའང་དེ་བཞིན་གཤེགས་པའི་སྐུ་བསྒོམ་མི་ཤེས་པ་ལ་བསླབ་རྒྱུ་ནི། སྔོན་ནས་དེ་བཞིན་གཤེགས་པའི་སྐུ་ལུགས་སུ་བླུགས་པའམ་རི་མོར་བྲིས་པ་ཞིག་མདུན་དུ་བཞག ། དེ་བཞིན་གཤེགས་པའི་སྐུ་ལ་བལྟ་རྒྱུ་ཡོད་པ་འདི་བསོད་ནམས་ཆེ་ཞིང༌།
དེ་བཞིན་གཤེགས་པའི་སྐུ་ལ་སྐྱབས་སུ་མཆི་བསམ་པའི་དད་པ་དང་བཅས་པས་མིག་དང་སེམས་གཞན་དུ་མ་ཡེངས་པར་རྩེ་གཅིག་ཏུ་བལྟ། དེའི་སྐུ་གཟུགས་ལེགས་ཉེས་ཇི་ལྟར་འདུག་པ་དང་སྐུ་མདོག་སོགས་བརྟག་དཔྱད་མི་བྱ་ཞིང༌། མ་ཡེངས་དྲན་པའི་རྟེན་སངས་རྒྱས་ཀྱི་སྐུ་ལ་བཅོལ་ནས་རང་བབས་སུ་ལྷོད་པར་བསྐྱང༌། རྣམ་རྟོག་དྲན་པས་ངོས་འཛིན། ཡེངས་སྐབས་འདུན་པས་འཚོ་སྐྱོང་བྱེད། དེ་ལ་རྒྱུན་རིང་བས་ལུས་གནད་མི་བདེ་ཞིང་སྐུ་མི་མཐོང་བ་སེམས་མི་གནས་པ་སོགས་བྱུང་ན་འཕྲོ་བཅད། སླར་ཡང་གསོལ་བ་བཏབ་ནས། ཡང་སྔོན་གྱི་རྒྱུན་དེ་བཞིན་བསྐྱང༌། དེ་ལྟར་སྐུ་ལ་འདྲིས་སུ་བཅུག་སྟེ་འདྲིས་ནས། སྐུ་རང་མིག་སྔར་མི་འཇོག་པར། །
རང་གི་མདུན་དུ་རིན་པོ་ཆེའི་ཁྲི་པདྨ་དང་ཉི་ཟླས་བརྒྱན་པ་མཆོག་ཏུ་མཛེས་པའི་སྟེང་དུ། སྟོན་པ་བཅོམ་ལྡན་འདས་ཤཱཀྱའི་སྐྱེས་མཆོག སྐུ་གསེར་བཙོ་མ་ལྟ་བུ་ཞལ་གཅིག་ཕྱག་གཉིས་ས་གནོན་དང་མཉམ་གཞག་གི་ཕྱག་རྒྱ་ཅན། མཚན་བཟང་པོ་སུམ་ཅུ་རྩ་གཉིས་དང༌། དཔེ་བྱད་བཟང་པོ་བརྒྱད་ཅུས་བརྒྱན་པ། ཐུན་མཚམས་ཀྱི་སྤྲིན་ལྟར་དམར་བའི་ཆོས་གོས་གསུམ་གྱིས་མཛེས་ཤིང༌། ཞབས་རྡོ་རྗེ་སྐྱིལ་མོ་ཀྲུང་གིས་བཞུགས་པ་འོད་དང་འོད་ཟེར་གྱི་འཁོར་ལོ་ཅན་ཞིག་ཡིད་ཀྱིས་བསྒོམ། དེ་སངས་རྒྱས་དངོས་རང་དུ་བསམ་ཞིང་དེས་ཆོས་སྟོན་བྱིན་གྱིས་བརླབས་པ་དང་བཅས་པ་བསམ། འདི་ལྟར་བསྒོམ་དུ་ཡོད་པ་ནི་བསོད་ནམས་སྐལ་བ་བཟང་པོ་བླ་མེད་བསམ་པ་དང་བཅས་ནས། སངས་རྒྱས་ཀྱི་སྐུ་དེ་ལ་སེམས་གཏད་ནས་མ་ཡེངས་པར་སྐྱོང་བ་དང༌།
དེ་ནས་ཀྱང་དེར་གོམས་ནས་ཡང་སྐུ་དེ་དེ་བས་ཆེ་ཙམ་ཞིག་ཏུ་བསམ། དེར་གོམས་པ་དང་ཆེ་རུ་ཆེ་རུ་བཏང་སྟེ། མཐར་སྐུ་ཤིན་ཏུ་ཆེ་བ་ཞིག་བསྒོམས་ནས་དེར་སེམས་འཛིན། ཡང་ཆུང་དུ་བཏང་ནས་མཐར་ཡུངས་འབྲུ་ཙམ་ལའང་སེམས་གཏད། དེ་ལྟར་རྒྱལ་བའི་སྐུ་ཆེ་ཆུང་མ་ངེས་པར་རྩལ་སྦྱངས་ཏེ་སེམས་འདུན་པ་གཏད། འདི་ནི་དང་པོ་སྐྱེ་བོ་ཐ་མལ་པ་རྣམས་རིམ་གྱིས་ཁྲིད་པའི་ཐབས་ཏེ། དང་པོ་འདྲིས་པའི་བག་ཆགས་ལ་བསླབ། དེ་ནས་རྒྱལ་བའི་སྐུ་དངོས་བཅས་ལ་བསླབ། དེ་ནས་རྒྱལ་བའི་སྐུ་བསྒོམ་པ་ལ་བསླབ་པ་དེ་ལྟར་ཡིན། འདི་ལྟར་རྒྱལ་བ་ཉིད་ཀྱིས་ཀྱང་བཤད་དེ།
སྔོན་དུས་ཁྱིམ་བདག་རྒན་པོར་ཆོས་སྟོང་པ་ཉིད་བསྟན་པས་མ་ཤེས་པར་ཁྱོད་ཅི་ལ་སེམས་འགྲོ་གསུངས་པས། བདག་བཅོམ་ལྡན་འདས་ཉིད་ཀྱི་སྐུ་ལ་སེམས་འགྲོ་ཞུས་པར་དེ་ནི་ཤིན་ཏུ་ལེགས་ཏེ། འོ་ན་བདག་ཉིད་བསྒོམས་ཏེ་དེ་ལ་སེམས་གཏོད་གསུངས་པར། ཁྱིམ་བདག་གིས་ཀྱང་དེ་བཞིན་བྱས་པས་མྱུར་བར་ཆོས་ཀྱི་དོན་རྟོགས་པ་ཡིན་པར་འདུག་པ་དེ་བཞིན་དང༌། གཞན་ཡང་དེ་བཞིན་གཤེགས་པའི་སྐུ་ལ་དད་པས་ལྟ་བ་འདི་ལ་སངས་རྒྱས་རྗེས་སུ་དྲན་པའི་ཏིང་ངེ་འཛིན་རྒྱ་མཚོའི་དབྱིངས་ཞེས་བྱ་སྟེ། བསོད་ནམས་ཤིན་ཏུ་ཆེ་ཞིང་སྒྲིབ་པ་ཐམས་ཅད་དག་པ་དང༌། ཡོན་ཏན་ཐམས་ཅད་རྫོགས་པའི་ཕན་ཡོན་ཀྱང་ཤིན་ཏུ་ཆེ་སྟེ། མདོ་ལས། ཤིན་ཏུ་རྙེད་པར་དཀའ་སྟེ། དེ་བཞིན་གཤེགས་པ་མཐོང་བས་ནི་སྡིག་པ་ཐམས་ཅད་ཟད་པའོ། །
ཉོན་མོངས་ཐམས་ཅད་འཇིལ་བའོ། ། འཇིགས་ཚོགས་སུ་ལྟ་བའི་གློ་བུར་གྱི་དྲི་མ་ཐམས་ཅད་དང་བྲལ་བའོ། ། ཞེས་སོགས་གསུངས་ཤིང༌། གཞན་ནི་བཅོམ་ལྡན་འདས་ཉིད་མྱ་ངན་ལས་འདས་པར་བཞེད་པའི་གོང་དུ་ཉིད་ཀྱི་སྐུ་སྟོད་ཀྱི་ཆོས་གོས་བསལ་ཏེ། སྐུ་རྗེན་པ་འཁོར་རྣམས་ལ་བསྟན་ནས། ཀྱེ་རྒྱལ་བའི་སྲས་རིགས་ཀྱི་བུ་རྣམས་དེ་བཞིན་གཤེགས་པ་མཐོང་བ་ནི་ཤིན་ཏུ་རྙེད་པར་དཀའ། རྙེད་པ་མཉམ་མེད་རྙེད་པའི་དུས་འདིར་ལྟོས་ཤིག་ལེགས་པར་ལྟོས་ཤིག ། ཅེས་གསུངས་པ་ཡིན། ད་ལྟ་ཐུབ་པ་སངས་རྒྱས་ཉིད་མི་བཞུགས་པས་དེ་ཙམ་ཡོན་ཏན་མེད་པར་བསམ་ན་དེ་ནི་མ་ཡིན་ཏེ། རྒྱལ་བའི་སྐུ་ཅི་འདྲ་ལའང༌།
དད་པས་བལྟས་གུས་པས་བཏུད་ན་དེས་ཆོག་ཡོན་ཏན་ཐམས་ཅད་ཡོང་སྟེ། ལུང་ལས། གང་དག་སངས་རྒྱས་ཡིད་བྱེད་པ། ། དེ་ཡི་མདུན་དུ་ཐུབ་པ་བཞུགས། ། ཞེས་དང༌། སངས་རྒྱས་ཆོས་ཀྱི་སྐུ་ཅན་ཕྱིར། ། ཚོགས་ཀྱང་དེ་ཡི་མཐར་ཐུག་གོ ། ཞེས་སོགས་མང་དུ་གསུངས་པས། དོན་དུ་ཁྱད་མེད། དད་པ་ཡོད་ན་རྒྱལ་བའི་སྐུ་རང་མིན་ཀྱང་སྣོད་བཅུད་གང་རིགས་ལ་དག་སྣང་གིས་ཡིན་བསམ་པར་བྱས་ནའང༌།
དད་པའི་ལེགས་བྱས་ཆུད་མི་འཛའ་སྟེ། དེས་ཀྱང་ཡོན་ཏན་ཆེན་པོ་ཐོབ་པ་ཡང་ཡང་གསུངས་ཤིང༌། རྒྱལ་བའི་སྐུ་ཡིད་ཀྱིས་བསྒོམས་ཏེ་དེར་སེམས་གཏད་པ་ནི། ཤིན་ཏུ་ནས་ཀྱང་བསོད་ནམས་ཆེ་སྟེ། ཏིང་ངེ་འཛིན་རྒྱལ་པོའི་མདོ་ལས། གསེར་གྱི་ཁ་དོག་ལྟ་བུའི་སྐུ་ལུས་ཀྱིས། ། འཇིག་རྟེན་མགོན་པོ་ཀུན་ནས་མཛེས་པ་སྟེ། ། དམིགས་པ་དེ་ལ་གང་གིས་སེམས་འཇོག་པའི། ། བྱང་ཆུབ་སེམས་དེ་མཉམ་པར་བཞག་ཅེས་བྱ། ། ཞེས་སོགས་གསུངས་པ་དང༌།
ཡང་དེ་ལྟར་མཉམ་བཞག་གི་ཚེ་མིན་ཀྱང༌། དུས་རྒྱུན་འགྲོ་འདུག་ལ་སོགས་ཐམས་ཅད་དུའང༌། རྒྱལ་བའི་སྐུའམ་རྒྱལ་བ་ཡིད་ལ་བྱེད་པ་དང་མི་འབྲལ་བར་བྱེད་དགོས། དེ་ཡང་ཕན་ཡོན་ཆེ་སྟེ། ཏིང་འཛིན་རྒྱལ་པོར། མཚན་མོ་མཁའ་ལ་སྐར་མས་གང་བ་ལྟར། ། འགྲོ་དང་འཆག་དང་ཉལ་དང་འདུག་པ་ན། ། མི་གང་ཐུབ་པའི་ཟླ་བ་དྲན་བྱེད་པ། ། དེ་ཡི་མདུན་དུ་སྟོན་པ་རྟག་ཏུ་བཞུགས། ། ཞེས་གསུངས།
དེ་ལྟར་མཉམ་རྗེས་ཐམས་ཅད་དུ་སངས་རྒྱས་ཡིད་བྱེད་དང་མི་འབྲལ་བར་བྱ། འདིར་བྱིང་རྒོད་ཀྱི་སྐྱོན་བྱུང་ན་སེལ་ཐབས་ནི། དང་པོ་སེམས་མི་གསལ་མི་རིག་ཉོགས་པའི་བྱིང་རྨུགས་འཐིབས་གསུམ་བྱུང་ན་ནི། མིག་ཀྱང་ཡར་འཕང་བཏེགས་ནས། རྒྱལ་བའི་སྐུའི་གཙུག་ཏོར་རམ་མཛོད་སྤུའམ་ཞལ་གྱི་དཀྱིལ་འཁོར་ལ་སེམས་འཛིན། སེམས་མི་གནས་པའི་འཕྲོ་རྒོད་མང་དུ་བྱུང་ན་མིག་ཀྱང་མར་སྨད་ནས་དམིགས་པའང་རྒྱལ་བའི་ལྟེ་བ་དང་ཞབས་ཀྱི་མཐིལ་པད་གདན་མཚམས་དེ་དག་གང་རུང་དུ་སེམས་འཛིན་གཏད་པས་སེལ་བ་ཡོད། བྱིང་རྒོད་མེད་པའི་ཚེ་སྐུ་ཡོངས་རྫོགས་ལ་གཏད་པའམ་དེ་ཙམ་མ་བྱུང་ན་ཐུགས་ཀའི་དཔལ་བེའུ་ལ་གཏད་པས་ཆོག ། དེ་ལ་མི་གནས་ན་མཚན་བཟང་རྣམས་ཀྱི་མས་ནས་ཡས་དང་ཡས་ནས་མར་རིམ་པས། ཡིད་ཀྱིས་མ་ཡེངས་ངོས་ནས་བསྔོ་བསྒྲང་བྱ་བ་དེ་ལྟར་ཡིན། གཞན་ཡང་གསང་སྔགས་ཀྱི་ལམ་སྒོམ་མཁན་གྱིས་ནི་བསྐྱེད་རིམ་གཞན་ཡང་བྱས་ན་ལེགས་ཏེ།
ཡི་དམ་བདེ་མཆོག་དུས་འཁོར་ཀྱཻ་རྡོར་གསང་འདུས། རྟ་མགྲིན་ཚེ་དཔག་མེད་འཇམ་དབྱངས་སྤྱན་རས་གཟིགས་ཕྱག་རྡོར་སོགས་མདོར་ན་ཡི་དམ་ཞི་ཆགས་ཁྲོ་བོ་བྱང་སེམས་གང་མོས་དེ་དང་འདྲ་བ་མདུན་དུ་བསྒོམ། དད་པ་དང་བཅས་སེམས་གཏད། སྐུ་ཆེ་ཆུང་ལ་རྩལ་སྦྱང༌། བྱིང་རྒོད་དང་བསྟུན་པའི་བསམ་ལུགས་སོགས་བྱས་ནའང་ལེགས་ཤིང༌། གཞན་རང་ཡི་དམ་ལྷག་པའི་ལྷར་བསྒོམས་ནས་སེམས་མ་བཅོས་པར་བཞག་ནའང་ལེགས་པས་དེ་ལྟ་བུའི་གནད་ཤེས་དགོས། དེ་ལྟ་བུར་གོམས་ན་བསྐྱེད་རིམ་རྩལ་ཐོན་པ་དང༌། སེམས་མི་ཡེངས་པའི་ཐབས་གཉིས་ཀ་ཡིན་པས་ཤིན་ཏུ་ཟབ། ཡི་དམ་གྱི་ལྷ་དང་པོར་སྐད་ཅིག་ཀྲོང་བསྐྱེད་དང༌། སྐུ་བསྡུ་བའི་ཚེ་མེ་ལོང་ལ་ཧས་བཏབ་པ་ལྟར་ཧྲིལ་བསྡུ་བྱས་ནས་དགེ་བ་བྱང་ཆུབ་ཏུ་བསྔོ་དགོས་པ་ཡིན།
དེ་ལྟར་ན་བསྐྱེད་རྫོགས་གཉིས་ཀའང་ཚང་བའོ། ། གཉིས་པ་གསུང་ཡིག་འབྲུ་ལ་རྟེན་བཅའ་བ་ནི། ལར་དང་པོ་ལུས་གནད་དང༌། བླ་མ་ལ་གསོལ་བ་འདེབས་པ་རྣམས་གོང་དང་འདྲ། དེ་ནས་སེམས་འཇོག་དམིགས་པའི་རྟེན་ནི། སྔོན་དུ་སྐུ་བསྒོམས་པ་དེའི་ཚབ་ཏུ་ཟླ་བའི་དཀྱིལ་འཁོར་དཀར་པོ་སྲན་མ་ཙམ་ཞིག་གི་སྟེང་དུ་ཧཱུྃ་ཡིག་ཕྲ་མོ་སྤུས་བྲིས་པ་ལྟ་བུ་འཇའ་ཚོན་སྣ་ལྔ་འཁོར་བ་ཞིག་བསམ་སྟེ། ཧཱུྃ་ཡིག་དེ་ག་ལ་སེམས་མ་ཡེངས་པར་གཏད། རྣམ་རྟོག་བྱུང་ན་དྲན་པས་བཟུང་སྟེ་མ་ཡེངས་པར་བྱ། ཡེངས་ནའང་སླར་འདུན་པ་བསྒྲིམས་ཏེ་དམིགས་པ་བསྒོམ། དེ་ལྟར་རྒྱུན་རིང་བར་བྱ།
རྒྱུན་རིང་དམིགས་པ་བྱིང་ན་འཕྲོ་བཅད་དེ། སླར་སྒོམ་པ་དེ་བཞིན་བྱེད། བྱིང་རྒོད་སེལ་ཐབས་ནི། བྱིང་ཞིང་རྨུགས་ན་ཟླ་བའི་དཀྱིལ་འཁོར་འོད་ཟེར་འབར་བ་དང༌། དེའི་སྟེང་དུ་ཧཱུྃ་ཡིག་ཀྱང་དཀར་ལ་འཚེར་བ་ཞིག་ཏུ་བསམ་ནས་དེ་ལ་སེམས་གཏད། རྒོད་ན་ཧཱུྃ་ཡིག་མཐིང་ག་ནག་ཅིང་རྔམ་པ་གཅིག་ཏུ་བསམས་ནས་དེར་སེམས་གཏད་པས་སེལ། གཞན་ཉོན་མོངས་ཆེ་ན་དམར་པོ་བསྒོམ་ཞིང་རྒྱུན་དུ་ཁ་དོག་ལྔ་ལྡན་བསྒོམ། དེ་ལྟར་བསྒོམ་པའི་ཡོན་ཏན་ནི། རྒྱུད་ལས། སངས་རྒྱས་སྐུ་ཡི་ངོ་བོ་ཉིད། །
ཡི་གེ་ཨོཾ་གྱིས་ལུས་སྒྲིབ་སྦྱོང༌། ། སངས་རྒྱས་གསུང་གི་ངོ་བོ་ཉིད། ། ཡི་གེ་ཨཱཿཡིས་ངག་སྒྲིབ་སྦྱོང༌། ། སངས་རྒྱས་ཐུགས་ཀྱི་ངོ་བོ་ཉིད། ། ཡི་གེ་ཧཱུྃ་གིས་ཡིད་སྒྲིབ་སྦྱོང༌། ། ཞེས་སོགས་མང་དུ་གསུངས་སོ། ། དེར་གོམས་ནས་ནི་གཅིག་ཏུ་མ་ངེས་པར། ཡི་གེ་ཨོཾ་དང་ཨཱཿཧྲཱིཿཡིག་ཚེག་དྲག་དང་བཅས་པ་དང༌། དྷཱིཿཡིག་ལ་སོགས་པ་ཡི་དམ་གང་མོས་ཀྱི་ས་བོན་བསྐྱེད་པ་དང༌། ས་བོན་དེའང་ཡི་དམ་ལྷའི་སྐུ་གསུང་ཐུགས་ཀྱི་ངོ་བོར་བསམ་པའི་དད་པ་དང་བཅས་ལྟ་བ་དེ་བཞིན་ས་བོན་སྔགས་ཕྲེང་འཁོར་བ་སོགས་དམིགས་པས་ཆོག །
གཞན་ཡང་བདག་ཉིད་ལྷར་བསྒོམ་སྟེ། དེའི་ཐུགས་ཀར་ས་བོན་བསྐྱེད་པའི་མཐར་སྔགས་ཕྲེང་ཡང་དམིགས་ནས་སེམས་གཏད་ན་བསྐྱེད་རྫོགས་ཉམས་ལེན་ཤིན་ཏུ་ལེགས་པའོ། ། གསུམ་པ་ཐུགས་ཐིག་ལེ་ལ་རྟེན་བཅའ་བ་ནི། སྔར་བཞིན་ལུས་གནད་དང་མོས་གུས་གསོལ་འདེབས་སྔོན་དུ་བཏང་ནས། དེའང་སྔ་སོར་སྐུ་གཟུགས་དང་ཡིག་འབྲུའི་ཚབ་ཏུ་ཐིག་ལེ་བྲིས་པ་ལྟ་བུ་མ་ཡིན་པ་འོད་ཟེར་གྱི་རང་བཞིན་སྲན་མ་ཙམ་ཕྱི་གསལ་ནང་གསལ་དེ་ལྟར་བསྒོམ་སྟེ། དེར་སེམས་གཏད་པ་སོགས་སྔོན་བཞིན་བྱ་བའོ། ཡང་དེར་སེམས་བརྟན་པ་དང༌། དེ་བས་ཆེ་བ་བྱའི་སྒོ་ང་ཙམ། དེ་བས་ཆེ་བ་སོགས་བསྒོམ་པ་དང༌། ཡང་སྲན་མ་ལས་ཆུང་བ།
ཙ་ན་ཀའི་འབྲས་བུ་ཆུང་ཤོས་ཙམ་ཡུངས་ཀར་ཙམ་ལ་སེམས་འཛིན་པ་སོགས་ཆེ་ཆུང་མ་ངེས་པ་ལ་བསླབ། བྱིང་ཞིང་རྨུགས་ན་ཐིག་ལེའི་འོད་ཟེར་གྱིས་རང་ཉིད་ཀྱི་ལུས་ཀྱི་ཕྱི་ནང་ཐམས་ཅད་གསལ་བར་བསམ། རྒོད་ན་ཐིག་ལེ་ནག་པོ་འོད་འཕྲོ་བ་ལ་སེམས་གཏད་པས་སེལ་བ་ཡིན། འདི་ལྟར་བསྒོམས་པའི་ཐིག་ལེ་ནི་དམིགས་བཅས་ཀྱི་ཐིག་ལེ་ཡིན། གཞན་ཏི་ལ་ཀ་ཞེས་པའི་སྒྲ་དོན་གྱི་ཐིག་ལེ་དངོས་བཅས་དང༌། དེ་མིན་ཀུན་རྫོབ་དང༌། དོན་དམ་དང་ཆོས་སྐུའི་ཐིག་ལེ་ཟེར་བ་སོགས་རྣམ་གྲངས་ཤིན་ཏུ་མང་སྟེ། རྡོ་རྗེ་མཁའ་འགྲོ་ལས། སྙིང་གི་དབུས་སུ་ཐིག་ལེ་གནས། ། ཐིག་ལེའི་གཟུགས་སུ་མི་ཤིགས་པ། །
ཡེ་ཤེས་འོད་ཀྱི་རྣམ་འཁྲིགས་ལྡན། ། དེས་ན་རྡོ་རྗེ་རྣལ་འབྱོར་བསྒོམ། ། རྡོ་རྗེ་བདག་མེད་མ་འཁོར་ལོ། ། བསྐུལ་བའི་ཆོ་ག་བསྒོམ་པར་བྱ། ། མཁའ་འགྲོ་མ་ཡི་སྣ་རྩེར་ནི། ། ཡུངས་ཀར་རྣམ་པར་གནས་པར་བསྒོམ། ། འགྲོ་བ་མ་ལུས་ཡུངས་ཀར་དུའོ། ། དེ་ལྟ་བུར་ནི་སྒོམ་གྱུར་ན། ། རང་བྱིན་བརླབས་པ་རབ་ཏུ་འགྲུབ། ། ཅེས་དང༌།
རྒྱལ་པོ་ཨིནྡྲ་བོ་དྷིས། འཁོར་འདས་མ་ལུས་ཐམས་ཅད་ཀུན། ། ཐིག་ལེ་གང་བུ་གཅིག་བྱས་ནས། ། སྟོང་གསུམ་མ་ལུས་ཁྱབ་པ་དང༌། ། ཡུངས་འབྲུ་ཙམ་ལ་བསྡུ་བར་བྱ། ། དེ་དག་ཕྲ་རགས་གང་ཡིན་དབུས། ། རྡོ་རྗེ་གསུམ་གྱི་དཀྱིལ་འཁོར་དང༌། ། རྡོ་རྗེའི་ཞིང་ཁམས་རབ་འབྱམས་ནི། ། སྤྲོ་དང་བསྡུ་བའི་བདག་ཉིད་ལས། ། རྡོ་རྗེ་ལྟ་བུའི་ཏིང་འཛིན་དང༌། །
རྫུ་འཕྲུལ་གར་གྱི་དབང་ཕྱུག་ཐོབ། ། ཅེས་གསུངས་པ་ལྟར་རོ། ། གཞན་ཡང་ཐུགས་ཕྱག་མཚན་ལ་བརྟེན་པ་ནི། མདུན་གཉའ་ཤིང་གང་ཙམ་གྱི་ཐད་དུ་ཟླ་བའི་དཀྱིལ་འཁོར་གྱི་སྟེང་དུ། འཁོར་ལོ་སེར་པོ། རྡོ་རྗེ་སྔོན་པོ། རིན་པོ་ཆེ་ཆ་བརྒྱད་པ། པདྨ་དམར་པོ། སྣ་ཚོགས་རྡོ་རྗེ། རལ་གྲི་སོགས་འཇའ་འོད་ཀྱི་རང་བཞིན་ཆེ་ཆུང་ཚོན་གང་བའམ།
གཞན་ཆེ་ཆུང་ཅི་རིགས་པ་བསྒོམས་ཏེ་དེར་སེམས་འཛིན་པའམ། དེ་བཞིན་ཡི་དམ་གང་རུང་གི་ཕྱག་མཚན་བསྒོམས་ཏེ་འཇོག་པ་སོགས་བྱས་ནའང་ལེགས་པར་འདུག་གོ ། འདི་ལྟར་དག་པ་དེ་བཞིན་གཤེགས་པའི་སྐུ་གསུང་ཐུགས་ལ་རྟེན་བཅའ་བ་འདི་སེམས་དམིགས་པའི་རྟེན་ཙམ་དུ་མ་ཟད་ཕན་ཡོན་ཤིན་ཏུ་ཆེ་བ་སོ་སོའི་སྐབས་ཐ་དད་དུ་བཤད་པ་དེ་ལྟར་ཡིན་ཞིང༌། མདོར་བསྡུ་ན་དང་པོ་རྒྱལ་བའི་སྐུ་གསུང་ཐུགས་ཀྱི་ངོ་བོ་མདུན་དུ་དམིགས་པས་ལུས་ངག་ཡིད་གསུམ་ཐ་མལ་ལས་ལྡོག་ནས། དད་པ་བརྟན་པར་བྱ་ཕྱིར་དང་སྒྲིབ་སྦྱོང་ཡོན་ཏན་སྤེལ་བ་ཡིན། དེ་ནས་ཡི་དམ་ལྷ་མདུན་བསྐྱེད་དང་བདག་བསྐྱེད་ས་བོན་ཕྱག་མཚན་བསྒོམ་པ་ནི། བསྐྱེད་རིམ་རྩལ་འབྱོངས་པའི་ཆེད་དང༌། དོན་དུ་ལུས་ངག་ཡིད་གསུམ་ཐ་མལ་གྱི་ཞེན་པ་སྦྱངས་ནས་ལྷའི་སྐུ་གསུང་ཐུགས་སུ་སད་པའི་ཕྱིར་ཏེ། མདོར་ན་གསང་སྔགས་ཀྱི་དོན་རང་ཡིན་པས། དེ་ལྟར་ཡིན་ལུགས་ཕན་ཡོན་གོ་བར་བྱས་ནས་ཉམས་སུ་ལེན་དགོས།
ལར་འདི་ལྟར་རྟེན་ཅན་མ་དག་པ་བཞག་ནས་བསྒོམས་པས་སེམས་རང་བཞིན་རྣལ་དུ་འབེབས་པར་གསུངས་ཏེ། གསང་བ་སྒྲོན་མེའི་རྒྱུད་ལས། དམིགས་པ་དག་ལ་བརྟེན་ནས་སུ། ། མི་དམིགས་པ་ནི་རབ་ཏུ་སྐྱེ། ། མི་དམིགས་པ་ལ་གོམས་བྱས་པས། ། དམིགས་མེད་ངོ་བོ་ཉིད་དུ་འགྲུབ། ། ཅེས་གསུངས་པ་སོགས་ལུང་ཤིན་དུ་མང་བའོ། ། གཉིས་པ་རླུང་ཅན་ལ་དང་པོ་སྤྱིར་བཤད་པ་དང༌། གཉིས་པ་བསྒོམ་དོན་དངོས་བཤད་པ་གཉིས་སོ། ། དང་པོ་སྤྱིར་བཤད་པ་ནི།
དེའང་རླུང་ལ་བརྟེན་ནས་སེམས་གནས་སྒྲུབ་ཚུལ་མདོ་རྒྱུད་གཉིས་ཀ་ནས་གསུངས་ཤིང༌། མདོ་ཕྱོགས་ཀྱི་སྒོམ་རིམ་རྣམས་སུ་རྣམ་རྟོག་ཤས་ཆེ་བས་རླུང་བསྒོམ་པར་གསུངས་པའི་སྒོམ་ཚུལ་ལ། མཛོད་ཀྱི་རང་འགྲེལ་དུ། བགྲང་དང་རྗེས་འགྲོ་འཇོག་པ་དང༌། ། རྟོགས་པ་དང་ནི་བསྒྱུར་བ་དང༌། ། ཡང་དག་རྣམ་པ་དྲུག་ཏུ་འདོད། ། ཅེས་བཤད་པ་ལས། དང་པོ་བགྲང་བ་ནི། དབུགས་འབྱུང་རྔུབ་ཉེ་བ་ནས་ཆུ་སྲང་དང་ཆུ་ཚོད་བར་གྲངས་མ་འཆོལ་བར་བགྲང་བ་ལ་དམིགས་ནས་སེམས་འཛིན་པའོ། ། གཉིས་པ་རྗེས་འགྲོ་ནི།
དེའི་འོག་ཏུ་རླུང་འདི་ལུས་ཐམས་ཅད་དུ་འཇུག་གམ་འགའ་ཞིག་ཏུ་འཇུག་ཅེས་ལུས་ཐམས་ཅད་ཀྱི་མཐར་ཐུག་པར་རྗེས་སུ་འགྲོ་བ་དང་ལྡོག་པ་ལ་དམིགས་པའོ། ། གསུམ་པ་འཇོག་པ་ནི། ཐམས་ཅད་ལ་ཁྱབ་པར་རྣམ་པར་མི་རྟོག་པ་ལ་སེམས་འཇོག་པའོ། ། བཞི་པ་རྟོགས་པ་ནི། རླུང་གི་ངོ་བོ་མི་དམིགས་པར་རྟོགས་པའོ། ། ལྔ་པ་བསྒྱུར་བ་ནི། རླུང་ལ་དམིགས་པའི་བློ་དེ་ཉིད་ཞི་གནས་ཀྱི་དམིགས་པ་གཞན་དུ་བསྒྱུར་བའོ། ། དྲུག་པ་ཡང་དག་ནི། གཟུང་འཛིན་གྱི་རྟོག་པ་ཡོངས་སུ་དག་པས་རྟོག་མེད་དུ་བསྒོམ་པའོ། ། སྔགས་ཕྱོགས་ནས་ནི་རླུང་གི་སྒོམ་ཚུལ་རྣམས་གྲངས་ཤིན་ཏུ་མང་བར་གསུངས་ཤིང༌།
སྤྱིར་སྒྲུབ་བརྒྱུད་ཀྱི་མན་ངག་རྣམས་སུ་རླུང་སྦྱོར་བསམ་གྱིས་མི་ཁྱབ་པ་ཡོད་མོད། བྱེ་བྲག་ཕྱག་ཆེན་འདིར་ཡང༌། ཁ་དོག་ལ་བསླབ་པ། དབྱིབས་ལ་བསླབ་པ། གྲངས་ལ་བསླབ་པ། འགྲོ་འོང་ལ་བསླབ་པ། ཡི་གེར་བསླབ་པ། དགག་པའི་སྦྱོར་བར་བསླབ་པ། བུམ་པ་ཅན་ལ་བསླབ་པ་དང་བདུན་ཙམ་ཡོད་ཀྱང་མང་གིས་དོགས་པས་མི་སྤྲོའོ། ། གཉིས་པ་བསྒོམ་དོན་བཤད་པ་ལའང༌།
བགྲང་བ་ལ་བསླབ་པ། འགྲོ་འོང་ལ་བསླབ་པ། འབྲུ་གསུམ་རྡོ་རྗེའི་བཟླས་པར་བསླབ་པ། བུམ་པ་ཅན་ལ་བསླབ་པ་དང་བཞི་ལས། དང་པོ་བགྲང་བ་ལ་བསླབ་པ་ནི། སའི་སྙིང་པོ་འཁོར་ལོ་བཅུ་པའི་མདོ་ལས། ཇི་ལྟར་ན་དྲན་པའི་དབང་གིས་ཡང་དག་པ་ཇི་ལྟ་བ་བཞིན་དུ་དབུགས་ཕྱི་ནང་དུ་རྒྱུ་བ་ལ་རྟོགས་པ་སྐྱེ་ན། ཡང་དག་པར་ཇི་ལྟ་བ་བཞིན་དུ་བགྲང་བ་དང༌། ཞེས་དང༌། དེ་བཞིན་དུ་འགྲོ་བ་དང་འོང་བ་རྗེས་སུ་དྲན་པས་བཟུང་བས་བསམ་གཏན་དག་ལ་ཞུགས་པ་ནི།
ཡང་དག་པའི་ཆོས་དོན་དམ་པ་ལ་གནས་པའི་སེམས་ཞེས་བྱའོ། ། བསམ་གཏན་ཡང་དག་པ་ཇི་ལྟ་བ་བཞིན་དུ་སྒོམ་པ་ཞེས་བྱའོ། ། ཞེས་བསྔགས་པ་དང་བཅས་ཏེ་གསུངས་ལ། སྡོམ་འབྱུང་ལས་ཀྱང༌། རྣལ་འབྱོར་པས་ནི་མཉམ་བཞག་པས། ། འཇུག་པའི་རླུང་ནི་བགྲང་བར་བྱ། ། ཇི་སྲིད་འབུམ་ལ་སོགས་པའི་གྲངས། ། སྒྲ་དང་བྲལ་བར་རྟག་ཏུ་བཟླ། ། སྒྲུབ་པོའི་སྒྲ་དང་བྲལ་བར་ནི། ། འབུམ་བཟླས་ཡོངས་སུ་རྫོགས་པ་ན། །
ཚེ་ཉམས་པ་ཡང་ལོ་ལྔ་རུ། ། འཚོ་བ་འདི་ལ་ཐེ་ཚོམ་མེད། ། ཅེས་སོགས་གསུངས་པའོ། ། དེ་ལྟར་ན་ལུས་གནད་ཆོས་བདུན་ལེགས་པར་བཅའ། བླ་མ་ལ་གསོལ་བ་རྩེ་གཅིག་གདབ། ལུས་ངག་ཡིད་གསུམ་འདི་བྱེད་ཀྱི་ལས་ལ་མི་བཀོལ་བར་རང་བབས་སུ་བཞག ། གཞན་སྔོན་བཞིན་དམིགས་རྟེན་དངོས་སུ་འཇོག་པ་དང༌། ཡིད་ཀྱིས་བསྒོམ་པར་མི་བྱ་བར། དེའི་ཚབ་ཏུ་རང་གི་སྣ་བུག་གི་རླུང་རྔམ་པ་དང་སྒྲ་ཅན་དང༌། རྒོད་བག་མེད་པར་དབུགས་ཚུར་དལ་བུས་རྔུབ་པ་དང༌།
ཕར་དལ་བུས་དབྱུང་བ་དེ་བགྲང་བ་ལྟ་བུར་བྱས་ནས་རླུང་ལ་ཤེས་པ་མ་ཡེངས་པར་གཏད། ཕྱིར་འགྲོ་བའི་ཚེའང་དྲན་བཞིན་པ། ནང་དུ་འོང་བའི་ཚེའང་དྲན་བཞིན་པར་སེམས་བཟུང༌། སེམས་མི་གནས་འཕྲོ་ནའང་འདུན་པས་འཛིན། རླུང་གི་འབྱུང་རྔུབ་སོགས་དང་སེམས་ཀྱང་དྲན་པའི་རྒྱུན་ཐག་ཆད་ནས་ཡེངས་སྐབས་དེ་ངོས་ཟིན་པར་བྱས་ནས་སླར་འདུན་པ་བསྒྲིམས་ནས། རླུང་འབྱུང་རྔུབ་ལ་ཤེས་པ་སྐད་ཅིག་ཀྱང་མི་ཡེངས་པར་གཏད་དེ་བཞག ། དེའང་དང་པོར་ཁུག་པ་གསུམ་ཙམ་དང༌། དེ་ནས་ལྔ་ཙམ་དང༌། དེ་ནས་བདུན་ཙམ་ཅི་རིགས་ལ་སེམས་བཟུང་ཞིང་བར་བར་དུ་ཅུང་ཟད་ངལ་གསོ་བ་དང་བཅས་སྦྱང་བར་བྱ་ལ། མཐར་ཁུག་པ་བརྒྱ་ཙམ་རེ་བར་མ་ཆད་པར་དྲན་པས་རྒྱུན་འཚོ་ནས་སྐྱོང༌།
ཡུན་རིང་དྲགས་བརྗེད་ངེས་ཤིན་ཏུ་ཆེ་ན་སླར་ངལ་གསོ་ནས། ཡང་སྔོན་བཞིན་རླུང་སེམས་སྐྱོང་བར་བྱེད་དགོས་པའོ། ། དེ་བཞིན་ཁྲིད་ཡིག་ནས་མང་ཡང་གསལ་བ་འདི་ལྟར་གསུངས་ཏེ་རླུང་དང་བཅས་ཏེ་སེམས་བཟུང་བ་ནི་སྲོག་རྩོལ་གྱི་སྒོ་ལ་མངོན་པར་རྒྱུ་བའི་རླུང་ནང་དུ་འཇུག་པ་དང༌། ནང་དུ་ཅུང་ཟད་གནས་པ་དང༌། ཕྱི་རོལ་དུ་འབྱུང་བ་སྟེ། དེ་ལྟ་བུ་རེ་རེ་བཞིན་གྲངས་བཟུང་ནས་དབུགས་དགུ་བརྒྱ་ཕྲག་གཅིག་ཙམ་གྱི་བར་སྣ་བུག་གི་སྒོ་ཁོ་ན་ལས་སེམས་གཞན་དུ་མ་ཡེངས་པར་རྩེ་གཅིག་ཏུ་གཞག་པར་བྱའོ། ། ཞེས་གསུངས་པ་ལྟར་ཡིན། འདི་ནི་གྲངས་ལས་རྡོ་རྗེའི་བཟླས་པ་ཞེས་ཟེར་བའོ། ། གཉིས་པ་འགྲོ་འོང་ལ་བསླབ་པ་ནི། སྔོན་བཞིན་ལུས་གནད་སོགས་བྱས་ནས།
རླུང་གྲངས་དང་འབྱུང་འཇུག་མི་བལྟ་བར། དེ་ཚབ་ཏུ་དབུགས་དང་ཤེས་པ་བསྲེས་ནས། དེ་ནས་དབུགས་ལྟེ་བ་ནས་སྣ་རྩེ་བར་འགྲོ་བ་དང༌། སྣ་རྩེ་ནས་ལྟེ་བའི་བར་འོང་བ་དེ་གཉིས་ཀྱི་ངོ་བོ་ལ་བལྟས་ནས་དེར་མ་ཡེངས་པ་རྩེ་གཅིག་ཏུ་བྱ། ཡེངས་ནས་ངོས་མ་ཟིན་ན་སླར་བསྒྲིམས་ཏེ་འཇོག་པ་སོགས་བྱ་བ་ཡིན། དེ་ལྟར་གྱི་ཕན་ཡོན་ནི། དང་པོ་བགྲང་བས་གྲངས་ཤེས་པ་ཡིན་པར་འདུག ། གྲངས་ནི་དུས་འཁོར་སོགས་ནས། སྐྱེས་བུ་ནད་མེད་དར་ལ་བབས་པས་ཉིན་ཞག་གཅིག་ལ་རླུང་ཉི་ཁྲི་ཆིག་སྟོང་དྲུག་བརྒྱ་རྒྱུ་བ་ཡིན་པར་གསུངས་འདུག ། སྤྱིར་རླུང་འདིར་ལས་དང་ཡེ་ཤེས་སོགས་དབྱེ་བ་མང་ཞིང་བསྲེ་འཕོ་སྙན་རྒྱུད་བསྙེན་སྒྲུབ་སོགས་མང་པོ་ནས་རླུང་དངོས་པོའི་གནས་ལུགས་ཞེས་ཤིན་ཏུ་མང་བར་གསུངས་ཀྱང་འདིར་ཉེར་མཁོ་མེད་པའོ། །
གསུམ་པ་འབྲུ་གསུམ་རྡོ་རྗེའི་བཟླས་པར་བསླབ་པ་ནི། སྔོན་གྱི་གྲངས་དང་འབྱུང་འཇུག་ངོ་བོར་བལྟ་བ་དེ་ལ་གོམས་པ་དེ་ནས། འདི་ཉིད་ཀྱི་ལག་ལེན་ནི། དང་པོ་ལུས་གནད་ལེགས་པར་བཅའ། བླ་མ་ལ་གསོལ་བ་གདབ། དེ་ནས་ཤེས་པ་རླུང་སེམས་རང་ངོ་ལ་གཏད་དེ། རླུང་ཕྱིར་འགྲོ་བའི་དུས་རླུང་དེ་ཨོཾ་ཡིག་དཀར་པོ་ཞིག་ཏུ་བསམས་ནས་ཐོན་པར་དམིགས་པ་དང༌། ནང་དུ་འོང་བའི་དུས་ཧཱུྃ་ཡིག་སྔོན་པོ་ཞིག་ཏུ་ལམ་གྱིས་གྱུར་ནས་ནང་དུ་བྱུང་བར་བསམ། གནས་པའི་ཚེ་ཨཱཿཡིག་དམར་པོ་ཞིག་ཏུ་གྱུར་ནས་ནང་དུ་ལྟེམ་གྱིས་གནས་པར་བསམ། དེ་ལྟར་འབྱུང་འཇུག་གནས་གསུམ་དེ་ཡི་གེ་གསུམ་དུ་བསྒྱུར་ནས།
འཕྲོ་འདུ་གནས་གསུམ་བྱས་པར་དམིགས་པར་བྱའོ། ། དེར་ཤེས་པ་གཏད་ཐམས་ཅད་རང་ངོ་ཤེས་པར་བྱ། རང་ངོ་མ་ཤེས་ནས་བསྒྱུར་བསྒོམ་བརྗེད་པ་བྱུང་ན་སླར་འདུན་པས་བཟུང་སྟེ་ཡང་དམིགས་པ་བྱེད་དེ་དེ་བཞིན་ལ་འབད་དགོས་པའོ། ། བཞི་པ་བུམ་པ་ཅན་ལ་རྟེན་བཅའ་བ་ལ་བསླབ་པ་ནི། སྡོམ་འབྱུང་ལས། སྟེང་དང་འོག་ཏུ་འགྲོ་བའི་རླུང༌། ། ཡིད་ཀྱིས་ཁ་སྦྱོར་དུ་བྱེད་དེ། ། དེ་ཡིས་རྣལ་འབྱོར་གོམས་པ་ཡིས། ། དེས་ནི་བརྟན་པའི་གོ་འཕང་ཐོབ། ། ཅེས་དང༌།
དུས་འཁོར་ལས། ཁ་ཡང་བཙུམ་སྟེ་སྣ་ཡི་བུ་ག་གཉིས་ཀ་དག་ནས་ཕྱི་རོལ་དག་གི་རླུང་ནི་མ་ལུས་པ། ། སྲོག་གི་ཤུགས་ཀྱིས་བཀུག་སྟེ་དྲི་མ་མེད་པའི་གློག་དང་མཚུངས་པའི་ཐུར་སེལ་རླུང་དང་སྦྱར་བྱས་པས། ། དུས་ཀྱིས་གོམས་པའི་སྦྱོར་བ་དག་ལས་ཟླ་བ་ཉི་མ་མེ་ཡི་དབུས་སུ་རོ་མཉམ་འགྱུར། ། ལུས་ལ་ཟས་ལ་སོགས་པ་བཀྲེས་པ་དང་ནི་སྐོམ་པ་འཕྲོག་སྟེ་འཆི་བ་མེད་པ་ཉིད་ཀྱང་སྟེར། ། ཞེས་གསུངས་པས། རླུང་བུམ་པ་ཅན་ལ། སྔོན་དུ་ལུས་གནད་ཆོས་བདུན་ལེགས་པར་བཅའ། ལེགས་པར་མ་བཅས་ན་སྐྱོན་ཡོང་བས། གཡས་གཡོན་དུ་མ་ཡོ་བ་དང་རྒུར་བ་དགྱེ་བ་ལུས་གནད་མ་ཚང་བ་སོགས་སྐྱོན་གཅིག་ཀྱང་མེད་པར་བྱས།
བླ་མ་ལ་གསོལ་བ་གདབ་རང་ལ་བསྟིམ། དེ་ནས་རླུང་རོ་སྔོན་འགྲོ་འབུད་པ་དགུ་ཕྲུགས་བྱེད་པའམ། ཡང་ན་རླུང་རོ་ཆེ་འབྲིང་ཆུང་ངུ་འབུད། སྟེང་རླུང་སྣ་ནས་དལ་བུས་རྔུབ། འོག་རླུང་ཡིད་ཙམ་ཡར་འཐེན། སྟེང་འོག་རླུང་གཉིས་ལྟེ་འོག་ཏུ་བསྲེ་བར་བྱས་ནས་ཡུན་ཇི་ཙམ་ཐུབ་པ་དེ་ལྟར་བཟུང༌། མི་ཐུབ་ལ་ཁད་པ་དང་བཟུང་བ་དེ་ནེམ་གྱིས་མནན་ལ་སླར་རྔུབ་ཆུང་གཅིག་བྱས། གཡས་གཞིལ་གཡོན་གཞིལ། དེ་ནས་དང་པོ་ཤེད་ཆུང་བ། བར་དུ་ཤེད་ཆེ་བ།
ཐ་མ་ནར་བར་བྱས་ཏེ་རླུང་གཏོང་བར་བྱ་ཞིང༌། དེ་ལྟར་ཕྱི་ནས་རྔུབ་པ་དང་ནང་དུ་སྡོམ་པ་དང་ཕྱིར་བཏང་བའི་བར་ཐམས་ཅད་དུ་སྔར་བཞིན་ཡིད་མ་ཡེངས་པར་དྲན་བཞིན་པའི་ངང་ནས་བྱ་བ་དང༌། ཁྱད་པར་ནང་དུ་ཇི་སྲིད་བསྡམས་པའི་བར་དུ་རླུང་སེམས་གཅིག་ཏུ་བསྲེས་ནས་མ་ཡེངས་པའི་རྒྱུན་བསྲིངས་པ་ཡིན་ནོ། ། དེ་ལྟ་བུའི་རླུང་ཁུག་ཇི་ཙམ་མོས་པ་བྱེད། འདི་དང་པོ་ནས་རྒྱུན་རིང་ན་མི་དགའ་སྟེ་གསུས་པ་ན་བ་སོགས་ཡོང་བས། རྒྱུན་མི་རིང་ཙམ་བཟུང་ནས་ངལ་གསོ། སླར་བཟུང་བ་སོགས་ཐབས་མཁས་བྱེད་དགོས། རྗེས་ནས་གོམས་བཞིན་རྒྱུན་ཇེ་རིང་ལ་བཏང༌། འདིར་གནད་བཞི་སྟེ། ཇོ་བོ་ནཱ་རོ་པས།
ལྕགས་ཀྱུ་ལྟ་བུར་དགུག་པར་བྱ། ། བུམ་པ་བཞིན་དུ་དགང་བར་བྱ། ། རྒྱ་མཚོ་བཞིན་དུ་གཞིལ་བར་བྱ། ། མདའ་ལྟར་གྱེན་དུ་འཕང་བར་བྱ། ། ཞེས་གསུངས་པ་ཡིན་ནོ། ། ཁྱད་པར་རླུང་རང་གར་བག་མེད་བཟུང་སེམས་འཁྲུལ་བཅུག་ན། དེར་ནི་དོན་གང་ཡང་མེད་པས། སེམས་མ་ཡེངས་ཙམ་རང་བཞིན་ཤེས་པའི་ངང་ནས་རླུང་རྔུབ་པ་བཟུང་བ་གཞིལ་བ་བཏང་བ་སོགས་བྱེད་དགོས། དོན་རླུང་དང་སེམས་གཉིས་ཀ་ཇི་ལྟར་གྱི་ངོ་བོ་ཤེས་བཞིན་དགོས་པ་ཡིན། རླུང་སེམས་ཡེངས་སྐབས་བྱུང་ན་དྲན་པས་བཟུང་ནས་ཡང་རང་ངོའི་སྟེང་དུ་འཇོག །
དེ་ལྟར་རྒྱུན་འཚོ་ནས་བཟུང་བ་འདི་ཐུན་རིང་པོ་མ་ཡིན་པའི་ཐུན་ཐུང་ལ་གྲངས་མང་བ་དགོས། སེམས་མི་གསལ་བྱིང་ཤས་ཆེ་ན་ས་མཐོ་ས་དང་སྣང་ཡས་ཆེ་སར་བསྒོམ། ཟས་བཅུད་ཆུང་བར་བྱ་ཆེར་མི་ཟ། གདོང་ལ་ཆུ་བཏབ་པ་སོགས་བྱ། རྒོད་ན་སྣང་ཡས་ཆུང་སར་བསྒོམ། ཟས་བཅུད་ཆེ་བ་ཟ། རླུང་དྲག་པོ་བཟུང་བ་རྣམས་བྱ། རྨུགས་འཐོམ་ཆེ་དྲགས་པས་སེལ་དཀའ་ན་ལྟ་སྟངས་དཔང་བསྟོད་ལ་ཧུར་འདོན་སོགས་བྱའོ། ། མི་གནས་རྟོག་པ་བན་བུན་ལངས་ཤེས་པ་འཚུབས་ན་ཁམས་ཀྱི་ནུས་པ་ཟད་རླུང་ལངས་པ་ཡིན་པས། དེར་རླུང་མི་བཟུང་བར་ཞག་རེ་གཉིས་ངལ་གསོ། །
ལུས་བཀྲུ་བྱུག་པ་བྱ། དལ་བར་བསྡད་ནས་སླར་བསྒོམས་པས་སེལ་བ་ཡིན་ནོ། ། ལར་བུམ་ཅན་འདི་ཁེ་ཉེན་ཆེ། ལུས་རྒས་ཤིང་འཁོགས་པ། ནད་ཀྱིས་མནར་བ་དང༌། གཞན་ཡང་ལུས་ལ་སྐྱོན་ཆེར་ཡོད་པ་རྣམས་ཀྱིས་ནི་ཡུན་དུ་འབད་པར་མི་བཏུབ་ཅིང༌། ལུས་ལ་སྐྱོན་མེད་བུམ་ཅན་བཟུང་མཁན་རྣམས་ཀྱང་ལུས་གནད་འཆུག་ན་སྔར་བཤད་ལྟར་སྐྱོན་ཡོང་ཞིང་སྟེང་རླུང་སུམ་གཉིས་མ་ནོན་ཡར་འཁྱིལ་ན་རླུང་ཤ་པགས་སུ་ཤོར་བས་ཆུ་སེར་གྱི་ནད་སྐྲངས་པ་སོགས་འབྱུང༌། འོག་རླུང་སུམ་ཆ་གཅིག་ཡར་འཐེན་ནས་བསྒོམ་མ་ཤེས་ན་རླུང་འོག་ཏུ་འཆུག་པས་རྨུ་ཆུ་དང་འོར་དང་སྐྱ་རྦབ་དང་གཞང་འབྲུམ་འོག་སྒོ་ལུགས་པ་སོགས་འོང་བ་ཡིན། དེའི་ཕྱིར་ལུས་དང་རླུང་གི་གནད་རྣམས་ཚོད་ཡོད་མི་བྱེད་པར་ལེགས་པར་ཁྲིད་ནས། ལེ་ལོ་གནད་ཆུང་མི་བྱེད་པར་ལེགས་པར་གཟབ་པར་གལ་ཆེ།
སྐྱོན་མེད་ཀྱི་རླུང་བསྒོམ་ཞིང་ཟིན་ན་ཡོན་ཏན་ནི། འཕྲལ་དུ་ལུས་ཡང་བ་བདེ་བ་སོགས་འབྱུང་ཞིང༌། ཕུག་རྣམ་སྨིན་གྱི་ལུས་ཀྱི་རྩའང་དག་པར་བྱེད། འདུ་བའི་ནད་མི་འབྱུང༌། ལུས་ལས་སུ་རུང་བས་ལུས་གནད་ཡུན་རིང་པོར་བསྡད་ཀྱང་ན་ཚ་སོགས་མི་ཡོང༌། སྨྲ་ལྕེ་བདེ་ཞིང་ཕུགས་ངག་ཡོངས་སུ་དག་པར་བྱེད། ཡིད་འཕྲལ་དུ་བདེ་གསལ་མི་རྟོག་པ་སོགས་ཀྱི་ཉམས་སྐྱེ་ཞིང༌། ཕུགས་ཡིད་ཐིག་ལེའི་ཟག་པ་དག་པས་ཆོས་སྐུ་བདེ་ཆེན་མངོན་དུ་འགྱུར་བར་བྱེད་པ་སོགས་ཡོན་ཏན་ཤིན་ཏུ་མང་ངོ༌། ། འདི་ལྟར་རླུང་གི་སྦྱོར་བ་འདི་དག་ལ་བརྟེན་ནས་སེམས་ཀྱི་གནས་པ་འཚོལ་ཐབས་ཏེ། དེའང་རླུང་སེམས་འཇུག་པ་གཅིག་པའི་གནད་ཀྱིས་རླུང་བརྟན་ན་སེམས་བརྟན་པས།
རླུང་ལ་བསླབས་ཏེ་སེམས་བརྟན་པར་བྱེད་པ་ཡིན་ཏེ། རྗེ་བཙུན་ཏིལླི་པས། བློ་དམན་སྐྱེ་བོ་དོན་ལ་མི་གནས་ན། ། རླུང་གི་གནད་བཟུང་རིག་པ་གཅུན་ལ་བོར། ། ཞེས་དང༌། མན་ངག་ཐམས་ཅད་ནས། རླུང་རྟ་སེམས་ལ་སེམས་རྟ་རླུང༌། ། ཞེས་གསུངས་ཤིང༌། དཔེར་ན་རྐྱ་མི་ལ་དོན་ཡོད་ན་རྟ་ཁ་ནས་བཟུང་སྟེ་སྡོད་པ་བཞིན་དུ་རླུང་འཆིང་ན་སེམས་འཆིང་བ་ཆོས་ཉིད་ཡིན་པར་འདུག དེ་ཡང་དང་པོ་ནས་སེམས་ལ་ལྟ་རྟོག་མ་བྱས་ན་མི་ཕན་པས།
སེམས་ཡེངས་ན་རླུང་གི་དགོས་ནུས་མེད་དེ་སྦུད་པ་དང་འདྲ་བར་གསུངས་པས་ན། སེམས་མ་ཡེངས་པར་བྱེད་དགོས། དེ་ཡོད་ན་རླུང་གིས་ཀྱང་ལྷག་པར་གསལ་ཞིང་ཉམས་རྟོགས་ཡོད་ན་དེའི་བོགས་འདོན་ཆེར་ཡོང་བ་དང༌། རླུང་གི་ཡོན་ཏན་ཐོབ་པ་སོགས་དགོས་གནད་ཕན་ཡོན་མང་དུ་ཡོད། ལར། རྗེ་དྭགས་པོ་ཡན་ཆད་དུ་གཏུམ་མོ་རླུང་ཁྲིད་གཙོ་བོར་མཛད་ནས། སླར་དོན་གྱི་ཡེ་ཤེས་རྟོགས་པར་མཛད་པ་དང༌། རྗེ་དྭགས་པོས་ནི། རྒྱལ་བས་ལུང་བསྟན་པ་ལྟར་ངེས་དོན་ཕྱག་རྒྱ་ཆེན་པོ་འདི་ཉིད་རྩལ་དུ་འདོན་པར་མཛད། དེ་ཕྱིན་ཆོད་བཀའ་བརྒྱུད་པ་རྣམས་ཀྱིས་གཙོ་བོར་སེམས་ཁྲིད་ནས།
རྗེས་སུ་གཏུམ་མོ་རླུང་གི་ཡོན་ཏན་གྱིས་བོགས་འདོན་པར་མཛད་པ་ཡིན་ཏེ། རྗེ་སྒོམ་ཚུལ་གྱིས། རླུང་སེམས་དབྱེར་མེད་ཉམས་ལེན་དེ། ། སྒོམ་ཆེན་རབ་ཀྱི་ཉམས་ལེན་ཡིན། ། ཞེས་སེམས་ཀྱི་རྩལ་འདོན་མཆོག་ཏུ་གསུངས་ཤིང་དེ་ལྟར་གྲུབ་པའང་ཡིན། དེས་ན་རང་རེས་རྩ་བ་སེམས་ཀྱི་ཉམས་ལེན་གནད་ཀྱིས་མ་ཟིན་པའི་བྱེད་རྒྱུ་མང་པོས་དགོས་དོན་ཆེར་མི་འབྱུང་བ་འདྲ། རླུང་སེམས་དབྱེར་མེད་མི་སྐྱོང་བའི། ། རླུང་རྐྱང་འབུད་པ་སྐྱི་སེར་ཏེ། ། ལུས་ཀྱི་འཁྲུལ་འཁོར་གར་མཁན་འདྲ། ། ཞེས་རྗེ་སངས་རྒྱས་རྡོ་རྗེས་གསུངས་འདུག་པ་དེ་འདྲར་མ་སོང་བར་ངེད་རང་དང་པོར་སེམས་ཀྱི་ངོ་བོ་བརྟན་པ་ཞིག་བྱས།
དེའི་རྩལ་སྦྱོང་བའི་ཆེད་དུ་རླུང་གི་ཉམས་ལེན་བྱས་ན་ལེགས་པ་ཡིན། མཐར་རླུང་སེམས་དབྱེར་མེད་དུ་རྟོགས་དགོས། མདངས་གཡོ་བྱེད་རླུང་ཁམས་རྩ་བྲལ་དུ་རྟོགས། ། གཤིས་རིག་པའི་སྟེང་དུ་ཟུང་དུ་ཆུབ། ། རླུང་སེམས་དབྱེར་མེད་ཀྱི་ཉམས་ལེན་ལ། ། གཞན་མགར་སྦུད་ཀྱི་བརྟུལ་ཞུགས་བརྗེད་དེ་ཐལ། ། ཞེས་གསུངས་སོ། ། རྩ་ཐིག་རླུང་གསུམ་ཐམས་ཅད་ཀྱང༌། སེམས་ཉིད་འདི་ཁར་འབབ་སྟེ། ཡེ་ཤེས་བདེ་ཆེན་ཆོས་སྐུར་རྟོགས་དགོས།
གཏུམ་མོའི་ནང་ནས་ཀྱང་མཐར་ཐུག་མཆོག་གི་གཏུམ་མོ་ཡིན་པས་དེ་བཞིན་གོ་དགོས་པའོ། ། གཉིས་པ་སེམས་རྟེན་མེད་དུ་འཇོག་པའི་ཚུལ་བཤད་པ་ནི། དེའང་གོང་གི་སེམས་འཛིན་གྱི་ཡན་ལག་དེ་དག་གིས་སེམས་ཀྱི་གནས་ཆའམ་དོན་ཇི་ལྟར་རྙེད་ཚེ་སླར་མཚན་མེད་མཆོག་གི་ཞི་གནས་སེམས་ཁོ་རང་མ་ཡེངས་པ་རྒྱུན་འཚོ་ལ་བསླབ་དགོས་ཏེ། དེའང་ལུས་གནད་སྔར་བཞིན་ལས། བླ་མའི་རྣལ་འབྱོར་བསྒོམས་ནས་གསོལ་འདེབས་དང༌། དབང་བཞི་བླངས་ནས་རང་ལ་བསྟིམ། དེ་ནས་ཕྱིའི་དམིགས་རྟེན་རླུང་སོགས་ལ་སེམས་གཏད་དེ་འཛིན་པའི་སྦྱོར་བ་མི་བྱ་བར་སེམས་གང་ལའང་བརྟེན་ས་མེད་ཅིང་ཡིད་བྱེད་ཀྱི་རྟོག་པས་ཀྱང་མ་དཀྲུགས་པར་སེམས་རང་ལུགས་ཀྱི་ངང་ཉིད་ལ་འཇོག་སྟེ། དེའང་རང་རིག་འདི་མ་གཏོགས་ཕྱག་རྒྱ་ཆེན་པོ་བྱ་བའི་བཟང་བཟང་ཞིག་ལོགས་ནས་བསྒྲུབ་རྒྱུ་མེད། གལ་ཏེ་དོན་མ་གོ་བར་ཡོད་པའི་སྒོ་བོར་ནས། མེད་པའི་སྲང་མདོར་འཁྱམས་ཟེར་ལྟར།
རང་སེམས་འདི་མིན་པའི་གཞན་ནས་ཤར་རྒྱུ་དང་མཐོང་རྒྱུ་ཨེ་ཡོད་ཀྱི་ཁ་ཕྱིར་བལྟས་ཀྱིས་བསྒྲུབས་ན། དོན་དག་འགྲོ་ས་ཤར་དུ་བཞག་ནས་ཁ་ནུབ་ཏུ་གཏད་ནས་འགྲོ་བ་དང་འདྲ་སྟེ། བསྐལ་པར་འབད་ཀྱང་དོན་མེད་ལས་མི་ཡོང་བས། དེ་ལྟར་མི་བསམ་པའི་རང་རེའི་སེམས་རྣམ་རྟོག་སྣ་ཚོགས་འཕྲོ་བ་འདི་ཀ་སྒོམ་གྱི་དངོས་གཞི་ཉམས་ལེན་གྱི་ངོ་ཐི་ཡིན་པར་ཤེས་དགོས། དོན་དུ་སེམས་འདི་མ་བཅོས་མ་ཡེངས་པར་འཇོག་པར་ཕྱག་རྒྱ་ཆེན་པོ་སྒོམ་བྱ་བ་ཡིན། དེ་ལས་གཞན་བསྒོམ་རྒྱུ་མེད། དེ་ལྟར་ཤེས་པར་བྱས་ནས། རང་སེམས་མ་ཡེངས་ཙམ་གྱི་ངང་དུ་ལྷོད་ཀྱིས་གློད་ལ་བཞག ། རང་གིས་རང་མ་བཅིངས་པར་ཁྲེས་ཏེ་བོར་ལ་བཞག ། བསྒོམ་འདོད་དང་བསྒོམ་མིན་སོགས་ཀྱི་བློ་མང་པོ་ཕྲལ་ལ་བཞག །
སེམས་ལ་རྩོལ་བའི་ལས་མི་འཆོལ་བར་རང་བབས་མ་བཅོས་པའི་གཤིས་ཐོག་ཏུ་བཞག ། གཤིས་དྲན་པ་མ་ཡེངས་ཙམ་མ་གཏོགས་གང་དང་གང་ལའང་གཉེར་ཁ་མི་བྱེད་བཟོ་མེད་འཛིན་མེད་ཀྱི་ངང་དུ་ཕྱལ་ལེ་བཞག ཡང་ན་གཞག་ཐབས་རྣམ་པ་གསུམ་སྟེ། དང་པོ་ཕྱི་དང་ནང་གི་ཡུལ་རྐྱེན་གྱི་རྗེས་སུ་སེམས་ཡེངས་སུ་མི་འཇུག་པར་ཡེངས་མེད་སོ་མར་བཞག ། སྒོ་གསུམ་ཧ་ཅང་བསྒྲིམས་པས་བཅིངས་པ་ལྟ་བུ་མ་ཡིན་པར་རྩོལ་མེད་རང་བབས་སུ་ལྷུག་པར་བཞག ། རྣམ་རྟོག་གི་ངོ་བོ་དྲན་རིག་གཉིས་ཡ་བྲལ་ཐ་དད་གཉེན་པོ་བརྟེན་པ་ལྟ་བུ་མ་ཡིན་པར་རང་རིག་རང་གསལ་ངང་དུ་བཞག ། འདི་གསུམ་མིང་གི་རྣམ་གྲངས་གཞན་དུ་མ་ཡེངས་མི་བསྒོམ་བཟོ་མེད་ཀྱང་བྱ་བ་ཡིན། ཐུན་མོང་གི་ཐེག་པ་རྣམས་ནས་གསུངས་པའི་རྣམ་པར་ཐར་པའི་སྒོ་གསུམ་ཡང་འདིར་ཚང་སྟེ། སེམས་ཉིད་དེ་ཀ་སྔར་འདས་པའི་བྱ་བྱེད་སོགས་འདི་བྱས་འདི་བྱུང་གི་རྗེས་གཅོད་མི་བྱ་བ་ནི། རྣམ་པར་ཐར་པའི་སྒོ་མཚན་མ་མེད་པའི་ཏིང་ངེ་འཛིན་ཞེས་བྱ།
ད་ལྟའི་སེམས་ལ་བློས་བྱས་ཀྱིས་བསྒྱུར་བཀོད་འདིར་སྣང་འདི་བྱའི་དགག་སྒྲུབ་མེད་པ་ནི། རྣམ་པར་ཐར་པ་སྟོང་པ་ཉིད་ཀྱི་སྒོ་དང༌། མ་འོངས་པ་འདི་དང་འདི་བཞིན་འབྱུང་འགྱུར་གྱི་སྔོན་བསུ་དང་སྒོམ་ཡོང་དུ་རེ་བ་དང་མི་ཡོང་གི་དོགས་པ་ལྟ་བུའི་འདོད་འདུན་མེད་པ་ནི། རྣམ་པར་ཐར་པ་སྨོན་པ་མེད་པའི་སྒོ་ཞེས་བྱ་བ་ཡིན་ལ། དེ་ཐམས་ཅད་མདོར་བསྡུ་ན་རང་སེམས་མ་བཅོས་མ་ཡེངས་པར་འདུ། དེར་ཡང་སེམས་འདུན་རང་ངོ་རང་ཤེས་མེད་པའི་ཐ་མལ་ལུང་མ་བསྟན་དང༌། རྣམ་རྟོག་ཀྱང་ངོས་འཛིན་དྲན་པ་མེད་པའི་འཁྲུལ་པ་ལུ་གུ་རྒྱུད་དེ་འདྲ་མི་ཡོང་བའི་རང་ངོ་མ་ཡེངས་ཙམ་ཞིག་གི་དྲན་འདུན་ཡོད་པ་བྱེད་ཅིང༌། དྲན་འདུན་དེའང་དམ་འཇུན་དྲགས་ན་དྲན་པ་རང་གིས་འཆིང་ནས། སྨན་དུག་ཏུ་སོང་བའི་དཔེ་འདྲ་ཡོད་པས་དེ་ཙམ་ཡང་མིན་པའི་རང་བབས་ལྷུག་པར་རང་ངོ་མ་ཡེངས་ཙམ་སྟེ། དྲན་འདུན་ཧ་ཅང་བསྒྲིམས་པ་དང་ཧ་ཅང་ལྷོད་པའི་སྐྱོན་མེད་པའི་མ་བསྡམས་ངོས་ནས་མ་ཡེངས་ཙམ་གྱིས་གྲིམས་ལྷོད་སྙོམས་པར་བྱེད་དགོས་ཏེ།
བྲམ་ཟེ་ཆེན་པོས། སེམས་གྲིམས་ལྷོད་སྙོམས་པའི་རྣལ་འབྱོར་བདེ། ། ཞེས་དང༌། ཇོ་བོ་རྗེས། སེམས་ཉིད་སྤྲོས་དང་བྲལ་བ་ལ། མ་བསྒྲིམས་མ་ལྷོད་རང་སར་ཞོག ། ཅེས་གསུངས་སོ། ། ཚུལ་དེ་ལ་དྲན་མཁས་བསྡམ་མེད་ཡེངས་མེད་དུ་འཚོ་བ་ཟེར། དྲན་པ་མ་ཡེངས་པ་དེ་ལས་གཞན་སྒོམ་འདོད་གསལ་འདོད་གནས་འདོད་སོགས་འཛིན་པ་བློས་སྒོམ་སྐད་ཅིག་ཀྱང་མི་བྱེད། རང་སེམས་གཤིས་ཀྱི་ངོ་བོ་གསལ་བའམ་མི་གསལ་བ་བདེ་རྩུབ་ཇི་ལྟར་འདུག་པ་དེ་ཀ་རང་བབས་སུ་གློད།
དེ་ལས་གཞན་དུ་མི་འཕྲོ་བར་གནས་ན། གནས་ཡུན་རིང་པོ་ཡོང་དུ་རེ་བ་དང༌། གནས་ཡུན་ཐུང་བར་འབྱུང་གི་དོགས་པ་མི་བྱེད། ཡུད་ཙམ་མི་གནས་ཀྱང་དེའི་ངོ་བོ་གཤིས་རང་བབས་དེ་ལ་ཆེད་དུ་མི་སྒོམ་པའི་ངང་ནས་གནས་པ་དེ་ཀའི་ངོ་བོའི་ཐོག་ཏུ་གློད་ལ་ཡེངས་མེད་དུ་རང་གཤིས་སྐྱོང༌། དེ་ལ་མི་གནས་པའི་འགྱུ་བ་སྔར་དེ་བྱས་མ་འོངས་པར་དེ་བྱེད་ད་ལྟར་མིག་གིས་གཟུགས་མཐོང་རྣ་བས་སྒྲ་ཐོས་ཐོག་ཏུ་འགྲོ་བའི་བཟང་ངན་འབྲིང་གསུམ་གྱི་རྟོག་པ་ཅི་འདྲ་ཞིག་ཤར་རུང༌། དེ་ཉིད་མ་ཡེངས་པའི་དྲན་འདུན་དེས་བསམ་པའམ་འགྱུ་བ་དེའི་ངོ་བོ་ངོ་ཤེས་ཐོག་དེ་ལ་ཆེད་དུ་བཟོ་བཅོས་མི་བྱེད་པ་དེ་ཀ་རང་གི་ཐོག་ཏུ་འཛིན་པ་མ་ཞུགས་ཙམ་དུ་ལྷོད་ཀྱིས་གློད་ལ་མ་བརྗེད་པར་སྐྱོང་སྟེ། དེ་ལྟར་ཡང་རྗེ་གོང་མ་རྣམས་ཀྱིས། བསྒོམ་མེད་ཡེངས་མེད་དུ་སྐྱོང་བ། ཞེས་དང༌། མ་ཡེངས་མི་སྒོམ།
ཞེས་དང༌། བསྒོམ་རྒྱུ་རྡུལ་ཙམ་མེད་པ་ལ། ། ཡེངས་སུ་སྐད་ཅིག་མེད་པར་སྐྱོང༌། ། ཞེས་གསུངས། འདིར་ལམ་རང་བྱུང་སྙིང་པོ་རང་འགྲོས་སུ་སྐྱོང་བ་ཟེར། ཁྱད་པར་རྣམ་རྟོག་མང་ཉུང་ཅི་བྱུང་ཡང་མང་བར་སྐྱོན། ཉུང་བར་ཡོན་ཏན་དུ་མི་ལྟ་སྟེ། དོན་དམ་པར་སེམས་ཀྱི་གཤིས་དང་གཉིས་མེད་གཞི་གཅིག་ལས་ནམ་ཡང་མི་འདའ། དཔེར་ན་ཉི་མ་དང་ཉི་མའི་འོད་ཟེར་ལྟ་བུ་ཆུ་དང་ཆུའི་རླབས་ལྟ་བུ་བཟང་ངན་དུ་གྲུབ་པ་གཅིག་ཀྱང་མེད་དོ། ། སེམས་བདེ་གསལ་དུ་གནས་པའམ།
རྣམ་རྟོག་སྣ་ཚོགས་ཅི་འདྲ་འགྱུས་ཀྱང་དོན་དུ་ཁྱད་པར་རྡུལ་ཙམ་ཡང་མེད་པར་ཐག་བཅད་ནས། རྣམ་རྟོག་གང་ཤར་ཐམས་ཅད་དྲན་བཞིན་ཤེས་བཞིན་གྱི་ངེས་ཤེས་དང་བཅས་ཐམས་ཅད་ངོས་ཟིན་དགོས། ངོས་མ་ཟིན་ན་འཁྲུལ་པ་རང་ག་མར་འཆར། ངོས་ཟིན་པའི་རང་ངོ་སོ་མ་དེ་མ་བརྗེད་ཙམ་ལས་གཉིས་འཛིན་གྱི་དགག་སྒྲུབ་སྐད་ཅིག་ཀྱང་མི་བྱེད་པར་རང་བཞིན་ཇི་ལྟར་ཡོད་པ་དེ་ཀ་ལྟར་འཇོག་པ་སྟེ། བྲམ་ཟེ་ཆེན་པོས། རང་བཞིན་བཞག་པ་ཇི་ལྟ་བུ་ཉིད་དེ་ལྟ་ཉིད། ། འབྲས་བུ་ཐོབ་པ་མེད་པ་གདོད་ནས་རང་ལ་གནས། ཞེས་དང༌། རང་བཞིན་དག་པའི་སེམས་ལ་བསམ་གཏན་དག་གིས་མི་བསླད་དེ། ། བདག་ཉིད་བདེ་ལ་གནས་ཤིང་གདུང་བར་མ་བྱེད་ཅིག །
ཅེས་དང༌། ཤ་ཝ་རིས། རང་བཞིན་དག་པའི་སེམས་ལ་བཅོས་མི་དགོས། ། མ་བཟུང་མ་བཏང་རང་ག་ཉིད་དུ་ཞོག ། ཅེས་དང༌། བིར་ཝ་པས། དོན་དམ་རྣལ་མ་ཆགས་མེད་དོན་ལ་སྦྱང་བྱ་སྟེ། ། མི་སྤང་མི་སྒྲུབ་མི་ཞེན་མི་སྤྱོད་མི་འགོག་པར། ། རང་ལུགས་ཅི་བདེར་སྤྱོད་པ་རབ་མཆོག་དམ་པ་སྟེ། ། ཞེས་དང༌།
མཻ་ཏྲི་པས། རང་བཞིན་མ་བཅོས་རྣལ་མར་བཞག ། ཅེས་གསུངས། དེ་ལ། རང་བཞིན་ཡོངས་ཤེས་གུ་ཡངས་སུ་སྐྱོང་བ་ཟེར། མདོར་དྲིལ་ན། སྒོམ་ཞེས་གཞན་ནས་མི་འཚོལ་རང་གི་སེམས་ལ་ལྟ། སེམས་མ་འཁྲུལ་ཙམ་གྱིས་ཆོག་པ་ལས་བཟོ་བཅོས་བསྒྱུར་བསྒོམ་མང་པོའི་ལྷན་པ་མི་འདེབས། སེམས་མ་འཁྲུལ་ཙམ་ཐལ་ལེ་བ། གནས་ནའང་རང་ངོ་མ་བརྗེད་ཙམ་ཐང་ངེ་བ།
རྣམ་རྟོག་སྣ་ཚོགས་འཆར་དུས་ཀྱང་དེར་དྲན་པའི་སོ་མ་ཤོར་ཏུ་རེ་བའི་ངོས་ནས་གང་ཤར་ཐམས་ཅད་ངོས་བཟུང་ནས་དེ་ཐོག་གློད་ནས་ཤིགས་སེ་བཞག ། ཡང་དྲན་འདུན་བརྗེད་པ་ཡེངས་པ་བྱུང་ན་སླར་དྲན་པས་ངོས་ཟིན་པར་བྱས་ནས་མ་ཡེངས་པའི་དྲན་པ་ལྷང་ངེ་བ་བརྟེན། རྒྱུན་དུ་དྲན་པའི་སོ་མ་ཤོར་བར་བྱ། བརྗེད་སྐབས་མང་ཞིང་ཡེངས་འཁྲུལ་ཆེ་ན་དྲན་པ་ལ་རྩོལ་བ་ཞན་རྟགས་ཡིན་པས། དུས་ཀུན་བརྗེད་དོགས་བག་ཡོད་དྲན་ཤེས་བརྗེད་ན་བརྗེད་འབྱམས་སུ་མི་འགྲོ་བའི་དྲན་པ་ཡང་ཡང་དུ་སྐྱོང༌། ལར་མ་བཅོས་པར་འཇོག ། མ་ཡེངས་པར་སྐྱོང་ཟེར་བ་འདི་གནད་འགགས་དོན་གྱི་སྙིང་པོ་ཡིན། དེའང་སེམས་བཅོས་པ་གང་ཡིན་ན། ངེད་རང་གིས་དེ་སྔོན་འདི་བྱས། ད་འདི་བྱེད།
ད་ལྟ་འདི་འདྲ་བསམ་པའི་དུས་གསུམ་གྱི་བསམ་པ་མང་པོ་གཏོང་ཞིང༌། བསྒོམ་དོན་ལྟ་བུར་ཡང༌། སེམས་བསྒྲིམས་དགོས་ལྷོད་དགོས་སྙམ་པའི་བསམ་པ་མང་པོ་དང༌། གནས་པ་ཞིག་ཨེ་ཡོང༌། འགྱུ་བ་རྣམ་རྟོག་མ་བྱུང་ན་བསམ་པའི་དགག་སྒྲུབ་ཀྱི་བསམ་བློ་སྒོམ་འོང་ལ་རེ། མི་འོང་དོགས་པ་སོགས་རེ་དོགས་ཀྱི་བསམ་པ་སོགས་བྱས་ན་དེ་སེམས་བཅོས་བཟོས་པ་ཡིན། མ་བཅོས་པ་ནི། དེ་རྣམས་གང་དང་གང་གི་བསམ་བློ་མི་གཏོང་བར་རང་སེམས་རང་གཤིས་བདེ་དལ་དུ་གནས་པ་དེ་ཀ་ལ་བསམ་བློ་རྩབ་རྩུབ་མང་པོ་མེད་པའི་རང་བབས་མ་བཅོས་པ་དེ་ཀའི་ངང་དུ་སྡོད་པ་ལ་ཟེར་བ་ཡིན། ཡེངས་པ་གང་ཡིན་ན། དེ་ལྟར་སེམས་མ་བཅོས་པ་རང་བབས་ཀྱི་གཤིས་སུ་བཞག་ཀྱང༌།
དེ་ནས་དེའི་རང་ངོ་མ་ཡེངས་པར་མི་སྐྱོང་བའི་སེམས་གནས་པའང་གནས་ཚུལ་འདི་དང་དེ་མེད། མི་གནས་འཕྲོ་ཞིང་འགྱུ་བའི་ངོ་བོའང་འདི་དང་འདི་སྙམ་པའི་ངོས་འཛིན་མེད་པར་ཐམས་ཅད་ཅི་ཡིན་འདི་ཆ་དང༌། ཅི་ལྟར་གནས་གང་ལྟར་འགྱུས་མ་རིག་པའི་འཁྲུལ་པ་རྒྱ་འབྱམས་ན། དེ་ཡེངས་པ་ཡིན། མ་ཡེངས་པ་ནི། སྔོན་སེམས་མ་བཅོས་པ་རང་བབས་གཤིས་ཐོག་ཏུ་བཞག་པ། དེ་ནས་སེམས་རང་གིས་རང་མ་བརྗེད་ཙམ་དུ་མ་ཡེངས་པ་ཙམ་གྱི་དྲན་པ་བརྟེན་ལ། དེ་ནས་སྐྱོང་ཞེས་སེམས་གནས་སམ་འགྱུ་བ་ཇི་ལྟར་བྱུང་ན་དེ་ཐམས་ཅད་ཀྱི་རང་ངོ་དྲན་འདུན་གྱིས་ངོ་ཤེས་ཀྱི་ངང་ནས་སྐྱོང་བ་ཡིན། ཡེངས་བརྗེད་འཁྲུལ་ན་དྲན་པ་ཡང་ཡང་བརྟེན་པ་དེ་ལྟར་ཤེས་དགོས། ཡང་གནས་འགྱུ་རིག་གསུམ་ཟེར་བའི་དོན་ནི།
རང་སེམས་འགྲོ་སྡོད་ངོ་ཤེས་པ་དགོས། འགྲོ་སྡོད་དེ་གཉིས་ལ་གནས་འགྱུ་ཞེས་བྱ་སྟེ། རང་སེམས་མི་འགྲོ་བར་སྡོད་པ་གནས་པ། མི་སྡོད་པར་འགྲོ་བ་འགྱུ་བ། དེ་ལྟར་གནས་པ་དང་འགྱུ་བ་དེ་གཉིས་ངོ་ཤེས་སུ་སྐྱོང་བ་རིག་པ་སྟེ། གནས་འགྱུ་རིག་གསུམ་ཟེར་བའི་མིང་གི་འདོགས་ལུགས་དང་ཐག་བཅད་ལུགས་དེ་ལྟར་གོ་དགོས། མིག་རྡེལ་སོགས་རྟེན་ཅན་གྱི་རིམ་པ་དེ་དག་གང་ཟག་ཐ་མལ་པ་རིམ་གྱིས་ཁྲིད་པའི་ཐབས་མཁས་པ་ཡིན། དངོས་གཞིའི་ཉམས་ལེན་དུ་རང་སེམས་རྟེན་མེད་ནས་རང་ངོ་རྗེན་པར་སྐྱོང་བ་འདི་ཉིད་ཡིན་ཞིང་ཤིན་ཏུ་ལེགས་པས་སྙོམས་ལས་ལེ་ལོར་མ་ཤོར་བའི་བརྩོན་འགྲུས་དྲག་པོ་བསྐྱེད་དགོས་པའོ། ། གཉིས་པ་དེའི་སྐྱོན་སྤང་བ་དང༌། ཞི་གནས་སྒྲུབ་པ་སོགས་ལས།
དང་པོ་མཉམ་བཞག་གི་སྐྱོན་བྱིང་རྒོད་ཀྱི་རྒྱུ་བཤད་པ། གཉིས་པ་རྐྱེན་ངོས་བཟུང་བ། གསུམ་པ་དེ་སྤོང་ཚུལ་བཤད་པ་གསུམ་མོ། ། དང་པོ་བྱིང་རྒོད་ཀྱི་རྒྱུ་བཤད་པ་ནི། ཏིང་འཛིན་གྱི་སྒྲིབ་པ་ཕལ་ཆེར་བྱིང་རྒོད་གཉིས་ཀྱི་ཕྱོགས་སུ་འདུག་ལ། བྱིང་རྒོད་འབྱུང་བའི་རྒྱུ་ནི། སྒོ་གསུམ་གྱི་སྤྱོད་ལམ་མ་དག་པ་ཅི་རིགས་ལས་འབྱུང་བར་བཤད་དེ། སའི་དངོས་གཞི་ལས། ། བྱིང་བའི་མཚན་མ་གང་ཞེ་ན། དབང་པོའི་སྒོ་མ་བསྲུངས་པ་དང༌།
ཟས་ཀྱི་ཚོད་མ་ཟིན་པ་དང༌། ནམ་གྱི་ཆ་སྟོད་དང་ནམ་གྱི་ཆ་སྨད་ལ་མི་ཉལ་བའི་སྦྱོར་བ་ལ་མི་བརྩོན་པ་དང༌། ཤེས་བཞིན་མ་ཡིན་པར་གནས་པ་དང༌། གཏི་མུག་སྤྱོད་པ་དང༌། གཉིད་ཆེ་བ་དང༌། ཐབས་མི་ཤེས་པ་དང༌། ལེ་ལོ་དང་ལྡན་པའི་འདུན་པ་དང༌། བརྩོན་འགྲུས་དང་སེམས་དང༌། དཔྱོད་པ་དང༌། ཞི་གནས་ལ་མགོམས་པ་དང༌།
ཞི་གནས་ཡོངས་སུ་བྱང་བར་མ་བྱས་པས་ཞི་གནས་ཕྱོགས་གཅིག་ཡིད་ལ་བྱེད་པ་དང༌། སེམས་མུན་པ་ལྟ་བུར་འདུག་པ་དང༌། དམིགས་པ་ལ་གཏོད་པར་མི་དགའ་བའོ། ། ཞེས་སོ། ། རྒོད་པའི་མཚན་མ་གང་ཞེ་ན། སྔ་མ་བཞིན་དུ་དབང་པོའི་སྒོ་མ་བསྲུངས་པ་ལ་སོགས་པ་བཞི་དང༌། འདོད་ཆགས་ལ་སྤྱོད་པ་དང༌། ཉེ་བར་མ་ཞི་བའི་ཚུལ་ཅན་དང༌། སེམས་སྐྱོ་བ་མེད་པ་དང༌། ཐབས་མི་ཤེས་པ་དང༌།
སྔ་མ་བཞིན་དུ་ཧ་ཅང་རབ་ཏུ་འཛིན་པ་དང་ལྡན་པའི་འདུན་པ་ལ་སོགས་པ་དང༌། བརྩོན་པ་ལ་མ་གོམས་པ་དང༌། རབ་ཏུ་འཛིན་པ་ལ་བྱང་བར་མ་བྱས་པས་དེའི་ཕྱོགས་གཅིག་སྒོམ་པ་དང༌། ཉེ་དུ་ལ་རྟོག་པ་ལ་སོགས་པ་རྒོད་པ་དང་མཐུན་པའི་ཆོས་གང་ཡང་རུང་བས་སེམས་རྣམ་པར་གཡེང་བའོ། ། ཞེས་སོ། ། དེ་ལ་བྱིང་རྒོད་ཀྱི་མཚན་མ་ཞེས་པ་ནི་བྱིང་རྒོད་ཀྱི་རྒྱུ་དང༌། ལེ་ལོ་དང་ལྡན་པའི་ཞེས་པ་བརྩོན་འགྲུས་དང་སེམས་དང་དཔྱོད་པ་གསུམ་ལ་སྦྱར་བ་དང༌། ཞི་གནས་ལ་གོམས་པ་ཞེས་པ་དེའི་ཉམས་སྣང་འབའ་ཞིག་ལ་གོམས་པ་དང་ཧ་ཅང་རབ་ཏུ་འཛིན་པ་ཞེས་པ་དགའ་བའི་ཡུལ་ལ་སེམས་ཧ་ཅང་བཟུང་དྲགས་པ་སྟེ། དེ་དང་ལྡན་པའི་འདུན་པ་དང་བརྩོན་འགྲུས་སོགས་བཞིའོ། ། གཞན་ཡང་ལས་དང་འགྲོ་འདུག་དྲག་པོ་བྱས་པས་ཐང་ཆད་པ་དང༌།
ཟས་ལ་སོགས་པ་མང་བ་དང༌། ཉི་མ་ལ་སྡོད་ཆེས་པ་དང༌། མེ་ལ་གདུང་ཆེས་པ་དང༌། ཉིན་མོ་གཉིད་པ་ལ་སོགས་བྱས་ན་བྱིང་རྨུགས་འོང་བས། དང་པོ་ནས་དེ་ཚོ་སྤང་དགོས། ཡང་ཕན་ཚུན་སྐད་ཆ་མང་པོ། གཞན་དུ་འགྲོ་བ་ལྟད་མོ་སོགས་ལྟ་བ་དེ་འདྲ་བྱས་ན་རྒོད་པ་ཡོང་བས། དང་པོ་ནས་བྱིང་རྒོད་ཀྱི་རྒྱུ་དེ་རྣམས་སྤོང་བའི་ཚུལ་ལ་འབད་པར་བྱ། ལར་ངེད་རང་མཉམ་བཞག་དང་པོ་སྒོམ་པ་འདི་ལ་སྤྱོད་ལམ་འགྲོ་འདུག་གཏམ་སོགས་མི་མང་ཞིང་རྒྱུན་དུ་མཉམ་བཞག་རང་ལ་བརྩོན་པར་བྱེད་དགོས་པའོ། ། གཉིས་པ་སྐྱོན་ངོས་བཟུང་བ་ནི།
དེའང་བྱིང་བ་ནི། སྒོམ་རིམ་བར་པ་ལས། གང་གི་ཚེ་རྨུས་ལོང་ལྟ་བུའམ། མིག་མུན་པར་ཞུགས་པ་ལྟ་བུའམ། མིག་བཙུམ་པ་ལྟ་བུར་སེམས་ཀྱིས་དམིགས་པ་གསལ་བར་མི་མཐོང་བ་དེའི་ཚེ་བྱིང་བར་འགྱུར་བར་རིག་པར་བྱའོ། ། ཞེས་གསུངས་པ་ནི་ལུས་སེམས་ཉོག་ནས་དམིགས་པའི་གསལ་ཆ་ལྷོད་པར་གྱུར་པ་ཞིག་གོ ། རྨུགས་པ་ནི། མཛོད་འགྲེལ་དུ། ལུས་ལྕི་བ་ཉིད་དང་སེམས་ལྕི་བ་ཉིད་དེ་ལུས་ལས་སུ་མི་རུང་བ་ཉིད་དང་སེམས་ལས་སུ་མི་རུང་བ་ཉིད་གང་ཡིན་པའོ། ། ཞེས་གསུངས་པ་རྨོངས་འཐིབས་ནས་ལུས་སེམས་གཉིས་ཀ་ལྕི་ཞིང་བཀོལ་དུ་མི་བཏུབ་པའོ། །
རྒོད་པ་ནི། ཀུན་བཏུས་ལས། སྡུག་པའི་མཚན་མར་རྗེས་སུ་འཇུག་པའི་འདོད་ཆགས་ཀྱི་ཆར་གཏོགས་པའི་སེམས་རྣམ་པར་མ་ཞི་བ་སྟེ། ཞི་གནས་ཀྱི་བར་དུ་གཅོད་པའི་ལས་ཅན་ནོ། ། ཞེས་གསུངས་པ་ནི་ཡུལ་ཡིད་དུ་འོང་ཞིང་སྙིང་དུ་སྡུག་པ་ལ་དམིགས་ནས། དེ་ལ་སྲེད་པའི་རྣམ་པས་ཕྱི་ལ་འཕྲོ་ཞིང་སེམས་གནས་པའི་བར་དུ་གཅོད་པའོ། ། གསུམ་པ་སྤོང་ཚུལ་ལ། སྤྱིར་བཤད་པ་དང༌། བྱེ་བྲག་གི་ལག་ལེན་བསྒོམ་དོན་བསྟན་པའོ། ། དང་པོ་སྤྱིར་བཤད་པ་ནི།
དེའང་བྱིང་བ་རགས་པ་སྐྱེས་ན་དེ་འགོག་པ་ལ། སྣང་བའི་མཚན་མ་དང༌། སངས་རྒྱས་ཀྱི་ཡོན་ཏན་ཡིད་ལ་བྱེད་པ་དང༌། སོ་སོར་རྟོག་པའི་ཤེས་རབ་ཀྱིས་དཔྱོད་པ་དང༌། དམིགས་པ་རྒྱ་བསྐྱེད་པ་དང༌། དགའ་བ་བསྒོམས་ནས་སེམས་གཟེངས་བསྟོད་པ་སོགས་བྱ་བར་བཤད་དེ། ། སྒོམ་རིམ་དང་པོ་ལས། གལ་ཏེ་གང་གི་ཚེ་རྨུགས་པ་དང༌། གཉིད་ཀྱིས་ནོན་ཏེ་དམིགས་པ་འཛིན་པ་ལ་མི་གསལ་ཞིང་སེམས་བྱིང་བར་གྱུར་པ་དེའི་ཚེ། སྣང་བའི་འདུ་ཤེས་སྒོམ་པའམ།
མཆོག་ཏུ་དགའ་བའི་རྒྱལ་པོ་སངས་རྒྱས་ལ་སོགས་པའི་ཡོན་ཏན་ཡིད་ལ་བྱེད་པས་བྱིང་བ་བསལ་ལ་དམིགས་པ་དེ་ཉིད་དམ་དུ་བཟུང་ངོ༌། ། ཞེས་དང༌། ཕར་ཕྱིན་བསྡུས་པ་ལས། ལྷག་མཐོང་བརྩོན་པའི་སྟོབས་ཀྱི་མཐུས། ། ཞུམ་པར་གྱུར་ན་གཟེངས་ཀྱང་བསྟོད། ། ཅེས་དང༌། དབུ་མ་སྙིང་པོ་ལས། ཞུམ་པ་དམིགས་པ་རྒྱ་ཆེན་དག ། སྒོམ་པས་ཡངས་པ་ཉིད་དུ་བྱ། ། ཞེས་སོ། །
སྣང་བའི་མཚན་མ་ནི། ཉན་ས་ལས། མར་མེའི་འོད་ལས་སམ། མེའི་ཕུང་པོའི་འོད་ལས་སམ། ཉི་མའི་དཀྱིལ་འཁོར་ལས་སྣང་བའི་མཚན་མ་ཟུངས་ཤིག ། ཅེས་པ་ལྟར་དེ་དག་གི་འོད་ཀྱིས་ཐམས་ཅད་སྣང་ཞིང་གསལ་བར་གྱུར་པ་དེ་ལ་སེམས་གཏད་པའོ། ། འདིའི་སྤྱོད་ལམ་དུའང་སྣང་བའི་མཚན་མ་ཡིད་ལ་བྱེད་པ་དང༌། རྗེས་དྲན་དྲུག་སོགས་ཡིད་དད་པར་འགྱུར་བར་དམིགས་པས་གཟེངས་བསྟོད་པ་དང༌། བྱིང་བ་སྐྱེ་བའི་རྒྱུ་རྨུགས་གཉིད་ཀྱིས་ཉེས་དམིགས་བསམས་ཏེ་སྤང་བ་དང༌། འཆག་པ་དང་ཕྱོགས་རྣམས་དང་ཟླ་སྐར་ལ་བལྟ་བ་དང་གདོང་ཆུས་བཀྲུ་བ་སོགས་བྱ་བར་ཉན་ཐོས་ཀྱི་ས་ལས་བཤད་དོ། །
རྒོད་པ་རགས་པ་སྐྱེས་ན་དེ་འགོག་པ་ནི། མི་རྟག་པ་སོགས་བསྒོམ་ནས་ཡིད་དབྱུང་བ་དང༌། རྣམ་གཡེང་གི་ཉེས་དམིགས་བསམས་ནས་སྤང་བ་དང༌། ཞི་གནས་ལ་བཞག་ནས་སེམས་རྣལ་དུ་དབབ་པ་སོགས་བྱ་སྟེ། སྒོམ་རིམ་དང་པོ་ལས། གང་གི་ཚེ་སྔོན་དགོད་པ་དང་རྩེས་པ་ལ་སོགས་པ་དྲན་ཞིང་བར་བར་དུ་སེམས་རྒོད་པར་མཐོང་བ་དེའི་ཚེ། མི་རྟག་པ་ལ་སོགས་པ་ཡིད་འབྱུང་བར་འགྱུར་བའི་དངོས་པོ་ཡིད་ལ་བྱེད་པས་རྒོད་པ་ཞི་བར་བྱའོ། ། དེ་ནས་ཡང་དམིགས་པ་དེ་ཉིད་ལ་སེམས་མངོན་པར་འདུ་བྱེད་པ་མེད་པར་འཇུག་པ་ལ་འབད་པར་བྱའོ། ། ཞེས་དང༌། དབུ་མ་སྙིང་པོ་ལས།
གཡེང་བ་གཡེངས་པའི་མཚན་མ་ལས། ། ཉེས་དམིགས་བལྟ་བས་བསྡུ་བར་བྱ། ། ཞེས་དང༌། ཕར་ཕྱིན་བསྡུས་པར། རྒོད་པར་གང་ཚེ་གྱུར་པའི་ཚེ། ། ཞི་གནས་ཚུལ་གྱིས་བཟློག་པར་བྱ། ། ཞེས་སོ། ། འདིའི་སྤྱོད་ལམ་དུའང༌། དབང་པོའི་སྒོ་བསྡམ་པ་དང༌། ནད་པའི་སྤྱོད་ལམ་ལྟར་དྲག་ཤུལ་སྤོང་བ་དང༌།
རྒོད་པར་འགྱུར་བའི་ཡུལ་ཡིད་ལ་མི་བྱེད་པ་དང༌། ཕྱག་མང་དུ་འཚལ་བ་ལ་སོགས་པ་བྱའོ། ། བྱིང་རྒོད་ཕྲ་མོ་ཙམ་ལ་ནི། བྱིང་ན་གཟེངས་བསྟོད་པ་དང༌། སྒྲིམ་པ་དང༌། རྒོད་ན་སེམས་འཕང་སྨད་པ་དང༌། གློད་པ་སོགས་ཡོངས་སུ་གྲགས་པ་ལྟར་གྱིས་སེལ་བར་བྱེད་དགོས་པའོ། ། གཉིས་པ་བྱེ་བྲག་གི་ལག་ལེན་བསྒོམ་དོན་བཤད་པ་ལ། བྱིང་རྨུགས་ཀྱི་སྐྱོན་སེལ་བཤད་པ། རྒོད་པའི་སྐྱོན་སེལ་བཤད་པ་གཉིས་སོ། །
དང་པོ་བྱིང་རྨུགས་ཀྱི་སྐྱོན་སེལ་ལ། བྱིང་རྨུགས་ཀྱི་སྐྱོན་ངོས་བཟུང་བ་དང༌། དེ་སེལ་ཐབས་བཤད་པའོ། ། དང་པོ་ནི། ། དེའང་ངེད་རང་སེམས་མ་བཅོས་མ་ཡེངས་པར་འཇོག་པའི་ཚེ། དྲན་པ་ཡེངས་མེད་དང་སེམས་གསལ་བ་དེ་ནས་རྣམ་རྟོག་ཀྱང་ཐམས་ཅད་ངོས་ཟིན་པ་དེ་འདྲ་མི་ཡོང་བས་བྱིང་བ་ཞེས་སེམས་མི་གསལ། མ་ཡེངས་པའི་དྲན་པ་བརྟེན་རྒྱུ་མེད་པར། བྱིང་བྱིང་ཡས་ཡས་ཅི་ཡིན་མེད་པ་དེ་འདྲ་འབྱུང༌། རྨུགས་པ་ཞེས་པ། སེམས་མཉམ་བཞག་བྱེད་དུས་སེམས་གསལ་བ་དང་དྲན་པ་མ་ཡེངས་པ་མི་འོང་བར་གཉིད་ཀྱིས་ནོན་པ་ལྟ་བུ་ཐིབ་ཐིབ་ཉོབ་ཉོབ་དེ་འདྲ་འབྱུང༌།
གཉིས་པ་དེ་སེལ་ཐབས་བཤད་པ་ལ། སྤྱོད་ལམ་གྱི་སྒོ་ནས་སེལ་བ། བསྒོམ་དོན་གྱི་སྒོ་ནས་སེལ་བ། དམིགས་པས་སེལ་བ་གསུམ་ལས། དང་པོ་ནི། བྱིང་རྨུགས་དེ་གཉིས་ཀར་སྒོམ་དུས། མགོ་གཡབ་ནང་སོགས་སུ་མི་བསྒོམ། རིའི་སྒང་ལྟ་བུ་ས་མཐོ་བ་སྣང་གཡེར་ཆེ་ས་རླུང་འོང་ས་དེ་ལྟ་བུར་འགྲོ་ནས་བསྒོམ་ཞིང༌། དེར་གོས་ལ་སོགས་པའང་སྲབ་པར་གྱོན་ནས་རང་གི་ལུས་འཁྱག་པར་བྱེད། མཚན་ལྟ་བུར་བསྒོམས་ན་ནི་ཕྱི་ལོགས་སུ་སྡོད་ཅིང་ཟླ་བ་དང་སྐར་མ་ལ་བལྟས་ཏེ་སེམས་མ་ཡེངས་པར་འཇོག །
ཟ་འཐུང་ཡང་བརྒྱག་པ་རང་མིན་པའི་ཉུང་ཉུང་ལྟོགས་སེ་བ་བྱས་ན་ཕན་ཞིང་གཞན་མགོ་ལ་སོགས་ཆུས་འཁྲུ་བ་སོགས་བྱས་ཀྱང་ཕན། གཉིས་པ་ནི། བླ་མའི་རྣལ་འབྱོར་སོགས་བསྒོམས་ལ་བླ་མ་ལ་སེམས་སྐྱོན་སེལ་བའི་གསོལ་བ་འདེབས། རང་ལ་བསྟིམ། བླ་མ་རང་སེམས་གཉིས་མེད་ངང་དུ་བཞག ། དེ་ནས་སེམས་ངོ་རང་སྐྱོང་དུས་ནི། ལུས་གནད་ཀྱང་ལེགས་པར་བཅའ། རླུང་རོ་བསལ་ཞེས་པ་ནི། ནང་གི་དབུགས་སྣ་ནས་ཕར་ལན་གསུམ་བསལ་ཏེ། དེ་ནས་མིག་གི་ལྟ་སྟངས་ས་ལ་ཕབ་སྟེ་མི་ལྟ་བར་བར་སྣང་དང་ནམ་མཁའ་ལ་ཡར་བལྟ།
རིག་པའང་གུ་ཡངས་པ་དང༌། ཡར་གཟེངས་བསྟོད་ཧུར་ཕྱུང་ནས། དེ་ནས་མ་བཅོས་མ་ཡེངས་པ་དེ་ཀའི་ངང་དུ་འཇོག ། ཡང་སྔོན་བཞིན་བྱིང་རྨུགས་བྱུང་ན་སླར་མིག་གི་ལྟ་སྟངས་བསྟོད། རིག་པ་ཧུར་ཕྱུང་ལ་དྲན་པ་གྲིམས་ཏེ་བསྒྲིམས་ལ་མ་ཡེངས་པར་བྱེད། དེ་ལྟར་ཡང་ཡང་བྱས་པས་སྐྱོན་དེ་དག་སེལ་འགྲོ། གསུམ་པ་ནི། ཐིག་ལེ་དཀར་པོ་འོད་ཀྱི་རང་བཞིན་ཅན་ཅིག་རང་གི་སྨིན་མཚམས་སུ་བསྒོམས་ལ་དེར་སེམས་གཏོད་པ་དང༌། ཡང་ན་མདུན་གྱི་ནམ་མཁར་ཟླ་བའི་དཀྱིལ་འཁོར་རམ་བླ་མ་བཞུགས་པར་སེམས་གཏད་པས་སེལ། ། གཉིས་པ་རྒོད་པའི་སྐྱོན་སེལ་ལ་ངོས་བཟུང་བ་དང༌།
དེ་སེལ་ཐབས་གཉིས་སོ། ། དང་པོ་ནི། སེམས་མ་ཡེངས་པར་འཇོག་པའི་དུས། རྒོད་པ་ཞེས་སེམས་གནས་ཆ་ཆུང་བ་ཙམ་གྱི་མི་ཚད་པའི་མ་ཡེངས་པའི་དྲན་པའང་མི་འོང་བར་བསམ་བློ་རྣམ་རྟོག་མང་པོ་འཚབ་མ་འཚུབས་སུ་ལྡངས། ངོས་ཀྱང་མི་ཟིན་པ་དེ་འདྲ་འབྱུང་བའོ། ། གཉིས་པ་དེ་སེལ་ཐབས་བཤད་པ་ལ་སྤྱོད་ལམ་གྱི་སྒོ་ནས་སེལ་བ་དང༌། བསྒོམ་དོན་གྱི་སྒོ་ནས་སེལ་བ་དང༌། དམིགས་པས་སེལ་བ་དང་གསུམ་ལས། དང་པོ་ནི། སྡོད་ས་ཁང་ཁྱིམ་དང་གཡེང་བ་མི་ལ་སོགས་པ་མེད་པའི་ས་འགོལ་སར་བསྡད།
གོས་ཀྱང་དྲོ་བར་གྱོན། རྒོད་པ་འདིར་ཟ་འཐུང་ཡང་མང་བ་བརྒྱགས་པ་བྱས་ན་ཕན་པ་ཡིན་འདུག ། གཉིས་པ་ནི། བླ་མའི་རྣལ་འབྱོར་བསྒོམ། སེམས་རྒོད་པའི་སྐྱོན་སེལ་བའི་གསོལ་བ་འདེབས། ལུས་གནད་བཅའ་མིག་གི་ལྟ་སྟངས་ས་ལ་ཕབས་ནས་སེམས་མ་ཡེངས་པའི་དྲན་པ་དེའི་ངང་དུ་བཞག ། དེའང་དྲན་པ་འཇུར་པོ་དང་རྣམ་རྟོག་མ་བྱུང་ན་བསམ་པའི་བསམ་བློ་རྩབ་རྩུབ་མང་པོ་རང་མི་བྱེད་ཅིང༌། དྲན་པའང་མ་ཡེངས་ཙམ་དུ་དེ་ཀའི་ངང་དུ་ལྷོད་གློད་ནས་རྣམ་རྟོག་གང་ཤར་ངོས་ཟིན་པ་ཨེ་འོང་ལྟ། དེ་མ་བྱུང་ནས་སྔོན་བཞིན་རྒོད་པ་དེ་ཀའི་དབང་དུ་འགྲོ་ན་ཡང་དྲན་པ་གསལ་འདེབས་བྱེད། དེ་ལྟར་བྱས་པས་སྐྱོན་སེལ་འགྲོ་ཞིང༌།
ཡང་ད་དུང་མ་སེལ་ན་སྡོད་གནས་སོགས་སྔོན་དང་འདྲ་བ་ལ། སེམས་རང་ངོར་འཇོག་པའི་ཚེ་དང་པོ་མ་ཡེངས་ཙམ་གྱི་དྲན་པ་བརྟེན། དེ་ནས་རྣམ་རྟོག་རྒོད་པོ་བྱུང་ན་རྣམ་རྟོག་ཁོ་རང་རྒོད་དུ་བཅུག ། ཁྱོད་རང་གཏན་དུ་མ་སྡོད་པར་ཅི་ནུས་གང་ནུས་སུ་རྒྱུགས་ཤིག་བསམ་པ་རང་གིས་རང་ལ་བྱས་ལ་བཞག ། བབས་ཀྱི་དྲན་རྫི་ཙམ་མ་གཏོགས་གཞན་གཉེར་ཁ་ཅིའང་མི་བྱེད་པར་བཞག་པས་ནམ་ཞིག་ན་རྣམ་རྟོག་ཉུང་དུ་འགྲོ། གསུམ་པ་ནི། རང་གི་མདུན་གདན་གྱི་སྟེང་དུ་ཐིག་ལེ་ནག་པོ་བསྒོམ་པར་སེམས་གཏད་པ་སྟེ། ཁྲིད་ཡིག་ཟིན་བྲིས་ལས། བྱིང་ན་ལྟ་སྟངས་དཔང་བསྟོད། ས་སྣང་གཡེར་ཆེ་སར་བསྒོམ།
རྨུགས་པ་ལ་གཞན་སྔ་མ་བཞིན་དྲན་པས་གཞུར། རྒོད་ན་འགོལ་སར་འདུག ། ལྟ་སྟངས་སྨད་ལྷོད་ཆ་གཙོ་བོར་བྱ། ཞེས་གསུངས་པའི་དོན་དུ་འདུག་ལ། ལས་དང་པོ་པ་རྣམས་སྒོམ་ལ་འཇུག་པའི་ཚེ་སེམས་ལས་སུ་མི་རུང་ཞིང་བར་དུ་གཅོད་པའི་རྐྱེན་ལ་བྱིང་རྨུགས་རྒོད་གསུམ་འོང་ཞིང་དེ་སེལ་ཐབས་གལ་ཆེ་བས་འདི་ལྟར་བརྩོན་དགོས་པའོ།། །། གསུམ་པ་ཞི་གནས་ཀྱི་རྒྱུ་མཚན་མཚན་ཉིད་སོ་སོར་བཤད་པ་ལ་བདུན། དང་པོ་ཞི་གནས་བསྒྲུབ་དགོས་པའི་རྒྱུ་མཚན་བཤད་པ། གཉིས་པ་ཞི་གནས་ཀྱི་གནས་པ་རབ་འབྲིང་ཐ་གསུམ་བཤད་པ། གསུམ་པ་ཞི་གནས་དེའི་དབྱེ་བ་བཤད་པ། བཞི་པ་ཞི་གནས་ཀྱི་ཉམས་འཆར་ཚུལ་བཤད་པ།
ལྔ་པ་ཞི་གནས་དང་ཉམས་ཀྱི་གོལ་ས་གཅོད་པ་བཤད་པ། དྲུག་པ་ཞི་གནས་དང་ཉམས་དེའི་སྐྱོང་ཚུལ་བཤད་པ། བདུན་པ་ཞི་གནས་ཀྱི་ཡོན་ཏན་དང་འབྲས་བུ་བཤད་པའོ། ། དེ་ལས་དང་པོ་ཞི་གནས་བསྒྲུབ་དགོས་པའི་རྒྱུ་མཚན་ནི། སྤྱིར་འཇིག་རྟེན་དང་འཇིག་རྟེན་ལས་འདས་པའི་ལམ་ཐམས་ཅད་ཀྱི་རྩ་བ་ཞི་གནས་ངེས་པར་བསྒྲུབ་དགོས་ཏེ། དེའང་འཇིག་རྟེན་པའི་ལམ་ལ་ཁམས་གསུམ་ལས། འདོད་པའི་སས་བསྡུས་ཀྱི་ཉོན་མོངས་སྤོང་བར་བྱེད་པ་ལ། ཉོན་མོངས་པ་མི་མཐུན་ཕྱོགས་ཀྱི་གཉེན་པོ་བསྐྱེད་པ་དང༌། འདོད་པ་ལ་རགས་པ་དང༌། གཟུགས་ལ་ཞི་བར་ལྟ་བའི་རྣམ་པ་ཅན་གྱི་ལྷག་མཐོང་བསྒྲུབ་དགོས་པས་དེའི་རྟེན་དུ་ཞི་གནས་དགོས་པའི་ཕྱིར་དང༌།
དེ་བཞིན་གཟུགས་དང་གཟུགས་མེད་ཀྱི་སས་བསྡུས་པའི་བསམ་གཏན་གྱི་ཉེར་བསྡོག་བརྒྱད་དང་བསམ་གཏན་དངོས་གཞི་བརྒྱད་བསྒྲུབ་པ་ལའང༌། ས་འོག་མ་འོག་མ་ལ་རགས་པ་དང༌། གོང་མ་གོང་མ་ལ་ཞི་བར་བལྟ་བའི་རྣམ་པ་ཅན་གྱི་ལྷག་མཐོང་བསྒྲུབ་དགོས་པས་དེའི་རྟེན་དུའང་ཞི་གནས་དགོས་པའི་ཕྱིར་དང༌། འདས་ལམ་ལ་ཐེག་པ་དམན་པ་བདེན་བཞི་ལ་དམིགས་ནས་གང་ཟག་གི་བདག་འགོག་པའི་ལྷག་མཐོང་བསྐྱེད་པའི་རྟེན་དུའང་ཞི་གནས་དགོས་པའི་ཕྱིར་དང༌། ཐེག་ཆེན་པ་བདག་མེད་གཉིས་ཀའི་དོན་ལ་དམིགས་ནས་གཉིས་མེད་ཡེ་ཤེས་ཀྱི་ལྷག་མཐོང་བསྐྱེད་པའི་རྟེན་དུའང་ཞི་གནས་དགོས་པའི་ཕྱིར་རོ། ། དེར་མ་ཟད་རྫུ་འཕྲུལ་གྱི་རྐང་པ་བཞི་དང་བསམ་གཏན་དང་གཟུགས་མེད་ཀྱི་སྙོམས་འཇུག་དང༌། རྣམ་ཐར་བརྒྱད་དང་མངོན་ཤེས་དང་ཟད་པར་ཟིལ་གནོན་ལ་སོགས་པའི་ཡོན་ཏན་བསྒྲུབ་པའི་རྟེན་དུའང་ཞི་གནས་དགོས་ཏེ། སྒོམ་རིམ་དང་པོ་ལས། ། སྤོང་བའི་འདུ་བྱེད་བརྒྱད་པོ་དེ་དག་དང་ལྡན་ན་ཏིང་ངེ་འཛིན་ཤིན་ཏུ་ཁུག་པ་ཡིན་ཏེ། དེས་རྫུ་འཕྲུལ་ལ་སོགས་པའི་ཡོན་ཏན་རྣམས་སྒྲུབ་པར་བྱེད་དོ། །
དེ་ལྟ་བས་ན་མདོ་སྡེ་ལས། སྤོང་བའི་འདུ་བྱེད་བརྒྱད་དང་ལྡན་ན་རྫུ་འཕྲུལ་གྱི་རྐང་པ་བཞི་བསྒོམ་མོ། ། ཞེས་བཀའ་སྩལ་ཏོ། ། སེམས་རྩེ་གཅིག་པ་དེ་ཕྱི་ཕྱིར་ལས་སུ་རུང་བ་ཉིད་དང་ལྡན་ཞིང༌། དམིགས་པ་ལ་སོགས་པ་ཡོན་ཏན་གྱི་ཁྱད་པར་ཐོབ་པ་བསམ་གཏན་དང༌། གཟུགས་མེད་པའི་སྙོམས་པར་འཇུག་པ་དང་རྣམ་པར་ཐར་པ་ལ་སོགས་པའི་མིང་ཐོབ་བོ། ། ཞེས་སོགས་དང༌། གཞན་ཡང་ཉོན་མོངས་པའི་རྟོག་པ་མངོན་གྱུར་པ་མགོ་ནོན་པ་དང༌། མཚན་མའི་འཆིང་བ་ལས་གྲོལ་བར་འགྱུར་བ་སོགས་ཀྱི་ཞི་གནས་ཀྱི་དགོས་པ་ཤིན་ཏུ་མང་ཡང༌། འདིར་སྒྲུབ་དགོས་པའི་གཙོ་བོ་ལྷག་མཐོང་བསྒྲུབ་པའི་ཆེད་དུ་ཡིན་ཞིང༌།
དེ་ལའང་སྲིད་རྩེའི་བར་དུ་འགྲོ་བར་བྱེད་པའི་འཇིག་རྟེན་པའི་ལྷག་མཐོང་ཞི་རགས་ཀྱི་རྣམ་པ་ཅན་དང༌། སྲིད་པའི་ས་བོན་རྩ་བ་ནས་སྤོང་བའི་བདག་མེད་པའི་རྣམ་པ་ཅན་གྱི་ལྷག་མཐོང་གཉིས་ཡོད་པ་ལས། ཕྱི་མ་བསྐྱེད་པའི་ཕྱིར་དུ་བསྒྲུབ་པ་ཡིན་ལ། དེ་བསྒྲུབ་པའི་རྒྱུ་མཚན་ནི། ཞི་གནས་མེད་པའི་ལྷག་མཐོང་ནི། འབབ་ཆུའམ་རླུང་ནང་གི་མར་མེ་ལྟར། ཤིན་ཏུ་གཡོ་བས་མཉམ་པར་བཞག་པར་མི་འགྱུར་ལ། མཉམ་པར་མ་བཞག་པས་ཡང་དག་པར་ཇི་ལྟ་བ་བཞིན་མི་ཤེས་ཤིང་མི་གསལ་བའི་ཕྱིར་ཏེ། སྒོམ་རིམ་དང་པོ་ལས། སེམས་ཆུ་བཞིན་དུ་གཡོ་བའི་ཕྱིར་ཞི་གནས་ཀྱི་གཞི་མེད་པར་གནས་པ་མེད་དེ།
མཉམ་པར་མ་བཞག་པའི་སེམས་ཀྱིས་ནི་ཡང་དག་པ་ཇི་ལྟ་བ་བཞིན་དུ་ཤེས་པར་མི་ནུས་ཏེ། ཞེས་དང༌། སྒོམ་རིམ་བར་པ་ལས། ཞི་གནས་དང་བྲལ་བའི་ལྷག་མཐོང་འབའ་ཞིག་གིས་ནི་རྣལ་འབྱོར་པའི་སེམས་ཡུལ་ལ་རྣམ་པར་གཡེང་བར་འགྱུར་གྱི། རླུང་གི་ནང་དུ་འདུག་པའི་མར་མེ་བཞིན་དུ་བརྟན་པར་མི་འགྱུར་རོ། དེ་བས་ན་ཡེ་ཤེས་ཀྱི་སྣང་བ་ཤིན་ཏུ་གསལ་བ་མི་འབྱུང་སྟེ། ཞེས་པ་ལྟར་རོ། ། འོ་ན་སྐབས་འདིར་ཞི་གནས་ཅི་ཙམ་ཞིག་བསྒྲུབ་སྙམ་ན་གོང་དུ་བཤད་པའི་བསམ་གཏན་དང་པོའི་ཉེར་བསྡོག་ཀྱིས་བསྡུས་པའི་ཞི་གནས་ཙམ་གྲུབ་ན་མཆོག་ཏུ་བསྔགས་ལ། དེ་མ་གྲུབ་ནའང་འདོད་སེམས་རྩེ་གཅིག་པ་ཙམ་ཞིག་གྲུབ་ཀྱང་རུང་བར་མངོན་ཏེ། སློབ་དཔོན་དཔའ་བོས།
བསྔགས་འོས་བསྔགས་བསྟོད་ལས། ཁྱོད་ཀྱི་ཆོས་ལ་མི་ཕྱོགས་པའི། ། སྐྱེ་བོ་གཏི་མུག་གིས་ལྡོངས་པ། ། སྲིད་རྩེའི་བར་དུ་སོང་ནས་ཀྱང༌། ། སྡུག་བསྔལ་ཡང་འབྱུང་སྲིད་པ་བསྒྲུབ། ། ཁྱོད་ཀྱི་བསྟན་པའི་རྗེས་འགྲོ་བ། ། བསམ་གཏན་དངོས་གཞི་མ་ཐོབ་ཀྱང༌། ། བདུད་ཀྱི་མིག་རས་རྩ་བཞིན་དུ། ། སྲིད་པ་དག་ནི་ཟློག་པར་བགྱིད། ། ཅེས་བཤད་པའོ། །
གཞན་རྩོལ་བ་ཅུང་ཟད་དང་བཅས་ཏེ་སྐྱོང་བདེ་བ་ཙམ་ཡང་ཞི་གནས་སུ་བཞེད་ཅིང་ལྷག་མཐོང་ལ་ཁྲིད་དུ་རུང་བར་ཡང་བཞེད་པའོ། ། གཉིས་པ་ཞི་གནས་ཀྱི་གནས་པ་རབ་འབྲིང་ཐ་གསུམ་བཤད་པ་ནི། དང་པོ་ངེད་རང་གི་ལུས་ཀྱི་གནད་དང་སེམས་ཀྱི་གནད་རྣམས་ཇི་བཞིན་དུ་བཞག ། བར་དུ་བརྩོན་འགྲུས་ཀྱིས་བསྐྱངས་ནས། དང་པོ་རང་དུས་ནས་འགའ་རེར་སེམས་གནས་པ་ཆེ་བ་འདྲ་ཞིག་འོང་སྟེ། དེ་ནི་གནས་པའི་སྣ་ཨེ་ཟིན་ཙམ་ཟེར། གཞན་རྩེ་གཅིག་གི་རྣལ་འབྱོར་སྐྱེ་བའི་ལམ་སྟེགས་ལྟ་བུ་གནས་པ་རབ་འབྲིང་ཐ་གསུམ་འོང་སྟེ། དང་པོ་ནི་སེམས་དྲན་པ་བསྒྲིམས་ཏེ་རང་ངོ་བསྐྱངས་པས་འགའ་རེ་ཞིག་ལ་སེམས་གནས་གནས་འདྲ་བ་རྣམ་རྟོག་ཆེར་མི་འོང་བ་འདྲ་ཞིག་འོང་སྟེ་ད་དུང་ངོས་མ་ཟིན། རིག་པ་དྭངས་སྙིགས་མ་ཕྱེད་པ་ཡིན། དེ་ནས་རིག་པ་དྭངས་སྙིགས་ཕྱེད་ན་རྣམ་རྟོག་སྔར་བས་ཀྱང་མང་དུ་སོང་བ་འདྲ་བས་རྣམ་རྟོག་གཅིག་སྟེང་གཉིས་གསུམ་སྟེ་འཕྲོ་མི་ཆད་པ་ལྟ་བུ་འཚབ་མ་འཚུབ་ཏུ་སྐྱེ།
རྣམ་རྟོག་མང་དུ་སོང་བསམ་པ་འདྲ་བ་ཡོང་ཡང༌། དེ་ནི་མིན་ཏེ་སྔོན་ནས་རྣམ་རྟོག་མང་པོ་དེ་ལྟར་ཡོད་ཀྱང་ངོས་མ་ཟིན། ད་ལྟ་ཅུང་ཞིག་རིག་པ་དྭངས་པས་རྣམ་རྟོག་ཐམས་ཅད་རིག་པ་ཡིན་པས་སྐྱོན་མེད། གནས་པ་དང་པོ་རི་གཟར་གྱི་འབབ་ཆུ་འདྲ་ཟེར་བ་ཡིན། རྣམ་རྟོག་དེ་རྣམས་ཀྱི་རྗེས་སུའང་མི་འབྲང༌། དགག་ཀྱང་མི་དགག་པར། གང་ཤར་རང་ཐོག་ཏུ་གློད་ནས་དྲན་པ་མ་ཡེངས་ཙམ་གྱིས་རྒྱང་འཚོ་བྱེད་པས་ཆོག ། དེ་ལྟར་བྱས་པས་ནམ་ཞིག་ལྟར་ན། སྔོན་གྱི་རྣམ་རྟོག་ཤིན་ཏུ་མང་པོ་དེ་ཕྲ་ཉལ་གྱིས་སོང་ནས། མི་རྟོག་པ་རང་ངོར་གནས་པའི་རྒྱུན་རིང་དུ་འགྲོ།
སྐབས་སྐབས་སུ་རྣམ་རྟོག་རེ་རེ་གཉིས་གཉིས་སྐྱེས་ཀྱང་ངོས་ཟིན། ངོས་ཟིན་བཞིན་གཤིས་ཐོག་ཏུ་ཡལ་འགྲོ། རྣམ་རྟོག་དེ་རྣམས་ཀྱིས་མི་གནོད་པ་དང་རྣམ་རྟོག་རྣམས་ཀྱང་ཐམས་ཅད་ངོ་ཤེས་དང་ལྡན་པས་བསྐྱང་བ་དེ་ལ་བྲང་འཕྲོད་པ་འོང༌། དེ་ནི་གནས་པ་འབྲིང་པོ་ཆུ་ཀླུང་དལ་གྱིས་འབབ་པ་དང་འདྲ་ཟེར་བ་ཡིན། དེའང་ནོར་ས་གཉིས་སུ་ཡོད་དེ། ནོར་སའི་སྐྱོན་ནི། སེམས་ཡེངས་ཤས་རྨུགས་ཤས་ཆེ་བས་རྣམ་རྟོག་ཆེར་མི་འོང་བ་འདྲ་བ་དེ་འདྲ་འགའ་རེར་ཡོང་སྟེ་དེ་མིན། སེམས་ཀྱི་རང་ངོ་དྭངས་གསལ་ཤེས་བཞིན་དགོས་པ་ཡིན་ཏེ། དཔེ་ཆུ་ཀླུང་དལ་གྱིས་འབབ་པ་འདྲ་བ་དེའང་ཐག་རིང་པོ་ཞིག་ནས་དེའི་འབབས་ལུགས་སོགས་གསལ་པོར་མི་མཐོང་བ་དང་འདྲ་བའང་ཡོད་པས་དེ་མིན་པའི། ཆུ་རླུང་དལ་འབབས་དེ་རྩ་བ་ནས་དལ་གྱིས་འབབས་པ་འདྲ་བའི་གསལ་ཆ་ཆེ་ན་ཡིན།
དེ་ལྟར་གནས་པ་འབྲིང་ལ་གོམས་པས་མཐར་ནི། ཕྲ་རགས་ཀྱི་རྣམ་རྟོག་ཐམས་ཅད་རྒྱུན་ཆད་དེ་མི་རྟོག་པའི་ངང་དུ་མེ་རེ་གནས། གསལ་བའི་ངང་དུ་ལྷམ་མེར་གནས་པ་ཞིག་འོང༌། དེ་ནི་གནས་པ་ཐ་མ་རྒྱ་མཚོ་མི་གཡོ་བ་ལྟ་བུ་ཟེར་བ་ཡིན། འདིར་ཡང་ནོར་ས་ཡོད་དེ། སེམས་བྱིང་རྨུགས་རབ་ཏུ་ཆེ་བས་གནས་པའམ། ཞི་གནས་འཐོམས་པོ་དང་ནོར་ས་ཡོད། འདིར་ནི་གསལ་ལ་དྭངས་པར་རིག་པ་དང་བཅས་པ་ཞིག་དགོས། དཔེ་རྒྱ་མཚོ་མི་གཡོ་བའང་མུན་ནང་གི་རྒྱ་མཚོ་འདྲ་བ་ནི་མིན། ཉིན་པར་གསལ་བའི་རྒྱ་མཚོ་དྭངས་པ་འདྲ་བ་ཡིན།
དེ་ལྟར་གནས་པ་རབ་འབྲིང་ཐ་གསུམ་རིམ་པ་བཞིན་དུ་འཆར་ཏེ། དེའང་གནས་པ་དང་པོ་རི་གཟར་གྱི་འབབ་ཆུ་འདྲ་བའི་རྣམ་རྟོག་སྣ་ཚོགས་ལྡང་བ། གནས་པ་འབྲིང་པོ་ཆུ་ཀླུང་དལ་གྱིས་འབབ་པ་འདྲ་བའི་རྣམ་རྟོག་ཕལ་ཆེར་ཞི་བའི་གནས་ཤས་ཆེ་བ། གནས་པ་ཐ་མ་རྒྱ་མཚོ་མི་གཡོ་བ་ལྟ་བུ་སྟེ། རྣམ་རྟོག་སྣ་ཚོགས་པས་གཏན་ནས་མི་བསྐྱོད་པའི་གནས་ཉམས་ཆེན་པོ་རང་གི་ངང་དུ་གནས་པ་སྟེ། དེ་ལྟར་རིམ་པ་བཞིན་དུ་འཆར་བའམ། ཡང་ན་འགའ་རེར་མ་ངེས་པར་འཆར་བར་བཤད་ལ། དེ་ལྟར་རབ་འབྲིང་ཐ་གསུམ་རིམ་པས་འབྱུང་བའི་ཚུལ་ནི། ཏིལླི་པས། ལས་ནི་དང་པོ་གཅོང་རོང་འབབ་ཆུ་འདྲ། །
བར་དུ་ཆུ་བོ་གངྒཱ་དལ་ཞིང་གཡོ། ། ཐ་མ་ཆུ་བྲན་མ་བུ་ཕྲད་པ་ལྟར། ཞེས་གསུངས་པ་དང༌། ཉམས་སྒྲོན་ལས། དེ་ཡང་དང་པོ་ཆུ་དྲག་བཞིན། ། རྣམ་རྟོག་མང་ཞིང་ཅུང་ཟད་གནས། ། དེ་ནས་དལ་འབབ་ཆུ་བོ་བཞིན། ། རེས་གནས་རེས་རྟོག་ཐུན་ཕྱེད་གནས། ། ཞེས་དང༌། པྲ་ཁྲིད་ལས།
མི་རྟོག་ཐིག་ལེའི་ངང་ལ་གནས་པ་ནི། ། མི་བསྐྱོད་དྭངས་པའི་རྒྱ་མཚོ་ཆེན་པོའི་ངང༌། ། མི་གཡོ་གསལ་བ་ཏིལ་གྱི་མར་མེ་འདྲ། ། ཞེས་གསུངས་པ་དང༌། ཁྱད་པར་གསལ་བ། ཞང་རིན་པོ་ཆེས། གནས་པ་དང་པོ་བྱུང་དུས་སུ། ། རི་གཟར་ལོགས་ལ་རྦབ་འདྲིལ་འདྲ། ། རྣམ་རྟོག་ཟམ་མི་ཆད་པར་ལྡང༌། ། སྒོམ་ཉམས་མེད་དམ་སྙམ་པ་འོང༌། །
རྣམ་རྟོག་བྱུང་ཚད་ཚོར་བ་དེ། ། ཤེས་པ་ཅུང་ཟད་གནས་པ་ཡིན། ། གནས་པ་མེད་པའི་གོང་རོལ་དུ། ། རྣམ་རྟོག་རང་གར་ཤོར་བ་ཡིན། ། རྟག་པར་འགྱུས་ཀྱང་ངོ་མི་ཤེས། ། དེ་ནས་དལ་འབབ་ཆུ་བོ་བཞིན། ། ཤེས་པ་དལ་ཞིང་རྣམ་རྟོག་ཉུང༌། ། དེ་ནས་རྒྱ་མཚོའི་གཏིང་བཞིན་དུ། ། ཤེས་པ་མི་གཡོ་བརྟན་པར་གནས། ། ཞེས་སོ། །
གནས་པ་དེ་དག་དངོས་དང་དངོས་མིན་ཤན་འབྱེད་དགོས་པའོ། ། གསུམ་པ་ཞི་གནས་དེའི་དབྱེ་བ་བཤད་པ་ལ། དང་པོ་དེའི་དབྱེ་བ་སྤྱིར་བཤད་པ། གཉིས་པ་དེ་འགྲུབ་ཚུལ་བཤད་པའོ། ། དང་པོ་དབྱེ་བ་སྤྱིར་བཤད་པ་ནི། དེའང་ངོ་བོའི་སྒོ་ནས་དབྱེ་ན། འཇིག་རྟེན་དང་འཇིག་རྟེན་ལས་འདས་པའི་ཞི་གནས་གཉིས་དང༌། བྱེད་ལས་ཀྱི་སྒོ་ནས་དབྱེ་ན། མཐོང་ཆོས་ལ་བདེ་བར་གནས་པའི་ཞི་གནས་སོགས་གསུམ་ཡོད་ཀྱང༌། གྲགས་ཆེ་བ་ནི།
ཐབས་ཀྱི་སྒོ་ནས་སེམས་རྣམ་པ་དགུར་འབྱེད་དེ། མདོ་སྡེ་རྒྱན་ལས། དམིགས་པ་ལ་ནི་སེམས་གཏད་ནས། ། དེ་རྒྱུན་རྣམ་པར་གཡེང་མི་བྱ། ། ཞེས་སོགས་ཀྱི་འགྲེལ་པར། དབྱིག་གཉེན་གྱིས་ཚིགས་སུ་བཅད་པ་བཞི་པོ་འདིས་ནི། སེམས་གནས་པ་རྣམ་པ་དགུས་གནས་པའི་ཐབས་བསྟན་ཏེ། རྣམ་པ་དགུ་ནི། སེམས་འཇོག་པར་བྱེད། ཀུན་ཏུ་འཇོག་པར་བྱེད།
ངེས་པར་འཇོག་པར་བྱེད། ཉེ་བར་འཇོག་པར་བྱེད། དུལ་བར་བྱེད། ཞི་བར་བྱེད། ཉེ་བར་ཞི་བར་བྱེད། རྒྱུད་གཅིག་ཏུ་བྱེད། མཉམ་པར་འཇོག་པར་བྱེད། ཅེས་བྱ་བ་ཡིན་ནོ། ། ཞེས་དང༌། ཀུན་བཏུས་ལས།
ཞི་གནས་གང་ཞེ་ན། འདི་དག་སྟེ། ནང་ཉིད་ལ་སེམས་འཇོག་པ་དང༌། རྒྱུན་དུ་འཇོག་པ་དང༌། བླན་ཏེ་འཇོག་པ་དང༌། ཉེ་བར་འཇོག་པ་དང༌། དུལ་བར་བྱེད་པ་དང༌། ཞི་བར་བྱེད་པ་དང༌། ཉེ་བར་ཞི་བར་བྱེད་པ་དང༌། རྩེ་གཅིག་ཏུ་བྱེད་པ་དང༌།
མཉམ་པར་འཇོག་པའོ། ། ཞེས་སེམས་དགུ་བཤད་པའོ། ། གཉིས་པ་དེ་རྣམས་འགྲུབ་ཚུལ་ལ། དང་པོ་སེམས་གནས་དགུ་འགྲུབ་ཚུལ་བཤད་པ། གཉིས་པ་སྟོབས་དྲུག་འགྲུབ་ཚུལ་བཤད་པ། གསུམ་པ་ཡིད་བྱེད་བཞི་འགྲུབ་ཚུལ་བཤད་པ། བཞི་པ་འཕྲོས་དོན་བཤད་པའོ། ། དང་པོ་སེམས་གནས་དགུ་འགྲུབ་ཚུལ་བཤད་པ་ནི། དེའང་ཐོག་མར་སེམས་སྤྲོས་པ་བསྡུས་ནས་དམིགས་པ་ལ་གཏད་པས་འཛེག་པའི་སེམས་འགྲུབ་ལ། དེ་བཞིན་དུ་སེམས་གཞན་དུ་མི་གཡེང་བར་གནས་པ་དེའི་རྒྱུན་བསྲིངས་པས་རྒྱུན་དུ་འཇོག་པ་དང༌།
གཞན་དུ་གཡེང་ནའང་སླར་དེ་ཉིད་ལ་སྦྱར་བས་བླན་ཏེ་འཇོག་པ་དང༌། སེམས་ཡང་ཡང་བསྡུས་ཤིང་ཕྲ་བར་བྱས་པས་ཉེ་བར་འཇོག་པ་དང༌། ཏིང་ངེ་འཛིན་གྱི་ཡོན་ཏན་མཐོང་ནས་དེ་ལ་ནན་ཏན་བྱས་པས་དུལ་བར་བྱེད་པ་དང༌། རྣམ་གཡེང་གི་ཉེས་སྐྱོན་མཐོང་ནས་དེ་ཞི་བར་བྱས་པས་ཞི་བྱེད་དང༌། ཏིང་ངེ་འཛིན་ལ་ཆགས་སོགས་ཀྱི་རྟོག་པའི་སྐྱོན་བྱུང་ན་དེ་དག་ཀྱང་ཞི་བར་བྱས་པས་ཉེ་བར་ཞི་བྱེད་དང༌། ཏིང་ངེ་འཛིན་ལ་སེམས་འདུ་བྱེད་པ་དང་བཅས་ཏེ་གོམས་པར་བྱེད་པས་རྩེ་གཅིག་ཏུ་བྱེད་པ་དང༌། དེ་གོམས་ནས་རྩོལ་མེད་དུ་ཏིང་ངེ་འཛིན་ལ་ངམ་ངམ་ཤུགས་ཀྱིས་འཇུག་པས་མཉམ་པར་འཇོག་པའི་སེམས་རྣམས་འགྲུབ་སྟེ། མདོ་སྡེ་རྒྱན་ལས། དམིགས་པ་ལ་ནི་སེམས་གཏད་ནས། ། དེ་རྒྱུན་རྣམ་པར་གཡེང་མི་བྱ། །
ཞེས་སོགས་གསུངས་པའི་དོན་ཏོ། ། གཉིས་པ་སྟོབས་དྲུག་འགྲུབ་ཚུལ་བཤད་པ་ནི། ཏིང་ངེ་འཛིན་གྱི་མན་ངག་ཐོས་པ་ནི་དང་པོ་ཐོས་པའི་སྟོབས་དང༌། དེ་ཉིད་ཉམས་སུ་ལེན་པ་ནི་གཉིས་པ་བསམ་པའི་སྟོབས་དང༌། དྲན་པ་མི་གཡེང་བ་གསུམ་པ་དྲན་པའི་སྟོབས་དང༌། བྱིང་རྒོད་རིག་པ་བཞི་པ་ཤེས་བཞིན་གྱི་སྟོབས་དང༌། ཏིང་ངེ་འཛིན་ལ་འབད་རྩོལ་ཆེར་བྱེད་པ་ལྔ་པ་བརྩོན་འགྲུས་ཀྱི་སྟོབས་དང༌། ཤིན་ཏུ་གོམས་པར་བྱེད་པ་དྲུག་པ་འདྲིས་པའི་སྟོབས་རྣམས་འགྲུབ་པར་འགྱུར་རོ། ། གསུམ་པ་ཡིད་བྱེད་བཞི་འགྲུབ་ཚུལ་བཤད་པ་ནི། ཐོག་མར་ཏིང་ངེ་འཛིན་ལ་འབད་པ་ཆེན་པོས་ཡིད་རྩེ་གཅིག་ཏུ་བསྒྲིམ་དགོས་པས་བསྒྲིམས་ཏེ་འཇུག་པ་དང༌།
དེ་ནས་བྱིང་རྒོད་ཀྱིས་བར་དུ་གཅོད་པ་ཡོད་པའི་ཚེ་ཆད་ཅིང་འཇུག་པ་དང༌། དེས་བར་དུ་གཅོད་མི་ནུས་པའི་ཚེ་ཆད་པ་མེད་པར་འཇུག་པ་དང༌། མཐར་རྩོལ་མེད་དུ་ངང་གིས་འཇུག་པའི་ཚེ་ལྷུན་གྲུབ་ཀྱི་འཇུག་པ་རྣམས་འགྲུབ་པར་འགྱུར་རོ། ། བཞི་པ་འཕྲོས་དོན་བཤད་པ་ནི། དེ་ལ་རང་རེའི་ཕྱག་རྒྱ་ཆེན་པོ་འདི། མདོ་སྔགས་གཉིས་ཀའི་ཡང་སྙིང༌། མདོ་ལམ་སྔགས་ལམ་རྫོགས་པ་ཡིན་ཟེར་བ་ལ། འོ་ན་མདོའི་ལམ་ཚང་ཚུལ་ཅི་ལྟ་བུ་ཟེར་འདྲི་བ་ཞིག་ན། མདོའི་ལམ་ཚང་བ་ཡིན་ནོ། ། ཞེས་སྤྱི་རྒྱག་གི་རྣམ་པ་ཞིག་ལས།
མདོ་ལས་བཤད་པའི་སེམས་དོན་སྒོམ་པའི་ཚུལ་འདི་དེ་རྣམས་ཕྱག་ཆེན་གྱི་ལམ་རྫོགས་ཚུལ་འདི་དང་འདི་ཞེས་པ་སོ་སོར་བཤད་ཅིང་གསུང་བ་དཀའ་བར་འདུག་ཕྱིར། དེ་ལ་མདོའི་ལམ་གྱི་ཏིང་ངེ་འཛིན་སྒྲུབ་པའི་དངོས་གཞི་སེམས་གནས་དགུ། སྟོབས་དྲུག ། ཡིད་བྱེད་བཞི་སོགས་ཕྱག་ལེན་མ་ཡེངས་དྲན་པའི་ལམ་སྐྱོང་བར་ཚང་ཚུལ་སོགས་ཕྱོགས་མཚོན་པ་ཙམ་བཤད་པ་དེ་བཞིན་ལ། གཞན་གྱི་ཞི་གནས་ཀྱི་རྣམ་དབྱེ་སོགས་མཚོན་པ་ཙམ་བཤད་པ་དེ་ལྟར་ཡིན། དེ་ལྟ་བུའི་སེམས་གནས་དེ་ཤིན་ཏུ་གོམས་པ་ན་ཐོག་མར་ཏིང་ངེ་འཛིན་བསྒོམ་པའི་ཀུན་སློང་གི་དྲན་པས་ལན་གཅིག་མཉམ་པར་བཞག་ན། རྒྱུན་ལྡན་དུ་དྲན་ཤེས་ཐུ་རེ་འཛིན་མི་དགོས་པར་ཏིང་ངེ་འཛིན་དུ་ཆམ་ཆམ་འགྲོ་བ་འབྱུང་སྟེ། དེ་ལྟ་བུའི་མཉམ་བཞག་བདེ་གསལ་མི་རྟོག་པའི་ཉམས་དང་བཅས་པ་གཅིག་ལ་དེ་ཀའི་མཉམ་རྗེས་འདྲེས་པ་འོང་སྟེ། དེ་ལ་འགའ་ཞིག་གིས་དགེ་སྦྱོར་བཟང་པོར་རློམ་པ་ཡོད་ཀྱང་སེམས་གནས་ཀྱི་ཉམས་སྣང་ཙམ་དུ་བཞེད་ཀྱི། ཕྱག་ཆེན་འདིར་བཞེད་པའི་དགེ་སྦྱོར་མ་ཡིན་ཡང༌།
རྗེ་གོང་མ་རྣམས་ཀྱིས་སེམས་གནས་སྒོམ་གྱི་གཞིའམ་རྐང་པ་ཙམ་དུ་བཞེད་ལ། འདིར་ཞི་གནས་ཁོ་ན་ཙམ་དུ་མི་འདོད་པར་ཞི་ལྷག་འབྲེལ་པའི་དགེ་སྦྱོར་རྙེད་ནས་རྩལ་དུ་འདོན་ཚུལ་དུ་སྣང་སྟེ། ། འོན་ཀྱང་བསྐྱང་རྒྱུའི་ཏིང་ངེ་འཛིན་གྱི་ཁྱད་པར་ཙམ་མ་གཏོགས། བསྒོམ་བྱ་དེ་དྲན་ཤེས་རྩོལ་གསུམ་གྱིས་གོམས་པར་བསྐྱངས་པས། མཐར་བསྒོམ་བྱ་དེ་ལ་རྩོལ་མེད་དུ་འཇུག་པའི་མཉམ་བཞག་འཆར་ཚུལ་ནི། རྣམ་པ་ཐམས་ཅད་དུ་མཚུངས་པས། སྐབས་འདིར། གང་ཟག་རིམ་གྱིས་པའི་རིགས་ཅན་ལ། ཞི་གནས་རྐང་ཚུགས་ན་ལེགས་པར་མཐོང་སྟེ། སྤྱོད་འཇུག་ལས།
ཞི་གནས་རབ་ཏུ་ལྡན་པའི་ལྷག་མཐོང་གིས། ། ཞེས་དང༌། སྒྲུབ་བརྒྱུད་པའི་གསུངས་ལས་ཀྱང༌། ཞི་མ་གནས་ན་ལྷག་མི་མཐོང༌། ། ཞེས་དང༌། ལྷག་མཐོང་སྔས་ན་ཞི་གནས་མེད། ། ཅེས་གསུངས་པའོ། ། བཞི་པ་ཞི་གནས་གྱི་ཉམས་འཆར་ཚུལ་བཤད་པ་ལའང༌། དང་པོ་ཉམས་བདེ་གསལ་མི་རྟོག་པ་འཆར་ཚུལ་བཤད་པ། གཉིས་པ་གཞན་ཉམས་སྣ་ཚོགས་པ་འཆར་ཚུལ་བཤད་པའོ། །
དང་པོ་བདེ་གསལ་མི་རྟོག་པ་འཆར་ཚུལ་ལ་ཉམས་དངོས་བཤད་པ་དང༌། དེ་གལ་ཆེ་བར་བཤད་པ་གཉིས་སོ། ། དང་པོ་ཉམས་དངོས་བཤད་པ་ནི། དེའི་དང་པོར་འཕྲལ་ཉམས་ལུས་བདེ་བའམ་ཡོད་དུ་མི་ཚོར་བ་འདྲ་བ། རླུང་འགྲོ་འོང་མི་ཚོར་ལ། སེམས་རྣམ་རྟོག་མི་རྒྱུ་བ། དྲན་ཐོག་ཏུའང་མི་རྒྱུ་བ། རྗེས་ཐོབ་ཏུའང་ལེགས་པར་མ་དཔྱད་ན་ཡུལ་གྱི་སྤུ་རིས་མི་ཟིན་པ་འདྲ་བ། མ་བསྒོམས་ཀྱང་སྒོམ་དུ་ཆམ་ཆམ་དུ་འགྲོ་བ་སོགས་འོང༌། དེ་ནས་བདེ་གསལ་མི་རྟོག་པ་དངོས་ནི།
བདེ་ཉམས་ལ་ལུས་བདེ་བས་ཁྱབ་པ་དང༌། རེག་བྱ་བདེ་བར་འཆར་བ་དང༌། ལུས་ཡོད་མེད་མི་ཚོར་བར་བདེ་བ་དང༌། སེམས་དགའ་སྤྲོས་དགོད་འདོད་པ་དང༌། བློ་བདེ་ཞིང་སྐྱིད་སྣང་འཆར་བ་དང༌། ཉིན་མཚན་ངོ་མི་ཤེས་པ་ཙམ་བདེ་བས་ལུས་གང་སེམས་རྒྱུད་གང་བ་སོགས་འབྱུང༌། གསལ་ཉམས་ལ་སེམས་ཤེལ་ལྟར་དྭངས་ཤིང་ཉམས་སྣང་སྣ་ཚོགས་གསལ་བ་དང༌། མཚན་མོའང་ཉེ་རིང་གི་དངོས་པོ་རྣམས་མཐོང་སྙམ་བྱེད་པ་དང༌། སྒོམ་སྣང་ཅི་རིགས་ལ་རེག་མཐོང་གི་མཚན་མ་རྙེད་པ་དང༌། འོད་ཀྱི་སྣང་བ་ལྟ་བུར་གསལ་བའི་ཉམས་སྣང་དང༌།
གཞན་སེམས་ཤེས་པའི་མངོན་ཤེས་འོང་སྙམ་བྱེད་པ་འབྱུང༌། མི་རྟོག་པའི་ཉམས་ལ་ཡུལ་སྣང་ཡོད་པ་མི་ཚོར་བར་བྱ་བ་བྱེད་རྒྱུ་བརྗེད་པ་དང༌། བརྟན་གཡོའི་དངོས་པོ་ཐམས་ཅད་སྟོང་པའི་འཛིན་སྟངས་སྐྱེ་བ་དང༌། གཟུགས་སྒྲ་སོགས་ཀྱི་ཡུལ་སྣང་ཐམས་ཅད་བཀྲག་མེད་བན་བུན་དུ་འཆར་བ་དང༌། རང་མེད་པ་ལྟ་བུ་དང༌། སྣང་བ་ཐམས་ཅད་སྟོང་པའི་རྣམས་འགྱུར་དུ་འཆར་བ་དང༌། རྟོག་པ་ཕྲ་མོ་ཙམ་ཡང་ཐིམ་པས་སྟོང་སངས་ནམ་མཁའ་གཡའ་དག་པ་ལྟ་བུའི་ཉམས་ལ་སོགས་པ་འཆར་བའོ། ། གཉིས་པ་དེ་དག་གལ་ཆེ་བར་བཤད་པ་ནི། ཉམས་བདེ་གསལ་མི་རྟོག་པ་དེ་ཉིད་ཞེན་མེད་འཛིན་མེད་དུ་བསྐྱངས་ན། དེའི་ཆ་ལ་ལྷག་མཐོང་གི་ཉམས་སྐྱེས་ནས།
དེ་ནས་རྣལ་འབྱོར་གོང་མ་སྐྱེ་བའི་རྒྱུ་བྱེད་དེ། ཞེན་མེད་བྱུང་ན་ཉམས་ཇི་ལྟར་ཆེ་གནས་རྒྱུན་རིང་ན་དགའ་སྟེ། རྟོགས་པ་འཆར་དུས་རྣམ་རྟོག་ཉོན་མོངས་ཞི་ཞིང་བརྟན་ཆ་ཆེ་བའི་དགོས་པ་ཡོད། དེར་དགོངས་ནས་རྗེ་གོང་མ་རྣམས་ཀྱིས་སྐྱོང་ཡུན་རིང་པོ་མཛད་དེ། དེ་ལྟར་ཡང༌། བློ་གྲོས་རྒྱ་མཚོས་ཞུས་པའི་མདོ་ལས། བྱང་ཆུབ་སེམས་དཔའི་མཉམ་པར་བཞག་པས་ནི། ། ལྷག་མཐོང་གིས་ནི་ཆོས་རྣམས་རབ་ཏུ་མཐོང༌། ། མཉམ་པར་མ་བཞག་པས་ནི་མ་ཡིན་ནོ། ། དེ་ནི་ལྷག་མཐོང་གང་ཡིན་ཤེས་རབ་སྟེ། །
ཤེས་རབ་དེས་ནི་སངས་རྒྱས་མངོན་དུ་འགྱུར། ། ཞེས་དང༌། དུས་འཁོར་རྩ་རྒྱུད་ལས། ལུས་ངག་སེམས་ཀྱི་དབེན་པ་ཡིས། ། མི་རྟོག་ཏིང་འཛིན་སྐྱེ་བར་འགྱུར། ། མི་རྟོག་ཏིང་འཛིན་སྐྱེས་པ་ཡིས། ། ཤེས་རབ་ཡེ་ཤེས་སྐྱེ་བར་འགྱུར། ། ཞེས་དང༌། གསང་བ་སྒྲོན་མེ་ལས། ཞི་གནས་བསྒོམས་པས་ལྷག་མཐོང་སྐྱེ། །
ལྷག་མཐོང་ཡེ་ཤེས་སྐྱེ་བའི་རྒྱུ། ། ཞེས་དང༌། རྗེ་བཙུན་གྱིས། བདེ་དང་གསལ་དང་མི་རྟོག་གསུམ། ། འདི་གསུམ་སྒོམ་གྱི་ཡང་རྩེ་ཡིན། ། ཞེས་དང༌། ཡང་དགོན་པས། བློ་བྲལ་གྱི་གསལ་སྟོང་རྗེན་པ་འདི། ། རང་ས་རུ་ཞོག་ལ་རང་ལ་ལྟོས་དང༌། ། ལྷག་མཐོང་གི་རང་ཞལ་མཐོང་བ་ཞིག་འོང་གི །
ཞེས་གསུངས། ཚུལ་དེས་ན་སྒོམ་གྱི་རྩ་བ་ཡིན་པར་ཤེས་དགོས། ། གཉིས་པ་གཞན་ཉམས་སྣ་ཚོགས་འཆར་ཚུལ་བཤད་པ་ནི། རྒྱས་པར་ལུས་ཉམས་དང་གཅིག ། སེམས་ཉམས་དང་གཉིས། སྣང་ཉམས་དང་གསུམ། རྨི་ལམ་ཉམས་དང་བཞི་སྟེ། སྣང་བ་བཞི་པོ་དེ་རྣམས་འཆར་ཚུལ། འཆར་བ་དེ་རྩ་རླུང་ཐིག་ལེ་སེམས་ཀྱི་རང་ཉམས་བྱེད་ལས་ཡིན་ཚུལ།

དེ་རྣམས་ཀྱང་སོ་སོར་བཤད་ན་རྩ་གསུམ་འཁོར་ལོ་བཞིའི་རང་ཉམས། རྩ་བའི་རླུང་ལྔ་དང་ཡན་ལག་གི་རླུང་ལྔའི་རང་ཉམས། ཁམས་ཐིག་ལེའི་རང་ཉམས། སེམས་ཀྱི་རང་ཉམས་སོགས་སོ་སོར་བཤད་ན་མཐའ་ཡས་ཀྱང༌། འདིར་སྤྱི་སྡོམ་དུ་བསྡུས་དོན་བཤད་ན། དེའང༌། ཉམས་སྒྲོན་ལས། རླུང་གི་མཚན་མ་རྣམ་ལྔ་ཡང༌། ། དུ་བ་ལྟ་བུ་ལང་ལོང་དང༌། ། སྨིག་རྒྱུ་ལྟ་བུ་གྱ་གྱུ་དང༌། ། སྲིན་མེ་ལྟ་བུར་དམར་འཕྲོ་དང༌། །
མར་མེ་ལྟ་བུར་དམར་སྐེམ་གསལ། ། མཁའ་ལ་ཉི་ཤར་ལྟ་བུར་གསལ། ། ཞེས་གསུངས་ཏེ། དེའང་རྩ་གསུམ་གྱི་གཡས་རོ་མ་ནས། སྣ་བུག་གཡས་སུ་རྒྱུ་བའི་རླུང་ལྔ་ཟིན་པ་ལ། ས་རླུང་ཟིན་དུས་སུ། སྣང་ཉམས་མིག་སྔར་སྤྲིན་ལྟ་བུའམ། དུ་བ་ལྟ་བུ་ཁམ་ལོང་ལོང་བ་དང༌། སྐྱ་རིབ་རིབ་པ་དང༌། སྐྱ་བུན་པ་དང༌།
སྔོ་འཕྱུར་བ་དང༌། སྤོས་རེང་དུད་པ་ལྟ་བུ་དང༌། དུ་བ་སྔོ་འཁྲིགས་པ་ལ་སོགས་པ་འབྱུང༌། ལུས་ཉམས་ལྗིད་ཧོ་རེ་བ་མནན་པ་འདྲ་བ། སུབས་ཆེད་པ་འདྲ་བ། སེམས་ཉམས་གནས་ཆ་ཆེ་བ། བྱིང་བ་བུན་ནེ་བ་དང༌། རྨི་ཉམས་དུ་བ། རླངས་པ། སུབ་མ།
སྨུག་པ་ལྟ་བུ་ཁམ་པ་འཁྱིལ་པ། ས་ནང་དང་ས་ཕུག་ཏུ་ཉལ་བ་རྨི། ཆུ་རླུང་ཟིན་པའི་དུས་སུ། སྣང་ཉམས་སུ་སྨིག་རྒྱུ་ལྟ་བུ་སྐྱ་རིབ་རིབ་དང༌། ཆུ་འགྲོ་བ། ཆར་འབབ་པ། མཚོ་དང་ཆུ་རླབས། འབབ་ཆུ་སོགས་ཆུའི་མཐོང་སྣང་དང༌། ལུས་ཉམས་འཇམ་ཞིང་མཉེན་པ། གྲང་སིབ་པ་འབྱུང༌།
རྨི་ཉམས་ཆུ་ལ་བརྒལ་བ། འཁྱེར་བ་སོགས་རྨི། མེ་རླུང་ཟིན་དུས། སྣང་ཉམས་སྲིན་བུ་མེ་ཁྱེར་ལྟ་བུ་སྐྱ་ཚག་པ་དང༌། མེ་སྟག་འཕྲོ་བ་ལ་སོགས། མེ་དམར་པོའི་རིགས་རྣམས་དང༌། ལུས་ཉམས་སུ་དྲོད་ཆེ་བ་རྔུལ་བ་ལྟོགས་པ་སྐོམ་པའི་སྣང་བ་དང༌། སེམས་ཉམས་སུ་གནས་པའི་སྟེང་དུ་ཤེས་པ་འཚབ་འཚུབ་ཅུང་རེ་འབྱུང་བས། འདིར་ངལ་གསོ་ཞིང་ལྷོད་ལ་བསྒོམ་དགོས། རྨི་ཉམས་སུ་རི་ཁང་ཁྱིམ་རང་ལུས་སོགས་མེ་འབར་བ་རྨི།
རླུང་གི་རླུང་ཟིན་ན་སྣང་ཉམས་མར་མེ་ལྟ་བུ། རླུང་ལྟ་བུ་སྔོན་དང་ཕྱོགས་སུ་གཡོ་བ་ལྟར་སྣང་བ་དང༌། ལུས་ཉམས་ལུས་ཡང་བ། ཡེང་ཡེང་བྱེད་པ། སེམས་ཉམས་སུ་གཡེང་གཡེང་བ་གཏད་སོ་མེད་པ། རྨི་ཉམས་རླུང་གིས་ཁྱེར་བ། ནམ་མཁར་འཕུར་བ། རྟ་རྒྱུག་པ། བྱའི་ཁྱུ་རྨི། ནམ་མཁའི་རླུང་ཟིན་པས་སྣང་ཉམས་སུ་སྤྲིན་མེད་པའི་ནམ་མཁའ་ལྟ་བུ།
ཆེ་ཆུང་མ་ངེས་པ་སྣ་ཚོགས་པ་མཐོང་བ་དང༌། ཡུལ་སྣང་སྟོང་པར་མཐོང་བ་དང༌། ལུས་ཉམས་སུ་ལུས་ཡོད་དུ་མི་ཚོར་བ། སེམས་ཉམས་གསལ་སྟོང་དུ་འཆར་བ། རྨི་ཉམས་སྐས་རིང་ལ་གྱེན་དུ་འཛེགས་པ། ནམ་མཁའ་རྒྱ་ཆེན་མཐོང་བ་སོགས་རྨི་ཞིང༌། གཡོན་རྐྱང་མ་ནས་སྣ་བུག་གཡོན་དུ་རྒྱུ་བའི་རླུང་ལྔ་ཟིན་པ་ལ། ནམ་མཁའི་རླུང་ཟིན་པས་སྣང་ཉམས་སུ་མེ་འབར་བ་ལྟ་བུ་ཡལ་འགྲོ་བ་དང༌། མེ་ལོང་ཧས་བཏབ་པ་ལྟ་བུ་དང༌། མེ་ལོང་འོད་ལྟ་བུ་ལྷབ་ལྷབ་པ་དང༌།
བར་སྣང་སྐྱ་ཙིག་གིས་གང་བ། སེར་འོད་ལམ་ལམ་དང༌། སེམས་ཉམས་སྔོན་དང་འདྲ་བ་ལས་ཁྱད་པར་ཡུལ་སྣང་མེད་སྙམ་པ། ལུས་བར་སྣང་དུ་ཡོད་པ་འདྲ་བ། ལུས་ཉམས་དང་རྨི་ཉམས་སྔོན་དང་འདྲ། རླུང་གི་རླུང་ཟིན་པས་སྣང་ཉམས་སུ་ཟླ་བ་ཞེས་པ་གྱང་ལ་ཟླ་བ་ཤར་བ་ལྟ་བུ་དང༌། སྤྲིན་བར་ནས་ཤར་བ་འདྲ་བ་དང༌། དེའང་ཟླ་ཚེས་དང་ཉ་གང་བ། ལྕགས་སྒྲོག་འཁྲིལ་བ་ལྟ་བུ་དང༌། ཤེལ་ཕྲེང་འཕྱར་བ་ལྟ་བུ་དང༌།
སྐྱ་སླེབ་སླེབ་པ་དང༌། སྐར་མ་སྐར་མདའ་ལྟ་བུ་སོགས་དང༌། ལུས་ཉམས་ནམ་མཁའ་ལ་ཡོད་པ་འདྲ་བ་དང༌། ནམ་མཁར་འཕགས་པར་ནུས་པའང་འབྱུང༌། སེམས་ཉམས་སུ་ནམ་མཁའ་དང་འདྲེས་པ་འདྲ་བ། མེ་རླུང་ཟིན་པས་ཉི་མ་ཞེས་པ་རི་དང་ཁང་པ་སོགས་ལ་ཉི་མ་ཤར་བ་ལྟ་བུ། ། ཉི་མའི་མཐོང་སྣང་ཟླ་བ་གཟས་འཛིན་ལྟ་བུ་དང༌། འོད་སྔོ་དམར་ལྗང་སོགས་འཆར་བ། སེམས་ཉམས་བློ་རྒོད་ཤེས་པ་རྩུབ། སྤྲོ་ཐུང་བ་དེ་བྱུང་ན་གློད་ལ་སྒོམ་པ་གལ་དུ་ཆེ།
ལུས་ཉམས་དྲོ་བ་དང༌། ཁ་སྣ་ནས་དུ་བ་འཚུབས་པ་འདྲ་བ་དང༌། ཁང་པར་མེ་འབར་བའི་སྣང་བ། བཏུང་བས་ངོམས་པ་མེད་པ། ཆུ་རླུང་ཟིན་པས་སྣང་ཉམས་སུ་རྡོ་རྗེ་ཞེས་པ་ཐིག་ལེ་ནག་པོ་མིག་ལྟ་བུ་དང༌། ཆེ་ཆུང་ཅི་རིགས་སོགས་འོང༌། སེམས་ཉམས་རེས་བཟང་རེས་ངན་སོགས་འོང༌། དེ་བྱུང་ན་དགའ་སྡུག་མི་བྱེད་གློད་པ་གལ་ཆེ། ས་རླུང་ཟིན་པས་མཆོག་གི་ཆ་ཞེས་པ་སྣང་ཉམས་སུ་གློག་ལྟ་བུའི་དཀར་འཁྱུག་པ་དང༌། སྐར་མདའ་འདྲ་བ།
སེར་ཞུགས་པ་སོགས་དང༌། སེམས་ཉམས་གསལ་ལ་བརྟན་པ་མི་འཕྲོ་བར་ལྷན་ནེ་གནས་པ་དང༌། ལུས་ཉམས་སུ་ལུས་གཡོན་གྱི་རླུང་ལྔ་པོར་གསལ་བ་བསྒོམ་ལ་འབྱུང་བ་ཤས་ཆེ། གཡོ་འགུལ་མི་འདོད་པ་སོགས་འོང༌། གཞན་ཡང་རླུང་སྙིང་གར་འདུས་པས་སྙིང་ཚ་ཞིང་ཕྲུག་པ་དང་སྔངས་པ། སྨིན་མཚམས་སུ་སེམས་འདུས་པ་དང༌། སྤྱི་བོར་འདུས་པས་ཟ་ཞིང་འཕྲིག་པ། གཞན་ཡང་ལུས་ཀྱི་རྩ་མདུད་གྲོལ་བས་སྟེང་ནས་འོག་ཏུ་བྲུལ་སྙམ་པ་དང༌། མ་བསམས་པར་འགུལ་ཡེད་ཡེད་པ་དང༌། ལུས་ཁོལ་བུར་ཟ་བ་དང༌།
འཕྲིག་པ་དང་ཤ་འགུལ་ལིང་ལིང་དང༌། ཚ་ཤར་དང༌། ན་བ་དང་སྦྲིད་པ་དང༌། ངོ་སྦོས་གཟེར་བ་སོགས་ལུས་ལ་རྣམ་འགྱུར་ཅིའང་འབྱུང༌། འདི་ཚོ་རང་རྒྱུས་མེད་ན་ནད་ལ་བཟུང་དོགས་ཡོད་པས་ཤེས་པར་དགོས། གཞན་ཡང་རླུང་བཅུ་དུས་གཅིག་ལ་ཟིན་པས་ཐིག་ལེ་དམར་སེར་དམར་ལྗང་འོད་ལྔའི་མུ་ཁྱུད་གང་རུང་གིས་བསྐོར་བ་ཆེ་ཆུང་མ་ངེས་པ་མཐོང་ཞིང༌། འགའ་རེར་དེའི་དབུས་སུ་སྤྲུལ་སྐུ་རྒྱན་མེད་དང༌། ལོངས་སྐུ་རྒྱན་ཅན་ཡོད་པ་མཐོང་སྣང་མང་ཉུང་ཅི་རིགས་པ་འབྱུང་བ་ཡིན་པར་འདུག་སྟེ། དེ་སྐད་དུའང༌། དུས་ཀྱི་འཁོར་ལོར།
ནམ་མཁར་ཀུན་ནས་ཞེན་པའི་སེམས་དང་དམིགས་མིག་བཅས་པར་རྡོ་རྗེའི་ལམ་དུ་རབ་ཏུ་ཞུགས་པ་ཡིས། ། སྟོང་པ་ལས་ནི་དུ་བ་སྨིག་རྒྱུ་རབ་གསལ་དྲི་མ་མེད་པའི་མཁའ་སྣང་ཉིད་དང་མར་མེ་དང༌། ། འབར་བ་དང་ནི་ཟླ་བ་ཉི་མ་རྡོ་རྗེ་རྣམས་དང་མཆོག་གི་ཆ་དང་ཐིག་ལེ་མཐོང་བར་འགྱུར། ། དེ་ཡི་དབུས་སུ་སངས་རྒྱས་རྣམས་ཀྱི་སྐུ་ནི་ཡུལ་དང་རྣམ་པར་བྲལ་བ་དུ་མ་ལོངས་སྤྱོད་རྫོགས་པའི་སྐུ། ། ཞེས་དང༌། ཉམས་ཀྱི་སྒྲོན་མེ་ལས། གཞན་ཡང་རླུང་ཟིན་བག་ཆགས་དང༌། ། སེམས་ཕྱོགས་མེད་པའི་རང་སྣང་ཕྱིར། ། ངན་སོང་གསུམ་གནས་སྡུག་བསྔལ་དང༌། ། འདོད་ཁམས་ལྷ་མིའི་སྣང་ཚུལ་དང༌། །
པདྨའི་ཚལ་དང་སངས་རྒྱས་ཞིང༌། ། ཉམས་ཀྱི་སྣང་བ་ཅིར་ཡང་འཆར། ། ཞེས་གསུངས་པས་ཉམས་ཀྱི་སྣང་བ་ལ་དམྱལ་བ་བཙོ་བསྲེག་གི་རྣམ་པ་ཅན་སྣ་ཚོགས་དང༌། ཡི་དྭགས་བཀྲེས་སྐོམ་གྱིས་གདུང་བའི་རྣམ་པ་དང༌། དུད་འགྲོའི་རིགས་ཀྱི་སྡུག་བསྔལ་དང༌། མིའི་བྱེ་བྲག་སྐྱེས་པ་བུད་མེད་རྒྱན་ཆ་ལུགས་མི་འདྲ་བ་དུ་མ་དང༌། ལྷ་མ་ཡིན་གོ་མཚོན་འཐབ་རྩོད། ལྷའི་བདེ་བ་སྣ་ཚོགས་དང༌། ལུང་པའང་རི་ཐང་རྩི་ཤིང་ནགས་ཚལ་ལ་སོགས་དབྱིབས་མི་འདྲ་བ་དུ་མ་དང༌། ཁང་ཁྱིམ་དང༌།
ལྷ་ཁང་དང༌། མཆོད་རྟེན་གདུགས་དང་རྒྱལ་མཚན་མེ་ཏོག་རིགས་མང་པོ་དང༌། སངས་རྒྱས་དང་བྱང་ཆུབ་སེམས་དཔའ་དང༌། ཡི་དམ་ལྷ་དང༌། མཁའ་འགྲོ་དང་ཆོས་སྐྱོང་ལ་སོགས་འཕགས་པ་རྣམས་དང༌། སྦྲུལ་ནག་སོགས་སེམས་ཅན་འཇིགས་སུ་རུང་བ་རྣམས་དང༌། ལྷ་འདྲེ་མ་རུངས་པ་རྣམས་དང༌། ལས་ཀྱི་གཤིན་རྗེ་འཇིགས་སུ་རུང་བ་སོགས་མདོར་ན་ཤེས་བྱ་ལ་སྲིད་ཚད་རྣམས་མཐོང་ཉམས་ལུས་ཉམས་སེམས་ཉམས་རྨི་ཉམས་ལ་ཅི་རིགས་སུ་འཆར་བ་ཡིན་པར་འདུག ། དེ་ལྟར་ཡང༌། ཤ་ཝ་རི་པས།
རྟགས་བཅུ་རྟོགས་པར་གྱུར་པ་ན། ། ཐིག་ལེ་ཆེན་པོའི་སྣང་བ་འབྱུང༌། ། སྣ་ཚོགས་ཐིག་ལེ་ཆེན་པོ་ལ། ། རེས་འགར་ནག་པོའི་རི་མོ་འབྱུང༌། ། དེ་ན་འགྲོ་བ་དྲུག་སོགས་དང༌། ། ཤིན་ཏུ་ཕྲ་བའི་སྤྲུལ་སྐུ་དང༌། ། ལོངས་སྐུ་དུ་མ་མཐོང་གྱུར་པ། ། སྣ་ཚོགས་གཟུགས་ཅན་འོད་གསལ་བའོ། ། ཞེས་དང༌། ། ལམ་འབྲས་སོགས་ནས།
སྲིད་པའི་རྩེ་མོ་མན་ཆད་ཏིང་ངེ་འཛིན་གྱི་ཉམས་བཤད་ཀྱིས་མི་ལངས་པ་འབྱུང༌། ཞེས་སོགས་མང་ངོ༌། ། གཞན་ཡང་ཉམས་ནི་རྣ་བས་རོལ་མོ་ལ་སོགས་པ་སྣ་ཚོགས་པ་ཐོས་པ་དང༌། སྣས་དྲི། ལྕེས་རོ། ལུས་ཀྱིས་རེག་བྱ་བདེ་རྩུབ་སྣ་ཚོགས་པ་ཞིག་འོང་བར་བཤད་དེ། ལུང་ལས། རྣམ་རྟོག་གཞོམ་དུ་མེད་པས་གཟུགས་མཐོང་ཞིང༌། ། སྒྲ་ཚོར་དྲི་མྱོང་རོ་དང་རེག་བྱ་མྱོང༌། ། ཞེས་དང༌།
མན་ངག་རྣམས་ནས། འབྱུང་བཞིའི་རླུང་གཅིག་ཏུ་འདུས་པས་འདོད་ཡོན་སྣ་ཚོགས་མྱོང་བར་གསུངས་ཀྱང་འགའ་རེར་ཞི་གནས་སྒོམ་ཡིན། ཉམས་སྣང་བྱུང་ན་འཁྲུལ་སྣང་ཡིན། ། ཞེས་གསུངས་ཀྱང༌། སྤྱིར་དོན་དམ་མ་གཏོགས་འཁྲུལ་པ་ལོས་ཡིན་ཏེ། ཉམས་འདི་རྣམས་དོན་དམ་གྱི་ལམ་སྟེགས་ཡིན་པས་འཁྲུལ་པ་རང་ག་མར་བཟུང་བར་མི་བྱ་སྟེ། ལར་སེམས་ཅན་ལ་ཉོན་མོངས་པའི་སྣང་བ། རྣལ་འབྱོར་པ་ལ་ཏིང་ངེ་འཛིན་གྱི་སྣང་བ། བདེ་བར་གཤེགས་པ་ལ་དག་པའི་སྣང་བ། ཞེས་སྣང་བ་གསུམ་ཡོད་ཅིང༌།
རྒྱུད་མན་ངག་ཐམས་ཅད་ནས། འཁྲུལ་གྲོལ་ལམ་གསུམ་དུ། སྣང་བ་གསུམ་འབྱུང་བར་གསུངས། འདིར་དཔེར་ན་མེ་འབར་བའི་དུ་བ་དང༌། ཤིང་རློན་ཚིག་པའི་སྔོན་དུ་ཆུ་འཛིར་པ་ལྟ་བུར་སྔ་རྟགས་ཡིན། ལུས་གནད་སོགས་ལེགས་པར་བསྒོམས་ན་ཉམས་འགའ་རེ་འཆར་ངེས་ཏེ། སློབ་དཔོན་རིན་པོ་ཆེས། བདེ་གསལ་མི་རྟོག་ཏིང་འཛིན་ལས་སུ་རུང༌། ། འབྱུང་བའི་རླུང་རྣམས་ནང་དུ་ཟིན་པ་ཡི། ། རྟགས་དང་ཡོན་ཏན་རྣམས་ནི་རིམ་བཞིན་འབྱུང༌། །
ཞེས་དང༌། ཉམས་སྒྲོན་ལས། འགྲོ་དྲུག་རྩ་གནས་རླུང་ཚུད་དག ། ཐོག་མེད་བག་ཆགས་སྣ་ཚོགས་དང༌། ། སེམས་ཉིད་ཅིང་ཡང་འཆར་བའི་ཕྱིར། ། འགྲོ་བ་སྣང་ཚུལ་སྣ་ཚོགས་དང༌། ། ལྷ་དང་ལྷ་མོ་ལ་སོགས་དང༌། ། སྐྱེད་མོས་ཚལ་དང་ཞིང་ཁམས་དང༌། ། ཉམས་ཀྱི་བྱེ་བྲག་ཅིར་ཡང་འཆར། ། ཞེས་གསུངས་སོ། །
འདི་ལྟར་ཉམས་ཀྱི་བཤད་པ་འདི། ངེད་རང་ཕྱག་ཆེན་གྱི་ནང་ན་སྤྱི་ཙམ་མ་གཏོགས་ཉམས་ཐམས་ཅད་རྒྱས་པ་སོ་སོར་མི་འདུག་སྟེ། ལར་ཕྱག་ཆེན་གྱི་ལུས་གནད་རླུང་གནད་སེམས་གནད་གསུམ་འདི་ལེགས་པར་བསྒོམ་ན་རྟགས་འདི་རྣམས་ཀྱང་ཅི་རིགས་པར་འོང་བར་འདུག་པས་འདིར་མདོར་བསྡུས་བཤད་པ་ཡིན། ཉམས་ཁྲིད་འགའ་རེར་ཉམས་བྱུང་ན་མི་ཡོང་བ་ལྟ་བུར་གསུངས་ཏེ། ངེད་རང་ཕྱག་ཆེན་པས་ཉམས་རྟགས་བྱུང་ན་དེ་ཀ་སྐྱོང་བ་དང༌། མ་བྱུང་ནའང་རེ་མེད་ཀྱིས་སེམས་ངོ་རྐྱང་པ་བསྐྱངས་པས་ཆོག་པར་བཞེད་དེ། རྒྱུད་སྙིང་པོ་ལས། སྨིག་རྒྱུ་ལ་སོགས་རྟགས་གང་ཞིག ། ལྐོག་ཏུ་གྱུར་པ་དགོས་མིན་ཏེ། ། མངོན་དུ་གྲུབ་པའི་ནམ་མཁའ་ཆེ། །
རྟགས་ནི་དགོས་པ་ག་ལ་ཡོད། ཅེས་སོ། ། དེ་ལྟར་དོན་གནད་ཤེས་པར་བྱ་དགོས་པའོ། ། ལྔ་པ་ཞི་གནས་དང་ཉམས་དེའི་གོལ་ས་བཅད་པ་བཤད་པ་ལ། དང་པོ་ཞི་གནས་ཀྱི་གོལ་ས་བཤད་པ། གཉིས་པ་ཉམས་ཀྱི་གོལ་ས་བཤད་པའོ། ། དང་པོ་ཞི་གནས་ཀྱི་གོལ་ས་བཤད་པ་ལ། དང་པོ་ཞི་གནས་ལ་ཞེན་ན་གོལ་ས་ཆེ་བར་བསྟན་པ། གཉིས་པ་ཞི་གནས་ལྟེང་པོའི་གོལ་ས་བཤད་པ། གསུམ་པ་བསམ་གཏན་བཞིའི་གོལ་ས་བཤད་པ།
བཞི་པ་གཟུགས་མེད་སྐྱེ་མཆེད་མུ་བཞིའི་གོལ་ས་བཤད་པ། ལྔ་པ་གོལ་ས་དེ་རྣམས་གཅོད་པར་བཤད་པ་དང་ལྔ་ལས། དང་པོ་ཞི་གནས་ལ་ཞེན་པ་གོལ་ས་ཆེ་བར་བསྟན་པ་ནི། དེའང་ཞི་གནས་བདེ་གསལ་མི་རྟོག་པ་དེ་ལ་ཞེན་ན་གོལ་ཞིང་ལྷག་མཐོང་རིག་ཆ་མེད་ན་ཡུན་ཅི་རིང་ཡང་ཡོན་ཏན་གང་ཡང་མེད་དེ། མདོ་འོད་ཟེར་བཀྱེ་བ་ལས། བྱིས་པའི་བསམ་གཏན་བསྒོམ་པ་ནི། ། བསྐལ་པ་བརྒྱ་སྟོང་བསྒོམས་བྱས་ཀྱང༌། ། དེ་ལ་རྣམ་གྲོལ་ཅི་ཡང་མེད། ། སྐྱེ་བ་ལེན་ནས་ཐམས་ཅད་དུ། ། དེ་ལ་ཞེན་ཆགས་སྐྱེད་པར་བྱེད། །
གལ་ཏེ་སྐྱེ་ཉིད་གཏིང་རིག་ན། ། མཐོང་བ་རྣམ་པར་དག་པར་འགྱུར། ། ཞེས་སྤྱིར་ཞི་གནས་རྐྱང་པར་ཡོན་ཏན་མེད་ཅིང་གལ་ཏེ་ཞི་གནས་ཞེན་མེད་ཡུན་དུ་བསྐྱངས་ནས་མཐར་ཕྱིན་ན་ཉན་རང་གི་འབྲས་བུ་ཐོབ་པར་གསུངས་པ་དེ་ལྟར་དང༌། གཞན་ཡང་ཆོས་ཡང་དག་པར་འབྱུང་བའི་མདོར། ཡུན་རིང་དུ་ནི་ཚུལ་ཁྲིམས་བསྲུངས་བྱས་ཤིང༌། ། བསྐལ་པ་མང་པོར་བསམ་གཏན་བསྐྱེད་བྱས་ཀྱང༌། ། ཡང་དག་ཉིད་མཐའ་འདི་ནི་མ་རྟོགས་ན། ། དེ་དག་བསྟན་པ་འདི་ལ་བློ་ཡོད་མིན། ། ཞེས་དང༌། འཕགས་པའི་སྤྲིང་ཡིག་ཏུ།
འཇིག་རྟེན་དག་ན་ཏིང་འཛིན་སྒོམ་བྱེད་དེ། ། དེ་ཡིས་བདག་ཏུ་འཛིན་པ་ཞིག་མི་བྱེད། ། དེ་ཡི་ཉོན་མོངས་ཕྱིར་ཡང་འཕེལ་འགྱུར་ཏེ། ། ལྷག་སྤྱོད་ཀྱིས་ནི་ཏིང་འཛིན་འདི་བསྒོམ་བཞིན། ། ཞེས་གསུངས་ཏེ། དེའི་དོན་མུ་སྟེགས་ལྷག་སྤྱོད་པས་ལོ་བཅུ་གཉིས་སུ་ཏིང་ངེ་འཛིན་གཅིག་ལ་གནས་པ་དེའི་རལ་པར་བྱི་བས་ཚང་བཅས་ཏེ་བཅད་པར་ཞེ་སྡང་སྐྱེས་པས་སླར་དུད་འགྲོར་སྐྱེས་པ་ཡིན་འདུག ། ཏིང་འཛིན་རྒྱལ་པོའི་མདོ་ལས། མི་མཁས་པ་དག་ཏིང་འཛིན་སྒོམ་བྱེད་ཀྱང༌། ། དེ་ནི་བདག་ཏུ་འཛིན་པ་འཇིག་མི་འགྱུར། ། དེ་ཡི་ཉོན་མོངས་ཕྱིར་ཞིང་རབ་ཏུ་འཕེལ། །
ལྷག་སྤྱོད་ཀྱིས་ནི་ཏིང་འཛིན་འདི་བསྒོམས་པས། ། དེ་ནི་ནང་གི་རྣམ་པར་གཡེང་བ་སྟེ། ། བདག་ཏུ་རྟོག་པ་རྣམ་གཡེང་སྐྱེ་གྱུར་པ། ། དེ་ནི་རབ་འབར་མཚོན་ཆའི་འཁྲུལ་འཁོར་འདྲ། ། ཡོངས་སུ་སྨིན་པ་མི་བཟད་སྡུག་བསྔལ་རྒྱུ། ། ཞེས་དང༌། ཨཱརྻ་དེ་ཝས། བསམ་གཏན་ནགས་མེས་ཡང་དང་ཡང་དུ་ནི། ། ཉོན་མོངས་ཚང་ཚིང་བསྲེགས་པར་གྱུར་པ་མིན། ། བདག་ལྟའི་རྩ་བ་བརྟན་པོ་མ་སྤངས་པས། །
ཆར་གྱིས་བརླན་བཞིན་མོད་ལ་རབ་ཏུ་སྐྱེ། ། ཞེས་དང༌། ཕ་དམ་པས། རྟོགས་པ་མེད་པའི་ཉམས་མྱོང་ལ་ཞེན་པ་མང༌། སྒོམ་ཆེན་ཕལ་ཆེར་འདིར་ལུས་པ་ཡིན། ཞེས་གསུངས། དྭགས་པོ་རིན་པོ་ཆེར། ཞག་བཅུ་གསུམ་ཙམ་ལ་རྟོག་པ་མི་རྒྱུ་བ་བྱུང་བ། རྗེ་བཙུན་ལ་ཞུས་པས། དེའང་སྒོམ་ཡིན་ཏེ།
འགོག་པའི་བསམ་གཏན་ཡིན་པས་བྱང་ཆུབ་མི་ཐོབ། བྱེ་མ་བཙིར་བས་མར་མི་ཡོང་ཞེས་གསུངས་པ་སོགས་ཀྱི་ལུང་ཤིན་ཏུ་མང་བའོ། ། གཉིས་པ་ཞི་གནས་ལྟེང་པོའི་གོལ་ས་བཤད་པ་ནི། དེའང་ཐོས་པ་ཆུང་ཞིང་བླ་མ་ལ་བརྟེན་ཡུན་ཐུང་བ་དག་ལ། དང་པོར་སྒོམ་རྗེས་མཐུན་ཙམ་སྐྱེས་ཀྱང་དེ་སྐྱོང་མ་ཤེས་པའི་ངང་ངམ་ཤུགས་ཀྱིས་ལྷག་མཐོང་གི་ངེས་ཤེས་ཤོར་ཞིང༌། ཏིང་ངེ་འཛིན་གྱི་དྲན་ཤེས་ལྷོད་པར་གྱུར་ཏེ། སྒོམ་མིན་གྱི་ཉམས་ཅི་རིགས་ཤར་བ་སྒོམ་དུ་རློམ་པ་སྐྱེས་ནས་ལྟེང་པོ་སོགས་སུ་གོལ་བ་ཡིན་ལ། དེ་ཡང་ཅི་རིགས་ལ་སྒོམ་བསྐྱངས་པས་བྱིང་རྨུགས་འཕེལ་ཏེ། དང་པོ་མིག་ཡུལ་གྱི་གཟུགས་ཕྲ་རགས་མི་གསལ་བ་ཝལ་པོ་ལྟ་བུར་གྱུར། དེའང་ཇེ་ཆེར་མི་གསལ་དུ་སོང་ནས་མཐར་མིག་ཤེས་ཐིམ་པས་གཟུགས་ཀྱི་སྣང་བ་འགགས།
དེ་བཞིན་དུ་རྣ་བའི་སྒྲ་ལ་སོགས་པ་ལའང་ཅི་རིགས་པ་མི་གསལ་ཞིང༌། མཐར་འགགས་ཏེ། མཇུག་ཏུ་ཡུལ་དྲུག་ལ་འཇུག་པའི་རྣམ་ཤེས་དྲུག་ཀ་འགགས་ནས་སྣང་མེད་དྲན་མེད་བརྒྱལ་བ་ལྟར་སོང་བ་འོང་སྟེ། དཔེར་ན་མཚོ་ལ་དར་ཆགས་པ་ན་ཆུའི་རྣམ་པ་དྭངས་ཤིང་གསལ་བ་དང༌། ཆུ་ནང་གི་དངོས་པོའི་ཁྱད་པར་ཇི་སྙེད་པ་མི་གསལ་བར་འགྱུར་བ་ལྟར། ཤེས་པ་རྟོག་མེད་དུ་གྱུར་པ་སྒོམ་དུ་རློམ་པ་ནི། ཞི་གནས་ལྟེང་པོར་གོལ་བའོ། ། དེ་ལས་ནི་ཅུང་ཟད་དྭངས་ཤིང་དྲན་པ་ཡུད་དེ་བ་ཙམ་ཡོད་པ། གཟུགས་སྒྲ་སོགས་ཀྱི་སྣང་བའང་མ་འགགས་ཀྱང༌། དེ་དག་མི་གསལ་བ་ཝལ་པོ་ལྟར་སོང་ནས་ཤེས་བཞིན་མི་གསལ་བར་རྨོངས་པའམ་འཐོམས་པའམ་སྙོམས་པ་ལྟར་གྱུར་པའང་འབྱུང་སྟེ།
དེ་དག་ནི་ཉོན་མོངས་པ་གཏི་མུག་གི་རིགས་དང༌། དེའི་ཉེ་བའི་ཉོན་མོངས་པའི་ཆར་གཏོགས་སུ་བཤད་དེ། ཡང་ཚོགས་དྲུག་གི་སྣང་བ་གསལ་མི་གསལ་སོགས་གང་གིས་ཀྱང་རིག་ཚོར་དང་འདུ་ཤེས་མེད་ཅིང༌། གང་དུའང་ཡིད་འདུ་མི་བྱེད་པར་དྲན་མེད་ལྟ་བུར་གནས་པའང་སྔ་མ་དང་ཕྱོགས་འདྲ་བའི་གནས་པ་ལྟེང་པོའི་རིགས་ཡིན་པས་བསྒོམ་དུ་མི་རུང་སྟེ། དེ་དག་རྨོངས་པ་ཤས་ཆེ་བར་སྣང་བས་དུད་འགྲོའི་རྒྱུ་ཚོགས་སུ་བཤད་པའི་ཕྱིར་ཏེ། ། རིན་ཆེན་ཕྲེང་བར། རྨོངས་པ་ཕལ་ཆེར་དུད་འགྲོར་འགྱུར། ། ཞེས་དང༌། དྭགས་པོ་རིན་པོ་ཆེས། མ་རྟོགས་ལྟེང་པོ་སྒོམ་གྱི་བདུད། །
ངེས་ཤེས་གཏིང་ནས་མ་སྐྱེས་པར། ། ཉམས་མྱོང་བཟང་ཞེས་མི་བརྗོད་དོ། ། ཞེས་གསུངས་པ་དང༌། གཞན་ཡང་རྙིང་ལུགས་ཀྱི་འདྲ་མིན་ཤན་འབྱེད་ལས། སྟོང་ཉིད་ཧད་པོའི་བསམ་གཏན་ལ། ། བློ་བཞག་སེམས་ཀྱི་མུན་པ་སྟེ། ། རྟོགས་པ་མངོན་དུ་འགྱུར་མི་སྲིད། ། ལུང་དང་མཐུན་པའི་བསྒོམས་ཉམས་མེད། ། ལུང་མ་བསྟན་གྱི་ཉམས་སྐྱེས་པར། ། རྟོགས་པར་མིང་བཏགས་ལོག་མིན་སྤྱོད། །
དེ་འདྲའི་འདྲ་མིན་བསམ་གཏན་ལ། ། ཞེན་པའི་བླུན་སྒོམ་མང་པོ་འབྱུང༌། ། རྟོག་པ་སྤངས་པའི་མི་རྟོག་པ། ། མར་འདོད་ཆུ་ལ་མར་བསྲུབས་འདྲ། ། ཞེས་གསུངས་སོ། ། ཡང་དེ་དག་ལ་ཅུང་ཟད་མི་འདྲ་བ་སེམས་དྭངས་ཆའམ་གསལ་སྣང་ཅི་རིགས་དང་ལྡན་ཡང་འདོད་པ་བཞིན་གྱི་དྲན་པ་དང་ཤེས་བཞིན་གྱི་གསལ་ངར་དང་མི་ལྡན་ན། དེའང་དགེ་བའི་སེམས་རྩེ་གཅིག་པར་མི་འགྲོ་ཞིང༌། མི་དགེ་བ་འདིར་འགྱུར་ཡང་མེད་པས། ལུང་མ་བསྟན་གྱི་སེམས་སུ་གཏོགས་སོ། ། དེ་བཞིན་དུ་དྲན་ཤེས་མི་གསལ་བར་སྣང་བ་མཐའ་དག་ལ་དགག་སྒྲུབ་མེད་པར་གནས་པ་ཙམ་ཡང༌།
འདུ་བྱེད་བཏང་སྙོམས་པའི་ཁོངས་སུ་གཏོགས་དགོས་པས། ལུང་མ་བསྟན་གྱི་སེམས་ཡིན་ནོ། ། ལུང་མ་བསྟན་གྱི་ལས་ནི། ཕྱིས་རྐྱེན་གྱིས་ལས་གཞན་དུ་འགྱུར་སྲིད་ཀྱང༌། འབྲས་བུ་མཐའ་གཅིག་མི་འབྱུང་བར་བཤད་ལ། ཁ་ཅིག་མི་གཡོ་བའི་ལས་དང་དོན་གཅིག་པ་ལྟར་འཆད་ཀྱང༌། དེ་ནི་ཅུང་ཟད་མི་ལེགས་ཏེ། དེ་གཉིས་ཀྱི་ཁྱད་པར་ཤིན་ཏུ་ཆེ་བའི་ཕྱིར་རོ། ། དེ་ལྟར་ན་སེམས་དེ་གཉིས་སྟབས་ལེགས་ན་འདུ་ཤེས་མེད་པའི་སྙོམས་འཇུག་ཉོན་མོངས་པ་ཅན་གྱི་རྒྱུའི་ཕྱོགས་སུ་འགྲོ་བ་སྲིད་ཀྱང་དེ་ནི་བསམ་གཏན་བཞི་དང༌། གཟུགས་མེད་ཀྱི་ཏིང་ངེ་འཛིན་སྐྱོན་མེད་དུའང་མི་འགྲོ་བས།
འདིར་བསྒྲུབ་བྱའི་སྒོམ་དུ་ནི་ནམ་དུའང་མི་རུང་སྟེ། སྤྱོད་འཇུག་ལས། སྟོང་པ་ཉིད་དང་བྲལ་བའི་སེམས། ། འགགས་པ་སླར་ཡང་སྐྱེ་འགྱུར་ཏེ། ། འདུ་ཤེས་མེད་པའི་སྙོམས་འཇུག་ཡིན། ། ཞེས་གསུངས། དེ་ནི་འདུ་ཤེས་འཁོར་དང་བཅས་པ་རྒྱུན་ཆད་པའི་ལྷ་འདུ་ཤེས་མེད་པ་ཞེས་པའི་རྒྱུར་བཤད་པའོ། ། གསུམ་པ་བསམ་གཏན་བཞིར་གོལ་བར་བཤད་པ་ནི། དེའང་ཞི་གནས་ཀྱི་ཏིང་ངེ་འཛིན་དེ་ལ་ཤིན་ཏུ་གོམས་པ་ན། ལུས་སེམས་ལས་སུ་རུང་ཞིང་བཏང་སྙོམས་ཀྱི་སེམས་རྟོག་པ་དང་དཔྱོད་པ་དང་བཅས་པར་གྱུར་པ་ལ།
འཚེར་སྣང་མེད་པར་དགའ་སྤྲོ་རྒྱས་པར་འབྱུང་ལ། དེ་ལ་གོམས་པ་ན་འདོད་པའི་སྲེད་པ་དང་སྡིག་པའི་ལས་སོགས་དང་བྲལ་ཞིང༌། བློས་རྟོག་དཔྱོད་དང་ཞེན་པས་སྒོམ་ཞིང་དགའ་བདེ་དང་ལྡན་པར་འགྱུར་བ་བསམ་གཏན་དང་པོའི་ཏིང་ངེ་འཛིན་ཞེས་བྱ་སྟེ་ལྷ་དེར་སྐྱེ་བའི་རྒྱུ་བྱེད། དེ་ནས་བསམ་གཏན་དང་པོའི་རྟོག་དཔྱོད་ཀྱི་སྲེད་པ་སོགས་སྤངས་ནས་བསྒོམས་པ་ན། དགའ་བ་དང་བདེ་བ་དང་སེམས་ཡོངས་སུ་དྭངས་པར་འགྱུར་བ་ནི། བསམ་གཏན་གཉིས་པའི་ཏིང་ངེ་འཛིན་ཞེས་བྱ་སྟེ་ལྷ་དེར་སྐྱེ་བའི་རྒྱུ་བྱེད། དེ་ནས་བསམ་གཏན་གཉིས་པའི་དགའ་བདེའི་སྲེད་པ་སྤངས་ནས་བསྒོམས་པ་ན། བདེ་བ་དང་རྟོག་དཔྱོད་མེད་པའི་བཏང་སྙོམས་དང་དྲན་པ་དང་ཤེས་བཞིན་དང་ལྡན་པར་འགྱུར་བ་ནི་བསམ་གཏན་གསུམ་པའི་ཏིང་ངེ་འཛིན་ཞེས་བྱ་སྟེ་ལྷ་དེར་སྐྱེ་བའི་རྒྱུ་བྱེད། དེ་ནས་བསམ་གཏན་གསུམ་པའི་བདེ་བའི་སྲེད་པ་དེའང་སྤངས་ནས་བསྒོམས་པས་སྡུག་བསྔལ་ཡང་མ་ཡིན་བདེ་བ་ཡང་མ་ཡིན་ཞིང་རྣམ་རྟོག་ཐམས་ཅད་དང་བྲལ་ལ་གསལ་བའི་གོ་མ་འགགས་པ་ནམ་མཁའ་ལྟ་བུར་གྱུར་པ་ནི། བསམ་གཏན་བཞི་པའི་ཏིང་ངེ་འཛིན་ཞེས་བྱ་སྟེ་ལྷ་དེར་སྐྱེ་བའི་རྒྱུ་བྱེད།
འདི་དག་ནི་འཇིག་རྟེན་པའི་ཏིང་ངེ་འཛིན་རྣམས་ཀྱི་ནང་ནས་མཆོག་ཏུ་གྲགས་ཤིང་ལྷག་མཐོང་གི་རྟེན་ཡིན་ཡང་ཞེན་པས་བསྒོམས་ན་ཕྱག་ཆེན་གྱི་གོལ་སར་འགྱུར་ཞིང༌། བསམ་གཏན་གྱི་ལྷ་གནས་དེ་དག་ཏུ་སྐྱེ་བའི་རྒྱུ་བྱེད་པའི་ཕྱིར་ཏེ། རྗེ་རྒྱལ་མཚན་དཔལ་བཟང་གིས། བློ་ཡི་ཏིང་ངེ་འཛིན་ལ་ནི། ། རྟོག་ཅིང་ཞེན་པས་སྤྱད་པ་དང༌། ། དགའ་བདེ་སེམས་ནི་རྩེ་གཅིག་སྒོམ། ། དེ་ནི་བསམ་གཏན་དང་པོར་གོལ། ། ཏིང་ངེ་འཛིན་ལ་དད་པ་དང༌། ། དགའ་བདེའི་སེམས་ནི་རྩེ་གཅིག་སྒོམ། ། དེ་ནི་བསམ་གཏན་གཉིས་པར་གོལ། །
ཏིང་འཛིན་རྟོག་དང་དཔྱོད་མེད་པའི། ། བཏང་སྙོམས་དྲན་པ་ཤེས་བཞིན་དང༌། ། བདེ་དང་སེམས་ནི་རྩེ་གཅིག་སྒོམ། ། དེ་ནི་བསམ་གཏན་གསུམ་པར་གོལ། ། བཏང་སྙོམས་ཡོངས་སུ་དག་པ་དང༌། ། དྲན་པ་ཡོངས་སུ་དག་པ་དང༌། ། བདེ་སྡུག་གཉིས་མིན་ཚོར་བ་དང༌། ། སེམས་རྩེ་གཅིག་པ་བསམ་གཏན་བཞིར། ། ཞེས་སོགས་ཀྱི་ལུང་མང་བའོ། ། བཞི་པ་གཟུགས་མེད་སྐྱེ་མཆེད་མུ་བཞིར་གོལ་བ་ནི།
དེའང་བསམ་གཏན་བཞི་པའི་སྐབས་ཀྱི་གཟུགས་སྣང་སྣ་ཚོགས་པ་སྣང་བ་དོར་བར་བྱས་ལ། ཆོས་ཐམས་ཅད་ཁ་དོག་དབྱིབས་མཐའ་དབུས་ཐམས་ཅད་དང་བྲལ་བས་ནམ་མཁའ་དང་འདྲ་ཞེས། ཤེས་རབ་ཀྱིས་དཔྱད་ནས་སྒོམ་ལ་མཆོག་ཏུ་བཟུང་སྟེ་ཞེན་འཛིན་གྱི་དབང་དུ་གྱུར་པ་ནི། ནམ་མཁའ་མཐའ་ཡས་སྐྱེ་མཆེད་དུ་གོལ། དེ་ནས་ཆོས་ཐམས་ཅད་ནམ་མཁའ་དང་འདྲ་བསམ་པ་དོར་ནས། ཆོས་ཐམས་ཅད་རྣམ་པར་ཤེས་པའམ་སེམས་ཡིན་སྙམ་ནས་སྒོམ་ལ་མཆོག་ཏུ་བཟུང་ནས་ཨ་འཐས་པར་གྱུར་པ་ནི། རྣམ་ཤེས་མཐའ་ཡས་སྐྱེ་མཆེད་དུ་གོལ། དེ་ནས་ཆོས་ཐམས་ཅད་རྣམ་པར་ཤེས་པ་ཡིན་སྙམ་པ་དོར་ནས། ཐམས་ཅད་སྟོང་པ་ཉིད་དུ་ཅིའང་མ་གྲུབ་གང་ཡང་མེད་བསམས་ནས་སྒོམ་པ་ལ་མཆོག་ཏུ་བཟུང་ནས་ཞེན་ཆགས་པར་གྱུར་པ་ནི། ཅིའང་མེད་པའི་སྐྱེ་མཆེད་དུ་གོལ།
དེ་ནས་ཅིའང་མེད་དོ་བསམ་པ་དེའང་དོར་ནས། ཆོས་གང་ཡང་ཡོད་པའང་མ་ཡིན། མེད་པའང་མིན་སྙམ་ནས་སྒོམ་ལ་མཆོག་ཏུ་བཟུང་ནས་ཨ་འཐས་པར་གྱུར་པ་ནི། ཡོད་མིན་མེད་མིན་སྐྱེ་མཆེད་དུ་གོལ། དེ་དག་ཡུད་ཙམ་རེ་བསྒོམ་པས་སྐྱེ་བ་མིན་ལ། དེར་ཨ་འཐས་ཡུན་དུ་བསྒོམ་ནས་ཚེ་དུས་བྱས་ན་ལྷ་དེར་སྐྱེ་བ་སྟེ། རྗེ་རྒྱལ་མཚན་དཔལ་བཟང་གིས། ཕྱག་རྒྱ་ཆེན་པོའི་གོལ་ས་ནི། ། ཆོས་ཀུན་ནམ་མཁའ་བཞིན་དུ་ནི། ། མཐའ་ཡས་སྙམ་པའི་བློ་ཡིས་སུ། །
མཉམ་བཞག་ནམ་མཁའ་མཐའ་ཡས་གོལ། ། རྣམ་པར་ཤེས་པ་མཐའ་ཡས་སོ། ། སྙམ་པས་རྣམ་ཤེས་མཐའ་ཡས་གོལ། ། ཆོས་ཀུན་ཅི་ཡང་མེད་དོ་སྙམ། ། བསྒོམས་པས་ཅི་ཡང་མེད་པར་གོལ། ། ཆོས་ཀུན་ཡོད་མིན་མེད་པ་མིན། ། སྙམ་པས་མཉམ་པར་འཇོག་པ་ནི། ། ཡོད་མིན་མེད་མིན་སྐྱེ་མཆེད་གོལ། ། ཞེས་གསུངས་པ་ལྟར་ཡིན་པའོ། ། ལྔ་པ་གོལ་ས་དེ་རྣམས་གཅོད་པར་བཤད་པ་ལ་བཞི་ལས།
དང་པོ་ཞི་གནས་བདེ་གསལ་མི་རྟོག་པའི་གོལ་ས་གཅོད་པ་ནི། བདེ་གསལ་མི་རྟོག་པའི་ཉམས་ཇི་སྙེད་སྐྱེས་པ་དེས། རེ་ཞིག་ཉོན་མོངས་རྣམ་རྟོག་མགོ་ནོན་ཀྱང་འགྱུར་ལྡོག་ཡོད་པ་ལྕགས་མེས་བསྲེག་པ་ལྟ་བུ་གསུངས་ཤིང༌། འདི་ལ་ཉམས་དེར་རྟོགས་པའི་ངོ་བོ་རློམ་ཞེན་གྱི་ངེས་ཤེས་སྐྱེས་ཤིང་དེ་ལ་ཨ་འཐས་མཆོག་ཏུ་བཟུང་ན་ཉམས་རྟོགས་པར་ཤོར་བའི་གོལ་ས་ཆེ་ཞིང༌། གང་ཞིག་བླ་མ་བརྟེན་ཡུན་ཐུང་བ་དང༌། བློ་དམན་དག་ཉམས་མྱོང་གི་རྩི་ལ་འབྱར་ནས་ལོ་གྲངས་མང་པོར་ཉམས་ལེན་བྱས་ཀྱང་རང་སེམས་ངོ་མ་ཤེས་པ་དང༌། ཤེས་ཀྱང་ཤོར་བ་འོང་སྟེ། རྗེ་དྭགས་པོ་རིན་པོ་ཆེས། རྟོགས་པ་མེད་པའི་ལྟ་བ་དེ། ། མཐའ་བྲལ་ཟེར་ཡང་བློས་བྱས་ཡིན། །
གདོས་ཐག་མ་ཆོད་སྒོམ་ཆེན་དེ། ། ཏིང་འཛིན་བཟང་ཡང་འཁོར་བའི་རྒྱུ། ། ཞེས་དང༌། རྗེ་འབྲི་གུང་པས། ཉམས་མྱོང་བཟང་པོ་མ་བཅོས་པ། ། ལྷ་གནས་གོང་མར་སྐྱེ་བའི་རྒྱུ། ། ཞེས་སོགས་གསུངས་པ་ལྟར་རོ། ། མདོར་ན་སེམས་ཀྱི་ངོ་ཐོག་ཏུ་རྡོ་རུས་མ་ཐུག་པའི་བདེ་གསལ་མི་རྟོག་པ་ཅི་བཟང་ཡང་སྣང་ལ་མ་ངེས་པ་དང༌། སེམས་རྩེ་གཅིག་ཏུ་མི་གནས་ངོ་ཐོག་ཀྱང་རྟོག་བཅས་ཀྱི་གོ་བ་ཙམ་དུ་གསུངས་ཤིང༌། མདོར་ན་ལྷག་མཐོང་གི་ངེས་ཤེས་དང་མི་ལྡན་པའི་ཏིང་འཛིན་ཅི་ཙམ་བཟང་ཡང་འདིར་བསྒྲུབ་བྱའི་སྒོམ་མིན་ཏེ།
རྗེ་ཡང་དགོན་པས། སྒོམ་ཞི་གནས་ཀྱི་མེ་ལོང་གཡའ་དང་བྲལ། ། ཉམས་དྲོད་རྟགས་སྣ་ཚོགས་ཀྱི་གཟུགས་བརྙན་བཀྲ། ། རང་རློམ་ཞེན་སྒེག་མོའི་བྱད་བཞིན་ལྟ། ། ལྷག་མཐོང་གི་རང་ཞལ་མ་མཐོང་བའི། ། མཚམས་དེ་ན་སྒོམ་ཆེན་གྱི་ནོར་ས་གཅིག་ཡོད། ། སེམས་གསལ་སྟོང་ཁོ་ན་གཟུང་འཛིན་གྱི་ཤུབས་ནས་ཐོན་ཅིག་གསུངས། ། ཞེས་དང༌། རྗེ་པདྨ་དཀར་པོས། ཉམས་སྣ་ཚོགས་འཆར་བའི་ལྟད་མོ་ལ། །
ཁ་ཕྱིར་བལྟས་བྱས་ན་གོང་དུ་འཕེལ། ། དེས་གནས་ལུགས་མཐོང་བའི་གོ་མི་ཆོད། ། སེམས་མ་བཅོས་ཇི་བཞིན་ངང་དུ་ཞོག ། ཅེས་གསུངས་སོ། ། དེས་ན་ཉམས་དེ་དག་ལ་མི་ཆགས་མི་ཞེན་རློམ་སེམས་ང་རྒྱལ་མི་བྱེད་པར་ཉམས་ཀྱི་མཐོ་དམན་དུ་ཐག་བཅད་དེ། ཉམས་གསལ་སྟོང་གི་ཆོག་ཤེས་མི་བྱེད་པར། ལྷག་མཐོང་གི་རིག་ཆ་གཙོ་བོར་བཏོན་ལ། བཟང་ངན་གཉིས་འཛིན་ཕྲལ་ནས་གང་བྱུང་ལ་སྒོམ་གྱི་ངོ་ཏི་བཅོལ་ནས་བསྐྱང༌། ཁྱད་པར་སྒོམ་དེ་གཏོར་དོགས་པར་བཤད་དེ། རྗེ་རྒྱ་རས་ཀྱིས།
སྒོམ་ཤེས་མང་སྟེ་བཤིག་ཤེས་ཉུང༌། ། ཞེས་དང༌། རྗེ་འབའ་ར་བས། སྒོམ་ཆེན་རྣམས་སྒོམ་གྱིས་བསླུ་བར་མཆིས་སོ། ། ཞེས་གསུངས། སྒོམ་གཏོར་བ་བྱས་ཀྱང་སྤྲོས་བྲལ་དུ་ན་སྤར་བའི་གདམས་ངག་ཉམས་སུ་བླང་བ་ཡིན་ལ། རྟོགས་པ་བྱིན་རླབས་ལ་རེ་བས་ན་དུས་དང་རྣམ་པ་ཀུན་ཏུ། རྩ་བའི་བླ་མ་མཚན་ལྡན་གང་ཡིན་དེ་ལ་མོས་གུས་གཤའ་མ་དང་མ་བྲལ་བའི་སྒོ་ནས་གསོལ་འདེབས་ལ་བརྩོན་དགོས། དེ་ལྟར་བརྩོན་པས་རང་སེམས་གནས་ལུགས་ཆོས་སྐུའི་ལྟ་བ་རྟོགས་ཡོང་བ་ཡིན་ཏེ། རྒྱལ་དབང་རྗེས།
བསྒོམ་སྲན་གྱིས་གྲོལ་བ་ཐེ་ཚོམ་ཟ། ། མོས་གུས་ཀྱིས་གྲོལ་བ་ཐེ་ཚོམ་མེད། ། དེ་གནད་ཀ་ཡོད་མེད་ཀྱི་ཁྱད་པར་ཡིན། ། ཞེས་གསུངས་པ་ལྟར་རོ། ། གཉིས་པ་ཞི་གནས་ལྟེང་པོ་སོགས་ཀྱི་གོལ་ས་གཅོད་པ་ནི། དེའང་ཞི་གནས་བདེ་གསལ་མི་རྟོག་པའི་ཉམས་གསལ་ཆ་ཅན་མིན་པའི་ཞི་གནས་འཐོམ་པོ་དེ་རྣམས་ཀྱི་ངང་དུ་ལུས་ཏེ། ཤི་ན་དུད་འགྲོར་སྐྱེ་བར་གསུངས་ཏེ། རྗེ་ས་པཎ་གྱིས། བླུན་པོས་ཕྱག་རྒྱ་ཆེ་སྒོམ་པ། ། ཕལ་ཆེར་དུད་འགྲོའི་རྒྱུ་རུ་འགྱུར། །
གསུངས་པའང་ཐུགས་བདེན་པས་དེ་འདྲ་ལ་ནི་གོང་བཤད་ལྟར་བཤིག་པ་དེ་གལ་ཆེ་ཞིང༌། ཕྱི་རོལ་ཡུལ་སྣང་ཐོག་ཏུ་སྐྱོང་དགོས། དེ་ནས་རྟོག་པ་འོག་འགྱུས་སུ་སོང་ནས་དྲན་མེད་ཧད་པོར་སོང་བ་ནི་དྲན་ཤེས་སྟོབས་ཆུང་བའི་སྐྱོན་ཡིན། ཡང་ན་ཞེ་འདོད་ཧ་ཅང་ཏུར་དྲགས་གློད་མ་ཤེས་པར་དྲན་ཤེས་ཉམས་པ་རྒོད་སྐྱོན་ཡིན་པས། དེ་གཉིས་ཀྱི་སྐྱོན་སེལ་ཚུལ་གལ་ཆེ་བ་དེ་ནི་བཤད་ཟིན་ཀྱང་འཆད་པར་འགྱུར་ཏེ། དོན་བསྡུ་ན། བྱིང་བའི་ཚེ་དྲན་ཤེས་དང་སེམས་ཀྱི་གསལ་ངར་བསྐྱེད་དེ་ཧུར་འདོན་པ་དང༌། རྒོད་པའི་ཚེ་དམིགས་པ་ལ་ཡིད་བསྒྲིམས་པའི་ཞེ་འདོད་ཅི་རིགས་གློད་པ་དང༌། གྲིམས་ལྷོད་སྙོམས་ནས་འདོད་པ་ལྟར་བྱུང་བའི་ཚེ་གཞན་དཔྱད་གཞིག་མི་བྱེད་པར་དེ་ཀའི་རྒྱུན་མ་ཤོར་ཙམ་པའི་རང་སོ་བཟུང་ནས་ངང་བསྲིང་བ་ཡིན་ཏེ། ཀླུ་སྒྲུབ་ཀྱི་དུས་བཞི་མཉམ་སྦྱོར་དུ།
བྱིང་ཞིང་ལྕི་བ་གཟེངས་བསྟོད་ཅིང༌། ། འཐོར་ཞིང་འབྱམས་པ་རང་སོར་བཞག ། ཅེས་གསུངས། དེ་ལ་དྲན་ཤེས་གཉིས་ལས་དྲན་པས་ནི། སེམས་དམིགས་པ་ལས་མ་ཡེངས་པར་བྱེད་ཅིང་ཤེས་བཞིན་གྱིས་ཡེངས་མ་ཡེངས་དང་བྱིང་རྒོད་ངོ་ཤེས་པར་བྱེད་པ་སྟེ། དེའང་དམིགས་པ་ལས་སྐད་ཅིག་ཀྱང་མ་ཡེངས་པ་བྱེད་སྙམ་པའི་འདུན་པ་ཤུགས་བསྐྱེད་ནས་དེའི་རྒྱུན་བསྲིངས་ཤིང༌། དེ་མི་བརྗེད་པའི་དྲན་པས་སེམས་ཁུར་ཡིད་ལ་དུང་ངེ་བར་བྱས་ལ། དེའི་ངང་ནས་ཡེངས་མ་ཡེངས་དང༌། བྱིང་རྒོད་ཀྱི་སྐྱོན་རྟོགས་པར་བྱེད་པའི་ཤེས་བཞིན་ལས་གཞན་དཔྱད་གཞིག་མང་པོ་མི་བྱེད་པར་བྱ་ར་ཙམ་ཞིག་ཅེ་རེ་ལྟ་བ་ཡིན་ནོ། ། འདི་ལ་མདོ་ཕྱོགས་ནས་དྲན་ཤེས་ཕྱེ་སྟེ་བཤད་པ་མང་ཡང་སྒྲུབ་བརྒྱུད་པའི་མན་ངག་ཏུ།
དྲན་རིག་གམ་དྲན་པ་ཁོ་ནར་བསྡུས་པ་མང་པས། དེ་ཇི་ལྟར་ཡིན་སྙམ་ན། སྐྱོན་མེད་དེ། སྤྱོད་འཇུག་ལས། གང་ཚེ་དྲན་པ་ཡིད་སྒོ་ནས། ། སྲུང་བའི་དོན་ནི་གནས་གྱུར་པ། ། དེ་ཚེ་ཤེས་བཞིན་འོང་གྱུར་ནས། ། ཞེས་བཤད་པའི་དྲན་ཤེས་གཉིས་ནི་ཕྲ་རགས་སམ་རྩིང་ཞིབ་ཀྱི་སྒོ་ནས་ཕྱེ་བ་སྟེ། དྲན་པ་གསལ་བ་སྟོབས་ཅན་གྱི་ཁོངས་སུ་ཤེས་བཞིན་ཚང་བའི་ཕྱིར་རོ། ། དེ་ལྟར་ཡང༌།
དབུས་མཐའི་འགྲེལ་པར། དྲན་པ་ཉེ་བར་གནས་ན་ཤེས་བཞིན་དང་ལྡན་པར་འགྱུར་རོ། ། ཞེས་གསུངས་སོ། ། འདི་སྐབས། དཔྱོད་ལྡན་དག ། དྲན་ཤེས་ཀྱིས་ཡིད་དམིགས་པ་ལ་རྩེ་གཅིག་ཏུ་བཟུང་བའི་ཚེ་དམིགས་པ་ལ་གནས་མི་གནས་དང༌། བྱིང་རྒོད་བྱུང་མ་བྱུང་བརྟགས་པའི་རྟོག་པ་ཕྲ་མོ་བསྐྱེད་ན་ནི་མི་རྟོག་པར་མི་འགྱུར་ལ། མ་བསྐྱེད་ན་བྱིང་རྒོད་སོགས་རྟོགས་པའི་ཤེས་བཞིན་མི་འབྱུང་བས་ཇི་ལྟར་བྱ་སྙམ་ན། མི་མཁས་པ་དག ། དེ་ལྟ་བུའི་རྟོག་པ་ཕྲ་མོ་ལ་སྐྱོན་དུ་བཟུང་ནས།
ཤེས་བཞིན་གྱི་གསལ་ངར་ནི་མེད་ལ་སེམས་ཀྱི་དྭངས་ཆ་ནི་ཅི་རིགས་ཡོད་པའི་གསལ་ཆ་སྐྱོང་བར་སྔར་ཡང༌། དེ་ལྟ་བུའི་རྟོག་པ་ཕྲ་མོ་དེ་རྟོག་པ་རང་མཚན་པ་མ་ཡིན་གྱི། ལྷག་མཐོང་དང་མཚུངས་ལྡན་གྱི་ཤེས་བཞིན་ནམ་རིག་པ་ཡིན་པས་བསྐྱེད་དགོས་ཏེ། སྒོམ་རིམ་བར་པ་ལས། དེ་ལྟར་གང་ལ་འདོད་པའི་དམིགས་པ་དེ་ལ་སེམས་བཞག་ནས། དེ་ཉིད་ལ་ཕྱིར་ཞིང་རྒྱུན་དུ་སེམས་བཞག་པར་བྱ། དེ་ལ་ཉེ་བར་བཞག་ནས་སེམས་ལ་འདི་ལྟར་བསྐྱེད་པར་བྱ་སྟེ། ཅི་དམིགས་པ་ལ་སེམས་ལེགས་པར་འཛིན་ཏམ། འོན་ཏེ་བྱིང་ངམ། འོན་ཏེ་ཕྱི་རོལ་གྱི་ཡུལ་ལ་རྣམ་པར་འཁྱར་བས་རྣམ་པར་གཡེངས་སམ་སྙམ་དུ་བརྟག་པར་བྱའོ། །
ཞེས་པ་ལྟར་རོ། ། དེ་ལྟ་བུའི་རྟོགས་པ་བསྐྱེད་ལུགས་ཀྱང་མ་ཡེངས་པའི་དྲན་རྒྱུན་བཏང་ནས་བསྐྱེད་པ་མིན་གྱི། ཏིང་ངེ་འཛིན་གྱི་ངང་མ་ཤོར་བའི་ཐོག་ནས་བྱ་ར་ཙམ་བྱེད་པ་ཡིན་ཏེ། རྟོག་པ་འདིའང་ཧ་ཅང་གི་ཤུགས་ཆེ་བར་ཡང་ཡང་བསྐྱེད་ན་དྲན་པ་ཤོར་བའི་སྐྱོན་རྟོག་པ་སྐྱོན་ཅན་ལྡང་བས། སྔ་མ་སྔ་མའི་ངེས་ཤེས་ཀྱི་ཤུགས་མ་ཟད་ཙམ་ལ་ཕྱི་མ་ཕྱི་མས་བྱ་ར་ཙམ་བྱེད་པའོ། ། མདོར་ན་གྲིམས་ལྷོད་ཀྱི་ཆ་སྙོམས་ལུགས་དང་སྐྱོང་ཚུལ་འདི་དག་ནི། བསམ་གཏན་གྱི་སྐྱོང་ཚུལ་མཐའ་དག་གི་གནད་དམ་པའོ། ། ཚུལ་དེ་ལྟར་བསྐྱངས་པས་ཞི་གནས་དང་ལྷག་མཐོང་མཚུངས་ལྡན་གྱི་དོན་ཕྱིན་ཅི་མ་ལོག་པ་རྟོགས་པར་འགྱུར་ཏེ། དེའི་དབྱེ་བའང༌། རྗེ་ཡང་དགོན་པས།
ཞི་གནས་དང་རྨུགས་པ་ནོར་བའི་ཉེན་ཡོད། ཞི་གནས་ནི་རྣམ་རྟོག་ཕྲ་རགས་ཀྱི་འགྱུ་བ་ཞི་ནས་རང་སར་གནས་པའོ། ། རྨུགས་པ་ནི་རང་ངོ་མི་ཤེས་པ་དང་ཆ་མེད་པའི་རྩེ་མུན་ནེ་བ་དེའོ། ། ལྷག་མཐོང་གི་གནས་ལུགས་ནི་རང་ཞལ་སྟོང་པ་རྗེན་པར་མཐོང་བའོ། ། བརྟགས་དཔྱད་ཀྱི་ཤེས་པ་ནི། ཚིག་ཐ་སྙད་ལ་བརྟེན་ནས་དོན་སྤྱི་བློ་ཡུལ་དུ་ཤར་བའོ། ། ཞེས་གསུངས་པ་ལྟར་རོ། ། དེའང་ཞི་གནས་ཀྱི་ཏིང་ངེ་འཛིན་དེ་ལ་སེམས་མི་རྟོག་པ་རྩེ་གཅིག་ཏུ་ལྷན་ནེ་གནས་པའི་གནས་ཆ་དང༌། དྲན་པ་དང་ཤེས་བཞིན་མ་ཉམས་པའི་གསལ་ངར་ངེས་ཤེས་དང་བཅས་པ་གཉིས་ཚོགས་པ་ཞིག་ཅི་ནས་ཀྱང་དགོས་པའོ། ། གསུམ་པ་བསམ་གཏན་བཞིའི་གོལ་ས་གཅོད་པ་ནི།
དེའང་ལུས་སེམས་ལས་རུང་གི་ཤིན་སྦྱངས་ཐོབ་པའི་ཏིང་ངེ་འཛིན་ལེགས་པ་འདྲ་བ་དེ་དག་ཅི་བྱུང་ཡང་ཞེན་ཆགས་མི་བྱེད། དགའ་བ་མི་བསྒོམ། དེར་རྟོགས་པར་རློམ་ཞིང་ཆགས་ཞེན་ནས་ཡུན་དུ་བསྒོམས་ན་ཁ་ཕྱིར་བལྟས་ཀྱི་ཤེས་པ་ཡིན་ཞིང༌། འཁོར་བ་ལས་མི་འདའ་བས་སྒོམ་གྱི་གོལ་ས་ཆེ་བ་ཡིན། དེ་དག་ནི་ནང་ཉམས་ཀྱི་མཐོ་དམན། ཕྱི་ཁམས་ཀྱི་བྱེད་ལས། འཕྲལ་མདངས་ཀྱི་སྣང་ཉམས་འགྱུར་ལྡོག་ཙམ་ལ་རྩིས་གདབ་བཟུང་དོན་མེད་དེ། སེམས་ཉིད་གཤིས་ཀྱི་ངོ་བོ་གདོད་མ་ནས་འཕོ་འགྱུར་བཟང་ངན་མ་གྲུབ་ལ། ངོ་བོ་ངོས་བཟུང་དང་བྲལ་བ་ཞིག་ཡིན་འདུག་པ་ལ། སེམས་ཉིད་ཀྱི་རང་མདངས་སུ་ཤེས་པས་བཟང་ངན་གཉིས་སུ་མི་འཛིན་པའི་ཉམས་སྣང་དེ་ཀའི་རང་ངོའི་ཐོག་ཏུ་གློད་ནས་བསྐྱང༌།
མདོར་ན་གཞི་འཁོར་འདས་ཀྱི་རྩ་བ། ལམ་གེགས་དང་གོལ་ཤོར་གྱི་རྐྱེན་ཐམས་ཅད་བཟང་ངན་གཉིས་འཛིན་རེ་དོགས་འདིས་བསྐྱེད་པས། དེ་ལྟར་གཉིས་སུ་མི་འཛིན་པར་གཉིས་མེད་རང་རིག་བཟོ་མེད་རྣལ་མའི་རྒྱུན་བསྐྱང་ཞིང་གང་བྱུང་གིས་སྒོམ་གོ་ཆོད་པར་བྱས་ནས། ཅི་ཤར་རྒྱན་དུ་ཁྱེར་བ་ནི་གདམས་ངག་གི་གནད་དམ་པའོ། ། བཞི་པ་སྐྱེ་མཆེད་མུ་བཞིའི་གོལ་ས་གཅོད་པ་ནི། དེའང་ཆོས་ཐམས་ཅད་ནམ་མཁའ་ལྟར་དང༌། སེམས་ཙམ་དང༌། ཅིར་ཡང་མ་གྲུབ་པ་དང༌། ཡོད་མིན་མེད་མིན་དང༌། མཐའ་གཉིས་བྲལ་དུ་ལྟ་བ་དེ་དག་གི་གོ་ཡུལ་ཙམ་དེས་ཅི་ཡང་མི་ཕན་ཞིང༌།
སེམས་རང་ལུགས་ཀྱི་འདུག་ཚུལ་ཅི་ཡོད་པ་དེའི་ངང་མ་ཤོར་ཙམ་བྱ་བ་ལས། བློས་སྤྲོས་ནས་དེ་རྣམས་ལྟ་བུ་གཞན་ཞིག་གསར་དུ་བཅོས་ཤིང་སྒོམ་ན། དེ་གནས་ལུགས་ཀྱི་དོན་དུ་མི་རུང་སྟེ། སེམས་ཀྱི་གནས་ལུགས་ལ་ཕྱོགས་རིས་མེད་པས། སྣང་བ་དང་སྟོང་རིག་སོགས་ཀྱི་འཆར་སྒོ་ལ་ཉེ་རིང་དང་ཕྱོགས་འཛིན་བྱས་ནས་མི་བསྒོམ། དེ་བཞིན་དུ་སེམས་དོན་ལ་གང་ཡང་ངོས་བཟུང་མེད་པས་ཡིན་མིན་དང་བླང་དོར་སོགས་སུ་ངོས་བཟུང་ནས་མི་བསྒོམ། སེམས་དོན་ལ་ཅི་ཡང་ངེས་པ་མེད་པས་བཏང་བཞག་སོགས་ཀྱིས་ངོས་བཟུང་དང་གཏད་སོ་བྱས་ནས་མི་བསྒོམ། སེམས་དོན་ལ་འཕོ་འགྱུར་གཏན་ནས་མེད་པས། རེ་དོགས་ཀྱི་ཁུ་འཕྲིག་དང་རྩིས་གདབ་བྱས་ནས་མི་བསྒོམ། སེམས་དོན་ལ་བཟང་ངན་ཅི་ཡང་མེད་པས་དགག་སྒྲུབ་ཀྱི་བཟོ་བཅོས་བྱས་ནས་མི་བསྒོམ།
སེམས་དོན་ལ་ཅི་ཡང་དམིགས་པ་དང་རྩོལ་བས་བསྒྲུབས་ནས་མི་བསྒོམ། མདོར་ན་སེམས་ཀྱི་གནས་ལུགས་ལ་ཅིའང་བསྒོམ་དུ་མེད་པས་ཅིར་ཡང་མི་བསྒོམ་སྟེ། གལ་ཏེ་བསྒོམས་ན་ཅི་འདྲ་ཞིག་བསྒོམས་ཀྱང་ཡིད་ཀྱི་འདུ་བྱེད་དམིགས་པ་དང་མཚན་མ་དང༌། འཛིན་པ་དང༌། ཞེན་པ་བསྐྱེད་པ་ཙམ་ཡིན་ལ། དེ་དག་གིས་གནས་ལུགས་ཀྱི་ལྟ་སྒོམ་ཡང་དག་ཏུ་མི་རུང་བའི་ཕྱིར་རོ། ། དེ་སྐད་དུ། མདོ་ལས། ཤེས་རབ་ཀྱི་ཕ་རོལ་ཏུ་ཕྱིན་པ་བསྒོམ་པ་འདི་ནི་ཆོས་ཅིའང་མི་བསྒོམ་པ་ལགས་སོ། ། ཞེས་པ་སོགས་དང༌།
གསང་འདུས་ལས། དངོས་པོ་མེད་པ་སྒོམ་པ་མེད། ། བསྒོམ་པར་བྱ་བ་སྒོམ་པ་མིན། ། དེ་ལྟར་དངོས་པོ་དངོས་མེད་པས། ། སྒོམ་པ་དམིགས་སུ་མེད་པའོ། ། ཞེས་དང༌། གུར་ལས། སྟོང་པ་བསྒོམ་པར་མི་བྱ་སྟེ། ། སྟོང་མིན་བསྒོམ་པར་མི་བྱའོ། ། ཞེས་གསུངས་སོ། །
དེ་ལྟར་བློས་བཅོས་ནས་བསྒོམ་རྒྱུ་ཅིའང་མེད་ཀྱང་ཐ་མལ་རང་རྒྱུད་དུ་མི་འཆོར་བའི་དྲན་པ་ཡེངས་མེད་ཅིག་ཅིས་ཀྱང་དགོས་པས། བསྒོམ་མེད་ཡེངས་མེད་ལ་བསླབ། བདེ་མི་བདེ་གསལ་འགྲིབ་ཅི་བྱུང་ཡང༌། དེའི་རྒྱུ་ངོ་བོའི་སྟེང་དུ་གློད་ལ། དེ་ཀས་བསྒོམ་གོ་གཅོད་ཅིང༌། ལམ་རང་བྱུང་སྙིང་པོའི་རང་བབ་རང་འགྲོས་སུ། དེ་ལྟར་བསྐྱངས་པས་གོལ་སར་མ་སོང་བའི་རང་ལུགས་གཤའ་མར་མཐོང་བར་བྱེད། དེ་ལྟར་ཆོས་ཐམས་ཅད་དོན་དམ་ཉག་གཅིག་རིག་ཐོག་ཏུ་རྡོ་རུས་ཐུག་པར་བྱེད་དགོས་པའོ། ། གཉིས་པ་ཉམས་ཀྱི་གོལ་ས་བཤད་པ་ལ། དང་པོ་བདེ་གསལ་མི་རྟོག་པའི་གོལ་ས་བཤད་པ།
གཉིས་པ་དེ་གཅོད་པར་བཤད་པ། གསུམ་པ་ཉམས་སྣ་ཚོགས་པའི་གོལ་ས་བཤད་པ། བཞི་པ་ཉམས་དེ་རྣམས་ཀྱི་གོལ་ས་གཅོད་པར་བཤད་པའོ། ། དང་པོ་ཉམས་བདེ་གསལ་མི་རྟོག་པའི་གོལ་ས་བཤད་པ་ནི། དེའང་བདེ་གསལ་མི་རྟོག་པའི་ཉམས་དེ་དག་མཆོག་ཏུ་བཟུང་ནས་དེ་བྱུང་ན་དགའ། མ་བྱུང་ན་མི་དགའ་བར་ཞེན་ཅིང་ཆགས་པའི་སྒོ་ནས་ཆེད་གཉེར་དུ་བསྐྱངས་ན། གནས་ལུགས་ཀྱི་གོལ་སར་འགྱུར་ཞིང༌། དེའང་བདེ་བས་འདོད་ཁམས་གསལ་བས་གཟུགས་ཁམས་མི་རྟོག་པས་གཟུགས་མེད་དུ་སྐྱེ་བའི་རྒྱུ་བྱེད་པས་ན། རྫོགས་པའི་སངས་རྒྱས་ཀྱི་རྒྱུར་མི་འགྱུར་ཞིང༌། རེ་ཞིག་ཙམ་ངན་སོང་གི་སྡུག་བསྔལ་མྱོང་མི་དགོས་པའི་ངལ་གསོ་དང༌།
ཁམས་གསུམ་གྱི་བདེ་བ་མྱོང་ཟིན་ནས་སླར་ངན་སོང་གསུམ་དུ་མཐའ་ཟིན་པ་མེད་པར་འཁོར་བར་བཤད་དེ། སློབ་དཔོན་རིན་པོ་ཆེས། བདེ་བ་ལ་ཆགས་ན་འདོད་ཁམས་སུ་གོལ། ། གསལ་བ་ལ་ཆགས་ན་གཟུགས་ཁམས་སུ་གོལ། ། མི་རྟོག་པ་ལ་ཆགས་ན་གཟུགས་མེད་ཁམས་སུ་གོལ། ། ཞེས་དང༌། རྗེ་སྒམ་པོ་པས། ཉམས་མྱོང་གི་གོལ་ས་གསུམ་ནི། ལུས་བདེ་སེམས་བདེ་ལུས་ལ་བདེ་བ་རྒྱས་པའི་ཉམས་འབྱུང་སྟེ། དེ་ལ་ཆགས་ཤིང་མངོན་པར་ཞེན་པས་མཆོག་ཏུ་བཟུང་བས་འདོད་ཁམས་ཉེ་བར་ལེན་པའི་རྒྱུ་ཡིན་པས།
དེའི་སྐབས་སུ་ཤི་ན་འདོད་པའི་ཁམས་སུ་གོལ་ནས་འགྲོ་སྟེ། འདོད་པའི་ཁམས་ཀྱི་བདེ་བའི་ལོངས་སྤྱོད་མྱོང་ནས་སླར་ངན་སོང་གསུམ་དུ་མུ་མཐའ་མེད་པར་འགྲོ་བ་ལ་ཚེགས་མེད། བྱིང་རྨུགས་བྲལ་ལ་གསལ་བའི་ཉམས་འབྱུང་བ་ལ་ཆགས་ཤིང་མཆོག་ཏུ་བཟུང་བས་གཟུགས་ཁམས་སུ་གོལ་ནས་འགྲོ་བ་ཡིན། དེའི་བདེ་བ་དང་ལོངས་སྤྱོད་མྱོང་ནས་མར་ལ་ལྟུང་བར་ཚེགས་མེད། རྣམ་རྟོག་རླུང་གིས་མི་བསྐྱོད་པའི་ཉམས་འབྱུང་བ་ལ་ཆགས་ཞེན་མཆོག་ཏུ་བཟུང་བས་གཟུགས་མེད་ཀྱི་ཁམས་སུ་ཉེ་བར་ལེན་པའི་རྒྱུ་ཡིན་པས། དེའི་སྐབས་སུ་ཤི་ན་གཟུགས་མེད་ཁམས་སུ་གོལ་ནས་འགྲོ་བ་ཡིན། དེའི་བདེ་བ་དང་ལོངས་སྤྱོད་མྱོངས་ནས་ངན་སོང་གསུམ་དུ་མུ་མཐའ་མེད་པར་འགྲོ་བ་ཡིན། ཞེས་གསུངས་པ་ལྟར་ཡིན་པའོ། ། གཉིས་པ་དེ་གཅོད་པར་བཤད་པ་ནི། དེ་ལྟར་མི་གོལ་བའི་ཐབས་ཞེན་པ་མེད་པ་གལ་ཆེ།
དེའང་ཉམས་བདེ་བདེ་འདྲ་བ། གསལ་གསལ་འདྲ་བ། གནས་གནས་འདྲ་བ་ཅི་བྱུང་ཡང༌། དེར་འདི་འདྲ་ལེགས་ཡག་འདིས་ཆོག་འདི་དང་མ་བྲལ་ན་སྙམ་པ་སོགས། ཨ་འཐས་བདེན་ཞེན་མི་བྱེད་པར། བདེ་གསལ་མི་རྟོག་པའི་ངོ་བོ་དེ་ཀའི་རང་ཐོག་ངོས་ཟིན་བཞིན་པར་སྐྱོང་དགོས་ཏེ། རྗེ་སྒམ་པོ་པས། ཅིར་ཡང་ཤར་བ་ཅིར་ཡང་མི་འཛིན་པ། ། ལམ་མཆོག་འདི་ལས་གོང་དུ་ཕུལ་ས་མེད། ། ཅེས་དང༌།
རྗེ་ཕག་མོ་གྲུ་པས། ཉམས་ལ་ཞེན་པ་བྱུང་བ་ན། ། ཞེན་པའི་བློ་ལ་ཅེར་གྱིས་ལྟོས། ། བལྟས་པས་ཞེན་པ་རང་སར་དག ། སྐྱེ་འགགས་མེད་པའི་ངང་དུ་གནས། ། ཞེས་གསུངས་པ་དང༌། ཡུལ་ལ་རྟོག་པ་དང་བཅས་བཞིན་དེར་དཔྱོད་པའི་ཏིང་ངེ་འཛིན་བསྒོམ་པར་བྱའོ། ། ཞེས་ལྷག་མཐོང་དགོས་པར་གསུངས་པ་ལྟར། དེ་བཞིན་ངེས་པར་བྱ་དགོས་པའོ། ། གསུམ་པ་ཉམས་སྣ་ཚོགས་པའི་གོལ་ས་གཅོད་པ་ནི།
དེའང་རྩ་རླུང་གི་བྱེད་ལས་ལ། ཉམས་རྣམ་པ་སྣ་ཚོགས་པ་ཤིན་ཏུ་མང་བར་ཇི་སྐད་བཤད་པ་དེ་ལྟ་བུར་ཤར་བའང༌། ལར་གང་ཟག་ཐམས་ཅད་ལ་ཤར་བའི་ངེས་པ་མེད་དེ། དེ་ནི་ལུས་ཀྱི་རྩ་རླུང་གི་སྟོབས་ཀྱིས་འགའ་རེར་ཤར་ཡང༌། འདི་རྣམས་ཅི་རིགས་རེ་གཉིས་ལས་ཐམས་ཅད་ལ་མི་ཡོང་ཞིང་འགའ་རེར་ལུས་ཉམས་གཙོ་ཆེ་བར་འོང་བ་དང༌། ཕལ་ཆེར་མཐོང་ཉམས་ཆེ་བར་འོང་བ་དང༌། འགའ་རེར་སེམས་ཉམས་ཆེ་བ་དང༌། འགའ་རེར་རྨི་ལམ་ཉམས་གཙོ་ཆེ་བ་སོགས་མང༌། ཉམས་དེ་རྣམས་ལ་བཟང་ངན་གཉིས་འཛིན་ལ་ཨ་འཐས་ནས། བཟང་བཟང་འདྲ་བ་རྣམས་ལ་ཆེད་དུ་བཟང་བར་བཟུང་ནས་དགའ་སྤྲོ་དང༌།
ངན་པ་འདྲ་བར་སྐྱུར་སེམས་བྱས་ན་གོལ་སར་འགྱུར་བ་དང༌། མདོར་ན་ཆགས་ཞེན་དང་དམིགས་གཏད་ཐམས་ཅད་ལམ་གོལ་བར་བཤད་དེ། བྲམ་ཟེ་ཆེན་པོས། གང་ལ་དམིགས་ཀྱང་དམིགས་པ་དེ་ཡིས་ཐར་པ་བསྒྲིབ། ། བཟང་བར་བརྟགས་ཀྱང་དེ་ཡི་ནད་ཀྱིས་འཁོར་བར་ལྟུང༌། ། དམན་པས་ལས་ལ་བརྟགས་པས་རྣམ་སྨིན་རྒྱུན་མི་ཆད། ། ཅེས་དང༌། ཀྱེ་མ་འདོད་པའི་དངོས་པོ་གང་ལ་ཁྱོད་ཉིད་ཆགས་མ་བྱེད། ། འདི་ནི་བདེ་ཆེན་སེམས་མཆོག་གཟིར་བའི་ནད་རབ་སྟེ། ། གལ་ཏེ་ཆགས་པར་བྱ་བའི་ཡུལ་ལ་ཡིད་ཆགས་ན། །
དྲི་མ་མེད་པའི་སེམས་ལ་འདོད་པའི་མཚོན་གྱིས་བཏབ། ། ཅེས་དང༌། གལ་ཏེ་ཡིད་དུ་འོང་ངོ་སྙམ་པའི་སེམས། ། སྙིང་ལ་བབ་བ་གཅེས་པར་བྱ་བ་ནི། ། ཏིལ་གྱི་ཤུན་པ་ཙམ་གྱི་ཟུག་རྔུས་ཀྱང༌། ། ནམ་ཡང་སྡུག་བསྔལ་འབའ་ཞིག་བྱེད་པར་ཟད། ། ཅེས་དང༌། བིར་ཝ་པས། གནས་ལུགས་ཡིད་ལ་བྱེད་ཅིང་ཉམས་ལ་ཞེན་པ་དང༌། ། དེ་ཉིད་དོན་ལ་དམིགས་ཤིང་བསྒོམས་ན་གོལ་བའོ། །
ཞེས་དང༌། རྗེ་བཙུན་མི་ལས། ཉམས་ལ་ཡིད་ཆེས་བྱ་མི་རུང༌། ། དེ་ལ་ངེས་ཤེས་སྐྱེས་པ་ན། ། རྣམ་རྟོག་བགེགས་ཀྱི་དབང་དུ་འགྲོ། ། དེ་དེ་ཡིན་ཏེ་དེ་ཉིད་མིན། ། སྡོང་པོ་ཡིན་ཏེ་འབྲས་བུ་མིན། ། ཞེས་དང༌། གྲུབ་ཐོབ་གླིང་རས་པས། ཉམས་མྱོང་འཇའ་ཚོན་འདྲ་བའི་རི་མོ་ལ། །
བློ་ཆུང་བྱིས་པ་འདྲ་བའི་སྒོམ་ཆེན་ཆགས། ། བསླུ་བྲིད་གོལ་ས་ཞིག་ཡིན་ཏེ་ངོ་མ་ཤེས། ། ཞེས་སོགས་གསུངས་པའོ། ། བཞི་པ་ཉམས་དེ་རྣམས་ཀྱི་གོལ་ས་གཅོད་པར་བཤད་པ་ནི། དེ་ལྟར་ཉམས་སྣང་མ་བྱུང་ཡང༌། ཨེ་ཡོང་རེ་བ་མེད་པ་དང༌། བྱུང་ཡང་ཉམས་བཟང་ངན་སྣ་ཚོགས་པ་འོང་བར་བདེན་ཞེན་རེ་དོགས་ཆགས་སྡང་བྱས་ན་ལམ་གྱི་མི་མཐུན་ཕྱོགས་སུ་འགྲོ། ཉམས་སུ་ལེན་མ་ཤེས་ན་བར་ཆད་དུ་འགྲོ་བས་ན། དེ་ལྟར་ཤེས་ཤིང་ཐག་ཆོད་པས་སྒོམ་ཉམས་བཟང་ངན་ཅི་བྱུང་ཐམས་ཅད་ཉམས་ཙམ་ཡིན་པར་ཐག་བཅད་ནས། བཟང་ངན་གྱི་དབྱེ་བསལ།
ཆགས་ཞེན་མེད་པར་གང་ཤར་ཐོག་ཏུ་བསྐྱངས་ན་མཐུན་པའི་ལམ་གྱི་རྟགས་ཡོན་ཏན་ལམ་གོང་མ་སྐྱེ་བའི་སྟེགས་ལྟ་བུ་ཡིན་ཏེ། དེ་སྐད་དུ། སྣང་བ་བཅུ་བདུན་པ་ལས། ཕྱི་ནང་རྟགས་ཀྱི་རིམ་པ་རྣམས། ། སྐྱེས་ཀྱང་དགའ་བྲོད་མི་བྱ་ཞིང༌། མེད་ཀྱང་མི་དགའ་སྐྱེ་མི་བྱ། ཞེས་དང༌། གསང་བ་སྒྲོན་མེ་ལས། རང་གི་ཉམས་ཀྱི་བྱེ་བྲག་རྣམས། ། ཚད་མ་གསུམ་ལ་བརྟེན་ནས་ནི། །
ངོ་ཡིས་ཟིན་ནས་དེ་དང་འཕྲོད། ། ཅེས་དང༌། ཉམས་སྒྲོན་ལས། རྟགས་དང་མཚན་མ་ཅིར་སྣང་ཡང༌། ། ངན་རྟོག་དགའ་བྲོད་རློམ་སེམས་བདུད། ། བཟང་ངན་རྟོག་དཔྱོད་མི་བྱའོ། ། རང་བྱུང་རང་ཞི་ང་སྨྲའོ། ། ཞེས་དང༌། མན་ངག་མཐའ་དག་ནས། རིམ་པ་རིམ་མིན་དུ་སྐྱེ་བའི་དྲོད་རྟགས་ཐམས་ཅད་བྱུང་རྒྱལ་དུ་བསྐྱང༌།
ཞེས་དང༌། ཀུན་མཁྱེན་རིན་པོ་ཆེས། ཉམས་བན་བུན་ཟང་ཟིང་འུར་པོ་འདི། ། རྒྱུས་མེད་ཀྱིས་བལྟས་ན་སྐྱོན་དུ་མཐོང༌། ། ཉམས་མེད་ལ་དྲིས་ན་མགོ་བོ་འཁོར། ། འདི་བདེ་སྟོང་རྒྱས་པའི་མྱུ་གུ་ཡིན། ། འདི་ལ་བཅོས་པར་མི་བྱེད་པར། ། བྱུང་རྒྱལ་དུ་སྐྱོང་བ་དེ་ཀས་ཆོག ། ཅེས་གསུངས་པ་ལྟར་ངེས་པར་བྱ་དགོས་པའོ། ། དྲུག་པ་ཞི་གནས་དང་ཉམས་དེ་སྐྱོང་ཚུལ་བཤད་པ་ལ།
ཞི་གནས་སྐྱོང་ཚུལ་དང༌། ཉམས་སྐྱོང་ཚུལ་རྣམ་པ་གཉིས་སོ། ། དང་པོ་ཞི་གནས་སྐྱོང་ཚུལ་ནི། ཏིང་ངེ་འཛིན་སྐྱོང་བའི་ཐུན་རེ་རེ་བཞིན་དུ་ཤེས་པར་བྱ་སྟེ། དེའང་ཏིང་ངེ་འཛིན་སྒོམ་པ་ལ་འཇུག་པའི་ཚེ། སྔོན་འགྲོ་ཐུན་མོང་བ་དལ་འབྱོར་གྱི་མི་ལུས་རྙེད་པར་དཀའ་བ། རྙེད་ཀྱང་ཡུན་རིང་དུ་མི་གནས་པར་འཆི་དགོས་ཤིང་འཆི་བའི་ཚེ་དམ་པའི་ཆོས་མ་གཏོགས་གཞན་གྱིས་ཕན་པར་མི་ནུས་པར་བསམ་ནས་འཇིག་རྟེན་འདིར་སྣང་ལ་བློ་རྦད་རྦད་བཅད། གཏན་གྱི་དོན་ཆེན་དམ་པའི་ཆོས་ཕྱོགས་སུ་བློ་ཧྲིལ་ཧྲིལ་དྲིལ་ནས། སྤྱིར་ཚེ་འདིར་སྡིག་པ་མི་དགེ་བ་མི་བྱེད་པར་དམ་པའི་ཆོས་གང་འགྲུབ་ཅིག་བྱེད་བསམ་པ་དང༌། ཁྱད་པར་ཏིང་ངེ་འཛིན་གྱི་ཡོན་ཏན་དྲན་པའི་སྒོ་ནས་དེ་ལ་དད་པ་དང་དོན་གཉེར་གྱི་འདུན་པ་དང༌།
ལེ་ལོ་སྐད་ཅིག་ཀྱང་མི་བྱེད་པར། དུས་ཉིན་མཚན་བར་མེད་པར་ལྷུར་ལེན་ལ་བརྩོན་འགྲུས་བྱེད་སྙམ་པ་དང༌། བདག་ཐོག་མ་མེད་པའི་འཁོར་བ་ནས་ད་ལྟའི་བར་དུ་སེམས་ཀུན་ཏུ་རྟོག་པའི་རླུང་གིས་བསྐྱོད་དེ་ཅིའང་རུང་བ་འབའ་ཞིག་ཡིད་ལ་བྱེད་བྱེད་ནས། དགེ་བའི་དམིགས་པ་ལ་སེམས་རྩེ་གཅིག་ཏུ་སེ་གོལ་གཏོག་པའི་ཡུན་ཙམ་ཞིག་ཀྱང་གནས་པར་མ་ནུས་པས། ད་དུང་འཁོར་བའི་རྒྱ་མཚོ་ལས་རང་མ་བརྒལ་ཞིང༌། གཞན་སྒྲོལ་བའི་ནུས་པ་རེ་མ་ཐོབ་པ་རེ་མ་ལེགས། ད་ནི་བདག་གིས་དགེ་བའི་བཤེས་གཉེན་གྱི་གདམས་ངག་ལ་བརྟེན་ནས་ལུས་སེམས་ཤིན་སྦྱངས་ཀྱི་བདེ་བ་ཁྱད་པར་ཅན་བསྒྲུབས་ཏེ། སེམས་རྩེ་གཅིག་པའི་ཏིང་ངེ་འཛིན་ལ་མཉམ་པར་བཞག་ནས་རྫོགས་པའི་བྱང་ཆུབ་ཆེན་པོ་ཐོབ་པར་བགྱིའོ། ། ཞེས་བསམ་ཞིང་སྔོན་འགྲོའི་ཐུན་ཁྲིད་རྒྱས་པའམ། མིན་ཀྱང་སྐྱབས་ཡུལ་བསྒོམས་ཏེ།
དེའི་སྤྱན་སྔར་རང་དང་སེམས་ཅན་ཐམས་ཅད་ཀྱི་ལུས་ངག་ཡིད་གསུམ་གུས་པའི་སྒོ་ནས་གསོལ་འདེབས་སྐྱབས་འགྲོ་བྱེད་པར་བསམས་ནས། མ་ནམ་མ་འདོན་རྗེས་སྨོན་ལམ་དང༌། རྗེས་བླ་མའི་རྣལ་འབྱོར་བསྒོམས་ཏེ་གསོལ་འདེབས་དང༌། མཐར་བླ་མ་འོད་ཞུ་བྱས་ནས་རང་ལ་བསྟིམ་སྟེ། སྔར་བཤད་ལྟར་གྱི་ཏིང་ངེ་འཛིན་སྐྱོན་མེད་དེ་ཉིད་ལས་ཡིད་གཞན་དུ་མ་ཡེངས་ཤིང༌། དེ་ལ་མི་བརྗེད་པའི་དྲན་པ་ཤུགས་ཆེན་རྒྱུན་ཆགས་སུ་བརྟེན་དགོས་ཏེ། དེ་ལྟ་བུའི་དྲན་པ་སྟོབས་ཆུང་ན་བརྗེད་ངེས་སྐྱེས་ནས་དམིགས་པ་མི་ཟིན་པའི་ཕྱིར་རོ། ། དེ་ནས་དྲན་པ་དེའི་ཁོངས་ནས་བྱིང་རྒོད་རྟོགས་པར་བྱེད་པའི་ཤེས་བཞིན་གྲུང་པོ་བསྐྱེད་ལ་དེས་བྱིང་རྒོད་ཀྱི་སྐྱོན་བྱུང་མ་བྱུང་གི་བྱ་ར་ཐུ་རེ་བ་བྱ་དགོས་ཏེ། དེ་ལྟ་བུའི་དྲན་ཤེས་བཞིན་མི་གསལ་བའམ་མ་གྲུང་ན་ཏིང་ངེ་འཛིན་གྱི་གེགས་སྐྱོན་ངོས་མི་ཟིན་པའི་ཕྱིར་རོ། ། དེ་ནས་བྱིང་རྒོད་བྱུང་ན་དེའི་སྐྱོན་སེལ་ཚུལ་སྔར་བཤད་པ་ལྟར་ཡིད་འདུ་བྱེད་པའི་རྩོལ་བ་བསྐྱེད་དགོས་ཏེ།
དེ་འདྲའི་རྩོལ་བ་ཆུང་ན་བྱིང་རྒོད་ཀྱི་དབང་དུ་གྱུར་ནས་ཏིང་ངེ་འཛིན་སྐྱོན་མེད་མི་འཆར་བའི་ཕྱིར་རོ། ། དེ་ནས་བྱིང་རྒོད་ཀྱི་སྐྱོན་ཞི་བར་ཡིད་ཀྱི་འདུ་བྱེད་སྤངས་ཏེ་དེ་ཉིད་རྣལ་དུ་འབབས་པའི་བཏང་སྙོམས་སུ་འཇོག་དགོས་ཏེ། དེ་འདྲའི་བཏང་སྙོམས་ལ་མ་བརྟེན་ན་ཏིང་ངེ་འཛིན་དེ་འཐོར་ནས་མཉམ་པར་བཞག་ཏུ་མི་བཏུབ་པའི་ཕྱིར་ཏེ། ། ཚུལ་འདི་ནི། དབུས་མཐའ་ལས། གནས་དང་དེ་ལ་གནས་པ་དང༌། ། རྒྱུ་དང་འབྲས་བུ་ཉིད་དུ་འོང༌། ། དམིགས་པ་བརྗེད་པར་མ་གྱུར་དང༌། ། བྱིང་དང་རྒོད་དང་རྟོག་པ་དང༌། ། དེ་སྤོངས་མངོན་པར་འདུ་བྱེད་དང༌། །
ཞི་ཚེ་རྣལ་དུ་འཇུག་པའོ། ། ཞེས་གསུངས་པའི་དོན་ཏོ། ། འགའ་ཞིག་ཐོག་མར་ཏིང་ངེ་འཛིན་ལ་དྲན་འདུན་སོགས་མི་བསྐྱེད་པར་རང་གར་རྩོལ་འཇོག་བྱས་པས་དྲན་པ་ཤུགས་ཆུང་ནས་སེམས་ཡེངས་ཆ་ཤས་ཆེ་བར་འགྱུར། ཤེས་བཞིན་མི་གསལ་བས་བྱིང་རྒོད་ཀྱི་སྐྱོན་ངོས་མི་ཟིན། གལ་ཏེ་ཟིན་ཀྱང་དེ་རྟོག་པའོ་སྙམ་དུ་སྤང་བྱར་ངོས་བཟུང་ནས་རིག་པའི་གསལ་ངར་སྨད། ཏིང་ངེ་འཛིན་སྐྱོན་མེད་ངོས་མི་ཟིན་པར་ཉམས་སྣང་ཅི་རིགས་ལ་ཏིང་ངེ་འཛིན་ཏུ་རློམ། ། སྐབས་སུ་ཏིང་ངེ་འཛིན་སྐྱོན་མེད་ཅི་རིགས་ཤར་ཡང་དེ་ཉིད་རྣལ་དུ་མི་འབེབས་པར་སླར་ཡིད་ཀྱི་འདུ་བྱེད་དུ་མས་འཕྲོ་རྒོད་བསྐྱེད་པ་རྣམས་ནི་ཏིང་ངེ་འཛིན་སྒྲུབ་ཚུལ་གྱི་ཐབས་མི་མཁས་པ་ཡིན་ཏེ། ། དེས་ན་ལས་དང་པོ་པས་ཐོག་མར་དྲན་པ་ཤུགས་ཅན་བསྐྱེད། དེས་བློ་རྒོད་ཤས་ཆེ་བ་ལ་ཡིད་ལངས་རྐྱེན་གྱིས་རྒོད་སྐྱོན་འབྱུང་བས། དེ་ཤེས་བཞིན་གྱིས་ངོས་བཟུང་ནས་སྐྱོན་བསལ་བས་ན་རྒོད་པ་རགས་པ་ཞིའང་འཕྲོ་རྒོད་ཀྱི་རྟོག་པ་ཕྲ་མོ་བན་བུན་ཙམ་འཆར་ན།
དེ་ལ་ཁུ་འཕྲིག་ཆེན་པོ་མི་བྱ་བར་ཞེ་འདོད་ཅུང་ཟད་གློད་པས་རྟོག་པ་ཕྲ་མོ་དེའང་རང་ཞིར་སོང་བའི་ཚེ་སླར་བྱིང་བ་ཕྲ་རགས་ཀྱིས་སེམས་ཀྱི་གསལ་ངར་སྒྲིབ་དོགས་པའི་བྱིང་བ་ཟོན་བྱས་ནས་ཅུང་ཟད་ཙམ་བསྒྲིམས་པས། ཅི་ཞིག་ན་བྱིང་རྒོད་གཉིས་ཀའི་དབལ་ཆག་ནས་ཏིང་ངེ་འཛིན་སྐྱོན་མེད་འཆར་རོ། ། དེའི་རིགས་པས་བློ་བྱིང་ཤས་ཆེ་བ་ལ་བྱིང་བ་ཕྲ་རགས་བསལ་ལ་སླར་རྒོད་ཟོན་བྱས་ལ་ཏིང་ངེ་འཛིན་བསྒྲུབ། ཏིང་ངེ་འཛིན་སྐྱོན་མེད་དུ་བྱུང་བ་ན་སླར་ཡིད་ཀྱི་འདུ་བྱེད་མང་བའམ། རྩོལ་བ་ཆེ་བས་ཏིང་ངེ་འཛིན་རྣལ་དུ་མི་ཕེབས་པའི་གེགས་ཆེན་པོར་འགྱུར་བས་ཏིང་ངེ་འཛིན་གྱི་ངང་མ་ཤོར་ཙམ་གྱི་བཏང་སྙོམས་སུ་འཇོག་པ་ཡིན་ལ། དེའང་དྲན་པ་ནི། བློའི་འདུན་པ་དྲག་པོས་དྲན་པའི་ཤུགས་བསྐྱེད་དེ་བཟུང་བ་ན་ཤུགས་ཡོད་པའི་ཚེ་དམིགས་པ་ལས་སེམས་ཡེངས་པ་གཏན་ནས་མི་འབྱུང་ཞིང༌། ཅུང་ཟད་ཡེངས་པར་རྩོམ་པ་ནི། དྲན་པའི་ཤུགས་ཅུང་ཟད་ཉམས་པ་དང༌། ཡེངས་པ་ནི་དྲན་པ་ཤོར་བ་ཡིན་པས།
དྲན་པ་སྔ་མའི་ཤུགས་མ་ཉམས་ཤིང་མ་ཤོར་ཙམ་ལ་སླར་ཡང་དྲན་པའི་སྟོབས་ཤུགས་བསྐྱེད་པར་བྱ་སྟེ། མདོར་ན་དྲན་པའི་སྟེང་དུ་དྲན་པ་བསྣན་པ་ལྟ་བུ་དྲན་ཤུགས་སྔ་ཕྱིའི་བར་མི་ཆད་པར་བྱའོ། ། ཤེས་བཞིན་ནི་དྲན་པ་ཤུགས་ཅན་གྱི་ཁོངས་ནས་འབྱུང་བ་ཡིན་ཏེ། དེས་བྱིང་རྒོད་ཀྱི་སྐྱོན་བྱུང་མ་བྱུང་ཅེ་རེ་བལྟ་བའི་ཚུལ་དུ་བྱ་ར་ཙམ་ཞིག་བྱེད་ལ། དེ་ལས་སྤྲོས་པའི་བརྟགས་དཔྱད་གཞིག་འབྲེལ་སོགས་སྐབས་འདིར་མི་རུང་སྟེ། སེམས་རྩེ་གཅིག་པའི་གེགས་སུ་འགྱུར་བའི་ཕྱིར་རོ། ། རྩོལ་བའམ་འདུ་བྱེད་ནི། བྱིང་རྒོད་བྱུང་ན་དེ་སེལ་ཐབས་བྱེད་པ་ལ་མངོན་པར་འདུ་བྱེད་པ་ཙམ་ཡིན་གྱི། བྱིང་རྒོད་བསལ་ཟིན་ནས་དེ་ལྟར་མི་རུང་སྟེ། ཡིད་ཀྱི་འདུ་བྱེད་བསྐྱེད་པ་དང༌།
ཡིད་ནི་མི་གཡོ་བར་བྱེད་པ་འགལ་བའི་ཕྱིར་ཏེ། སྒོམ་རིམ་ཕྱི་མ་གཉིས་ལས་ཀྱང༌། གལ་ཏེ་སེམས་སྙོམས་པར་ཞུགས་པ་ལ་རྩོལ་བར་བྱས་ན། དེ་ཚེ་རྣམ་པར་གཡེང་བར་འགྱུར་རོ། ། ཞེས་བཤད་པའི་ཕྱིར་རོ། བཏང་སྙོམས་ནི། བྱིང་རྒོད་ཀྱི་སྐྱོན་ཞི་ནས་གྲིམས་ལྷོད་སྙོམས་པའི་ཚེ་དེ་ལ་ཡིད་རྣལ་དུ་ཕབ་ལ་རྩོལ་བའམ་ཡིད་ཀྱི་འདུ་བྱེད་སྤངས་ནས་ཏིང་ངེ་འཛིན་དེ་ཉིད་འཚོ་སྐྱོང་མཁས་པར་བྱེད་པ་སྟེ། སྒོམ་རིམ་བར་པ་ལས། གང་གི་བྱིང་བ་དང་རྒོད་པ་མེད་པར་གྱུར་ཏེ། དམིགས་པ་དེ་ལ་སེམས་རྣལ་དུ་འདུག་པར་མཐོང་བ་དེའི་ཚེ་རྩོལ་བ་གློད་ལ་བཏང་སྙོམས་སུ་བྱ་ཞིང༌།
དེའི་ཚེ་ཇི་སྲིད་འདོད་ཀྱི་བར་འདུག་པར་བྱའོ། ། ཞེས་པ་ལྟར་རོ། ། འོ་ན་ཚུལ་དེ་ལྟ་བུ་ལ་ཡུན་རིང་ཐུང་ཇི་ལྟར་བྱ་སྙམ་ན། ལས་དང་པོ་པ་ལ་ཐུན་རིང་ན་དྲན་ཤེས་ཀྱི་ཤུགས་ངང་ངམ་ཤུགས་ཀྱིས་ཤོར་ནས་བརྗེད་ངེས་སྐྱེས་ཏེ་ཡེངས་ཆ་འབྱུང་ཞིང༌། བྱིང་རྒོད་ཀྱི་སྐྱོན་ཡང་མྱུར་དུ་ངོས་མི་ཟིན་པར་རྣམ་གཡེང་དང་བྱིང་རྒོད་ཀྱི་དབང་དུ་འགྱུར་བས་ཐུན་ཆུང་ངུ་རེ་ཡང་ཡང་སྒོམ་པ་ཡིན་ལ། ཅུང་ཟད་གོམས་ནས་དྲན་ཤེས་སྐྱོང་ཚུལ་ལ་མཁས་པས་ཏིང་ངེ་འཛིན་སྐྱོན་མེད་རྣལ་དུ་ཕེབས་པ་ན་ཐུན་ཅུང་ཟད་རིང་ཡང་སྐྱོན་དུ་མི་འགྱུར་ཏེ། མདོར་ན་ལུས་སེམས་ལ་ཏིང་ངེ་འཛིན་གྱི་བར་ཆད་མ་བྱུང་བ་དེ་སྲིད་དུ་མཉམ་པར་འཇོག་ཅིང༌། བྱུང་ན་བར་ཆད་ཀྱི་སྐྱོན་བསལ་ལ་བསྒོམ་པར་བྱ་བ་ལས་ཐུན་ཚད་ཀྱི་ངེས་པ་མ་བཤད་དོ། ། ཐུན་འཇོག་ཁར་དྲན་པ་མ་བརྗེད་པ་ནས་དགེ་བ་བསྔོ་བ་དང་སྨོན་ལམ་གདབ། དེ་ནས་ཀྱང་མ་ཡེངས་དྲན་པའི་ངོས་ནས་སྤྱོད་ལམ་རྣམ་བཞི་སོགས་ཐམས་ཅད་ལ་རང་གི་ངང་མ་བརྗེད་ཙམ་གྱི་དྲན་འདུན་བརྟེན་པ་དེའི་རྒྱུན་རྣམ་པ་ཀུན་ཏུ་འཚོ་སྐྱོང་བྱེད་དགོས་པའོ། །
གཉིས་པ་ཉམས་ཀྱི་སྐྱོང་ཚུལ་བཤད་པ་ནི། དེའང་སྔོན་བཤད་བཞིན་ཉམས་རྟོགས་བཟང་ངན་སྣ་ཚོགས་ཅི་བྱུང་ཡང་དེ་ལ་ཆེད་དུ་བཟང་ངན་དུ་འཛིན་པ་མི་བྱེད་པར་གང་ཤར་ངོ་བོ་འཛིན་མེད་དུ་སྐྱོང་བ་ཡིན། དོན་དམ་པར་འཕྲལ་དུ་ཉམས་སྣང་ལེགས་ཉེས་ཅུང་ཟད་ཙམ་མ་གཏོགས་ཕུགས་བཟང་ངན་དུ་མ་གྲུབ་སྟེ། རང་སེམས་ཀྱི་གཤིས་གཅིག་ཉིད་དེ་ལས་བཟང་ངན་དུ་གྲུབ་པ་མེད། འཕྲལ་བཟང་ངན་འདྲ་བར་སྣང་བ་ནི། ནང་གི་རྩ་རླུང་གི་རྟེན་འབྲེལ་ཙམ་ཡིན་པར་ཤེས་དགོས། དེ་ལྟར་དོན་དུ་བཟང་ངན་གྱི་ཉམས་གཉིས་སུ་མ་གྲུབ་པ་འཕྲལ་སྣང་ཙམ་དུ་ཤེས་པར་བྱས་ནས། སེམས་ཉམས་བདེ་བ་གསལ་བ་དྭངས་པ། བཟང་བཟང་ཡིན་ཡིན་ལེགས་ལེགས་འདྲ་བ་ཚོར་ཡང་ཆེད་དུ་བཟང་པོར་བཟུང་ནས། དེ་ལ་དགའ་ཚོར་རློམ་སེམས་འཛིན་པ་ང་རྒྱལ་སོགས་མི་བྱེད་པར་རང་ངོར་མཉམ་པར་འཇོག་དགོས་ལ།
དེ་མ་བྱས་འཛིན་ཞེན་རློམ་སེམས་སོགས་ཞུགས་ན། དེ་ལམ་དུ་མི་འགྲོ་ལམ་ལས་གོལ་བ་ཡིན། དགའ་ཚོར་རློམ་པ་ཞེན་འཛིན་ང་རྒྱལ་སོགས་མ་བྱས་པར་གང་ཤར་ངོ་ཤེས་དང་བཅས་པས་དེ་ཀ་སྒྲིབ་མེད་རྐྱང་པར་བསྐྱངས་ན་ལམ་དུ་འགྲོ། རྟོགས་པ་གོང་མ་སྐྱེ་བའི་ལམ་སྟེགས་ལྟ་བུ་ཡིན་པས་དེ་ལྟར་ཤེས་པར་བྱེད། ཡང་རྨུགས་པ་བྱིང་བ་སོགས་དང༌། མཐོང་སྣང་འཇིག་སྐྲག་མི་དགེ་བ་འདྲ་བ་བྱུང་ན་དེ་ལ་ཆེད་དུ་ངན་པར་བཟུང་ནས་དེ་ལ་སྤོང་སེམས་སྡུག་བསྔལ་མི་དགའ་བ་སོགས་བྱས་ན། དེ་ལམ་གྱི་བར་ཆད་དུ་འགྲོ། སྐྱོན་བལྟ་དང་སྡུག་བསྔལ་མི་དགའ་བར་མ་བྱས་གང་སྣང་གང་ཤར་དེ་ཀའི་ངོ་བོ་དྲན་པས་བཟུང་ལ་དེ་ཀར་སྒོམ་གྱི་དངོས་གཞི་བཅོལ་ལ་བསྐྱངས་ན་དེས་མི་གནོད་པའི་ཐོག་ལམ་དུ་འགྲོ་བས་ལེགས་པ་ཡིན་ཏེ། ཁྲིད་ཡིག་གཞན་རྣམས་སུ། སོ་སོའི་གེགས་སེལ་ཐབས་དམིགས་པ་རླུང་འཁྲུལ་འཁོར།
རྫས་སྔགས་དང༌། ཐ་མའང་སྤྱོད་ལམ་དང་ཟས་ཀྱི་རྣམ་དབྱེ་སོགས་མང་དུ་གསུངས་ཏེ། དེ་རྣམས་བྱེད་དགོས་མ་བྱུང་ན་འདི་ག་བཞིན་ལེགས། རང་གིས་ཤེས་ཤིང་ཞེ་བཅད་བརྩོན་འགྲུས་ཆེ་ན་འདིས་ཆོག་གཞན་མི་དགོས། མི་ལེ་ལོ་ཅན་ཐེ་ཚོམ་ཆེ་བ་ལ་འདིས་མི་ཆོག་གཞན་རྟེན་འབྲེལ་སྣ་ཚོགས་པ་ལོས་དགོས་ཡིན་པ་དེ་བཞིན་ནོ། ། ལར་འཁོར་འདས་གཉིས་ཀྱི་རྩ་བ་གཉིས་འཛིན་འདིས་བྱེད་འདུག་པས། འདིར་ཡང་ཉམས་བཟང་ངན་གྱི་གེགས་དང་གོལ་ཤོར་ཨེ་ཡོང་མི་ཡོང་ཐམས་ཅད་ཀྱང་གཉིས་འཛིན་འདི་ཀར་རག་འདུག་པས་འདི་རྩ་བ་ནས་གཅོད་པ་གལ་ཆེ་ལ་འདིའི་དོན་མ་ཤེས་རྩ་བ་མ་ཆོད་དེ་འཕྲལ་བཟང་ངན་ལ་དགོས་དགོས་བྱེད་བྱེད་མང་པོ་དགོས་པ་བྱུང་ན་ནི། དེ་ནི་དཔེར་ན་ཆུ་མགོའི་ཕུག་ནས་མ་ཆོད་པའི་འོག་ནས་ཨེ་ཆོད་ལྟ་བ་དང་འདྲ་བས་ནམ་ཡང་ཟིན་པ་མི་ཡོང༌། ཕུང་རྒན་གཉིས་སུ་འཛིན་པ་འདིའི་རྩ་བ་ཆོད་ན་དེ་ནི་ཆུ་མགོའི་ཕུག་ནས་ཆོད་པ་དང་འདྲ་བས་དེས་ཆོག ། གང་ཤར་ཅིར་སྣང་ཡང་ལྷོད་དེ་སྡོད་ཆོག་པ་ཡིན་ཏེ།
རྗེ་ཟླ་འོད་གཞོན་ནུས། གཉིས་འཛིན་དྲི་མས་སྐད་ཅིག་མ་སྦགས་ན། ། གང་གང་དེ་ཉིད་ཆོས་སྐུ་གྱེད་ལོང་ཡིན། ། ཞེས་སོགས་གསུངས། དོན་དེ་འདྲ་བར་སེམས་དགོས། དེས་ན་བཟང་ངན་ལེགས་ཉེས་ཅི་བྱུང་གང་ཤར་ལ་གཉིས་འཛིན་གྱི་དགག་བསྒྲུབ་མེད་པའི་རང་སེམས་ངོ་བོ་གཉིས་མེད་ངང་དུ་ཐག་བཅད་ནས་གང་ཤར་རང་ངོ་སྒྲིབ་མེད་བཟོ་མེད་ངོས་ནས་ཤེས་བཞིན་དུ་བསྐྱངས་ན་དེས་ཆོག་པར་མཆིས་སོ། ། བཞི་པ་ཞི་གནས་དང་ཉམས་ཀྱི་ཡོན་ཏན་འབྲས་བུ་བཤད་པ་ནི། ཞི་གནས་ལ་གནོད་པའི་ཕྱི་ནང་གི་འདུ་འཛི་ཐམས་ཅད་སྤངས་པ་ནི་སྦྱིན་པ། ལུས་ཤིང་བལ་གྱི་འདབ་མ་ལྟར་ཡང་ཞིང་གཡོ་འགུལ་མེད་པ་དང་སེམས་དམིགས་པ་ལ་ལྷུན་གྲུབ་ཏུ་འཇུག་པ་ལ་དགའ་བ་ནི་ལུས་དང་སེམས་ཤིན་ཏུ་སྦྱངས་པ་སྟེ་ཚུལ་ཁྲིམས། ཏིང་ངེ་འཛིན་ལ་རྒོད་འགྱོད་སོགས་ཀྱི་སྒྲིབ་པ་མེད་པར་འཇོག་པ་ནི་བཟོད་པ།
ཏིང་ངེ་འཛིན་ལ་རྐྱེན་ངན་པས་ཉམས་པར་བྱ་མི་ནུས་པ་དེ་ནི་བརྩོན་འགྲུས། ཏིང་ངེ་འཛིན་གྱི་གསལ་སྣང་དེ་ལ་རྣམ་རྟོག་རྒྱུ་བ་མེད་པ་ནི་བསམ་གཏན། ཞི་གནས་ཀྱི་གསལ་སྣང་ཕྱོགས་མེད་དུ་ཤར་བས་གཞན་གྱི་བསམ་པ་ཐམས་ཅད་རྟོགས་ནུས་པ་ནི་ཤེས་རབ་སྟེ། ། དེ་ལྟར་ཡང༌། བསྐལ་པ་བཟང་པོ་ལས། དེ་ལ་ཞི་གནས་ལ་དམིགས་པའི་ཕ་རོལ་ཏུ་ཕྱིན་པ་དྲུག་གང་ཞེན། གནོད་པར་བྱེད་པའི་ཆོས་རྣམས་སྤངས་པ་གང་ཡིན་པ་དེ་ནི་སྦྱིན་པའོ། ། ལུས་དང་སེམས་ཤིན་ཏུ་སྦྱངས་པ་ལ་དགའ་བ་གང་ཡིན་པ་དེ་ནི་ཚུལ་ཁྲིམས་སོ། ། སྒྲིབ་པ་མེད་པ་ལ་སྙོམས་པར་འཇུག་པ་གང་ཡིན་པ་དེ་ནི་བཟོད་པའོ། ། ཏིང་ངེ་འཛིན་ལ་གཞན་གྱིས་ཉམས་པར་བྱར་མེད་པ་གང་ཡིན་པ་དེ་ནི་བརྩོན་འགྲུས་ཀྱིའོ། །
ཡེ་ཤེས་ཀྱི་སྦྱོར་བ་མ་གུད་པ་གང་ཡིན་པ་དེ་ནི་བསམ་གཏན་གྱིའོ། ། བསམ་པ་ཐམས་ཅད་རྟོགས་པ་གང་ཡིན་པ་དེ་ནི་ཤེས་རབ་ཀྱི་སྟེ། དེ་དག་ནི་ཞི་གནས་ལ་བརྟེན་པའི་ཕ་རོལ་ཏུ་ཕྱིན་པ་དྲུག་གོ ། ཞེས་གསུངས་སོ། ། གཞན་ཡང་གཅེར་སྒོམ་པས། ཞི་གནས་ཀྱི་བདེ་གསལ་མི་རྟོག་པའི་སྒོམ་ལ་ཞེན་ཆགས་མེད་པ་ནི་སྦྱིན་པ། སྒྲིབ་པ་ལྔ་དང་བྲལ་བ་ནི་ཚུལ་ཁྲིམས། གཞན་རྐྱེན་གྱིས་མི་གནོད་པ་ནི་བཟོད་པ། སེམས་རྩེ་གཅིག་པའི་ངེས་ཤེས་ཀྱིས་སྒོམ་པ་ལ་འཇུག་པ་ནི་བརྩོན་འགྲུས། ལུས་ངག་ཡིད་གསུམ་ལྷམ་མེ་ལྷན་ནེ་ལྷང་ངེར་གཡོ་བ་མེད་པ་ནི་བསམ་གཏན།
ཞི་གནས་ཀྱི་མི་མཐུན་ཕྱོགས་སེལ་བ་དང་མཐུན་ཕྱོགས་སྒྲུབ་པ་ལ་མཁས་པ་ནི་ཤེས་རབ་བོ། ། ཞེས་གསུངས། གཞན་ཡང༌། ཚེ་འདིར་འདོད་ཡོན་ལ་ཞེན་པ་ལྡོག་ཅིང༌། མངོན་ཤེས་དང་ཏིང་ངེ་འཛིན་མཐའ་དག་འཆར་བ་དང༌། ཕྱི་མ་འདོད་ཆགས་དང་བྲལ་བའི་ལྷའི་ལུས་ཐོབ་པར་བཤད་དེ། སྡུད་པ་ལས། བསམ་གཏན་གྱིས་ནི་འདོད་པའི་ཡོན་ཏན་སྨད་པ་འདོར། རིགས་དང་མངོན་པར་ཤེས་དང་ཏིང་འཛིན་མངོན་པར་འགྲུབ། ཅེས་དང༌།
བཤེས་སྤྲིང་ལས། འདོད་སྤྱོད་དགའ་དང་བདེ་དང་སྡུག་བསྔལ་དག ། རྣམ་པར་སྤངས་པའི་བསམ་གཏན་བཞི་པོ་ཡིས། ཚངས་དང་འོད་གསལ་དག་དང་དགེ་རྒྱས་དང༌། ། འབྲས་བུ་ཆེ་ལྷ་རྣམས་དང་སྐལ་མཉམ་ཐོབ། ། ཅེས་དང༌། བྱང་ཆུབ་ལམ་སྒྲོན་ལས། རྣལ་འབྱོར་ཞི་གནས་གྲུབ་གྱུར་ན། ། མངོན་ཤེས་དག་ཀྱང་འགྲུབ་པར་འགྱུར། ། ཞེས་སོ།
ཉམས་ཀྱི་ཡོན་ཏན་འབྲས་བུ་ནི། ཨོ་རྒྱན་རིན་པོ་ཆེས། ཆོས་ཉིད་གོམས་པའི་རྟགས་སུ་འཁྲུལ་པ་མེད་པར་ཀུན་ལ་བྱམས་པ། ཟས་ནོར་ཆོག་ཤེས་ཤིང་ཆགས་པ་ཆུང་བ། སྙིང་རྗེ་ཆེ་བ། ཆོས་ལ་ཕྱོགས་རིས་མེད་པ། གདམས་ངག་ལ་ནན་ཏུར་བྱེད་པའོ། ཞེས་གསུངས་པས། ནང་དུ་ཏིང་ངེ་འཛིན་བཟང་པོ་ཡོད་པའི་རྟགས་སུ་འཇིག་རྟེན་འདིར་སྣང་ལ་མི་དགའ་ལ། ཆོས་བརྒྱད་མི་འབྱུང་བ་དང༌།
ཉོན་མོངས་པ་རྣམས་ཤས་ཆུང༌། དད་པ་མོས་གུས་སྙིང་རྗེ་བརྩོན་འགྲུས་རྣམས་ཆེ་ཞིང༌། ལུས་ལ་ཟས་གོས་ཆེར་མི་དགོས་སྲིན་འབུ་ཉུང་བ་ལ་སོགས་འོང་བའོ། གཞན་ཡང་ལུང་ལས། དྲོད་ནི་བཟོད་པ་ཕྲ་ཐོབ་དང༌། ། ལུས་ཡང་བདེ་བ་འབྱུང་བ་དང༌། ། དབུགས་ཀྱི་རྒྱུ་བ་མི་ཚོར་དང༌། ། སེམས་ཉིད་རྣལ་དུ་ཕེབས་པ་ཡིས། ། གསལ་ལ་ཡུལ་མེད་མི་རྟོག་གནས། འཁོར་བའི་ཆོས་ལ་སྐྱོ་བ་དང༌། །
རང་གི་གནས་ལ་མི་ཆགས་ཤིང༌། ། ཐག་རིང་གཞན་དུ་འགྲོ་བར་འདོད། ། ངར་འཛིན་ཕྱོགས་ཆ་རེ་དོགས་དང༌། ། ཉོན་མོངས་ཆགས་སྡང་ཞེན་པ་ཆུང༌། ། ཐ་སྙད་བརྗེད་ངེས་ཀུན་བརྟགས་ཆུང༌། ། དོན་དམ་སྒྲུབ་ལ་ཡ་མཚན་ཅིང༌། ། བྱམས་དང་སྙིང་རྗེ་ཕན་སེམས་ལྡན། ། ཆོས་བརྒྱད་ཆུང་ཞིང་དོན་ལ་བརྩོན། ། ཞེས་དང༌། གསང་བ་སྒྲོན་མེ་ལས།
དྲོད་ནི་རྣམ་པ་གསུམ་ཡིན་ཏེ། ། ཕྱི་རྟགས་ལུས་ནི་ཡོད་མི་ཚོར། ། ནང་རྟགས་དབུགས་ནི་རྒྱུ་མི་ཚོར། ། གསང་རྟགས་དངོས་པོའི་ཞེན་པ་ཆུང༌། ། ཞེས་དང༌། ཆོས་ཉིད་གོམས་པའི་རྟགས་ནི་འདི་ལྟར་ལགས། གང་ལ་ཞེན་པ་མེད་ཅིང་ཆགས་པ་ཆུང༌། ། རྟགས་མཚན་དེ་ཡོད་གཞན་གྱི་ཁར་མ་ལུས། ། ཞེས་སོགས་གསུངས་པའོ།། ༈ །།གཉིས་པ་སྤྲོས་བྲལ་གྱི་རྣལ་འབྱོར་བཤད་པ་ལ།
དང་པོ་ལྷག་མཐོང་གི་རྩ་བ་སེམས་ལ་དམིགས་ཤིང་དཔྱད་ནས་བསྒོམ་དགོས་པའི་རྒྱུ་མཚན་བཤད་པ། གཉིས་པ་ལྷག་མཐོང་སྒོམ་ཚུལ་གང་ལས་གསུངས་པ་ངོས་བཟུང་བཤད་པ། གསུམ་པ་ཞི་གནས་ལྷག་མཐོང་གི་རྣམ་དབྱེ་བཤད་པ། བཞི་པ་ལྷག་མཐོང་གི་སྦྱོར་བར་བརྟེན་པ་བཤད་པ། ལྔ་པ་ལྷག་མཐོང་དངོས་གཞི་སྒོམ་ཚུལ་བཤད་པ། དྲུག་པ་ལྷག་མཐོང་སྐྱེས་མ་སྐྱེས་ཀྱི་ཚད་བཤད་པ། བདུན་པ་ལྷག་མཐོང་མཐོང་ཚུལ་གཞན་དང་སྦྱར་བ་བཤད་པ། བརྒྱད་པ་ཞི་ལྷག་ཟུང་འཇུག་གི་ཚུལ་བཤད་པ། དགུ་པ་ལྷག་མཐོང་གི་རང་འབྲས་བཤད་པའོ། ། དང་པོ་ལྷག་མཐོང་གི་རྩ་བ་སེམས་ལ་དམིགས་ཤིང་དཔྱད་ནས་བསྒོམ་དགོས་པའི་རྒྱུ་མཚན་ནི།
དེའང་བཤད་མ་ཐག་པའི་ཞི་གནས་ཀྱི་ཉམས་ཤར་བ་དེར་ལྷག་མཐོང་གི་རིག་ཆ་མེད་ན་ལམ་དུ་མི་འགྲོ་བས་ཆོག་ཤེས་མི་བྱ་བར་ཐར་པ་དང་ཐམས་ཅད་མཁྱེན་པ་དོན་དུ་གཉེར་བས། བདག་མེད་པའི་རྣམ་པ་ཅན་གྱི་ལྷག་མཐོང་ངེས་པར་བསྒོམ་དགོས་ཏེ། དེ་མ་བསྒོམས་ན་ཞི་གནས་ཀྱིས་རེ་ཞིག་ཉོན་མོངས་པ་མགོ་ནོན་པ་ཙམ་ལས། བག་ལ་ཉལ་མི་ཆོམས་པས། སྲིད་པ་ལས་གྲོལ་བར་མི་ནུས་པའི་ཕྱིར་ཏེ། སྒོམ་རིམ་བར་པ་ལས། ཞི་གནས་ཙམ་ཞིག་གོམས་པར་བྱས་པས་ནི། རྣལ་འབྱོར་པ་རྣམས་ཀྱི་སྒྲིབ་པ་ནི་མི་སྤོང་གྱི། རེ་ཞིག་ཉོན་མོངས་རྣམ་པར་གནོན་པ་ཙམ་དུ་ཟད་དེ། ཤེས་རབ་ཀྱི་སྣང་བ་མེད་པས་བག་ཉལ་ལེགས་པར་ཆོམ་པར་མི་འགྱུར་རོ། །
ཞེས་དང༌། རྗེ་བཙུན་གྱིས། སེམས་རྫིང་ཆུ་བཞིན་དུ་བསྐྱིལ་བ་དེས། ། རྟོག་པའི་འཕྲོ་འདུ་བཀག་པ་ཙམ། ། འཁོར་བའི་རྒྱ་མཚོ་དེས་མི་སྒྲོལ། ། ཞེས་གསུངས། དེ་ལྟ་བས་ན་ཞི་ལྷག་གཉིས་ཀ་ཟུང་དུ་འཇུག་པ་ཞིག་དགོས་པར་བཞེད་དེ། དགོངས་པ་ངེས་འགྲེལ་ལས། བསམ་གཏན་གྱིས་ནི་ཉོན་མོངས་པ་རྣམ་པར་གནོན་ཏོ། ། ཞེས་ཞི་གནས་དང༌།
ཤེས་རབ་ཀྱིས་ནི་བག་ལ་ཉལ་ལེགས་པར་འཇོམས་པར་བྱེད་དོ། ། ཞེས་ལྷག་མཐོང་གསུངས་ཤིང༌། ཡང༌། སྒོམ་རིམ་བར་པ་ལས། དེ་ལྟ་བས་ན་སྒྲིབ་པ་ཐམས་ཅད་སྤངས་ནས་ཡོངས་སུ་དག་པའི་ཡེ་ཤེས་འབྱུང་བར་འདོད་པས་ཞི་གནས་ལ་གནས་ནས་ཤེས་རབ་བསྒོམ་པར་བྱའོ། ། ཞེས་གསུངས་པ་དང༌། རྗེ་བཙུན་གྱིས། ཞི་གནས་ཀྱི་རྫིང་ལ་མི་ཞེན་པར། ལྷག་མཐོང་གི་མེ་ཏོག་འཁྲུངས་པར་ཤོག ། ཅེས་ལྷག་མཐོང་གཙོ་ཆེ་གསུངས་པ་དེ་བཞིན་དང༌།
སེམས་ལ་དམིགས་པ་བསྐྱེད་ནས་བསྒོམ་དགོས་པའི་ཚུལ་ནི། ལྟ་སྤྱོད་ཀུན་རིག་ལས། ཚིག་གི་རྩ་བ་མ་གཅོད་དོན་གྱི་རྩ་བ་ཆོད། ། དོན་གྱི་རྩ་བ་ཆོད་ན་ཚིག་མཐའ་དེ་རུ་ཆོད། ། ཆོས་ཀྱི་རྩ་བ་མ་གཅོད་སེམས་ཀྱི་རྩ་བ་ཆོད། ། སེམས་ཀྱི་རྩ་བ་ཆོད་ན་ཆོས་ཀྱི་བདག་པོ་ཡིན། ། ཞེས་གསུངས། ཡང་སེམས་ཀྱིས་སེམས་ལ་བརྟགས་པས་དོན་རྟོགས་ཡོང་བའི་ཚུལ་དཔེ་དང་བཅས་པ་ནི། རྣལ་འབྱོར་དབང་ཕྱུག་ཏིལླི་པས། དཔེར་ན་ནམ་མཁའི་དཀྱིལ་དུ་བརྟགས་བྱས་ན། །
མཐའ་དང་དབུས་སུ་འཛིན་པ་འགག་པར་འགྱུར། ། དེ་བཞིན་སེམས་ཀྱིས་སེམས་ལ་བརྟགས་བྱས་ན། ། རྣམ་རྟོག་ཚོགས་འགགས་སེམས་ཀྱི་རང་བཞིན་མཐོང༌། ། ཞེས་གསུངས་པ་དང༌། སཾ་བུ་ཊི་ལས། སྡུག་བསྔལ་མ་ལུས་བཅིངས་ལས་གྲོལ་འདོད་ཅིང༌། ། རྫོགས་སངས་རྒྱས་ཀྱི་བདེ་བ་འདོད་པ་གང༌། ། སེམས་ལ་རང་བཞིན་ཡོད་དང་མེད་པ་དག ། བརྟན་པོར་བྱས་ནས་འབད་དེ་དཔྱད་པར་བྱ། ། ཞེས་དང༌།
རྣམ་སྣང་མངོན་བྱང་གི་རྒྱུད་ལས། བཅོམ་ལྡན་འདས་རྣམ་པར་སྣང་མཛད་ལ། བྱང་ཆུབ་སེམས་དཔའ་ཕྱག་ན་རྡོ་རྗེས་འདི་སྐད་ཅེས་གསོལ་ཏོ། ། བཅོམ་ལྡན་འདས་བྱང་ཆུབ་དང་རྣམ་པ་ཐམས་ཅད་མཁྱེན་པ་ཉིད་ནི་གང་ལས་བཙལ་བར་བྱ། གང་གིས་མངོན་པར་བྱང་ཆུབ་པ་ལགས། བཅོམ་ལྡན་འདས་ཀྱིས་བཀའ་སྩལ་པ། གསང་བའི་བདག་པོ་རྣམ་པ་ཐམས་ཅད་མཁྱེན་པ་དང་བྱང་ཆུབ་ནི་རང་གི་སེམས་ལས་བཙལ་བར་བྱའོ། ། ཞེས་གསུངས་སོ། ། འོད་སྲུངས་ཀྱིས་ཞུས་པ་ལས། ། ཤིང་གཉིས་དྲུད་པ་ལས་ནི་མེ་འབྱུང་སྟེ། །
བྱུང་བ་དེ་ཡིས་དེ་གཉིས་བསྲེགས་པ་ལྟར། ། དེ་བཞིན་ཤེས་རབ་དབང་པོ་སྐྱེས་ནས་ཀྱང༌། ། སྐྱེས་པ་དེ་ཡིས་དེ་གཉིས་སྲེག་པར་བྱེད། ། ཅེས་དང་པོར་སོ་སོར་རྟོག་པའི་ཤེས་རབ་ཀྱིས་དཔྱད་པས་མཐར་རྟོག་པ་དེ་ཉིད་ཀྱང་ཞི་བས་རྣམ་པར་མི་རྟོག་པའི་ཡེ་ཤེས་འཆར་བ་སོགས་ཀྱིས་ལྷག་མཐོང་བསྒོམ་དགོས་པའི་རྒྱུ་མཚན་མང་དུ་གསུངས་པའོ། ། གཉིས་པ་ལྷག་མཐོང་སྒོམ་ཚུལ་གང་ལས་གསུངས་པ་ངོས་བཟུང་བ་བཤད་པ་ནི། དེ་འདྲ་ལྷག་མཐོང་གི་དམིགས་པ་ལ་སྒྲུབ་བརྒྱུད་པ་རྣམས་སེམས་འཚོལ། ཞེས་གསུངས། དེའང་སེམས་གློ་བུར་འཁྲུལ་པ་ཀུན་རྫོབ་རྩད་བདར་ལེགས་པར་བཅད་ནས་དོན་དམ་གནས་ལུགས་འཁྲུལ་མེད་འཚོལ་བ་སྟེ། དེ་ལྟར་གྱི་ཚུལ་འདི་ཉིད་གང་ལས་གསུངས་ཞེ་ན། སུམ་ཅུ་རྩ་གསུམ་པའི་ལེའུ་ལས།
མཁས་པ་དེ་ནི་སེམས་ཀྱི་ཆོས་ཉིད་ཚོལ། ། དེ་ནི་སེམས་ཀྱི་ཆོས་ཉིད་འཚོལ་བ་ན། ། སེམས་དང་སེམས་ཀྱི་ཆོས་ཉིད་མཐོང་བ་མེད། ། སེམས་དེ་སེམས་གང་གིས་ནི་འཚོལ་བྱེད་པ། ། སེམས་དེ་ཡང་ནི་རང་བཞིན་མཐོང་བ་མེད། ། ཅེས་འཚོལ་བའི་འབྲས་བུ་དང་བཅས་གསུངས་ཤིང༌། གཙུག་ན་རིན་ཆེན་གྱི་ཞུས་པའི་མདོ་ལས། དེས་སེམས་ཀུན་ཏུ་འཚོལ་བ་ན། སེམས་དེ་ནང་ན་ཡང་དག་པར་རྗེས་སུ་མི་མཐོང༌། སེམས་དེ་ཕྱི་རོལ་ན་ཡང་དག་པར་རྗེས་སུ་མི་མཐོང༌།
སེམས་དེ་ཕྱི་ནང་ན་ཡང་དག་པར་རྗེས་སུ་མི་མཐོང༌། ཕུང་པོ་རྣམས་ལས་ཡང་དག་པར་རྗེས་སུ་མི་མཐོང༌། ཁམས་རྣམས་ལས་ཡང་དག་པར་རྗེས་སུ་མི་མཐོང༌། ། སྐྱེ་མཆེད་རྣམས་ལས་ཡང་དག་པར་རྗེས་སུ་མི་མཐོང༌། དེས་སེམས་ཡང་དག་པར་རྗེས་སུ་མི་མཐོང་བས་སེམས་གང་ལས་བྱུང་ཞེས་སེམས་ཀྱི་རྒྱུད་ཀུན་ཏུ་འཚོལ་ཞིང་དེ་འདི་སྙམ་དུ་སེམས་ཏེ། དམིགས་པ་ཡོད་པ་ལས་སེམས་བྱུང་ངོ་སྙམ་མོ། དེའང་འདི་སྙམ་དུ་སེམས་ཏེ། དམིགས་པ་དེ་གཞན་ལ་སེམས་དེ་གཞན་ནམ། འོན་ཏེ་དམིགས་པ་གང་ཡིན་པ་ཉིད་སེམས་ཡིན། གལ་ཏེ་དམིགས་པའང་གཞན་ལ་སེམས་ཀྱང་གཞན་ན་ནི་སེམས་དེ་གཉིས་སུ་འགྱུར་རོ། །
འོན་ཏེ་དམིགས་པ་གང་ཡིན་པ་དེ་ཉིད་སེམས་ཡིན་ན་ནི། སེམས་ཀྱིས་སེམས་ཉིད་ཇི་ལྟར་མཐོང་བར་འགྱུར་ཏེ། སེམས་ཀྱིས་ནི་སེམས་མཐོང་བར་མི་འགྱུར་རོ། ། ཞེས་དང༌། མདོ་སྡེ་དཀོན་མཆོག་བརྩེགས་པ་ལས། དེ་ལྟར་སེམས་ཡོངས་སུ་འཚོལ་ཏེ། འདོད་ཆགས་པར་གྱུར་པའམ། ཞེ་སྡང་བར་གྱུར་པའམ། གཏི་མུག་པར་གྱུར་པའི་སེམས་གང་ཡིན། ཅི་འདས་པའམ་མ་འོངས་པའམ་ད་ལྟར་བྱུང་བ་ཞིག་ཡིན་ནམ།
དེ་ལ་སེམས་འདས་པ་གང་ཡིན་པ་ནི་ཟད་པའོ། ། མ་འོངས་པ་གང་ཡིན་པ་ནི་མ་སྐྱེས་པའོ། ། ད་ལྟར་བྱུང་བ་ནི་གནས་པ་མེད་དོ་སྙམ་མོ། ། འོད་སྲུང་སེམས་ནི་ནང་ནའང་མེད། ཕྱི་རོལ་ནའང་མེད། གཉིས་ཀ་མེད་པའང་མི་དམིགས་སོ། འོད་སྲུང་སེམས་ནི་བཅད་དུ་མེད་པ། བསྟན་དུ་མེད་པ། རྟེན་མ་ཡིན་པ། སྣང་བ་མེད་པ།
རྣམ་པར་རིག་པ་མེད་པ། གནས་མེད་པའོ། ། ཞེས་པ་ནས། འོད་སྲུང་སེམས་འདི་ཀུན་ཏུ་བཙལ་ན་མི་རྙེད་དོ། ། གང་མི་རྙེད་པ་ནི་མི་དམིགས་པའོ། ། གང་མི་དམིགས་པ་ནི་འདས་པ་མ་ཡིན། མ་འོངས་པ་མ་ཡིན། ད་ལྟར་བྱུང་བ་མ་ཡིན་ནོ། ། གང་འདས་པ་མ་ཡིན་མ་འོངས་པ་མ་ཡིན། ད་ལྟར་བྱུང་བ་མ་ཡིན་པ་ནི་དུས་གསུམ་ལས་ཡང་དག་པར་འདས་པའོ། །
གང་དུས་གསུམ་ལས་ཡང་དག་པར་འདས་པ་ནི་ཡོད་པ་མ་ཡིན། མེད་པ་མ་ཡིན། ཞེས་དང༌། ། ཆོས་ཀྱི་དབྱིངས་དབྱེར་མེད་པ་བསྟན་པའི་མདོ་ལས། སེམས་འདི་སྔོན་པོའམ། སེར་པོའམ། དམར་པོའམ། དཀར་པོའམ། བཙོད་ཁའམ། ཤེལ་གྱི་ཁ་དོག་ལྟ་བུའམ།
ཡང་དག་པའམ། ཡང་དག་པ་མ་ཡིན་པའམ། རྟག་ཅེས་བྱ་བའམ། མི་རྟག་ཅེས་བྱ་བའམ། གཟུགས་ཅན་ནམ། གཟུགས་ཅན་མ་ཡིན་པ་ཞིག་ཅེས་སོ་སོར་རྟོགས་ཤིག ། ཅེས་དང༌། དཔལ་རྣམ་པར་སྣང་མཛད་མངོན་པར་བྱང་ཆུབ་པ་ལས། བཅོམ་ལྡན་འདས་ཀྱིས་བཀའ་སྩལ་པ། གསང་བའི་བདག་པོ་ཇི་ལྟར་རང་གི་སེམས་ཡོངས་སུ་ཤེས་པར་བྱ་ཞེ་ན།
འདི་ལྟ་སྟེ། རྣམ་པར་རམ། ཁ་དོག་ཏུའམ། དབྱིབས་སུའམ། ཡུལ་དུའམ། གཟུགས་སུའམ། ཚོར་བར་རམ། འདུ་ཤེས་སུའམ། འདུ་བྱེད་དུའམ། རྣམ་པར་ཤེས་པར་རམ།
བདག་ཏུའམ། བདག་གིར་རམ། གཟུང་བར་རམ། འཛིན་པར་རམ། ཡང་དག་པར་རམ། མ་དག་པར་རམ། ཁམས་སུའམ། སྐྱེ་མཆེད་དུའམ། རྣམ་པ་ཐམས་ཅད་ཀྱི་བར་དུ་ཡོངས་སུ་བཙལ་ཀྱང་མི་དམིགས་པ་ཡིན་ཏེ། ཞེས་སོགས་མདོ་རྒྱུད་རྣམས་ནས་སེམས་བཙལ་དགོས་བརྟག་དགོས་པའི་ཚུལ་མང་དུ་གསུངས་སོ། །
ལྷག་མཐོང་ངོས་བཟུང་བ་ནི། ཁྲིད་ཡིག་འགའ་རེར་ལམ་དུས་ཀྱི་ལྷག་མཐོང་དུ་ངོས་བཟུང་སྟེ། དེ་ནི་ཅུང་མི་ལེགས་པ་འདྲ་བས། འདིར་རྟོགས་པའི་ལྷག་མཐོང་ངམ་འབྲས་བུའི་ལྷག་མཐོང་ངོས་འཛིན་བྱ་བ་ལས། དེའི་ལྷག་མཐོང་ངོ་བོ་ནི། གཤིས་འགྱུར་མེད་བདེ་ཆེན་མདངས་སྐྱེ་འགགས་གནས་བྲལ་ཀུན་ཀྱང་ཟུང་འཇུག་ཁྱབ་གདལ་ཀློང་ཡངས་ཆེན་པོར་གཅིག་ཡིན་ཏེ། དེའང་རྗེ་དྭགས་པོ་རིན་པོ་ཆེས། སེམས་ཉིད་ལྷན་ཅིག་སྐྱེས་པ་ཆོས་ཀྱི་སྐུ། ། སྣང་བ་ལྷན་ཅིག་སྐྱེས་པ་ཆོས་སྐུའི་འོད། ། དེ་ཕྱིར་སྣང་སེམས་གཉིས་མེད་ལྷན་ཅིག་སྐྱེས། །
ཞེས་གསུངས་པ་འདིར་སྣང་སེམས་དབྱེར་མེད་ཅེས་རོ་གཅིག་གི་སྐད་ཆ་འདྲ་ཞིག་ཡོད་ཀྱང་སྐྱོན་མེད་དེ། འདི་རང་དུ། དྭགས་པོ་སྒོམ་པ་ཚུལ་ཁྲིམས་སྙིང་པོས། སྔོན་གྱི་ཚིག་ལ་ཅུང་ཟད་བསྒྱུར་ནས་སྤྲོས་བྲལ་གྱི་ངོ་བོའི་སྐད་ཆར་མཛད་པ་འདི་ལེགས་ཏེ། དེ་ནི་འདི་ལྟ་སྟེ། སེམས་ཉིད་ལྷན་ཅིག་སྐྱེས་པ་ཆོས་ཀྱི་སྐུ། ། རྣམ་རྟོག་ལྷན་ཅིག་སྐྱེས་པ་ཆོས་སྐུའི་རླབས། ། དེ་ཕྱིར་གཤིས་མདངས་དབྱེར་མེད་ལྷན་ཅིག་སྐྱེས། ། ཞེས་གསུངས་པས། དེ་གཉིས་ཀྱི་དོན་མཉམ་དུ་བཤད་ན།
སེམས་ཀྱི་གཤིས་སྐྱེ་མེད་ངོས་བཟུང་བྲལ་བའི་འོད་གསལ་ཆོས་ཀྱི་སྐུ་ལས། འགག་མེད་ཀྱི་རང་རྩལ་རྣམ་རྟོག་སྣང་བ་སྣ་ཚོགས་སུ་འཆར་བ་འདི་གཉིས་དཔེར་ན་ཉི་མ་དང་ཉི་མའི་འོད་ཟེར་རམ་ཆུ་དང་ཆུ་རླབས་ལྟ་བུར་འབྲལ་མི་ཤེས་པས་ན། དེའི་མིང་དུ་སྣང་སེམས་དབྱེར་མེད་ལྷན་ཅིག་སྐྱེས་པའམ་གཤིས་མདངས་དབྱེར་མེད་ལྷན་ཅིག་སྐྱེས་པ་ཞེས་བྱ་བ་ཡིན་ཏེ། དེ་ལྟར་ཡང་བདེ་མཆོག་སྡོམ་འབྱུང་ལས། ཤེས་རབ་སྙིང་རྗེའི་དབྱེ་བ་ནི། ། སྒྲོན་མེ་དང་ནི་འོད་གསལ་བཞིན། ། ཞེས་དང༌། སློབ་དཔོན་ཡན་ལག་མེད་པའི་རྡོ་རྗེས། སྐྱེ་མེད་ཉིད་ཕྱིར་རང་བཞིན་མེད། ། འགག་པ་མེད་པའི་རྟེན་འབྱུང་བ། །
ཡོད་དང་མེད་པ་ཉམས་འདི་ལས། ། ཟུང་འཇུག་ཉིད་དུ་སྐྱེ་བར་འགྱུར། ཞེས་སོ། ། དོན་རང་ནི། ད་ལྟའི་ཐ་མལ་གྱི་ཤེས་པ་བློས་བྱས་ཀྱིས་མ་བསླད་པ་འདི་ཀ་ཡིན། འདི་ཉིད་མིན་པའི་འདིའི་སྟེང་དུ་ཆོས་སྐུ་ཟེར་བའི་བཟང་པོ་ཞིག་གཞན་ནས་འཚོལ་རྒྱུ་བསྒྲུབ་རྒྱུ་མེད་ཅིང༌། འཁྲུལ་པའི་རྣམ་རྟོག་ཅེས་ངན་པ་ཞིག་གཞན་དུ་བསལ་རྒྱུ་དགག་རྒྱུ་མེད་པ་ཡིན་ཏེ། དཔལ་དུས་ཀྱི་འཁོར་ལོ་ལས། ། དེ་ཕྱིར་ཀ་ཡེ་བསལ་བྱ་ནི། ། ཅང་མེད་གཞག་བྱ་ཅི་ཡང་མེད། །
དག་པ་དེ་ཉིད་འགྱུར་མེད་ཆེ། ། ཞེས་དང༌། བྱམས་པ་མགོན་པོས། འདི་ལ་བསལ་བྱ་ཅི་ཡང་མེད། ། བཞག་པར་བྱ་བ་ཅུང་ཟད་མེད། ། ཡང་དག་ཉིད་ལ་ཡང་དག་ལྟ། ། ཡང་དག་མཐོང་ན་རྣམ་པར་གྲོལ། ། ཞེས་དང༌། རྒྱུད་ལས། གང་གིས་འཆིང་བར་བྱེད་པའི་རྒྱུ། །
དེ་ནི་གྲོལ་བར་བྱེད་པའི་ལམ། ། འདི་ན་འཆིང་བ་གང་ཡང་མེད། ། འཆིང་བ་གང་ཡིན་དེ་གྲོལ་བ། ། ཞེས་དང༌། རྗེ་པད་དཀར་ཞབས་ཀྱིས། མ་དོར་མ་བསྣན་རྣམ་རྟོག་འདི་ཀ་རང༌། ། ཡང་དག་མཐོང་ན་གྲོལ་བ་ཡིན་ཞེས་པ། ། བྱམས་པའི་ཆོས་སྡེ་ཀུན་ལ་གཏམ་ལྟར་གྲགས། ། ཞེས་གསུངས། བཟང་ངན་གང་གིས་ཀྱང་མ་བསླད་པའི་རང་རིག་ཡེ་ཤེས་འདི་ཉིད་སླར་ཡང་བཟོ་བཅོས་མི་བྱེད།
བྱས་ཀྱང་བྱེད་དུ་མེད་པའི་ཕྱིར་གཉུག་མའམ་རྣལ་མ་ལྷན་ཅིག་སྐྱེས་པ་ཞེས་བྱ་སྟེ། ས་ར་ཧས། རང་བཞིན་དག་པའི་སེམས་ལ་བསམ་གཏན་དག་གིས་མི་བསླད་དེ། ཞེས་དང༌། བསམ་གཏན་བྲལ་བར་ཅི་ཞིག་བསམ་བྱར་ཡོད། ། བརྗོད་དུ་མེད་གང་ཇི་ལྟར་བཤད་དུ་ཡོད། ། ཞེས་དང༌། རྒྱུད་མེད་སྔགས་མེད་བསམ་བྱ་བསམ་གཏན་མེད། ། དེ་ཀུན་རང་རིག་འཁྲུལ་པར་བྱེད་པའི་རྒྱུ། ། ཞེས་སོགས་མང་དུ་གསུངས་སོ། །
འདི་ལྟར་རྟོགས་པའི་ལྷག་མཐོང་གཤའ་མ་འདི་རྟོགས་ཕྱིན་ཆད་གཞན་གྱི་བྱ་རྩོལ་མི་དགོས་པ་ཞིག་འོང་བར་འདུག་པའོ། ། གསུམ་པ་ཞི་གནས་དང་ལྷག་མཐོང་གི་རྣམ་པར་དབྱེ་བ་བཤད་པ་ནི། སྤྱིར་ལྷག་མཐོང་ལ་མང་དུ་ཡོད་པའི་ཞི་རགས་ཀྱི་རྣམ་པ་ཅན་འཇིག་རྟེན་པའི་ལྷག་མཐོང་དང༌། བདེན་བཞིའི་རྣམ་པ་ཅན་ཐེག་དམན་པའི་ལྷག་མཐོང་ནི་གྲུབ་པ་ཕུན་སུམ་ཚོགས་ཀྱང་མེད་དུ་མི་རུང་གི་ཡན་ལག་མིན་ལ། བདག་མེད་ཀྱི་དོན་སྒོམ་པའི་ལྷག་མཐོང་ནི་འདིར་བསྒྲུབ་བྱའི་ལྷག་མཐོང་ཡིན་ཏེ། དེ་ལ་བརྟེན་ནས་གཟུང་འཛིན་གྱིས་བསྡུས་པའི་ཆོས་ཐམས་ཅད་ཀྱི་གནས་ཚུལ་གཏན་ལ་འབེབས་དགོས་པའི་ཕྱིར་རོ། ། དེ་ལྟ་བུའི་ལྷག་མཐོང་སྐྱེ་ཚུལ་ལའང༌། རྒྱས་པར་མདོ་དགོངས་འགྲེལ་དང་མངོན་པ་ཀུན་བཏུས་ལས་གསུངས་པའི་ལྷག་མཐོང་བཞི་དང༌། འབྲིང་པོ་དགོངས་འགྲེལ་ནས་གསུངས་པའི་ལྷག་མཐོང་གསུམ་དང༌། དེ་དག་གི་དོན་བསྡུས་པ་བདག་མེད་གཉིས་སྒོམ་པའི་ལྷག་མཐོང་སོགས་རྣམ་དབྱེ་མང་ཡང་བཤད་ཀྱིས་མི་ལངས་ལ།
འདིར་ལྷག་མཐོང་གི་ངོ་བོའི་དབྱེ་བའམ་ཞི་ལྷག་གི་དབྱེ་བ་བཤད་ན། སྤྱིར་ལྷག་མཐོང་ཟེར་བ་འདི་ཕལ་ཆེར་གྱིས་རྩེ་གཅིག་གི་སྐབས་དམའ་དམའ་འདྲ་ཞིག་ཏུ་བསམ་ཀྱང་དེ་ནི་དབྱེ་བ་མ་ཕྱེད་པ་ཡིན་ཏེ། ལྷག་མཐོང་ལ་དབྱེ་བ་ཤིན་ཏུ་མང་ཡང་དོན་ལ་གསུམ་དུ་འདུ། ལྷག་མཐོང་ལ་དམིགས་པའི་ལྷག་མཐོང་དང༌། ཉམས་དུས་ཀྱི་ལྷག་མཐོང་དང༌། རྟོགས་པའི་ལྷག་མཐོང་ཞེས་སམ། ཡང་ན་གཉིས་ཏེ། ལམ་གྱི་ལྷག་མཐོང་དང་འབྲས་བུའི་ལྷག་མཐོང་ཞེས་ཏེ་གཉིས་ཡིན། དེའང་ལམ་གྱི་ལྷག་མཐོང་ནི་ཞི་གནས་ཀྱི་དུས་གསལ་དྭངས་སོ་སོར་རྟོག་པའི་ཤེས་རབ་ཀྱིས་དཔྱད་པ་དེ་ཡིན་ནོ། ། འབྲས་བུའི་ལྷག་མཐོང་ནི།
བལྟ་བྱ་ལྟ་བྱེད་གཉིས་མེད་དུ་ལ་བཟླ་བའི་དོན་ཇི་བཞིན་རྟོགས་པ་དེ་ཡིན་པར་འདུག ། དེའང་འདིར་ཞི་ལྷག་གི་དབྱེ་བར་སེམས་རང་ལུགས་གཤའ་མར་གནས་པ་ཞི་གནས་དང༌། དེ་ཉིད་རིག་ཆ་དང་བཅས་པ་ནི་ལྷག་མཐོང་སྟེ།

དཀོན་མཆོག་སྤྲིན་གྱི་མདོ་ལས། ཞི་གནས་ནི་སེམས་རྩེ་གཅིག་པའོ། ། ལྷག་མཐོང་ནི་ཡང་དག་པ་ཇི་ལྟ་བ་བཞིན་དུ་ཆོས་ཉིད་སོ་སོར་རྟོགས་པའོ། ། ཞེས་དང༌། ལྗོན་པས་ཞུས་པའི་མདོ་ལས། ཞི་གནས་ནི་རྩེ་གཅིག་པའོ། ། ལྷག་མཐོང་ནི་རིག་པའོ། ། ཞེས་དང༌། གཞན་ཡང༌། རྫོགས་པ་ཆེན་པོ་པདྨ་ལམ་རིམ་དུ། དེ་ལྟར་སེམས་རང་ལུགས་སུ་བཞག་པས།
རྣམ་རྟོག་ཕྲ་རགས་ཐམས་ཅད་རང་སར་ཉལ་ཞི་ནས་སེམས་རང་སར་ལྷན་ནེ་གནས་པ་ཞིག་འོང་སྟེ་དེ་ཀ་ལ་ཞི་གནས་ཟེར། དེའི་མདངས་མ་འགགས་པ་ཡུལ་མེད་རང་གསལ་དུ་རྗེན་ལྷང་ངེ་བ་ཞིག་འོང་སྟེ། དེ་ཀ་ལ་ལྷག་མཐོང་ཟེར། ཞེས་གསུངས། ཡང་བྱང་ཆུབ་སེམས་ཀྱི་སྡེ་སྣོད་ཀྱི་མདོ་ལས། བྱང་ཆུབ་སེམས་དཔའི་ཞི་གནས་ནི་ཡང་དག་པའི་བསམ་གཏན་ཏེ། ཞི་བའི་འདུ་ཤེས་ལའང་མི་གནས་པའོ། ། ལྷག་མཐོང་གི་ལྟ་བས་མཐོང༌། དེ་བལྟ་བའང་མི་མཐོང༌། གང་གིས་དེ་ལྟར་མཐོང་བའོ། །
དེས་ཡང་དག་པ་ཉིད་མཐོང་ངོ༌། ། ཞེས་ཞི་གནས་སྤྱི་དང་ལྷག་མཐོང་ལྟ་བའི་ངོ་བོ་བཅས་གསུངས་ཤིང༌། ཤེས་རབ་ཀྱི་ཕ་རོལ་ཏུ་ཕྱིན་པའི་མདོ་ལས་ཀྱང༌། དེ་ལ་བྱང་ཆུབ་སེམས་དཔའ་སེམས་དཔའ་ཆེན་པོའི་ཞི་གནས་དང་ལྷག་མཐོང་གང་ཞེ་ན། འདི་ལྟ་སྟེ། རྣམ་པ་ཐམས་ཅད་མཁྱེན་པ་ཉིད་ཀྱི་ཡེ་ཤེས་ཏེ། བྱང་ཆུབ་སེམས་དཔའ་སེམས་དཔའ་ཆེན་པོའི་ཞི་གནས་དང་ལྷག་མཐོང་ངོ༌། ། ཞེས་འབྲས་བུ་ཞི་ལྷག་གསུངས་ཤིང༌། དེ་བཞིན་མདོ་རྒྱུད་དང་བསྟན་བཅོས་གྱི་ལུང་མང་དུ་ཡོད་པའོ། ། བཞི་པ་ལྷག་མཐོང་གི་སྦྱོར་བ་བསྟེན་པ་བཤད་པ་ནི།
དགོངས་འགྲེལ་དུ་ཐོས་བསམ་གྱི་ལྟ་བ་རྣམ་དག་ལྷག་མཐོང་གི་རྒྱུར་གསུངས་ཤིང༌། སྒོམ་རིམ་བར་པར། སྐྱེས་བུ་དམ་པ་ལ་བསྟེན་པ་དང༌། མང་དུ་ཐོས་པ་བཙལ་བ་དང༌། ཚུལ་བཞིན་དུ་སེམས་པ་གསུམ་ལྷག་མཐོང་སྐྱེ་བའི་རྒྱུར་གསུངས་པ་ལས། སྐྱེས་བུ་དམ་པ་ནི་སྐབས་འདིར་ཞི་ལྷག་གི་རྟོགས་པ་དང་ལྡན་པའི་བླ་མ་དགེ་བའི་བཤེས་གཉེན་ལ་བྱ་སྟེ། རྟོགས་པ་དང་མི་ལྡན་ན་དྲང་དོན་གྱི་ཐ་སྙད་ལ་མཁས་ཀྱང་དོན་མི་འགྲུབ་པས་སོ། ། མང་དུ་ཐོས་པ་བཙལ་བའང་ངེས་དོན་དྲི་མ་མེད་པའི་གསུང་རབ་ལས་འཚོལ་ཏེ། ཐ་སྙད་དང་དྲང་དོན་གྱི་ཆོས་ཐོས་ཀྱང་ངེས་པའི་དོན་མི་རྟོགས་པས་སོ། ། ཚུལ་བཞིན་སེམས་པའང་གྲུབ་ཐོབ་ནས་བརྒྱུད་པའི་གདམས་པ་ཉམས་སུ་ལེན་དགོས་ཏེ།
དོན་དམ་ནི་རྟོག་གེའི་བློས་བརྟག་ཅིང་དཔྱོད་པའི་ཡུལ་མིན་པས་སོ། ། གཞན་ཡང་སྔར་བཤད་པའི་བྱིང་རྒོད་ཀྱི་སྐྱོན་བསལ་དགོས་ཤིང༌། ཁྱད་པར་སྒྲུབ་བརྒྱུད་འདིར་ནི་བླ་མའི་བྱིན་རླབས་ལ་བརྟེན་ནས་ལྟ་བ་རྟོགས་དགོས་པར་བཞེད་པས། དང་པོ་བླ་མ་ལ་གསོལ་བ་དྲག་ཏུ་འདེབས་པ་གནད་དུ་ཆེ་སྟེ། དེའང་འདིར་ལྷག་མཐོང་གཤའ་མའི་རྟོགས་པ་ཨེ་འཆར་མི་འཆར་བྱིན་རླབས་ལ་རག ། རང་གི་མོས་གུས་ཆེན་པོའི་མཐུས་བླ་མའི་བྱིན་རླབས་མ་ཞུགས་ན་སེམས་ལ་དཔྱད་པ་མི་དགོས་པས་ཅིག་ཅར་དུ་སེམས་དང་རྣམ་རྟོག་ངོ་བོ་ཡིན་བཞིན་ངོ་འཕྲོད་པ་ཡོང་བ་ཡིན། འོན་ཀྱང་འདིར་འཕྲལ་རྟོགས་སླ་ཕྱིར་དཔྱད་པར་གསུངས་འདུག་པ་དེ་ལྟར་དང༌། མོས་གུས་ཆེན་པོ་རང་མེད་པས་བླ་མའི་བྱིན་རླབས་མ་ཞུགས་ན་ནི། ལྷག་མཐོང་རྒྱུའི་དཔྱད་པ་ནི། ལོ་བརྒྱར་བྱས་ཀྱང་ཕན་པ་མེད།
དཔྱད་དཔྱད་བསམ་བློ་ཐམས་ཅད་ཁ་ཕྱིར་བལྟས་སུ་འགྲོ་བ་ཡིན། དེས་ན་མོས་གུས་གལ་ཆེ་སྟེ། ཀྱེ་རྡོར་ལས། གཞན་གྱིས་བརྗོད་མིན་ལྷན་ཅིག་སྐྱེས། ། ཞེས་དང༌། འདི་ནི་བྱིན་རླབས་རིམ་པའི་ཕྱིར། ། ཀུན་མཁྱེན་ཡེ་ཤེས་དེ་ལྟ་བུ། ། ཞེས་སོགས་མང༌། རྗེ་རྒོད་ཚང་པས། གསང་སྔགས་ཀྱི་ལམ་ནས་ཚེ་གཅིག་ལུས་གཅིག་ལ་སངས་རྒྱས་ཟེར་བ་མང་སྟེ།
གཞན་གྱིས་ཁས་མི་ལོན། མོས་གུས་ཀྱིས་ཁས་ལོན་པ་ཡིན། ཞེས་གསུངས། རྒྱལ་དབང་རྗེས། སྒོམ་སྲན་གྱིས་གྲོལ་བ་ཐེ་ཚོམ་ཟ། ། མོས་གུས་ཀྱིས་གྲོལ་བ་ཐེ་ཚོམ་མེད། ། དེ་གནད་ཀ་ཡོད་མེད་ཀྱི་ཁྱད་པར་ཡིན། ། ཞེས་དང༌། རྗེ་འབྲུག་པས། དཔལ་བསམ་གྱིས་མི་ཁྱབ་གཉུག་མའི་དོན། །
རང་རིག་གིས་གཏན་ལ་མ་ཕབ་ན། ། གཞན་རྐྱེན་གྱིས་རྟོགས་པར་མི་ནུས་པས། ། ངེས་དོན་གྱི་བླ་མ་ནང་དུ་ཚོལ། ། ཞེས་གསུངས། འདི་རང་གི་བརྩོན་འགྲུས་གལ་ཆེ་གསུངས་པ་འདྲ་ཞིག་ཡོད་ཀྱང་དོན། ངེས་དོན་གྱི་བླ་མ་ནང་དུ་ཚོལ། ཞེས་མོས་གུས་ཆེན་པོས་བླ་མ་རང་སེམས་གཉིས་མེད་ཀྱི་ཉམས་ལེན་བསྟན་པ་ཡིན་ནོ། ། རྗེ་ལྷ་རྩེ་བ་ཆེན་པོས། ཉམས་ལེན་མོས་གུས་སུ་གོ་ནས་གཅིག་ཤེས་ཀུན་གྲོལ་དེ་ལོན་སོང༌། ། ཞེས་སོགས་གསུངས་སོ། །
དེ་ལྟར་མོས་གུས་གལ་ཆེ་བ། དེས་ན་འདིར་ཐུན་གྲངས་མེད་པར་རྣམ་པ་ཀུན་ཏུ་སེམས་གཤིས་ཞི་གནས་དང༌། མདངས་མོས་གུས་དང་མ་བྲལ་བར་ངག་གསོལ་འདེབས་དང་མ་བྲལ་བ། ལུས་མཉམ་བཞག་དང་མ་བྲལ་བར་བྱེད་དགོས་པར་འདུག ། ཅི་ལྟར་དཔྱད་པའི་ཚུལ་དེའང་དཔེར་ན་བསམ་བློ་གཏོང་བ་ལྟ་བུ་ཞིག་བྱས་ན་དོན་མེད་པ་ཁ་ཕྱིར་བལྟས་ཡིན། པཎྜི་ཏའི་དཔྱད་སྒོམ་འདྲ་བ་ཞིག་འོང༌། དེ་ལྟར་མ་ཡིན་པའི་ཀུ་སུ་ལུའི་འཇོག་སྒོམ་ཞེས་སེམས་མཉམ་བཞག་ངོ་བོ་དང་མ་བྲལ་བའི་ངོས་ནས་རང་མདངས་དེ་རང་ལ་རང་གིས་དཔྱད་པ་ཞིག་ཡིན། འདིར་རྣམ་པར་རྟོག་པའི་ཞི་གནས་སོ་སོར་རྟོགས་པའི་ཤེས་རབ་ཏུ་ལངས་པ་ལ་ཟེར་ཏེ། བྲམ་ཟེ་ཆེན་པོས། ཀྱཻ་མ་རང་གིས་རང་ལ་དེ་ཉིད་མཚོན་ཏེ་ལྟོས། །
མ་ཡེངས་སེམས་ཀྱིས་ལྟ་དང་བྲལ་གྱུར་ན། ། ཡེངས་པའི་སེམས་ཀྱིས་དེ་ཉིད་མཐོང་བ་མེད། ། ཅེས་དང༌། སྒོམ་རིམ་དུ། འདི་ལྟར་གང་གི་ཚེ་ཞི་གནས་ཀྱི་དམིགས་པ་ལ་སེམས་བརྟན་པར་བྱས་པ་དེའི་ཚེ་ཤེས་རབ་ཀྱིས་རབ་ཏུ་བརྟག་ན་ཡང་དག་པའི་ཡེ་ཤེས་ཀྱི་སྣང་བ་འབྱུང་སྟེ། ཞེས་སོགས་གསུངས་པའོ། ༈ །ལྔ་པ་ལྷག་མཐོང་དངོས་གཞི་བསྒོམ་ཚུལ་བཤད་པ་ལའང༌། སྤྱིར་དཔྱད་པ་དང༌། ཁྱད་པར་དུ་དཔྱད་པའི་ཚུལ་གཉིས་སོ། ། དང་པོ་སྤྱིར་དཔྱད་པ་ལའང་དང་པོ་ངོ་བོའི་གཤིས་ལ་དཔྱད་པ་བཤད་པ།
གཉིས་པ་རང་མདངས་ཀྱི་རྣམ་རྟོག་ལ་དཔྱད་པ་བཤད་པ། གསུམ་པ་གཤིས་མདངས་ཐུན་མོང་དུ་དཔྱད་པ་བཤད་པ། བཞི་པ་ཕྱི་སྣང་བའི་ཡུལ་ལ་དཔྱད་པ་བཤད་པའོ། ། དང་པོ་ངོ་བོ་གཤིས་ལ་དཔྱད་པ་ལའང་གསུམ་ལས། དང་པོ་རང་སེམས་ངོ་བོ་ངོས་བཟུང་ལ་དཔྱད་པ་ནི། ལུས་གནད་སྔར་ལྟར་ལེགས་པར་བཅས། ལྟ་སྟངས་ནི་མིག་འབྲས་རང་གི་ཐད་ཀར་མི་འཛུམ་པའི་ཚུལ་དུ་ལྟ་སྟེ། བྲམ་ཟེ་ཆེན་པོས། མིག་ནི་མི་འཛུམ་བསྒོམ་དུ་མེད་པའི་རྣལ་འབྱོར་དང༌། ། ཞེས་དང༌།
གཞན་དུའང༌། མིག་མ་བཙུམ་པའི་རྣལ་འབྱོར་པ། ། རྣལ་འབྱོར་ཀུན་ལས་ཁྱད་པར་འཕགས། ། ཞེས་དང༌། ། མུ་སྟེགས་ཚངས་པ་གྱེན་དུ་ལྟ། ། ཉན་ཐོས་ཞི་བ་ཐུར་དུ་ལྟ། ། རྡོ་རྗེའི་སྤྱན་ནི་ཐད་ཀར་བལྟ། ། ཞེས་བཤད་དོ། ། དེ་ནས་བླ་མ་ལ་གསོལ་བ་བཏབ། དངོས་གྲུབ་ཞུ་བྱིན་རླབས་བླང༌།
རང་ལ་བསྟིམ། བླ་མའི་ཐུགས་དང་རང་སེམས་དབྱེར་མེད་ཀྱི་ཀློང་དུ་བཞག ། དེའི་ངོ་བོ་བལྟས་ནས། དེ་ནས་སེམས་དེའི་ངོ་བོ་ལ་ངོས་བཟུང་ནས་ཡོད་མེད་དང་དེའི་རྣམ་འགྱུར་ཇི་ལྟར་སྣང་སོགས་དཔྱད། ངོས་བཟུང་རྒྱུ་འདྲ་ཡོད་པར་གོ་ན་དེར་ངོས་གཟུང་བྱ་འཛིན་བྱེད་ཅི་འདྲ་འདུག་བརྟག ། རྣམ་པ་གསལ་བ་འདྲ་ཞིག་ཏུ་གོ་ན་དེའི་གསལ་བའི་གསལ་ལུགས་ངོས་བཟུང༌། ། དེའི་རྣམ་པ་འཇའ་འོད་དང་ཉི་ཟླ་དང་མར་མེའི་འོད་ལྟ་བུར་འདུག་གམ་སོགས་ལེགས་པར་བརྟག ། འོད་མདངས་མེད་པ་འདྲ་ན་རང་གསལ་དུ་འདུག་གམ་བརྟག ། དེ་ནས་གང་ཡང་མེད་པའི་སྟོང་པ་ཞིག་ཏུ་གོ་ན་དེ་སྟོང་པ་ཅང་མེད་ཀྱི་སྟོང་པ་ཞིག་རེད་དམ་བརྟག ། ཅང་མེད་སྟོང་པར་གོ་ན་སྣང་བ་རྣམ་རྟོག་འཆར་ཞིང་གང་ཡང་དྲན་ཤེས་པ་འདི་ཅི་ལས་བྱུང་ལེགས་པར་བརྟག །
དེ་རིག་སྟོང་ཞིག་ཏུ་ཐག་ཆོད་ནས་དེ་ཀར་བཞག ། གཉིས་པ་ཁ་དོག་དང་དབྱིབས་ལ་བརྟག་པ་ནི། དེ་ནས་སེམས་དེ་ལ་ཁ་དོག་དང་དབྱིབས་འདུག་གམ་མི་འདུག་བརྟག ། ཁ་དོག་དང་དབྱིབས་ཡོད་པ་འདྲ་ཞིག་ཏུ་མཐོང་ན། ཁ་དོག་ལ་དཀར་པོ་དམར་པོ་སོགས་ཅི་འདྲ་འདུག་ལེགས་པར་བརྟག ། དབྱིབས་ལ་ཟླུམ་པོ་དང་ཟུར་གསུམ་རིལ་བུ་ལ་སོགས་པ་དང༌། ། མི་དང་དུད་འགྲོ་ལ་སོགས་པའི་གཟུགས་འདྲ་བ་དང་ས་རྡོ་རི་བྲག་འདྲ་བ་ཅི་འདྲ་འདུག་བརྟག ། དེའང་ཡོད་པ་འདྲ་ཞིག་བྱུང་ན་དེ་ལ་བལྟ་རྒྱུ་རིག་རྒྱུ་སྟོན་རྒྱུ་ཇི་ལྟར་འདུག་ལེགས་པར་བརྟག ། དེ་ཁ་དོག་དབྱིབས་སོགས་མེད་པའི་གསལ་སྟོང་ཞིག་ཏུ་ཐག་ཆོད་ན་དེ་ཀར་བཞག་གོ ། གསུམ་པ་བརྟེན་ས་དང་གནས་སར་དཔྱད་པ་ནི།
སེམས་དེ་བརྟེན་ས་དང་གནས་ས་ཕྱི་ནང་བར་གསུམ་གང་དུ་འདུག་གམ་མི་འདུག་བརྟག ། དེ་ཡང་ནང་ལུས་སུ་གནས་ནས་འདུག་པ་འདྲ་ཞིག་བྱུང་ན། དེ་ནང་གི་ལུས་ཀྱི་མགོ་མཇུག་བར་གསུམ་ཡན་ལག་ཁོག་པ་དོན་ལྔ་སྣོད་དྲུག་གི་ཆ་ཤས་རེ་རེར་གནས་སམ་ལུས་སྤྱི་ཁྱབ་ཏུ་གནས་བརྟག ། སྤྱི་ཁྱབ་ཏུ་གནས་ན་ཕྱི་ནང་གི་ཚུལ་དུའམ། འདྲེས་པའི་ཚུལ་དུ་འདུག་གམ་བརྟག ། འདྲེས་པ་འདྲ་ན་ཕྱིའི་གཟུགས་སོགས་ཡུལ་རྣམས་ལ་འཕྲོས་པའི་ཚེ་ཇི་ལྟར་སོང་སོགས་བརྟག ། གང་ལའང་རྟེན་གཞི་དང་གནས་ས་མེད་པའི་རང་རིག་རང་གསལ་དུ་ཐག་ཆོད་ན་དེ་ཀར་བཞག ། འདི་སྐབས་ངོ་འཕྲོད་དམ་མི་འཕྲོད་བྱིན་རླབས་ལ་རག་པས། དཔྱད་དཔྱད་བརྟགས་བརྟགས་མང་པོ་ལས་ཀྱང་མོས་གུས་གསོལ་འདེབས་ལ་འབད། དེ་ལྟར་བྱས་པས་སྔར་གྱི་སེམས་གནས་པ་དང་གསལ་ཉམས་ཡོད་ནའང་དོན་ལ་འཕྲིག་མ་ཚུད་པ་དེ་འདྲ་མིན་པའི་དོན་སེམས་ངོས་བཟུང༌།
ཁ་དོག་དབྱིབས་དང་རྟེན་གནས་སོགས་མེད་ཅིང་སྟོང་པ། སྟོང་པའང་རིག་ཆ་དང་བཅས་པའི་སྟོང་པ་ཉིད་འོད་ལ་སོགས་མེད་པའི་ནམ་མཁར་བལྟས་པས་མཐོང་བ་འགགས་པ་དང་འདྲ་བ་ཁོ་རང་གི་ངོ་བོ་རང་རིག་རང་གསལ་དུ་ཡོད་པ་ཐག་ཆོད་ཅིང་ཉམས་སུ་མྱོང་དགོས་ཏེ། ཏིལླི་པས། དཔེར་ན་ནམ་མཁའི་རང་བཞིན་ཁ་དོག་དབྱིབས་ལས་འདས། ། དཀར་ནག་དག་གིས་མ་གོས་འགྱུར་བ་མེད། ། དེ་བཞིན་རང་སེམས་སྙིང་པོ་ཁ་དོག་དབྱིབས་ལས་འདས། ། དགེ་སྡིག་དཀར་ནག་ཆོས་ཀྱིས་གོས་མི་འགྱུར། ། ཞེས་དང༌། དཔེར་ན་ནམ་མཁར་མཐོང་བ་ཐ་སྙད་རབ་བརྟགས་ཀྱང༌། ། ནམ་མཁའ་ལ་ནི་འདི་འདྲ་བརྗོད་དུ་མེད། །
དེ་བཞིན་རང་སེམས་འོད་གསལ་བརྗོད་གྱུར་ཀྱང༌། ། འདི་འདྲ་གྲུབ་ཅེས་ཐ་སྙད་གདགས་གཞི་མེད། ། སེམས་ཀྱི་རང་བཞིན་གདོད་ནས་ནམ་མཁའ་འདྲ། ། ཆོས་རྣམས་མ་ལུས་དེ་རུ་མ་འདུས་མེད། ། ཅེས་དང༌། ཉི་མའི་རྩལ་གྱིས། སྣ་ཚོགས་སེམས་ཀྱི་ཆོ་འཕྲུལ་ཏེ། ། སེམས་དེ་འདི་ཞེས་མཚོན་དུ་མེད། ། དེ་ཕྱིར་འཁོར་འདས་རྩ་བ་བྲལ། ། དེ་ཉིད་ཆོས་སྐུར་ཤེས་པར་གྱིས། །
ཞེས་དང༌། རྒོད་ཚང་པས། རང་གི་སེམས་ལ་ཅེར་གྱིས་ལྟོས། ། བལྟས་པས་མི་མཐོང་དངོས་པོ་མེད། ། ཅེས་གསུངས་སོ། ། དེའང་མ་ཡེངས་པའི་དྲན་པ་ཡོད་པའི་ཚེ་ན་རང་གསལ་ངོ་བོ་འགྱུར་མེད་དང༌། དྲན་རིག་མེད་ཚེ་ཐ་མལ་དུ་འགྲོ། དེས་ན་རང་སེམས་ངོས་གཟུང་བྱ་འཛིན་བྱེད་མེད་བཞིན་དུ་རང་གིས་རང་རིག་པའི་དྲན་པ་དེ་ཚོ་མ་ཤོར་བར་རྒྱུན་སྐྱོང་དགོས་སོ། ། གཉིས་པ་རང་མདངས་གྱི་རྣམ་རྟོག་འགྱུ་དྲན་ལ་དཔྱད་པ་བཤད་པར་གསུམ་ལས། དང་པོ་གང་ནས་སྐྱེས་དཔྱད་པ་ནི།
བླ་མ་ལ་གསོལ་བ་འདེབས་ཏེ་ལུས་གནད་དང་སེམས་གནས་པའི་ངོ་བོར་འཇོག་པ་གོང་དང་འདྲ། ། དེ་ནས་རྣམ་རྟོག་བྱུང་བའམ་ཞི་གནས་ཚན་ཆེས་པས་རྣམ་རྟོག་མ་བྱུང་ཡང་མ་ཡེངས་པའི་ངང་ནས་ཆེད་དུ་གཅིག་སྤྲོས། དེའང་དེ་རང་ངོ་ལ་བལྟས་ནས། ཐོག་མར་རྟོག་པ་དེ་རྒྱུ་ཅི་ལས་སྐྱེས་བརྟགས་པས་སེམས་ཉིད་ལས་སྐྱེས་སྙམ་ན་མ་ལས་བུ་སྐྱེས་པ་ལྟར་སོ་སོར་ཚུགས་ཐུབ་པ་བྱུང་ངམ་བརྟག ། ཚུགས་ཐུབ་མེད་པ་འདྲ་ན་ཉི་ཟླ་ལས་འོད་འཕྲོས་པ་ལྟར། རང་རྩལ་ལས་ཤར་རམ་སེམས་ཉིད་དེ་ཀ་རྣམ་རྟོག་དེར་སོང་ངམ་སོགས་ལེགས་པར་བརྟག ། རྒྱུ་འདི་ལས་སྐྱེས་དང་རྐྱེན་འདིས་བྱས་དང་བཟོ་བོ་དང་མཁན་པོ་འདིས་བཅོས་སོགས་མེད་པས་རྒྱུ་རྐྱེན་ལས་མ་སྐྱེས་པ་གཞི་མེད་རྩ་བྲལ་ཡེ་ནས་སྐྱེ་མེད་དུ་ཐག་ཆོད་ན་དེ་ཀར་བཞག་གོ ། གཉིས་པ་བར་དུ་གང་གནས་དཔྱད་པ་ནི། རྣམ་རྟོག་གང་ཤར་དེ་ཕྱི་ནང་བར་གསུམ་དབང་པོ་སྒོ་ལྔ་སོགས་གང་དུ་རྒྱུན་ཆགས་སམ་གནས་སྐབས་སུ་བརྟེན་པའི་གནས་ཡུལ་འདུག་གམ་བརྟག ། བརྟེན་གནས་མེད་པ་འདྲ་ན་དེ་ཉིད་ཀུན་སློང་དྲག་པོས་བདེན་འཛིན་དང་བཅས་པར་སྣང་ངམ་བརྟག །
བདེན་འཛིན་མེད་འདྲ་ན་ངོས་གཟུང་རྒྱུ་འདུག་གམ་འདི་ཡིན་མེད་པའི་ཕྱལ་བ་ཞིག་ཏུ་འདུག་གམ་སོགས་ལེགས་པར་བརྟག ། གང་དུའང་གནས་ས་བརྟེན་ས་ངོས་བཟུང་དང་རྣམ་འགྱུར་སོགས་སུ་གྲུབ་པ་སྐྲ་རྩེ་ཙམ་ཡང་མེད་པས་ཚུལ་འདི་ལྟ་བུ་ཞེས་གང་དུའང་གནས་ས་མེད་པར་ཐག་ཆོད་ན་དེ་ཀར་བཞག་གོ ། གསུམ་པ་ཐ་མ་གང་དུ་འགག་དཔྱད་པ་ནི། གཤིས་གནས་ལུགས་དེ་ལས་རང་མདངས་རྣམ་རྟོག་གི་འཆར་སྒོ་མཐར་ཇི་ལྟར་སོང་བརྟགས་པས་དངོས་མེད་དུ་སོང་སྙམ་ན། རྟོག་པ་དེ་ཉིད་བཀག་ནས་དངོས་མེད་དུ་སོང་ངམ། རང་གར་སངས་ནས་སོང་ངམ་བརྟག ། བཀག་ན་སུས་བཀག་རྐྱེན་ཅིས་བཀག་སངས་ན་རྐྱེན་གང་གིས་སངས་དང་རང་སངས་ལ་སོང་ངམ་བརྟགས། གང་ཤར་གྱི་རང་འགྲོས་དེ་ལས་འདིར་སོང་གི་ཡུལ་དང་རྗེས་མེད་པ། སུས་ཀྱང་མི་ཁེགས་ཤིང་འཆར་སྒོ་མི་དགག་པས་འཇིག་པའམ་དགག་པ་མེད་པར་ཐག་ཆོད་ན་དེ་ཀར་བཞག ། དེ་ལྟར་སེམས་ཉིད་ཀྱི་ངོ་མཐོང་བའི་ཉམས་མྱོང་རྡོ་རུས་ཐུག་པར་དཔྱད་པས་རྟོག་པ་དེ་སྐྱེ་འགག་གནས་གསུམ་ལ་མི་ལྟོས་པར་རང་ངོ་གྲ་མ་ཉམས་པར་རང་གཤིས་སུ་རང་ཤར་རང་གྲོལ་བྱུང་ན་སེམས་ཀྱི་ངོ་བོ་གཤའ་མ་མཐོང་བ་ཡིན་ཏེ།
རྗེ་ཡང་དགོན་པས། ཁ་ཅིག་སེམས་ལ་བརྟགས་པས་དང་པོ་བྱུང་བ་མི་སྣང་བས་སྐྱེ་མེད། བར་དུ་གནས་པ་མེད་པས་གནས་མེད། ཐ་མ་འགག་པ་མེད་པས་འགག་མེད་ཟེར། འདིར་གང་ཤར་སྐད་ཅིག་མ་དེའི་ངོ་བོ་གདོད་ནས་སྐྱེ་མ་མྱོང་བས་སྐྱེ་མེད་དང༌། རིག་པའི་ཐད་ནས་མ་འགགས་པས་འགག་མེད། རིག་སྟོང་ཐ་དད་དུ་མི་གནས་པས་གནས་མེད། ཅེས་གསུངས། དེ་ནས་བཟོ་མེད་ཀྱི་དྲན་པས་རང་བབས་སྐྱོང༌། རང་རིག་གཉིས་སུ་འཛིན་པའི་བསྒོམ་བྱ་དང་བྲལ་བའི་བློ་བྲལ་གཤིས་ཐོག་གི་ངང་དེར་གློད་ཅིང་ཐག་བཅད་དོ། །
གསུམ་པ་གཤིས་མདངས་སམ་གནས་འགྱུ་ཐུན་མོང་དུ་དཔྱད་པ་བཤད་པར་གསུམ་ལས། དང་པོ་གཅིག་དང་ཐ་དད་ཀྱི་སྒོ་ནས་དཔྱད་པ་ལ་སྤྱི་བྱེ་བྲག་གཉིས་ལས། དང་པོ་གཅིག་དང་ཐ་དད་ཀྱི་སྒོ་ནས་དཔྱད་པ་ནི། བླ་མར་གསོལ་འདེབས་དང༌། ལུས་གནད་ལེགས་པར་བྱས། སེམས་ཀྱི་ངོ་བོ་བརྟེན་པའི་ངོས་ནས་སོ་སོར་རྟོགས་པའི་ཤེས་རབ་ཀྱིས་འདི་ལྟར་དཔྱད་དེ། སེམས་འདི་གཅིག་པུ་ཞིག་གམ་མང་པོ་ཞིག་འདུག་གམ་བརྟག ། གཅིག་ཏུ་འདུག་པར་གོ་ན་སྣང་བ་སྣ་ཚོགས་སུ་འཆར་བའི་དོན་གང་ཡིན་པར་འདུག་བརྟག ། ཐ་དད་མང་པོ་ཞིག་ཏུ་གོ་ན་དེ་ཐ་དད་དུ་སྣང་བ་དེ་རྣམས་སེམས་ཀྱི་ངོ་བོ་ལས་མིན་པའི་གཞན་གང་ནས་བྱུང་བརྟག ། དེ་ལྟར་ལེགས་པར་བརྟགས་པས་གཅིག་ཀྱང་མ་ཡིན།
ཐ་དད་དུའང་མ་གྲུབ་པ་དེ་གཉིས་ཀའི་མཐའ་ལས་འདས་པ་གཅིག་ཏུ་གོ་ན་དེས་ཆོག་པ་ཡིན་ནོ། ། གཉིས་པ་གནས་འགྱུ་བྱེ་བྲག་ཏུ་བཤད་པ་ནི། སྤྱིར་གནས་འགྱུ་གཉིས་གཅིག་གམ་ཐ་དད་ཡང་ནས་ཡང་དུ་རྩད་གཅོད། དེ་འགྱུ་བའི་ཚེ་གནས་པ་མེད་པར་འགྱུའམ་ཡང་རང་ངོ་གནས་བཞིན་པར་འགྱུ། འགྱུ་བའི་ཚེ་གནས་པ་ཨེ་འདུག ། འགྱུ་བ་དེ་ལས་མིན་པའི་ལོགས་སུ་གནས་པ་ཡིན་ནམ་མིན། གནས་པ་ལས་མིན་པའི་འགྱུ་བ་གཅིག་ལོགས་ནས་ཤར་རྒྱུ་ཡོང་རྒྱུ་འདུག་གམ་མི་འདུག་སོགས་ལེགས་པར་བརྟག ། དེ་ལྟར་བརྟགས་པས་ད་དུང་མ་གོ་སྟེ་གནས་འགྱུ་གཉིས་ཐ་དད་ལྟ་བུ་འགྱུ་དུས་གནས་མཁན་དང་གནས་དུས་འགྱུ་མཁན་སོགས་འདུག་པར་གོ་ན། འོ་ན་དེ་གཉིས་སྡོད་དུས་སྟེང་འོག་མཉམ་གཤིབས། གཅིག་གིས་གཅིག་སྒྲིབ་སོགས་ཅི་འདྲ་བྱས་སྡོད་འདུག་པ་དང༌།
འགྲོ་དུས་གཅིག་འགྲོ་གཅིག་འདུག་གམ་མཉམ་འགྲོ་མཉམ་འདུག་ཇི་ལྟར་འདུག་སོགས་ལེགས་པར་བརྟགས་ནས་རྩ་གདར་ཆོད་པར་བྱེད། ཡང་གནས་དུས་འགྱུ་བ་མི་འདུག ། འགྱུ་དུས་གནས་པ་མི་འདུག་པས་ཁོང་གཉིས་གཅིག་པར་འདུག་བསམ་ན་དེ་གཉིས་གཅིག་ན་གཅིག་ལུགས་ལ་བརྟག ། རྣམ་རྟོག་མེད་དུས་གཅིག་པར་འདུག་པ་གོ་ན་གཅིག་ལུགས་རང་དེ་ལ་ཁོང་གཉིས་ཇི་ལྟར་འདྲེས་ནས་སྡོད་འདུག་སོགས་དཔྱད། ཡང་རྣམ་རྟོག་ཡོད་དུས་གཅིག་པར་འདུག་བསམ་ན། འགྱུ་བ་གནས་པར་ཕར་གཅིག་གམ། གནས་པ་འགྱུ་བར་ཚུར་གཅིག་གམ་སོགས་ལེགས་པར་དཔྱད་པས་ཀུན་གཞི་ངོ་བོ་གཅིག་གི་རོལ་པ་ལས་སྣ་ཚོགས་འཕྲོ་བ་དེ་ཐ་དད་དུ་གྲུབ་པ་མེད་པ། དཔེར་ན་ཆུ་དང་རླབས་བཞིན་ནམ། ཉི་མ་དང་འོད་བཞིན་དུ་སེམས་ཀྱི་རང་རྩལ་དུ་ཤེས་ན་གནས་འགྱུ་སོ་སོར་མ་རྙེད་ཅིང༌། གནས་འགྱུའི་ངོ་བོའང་མ་རྙེད།
གནས་འགྱུ་ལ་དགག་སྒྲུབ་དང་སྤང་བླང་མི་དགོས་པར་ཐག་ཆོད་དེ། སེམས་གནས་ན་གནས་ཐོག་འགྱུ་ན་འགྱུ་ཐོག་ཏུ་བཞག་པས་ཆོག་པར་གོ་ནས་རང་ཤར་རང་གྲོལ་དུ་ངེས་ཤེས་སྐྱེ་དགོས། དེའི་ཚེ་ལྟ་མཁན་གྱི་རིག་པ་དེ་ཉིད་བལྟ་བྱའི་གནས་འགྱུ་ལས་གཞན་དུའམ། གནས་འགྱུ་ཉིད་ཡིན་ནོ་ཞེས་རང་གི་རིག་པའི་མིག་གིས་དཔྱད་པས་རྟོག་དཔྱོད་བྱེད་མཁན་རང་ཡང་གནས་འགྱུ་ལས་ལོགས་སུ་མེད་པར་གོ་ནས་གསལ་སྟོང་རང་རིག་རང་གསལ་བར་ཉམས་སུ་མྱོང་སྟེ། དོན་དུ་གཤིས་མདངས་ཞེས་སམ། སྤང་བྱ་གཉེན་པོ་ཞེས་སམ། བལྟ་བྱ་ལྟ་བྱེད་དམ། དྲན་པ་རྣམ་རྟོག་ཅེས་སམ། གནས་པ་འགྱུ་བ་ཞེས་སོགས་མིང་གི་རྣམ་གྲངས་མང་པོ་ཐམས་ཅད་གཉིས་སུ་མེད་པར་ཤེས། བླ་མའི་བྱིན་རླབས་ཞུགས་པས་དབྱེར་མེད་དུ་ཐག་ལེགས་པར་ཆོད།
དོན་བལྟ་བྱ་ལྟ་བྱེད་མེད་པའི་ཀློང་དུ་སླེབས་པ་ཞིག་བྱུང་ན་ངེས་དོན་གྲུབ་པ་ཡིན། དཔྱད་པ་མཐར་ཕྱིན་པ་ཡིན། བློས་བྱས་བྲལ་བའི་བློ་འདས་ཀྱི་ལྟ་བའམ། ། ལྟ་བ་སེམས་ཀྱི་རྡོ་རྗེ་ཞེས་བྱ་སྟེ། རྗེ་བཙུན་གྱིས། ལྟ་བ་ཡིན་པར་ངེས་ཀྱིས་རང་གི་སེམས་ལ་ལྟོས། ། སེམས་ལས་གཞན་པའི་ལྟ་བ་བཙལ་བ་ན། ། དེ་ཡིས་རང་སེམས་སྤངས་པ་འདྲའོ་ཨང་གེ་ལྷ་རྗེ་སྟོན་པ་བ། ། ཞེས་དང༌། རྗེ་བཙུན་མི་ཏྲ་ཛོ་ཀིས་ཀྱང༌།
ཨེ་མ་ཧོ་གདོད་ནས་མ་སྐྱེས་པ། ། འཁོར་འདས་ཀུན་གྱི་བྱེད་རྒྱུ་ཅན། ། གཞན་མིན་རང་གི་སྙིང་དབུས་སུ། ། བླ་མའི་དྲིན་གྱིས་ཤེས་པར་བྱོས། ། ཞེས་དང༌། རྒྱལ་བའི་དབང་པོས། བློས་བྱས་ཀྱི་ལྟ་བ་བཟང་ཡང་འཇིག ། བློ་འདས་ལ་ལྟ་བའི་མིང་ཡང་མེད། ། བལྟ་བྱ་དང་ལྟ་བྱེད་དབྱེར་མེད་པའི། ། ངེས་པ་དེ་བླ་མའི་དྲིན་ལས་རྙེད། །
ཅེས་གསུངས་སོ། ། དེ་ནས་གཤིས་མདངས་དབྱེར་མེད་རང་བཞིན་ཡོངས་ཤེས་ཀྱི་ངང་ནས་མ་བརྗེད་ཙམ་དུ་སྐྱོང་པས་ཆོག་པའོ། ། གཉིས་པ་དངོས་པོ་དངོས་མེད་ཀྱི་སྒོ་ནས་དཔྱད་པ་ནི། དེའང་རྟོག་པ་སྣ་ཚོགས་འགྱུ་བ་ནི་སེམས་ཉིད་འདི་ཀའི་རྩལ་སྣང་ཙམ་དུ་འདུག ། དེ་ལ་སེམས་ཞེས་མིང་ཙམ་དུ་བཏགས་པ་འདི་ཡོད་པ་དངོས་པོར་གྲུབ་བམ། མེད་པ་དངོས་མེད་དུ་གྲུབ། དངོས་པོར་གྲུབ་ན་གཟུང་བ་དང་འཛིན་པ་གང་དུ་གྲུབ། གཟུང་བར་གྲུབ་ན་དབྱིབས་ཁ་དོག་ཅི་ལྟ་བུ། འཛིན་པའང་དེར་སྣང་བ་ཉིད་དུ་ཟད་ལ། དངོས་པོ་མེད་པ་ཞིག་ན་སྣ་ཚོགས་སུ་སྣང་བ་འདི་གང་གིས་བྱས་ཞེས་བརྟགས་པས།
ངོ་བོར་གྲུབ་པ་ཞིག་ཡོད་ན་དངོས་པོར་བཞག་ཏུ་རུང་སྟེ། རིག་པའི་བརྟགས་པས་དོན་ཅིའང་གྲུབ་པ་མེད་པས་སེམས་རྟག་ཆད་ཀྱི་མཐའ་ལས་འདས་པ་ཞིག་རྟོགས་དགོས་པ་ཡིན། རྟག་ཆད་གང་ཡིན་ན། ཀླུ་སྒྲུབ་ཀྱིས། ཡོད་པར་ལྟ་བ་རྟག་ལྟ་སྟེ། མེད་པར་ལྟ་བ་ཆད་ལྟ་ཡིན། ཞེས་གསུངས། རྟག་ཆད་མཐའ་ལས་འདས་ལུགས་ནི། སེམས་དེ་དབྱིབས་ཁ་དོག་གནས་ས་བརྟེན་ས་ངོ་བོ་ངོས་བཟུང་དང་བྲལ་བས་ན་རྟག་པའི་མཐར་མ་ལྷུང༌། དེའང་སྟོང་རྐྱང་མིན་པའི་རང་རིག་རང་གསལ་རིག་ཆ་དང་བཅས་པས་ན་ཆད་པའི་མཐར་མ་ལྷུང་སྟེ།
ཡོད་པ་དངོས་པོའི་ཕྱོགས་སུ་གཞག་ཏུ་མེད་ཅིང༌། རང་རིག་པའི་ཡེ་ཤེས་སྤྱོད་ཡུལ་དུ་གྱུར་པས་མེད་པ་དངོས་མེད་ཀྱི་ཕྱོགས་སུ་མ་སོང༌། དེས་ན་དངོས་པོ་དང་དངོས་པོ་མེད་པ་གཉིས་ཀ་དང་བྲལ་བས་རྟག་ཆད་ཀྱི་ལམ་དུ་མ་ལྷུང་བ་དབུ་མའི་ལམ་ཞེས་བྱ་སྟེ། གོང་འཕྲོས། དེ་ཕྱིར་ཡོད་དང་མེད་པ་ལ། ། མཁས་པས་གནས་པར་མི་བྱའོ། ། ཞེས་དང༌། གང་གིས་རྟེན་ཅིང་འབྲེལ་པ་འབྱུང༌། ། འགག་བ་མེད་པ་སྐྱེ་མེད་པ། ། ཆད་པ་མེད་པ་རྟག་མེད་པ། །
འོང་བ་མེད་པ་འགྲོ་མེད་པ། ། ཞེས་དང༌། ཡོད་དང་མེད་ཅེས་བྱ་བ་མཐའ་ཡིན་ཏེ། ། སྟོང་དང་མི་སྟོང་འདི་ཡང་མཐའ་ཡིན་ནོ། ། དེ་ལྟར་མཐའ་གཉིས་རྣམ་པར་སྤང་བྱས་ནས། ། མཁས་པས་དབུས་ལའང་གནས་པར་མི་བྱའོ། ། ཞེས་གསུངས་སོ། ། དེས་ན་ཡོད་པ་དང་མེད་པ་དང་མཉམ་པར་ལྟ་བ་ལ་སོགས་ཡིད་བྱེད་བློའི་འཛིན་སྟངས་ཐམས་ཅད་བྲལ་ནས་ཡིད་ལ་མི་བྱེད་པར་གཉུག་མ་གཤིས་ཀྱི་ཐོག་ཏུ་མཉམ་པར་འཇོག་པར་བྱའོ། ། གསུམ་པ་དུས་གསུམ་གྱི་སྒོ་ནས་དཔྱད་པ་ནི། དེའང་རང་སེམས་ཀྱི་ངོ་བོའམ་བཞུགས་ཚུལ་ནི།
རྟག་ཆད་སོགས་ཀྱི་མཐའ་ལས་འདས་པར་འདུག་གོ། ། དེ་ནི་སེམས་རིག་སྟོང་རྗེན་ལྷང་ངེ་བ་སྣ་ཚོགས་མ་འགགས་པར་འཆར་བ་འདི་ཉིད་ཀྱི་ངོ་བོ་འདས་པའི་སེམས་གར་སོང༌། མ་འོངས་པའི་སེམས་གང་ལས་བྱུང༌། ད་ལྟའི་སེམས་ཇི་ལྟར་འདུག་བརྟག ། འདས་པའི་སེམས་ནི་འགག་ཅིང་ཞིག ། མ་འོངས་པའི་སེམས་ནི་མ་སྐྱེས་ཤིང་མ་བྱུང༌། ད་ལྟའི་སེམས་ནི་ངོས་འཛིན་ཅིའང་མེད་ལ། དེ་བཞིན་དུ་བརྟགས་པས། ཆོས་ཐམས་ཅད་ཀྱི་ཚུལ་ཡང་དེ་འདྲ་ཞིག་སྟེ་ཐམས་ཅད་ཀྱང་བདེན་པ་མ་ཡིན་པ། རང་གི་བློས་བརྟགས་པ་ཙམ་དུ་ཟད་པས།
སྐྱེ་བ་དང་འགག་པ་དང་གནས་པ་ཅིའང་གྲུབ་པ་མ་ཡིན་པ། ནམ་མཁའ་ལྟར་དུས་ཀུན་འགྱུར་བ་མེད་པར་ཉམས་སུ་མྱོང་དགོས་ཏེ། དེ་ལྟར་ཡང༌། ཇོ་བོ་རྗེས། དེའང་དེ་ལྟར་འདས་པའི་སེམས་ནི་འགག་ཅིང་ཞིག ། མ་འོངས་པའི་སེམས་ནི་མ་སྐྱེས་ཤིང་མ་བྱུང༌། ད་ལྟར་གྱི་སེམས་ནི་ཤིན་ཏུ་བརྟག་པར་དཀའ་སྟེ། ཁ་དོག་དབྱིབས་དང་བྲལ་བའི་ནམ་མཁའ་དང་འདྲ་བར་མ་གྲུབ་པའོ། ། ཞེས་གསུངས་སོ། ། ཡང་ཀུན་གཞི་སེམས་ཀྱི་ངོ་བོ་འདི་དང་པོ་བྱུང་ས་འདུག་གམ་མི་འདུག །
བར་དུ་གནས་ས་འདུག་གམ་མི་འདུག ། ཐ་མར་འགྲོ་ས་འདུག་གམ་མི་འདུག་སོགས་ལེགས་པར་བརྟག ། དེར་བྱུང་གནས་འགྲོ་གསུམ་ཡོད་པ་འདྲ་ཞིག་བྱུང་ན། དེར་ཡང་དང་པོར་གང་ནས་བྱུང༌། བར་དུ་གང་དུ་གནས། ཐ་མར་གང་དུ་འགྲོ་བ་དེ་དག་ལེགས་པར་བརྟག ། དེ་ནས་དང་པོ་བྱུང་ས་དང༌། བར་དུ་གནས་ས་དང་ཐ་མར་འགྲོ་ས་མི་འདུག་པར་རིག་ན་དེར་ཡང་མི་འདུག་ལུགས་ལེགས་པར་བརྟག་ལ་དེར་ཐག་ཆོད་པར་བྱས་པས་ན། དུས་གློ་བུར་དུ་མ་བྱུང་བས་དུས་ཐམས་ཅད་པ། སྐྱེ་འགག་གནས་གསུམ་དང་བྲལ་བས་རྒྱུན་ཆད་མེད་པ།
རྟོགས་མ་རྟོགས་ཐམས་ཅད་ལ་བཟང་ངན་མེད་པ། གནས་པས་འཕེལ་འགྲིབ་མེད་པ། ངོ་ཤེས་མ་ཤེས་མེད་པས་ཀུན་ལ་ཐོབ་ཤོར་མེད་པ། དུས་ཀུན་ཏུ་འགྱུར་བ་མེད་པས་གང་བྲི་མེད་པ་སོགས་སྐྱེ་མེད་ཀྱི་དོན་གཞི་རུ་ཆོད་པའི་ཉམས་མྱོང་རྡོ་རུས་ཐུག་པར་དཔྱད་དོ། ། དེ་ལྟར་རྣམས་ཀྱིས་དཔྱད་པས་སེམས་ཉིད་གདོད་མ་ནས་སྤྲོས་པའི་མཐའ་ཐམས་ཅད་དང་བྲལ་བའི་མཚང་རིག་པ་ལ་སེམས་མཐོང་བའི་ཐ་སྙད་བཏགས་པ་ཙམ་ལས་ངོས་བཟུང་ཅན་གྱི་མཐོང་རྒྱུ་མཐོང་མཁན་གྱི་དངོས་པོ་སྐྲ་རྩེ་ཙམ་ཡང་མི་དམིགས་ཤིང་མ་མཐོང་བ། དོན་ལ་སྨྲ་བསམ་གྱི་ཡུལ་ལས་འདས་པ། དུས་ཐམས་ཅད་པར་འགྱུར་བ་མེད་པའི་རང་བཞིན་ཅན་ཞིག་ཡིན་ཏེ། བརྟག་གཉིས་ལས། རང་གི་རིག་པའི་ཡེ་ཤེས་འདི། ། ངག་གི་ལམ་འདས་ཡིད་ཀྱི་སྤྱོད་ཡུལ་མིན།
ཞེས་དང༌། ཡུམ་ལས། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། ། མ་སྐྱེས་མི་འགག་ནམ་མཁའི་ངོ་བོ་ཉིད། ། སོ་སོ་རང་རིག་ཡེ་ཤེས་སྤྱོད་ཡུལ་བ། ། དུས་གསུམ་རྒྱལ་བའི་ཡུམ་ལ་ཕྱག་འཚལ་ལོ། ། ཞེས་དང༌། མདོ་སྡུད་པ་ལས། ནམ་མཁའ་མཐོང་ཞེས་སེམས་ཅན་ཚིག་ཏུ་རབ་བརྗོད་པ། ། ནམ་མཁའ་ཇི་ལྟར་མཐོང་ཞེས་དོན་འདི་བརྟག་པར་གྱིས། །
དེ་བཞིན་ཆོས་མཐོང་པ་ཡང་དེ་བཞིན་གཤེགས་པས་བསྟན། ། མཐོང་བ་དཔེ་གཞན་གྱིས་ནི་བསྙད་པར་ནུས་མ་ཡིན། ། ཞེས་དང༌། སྡོམ་འབྱུང་ལས། སེམས་བྱུང་སེམས་སུ་བརྟེན་གྱུར་ན། ། འགྲོ་ལ་རང་བཞིན་ཚུལ་དེ་ནི། ། མཁའ་མཚུངས་ནམ་མཁའ་ཡང་དག་གནས། ། ཤེལ་ལམ་ནོར་བུ་གསལ་བ་བཞིན། ། ཐོག་མ་ཐ་མ་མེད་པའི་གཟུགས། ། སྤྲོས་བྲལ་དབང་པོའི་སྤྱོད་ཡུལ་མིན། །
འགྱུར་བ་མེད་ཅིང་སྣང་བ་མེད། ། ཐམས་ཅད་སྟོང་པ་ཉོན་མོངས་མེད། ། ཞེས་གསུངས། དེ་ལྟར་སེམས་རང་ངོ་ཤེས་ཤིང་རང་གསལ་འཛིན་པ་མེད་པ་དེ་ལ་རྒྱ་བོད་ཀྱི་མཁས་ཤིང་གྲུབ་པ་ཕལ་ཆེར་གྱིས་རང་བཞིན་རྣམ་དག་གམ་རང་བཞིན་ཡོངས་ཤེས་ཞེས་མིང་དུ་བཏགས་ཏེ། མངའ་བདག་མཻ་ཏྲི་པས། གཞི་ཡི་རང་བཞིན་ཡོངས་སུ་ཤེས། ། གཉུག་མ་མཚོན་དུ་མེད་པ་འདི། ། རྒྱལ་བ་རྣམས་ཀྱི་གཤེགས་ཤུལ་ཡིན། ། རང་གི་སེམས་ལ་རྟག་ཏུ་གནས། ། ཞེས་དང༌།
ཏོག་རྩེ་ཞབས་ཀྱིས། གཉུག་མ་རང་བཞིན་ཤེས་པ་འདི། ། གྲུབ་ཆེན་ཕོ་མོ་ཐམས་ཅད་ཀྱིས། ། རང་བཞིན་ཡོངས་ཤེས་མིང་དུ་བཏགས། ། བདག་ཀྱང་ཉམས་ལེན་འདི་རང་ཡིན། ། ཞེས་དང༌། རྗེ་ལྷ་རྩེ་བས། རང་བཞིན་ཡོངས་སུ་ཤེས་ན་སྒོམ་དང་འབྲལ་བ་མེད། ། གསུངས་ཏེ། དེ་བཞིན་མཐོང་ནས་བཅོས་མའི་ལྷན་པོ་གདབ་རྒྱུ་ཅིའང་མེད།
རང་རིག་རང་བཞིན་ཡོངས་ཤེས་ཀྱིས་ངོ་བོ་མ་ཡེངས་མི་བསྒོམ་གུ་ཡངས་བདེ་བའི་ཀློད་དུ་གློད་ཅིང་སྐྱོང་བ་གལ་ཆེའོ། ། བཞི་པ་ཕྱི་སྣང་བ་ཡུལ་གྱི་ཚོགས་ལ་དཔྱད་པར་བྱ་བ་ནི། རྗེ་དྭགས་པོས། སེམས་ཀྱི་འཆར་སྒོ་གཟུང་འཛིན་གྱི་རྟོག་པ་སྣང་སེམས་ལ་ཅི་ཤར་ཐམས་ཅད་སྣང་བའི་ཁོངས་སུ་བསྡུས་ནས་གསུངས་ཀྱང༌། རེ་ཞིག་རྟོགས་བདེ་བའི་ཕྱིར་སྐབས་འདིར་གཟུང་བའི་ཡུལ་གཟུགས་སོགས་ཚོགས་དྲུག་གི་སྣང་བ་ལ་སྣང་བའི་ཐ་སྙད་བྱས་ནས་དེ་དག་ལ་བརྟག་དཔྱད་བྱས་པ་ཡིན་ལ། དེའང་ལས་དང་བག་ཆགས་ཀྱིས་བསྡུས་པའི་མིག་སོགས་དབང་པོ་ལྔ་དང༌། གཟུགས་སོགས་ཡུལ་ལྔ་དང་འཕྲད་པའི་སྣང་བ་འཆར་ཚུལ། ཐ་མལ་པ་ལ་མངོན་སུམ་དུ་གྲགས་པ་རྣམས་ལ་རེ་ཞིག་དབྱིབས་དང་ཁ་དོག་ལ་སོགས་པ་སོ་སོའི་རང་མཚན་པ་ལྟར། དབང་ཤེས་ཀྱི་ངོར་སྤྱི་མཐུན་གྱི་སྣང་བ་འཆར་བ་མི་ལྡོག་ཅིང༌། དེ་ལྟར་ཕྱི་རོལ་གྱི་ཡུལ་གཟུགས་སོགས་སུ་སྣང་བ་དེ་དག་ཀྱང་རྡུལ་ཕྲན་དང་ཕྱོགས་ཆ་དངོས་སུ་བསིལ་ནས་རང་བཞིན་མེད་པར་བརྟགས་ཤིང་དཔྱད་པའང་མི་བྱེད་དེ།
འཛིན་པའི་སེམས་གཏན་ལ་ཕབ་ནས་གཟུང་བྱའི་ཡུལ་སྒྲོག་རང་གྲོལ་དུ་འགྲོ་བར་བཞེད་པས། དེ་ལྟར་ན་འདིར་བརྟག་བྱའང་སྣང་མཁན་གྱི་ཤེས་པ་དེ་ཉིད་གཙོ་བོར་བཏགས་པ་ཡིན་ནོ། ། དེ་ལ་དཔྱད་པའི་ཚུལ་རྣམ་པ་བརྒྱད་ལས། ། དང་པོ་སྣང་ཡུལ་གྱི་གནས་ལུགས་ལ་བརྟག་པ་ནི། བླ་མ་ལ་མོས་གུས་གདུང་ཤུགས་དང་བཅས་སྣང་བ་གཏན་ལ་ཕེབས་པའི་གསོལ་འདེབས་ཁ་བསྒྱུར་དང་བཅས་ཀུན་གྱི་སྔོན་དུ་འགྲོ་བ་ནས། སེམས་མ་ཡེངས་པ་གསལ་སྟོང་གི་ངང་ནས་གཟུགས་སྣང་གང་ཡང་རུང་བ་ཞིག་གསལ་ལམ་གྱིས་འཆར་དུ་བཅུག ། དེ་ཤར་བ་ན་ཇི་ལྟར་སྣང་བའི་གཟུགས་དེ་སེམས་ཉིད་གཤིས་ཀྱི་རང་མདངས་ལས་ཤར་རམ། གཞན་ལོགས་སུ་གྲུབ་པ་ཞིག་ཡིན་ནམ་བརྟག ། དེ་བཞིན་དངོས་པོ་དང་དབྱིབས་ཁ་དོག་གནས་ས་དང་བརྟེན་ས་ཅི་འདྲ་འདུག་བརྟག ། སེམས་ལས་གཞན་པའི་སྣང་བ་ཡོད་པར་གོ་ན་སྣང་རིག་གི་ཐོག་ནས་དབྱེ་བ་གང་འདྲ་འདུག་བརྟག །
དངོས་པོ་དབྱིབས་སོགས་ཡོད་འདྲ་ན་སྣང་ཆ་མ་འགགས་ཙམ་དུ་ཤར་བ་དེ་ལས་དོན་དུ་གྲུབ་པ་ཇི་ལྟར་འདུག་བརྟག ། གཟུགས་ཀྱིས་མཚོན་ནས་སྣོད་བཅུད་ཀྱི་དངོས་པོའི་བྱེ་བྲག་དང༌། སྒྲ་དང་དྲི་ལ་སོགས་པ་འཆར་དུ་བཅུག་ལ། དེ་ལྟ་མཁན་ལ་རྟོག་ཅིང་དཔྱད་དོ། དེ་ལྟར་བརྟགས་པའི་ཚེ་སྣང་བའི་འཆར་སྒོ་དེ་ཉིད་འགག་པས་མི་གསལ་བའམ་སེམས་གསལ་སྟོང་གི་ངང་དུ་ཞི་ནས་ཡིད་ཀྱི་འཆར་སྒོ་དང་འཛིན་རྟོག་ཞི་ནས་མཉམ་གཞག་ཏུ་སོང་བ་ཡིན་རུང༌། དེས་སྣང་བ་དང་སྣང་མཁན་ཉིད་ལ་འཕྲིག་མི་ཚུད་པས། སླར་སྣང་བ་ཅི་རིགས་སྣང་དུ་བཅུག་པའི་སྣང་ཐོག་དེ་ཉིད་དུ་སྣང་མཁན་བརྟག་དཔྱད་བྱེད་དགོས་ལ། མདོར་ན་ཇི་ལྟར་སྣང་བའི་སྣང་ཆ་མ་འགགས་པར་སྣང་བཞིན་དུ་སེམས་དང་སྣང་བ་དབྱེར་མེད་པའི་དབྱིབས་ཁ་དོག་སོགས་ལས་འདས་པའི་སྟོང་པར་ཤར་བས་ཞེན་འཛིན་མེད་པའི་སྣང་བ་བཀྲག་མེད་ལྟ་བུར་མྱོང་ན་འདིའི་སྐབས་ཀྱི་མྱོང་བ་ཅུང་ཟད་སྐྱེས་པ་ཡིན་པས། དེ་ནས་སྣང་བ་ཕྲ་རགས་གང་ཤར་ཐམས་ཅད་སྣང་ལ་རང་བཞིན་མེད་པ་སྣང་སྟོང་དུ་བསྐྱང་བར་བྱའོ། ། གཉིས་པ་སྣང་བ་དེ་རྣམས་ཕྱི་ནང་གཉིས་སུ་ཡོད་དེ་དེ་ལ་དཔྱད་པ་ནི།
ཡང་གཟུགས་སྣང་འཆར་དུ་བཅུག་ལ་སེམས་དང་སྣང་བའི་གཟུགས་དེ་གཉིས་ཕན་ཚུན་ནམ་ཕྱི་ནང་ངམ་སྟེང་འོག་སོགས་སུ་འདུག་གམ་བརྟག ། དེ་ལྟར་འདུག་ན་རང་རྐྱ་ཐུབ་པའམ། ངོ་བོ་གཉིས་སོ་སོར་གྲུབ་པ་འདུག་གམ་བརྟག ། གལ་ཏེ་གཟུགས་སྣང་དང་སེམས་གཅིག་ན། སེམས་གཟུགས་སྣང་དུ་སོང་ནས་གཅིག་གམ། གཟུགས་སྣང་སེམས་སུ་སོང་ནས་གཅིག་གམ་བརྟག ། དེ་བཞིན་སྣོད་བཅུད་ཀྱི་དངོས་པོ་སྒྲ་སོགས་ལ་བརྟགས་པས་སྣང་བ་དང་སེམས་ཡེ་གདོད་མ་ནས་ལྷན་ཅིག་ཏུ་ཉི་མ་དང་ཉི་མའི་འོད་བཞིན་དུ་གོ་ན་དེ་ཀས་ཆོག ། གསུམ་པ་སྣང་བའི་ཡུལ་གྱི་ངོས་བཟུང་ལ་བརྟག་པ་ནི། ཡང་གཟུགས་སྣང་འཆར་དུ་བཅུག་ལ། གཟུགས་སྣང་དེ་སྟོང་པར་ངོས་གཟུང་རྒྱུ་ཞིག་འདུག་གམ་སྣང་བར་ངོས་གཟུང་རྒྱུ་ཞིག་འདུག་གམ།
གསལ་བར་ངོས་གཟུང་ཅན་དུ་འདུག་གམ་བརྟག ། དེ་བཞིན་སྣོད་བཅུད་སྒྲ་སོགས་ལ་དཔྱད་པས་ངོས་གཟུང་རྒྱུ་ཅིའང་མེད་པ་ཞིག་ཏུ་ཐག་ཆོད་ན་དེ་གར་བཞག་གོ། ། བཞི་པ་སྣང་ཡུལ་གྱི་ངོ་བོ་ལ་དཔྱད་པ་ནི། ཡང་གཟུགས་སྣང་འཆར་དུ་བཅུག་པ་དེའི་ངོ་བོ་བདེན་པར་གྲུབ་པར་འདུག་གམ་བརྟག ། འཁྲུལ་ངོར་སྣ་ཚོགས་ཅིར་ཡང་འཆར་ཕྱིར་རྫུན་པར་འདུག་གམ་བརྟག ། དེ་བཞིན་གཞན་རྣམས་ལའང་བརྟགས་པས། ཡང་དག་པའི་དོན་ཅིར་ཡང་མ་གྲུབ་པ། རྒྱུ་རྐྱེན་རྟེན་འབྲེལ་ཙམ་ལས་བྱུང་ཕྱིར་ཤིན་ཏུ་མེད་པའང་མ་ཡིན་ཏེ། དཔེར་ན་ཆུ་ནང་གི་ཟླ་བ་ལྟ་བུར་ཉམས་སུ་མྱོང་བ་དེ་ཀར་བཞག་གོ། ། ལྔ་པ་ཤར་ཚུལ་ལ་བརྟག་པ་ནི།
ཡང་གཟུགས་སྣང་འཆར་བཅུག་པ་དེ་ཕ་རོལ་རྐྱེན་གྱིས་ཤར་རམ། མཐོང་བྱེད་ཀྱི་སྒོ་ལ་ཤར་རམ། ཡིད་ཀྱི་རྣམ་པར་ཤེས་པ་ལས་འཆར་རམ་སོགས་ལེགས་པར་བརྟགས་པ་དེ་བཞིན་གཞན་རྣམས་ལའང་བརྟགས་པས། རྐྱེན་སྒོ་གཉིས་སོགས་ཀྱི་ཡུལ་དུ་ཤར་ཡང་ཡིད་ཀྱིས་མ་མཐོང་ན་གོ་ཡུལ་མི་ཤར་བས་ཡུལ་རྐྱེན་དང་སྒོ་ལ་རྟེན་ཅིང་འབྲེལ་བར་འབྱུང་བར་རྟོགས་ཤིང་ཤར་ཐོག་ནས་ཤེས་པ་དང༌། ཤེས་ཐོག་ནས་འཆར་བ་རྟོགས་ནས་ཉམས་སུ་མྱོང་ན་དེས་ཆོག། ། དྲུག་པ་འཛིན་པའི་ཡུལ་ལ་དཔྱད་པ་ནི། ཡང་གཟུགས་སྣང་འཆར་བཅུག་ལ། མཐོང་ཆོས་སུ་སྣང་བ་ལྟར་དངོས་པོ་རང་མཚན་པར་འཛིན་མཁན་ལ་བརྟག ། གནས་ལུགས་དོན་ལ་སེམས་ནས་སྟོང་པར་འཛིན་མཁན་ལ་བརྟག ། དེ་བཞིན་ཡིན་མིན་བདེན་རྫུན་དུ་འཛིན་མཁན་ལ་བརྟག །
གཞན་སྣོད་བཅུད་སྣ་ཚོགས་རྣམས་ལའང་ལེགས་པར་དཔྱད་པས་བློས་མཚན་འཛིན་གྱི་དྲི་མ་མེད་པར་རང་སར་གྲོལ་བའི་གཤིས་སྐྱེ་མེད་ལས་མདངས་འགགས་མེད་འཆར་བར་གོ་ན་དེས་ཆོག་གོ། ། བདུན་པ་སྟོང་མི་སྟོང་ལ་དཔྱད་པ་ནི། ཡང་གཟུགས་སྣང་འཆར་བཅུག་པ་དེ་དངོས་པོ་གདོས་བཅས་སུ་འདུག་གམ་མེད་པས་དངོས་མེད་སྟོང་པར་འདུག་གམ་བརྟག ། དངོས་སྣང་ཅན་དུ་འདུག་ན་མཐོང་བྱེད་མིག་གི་རྣམ་པར་ཤེས་པ་ཡུལ་རྣམ་དྲུག་གི་འཁྲུལ་སྣང་ལྟ་བུ་མ་ཡིན་རྟག་བརྟན་དུ་འདུག་གམ་མི་འདུག་བརྟག ། སྟོང་པར་འདུག་ན་སྟོང་པ་ཡེ་མེད་དུ་འདུག་གམ་བརྟག ། གཞན་སྣོད་བཅུད་བྱེ་བྲག་སྒྲ་སོགས་ལའང་དཔྱད་པས། མ་བརྟགས་ངོས་ནི་ཅིར་ཡང་སྣང་ལ། ལེགས་པར་བརྟགས་ཚེ་བདེན་མེད་སྒྱུ་མ་ལྟ་བུ་སྣང་བ་ཟུང་འཇུག་ཏུ་རྟོགས་ན་དེ་ཀས་ཆོག་གོ། ། བརྒྱད་པ་འགགས་པའི་རྫས་ལ་བརྟག་པ་ནི། ཡང་གཟུགས་སྣང་འཆར་བཅུག་ལ་དེ་ཐ་མར་མི་མཐོང་པས་མི་སྣང་བ་ལྟར་འགགས་པའི་ཚེ།
སྣང་བའི་དངོས་པོ་འཁྲུལ་རྟེན་མེད་པའམ་ཡལ་བ་ལྟར་གྱུར་ནས་འགགས་སམ། མཐོང་བྱེད་ཀྱི་སྒོ་ལྔ་གང་རུང་དེའི་ཚོར་བ་འགགས་སམ། མཐོང་བྱེད་ཀྱི་རྣམ་པར་ཤེས་པ་དེ་ཡེངས་ཐབས་སུ་སོང་ནས་ཡིད་སྔ་མ་རང་འགགས་སུ་སོང་ནས་ཕྱི་མ་གཞན་འཆར་བའམ། མཐོང་མེད་ཀྱི་བག་ལ་ཉལ་དུ་སོང་ངམ་མ་སོང་དཔྱད། དེའི་རིགས་སྦྱར་ནས་སྣོད་བཅུད་སྒྲ་སོགས་ཀུན་ལ་དཔྱད་པས་འཆར་སྒོ་མི་འགག ། འཆར་སྒོ་མི་འགག་ཅིང་འཇིག་པའམ་འགག་པ་མེད་པར་ཉམས་སུ་མྱོང་ན་དེས་ཆོག་པའོ། ། དེ་ལྟར་རྣམས་ཀྱིས་བརྟགས་ཤིང་དཔྱད་པས་སྣང་བ་དང་སེམས་ཉིད་ཐ་དད་པའི་གཉིས་འཛིན་ཞིག་ནས་སྣང་བ་སྣ་ཚོགས་པ་རྣམས་ཅིར་སྣང་ཡང་ངོ་བོ་ལ་ངོས་གཟུང་རྒྱུ་མེད་པ། སྣང་སྟོང་ངམ་སྟོང་སྣང་ལྟ་བུར་ཉམས་སུ་མྱངས་ནས་སེམས་ཉིད་དང་དབྱེར་མེད་པ་སྒྱུ་མའི་དཔེའམ་ཁྱད་པར་རྨི་ལམ་གྱི་སེམས་དང་རྨི་ལམ་གྱི་སྣང་བ་ལྟར་ཤེས་དགོས་ཏེ། དཔེར་ན་རྨི་ལམ་ན་ཕྱི་རོལ་གྱི་སྣང་བ་སྣ་ཚོགས་ཅི་ཤར་ཡང་རྨི་ལམ་གྱི་ཤེས་པ་ཉིད་ལས་མ་འདས་ཤིང༌། རྨི་ལམ་གྱི་སྣང་བ་དང་རྨི་ལམ་གྱི་ཤེས་པ་དབྱེར་མེད་དེ།
དེ་བཞིན་དུ་ཕྱི་རོལ་གྱི་སྣང་བ་སྣ་ཚོགས་པ་སྣང་ཡང་སྣང་ཙམ་ཉིད་ནས་སེམས་ཉིད་འགག་པ་མེད་པའི་འཆར་སྒོ་ཙམ་ལས་མ་འདས་ཤིང༌། སྣ་ཚོགས་པར་སྣང་བའི་སྣང་བ་དང་རང་གི་སེམས་དབྱེར་མེད་དུ་ཤེས་པར་བྱ་སྟེ། དེ་སྐད་དུའང་མདོ་ལས། ཁམས་གསུམ་པོ་ནི་སེམས་ཙམ་སྟེ། ། སེམས་སུ་ཤེས་ན་སྣང་བ་མེད། ། ཅེས་དང༌། རྗེ་རྒོད་ཚང་པས། སྣང་བ་འདི་ཐམས་ཅད་རང་གི་སེམས་ཡིན། སྣང་ཡང་རང་བཞིན་མེད། ཅེས་དང༌།
གྲུབ་ཐོབ་ཨོ་རྒྱན་པས། སེམས་དང་སྣང་བ་གཉིས་པོ་མེ་དང་ཚ་བ་གཅིག་པ་བཞིན་དུ་གནས་པ་ཡིན་མོད། ཅེས་གསུངས། དངོས་པོ་འདི་རྫུན་པར་སྣང་བའི་རྒྱུ་མཚན་ནི། རང་རེ་ཐོག་མ་མེད་པ་ནས་འཁྲུལ་བའི་བག་ཆགས་དང་ལས་ཀྱི་དབང་གིས་སོ་སོའི་སེམས་དཀྲུགས་པས་སྣང་བ་སྣ་ཚོགས་པ་རྨི་ལམ་ལྟ་བུར་འབྱུང་ཞིང༌། དེའང་སོ་སོའི་སྣང་བ་ཐ་དད་ལས་གཅིག་ཏུ་འདི་ཡིན་ཞེས་བྱར་ངོས་བཟུང་མེད་དེ། དཔེར་ན་མིས་ས་རྡོར་བཟུང་བ་ལ་ལྷ་འདྲེ་རྣམས་ཀྱིས་ཁང་བཟང་མཐོང་བ་དང༌། གཞི་ཆུ་གཅིག་ཉིད་ལ་ལྷས་བདུད་རྩི་དང༌། ཡི་དྭགས་ཀྱིས་རྣག་ཁྲག་མིས་ཇ་ཆང་དུ་མཐོང་བ་བཞིན་གང་དུའང་བདེན་པར་མི་རུང་བ་དང༌། དེ་བཞིན་དུ་ནང་དུ་ཞེ་སྡང་མེ་ལྟར་དུ་འབར་བ་ཡོད་ན།
ཕྱི་རོལ་ཏུ་སྣང་བ་ཐམས་ཅད་དགྲར་སྣང་དུ་འཆར་བ་ཡིན། ནང་དུ་བྱམས་སྙིང་རྗེ་བྱང་ཆུབ་ཀྱི་སེམས་འབྱོངས་ན་ཕྱི་རོལ་གྱི་སེམས་ཅན་ཐམས་ཅད་ཕ་མར་མཐོང་བ་ཡིན། ནང་དུ་བསྐྱེད་རིམ་ལ་བརྟན་པ་ཐོབ་ན་སྣང་བ་ཐམས་ཅད་ལྷ་དང་ལྷ་མོར་འཆར་བ་ཡིན། ནང་དུ་ཕྱག་རྒྱ་ཆེན་པོའི་རྟོགས་པ་མཉམ་རྗེས་མེད་པར་འབྱོངས་ན་ཕྱི་རོལ་གྱི་སྣང་བ་ཐམས་ཅད་ཆོས་སྐུ་བདེ་བ་ཆེན་པོའི་རོལ་པར་འཆར་བ་ཡིན་ཏེ། དུས་གསུམ་མཁྱེན་པས། ཞེ་སྡང་ལྡན་པའི་སྒོམ་ཆེན་ལ། ། སྣང་བ་ཐམས་ཅད་དགྲ་རུ་མཐོང༌། ། བྱམས་པ་སྒོམ་པའི་སྒོམ་ཆེན་ལ། ། དགྲ་གཉེན་མེད་པར་ཕ་མར་མཐོང༌། ། བསྐྱེད་རིམ་བརྟན་པའི་སྒོམ་ཆེན་ལ། །
སྣོད་བཅུད་ཐམས་ཅད་ལྷ་རུ་མཐོང༌། ། འོད་གསལ་སྒོམ་པའི་སྒོམ་ཆེན་ལ། ། ཕྱི་ནང་མེད་པར་ཆོས་སྐུར་རྟོགས། ། ཕྱི་རོལ་དེ་བཞིན་ནང་དེ་བཞིན། ། ནང་གི་བྱེད་པ་ཕྱི་རུ་ཤར། ། ཞེས་གསུངས་སོ། ། དེ་ལྟར་ན་སྣང་བ་སྣ་ཚོགས་ཕྱིར་མ་ཆད། སེམས་ཉིད་ནང་དུ་མ་ལུས་པར་སྣང་སེམས་གཉིས་མེད་དུ་ཐག་བཅད་ནས། བསྟོད་སྨད་བདེ་སྡུག་ཆགས་སྡང་ལ་སོགས་པ་རྨི་ལམ་བསླུ་བྲིད་དུ་ཤེས་པས་གང་དགར་བོར། སངས་རྒྱས་ལའང་འདོད་པ་མེད་པའི་མཉམ་ཉིད་དེ་ཀ་ཆེད་དུ་མི་བསྒོམ།
ཅིར་སྣང་གང་ཤར་གྱི་ངོ་བོ་མ་བཅོས་རང་འགྲོས་སུ་སྐྱོང་དགོས་པའོ། ། འོན་ཀྱང་སྤྱི་མཐུན་གྱི་ལས་དང་བག་ཆགས་མ་དག་པ་དེ་སྲིད་དུ། དེས་བསྡུས་པའི་ཡུལ་དང༌། དབང་པོ་དང་ཤེས་པ་གསུམ་གྱི་རྟེན་འབྱུང་ཤེས་པ་ཙམ་ལས་སྤྱི་མཐུན་གྱི་སྣང་བ་འཆར་ཚུལ་མི་ལྡོག་པ་སྣང་སེམས་ཀྱི་སྒྲོ་འདོགས་དཔྱིས་ཕྱིན་པར་ཆོད་དེ་སྣང་ཐོག་ཏུ་རེ་དོགས་དང་བྲལ་ཞིང་སྣང་སེམས་འདྲེས་པ་རོ་གཅིག་ཆེན་པོའི་སྐབས་སུ་འབྱུང་བར་བཤད་པས་འདིར་སྐབས་ཐོབ་ཙམ་དུ་བཤད་པའོ།། །། གཉིས་པ་ཁྱད་པར་བྱེ་བྲག་ཏུ་དཔྱད་པ་བཤད་པར་བྱ་བ་ལ། རྩ་བ་བདག་འཛིན་ལ་དཔྱད་པ། རྟོག་པ་རགས་པ་དུག་ལྔའི་སྐྱེ་ཡུལ་གནས་ལུགས་ལ་དཔྱད་པ། རྐྱེན་སྣང་སྐྱིད་སྡུག་བཟང་ངན་གྱི་མཁན་པོ་ལ་དཔྱད་པ་སྤྱིར་གསུམ་ལས། དང་པོ་བདག་འཛིན་ལ་ཕྱི་ནང་གི་བདག་འཛིན་རྣམ་པ་གཉིས་ཏེ། དང་པོ་གང་ཟག་གི་བདག་འཛིན་ལ་དཔྱད་པ་ནི།
གཟུགས་ཀྱི་ཕུང་པོ་དང༌། ཚོར་བའི་ཕུང་པོ་དང༌། འདུ་ཤེས་ཀྱི་ཕུང་པོ་དང༌། འདུ་བྱེད་ཀྱི་ཕུང་པོ་དང༌། རྣམ་པར་ཤེས་པའི་ཕུང་པོ་སྟེ། ཕུང་པོ་ལྔ་པོ་དེ་དག་ལ་དངོས་པོ་ཅན་ཞིག་གམ། དངོས་མེད་ཞིག་གམ། དེ་ལ་བདག་ཏུ་འཛིན་ཞེན་རྒྱུའི་བདེན་པར་གྲུབ་པ་ཇི་ལྟ་བུ་ཞིག་འདུག་སོགས་ལེགས་པར་བརྟག ། བདེན་པར་ལྟ་བ་འདུག་ན་གང་ཟག་གི་བདག་འཛིན་ཡིན་པས་སླར་ཡང་འབད་པས་བརྟག ། དེ་དག་རིལ་པོར་སྟོང་པ་ཉིད་ཀྱི་ངོ་བོར་རྟོགས་ན་དེ་ལ་གང་ཟག་གི་བདག་མེད་ཅེས་བྱ་སྟེ་དེས་ཆོག །
གཉིས་པ་ཆོས་ཀྱི་བདག་འཛིན་ལ་དཔྱད་པ་ནི། དབང་པོ་སྒོ་ལྔ་ཕྱི་གཟུང་བའི་ཡུལ་ནང་འཛིན་པའི་སེམས་འཆར་མཁན་རྣམ་པར་ཤེས་པ་དང་བརྒྱད་ལ་རང་བཞིན་དུ་གྲུབ་པ་ཞིག་གམ། མ་གྲུབ་པ་ཞིག་གམ། དེ་ལ་བདག་གིར་བྱེད་པའི་སོ་སོར་གཟུང་བ་དང་འཛིན་པས་འཆིང་བའི་རྒྱུ་རྐྱེན་ཅི་འདུག་སོགས་ལེགས་པར་བརྟག ། འཛིན་ཞེན་འདུག་ན་ཆོས་ཀྱི་བདག་འཛིན་ཡིན་པས་སླར་ཡང་ཡང་བརྟག ། སྟོང་ཉིད་དག་པར་རྟོགས་ན་དེ་ལ་ཆོས་ཀྱི་བདག་མེད་ཟེར་དེས་ཆོག། ། གཉིས་པ་རྟོག་པ་རགས་པ་དུག་ལྔའི་སྐྱེ་ཡུལ་གནས་ལུགས་ལ་དཔྱད་པར་བྱ་བ་ལ་ལྔ་ལས། དང་པོ་མ་རིག་པ་གཏི་མུག་ལ་དཔྱད་པ་ནི། ཕྱིའི་ལས་རྒྱུ་འབྲས་ལ་སྤང་བླང་མི་ཤེས་པ། ནང་གི་རིག་པའི་གནས་ལུགས་འཆར་ཚུལ་མཚན་ཉིད་ལ་རྨོངས་པ་དང༌།
འཕྲལ་གཉིད་བྲོ་བ་དང་བྱིང་རྨུགས་སོགས་བློ་མི་གསལ་བའམ་དེ་དག་ཅི་རིགས་འཆར་དུ་བཅུག་ནས་གང་ཤར་གྱི་རང་ངོ་སོ་མ་དེ་ལ་དཔྱད་པར་བྱ་བ་ལས། ཐོག་མར་མ་རིག་རྨོངས་པ་དེ་སྐྱེ་བའི་ཡུལ་གང་ནས་བྱུང༌། རྒྱུ་ཅི་ལས་སྐྱེས། རྐྱེན་ཅིས་བསྐྱེད་བརྟགས་པས། སེམས་ལས་སྐྱེས་སྙམ་ན། མ་ལས་བུ་སྐྱེས་པ་ལྟར་ངོ་བོ་གཉིས་སོ་སོར་གྲུབ་པར་འདུག་གམ། ཆུ་དང་ཆུའི་རླབས་ལྟ་བུ་རྩལ་ལས་ཤར་རམ་སོགས་ལེགས་པར་བརྟག ། བར་དུ་ཚུལ་ཇི་ལྟར་གནས། ལུས་ཀྱི་སྟོད་སྨད་ཕྱི་ནང་གང་དུ་གནས་ནས་འདུག ། དབྱིབས་དང་ཁ་དོག་དངོས་པོ་ཇི་ལྟར་འདུག་སོགས་བརྟགས་པས།
གཏི་མུག་གི་རྣམ་པར་སྣང་སྙམ་ན། སེམས་ཁོ་རང་གི་རྣམ་འགྱུར་མ་ཡིན་པའི་ནད་ཀྱིས་བཏབ་པ་དང་གདོན་གྱིས་བསྐྱེད་པ་ལྟར་དུ་འདུག་གམ། སེམས་སྟོང་པ་ལ་ཕན་གནོད་བྱེད་ཐུབ་པར་སྣང་ངམ། སེམས་ཉིད་དང་ངོ་བོ་ཐ་དད་དུ་འདུག་གམ། གཅིག་ཏུ་འདུག་སོགས་ལེགས་པར་བརྟག ། མཐར་ཇི་ལྟར་སངས། འགགས་ན་རྐྱེན་ཅིས་འགགས། སངས་ན་རྐྱེན་གང་གིས་སངས་བརྟགས་པས། དངོས་མེད་དུ་སོང་སྙམ་ན་རང་ཤུགས་ལ་ཟད་པ་ལྟ་བུས་མེད་ནས་སོང་ངམ། སེམས་ཁོ་རང་ལ་ཕར་ཐིམ་པ་ཞིག་གམ་སོགས་ལེགས་པར་བརྟག་གོ །
གཉིས་པ་ཞེན་འཛིན་འདོད་ཆགས་ལ་དཔྱད་པ་ནི། རང་གི་རྒྱུ་ནོར་ཟོག་ཟས་ལ་ཞེན་ཆགས་ཨ་འཐས་པ་དང༌། ཡུལ་གང་ཞིག་ལ་ཆགས་ཤིང་ཞེན་ནས་འདོད་ཞེན་བརྐམ་ཆགས་དུང་དུང་བའི་རྟོག་པ་ཅི་རིགས་ཡོད་པའམ་འཆར་དུ་བཅུག་ལ་དེའི་ངོ་བོ་ལ་གོང་བཞིན་དུ་བརྟགས་ཏེ། དང་པོར་སྐྱེ་བའི་ཡུལ་གང་ནས་བྱུང༌། བར་དུ་གནས་ལུགས་ལ་ཇི་ལྟར་འདུག ། ཐ་མར་གང་དུ་འགགས་སོགས་ལེགས་པར་བརྟག་གོ ། གསུམ་པ་གདུག་རྩུབ་ཞེ་སྡང་ལ་དཔྱད་པ་ནི། རང་དང་མི་མཐུན་པའི་དགྲ་སོགས་ལ་གདུག་རྩུབ་ཀྱི་ཞེ་སྡང་དྲག་པོ་སྙིང་ན་ཀ་རེ་བ་དང༌། དོན་ཡོད་མེད་ལ་ཁོང་ཁྲོ་གདུག་སེམས་ཡོང་བའི་རིགས་སམ་ཆེད་དུ་ཅི་རིགས་འཆར་དུ་བཅུག་པ་དེའི་ངོ་བོ་ལ་སྔར་བཞིན་དཔྱད་དེ། ཐོག་མར་སྐྱེ་ཡུལ་གང་ཡིན།
བར་དུ་ཚུལ་ཇི་ལྟ་བུ་ཞིག་ཏུ་གནས། ཐ་མར་གང་དུ་འགགས་སོགས་འབད་པས་བརྟག ། བཞི་པ་ངན་སེམས་ཕྲག་དོག་ལ་དཔྱད་པ་ནི། གཞན་ཕ་རོལ་པོ་གང་ཡིན་རུང༌། དེ་ལ་མཐོ་དོགས་རྒྱལ་དོགས་རྙེད་དོགས་སོགས་བློ་ཡུལ་མི་བདེ་བའི་གདུག་རྩུབ་ཀྱི་སེམས་གྱོང་ཏིང་ངེ་ཆེ་ཕྲ་ཅི་རིགས་སམ་ཆེད་དུ་འཆར་བཅུག་པ་དེའི་ངོ་བོ་ལ་སྔ་མ་བཞིན་བརྟགས་ཏེ། དང་པོར་གང་ནས་སྐྱེ། བར་དུ་ཁོ་རང་གི་གནས་ལུགས། མཐར་གང་དུ་འགགས་སོགས་ལེགས་པར་བརྟག ། ལྔ་པ་རང་མཐོང་ང་རྒྱལ་ལ་དཔྱད་པ་ནི། རང་གི་གཟུགས་བྱད་འབྱོར་སྟོབས་དང༌།
ཐོས་བསམ་སྒོམ་གསུམ་སོགས་ཇི་སྙེད་ཡོད་པ་ལ་ང་མིན་པ་གཞན་མིན་ངས་མིན་པ་སུས་མི་ཤེས་སྙམ་པ་གཞན་ལས་ལྷག་པའི་བློ་གང་ཡང་རུང་བ་ཇི་སྙེད་ཡོད་པའམ་ཆེད་དུ་འཆར་བཅུག་པ་དེའི་ངོ་བོ་ལ་དཔྱད་དེ། ཐོག་མར་སྐྱེ་བའི་ཡུལ་གང་འདྲ་ཞིག་ནས་བྱུང༌། བར་དུ་ཁོ་རང་གནས་ཚུལ་ལ་ཇི་ལྟར་འདུག ། ཐ་མར་ཇི་ལྟར་དུ་འགགས་སོགས་སྔ་མ་བཞིན་ལེགས་པར་བརྟགས། དེ་ལྟར་དུ་དུག་ལྔའི་རྟོག་པ་ལ་བརྟགས་པས། སེམས་ཉིད་དང་དུག་ལྔའི་རྟོག་པ་ཐ་དད་པ་ལྟ་བུ་ནི་གཉིས་འཛིན་གྱི་བློ་ཡིན་ཏེ། དུག་ལྔའི་རྣམ་པ་ཅི་ཤར་ཡང་ངོ་བོ་ངོས་བཟུང་མེད་པ་གསལ་སྟོང་དུ་ཉམས་སུ་མྱངས་ནས། སེམས་ཉིད་དང་དུག་ལྔའི་རྟོག་ཚོགས་དབྱེར་མེད་པ་ཆུ་དང་ཆུ་རླབས་ལྟར་ཤེས་དགོས་ཏེ། དཔེར་ན་ཆུ་རླབས་ནི་ཆུ་ལས་མ་འདས་ཤིང་ཆུ་ཉིད་རླབས་སུ་ཤར་ལ་ཤར་ཡང་ཆུའི་ངོ་བོ་ལས་གཞན་མ་ཡིན་ནོ། ། དེ་བཞིན་དུ་དུག་ལྔའི་རྟོག་ཚོགས་ཀྱང་ཤར་ཙམ་ཉིད་ནས་སེམས་ཉིད་གསལ་སྟོང་དེ་ལས་མ་འདས་ཤིང༌།
སེམས་ཉིད་དེར་ཡང་གོ་མ་འགགས་པའི་དུག་ལྔའི་རྟོག་ཚོགས་ཅི་རིགས་སུ་ཤར་ལ། དེ་ཤར་ཡང་ངོ་བོ་ངོས་བཟུང་མེད་པའི་སེམས་ཉིད་གསལ་སྟོང་དེ་ཉིད་ལས་གཞན་མ་ཡིན་པར་ཐག་ཆོད་པར་བྱའོ། ། གསུམ་པ་རྐྱེན་སྣང་བཟང་ངན་སྐྱིད་སྡུག་ཏུ་དཔྱད་པ་ལ་བཞི་ལས། དང་པོ་ཕྱི་རྐྱེན་བཟང་བ་ལ་དཔྱད་པ་ནི། གནས་སྐབས་སུ་སྡུག་བསྔལ་མེད་ཅིང་ཟས་ནོར་ལོངས་སྤྱོད་སྙན་གྲགས་སོགས་ཅི་བསམ་འགྲུབ་པའི་བདེ་སྐྱིད་ཀྱི་རྣམ་པ་ཆེ་ཕྲ་ཅི་རིགས་རང་ལ་བྱུང་བའམ་མ་བྱུང་ཡང་ཆེད་དུ་འཆར་བཅུག་པ་དེར་སྣང་རིག་གི་ངོ་བོ་སོ་མ་དེ་དང་པོ་ཅི་འདྲ་ཞིག་ནས་ཤར། ཤར་ལུགས་ཇི་ལྟར་བྱས་ནས་ཤར། བར་དུ་ཁོ་རང་ངོ་བོ་དངོས་པོ་དངོས་མེད་ཇི་ལྟར་འདུག ། མཐར་སྣང་ཆ་མི་སྣང་བར་ཡལ་ཚེ་གང་དུ་ཡལ། ཇི་ལྟར་ཡལ་འདུག་སོགས་ལེགས་པར་བརྟག ། གཉིས་པ་ཕྱི་རྐྱེན་ངན་པར་དཔྱད་པ་ནི།
དགྲས་སྡང་བ་ལྷ་འདྲེའི་བར་ཆད་ལུས་ཀྱི་ན་ཚ། སེམས་ཀྱི་སྡུག་བསྔལ་སོགས་མི་འདོད་པའི་རྐྱེན་རང་ལ་བྱུང་བའམ། མེད་ཀྱང་ཆེད་དུ་འཆར་བཅུག་པ་དེའི་སྣང་རིག་ལ་གོང་བཞིན་བརྟགས་ཏེ། དང་པོ་ཇི་ལྟར་ཤར། བར་དུ་ངོ་བོ་ཇི་ལྟར་འདུག ། མཐར་ཇི་ལྟར་ཡལ་སོགས་དཔྱད་དོ། ། གསུམ་པ་ནང་སེམས་སྐྱིད་པའམ་དགའ་བ་ལ་དཔྱད་པ་ནི། ལུས་ལ་ནད་མེད་ཅིང་སེམས་བདེ་སྐྱིད་དགའ་བ་དང་ཉམས་རྟོགས་འཕེལ་བ་སོགས་བྱུང་བའམ་ཆེད་དུ་འཆར་བཅུག་པའི་ངོ་བོ་ལ་སྔ་མ་བཞིན་བརྟགས་ཏེ། ཐོག་མར་ཤར་ལུགས། བར་དུ་ངོ་བོའི་གནས་ཚུལ།
ཐ་མར་ཇི་ལྟར་ཡལ་སོགས་བརྟག ། བཞི་པ་ནང་སེམས་སྡུག་པའམ་མི་དགའ་བ་ལ་དཔྱད་པ་ནི། ལུས་སེམས་མི་བདེ་ཞིང་སེམས་སྡུག་པ། ཉམས་མི་འཕེལ་ཞིང་ཡིད་མི་དགའ་བ་སོགས་བྱུང་བའམ་ཆེད་དུ་འཆར་བཅུག་པའི་ངོ་བོར་སྔར་བཞིན་དཔྱད་དེ། དང་པོར་ཤར་ཚུལ། བར་དུ་གནས་ཚུལ། མཐར་ཇི་ལྟར་གྱུར་ནས་ཡལ་སོགས་བརྟག ། ཚུལ་དེ་བཞིན་གྱིས་བརྟགས་པས་རྐྱེན་སྣང་བཟང་ངན་ལ་དབྱེ་བ་མེད་པ། སེམས་ཉིད་སྟོང་པ་ཉིད་དང་དབྱེར་མེད་པ་སྐྱེ་མེད་ཀྱི་དོན་ཉམས་སུ་མྱོང་དགོས། མདོར་ན་སེམས་ཉིད་ཀྱི་གཤིས་སམ་གཞིའི་རྩད་ཆོད་པའི་ཉམས་མྱོང་རྡོ་རུས་ཐུག་པར་དཔྱད་དགོས།
ཁྲིད་སྲོལ་ལ་ལར་སེམས་འཚོལ་ཅི་རིགས་ལ་བརྟེན་ནས། རྟོག་མེད་ཀྱི་སེམས་གསལ་རིག་ཅན་ལ་འཕྲིག་འཛུད་ཐབས་ཁོ་ན་ཙམ་ལས་འགྱུ་ཐོག་དང་སྣང་ཐོག་ལ་བརྟག་དཔྱད་མི་བྱེད་པ་ནི་ཅུང་ཟད་རྩིང་བར་མཐོང་སྟེ། དེ་ལྟར་བྱས་ན་བློ་རིག་ཕལ་ཆེར་ལ་སེམས་གནས་པའི་ཚེ་སྒོམ་དུ་བདེ་བ་དང༌། འགྱུ་བ་དང་སྣང་བའི་དུས་སྒོམ་དུ་མི་བདེ་བ་འབྱུང་བའི་ཕྱིར་རོ། ། དེ་བཞིན་འགྱུ་ཐོག་དང་སྣང་ཐོག་ཏུ་བལྟས་པས་དེ་ཞི་གནས་གསལ་སྟོང་དུ་འགྲོ་ཟེར་བའང་ལས་དང་པོ་པ་ཁ་ཅིག་ལ་དེ་ལྟར་འབྱུང་མོད་ཀྱི་གཞན་ནི་དྲན་པས་རྟོག་སྣང་མཉམ་བཞག་སྟེང་དུ་ཁུག་པ་ཙམ་ལས་རྟོག་སྣང་ཉིད་གཏན་ལ་ཕེབས་ནས་ལམ་དུ་སློང་བ་མིན་པས་དེ་དག་གི་རྣམ་དབྱེ་ཤེས་པར་བྱའོ། ། དེ་ལྟར་རྣམས་ཀྱིས་དཔྱད་པས་སེམས་ཀྱི་གནས་ལུགས་བསམ་བརྗོད་ལས་འདས་པ་ཉམས་སུ་མྱོང་ཞིང་མཐར་དཔྱོད་བྱེད་ཀྱི་སོ་སོར་རྟོགས་པ་ཉིད་ཀྱང་རང་ཞི་རང་ཐིམ་དུ་སོང་ནས་རྣམ་པར་མི་རྟོག་པའི་ཡེ་ཤེས་འཆར་བ་བཤད་དེ། བྲམ་ཟེ་ཆེན་པོས། གདོད་ནས་དག་པ་ནམ་མཁའི་རང་བཞིན་ལ། ། བལྟས་ཤིང་བལྟས་ཤིང་མཐོང་བ་འགག་པར་འགྱུར། ། ཞེས་དང༌།
གལ་ཏེ་སེམས་ཀྱིས་སེམས་ནི་མཚོན་དུ་འགྲོ། ། རྣམ་རྟོག་དང་ནི་མི་གཡོ་བརྟན་པར་གནས། ། ཇི་ལྟར་ལན་ཚྭ་ཆུ་ལ་ཐིམ་པ་ལྟར། ། དེ་ལྟར་སེམས་ནི་རང་བཞིན་ལ་ཐིམ་འགྱུར། ། ཞེས་གསུངས་ཤིང༌། གཞན་ཡང་ཚེ་འདིར་སྣང་གི་ཞེན་འཛིན་དང་བྲལ་ཆགས་སྡང་གི་རྩད་ཆོད། སྙིང་པོའི་མཚངས་རྡོལ། ཀུན་རྫོབ་ཀྱི་རྫུན་ཕུག་རྡིབ། འཁོར་བའི་གཞི་རྩ་ཆོད། མྱང་འདས་ཀྱི་རྨང་གཞི་ཐོན།
དུག་ལྔའི་རྩ་བ་སྐེམ། སྒྱུ་མའི་ལྟད་མོ་མཐོང་བའི་དགོས་པ་ཡོད་དོ། ། དྲུག་པ་ལྷག་མཐོང་སྐྱེས་མ་སྐྱེས་ཀྱི་ཚད་འཛིན་པ་ནི། དེ་ལྟར་ལྷག་མཐོང་སྒོམ་པའི་སྐབས་རྣམས་སུ་སོ་སོར་རྟོགས་པའི་ཤེས་རབ་ཀྱིས་དཔྱད་པ་ན། ཁ་ཅིག་ཞི་གནས་ཀྱི་གནས་ཆ་ཤས་ཆེ་བས་ཇི་ལྟར་དཔྱད་ཀྱང་དཔྱད་དོན་ལ་འཕྲིག་ཅིའང་མི་ཚུད་པར་ཇི་ཙམ་དཔྱད་པ་ཙམ་དུ་ཞི་གནས་ཀྱི་ཏིང་ངེ་འཛིན་དེ་ཉིད་ཤར་ནས་དཔྱད་དོན་ཐམས་ཅད་དེའི་ཐོག་ཏུ་བབས་པའི་ངེས་ཤེས་སྐྱེས་པ་ལ་ངོ་བོ་མཐོང་བར་འཁྲུལ་པ་དང༌། ལ་ལར་ཞི་གནས་ཀྱི་སྟོང་ཉམས་ཤས་ཆེ་བས་ཆོས་ཐམས་ཅད་ངོ་བོ་ཉིད་མེད་པའི་སྟོང་ཉམས་ཤར་བ་ལ་ངོ་བོ་མཐོང་བར་འཁྲུལ་པའང་འབྱུང་སྟེ། དེ་དག་ལ་རེ་ཞིག་ཞི་གནས་ཀྱི་ཉམས་སྣང་དང་དེའི་འཛིན་པ་སེལ་ཐབས་བྱས་ཏེ་ཤེས་པ་ཉམས་ཀྱི་རླན་དང་ཕྲལ་ནས་སླར་ལྷག་མཐོང་བསྒོམས་པས་དོན་འགྲུབ་ལ། བློ་དམན་ཞིང་ལས་སྒྲིབ་ཚན་ཆེ་བ་འགའ་ཞིག་ལ་ནི་ཇི་ཙམ་དཔྱད་ཀྱང་ངོ་བོ་མི་མཐོང་བ་འོང་སྟེ། དེ་ལ་ནི་རེ་ཞིག་བསགས་སྦྱོང་གི་ཐབས་ལ་བརྩོན་པ་དང༌། ཞི་གནས་ཀྱི་གསལ་ངར་བསྐྱེད་ནས་ཅི་ཞིག་ནས་ལྷག་མཐོང་བསྒོམ་མོ། །
གཞན་ཡང་ཁ་ཅིག་རྣམ་དཔྱོད་ཆེ་བས་དོན་སྤྱིའི་གོ་བ་བཟང་པོ་ཤར་བ་ལ་མྱོང་བ་སྐྱེས་པར་རློམ་པ་དང༌། ཕལ་ཆེར་ཐོས་པ་ཆེ་བས་སྨྲ་མཁས་ཀྱང་ཉམས་མྱོང་མེད་པ་ནི་སྨན་ངོ་མ་འཕྲོད་པས་སྔོ་ལྡུམ་གྱི་འཁྲུངས་དཔེ་བཤད་ཤེས་པ་ལ་ཆགས་འཇོག་པ་ལྟ་བུ་དང༌། འགའ་ཞིག་གིས་ངག་ཏུ་བརྗོད་མ་ཤེས་ཀྱང་སྐབས་ཐོབ་ཀྱི་ཉམས་མྱོང་སྐྱེས་ནས་ངོ་ཐོག་ཏུ་བློ་ཐག་ཆོད་པའང་འབྱུང་བས། དེ་དག་གི་རྣམ་དབྱེ་ཕྱེད་པ་ནི་ཤིན་ཏུ་གལ་ཆེ་སྟེ། ལྷག་མཐོང་མ་སྐྱེས་པའི་སྒོམ་ཇི་ལྟར་བཟང་ཡང༌། མུ་སྟེགས་པ་དང་ནང་པ་ཐུན་མོང་བའི་འཇིག་རྟེན་པའི་སྒོམ་ཅི་རིགས་ཙམ་ལས་ཐེག་དམན་པའི་སྒོམ་དུའང་མི་འགྲོ་ན། ཐེག་ཆེན་དབུ་མ་པ་དང༌། ཁྱད་པར་ཕྱག་ཆེན་གྱི་སྒོམ་དུ་འགྲོ་བ་ག་ལ་སྲིད། རྒྱུ་མཚན་དེས་ན་ལྷག་མཐོང་བསྒོམ་པ་ལ་ནན་ཏན་དུ་བྱ་བ་གལ་ཆེ་བ་ཡིན་ནོ། ། འོ་ན་ལྷག་མཐོང་སྐྱེས་པའི་ཚད་ཅི་ཙམ་ལ་འཇོག་ཅེ་ན།
ཆོས་ཉིད་ཀྱི་བདེན་པ་མངོན་སུམ་དུ་རྟོགས་པའི་ལྷག་མཐོང་ཕྱིན་ཅི་མ་ལོག་པ་ནི་སྤྲོས་བྲལ་ཆེན་པོའི་སྐབས་ཙམ་ལས་མི་འཆར་ལ། འདིར་ནི་ལས་དང་པོ་པའི་བློ་ཡུལ་དུ་འཆར་བའི་ལྷག་མཐོང་ཙམ་སྟེ། དཔེར་ན་ཚེས་གཅིག་གི་ཟླ་བ་ལ་ཉ་གང་བ་ལྟ་བུའི་བྱེད་ལས་མེད་ཀྱང་ཟླ་བའི་ཐ་སྙད་འཇོག་པ་ལྟར་རོ། ། དེ་བས་ན་འདིར་ནི་གོང་དུ་བཤད་པའི་རང་སེམས་དང་དེའི་རྩལ་ལས་ཤར་བའི་རྟོག་པ་དང་སྣང་བས་བསྡུས་པ་སྟེ། མདོར་ན་གཟུང་འཛིན་གྱི་ཆོས་ཐམས་ཅད་དོན་དམ་པར་སྐྱེ་འགག་གནས་གསུམ་དང་བྲལ་བའི་མཚངས་རིག་ཅིང༌། དེ་དག་གི་ངོ་བོ་ཉིད་དམ་རང་བཞིན་མེད་པའི་མྱོང་བ་ངེས་ཤེས་དང་བཅས་པ་གཏིང་ནས་སྐྱེས་པ་ཞིག་ལ་སྐབས་འདིར་ལྷག་མཐོང་དུ་བྱེད་དགོས། རེ་ཞིག་དེ་ཙམ་མ་སྐྱེས་ཀྱང་ངེད་རང་སྒྲུབ་བརྒྱུད་པས་ནི། རང་གི་སེམས་ཉིད་ཀྱི་ངོ་བོ་ངོས་བཟུང་དང་བྲལ་བའི་སྟོང་པ་སྟེ། དེའང་ཡེ་གདོད་མའི་ཤེས་པ་ལ་བཟོ་མ་སོང་བ་དེ་ཡིན་པས་རང་རིག་ཅིང་རང་གསལ་བ་གཉིས་ཚོགས་པའི་སེམས་ལ་སེམས་ཀྱིས་འཕྲིག་ཚུད་པའི་མྱོང་བ་རྙེད་པ་ལ་ལས་དང་པོ་པའི་ལྷག་མཐོང་དུ་འཇོག་པར་སྣང་སྟེ། དེ་ཙམ་ཞིག་ཐོག་མར་བསྐྱངས་པས་ལྷག་མཐོང་ཕྱིན་ཅི་མ་ལོག་པ་རིམ་གྱིས་འཆར་བར་བཞེད་དོ།
དེ་ལྟར་བཞེད་པའི་ཚུལ་ནི། སེམས་ཉིད་མངོན་སུམ་རྟོག་བྲལ་གྱི་ཡེ་ཤེས་ཡོད་མེད་ཡིན་མིན་རྟག་ཆད་གང་གིའང་མཐར་མ་ལྷུང་ཞིང་གསལ་རིག་སྟོང་གསུམ་དབྱེར་མེད་དུ་མྱོང་ཤེས་ཀྱང་དཔེས་མཚོན་དུ་མེད་པ་ལ་ཚིག་གི་བརྗོད་ཐབས་ཟད་པ་རང་བྱུང་རང་ཤར་ཉིད་དུ་ཧྲིག་གེ་བ་འདི་ལ་ལྷག་མཐོང་ཞེས་མིང་དུ་བཏགས་ཡོད་ཀྱང༌། འདི་ནི་སོ་སོའི་སྐྱེ་བོའི་དུས་ནས་རང་དང་འདུ་འབྲལ་སྐད་ཅིག་ཙམ་མེད་ཀྱང་གདམས་ངག་དང་བྱིན་རླབས་ཀྱིས་མ་ཟིན་ཚེ་ངོ་མ་ཤེས། བར་དུ་ཞི་གནས་ལ་མཉམ་པར་བཞག་དུས་ཀྱང་བཞག་མཁན་ནམ་གནས་མི་གནས་ལྟ་མཁན་སོགས་ཁོ་རང་ཡིན་ཡང་རང་གིས་རང་མ་མཐོང་བ་ལྟ་བུར་གྱུར་པ་སྟེ། དོན་ལ་ཐ་མལ་པའི་དུས་ཀྱི་རྣམ་རྟོག་ཨ་འཐས་ལུ་གུ་རྒྱུད་དུ་འཕྲོ་བ་དེ་ཉིད་ལྷག་མཐོང་ཁོ་རང་རྣམ་རྟོག་ཏུ་སྣང་བ་ཉིད་ལས་གཞན་མ་ཡིན་ལ། ཞི་གནས་ཀྱི་ཉམས་དང་བདེ་གསལ་མི་རྟོག་པ་སོགས་ཐམས་ཅད་ཀྱང་ལྷག་མཐོང་གི་རིག་པ་ཁོ་རང་དེར་ཤར་བ་ལས་གཞན་མ་ཡིན་ཡང༌། བློ་བྲལ་རྗེན་པའི་རང་ངོ་མ་རིག་པར་གནས་ཆ་རྐྱང་པ་བསྐྱངས་ན་བྱང་ཆུབ་ཀྱི་རྒྱུར་མི་འགྲོ་བས། རང་ངོ་མཐོང་ཕྱིན་ཆད་ནས་གནས་འགྲོ་གང་ཡང་ལྷག་མཐོང་ངམ་ཕྱག་རྒྱ་ཆེན་པོར་མ་གྱུར་པ་ནི་ཅི་ཡང་མེད་དེ། ལོ་རས་ཀྱིས། ཚོགས་དྲུག་ཡུལ་དུ་ཅི་ཤར་ཡང༌། །
ཡིད་ནི་འཛིན་པ་མ་ཞུགས་ན། ། ཐམས་ཅད་རང་སྣང་རང་གྲོལ་ཡིན། ། དབྱེར་མེད་རྟོགས་སམ་སྒོམ་ཆེན་ཀུན། ། ཞེས་གསུངས་སོ། ། མདོ་ཕྱོགས་ནས་སྔོན་དུ་ཞི་གནས་ཀྱི་ཤིན་སྦྱངས་གྲུབ་པའི་ཐོག་ཏུ་ལྷག་མཐོང་བསྒོམས་པའི་མཐུས་ཤིན་སྦྱངས་སྐྱེས་པ་ལ་ལྷག་མཐོང་མཚན་ཉིད་པ་དང༌། དེ་མན་ཆད་ཀྱི་ལྷག་མཐོང་ནི་ལྷག་མཐོང་རྗེས་མཐུན་པར་གསུངས་ལ། འདིར་དེ་ལྟ་བུའི་ངེས་པ་མེད་དེ་ཉམས་རྟོགས་ཀྱི་ངོ་བོ་རང་ལ་རག་ལས་པའོ། ། བདུན་པ་ལྷག་མཐོང་སྒོམ་ཚུལ་གཞན་དང་སྦྱར་བ་ནི། མདོ་དགོངས་པ་ངེས་འགྲེལ་ལ་སོགས་པ་ལས། ཆོས་རྣམ་འབྱེད་སོགས་ཀྱི་ལྷག་མཐོང་བཞི་བཤད་པ་དང་སྦྱར་ན།
འདིར་སེམས་ཀྱི་རྩལ་ལམ་མདངས་ལས་ཤར་བ་རྟོག་པ་དང་སྣང་བས་བསྡུས་པའི་གཟུང་འཛིན་གྱི་ཆོས་ཇི་སྙེད་ལ་དམིགས་པ་ནི། ཆོས་རྣམ་འབྱེད་ཀྱི་ལྷག་མཐོང་ཡིན་ཏེ། ཤེས་བྱ་ཇི་སྙེད་པའི་ཆོས་མཐའ་དག་ལ་དམིགས་ནས་དེ་དག་རྣམ་པར་འབྱེད་པའི་ཕྱིར་རོ། ། གཟུང་འཛིན་གྱི་དངོས་པོ་དེ་དག་ཀྱང་རང་རང་གི་ངོ་བོ་ཉིད་མེད་པར་དམིགས་པ་ནི་རབ་ཏུ་རྣམ་འབྱེད་ཀྱི་ལྷག་མཐོང་ཡིན་ཏེ། ཤེས་བྱ་ཇི་ལྟ་བའི་དོན་ལ་དམིགས་ནས་རྣམ་པར་འབྱེད་པའི་ཕྱིར་རོ། ། དོན་དེ་གཉིས་ལ་མཚན་འཛིན་དང་བཅས་ཏེ་རྣམ་པར་རྟོག་པ་ནི་ཡོངས་སུ་རྟོག་བྱེད་ཀྱི་ལྷག་མཐོང་ཡིན་ཏེ། སོ་སོར་རྟོགས་པ་དང་བཅས་པ་ཇི་ལྟ་ཇི་སྙེད་ཀྱི་དོན་རགས་པ་རྣམས་མཚན་འཛིན་དང་བཅས་ཏེ་རྣམ་པར་རྟོག་པའི་ཕྱིར་རོ། ། དོན་དེ་གཉིས་ལས་ཞིབ་ཏུ་དཔྱོད་པ་ནི་ཡོངས་སུ་དཔྱོད་བྱེད་ཀྱི་ལྷག་མཐོང་ཡིན་ཏེ། ཇི་ལྟ་ཇི་སྙེད་ཀྱི་དོན་ཕྲ་ཞིང་ཕྲ་བའང་ཡང་དག་པར་དཔྱོད་པའི་ཕྱིར་རོ། ། དེ་ལྟར་ཡང་ཉན་ས་ལས།
དེ་ལ་ཇི་ལྟར་རྣམ་པར་འབྱེད་པར་བྱེད་ཅེ་ན། དཔྱད་པ་རྣམ་པར་སྦྱོང་བའི་དམིགས་པ་དང་མཁས་པའི་དམིགས་པ་དང་ཉོན་མོངས་པ་རྣམ་པར་སྦྱོང་བའི་དམིགས་པ་དག་ལ་ཇི་སྙེད་ཡོད་པ་ཉིད་ཀྱིས་རྣམ་པར་འབྱེད་པར་བྱེད་དོ། ། ཇི་ལྟ་བ་བཞིན་ཡོད་པ་ཉིད་ཀྱིས་ནི། རབ་ཏུ་རྣམ་པར་འབྱེད་པར་བྱེད་པ་ཡིན་ནོ། ། ཤེས་རབ་དང་ལྡན་པའི་ཡིད་ལ་བྱེད་པའི་རྣམ་པར་རྟོག་པ་དང་བཅས་པས་མཚན་མར་འཛིན་པར་བྱེད་པའི་ཚེ་ན་ནི་ཡོངས་སུ་རྟོག་པར་བྱེད་པ་ཡིན་ནོ། ། ཡང་དག་པར་རྟོག་པར་བྱེད་པའི་ཚེ་ན་ནི་ཡོངས་སུ་དཔྱོད་པར་བྱེད་དོ། ། ཞེས་སོ། ། ཡང་དགོངས་འགྲེལ་ནས། མཚན་མ་ལས་བྱུང་བའི་ལྷག་མཐོང་སོགས་གསུམ་བཤད་པ་དང་སྦྱར་ན་འདིར་ལྷག་མཐོང་གི་དམིགས་ཡུལ་མཐའ་དག་ལ་རྣམ་པར་རྟོག་པའི་ཚུལ་ནི་མཚན་མ་ལས་བྱུང་བའི་ལྷག་མཐོང་ཡིན་ཏེ། ལྷག་མཐོང་གི་དམིགས་ཡུལ་རྣམ་རྟོག་དང་བཅས་པའི་གཟུགས་བརྙན་ཁོ་ན་ཡིད་ལ་བྱེད་པའི་ཕྱིར་རོ། །
དེ་དག་ངོ་བོ་ཉིད་མེད་པར་རྟོགས་པར་བྱེད་པའི་ཚུལ་རྣམས་ནི་ཡོངས་སུ་འཚོལ་བ་ལས་བྱུང་བའི་ལྷག་མཐོང་ཡིན་ཏེ། སྔར་མ་རྟོགས་པའི་བརྟག་བྱ་རྟོག་པར་བྱེད་པའི་ཡིད་བྱེད་ཡིན་པའི་ཕྱིར་རོ། ། ཆོས་ཐམས་ཅད་ངོ་བོ་ཉིད་མེད་པའི་གྲོལ་བ་ཐོབ་ནས་གོམས་པར་བྱེད་པའི་ཚུལ་རྣམས་ནི་སོ་སོར་རྟོགས་པ་ལས་བྱུང་བའི་ལྷག་མཐོང་ཡིན་ཏེ། སོ་སོར་རྟོགས་པའི་ཤེས་རབ་ཀྱིས་ཆོས་ཐམས་ཅད་ཀྱི་གནས་ལུགས་རྟོགས་ནས་རྣམ་པར་གྲོལ་བའི་ཡང་དག་པའི་བདེ་བ་ལ་རེག་པར་བྱ་བའི་ཕྱིར་གོམས་པར་བྱེད་པའི་ཕྱིར་རོ། ། དེ་ལྟར་ཡང༌། མདོ་དགོངས་འགྲེལ་ལས། མཚན་མ་ལས་བྱུང་བ་གང་ཞེ་ན། ཏིང་ངེ་འཛིན་གྱི་སྤྱོད་ཡུལ་རྣམ་པར་རྟོག་པ་དང་བཅས་པའི་གཟུགས་བརྙན་འབའ་ཞིག་ཡིད་ལ་བྱེད་པའི་ལྷག་མཐོང་གང་ཡིན་པའོ། ། ཡོངས་སུ་འཚོལ་བ་ལས་བྱུང་བ་གང་ཞེ་ན། དེ་དང་དེར་ཤེས་རབ་ཀྱིས་ཤིན་ཏུ་ལེགས་པར་མ་རྟོགས་པའི་ཆོས་དེ་དག་ཉིད་ཤིན་ཏུ་ལེགས་པར་རྟོགས་པར་བྱ་བའི་ཕྱིར་ཡིད་ལ་བྱེད་པའི་ལྷག་མཐོང་གང་ཡིན་པའོ། །
སོ་སོར་རྟོགས་པ་ལས་བྱུང་བ་གང་ཞེ་ན། དེ་དང་དེར་ཤེས་རབ་ཀྱིས་ཤིན་ཏུ་ལེགས་པར་རྟོགས་པའི་ཆོས་རྣམས་ལས་རྣམ་པར་གྲོལ་བ། ཤིན་ཏུ་ལེགས་པར་བདེ་བ་ལ་རེག་པར་བྱ་བའི་ཕྱིར་ཡིད་ལ་བྱེད་པའི་ལྷག་མཐོང་གང་ཡིན་པའོ། ། ཞེས་སོ། ། དེ་ལྟ་བུའི་ལྷག་མཐོང་གི་དབྱེ་བ་མདོ་དང་དགོངས་འགྲེལ་རྣམས་སུ་གསུངས་པ་ཙམ་ལས། སོ་སོར་གཏན་ལ་འབེབས་ཚུལ་སྒོམ་རིམ་རྣམས་སུ་མ་བཤད་ལ། དེ་དག་གི་གནད་བསྡུས་ནས་བདག་མེད་གཉིས་གཏན་ལ་འབེབས་ཚུལ་ཉིད་མདོ་ཕྱོགས་ལ་རྒྱ་བོད་གཉིས་ཀར་གྲགས་ཆེ་བས་ཚུལ་དེ་དག་དང་སྦྱར་ནས། འདིར་སེམས་ཀྱི་ངོ་བོ་གཏན་ལ་འབེབས་པ་ནི་མདོ་ཕྱོགས་སུ་གང་ཟག་གི་བདག་མེད་གཏན་ལ་འབེབས་པ་དང་ཚུལ་མཚུངས་ཏེ། མདོ་ཕྱོགས་སུ་རིག་པ་དང་བཅས་པས་ཕུང་པོའི་རྒྱུན་འཛིན་པ་ལ་གང་ཟག་དང་དེས་རང་རྟག་པ་དང་གཅིག་པུར་བཟུང་ནས་ང་བདག་ཏུ་ཞེན་ཅིང་འཛིན་པ་གང་ཟག་གི་བདག་དང༌། དེ་རང་བཞིན་མེད་པར་ཤེས་པ་གང་ཟག་གི་བདག་མེད་དུ་བྱེད་པ་དེ་བཞིན་དུ།
འདིར་ཡང་རང་རྟག་པ་གཅིག་པུར་གཟུང་ནས་ང་བདག་ཏུ་འཛིན་མཁན་ནི་རང་གི་སེམས་ཉིད་ཡིན་ལ། དེ་རང་བཞིན་མེད་པར་གཏན་ལ་འབེབས་ཤིང༌། དེར་མ་ཟད་ཚུལ་དེའི་སྒོམ་དོན་ཀྱང་འབྱུང་བའི་ཕྱིར་རོ། ། དེ་བཞིན་དུ་རྟོག་པ་དང་སྣང་བ་གཏན་ལ་འབེབས་པ་ནི་མདོ་ཕྱོགས་སུ་ཆོས་ཀྱི་བདག་མེད་གཏན་ལ་འབེབས་པ་དང་ཚུལ་མཚུངས་ཏེ། མདོ་ཕྱོགས་སུ་གང་ཟག་གི་བདག་དེས་བརྟགས་པས་ཕུང་ཁམས་ལ་སོགས་པ་རྣམས་ཆོས་དང༌། དེ་དག་རང་མཚན་པའི་དངོས་པོར་ཞེན་ཅིང་འཛིན་པ་ཆོས་ཀྱི་བདག་དང༌། དེ་རང་བཞིན་མེད་པར་ཤེས་པ་ཆོས་ཀྱི་བདག་མེད་ཡིན་པ་བཞིན་དུ། འདིར་ཡང་སེམས་ཉིད་ཀྱིས་བརྟགས་པའི་སེམས་བྱུང་དང་ཕྱི་རོལ་གཟུགས་སྒྲ་སོགས་ཀྱི་སྣང་བ་རང་མཚན་པ་རྣམས། རང་བཞིན་མེད་པར་གཏན་ལ་འབེབས་ཤིང་དེར་མ་ཚད་དེའི་སྒོམ་དོན་ཀྱང་འབྱུང་བའི་ཕྱིར་རོ། ། འོན་ཀྱང་ཡུལ་དང་ཡུལ་ཅན་གཏན་ལ་འབེབས་ཚུལ་གྱི་གོ་རིམ་ནི་མི་འདྲ་སྟེ།
མདོ་ཕྱོགས་རྣམས་སུ་ཐོག་མར་གཟུང་བྱའི་ཡུལ་གཏན་ལ་མ་ཕེབས་པས་ཡུལ་ཅན་འཛིན་པའི་སེམས་གཏན་ལ་མི་ཕེབས་པར་བཤད་དེ། ཆོས་ཀྱི་གྲགས་པས། འདི་ཡུལ་སུན་ཕྱུང་མེད་པར་ནི། ། དེ་སྤོང་བར་ནི་ནུས་མ་ཡིན། ། ཞེས་དང༌། ཨཱརྻ་དེ་ཝས། ཡུལ་ལ་བདག་མེད་མཐོང་ན་ནི། ། སྲིད་པའི་ས་བོན་འགགས་པར་བྱེད། ། ཅེས་པ་ལྟར་རོ། ། འདིར་ནི་དེ་ལྟར་བྱས་ན་སླར་འཛིན་པའི་སེམས་གཏན་ལ་འབེབས་པ་ཚེགས་ཆེ་ལ།
ཐོག་མར་འཛིན་པའི་སེམས་གཏན་ལ་ཕེབས་པས། དེས་གཟུང་བའི་ཡུལ་རང་གྲོལ་ལྟར་གཏན་ལ་ཕེབས་སླ་བར་བཞེད་དེ། ལྗོན་ཤིང་རྩ་བ་ནས་བཅད་པས་ཡལ་ག་དང་ལོ་འདབ་སྐེམས་པའི་དཔེ་དང་སྦྱར་ནས། ཏིལླི་པས་གསུངས་པ་ལྟར་སྙིང་པོ་དོན་གྱི་གདམས་ངག་ཐམས་ཅད་ལས་བྱུང་བའོ། ། བརྒྱད་པ་ཞི་ལྷག་ཟུང་འཇུག་ཏུ་སྒོམ་ཚུལ་བཤད་པ་ནི། དེའང་སེམས་དམིགས་པ་ལས་མི་གཡོ་བ་ཞི་གནས་ཀྱིས་བྱེད་ལ། དེ་ཁོ་ན་ཉིད་རྟོགས་ནས་ལྟ་ངན་གྱིས་སྒུལ་བར་མི་ནུས་པ་རི་བོ་དང་འདྲ་བ་ལྷག་མཐོང་གིས་བྱེད་དགོས་པས་ཞི་ལྷག་གཉིས་ཀ་དགོས་ཏེ། ཟླ་བ་སྒྲོན་མེའི་མདོ་ལས། ཞི་གནས་སྟོབས་ཀྱིས་གཡེང་བ་མེད་པར་འགྱུར། ། ལྷག་མཐོང་གིས་ནི་རི་དང་འདྲ་བར་འགྱུར། །
ཞེས་གསུངས་སོ། ། དེ་གཉིས་ཟུང་འཇུག་ཏུ་སྒོམ་པ་ལ། ལས་དང་པོ་པ་ལ་དཔྱད་སྒོམ་དང་ལྷག་མཐོང་ཤས་ཆེ་ནས་རྒོད་པར་གྱུར་ན་དེའི་ཚེ་ཞི་གནས་སྒོམ་པ་དང༌། འཇོག་སྒོམ་དང་ཞི་གནས་ཤས་ཆེས་རྨུགས་པར་གྱུར་ན་དེའི་ཚེ་ལྷག་མཐོང་སྒོམ་པ་དང༌། ཞི་ལྷག་ཆ་མཉམ་དུ་འཇུག་པའི་ཚེ་མངོན་པར་འདུ་མི་བྱེད་པའི་བཏང་སྙོམས་སྒོམ་པ་རྣམས་བཤད་དེ། སྒོམ་རིམ་དང་པོར། གལ་ཏེ་སེམས་བྱིང་བར་གྱུར་པ་བསལ་བར་མ་བྱས་ན་དེའི་ཚེ་ཤིན་ཏུ་བྱིང་བས་ལྷག་མཐོང་མེད་དེ་སེམས་དམུས་ལོང་བཞིན་དུ་འགྱུར་རོ། ། དེ་ལྟ་བས་ན་སེམས་བྱིང་བར་གྱུར་ན་བསལ་བར་བྱའོ། ། གང་གིས་ལྷག་མཐོང་བསྒོམས་པས་ཤེས་རབ་ཤིན་ཏུ་ཤས་ཆེ་བར་གྱུར་པ་དེའི་ཚེ། དེས་ཕྱི་རོལ་ཁོ་ནར་མར་མེ་རླུང་ལ་བཞག་པ་བཞིན་དུ་སེམས་ཤིན་ཏུ་གཡོ་བར་འགྱུར་ཏེ།
དེའི་ཕྱིར་དེ་ཁོ་ན་ཉིད་ཤིན་ཏུ་གསལ་བར་མཐོང་བར་མི་འགྱུར་རོ། ། དེ་བས་ན་དེའི་ཚེ་ཞི་གནས་བསྒོམ་པར་བྱའོ། ། ཞི་གནས་ཤས་ཆེ་བ་འགྱུར་ན་ཤེས་རབ་བསྒོམ་པར་བྱའོ། ། ཞེས་དང༌། གང་གི་ཚེ་གཉིས་ཀ་མཉམ་དུ་འཇུག་པ་དེའི་ཚེ། ལུས་དང་སེམས་ལ་གནོད་པར་མ་གྱུར་བར་དུ་མངོན་པར་འདུ་བྱེད་པ་མེད་པར་གནས་པར་བྱའོ། ། ཞེས་གསུངས་སོ། ། དེ་ལྟ་བུའི་དོན་མདོར་བསྡུ་ན། སེམས་ཉིད་སྒོམ་མེད་ཡེངས་མེད་གཉིས་ལ་ཚང་སྟེ། འདི་ལས་དང་པོ་པས་ཤེས་པར་བྱ་བ་ལ།
མི་བསྒོམ་པ་ནི་ཞི་གནས་དང་གློད་པའི་ཕྱོགས་ཡིན་པས་དེ་ཧ་ཅང་ཤས་ཆེ་ན་བྱིང་བ་སྐྱེ་ལ་མ་ཡེངས་པ་ནི་ལྷག་མཐོང་དང་བསྒྲིམས་པའི་ཕྱོགས་ཡིན་པས་དེ་ཧ་ཅང་ཤས་ཆེ་ན་རྒོད་པ་སྐྱེ་བས་གྲིམས་ལྷོད་སྙོམས་པར་མཉམ་གཞག་སྐྱོང་དགོས་པར་བཞེད་དེ། རྗེ་སྒམ་པོ་པས། བཅས་བཅོས་མ་བྱེད་ལྷུག་པར་ཞོག ། ལྟ་ཉུལ་མ་བྱེད་རང་གར་ཞོག ། ཡིད་ལ་མ་བྱེད་དམིགས་མེད་ཞོག ། ཅེས་གསུངས། དེས་ན་སྒོམ་འདོད་མྱོང་འདོད་དང་འདི་སྒོམ་སྙམ་པའི་བློ་བཟོ་ཅིའང་མི་བྱེད་པར་གཤིས་ལུགས་རང་བབས་ཀྱི་རང་ངོ་སྒྲིབ་མེད་དེ་ཀ་རང་བཞིན་ཡོངས་ཤེས་སུ་སྐྱོང་ཞིང་དེ་ཀར་ངེས་ཤེས་བསྐྱེད་དེ། ས་ར་ཧས། འཁོར་འདས་ཀུན་གྱི་རྩ་བར་གྱུར་པ་སེམས། ། རྟོགས་ནས་སྒོམ་དུ་མེད་ཀྱིས་ལྷུག་པར་ཞོག །
རང་ལ་བཞག་ནས་གཞན་དུ་འཚོལ་བ་ཨ་རེ་འཁྲུལ། ། འདི་ཡིན་འདི་མིན་མེད་དོ་གཉུག་མའི་ངང༌། ། ཞེས་གསུངས། འོན་ཀྱང་བསྒོམ་རྒྱུ་གང་ཡང་མེད་པའི་ངང་ནས། སེམས་རྩེ་གཅིག་པ་ལྟ་བུར་རང་ལ་ཉམས་མྱོང་ཅི་ཡོད་ཀྱི་ཐོག་ནས་མ་ཡེངས་པ་ཞིག་ངེས་པར་དགོས་ཏེ། བྲམ་ཟེ་ཆེན་པོས། ཀྱེ་མ་རང་གི་དེ་ཉིད་མཚོན་ཏེ་ལྟོས། ། མ་ཡེངས་སེམས་ཀྱི་ལྟ་དང་བྲལ་གྱུར་ན། ། ཡེངས་པའི་སེམས་ཀྱིས་དེ་ཉིད་རྟོགས་མི་འགྱུར། ། དངོས་པོའི་ཚང་ཚིང་གསེབ་ཏུ་དེ་ཉིད་ནོར་བུ་གཏོར།
ཞེས་དང༌། ཤ་ཝ་རིས། ཀྱཻ་མ་མ་ཡེངས་སེམས་ཀྱིས་རང་གིས་རང་ལ་ལྟོས། ། ཞེས་དང༌། བིར་ཝ་པས། ཡོད་མེད་ཅིར་ཡང་མི་རྟོག་ངང་ལ་མ་ཡེངས་བཞག ། ཅེས་དང༌། ཏིལླི་པས། ཡེངས་པ་མེད་ན་སྒོམ་པའི་རྒྱལ་པོ་ཡིན། ། ཞེས་དང༌།
མཻ་ཏྲི་པས། ངང་ལ་མ་ཡེངས་གནས་པ་ལས། ། ཞེས་གསུངས་པ་ལྟར་རོ། ། དོན་འདི་ལ་ཅིའང་མི་བསྒོམ་པར་རང་སེམས་རང་ལུགས་སུ་འཇོག་པ་ལ་ཞི་གནས་དང༌། དོན་ཐོག་ནས་མ་ཡེངས་པ་ལ་ལྷག་མཐོང་དང༌། བསྒོམ་མེད་ཡེངས་མེད་རོ་མཉམ་དུ་གྱུར་པ་ནི་ཞི་ལྷག་ཟུང་འཇུག་གི་དོན་ཚང་ཞིང༌། འདི་ལ་མདོ་ཕྱོགས་ནས་རྣམ་པར་མི་རྟོག་པའི་ཡེ་ཤེས་དང༌། རྟོག་བྲལ་མ་འཁྲུལ་པའི་རིག་པ་དང༌། རང་བཞིན་གྱི་སྟོང་ཉིད་ཅེས་བརྗོད་ཅིང༌། སྔགས་ཕྱོགས་ནས་ལྷན་སྐྱེས་ཡེ་ཤེས་དང༌།
རང་བཞིན་གྱི་འོད་གསལ་དང༌། ཐམས་ཅད་སྟོང་པ་ཞེས་བརྗོད་ལ། སྒོམ་རིམ་ཐ་མ་ལས། ཇི་སྟེ་གང་གི་ཚེ་བྱིང་བ་དང་རྒོད་པ་ལས་དབེན་པའི་ཕྱིར་མཉམ་པར་ཞུགས་ཤིང་རང་གི་ངང་གིས་འཇུག་པས་དེ་ཁོ་ན་ཉིད་ལ་སེམས་ཤིན་ཏུ་གསལ་བ་བྱུང་བར་གྱུར་པ་དེའི་ཚེ་རྩོལ་བ་གློད་པས་བཏང་སྙོམས་སུ་བྱ་སྟེ། དེའི་ཚེ་ཞི་གནས་དང་ལྷག་མཐོང་ཟུང་དུ་འབྲེལ་བའི་ལམ་གྲུབ་པ་ཡིན་པར་རིག་པར་བྱའོ། ། ཞེས་གསུངས་སོ། ། འདི་ནི་དམིགས་བྱའི་དོན་ལས་ལོགས་སུ་གྱུར་པའི་ཆོས་གཞན་གང་ཡང་རྣམ་པར་མི་རྟོག་ཅིང་དོན་དེ་ཉིད་ལ་སེམས་རྩེ་གཅིག་ཏུ་འཇོག་པ་ཞི་གནས་དང༌། དེའི་དོན་རང་བཞིན་རྣམ་པར་འབྱེད་ཅིང་རྣམ་པར་རྟོག་པའམ། དེའི་ངོ་བོ་ཉིད་མེད་པར་རྟོགས་པའི་ངེས་ཤེས་ལྷག་མཐོང་དུ་འགྱུར་ལ། དེ་གཉིས་འདྲེས་ཤིང་མི་ཕྱེད་པ་ནི་ཞི་ལྷག་ཟུང་འཇུག་ཏུ་འགྱུར་བའོ། །
བདུན་པ་ལྷག་མཐོང་གི་རང་འབྲས་ནི། དེ་ལྟར་རྣམས་ཀྱིས་སྤྱིར་སེམས་འཚོལ་བའི་ལུང་བསྟན་ནས། དེ་བཙལ་བའི་འབྲས་བུ་ཇི་ལྟར་རྙེད་ན། སྔོན་ནས་སོ་སོའི་ཐད་དུ་ཅུང་ཟད་རེ་བཤད་པ་ལྟར་ཡིན་ཡང་ད་དུང་བཤད་ན་རང་གི་སེམས་འདིའི་རྟེན་ནི་ཕྱི་ནང་བར་གསུམ་གང་དུའང་མ་བརྟེན་ཅིང༌། སེམས་ཀྱི་ངོ་བོ་ཁ་དོག་དབྱིབས་ངོས་བཟུང་དང་བྲལ་བ་སེམས་ཀྱི་རང་མདངས་གཉིས་མེད་སྐྱེ་འགག་གནས་གསུམ་གྱི་མཐའ་དང་བྲལ་བ་དེས་ན་གང་དང་གང་དུ་ཇི་ལྟར་ཡང་རྙེད་པར་མ་གྱུར་པའི་སྟོང་པ་ཆེན་པོ་དེ་ཉིད་སྤྲོས་པ་བྱ་རྩོལ་གྱི་མཐའ་ཐམས་ཅད་ཀྱིས་དབེན་པ་སྟེ། དེ་ཡོད་པའི་དངོས་པོ་ཉིད་དུ་མ་དམིགས་ཤིང༌། དེ་བཞིན་དུ་མེད་པ་དང་གཉིས་ཀ་དང་གཉིས་ཀ་མ་ཡིན་པ་སྟེ་མཐའ་བཞི་ལས་གྲོལ་བ། སེམས་ཆོས་རྣམས་ཀྱི་རང་བཞིན་དམ་པ། དོན་དམ་པའི་དབྱིངས། ཀུན་ཏུ་རྟོག་པས་བརྟག་པར་བྱ་བ་མ་ཡིན་པ།
ཡང་དག་པ་གདོད་མའི་ངོ་བོ་སྟོང་ཆེན་ལྷུན་གྲུབ་ཏུ་རིག་པ་ཞིག་ཏུ་འོང་བ་ཡིན། དོན་སྔོན་ཆད་དངོས་པོར་འཛིན་པའི་སྒྲིབ་པས་རྨོངས་ནས་སྟོང་པ་ལ་སྟོང་པར་མ་མཐོང༌། བདག་མེད་པ་ལ་བདག་མེད་པར་མ་མཐོང་པས། འཁྲུལ་པ་ལུ་གུ་རྒྱུད་དུ་གྱུར་པ། འདིར་ཆོས་ཀུན་གྱི་སྙིང་པོ་མན་ངག་ཟབ་མོའི་ལམ་ལ་ཉམས་ལེན་བྱས་པ་དང༌། བླ་མ་དམ་པའི་བྱིན་རླབས་ཆེན་པོའི་མཐུས་རང་སེམས་གདོད་ནས་སྒྲིབ་བྲལ་གྱི་གཤིས་སྐྱེ་མེད་སྟོང་པ་ཉིད་ཀྱི་གནས་ལུགས་ཕྱིན་ཅི་མ་ལོག་གོ་མ་འཛོལ་བ་ཡིན་ལུགས་ཡིན་བཞིན་མངོན་སུམ་དུ་མཐོང་དུ་མེད་པའི་ཚུལ་གྱིས་མཐོང་སྟེ་ཐག་ཆོད་པ་ཡིན། འདི་ལ་མན་ངག་གཞན་དུ་འདི་ལྟར་གསུངས་ཏེ། གང་མཐོང་ན་སྟོང་པ་ཉིད། གང་གིས་མཐོང་ན་སྟོང་པ་ཉིད་ཀྱིས། ཇི་ལྟར་མཐོང་ན་སྟོང་པ་ཉིད་དུ།
ཐབས་སམ་རྐྱེན་གང་གིས་མཐོང་བར་བྱེད་པ་པོ་གང་ཡིན་པའང་སྟོང་པ་ཉིད་དེ། སྟོང་པ་ཉིད་ཀྱིས་སྟོང་པ་ཉིད་ལ། སྟོང་པ་ཉིད་དུ་སྟོང་པ་ཉིད་ཅེས་ངོ་སྤྲོད་ཀྱི་རྣམ་པར་དབྱེ་བ་བཞི་སྦྱོར་དུ་འགྱུར། ཞེས་སོགས་ཐམས་ཅད་སྟོང་པ་ཉིད་དུ་སྦྱར་ནས་གསུངས། དེ་བཞིན་རྒྱལ་བའི་བཀའ་ནས་ཕྱི་སྟོང་པ་ཉིད། ནང་སྟོང་པ་ཉིད། ཕྱི་ནང་སྟོང་པ་ཉིད། སྟོང་པ་ཉིད་སྟོང་པ་ཉིད། ཆོས་ཐམས་ཅད་སྟོང་པ་ཉིད་སོགས་སྟོང་ཉིད་བཅུ་དྲུག་གམ་སུམ་ཅུ་སོགས་མང་དུ་གསུངས། སྟོང་པ་ཉིད་དེ་རྣམས་ལའང་དོན་ཐོབ་ཏུ་རྒྱས་བཤད་ཆེར་ཡོད་ཀྱང་བཤད་མི་དགོས།
དོན་སྟོང་པ་ཉིད་འདི་རྣམས་ཀྱང་དབྱིངས་སྟོང་པ་ཙམ་དུ་བཟུང་ན་མི་ཡོང༌། སྟོང་པ་ཉིད་ལྷུན་གྲུབ་ཏུ་རྟོགས་དགོས་པར་འདུག ། དེའང་དཔེར་བགྱིས་ན་ནམ་མཁའ་ལྟར་རང་སེམས་ངོ་བོ་ཀུན་ནས་སྟོང་པ་ཆོས་ཉིད་དེ། དེ་ལས་ཉེ་བར་ནམ་ཡང་གཡོ་བ་མེད་བཞིན་དུ་རྣམ་པར་སྣང་བའི་རྩལ་མདངས་འགགས་པ་མེད་པ་སྣ་ཚོགས་འཆར་ཞིང༌། རྣམ་པ་སྣ་ཚོགས་ཇི་ལྟར་ཤར་ཡང་གང་ཤར་ཐམས་ཅད་སྟོང་པ་ཆེན་པོར་ལྷུན་གྲུབ་སྟེ། མདོར་ན་སྣང་སྟོང་གཉིས་མེད། རིག་སྟོང་དབྱེར་མེད། གསལ་སྟོང་དབྱེར་མེད། བདེ་སྟོང་དབྱེར་མེད་ཅེས་སོགས་གོ་ཞིང་རྟོགས་ཉམས་སུ་མྱོང་དགོས་པ་ཡིན། དེའང་མདོ་རྒྱུད་མན་ངག་རྣམས་སུ་འཁོར་བ་དང་མྱ་ངན་ལས་འདས་པའི་ཆོས་ཇི་སྙེད་པ་ཐམས་ཅད་ངོ་བོ་ཉིད་ཀྱིས་རབ་ཏུ་སྟོང་པར་བསྟན་ཅིང་སྟོང་པ་ཉིད་ཁོ་ནར་རྣམ་པར་སྣང་བའི་རྩལ་འགགས་པ་མེད་པ་སྣ་ཚོགས་འཆར་ཞིང་ལྷུན་གྱིས་གྲུབ་པ་ཉིད་དུ་གསལ་བར་གསུངས།
དེ་ལྟར་ན་འཁོར་འདས་གཉིས་ལ་འདི་ལྷུན་གྲུབ་དང་ལྷུན་གྲུབ་མིན་ཞེས། ཕྱོགས་དང་རིགས་སུ་བཅད་པ་ཡོད་ན་ནི་དེས་ལྷུན་གྲུབ་གཤའ་མ་མ་རྟོགས་པས་མཚན་མར་འཛིན་པའི་འཆིང་བ་དམ་པོར་གྱུར་པ་ཡིན། འདིར་ཟབ་མོའི་དོན་གྱི་ངེས་པ་རྙེད་ན་འཆིང་བ་མཐའ་དག་རྣམ་པར་གྲོལ་བས་འཁོར་འདས་ལ་བཟང་ངན་དུ་མི་འབྱུང་ཞིང་བཟང་ངན་དབྱེར་མེད་ཀྱི་དོན་ཟབ་མོ་མཐོང་མོད། འདི་དོན་གྱིས་ན་སྟོང་པ་ལྷུན་གྲུབ་གང་ཡིན་པ་དེ་འབྲས་བུ་ལྷུན་གྲུབ་ཏུ་འགྲོ། གཞན་ཡང་རིག་སྟོང་སྣང་སྟོང་གསལ་སྟོང་བདེ་སྟོང་རྣམས་གདོད་ནས་ཟུང་དུ་འཇུག་པ་ལྷུན་གྲུབ་ཆེན་པོའི་གནས་ལུགས་སུ་གོ་བས་ན་རང་སེམས་དངོས་པོའི་གཤིས་ཀྱི་གནས་ལུགས་འདི་ཉིད་ལ་དྲི་མ་སྒྲིབ་པའི་རྐྱེན་གྱི་ཆ་མ་དག་པར་བྱ་བའི་རྣམ་པ་དོར་བ་དང་བྲལ་བར་བྱ་བ་ཅུང་ཟད་ཙམ་ཡང་མེད་ཅིང་བསྒྲུབ་པར་བྱ་བའི་ཡོན་ཏན་གྱི་ཚོགས་བླང་བ་དང་ཐོབ་པར་བྱ་བ་སྤུ་ཙམ་ཡང་མེད་དེ། གདོད་མ་ནས་བྱང་ཆུབ་ཆེན་པོའི་རང་བཞིན་ཡིན་པའི་གནད་ཀྱིས་སོ། ། དེ་ལྟར་བསལ་བཞག་མེད་པའི་དོན་གྱིས་རང་སར་རང་གྲོལ་བ་སྟེ། གཉེན་པོ་གཞན་ལ་ལྟོས་པ་སྐད་ཅིག་ཀྱང་མེད་པར་འཆིང་བ་ཉིད་གྲོལ་བའི་རྒྱལ་པོ་བླ་ན་མེད་པ་གཏན་ལ་ཕེབས་པས་སྤང་བླང་རེ་དོགས་ཀྱི་མཚན་མ་ཐམས་ཅད་རང་སར་རང་གྲོལ་དོན་གྱི་སྙིང་པོ་མངོན་དུ་གྱུར་པ་ཡིན་ཏེ། ལུང་ལས། གང་གིས་འཆིང་བར་བྱེད་པའི་རྒྱུ། །
དེ་ནི་གྲོལ་བར་བྱེད་པའི་ལམ། ། འདི་ན་འཆིང་བ་གང་ཡང་མེད། ། འཆིང་བ་གང་ཡིན་དེ་གྲོལ་བ། ། ཞེས་དང༌། སློབ་དཔོན་ཀླུ་སྒྲུབ་ཀྱིས། རྟོགས་ན་གང་གིས་འཆིང་བར་ནུས་པ་ཁྱོད་ཀྱིས་སྨོས། ། འཆིང་བ་གང་ཡིན་དེ་ནི་ཡེ་ནས་གྲོལ་བ་ཉིད། ། གང་ལ་བཅིངས་དང་འཆིང་བར་བྱེད་པ་མ་གྲུབ་པས། ། ནགས་ལ་གནས་པའི་གླང་པོ་གང་བདེར་རྒྱུགས་སུ་ཆུག ། ཅེས་དང༌།
མཁན་པོ་ཆེན་པོ་བོ་དྷི་སཏྭས། མཉམ་ཉིད་དབྱིངས་ལས་མི་གཡོ་ཆོ་འཕྲུལ་སྣ་ཚོགས་སྟོན། ། ཆུ་བྲན་སྣ་ཚོགས་རྒྱ་མཚོར་གཅིག་གོ་བ་ཚྭའི་རོར། ། དུ་མ་རོ་གཅིག་འདི་ལ་ཐ་དད་ཡོད་མ་ཡིན། ། ཐམས་ཅད་གཉུག་མའི་རོ་ཡིས་ཁྱབ་པས་བདེ། ། ཞེས་དང༌། གྲུབ་ཐོབ་ལཱུ་ཧི་པས། གཉུག་མའི་ཤེས་པ་འགྱུར་མེད་མངོན་དུ་གྱུར་ནས་ཀྱང༌། ། འདོད་པས་སངས་རྒྱས་ལོགས་སུ་འཚོལ་བ་ངལ་བ་སྟེ། ། གླང་པོ་རྙེད་ནས་གླང་པོའི་རྗེས་འཚོལ་ཇི་བཞིན་ནོ། །
ང་ནི་སངས་རྒྱས་མེད་པར་ཤེས་པས་འདོད་བློ་བྲལ། ། ཞེས་དང༌། གྲུབ་ཐོབ་གྷུ་ན་དྷི་པས། སྣང་སྲིད་ཡེ་གྲོལ་ཆོས་ཀྱི་དབྱིངས། ། ཕྱག་རྒྱ་ཆེ་ལ་སྤངས་རྟོགས་མེད། ། ནམ་མཁའི་བྱ་ཡིས་གང་མ་འཛིན། ། བྱིས་པས་རྩོལ་བ་ཤ་ཐང་ཆད། ། རྩོལ་མེད་ངང་དུ་ལྷུག་གེར་ཞོག ། ཅེས་དང༌། ཌོཾ་བྷི་ཧེ་རུ་ཀས།
སྲིད་ཞི་མཉམ་ཉིད་སྤྲོས་དང་བྲལ། ། རྩོལ་སྒྲུབ་བྱེད་པ་ཤ་ཐང་ཆད། ། ཡུལ་སེམས་གཉིས་མེད་ཟང་ཐལ་ལ། ། ཐ་དད་འཛིན་པ་ཉོན་རེ་མོངས། ། བདག་གཞན་གཉིས་མེད་ཆོས་སྐུ་ལ། ། བཟང་ངན་འཛིན་པ་སྙིང་རེ་རྗེ། ། ཞེས་དང༌། སློབ་དཔོན་ཆེན་པོ་ཟླ་བ་གྲགས་པས། གང་དུའང་མ་མཐོང་ལོང་བའི་མིག ། ཅི་ཡང་མི་སེམས་གཏི་མུག་དང༌། །
གང་དུའང་མ་ཕྱིན་འཕྱེ་བོའི་འགྲོས། ། ཅི་ཡང་མ་ཐོབ་དབུལ་པོའི་གཏེར། ། ཞེས་དང༌། སློབ་དཔོན་ཆེན་པོ་ཉི་མ་སྦས་པས། ཡུལ་ལ་བལྟས་པས་སྐྱེ་བ་མེད། ། སེམས་ལ་བལྟས་པས་སྤྲོས་དང་བྲལ། ། གཉིས་མེད་དོན་འདི་བློ་ལས་འདས། ། ངས་ནི་ཅི་ཡང་མི་ཤེས་སོ། ། ཞེས་སོགས་གསུངས་པ་དང༌། རྗེ་རྒྱ་རས་ཀྱིས།
སེམས་ཇི་བཞིན་བཞག་པ་ཆོས་ཀྱི་སྐུ། ། བློ་ཡི་རྟོག་པ་རང་སར་གྲོལ། ། དོན་བསམ་དུ་མེད་པ་ཞིག་ཉམས་སུ་ལོངས། ། ཞེས་གསུངས་པ་སོགས་ཀྱི་ལུང་ཤིན་ཏུ་མང་ངོ༌།། ༈ །།གསུམ་པ་རོ་གཅིག་གི་རྣལ་འབྱོར་བཤད་པ་ལ། གཉིད་དང་རྨི་ལམ་གྱི་དཔེས་སྣང་བ་སེམས་སུ་ངོ་སྤྲོད་པ་དང༌། ཆུ་དང་འཁྱགས་རོམ་གྱི་དཔེས་སྣང་སྟོང་ཟུང་འཇུག་ཏུ་ངོ་སྤྲོད་པ་དང༌། ཆུ་དང་རླབས་ཀྱི་དཔེས་ཆོས་ཐམས་ཅད་རོ་མཉམ་དུ་གཏན་ལ་དབབ་པ་གསུམ་ལས། དང་པོ་གཉིད་དང་རྨི་ལམ་གྱི་དཔེས་སྣང་བ་སེམས་སུ་ངོ་སྤྲོད་པ་ནི། དེའང་གཉིད་ཀྱི་དུས་ཇི་ལྟར་སྣང་ཡང་སེམས་ལས་ལོགས་སུ་མེད་པ་ལྟར།
ད་ལྟར་ཚོགས་དྲུག་གི་སྣང་བ་ཐམས་ཅད་ཀྱང་རྨོངས་པ་གཏི་མུག་གི་གཉིད་ལོག་པའི་རྨི་ལམ་ཡིན་ཞིང༌། རང་སེམས་ལས་གཞན་དུ་མེད་པས་སྣང་བ་གང་གི་ཡུལ་ཐོག་དེ་ཀར་གློད་ནས་བཞག་པ་ཉིད་ཀྱིས། ཕྱིའི་ཡུལ་སྣང་དང་རང་གི་སེམས་ཞེས་གཉིས་སུ་དབྱེ་རྒྱུ་མེད་པར་རོ་གཅིག་ཏུ་འདྲེས་པར་འགྱུར་ཏེ། རྣལ་འབྱོར་དབང་ཕྱུག་གླིང་གིས། མདངས་རྨི་ལམ་ཉམས་སུ་མྱོང་བ་དེ། ། སྣང་བ་སེམས་སུ་ངོ་སྤྲོད་པའི། ། སློབ་དཔོན་ཞིག་ལགས་ཏེ་གོ་ལགས་སམ། ། ཞེས་གསུངས། དཔེར་མཚོན་ན་རྨི་ལམ་དུ་ས་རྡོ་རི་བྲག་རྟ་གླང་པོ་སྐྱེས་པ་བུད་མེད་ཇི་ལྟར་རྨིས་ཀྱང༌། རང་ཕར་སོང་བའང་མེད།
གཞན་ཚུར་འོང་བའང་མེད། རང་མལ་ས་ལས་མ་གཡོས་པར་དེ་དག་གི་སྣང་བ་ཤར་བ་ཡིན། འོན་ཀྱང་དེ་དག་གི་གཟུགས་མ་འགགས་པར་ནི་ཤེས་པ་གཉིད་ཀྱིས་འཁྲུལ་པ་དང་སྔར་གོམས་ཀྱི་བག་ཆགས་སྣ་ཚོགས་སུ་ཤར་བ་ཡིན་པས་རྨི་ལམ་བྱུང་དུས་བདེན་པ་ལྟར་སྣང་ཡང༌། གཉིད་སད་ནས་དེ་དག་གང་ཡང་མི་བདེན་པ་ལྟར། འདི་ལྟར་སྣང་གྲགས་ཀྱི་ཆོས་དགྲ་གཉེན་གྱི་ཆགས་སྡང་ལ་སོགས་པ་འདི་ཐམས་ཅད་མ་རིག་པའི་གཉིད་ཀྱིས་ནོན་པའི་སོ་སོའི་སྐྱེ་བོ་ཕྱིན་ཅི་ལོག་རྣམས་ལ་དེ་དག་མི་བདེན་བྱས་ཀྱང༌། གཉིད་དུས་ཀྱི་རྨི་ལམ་བཞིན་ཨ་འཐས་སུ་སྣང་ལ། བླ་མའི་བྱིན་རླབས་ཞུགས་ནས་གཞིའི་གནས་ཚུལ་སད་དེ། ཕྱིའི་སྣང་བ་དང་ནང་གི་རིག་པ་གཉིས་གཉིས་མེད་མཁའ་ལ་ཉི་མ་ཤར་བ་ལྟ་བུའི་རྟོགས་པ་ཤར་བའི་ཚེ་གཉིད་སད་པའི་རྨི་ལམ་བཞིན་དུ་བདེན་པར་མ་གྲུབ་པས། སྣང་བ་ཇི་ལྟར་ཤར་ཡང་དེ་ཉིད་མདོག་མ་འགྱུར་གྲ་མ་ཉམས་པ་ཆོས་སྐུར་བཀྲ་ལམ་གྱིས་ཤར་ཏེ། སྒོམ་ཉམས་ཀྱི་གོ་ནས་ཐོན།
སེམས་འཛིན་གྱི་རྒྱ་ལས་གྲོལ། བག་ཆགས་སྒོམ་དུ་ཤར་བའི་དུས་ཡིན་པས། ཕྱི་ནང་ཐམས་ཅད་སྒྲིབ་གཡོག་མེད་པར་ཟང་ཐལ་དུ་ལམ་མེར་ཤར་ཏེ། མཚན་བརྗོད་ལས། ཡེ་ཤེས་སྣང་བ་ལམ་མེ་བ། ། ཞེས་པ་དེའོ། ། འདིའི་སྐབས་ཉམས་ཀྱི་ལྷད་མེད་པས་གནས་ཆ་སྐད་ཅིག་ཀྱང་མེད་པར་འཁོར་འདས་ཀྱི་སྣང་བ་བཀྲ་ཧྲམ་མེ་མ་འགགས། གོ་ཡུལ་གྱི་སླད་མེད་པས་སྒོམ་མིན་གྱིས་དོགས་པ་དང་འགྱུར་བ་སྐད་ཅིག་ཀྱང་མེད། བསྒོམས་བྱུང་གི་ཤེས་རབ་ནགས་ལ་མེ་མཆེད་པ་ལྟ་བུར་ཡོད། དེའི་རྗེས་སུ་འབྲང་ནས་འཛིན་པ་ཞུགས་ན་རྟོག་དཔྱོད་ཀྱི་ཤེས་པར་སོང་ནས་གཅིག་ཆོག་གི་རྒྱལ་ས་ཤོར་དོགས་ཡོད་དེ།
རྟོགས་པའི་སོ་མ་ཟིན་པ་རོ་གཅིག་འདྲེས་པའི་རྦ་ལ་གཡེང་ཟེར་བའང་འདི་ལ་ངོས་བཟུང༌། རོ་གཅིག་གིས་མཉམ་རྗེས་འཛིན་མི་འཛིན་ཅེས་པ་སྟེ། རྒོད་ཚང་པས། འཁོར་བ་ཞེས་པ་འཛིན་པ་ལ་ཟེར་བས། ངས་འཁོར་བ་འདི་ལ་ཐོ་ལེར་བྱེད་པ་ཡོ་ལེར་བྱེད་པ་བྱོལ་ལེར་བྱེད་པ་ཡིན་གསུངས་ནས།

གནས་གཅིག་ཏུ་ལོ་གསུམ་མི་བཞུགས་པར་སྤོང་དག་བྱེད་དེ། རི་ཁྲོད་གཞན་དུ་སྤོ་བའི་རྣམ་ཐར་ཡོད་འདུག་ཅིང༌། ཚུལ་འདི་ལ། ས་ར་ཧས། ཏིལ་གྱི་ཤུན་པ་ཙམ་གྱི་ཟུག་རྔུས་ཀྱང༌། ། ནམ་ཞིག་སྡུག་བསྔལ་འབའ་ཞིག་སྐྱེད་པར་བྱེད། ། གང་ལ་ཞེན་པ་ཡོད་ན་དེ་ཡང་ཐོངས། ། ཞེས་གསུངས་སོ། ཞེན་མེད་སྒྱུ་མའི་རང་འགྲོས་འབའ་ཞིག་ལ་སོང་བའི་ཚེ་ནི། ཐམས་ཅད་ཆོས་སྐུའི་ཡོ་ལང་འབའ་ཞིག་ཏུ་ཡོང་སྟེ། ཏིལླི་པས།
གསེར་གྱི་རི་ཡི་ངོས་ལ་བྱ་འཕུར་ན། ། བྱ་ཡི་རང་བཞིན་བོར་ནས་སེར་པོར་སྣང༌། ། དེ་ལྟར་རང་བཞིན་ངོས་ནས་འཁོར་བའི་ཆོས། ། འཁོར་བའི་རང་བཞིན་བོར་ནས་ཆོས་སྐུར་སྣང༌། ། ཞེས་སོགས་གསུངས་པའོ། ། གཉིས་པ་ཆུ་དང་འཁྱགས་རོམ་གྱི་དཔེས་སྣང་སྟོང་ཟུང་འཇུག་ཏུ་ངོ་སྤྲོད་པ་ནི། འདི་ལྟར་སྣང་བའི་ཆོས་ཐམས་ཅད་སྣང་བའི་དུས་དེ་ཉིད་དུ་ཇི་ལྟར་ཤར་བའི་ཐོག་ཏུ་ཅིའང་མི་བསྒོམ་ཞིང་བཟོ་བཅོས་མེད་པར་མ་ཡེངས་ཙམ་དུ་གློད་ནས་བཞག་པས་སྣང་བའི་སྟེང་དུ་ཟུང་འཇུག་གི་གོ་རྟོགས་སྐྱེ་སྟེ་བདེ་ཆམ་གྱིས་འགྲོ། དེར་སྣང་བ་དགག་མ་དགོས། སྟོང་པ་བསྒྲུབ་མ་དགོས་ཤིང༌། སྣང་བ་དུ་མར་སྣང་ཡང་སྣང་སེམས་གཅིག་གི་ངོ་བོར་ཅིར་ཡང་མ་གྲུབ་པས་སྟོང་པ་ཞེས་བྱ་ལ།
ཅིར་ཡང་མ་གྲུབ་བཞིན་དུ་ཅིར་ཡང་སྣང་བར་འདུག་པས་སྣང་སྟོང་ཟུང་འཇུག་གམ་རོ་གཅིག་པ་ཞེས་བྱ་སྟེ། འཁྱགས་པ་དང་ཆུ་བཞིན་ནོ། ། ཚུལ་དེས་ན་བདེ་སྟོང་གསལ་སྟོང་རིག་སྟོང་ཟུང་འཇུག་ཀྱང་ཤེས་པར་བྱ་བས་དུ་མ་རོ་གཅིག་ཏུ་རྟོགས་པ་ཞེས་བྱ་སྟེ། ས་ར་ཧས། རྟོགས་པར་གྱུར་ན་ཐམས་ཅད་དེ་ཡིན་ཏེ། ། དེ་ལས་གཞན་ཞིག་སུས་ཀྱང་རྟོགས་མི་འགྱུར། ། ཀློག་པ་དེ་ཡིན་འཛིན་དང་སྒོམ་པའང་དེ། ། ཞེས་གསུངས་པས། དཔེར་ན་ཆུའི་དངོས་པོ་གྲང་བས་བསྡམས་པས་འཁྱགས་རོམ་དུ་སོང་ཡང་ཆུ་ལས་མ་འདས་མོད་ཀྱང་སྲ་མཁྲེགས་ཀྱི་གོང་བུར་སྣང་ལ། དེ་བཞིན་རང་སེམས་སྟོང་པ་མ་རིག་འཁྲུལ་པའི་གཟུང་འཛིན་གྱིས་བསྡམས་པས་ཕྱི་ཡུལ་སྣང་བ་དང་ཉོན་མོངས་རྣམ་རྟོག་འཁོར་བའི་ཆོས་ཅན་དུ་སོང་ལ།
འཁྱགས་པ་དེ་ཉིད་མེ་ཉིའི་དྲོད་ཀྱིས་བཞུས་པས་ཆུ་ལས་མ་འདས་པའི་རང་ལུགས་མ་བཅོས་སླ་བསིལ་རླན་པ་སྔར་གཤིས་སུ་ལངས་པ་ལྟར། འཁྲུལ་རྟོག་དེ་བླ་མ་དམ་པའི་བྱིན་རླབས་དང༌། ལམ་གྱི་གདམས་པ་གཉིས་གཉིས་མེད་ཡེ་ཤེས་ཀྱི་མེས་སྣང་འཛིན་དང་ཉོན་མོངས་རྣམ་རྟོག་འཁྱགས་པ་ཆུར་ཞུ་བ་ལྟར་སངས་པས། བདེན་སྣང་རིག་པ་དང་སྟོང་ཉིད་ཟུང་དུ་འཇུག་པ་མ་བཅོས་གདོད་མའི་གནས་ལུགས་ཀྱི་གཤིས་སུ་ལངས་པས། ཕྱི་རུ་སྣང་བ་ཆོས་སྐུའི་རྒྱ་ཡན། ནང་དུ་རང་རིག་བདེ་བ་ཆེན་པོ། གང་ཤར་ཆོས་སྐུའི་རྒྱ་ཡན་ལ་ལོངས་སྤྱོད། འཁོར་འདས་ཆོས་སྐུའི་རོལ་པར་ཤར། གཞི་འབྲས་དབྱེར་མེད་ཀྱི་དོན་རྟོགས། རྣམ་རྟོག་ཆོས་སྐུ།
འཁོར་བ་མྱང་འདས། ཉོན་མོངས་ཡེ་ཤེས་སུ་གནས་འགྱུར་བས། རྒྱུ་འདོད་ཆགས་ཞེ་སྡང་སོགས་དུག་ལྔས་འབྲས་བུ་ཡེ་ཤེས་ཀྱི་མདངས་སྟོན། དུག་ལྔའི་ཞེན་པ་དག་བྱེད་རང་རིག་ཡེ་ཤེས་ཀྱིས་བྱས་པས། འཁོར་འདས་གཉིས་མེད་དེ་ལྟ་བུ་ལ་དགོངས་ཏེ། དཔལ་ས་ར་ཧས། ཁམས་གསུམ་མ་ལུས་འདི་དག་ཐམས་ཅད་ནི། ། འདོད་ཆགས་ཆེན་པོས་གཅིག་ཏུ་ཁ་དོག་བསྒྱུར་ཅིག་དང༌། ། ཞེས་སོ། ། འདི་སྐབས་སུ་ལ་ལའི་རྗེས་ཤེས་ལ་སྔར་གྱི་སྟོང་འཛིན་མ་དག་པའི་ཤུགས་ཀྱིས་སྟོང་པ་ཕྱོགས་གཅིག་ཏུ་འཆར་བའང་ཡོད་པས་སྣང་བ་ཐམས་ཅད་སྣང་སྟོང་གཉིས་མེད་ཟུང་འཇུག་ཏུ་རྟོགས་པར་བྱེད་དགོས་པའོ། །
གསུམ་པ་ཆུ་དང་རླབས་ཀྱི་དཔེས་ཆོས་ཐམས་ཅད་རོ་མཉམ་དུ་གཏན་ལ་དབབ་པ་ནི། ཆུ་རླབས་ཆུ་ཉིད་ལས་ཤར་བ་བཞིན་དུ། ཆོས་ཐམས་ཅད་སེམས་ཉིད་ཀྱི་རང་མདངས་སྣང་བ་ཙམ་དུ་ངེས་ཤེས་ཐག་ཆོད་པས་གཉིས་སུ་འཛིན་པ་གཏན་ནས་སྤངས་ཏེ། གཉིས་མེད་གང་ཤར་ཅིར་སྣང་གི་རང་བཞིན་ཡོངས་ཤེས་ཀློང་ཡངས་བསྐྱངས་པས་ཆོས་ཀུན་རོ་མཉམ་ཟུང་འཇུག་ཡངས་པའི་དཔལ་ཐོབ་པར་འགྱུར་ཏེ། ས་ར་ཧས། ཇི་སྲིད་སེམས་ལས་རྣམ་འཕྲོས་པ། ། དེ་སྲིད་མགོན་པོའི་རང་བཞིན་ཏེ། ། ཆུ་དང་རླབས་དག་གཞན་ཡིན་ནམ། ། ཞེས་གསུངས། དཔེར་མཚོན་ན་ཆུའི་དངོས་གཞི་ལྟ་བུ་ནི་སེམས་ཉིད་ཀྱི་གཤིས་སྐྱེ་མེད་མཐའ་བྲལ་བློ་འདས་ཀྱི་ངོ་བོ་ཡེ་ནས་རྣམ་དག་ཡེ་ཤེས་ཆེན་པོའི་རང་བཞིན་དུ་བཞུགས་པ་དེ་ཉིད་ཡིན་ཞིང༌།
ཆུ་དེ་ལས་རླབས་ཤར་བ་བཞིན་ནི་སེམས་དེ་ཉིད་ཀྱི་རང་མདངས་འགགས་མེད་ཀྱི་འཆར་སྒོར་སྣང་བ་ཁམས་གསུམ་གྱིས་བསྡུས་པའི་སྣང་སྲིད་འཁོར་འདས་ཀྱི་ཆོས་ཐམས་ཅད་པ་ཡིན་ཞིང༌། ཆུ་རླབས་ཆུ་ལ་ཐིམ་པ་ལྟར་ནི། དོན་ལོགས་སུ་ཆད་པའམ་དངོས་པོར་གྲུབ་པ་རྡུལ་ཙམ་མ་གྲུབ་པར་ཤེས་པས་སེམས་ཁོ་རང་གི་ངོ་ཐོག་ཏུ་གྲོལ་བར་འཆར་ཏེ། ལང་གཤེགས་ལས། རྣམ་རྟོག་བག་ཆགས་འབྲེལ་པ་ཡིས། ། སྣ་ཚོགས་སེམས་ལས་བྱུང་བ་ཡི། ། མི་རྣམས་ལ་ནི་ཕྱི་རོལ་སྣང༌། ། འཇིག་རྟེན་པ་ཡི་སེམས་ཙམ་མོ། ། ཕྱི་རོལ་སྣང་བ་ཡོངས་མེད་དེ། ། སེམས་ནི་སྣ་ཚོགས་རྣམས་སུ་ཤར། །
ཞེས་དང༌། གུར་ལས། གཟུགས་དང་སྒྲ་དང་དེ་བཞིན་དྲི། ། རོ་དང་རེག་བྱར་སྐྱེས་པའི་དངོས། ། རིན་ཆེན་སེམས་འདིར་བརྗོད་ཉིད་དེ། ། ཆོས་དབྱིངས་མཆོག་ཏུ་ཞི་ཉིད་དོ། ། གཟུགས་དང་ཚོར་དང་འདུ་ཤེས་དང༌། ། འདུ་བྱེད་དང་ནི་རྣམ་པར་ཤེས། ། ཐམས་ཅད་སེམས་འདིའི་དངོས་པོ་ལས། ། ཐུབ་པས་གཞན་དུ་མ་གསུངས་སོ། །
ཞེས་སོ། ། འོ་ན་གཟུགས་སོགས་ཕྱི་རོལ་གྱི་དངོས་པོར་སྣང་བ་འདི་ཇི་ལྟ་བུ་ཞེ་ན། སེམས་ཉིད་ཀྱིས་རང་གི་གནས་ལུགས་མ་རིག་ཅིང་རང་སོ་མ་ཟིན་པར་བདག་གཞན་གཉིས་སུ་བཟུང་ནས་དེར་འཛིན་གྱི་རྟོག་པས་བག་ཆགས་བསགས་པའི་འཁྲུལ་ངོར་ཕྱིར་རོལ་གྱི་དངོས་པོ་ལྟ་བུར་སྣང་བ་སྟེ། ལང་གཤེགས་ལས། བག་ཆགས་ཀྱིས་ནི་དཀྲུགས་པའི་སེམས། ། དོན་དུ་སྣང་བ་རབ་ཏུ་བྱུང༌། ། དོན་ཡོད་མ་ཡིན་སེམས་ཉིད་དེ། ། ཕྱི་རོལ་དོན་མཐོང་ལོག་པ་ཡིན། ། ཞེས་དང༌། གུར་ལས།
ཐོག་མ་མེད་པའི་སྲིད་གྱུར་ནས། ། ཕྱི་རོལ་དོན་དུ་བརྟགས་པ་དེ། ། ཐམས་ཅད་སེམས་ཀྱི་རྣམ་འཕྲུལ་ཞིང༌། ། སེམས་ནི་ཀུན་ཏུ་སོང་བའོ། ། ཞེས་གསུངས་སོ། ། འོ་ན་ཕྱི་རོལ་དུ་སྣང་བ་ཙམ་དུ་མ་ཟད་སྲ་མཁྲེགས་ལ་སོགས་པའི་དངོས་པོ་རང་མཚན་པར་གྲུབ་པ་ཇི་ལྟར་ཡིན་ཞེ་ན། འཁྲུལ་པའི་བག་ཆགས་ཤིན་ཏུ་མང་པོ་གོམས་ཤིང་འཐས་པར་གྱུར་པ་ལས། ཕྱི་རོལ་དུའང་དངོས་པོ་སྲ་མཁྲེགས་ལ་སོགས་པའི་རང་མཚན་པར་སྣང་བ་ཡིན་ཏེ། བྲམ་ཟེ་ཆེན་པོས། རླུང་གིས་ཆུ་ལ་ཞུགས་ཤིང་དཀྲུགས་པ་ཡིས། །
འཇམ་པའི་ཆུ་ཡང་རྡོ་ཡི་གཟུགས་སུ་འགྲོ། ། རྟོག་པས་དཀྲུགས་པའི་རྨོངས་པ་གཟུགས་མེད་ལ། ། ཤིན་ཏུ་སྲ་ཞིང་མཁྲེགས་པ་ཉིད་དུ་འགྱུར། ཞེས་དཔེ་དོན་དང་སྦྱར་ནས་བཤད་པ་ལྟར་རོ། ། སྐབས་འདིར་སྣང་བའི་ངོ་བོ་གཏན་ལ་ཕེབས་པ་ན། སྣང་བའི་ངོ་བོའམ་རང་བཞིན་གང་དུའང་གྲུབ་པ་མེད་པའི་སྟོང་ཉིད་དང་སྣང་བའི་སྣང་ཚུལ་མ་འགགས་པར་སྣང་བ་གཉིས་དབྱེར་མེད་དུ་འབྱུང་དགོས་ཏེ། བྱང་ཆུབ་སེམས་འགྲེལ་ལས། ཇི་ལྟར་བུ་རམ་མངར་བ་དང༌། ། མེ་ཡི་རང་བཞིན་ཚ་བ་བཞིན། ། དེ་བཞིན་ཆོས་རྣམས་ཐམས་ཅད་ཀྱི། །
རང་བཞིན་སྟོང་པ་ཉིད་དུ་འདོད། ། ཅེས་དང༌། ཀུན་རྫོབ་སྟོང་པ་ཉིད་དུ་བཤད། ། སྟོང་ཉིད་ཁོ་ན་ཀུན་རྫོབ་ཡིན། ། མེད་ན་མི་འབྱུང་ངེས་པའི་ཕྱིར། ། བྱས་ན་མི་རྟག་ཇི་བཞིན་ནོ། ། ཞེས་གསུངས་སོ། ། གཞན་སྣང་སེམས་འདྲེས་པ་ཞེས་ལན་ཚྭ་དང་ཆུ་བསྲེས་པ་འདྲ་བ་ཡོད་པ་མ་ཡིན་ཏེ། ཤ་ཝ་རི་པས། རང་གི་སེམས་ཉིད་རྟོགས་ན་ཕྱག་རྒྱ་ཆེན་པོ་སྟེ། །
ཇི་ལྟར་སྣང་བ་འདི་ཡང་རང་གི་སེམས་ལས་ལོགས་ན་མེད། ། ཅེས་གསུངས་པ་ཡིན་ནོ། ། དེ་ལྟར་རྟོགས་ནས་སྣང་སྟོང་ཟུང་འཇུག་གམ་བདེན་གཉིས་དབྱེར་མེད་སྟོང་ཉིད་མཚན་མ་མེད་པའི་ངང་ནས་མོས་གུས་ལ་སོགས་ཤེས་རྒྱུད་སྟེང་དུ་རང་འཆར་ཡོང་རིགས་རྣམས་དེ་ཀས་ཁྱབ་ཀྱང༌། དག་སྣང་སྙིང་རྗེ་སོགས་འཆར་དཀའ་བའི་རིགས་དེར་ཆེད་དུ་བློ་སྦྱོང་བའི་རྟེན་འབྲེལ་གྱི་ཉམས་ལེན་ལ་བརྩོན། གཤིས་བློ་འདས་ཀྱི་རྟོགས་པ་སྐྱོང་བ་དང༌། མདངས་བློས་བྱས་ཀྱི་རྟེན་འབྲེལ་བསྒྲིག་པ་གཉིས། འགལ་མེད་མཉམ་པ་ཉིད་དུ་ལམ་དུ་འཁྱེར་བ་གཙོ་བོར་བྱ་དགོས། དེའང་བླ་མ་སངས་རྒྱས་ཀུན་འདུས་སུ་ཤེས་པའི་མོས་གུས་བརྗེད་མེད། སྣང་སྲིད་ཐམས་ཅད་བླ་མའི་རོལ་པར་གོ་བའི་དག་སྣང༌། རིག་པའི་རང་མདངས་བསྐྱེད་རིམ་དུ་ལངས་པའི་བསྐྱེད་རྫོགས།
སྤྲོས་བཅས་བཟླས་བརྗོད་རྣམས་ཀྱང་ཡ་མ་བྲལ་བའི་ཟུང་འཇུག ། འགྲོ་དྲུག་མ་ལུས་ཕ་མར་ཤེས་པའི་སྙིང་རྗེ། དེ་རྣམས་ཀྱི་དོན་དུ་སེམས་བསྐྱེད་སངས་རྒྱས་ཐོབ་འགྱུར་གྱི་སྨོན་ལམ་སོགས་གཉིས་ཆོས་ཐམས་ཅད་ལ་རང་རྩལ་ཕྱོགས་མེད་དུ་སྦྱངས་ནས་མཐར་ནི་དེ་རྣམས་ཀྱང་སོ་སོ་མ་ཡིན་པའི་བླ་མ་རང་སེམས་གཉིས་མེད། སྣང་སྲིད་སེམས་ཀྱི་རོལ་པ། བསྐྱེད་རྫོགས་ཟུང་འཇུག་ཆེན་པོ། སྟོང་ཉིད་སྙིང་རྗེ་དབྱེར་མེད་རྣམས་ཀྱི་ཀློང་དུ་འུབ་གང་ཆུབ། རྩལ་རྫོགས་གང་འགྲུབ། དུ་མ་རོ་གཅིག་གི་དོན་ལ་བསླབ། དེ་ནས་ཀྱང་ཆོས་ཐམས་ཅད་ལ་རྩལ་སྦྱངས་པས་འབྱོངས་པར་བྱེད་ལ་རོ་གཅིག་དུ་མ་མངོན་དུ་འགྱུར་བར་བྱེད་དེ་གཅིག་ཤེས་ཀུན་གྲོལ་ཞེས་པ་ཚིག་ཙམ་དུ་མི་འཇོག་ཉམས་སུ་ལེན་ཞིང༌། དེ་ནས་ཆོས་ཐམས་ཅད་ལ་ཤེས་རབ་ཀྱི་སྣང་བ་ཕྱོགས་མེད་དུ་ཆེས་ཆེར་རྒྱས་པ་ཞིག་མཛད་དགོས་པ་ཡིན་ཚོད་དུ་འདུག །
འདིའི་ཆོས་ཉིད་རྣལ་འབྱོར་པ་ལ་རྗེས་ཤེས་སྟོང་ཉིད་ཀུན་ཏུ་འགྲོ་བར་འཆར་རོ། ། ཆོས་ཀྱི་དབྱིངས་ཀུན་ཏུ་འགྲོ་བ་རོ་གཅིག་དུ་མར་ཤར་བ་ཞེས་བྱ་སྟེ། དོན་རང་གི་སེམས་ངོ་བོ་སྟོང་པ་ཉིད་རྣམ་པ་ཐམས་ཅད་པར་འཆར་བའི་ཚུལ་གྱིས་གནས་པ་རྟོགས་ཏེ། འདི་ལྟར་རྟོགས་པས་རང་དོན་གཅིག་ཆོག་མའི་རྒྱལ་ས་ཟིན་ནས་ཀྱང་རང་དོན་རྐྱང་པར་མི་གོལ་བར་བྱ། དེའང་དང་པོ་སྟོང་ཉིད་དེ་ཀ་སྙིང་རྗེའི་རྩལ་དུ་སྦྱངས་པས་ན། སྟོང་ཉིད་སྙིང་རྗེར་ཤར། རང་འདོད་ཀྱི་འཁྲི་བ་ཟད། ཆོས་རྣམས་ཀུན་དང་རྒྱལ་བའི་ཐུགས་སེམས་ཅན་ཀུན་གྱི་སེམས་ཐམས་ཅད་མ་ལུས་པ་སྟེ། མདོར་ན་འཁོར་འདས་མ་ལུས་རང་སེམས་སུ་རྟོགས་པས། རང་སྣང་གཞན་སྣང་མ་ལུས་དབང་དུ་འདུས་ཤིང༌།
རང་སེམས་ཀྱི་ངོ་བོ་ཡེ་ནས་རང་དག་བཞུགས་པ་དེ་ལྟར་རྟོགས་པས་རྐྱེན་བྱས་ནས། ཐུགས་རྗེའི་ཤུགས་སྟོང་ཉིད་ཀྱི་རྩལ་སྙིང་རྗེའི་དབང་གིས་འཁོར་བའི་སེམས་ཅན་མ་རིག་པས་བསྒྲིབས་པ་ཐམས་ཅད་ཀྱང་རང་གི་རྟོགས་པ་ལྟ་བུར་རང་གྲོལ་དུ་གཏོང་བར་བསླབ་པ་དེ་ནི། གཞན་དོན་ལྷུན་གྲུབ་ཆེན་པོའམ་རྩོལ་མེད་དམ་པ་འགྲུབ་པ་ཡིན། དེའང་རང་དོན་འགྲུབ་ནས་གཞན་དོན་བྱེད་པའི་སྐབས་དེར་ཡང༌། རང་ཉིད་ཀྱིས་དང་པོར་ནང་དུ་རྟེན་འབྲེལ་ངེས་པ་ཅན་བསྒྲིགས་པས། དེ་ནས་ངེས་མེད་ཀྱི་རྟེན་འབྲེལ་སྣ་ཚོགས་ཕྱི་རུ་རྒྱས་པས་གདུལ་བྱ་རྣམས་ཀྱི་སྐལ་བ་ཆ་ཤས་ཇི་ལྟར་ཡོད་པ་དེ་ལྟར་མངོན་དུ་གྱུར་པས་གང་ལ་གང་འདུལ་གྱི་ཆོས་དང་མཛད་པ་སྣ་ཚོགས་ཐབས་ལ་མཁས་པས་མྱུར་དུ་སྒྲོལ་བར་བྱེད་པ་དེ་ལྟ་བུ་ནི་ཤིན་ཏུ་གལ་ཆེ་སྟེ། དེ་མེད་ན་འགྲོ་དོན་མཚན་ཉིད་པ་མི་ཡོང་དེ་ཡོད་ན་འགྲོ་དོན་གཤའ་མ་ཡོང་བ་ཡིན་ཏེ། དེའང་རྗེ་དྭགས་པོ་རིན་པོ་ཆེ་ལ་སློབ་མ་ཞིག་གིས། བདག་གིས་འགྲོ་དོན་བྱེད་པར་ཆོག་གམ་ཞུས་པར། ཁྱོད་ཀྱིས་སེམས་ཅན་གྱི་རྒྱུད་ཚོད་ཤེས་སམ།
དེ་ཤེས་ན་འགྲོ་དོན་རན། དེ་མི་ཤེས་ན་འགྲོ་དོན་མི་ནུས་ཏེ། གདུལ་བྱ་ལམ་ལོག་པར་འཆོར། དེང་སང་ངེད་རང་སྒོམ་ཆེན་འགའ་རེ་འདིས་སྒོམ་རྟ་རི་བ་ལ་ཁས་ལེན་ཁྱི་མི་རི་བ་དེ་འདྲའང་བྱེད་མཁན་འདུག་ཅིང༌། སྟོན་པ་འགའ་རེས་སྒོམ་ཁྱི་མི་རི་བ་ལ་ཁས་ལེན་རྟ་རི་བའང་བྱེད་མཁན་འདུག་པས། དེ་ཚོ་སོ་སོར་ཤེས་དགོས་གསུངས། དེ་བཞིན་བཀའ་བརྒྱུད་གོང་མའི་གསུང་ཤིན་ཏུ་མང༌། གདུལ་བྱའི་རྒྱུད་ཚོད་མི་ཤེས་པར། ། བློ་ཆུང་གིས་འགྲོ་དོན་མ་བྱེད་ཅིག ། བེའུ་སྦྲེལ་གཡང་ལ་འཆོར་དོགས་ཡོད།
ཅེས་གསུངས། དེས་ན་འགྲོ་དོན་བྱེད་པ་ལ་ངེས་མེད་ཀྱི་རྟེན་འབྲེལ་ནང་ནས་རྒྱས་པས་དུས་གསུམ་ཇི་ལྟར་ཤེས་པ་ཞིག་དགོས་པ་ཡིན་ཏེ། དེའང་རྗེ་ལྷ་རྩེ་བ་ངག་དབང་བཟང་པོ་རྣམ་རྒྱལ་ལྷུན་པོར་བཞུགས་པའི་སྐབས། སྔ་དྲོ་རྟོགས་ལྡན་ཞིག་གིས་རྒྱ་གར་རྡོ་རྗེ་གདན་ནས་རྒྱལ་བའི་སྐུ་རྟེན་གནྡྷོ་ལ་བྱིན་རླབས་ཅན་ཞིག་ཕུལ། ཕྱི་དྲོ་རྒྱ་ནག་ནས་གནས་བསྐོར་བའི་རྟོགས་ལྡན་ཞིག་གིས་ཏིང་ཤག་ལེགས་པ་ཞིག་ཕུལ་བར་རྗེ་མཉེས་ནས་ད་ལམ་རྟེན་འབྲེལ་ཤིན་ཏུ་ལེགས་གསུངས། དེར་རྟོགས་ལྡན་ཞིག་གིས་བདག་ཅག་རྣམས་ཤེས་རབ་དང་ཡེ་ཤེས་རེས་འཇོག་ཏུ་སོང་བས་རྟེན་འབྲེལ་མཐའ་དག་གོ་དཀའ་བར་འདུག་པས་འདིར་རྟེན་འབྲེལ་ཞིག་གསུང་བར་ཞུ་ཞུས་པས། དེ་ལ་ཁྱོད་རང་ཟེར་བ་ལྟར་བདེན། ཡེ་ཤེས་ལ་རང་དབང་ཐོབ་པའི་རྣལ་འབྱོར་པས། རྡེའུའི་འགྲེ་ལོག་ཙམ་ལའང་དུས་གསུམ་གྱི་ལུང་སྟོན་ཤེས་པ་ཡིན། དེ་ཙམ་རང་མེད་ཀྱང་རྗེ་འབྲུག་པའི་ཐུགས་རྗེས་རྟེན་འབྲེལ་ཧ་ལམ་ཤེས་ཞེས་གསུངས་པ་ལྟར་ཡོང་བ་ཡིན་པར་འདུག་ཅིང༌།
དེ་ནས་གདུལ་བྱ་དེ་རྣམས་ལ་སོ་སོའི་སྐལ་བ་དང་མཐུན་པར་ཆོས་སྟོན་ཏེ། དེའང་ལམ་རིམ་དང་མཐུན་པར་སྟོན་དགོས་པའམ། ཅིག་ཅར་དུ་ངོ་སྤྲོད་པའམ། ཐོད་བརྒལ་དུ་ངོ་སྤྲོད་དགོས་པ་སོ་སོར་ཏེ། དེ་ལྟར་མ་བསྟན་པར། སྨར་ཞིག་ཟོང་ཞིག་དེ་ཁོ་ན་ཞིག་བསྟན་པ་དེས་སྨན་ཡོན་དུ་འགྲོ་བར་མི་འགྱུར་བས། དེ་ལྟར་སོ་སོར་སྟོན་དགོས་པ་སྟེ། དེའང་རྗེ་ལྷ་རྩེ་བའི་མདུན་དུ། ཤེས་རབ་འབྲུག་རྒྱས་འབྲོག་ལྕགས་སྒོ་ནས་ཆོས་བྲོས་ལ་བྱོན་པར་དང་པོར་སྐྲ་ཕུད་མ་བཞེས། རྗེ་དཔག་བསམ་དབང་པོར་ཕུལ་གསུངས་པ་ཡང་ཞུས་པར།
ཁྲིད་གཅིག་གནང༌། ཁྲིད་ཀྱི་སྔོན་འགྲོ་མ་རྫོགས་གོང་ནས། ཁྱོད་རྡོ་རྗེ་འཆང་དུ་སོང་བས་རྗེ་དཔག་བསམ་དབང་པོས་སྐྲ་ཕུད་བཞེས་མ་ནུས་པ་ཡིན་ནམ་གསུངས་ཞལ་རྒྱས་མཛད་ཅིང༌། དེ་མ་ཐག་ཏུ། རྗེ་རང་རིག་རྟོགས་པའི་རྣལ་འབྱོར་པ། ། ལམ་གང་ཤར་དགག་སྒྲུབ་སྤང་བླང་བྲལ། ། ཞེས་གསུངས་ཏེ། སྤྱན་ཅེ་རེ་གཟིགས་པས་དུས་དེ་ཉིད་དུ་སེམས་ཉིད་ཆོས་སྐུའི་རང་ངོ་ཅིག་ཅར་དུ་ངོ་འཕྲོད་ཅིང༌། དེའང་སྔོན་འགྲོ་མ་རྫོགས་གོང་ནས་ངོ་སྤྲོད་པར་མཛད་མོད། མཚན་ལྡན་བླ་མས་སྣོད་ལྡན་སློབ་མ་ཅིག་ཅར་དུ་སངས་རྒྱས་པར་བྱེད་པ་དེ་འདྲ་བའང་ཡོད་འདུག །
ཡང་གདུལ་བྱའི་སློབ་མ་གཞན་དུ་ཡོད་ནའང་དེའི་རྒྱུད་བྱིན་གྱིས་བརླབས་ནུས་པ་ཞིག་དགོས་ཏེ། དེའང༌། རྗེ་ལྷ་རྩེ་པའི་སྐུ་ཞབས་ནས། རྟོགས་ལྡན་དགེ་འདུན་ཕྲིན་ལས་ཟེར་བ་ལ་སྟོད་ཕྱོགས་སུ་རི་པ་ལ་བརྫང་བར་མཛད། ཕྱིས་རི་པ་སླེབས་ནས་རྗེའི་ཞལ་ནས་ཁྱོད་འདི་ནས་འགྲོ་དུས་གནས་འགྱུའི་ངོ་ཤེས་ཙམ་ལས་མེད་པས་ད་ཅི་འདྲ་ཡོད་གསུངས་པར། ཁོ་ན་རེ། བདག་རྟེན་འབྲེལ་ཟླ་བདུན་མའི་མཚམས་ལ་བསྡད་པའི་སྐབས་ཉིན་གཅིག་སྤྱིལ་པོ་ནས་ལྷོ་ཕྱོགས་སུ་གངས་རི་ཞིག་མཐོང་བ་དེས་རྐྱེན་བྱས། ཕ་གིའི་ཕྱོགས་སུ་བླ་མ་བཞུགས་བསམ་པའི་མོས་གུས་དྲག་པོ་ཤར་བས་དེ་ཉིན་མང་པོ་ངུས་ཏེ། དེ་ནུབ་གསོལ་བ་བཏབ་པས་རྨི་ལམ་དུ་མཇལ་ཏེ་ཁྱོད་རྟོགས་ལྡན་དེ་ཙམ་སྐྱོ་མི་དགོས་ང་དང་ནམ་ཡང་འབྲལ་བ་མེད་གསུངས་ནས་བྱིན་གྱིས་བརླབས་པའི་སྣང་བ་ཤར། དེ་ཕྱིན་དགེ་སྦྱོར་ལ་བར་ལག་ཉིན་མཚན་མེད་ཅེས་ཞུས་པ་དེ་བཞིན་ཡང་ཡོང་བ་ཡིན་པར་འདུག་པས་འདི་ལྟར་ཤེས་དགོས་སོ། །
དེ་མིན་སློབ་མ་གྲོལ་བར་མི་ནུས་པས་ནི་འགྲོ་དོན་རྒྱ་ཆུང་སྟེ། འབྲེལ་ཚད་ཐམས་ཅད་འཁོར་བ་ནས་འདྲེན་ནུས་པ་དེ་ལྟར་ཡོང་བར་ཤོག་བསམས་ཏེ་དང་པོ་ནས་སྨོན་ལམ་གསོལ་འདེབས་བྱས་ན་དེ་འབྲས་མི་བསླུ་བས་མྱུར་བར་འགྲུབ་པ་ཡིན་འདུག་པ་དེ་བཞིན་བརྩོན་དགོས་པའོ།། ༈ །།བཞི་པ་སྒོམ་མེད་ཀྱི་རྣལ་འབྱོར་ཉམས་སུ་ལེན་པར་བཤད་པ་ནི། ཉོན་ཤེས་གྱི་སྒྲིབ་པ་གཉིས་རྩ་བ་ནས་དག་པས་སྤངས་པ་ཕུན་སུམ་ཚོགས་པ་འདི་ནི་མཉམ་པར་གཞག་པའི་གནས་སྐབས། འདི་ནི་རྗེས་ལ་ཐོབ་པའི་གནས་སྐབས་ཞེས་བྱ་བ་མེད་དེ། སྐུ་གསུམ་ལྷུན་གྱིས་གྲུབ་པའི་དག་པ་རབ་འབྱམས་སུ་གྱུར་པས་རྟོགས་པ་ཕུན་སུམ་ཚོགས་པ་ཡིན། དེའང་རོ་གཅིག་ཆེན་པོའི་རྟོགས་པ་དེ་སྒོམ་མེད་དུ་ན་སྤར་བའི་སྐྱོང་ཚུལ་ལའང༌། རྗེ་ཡང་དགོན་པས། བསྒོམ་བྱའི་ཡུལ་དང་སྒོམ་བྱེད་ཀྱི་སེམས། ། རིག་ཐོག་ནས་གཉིས་སུ་འདུག་གམ་ལྟོས་དང༌། །
གཉིས་མེད་ཀྱི་རིག་པ་རྟེན་དང་ཕྲོལ་ལ། ། དྲན་མེད་ཀྱི་ཤེས་པ་ཕྱལ་བར་སྐྱོངས་དང༌། ། སྒོམ་ཉིན་མཚན་ཁོར་ཡུག་ཏུ་འགྲོ་བ་ཞིག་འོང་གི ། ཞེས་གསུངས་པ་ལྟར་བསྒོམ་བྱའི་ཡུལ་སེམས་ཀྱི་གནས་ལུགས་དེ་སྒོམ་པར་བྱེད་མཁན་ཡང་ཁོ་རང་གི་རིག་ཐོག་ཏུ་རྡུལ་ཙམ་ཡང་དབྱེ་རྒྱུ་མེད་པའི་ཆོས་སྐུ་ཉག་གཅིག་པ་དེ་ལ་བསྒོམ་བྱ་སྒོམ་བྱེད། དྲན་བྱ་དྲན་བྱེད་ཀྱི་རྟེན་དང་ཕྲལ་ནས། བློ་འདས་དྲན་མེད་ཀྱི་ཤེས་པ་ཕྱལ་བར་སྐྱོང་བ་ཡུན་བསྲིངས་པས་ཉིན་མཚན་ཁོར་ཡུལ་ཏུ་འགྲོ་བའོ། ། དེའང་འཁོར་འདས་ཀྱིས་བསྡུས་པའི་ཆོས་ཐམས་ཅད་ནི་རང་གི་སེམས་ཀྱི་སྣང་བ་འབའ་ཞིག་ལ་སེམས་ཀྱི་ངོ་བོའམ་རང་བཞིན་ནམ་གཤིས་ལུགས་ནི་ཡེ་གདོད་མ་ནས་དངོས་དང་དངོས་མིན་སྣང་དང་མི་སྣང་སྟོང་དང་མི་སྟོང་ཡོད་མེད་མཐའ་དབུས་རྟག་ཆད་སྐྱེ་འགགས་གཟུང་འཛིན་གྱི་མཚན་མ་ཐམས་ཅད་དང་བྲལ་བ་འཕོ་འགྱུར་འགྲོ་འོང་གཡོ་འགུལ་མེད་པ་རྒྱུན་མི་འཆད་པ་ནམ་མཁའ་ལྟར་མཚན་ཉིད་དང་བྲལ་བ་སྟེ། ས་ར་ཧའི་ཞབས་ཀྱི་བཙུན་མོ་དོ་ཧར། ལྷན་ཅིག་སྐྱེས་གང་བདུད་རྩིའི་རོ། ། རྒྱུན་མི་ཆད་པའི་བདག་ཉིད་དོ། །
ཆུ་བོའི་རྒྱུན་དང་ནམ་མཁའ་བཞིན། ། མི་འགྱུར་དུས་རྣམས་ཀུན་ཏུ་གནས། ། རྟོག་པའི་རྗེས་འབྲང་མཚན་མའི་བློས། ། ནམ་ཡང་ཤེས་པ་མ་ཡིན་ནོ། ། བསམ་མེད་ཡུལ་ལ་བརྟག་ཏུ་མེད། ། ཡུལ་མེད་སྒོམ་པར་ག་ལ་འགྱུར། ། སྒོམ་མེད་ཉིད་ཀྱང་ཡོད་མ་ཡིན། ། དེ་ཡི་དོན་ལ་གང་འདྲིས་པ། ། སངས་རྒྱས་ཀུན་གྱི་ཐུགས་དང་མཉམ། ། ཞེས་དང༌།
ཤ་ཝ་རིས། རྒྱུ་དང་མི་རྒྱུ་གཡོ་དང་མི་གཡོ་བ། ། ཇི་ལྟར་དངོས་དང་དངོས་མེད་སྣང་སྟོང་དང༌། ། ཐམས་ཅད་མ་ལུས་ནམ་མཁའི་རང་བཞིན་ལས། ། དུས་རྣམས་ཀུན་ཏུ་ནམ་ཡང་གཡོ་བ་མེད། ། ནམ་མཁའ་ནམ་མཁའ་ཞེས་ནི་རབ་བརྗོད་ཀྱང༌། ། ནམ་མཁའི་ངོ་བོ་ཅིར་ཡང་གྲུབ་པ་མེད། ། ཡོད་དང་མེད་དང་སྣང་དང་མི་སྣང་དང༌། ། དེ་ལས་གཞན་དུ་མཚོན་པའི་ཡུལ་ལས་འདས། ། དེ་ལྟར་ནམ་མཁའ་སེམས་དང་ཆོས་ཉིད་ལ། །
ཐ་དད་ཅུང་ཟད་ཡོད་པ་མ་ཡིན་ཏེ། ། ཐ་དད་མིང་ནི་གློ་བུར་བཏགས་པ་ཙམ། ། དེ་ནི་དོན་མེད་རྫུན་གྱི་ཚིག་ཏུ་ཟད། ། ཅེས་སོ། ། དེ་ནི་བསྙེན་སྒྲུབ་ལྷ་སྔགས་ཐོས་བསམ་སྒོམ་པའི་མཐུ་ལས་དེ་ལྟར་གློ་བུར་དུ་གྱུར་པ་མ་ཡིན་པར། སེམས་ཀྱི་རང་གཤིས་ཡེ་གདོད་མ་ནས་རང་ལུགས་སུ་ཡོད་པས་ཐ་མལ་གྱི་ཤེས་པ་རྗེན་པ་བཟོ་བཅོས་བསྒྱུར་བཀོད་མ་བྱས་པའི་མིང་སྟེ། སྐྱེ་བོ་ཐ་མལ་པ་བྱིས་པ་བསམ་མེད་སེམས་ཀྱིས་མ་ཟིན་དུས་ནས་འདི་ཀ་རང་ཆས་སུ་ཡོད་པ་དེ་རང་ཐོག་ཏུ་ཕྱིན་ཅིང༌། དེ་ལ་བཟང་བཞག་ལེགས་བསྒྱུར་གྱི་བློ་ཐབས་གང་ཡང་བྱེད་མ་དགོས། གློ་བུར་འཁྲུལ་རྟོག་གི་དྲི་མས་བསླད་པའི་སྐྱོན་བསལ་དང་བཀྲུ་སྦྱང་གི་བྱི་དོར་ལའང་མི་རེ། བྱ་རྩོལ་གྱི་ཆོས་ཐམས་ཅད་ཟད་སར་སྐྱོལ།
འཁོར་འདས་སྣང་སྲིད་ཀྱིས་བསྡུས་པའི་ཆོས་ཐམས་ཅད་རང་བཞིན་མེད་པ་སྐྱེ་འགག་གནས་གསུམ་དང་བྲལ་བ་ལ་རེ་དོགས་ཀྱི་སྤང་བླང་གང་བྱས་ཐམས་ཅད་ནམ་མཁའ་སྟོང་པ་ལ་བཟོ་བཅོས་འཕྲི་བསྣན་གྱི་ལྷན་པོ་གདབ་པ་ལྟ་བུར་སོང་བའི་མཚང་རིག་པས་ཀུན་རྫོབ་ཀྱི་རྫུན་ཕུག་རང་རྡིབ་ཏུ་སོང༌། དྲན་ཡེངས་ལ་སོགས་པའི་ཐོབ་ཤོར་དང༌། གསལ་འགྲིབ་རེ་དོགས་བསྒོམ་བྱ་སྒོམ་བྱེད་སྒོམ་འདོད་ཟད་པས་སྐྱེ་མེད་ཟང་ཐལ་ཆེན་པོ་སྟོང་ཉིད་སྙིང་རྗེ་ཟུང་དུ་འཇུག་པའི་དབྱེར་མེད་གཉུག་མ་རྒྱུན་ཆད་མེད་པ་སྟེ། དཔལ་རི་ཁྲོད་དབང་ཕྱུག་གིས། སེམས་ཡོད་གྱུར་ན་ཆོས་ཀུན་རིག་གྱུར་ན། ། སེམས་མེད་པ་ལ་ཆོས་ཤིག་སུ་ཡིས་རྟོགས། ། སེམས་དང་ཆོས་སུ་སྣང་བ་ཐམས་ཅད་ནི། ། བཙལ་ན་མི་རྙེད་འཚོལ་མཁན་གང་ཡང་མེད། ། མེད་པས་དུས་གསུམ་མ་སྐྱེས་མི་འགགས་པ། ། དེ་ཉིད་གཞན་དུ་འགྱུར་བ་མེད་པ་ནི། །
རང་བཞིན་བདེ་བ་ཆེན་པོའི་གནས་ལུགས་ཡིན། ། ཞེས་གསུངས་སོ། ། དེ་བཞིན་གནས་སྐབས་ཐམས་ཅད་དུ་ཆོས་ཉིད་ཉག་གཅིག་གི་སྣང་བ་ལས་མི་གཡོ་བ་ནི་རྗེས་ཐོབ་ཏུ་ཆོས་ཉིད་ཀྱི་ངང་ལས་མི་གཡོ་བ་ཞེས་བྱ་ལ། ཆོས་ཉིད་དེ་ཀ་ཐུགས་རྗེ་ཆེན་པོའི་རང་བཞིན་དུ་གྱུར་པས་སྲིད་པ་ཇི་སྲིད་བར་སེམས་ཅན་རྣམས་ལ་ཕན་པ་དང་བདེ་བ་སྒྲུབ་པར་མཛད་པ་ནི་མཉམ་བཞག་ཏུ་ཐུགས་རྗེའི་ཀློང་རྡོལ་བ་ཞེས་བྱའོ། ། ཐུགས་རྗེ་ཆེན་པོས་གཞན་དོན་མཛད་པ་ལ་རྗེས་ཐོབ་ཀྱི་མིང་བཏགས་པ་ཙམ་ཡིན་ལ། དོན་ལ་མཉམ་བཞག་འབའ་ཞིག་ཡིན་ནོ། ། ཚུལ་འདི་ལ་སྐུ་གཉིས་ཟུང་འཇུག་ཅེས་བྱ་སྟེ། རང་དོན་ཆོས་ཀྱི་སྐུ་ལས་མི་གཡོ་བར་གཞན་དོན་གཟུགས་སྐུར་འཆར་ལ། ཤར་བ་དེ་ཉིད་རང་དོན་ཆོས་སྐུ་ལས་མི་གཡོ་བར་ཟུང་འཇུག་ཏུ་བཤད་པ་ཡིན་ཏེ། དེའང་རྒྱུད་བླ་མ་ལས།
ཆོས་ཀྱི་སྐུ་ལས་མ་གཡོས་པར། ། སྤྲུལ་པའི་རང་བཞིན་སྣ་ཚོགས་ཀྱིས། ། སྐྱེ་བ་མངོན་པར་སྐྱེ་བ་དང༌། ། ཞེས་གསུངས་པ་དང༌། དོ་ཧ་ལས། གཉིས་མེད་སེམས་ཀྱི་སྡོང་པོ་དམ་པ་འདི། ། ཁམས་གསུམ་མ་ལུས་ཀུན་ཏུ་ཁྱབ་པར་སོང༌། ། སྙིང་རྗེའི་མེ་ཏོག་གཞན་ཕན་འབྲས་བུ་འཛིན། ། ཅེས་སོ། ། ཚུལ་འདི་ལ་ཕར་ཕྱིན་ཐེག་པར།
ལམ་ཆད་པ་འཇུག་པ་ཆད་པའི་དབང་གིས་མི་སློབ་པའི་ལམ་ཞེས་བཞག་པ་ལྟར་སྤང་བྱ་ཉོན་མོངས་པ་སྤོང་བའི་བློ་ཟད། སྤོང་བྱེད་ཀྱི་གཉེན་པོ་ལམ་གྱི་ཆོས་ཟད་ནས་ལམ་ཆད་དེ། གཞི་ཇི་ལྟ་བ་དེ་ཀར་ཟད་པས་ཆོས་གཞི་ཐོག་ཏུ་ཕེབས་པ་ཞེས་གསུངས། བསྒོམ་བྱ་སྒོམ་བྱེད་ཟད་པའི་དབང་གིས་སྒོམ་མེད་ཀྱི་རྣལ་འབྱོར་ཞེས་བྱ་བ་ཡིན་ཏེ། འདི་ལ་བརྟག་གཉིས་ལས། བསྒོམ་མེད་སྒོམ་པ་པོ་ཡང་མེད། ། ལྷ་མེད་སྔགས་ཀྱང་ཡོད་མ་ཡིན། ། སྤྲོས་པ་མེད་པའི་རང་བཞིན་ལ། ། ལྷ་དང་སྔགས་ནི་ཡང་དག་གནས། ། རྣམ་སྣང་མི་བསྐྱོད་དོན་ཡོད་དང༌། །
རིན་ཆེན་དཔག་མེད་སེམས་དཔའ་འོ། ། ཞེས་དང༌། དཔལ་འདུས་པ་དང༌། དུས་ཀྱི་འཁོར་ལོ་ལས་ཀྱང༌། དངོས་པོ་མེད་པ་བསྒོམ་པ་མེད། ། བསྒོམ་པར་བྱ་བ་སྒོམ་པ་མིན། ། དེ་ལྟར་དངོས་པོ་དངོས་མེད་པས། ། བསྒོམ་པའང་དམིགས་སུ་མེད་པའོ། ། ཞེས་འབྲས་བུའི་གནས་སྐབས་ཉིད་དུ་གསལ་བར་བཤད་པ་དང༌། དེ་ལས་གཞན་དུ་ཕྱིན་ས་མེད་པས་འཇུག་པ་ཆད་དེ།
དེ་ལས་གོང་དུ་འཕུལ་ས་མེད་པས་མི་གནས་པའི་མྱ་ངན་ལས་འདས་པ་ཕྱག་རྒྱ་ཆེན་པོར་གྱུར་པ་སྟེ། ཏིལླི་པས། ཀྱེ་ཧོ་འདི་ནི་རང་རིག་ཡེ་ཤེས་ཏེ། ། ངག་གི་ལམ་འདས་ཡིད་ཀྱི་སྤྱོད་ཡུལ་མིན། ཏིལླི་ངས་ནི་ཅིང་ཡང་བསྟན་དུ་མེད། ། རང་གིས་རང་ཉིད་མཚོན་ཏེ་ཤེས་པར་བྱོས། ། ཞེས་གསུངས་པའི་དོན་མངོན་པར་བྱང་ཆུབ་ནས་མཆོག་གི་དངོས་གྲུབ་ཐོབ་པར་འགྱུར་བའོ།། ༈ །།རྩ་བའི་ས་བཅད་གསུམ་པ་ཕྱག་རྒྱ་ཆེན་པོའི་རྗེས་ཀྱི་རིམ་པ་ལ། རྒྱས་པར་ངོ་སྤྲོད། དབྱེ་བ།
གེགས་སེལ། བོགས་འདོན། སྐྱོང་ཚུལ། ཤན་འབྱེད། ས་ལམ་གྱི་རྣམ་དབྱེ། འབྲས་བུའི་གྲུབ་ཚུལ་སོགས་སྤྲོས་ན་མཐའ་ཡས་ཀྱང༌། འདིར་མདོ་ཙམ་བསྡུ་བར་བྱ་བ་ལ། ། དང་པོར་ཕྱག་རྒྱ་ཆེན་པོ་ངོས་བཟུང་ཞིང་ངོ་སྤྲོད་བཤད་པ། གཉིས་པ་རང་གི་སེམས་ཉིད་ངོས་བཟུང་ཞིང་ངོ་སྤྲོད་བཤད་པ། གསུམ་པ་ཉམས་རྟོགས་ཀྱི་གེགས་དང་འཕྲང་བསལ་བ་བཤད་པ།
བཞི་པ་བོགས་འདོན་རྩལ་སྦྱོང་གི་ཚུལ་བཤད་པ། ལྔ་པ་ཉམས་མྱོང་རྟོགས་པའི་སྤུ་རིས་འབྱེད་པར་བཤད་པ། དྲུག་པ་ལམ་ཁྱེར་སྤྱོད་པའི་རིམ་པ་བཤད་པ། བདུན་པ་ས་དང་ལམ་གྱི་ངོས་བཟུང་བགྲོད་ཚུལ་བཤད་པ། བརྒྱད་པ་མཐར་ཐུག་འབྲས་བུའི་རྫོགས་ཚུལ་བཤད་པའོ། ། དང་པོ་ཕྱག་རྒྱ་ཆེན་པོ་ངོས་བཟུང་ཞིང་ངོ་སྤྲོད་པར་བྱ་བ་ལ། རྒྱས་པར་ངོས་བཟུང་དང་ངོ་སྤྲོད་གཉིས། ངོས་བཟུང་བ་ལ་མིང༌། དོན། རྣམ་གྲངས།
ངོ་བོ་རབ་དབྱེ་ཤེས་མ་ཤེས་ཀྱི་སྐྱོན་ཡོན་སོགས་རྣམ་པ་མང་ཡང༌། ད་རེས་འདིར་རྣམ་གྲངས་ངོ་བོ་རབ་དབྱེ་སོགས་བཤད་ནས་དགོས་པ་མེད་པས། མིང་དོན་ངོས་བཟུང་དང༌། དོན་དམ་ངོ་སྤྲོད་གཉིས་ཀྱི་སྒོ་ནས་བཤད་པར་བྱ་བ་ནི། དང་པོ་ཕྱག་རྒྱ་ཆེན་པོའི་མིང་དོན་ངོས་བཟུང་བ་ནི། ། རྒྱ་གར་སྐད་དུ། མ་ཧཱ་མུ་དྲ། བོད་སྐད་དུ། ཕྱག་རྒྱ་ཆེན་པོ་ཞེས་པ་ལ། འགའ་ཞིག་གིས།
མ་ཧཱ་ཆེན་པོ་དང༌། མུ་དྲ་རྒྱ་ཡིན་པ་ལ། ཕྱག་རྒྱའི་སྒྲ་མེད་པས་ཕྱག་རྒྱ་ཆེན་པོ་ཞེས་མི་འཐད་པར་བཞེད་ཀྱང༌། འདིར་ཕྱག་གི་སྒྲ་བསྡུ་བའི་དབང་དུ་སོང་བ་ལས་ཤུགས་ཀྱིས་འཐོན་དགོས་པའི་ལུང་འོག་ཏུ་འབྱུང་ལ། སྤྱིར་ཕྱག་རྒྱ་ལ་རྟགས་དང་མཚན་མ་དང༌། ཉེ་བའི་མཚན་ཉིད་གསུམ་གྱི་རྣམ་གྲངས་ཡིན་ལ། དང་པོ་རྟགས་ཀྱི་མཚན་ཉིད་ནི། རྟགས་ཞེས་བྱ་བ་དེ་གདབ་པར་བྱ་བའམ། བཏབ་པའི་དོན་གྱིས་ཕྱག་རྒྱ་བརྗོད་པ་ནི། དཔེར་ན་ད་ལྟར་བདག་ལྟ་བུས་གཞན་ལ་བཏབ་པ་དེར་རྒྱ་ཟེར་བ་ལྟར།
ཕྱག་རྒྱ་ཆེན་པོ་འདིས་འཁོར་བ་དང་མྱ་ངན་ལས་འདས་པའི་ཆོས་མ་ལུས་པ་ཐམས་ཅད་ལ་བཏབ་པས་ན་ཕྱག་རྒྱ་དང༌། གཉིས་པ་མཚན་མ་མཚོན་པར་བྱེད་པའི་ཕྱག་རྒྱ་བརྗོད་པ་ནི། དཔེར་ན་ད་ལྟར་འཇིག་རྟེན་ན་རྒྱལ་པོའམ་དཔོན་ཆེན་པོ་དེས་བཀའ་ཇི་ལྟར་བྱས་པ་ལ་འབངས་སྡེ་རྣམས་ཀྱིས་དེ་ལས་མི་འདའ་ཞིང་འདའ་བར་མི་ནུས་པ་ལྟར་འཁོར་འདས་ཀྱི་ཆོས་མ་ལུས་པ་ཐམས་ཅད་ངེས་དོན་ཕྱག་རྒྱ་ཆེན་པོ་འདི་ལས་མི་འདའ་བས་ན་ཕྱག་རྒྱ་ཞེས་བརྗོད་པ་ཡིན་ལ། དེ་སྐད་དུ། འཕགས་པ་ནམ་མཁའ་མཛོད་ཀྱིས་ཞུས་པའི་མདོ་ལས། དེ་བཞིན་གཤེགས་པའི་ཕྱག་རྒྱས་བཏབ་ཅེས་བྱ་བ་ལ། དེ་བཞིན་ཉིད་དབྱེར་མེད་པ་དེ་ནི་ཕྱག་རྒྱ་སྟེ། ཕྱེ་བ་མེད་པ། འཇུག་པ་མེད་པ། མངོན་པར་ཞེན་པ་མེད་པ།
མི་བསྐྱོད་པ། བསྐྱོད་པར་བྱ་བ་མ་ཡིན་པ་སྟེ། ལྷ་དང་མི་དང་ལྷ་མ་ཡིན་དང་བཅས་པའི་འཇིག་རྟེན་གྱིས་བསྐྱོད་པར་མི་ནུས་སོ། ། དེ་ཅིའི་ཕྱིར་ཞེ་ན། ལྷ་དང་མི་དང་ལྷ་མ་ཡིན་དང་བཅས་པའི་འཇིག་རྟེན་ནི་ཕྱག་རྒྱ་དེས་བཏབ་པ་ཉིད་དོ། ། དེ་བཞིན་གཤེགས་པའི་ཕྱག་རྒྱ་དེ་ནི་ཤིན་ཏུ་མ་སྐྱེས་པའི་ཕྱག་རྒྱ། ཤིན་ཏུ་མཚན་མ་མེད་པའི་ཕྱག་རྒྱ། ཤིན་ཏུ་སྨོན་པ་མེད་པའི་ཕྱག་རྒྱ། ཤིན་ཏུ་འདུས་མ་བྱས་པའི་ཕྱག་རྒྱ། འདོད་ཆགས་དང་བྲལ་བའི་ཕྱག་རྒྱ།
དེ་བཞིན་ཉིད་ཀྱིས་ཕྱག་རྒྱ། ཡང་དག་པའི་མཐའི་ཕྱག་རྒྱ། ནམ་མཁའི་ཕྱག་རྒྱ་སྟེ་ཞེས་སོགས་མང་དུ་གསུངས། ཆེན་པོ་ཞེས་པ་ནི་ངེས་དོན་གྱི་ཆོས་འདི་ཆོས་ཐམས་ཅད་ཀྱི་དོན་ཏེ། འདིའི་གོང་ན་གཞན་མེད་པས་ན་ཆེན་པོ་ཞེས་བྱ་སྟེ། གསང་བ་གྲུབ་པར། བཞི་པ་གོང་ན་མེད་པའི་རྒྱུད། ། མངོན་པར་བྱང་ཆུབ་བྱེད་པ་པོ། ། ཕྱག་རྒྱ་ཆེན་པོ་རྣམ་བསྒོམ་པ། ། དེ་ཡི་གོང་ན་གཞན་མེད་པའོ། །
ཞེས་གསུངས། ཡང་སྙན་རྒྱུད་གཞུང་ལས། ཕྱག་ནི་གཉིས་མེད་ཡེ་ཤེས་ངོ་ཡིས་ཟིན། ། རྒྱ་ནི་འཁོར་བའི་མདུད་པ་གྲོལ་བ་སྟེ། ། ཆེན་པོ་ཟུང་འཇུག་སྒྲོན་མེ་བལྟམས་པ་ལ། ། ཞེས་དང༌། ཕྱག་ཆེན་ཐིག་ལེར། འདི་ནི་ཕྱག་རྒྱ་ཆེན་པོ་སྟེ། ། ཕྱག་ནི་སྟོང་པའི་ཡེ་ཤེས་ཡིན། ། རྒྱ་ནི་འཁོར་བའི་ཆོས་ལས་གྲོལ། །
ཆེན་པོ་ཟུང་དུ་འཇུག་པའོ། ། ཞེས་གསུངས་པས་ལུང་དེ་གཉིས་དོན་གཅིག་པར་འདུག་པས་དེའི་དོན་བཤད་ན། ཕྱག་ནི་སྣང་སྟོང་རིག་སྟོང་སོགས་གཉིས་མེད་ཀྱི་སྟོང་པ་ཉིད་རང་རིག་པའི་ཡེ་ཤེས་ངོ་ཤེས་པའི་དོན་ཏེ། རིམ་ལྔ་ལས། རང་གིས་རང་རིག་ཡེ་ཤེས་འདི། ། ལེགས་མཐོང་གང་ཡིན་འདིར་ཕྱག་ཡིན། ། ཞེས་གསུངས། རྒྱ་ནི་འཁོར་བའི་རྒྱ་གཟུང་འཛིན་མ་རིག་འཁྲུལ་པ་ལས་གྲོལ་ཞིང་དེས་ཆོས་ཐམས་ཅད་ལ་རྒྱས་བཏབ་བའམ་འདེབས་པའི་དོན་ཏེ། གསང་བ་འདུས་པ་ལས། དངོས་པོ་ཐམས་ཅད་དང་བྲལ་བ། །
ཕུང་པོ་ཁམས་དང་སྐྱེ་མཆེད་རྣམས། ། གཟུང་དང་འཛིན་པ་རྣམ་པར་སྤང༌། ། ཆོས་བདག་མེད་པ་མཉམ་ཉིད་ལས། ། ཞེས་གསུངས། ཆེན་པོ་ནི་ཐབས་ཤེས་སྣང་སེམས་སོགས་ཐམས་ཅད་ཟུང་འཇུག་ཅེས་གཉིས་མེད་མཉམ་པར་སྦྱོར་བ་ཡིན་ཞིང༌། དེ་ལྟ་བུ་བསྒོམས་པ་ནི་སྒོམ་པ་ཐམས་ཅད་ཀྱི་མཆོག་ཉིད་དུ་འགྱུར་བའི་དོན་ཏེ། མཻ་ཏྲི་པས། ཐབས་དང་ཤེས་རབ་མཉམ་སྦྱོར་བ། ། སྒོམ་པ་མཆོག་གི་རྣལ་འབྱོར་པ། ། ཕྱག་རྒྱ་ཆེན་པོ་མཉམ་སྦྱོར་བ། །
ཞེས་སོ། ཡང་ཕྱག་རྒྱ་ཆེན་པོ་འདིའི་མཚན་དོན་ནི། གཞན་ཡང་དུས་འཁོར་གྱི་དཀའ་འགྲེལ་པདྨ་ཅན་ལས་འདི་ལྟར་གསུངས་ཏེ། ཕྱག་རྒྱ་ཞེས་པ་ནི། འདས་པ་དང༌། མ་བྱོན་པ་དང༌། ད་ལྟར་བྱུང་བའི་དེ་བཞིན་གཤེགས་པ་ཐམས་ཅད་སྐྱེད་པར་མཛད་པ་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་ལ། རབ་ཏུ་མི་གནས་པའི་མྱ་ངན་ལས་འདས་པའམ། མི་འཕོ་བའི་བདེ་བས་བདེ་བ་ལ་རྒྱས་བཏབ་པས་ན་ཕྱག་རྒྱ་སྟེ། ལས་ཀྱི་ཕྱག་རྒྱ་དང༌།
ཡེ་ཤེས་ཀྱི་ཕྱག་རྒྱ་ལས་ཁྱད་པར་དུ་གྱུར་པ་དང༌། འཁོར་བའི་བག་ཆགས་དང་བྲལ་བར་གྱུར་པས་ན་ཆེན་པོའོ། ། ཞེས་བཤད་དེ། དེ་བཞིན་མདོ་རྒྱུད་རྣམས་ནས་ཤིན་ཏུ་མང་བར་གསུངས་ཀྱང་མང་གིས་དོགས་པས་མ་སྤྲོས་པའོ། ། གཉིས་པ་དོན་དམ་དུ་ངོ་སྤྲོད་པ་ནི། རྗེ་དྭགས་པོས། སྣང་སྲིད་འཁོར་འདས་རྣམས་ཆོས་ཉིད་སྐྱེ་བ་མེད་པའི་ངང་ལས་མི་འདའ་བར་རྟོགས་པ་ནི་ཕྱག་གོ ། ཅིར་སྣང་ཅི་སྲིད་ཐམས་ཅད་གཉུག་མའི་དོན་ལས་མི་འདའ་བས་ན་རྒྱ། ཆོས་ཉིད་རང་གྲོལ་དུ་རྟོགས་པས་ན་ཆེན་པོའོ། ། ཞེས་གསུངས་སོ། །
དེ་བཞིན། རྗེ་གཙང་པ་རྒྱ་རས་དང་རྒོད་ཚང་པ་སོགས་ཀྱིས་ཀྱང་ཕྱག་རྒྱ་ཆེན་པོ་ཞེས་པ་ནི། སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་རང་ས་རང་ས་ནས་སོ་མ་ཉམས་མདོག་མ་བསྒྱུར་བར་དུས་གསུམ་དུས་མེད་དུ་ལྷན་ཅིག་སྐྱེས་པའི་ཡེ་ཤེས་ལས་མི་འདའ་བས་ན་ཕྱག་རྒྱ། དེ་ལས་ལོགས་སུའམ་དེའི་ཕན་ནམ་གོང་ན་ཆོས་གཞན་གང་ཡང་མེད་པས་ན་ཆེན་པོ་ཞེས་ཟེར་བ་ཡིན་གསུངས་ཤིང༌། ཡང་བླ་མ་གསེར་སྡིངས་པའི་ཐེག་སྒྲོན་ལས། ཕྱག་རྒྱ་ཆེན་པོའི་ངེས་ཚིག་ནི། ། ལས་དང་ཉོན་མོངས་སྒྲིབ་པ་རྣམས། ། རང་གྲོལ་སེམས་ཉིད་ཆོས་སྐུ་རུ། ། མཇལ་བའི་ཕྱིར་ན་ཕྱག་ཅེས་བྱ། ། མཚན་མའི་རྣམ་པར་རྟོག་པ་ཡིས། །
འདའ་བར་མི་ནུས་ཕྱིར་ན་རྒྱ། ། མཚན་ཉིད་ཐེག་དང་བྱ་སྤྱོད་སོགས། ། ཐེག་པ་ཀུན་ལས་ཆེ་བས་ན། ། ཆེན་པོ་ཞེས་ནི་བརྗོད་པ་ཡིན། ། ཞེས་གསུངས། འདིའི་དོན་གཞན་རྣམས་སྔོན་དང་འདྲ་བར་འདུག ། ཚིག་དང་པོ་ཕྱག་རྒྱ་ཞེས་པའང༌། དཔེར་ན་བླ་མ་དང་རྒྱལ་པོ་ལྟ་བུར་སྐྱེ་བོ་རྣམས་ཀྱིས་མཇལ་ནས་ཕྱག་བྱེད་པ་བཞིན། འདིར་ཡང་ལས་དང་ཉོན་མོངས་པའི་སྒྲིབ་པ་མ་རིག་པའི་རྟོག་པ་སོགས་ཐམས་ཅད་རང་གྲོལ་སེམས་ཉིད་དེ་ལ་འདུད་དགོས་ཤིང་ཕྱག་བྱེད་པ་ལྟར་ན་ཕྱག་ཅེས་བྱ། དེའང་དོན་དུ་ན་རང་གྲོལ་ཆོས་སྐུའི་གཤིས་ཡིན་པས་ན་གཙོ་བོ་ལྟ་བུ།
ཉོན་མོངས་སྒྲིབ་པ་རྣམ་རྟོག་སོགས་དེའི་མདངས་ཡིན་པས་ན་འབངས་འཁོར་ལྟ་བུ། དེས་ན་ཇི་ལྟར་ཡང་གཤིས་ལས་མི་འདའ་བས་ན་རྒྱ་ཞེས་བྱ། ཐེག་པ་ཆེ་ཆུང་གསང་སྔགས་ཀྱི་ཆོས་ཀུན་ལས་ཆེས་ཆེར་ཟབ་ལྷག་ཆེ་བས་ན་ཆེན་པོ་ཞེས་ཚིག་ཏུ་བརྗོད་པ་ཡིན། ཕྱག་རྒྱ་ཆེན་པོ་འདིར་མཚན་གྱི་རྣམ་གྲངས་ནི། ཨིནྡྲ་བྷོ་དྷིའི་ཡེ་ཤེས་གྲུབ་པ་ལས། འདི་ནི་དོན་དམ་དེ་ཉིད་དེ། ། ཡེ་ཤེས་རྡོ་རྗེ་བླ་མེད་ཡིན། ། ཀུན་ཏུ་བཟང་པོ་ཞེས་བཤད་ཅིང༌། ། ཕྱག་རྒྱ་ཆེན་པོ་ཞེས་བྱ་བ། ། འདི་ནི་ཆོས་སྐུར་ཤེས་བྱ་སྟེ། །
ཞེས་གསུངས་པ་དེའི་དོན་འདི་ནི་ཞེས་པ་སེམས། དེ་ལ་མིང་གི་རྣམ་གྲངས་དོན་དམ་པ། དེ་བཞིན་ཉིད། བླ་ན་མེད་པའི་ཡེ་ཤེས། སེམས་ཀྱི་རྡོ་རྗེ། ཀུན་ཏུ་བཟང་པོ། ཕྱག་རྒྱ་ཆེན་པོ། ཆོས་ཀྱི་སྐུ། ཞེས་སོགས་ལུང་ཤིན་ཏུ་མང་བས་ཤེས་པར་བྱའོ། ། ཞེས་གསུངས་པ་ཡིན་ལ།
གཞན་ཡང་སྦྱོར་བ་བདུན་པར། རང་བཞིན་མེད་དང་དེ་བཞིན་ཉིད། ། ཆོས་ཉིད་དང་ནི་ཆོས་མཉམ་པ། ། དོན་དམ་ལ་སོགས་རྣམ་གྲངས་ཀྱང༌། ། རང་བཞིན་མེད་པ་འདི་ཉིད་ལས། ། དེར་ནི་གཞན་དག་མ་གསུངས་སོ། ། ཞེས་བཤད། དེ་བཞིན་བཀའ་བརྒྱུད་གོང་མའི་གསུང་རྣམས་ལས་ཀྱང༌། ཕྱག་རྒྱ་ཆེན་པོ། གདོད་མའི་མགོན་པོ།
སེམས་ཉིད་ལྷན་སྐྱེས། སེམས་ཉིད་ཀྱི་དཀྱིལ་འཁོར། གཞི་གཉུག་མའི་ངོ་བོ། རང་བཞིན་གྱིས་འོད་གསལ་བ། བདེ་བར་གཤེགས་པའི་སྙིང་པོ། ཆོས་ཀྱི་སྐུའི་བཞུགས་ཚུལ། ཞེས་སོགས་མང་བར་གསུངས་མོད། དེ་ཐམས་ཅད་སེམས་ལ་འདུས་པས། སེམས་བྱས་ཀྱང་ཕྱག་རྒྱ་ཆེན་པོ། ཕྱག་རྒྱ་ཆེན་པོ་བྱས་ཀྱང་སེམས་ཉིད་རང་ཡིན་པར་ཤེས་དགོས་སོ། །
ཕྱག་རྒྱ་ཆེན་པོའི་ངོ་བོ་ནི། གང་དུའང་མི་གནས་ཤིང་མཚན་ཉིད་ཐམས་ཅད་དང་བྲལ་བ་ཀུན་ལ་ཁྱབ་པ། དཔེ་ནམ་མཁའ་ལྟ་བུར་བཤད་དེ། ཨིནྡྲ་བྷོ་དྷིས། ཇི་ལྟར་མི་གནས་ནམ་མཁའ་ནི། ། ཁྱབ་ཅིང་མཚན་ཉིད་རྣམས་དང་བྲལ། ། འདི་ནི་དོན་དམ་དེ་ཉིད་དེ། ། ཞེས་སོགས་མང་དུ་གསུངས་པའོ། ། གཉིས་པ་རང་གི་སེམས་ཉིད་ངོས་བཟུང་ཞིང་ངོ་སྤྲོད་པར་བྱ་བ་ལ། བསྡུས་པར་ལྷན་ཅིག་སྐྱེས་པ་རྣམ་པ་གསུམ་དང༌།
སྐུ་གསུམ་གྱི་སྒོ་ནས་ངོ་སྤྲོད་པ་ཙམ་གྱིས་ཆོག་ཀྱང༌། ཆོས་ཀྱི་གོ་དོན་ཤེས་ཤིང་ཉམས་རྟོགས་ཤར་བའམ། དེ་ལྟར་མ་ཡིན་ཡང་སེམས་རང་རིག་གི་དྲན་པ་སྐྱོང་ཤེས་ཙམ་ཡོད་པ་རྣམས་ཀྱིས་ཀྱང་གོ་ཞིང༌། གོ་ཉམས་རྟོགས་པ་སོགས་ཡོད་པ་རྣམས་ལའང༌། སེམས་ཀྱི་ངོ་སྤྲོད་འདི་སྐོར་རང་གི་སེམས་རྒྱུད་དང་འདྲེ་ཞིང་གོ་བ་དང་ཡིད་ཆེས་ངེས་ཤེས་སྐྱེ་བའི་དགོས་པ་ཡོད་ཕྱིར་ཅུང་ཟད་རྒྱས་པར་ཕྱེ་ནས་བཤད་ན་འདི་བཞིན་ཡིན། དེ་ལ་ས་བཅད་ནང་ཚན་དུ་དབྱེ་བ་ལ། ། དང་པོ་རང་སེམས་འཁྲུལ་ལུགས་འཁོར་བའི་སྒོ་ནས་ངོ་སྤྲོད་པ། གཉིས་པ་རང་སེམས་འཁྲུལ་མེད་གནས་ལུགས་རིག་པ་རྟོགས་པའི་སྒོ་ནས་ངོ་སྤྲོད་པ། གསུམ་པ་རང་སེམས་གཉུག་མ་གཅིག་ཆོད་ཀྱི་སྒོ་ནས་ངོ་སྤྲོད་པ། བཞི་པ་རང་སེམས་ལྷན་ཅིག་སྐྱེས་པ་རྣམ་པ་གསུམ་གྱི་སྒོ་ནས་ངོ་སྤྲོད་པ།
ལྔ་པ་རང་སེམས་ཐ་མལ་གྱི་ཤེས་པ་གནས་ལུགས་མ་བཅོས་པའི་སྒོ་ནས་ངོ་སྤྲོད་པ། དྲུག་པ་རང་སེམས་ངོ་བོ་རང་བཞིན་མཚན་ཉིད་གསུམ་གྱི་སྒོ་ནས་ངོ་སྤྲོད་པ། བདུན་པ་རང་སེམས་མཉམ་རྗེས་ཀྱི་སྒོ་ནས་ངོ་སྤྲོད་པ། བརྒྱད་པ་རང་སེམས་གཞི་ལམ་འབྲས་བུ་གསུམ་གྱི་སྒོ་ནས་ངོ་སྤྲོད་པ། དགུ་པ་རང་སེམས་ལྟ་སྒོམ་སྤྱོད་འབྲས་རྣམ་བཞིའི་སྒོ་ནས་ངོ་སྤྲོད་པ། བཅུ་པ་རང་སེམས་ཕྱག་རྒྱ་ཆེན་པོར་ངོ་སྤྲོད་པ། བཅུ་གཅིག་པ་རང་སེམས་རྫོགས་པའི་སངས་རྒྱས་སུ་ངོ་སྤྲོད་པ། བཅུ་གཉིས་པ་རང་སེམས་སྐུ་གསུམ་གྱི་སྒོ་ནས་ངོ་སྤྲོད་པ། བཅུ་གསུམ་པ་རང་སེམས་ཡེ་ཤེས་ལྔའི་སྒོ་ནས་ངོ་སྤྲོད་པར་བྱེད་པའོ། ། དང་པོ་རང་སེམས་འཁྲུལ་ལུགས་འཁོར་བའི་སྒོ་ནས་ངོ་སྤྲད་པར་བྱ་བ་ལ་གཞི་ངོས་བཟུང་བ།
དེ་ལས་འཁྲུལ་ཚུལ་བཤད་པ་དང་གཉིས་སོ། ། དང་པོ་གཞི་ངོས་བཟུང་བ་ནི། དེའང་སེམས་ཀྱི་གནས་ལུགས་ལ། རྒྱལ་དབང་རྗེས། འདི་ལྟར་སྣང་སྲིད་འཁོར་འདས་གཉིས་བསྡུས་ཀྱི་ཆོས་ཐམས་ཅད་དེ་ཁོ་ན་ཉིད་ལས་གཞན་མེད་ཅིང༌། དེ་ཉིད་ཡེ་གདོད་མ་ནས་རྣམ་པར་དག་པ་དང༌། སུས་ཀྱང་བཟོ་མ་བྱས་པར་ལྷུན་གྱིས་གྲུབ་པ་དང༌། ཐམས་ཅད་དང་དབྱེར་མེད་དུ་གནས་པས་ཐ་དད་མེད་པ། ཡོད་མེད་ལ་སོགས་པའི་སྒྲོ་བཏགས་དང་སྐུར་པ་ཐམས་ཅད་ཀྱིས་མ་བསླད་པ། གཟུང་འཛིན་ལ་སོགས་པའི་དྲི་མ་ཐམས་ཅད་དང་བྲལ་བ།
དགག་སྒྲུབ་ལ་སོགས་པ་བློས་བྱས་ཐམས་ཅད་ཀྱི་ཡུལ་མ་ཡིན་པས་བསམ་བརྗོད་ལ་སོགས་པ་རྟག་ཆད་ཐམས་ཅད་ལས་འདས་པ། སངས་རྒྱས་ཀྱི་དགོངས་པ་ཆོས་ཐམས་ཅད་ཀྱི་ངོ་བོར་གནས་པ། ལྷན་ཅིག་སྐྱེས་པའི་ཡེ་ཤེས་སམ་ཆོས་སྐུ་ཞེས་ཟེར་ནའང་དེ་ལྟ་བུའི་མིང་འདོགས་བཟང་པོས་མ་བསྒྲིབས་པ། གཉུག་མའི་ཤེས་པ། གདོད་མའི་ཤེས་པ་ཞེས་གསུངས་པ་དེ་ཀ་ཕྱག་རྒྱ་ཆེན་པོའི་བརྗོད་བྱའི་དོན་ཡིན་མོད། དེ་ཀ་ལ་ནི་སྣང་ཙམ་དུ་མི་གནས་པས་རྟེན་འབྲེལ་གྱི་གཞི། གང་དུའང་མ་གྲུབ་པས་སྟོང་ཉིད་ཀྱི་གཞི། ཐ་དད་དུ་མི་གནས་པས་ཟུང་འཇུག་གི་གཞི། ཕྱོགས་ཆ་དང་བྲལ་བས་ཁྱབ་གདལ་གྱི་གཞི། ཞེས་ཀུན་མཁྱེན་པད་དཀར་གྱིས་གསུངས།
ལུང་ནི། རྒྱུད་རྡོ་རྗེ་རྩེ་མོ་ལས། ཐོག་མ་ཐ་མ་མེད་འདི་ནི། ། སེམས་ཅན་ཀུན་གྱི་ཤེས་པ་དང༌། ། དེ་བཞིན་གཤེགས་པའི་སྙིང་པོ་མཆོག ། ཆོས་དབྱིངས་རྡོ་རྗེ་ཆེན་པོ་སྟེ། ། ཞེས་དང༌། སངས་རྒྱས་ཐོད་པ་ལས། སེམས་ཉིད་དྲི་མེད་མེ་ལོང་བཞིན། ། གང་བསམ་དེ་ནི་གཟུགས་བརྙན་ཏེ། །
རྨི་ལམ་ལྟ་བུར་ཤེས་མོད་ཀྱི། ། འོན་ཀྱང་རྣམ་པར་རྟོག་པས་བཟུང༌། ། ཞེས་པ་དང༌། མཁའ་འགྲོ་རྒྱ་མཚོ་ལས། ཤྲཱི་ཡིག་འབྱུང་བ་ཀུན་གྱི་དོན། ། ཕྱི་དང་ནང་གི་བདག་ཉིད་འདོད། ། འདི་དག་ཀུན་རྫོབ་གཟུགས་དང་ནི། ། གཟུགས་མེད་བདེ་བའི་མཐའ་ཅན་གང༌། ། ཨེ་ཝྃ་ལ་སོགས་གཉིས་མེད་པའང༌། ། ཤྲཱི་ཞེས་བྱ་བའི་ཡེ་ཤེས་བསྟན། །
ཅེས་སོགས་མང༌། དེ་ལྟར་ཀུན་གྱི་ངོ་བོ་ཀུན་ཁྱབ་ནམ་མཁའ་ལྟ་བུ་ཀུན་དང་ཟུང་དུ་འཇུག་པ་བློ་བྲལ་ཁྱབ་གདལ་ཆེན་པོ་ཆོས་སྐུའི་རང་བཞིན་དེའོ། ། གཉིས་པ་དེ་ལས་འཁྲུལ་ཚུལ་བཤད་པ་ནི། དེའང་ལར་ནི་བཟང་ངན་མེད་པར་རིགས་དྲུག་གི་སེམས་ཅན་ཀུན་གྱི་རྒྱུད་ལ་ཡེ་ནས་གནས་ཀྱང༌། མ་རིག་པས་བསྒྲིབས་ནས། རང་སེམས་རང་གིས་མ་མཐོང༌། རང་ངོ་རང་གིས་མ་ཤེས། དེའང་མ་ཤེས་མ་རིག་པའི་ཚུལ་ནི་རྒྱུ་མཚན་ལྔ་སྟེ། དེའང་དང་པོ་ནི། ཕྱག་རྒྱ་ཆེན་པོའི་གནས་ལུགས་ཀ་ནས་དག་པ་སྟོང་ཉིད་སྨྲ་བསམ་ཤེས་བརྗོད་ཀྱི་བློ་ལས་འདས་ཤིང༌།
ངོས་གཟུང་བྱ་འཛིན་བྱེད་ཀྱི་གཏད་སོ་གང་ཡང་མེད་པས་ན་མ་རིག་པ་སྟེ། དཔེར་བགྱིས་ན་ནམ་མཁའ་སྟོང་པར་རི་མོ་མི་བཏུབ་པ་འདྲ་བ་དང༌། གཉིས་པ་ནི། གནས་ལུགས་དེ་ཡུལ་ཡུལ་ཅན་གྱི་དངོས་པོར་མ་གྱུར་ཅིང༌། རིག་བྱ་དང་རིག་མཁན་མེད་པས་མ་རིག་པ་སྟེ་མིག་གིས་མིག་མི་མཐོང་བ་ལྟ་བུ། གསུམ་པ་ནི། དོན་ཟབ་མོ་དེ་རྟོགས་པར་བྱེད་པའི་རྐྱེན། བླ་མ་མཚན་ལྡན་མེད་པས་མ་རིག་པ་སྟེ་རྒྱལ་བུ་འབངས་སུ་འཁྱམས་པ་ལྟ་བུ། བཞི་པ་ནི། དབྱིངས་ཀྱི་ངོ་བོ་གཅིག་ཏུ་མ་གྲུབ་པས།
རྣམ་རྟོག་སོགས་མདངས་ཀྱི་འཆར་སྒོ་ཅིར་ཡང་འཆར་མོད་ཀྱང་གཤིས་མ་རིག་པ་ལས་མདངས་མ་རིག་པ་སྣ་ཚོགས་ཤར་བས་ན་ཐམས་ཅད་མ་རིག་པར་སོང་སྟེ་སྨན་དུག་ཏུ་སོང་བ་ལྟ་བུ། ལྔ་པ་ནི། སེམས་ཡེ་ཤེས་སུ་གནས་ཀྱང་བག་ཆགས་དབང་གིས་ཕྱིན་ཅི་ལོག་པར་བལྟས་ནས་མ་རིག་པ་ཉིད་དུ་འཁྲུལ་ཏེ་ཐག་ཁྲ་སྦྲུལ་དུ་འཁྲུལ་པ་ལྟ་བུའོ། ། ཞེས་རྗེ་ཡང་དགོན་པས་གསུངས་འདུག་ཅིང༌། ལུང་ནི་སྔོན་སངས་རྒྱས་ཐོད་པའི་ལུང་འཕྲོས་ལས། འོན་ཀྱང་རྣམ་པར་རྟོག་པས་སྒྲིབ། ། ཅེས་གསུངས་པ་དང༌། རྒྱུད་ལས། སེམས་ཅན་རྣམས་ནི་སངས་རྒྱས་ཉིད། ། འོན་ཀྱང་གློ་བུར་དྲི་མས་སྒྲིབ། །
ཅེས་སོགས་གསུངས་མོད། དོན་རང་རང་སེམས་ཀྱི་ངོ་བོ་ཡེ་ནས་དག་པ་ལོས་ཡིན་ཡང༌། འཕྲལ་གློ་བུར་གྱི་དྲི་མ་འཁོར་བའི་བག་ཆགས་སྣ་ཚོགས་ཀྱིས་བསྒྲིབས། དོན་དེས་ན་འཁྲུལ་པས་མགོ་བོ་ཆེས་འཁོར་བས་རང་ཉིད་སྣང་བ་ལ་ཡུལ་དུ་བཟུང༌། རིག་པ་ལ་བདག་ཏུ་བཟུང༌། མི་བདེན་པ་ལ་བདེན་པར་བཟུང༌། མེད་པ་ལ་ཡོད་པར་བཟུང༌། མ་དག་པ་ལ་དག་པར་བཟུང༌། དག་པ་སེམས་ཉིད་ཆོས་སྐུ་ལ་མ་དག་པར་མཐོང་སྟེ། ཐམས་ཅད་དོན་དམ་རང་དང་གོ་ལོག་ནག་པོར་སོང༌།
སྣང་བ་བདག་གཞན་གཉིས་མེད་ལ་གཉིས་འཛིན་གྱི་ཆགས་སྡང་རྨོངས་གསུམ་གྱི་ལས་བསགས་པས་ལས་ལས་རྣམ་སྨིན་མྱོང༌། འཁྲུལ་དོན་མེད་པར་འཁྲུལ་ནས་འཁོར་བ་ལ་ཡང་འཁོར་ཉིང་འཁོར་ཟོ་ཆུའི་འཁྱུད་མོ་བསྐོར་བ་ལྟར་བྱས་ནས་ངེད་རང་ཚོ་བསྡད་པ་ཡིན་མོད། ད་དེ་ལྟར་འཁྲུལ་ཚབས་ཤིན་ཏུ་ཆེ་བ་དེ་བཟློག་པའི་ཐབས་ནི། མཚན་ལྡན་བླ་མར་གསོལ་བ་འདེབས་པ་དང༌། ལམ་གྱི་སྙིང་པོ་རང་སེམས་ཀྱི་ངོ་བོ་མ་ཡེངས་པར་སྐྱོང་བར་བྱེད་དགོས་པ་ཡིན་ལ། དེའང༌། རྗེ་འབྲི་གུང་པ་ཆེན་པོས། དྲན་པ་མཁས་ན་སྒོམ་མཁས། དྲན་པ་སྟོར་ན་སྒོམ་སྟོར། ཞེས་གསུངས་ཏེ།
དྲན་མེད་འཁྲུལ་པར་ཤོར་ན་སྒོམ་དང་བྲལ་བ་དང༌། དྲན་དང་ཤེས་བཞིན་ལྡན་ན་སྒོམ་གྱི་ཉམས་ལེན་དང་ལྡན་པ་ཡིན་པས་དེ་ལྟར་དུ་ཤེས་པའི་དོན་དུ་ཁ་ཕྱི་ལ་མི་ལྟ་བར་ནང་དུ་ལོག་ནས་རང་སེམས་ལ་རང་གིས་ལྟ་བ་གལ་ཆེ་ལ། རང་སེམས་ལ་བལྟས་ཀྱང་ངོ་བོ་ངོས་བཟུང་མེད་པས་རང་སེམས་འདི་ཀ་མ་བརྗེད་མ་འཁྲུལ་ཙམ་དུ་གློད་ནས་འཇོག་པ་ཡིན། མ་ཡེངས་ཙམ་དེ་ལས་གཞན་དུ་བཟོ་བཅོས་སྐད་ཅིག་ཙམ་མི་བྱེད། མ་ཡེངས་མ་བཅོས་པའི་ངང་དུ་འཇོག ། དེ་ལས་གནས་པ་འགྱུ་བ་དང་ཚོགས་དྲུག་སྣང་བ་གང་ཤར་ཅིར་སྣང་གི་ཐོག་ཏུ་འཇོག་ཅིང་དེ་དག་གི་ངོ་བོ་སྐྱོང༌། བརྗེད་ན་ཡེངས་མེད་ཀྱི་དྲན་པ་རྒྱུན་དུ་བསྟེན་པར་བྱེད་པ་རྣམས་དགོས་པའོ། ། གཉིས་པ་རང་སེམས་འཁྲུལ་མེད་གནས་ལུགས་རིག་པ་རྟོགས་པའི་སྒོ་ནས་ངོ་སྤྲོད་པ་ནི། རང་གི་སེམས་ཡེ་གདོད་མ་ནས་ཆོས་ཀྱི་སྐུ་རང་གསལ་ཆེན་པོར་བཞུགས་པ་དེ་ད་བར་དུ་དྲི་མས་བསྒྲིབས་མོད། ད་དྲི་མ་དེ་བསལ་ནས་ངོ་བོ་ཇི་ལྟ་བ་རྟོགས་པར་གནས་ལུགས་རྟོགས་པ་ཟེར།
རྟོགས་པ་དེའི་ངོ་བོའམ་རང་བཞིན་ནི་དོན་རང་གི་སེམས་ཅིར་ཡང་མ་གྲུབ་པ་བཅོས་མའི་སྤྲོས་པ་ཐམས་ཅད་དང་བྲལ་བ་བསམ་སྒོམ་ཡུལ་ལས་འདས་པ་སྟེ། དེའང་མཐར་ཐུག་པ་ནི། སྲིད་ཞིའི་ཆོས་ཐམས་ཅད་བསལ་བཞག་བྲི་གང་འཆིང་གྲོལ་བྱ་རྩོལ་གཟའ་གཏད་ཆེད་འཛིན་སོགས་བྲལ་བ་ཞིག་ཡིན། དེ་ལྟར་རྟོགས་ན་མ་རྟོགས་ན་གང་ལྟར་ཡང་རང་སེམས་བློ་འདས་ངོ་བོ་དེའི་ངང་ནས་མདངས་འགགས་མེད་སྣ་ཚོགས་པ་འཕྲོ་ཞིང༌། དེ་ལྟར་འཕྲོའང་ངོ་བོ་རང་ལས་མ་གཡོས་པར་འཆར་བ་དེས་ན་དོན་རང་སེམས་ཆོས་སྐུར་རྟོགས་པས་གནས་ན་ཆོས་སྐུ་དེའི་ངོ་བོ། འཕྲོ་ན་ཆོས་སྐུ་དེའི་ཡོ་ལང༌། ཇི་ལྟར་འཆར་ཡང་ཆོས་སྐུའི་རོལ་པ་ལས་སྐད་ཅིག་ཀྱང་འདའ་ས་མེད་པ་ཞིག་ཏུ་ཤེས་ཡོང་བ་ཡིན། ཐམས་ཅད་ཆོས་སྐུའི་རང་བཞིན་དུ་ཤེས་པ་དེས་ན་གང་དང་ཅི་ལའང་དགག་སྒྲུབ་སྤང་བླང་རྩིས་གདབ་མི་དགོས་པར་བློ་ཡངས་རྒྱང་ངེ་བ་ཞིག་འོང༌། དེ་ནས་སྣང་བ་རྐྱེན་ལས་སྐྱེས་པ་དང༌། སྟོང་པ་རྐྱེན་དང་བྲལ་བ་གཉིས་སྐྱེ་མེད་སྤྲོས་བྲལ་དུས་མཉམ་ཐུག་ཕྲད་དུ་འཆར།
སྣང་བ་སྣ་ཚོགས་སྐྱེ་མེད་དུ་ཤར་བས་སྣང་བ་ཆོས་སྐུའི་རང་རྩལ་ཏེ། དོན་དག་ཧྲིལ་དུ་དྲིལ་ན་ཆོས་སྐུ་ཡེ་ཤེས་ཀློང་ཡངས་ཞིག་ཏུ་རྟོགས་པ་ཡིན། དེའང་དོན་སྤྱིའི་གོ་ཡུལ་ལམ་ཚོད་འཇོག་ཙམ་དུ་མ་ལུས་པས་རང་སེམས་གནས་ལུགས་ཇི་ལྟ་བ་རྟོགས། འཁྲུལ་ལུགས་ཇི་ལྟ་བ་རིག་པས་སྣང་རིག་གི་ཐོག་ཏུ་གཏན་ལ་ཕེབས་པ་སྟེ། མདོར་ན་ཐ་མལ་གྱི་ཤེས་པ་ཆོས་སྐུ་རྗེན་པ་རུ་ཤར། མངོན་སུམ་དུ་མཐོང༌། བདེ་ཆེན་དུ་མྱོང༌། ཐེ་ཚོམ་དང་བྲལ། ངེས་ཤེས་སྐྱེས། ཐག་ཆོད་རྙེད།
རྩལ་འབྱོངས་པའོ། ། དེ་ལྟར་རྟོགས་པས་བདག་ཉིད་གྲོལ་བ་ནི་ཤེས་བྱའི་གཤིས་ཏེ་དཔེར་ན་ཉི་མ་ཤར་ན་མུན་པ་རང་སར་གྲོལ་བ་དང་འདྲ་སྟེ། ཏོག་རྩེ་ཞབས་ཀྱིས། ཐ་མལ་ཤེས་པ་སྙིང་གི་དབུས་སུ་སད། ། ཚོགས་དྲུག་དག་ན་བདེ་ཆེན་རྒྱུན་མི་འཆད། ། ཅེས་གསུངས། འཆི་མེད་རྡོ་རྗེའི་གླུ་ལས་ཀྱང༌། ཀྱེ་མ་ཧོཿ མ་བཅོས་ཕྱག་རྒྱ་བདེ་བ་ཆེ། ། དྲན་པ་དྲན་མེད་ཀློང་དུ་ཤར། །
སྐྱེ་མེད་ནམ་མཁའ་ལྟ་བུར་ཁྱབ། ། བློ་ལས་འདས་པའི་ངང་དུ་གནས། ། སྣང་བ་སྤྲོས་བྲལ་བདེ་བ་ཆེ། ། དྲན་མེད་ཅིར་ཡང་མི་རྟོག་པའི། ། དྲན་པ་སྣ་ཚོགས་སེམས་སུ་གསལ། ། བརྟགས་ཤིང་བཙལ་ན་ཡོངས་སུ་མེད། ། སྐྱེ་བ་མེད་ཕྱིར་འཛིན་པ་བྲལ། ། ཐམས་ཅད་བློ་ལས་འདས་པར་མཐོང༌། ། ཞེས་སོ། ། འོན་ཀྱང་འདི་ལྟར་རིག་ཤེས་ཐག་ཆོད་པ་དཀའ།
འཕྲལ་དུ་ཐག་མ་ཆོད་ཀྱང་གཞི་དེ་ལས་ནམ་ཡང་མི་འགྱུར་བས་ན་ད་ལྟར་ལམ་སྒོམ་དུས་ཀྱང་སྒོམ་ཞེས་བཟང་པོ་བསྒྲུབ་བློ་དང་གཞན་ནས་འཆར་རྒྱུ་ཡོད་པར་བསམ་མི་དགོས། དེ་བསམ་ན་ཁ་ཕྱིར་བལྟས་ཀྱི་ཤེས་པ་ཡིན། དོན་རང་སེམས་གཤིས་ཇི་ལྟར་འདུག་པ་དེ་ཀའི་ཐོག་ཏུ་བཞག་ནས། རང་ངོ་དེ་ཀ་ལས་མ་ཡེངས་ཙམ་པའི་འདུན་པ་བྱས་ནས་བཞག་པས་ཆོག ། འདི་ལའང་ཆེད་དུ་སྒོམ་པ་བློས་བཟོ་བ་སེམས་འཛིན་སོགས་བྱས་ན་དྲི་མ་ཡིན་པས། དེ་ལྟར་མི་བྱེད་པར་སེམས་རང་བབས་སུ་འཇོག་དགོས་རྒྱུ་ཡིན། དོན་རང་དྲན་པའི་སོ་མ་ཤོར་ཙམ་ལས་གཞན་མི་དགོས། འདི་ཞེས་བསྒོམ་ལ་ཏིག་ཏིག་མེད། དམིགས་གཏད་བྲལ་བས་ན་བསྒོམ་དུ་མེད་པའི་ངང་ནས་མ་ཡེངས་པར་བཞག ། རྣམ་རྟོག་མ་སྐྱེས་གནས་ན་གནས་པའི་ངང་དེར་བཞག །
སེམས་རང་གིས་རང་མ་བརྗེད་ཙམ་ཞིག་དགོས། རྣམ་རྟོག་སྐྱེས་ན་དེའི་ངོ་བོར་བལྟས་ལ་དེའི་ངང་དུ་བཞག་པ་ལས་ཆེད་དུ་སྤོང་མི་དགོས། ཕྱི་རོལ་སྣང་བའི་ཚོགས་མིག་དང་རྣམ་ཤེས་ཡུལ་དུ་ཤར་ན་དེ་ཀ་ངོས་བཟུང་ལ་རང་ཐོག་ཏུ་བཞག ། ཆེད་དུ་མ་འཛིན་ཞིག ། དེ་ལྟར་བྱས་ན་ཉམས་ལེན་གྱི་དགེ་སྦྱོར་མ་ཡེངས་པ། གང་ཤར་གང་སྣང་གིས་སྒོམ་གོ་ཆོད་པ་ཡིན། དུས་རྣམས་རྒྱུན་དུ་མ་ཡེངས་མ་འཁྲུལ་བ་བྱས་ན་སྒོམ་དང་འབྲལ་བ་མེད་དེ་ལྟར་སྐྱོང་བར་བྱེད་པ་ལ་རང་བཞིན་ཡོངས་ཤེས་སམ་རང་བཞིན་རྣམ་དག་ཟེར་ཏེ། རྒྱལ་པོ་ཨིནྡྲ་བྷུ་ཏིས། རང་བཞིན་ཡེ་ནས་རྣམ་དག་པ། ། གདོད་མའི་ཤེས་པ་སྤྲོས་དང་བྲལ། །
དེ་བཞིན་གཤེགས་ཀུན་ངོ་བོ་ཉིད། ། བདག་ཀྱང་འདི་ཉིད་རྟོགས་པས་གྲོལ། ། ཞེས་དང༌། རྗེ་རྒོད་ཚང་པས། ཟབ་ཞི་སྤྲོས་བྲལ་འདུས་མ་བྱས་པའི་དབྱིངས། ། རང་བཞིན་རྣམ་དག་བདེ་བ་ཆེན་པོ་འདི། ། ཡེ་ནས་རང་ལ་གནས་པས་བཙལ་མ་དགོས། ། རང་གསལ་ཉིད་དུ་བཞག་པ་ཉམས་ལེན་ཡིན། ། ཞེས་དང༌། ཀརྨ་པ་ཆོས་གྲགས་རྒྱ་མཚོས།
སྟོབས་བཅུ་པ་ཀུན་མ་ལུས་གཤེགས་པའི་ཤུལ། ། རང་བཞིན་རྣམ་པར་དག་པ་སེམས་ཀྱི་གཤིས། ། རྟོགས་ལྡན་བླ་མའི་དྲིན་གྱིས་བདག་གིས་རྟོགས། ། ད་ནི་འཁོར་བ་ཡོད་སྙམ་མི་བགྱིད་དོ། ཞེས་སོགས་གསུངས་པའོ། ། གསུམ་པ་རང་སེམས་གཉུག་མ་གཅིག་ཆོད་ཀྱི་སྒོ་ནས་ངོ་སྤྲོད་པ་ནི། ངོ་སྤྲོད་བྱས་ཀྱང་ཟུར་ནས་ལྷན་ཐབས་ཟབ་མོ་སྟོན་རྒྱུ་ཡོད་པ་མ་ཡིན་ཞིང༌། སྔར་ཁྲིད་པའི་ཉམས་ལེན་གསལ་འདེབས་པའམ། ཉམས་སུ་ལེན་ལུགས་ཞིབ་པར་སྟོན་པ་ལ་ངོ་སྤྲོད་ཟེར་བ་ཡིན། དེའང་མཁས་པ་ཆེན་པོ་ནཱ་རོ་པ་དེ་ཉིད་ཚིག་ལ་པཎྜི་ཏར་གྱུར་ཀྱང་དོན་རྟོགས་པ་མེད་པས་ཡེ་ཤེས་མཁའ་འགྲོས་བརྡ་སྤྲད་པ་ལ་བརྟེན་ནས།
རྗེ་བཙུན་ཏིལླི་པའི་ཕྱག་ཕྱིར་ལོ་བཅུ་གཉིས་འབྲེངས་ཏེ་དཀའ་བ་བཅུ་གཉིས་སྤྱད་ནས་ཀུན་གྱི་མཇུག་ཏུ་མྱ་ངམ་གྱི་ཐང་ཆེན་པོའི་དཀྱིལ་དུ་མཎྜལ་ཕུལ་གསུངས་པར་ཆག་ཆག་འདེབས་པའི་ཆུ་དང༌། ཚོམ་བུའི་མེ་ཏོག་མ་རྙེད་པར། སྐུ་ལས་མཚལ་ཁྲག་ཕྱུང་ནས་ཆག་ཆག་བཏབ། སྙན་མཆོག་སོགས་བཅད་ནས་མཎྜལ་ཕུལ་བའི་དུས་སུ། སྣོད་ཀྱི་དྲི་མ་དག་པར་མཁྱེན་ནས་མཆིལ་ལྷམ་དཔྲལ་བར་བརྒྱབ་པ་དང་ལྷན་ཅིག་རྡོ་རྗེའི་ཚིག་རྐང་བཞི་པ་འདིས་ངོ་སྤྲད་པ་ཡིན་འདུག་སྟེ། དེའང་ཇི་སྐད་དུ། ཀྱེ་ཧོ་འདི་ནི་རང་རིག་ཡེ་ཤེས་ཏེ། ངག་གི་ལམ་འདས་ཡིད་ཀྱི་སྤྱོད་ཡུལ་མིན། ཏིལླི་ངས་ནི་ཅི་ཡང་བསྟན་དུ་མེད། ། རང་གིས་རང་ཉིད་མཚོན་ཏེ་ཤེས་པར་བྱོས། །
ཞེས་བསྟན་པ་དེའི་ཚིག་རྐང་དང་པོའི་དོན། ཀྱེ་ཧོ་ཞེས་པ་ཏིལླི་པས་ནཱ་རོ་པ་ལ་བོད་པའི་ཚིག་ཡིན་ལ། འདི་ནི་རང་རིག་ཡེ་ཤེས་ཏེ། ཞེས་གསུངས་ཏེ། འདི་ནི་ཞེས་པ་ཕྱི་རོལ་ཏུ་གཞན་ཞིག་མཛུབ་ཚུག་གིས་སྟོན་རྒྱུ་ཡོད་པ་མིན་ཏེ། འོ་ན་ནང་དུ་གང་སྟོན་རྒྱུ་ཡོད་ཅི་ལ་ངོས་འཛིན་ན་འོག་ཏུ་རང་རིག་ཡེ་ཤེས་ཏེ། ཞེས་གསུངས་ཏེ། རང་གི་རིག་པ་མ་བཅོས་སོ་མ་འདི་ཉིད་ཡེ་ནས་དག་པ་ཆོས་ཀྱི་དབྱིངས་ཀྱི་ཡེ་ཤེས་ཀྱི་རང་བཞིན་ཡིན་པར་གདམས་པ་དང༌། ཚིག་རྐང་གཉིས་པ། ངག་གི་ལམ་འདས་ཡིད་ཀྱི་སྤྱོད་ཡུལ་མིན། །
ཞེས་གསུངས་པ་ནི། དེ་ལྟར་སེམས་ཉིད་རྣལ་མ་ཆོས་སྐུའི་བཞུགས་ཚུལ་དེ་བསམ་གྱིས་མི་ཁྱབ་ཅེས་སམ། ཟབ་པ་ཞེས་སམ། གཏིང་དཔག་དཀའ་བས་སྨྲ་བསམ་ཤེས་བརྗོད་ཀྱི་ཡུལ་ལས་འདས་ཏེ། དེའང་སེམས་འདི་ཉིད་ཀྱི་གཤིས་སམ་རང་ངོ་འདི་ཀ་གཟུགས་སུ་མ་གྲུབ་པའི་སྟོང་ཉིད་རྒྱ་ཆད་ཕྱོགས་ལྷུང་དང་བྲལ་བས་མཐའ་བྲལ། བློས་བྱས་ཀྱི་ཡུལ་ལས་འདས་པས་བློ་འདས་ཏེ་བཅིང་གྲོལ་གྱི་མཚན་མ་གང་ཡང་མ་དམིགས་པས་ངག་གི་ལམ་འདས་ཤིང་ཡིད་ཀྱི་སྤྱོད་ཡུལ་མ་ཡིན། གཞི་རྩ་བྲལ་བའི་སེམས་ཉིད་འདི། ཕྱི་ནང་སྣོད་བཅུད་ཀུན་ལ་ཁྱབ་ཅིང་གང་དུའང་བྲི་གང་མེད་པ། བལྟས་པ་ཙམ་གྱིས་མཐོང་བ་འགགས་པས་ངག་གི་ལམ་ལས་འདས་ཤིང་ཡིད་ཀྱི་སྤྱོད་ཡུལ་མ་ཡིན། གཤིས་ཀྱི་རང་མདངས་གོ་མི་འགག་པར་སྣ་ཚོགས་སུ་སྣང་ཡང་ངོ་བོ་སྐྱེ་འགག་གནས་གསུམ་དང་བྲལ་བས།
ངག་གི་ལམ་ལས་འདས་ཤིང་ཡིད་ཀྱི་སྤྱོད་ཡུལ་མ་ཡིན་ཏེ། དེ་སྐད་དུ། དཀོན་མཆོག་སྤྲིན་གྱི་མདོ་ལས། གསོལ་པ། དེ་ཁོ་ན་ཉིད་ཅེས་བགྱི་བ་ཅི་ལགས། བཀའ་སྩལ་པ། དེ་ཁོ་ན་ཉིད་ཅེས་བགྱི་བ་ནི་ཡང་དག་པའི་ཚིག་བླ་དགས་སོ། ། འདི་ནི་སོ་སོ་རང་རིག་པ་ཡིན་ཏེ། ཡེ་ཤེས་དག་གིས་གདགས་པར་མི་ནུས་སོ། ། དེ་ཅིའི་ཕྱིར་ཞེ་ན།
སྨྲ་བ་དང༌། བརྗོད་པ་དང༌། རྟོག་པ་ཐམས་ཅད་ཀྱི་ཡུལ་ལས་འདས་པ། འཕགས་པའི་ཡེ་ཤེས་ཀྱི་ཡུལ་ཏེ། ཡེ་གདོད་མ་ནས་ཇི་བཞིན་ཉིད་དུ་འདུག་པའོ། ། ཞེས་གསུངས། ཆོས་ཀྱི་དབྱིངས་ཀྱི་རང་བཞིན་དབྱེར་མེད་པར་བསྟན་པ་ཞེས་པའི་མདོ་ལས་ཤིན་ཏུ་རྒྱས་པ་གླེང་གཞི་དང་བཅས་པ་བསྟན། དཀོན་མཆོག་ཏ་ལའི་གཟུངས་ལས། ཆོས་ཀྱི་དབྱིངས་ནི་དངོས་པོ་མེད་པར་རྟོགས་པར་བྱའོ། ། ཞེས་དང༌།
ཨཱ་ལི་ཀཱ་ལི་ཆུ་ཀླུང་ཆེན་པོའི་རྒྱུད་ལས། ཡང་དག་དོན་དེ་ཅི་ཡང་མཐོང་བ་མེད། ། བརྗོད་དུ་མེད་ཅིང་བསམ་པའི་ཡུལ་ལས་འདས། ། ཆོས་སྐུ་ཐིག་ལེ་ཉག་གཅིག་རང་གི་སེམས། ། ཞེས་དང༌། བརྟག་གཉིས་ལས། ངོ་བོ་གཟུགས་མེད་མཐོང་བའང་མེད། ། སྒྲ་མེད་ཐོས་པ་པོ་ཡང་མེད། ། དྲི་མེད་སྣོམ་པ་པོ་ཡང་མེད། ། རོ་མེད་མྱོང་བ་པོ་ཡང་མེད། །
རེག་མེད་རེག་པ་པོ་ཡང་མེད། ། སེམས་མེད་སེམས་ལས་བྱུང་བའང་མེད། ། ཅེས་དང༌། ཆོས་སྐུ་ཀུན་ཏུ་བཟང་པོས། ། རང་བྱུང་ཀློང་ཡངས་བརྗོད་དུ་མེད། ། འཁོར་འདས་གཉིས་ཀའི་མིང་མེད་དོ། ། ཞེས་དང༌། བྲམ་ཟེ་ཆེན་པོས། ཁ་དོག་ཡོན་ཏན་ཡི་གེ་དཔེ་དང་བྲལ། ། བརྗོད་དུ་མེད་པ་འདི་ནི་ཇི་ལྟར་མཚོན། །
ཞེས་དང༌། ཀུན་མཁྱེན་པདྨ་དཀར་པོས། གང་ཞིག་ཉེ་བར་བརྗོད་པ་ལ། ། ཀུན་མཁྱེན་ཚིག་གིས་དབུལ་གྱུར་ཅིང༌། ། བློ་ཡི་ཡུལ་མིན་དཔེ་གཞན་གྱིས། ། བསླད་བྱ་མིན་པས་དམིགས་སུ་མེད། ། ཅེས་སོགས་གསུངས་སོ། ། དེ་ལྟར་རྣམས་ཀྱིས་སྐྱེ་མེད་བརྗོད་བྲལ་དོན་གྱི་གནད་བསྟན་ནས་ཚིག་རྐང་གསུམ་པར། ཏིལླི་ངས་ནི་ཅི་ཡང་བསྟན་དུ་མེད། ། ཅེས་པ་བསམ་གྱིས་མི་ཁྱབ་པའི་ཡེ་ཤེས་བློ་ལས་འདས་པའི་དབྱིངས་སོ།
ཏིལླི་ངས་ནི་འདི་ཞེས་བསྟན་དུ་ཅི་ཡང་མེད་དེ། དཔེས་མི་མཚོན་དོན་དམ་བརྗོད་བྲལ་དུ་གནས་པའི་དོན་གྱིས་ཏེ། དེའང་རྗེ་བཙུན་གྱིས། ལྟ་བ་གཏན་ལ་འབེབས་ཙ་ན། ། རྨོངས་པ་ང་འདྲ་མ་གཏོགས་པའི། ། ཡང་དག་རྫོགས་པའི་སངས་རྒྱས་ཀྱང༌། ། ལྐུགས་པའམ་གཞོན་ནུའི་དགའ་བ་བཞིན། ། མཚོན་པ་ཙམ་དུ་མ་གཏོགས་པ། ། དོན་དུ་སྟོན་པ་ངས་མ་མཐོང༌། ། ཞེས་གསུངས་པ་བཞིན་ནོ། །
ཚིག་རྐང་བཞི་པ། རང་གིས་རང་ཉིད་མཚོན་ཏེ་ཤེས་པར་བྱོས། ། ཞེས་པ་ནི་བློ་ལས་འདས་པའི་དོན་དེ་སྔོན་ཏིལླི་བདག་གིས་སྙིང་རིང་བྱས་ནས་མ་བསྟན་པ་མ་ཡིན་ཏེ། གཞན་གྱིས་རྟོགས་བྱ་མིན་པས་སོ། ། འོ་ན་གང་གིས་རྟོགས་དགོས་ན། བླ་མའི་བྱིན་རླབས་ཀྱིས་རྟེན་འབྱུང་ལ། རང་གི་སེམས་ཉིད་སྤྲོས་བྲལ་ཟུང་འཇུག་སྐྱེ་མེད་བློ་ལས་འདས་པའི་ངང་དུ་རྟོགས་དགོས་ཏེ། དེ་ལྟར་རྟོགས་པར་གྱིས་ཤིག་ཅེས་བརྡ་ཚིག་སྤྲད་པའོ། ། གདམས་པ་དེའི་གོ་རྒྱ་ཆོད་པར་བྱས་ནས། རྒྱུན་གྱི་ཉམས་ལེན་རིག་ཐོག་ཏུ་སྐྱོང་ལུགས་ལ།
རང་སེམས་ངོས་བཟུང་མེད་པ་ཤེས་པ་གསལ་སྟོང་སྤྲོས་བྲལ་འདི་ལ་བློས་བཅོས་ནས་ཆེད་དུ་བསྒོམ་རྒྱུ་མེད། སེམས་ཁོ་རང་ཡེ་ནས་རང་དྭངས་ཤིག་འདུག་པ་དེ་ཀ་རང་བབས་སུ་ཆམ་གྱིས་བཞག ། དེ་ལྟར་བཞག་ཀྱང་མི་སྡོད་པར་རྣམ་རྟོག་སྣ་ཚོགས་སུ་འཕྲོས་ཀྱང༌། དོན་དམ་གྱི་ངོ་བོ་རང་དུ་ཤེས་པར་བྱས་ནས་དུས་རྣམས་ཀུན་ཏུ་གནས་ཀྱང་འགྱུས་ཀྱང་རང་ངོ་རང་ཤེས་མ་བརྗེད་པར་སྐྱོང༌། མ་བརྗེད་ཙམ་འདི་ལས་སྤྲོས་པའི་དགེ་སྦྱོར་བཟང་བཟང་འདྲ་ཞིག་ལོགས་ནས་འཚོལ་ན་གནད་འཕྱུགས་པར་འགྲོ། གནས་འགྱུ་གཉིས་པོ་ལའང་དགག་སྒྲུབ་ཀྱི་དབང་དུ་བཏང་ན་བཅོས་བསླད་ཡིན་པས་སྐྱོན་ཆེ་སྟེ། སེམས་གནས་ནའང་ངོ་བོ་རང་བཞིན་གནས་པ་དང༌། འཕྲོ་རྒོད་ཆེ་ནའང་ཁོ་རང་གི་རང་མདངས་འགྱུ་བ་ཙམ་མ་གཏོགས་བཟང་ངན་གཉིས་སུ་སྐད་ཅིག་ཀྱང་མ་གྲུབ་པ་ཡིན། དེས་ན་བཟང་ངན་ཕྲ་རགས་སྣ་ཚོགས་གང་ཤར་དེ་ཀའི་རང་ངོ་སྐྱོང་བ་གནད་དུ་ཆེ། གཟུགས་སྒྲ་སོགས་ཕྱི་རོལ་གྱི་ཡུལ་སྣང་ལྔ་པོ་གང་བྱུང་ཡང་སྤང་བླང་མི་དགོས་བཟང་ངན་ལ་ཆགས་སྡང་གི་འཛིན་པ་ཞུགས་སུ་མི་འཇུག་པར་རང་སར་རང་ཞལ་བལྟ།
བརྗེད་སྐབས་བྱུང་ཡང་བཅོས་མེད་ཀྱི་རང་ངོ་འཁྲུལ་པར་མ་ཤོར་བར་བྱའོ། ། བཞི་པ་རང་སེམས་ལྷན་ཅིག་སྐྱེས་པ་རྣམ་པ་གསུམ་གྱི་སྒོ་ནས་ངོ་སྤྲོད་བཤད་པ་ལ། དང་པོ་སེམས་ཉིད་ལྷན་ཅིག་སྐྱེས་པ་ངོས་བཟུང་ཞིང་ངོ་སྤྲོད་པ་བཤད་པ། གཉིས་པ་རྣམ་རྟོག་ལྷན་ཅིག་སྐྱེས་པ་ངོས་བཟུང་ཞིང་ངོ་སྤྲོད་པ་བཤད་པ། གསུམ་པ་སྣང་བ་ལྷན་ཅིག་སྐྱེས་པ་ངོས་བཟུང་ཞིང་ངོ་སྤྲོད་པ་བཤད་པའོ། ། དང་པོ་སེམས་ཉིད་ལྷན་ཅིག་སྐྱེས་པ་ངོས་བཟུང་ཞིང་ངོ་སྤྲོད་པ་བཤད་པ་ནི། སེམས་ཀྱི་ངོ་བོའམ་གཤིས་ཐོག་འདི་ཉིད་དུ་ངོ་སྤྲོད་པ་ཡིན་ཏེ། དེ་ལ་རྒྱས་པར་བཤད་ན་གཞིའི་གནས་ལུགས་བཤད་པ། དེ་ལ་མིང་བཏགས་ཀྱི་སྒོ་ནས་ངོ་སྤྲོད་པ་སོགས་མང་ཡང་ད་ལམ་མདོར་དྲིལ་བ་ནི། རང་སེམས་ཀྱི་ངོ་བོ་འདི་ཀ་མ་བཅོས་མ་ཡེངས་པའི་གཤིས་ཀྱི་ངོ་ཐོག་ཏུ་བཞག་ཅིང༌།
རང་གི་སེམས་དེའི་གནས་ལུགས་སམ་གནས་ཚུལ་ལ་སེམས་ཀྱིས་བལྟས་པའི་ཚེ། རྣམ་རྟོག་བཟང་ངན་ཕྲ་རགས་ཀྱི་འཆར་སྒོ་ཐམས་ཅད་མ་བཀག་ཀྱང་རང་ཞི་རང་དྭངས་ལ་སོང་བས་རང་ཐོག་ཏུ་གནས་ལ། གནས་པ་དེའི་ངོ་བོ་ལ་ངོས་བཟུང་གི་དངོས་པོ་མ་གྲུབ་ཅིང་དངོས་པོར་མ་གྲུབ་ཀྱང་རང་གིས་རང་རིག་པ་ཙམ་གྱི་ངེས་ཤེས་ཅན་དེ་ལ་སེམས་ཀྱི་གནས་ལུགས་སམ་གཤིས་ཀྱི་བཞུགས་ཚུལ་ཞེས་བྱ་བ། འདི་ཉིད་ངོ་བོ་ངོས་བཟུང་དང་དངོས་པོར་མ་གྲུབ་པས་སྟོང་པ་ཉིད། སྟོང་པ་དེའང་སྟོང་པ་ཆད་ལྟ་བ་མ་ཡིན་པའི་སྟོང་པའི་ངོ་བོ་རིག་ཅིང་གསལ་བས་རང་རིག་པ། དེ་གཉིས་དབྱེར་མེད་པ་ལ་རིག་སྟོང་དབྱེར་མེད་ཅེས་གསུངས་པས། རིག་སྟོང་དབྱེར་མེད་འདི་ཀ་སེམས་ཀྱི་རང་བཞིན་ཡིན་ཏེ། དེ་ལ་ཞི་གནས་ལྷག་མཐོང༌། རང་རིག་ཡེ་ཤེས། ལྷན་ཅིག་སྐྱེས་པ།
སྤྲོས་བྲལ། རྟག་ཆད་མཐའ་བྲལ། སྨྲ་བསམ་བརྗོད་མེད། ཕྱག་རྒྱ་ཆེན་པོ། ཞེས་སོགས་མིང་ཇི་ལྟར་བཏགས་ཀྱང་མི་འགལ་ཏེ་སེམས་ཀྱི་ངོ་ཐོག་འདི་ཀར་ཚང་བ་ཡིན། རང་སེམས་རང་ལུགས་སུ་བཞག་པའི་དུས་ན་རྣམ་རྟོག་རང་སར་ཞི་ཞིང་བྱིང་རྒོད་མེད་པའི་རང་གཤིས་སུ་གནས་པ་འདི་ལ་ཞི་གནས་ཞེས་བྱ་སྟེ། ཞི་ནི་རྣམ་པར་རྟོག་པ་ཞི། ། གནས་ནི་ངོ་བོའི་ཐོག་ཏུ་གནས་པ་ཡིན། ། ཞི་གནས་འདིའི་རང་བཞིན་ནམ་ངོ་བོ་རང་གིས་ལྷག་གེར་མཐོང་བ་ལ་ལྷག་མཐོང་ཞེས་བྱ་བ་སྟེ། ལྷག་ནི་སེམས་ཀྱི་རང་བཞིན་ལྷག་པར་གྱུར་པའི་ངོ་བོ་དང༌།
མཐོང་བ་ནི་དེའི་གནས་ལུགས་མཐོང་བ་ཡིན་ཏེ། མདོ་སྡེ་རྒྱན་ལས། ཡང་དག་གནས་པ་ལ་བརྟེན་ནས། ། སེམས་ལ་སེམས་ནི་འཇོག་ཕྱིར་དང༌། ། ཆོས་རབ་རྣམ་པར་འབྱེད་པའི་ཕྱིར། ། ཞི་གནས་དང་ནི་ལྷག་མཐོང་ཡིན། ། ཞེས་གསུངས་སོ། ། སེམས་ཀྱི་གནས་པ་འདིའང་རྨུགས་པའམ་ལུང་མ་བསྟན་ནམ། འཆལ་བའམ་བཏང་སྙོམས་སུ་ལུས་པ་མ་ཡིན་པའི་སེམས་ཀྱི་ངོ་བོ་རང་གསལ་ལ། གསལ་བ་དེའང་འོད་ལ་སོགས་པས་གསལ་བ་མ་ཡིན་པའི་གསལ་བ་ཡུལ་མེད་ངོས་བཟུང་མེད་ལ།
ངོས་བཟུང་མེད་བཞིན་དུ་གསལ་ལ་མ་འགགས་པའི་ཤེས་པ་སེང་ངེ་ཡེ་རེ་རྗེན་ལྷང་ངེ་བར་རང་གིས་རིག་པས་རང་རིག་པ་ཟེར། རང་གི་སེམས་ཉིད་འདི་ཀ་རང་རིག་པ་ནི་རིག་མཁན་ཡང་གཞན་དུ་མེད་པས་སེམས་ཁོ་རང་གིས་ཁོ་རང་རིག་པ་ཡིན་ཏེ། ཚིག་བསྡུས་ལས། སེམས་ཀྱང་དྲན་རིག་འགྱུ་བ་ཙམ། ། རང་བཞིན་མེད་དེ་རླུང་གི་རྩལ། ། ངོ་བོ་སྟོང་པ་ནམ་མཁའ་བཞིན། ། ཆོས་སྐུ་མཁའ་འདྲ་མཉམ་གནས་ལ། ། ཕྱག་རྒྱ་ཆེ་ཞེས་བརྗོད་པ་ཡིན། ། ཞེས་གསུངས་སོ། ། ཡེ་ནས་རང་ལ་གནས་པ་དེ་ཀ་རང་ངོ་ཤེས་པས་ཡེ་ཤེས་ཞེས་ཟེར་ཏེ།
ཡེ་ནི་ཡེ་གདོད་མའི་གནས་ལུགས་ཀྱི་ངོ་བོ་འདི་ཀའོ། ། ཤེས་པ་ནི་དེ་ཉིད་རང་གིས་རང་ཤེས་པ་སྟེ། དེ་ལྟར་ཡང༌། སྐྱེས་མཆོག་མར་པས། རང་གསལ་རིག་པ་འགགས་པ་མེད། ། ཟུང་འཇུག་རིག་པ་གཉུག་མའི་ངང༌། ། ཡེ་ཤེས་ལྷུན་གྲུབ་ལྟ་བ་ལགས། ། ཞེས་གསུངས་སོ། ། རང་དང་སྐད་ཅིག་འབྲལ་མ་མྱོང་བས་ལྷན་ཅིག་སྐྱེས་པ་ཟེར་ཏེ། ལྷན་ཅིག་ནི་ཡེ་གདོད་མ་ནས་སོ་སོ་མ་ཡིན་པར་ཁྱོན་ཅིག་གམ་ལྷན་ཅིག་ཏུ་གནས་པའོ། །
སྐྱེས་པ་ནི་གཟོད་ནས་ལྷན་ཅིག་ཏུ་སྐྱེས་ཤིང་གྲུབ་པ་ཡིན་ཏེ། དེ་སྐད་དུའང༌། རྗེ་སྒམ་པོ་པས། ལྷན་ཅིག་སྐྱེས་པའི་རྣམ་ཤེས་འདི། ། ཡེ་ཤེས་ཡིན་པར་ཙིར་གྱིས་ཟུངས། ། ཞེས་གསུངས་སོ། ། མཚན་འཛིན་བཟོ་བཅོས་ཀྱི་སྤྲོས་པ་ཐམས་ཅད་དང་བྲལ་བས་སྤྲོས་བྲལ་ཞེས་བྱ་སྟེ། སྤྲོས་པ་ནི་མཚན་འཛིན་གྱི་སྤྲོས་པ་ཐམས་ཅད་དང་བྲལ་བ་ནི་མཚན་ཉིད་ཐམས་ཅད་དང་བྲལ་ཞིང་འདུས་པ་སྟེ། དེ་ལྟར་ཡང༌། རྗེ་ཕག་གྲུ། ་
སེམས་གདོད་ནས་དག་པ་དེ་བཞིན་ཉིད། ། གདོད་ནས་ཞི་ཞིང་མ་སྐྱེས་པས། ། ཡེ་ནས་སྤྲོས་པའི་མཐའ་དང་བྲལ། ། ཞེས་གསུངས་སོ། ། སེམས་ཀྱི་ངོ་བོའམ་རང་བཞིན་འདི་འདྲ་ཞིག་འདུག་ཅེས་ངག་ཏུ་སྨྲ་རྒྱུའམ་ཡིད་ཀྱིས་བསམ་རྒྱུའམ་བློས་བརྟག་རྒྱུའི་ངོས་བཟུང་མེད་ལ། མེད་བཞིན་དུ་མ་མཐོང་བའི་མཐོང་རྒྱུ་མ་མྱོང་བའི་མྱོང་རྒྱུ་ཞིག ། རང་ལ་ཡོད་ཀྱང་ངག་ཏུ་བརྗོད་མི་ཤེས་ལ། ངག་ཏུ་བརྗོད་མི་ཤེས་བཞིན་དུ་རང་གིས་རང་རིག་པ་འདི་ལ་སྨྲ་བསམ་བརྗོད་མེད་ཅེས་བྱ་སྟེ། སྨྲ་བ་ནི་དོན་དམ་གྱི་གནས་ལུགས་སྨྲ་བའོ། ། བསམ་པ་ནི་རང་བཞིན་བློས་བསམ་པའོ། །
བརྗོད་པ་ནི་གཤིས་ཀྱི་བཞུགས་ཚུལ་བརྗོད་པའོ། ། མེད་པ་ནི་དེ་ལྟར་སྨྲ་བསམ་བརྗོད་པ་ལས་འདས་པའི་རང་བཞིན་ཅན་ཏེ། དེ་སྐད་དུའང༌། ཡུམ་ལས། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། ། མ་སྐྱེས་མི་འགག་ནམ་མཁའི་ངོ་བོ་ཉིད། ། སོ་སོ་རང་རིག་ཡེ་ཤེས་སྤྱོད་ཡུལ་བ། ། དུས་གསུམ་རྒྱལ་བའི་ཡུམ་ལ་ཕྱག་འཚལ་ལོ། ། ཞེས་གསུངས་སོ། ། སེམས་དངོས་པོར་མ་གྲུབ་པས་རྟག་པའི་མཐར་མ་ལྷུང༌།
རང་གིས་རིག་ཅིང་མྱོངས་བས་ཆད་པའི་མཐར་མ་ལྷུང་པས། རྟག་ཆད་ཀྱི་མཐའ་ལས་འདས་པ་སྟེ། རྟག་པ་ནི་དངོས་པོར་རྟག་པ་ཅན་ནོ། ། ཆད་པ་ནི་སྟོང་པ་ཆད་པར་ལྟ་བའོ། ། མཐའ་ལས་ནི་རྟག་ཆད་དེ་གཉིས་ཀའི་མཐའོ། ། འདས་པ་ནི་རྟག་ཆད་དེ་གཉིས་ཀའི་མཐའ་གཉིས་ལས་འདས་པ་སྟེ། དེ་ལྟར་ཡང༌། གསང་བ་བསམ་གྱིས་མི་ཁྱབ་པའི་མདོ་ལས། རྟག་ཆད་སྐྱེ་འགག་ལ་སོགས་པའི། ། མཐའ་སྤངས་སེམས་ནི་རང་རིག་ཅིང༌། །
གདོད་ནས་སྤྲོས་པ་མེད་པ་ཉིད། ། དེ་དོན་བསམ་མི་ཁྱབ་པར་ངེས། ། ཞེས་གསུངས་སོ། ། སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་རང་རིག་འདི་ལས་མི་འདའ་ཞིང༌། དེ་ལས་ལྷག་པའི་ཆོས་གང་ཡང་མེད་པས་ན་ཕྱག་རྒྱ་ཆེན་པོ་ཞེས་བྱ་སྟེ། ཕྱག་རྒྱ་ནི་སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་ལ་མི་འདའ་བའི་ཕྱག་རྒྱས་གདབ་ཕྱིར་ཕྱག་རྒྱ་ཞེས་བྱའོ། ། ཆེན་པོ་ནི་འདི་ཀུན་ལས་ལྷག་ཅིང་མཆོག་ཏུ་གྱུར་པས་ནི་ཆེན་པོ་སྟེ། དེ་སྐད་དུའང༌། ཕྱག་ཆེན་ཐིག་ལེ་ལས། འདི་ནི་ཕྱག་རྒྱ་ཆེན་པོ་སྟེ། །
ཕྱག་ནི་སྟོང་པའི་ཡེ་ཤེས་ཡིན། ། རྒྱ་ནི་འཁོར་བའི་ཆོས་ལས་གྲོལ། ། ཆེན་པོ་ཟུང་དུ་འཇུག་པའོ། ། ཞེས་གསུངས་སོ། ། འདི་ལ་སངས་རྒྱས་ཀྱི་དགོངས་པ། སེམས་ཅན་གྱི་སེམས་ཉིད། དངོས་པོའི་གནས་ལུགས་ཞེས་བྱ་སྟེ། དེའང་ངོ་ཤེས་ན་ནི་སངས་རྒྱས་ཀྱི་དགོངས་པའོ། ། ངོ་མ་ཤེས་ན་སེམས་ཅན་གྱི་སེམས་ཉིད་དོ། ། གཞིའི་གནས་ཚུལ་མ་བཅོས་པ་འདི་ལ་དངོས་པོའི་གནས་ལུགས་ཞེས་བྱ་སྟེ།
དེ་ཉིད་རང་ངོ་ཤེས་ན་དོན་དམ་པའི་གནས་ལུགས་མངོན་དུ་གྱུར་པའི་འབྲས་བུ་ཐོབ་པ་སྟེ། དེ་སྐད་དུའང༌། ཕྱག་རྒྱ་ཆེན་པོ་རབ་ཏུ་མི་གནས་པའི་རྒྱུད་ལས། འདི་ནི་ཕྱག་རྒྱ་ཆེན་པོ་སྟེ། ། འདི་ནི་དྲི་མས་མ་གོས་པ། ། འདི་ལ་དགག་དང་སྒྲུབ་པ་མེད། ། ལམ་དང་གཉེན་པོས་རྙེད་པ་མིན། ། འདི་ནི་སངས་རྒྱས་ཀུན་གྱི་སྐུ། ། འདི་ནི་ཡོན་ཏན་ཀུན་གྱི་གཞི། ། འདི་ནི་ལྷུན་གྱིས་གྲུབ་པ་ཡིན། །
ཞེས་དང༌། གྲུབ་ཐོབ་བི་རཱུ་པས། གདོད་ནས་ལྷན་ཅིག་སྐྱེས་པ་གཞན་ནས་བཙལ་དུ་མེད། ། སེམས་ཉིད་མིང་སྟོང་སྤྲོས་བྲལ་ཕྱག་རྒྱ་ཆེན་པོ་དེ། ། ཞེས་དང༌། ནག་པོ་སྤྱོད་པས། ཡེ་སངས་རྒྱས་ཤིག་ཡིན་པ་ལ། ། ཡང་སངས་རྒྱས་ཤིག་འདོད་པས་འགྲུབ། ཅེས་དང༌། དུས་གསུམ་མཁྱེན་པས།
སངས་རྒྱས་རང་གི་སེམས་ལས་རྙེད། ། གྲུབ་པ་ཐོབ་པའི་བློ་དང་བྲལ། ། ཞེས་དང༌། གླིང་རས་ཀྱིས། རང་གི་སེམས་ཉིད་རྟོགས་ན་སངས་རྒྱས་ཡིན། ། སྒྲོ་འདོགས་ནང་ནས་ཆོད་ན་ཡོངས་ཀྱང་ཡིན། ། ཞེས་དང༌། ཆོས་རྗེ་རྒྱ་རས་ཀྱིས། སེམས་མ་བཅོས་བཞག་པ་ཆོས་ཀྱི་སྐུ། ། བློ་ཡི་མཚན་མ་རང་སར་གྲོལ། །
ཞེས་སོགས་བཀའ་བརྒྱུད་གོང་མའི་རྡོ་རྗེའི་གསུང་མཐའ་ཡས་པའོ། ། གཉིས་པ་རྣམ་རྟོག་ལྷན་ཅིག་སྐྱེས་པ་ངོས་བཟུང་ཞིང་ངོ་སྤྲོད་པར་བཤད་པ་ནི། རང་གི་སེམས་ཀྱི་ངོ་བོ་རང་རིག་རང་གསལ་དུ་གནས་པ་དེའི་ངང་ནས་བཟང་ངན་འབྲིང་གསུམ་མམ་ཕྲ་རགས་སྦོམ་གསུམ་གྱི་རྣམ་པར་རྟོག་པ་འགྱུ་དྲན་ཤར་བ་དེ་ཉིད། རང་རིག་གི་དྲན་པ་དེས་གང་ཤར་དེ་ཉིད་ཀྱི་ངོ་བོ་ལ་གཅེར་གྱིས་བལྟས་པས། དེ་ཉིད་རང་ངོ་ཤེས་ཤིང་རང་ངོ་ཤེས་པ་དེའང་གཞན་ཞིག་ནས་གཉིས་སུ་སྣང་བ་མ་ཡིན་པས་རང་གི་སེམས་ཉིད་ཀྱི་ངོ་བོ་དེའི་རྣམ་པ་མ་འགགས་ཙམ་དུ་གསལ་བར་འཆར་བ་ལས་གཞན་དུ་འགྱུ་དྲན་གཉིས་སུ་མེད་དེ། དཔེར་ན་ཆུ་རླབས་ནི་ཆུ་ལས་མ་འདས་ཤིང་ཆུ་ཉིད་རླབས་སུ་ཤར་ཡང་ཆུ་ལས་གཞན་མིན་པ་ལྟར་རོ། ། དེ་ལ་རྟོག་པ་དེ་ཉིད་ཀྱི་ངོ་བོའམ་རང་བཞིན་ལ་ངོས་བཟུང་གི་དངོས་པོ་མེད་ཀྱང་གང་ཤར་དེ་ཉིད་འཁྲུལ་པ་མ་ཡིན་པའི་ངོ་ཤེས་ལ་ངོ་ཤེས་འཕྲད་པ་ལྟར་རང་ངོ་ཤེས་པ་ཙམ་ལས་སྐྱེ་མེད་ཀྱི་རང་བཞིན་སྟོང་པ། འགྱུ་སྟོང་གི་རང་བཞིན་དང་ངོ་བོ་སྟོང་པ་གཉིས་རང་སར་རང་གྲོལ་བ་འདི་ལ། རྣམ་རྟོག་ལྷན་ཅིག་སྐྱེས་པའམ། རྣམ་རྟོག་ཆོས་ཀྱི་སྐུ་ཞེས་བྱ་སྟེ།
དེ་ལ་རྣམ་རྟོག་ལྷན་ཅིག་སྐྱེས་པ་ཞེས་པ་ནི། སེམས་ཀྱི་ངོ་བོ་སྐྱེ་མེད་དང༌། རང་མདངས་འགགས་མེད་ཀྱི་རྣམ་རྟོག་གཉིས་ཐ་དད་མ་ཡིན་པས་དང་པོར་ལྷན་ཅིག་སྐྱེས། བར་དུ་ལྷན་ཅིག་གནས་པ་འདི་ལ་རྣམ་རྟོག་ལྷན་ཅིག་སྐྱེས་པ་ཞེས་བྱའོ། ། རྣམ་རྟོག་ཆོས་སྐུ་ཞེས་བྱ་བ་ནི། རྣམ་རྟོག་རང་ངོ་ཤེས་ཤིང་རང་གྲོལ་བ་དེ་ཀ་ཆོས་སྐུ་ཞེས་བྱ་སྟེ། དེ་ལ་རྣམ་རྟོག་ཆོས་སྐུ་ཞེས་བཟང་པོ་ཞིག་ཏུ་བསྒྱུར་རྒྱུའམ་ཆོས་སྐུ་གཞན་ཞིག་གིས་རྣམ་རྟོག་ལ་ཁྱབ་རྒྱུ་ཡོད་སྙམ་ན་གོ་ཡུལ་རྒྱས་འགེབས་ཡིན་པས་དེས་གོ་མི་ཆོད། རྣམ་རྟོག་ཆོས་སྐུ་ཞེས་པ་ནི་རྣམ་པར་རྟོག་པ་བཟང་ངན་ནམ་ཕྲ་རགས་གང་ཤར་གྱི་ངོ་བོར་རང་རིག་གིས་རང་ལ་བལྟས་དུས། དེ་ལ་སྤང་ལེན་དགག་སྒྲུབ་ཅིའང་མི་དགོས་པར་རྣམ་རྟོག་གང་ཤར་ཅི་དྲན་གྱི་ངོ་བོ་གསལ་སྟོང་དུ་རྗེན་ལྷང་ངེ་བ། གཉུག་མ་ལྷན་ཅིག་སྐྱེས་པའི་ངོ་བོ་རང་དང་དབྱེར་མེད་པ་དེ་ཉིད་ལ་ཆོས་ཀྱི་སྐུ་ཞེས་བྱའོ། །
དེ་ངོ་ཤེས་པ་ལ་རྣམ་རྟོག་ངོ་ཤེས་པ་ཟེར་ཏེ། སྤྱན་རས་གཟིགས་ཀྱིས། གང་སྐྱེས་གཉུག་མ་ཉིད་ཡིན་ཕྱིར། ། གང་ཤར་དྲན་པ་སོར་བཞག་ན། ། དེ་ལྟར་སྟོང་པ་ཉིད་དག་ཏུ། ། རྣལ་འབྱོར་རྒྱལ་པོ་གདོན་མི་ཟ། ། ཞེས་དང༌། མཉམ་མེད་དྭགས་པོས། རྣམ་རྟོག་ཆོས་སྐུ་ལགས་པར་གདའ། ། གཉེན་པོས་བཅོས་སུ་མེད་པར་གདའ། །
རིག་པ་གསལ་བའི་ངང་དུ་གདའ། ། ཞེས་སོགས་གསུངས་སོ། ། དེས་རིགས་འགྲེས་པ་ལས། སྐྱིད་སྡུག་བཟང་ངན་ལ་སོགས་པའི་རྟོག་པའང་དེ་ལྟར་རང་གིས་ངོ་མ་ཤེས་པས་ཐ་དད་དུ་བཟུང་བ་མ་གཏོགས་ཆོས་སྐུ་ཡེ་ཤེས་རང་གི་ངོ་བོ་འདིར་རོ་གཅིག་པས་རྐྱེན་བཟང་ངན་ཐམས་ཅད་ལམ་དུ་བྱ་ཞིང༌། འཁོར་བའི་རྩ་བ་བདག་ཏུ་འཛིན་པ་འདིའང༌། བདག་འཛིན་ཁོ་རང་གི་ངོ་བོ་ལ་བལྟས་དུས། ཡུལ་དང་ཡུལ་ཅན་གཉིས་ཀ་མ་གྲུབ་པས་བདག་གཞན་ཐམས་ཅད་མཉམ་པ་ཉིད་ལས་མ་འདས་ཤིང་དབྱེར་མེད་པའོ། ། དེ་ལྟ་བས་ན་མི་རྟོག་པ་ཞེས་བཟང་པོ་ཞིག་བསྒྲུབ་རྒྱུ་མེད་དེ། དེའང་ངོ་མ་ཤེས་ན་བྱིང་རྨུགས་ཀྱི་རང་བཞིན་ཡིན། རྣམ་རྟོག་ཅེས་པའི་ངན་པ་ཞིག་སྤོང་རྒྱུ་མེད་དེ་ངོ་ཤེས་ན་རང་སེམས་ཀྱི་གཤིས་དང་གཉིས་མེད་ཆོས་སྐུའི་རང་བཞིན་དུ་གནས།
འོ་ན་ངོ་མ་ཤེས་ན་ཆོས་སྐུ་མ་ཡིན་སྙམ་ན། ངོ་ཤེས་རུང་མ་ཤེས་རུང་གཞིའི་གནས་ལུགས་ཆོས་སྐུ་ལས་གཡོས་པ་མེད་ཀྱང༌། རྣམ་རྟོག་ངོ་མ་ཤེས་ན་འཁྲུལ་པའི་རང་བཞིན་འཆར་བའོ། ། དེ་བས་ན་རིག་པའི་གནས་ལུགས་སྐྱོང་བ་ལ་གནས་ན་གནས་ཐོག་ཏུ་སྐྱོང་བ་ལས་ཆེད་དུ་སྤྲོ་རྒྱུ་མེད། འགྱུ་ན་འགྱུ་ཐོག་ཏུ་སྐྱོང་བ་ལས་ཆེད་དུ་བསྡུ་རྒྱུ་མེད། དེ་ལྟར་གང་ཤར་གྱི་ངོ་བོ་སྐྱོང་ཞིང་སྒོམ་གོ་བཅད་པས་ཉམས་ལེན་ཕྱོགས་རེ་བར་མི་གོལ་ཞིང་ཐུགས་དམ་གྱི་མུ་གེ་མི་འབྱུང་བར་གདའ། གནས་ལུགས་ཡེ་དག་འཁྲུལ་པ་རང་གྲོལ་ནི་ངེས་དོན་རིན་པོ་ཆེའི་གསང་ཚིག་སྟེ་འདི་ལ་ལུང་འདྲེན་ནི། བརྟག་གཉིས་ལས། རྣམ་དག་ཡེ་ཤེས་གཟུགས་ཅན་དང༌། ། འཁོར་བ་རྣམ་པར་རྟོག་པ་གཉིས། །
ཁྱད་པར་ཅུང་ཟད་ཡོད་མ་ཡིན། ། ཞེས་དང༌། ཡང་དེ་ཉིད་ལས། འདི་ཉིད་འཁོར་བ་ཞེས་བྱ་སྟེ། ། འདི་ནི་མྱ་ངན་འདས་པ་ཉིད། ། འཁོར་བ་སྤངས་ནས་གཞན་དུ་ནི། ། མྱ་ངན་འདས་པ་ཐོབ་བྱ་མིན། ། ཞེས་དང༌། སཾ་བུ་ཊི་ལས། འཁོར་བ་དང་ནི་མྱ་ངན་འདས། །
གཉིས་སུ་ཡོད་པ་མ་ཡིན་ཏེ། ། འཁོར་བའི་རང་བཞིན་ཤེས་པ་ལ། ། མྱ་ངན་འདས་ཞེས་བརྗོད་པ་ཡིན། ། ཞེས་དང༌། དཀོན་མཆོག་བརྩེགས་པ་ལས། མ་སྐྱེས་པ་ལས་ཐམས་ཅད་སྐྱེ། ། སྐྱེས་ཙམ་ཉིད་ན་སྐྱེ་བ་མེད། ། ཅེས་དང༌། བིར་ཝ་པས། སྣ་ཚོགས་ཆོས་སྐུར་གསལ་བས་སྤོང་ལེན་སེམས་མི་འབྱུང༌། །
ཞེས་དང༌། ནཱ་རོ་པས། རྣམ་རྟོག་རང་གྲོལ་ཡེ་ཤེས་ཆེ། ། ཞེས་དང༌། རྗེ་མར་པས། ཡིད་ཀྱི་གཡོ་བ་གཟུང་འཛིན་གཉིས། ། སྤྲོས་བྲལ་ཆོས་ཀྱི་སྐུ་རུ་ཐིམ། ། ཞེས་དང༌། རྗེ་མི་ལས། ནང་འགྱུ་བ་ཡིད་ཀྱི་རྣམ་ཤེས་ནི། །
མ་རྟོག་དུས་ན་མ་རིག་པ། ། ལས་ཉོན་མོངས་ཀུན་གྱི་རྩ་བ་ཡིན། ། རྟོགས་ན་རང་རིག་ཡེ་ཤེས་ཏེ། ། དཀར་པོའི་ཡོན་ཏན་རྫོགས་པར་འབྱུང༌། ། མཐར་ཐུག་དོན་ལ་ཡེ་ཤེས་མེད། ། ཆོས་རྣམས་ཟད་སར་བསྐྱལ་ལོ་གསུངས། ། ཞེས་དང༌། རྗེ་སྒམ་པོ་པས། མཚན་མར་སྐྱེས་པའི་རྣམ་རྟོག་འདི། ། ཆོས་སྐུ་ཡིན་པར་ཙིར་གྱིས་ཟུངས། །
ཞེས་དང༌། དུས་གསུམ་མཁྱེན་པས། རྣམ་རྟོག་ཆོས་སྐུའི་རང་བཞིན་ལ། ། བཟང་ངན་བྱེད་པའི་བློ་དང་བྲལ། ། ཞེས་དང༌། འཇིག་རྟེན་མགོན་པོས། མ་རིག་འཁོར་བའི་འཁྲུལ་རྟོག་དང༌། ། རང་བྱུང་ཡེ་ཤེས་ཆེན་པོ་གཉིས། ། གཞི་ལ་བྱེ་བྲག་ཐ་དད་མེད། ། ཅེས་དང༌།
གླིང་རས་པས། རྣམ་རྟོག་ཆོས་སྐུར་རྟོགས་ལགས་པས། ། སྐྱོན་ཡོན་གྱི་འཛིན་པ་སྟོར་ནས་ཐལ། ། ཞེས་དང༌། ཞང་རིན་པོ་ཆེས། རྣམ་རྟོག་ཐོལ་གྱིས་བྱུང་གྱུར་པ། ། དེ་ཉིད་འོད་གསལ་ཆོས་སྐུ་ལས། ། གཞན་ཞིག་ཡིན་སྙམ་མ་སེམས་ཤིག ། དེ་ཕྱིར་རྣམ་པར་རྟོག་པ་དེ། སྟོང་ཉིད་ལས་ནི་སྟོང་ཉིད་འཕྲོ། །
ཆོས་སྐུ་ལས་ནི་ཆོས་སྐུ་འཕྲོ། ། ཟུང་འཇུག་ལས་ནི་ཟུང་འཇུག་འཕྲོ། ། ཞེས་དང༌། གྲུབ་ཐོབ་ཨོ་རྒྱན་པས། ཕྱག་རྒྱ་ཆེན་པོའི་ཁོར་ཡུག་ལ། ། ཐུན་སྒོམ་བློ་ཡིས་དགོས་པ་མེད། ། ཅེས་གསུངས་པ་སོགས་ཀྱི་ལུང་ཤིན་ཏུ་མང་བའོ། ། གསུམ་པ་སྣང་བ་ལྷན་ཅིག་སྐྱེས་པ་ངོས་བཟུང་ཞིང་ངོ་སྤྲོད་བཤད་པ་ནི། འདི་ལྟར་ཕྱི་རོལ་གྱི་སྣང་བ་ཙམ་དུ་འཆར་བའི་སྣོད་བཅུད་ཀྱི་དངོས་པོ་འདི་རྣམས་ད་ལྟ་ཐ་མལ་པར་འཁྲུལ་པའི་བག་ཆགས་ལ་གོམས་པ་རྣམས་ཀྱི་སྣང་ངོར་ཕྱི་རོལ་ཐ་དད་དུ་ཡོད་ཅིང༌། དེའང་དངོས་པོ་གདོས་བཅས་སུ་གྲུབ་མོད་ཀྱང༌།
དོན་དུ་སེམས་ཀྱི་རང་སྣང་སྔོན་གྱི་བག་ཆགས་ལ་བརྟེན་ནས་སྣང་གཟུགས་ཙམ་ཤར་བ་ལས་ལོགས་སུ་གྲུབ་པ་མེད་ཕྱིར་རྣམ་རྟོག་ལྷན་སྐྱེས་དང་ཁྱད་པར་མེད་ལ། འདིར་སེམས་ཅན་སྤྱི་མཐུན་ལས་སྣང་ལ་བརྟེན་ནས་ཐ་མལ་སོ་སྐྱེ་ངེད་རང་རྣམས་ལ་མངོན་སུམ་རྟག་བརྟན་ཐེར་ཟུག་ཏུ་སྣང་བའི་གཟུགས་སྒྲ་སོགས་ཀྱི་སྣང་བ་རྣམས། ད་ལྟར་རང་གི་མིག་དང་རྣ་བ་སོགས་དབང་ཤེས་ལ་འཆར་བ་འདི་རྣམས་ལྷན་སྐྱེས་སུ་ངོ་སྤྲོད་པ་སྟེ། དེའང་ཡུལ་ལྔ་སོ་སོའི་ངོ་སྤྲོད་ནི་བཤད་ཀྱིས་མི་ལང་བས་དོན་དག་མདོར་དྲིལ་བ་ནི། རང་གི་སེམས་ཉིད་ལྷན་སྐྱེས་ཀྱི་ངོ་བོ་རང་བཞིན་ཡོངས་ཤེས་ཀྱི་གཤིས་ཐོག་ཏུ་བཞག་པའི་དུས། ད་ལྟར་ཕྱི་རོལ་གྱི་སྣང་བ་རི་བྲག་ས་རྡོའམ་མི་དང་དུད་འགྲོ་སོགས་སྣང་བ་དེ་ལ་རང་གི་སེམས་ཀྱི་ངོ་བོ་མ་ཡེངས་པའི་དྲན་པ་འདིས་མེར་གྱིས་བལྟས་པས། སྣང་ཆ་མིག་ཡུལ་དུ་གང་སྣང་དེ་འགགས་ནས་མེད་པའམ་མི་གསལ་བ་མ་ཡིན་པར། ད་ལྟའི་རང་སྣང་འདི་རང་སེམས་ཁོ་ནས་ངོ་ཤེས་ཙམ་དུ་མ་ཡེངས་པར་བལྟས་པས་ཕྱི་རོལ་གྱི་སྣང་བ་དེའི་མཚན་ཉིད་དང་རྣམ་པ་གསལ་བཞིན་དུ་རང་གི་སེམས་ཀྱིས་རང་ངོ་ཤེས་ལ་རང་ངོ་ཤེས་ཙམ་དེ་ལས་ངོ་བོའམ་རང་བཞིན་ངོས་བཟུང་མེད་པའི་སྟོང་པ་ཉིད། སྟོང་ཉིད་དེའང་རང་རིག་ངོ་ཤེས་དེ་དང་ཐ་དད་མེད་པ་སྟེ། མདོར་ན་ཕྱི་རོལ་གྱི་སྣང་བ་ས་རྡོ་རི་བྲག་དང༌།
མི་དང་དུད་འགྲོ་ལ་སོགས་གང་སྣང་དེའི་རྣམ་པ་མ་འགགས་ཤིང་གསལ། ངོ་བོ་ལ་ངོས་བཟུང་མེད་པའི་སྟོང་པ་ཉིད་དེ་གཉིས་དབྱེར་མི་ཕྱེད་པ། སྣང་སྟོང་ངམ་སྟོང་སྣང་ལྟ་བུར་ཉམས་སུ་མྱོང༌། སྣང་བ་དང་སྣང་མཁན་དབྱེར་མེད་པ་སྣང་སྟོང་རྗེན་ནེ་འཆར་བ་དེ་ལྷན་སྐྱེས་ཀྱི་ངོ་བོ་མཐོང་བ་ཡིན། དཔེར་ན་རྨི་ལམ་དུ་སྣོད་བཅུད་ལྟ་བུའི་སྣང་བ་སྣ་ཚོགས་ཤར་ཡང་ཤར་ཙམ་ཉིད་ནས་རྨི་ལམ་གྱི་ཤེས་པ་ཉིད་ལས་གཞན་དོན་དུ་མ་གྲུབ་པ་ལྟར་ད་ལྟའི་སྣང་བ་ཇི་འདྲ་ཞིག་ཤར་ཡང༌། རང་སེམས་སྟོང་པ་ཉིད་གོ་མ་འགགས་པའི་རྩལ་ལས་སྤྱི་མཐུན་གྱི་ལས་མ་དག་བར་དུ་དེ་འདྲའི་སྣང་བ་ཤར་བ་ཙམ་སྟེ། ཤར་ཙམ་ནས་རང་སེམས་སྟོང་པ་ཉིད་ཀྱི་རང་འོད་ལས་གཞན་མིན་པ་སྟེ། གྲུབ་ཐོབ་གླིང་རས་པས། གཞི་རྩ་བྲལ་བའི་སེམས་ཉིད་ལ། ། མདངས་རྨི་ལམ་ཉམས་སུ་མྱོང་བ་དེ། །
སྣང་བ་སེམས་སུ་ངོ་སྤྲོད་པའི། ། སློབ་དཔོན་ཞིག་ལགས་ཏེ་གོ་ལགས་སམ། ། ཞེས་གསུངས། དེ་ལྟར་ཕྱི་རོལ་གཟུགས་སྣང་རང་སེམས་དང་དབྱེར་མེད་དེས་རིགས་འགྲེས་པས། གཞན་ཡང་རྣ་བའི་ཡུལ་དུ་སྒྲ་གྲགས་པ། སྣའི་ཡུལ་དུ་དྲི་བྲོ་བ། ལྕེའི་ཡུལ་དུ་རོ་མྱོང་བ། ལུས་ཀྱི་ཡུལ་དུ་རེག་བྱ་སྣང་བ་སོགས་ཐམས་ཅད་སེམས་ཀྱི་རང་རྩལ་ལས་གཉིས་སུ་མེད་ལ། གཉིས་སུ་མེད་ཀྱང་སྣ་ཚོགས་སུ་འཆར་བ་ནི། བག་ཆགས་ཀྱི་རང་གཟུགས་རྣམ་པ་སོ་སོར་འཆར་བ།
ངོ་བོ་ངོས་བཟུང་མེད་པ། ངོས་བཟུང་མེད་པས་སྟོང་ཉིད་རང་རིག་དང་དབྱེར་མི་ཕྱེད་པ་སྟེ། སྒྲ་གྲགས་སྟོང་དང་རང་སེམས་གཉིས་མེད། དྲི་ཚོར་སྟོང་རང་རིག་དབྱེར་མེད། རོ་མྱོང་སྟོང་རང་སེམས་དང་ཟུང་འཇུག ། རེག་སྣང་སྟོང་རང་གི་སེམས་དང་གཉིས་མེད་དེ། མདོར་ན་ཡུལ་སྣང་ཐམས་ཅད་རང་སེམས་དང་གཉིས་སུ་མེད་པའོ། ། འདི་ལ་སྣང་སེམས་དབྱེར་མེད་དོན་ཇི་བཞིན་མངོན་འགྱུར་རོ་གཅིག་གི་བར་མི་ཡོང་བ་ཡིན་ཀྱང༌། འདིར་སྣང་བ་སེམས་སུ་ངོ་སྤྲོད་པའམ། སྣང་སེམས་ལྷན་སྐྱེས་ཀྱི་རང་བཞིན་བཤད་པ་ཡིན།
འདིའི་སྣང་སེམས་དབྱེར་མེད་པའི་ཚུལ་ཡང༌། སྣང་བ་སེམས་ལ་ཚུར་ཐིམ་པའམ། སེམས་སྣང་བ་ལ་ཕར་ཐིམ་པ་ཆུ་དང་ཕྱེ་བསྲེས་པ་ལྟ་བུ་ནི་མ་ཡིན་ཏེ། རང་གི་སེམས་མ་བཅོས་པའི་ཤེས་པ་འདི་ཉིད་ཕྱི་རོལ་གྱི་སྣང་བའི་ཡུལ་གྱི་སྟེང་ལ་སོགས་པར་རང་གི་སེམས་ངོ་ཤེས་སུ་ལྷན་ནེར་བཞག་པའི་དུས། སེམས་དང་སྣང་བ་གཉིས་ཀ་སྟོང་སྣང་ཡུལ་མེད་འཆར། སྟོང་སྣང་ཡུལ་མེད་དེས་ན་སེམས་དང་སྣང་བ་གཉིས་ཐ་དད་དུ་དབྱེ་རྒྱུ་མི་འདུག་མོད། དེ་ནི་གནས་ལུགས་ཀྱི་རང་སྣང༌། སེམས་ཀྱི་མཚན་ཉིད་འགག་མེད་ཀྱི་གདངས་ཡིན་པས། མར་མེ་ཉིད་འོད་དུ་སྣང་བའམ། ཆུ་ཉིད་རླབས་སུ་ཤར་བ་ལྟ་བུ་ཡིན་ཏེ།
མ་བཅོས་པའི་ཤེས་པ་ཟུང་འཇུག་གི་རང་བཞིན་དུ་གནས་པ་སྟེ། འདི་ལ་བཀའ་བརྒྱུད་རིན་པོ་ཆེས།

སྣང་སྲིད་ཆོས་སྐུ་དང༌། ཅིར་སྣང་ཆོས་སྐུའི་ཐ་སྙད་དུ་མཛད་དེ། འདི་ལ་ལུང་འདྲེན་ནི། ཤེར་སྙིང་ལས། གཟུགས་སྟོང་པའོ། ། སྟོང་པ་ཉིད་ཀྱང་གཟུགས་སོ། ། གཟུགས་ལས་ཀྱང་སྟོང་པ་ཉིད་གཞན་མ་ཡིན། ། སྟོང་པ་ཉིད་ལས་ཀྱང་གཟུགས་གཞན་མ་ཡིན་ནོ། ། ཞེས་གསུངས་པ་དང༌། རྡོ་རྗེ་གུར་ལས། རིན་ཆེན་སེམས་ལས་ཕྱིར་གྱུར་པའི། །
སངས་རྒྱས་མེད་ཅིང་སེམས་ཅན་མེད། ། རྣམ་པར་ཤེས་པའི་གནས་དོན་རྣམས། ། ཕྱི་རོལ་གྱུར་པ་ཅུང་ཟད་མེད། ། ཅེས་དང༌། སྤྱོད་འཇུག་ལས། ལྕགས་བསྲེག་ས་གཞི་སུ་ཡིས་བྱས། ། མེ་ཚོགས་འདི་དག་གང་ལས་བྱུང༌། ། དེ་ལྟར་དེ་དག་ཐམས་ཅད་ནི། ། སྡིག་སེམས་ཡིན་པར་ཐུབ་པས་གསུངས། ། ཞེས་དང༌།
ནཱ་རོ་པས། སྣང་བ་རང་གྲོལ་ཆོས་ཀྱི་སྐུ། ། ཞེས་དང༌། མར་པས། ཕྱི་སྣང་བ་སྒྱུ་མའི་འཁྲུལ་འཁོར་འདི། ། སྐྱེ་མེད་ཕྱག་རྒྱ་ཆེན་པོར་རྟོགས། ། ཞེས་དང༌། རྗེ་མི་ལས། ཕྱི་སྣང་བ་ཇི་ལྟར་སྣང་ལགས་ཀྱང༌། ། མ་རྟོགས་དུས་ན་འཁྲུལ་སྣང་སྟེ། །
ཕྱི་ཡུལ་གྱི་ཞེན་པས་འཆིང་བར་བྱེད། ། རྟོགས་པ་རྣམས་ལ་སྒྱུ་མར་སྣང༌། ། ཡུལ་སྣང་བ་སེམས་ཀྱི་གྲོགས་སུ་ཤར། ། མཐར་ཐུག་གི་དོན་ལ་སྣང་མ་མྱོང༌། ། སྐྱེ་མེད་ཆོས་ཀྱི་སྐུ་རུ་གོ ། ཞེས་དང༌། རྗེ་རས་ཆུང་པས། སྣང་བ་ཅིར་སྣང་གོ་ལགས་སམ། སྣང་བ་ཅིར་སྣང་མ་གོ་ན། ། མ་རྟོགས་པ་ལ་འཁྲུལ་པར་སྣང༌། །
རྟོགས་པ་རྣམས་ལ་ཆོས་སྐུར་ཤར། ། ཞེས་དང༌། རྗེ་དྭགས་པོས། རྟོག་པའི་བག་ཆགས་སྣང་གྲགས་འདི། ། དོན་དམ་ཡིན་པར་ཙིར་གྱིས་ཟུངས། ། ཞེས་དང༌། ཕག་གྲུས། སྣང་བའི་རང་བཞིན་སྟོང་པ་ཉིད། ། སྟོང་པའི་ངོ་བོ་སྣང་བ་ཉིད། ། ཅེས་དང༌།
འཇིག་རྟེན་མགོན་པོས། སེམས་ཉིད་ལྷན་ཅིག་སྐྱེས་པ་དང༌། ། སྣང་བ་ལྷན་ཅིག་སྐྱེས་པ་གཉིས། ། མིང་གཅིག་ཐ་དད་མི་ཤེས་པས། ། གཉིས་པོ་གདམས་ངག་གཅིག་ཏུ་གོ ། ཞེས་དང༌། ཆོས་རྗེ་རང་བྱུང་རྡོ་རྗེས། ཕྱི་རོལ་སྣང་བ་སྣ་ཚོགས་འདི། ། རང་གི་སེམས་ཀྱི་ཆོ་འཕྲུལ་ཏེ། ། གཞན་དུ་བདེན་པ་རྡུལ་ཙམ་མེད། །
དེ་ཕྱིར་རང་གི་སེམས་སུ་ལྟོས། ། ཞེས་དང༌། རྒྱལ་སྲས་ཐོགས་མེད་པས། ཇི་ལྟར་སྣང་བ་འདི་དག་རང་གི་སེམས། ། སེམས་ཉིད་གདོད་ནས་སྤྲོས་པའི་མཐའ་དང་བྲལ། ། དེ་ཉིད་རྟོགས་ན་གཟུང་འཛིན་མཚན་མ་རྣམས། ། ཡིད་ལ་མི་བྱེད་རྒྱལ་སྲས་ལག་ལེན་ཡིན། ། ཞེས་དང༌། རྗེ་འབའ་ར་བས། སྣང་བ་རྟེན་ཅིང་འབྲེལ་འབྱུང་འདི། །
མེ་ལོང་ནང་གི་བྱད་དང་འདྲ། ། རང་སེམས་སྣ་ཚོགས་ཤར་བ་ཡིན། ། ཇི་ལྟར་སྣང་བཞིན་མ་གྲུབ་པས། ། བདེན་པར་མ་གྲུབ་རྒྱལ་མཚན་དཔལ། ། ཞེས་དང༌། གྲུབ་ཐོབ་གཅེར་སྒོམ་པས། ཇི་ལྟར་སྣང་བ་ཐམས་ཅད་ནི། ། རིག་པ་སེམས་ཀྱི་རང་ངོ་ཡིན། ། དེ་ལ་གཞི་རྩ་ངོ་བོ་མེད། ། སྣང་སྟོང་དབྱེར་མེད་ཤེས་པར་བྱ། །
ཞེས་སོགས་དང༌། ཀུན་མཁྱེན་པདྨ་དཀར་པོས། དེའང་གང་དང་ལྷན་ཅིག་ཏུ་གང་སྐྱེས་སྙམ་ན། སེམས་ཉིད་ལྷན་ཅིག་སྐྱེས་པ་དེ་དང་སྣང་བ་ལྷན་ཅིག་སྐྱེས་པ་དེའོ། ། དེའང་ཕྱག་རྒྱ་ཆེན་པོ་ཕྱོགས་ལྷུང་དང་བྲལ་བ་ལ་ཕྱོགས་ལྷུང་གི་བློས་གཤིས་སུ་བརྟགས་པས་གཤིས་དང་མདངས་སུ་སྣང་བ་ཡིན་ཏེ། སྐྱེས་བུ་ཇི་བདེར་འདུག་པ་ལ་ལྟ་བ་པོས་དགྲ་གཉེན་དུ་བཟུང་བ་བཞིན་ནོ། ། དེས་ན་གཤིས་ཀྱི་དབང་དུ་བྱས་ན་འགྱུར་བ་མེད་པའི་བདེ་བ་ཆེན་པོར་བཞག ། མདངས་ཀྱི་དབང་དུ་བྱས་ན་རྣམ་ཀུན་མཆོག་དང་ལྡན་པའི་སྟོང་པ་ཉིད་དུ་བཞག ། དེའང་དང་པོ་དོན་དམ། གཉིས་པ་ཀུན་རྫོབ།
དེས་ན་ཀུན་རྫོབ་རྒྱུའམ་ཐབས། དོན་དམ་འབྲས་བུ་ཐབས་བྱུང་ཞེས་སོགས་ལུང་དང་བཅས་གསལ་བར་གསུངས་པ་བཞིན་ཡིན་པའོ། ། ལྔ་པ་རང་སེམས་ཐ་མལ་གྱི་ཤེས་པ་གནས་ལུགས་མ་བཅོས་པའི་སྒོ་ནས་ངོ་སྤྲོད་པ་ནི། དང་པོ་ཐ་མལ་གྱི་ཤེས་པ་འདི་ཉིད་ཀྱི་ཁྱད་པར་ངོས་བཟུང་བ། གཉིས་པ་སེམས་ཀྱི་གནས་ལུགས་ལ་ཐ་མལ་གྱི་ཤེས་པ་གསུངས་ཚུལ། གསུམ་པ་ཐ་མལ་གྱི་ཤེས་པ་དེ་ཉིད་ངོས་བཟུང་བ། བཞི་པ་དེ་ལ་མ་ཡེངས་པ་ཕྱག་རྒྱ་ཆེན་པོའི་སྒོམ་དུ་བསྟན་པ་དང་བཞི་ལས། ། དང་པོ་ཐ་མལ་གྱི་ཤེས་པ་འདི་ཉིད་ཀྱི་ཁྱད་པར་ངོས་བཟུང་བ་ནི། དེའང་ད་ལྟའི་ཤེས་པ་མ་བཅོས་པའི་ངང་ནས་གང་ཤར་ཅིར་སྣང་རང་ངོ་ཤེས་པས་བློ་ཁ་མི་ཚིམས་པར། དེ་དག་པའི་སེམས་ཀྱི་རྣམ་པ་གསལ་སེང་ངེ་བའི་ངར་དང་ལྡན་ཞིང་ཆམ་མེ་གནས་པ་ལ་བློ་འགྲོ་ཞིང་ཕྱག་རྒྱ་ཆེན་པོའི་སྒོམ་དུ་འདོད་པར་སྣང་ཡང༌།
དེ་ནི་ཞི་གནས་ཀྱི་ཏིང་ངེ་འཛིན་བྱིང་རྒོད་ཀྱི་སྐྱོན་དང་བྲལ་བ་ཞིག་ནའང་ཕྱག་ཆེན་གྱི་སྒོམ་ནི་ཅུང་ཟད་མིན་ཏེ། སེམས་གསལ་སྟོང་གི་ཉམས་དང་ལྡན་པ་ཙམ་ལས། ལྷག་མཐོང་གི་ངེས་ཤེས་དང་མི་ལྡན་པས་སོ། ། གལ་ཏེ་རྟོག་པ་ཐམས་ཅད་རང་སར་ཞི་བའི་ངང་ནས་སེམས་སམ་རིག་པའི་ངོ་བོ་གསལ་ལ་ངོས་བཟུང་ཐམས་ཅད་དང་བྲལ་བའི་ཉམས་མྱོང་ངེས་ཤེས་དང་ལྡན་ན་དེ་ཉིད་ལས་དང་པོ་པའི་སྒོམ་དུ་བྱེད་མོད་ཀྱང༌། རྟོག་པ་དང་སྣང་བ་བཀག་པ་ལྟ་བུའི་མི་རྟོག་པ་ཞིག་ཅི་ནས་ཀྱང་དགོས་པར་འདོད་པའང་སྣང་བས་ན། བློ་རྩེ་མི་རྟོག་པར་གཏད། ཁས་ལེན་རྣམ་རྟོག་ཆོས་སྐུར་བྱེད་མོད། ཅེས་གསུངས་པའི་སྐྱོན་ཡོང་བ་ལས། གནས་ལུགས་རིག་པ་བཅོས་མིན་གྱི་ངོ་བོ་སྒོམ་པ་ནི་ཅུང་ཟད་ཀྱང་མིན་ལ། དེས་ན་ཚུལ་དེ་ལ་རྗེས་ཐོབ་ཀྱི་སྒོམ་ཡང་འཆར་དཀའ་བ་ཡིན་ནོ། །
དེ་བཞིན་དུ་ཁ་ཅིག་རྣམ་རྟོག་སྣང་བའི་འཆར་སྒོ་བྱུང་བའི་ཚེ་དེ་ཉིད་བཀག་པའམ་བཀུག་ནས་གསལ་ལ་མི་རྟོག་པར་འཇོག་དགོས་པར་རིག་པ་དང༌། ཡང་འགའ་ཞིག་དྲན་རིག་ཏུ་རེ་བཟུང་ནས་སེམས་གསལ་སྟོང་ཧྲིག་གེར་གནས་དགོས་པར་འདོད་པ་རྣམས་ཀྱང༌། སེམས་ངོ་ཐོག་ཏུ་རྡོ་རུས་འཕྲོད་པས་དོན་ཐོག་ནས་དྲན་རིག་མ་ཡེངས་པ་བྱུང་ན་དེ་ཉིད་ལས་དང་པོ་པའི་སྒོམ་དུ་བྱུང་ཡང༌། རྟོག་པ་དང་སྣང་བའི་ངོ་བོར་སྒྲོ་འདོགས་མ་ཆོད་པ་ལ་བརྟེན་ནས་རྟོག་སྣང་དགྲར་ལྡང་བ་ཤས་ཆེ་བ་ནི། སེམས་ཀྱི་རང་གཤིས་ལྷུག་པའི་མཚང་མ་རྙེད་པར་ཧ་ཅང་བསྒྲིམས་པའི་ཉམས་མྱོང་ཕྱོགས་རེ་བ་ཡིན་ནོ། ། འོན་ཀྱང་དེ་ལྟ་བུའི་དགེ་སྦྱོར་དེ་ངང་སྐྱོང་མཁས་ན་གོམས་ནས་དེ་འདྲའི་མཉམ་གཞག་དེ་ཡར་འཕེལ་དུ་འགྲོ་ཞིང་རིམ་པས་རྟོག་སྣང་གི་འཆར་སྒོའང་ཕྲ་ཉར་གྱིས་རང་ཞིར་སོང་ནས་མཇུག་ཏུ་རྟོག་སྣང་ལ་སྒྲོ་འདོགས་ཆོད་པ་ཞིག་འབྱུང་ཡང༌། ཅི་རིགས་པ་ཐོག་མར་སེམས་ཀྱི་འཆར་སྒོ་གསལ་ཞེན་མང་པོ་འབྱུང་བས། དེ་དག་གི་གནས་ལུགས་ཉམས་འོག་ཏུ་མ་ཚུད་པ་ལ་བརྟེན་ནས་སྒོམ་ཤིན་ཏུ་སྐྱོང་མི་བདེ་བར་སྒོམ་དང་སྣ་སུན་ཁྱེར་དོགས་ཆེ་བས། སེམས་རྟོག་མེད་དང་རྟོག་པ་ཡུལ་སྣང་གི་འཆར་སྒོ་རྣམས་ལྷན་སྐྱེས་གསུམ་དུ་ངོ་འཕྲོད་ཅིང་སྒྲོ་འདོགས་ཆོད་པ་དགོས་ལ། ཁྱད་པར་ངོ་སྤྲོད་ཀྱི་སྐབས་སུ་རྟོག་མེད་ཁོ་ནར་ངོ་སྤྲད་ན།
ཕལ་ཆེར་གྱིས་རྣམ་པ་ཀུན་ཏུ་དེ་ལྟ་བུའི་ཀ་དཔེ་མ་ཞིག་དགོས་པར་གོ་ནས་ཤིན་ཏུ་གུ་དོག་པོ་འབྱུང་བས་ཅུང་ཟད་མི་ལེགས་ཏེ་གཙོ་བོར་རྟོག་པ་དང་སྣང་བའི་འཆར་སྒྲོ་ལ་ངོ་འཕྲོད་པ་ཞིག་ཤིན་ཏུ་གལ་ཆེ་བ་ཡིན་ནོ། ། གཉིས་པ་སེམས་ཀྱི་གནས་ལུགས་ལ་ཐ་མལ་གྱི་ཤེས་པ་གསུངས་ཚུལ་བཤད་པ་ནི། ཐ་མལ་གྱི་ཤེས་པ་ཞེས་བྱ་བ་འདི་གཞན་དག་འགའ་ཞིག་གིས་འཁྲུལ་ཤེས་ལང་ཅན་རང་ཁ་བ་ཞིག་ཡིན་སྙམ་དུ་སེམས་མོད་ཀྱང༌། དེ་ནི་མ་ཡིན་ཏེ་ཐ་མལ་གྱི་སྒྲ་པྲ་ཀྲྀ་ཏ་ཞེས་པ་རང་བཞིན་དང་ཐ་མལ་གཉིས་ཀ་ལ་འཇུག་པས་རང་བཞིན་གྱི་ཤེས་པ་ཞེས་པའི་དོན་ཡིན་ལ་དེ་ནི་རང་བཞིན་གྱིས་འོད་གསལ་བ་གང་གིས་ཀྱང་མ་བཅོས་མ་བསླད་པའི་ཤེས་པ་རྣལ་དུ་ཕེབས་ཤིང་རང་གཤིས་དང་རང་ལུགས་ལྟར་གནས་པའི་དོན་ཡིན་ནོ། ། དེ་ལྟ་བུའི་སེམས་ལ་ཐ་མལ་གྱི་ཤེས་པའི་ཐ་སྙད་འདོགས་པ་དྭགས་པོ་བཀའ་བརྒྱུད་པ་མ་གཏོགས་གཞན་གྱིས་མ་གསུངས་པའང་མིན་ཏེ། དེ་ཁོ་ན་ཉིད་རབ་ཏུ་མི་གནས་པའི་མདོ་ལས། ཐ་མལ་ཤེས་པའི་རང་བཞིན་འབྲས་བུ་མཆོག ། མ་བཅོས་བཞག་ན་སྐུ་གསུམ་འབྲས་བུ་ཐོབ། ། རང་གར་གློད་ན་མཐར་ཕྱིན་ཡེ་ཤེས་ཡིན། ། སེམས་ཉིད་མ་བཅོས་རྡོ་རྗེ་ཀུན་གྱི་ངང༌། །
རྣལ་མར་བཞག་པའི་དོན་འདི་བརྗོད་དུ་མེད། ། དེ་ནི་དུས་གསུམ་སངས་རྒྱས་ཀུན་གྱི་ཡུམ། ། ཞེས་དང༌། དཔལ་ཤ་ཝ་རིས། ཐ་མལ་ཤེས་པ་རང་ལུགས་གཉུག་མ་ལ། ། བཅོས་མའི་དམིགས་པ་དག་གིས་མི་བསླད་དེ། ། རང་བཞིན་དག་པའི་སེམས་ལ་བཅོས་མི་དགོས། ། མ་བཟུང་མ་བཏང་རང་ག་ཉིད་དུ་ཞོག ། ཅེས་དང༌། གྲུབ་ཆེན་ཏོག་རྩེ་པས།
ཐ་མལ་ཤེས་པ་སྙིང་གི་དབུས་སུ་སད། ། ཚོགས་དྲུག་དག་ན་བདེ་བ་རྒྱུན་མི་ཆད། ། བརྟགས་པ་ཐམས་ཅད་དོན་མེད་སྡུག་བསྔལ་རྒྱུ། ། བསྒོམ་དུ་མེད་པ་གཉུག་མའི་ངང་དུ་ཞོག ། ཅེས་དང༌། རྫེ་བཙུན་ཆེན་པོས། ཐ་མལ་ཤེས་པ་སྐྱོང་སྐྱོང་ནས། ། མ་རིག་འཁྲུལ་པ་བརྗེད་དེ་ཐལ། ། ཞེས་དང༌། རྗེ་སྒམ་པོ་པས།
ཐ་མལ་ཤེས་པས་ཆོག་པའི་ཉམས་ལེན་འདི། ། སངས་རྒྱས་མི་གཟུགས་ཅན་གྱི་དྲིན་ལས་རྙེད། ། ཅེས་པ་ལ་སོགས་མང་དུ་གསུངས་པའོ། ། གསུམ་པ་ཐ་མལ་གྱི་ཤེས་པ་དེ་ཉིད་ངོས་བཟུང་བ་བཤད་པ་ནི། དེ་ལྟར་ཐ་མལ་གྱི་ཤེས་པ་འདི་གླེང་བ་མང་ཡང༌། དེ་ཉིད་གསལ་བར་ངོས་ཟིན་པ་ཉུང་བར་སྣང་བས་བཤད་པར་བྱ་སྟེ། དེའང་རྗེ་སྒམ་པོ་པའི་ཚོགས་ཆོས་ཆེན་མོ་ལས། ད་རེས་འཁོར་བ་ལས་ཐར་བར་འདོད་ན་ཆོས་ཐམས་ཅད་ཀྱི་རྩ་བ་ཡིན་པས་ཐ་མལ་གྱི་ཤེས་པ་ངོ་ཤེས་དགོས། དེའང་ཐ་མལ་གྱི་ཤེས་པ་ཞེས་བྱ་བ། རང་གི་ཤེས་པ་འདི་ལ་ཆོས་ཀྱི་རྣམ་པ་གང་གིས་ཀྱང་མ་བསླད་པ།
འཇིག་རྟེན་གྱི་རྣམ་པར་ཤེས་པ་གང་གིས་ཀྱང་མ་རྙོགས་པ། བྱིང་རྨུགས་དང་རྟོག་པ་གང་གིས་ཀྱང་མ་བཏུམས་པར་རང་སར་བཞག་པ་ཡིན། དེ་ངོ་ཤེས་ན་རང་གི་རིག་པའི་ཡེ་ཤེས་ཡིན། མ་རྟོགས་ན་ལྷན་ཅིག་སྐྱེས་པའི་མ་རིག་པ་ཡིན། རྟོགས་ན་རིག་པ་ཞེས་བྱ། ངོ་བོ་ཞེས་བྱ། ལྷན་ཅིག་སྐྱེས་པའི་ཡེ་ཤེས་ཞེས་བྱ། ཐ་མལ་གྱི་ཤེས་པ་ཞེས་བྱ། གཉུག་མ་ཞེས་བྱ། སྤྲོས་བྲལ་ཞེས་བྱ།
འོད་གསལ་ཞེས་བྱ། ཞེས་པ་ལ་སོགས་པ་ཐ་མལ་གྱི་ཤེས་པའི་ངོ་བོ་ངོས་འཛིན་དང༌། མིང་གི་རྣམ་གྲངས་དང་དེ་ངོ་ཤེས་ན་ཡོན་ཏན་ཕལ་ཆེར་ལས་ཁྱད་པར་འཕགས་ཚུལ་རྣམས་རྒྱས་པར་གསུངས་ཏེ། དེ་ལ་ཆོས་ཀྱི་རྣམ་པ་གང་གིས་ཀྱང་མ་བསླད་པ་ཞེས་པ་ནི། གྲུབ་མཐས་བརྟགས་པའི་བློའི་འཛིན་སྟངས་དང༌། བདེ་གསལ་མི་རྟོག་པ་ལ་སོགས་པའི་ཉམས་ཀྱིས་སེམས་མ་བསླད་པའོ། ། འཇིག་རྟེན་གྱི་རྣམ་པར་ཤེས་པ་གང་གིས་ཀྱང་མ་རྙོགས་པ་ཞེས་པ་ནི། ཆགས་སྡང་སོགས་ཉོན་མོངས་དང༌། འཕྲལ་འདི་བྱ་འདི་བྱེད་སོགས་ཀྱི་བློ་སེམས་ཀྱི་རྙོགས་པས་མ་བསླད་པའོ། ། བྱིང་རྨུགས་དང་རྟོག་པ་གང་གིས་ཀྱང་མ་བཏུམས་པ་ཞེས་པ་ནི།
བྱིང་རྨུགས་ཀྱིས་རྨོངས་པའམ་འཕྲོ་རྒོད་ཀྱི་རྟོག་པ་རང་མཚན་པས་གཡེངས་ནས་སེམས་གྱི་གནས་ཚུལ་ལམ་འདུག་ཚུལ་ལ་སྒྲིབ་པར་མ་གྱུར་པའོ། ། རང་སར་བཞག་ཅེས་པ་ནི། སེམས་ཉིད་ཀྱི་ངོ་བོའམ། གཤིས་སམ་འདུག་ཚུལ་ཅི་ལྟར་འདུག་པ་དེ་ཉིད་སླར་དགག་སྒྲུབ་ཀྱི་རྩོལ་བས་མ་བསླད་པར་ཁོ་རང་གི་འདུག་ཚུལ་དེ་ཀ་ཉིད་དུ་འཇོག་པའོ། ། ཡང་རྗེ་སྒམ་པོ་པས། སློབ་མ་སྒོམ་ཆུང་ལ་གསུངས་པ་ནི། མདོར་ན་ཡོད་པ་དང་མེད་པ་དང་སྟོང་པ་དང་མི་སྟོང་པ། རྟོག་པ་དང་མི་རྟོག་པ། བཟང་བ་དང་ངན་པ། ལེགས་པ་དང་མ་ལེགས་པ་ལ་སོགས་པའི་དགག་སྒྲུབ་དང་བཅས་བཅོས་གང་ཡང་མི་བྱ་བར།
ཇི་ལྟར་འཆར་འཆར་དུ་འཇུག་པའི་ཐ་མལ་གྱི་ཤེས་པ་འདི་ཉིད་ཁོ་ན་མ་བཅོས་པ་ཡིན་གསུངས་སོ། ། ཞེས་དང༌། ཡང་རྗེ་སྒམ་པོ་པས། ཐ་མལ་གྱི་ཤེས་པ། མ་བཅོས་པ། གཉུག་མ་གསུམ་ལས། ཐ་མལ་གྱི་ཤེས་པ་ནི་དང་པོའི་ཤེས་པ་གྲུབ་མཐའ་གཞན་གྱིས་བློ་མ་བསྒྱུར་བའོ། ། མ་བཅོས་པ་ནི། བཅས་བཅོས་མི་བྱ་བར་རང་གར་བཞག་པའོ། ཞེས་གསུངས་པ་དང༌།
རྗེ་ཡང་དགོན་པས། མདོར་ན་ཐ་མལ་གྱི་ཤེས་པ་སུས་ཀྱང་བཟོ་མ་བྱས་པའི་ཨང་སོ་རེ་བ་འདི། ཁོ་རང་གིས་ཁོ་རང་ངོ་ཤེས་པ་དེ་ལ་ཕྱག་རྒྱ་ཆེན་པོའི་སྒོམ་སྐྱེས་པ་ཟེར་བ་ཡིན་ནོ། ། ཞེས་གསུངས་པས་སོ། ། དེ་ལྟར་ན་དང་པོ་སྔར་བཤད་པའི་སེམས་ཉིད་དང་རྟོག་པ་དང་སྣང་བ་གསུམ་གྱི་གནས་ལུགས་དཔྱིས་ཕྱིན་པར་ངོ་འཕྲོད་པ་ཞིག་ཅི་ནས་ཀྱང་དགོས་ཏེ། དེ་མེད་ན་མིག་ཅེར་ལོང་ཅན་གྱིས་གཟུགས་ཀྱི་རྣམ་པ་ལ་བརྟགས་པ་ལྟར། ། འདིར་ཐ་མལ་གྱི་ཤེས་པ་དང་སེམས་མ་བཅོས་པའི་དོན་ལ་ཕྲིག་ཅིའང་མ་ཚུད་ཅིང་ངེས་པའི་ཤེས་པ་མི་རྙེད་ལ། དེ་ལྟར་ངོ་འཕྲོད་ན་ནི། དགག་སྒྲུབ་ཀྱི་བློས་མ་བཅོས་མ་བསླད་པའི་སེམས་ཀྱི་འདུག་ཚུལ་ལམ་གནས་ཚུལ་ཅི་ཡོད་པ་དེ་ཀ་ལ་ཐ་མལ་ཤེས་པ་ཡིན་ཚུལ་དང༌། ། དེ་ཉིད་ཆོས་སྐུ་ཡིན་ཚུལ་ལ་ངེས་ཤེས་གཏིང་ནས་སྐྱེ་བས་དེ་ལྟར་ཚུལ་བཞིན་ཉམས་སུ་བླངས་པས་མངོན་དུ་འགྱུར་བ་ཡིན་ནོ། །
དེ་ལྟར་མ་ཡིན་པའི་ཐ་མལ་གྱི་ཤེས་པའི་འདུག་ཚུལ་ཇི་ལྟ་བ་རྟོགས་དཀའ་བའི་གནས་སུ་བཤད་དེ། རྗེ་ཡང་དགོན་པས། ཉམས་དང་ཏིང་ངེ་འཛིན་གྱི་བྱེ་བྲག་ཕྱེད་ཅིང་སྒོམ་དུ་ངོ་སྤྲོད་པའི་བླ་མ་ནི་མང་ལ། ཐ་མལ་གྱི་ཤེས་པ་སྒོམ་དུ་ངོ་སྤྲོད་ཤེས་པའི་བླ་མ་ནི་ཉིན་མོའི་སྐར་མ་ལས་ཀྱང་དཀོན་པ་ཡིན་ནོ། ། ཞེས་གསུངས་པ་ལྟར་རོ། ། དེ་ལྟ་བུའི་ཐ་མལ་གྱི་ཤེས་པ་ངོ་ཤེས་ན་སེམས་ཀྱི་ངོ་བོ་མཐོང་བ་སོགས་ཀྱི་ཐ་སྙད་འཇོག་ཅིང༌། མཐོང་ཚུལ་ཡང་གོམས་པ་ཀློང་དུ་གྱུར་ནས་མཐར་མི་རྟོག་པ་བྱུང་མ་བྱུང་ལ་མ་ལྟོས་པར། རྣམ་པར་རྟོག་པ་དང་བཅས། སེམས་ཆོས་མེད་སྒོམ་མ་བྱས་དུས་ཀྱི་ཤེས་པ་ལྟ་བུ་དེ་ཉིད་ཀྱང་གྲྭ་མ་ཉམས་ཟུར་མ་ཆག་པར་རང་ངོ་ཤེས་ཤིང་གྲོལ་བ་ཞིག་འོང་སྟེ། རྗེ་སྒམ་པོ་པས།
ཇི་ལྟར་སྣང་བའི་ཤེས་པ་གྲྭ་མ་ཉམས། ཟུར་མ་ཆག་པ་གྱེད་ལངས་བྱེད་པ་ནི། སངས་རྒྱས་དངོས་སུ་ཞལ་ཕྱག་ལམ་མེ་བ། ཞེས་དང༌། རྗེ་སྒོམ་ཆུང་གིས། དང་པོའི་ཤེས་པ་དེ་དང་གཅིག ། ཐ་མལ་གྱི་ཤེས་པ་དེ་དང་གཉིས། ། ཡུལ་ཅན་གྱི་ཤེས་པ་དེ་དང་གསུམ། ། གང་གིས་དེ་གསུམ་ངོ་ཤེས་ན། ། རང་སེམས་རང་གིས་མངོན་སུམ་དུ། །
ངོས་ཟིན་མཐོང་བ་ཡེ་ཤེས་སོ། ། སེམས་ཉིད་མ་བཅོས་གཉུག་མ་ཡི། ། ངོ་བོ་རྣལ་མར་མཐོང་བ་ཡིན། ། རྟོག་དང་བཅས་པ་འདི་ཀ་རང༌། ། བཀྲ་ནི་ས་ལེར་མཐོང་བ་ཡིན། ། མདོར་ན་ཆོས་ཡེ་ཆ་མེད་པའི། ། མི་ནག་གི་ཤེས་པ་དེ་རང་ཡིན། ། ཞེས་སོགས་དང༌། རྗེ་རྒྱ་རས་ཀྱིས། སྐྱེ་བོ་ཙ་ནའི་ཤེས་པ་འདི། །
ཆོས་ཀྱི་སྐུ་རུ་འདུག་པ་ལ། ། བླ་མས་བསྟན་ཀྱང་མི་དགོས་པར། ། རང་གི་ཤེས་སུ་གཤའ་བ་ལ། ། ཞེས་པ་ལ་སོགས་སྒྲུབ་བརྒྱུད་ཀྱི་གསུང་ཤིན་ཏུ་མང་བའོ། ། བཞི་པ་དེ་ལ་མ་ཡེངས་པ་ཕྱག་རྒྱ་ཆེན་པོའི་སྒོམ་དུ་བསྟན་པ་བཤད་པ་ནི། དེ་ལྟར་ཐ་མལ་གྱི་ཤེས་པ་དེ་ཉིད་རང་ངོ་ཤེས་ཤིང་རང་རིག་པའི་དྲན་པ་དོན་ཐོག་མ་ཡེངས་པའི་ངང་ནས། འཕྲལ་དུ་སེམས་ཀྱི་རང་བབས་ལ་ཅི་འདུག་གང་ཤར་དེ་ཉིད་མ་བཅོས་པར་སྐྱོང་བ་ལ་སྒོམ་པ་ཞེས་བྱ་སྟེ། རྗེ་སྒམ་པོ་པས། ཐ་མལ་གྱི་ཤེས་པ་ཡེངས་མེད་འདི། ། སྒོམ་པ་ཡིན་པར་ད་གཟོད་ཤེས། །
ཞེས་གསུངས་པ་ལྟར་རོ། ། དེས་ན་སེམས་ཀྱི་རང་བབས་ཅི་འདུག་དེ་ཀར་རང་ངོ་ཤེས་པའི་དྲན་པ་སྐྱོང་བ་ལས་སྤྲོས་ན། དེ་ལ་སླར་བཟོ་བཅོས་བྱས་ཤིང་ལྷན་པོ་བཏབ་ནས་བསྒོམས་ན་སེམས་མ་བཅོས་པ་ཞེས་པའི་དོན་དང་མི་མཐུན་ཞིང་གནས་ལུགས་ཀྱི་སྒོམ་དུ་མི་འགྱུར་ལ། འོན་ཀྱང་འཛིན་པ་དང་བཅས་པའི་འཁྲུལ་ཤེས་ལང་ཅན་པར་ནི་སྐད་ཅིག་ཀྱང་ཡེངས་ན་མི་རུང་སྟེ། གསང་བ་བདུད་རྩི་རྒྱལ་པོའི་རྒྱུད་ལས། རང་བཞིན་སྟོང་པ་འོད་གསལ་བ། ། བསྒོམ་པས་རྙེད་པ་མ་ཡིན་ཏེ། ། མ་བསྒོམ་པས་ཀྱང་རྙེད་པ་མིན། བསྒོམ་པ་ཉིད་ཀྱང་རྟོག་པ་སྟེ། ། མི་སྒོམ་པ་ཡང་རྟོག་པ་ཉིད། །
བསྒོམ་དུ་རྡུལ་ཙམ་མེད་པ་ལ། ། ཡེངས་སུ་སྐད་ཅིག་མེད་པའོ། ། ཞེས་དང༌། ཤ་ཝ་རིས། གང་ལའང་སྐྱོན་དུ་མི་ལྟ་ཞིང༌། ཅིར་ཡང་མ་ཡེངས་ཉམས་སུ་བླངས། ། དྲོད་རྟགས་ལ་སོགས་འདོད་མི་བྱ། ། བསྒོམ་དུ་མེད་པར་བསྟན་མོད་ཀྱང༌། ། ལེ་ལོ་བཏང་སྙོམས་དབང་མི་བཏང༌། ། རྒྱུན་དུ་དྲན་པ་བསྒོམ་པར་བྱ། །
ཞེས་དང༌། སྒོམ་དོན་གྲུབ་པ་ལས། བསྒོམ་པའི་ཚེ་ན་ཅི་ཡང་མི་བསྒོམ་སྟེ། ། ཐ་སྙད་ཙམ་དུ་བསྒོམ་ཞེས་དེ་ལ་བརྗོད། ཅེས་པ་ལྟར་རོ། ། དེ་ལྟར་ན་རྐྱེན་སྣང་གི་ཤེས་པ་ལ་སེམས་སྟོང་སང་ངེ་བའམ་བདེ་ལམ་མེ་བའམ། རྣམ་རྟོག་འཚུབས་ཟིང་ངེ་བ་འཕྲོ་བའམ། སྣང་བ་སྣ་ཚོགས་བཀྲ་ལམ་གྱིས་འཆར་ཡང་གནས་ལུགས་ཀྱི་རང་རྩལ་ལ་ཁུ་འཕྲིག་མི་བྱེད་པར་རང་ངོ་ཤེས་ཤིང་རང་རིག་པའི་དྲན་པ་འདི་ཉིད་མ་ཡེངས་པ་དེ་དག་ཐམས་ཅད་བཟོ་མ་བཅོས་པར་ལྷག་པར་སྐྱོང་བ་ཡིན་གྱིས། རྟོག་པ་འཕྲོ་བ་བཀུག་པ་དང༌། སྣང་བ་འཆར་བ་བཀག་ནས་མི་རྟོག་པར་འཇོག་དགོས་པ་ལ།
རྗེ་གཙང་པ་རྒྱ་རས་ཀྱིས་སྒོམ་ལྕགས་ཀྱུ་མའི་ཐ་སྙད་མཛད་ཅིང་སྒོམ་རླབས་ཀྱང་ཅུང་ཟད་ཆུང་བ་ཡིན་ལ། སེམས་ཉིད་ཀྱི་ངོ་བོ་དང་རྣམ་རྟོག་དང་སྣང་བའི་འཆར་སྒོ་སོགས་རང་རྐྱ་ཐུབ་པའི་ཐ་དད་དུ་གྲུབ་པ་གཏན་ནས་མེད་པས། ཉི་མ་ལས་འོད་འཕྲོ་བའམ་མཚོ་ལས་རླབས་ཤར་བའི་དཔེས་མཚོན་པར། སེམས་རིག་པའི་རང་རྩལ་སྣ་ཚོགས་སུ་ཤར་བ་ཡིན་པས། སེམས་ཀྱི་རང་བབས་ལ་ཅི་ཤར་ཅིར་སྣང་ཡང་དོན་ལ་བཟང་ངན་མེད་དེ། དེས་ན་གནས་ན་གནས་ཐོག ། འགྱུ་ན་འགྱུ་ཐོག ། སྣང་ན་སྣང་ཐོག་དེ་ཀ་རང་ངོ་ཤེས་ཤིང་རང་རིག་པའི་དྲན་པས་སྐྱོང་བ་ལས་གཞན་པའི་བསྒྱུར་བཀོད་དང་བཟོ་བཅོས་བྱ་མི་དགོས་ཏེ། རྗེ་སྒམ་པོ་པས། དགག་སྒྲུབ་ཀྱི་རྩོལ་བ་མི་བྱ་བར་མི་རྟོག་པར་འདུག་ཀྱང་རུང༌།
རྣམ་རྟོག་སྣ་ཚོགས་སུ་འཆར་ཀྱིན་འདུག་ཀྱང་རུང་མ་བཅོས་པར་བཞག་པས་རང་གི་གཉིས་འཛིན་དང་བྲལ། གཉིས་མེད་ཀྱི་ཡེ་ཤེས་རང་དུ་འདུག་ཨང་སྙམ་པའི་གོ་བ་བྱུང་ཙ་ན། སེམས་ཁོ་རང་གི་ངོ་བོའམ་གཤིས་སམ་འདུག་ཚུལ་ངོ་ཤེས་པ་ཡིན་ནོ། ། དེ་ལྟར་གོ་ན་བསྒོམ་བྱ་མི་དགོས། བོར་བའམ་བཞག་ཏུ་མི་བཏུབ་པར་བསྒོམ་དབང་མེད་དུ་སྐྱེ་བ་ཡིན་ནོ། ། རྣམ་རྟོག་སྣ་ཚོགས་དགག་ཏུ་མི་བཏུབ་པར་འཆར་བར་འདུག་ཙ་ན་གཉིས་མེད་ཀྱི་ཡེ་ཤེས་ཀྱང་དགག་ཏུ་མི་བཏུབ་པར་འཆར་རོ། ། ཞེས་དང༌། སྒོམ་ཆུང་གིས། རིག་པ་གསལ་བའི་ངོ་བོ་དེ། ། འབྲལ་མེད་ཡེངས་མེད་རྒྱུན་ཆད་མེད། །
དེ་ཡི་ངང་ལ་དྲན་རྟོག་ནི། ། སྣ་ཚོགས་གང་དང་གང་བྱུང་བ། ། ཐམས་ཅད་དེ་ཡི་ངོ་བོ་ཡིན། ། ཐ་མལ་ཤེས་པ་མ་ཡེངས་ན། ། དྲན་རྟོག་ཐམས་ཅད་རིག་པ་ཡིན། ། དེ་ལ་སྐྱོན་དུ་བལྟ་མི་དགོས། ། ཞེས་གསུངས་པ་ལྟར་རོ། ། འོ་ན་ཁྲིད་རིམ་ལྟར་ཁྲིད་མི་དགོས་པར་ཐོག་མ་ཉིད་ནས་སེམས་ལ་ཅི་ཤར་དྲན་པས་བཟུང་བས་ཆོག་གམ་སྙམ་ན། ཅིག་ཅར་བའི་རིགས་ཅན་ཁ་ཅིག་ལ་དེ་ལྟར་བྱས་ནས་ངོ་སྤྲད་པས་ཆོག་པ་སྲིད་ཀྱང༌། ཕལ་ཆེར་ལ་ཁྲིད་རིམ་ལྟར་བྱས་ནས་མ་ཁྲིད་ན་སེམས་ཉིད་དང་རྟོག་པ་དང་སྣང་བའི་གནས་ཚུལ་ལ་སྒྲོ་འདོགས་མི་ཆོད་ཅིང༌།
དེ་དག་གི་ངོ་མཐོང་བའི་ཉམས་མྱོང་དང་ངེས་ཤེས་མི་འབྱུང་བས་དྲན་པ་སྤྱི་ཙམ་པ་ཡིན་ཞིང༌། རང་ངོ་ཤེས་ཤིང་རང་རིག་པའི་དྲན་པ་མེད་པས་མི་འོང་སྟེ། འདི་ལ་རྗེ་སྒམ་པོ་པས། འོ་ན་འཇིག་རྟེན་པ་རྣམས་ཀྱང་རྣམ་རྟོག་རང་གར་འདུག ། རྣལ་འབྱོར་པའང་རང་ག་ཐ་མལ་གྱི་ཤེས་པར་འདུག་པ་ལ། དེ་གཉིས་ལ་ཁྱད་པར་ཅི་ཡོད། ཁྱད་པར་མེད་ན་འཇིག་རྟེན་པའང་རང་གྲོལ་དུ་མི་འགྲོའམ་སྙམ་ན། འཇིག་རྟེན་པ་ལ་རྣལ་འབྱོར་པའི་གདམས་ངག་མེད་པས། གཉིས་མེད་ངོ་མི་ཤེས་ཏེ་དགག་སྒྲུབ་གཉིས་འཛིན་འབའ་ཞིག་འབྱུང་ངོ༌། ། གདམས་ངག་ཐོབ་ཀྱང་གཉིས་མེད་ཀྱི་ཡེ་ཤེས་ངེས་མེད་སྣ་ཚོགས་སུ་འཆར་བ་ལ་ཡིད་མི་ཆེས་པས་གཉིས་འཛིན་གྱི་རྣམ་རྟོག་ལས་གྲོལ་བ་མེད་པར་སྐྱེས་ཤིང༌།
ཆོས་པ་རྣམས་ཀྱང་ཐོས་བསམ་སྒོམ་གསུམ་གྱི་གཉིས་འཛིན་གྱི་སྡུག་བསྔལ་སྦྱོང་ངོ༌། ། རྣལ་འབྱོར་པ་ནི། དགག་སྒྲུབ་ཀྱི་རྒྱུ་དང་བྲལ་ནས་གཉིས་མེད་ཀྱི་ཡེ་ཤེས་ངེས་མེད་ཀྱི་རྣམ་རྟོག་བདེ་བ་ཆེན་པོ་སྣ་ཚོགས་སུ་འཆར་རོ། ། དེ་གཉིས་ཀྱི་ཁྱད་པར་ནི་གནད་ཀ་དེ་ལས་བྱུང་ངོ༌། ། ཞེས་མཐའ་བཅད་ནས་གསུངས་པ་ལྟར་ཡིན་ནོ། ། དྲུག་པ་རང་སེམས་ངོ་བོ་རང་བཞིན་མཚན་ཉིད་གསུམ་གྱི་སྒོ་ནས་ངོ་སྤྲོད་བཤད་པ་ནི། ། སྤྱིར་སེམས་ཀྱི་གནས་ཚུལ་ལ། ངོ་བོ་དང༌། རང་བཞིན་དང༌། མཚན་ཉིད་དེ་རྣམ་པ་གསུམ་གྱི་ཐ་སྙད་བཞག་ཀྱང༌།
དོན་དུ་སེམས་ཀྱི་ངོ་བོ་ཉིད་ལས་གཞན་མིན་ཏེ། མན་སྙེར། དངོས་པོ་རྣམས་ཀྱི་སྟོང་པ་ཉིད་ཀྱི་ངོ་བོ་ནི། རང་བཞིན་དང་རྣམ་པ་ཞེས་པ་དོན་གཞན་མ་ཡིན་ཏེ། རང་གི་ངོ་བོ་ཞེས་པའི་དོན་ཏོ། ། ཞེས་པ་ལྟར་རོ། ། འོན་ཀྱང་ལྡོག་པའི་སྒོ་ནས་ཕྱེ་ན། ངོ་བོ་རང་བཞིན་མཚན་ཉིད་གསུམ་དུ་ཕྱེ་ནས་སོ་སོར་ངོས་འཛིན་ཡང་གསུངས་ཏེ། རྗེ་སྒམ་པོ་པས། སེམས་ཀྱི་ངོ་བོ་རང་བཞིན་མཚན་ཉིད་གསུམ་ལས།
ངོ་བོ་གསལ་ལ་རྟོག་པ་མེད་པ། རང་བཞིན་སྐྱེ་འགགས་གནས་གསུམ་དང་བྲལ་བ། མཚན་ཉིད་འཁོར་འདས་གཉིས་སུ་སྣང་བ། ཞེས་དང༌། ཡང་སེམས་ཀྱི་ངོ་བོ་བྱ་བ་རིག་པ་སྐྱེ་འགགས་མེད་པ་དེ་ཡིན་ནོ། ། སེམས་ཀྱི་རང་བཞིན་བྱ་བ། རང་བཞིན་གྱིས་དག་པ་འཁོར་འདས་ཐམས་ཅད་ལ་ཁྱབ་པའི་འདུས་མ་བྱས་པ་དེ་ཡིན་ནོ། ། སེམས་ཀྱི་མཚན་ཉིད་བྱ་བ་བག་ཆགས་ཀྱི་གཟུགས་བརྙན་སྣ་ཚོགས་སུ་སྣང་བ་འདི་ཡིན་ནོ། ། ཞེས་དང༌། རྗེ་ཕག་མོ་གྲུ་པས།
གཉིས་སུ་མེད་པ་ཕྱག་རྒྱ་ཆེ། ། མཚན་ཉིད་ངོ་བོ་རང་བཞིན་གསུམ། ། རང་བཞིན་གསལ་ལ་གོ་མ་འགགས། ། ངོ་བོ་སྐྱེ་འགགས་སྤྲོས་དང་བྲལ། ། མཚན་ཉིད་འཁོར་འདས་དུ་མར་སྣང༌། ། ཞེས་དང༌། རྗེ་རང་བྱུང་པས། ངོ་བོ་སྟོང་ལ་རང་བཞིན་གསལ། ། རྣམ་པ་འགགས་མེད་ཅིར་ཡང་འཆར། ། ཞེས་སོ། །
སེམས་ཀྱི་ངོ་བོ་ནི། གདོད་ནས་སྐྱེ་འགགས་གནས་གསུམ་གྱི་དངོས་པོ་ཐམས་ཅད་དང་བྲལ་བ། ཕུང་ཁམས་སྐྱེ་མཆེད་སོགས་གཟུང་འཛིན་གྱི་རྟོག་པས་མ་གོས་པ། ཆོས་ཐམས་ཅད་ཀྱི་ངོ་བོ་བདག་མེད་མཉམ་པ་ཉིད་ཀྱི་རང་བཞིན་སྟོང་པ་ཉིད་དུ་གནས་ཏེ། གསང་འདུས་ལས། དངོས་པོ་ཐམས་ཅད་དང་བྲལ་བ། ། ཕུང་པོ་ཁམས་དང་སྐྱེ་མཆེད་དང༌། ། གཟུང་དང་འཛིན་པ་རྣམས་སྤང་པ། ། ཆོས་བདག་མེད་པ་མཉམ་ཉིད་པས། ། རང་སེམས་གདོད་ནས་མ་སྐྱེས་པ། །
སྟོང་པ་ཉིད་ཀྱི་རང་བཞིན་ནོ། ། ཞེས་དང༌། བྱང་ཆུབ་སེམས་འགྲེལ་དུ། སངས་རྒྱས་རྣམས་ཀྱི་བྱང་ཆུབ་སེམས། ། བདག་དང་ཕུང་པོ་རྣམ་རིག་གི ། རྟོག་པ་རྣམས་ཀྱིས་མ་བསྒྲིབས་ཤིང༌། ། རྟག་ཏུ་སྟོང་ཉིད་མཚན་ཉིད་བཞེད། ཅེས་སོ། ། དེས་ན་སྔར་བཤད་པ་ལྟར་སེམས་ཀྱི་ངོ་བོ་ལ་ཚུལ་མཐའ་དག་གིས་དཔྱད་ཅིང་བཙལ་བ་ན། མཚན་གཞིར་གྲུབ་པ་ཅིའང་མ་རྙེད་ཅིང༌།
འཚོལ་མཁན་གྱི་བློའི་སྤྲོས་པ་ཉིད་ཀྱང་རང་ཞི་རང་ཟད་པ་ནི་དོན་དམ་པ་དང་ཡེ་ནས་གནས་པའི་ཆོས་ཉིད་སྟོང་པ་ཉིད་དུ་བཤད་དེ། བདེན་གཉིས་ལས། ཀུན་རྫོབ་འདི་ལྟར་སྣང་བ་འདི། ། རིག་པས་བརྟགས་ན་འགའ་མི་རྙེད། ། མ་རྙེད་པ་ཉིད་དོན་དམ་ཡིན། ། ཡེ་ནས་གནས་པའི་ཆོས་ཉིད་དོ། ། ཞེས་པ་ལྟར་རོ། ། དེ་ལྟ་བུའི་སེམས་ཀྱི་ངོ་བོ་སྟོང་པ་ཉིད་དེ་ནི་སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་ཀྱི་ངོ་བོ་སྟོང་ཉིད་ཀྱང་ཡིན་ཏེ། ཨཱརྻ་དེ་ཝས། དངོས་གཅིག་དངོས་པོ་ཀུན་གྱི་ངོ་བོ་ཉིད། །
དངོས་ཀུན་དངོས་པོ་གཅིག་གི་ངོ་བོ་ཉིད། ། ཅེས་དང༌། བཞི་བརྒྱ་པར། གཅིག་གི་སྟོང་ཉིད་གང་ཡིན་པ། ། དེ་ནི་ཀུན་གྱི་སྟོང་ཉིད་ཡིན། ། ཞེས་དང༌། བདེན་གཉིས་ལས། སྟོང་པ་ཉིད་ལ་ཐ་དད་ནི། ། ཅུང་ཟད་ཡོད་པ་མ་ཡིན་ནོ། ། ཞེས་གསུངས་སོ། །
རང་བཞིན་ནི། བརྒྱད་སྟོང་པར། སེམས་གྱི་རང་བཞིན་ནི་འོད་གསལ་བའོ། ། ཞེས་དང༌། ལང་གཤེགས་ལས། སེམས་ནི་རང་བཞིན་འོད་གསལ་ཏེ། ། དེ་བཞིན་གཤེགས་པའི་སྙིང་པོ་དག ། ཅེས་པ་ལ་སོགས་པ་སེམས་ཀྱི་རང་བཞིན་འོད་གསལ་བར་གསུངས་པ་ཤིན་ཏུ་མང་ལ། འོད་གསལ་བ་ཞེས་པའི་དོན་ནི། སྐྱེ་འགགས་ལ་སོགས་པའི་སྤྲོས་པས་དག་ཅིང་མ་གོས་པ།
ཕུང་ཁམས་ལ་སོགས་པའི་རྡུལ་དང་བྲལ་ཞིང་དྲི་མ་མེད་པ། ནམ་མཁའ་ལྟར་རྣམ་པ་ཀུན་ཏུ་འགྱུར་བ་མེད་པ། ནམ་མཁའི་རང་བཞིན་དང་གཉིས་སུ་མེད་པ་ལ་བཤད་དེ། ཉེ་བར་འཁོར་གྱིས་ཞུས་པ་ལས། སེམས་འདི་རང་བཞིན་འོད་གསལ་རྣམ་དག་ཅིང༌། ། རྡུལ་མེད་རྡུལ་བྲལ་དྲི་མ་མེད་པར་གསུངས། ། ཞེས་དང༌། རྒྱུད་བླ་མར། སེམས་ཀྱི་རང་བཞིན་འོད་གསལ་གང་ཡིན་པ། ། དེ་ནི་ནམ་མཁའ་བཞིན་དུ་འགྱུར་བ་མེད། །
ཅེས་དང༌། གསང་འདུས་ལས། ཆོས་རྣམས་རང་བཞིན་འོད་གསལ་བས། ། གདོད་ནས་དག་པ་ནམ་མཁའ་བཞིན། ། ཞེས་གསུངས། དེ་ལྟར་ན་འགའ་ཞིག་གིས་སེམས་ཀྱི་ཉམས་སྣང་གསལ་ཆ་ཅི་རིགས་ཤར་བ་ལ་རང་བཞིན་གྱི་འོད་གསལ་བའི་དོན་དུ་རློམས་པ་དང༌། འོད་གསལ་ཞེས་པའང་ཉིན་བྱེད་ཀྱི་འོད་ལྟར་སྣང་བ་དང་བཅས་པ་ཞིག་ཏུ་ནོར་ཏེ། སེམས་ཀྱི་རང་བཞིན་དེ་སྤྲོས་པའི་དྲི་མས་མ་གོས་ཤིང་དེའི་དྲི་མ་རྣམ་པར་དག་པ་ལ་རང་བཞིན་གྱིས་འོད་གསལ་བའི་ཐ་སྙད་བཏགས་པ་ཙམ་ཡིན་པ་གོང་གི་ལུང་རྣམས་ཀྱིས་གྲུབ་པའི་ཕྱིར་དང༌། སེམས་ཀྱི་རང་བཞིན་ཁ་དོག་དང་འོད་ཀྱི་སྣང་བ་ལྟ་བུའི་འོད་གསལ་རྒྱུ་ཡོད་ན་སེམས་ཁ་དོག་དང་འོད་ཀྱི་རང་བཞིན་ཅན་དུ་འགྱུར་བའི་ཕྱིར་དང༌། དེ་ལྟར་ན་སེམས་རང་བཞིན་མེད་པ་དང་རང་བཞིན་གྱིས་དག་པ་མི་འཐད་པར་འགྱུར་བའི་ཕྱིར་རོ། །
འོ་ན་རྣལ་འབྱོར་པའི་ཉམས་མྱོང་གི་འཆར་ཚུལ་ལ་ཁ་དོག་དང་འོད་ཀྱི་སྣང་བ་ལས་འདས་པའི་སེམས་ཀྱི་རང་སྣང་ངམ་རང་འོད་ལྟ་བུའི་རང་རིག་ཅིང་རང་གསལ་བའི་ཤེས་པ་དེ་ཇི་ལྟར་ཡིན་སྙམ་ན། དེ་ནི་ནཱ་རོ་པའི་ལྟ་བ་མདོར་བསྡུས་ལས། སྣང་ཞིང་སྲིད་པའི་ཆོས་འདི་རྣམས། ། རང་རིག་སེམས་ལས་གུད་ན་མེད། ། སྣང་ཞིང་གསལ་བ་ཡིན་པའི་ཕྱིར། ། དཔེར་ན་རང་རིག་ཉམས་མྱོང་བཞིན། ། ཞེས་དང༌། རང་རིག་སྤྲོས་བྲལ་དེ་ཉིད་ཀྱང༌། ། སྣང་ཞིང་སྟོང་ལ་སྟོང་ཞིང་སྣང༌། ། དེ་ཕྱིར་སྣང་སྟོང་དབྱེར་མེད་དེ། །
དཔེར་ན་ཆུ་ཡི་ཟླ་བ་ལྟར། ། ཞེས་བཤད་པ་ལྟར་སེམས་ལ་གསལ་རིག་གི་ཉམས་མྱོང་ཤར་བ་ཙམ་ཡིན་ལ། དེ་ལ་དེང་སང་ཉམས་མྱོང་གི་སྐད་ཆ་ལ་རིག་པ་ཞེས་མིང་དུ་བཏགས་པ་སྣང་ཡང༌། དེ་ལྟ་བུ་དེ་རྟོག་པ་དང་བཅས་པའི་ཕྱིར་དང༌། རྣམ་ཀུན་མཆོག་ལྡན་གྱི་སྟོང་པ་མིན་པའི་ཕྱིར་དང༌། ཀུན་གྱི་ཁྱབ་བདག་མ་ཡིན་པའི་ཕྱིར་རིག་པ་ཇི་ལྟ་བ་མིན་ཏེ། དུས་འཁོར་འགྲེལ་ཆེན་ལས། འོ་ན་རིག་པ་གང་ཡིན་ཞེ་ན། སྨྲས་པ། རིག་པ་ཞེས་པ་རྣམ་པར་མི་རྟོག་པ་ནང་གི་རིག་པ་སྟེ།
རྣམ་པ་ཐམས་ཅད་དང་ལྡན་པའི་སྟོང་པ་ཉིད་དོ། ། ཡང་འགྱུར་མེད་ཀྱང་རིག་པ་སྟེ། དམིགས་པ་མེད་པ་ཟག་པ་མེད་པའི་བདག་ཉིད་ཅན་ནོ། རིག་པ་དང་ནི་རྒྱུ་དང་འབྲས་བུའི་བདག་ཉིད་ཅན། རྒྱུ་དང་འབྲས་བུ་གཅིག་ཏུ་འདྲེས་པར་གྱུར་པ་སྟེ། མེའི་འོད་དང་སྲེག་པར་བྱེད་པ་གཅིག་ཏུ་འདྲེས་པར་གྱུར་པ་བཞིན་ནོ། ། ཞེས་དང༌། མཚན་བརྗོད་ལས། ཀུན་ཤེས་ཀུན་རིག་དམ་པ་པོ། ། རྣམ་པར་ཤེས་པའི་ཆོས་ཉིད་འདས། །
ཞེས་སོགས་དང༌། བདག་རིག་གཞན་རིག་ཐམས་ཅད་རིག ། ཅེས་གསུངས་པ་ལྟར་རོ། ། རྗེ་འབྲི་གུང་པས། ཕྱག་རྒྱ་ཆེན་པོ་ཞེས་བྱ་བ། ། རང་གི་རིག་པ་འདི་ཉིད་ཡིན། ། ཞེས་གསུངས་པ་སོགས་བསྒོམ་བྱར་བཤད་པའི་རིག་པ་ཐམས་ཅད་ཀྱང་དེ་བཞིན་དུ་ཤེས་དགོས་སོ། ། དེ་ལྟར་ན་རྣལ་འབྱོར་པའི་ཉམས་སྣང་ལ་ཅི་ཤར་ཡང་དེ་ཉིད་སོ་སོ་རང་རིག་དང༌། རང་བཞིན་འོད་གསལ་གྱི་དོན་དུ་གཏན་ནས་མི་རུང་སྟེ། ། དགོངས་འགྲེལ་ལས།
སོ་སོ་རང་རིག་མཚན་མེད་སྤྱོད་ཡུལ་ཏེ། ། ཞེས་སོགས་དང༌། གསང་བ་བསམ་གྱིས་མི་ཁྱབ་པའི་རྒྱུད་ལས། ། རྟག་ཆད་སྐྱེ་འགགས་ལ་སོགས་པའི། ། མཐའ་སྤང་སེམས་ནི་རང་རིག་ཅིང༌། ། གདོད་ནས་སྤྲོས་པ་མེད་པ་ཉིད། ། དེ་དོན་བསམ་མི་ཁྱབ་པར་ངེས། ། ཞེས་སོ་སོ་རང་རིག་གི་དོན་མཚན་མ་མེད་པ་དང༌། བསམ་གྱིས་མི་ཁྱབ་པ་ལ་བཤད་པའི་ཕྱིར་དང༌། རང་བཞིན་འོད་གསལ་གྱི་དོན་ཡང༌།
སྔར་བཤད་པ་ལྟར་ཡིན་པའི་ཕྱིར་རོ། ། མཚན་ཉིད་ནི། དེ་ལྟར་སེམས་ཀྱི་ངོ་བོ་རང་བཞིན་རྣམ་དག་དེ་ཉིད་གློ་བུར་གྱི་དྲི་མས་བསྒྲིབས་ནས། རང་གི་གནས་ལུགས་རང་གིས་མ་རིག་པས་ཀུན་ནས་ཉོན་མོངས་ཀྱི་རྟེན་འབྲེལ་ལ་བརྟེན་ནས་རིགས་དྲུག་བདེ་སྡུག་དང་བཅས་ཏེ་འཁོར་བའི་རྣམ་པར་སྣང་བ་དང༌། གློ་བུར་གྱི་དྲི་མ་དང་བྲལ་ཞིང་གནས་ལུགས་རིག་པ་ལས་རྣམ་བྱང་གི་རྟེན་འབྲེལ་ལ་བརྟེན་ནས་ཆོས་སྐུ་དོན་དམ་པའི་སྐུ་མངོན་དུ་གྱུར་ཏེ་གཞན་སྣང་གཟུགས་སྐུའི་བཀོད་པ་སྒྱུ་མ་ལྟ་བུ་སྣང་བ་ཡིན་ཏེ། ལྟ་བ་མདོར་བསྡུས་ལས། ཨེ་མ་ཧོཿ སེམས་ཉིད་དྲི་མ་དང་བཅས་དེའི། ། རྣམ་འཕྲུལ་འགྲོ་བ་དྲུག་ལ་སོགས། ། ནམ་མཁའི་ཁམས་ཀྱི་མཐའ་ཀླས་པར། །
སྡུག་བསྔལ་འཁྲུལ་འཁོར་བསམ་ལས་འདས། ། ཞེས་དང༌། ཨེ་མ་ཧོཿ། སེམས་ཉིད་དྲི་མ་མེད་དེ་ཡི། ། རྣམ་འཕྲུལ་གཟུགས་སྐུས་བསྡུས་པ་ཡི། ། ཞིང་ཁམས་དག་པར་སྣང་བ་དང༌། ། དཀྱིལ་འཁོར་རྣམ་འཕྲུལ་སྣ་ཚོགས་པ། ། ངོ་མཚར་ཆེ་བའི་རྣམ་འཕྲུལ་དག ། ནམ་མཁའི་མཐའ་ཀླས་ཁྱབ་པར་སྣང༌། ། ཞེས་དང༌།
སཾ་བྷུ་ཊིར། ཆགས་སོགས་དགག་དཀའི་དྲི་མས་གོས་གྱུར་པའི། ། སེམས་ནི་རྡོ་རྗེ་ཅན་གྱིས་འཁོར་བར་གསུངས། ། རང་བཞིན་འོད་གསལ་རྟོག་ལས་རྣམ་པར་གྲོལ། ། འདོད་ཆགས་ལ་སོགས་དྲི་མས་གོས་བྲལ་བའི། ། གཟུང་བ་དང་ནི་འཛིན་མེད་སེམས་དཔའ་མཆོག ། དེ་ཉིད་མྱ་ངན་འདས་པ་མཆོག་ཏུ་གསུངས། ། ཞེས་དང༌། རྗེ་ཟླ་འོད་གཞོན་ནུས། དེ་ལ་འཁོར་བ་ཞེས་བྱ་བ་ནི་རང་བཞིན་སྟོང་པ་ཉིད་ཡིན།
རྣམ་པ་འཁྲུལ་པ་ཡིན། མཚན་ཉིད་སྡུག་བསྔལ་དུ་ཤར་བ་ཡིན། མྱ་ངན་ལས་འདས་པ་ཞེས་བྱ་བ་ནི་རང་བཞིན་སྟོང་པ་ཉིད་ཡིན། རྣམ་པ་འཁྲུལ་པ་ཐམས་ཅད་ཟད་ཅིང་ཡལ་བ་ཡིན། མཚན་ཉིད་སྡུག་བསྔལ་ཐམས་ཅད་ལས་གྲོལ་བ་ཡིན། ཞེས་གསུངས་སོ། ། འཁྲུལ་པའི་ཚུལ་ཡང་འགའ་ཞིག་ཏུ། ། འཁྲུལ་པ་གཞི་ལ་ཡོད་སྲིད་ན། ། གཞི་དེ་དྲི་མ་ཅན་དུ་འགྱུར། ། གཞི་ལ་དྲི་མ་གཏན་མེད་ན། །
གཞི་དེ་འབྲས་བུ་ཉིད་དུ་འགྱུར། ། འཁྲུལ་པ་ལམ་ནས་བྱུང་སྲིད་ན། ། ལམ་དེ་འཁོར་བའི་ཐོག་མར་འགྱུར། ། འཁྲུལ་པ་སྔར་མེད་གསར་བྱུང་ན། ། སངས་རྒྱས་ས་ལ་འཁྲུལ་བར་འགྱུར། ། ཞེས་འབྱུང་ཡང་དོན་དུ། མཚུངས་མེད་རྒྱལ་དབང་རྗེས། གཞི་ལ་འཁྲུལ་པ་མེད་ཀྱང་གཞི་དུས་ནས་འཁྲུལ། ཞེས་གསུངས་པར། འདི་དག་གསལ་ཞིང་གོ་སླ་བ་ནི།
གྲུབ་མཆོག་མི་ཕམ་བློ་གྲོས་ཀྱི་གསུང་སྒྲོས་ལས། གཞི་ལ་འཁྲུལ་པ་མེད་ཀྱང་མེད་པ་ལ་མེད་པར་ངོ་མ་ཤེས་པ་ཡིན། དེ་ལ་ལྷན་ཅིག་སྐྱེས་པའི་མ་རིག་པ་ཟེར། དེས་ཁ་ཕྱིར་བལྟས་ནས་ལས་སྣ་ཚོགས་གསོག་པའི་བློའམ། རྣམ་པར་རྟོག་པ་འདི་ལ་ཀུན་བཏགས་ཀྱི་མ་རིག་པ་བྱ་བ་ཡིན། དཔེར་ན་ཐག་པ་སྦྲུལ་མིན་ཏེ་མིན་པ་ལ་མིན་པར་ངོ་མ་ཤེས་པར་འཁྲུལ་པ་ནི་ལྷན་སྐྱེས་ཀྱི་མ་རིག་པ་ལྟ་བུ་ཡིན། སྦྲུལ་དུ་འཁྲུལ་པ་ཙམ་ནས་སྡུག་བསྔལ་གྱི་རྣམ་པར་རྟོག་པ་དུ་མ་འབྱུང་བ་ཀུན་བཏགས་ཀྱི་མ་རིག་པ་ལྟ་བུ་ཡིན། རྣམ་པ་འཁྲུལ་པ་ཡིན། མཚན་ཉིད་སྡུག་བསྔལ་དུ་ཤར་བ་ཡིན། དེའང་ཐོག་མར་ཐག་པ་མཐོང་བའི་དུས་ཉིད་ནས་སྦྲུལ་དུ་སྣང་བ་བཞིན།
ལྷན་སྐྱེས་ཀྱི་མ་རིག་པ་དང༌། སེམས་ཉིད་ལ་དུས་སྔ་ཕྱི་གཞན་རྐྱེན་གྱི་ཐག་པ་མེད་པ་ཡིན། ཕྱིས་བླ་མ་དམ་པའི་མན་ངག་གིས་འཁྲུལ་པའི་རྩ་བ་སེམས་སུ་ཤེས་ནས་འཁྲུལ་པ་གཞན་དུ་མ་སོང་ཞིང༌། འཁྲུལ་པ་ཉིད་ཡེ་ཤེས་སུ་འཆར་བ་ཡིན། ཐག་པ་སྦྲུལ་དུ་འཁྲུལ་པ་ཕྱིས་གཞན་རྐྱེན་གྱིས་ཐག་པར་རྟོགས་པའི་ཚེ། སྦྲུལ་གཞན་དུ་མ་སོང་བར་སྦྲུལ་དུ་སྣང་བ་དེ་ཀ་ཐག་པར་ཤེས་པས་སྡུག་བསྔལ་ལས་གྲོལ་བ་བཞིན། རྣམ་པ་འཁྲུལ་པ་ཐམས་ཅད་ཟད་ཅིང་ཡལ་བ་ཡིན། མཚན་ཉིད་སྡུག་བསྔལ་ཐམས་ཅད་ལས་གྲོལ་བ་ཡིན། ཞེས་གསུངས། ཡང་ལྷན་སྐྱེས་ཀྱི་མ་རིག་པ་དང་གློ་བུར་གྱི་དྲི་མ་ལ།
ཁྱད་པར་ཡོད་དམ་མེད། མེད་ན་ནི། ལྷན་སྐྱེས་ཀྱི་མ་རིག་པ་དང་གློ་བུར་ཞེས་བརྗོད་པའི་དོན་གང་ལགས། ཞེས་ཞུས་པར་སེམས་ཉིད་ཀྱི་དབྱིངས་རང་བཞིན་གྱིས་རྣམ་པར་དག་ཅིང་འདུས་མ་བྱས་པ་ཡིན་པ་ལ། དྲི་མ་ནི་སྤང་བྱ་འདུས་བྱས་མི་རྟག་ཅིང་འགྱུར་བའི་ཆོས་ཅན་ཡིན་པས། གློ་བུར་བ་ཞེས་བརྗོད་ཅིང༌། ལྷན་སྐྱེས་ཀྱི་མ་རིག་པ་ནི་གློ་བུར་གྱི་དྲི་མ་ལས་མ་འདས་པ་ཡིན་ཞིང་མཚན་ཉིད་འཁོར་འདས་སྣ་ཚོགས་སུ་སྣང་བའོ། ། ཞེས་པའི་ཐ་སྙད་གསུངས་སོ། ། དེང་སང་རྣལ་འབྱོར་པའི་ཉམས་མྱོང་གི་སྐབས་སུའང་སེམས་ཀྱི་རྣམ་པ་ཅིར་ཡང་མ་ངེས་ཤིང་གང་དུའང་འགག་པ་མེད་པར་སྣ་ཚོགས་སུ་འཆར་བ་ནི་བག་ཆགས་སྣ་ཚོགས་པའི་སྟོབས་ཀྱིས་ཕྱི་རོལ་གྱི་དོན་མ་ཡིན་པ་ལ་དོན་ལྟར་འཆར་ཞིང༌། དེའང་ལས་དང་བག་ཆགས་ཀྱི་རྐྱེན་གྱིས་ཇི་ལྟར་བརྟགས་པ་དང་བསྒྱུར་བ་དེ་ལྟར་སྣང་བ་ནི།
དཔེར་ན་སྣམ་བུ་ཚོན་གྱིས་བསྒྱུར་བ་ལྟར་ངོ་བོ་མ་འགྱུར་ཡང་རྣམ་པ་སྣ་ཚོགས་པར་འགྱུར་བ་སྟེ། ལང་གཤེགས་ལས། སེམས་ནི་རང་བཞིན་གྱིས་རྣམ་པར་དག་ཅིང་འོད་གསལ་བ་སྟེ། དེ་ནི་ཇི་ལྟ་ཇི་ལྟར་བརྟག་པ་དེ་ལྟ་དེ་ལྟར་སྣང་སྟེ། དཔེར་ན་སྣམ་བུ་དཀར་པོ་ཁ་དོག་ཚོན་གྱིས་བསྒྱུར་བ་བཞིན་ནོ། ཞེས་གསུངས་སོ། དེ་ལྟར་རྣམས་ཀྱིས་སེམས་ཀྱི་ངོ་བོ་རང་བཞིན་མཚན་ཉིད་ཇི་བཞིན་གྱི་གནས་ལུགས་ཤེས་པའི་སྒོ་ནས་ཉམས་ལེན་ལ་གནད་དུ་བསྣུན་དགོས་པའོ།། བདུན་པ་རང་སེམས་མཉམ་རྗེས་ཀྱི་སྒོ་ནས་ངོ་སྤྲོད་བཤད་པ་ལ། ། དང་པོ་མཉམ་རྗེས་ཀྱི་ངོས་བཟུང་བཤད་པ། གཉིས་པ་མཉམ་རྗེས་སྤྱིའི་སྐྱོང་ཐབས་བཤད་པ།
གསུམ་པ་མཉམ་རྗེས་ཀྱི་སྐྱོང་ཐབས་བཤད་པ། བཞི་པ་རྗེས་ཐོབ་སྒྱུ་མ་ལྟ་བུར་འཆར་ཚུལ་བཤད་པ། ལྔ་པ་མཉམ་རྗེས་འདྲེས་མ་འདྲེས་ཀྱི་དབྱེ་བ་བཤད་པའོ།། དང་པོ་མཉམ་རྗེས་ཀྱི་ངོས་བཟུང་བཤད་པ་ནི། དེ་ལ་མཉམ་བཞག་རྗེས་ཤེས་རྗེས་ཐོབ་གསུམ་དུ་ཡོད་པ་ལས། དང་པོ་སེམས་ཉིད་ལྷན་སྐྱེས་དང༌། རྣམ་རྟོག་ལྷན་སྐྱེས་ངོ་འཕྲོད་པའི་སེམས་ཉིད་ཐ་མལ་གྱི་གཤིས་དེ་ཀ་ཕྱག་རྒྱ་ཆེན་པོའི་ངོ་བོར་ཤེས་ཤིང་རང་རིག་ལ་ལྟ་མཁན་བལྟ་ཡུལ་དང༌། གཞག་བྱ་འཇོག་བྱེད་མ་གྲུབ་པར་རིག་པའི་གཤིས་རང་གནས་དང༌། རང་མདངས་སྣ་ཚོགས་སུ་འཕྲོ་བ་དེ་རྣམས་ཡེ་ནས་ཐ་དད་མ་ཡིན། ལྷན་ཅིག་སྐྱེས་པའི་རང་བཞིན་ཁོ་ན་ཡིན་བཞིན་གནས་ལུགས་རྟོགས་པས་གང་ཤར་ཅིར་སྣང་ལ་ཐ་དད་དུ་ལྟ་བའི་ངོས་བཟུང་བློས་བསྒོམ་མི་དགོས་པར།
རང་བཞིན་རང་ངོ་ཤེས་པའི་རང་བབས་གུ་ཡངས་ཁ་ཡན་དུ་སྐྱོང་ཆོག་ན་མཉམ་བཞག་གཤའ་མ་དང༌། དེ་ལྟར་གཤིས་ལུགས་ནི། ལྟ་བ་སྒྲིབ་པ་ཡོངས་བྲལ་དུ་རྟོགས་པར་མ་ནུས་གོམས་འདྲིས་ཆུང་བའི་དབང་གིས་རྩལ་མ་རྫོགས་ཚེ་བརྗེད་སྐབས་ལྟ་བུ་ལོས་ཡོང་ཡང༌། སེམས་ཉིད་ཡང་དག་པའི་ངོ་ན། བརྗེད་ཡེངས་དང་དྲན་ཤེས་ལ་ཆེད་དུ་བཟང་ངན་མ་གྲུབ་བཞིན་དྲན་ཤེས་ལ་ཆེད་འཛིན་བློས་བསྒོམ་བཟོ་བཅོས་ལྷན་པོ་གདབ་མི་དགོས་པར་རང་བབས་འཚོ་སྐྱོང་ཆོག་པ་ལྟ་བུའམ། མིན་ཀྱང་སེམས་ཉིད་གཤིས་ཀྱི་ངོ་ཐོག་ཏུ་བཞག་ནས། དེ་ལས་གཞན་པའི་དྲན་རྟོག་དང་ཡིད་ལ་བྱེད་པ་ཐམས་ཅད་དང་བྲལ་བར་མཚན་མའི་རྣམ་པར་རྟོག་པས་གཡེང་བ་མ་བྱུང་གི་བར་དེ་སྲིད་སེམས་རྣལ་ཕེབས་སུ་འཇོག་པ་ལ་མཉམ་བཞག་ཏུ་བྱེད། རྗེས་ཤེས་ནི། འཆར་སྒོ་གང་བྱུང་གི་རོ་མྱོང་འཛིན་པ་ཞུགས་པ་ཡིན་ཏེ། དཔེར་ན་ལམ་དུ་མགྱོགས་པར་འགྲོ་བ་ལ་སྒྲོག་གིས་མ་བཅིངས་པ་ཞིག་དགོས་པ་བཞིན།
རྟོགས་པའི་ན་འཕར་བ་ལའང་འཛིན་པ་མ་ཞུགས་པ་གལ་ཆེ་བས་འཛིན་པའང་ཕྱོགས་གཅིག་རང་རྐྱང་ཙམ་མིན་པར། ཕྱི་ནང་གསང་གསུམ་དུ་ཕྱེ་དགོས་ཏེ། དེ་ལ་ཕྱི་རོལ་འཇིག་རྟེན་འདིར་སྣང་གཉེན་ཉེ་བ་རྒྱུ་ནོར་ཟོག་ཟས་ལ་སོགས་པར་ཨ་འཐས་དངོས་པོར་འཛིན་པ། ནང་དུ་ཆགས་སྡང་སོགས་དུག་ལྔ། བདེ་སྡུག་ལེགས་ཉེས་སོགས་རྐྱེན་སྣང་གི་ཚོགས། གསང་བ་བསྒོམ་འདོད་མྱོང་འདོད་དང་བཅས་པ་སྟེ། དེ་རྣམས་ཀྱང་ངོས་མ་ཟིན་པ་རྗེས་ཤེས་ལ་འཁྲུལ་པའི་རྗེས་ཤེས་ཡིན། ངོས་ཟིན་བཞིན་འཛིན་པ་ཞུགས་པ་ཤེས་བཞིན་གྱི་རྗེས་ཤེས་དང༌། དྲན་འདུན་གྱིས་ངོས་མ་ཟིན་པའི་འཛིན་ཞེན་ལ་རོ་མྱོང་ནས་ལས་གསོག་པ་དེ་ཐ་མལ་པར་འཁྲུལ་པའི་རྗེས་ཤེས་ཡིན། ། ཤེས་བཞིན་རྗེས་ཤེས་ནི།
རྩ་ཆད་ཀྱི་ལོ་མ་སྐམ་མེད་དང༌། སྒོམ་པ་མི་ཤུལ་དུ་ཁྱི་རྗེས་དོད་པ་ཞེས་བྱ་བས་གང་ཤར་གདམས་ཀ་མི་དགོས་པར་གུ་ཡངས་ལྟ་བུར་སྐྱོང་བ་དེ་ཀ་རང་གིས་ཆོག་རྒྱུར་བྱས་ནས། སླར་སྐད་ཅིག་ཡེངས་མེད་ཀྱི་གནད་མི་བཟུང་ནས་འཛིན་པ་ཞུགས་པ་ལ་རྩིས་གདབ་མི་གཏོང་བར་སྐྱོན་མེད་དུ་བསམ་ནས་བག་ཡངས་སུ་འཇོག་པ་དང་ལས་གསོག་པ་དེ་ལ་ཟེར་བ་ཡིན་པས། ཤེས་བཞིན་དུ་དུག་མི་འཐུང་བ་དང༌། མགོ་རྨོག་ནང་དུ་མ་ཆག་པར་བྱ་དགོས་སོ། ། རྗེས་ཐོབ་ནི། གཤིས་མཉམ་བཞག་སྟོང་ཉིད་ངང་ལས་མ་གཡོས་བཞིན། མདངས་རྐྱེན་སྣང་འཛིན་ཞེན་ཐམས་ཅད་མི་འགག་པར་ཅིའང་འཆར་མོད་ཀྱང༌། འཆར་བ་དེ་རྣམས་རང་བབས་ཀྱི་ངོ་ཤེས་འཛིན་པ་རང་དག་ཏུ་སོང་ན་རྗེས་ཐོབ་ལམ་དུ་སློང་བ་ཡིན་པས་རང་གྲོལ་ཞེས་ཟེར་བའོ། ། གཞན་ཡང་ཅིར་སྣང་གི་རང་ཚུགས་མི་ཐུབ་པར་ངོ་ཤེས་འཆར་ཙམ་ཉིད་ནས་ཡོངས་སུ་གྲོལ་བ་ཤར་གྲོལ་དུས་མཉམ་དང༌།
བྱ་ནམ་མཁར་འཕུར་བར་རྗེས་མེད་པ་ལྟར་རྟོག་རྐྱེན་ཅི་བྱུང་ལ་འཛིན་ཞེན་གྱི་ནད་རོ་དང་བག་ཆགས་ཀྱི་རྗེས་མེད་པ་ཞེས་གསུངས་པར་འདུག་ཀྱང༌། རྗེས་མ་འདི་དག་ནི་འབྱུང་དཀའ་བར་སྣང༌། ཅི་སྟེ་ན་རྐྱེན་སྣང་འགའ་རེ་རང་གྲོལ་དུ་འགྲོ་དཀའ་ལ། གང་ཞིག་གདོང་གང་དུ་དེ་དབང་མ་སོང་ནའང༌། སླར་ཡང་དང་ཡང་དུ་དྲན་པའི་ནད་རོ་ལྡང་བ་དང༌། དངོས་གཞིའི་སྐབས་འཛིན་ཞེན་ཆེ་བ་མ་ཞུགས་ནའང༌། སྣོད་དུ་གླ་རྩི་མེད་ཀྱང་དེ་ཉིད་ཀྱི་དྲི་མ་མི་ཡལ་བ་ལྟར། བག་ཆགས་དེ་ནི་ཅི་ནས་ཀྱང་དག་མི་ཐུབ་པ་སོགས་འདུག་པར་ངེད་རང་གིས་བླུན་སྒོམ་དོན་གནད་མི་ཤེས་པའི་མུན་ནག་འཐོམ་འགྲོས་དང༌། གང་ཡང་སྐྱོན་དུ་ངོས་མི་ཟིན་པ་ཁ་བའི་འོག་གི་འབར་འབུར་ལྟར། མ་ཡིན་པ་ལ་ཡིན་པར་རྒྱས་འདེབས་རི་བོ་གསེར་སྒོམ་རྣམས་སུ་མ་སོང་བའི་ཐོག་མཐའ་བར་གསུམ་གྱི་སྒོམ་དོན་གྱི་གནད་ཤེས་པ།
ཕྱི་ནང་གསང་བའི་འཛིན་ཞེན་ལ་སྐྱོན་དུ་མཐོང་བ། དྲན་པ་རང་བཞིན་ཤེས་པའི་ངོ་ཐོག་ཏུ་ཐག་ཆོད་ངེས་ཤེས་ཐོབ་པ་རྣམས་ཤིན་ཏུ་གཅེས་པའོ། ། གཉིས་པ་མཉམ་རྗེས་སྤྱིའི་སྐྱོང་ཐབས་བཤད་པ་ནི། རྗེ་གྲུབ་ཐོབ་ཆེན་པོ་ཨུ་རྒྱན་པས་གསུངས་པའི་སྒོམ་དོན་རྣམ་པ་བཞི་ལྟར་ན། མ་བཅོས་སོ་མར་འཇོག་པ། དྲན་རྟོག་རང་ཡལ་དུ་གཏོང་བ། སྣ་ཚོགས་གྲོགས་སུ་ཁྱེར་བ། སྣང་བ་རྒྱ་ཡན་དུ་སྐྱོང་བ་རྣམ་སོ། ། དེ་ལ་དང་པོ་མ་བཅོས་སོ་མར་འཇོག་པ་ཞེས་པ་ནི། སེམས་དུས་གསུམ་གྱི་བསམ་བློ་ཐམས་ཅད་སྤངས་པས་མ་བཅོས་པ།
ཆེད་དུ་བསྒོམ་ཆེད་དུ་འཛིན་པ་དང་བྲལ་བའི་ངང་ནས་སེམས་ཀྱི་རང་གཤིས་ངོ་བོ་སོ་མ་ཇི་ལྟར་འདུག་པ་དེ་ལྟར་གྱི་སྟེང་དུ་གློད་ནས་འཇོག་པས་སོ་མ་སྟེ། དེར་ཡང་རང་གཤིས་རང་ངོ་ཤེས་ཙམ་གྱི་དྲན་ཤེས་དང་མ་བྲལ་བ་ཞིག་ནི་དགོས་ཤིང་གལ་ཆེ། དྲན་ཤེས་དེ་ལས་གཞན་བསམ་དང་བསམ་བྱ་དམིགས་པ་བསྒོམ་པའི་ཡུལ་གང་ལའང་གཏད་སོ་མེད་པར་འཇོག་རྒྱུ་ཡིན། ། གཉིས་པ་དྲན་རྟོག་རང་ཡལ་དུ་གཏོང་བ་ནི། སེམས་ཀྱི་གཤིས་ཐོག་ཏུ་དྲན་རྟོག་མང་པོ་འཕྲོ་བ་དེ་རྣམས་ངོས་ཟིན་ཙམ་ལས། གཞན་བཟོ་བཅོས་མི་བྱེད་པར་རང་ངོ་དེ་ཀའི་སྟེང་དུ་བཞག ། ངོ་བོ་དེ་ཀར་བལྟས་པས་ན་མཐར་ངོས་བཟུང་མེད་པའི་རང་ཡལ་དུ་འགྲོ་བ་དེ་བཞིན་འོང་བའི་དོན་གྱིས་དྲན་རྟོག་རང་ཡལ་དུ་གཏོང་བ་ཞེས་གསུངས།། གསུམ་པ་སྣ་ཚོགས་གྲོགས་སུ་འཁྱེར་བ་ནི། དེ་ལྟར་སེམས་ཀྱི་ངོ་བོ་མ་བཅོས་སོ་མ་ཤེས་བཞིན་ལྡན་པ་ནས་དྲན་རྟོག་སྣ་ཚོགས་སྤང་བླང་མེད་པར་རང་ངོར་ལྟ་ཞིང་རྒྱུན་དུ་དེ་ལྟར་འབད་པས་འཕྲལ་རྟགས་སུ་སེམས་གསལ་བ་འདྲ་བ་དང༌། སྐབས་སུ་མི་གསལ་བའི་བྱེད་པ་འདྲ་བ་དང༌།
སྐབས་སུ་དྲན་རྟོགས་རྒོད་པ་སོགས་སྐྱོང་བདེ་བ་མི་བདེ་བ་སྣ་ཚོགས་བྱུང་ན། དེ་ལྟར་གང་ཤར་ཡང་སྐྱོན་དང་ཡོན་ཏན་ཞེས་ཆེད་དུ་མི་འཛིན། བཟང་བ་བདེ་བ་འདྲ་བ་ཚོ་སྒྲུབ་བློ་མི་བྱེད། ངན་པ་མི་བདེ་བ་འདྲ་བ་ཚོ་དགག་བློ་མི་བྱེད་པར་བཟང་ངན་ཐམས་ཅད་རང་སེམས་གཅིག་པུ་འདིའི་རོལ་གར་དུ་ཐག་བཅད་ནས། གང་ཤར་གྱི་ངོ་བོའི་རང་ཐོག་ཏུ་འཇོག་དགོས། དེ་ལྟར་ཐམས་ཅད་གྲོགས་སུ་འཁྱེར་ཏེ་བཞག་པས་མཐར་ཀུན་ཀྱང་གྲོགས་སུ་འགྲོ་བས་ན་སྣ་ཚོགས་གྲོགས་འཁྱེར་ཞེས་གསུངས། དེ་བཞིན་ཕྱི་རོལ་གྱི་ཡུལ་ལྔ་ལའང་བརྟག་དཔྱད་ལེགས་ཉེས་བཟང་ངན་ལ་འཛིན་པ་ཆགས་སྡང་དབང་དུ་མི་གཏོང་བར། གང་སྣང་ཤེས་བཞིན་གྱིས་ཟིན་པར་བྱས་ནས་དེ་ཀའི་ཐོག་ཏུ་འཇོག་དགོས་ཤིང༌། མདོར་ན་ཚོགས་དྲུག་ཡུལ་སྣང་ཐམས་ཅད་ཀྱི་སྟེང་དུ་བཟོ་བཅོས་ཀྱི་འཛིན་པ་མི་གཞུག་པར་རང་ངོ་སྐྱོང་བའི་གྲོགས་སུ་འཁྱེར་རྒྱུ་ཡིན་པར་འདུག་གོ། བཞི་པ་སྣང་བ་རྒྱ་ཡན་དུ་གཏོང་བ་ནི།
ཕྱི་ཡུལ་སྣང་ནང་རང་སྣང་ཐམས་ཅད་མི་འགག་མི་བཅིངས་པར་ངོ་ཤེས་ངོས་ཟིན་ཙམ་ནས་དེ་ཐོག་ཏུ་ཁོ་རང་རྒྱ་ཡན་ལྷུག་པར་འཇོག་པ་ཡིན། དེ་ལྟར་གྱི་དོན་ཡང་མདོར་དྲིལ་ན་རྣམ་གྲངས་མང་པོ་ཡོད་པ་མ་ཡིན་ཏེ། སེམས་ཉིད་རང་གཤིས་ཇི་ལྟར་འདུག་པ་དེ་ལ་བཟོ་བཅོས་མེད་པར་བྱས། རང་ངོ་མ་ཡེངས་ཙམ་གྱི་ངང་ལ་རང་ལུགས་སུ་འབོལ་ལེ། རྩོལ་མེད་དུ་ཆམ་མེ། བཟོ་མེད་དུ་ཤིག་གེ་བཞག ། ཡེངས་མེད་དུ་དྲན་པ་ཏུ་རེ་བསྐྱངས། འགྱུ་བ་གང་ཤར་ཡང་དེ་ལ་བཅས་བཅོས་མི་བྱེད་པར་རང་ངོ་སྐྱོང༌། ཕྱི་རོལ་སྣང་བ་འཛིན་མེད་རང་ལུགས་ཀྱི་གཤིས་སུ་འཁྱེར་བ་དེ་དག་ཡིན། སྐྱོང་ཚུལ་དེ་དག་ཕལ་ཆེར་མཉམ་རྗེས་གང་ལའང་ཕྱོགས་མཐུན་པར་སྣང་བས་སྤྱིའི་སྐྱོང་ཚུལ་དུ་བསྟན་པའོ། །
གསུམ་པ་མཉམ་རྗེས་ཀྱི་སྐྱོང་ཐབས་ནི། ཐུན་གྱི་དངོས་གཞིར། བྱང་སེམས་རིན་པོ་ཆེས། རྗེས་ཤེས་ཟད་སར་མ་བསྐྱལ་བར། ། ལུས་གནད་རྡོ་རྗེའི་སྐྱིལ་ཀྲུང་དང༌། ། མ་བྲལ་བ་འདི་གལ་ཆེའོ། ། ཞེས་གསུངས་སོ། ། ངག་མ་བཅོས་པར་སྨྲ་བསམ་བརྗོད་མེད་ལྐུགས་པ་ལྟ་བུར་ཉམས་སུ་ལེན་པར་བྱ། ཡིད་མ་བཅོས་པ་རྣམ་རྟོག་སྔ་ཕྱིའི་རྗེས་སུ་མི་འབྲང་བར་ད་ལྟའི་ཤེས་པ་གང་ཤར་གྱི་ངོ་བོ་དེ་ལ་བཟོ་བཅོས་མི་བྱེད་པར་རང་ཐོག་ཏུ་བཞག ། གཅུན་ཐབས་ཀུན་གྱི་རྩ་བ་འདི་ཉིད་མ་འཕྱུགས་པ་གནད་དུ་ཆེ་སྟེ།
ཕ་དམ་པས། གཞི་སེམས་ཅན་གྱི་ལུས་ངག་ཡིད་གསུམ་འདི། ། ལམ་རྣལ་འབྱོར་པས་བཅོས་མེད་གསུམ་དུ་བཞག ། འབྲས་བུ་སངས་རྒྱས་ཀྱི་སྐུ་གསུང་ཐུགས་སུ་གྲོལ། ། ཞེས་དང༌། བང་མཛོད་ལས། སེམས་མ་བཅོས་ན་གསལ། ། ཆུ་མ་རྙོགས་ན་དྭངས། ། ཞེས་སོ། ། དེ་ལྟར་འཆར་སྒོ་ཇི་སྙེད་ཀྱི་རང་ཐོག་ཏུ་བཞག་པས་གསལ་སྟོང་འཛིན་མེད་རྗེས་ཤེས་དང༌།
ཕྲ་རགས་ཀྱི་རྟོག་ཚོགས་མ་སྤངས་རང་སར་ཐིམ་པས་འོད་གསལ་ནམ་མཁའི་དཀྱིལ་ལྟ་བུ་སེམས་ཉིད་ལྷན་སྐྱེས་ཀྱི་ངོ་བོ་ལ་རྩེ་གཅིག་ཏུ་མཉམ་པར་འཇོག་པ་གཉིས་སྤེལ་མའི་ཚུལ་གྱིས་ཉམས་སུ་བླངས། རྗེས་ཀྱི་ཐུན་མཚམས་རྣམས་སུ་ཇི་ལྟར་བྱ་སྙམ་ན། འདིར་ཡང་དང་པོར་འབད་རྩོལ་བསྐྱེད་ནས་དྲན་ཤེས་རྒྱུན་ཆགས་ལ་བསླབ་དགོས་ཏེ། རྗེ་འབྲི་གུང་པས། དྲན་མཁས་ན་བསྒོམ་མཁས། བུ་ཀུན་དྲན་པར་རྩིས་སུ་གྱིས་དང༌། ། ཞེས་གསུངས་པ་ལྟར་ཏེ། དེའང་སྐབས་འདིར་དྲན་རྒྱུའི་དྲན་པ་ནི། གཙོ་བོར་སྔར་ངོ་སྤྲད་པའི་སེམས་ཉིད་ལྷན་སྐྱེས་ཀྱི་ཉམས་མྱོང་ངེས་ཤེས་དང་བཅས་པ་དེ་ཉིད་ཡིན་ལ། འོན་ཀྱང་ཅུང་ཟད་མི་འདྲ་བའི་ཁྱད་པར་ནི་དེ་ལྟ་བུ་དགེ་སྦྱོར་གྱི་དྲན་ཤུགས་སམ་རྩི་མ་ཤོར་ཙམ་གྱི་དྲན་པ་ཡུད་དེ་བའི་ངང་ནས།
འཕྲལ་དུ་རྐྱེན་ཤར་གྱི་རྟོག་པའམ། གཟུགས་སྒྲ་སོགས་ཀྱི་སྣང་བ་གསལ་བཞིན་པའི་ཐོག་ཏུ་དགག་སྒྲུབ་ཀྱི་བདེན་འཛིན་མ་ཞུགས་པར། དཔེར་ན་བུ་ཆུང་གིས་ལྷ་ཁང་མཐོང་བའི་ཤེས་པ་ལྟར་གསལ་ལ་འཛིན་པ་མེད་པའི་དྲན་པ་གུ་ཡངས་སེང་ངེ་བ་ཞིག་བློ་རྒྱ་བསྐྱེད་ནས་འཇོག་པ་ཡིན་ཏེ། མདོར་ན་སྔར་ངོ་སྤྲད་པའི་རྣམ་རྟོག་ལྷན་སྐྱེས་དང་སྣང་བ་ལྷན་སྐྱེས་ཀྱི་དགེ་སྦྱོར་དེ་གཉིས་ཀྱི་ངང་སྐྱོང་བ་ཡིན་ཏེ། འདི་ལ་སྤྱོད་འཇུག་ལས། ཇི་ལྟར་མཐོང་ཐོས་ཤེས་པ་དག ། འདིར་ནི་དགག་པར་བྱ་མིན་ཏེ། ། འདིར་ནི་སྡུག་བསྔལ་རྒྱུར་གྱུར་པའི། ། བདེན་པར་རྟག་པ་དགག་བྱ་ཡིན། ། ཞེས་བཤད་དོ། །
འོ་ན་དེ་ལྟ་བུའི་དྲན་པ་དེས་དགེ་སྦྱོར་ཇི་ལྟར་སྐྱོང་སྙམ་ན། དཔེར་ན་རྫི་བོ་མཁས་པས་ཕྱུགས་སྐྱོང་བ་ལྟ་བུ་བྱ་སྟེ། དེས་ཕྱུགས་རྣམས་བཟས་ལ་ཅི་བདེར་འགྲོ་ཞིང་ཡན་ཡང༌། དེ་དག་གི་སྣ་བསྐྱིལ་བ་དང་རྗེས་འབྲང་ལ་སོགས་ཀྱི་དཀའ་ཚེགས་བྱ་མི་དགོས་པར་ཕྱུགས་རྣམས་མིག་ལམ་ནས་མ་དོར་ཙམ་དུ་བསྐྱངས་པས་ཆོག་པ་ལྟར། འདིར་ཡང་རྟོག་པ་དང་སྣང་བའི་འཆར་སྒོ་རྣམས་བསྐྱིལ་ནས་བཀག་པའམ་མི་གསལ་བར་བྱས་ཏེ་ངོ་ཐོག་ཏུ་བསྒྱུར་བ་ལྟ་བུའང་མ་ཡིན། རྟོག་སྣང་གི་རྗེས་སུ་འབྲང་ནས་ཡེངས་ཏེ་དྲན་པའི་རྩི་ཤོར་ཞིང་དགག་སྒྲུབ་ཀྱི་འཛིན་པ་ཞུགས་པས། རྟོག་པ་དང་སྣང་བ་རང་ཁ་མར་འཐས་པའང་མ་ཡིན་པར་རྣམ་ཤེས་ཚོགས་དྲུག་དང་རང་གི་ཡུལ་ཐོག་ཏུ་ཇི་ལྟར་འཆར་ཡང་འཆར་སྒོ་དེ་ཉིད་གསལ་བཞིན་དུ་དེའི་རང་བཞིན་ངོས་བཟུང་མེད་པའི་ངེས་ཤེས་དང་ལྡན་པར། རྟོག་པ་ཐམས་ཅད་སྟོང་འགྱུ། སྣང་བ་ཐམས་ཅད་སྟོང་སྣང་ལ་འཛིན་མེད་ཀྱི་དྲན་པས་བཟོ་མ་བཅོས་པར་རང་ལུགས་སུ་སྐྱོང་བ་ཡིན་ཏེ། རྗེ་རྒོད་ཚང་པས།
ཡང་གཅིག་རྣམ་རྟོག་སྐྱེས་པ་ན། ། ངོ་ཡིས་ཙིར་གྱིས་བཟུང་མཛོད་ལ། ། ཁོ་རང་ཐོག་ཏུ་གློད་ལ་ཞོག ། རང་སར་གྲོལ་བར་ཐེ་ཚོམ་མེད། ། ཕྱི་ཡི་ཡུལ་ལ་ཅེར་གྱིས་ལྟོས། ། རང་སེམས་སྒྱུ་མ་ལྟ་བུ་ཡིན། ། གང་སྣང་ཐོག་ཏུ་འཛིན་མེད་ཞོག ། བར་གྱི་རིག་པ་ཁྲོལ་དུ་ཆུག ། འགྱུ་བ་དངོས་མེད་སིར་བུ་འདྲ། ། འཛིན་པ་མ་ཞུགས་འགྱུས་པས་ཆོག །
དེ་ལ་རྣམ་རྟོག་སྒོམ་ཤར་ཟེར། ། རང་ངོ་ཤེས་པས་དགག་སྒྲུབ་བྲལ། ། མ་ཡེངས་ཙམ་ལས་བསྒོམ་རྒྱུ་མེད། ། བསྒོམ་མེད་ངང་ལས་མ་ཡེངས་མཛོད། ། ཅེས་གོ་བདེ་ཞིང་དོན་འགྲིལ་བར་གསུངས་པ་ལྟར་རོ། ། དེ་ལྟ་བུའི་སྤྱོད་ལམ་རྣམ་བཞིར་དྲན་པས་རྩིས་ཟིན་ཙམ་དུ་ལེགས་པར་བསྐྱངས་པས། ལས་དང་པོ་པ་ལ་ཐོག་མར་ཡེངས་པ་ཤས་ཆེའང༌། མཉམ་བཞག་གི་སྐབས་སུ་ངོ་ཐོག་ལ་དྲན་ཤུགས་བསྐྱེད་པ་དང༌། རྗེས་ཐོབ་ཀྱི་སྐབས་འདིར་ཡང༌། རྩོལ་བཅས་ཀྱི་དྲན་པ་ཏུ་རེ་བསྟེན་པས་རྟོག་པ་དང་སྣང་བ་ལམ་དུ་ཁྱེར་ནས།
རྗེས་ཤེས་དང་རྗེས་སྣང་ཐམས་ཅད་ལ་ངོ་ཐོག་གི་དྲན་རྒྱུན་གྱིས་བསྐྱངས་པས། དྲན་པ་མ་ཡེངས་པའི་རྐང་ཚུགས་པ་དང༌། རྗེས་ཐོབ་གཅོད་ཆེ་བ་གཉིས་ཀ་འབྱུང་ལ། དེ་གཉིས་གཅིག་གིས་གཅིག་ལ་བོགས་ཐོན་སྒོམ་སྐྱེད་ཆེ་བར་ཡོང་བའི་ཐབས་སུ་སྣང་ལ། གནས་ལུགས་རིག་པའི་རིག་ཤེས་ཀྱི་རྒྱུན་དང་ལྡན་ན། རྗེས་ཐོབ་གང་ཤར་རང་བབས་སུ་སྐྱོང་བ་དང༌། རྐྱེན་སྣང་ལ་བཟོ་བཅོས་མི་བྱེད་པ་སོགས་ཀྱི་ཐོག་ཏུ་ངེས་པ་རྙེད་པར་འགྱུར་བས། རྣམ་པ་ཀུན་ཏུ་དོན་ཐོག་ནས་མ་ཡེངས་པའི་དྲན་པ་དང་བཅས་པ་དང༌། དྲན་པ་སྒོམ་གྱི་དངོས་གཞིར་འགྱུར་བའི་རྒྱུ་མཚན་ཡང་དེ་ལྟར་ཡིན་ཏེ། རྗེ་སྒམ་པོ་པས།
དྲན་པའི་རྒྱལ་པོ་མ་ཡེངས་ལྟ་བ་སྒོམས། ། སྣ་ཚོགས་རྐྱེན་གྱིས་མི་འགྱུར་དེ་ལ་བརྩོན། ། མ་ཡེངས་དྲན་པའི་རྒྱུན་ལམ་གཞན་མི་བཙལ། ། ཞེས་དང༌། ཇི་སྲིད་འཛིན་པའི་བརྟོད་ཕུར་མ་ཕྱིན་པར། ། དེ་སྲིད་རྣམ་རྟོག་ཡོད་པའི་ལས་སོགས་པས། ། མ་ཡེངས་དྲན་པའི་བྱ་ར་བསྟེན་པ་ལེགས། ། ཞེས་གསུངས་སོ། ། ཚུལ་དེ་དག་ནི་གོང་སྨོས་ལྟར་རྗེས་ཤེས་ལ་འཁྲུལ་པ་དང༌། ཤེས་བཞིན་རྗེས་ཤེས་གཉིས་ཀ་ལམ་དུ་ཁྱེར་བའི་འཛིན་པ་དང་ལས་བསགས་ཀྱི་དབང་དུ་མ་ཤོར་བ་བྱ།
འོན་ཀྱང་ད་དུང་ནང་དུ་གཟུང་འཛིན་གྱི་དྲི་མ། བག་ཆགས་ཀྱི་ནད་རོ། ། བག་ཉལ་གྱི་འཁྲུལ་པ་ལ་སོགས་པ་རྣམས་ཤིན་ཏུ་རིག་པར་དཀའ་བས་ཡིན་རྒྱུ་འདྲ་བར་མིན་པའི་རི་བོ་གསེར་བསྒོམ་དང༌། རྣམ་རྟོག་ཁ་བའི་འོག་གི་འབར་འབུར་ཞེས་པའི་དཔེ་བཞིན་དུ་ལུས་དོགས་ཡོད་ཅིང༌། སྒོམ་སྐྱོན་ཕལ་ཆེར་བག་ཉལ་དུ་གནས་གསུངས་པས་དེ་ངོས་ཟིན་པར་བྱས་ནས་དག་པ་ཞིག་དགོས་པར་སྣང་བས། ཕྱི་རྐྱེན་བདེ་སྡུག་བཟང་ངན་ཇི་ལྟར་བྱུང་ཡང་ཆགས་སྡང་སྤང་བླང་དབང་དུ་མ་སོང་བ་ཞིག་དགོས་ལ། དེའང་ཕྱི་ནང་ཆགས་སྡང་གཟུང་འཛིན་ཞེན་འཁྲིས་གང་ཤུགས་ཆེ་ཞིང་མི་འདྲེས་པར་ཆེད་དུ་ངོས་ཟིན་པར་བྱ་བའི་གཉེན་པོ་ཡང་དག་གི་དྲན་པ་དཔུང་བསྐྱེད། འདུན་སེམས་བག་ཡོད་ལ་དུས་ཀུན་བསླབ། རགས་པ་རྣམས་ཤེས་བཞིན་ལས་བསགས་ཀྱི་དབང་དུ་མི་བཏང༌། བག་ལ་ཉལ་ཕྲ་ཞིང་ཕྲ་བ་ཚུན་ངོས་ཟིན་པར་བྱས་ནས་དྲན་ཐོག་ཏུ་རོ་སྙོམས་པས་ལམ་དུ་ཁྱེར་དགོས་པ་ཡིན།
དེ་ལ་ཕྱི་རྐྱེན་འཇིག་རྟེན་འདིར་སྣང་གཉེན་ཉེ་བ་རྒྱུ་ནོར་ཟོག་ཟས་ཐམས་ཅད་ནི། མདངས་སུམ་གྱི་རྨི་ལམ་འདྲ་བར་རང་ཉིད་འཁྲུལ་སྣང་དེ་ལ་ཞེན་འཛིན་གྱི་དབང་དུ་མ་སོང་བའི་ཞེན་མེད་འཛིན་མེད་ལ་བསླབ། ཕྱི་རྐྱེན་བཟང་ན་བཟང་ཐོག་ཏུ་མི་ཞེན་བཟང་བ་ལམ་དུ་ཁྱེར། ངན་ན་ངན་ཐོག་ཏུ་མི་ཞུམ་ངན་ཐོག་ཏུ་དྲན་པ་བསྟེན། ནང་རྐྱེན་ཞེ་སྡང་ན་སྡང་ཐོག་ཏུ་དྲན་པ་བསྟེན། འདོད་ཞེན་ན་ཞེན་ཐོག་ཏུ་རོ་སྙོམས་པ་དེ་བཞིན་དུག་ལྔ་གཞན་དང་རིགས་འགྲེས། རང་སེམས་བདེ་ན་བདེ་ཐོག་ཏུ་འཇོག ། སྡུག་ན་སྡུག་ཐོག་ཏུ་དྲན་པ་བསྟེན་པ་སོགས་མདོར་ན་ཕྱི་རྐྱེན་བཟང་ངན་ཐམས་ཅད་དང་དེའི་དབང་གིས་ནང་དུ་རང་གི་སེམས་ལ་སྡུག་བསྔལ་བ་དང་བདེ་བ་སྣ་ཚོགས་འབྱུང་བས་དེ་རྣམས་ཐམས་ཅད་དེ་དབང་དུ་མ་སོང་བའི། ཆགས་སྡང་སྤང་བླང་འཛིན་པ་མེད་པའི་དྲན་པ་རང་ཐོག་ཏུ་ལམ་དུ་ཁྱེར་བ་གལ་དུ་ཆེའོ། ། ཕལ་ཆེར་གྱིས་ཤེས་བཞིན་འཛིན་དབང་དུ་འགྲོ་བ་སྐྱོན་མེད་དུ་འཇོག་པ་འདིས་ནི་སྒོམ་ལ་ཡར་སྐྱེད་མེད་པར་མ་ཟད།
སླར་མར་སྐྱེད་དུ་སོང་ནས་སྒོམ་ཆེན་རྟོགས་ལྡན་བློ་དྲེད་ཚེ་འདིའི་འདམ་དུ་ཚུད་པ་ཞིག་ཡོང་བར་འདུག་པས་ཞེ་ཟོན་བྱ་རྒྱུ་ཅི་ཡོད་འདི་ལ་བྱེད་པ་གལ་ཆེ་ཞིང༌། སྒོམ་མེད་ཡེངས་མེད་ལ་དུས་ཀུན་བརྩོན་པ་དང༌། ཕྱི་ནང་དངོས་འཛིན་རོ་མྱོང་འཛིན་འཁྲིས་ཞུགས་སུ་མི་འཇུག་པར་གང་ལའང་འཛིན་མེད་རང་གྲོལ་གྱི་གནད་བཟུང༌། འཛིན་པ་ཞུགས་ན་འཛིན་མཁན་རང་ཐོག་ཏུ་མ་ཡེངས་པར་བཞག་ལ་རང་དྭངས་སུ་བཏང་དགོས། རྟོགས་པ་ཤར་བ་རྣམས་ཀྱིས་བསྒོམ་བྱ་སྒོམ་བྱེད་བཟོ་བཅོས་མི་དགོས་ཀྱང་རྒྱུ་མཚན་ལེགས་ཤེས་ཀྱི་སྒོ་ནས་ཐག་མི་ཆོད་ཅིང་རང་རིག་ཐ་མལ་གྱི་ཤེས་པ་རང་བབས་ངོ་ཤེས་འདི་ལས་ཆེད་དུ་སྒོམ་མི་དགོས་ཀྱང་སྔོན་གྱི་གཟུང་དྲན་གྱི་བློ་རོ་དེ་ད་དུང་མི་བསྐྱུར་བར་བསྒོམ་རྒྱུ་ཞིག་བློ་ལ་འདོད། ཕྱི་ནང་ཚོགས་དྲུག་རང་བཞིན་ཡོངས་ཤེས་འདི་ལས་མྱོང་རྒྱུ་ཞིག་མི་དགོས་ཀྱང༌། བདེ་གསལ་ཧྲིག་གེ་བ་སོགས་མྱོང་འདོད་བྱེད་པ་དེ་འདྲར་མ་སོང་བའི། གསང་བ་བསྒོམ་འདོད་ཀྱི་འཛིན་ཞེན་ཅིའང་མེད་པའི་ངང་ནས་མ་ཡེངས་པའི་གནད་འཛིན་པ་ཡིན། མ་ཡེངས་པའི་གནད་དེའང་སེམས་ཀྱི་རང་ངོ་ལ་བཟོ་སྒོམ་བཅོས་པ་མ་ཡིན་པའི་གནས་ལུགས་རང་འགྲོས་དྲི་མེད་དུ་སྐྱོང་དགོས་པའོ། ། འདི་རྣམས་ཀྱི་གནད་ཟིན་ན་དག་བྱའི་དྲི་མ་རྣམས་ཀྱང་དབྱར་དུས་ཀྱི་འཁྱགས་རོམ་ལྟར་དུ་བྱང་བར་འགྱུར། །
དེ་ལྟར་རྗེས་ཤེས་ལམ་དུ་སློང་ཚུལ་དེ་ལ། རྗེ་དྭགས་པོས། འཕྲད་འཛོམས་ཕྱི་བསྙགས་མེད་སྤྲུལ་གསུམ། ། གསུངས་པ་དེའི་དོན། རྗེ་ཕག་གྲུས་གསུངས་པ། རྟོག་པ་ལམ་དུ་ཁྱེར་བྱས་ནས། ། ཐུན་བཞིའི་རིམ་པ་སྒོམ་གྱུར་ན། ། སྔར་འདྲིས་མིར་འཕྲད་རྡོ་ཚན་ཁ། ། ནགས་མེས་ཚིག་དང་བདེ་གསལ་སྟོང༌། ། ཉམས་མྱོང་མདོར་བསྡུས་བཞི་འབྱུང་བའི། །
དང་པོ་སྔར་འདྲིས་མིར་འཕྲད་ནི། ། དཔེར་ན་གྲོགས་པོ་མཛའ་བོ་གཉིས། ། ལམ་དུ་རྒྱུག་ཅིང་འཕྲད་གྱུར་ན། ། འཕྲད་དུས་ཉིད་ནས་ངོ་ཤེས་ལྟར། ། དེ་བཞིན་རྣལ་འབྱོར་པ་དེས་ཀྱང༌། ། རྣམ་རྟོག་བྱུང་དུས་དེ་ཉིད་དུ། ། རང་སེམས་སྟོང་པར་ཆོད་པ་འབྱུང༌། ། འཕྲད་འཛོམས་བྱ་བ་དེ་ཡིན་གསུངས། ། གཉིས་པ་རྡོ་ཚན་ཁ་བ་ནི། ། སྤྲིན་ལས་ཁ་བ་བྱུང་གྱུར་ཀྱང༌། །
རྡོ་ཚན་སྟེང་དུ་བྱུང་མ་ཐག ། དེ་དུས་ཉིད་དུ་ཆུར་འགྱུར་བཞིན། ། ཡེངས་ལས་རྟོག་པ་བྱུང་གྱུར་ན། ། བྱུང་རྗེས་ཉིད་དུ་སེམས་སུ་ཤེས། ། སེམས་ཉིད་ཆོས་སྐུ་སྤྲོས་བྲལ་དུ། ། འབད་མི་དགོས་པར་རྟོགས་པ་འབྱུང༌། ། ཕྱི་བསྙགས་བྱ་བ་དེ་ལ་ཟེར། ། གསུམ་པ་ནགས་མེས་ཚིག་པ་ནི། ། དཔེར་ན་ནགས་ལ་མེ་ཤོར་ན། ། ཤིང་དང་རྩྭ་དང་སེམས་ཅན་དང༌། །
ས་ཕྱོགས་གཙང་དང་མི་གཙང་སོགས། ། རྟོག་པ་མེད་པར་སྲེག་པར་བྱེད། ། རླུང་དང་སེར་བ་ཅི་བྱུང་ཡང༌། ། མི་འཆི་སླར་གྲོགས་བྱེད་པ་བཞིན། ། རྟོགས་པའི་མེ་ལྕེ་འབར་ཙམ་ན། ། རྣམ་རྟོག་བཟང་ངན་སྣ་ཚོགས་དང༌། ། གཟུང་འཛིན་ཉོན་མོངས་ཆགས་སྡང་སོགས། ། བླང་དོར་དགག་སྒྲུབ་མེད་པ་རུ། ། སྐྱེ་མེད་ངང་དུ་སྲེག་པར་བྱེད། ། རྣམ་རྟོག་ཇི་ལྟར་མང་བ་ལྟར། །
རྟོགས་པ་སྐྱེ་བའི་གྲོགས་སུ་འགྱུར། ། མེད་སྤྲུལ་ཞེས་པ་དེ་ལ་ཟེར། ། དེ་ལྟར་རྟོགས་པ་བརྟན་ཙ་ན། ། གསལ་ལ་མ་འགགས་མཐའ་དང་བྲལ། ། བདེ་གསལ་མི་རྟོག་ཞེན་པ་མེད། ། ཁབ་ཀྱིས་བཙུགས་ཀྱང་བདེ་བ་སྐྱེ། ། ཉིན་མཚན་ཐུན་མཚམས་འགྲོ་འདུག་སོགས། ། སྤྱོད་ལམ་གང་ཡང་ཁྱད་མེད་ན། ། བདེ་གསལ་ཉམས་མྱོང་བཞི་པོ་དེ། ། དེ་ཚོ་ཉམས་ཀྱི་འབྱུང་ཚུལ་བསྟན། །
ཞེས་རྒྱས་པར་གསུངས་པའོ། ། བཞི་པ་རྗེས་ཐོབ་སྒྱུ་མ་ལྟར་འཆར་ཚུལ་བཤད་པ་ནི། སྤྱིར་སྒྱུ་མ་ལྟ་བུར་འཆར་བ་ལའང་དབང་ཤེས་ཀྱིས་སྣང་བ་འཛིན་པ་དང༌། བློས་སྟོང་ཉིད་དུ་ངེས་པ་གཉིས་ལ་བརྟེན་ནས་འཆར་དགོས་ལ། དཔེར་ན་སྒྱུ་མ་མཁན་པོས་རང་གིས་སྤྲུལ་པའི་རྟ་གླང་སོགས་སུ་སྣང་བ་མིག་གི་དབང་ཤེས་ཀྱིས་འཛིན་པ་དང༌། སྣང་བ་དེ་ལྟར་གྱི་གཟུགས་དེ་དངོས་ཡོད་དུ་མ་གྲུབ་པ་ཡིད་ཤེས་ཀྱི་ངེས་པ་གཉིས་ལ་བརྟེན་ནས་གང་གཟུགས་སུ་སྣང་བ་དེ་རྫུན་སྣང་དུ་ངེས་པ་སྐྱེ་བ་དེ་བཞིན་དུ། འདིར་ཡང་རྣལ་འབྱོར་པས་རྗེས་ཐོབ་ཀྱི་སྐབས་སུ་རྐྱེན་སྣང་གི་རྟོག་པའམ། གཟུགས་སྒྲ་སོགས་ཀྱི་སྣང་བ་ཤར་བ་ཐམས་ཅད་རྒྱུ་རྐྱེན་གྱི་རྟེན་འབྲེལ་ལ་བརྟེན་ནས་མིག་ཤེས་སོགས་ཀྱི་སྣང་ངོར་བསྙོན་མེད་དུ་སྣང་བ་དང༌། སྔར་རྣམ་རྟོག་དང་སྣང་བ་ལྷན་སྐྱེས་གཏན་ལ་ཕེབས་པའི་ཉམས་མྱོང་ངེས་ཤེས་དང་བཅས་པ་དེ་དྲན་པའི་རྩིས་ཟིན་ནས་རྟོག་སྣང་དེ་དག་རང་རང་གི་ངོ་བོས་རང་བཞིན་གྱིས་སྟོང་པའི་སྟོང་ཉིད་དུ་ཤེས་པ་གཉིས་ཚོགས་པས། རྗེས་ཐོབ་སྒྱུ་མ་ལྟ་བུར་འཆར་ཏེ།
ཤ་ཝ་རིས། དོན་ལ་བརྟགས་ན་དམིགས་པ་གསུམ་བྲལ་བའི། ། ཡང་དག་མ་ཡིན་རྨི་ལམ་སྒྱུ་འདྲ་སྟེ། ། ཆགས་ཐོགས་བྲལ་བར་དགའ་ཞིང་སྐྱོ་མེད་པས། ། སྒྱུ་མ་མཁན་པོས་སྒྱུ་མའི་དོན་བྱེད་མཚུངས། ། ཞེས་དང༌། སྣང་གྲགས་ཐམས་ཅད་སྒྱུ་མ་སྨིག་རྒྱུ་དང༌། ། གཟུགས་བརྙན་དང་མཚུངས་དངོས་པོ་མཚན་མ་མེད། ། སྒྱུ་མར་སྣང་མཁན་སེམས་ཉིད་ནམ་མཁའ་སྟེ། ། ཞེས་པ་ལྟར་རོ། །
དེ་ལྟར་འཆར་བར་བྱེད་པའི་སྟོང་ཕྱོགས་འགྲུབ་པ་ལ་གཙོ་བོ་སེམས་ཉིད་ལྷན་སྐྱེས་ཀྱི་ངོ་བོ་སྐྱེ་མེད་དུ་ངེས་པའི་ངེས་ཤེས་དགོས་པས་མཉམ་བཞག་ཏུ་ངོ་ཐོག་ལ་ཤུགས་འདོན་པ་གལ་ཆེ་ཞིང༌། རྗེས་ཐོབ་ཏུ་རྣམ་རྟོག་དང་སྣང་བ་ལྷན་སྐྱེས་གཉིས་ཀྱི་ངོ་བོ་ལ་ཤུགས་འདོན་པ་གལ་ཆེ་ལ། སྣང་ཕྱོགས་སྒྲུབ་པ་ལ་རྟོག་པ་དང་སྣང་བ་རང་ཁོ་ནས་འཆར་ཞིང་འཛིན་པ་ནི་རྒྱུ་རྐྱེན་རྟེན་འབྲེལ་ཅི་རིགས་ཀྱི་ཤུགས་ལས་འབྱུང་ཞིང་གོམས་སྟོབས་ཀྱིས་ཆེད་དུ་བསྒྲུབ་མི་དགོས་ཀྱང༌། ཡང་ཁ་ཅིག་སྟོང་ཞེན་ཧ་ཅང་ཆེས་པ་ལ་བརྟེན་ནས་ལས་འབྲས་ཀྱི་རྟེན་འབྲེལ་ཡང་མེད་པར་འཛིན་པ་དེ་འདྲ་ཡོང་བར་སྣང་བས་དེ་ནི་ཆད་ལྟ་ཆེན་པོར་འགྱུར་བས་གཏན་ནས་མི་རུང་སྟེ་ལས་འབྲས་ཀྱི་རྟེན་འབྲེལ་ཕྲ་བ་ལའང་གསལ་སྣང་གི་ངེས་པ་རྙེད་པར་བྱའོ། ། མདོར་ན་ལས་འབྲས་བསླུ་མེད་དུ་ཤེས་པ་དེ་ལ་རང་བྱན་ཚུད་པ་དང༌། ཆོས་ཐམས་ཅད་རང་བཞིན་མེད་པའི་སྟོང་ཉིད་དུ་ངེས་པ་གཉིས་འཛོམ་པ་གལ་ཆེ་ཞིང༌། དེ་ངོ་མཚར་གྱི་གནས་སུའང་བཤད་དེ། བྱང་ཆུབ་སེམས་འགྲེལ་དུ། ཆོས་རྣམས་སྟོང་པ་འདི་ཤེས་ནས། ། ལས་དང་འབྲས་བུ་བསྟན་པ་གང༌། །
ངོ་མཚར་བས་ཀྱང་འདི་ངོ་མཚར། ། རྨད་བྱུང་བས་ཀྱང་འདི་རྨད་བྱུང༌། ། ཞེས་པ་ལྟར་རོ། ། དེ་ལྟར་ན་ཆོས་ཐམས་ཅད་ཀྱི་རང་བཞིན་ནམ་ངོ་བོ་རྣམ་པར་དཔྱད་དེ་སྤྲོས་པ་ཐམས་ཅད་དང་བྲལ་བ་ལ་ནམ་མཁའ་ལྟ་བུའི་སྟོང་ཉིད་དང༌། རང་བཞིན་ནམ་ངོ་བོས་སྟོང་བཞིན་དུ་གཟུགས་སོགས་ཀྱི་རྣམ་པར་སྣང་བ་ལ་སྒྱུ་མ་ལྟ་བུའི་སྟོང་ཉིད་དུ་སྔོན་གྱི་མཁས་པ་རྣམས་ཀྱིས་བཤད་ལ། དེ་ལ་བརྟེན་ནས་མཉམ་བཞག་ནམ་མཁའ་ལྟ་བུ་དང༌། རྗེས་ཐོབ་སྒྱུ་མ་ལྟ་བུ་ཞེས། དེང་སང་གི་ངེས་དོན་ཕལ་ཆེར་ལ་ཡོངས་སུ་གྲགས་ཤིང་དེ་ལྟ་བུའི་མཉམ་བཞག་རྣམ་པར་མི་རྟོག་པ་ལ་འཇིག་རྟེན་ལས་འདས་པའི་ཡེ་ཤེས་དང༌། རྗེས་ཐོབ་སྒྱུ་མ་ལྟ་བུ་ལ་འཇིག་རྟེན་པའི་ཡེ་ཤེས་ཀྱི་ཐ་སྙད་ཀྱང་སྐབས་འགའ་ཞིག་ཏུ་བཤད་ཚུལ་ཡོད་པའོ། ། ལྔ་པ་མཉམ་རྗེས་འདྲེས་ཚུལ་གྱི་རྣམ་དབྱེ་ནི།
གང་ཟག་གི་བློའི་འཆར་སྒོ་མི་འདྲ་བ་མང་པོ་ཞིག་འོང་བར་སྣང་བས་མཉམ་རྗེས་འདྲེས་ཚུལ་ངོས་བཟུང་ཅན་དུ་འཆད་དཀའ་ཞིང༌། བཤད་པའང་གཞན་དུ་ཆེར་མ་མཐོང་ལ། འོན་ཀྱང་རྗེ་སྒམ་པོ་པའི་ཞུས་ལན་འགའ་ཞིག་ཏུ། ངོ་བོ་མཉམ་བཞག་རྗེས་ཐོབ་འདྲེས་པ་བྱ་བ་ཅི་ལ་ཟེར་བ་ལགས་ཞུས་པར། སྤྱོད་ལམ་རྣམ་བཞི་གང་བྱེད་ཀྱང་འོད་གསལ་དང་མ་བྲལ་བར་རྟག་ཏུ་ངོ་བོར་འོང་ན་འདྲེས་པ་ཡིན་གསུངས་སོ། ། ཡང་རེས་འགའ་དྲན་པ་ཤོར་ནས་རྣམ་རྟོག་གི་ཐོག་ཏུ་འགྲོ། དྲན་པ་རྙེད་ནས་ངོ་བོར་ཡོང་བ་དེ་མ་འདྲེས་པ་ཡིན་ནམ་ཞུས་པར། དེ་མ་འདྲེས་པ་ཡིན་གསུངས། ཞེས་དང༌། རྗེ་འབྲི་གུང་པས།
མཉམ་རྗེས་ཡོད་པར་གྱུར་པ་ལ། ། བྱང་ཆུབ་སེམས་དཔའ་ཟེར་བ་ཡིན། ། མཉམ་རྗེས་མེད་པར་གྱུར་པ་ལ། ། གྲུབ་ཐོབ་སངས་རྒྱས་ཟེར་བ་ཡིན། ། ཞེས་གསུངས་པ་ལྟར་མཉམ་རྗེས་མཚན་ཉིད་པ་ཡང་དག་པར་འདྲེས་པ་སྒོམ་རོ་གཅིག་ཆེན་པོ་དང་སྒོམ་མེད་ཀྱི་སྐབས་ལས་མི་འབྱུང་བར་མངོན་ཏེ། སྤྲོས་བྲལ་ཆེན་པོའི་རྗེས་ཤེས་སུའང་རྟོག་པ་དག་པའི་འོད་གསལ་འབའ་ཞིག་པ་མི་འབྱུང་བར་གསུངས་པ་དང༌། རོ་གཅིག་འབྲིང་པོའི་རྗེས་ཤེས་སུའང་གཟུང་འཛིན་ཨ་འཐས་ཀྱི་སྣང་བ་བག་རེ་འབྱུང་བའི་ཕྱིར་རོ། ། ཡང་སྤྲོས་བྲལ་ཆེན་པོའི་སྐབས་སུ་མཉམ་རྗེས་འདྲེ་བ་རྗེ་སྒམ་པོ་པ་བཀྲ་ཤིས་རྣམ་རྒྱལ་སོགས་ཀྱིས་བཞེད་ལ། ལར་ནི་ངེད་རང་གི་གཤིས་མདངས་མཉམ་རྗེས་ཞེས་སོ་སོར་ཕྱེ་བ་འདི་གོ་སླ། མཉམ་རྗེས་འདྲེས་མ་འདྲེས་འདི་ཐད་དུ།
ད་ལྟའི་སྒོམ་ཆེན་རྣམས་ཀྱི་གསུང་རིགས་རྣམ་པ་མང་པོ་དང༌། རེས་འགའ་ནི་རྟོགས་པ་ཙམ་སྐྱེས་ཀྱང༌། བླ་མའི་གནད་ཀས་མ་ཟིན་པས་མཉམ་རྗེས་ངོ་ཤེས་ཀྱང་དཀའ་བར་འདུག ། དོན་མཉམ་རྗེས་མ་འདྲེས་པ་ནི་གཤིས་མཉམ་བཞག་གི་ངོ་བོས་བློ་ཁ་ཚིམས་པ་འདྲ་ཞིག་ལ། མདངས་རྗེས་ཐོབ་ཏུ་མི་བདེ་བ་བག་ཙམ་ལ་རྗེས་ཤེས་འཁྲུལ་པའི་ལས་སོགས་ནི་དེ་ཡིན། མཉམ་རྗེས་འདྲེས་པ་ནི། རྗེས་ཤེས་ཀྱི་དྲི་མ་དག་ནས། མཉམ་བཞག་རྗེས་ཐོབ་གཉིས་ཀའི་གདམ་ཀ་གཏན་ནས་མེད་པས། བློ་མཉམ་པར་བཞག་འདོད་ཀྱི་ཞེན་པ་དང་བྲལ་ཞིང་གཤིས་མདངས་ཀུན་ལ་རྩིས་གདབ་རང་སར་གྲོལ་བ་ཞིག་འདུག་ན་དེ་ཀ་ཡིན་ཏེ། ཤེས་རབ་འབྲུག་རྒྱས་གྱིས།
ཕྱི་སྣང་བ་གཟུགས་བརྙན་སྟོང་པ་དང༌། ། ནང་རིག་པ་བློ་ལས་འདས་པ་གཉིས། ། གདོད་ཟུང་འཇུག་ཏུ་གནས་པ་ངོ་ཤེས་པས། ། ལྟ་བ་མཐའ་བྲལ་གྱི་དོན་ལ་རང་བྱན་ཚུད། ། ཅེས་དང༌། ཡིད་འགྱུ་བྱེད་ཀྱི་རྣམ་རྟོག་སྒོམ་དུ་ཤར། ། སེམས་མཉམ་པར་བཞག་འདོད་ཀྱི་ཞེན་པ་བྲལ། ། དོན་འདི་ཡིན་གྱི་སྤང་བཞག་མི་འདུག་པས། ། སྒོམ་མཉམ་རྗེས་ཀྱི་རྩིས་གདབ་ངས་མི་བྱེད། ། ཅེས་གསུངས་པ་ལྟར་རོ། །
འགའ་ཞིག་གིས་གཞན་དེ་དག་མི་དགོས་པར་མཉམ་རྗེས་གདམ་ཀ་མེད་ཙམ་ནས་འདྲེས་པ་ཞལ་གྱིས་བཞེས་པར་སྣང་སྟེ། དེ་འདྲེས་གྲབས་ཨེ་ཡིན་དང༌། ། གཞན་གཤའ་མ་ཞིག་ཡིན་ནམ་སྙམ། དེ་དག་གིས་མཉམ་རྗེས་ཀྱི་དབྱེ་ཚུལ་མདོར་བསྡུས་བཤད་པ་ཡིན་ནོ། ། བརྒྱད་པ་རང་སེམས་གཞི་ལམ་འབྲས་གསུམ་གྱི་སྒོ་ནས་ངོ་སྤྲོད་བཤད་པ་ནི།། ༈ དེའང་ཐོག་མར་གཞིའི་ཕྱག་ཆེན་གྱི་གནས་ལུགས་མདོ་ཙམ་བཤད་ན། གཞི་ཀུན་ལ་ཁྱབ་པའི་བདེ་གཤེགས་སྙིང་པོ་ཆོས་ཉིད་ཀྱི་དོན་དེས་ནི་འཁོར་འདས་ཐམས་ཅད་ལ་ཁྱབ་སྟེ། དཔེར་ན་ནམ་མཁར་སྟོང་པས་ཁྱབ་པའམ། ཆུ་ལ་རླན་གྱིས་ཁྱབ་པ་ལྟར། གདོད་མ་ནས་ཀུན་ལ་འབྲལ་མེད་དུ་གནས་པ་སྟེ།
ལྟ་བ་མདོར་བསྡུས་ལས། རང་རིག་སྤྲོས་བྲལ་དེ་ཉིད་ནི། ། འཁོར་བའི་དངོས་གཞི་དེ་ཉིད་དོ། ། མྱ་ངན་འདས་པའང་དེ་ཉིད་ཡིན། ། དབུ་མ་ཆེན་པོའང་དེ་ཉིད་ཡིན། ། མཐོང་བར་བྱ་བའང་དེ་ཉིད་ཡིན། ། བསྒོམ་པར་བྱ་བའང་དེ་ཉིད་དོ། ། ཐོབ་པར་བྱ་བའང་དེ་ཉིད་དོ། ། ཞེས་དང༌། རྫོགས་ཆེན་རྒྱུད་ལས།
ཨེ་མ་ཧོཿ འཁོར་འདས་ཀུན་གྱི་བྱེད་རྒྱུ་ཅན། ། གཞན་མིན་རང་གི་སྙིང་དབུས་སུ། ། བླ་མའི་དྲིན་གྱིས་རྟོགས་པ་བྱེད། ། ཅེས་གསུངས་པ་བཞིན། དོན་དམ་པ་རང་ནི། རང་རེ་རྣམས་མར་འཁོར་བར་འཁྱམས་ནའང་རང་སེམས། ཡར་སངས་རྒྱས་ཐོབ་ཀྱང་རང་སེམས་ཏེ། གཞི་རང་གི་རིག་པ་གཅིག་པུ་འདི་ཉིད་ཡིན་ཏེ། རྣམ་སྣང་མངོན་བྱང་ལས།
རྣམ་རྟོག་མ་རིག་ཆེན་པོ་སྟེ། ། འཁོར་བའི་རྒྱ་མཚོར་ལྟུང་བྱེད་ཡིན། ། ཞེས་གསུངས་པ་ལྟར། སེམས་ཁོ་རང་གིས་རང་ངོ་མ་ཤེས་བག་ཆགས་ངན་པའི་རྗེས་སུ་བྲེང་མ་ཆད་པར་འབྲངས་པས་ལས་བསགས་ཚེ་འཁོར་བར་འཁྱམས་པ་ཡིན་ལ། རང་སེམས་འདི་ཉིད་རང་གིས་རང་ངོ་ཤེས། བག་ཆགས་འཁྲུལ་པའི་རྗེས་སུ་མ་འབྲངས་པར། རང་རིག་རང་ཚོ་ཚུགས་ན་འཆིང་བྱེད་ཀྱི་ཐག་པ་མ་སྤངས་རང་སར་གྲོལ་བ་ནི་སངས་རྒྱས་པ་ཡིན་ཏེ། བརྟག་གཉིས་སུ། སེམས་ཅན་རྣམས་ནི་སངས་རྒྱས་ཉིད། ། འོན་ཀྱང་གློ་བུར་དྲི་མས་བསྒྲིབས། །
དེ་ཉིད་བསལ་ན་སངས་རྒྱས་དངོས། ། ཅེས་གསུངས་སོ། ། དེས་ན་འཁོར་འདས་ཀྱི་རྩ་བ་ཐམས་ཅད་རང་གི་སེམས་སྲིད་ཞིའི་བྱེད་པོ་ཐམས་ཅད་རང་གི་རིག་པ་འདི་ཉིད་ཡིན་ལ། རྒྱ་ཆད་དང་ཕྱོགས་ལྷུང་ལ་སོགས་པའི་མཐའ་དང་སྐྱེ་འགགས་གནས་གསུམ་གཞི་རྩ་དང་བྲལ་བར་གནས་ཏེ། རྗེ་རྒོད་ཚང་པས། སེམས་ནི་བཙལ་བས་མི་རྙེད། བལྟས་པས་མི་མཐོང༌། བརྟགས་ན་མ་གྲུབ། བཟུང་ན་མི་ཟིན། བཏང་ན་མི་འགྲོ།
བཞག་ན་མི་སྡོད། བསྲེས་ན་མི་འདྲེས། ཕྱེ་བས་མི་ཕྱེད། ཕྲལ་བས་མི་ཕྲོལ། བལྟས་པས་མི་ཤེས། བཤད་པས་མི་རྟོགས། དཔེ་གང་གིས་ཀྱང་མི་མཚོན། ཐོག་ཏུ་གང་གིས་ཀྱང་མི་ཁེལ། མིང་གང་ལྟར་བཏགས་ཀྱང་འགལ་བ་མེད་དོ། ། ཞེས་གསུངས་སོ། །
དེའང་རང་སེམས་འདི་ཁ་དོག་དབྱིབས་སོགས་དངོས་པོར་གྲུབ་པ་ཞིག་ཡོད་ན་བཙལ་བས་རྙེད། དེ་བཞིན་བལྟས་པས་མཐོང༌། བརྟགས་ན་གྲུབ། བཟུང་ན་ཟིན་པ་སོགས་ཡོང་མོད། དེ་ལྟར་མིན་པས་དངོས་པོར་མ་གྲུབ། གདོས་བཅས་སུ་མ་སོང་རང་བཞིན་དབྱིབས་དང་ཁ་དོག་སོགས་རྡུལ་ཙམ་ཡང་གྲུབ་པ་མེད་པའི་སྟོང་པ་ཉིད་ཡིན་པས། བཙལ་བས་མི་རྙེད། བལྟས་པས་མི་མཐོང་བ་སོགས་ཡིན་མོད། དེའང་ཡེ་ནས་སྟོང་ཉིད་དུ་གནས་པ་ལས་འཕྲལ་སྟོང་ཉིད་དུ་སོང་བ་མིན། བློའི་ཡུལ་ལས་འདས་པས་བློ་འདས་ཀྱི་ངོ་བོ་སྟོང་ཉིད་ལྷུན་གྲུབ་བྱ་བ་ཡིན།
དེའི་ཕྱིར་ཁམས་གསུམ་གྱིས་བསྡུས་པའི་སྣང་སྲིད་འཁོར་འདས་ཀྱི་ཆོས་ཐམས་ཅད་སྟོང་པ་ཉིད་ཀྱི་ངང་དུ་གནས། སྟོང་ཉིད་མིན་ན་གཅིག་གོ་གཅིག་གིས་བཀག་པ་ལྟ་བུ་ལས་སྣང་བ་སྣ་ཚོགས་ཤར་མི་རུང་ལ། སྟོང་ཉིད་ཡིན་པའི་རྒྱུ་མཚན་གྱིས་སྣ་ཚོགས་སུ་འཆར་རུང་བ་ཡིན་ལ། དཔེར་ན་ནམ་མཁའ་ལྟར་རང་བཞིན་གྱིས་རྣམ་པར་དག་ཀྱང་གཤིས་དེ་ལས་རང་རྩལ་འགག་མེད་དུ་སྣང་བ་ལ་རྟེན་འབྲེལ་གྱི་འཆར་སྒོ་ཕྱི་གཟུང་བའི་ཡུལ་གཟུགས་སྒྲ་སོགས་ཀྱི་སྣང་བ། ནང་འཛིན་པའི་སེམས་ཀྱི་རྣམ་རྟོག་ཕྲ་རགས་དུག་ལྔ་ཆེ་ཕྲ་བདེ་སྡུག་ལེགས་ཉེས་སོགས་ཤར་ཞིང་གསལ་བ་ཡིན། དེའང་རྣམ་པ་རང་མདངས་ཙམ་དུ་སྣ་ཚོགས་སུ་ཤར་བ་མ་གཏོགས། དོན་གཤིས་ངོ་བོ་ཆོས་ཉིད་ལས་མི་འདའ་བར་སྟོང་པ་ཉིད་དང་གཉིས་སུ་མེད་པ། བཟོ་བཅོས་དང་བསལ་བཞག་ཅུང་ཟད་ཀྱང་མ་དགོས་པར་རང་ས་རང་ས་ན་འོད་གསལ་ལམ་ཆོས་སྐུ་ཕྱག་རྒྱ་ཆེན་པོར་ཡེ་གདོད་མ་ནས་ལྷུན་གྲུབ་ཏུ་གནས་པ་ཡིན་ཏེ། འགྲོ་མགོན་ཞང་རིན་པོ་ཆེས། འདི་ལྟར་སྣང་བ་འདིའང་སེམས་ལས་ལོགས་ན་མེད་ཅེས་བྱ་བ་ནི།
སྣང་བ་ཐམས་ཅད་སེམས་སུ་མཚོན་པར་བྱེད་པའི་ཐ་སྙད་ཙམ་སྟེ། སེམས་རྐྱེན་གྱི་དབང་གིས་ཆུ་ལ་ཆུ་བུར་བྱུང་བ་ལྟ་བུ་དཀར་དམར་ལ་སོགས་པ་སྣ་ཚོགས་སུ་སྣང་ཞིང་ཤར་བ་སྣང་བ་རྐྱེན་ཤར་ཡིན། དྲན་པ་དང་རྟོག་པ་མཐའ་དག་ནི་དཔེར་ན་ནམ་མཁར་སྤྲིན་ལ་སོགས་པ་བྱུང་བ་དང་གནས་པ་དང་ཐིམ་པ་དང་འདྲ་བས་རྩ་བྲལ་ཡིན། བདེ་སྡུག་བཏང་སྙོམས་ཀྱི་ལས་ཉམས་སུ་མྱོང་བ་ཐམས་ཅད་ནི་དཔེར་ན་རྨི་ལམ་ན་བདེ་སྡུག་ཉམས་སུ་མྱོང་བ་བཞིན་ཏེ་གཞི་མ་གྲུབ་པ་ཡིན། འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་ནི་དཔེར་ན་གངྒཱའམ་པཀྵུ་ལ་སོགས་པའི་ཆུ་བོ་ཐམས་ཅད་ཕྱིའི་རྒྱ་མཚོར་རོ་གཅིག་པ་བཞིན། ཐ་མི་དད་པར་གྱུར་པའི་ཕྱིར་ན་འཁོར་འདས་རོ་གཅིག་གོ ། ཞེས་གསུངས་སོ། ། མདོར་ན་རང་སེམས་དང་པོའི་སངས་རྒྱས་སྐྱེ་མེད་སྟོང་ཉིད་བློ་འདས་ཡེ་ཤེས་ཆོས་ཀྱི་སྐུ་ཆེན་པོ་ཡིན་ལ་གང་ཤར་ཐམས་ཅད་དང༌། རྣམ་པར་རྟོག་པ་ཤར་བ་རྣམས་གང་ཟག་གི་བློ་ཡིས་ངོ་ཤེས་མ་ཤེས་གཉིས་ཀྱི་ཁྱད་པར་ཡིན་ལ། བསྒོམས་པས་བཟང་དུ་མི་འགྲོ།
མ་བསྒོམས་པས་ངན་དུ་མི་འགྲོ། དུས་ཐམས་ཅད་དུ་འགྱུར་བ་མེད་པའོ། ། དོན་ནི་མ་གོ་ཞིང་ངོ་མ་ཤེས་པ་དེ་དྲི་མ་ཡིན་ཅིང༌། དོན་གོ་ཞིང་ངོ་ཤེས་པ་དེ་དྲི་མ་དང་བྲལ་བ་ལས། དྲི་མ་ལ་བསལ་རྒྱུ་དང༌། ཡེ་ཤེས་ལ་བཞག་རྒྱུ་མེད་དེ། སངས་རྒྱས་ལས་སངས་རྒྱས་འཕྲོ། སྐྱེ་མེད་ལས་སྐྱེ་མེད་འཕྲོ། སྟོང་ཉིད་ལས་སྟོང་ཉིད་འཕྲོ། བློ་འདས་ལས་བློ་འདས་འཕྲོ།
ཆོས་སྐུ་ལས་ཆོས་སྐུ་འཕྲོ། དེས་ན་བལྟ་བྱ་ལྟ་བྱེད་གཤིས་མདངས། སྤང་བྱ་སྤོང་བྱེད་ཀྱི་གཉེན་པོ་ཐམས་ཅད་གཉིས་མེད་ཐ་དད་དུ་མ་སོང་སོ་སོར་མ་གྲུབ། ཐམས་ཅད་གཅིག་ཏུ་དྲིལ་བར་ཤེས་པའི་དོན་འདིའི་གནད་གསང་གོ་དགོས་ཤིང༌། འདི་མ་ཤེས་ན་གཞི་གནས་ལུགས་ཀྱི་ཕྱོགས་ཙམ་རྟོགས་དཔྱོད་མ་ཞུགས་པའི་ཉམས་ལེན་ལ་འཁྲུལ་པ་འབྱུང་བའི་ཕྱིར་རོ། ། དེ་ལམ་དུས་ཉམས་སུ་ལེན་པ་ལ་གོམས་པར་བྱེད་པ་ལམ་གྱི་ཕྱག་ཆེན་ཏེ། དེའི་དོན་ཇི་སྐད་དུ་བཤད་པ་ཐམས་ཅད་ཡིན་མོད། འདིར་ཡང་ཅུང་ཟད་བཤད་ན། རྗེ་རྒོད་ཚང་པས། རང་གི་སེམས་ལ་ཅེར་གྱིས་ལྟོས། །
བལྟས་པས་མི་མཐོང་དངོས་པོ་མེད། ། མེད་པའི་ངང་ལ་ལྷོད་དེ་བཞག ། ཡལ་ལེ་ཆད་དེ་འཛིན་མེད་ཞོག ། ཅེས་སེམས་ཀྱིས་སེམས་ལ་ཅེར་གྱིས་བལྟས་པས་སེམས་ཀྱི་རང་བཞིན་ཅིར་ཡང་མ་མཐོང་ཞིང༌། དངོས་པོ་མེད་པར་ཉམས་སུ་མྱོང་བ་དེའི་ངང་ལ་ཤེས་པ་རང་ལུགས་སུ་ལྷོད་དེ་འཇོག་ཅིང༌། དེའང་ལུང་མ་བསྟན་དུ་མ་སོང་བར་དྲན་རིག་ཡལ་ལེ། འདི་སྒོམ་གྱི་གཏད་སོ་མེད་པ་ཨ་ཆད་དེ། དགག་སྒྲུབ་ཀྱི་ཞེན་འཛིན་ཅི་ཡང་མེད་པར་འཇོག་པར་བཞེད་དེ། ཤིན་ཏུ་ལེགས་པར་འདུག ། ཡང་ཆེད་དུ་མི་སྤྲོ།
ཆེད་དུ་མི་བསྡུ། བཏང་སྙོམས་སུ་མི་བཞག ། རྟོག་པ་རང་རྒྱུད་དུ་མི་གཏོང༌། བྱུང་ཚོར་གྱི་རྗེས་སུ་མི་འབྲང༌། རིག་དཔྱོད་ཀྱི་ལྷད་མི་གཞུག ། ཕྱི་ཡུལ་མེད་སྟོང་པ་ལ་དངོས་པོར་མི་འཛིན། ནང་བདག་མེད་སྟོང་པ་ལ་ཕྱལ་པར་མི་བལྟ། འགྱུ་བ་རྩ་བྲལ་སྐྱོན་དུ་མི་བཟུང༌། སྣང་འཛིན་དང་སྟོང་འཛིན་རང་ཕྱོགས་སུ་མི་གཏོང༌། འདས་པའི་རྗེས་མི་སྙོགས།
མ་འོངས་པའི་སྔོན་མི་བསུ། ད་ལྟ་བར་དངོས་པོ་མི་འཛིན་པར་ཤེས་པ་བཟོ་མེད་དུ་ཕྱལ་ལེ། རྩོལ་མེད་དུ་ཤིག་གེ ། གཏད་མེད་དུ་ཁྲེས་སེ། འཛིན་མེད་དུ་བུན་ནེ། སྐྱེ་མེད་དུ་སིང་ངེ༌། འགག་མེད་དུ་ཐལ་ལེ། སྒྲིབ་མེད་དུ་གསལ་ལེ། ཕྱི་རུ་ཡུལ་གཅིག་ལ་འདུས། ནང་དུ་སེམས་གཅིག་ལ་འདུས་པར་ཧད་དེ་མཉམ་པར་འཇོག་སྟེ།
ས་ར་ཧས། འཇུར་བུས་བཅིངས་པའི་སེམས་ཉིད་འདི། ། གློད་ན་གྲོལ་བར་ཐེ་ཚོམ་མེད། ། ཅེས་དང༌། རང་གི་ཤེས་པ་མ་བཅོས་སོ་མར་ཞོག ། བཅོས་པའི་སེམས་ཀྱིས་འཕགས་ལམ་ཐོབ་མི་འགྱུར། ། ཞེས་གསུངས་པའི་དོན་ནི་རང་སེམས་ཁོ་རང་མ་ཡེངས་ཙམ་ལ་སྒོམ་གྱི་དངོས་གཞི་བྱས་ནས་འཇོག ། གཞན་ཅིའང་བསམ་པ་ཞེ་འདོད་མེད་པ་ཞིག་བྱེད་དགོས། རང་སེམས་འདིའི་ངོ་བོ་ནི་ལར་སྤྲོས་པ་དང་བྲལ་ཞིང་ཡེ་གོམ་ཡིན་པས་བློས་ཆེད་དུ་མི་བསྒོམ། རང་བབས་དེ་ལས་ཆེད་དུ་བཟོ་བཅོས་མི་བྱེད།
རྣམ་རྟོག་ཤར་བ་ནི་རང་རྩལ་ཡིན་པས་ཆེད་དུ་སྤང་བར་མི་བྱེད། སྣ་མི་བསྐྱིལ་བར་རང་ངོ་རང་ཤེས་ཙམ་གྱི་ངང་ནས་མཉམ་པར་འཇོག་དགོས། དེའང་མ་ཡེངས་པའི་མཉམ་བཞག་བྱེད་ལུགས་གཅིག་ཏུ་མ་ངེས་ཏེ། དེའང་སོ་སོ་རང་རང་གི་ཤེས་རྒྱུད་ཀྱི་ཐོག་ཏུ་ཉམས་རྟོགས་ཇི་ལྟར་ཡོད་པ་དེ་ཆེད་དུ་གསལ་བཏབ་ནས་སྐྱོང་བ་ཡིན་ཏེ། དེ་ལ་རབ་ཀྱི་རབ་རྟོག་པ་ཤར་ཞིང་སྒོམ་པ་ཀློང་དུ་ཕེབས་པ་རྣམས་ལ། ད་ལམ་འདི་སྐབས་ཀྱང་རང་བཞིན་གཤིས་ལུགས་ཡོངས་ཤེས་ཀྱི་ཀློང་དུ་གློད། ངོ་ཐོག་ཏུ་མཉམ་པར་འཇོག་འཇོག་བྱ་བའང་ཚིག་ཡིན་ཏེ། རྟོགས་པའི་རང་ངོ་འཕྲོད་པས་རང་རིག་གཉུག་མ་གཤིས་ཀྱི་རང་བབས་ལ་གཞག་བྱ་འཇོག་བྱེད་དང་བསྒོམ་བྱ་སྒོམ་བྱེད་བྲལ་ནའང༌། རྣམ་པ་ཙམ་དུ་འཇོག་རྒྱུ་མེད་བཞིན་མཉམ་པར་འཇོག ། སྒོམ་མཁན་མེད་བཞིན་སྒོམ་པའི་རྣམ་པ་ཙམ་བྱེད།
གཞན་ཆེད་དུ་དྲན་མ་དྲན་དང་བསྒོམ་མི་བསྒོམ་གཉིས་སུ་དབྱེ་བའི་གཉིས་འཛིན་གྱི་སྒོམ་ལ་མི་ལྟོས་པའི། བསྒོམ་མེད་གཤིས་ཀྱི་རང་ལུགས། ཆད་མེད་དྲན་པའི་རྒྱུན་བབས་དེ་ཀ་རང་བབས་སུ་སྐྱོང་བས་ཆོག་པ་ཡིན་ལ། དེ་ལྟར་རང་རིག་སེམས་ཀྱི་གཤིས་རང་གིས་རང་ངོ་ཤེས་པས་རང་བབས། བླ་མའི་ཐུགས་དང་དབྱེར་མེད་དེ་ཉིད་ལ་བླ་མ་རང་སེམས་གཉིས་མེད་ཅེས་སམ། མོས་གུས་བླ་མའི་རྣལ་འབྱོར་ཞེས་བྱ་བ་སྟེ། དེ་ནི་དོན་དམ་བླ་མའི་རྣལ་འབྱོར་ཞེས་བྱ་བའང་ཡིན་ཏེ། དེ་ནི་གང་ཟག་བློ་རབ་རྟོགས་པ་དང་ལྡན་པས་ཉམས་སུ་ལེན་ལུགས་ཡིན་ལ། དེ་ལྟར་རྟོགས་པ་ཤར་བ་མ་ཡིན་པའི་ཉམས་ལ་སོགས་ཀྱི་སྐབས་ཐོག་ཏུ་ཡོད་པ་ན། རང་རང་གི་ཉམས་མཐོ་དམན་བརྟན་མི་བརྟན་ཇི་ལྟར་ཡོད་པ་དེའི་རང་ངོ་ཆེད་དུ་གསལ་བཏབ་ནས་སྐྱོང་བ་ཡིན་ལ།
དེ་མིན་གཟུང་དྲན་ལྟ་བུ་ཡིན་ཀྱང༌། གཟུང་དྲན་དེ་རབ་ཙམ་བརྟན་པའི་གང་ཤར་ཅིར་སྣང་ངོ་ཤེས་སུ་སྐྱོང་ཆོག་པ་ལྟ་བུ་ཡོད་ན་དེ་ལྟར་གྱི་རྒྱུན་དེ་ཉིད་ཆེད་དུ་གསལ་བཏབ་ནས། རང་སེམས་ཀྱི་གཤིས་གནས་ཐོག་ཏུ་གནས་པའམ་མི་གནས་པའི་བཟང་ངན་གྱི་རྟོག་པ་ཅི་དྲན་ཡང་ངོ་ཤེས་རང་བབས་སུ་སྐྱོང་བ་དང༌། ཕྱི་རོལ་ཡུལ་སྣང་གང་ཤར་ཡང་སྣང་ཐོག་ཏུ་དྲན་པས་ངོ་ཤེས་བཞིན་སྐྱོང་བ་དེ་ལྟར་བརྩོན་དགོས་ཤིང༌། དེ་མིན་གཟུང་དྲན་ལ་བརྟན་པ་མ་ཐོབ་པའི་བརྗེད་ཡེངས་ཆེ་བ་དྲན་རྩོལ་ཆེར་དགོས་པ་རྣམས་ཀྱིས་ནི་འདི་སྐབས་ཡང་ཡེངས་ཐམ་ཐོམ་དུ་མ་སོང་བའི་ཆེད་དུ་རིག་པ་མ་བཅོས་པའི་ཀློང་དུ་འཇོག ། མ་ཡེངས་པའི་དྲན་པ་དང་ཤེས་བཞིན་ཏུ་རེ་བསྒྲིམ། དྲན་འདུན་རྩེ་གཅིག་པ་དེའི་ངང་ནས་རིག་པ་གནས་ན་གནས་ཐོག་འགྱུ་ན་འགྱུ་ཐོག ། ཕྱི་རོལ་ཡུལ་སྣང་ཡང་སྣང་ཐོག་སྟེ། དེ་རང་གི་ཐོག་ཏུ་ཆེད་དུ་འདུན་པས་བཟུང་སྟེ་དེ་ཐོག་ཏུ་འཇོག ། དེ་ལྟར་གནས་འགྱུ་གང་ཤར་གྱི་རང་ངོ་སྐྱོང་བ་ལས་ཆེད་དུ་གནས་ན་དགའ།
འགྱུ་ན་མི་དགའ། གནས་པ་བསྒྲུབ། འགྱུ་བ་དགག་པ་སོགས་གཉིས་འཛིན་གྱི་དགག་སྒྲུབ་མི་བྱེད། རང་གཤིས་རང་བབས་ཀྱི་རང་འགྲོས་སྐྱོང༌། བར་ལག་ཏུ་ཡེངས་སྐབས་བྱུང་ན་ཡེངས་ནས་ཡེངས་བཞིན་གྱི་དབང་དུ་མི་གཏོང་བའི་ཡེངས་སྐབས་དེ་ཉིད་ངོས་བཟུང་ནས་སླར་འདུན་པས་འཚོ་སྐྱོང་ཆད་འཐུད་ལ་བརྩོན་པར་བྱེད། དེ་ལྟར་མཉམ་བཞག་རང་གི་སྐབས་དྲན་པ་མ་ཡེངས་པ་གཙོ་ཆེ་མ་གཏོགས་ནང་དུ་སེམས་ལ་མ་ཡེངས་པའི་དྲན་པ་རང་གིས་རང་ངོ་ཤེས་པ་སྐྱོང་རྒྱུ་མེད་པའམ་སྐྱོང་ཤེས་ཙམ་ཡོད་ཀྱང་རྩོལ་བས་སྐྱོང་མི་ནུས་པའི་ཕྱིའི་ལུས་གནད་ལྟ་སྟངས་ཙམ་བྱེད་ལ་སེམས་འཁྲུལ་པའི་དབང་དུ་སོང་ན། དེ་ལ་དོན་མེད་ཨོ་ཟོབ་སྡོད་པ་ཞེས་བྱ་བ་ལས་མཉམ་བཞག་གི་མིང་མེད་པས། དེ་ལྟར་མ་སོང་བའི་མཉམ་བཞག་འདི་སྐབས་དྲན་པ་མ་ཡེངས་པ་རང་ལ་རྩོལ་བ་ཅི་ཆེ་དགོས། ། སྤྱི་ཙམ་དུ་སྒོམ་སྐྱོང་ཚུལ་ལ། རྗེ་སྒམ་པོ་པས།
མཁས་པ་གསུམ་གྱི་ཐ་སྙད་གསུངས་པ་ལྟར་ན། དང་པོར་སྒོམ་མགོ་རྩོམ་པ་ལ་མཁས་པ་ནི། ལུས་གནད་ལེགས་པར་བྱས་ནས་སྔར་ཞི་གནས་ཀྱི་སྐབས་སུ་བཤད་པ་ལྟར། ཏིང་ངེ་འཛིན་གྱི་ཡོན་ཏན་མཐོང་བའི་སྒོ་ནས་དང་འདུན་དྲག་པོ་བསྐྱེད་ཅིང་ཞེན་པའི་སེམས་ཀྱི་ཟུག་རྔུ་ཐམས་ཅད་བསལ་ནས་འཇུག་པའོ། །

བར་དུ་ཉམས་ལེན་བརྟེན་པ་ལ་མཁས་པ་ནི། ཤེས་པ་བྱིང་རྒོད་ཀྱི་སྐྱོན་རྣམས་བཅོས་ཤིང་ཉམས་མྱོང་འཐུག་པོའི་རླན་དང་བྲལ་བར་བྱས་ཏེ། སེམས་ཀྱི་ངོ་བོ་རྗེན་པ་སྐྱོང་བའོ། ། ཐ་མར་འཕྲོ་གཅོད་པ་ལ་མཁས་པ་ནི། གསལ་ལ་ཡུན་ཐུང་བ་ལ་ཡང་ཡང་བསྐྱང་ནས་བསྒོམ་དང་མ་འཁོན་པར་བཟང་གྱེས་བྱེད་གསུངས་ཏེ་ལས་དང་པོ་པའི་དབང་དུ་བྱས་པའོ། ། ཡང་རྗེ་སྒམ་པོ་པས། དང་པོར་རྩོལ་སྒྲུབ་དང་བྲལ་བའི་ལུས་སེམས་ཁོང་གློད། ཅེས་པ་ལུས་གནད་ཧ་ཅང་བསྒྲིམ་པ་མིན་པའི་རང་བབས་སུ་བྱས་ནས་སེམས་ལ་དམིགས་བཅས་ཀྱི་ཞེ་འདོད་དང་རྩོལ་སྒྲུབ་མེད་པར་སེམས་རང་གཤིས་ལ་གུ་ཡངས་སེང་ངེར་གློད་པའོ། བར་དུ་ཚམ་ཚོམ་མི་བྱ་བར་སོ་མ་རང་ལུགས་སུ་བཞག ། ཅེས་པ་ཡིན་མིན་ལ་སོགས་པའི་ཐེ་ཚོམ་སྤངས་ཏེ། སོ་མའི་དོན་སེམས་གདོད་མའི་གནས་ཚུལ་ཅི་ཡོད་པ་དེ་ལ་སླར་བཟོ་བཅོས་མི་བྱེད་པའོ། །
ཐ་མར་བྱུང་ཚོར་ཐམས་ཅད་སྐྱེ་མེད་དུ་ཤེས་པར་བྱ། ཞེས་པ་རྐྱེན་སྣང་ལ་ཤར་བའི་བྱུང་ཚོར་ཐམས་ཅད་ངོ་ཤེས་ཀྱི་དྲན་པས་སླེབས་མ་ཐག་ཏུ་སྐྱེ་འགགས་གནས་གསུམ་གྱི་ངོ་བོར་མ་གྲུབ་པ་གཉུག་མའི་ངང་དུ་གྲོལ་བའོ། ། ཡང་རྗེ་སྒམ་པོ་པས། ནམ་མཁའ་ལྟར་ཡངས་ཤིང་དཔང་བསྟོད། ཅེས་པ། སྣང་བ་དེ་ལྟར་དུ་གུ་ཡངས་སང་ངེ་གཏོང་བའོ། ། ས་གཞི་ལྟར་རྒྱ་བསྐྱེད་ཅེས་པ། དྲན་ཤེས་ཁྱབ་རྒྱ་བསྐྱེད་པའོ། ། རི་བོ་ལྟར་ལྷུན་བརྟན། ཅེས་པ་སེམས་གཡོ་འགུལ་མེད་པར་བཞག་པའོ། །
མར་མེ་ལྟར་གསལ་བསྟོད། ཅེས་པ་རིག་པའི་ངོ་བོ་གསལ་ངར་བསྐྱེད་པའོ། ། མན་ཤེལ་ལྟར་དྲི་མ་སྤངས། ཞེས་པ་ཉམས་ཀྱི་སྒྲིབ་གཡོགས་མེད་པར་ཤེས་པ་དྭངས་སང་ངེར་བཞག་པའོ། ། ཡང་རྒྱལ་བ་ཡང་དགོན་པས། རྗེ་ལ་གསོལ་བ་དུང་གིས་ཐོབ། མཚན་ལྡན་གྱི་བླ་མ་ལ་གསོལ་བ་རྩེ་གཅིག་ཏུ་འདེབས་པ་ལ་མོས་གུས་སྒོམ་གྱི་མགོ་བོ་བྱ་བ་ཡིན། ཞེས་གསུངས་པས་ཁ་ཙམ་ཚིག་ཙམ་མ་ཡིན་པར་སྙིང་ཁུང་རུས་པའི་གཏིང་ནས། བ་སྤུ་རྩེ་ཟིང་ངེ་བ་དང༌། གདོང་མཆི་མ་འཁྲུག་པ་དང༌།
ཡིད་ཚོགས་དྲུག་ཡུལ་གྱི་སྣང་བ་ཐམས་ཅད་འགགས་ནུས་པའི་སྒོ་ནས་གསོལ་བ་གདབ། སྒོམ་མ་སྐྱེས་པ་སྐྱེ་བྱེད་ཀྱང་དེ་ཡིན་ནོ། ། སྐྱེས་པ་བོགས་འདོན་པའང་དེ་ཡིན། མཐར་ཆོས་ཉིད་མ་བུ་འདྲེས་པའང་དེས་བྱེད་པ་ཡིན་ཏེ། བརྒྱུད་པ་འདིའི་ལུགས་ཀྱིས་བྱ་བའི་གཙོ་བོ་འདི་རང་ཡིན། ཁབ་རྩེ་གཉིས་ཀྱིས་བཟོ་མི་འབྱུང་བ་ལྟར། བློ་རྩེ་གཉིས་ཀྱིས་ཆོས་ཀྱི་དགོས་དོན་འགྲུབ་པར་དཀའ་བས། འཇིག་རྟེན་བློ་ཡི་ཕྱམས་ཀྱིས་ཐོངས་གསུངས་པ་ལྟར་ཚེ་འདིའི་བྱ་བཞག་གཟུང་འཛིན་གྱི་རྟོག་པ་ཐམས་ཅད་དུང་གི་རྡུལ་ཕྱིས་པ་བཞིན་དུ་བློ་ཡིས་ལིང་གིས་བོར། ཞེན་ལོག་སྒོམ་གྱི་རྐང་པ་བྱ་བ་ཡིན། དེ་ཡི་ངང་ལ་རང་གི་སེམས་ལ་རང་གིས་ལྟ་སྟེ།
དཔེར་ན་རང་གི་མིག་ལ་རང་གིས་ལྟ་བ་ལྟ་བུ་སེམས་ལ་སེམས་ཀྱིས་བལྟས་པའི་ཚེ། འདས་པའི་རྟོག་པ་ཐམས་ཅད་སྔར་འགགས་ཟིན། མ་འོངས་པའི་རྟོག་པའང་མ་བྱུང༌། ད་ལྟའི་སེམས་ངོ་བོ་ངོས་བཟུང་ཐམས་ཅད་དང་བྲལ་བའི་རིག་པ་ས་ལེ་ཧྲིག་གེ་བ་དེ་ལ་རྒྱུན་ཅི་རིང་དུ་བཞག་སྟེ། རང་གི་སེམས་ལ་ཅེར་གྱིས་ལྟོས་ཞེས་པས། སེམས་མ་བཅོས་གཉུག་མའི་རང་ཞལ་བལྟ་བ་དེ། སེམས་ཉིད་ཕྱག་རྒྱ་ཆེན་པོ་ངོ་འཕྲོད་པ་ཡིན། དེའི་ངང་ལ་བཟང་རྟོག་ངན་རྟོག་ལུང་མ་བསྟན་གྱི་རྟོག་པ་གང་ཤར་ཡང༌། སོ་སོའི་སྐྱེ་བོ་ལྟར་རྗེས་སུ་མི་འབྲང༌། ཉན་རང་ལྟར་གཉེན་པོ་སྣ་ཚོགས་ཀྱིས་མི་སྤངས།
མདོ་ལམ་ལྟར་གཅིག་དང་དུ་བྲལ་གྱིས་དཔྱད་ནས་སྟོང་པར་བཞག་པ་སོགས་ཀྱིས་མི་དཔྱོད། གསང་སྔགས་ཕྱི་པ་ལྟར་ལྷ་ཡིན་སྔགས་ཡིན་གྱིས་མི་བསྒྱུར་བ་ཕྱག་རྒྱ་ཆེན་པོའི་རང་ལུགས་ཡིན་པས་ཅི་ཤར་དེ་ཉིད་ངོ་ཤེས་པར་བྱས་ནས་ལྷོད་ཀྱིས་གློད། གང་ཤར་ཐམས་ཅད་ངོ་ཡིས་ཟུངས་ཞེས་པས། རྣམ་རྟོག་གང་སྐྱེས་རྒྱ་ཡན་དུ་མི་གཏོང་བར་རང་ངོ་ཤེས་པ་ནི་སྣང་སྲིད་ཕྱག་རྒྱ་ཆེན་པོའི་བོགས་འདོན་ཡིན་པས། མ་ཡེངས་པ་རྩེ་གཅིག་ཏུ་བསྐྱངས་པས་ཅི་ཞིག་ལྟར་ན། ཕར་ལ་དྲན་པ་བསྟེན་མི་དགོས་ཤིང་དྲན་པས་བཟུང་མི་དགོས་པར། མ་ཡེངས་པར་སྒོམ་གྱི་ངང་ལ་འགྲོ་ཞིང༌། ཡེངས་པས་ཅི་མི་སྟོ་བར་འགྲོ་སྟེ། མཚན་མ་ལ་བརྟེན་ནས་མཚན་མེད་སྐྱེ་བ། དམིགས་པ་ལ་བརྟེན་ནས་དམིགས་མེད་སྐྱེ་བ་དེ་ཁོ་རང་གི་གཤིས་ཡིན།
དེ་ལ་གོམས་པས་ཡེངས་མ་ཡེངས་མེད། དྲན་མ་དྲན་མེད། མཉམ་བཞག་རྗེས་ཐོབ་མེད། ཐུན་དུམ་བུ་མེད་པར་གང་ཤར་གྱི་སྣང་རིག ། གང་སྐྱེས་ཀྱི་དྲན་རྟོག་ཅི་བྱེད་ཀྱི་སྤྱོད་ལམ་ཐམས་ཅད་ཆོས་སྐུའི་ངོ་སྤྲོད་འདེབས། སྐུ་གསུམ་གྱི་རང་ཞལ་སྟོན་གྱིན་གདའ་སྟེ། དཔེར་ན་ཆུ་ཞིག་འདུག་ན་དེ་གྱ་གྱུར་སོང་ཡང་ཆུ། འཁྱིལ་ལེ་འདུག་ཀྱང་ཆུ། རྦ་རླབས་སྣ་ཚོགས་སུ་འཚུབས་པ་དང་དལ་གྱིས་འབབས་པའང་ཆུ། གྲང་མོར་འདུག་པ་དང་དྲོན་མོ་དང་འཁྱགས་པར་འདུག་ཀྱང་ཆུ་ལས་མ་འདས་པ།
དཔེ་དེ་བཞིན་དུ། ཕྱག་རྒྱ་ཆེན་པོའི་རྣལ་འབྱོར་པ་དེ་སྒོམ་ཁ་ཡན་དུ་སྡོད་དེ་དྲན་པའང་སྒོམ་ཡིན། རྟོག་པའང་སྒོམ་ཡིན། དེ་ཙ་ན་སྣང་སྲིད་འཁོར་འདས་ཀྱི་ཆོས་ཐམས་ཅད་ལ་བོར་རྒྱུའམ། དོར་རྒྱུ་སྐྲའི་རྩེ་མོ་ཙམ་ཞིག་ཀྱང་མེད་པར་ཡེ་ཤེས་ཀྱི་རྦ་ཀློང་གཅིག་ཏུ་ཆམ་གྱིས་སོང༌། ཆོས་ཉིད་ཀྱི་ཉི་མ་ཤར། བདེ་ཆེན་གྱི་ཐང་མ་བརྡལ། ལྷུན་གྲུབ་ཀྱི་འབྲས་བུ་སྨིན་པ་ཡིན་ནོ། ། ཞེས་འབྲས་བུ་དང་བཅས་གསུངས་པ་དེ་བཞིན་ལས། དེ་ལྟར་གཞིའི་ཕྱག་ཆེན་རང་རིག་གི་དབྱིངས་རང་བཞིན་གྱིས་རྣམ་པར་དག་པ་ལ་གློ་བུར་འཁྲུལ་པའི་ཚང་ཚིང་རྣམས།
ལམ་ཕྱག་ཆེན་ལ་གོམས་པར་བྱས་པའི་ཡེ་ཤེས་ཀྱི་མེས་བསྲེགས་པས། ནམ་མཁའ་གཡའ་དག་པ་ལྟར་གཉིས་སྣང་ཕྲ་ཞིང་ཕྲ་བའང་དག་ནས། གཞི་ཇི་བཞིན་མངོན་དུ་གྱུར་པའི་སྒྲིབ་བྲལ་དག་པ་གཉིས་ལྡན་གྱི་ཡེ་ཤེས་འབའ་ཞིག་ཏུ་གྱུར་པ་ནི་འབྲས་དུས་ཀྱི་ཕྱག་ཆེན་སངས་རྒྱས་ཀྱི་གོ་འཕང་གྲུབ་པའོ། ། དགུ་པ་རང་སེམས་ལྟ་སྒོམ་སྤྱོད་འབྲས་རྣམ་བཞིའི་སྒོ་ནས་ངོ་སྤྲོད་པ་ནི། དེའང་རྗེ་གོང་མ་རྣམས་ཀྱི་གསུང་མཐུན་པར་རྐྱེན་ཐུབ་ཀྱི་ལྟ་བ་ཞིག་དགོས། ཡེངས་ཐུབ་ཀྱི་སྒོམ་པ་ཞིག་དགོས། ཡན་ཐུབ་ཀྱི་སྤྱོད་པ་ཞིག་དགོས། ཞེས་གསུངས་སོ། དེ་གསུམ་གྱི་དོན་རྒྱ་ཆེར་བཤད་ན་སྤྱིར་ལོས་མང་ཡང༌། མདོར་བསྡུས་པ་ནི།
དེའང་དང་པོ་ངེད་རང་ལྟ་བུ་ཆོས་ཀྱི་རྒྱུ་རྐྱེན་བཙལ་ཞིང་འཛོམ་པ་དང༌། དེ་ནས་ཆོས་ལམ་དུ་འགྲོ་བའི་ཐབས་ལ་འབད་ཅིང༌། ཁྱད་པར་ངེས་དོན་ཟབ་མོའི་ལམ་དྲན་པ་མ་ཡེངས་པ་འདི་ཀ་ལེགས་པར་བསྒོམས་པས། དེ་ནས་དེའི་ལྟ་བའི་ངོ་བོ་ནི། དང་པོ་རྐྱེན་ཐུབ་ཀྱི་ལྟ་བ་ཞེས་ཏེ། དེའང་ཚིག་གི་ལྟ་བ། བསམ་པའི་ལྟ་བ་སོགས་གོ་ཡུལ་དང་ཕོ་ཚོད་ལ་སྙིང་པོ་མེད་པས། དེ་ལྟར་མི་བྱེད་པར་སེམས་ཀྱི་ངོ་བོ་དུས་རྣམས་ཀུན་ཏུ་སྐྱོང༌། མཚན་ཉིད་དང་ལྡན་ངེས་ཤེས་ཀྱི་བླ་མ་ཞིག་ལ་མོས་གུས་ཆེན་པོས་གསོལ་བ་ཐུན་མཚམས་མེད་པར་འདེབས་ཏེ། དེ་ནས་དོན་དམ་གཤིས་ཀྱི་ལྟ་བ་ལ་བློས་བྱས་དང༌།
གོ་ཡུལ་གྱིས་མ་བསླད་པ་རང་རིག་རང་གསལ་གྱི་ངོ་བོ་མཐོང་བ་ཞིག་བྱ་དགོས། དེའང་རང་གི་སེམས་གྱི་རང་བཞིན་ནམ་ངོ་བོའམ་མཚན་ཉིད་ནི། ངོ་བོ་ངོས་བཟུང་མེད་པའི་སྟོང་གསལ་སྤྲོས་པ་ཐམས་ཅད་དང་བྲལ་བ་ནམ་མཁའ་ལྟ་བུ་བལྟ་བྱ་ལྟ་བྱེད་གཉིས་སུ་མེད་པ་སྨྲ་བསམ་བརྗོད་པའི་ཡུལ་ལས་འདས་པའོ། ། འདི་ཉིད་ནི་འཁོར་བ་དང་མྱ་ངན་ལས་འདས་པ་ཐམས་ཅད་ཀྱི་རྩ་བ། ཆོས་ཐམས་ཅད་ཀྱི་འབྱུང་ཁུངས། གྲུབ་མཐའ་ཐམས་ཅད་ཀྱི་གཞི་མ། གཞུང་ཐམས་ཅད་ཀྱི་བརྗོད་བྱ། མན་ངག་ཐམས་ཅད་ཀྱི་ཉིང་ཁུ། ། དང་པོར་ལྟ་བའི་ལ་བཅད་ས། བར་དུ་སྒོམ་པའི་གཞི་བཞག་ས་དང་སྤྱོད་པའི་ཁྱེར་སོ།
ཐ་མ་འབྲས་བུའི་སྐྱེལ་སོ་རང་སྟེ། ཕྱོགས་སུ་མ་ལྷུང་རིས་སུ་མ་ཆད་པ། དོན་རང་རེའི་ཐ་མལ་གྱི་ཤེས་པ་རྗེན་པ་འདི་ཡིན་ལུགས་ཡིན་བཞིན་དུ་རང་ངོ་ཤེས། རང་རིག་གནས་ལུགས་ཇི་ལྟ་བ་རྟོགས། རང་མདངས་འཁྲུལ་ལུགས་ཇི་བཞིན་པ་ཤེས་པ་དེ་ལ་ལྟ་བ་རྟོགས་པ་ཟེར། གཞན་ཡང་སེམས་ཀྱི་ངོ་བོ་མཐོང་བ་ཟེར། རང་རིག་གི་རང་བཞིན་རྟོགས་པ་ཟེར། དེའང་དང་པོའི་དུས་ནས་ཆོས་ཐམས་ཅད་ཅིག་ཅར་དུ་སྒྲོ་འདོགས་ཆོད་པའི་ལྟ་བ་གཤའ་མ་འདི་འདྲ་རང་ལས་ཅན་མ་གཏོགས་གང་ཟག་གཞན་གྱི་རྒྱུད་ལ་སྐྱེ་བར་དཀའ་མོད། འོན་ཀྱང་ངེད་རང་གིས་དང་པོར་ལྟ་བ་རྟོགས་པའི་ལག་ལེན་བསླབ་པ་ནས་བཟུང༌། དེ་ནས་ནི་ལྟ་བའི་ངོ་བོ་མཐོ་དམན་འབྲིང་གསུམ་ཇི་ལྟར་རྟོགས་ནའང༌།
དེ་ཀ་སླར་གོམས་ཤིང་འདྲིས་པར་བྱ་སྟེ། རྐྱེན་བཟང་ངན་འབྲིང་གསུམ་མཚན་བཅས་མཚན་མེད་མཉམ་བཞག་རྗེས་ཐོབ་རྗེས་ཤེས། སྤྱོད་ལམ་སོགས་གཉིས་ཆོས་ཐམས་ཅད་དང་བསྲེ་སྟེ་བསྐྱངས་ནས། མཐར་གཉིས་མེད་དུ་གྲོལ་བ་ཞིག་བྱེད། དགག་སྒྲུབ་སྤང་བླང་རྩིས་གདབ་ཀྱི་དྲི་མ་དང་བྲལ་བ་ཞིག་ཏུ་འགྱུར་དགོས་པ་ཡིན་ནོ། ། གཉིས་པ་ཡེངས་ཐུབ་ཀྱི་སྒོམ་པ་ཞེས་པ་ནི། དེ་ལྟར་སེམས་སྐྱེ་མེད་འགགས་མེད་གཉིས་མེད་ཀྱི་ངོ་བོར་རྟོགས་པའི་ལྟ་བ་སྔོན་དུ་བཤད་ལྟར་དེ་ཉིད་གོམས་པར་བྱེད་པ་ལ་སྒོམ་ཞེས་ཟེར་ཏེ། དེའང་ཕྱི་རོལ་ཡུལ་ལྔའི་སྣང་བ་ཅི་ཤར་ཡང་དེ་ཐོག་ཏུ་སྐྱོང་བ་སྟེ། བློས་བྱས་འཛིན་པའི་དྲི་མས་མ་གོས་པའི་དྲི་མ་མེད་པའི་རང་རིག་རྗེན་པ་འདི་ཀ་བསྒོམ་བྱ་སྒོམ་བྱེད་ཀྱི་སྤང་གཉེན་གཉིས་མེད་དུ་ཐལ་ལེ་བ་དྲན་ཡེངས་མེད་པའི་རྩོལ་མེད་དྲན་པ་ཡུག་གཅིག་ཏུ་འབྱམས་པ། བཏང་བཞག་མེད་པའི་ཕྱི་ནང་དབྱེར་མེད་དུ་བྱང་ཆུབ་པ།
གསལ་འགྲིབ་མེད་པར་འོད་གསལ་ཁོར་ཡུག་ཏུ་འགྲོ་བ་ཞིག་དགོས་ཚོད་ཡིན་པར་འདུག ། གསུམ་པ་ཡན་ཐུབ་ཀྱི་སྤྱོད་པ་ཞེས་གསུངས་པ་ནི། སྔོན་ལྟ་བ་རྟོགས་པ་དེའི་རྒྱུན་གོམས་པར་བྱས་པའི་སྒོམ་པ་དེའི་ངང་ནས་རྩལ་སྦྱངས་རྐྱེན་སྣ་ཚོགས་དང་བསྲེ་དགོས་ཏེ། དེའང་གནས་ལུགས་ལྟ་བ་རྟོགས་པ་ནམ་མཁའ་ལྟ་བུའི་ངང་ནས་ཚུལ་འཆོས་ཀྱི་དྲི་མ་ཡིད་བྱེད་ཀྱི་ཞེན་འཁྲིས་མེད་པར་ཤུགས་འབྱུང་གི་སྤྱོད་པ་འགགས་མེད་དུ་སྤྱོད། རྐྱེན་བཟང་ངན་འབྲིང་གསུམ་གང་བྱུང་རུང༌། ལྟ་སྒོམ་ལ་སྣ་བསྐྱིལ་དུམ་ཆད་མེད་པར་ཡེ་ཤེས་ཟང་ཐལ་དུ་འགྲོ་བ་ཞིག་དགོས་པ་ཡིན་ནོ། ། དེའང་འདི་ཚོར་དབྱེ་བ་མང༌། དབང་རྣོན་ཅིག་ཅར་པའི་རིགས་རྣམས་ལ་ནི། དང་པོ་ནས་ལྟ་སྒོམ་སྤྱོད་གསུམ་འབྲས་བུ་དང་བཅས་ཏེ་བཞི་ཆར་རྫོགས་པའང་ཡོང་ཚོད་རེད། འབྲིང་ལ་ནི་ལྟ་སྒོམ་རྫོགས་པ་ཞེས་སེམས་ཀྱི་ངོ་བོ་མཐོང་སྟེ་དྲན་ཡེངས་མེད་ཀྱང་རྐྱེན་གཞན་དང་མི་འདྲེ་བ་སྟེ་སྤྱོད་པ་མ་རྫོགས་པ་དང༌།
ཐ་མ་ངེད་རང་ལུགས་ནི། དང་པོ་སེམས་ཀྱི་ངོ་བོ་མཐོང་བ་ལྟ་བ་སྟེ། སེམས་བལྟ་བྱ་ལྟ་བྱེད་གཉིས་མེད་དུ་ཤེས་པ་ཡིན། འོན་ཀྱང་རྒྱུན་དུ་ཆུ་བོའི་གཞུང་ལྟར་ཡོང་དཀའ་བ་སྟེ། དེ་ལ་གོམས་འདྲིས་བྱེད་པ་སྒོམ་པ། དེའང་གོམས་ཏེ་བརྗེད་ཡེངས་མེད་ཀྱང་ཡུལ་སྣང་སོགས་དང་རྐྱེན་སྣ་ཚོགས་ལ་འདྲེ་དཀའ་བ་སྟེ། དེར་ཐམས་ཅད་ཡེངས་མེད་ཀྱི་སྒོམ་པ་དེའི་ངང་དུ་ཁྱེར་བར་བྱེད་པ་ལ་སྤྱོད་པ་ཞེས་ཟེར་རྒྱུ་ཡིན། དེ་བཞིན་གོ་དགོས། འབྲས་བུ་ནི་མཐར་ཕྱིན་པ་ཞིག་ལ་ཟེར་ཚོད་རེད། དེ་ལྟར་གྱིས་ལྟ་སྒོམ་སྤྱོད་པ་གསུམ་བབས་འཕྲོས་ཙམ་བཤད་པ་ཡིན་ལ།
དེའི་ངོས་འཛིན་གྱི་ཚུལ། རྗེ་གོང་མ་རྣམས་ཀྱི་གསུང་ལྟ་སྒོམ་སྤྱོད་འབྲས་དམ་ཚིག་དང་བཅས་པ་ཤིན་ཏུ་མང་ཡང༌། འདིར་ཉེ་བར་མཁོ་ལ་ཕན་པ་ནི། རྗེ་མི་ལའི་གསུང་ལྟ་སྒོམ་སྤྱོད་པ་དམ་ཚིག་འབྲས་བུ་དང་བཅས་པ་དེའི་དོན་བཤད་པར་བྱ་བ་ལས། ། དང་པོ་ལྟ་བའི་ཐག་ཆོད་ལ། ། སེམས་སྐྱེ་མེད་ཀྱི་ངང་ནས་འགགས་མེད་འཕྱོ། ། སྐྱེ་འགགས་ཀྱི་མཚན་མ་རང་སར་གྲོལ། ། ལྟ་བའི་ཐག་ཆོད་བློ་རེ་བདེ། ། ཞེས་གསུངས་ཏེ། དེའི་དོན་ནི།
ངེད་རང་སེམས་ཀྱི་ངོ་བོ་མཐོང་བས་སེམས་ཀྱི་གཤིས་སྐྱེ་མེད་དུ་རྟོགས་པ་དེའི་ངང་ནས། རང་མདངས་འགགས་པ་མེད་པ་སྣ་ཚོགས་འཕྱོ་བ་སྟེ། སྣ་ཚོགས་གང་ཤར་ཡང་གཤིས་ལས་འདའ་ས་མེད་པར་རྟོགས། གཤིས་མདངས་དེ་གཉིས་ཐ་དད་དུ་མ་སོང་སོ་སོར་མ་གྲུབ་པར་དེ་གཉིས་གཅིག་ཏུ་མ་རྟོགས་པས་ན་སྐྱེ་འགགས་མཚན་མ་ཞེས་ཏེ། དེའང་དང་པོ་དེ་ལྟར་གཤིས་སྐྱེ་མེད་ལས་མདངས་འགགས་མེད་མ་རྟོགས་པར་གཟུང་དྲན་དགོས་པའི་སྐབས་ན། རྣམ་རྟོག་ལ་སྐྱེ་འགགས་གཉིས་ཀྱི་མཚན་མ་ཡོད་དེ། དེ་ནི་དང་པོ་རྣམ་རྟོག་ཤར་བའམ་སྐྱེ་བ་ལ་ངོས་འཛིན་དྲན་པ་དང༌། བར་དུ་གནས་པ་དང༌། ཐ་མ་འགགས་པ་ལ་ཡིད་བྱེད་ཀྱི་བློ་དང་མཚན་འཛིན་གྱི་དྲི་མ་ཡོད་ཀྱང་འདིར་གཉིས་མེད་ཀྱི་ངོ་བོའམ་རང་བཞིན་རྟོགས་པ་དེས་ན། རྣམ་རྟོག་གང་ཤར་ལ་སྐྱེ་འགགས་གནས་གསུམ་སོགས་ཡིད་བྱེད་ཀྱི་བློ་དང་མཚན་འཛིན་གྱི་དྲི་མ་མེད་པར་རང་སར་གྲོལ་ཏེ།
དེའང་གཤིས་སྐྱེ་མེད་ལས་མདངས་འགགས་མེད་དུ་འཆར། དེའང་རང་རིག་རང་ངོ་རང་གིས་ཤེས་པས་རང་གྲོལ་དུ་འགྲོ་བ་ཡིན་མོད། འདི་བཞིན་ནི་སེམས་ཀྱི་རྡོ་རྗེའི་ལྟ་བ་རང་གི་ངོ་བོ་སྟེ་གཞན་ནས་མ་འཚོལ་རང་སེམས་འདི་ཀ་རང་ཡིན་པར་ཐག་ཆོད་དེ། ཐག་ཆོད་པས་བློ་རེ་བདེ་ཞེས་གསུངས་རྒྱུ་རེད།། གཉིས་པ་སྒོམ་པ་ནི། སེམས་བསྒོམ་མེད་ཀྱི་ངང་ནས་ཡེངས་མེད་འཕྱོ། ། སེམས་འཛིན་གྱི་མཚན་མ་རང་སར་གྲོལ། ། སྒོམ་པའི་ཐག་ཆོད་བློ་རེ་བདེ། ། ཞེས་པའི་དོན། དེ་ལྟར་སྤངས་གཉེན་ནམ་བལྟ་བྱ་ལྟ་བྱེད་དམ་གཤིས་མདངས་གཉིས་མེད་ཀྱི་ལྟ་བའི་ངོ་བོ་རང་རིག་རང་གསལ་དེ་ལས་ཆེད་དུ་བློས་བྱས་ཀྱི་བསྒོམ་བྱ་སྒོམ་བྱེད་ནི་ཅིའང་མི་དགོས་མོད།
འོན་ཀྱང་རང་རེ་ཡེངས་པ་མེད་པ་གལ་ཆེ་སྟེ། རང་བཞིན་ཡོངས་ཤེས་ཀྱི་ཀློང་དུ་ཡེངས་མེད་དུ་འཕྱོ་ཞིང༌། བསྒོམ་མེད་ཡེངས་མེད་ཀྱི་རྒྱུན་རྣལ་མ་དེ་ལས་གཞན་ཆེད་དུ་སེམས་ཚུར་དྲན་པས་འཛིན་པའི་རྣམ་རྟོག་གི་མཚན་མ་རང་སར་གྲོལ་མོད། དེ་ལྟར་སྒོམ་མེད་ཡེངས་མེད་ཀྱི་རྒྱུན་དེ་ཀ་སྒོམ་པའི་ངོ་བོ་ཡིན་ཅིང༌། སྒོམ་པའི་ཐག་ཆོད་པས་སྔོན་བཞིན་ཏེ། བློ་བདེ་ཟེར་རྒྱུ་ཡིན།། གསུམ་པ་སྤྱོད་པ་ནི། ཤུགས་འབྱུང་གི་ངང་ནས་འགགས་མེད་འཕྱོ། ། ཚུལ་འཆོས་ཀྱི་མཚན་མ་རང་སར་གྲོལ། ། སྤྱོད་པའི་ཐག་ཆོད་བློ་རེ་བདེ། །
གསུངས་པས་དེ་ལྟར་གཉིས་མེད་ཀྱི་ལྟ་བ། ཡེངས་མེད་ཀྱི་སྒོམ་པ་དེ་ཀའི་ངང་ནས་རང་འགྲོ་འདུག་ལ་སོགས་སྤྱོད་ལམ་སྣ་ཚོགས་ཀྱང་ཤུགས་འབྱུང་ཤེས་བཞིན་གྱི་ངང་ནས་དེ་ལ་ཆེད་དུ་འཛིན་པའི་ཀུན་ནས་བསླངས་པའི་ཚུལ་འཆོས་ཀྱི་མཚན་མའི་དྲི་མས་མི་བསླད་དེ། རང་སར་གྲོལ་བ་ཤེས་བཞིན་ཤུགས་འབྱུང་རང་འགྲོས་དེ་ཀ་སྤྱོད་པའི་ངོ་བོ་ཡིན་ཞིང་ཐག་ཆོད། ཅེས་གསུང་རྒྱུ་རེད།། བཞི་པ་དམ་ཚིག་ནི། བསྲུང་མེད་ཀྱི་ངང་ནས་ཡེངས་མེད་འཕྱོ། ། བསྲུང་སྡོམ་གྱི་མཚན་མ་རང་སར་གྲོལ། ། དམ་ཚིག་གི་ཐག་ཆོད་བློ་རེ་བདེ། ། ཞེས་དེ་ལྟར་ལྟ་སྒོམ་སྤྱོད་གསུམ་ལ་ཐག་ཆོད་པ་དེས་ན། དམ་ཚིག་ཀྱང་ཆེད་དུ་གཉིས་འཛིན་གྱི་བསྲུང་བྱ་སྲུང་བྱེད་མེད་པའི་ངང་སྟེ།
དེའང་སེམས་ཀྱི་དོན་སྐད་ཅིག་ཙམ་ཡེངས་པ་མེད་དེ་དེས་ན་དམ་ཚིག་བསྲུང་བ་མེད་ཀྱང༌། དམ་ཚིག་འཆལ་བར་སྐད་ཅིག་ཀྱང་མི་འགྲོ་བ་དེ་ལྟ་བུ་ནི་མཚན་བཅས་ཀུན་རྫོབ་ཀྱི་བསྲུང་སྡོམ་མིན་པའི་མཚན་མ་རང་སར་གྲོལ་བ་མཚན་མེད་དོན་དམ་གྱི་དམ་ཚིག་བསྲུང་སྡོམ་སྟེ། དེ་ནི་དམ་ཚིག་གི་ངོ་བོ་རང་སྟེ་ཐག་ཆོད་གསུང་རྒྱུ་རེད།། ལྔ་པ་འབྲས་བུ་ནི། ཐོབ་མེད་ཀྱི་ངང་ནས་བསྒྲུབ་མེད་འཕྱོ། ། རེ་དོགས་ཀྱི་མཚན་མ་རང་སར་གྲོལ། ། འབྲས་བུའི་ཐག་ཆོད་བློ་རེ་བདེ། ། ཞེས་པ་ནི། དེ་ལྟར་རང་སེམས་ལྟ་བའི་ངོ་བོ་རྟོགས། སྒོམ་པའི་བརྟན་པ་ཐོབ།
སྤྱོད་པའི་རྩལ་འབྱོངས། དམ་ཚིག་གི་དྲི་མ་བྲལ་བ་དེས་ན་དེ་ལས་གཞན་པའི་སངས་རྒྱས་ཞིག་ཐོབ་ཏུ་མེད་དེ། དེའང༌། འདའ་ཀ་ཡེ་ཤེས་ལས། སེམས་རྟོགས་ན་སངས་རྒྱས་ཡིན་ཏེ་སངས་རྒྱས་གཞན་ནས་མི་འཚོལ་བའི་འདུ་ཤེས་རབ་ཏུ་བསྒོམ་པར་བྱའོ། ། ཞེས་བཅོམ་ལྡན་འདས་ཀྱིས་གསུངས་པ་ལྟར་ལས། བསྒྲུབ་བློ་སྐད་ཅིག་ཀྱང་མེད་པའི་ངང་དུ་ཐག་ཆོད་མོད། དེས་ན་མྱ་ངན་ལས་འདས་པ་ཞེས་བཟང་པོ་ཞིག་ལ་རེ་བ་དང༌། འཁོར་བ་ཞེས་ངན་པ་ཞིག་ལ་དོགས་པའི་རྣམ་རྟོག་གི་མཚན་མ་རང་སར་གྲོལ་བ་དེ་ལྟ་བུ་ནི་བྲལ་ཐོབ་མེད་པའི་འབྲས་བུ་སྟེ། འབྲས་བུའི་ཐག་ཆོད་དེ་བློ་རེ་བདེ་ཞེས་གསུངས་པ་ཡིན།
དེ་ཙ་ན་འཁོར་འདས་མཉམ་པ་ཉིད་ཀྱི་དོན་རྟོགས་པས་རེ་དོགས་ཞིག ། བྲལ་ཐོབ་མེད། འབྲས་བུ་ལ་བཟླ་བ་དེ་ཙམ་རང་ངེད་རང་ལ་དཀོན་ཀྱང༌། དོན་རང་སེམས་རང་གསལ་འདི་ཀ་མར་འཁོར་བར་འཁྱམས་པའི་རྒྱུའང་མེད་པ་དང༌། གཞི་དེ་ཀ་རང་ལས་འཕོ་འགྱུར་མེད་པས་མྱ་ངན་ལས་འདས་པའི་མིང་ཡང་མེད་པས་དོན་གཅིག་སྟེ། འབྲས་བུ་དེ་འདྲ་ཞིག་ནི་དོན་རྟོགས་དགོས་པ་འདྲ་སྙམ། དེ་མིན་ད་རུང་ལྟ་སྒོམ་སྤྱོད་འབྲས་ཞིག་བཤད་ན། དེའང༌། རྗེ་ལྷ་རྩེ་བ་ལ། འཁོར་རྟོགས་ལྡན་རྣམས་ཀྱིས་ལྟ་སྒོམ་སྤྱོད་གསུམ་གྱི་ཕུ་ཐག་ཆོད་པ་ཞིག་ཞུ་ཞེས་གསོལ་བར་འདི་སྐད་གསུངས་པ་ཡིན་འདུག །
དཔལ་རྒྱལ་བ་ཀུན་འདུས་ཆོས་ཀྱི་སྐུ། ། འབངས་དད་པའི་སྣང་ངོར་ཤར་བ་ཡིས། ། མཚན་སྙན་པར་གྲགས་སོ་དཔལ་འབྲུག་པ། ། ཕ་བཀའ་དྲིན་ཅན་ལ་གསོལ་བ་འདེབས། ། ཞེས་དང་པོར་གསུངས་ཏེ། དེའང་དྲིན་ཆེན་བླ་མར་གསོལ་འདེབས་སྔོན་དུ་མཛད་པ་ཡིན། དེའང་རྒྱལ་བ་ཀུན་འདུས་ཀྱི་ངོ་བོ། དཔལ་ལྡན་བླ་མ་ཆོས་ཀྱི་སྐུའམ། བླ་མ་ཉིད་རྒྱལ་བ་རྣམས་ཀྱི་སྤྱི་མེས་ཏེ། དེའང་རྗེ་པད་དཀར་གྱིས།
སྔོན་བྱོན་རྒྱལ་བ་རྣམས་ཀྱིས་སྤྲུལ་པའི་གཞི། ། མ་བྱོན་སངས་རྒྱས་རྣམས་ཀྱི་འབྱུང་ཁུངས་པ། ། ད་ལྟའི་སྐྱོབ་པ་དག་དང་དབྱེར་མེད་པའི། ། ཆོས་ཀྱི་རྒྱལ་པོའི་ཞབས་ལ་གསོལ་བ་འདེབས། ། ཞེས་གསུངས་པ་ལྟར་ཏེ། དེའང་རྒྱལ་བའི་སྤྱི་མེས་ཆེན་པོ་གཞི་མ་མཆོག་གྱུར་དེ་ཉིད་ཆོས་ཀྱི་སྐུའི་ངོ་བོ་ཉིད་དུ་བཞུགས་པ་ལས་མ་གྱུར་སེམས་ཅན་ནམ་མཁའི་མཐའ་དང་མཉམ་པའི་དོན་སྤྱི་དང་ཁྱད་པར་འབངས་ཞེས་གདུལ་བྱ་ཉིད་ལ་དད་ལྡན་སྐལ་བ་དགེ་བའི་སྣང་ངོར་གཟུགས་ཀྱི་སྐུའི་ཚུལ་བསྟན་ནས་དེར་ཤར་བ་དང༌། མཚན་སྙན་པ་ལས་ཀྱང་ཆེར་སྙན་པ་རྗེ་པདྨ་དཀར་པོའམ་གཞན་མཚན་སྣ་ཚོགས་སུ་གྲགས་ཤིང་དེ་གྲགས་སོ། ། ཞེས་བསྟོད་ཚིག་དང༌། དེ་ནས་དཔལ་འབྲུག་པ། ཞེས་མཚན་སྤྱིའི་དོན་ངོས་བཟུང་ཞིང༌།
དེ་ནས་ནི་ཕ་ཁྱེད་ཀྱིས་བདག་སོགས་སེམས་ཅན་འཁོར་བའི་རྒྱ་མཚོ་ལས་བཏོན། མྱ་ངན་ལས་འདས་པའི་ལམ་དུ་བཙུད། མདོ་དོན་འཁོར་འདས་གཉིས་མེད་སེམས་ཉིད་རྗེན་པ་ངོ་སྤྲོད་པར་མཛད་པས་ན་གཞན་ལས་ཆེས་བཀའ་དྲིན་དུ་ཆེ་སྟེ་དེ་ལ་གསོལ་བ་འདེབས་ཞེས་བཀའ་དྲིན་བསམ་པའི་གསོལ་འདེབས་མཛད་པ་རེད། དེ་ནས་ལྟ་སྒོམ་སྤྱོད་འབྲས་རང་གི་ངོ་བོ་ཐག་ཆོད་པའི་གསུང་ནི། དང་པོ་ལྟ་བ་ལ། དངོས་མེད་ལ་ཕྱོགས་ལྷུང་མ་མཆིས་པས། ། མཐའ་བྲལ་ལ་ལྟ་བའི་མིང་ཡང་མེད། ། བློས་བྱས་ཀྱི་ལྟ་བ་ཡུལ་ནས་ཐོན། ། དུས་ད་རེས་ལྟ་བའི་ཕུ་ཐག་ཆོད། ། ཅེས་པའི་དོན་ནི།
དེའང་མཚན་ལྡན་བླ་མའི་བྱིན་རླབས་ཞུགས་པར་བརྟེན་སེམས་དངོས་པོ་མེད་པ་སྟོང་པ་ཉིད་ཀྱི་རང་བཞིན་ཞིག་ཏུ་རྟོགས་མོད། དེ་ལ་ཕྱོགས་ལྷུང་ཞེས་པ་དེའང་སེམས་དངོས་ཡོད་རྟག་པའི་ཕྱོགས་སུ་མ་ལྷུང་སྟེ་སྟོང་པ། སྟོང་པ་དེའང་མེད་པ་རྐྱང་པ་ཆད་པའི་ཕྱོགས་སུ་མ་ལྷུང་སྟེ། སྟོང་ཉིད་མདངས་སྣ་ཚོགས་སུ་ཤར་བ་སྟོང་ཞིང་སྣང་བ། དེའང་སེམས་ཀྱི་ངོ་བོ་སྟོང་པ་ཉིད་དེ་དང་རང་མདངས་སྣ་ཚོགས་དེ་གཉིས་དབྱེར་མེད་གཅིག་ཏུ་རྟོགས་པའི་གཤིས་མདངས་འདྲེས་པས་ན། གང་ལའང་གདམ་ཀ་མེད་པའི་སྟོང་ཉིད་རང་དུ་རྟོགས་པ་ཡིན། དེ་སྟོང་མི་སྟོང་སྙམ་པའི་བློ་ཡོད་ན། དེ་ནི་ཕྱོགས་ལྷུང་གི་ལྟ་བ་ལས་ཕྱོགས་བྲལ་གྱི་ལྟ་བ་གཤའ་མ་མིན་ཏེ། འདིར་ནི་སྟོང་མི་སྟོང་སྙམ་པའི་ཕྱོགས་ལྷུང་མ་མཆིས་པས་ན་མཐའ་དང་བྲལ་བའི་ལྟ་བ། མཐའ་བྲལ་ནམ་མཁའ་ལྟ་བུ་དེས་ན་འདི་ཞེས་ཚད་འཇལ་མེད།
ངག་གི་མཚོན་དུ་མི་བཏུབ་པ་དེའི་དོན་གྱིས་ན་ལྟ་བའི་རང་མདངས་ཀུན་རྫོབ་ཙམ་དུ་ལྟ་བ་ཞེས་ཟེར་བ་མ་གཏོགས། དོན་དམ་དུ་བལྟ་བྱ་ལྟ་བྱེད་མེད་པས་ན་ལྟ་བའི་མིང་ཡང་མེད། དེ་ལྟར་དོན་དམ་གྱི་ལྟ་བ་གཤའ་མ་རྟོགས་པས་ནི་ཚིག་དང་གོ་ཡུལ་གྱི་ལྟ་བའམ་དོན་དམ་པར་བློས་བྱས་ཀྱི་ལྟ་བ་ལ་མི་རེ་ཞིང་དོན་ལ་མི་དོགས་པར་བློས་བྱས་མ་དག་པའི་ཆ་རྣམས་ཡུལ་ནས་ཐོན་པ། དེ་ལྟ་བུའི་ལྟ་བ་དེ་ཉིད་རྟོགས་པ་ཙམ་གྱིས་མི་ཚད་པ། དུས་ད་རེས་མི་ལུས་ཀྱི་ཐོག་འདི་རང་ནས་མྱུར་བར་ལྟ་བ་མཐའ་བྲལ་ཆེན་པོའི་ཕུ་ཐག་ཆོད། ཅེས་གསུངས་པ་ཡིན་ནོ།། གཉིས་པ་སྒོམ་པ་ནི། ཡེ་སྒོམ་ལ་བློས་བཟོ་མ་མཆིས་པས། ། ཡང་དག་གི་དྲན་པ་གྲོགས་སུ་ཁུག ། གང་ཤར་ཀུན་དེ་དེ་ཉིད་དུ་རིག །
དུས་ད་རེས་སྒོམ་པའི་ཕུ་ཐག་ཆོད། ། ཅེས་གསུངས་པ་ནི། དེ་ལྟར་སེམས་སྟོང་ཉིད་བློ་ལས་འདས་པའི་ལྟ་བ་རྟོགས་པ་དེས་ན། དེར་ཡང་སྒོམ་པས་ཉམས་སུ་ལེན་ཚུལ་ནི། ཡེ་སྒོམ་ཡིན་པས་བློས་མ་བསྒོམས་གསུངས་པ་ལྟར་སྒོམ་མེད་དུ་སྐྱོང་བ་རང་ལས་བློས་བཟོ་བཅོས་བྱས་པའི་སྒོམ་མ་བྱས་པའི་ཡང་དག་གི་དྲན་པ་ཞེས་ལྟ་བ་རྟོགས་ཀྱང་དྲི་མ་མ་དག་རྩལ་མ་རྫོགས་པ། དེའང་སྟོང་ཕྱོགས་བདེ་ཞིང་མྱོང་འཛིན་གྱི་དྲི་མ་ཕྲ་མོ་དང་སྣང་བའི་ཐོག་ཏུ་རྩལ་མ་འབྱོངས་པ་དེ་དག་ནས་ཡང་དག་གི་དྲན་པར་ན་འཕར་བ་ལ་གྲོགས་སུ་ཁུག་ཅེས་ཚིག་གི་བརྗོད་བྱ་ཙམ་དེ་ནི་སྟོང་པར་མྱོང་འཛིན་ཐམས་ཅད་ཀྱང་རྩ་བ་ནས་དག་ཅིང༌། ཁྱད་པར་ནི་སྣང་བའི་ཐོག་ཏུ་རྩལ་རྫོགས་པ་དེའང་གང་ཤར་ཀུན་དེ་དེ་ཉིད་ཅེས་སེམས་ཁོ་རང་གི་རོལ་པ་མ་འགགས་པ་ཙམ་དུ་རིག་ཅིང་ཐག་ཆོད་དེ། དེ་ནས་སྒོམ་པའི་ཕུ་ཐག་ཆོད་གསུངས་རྒྱུ་ཡིན། འདི་ཡི་ལྟ་སྒོམ་འདི་གཉིས་རྣལ་འབྱོར་དང་སྦྱར་ན། དེའང་ལྟ་བ་སེམས་ཀྱི་ངོ་བོ་མཐོང་བ་སྤྲོས་བྲལ་གཤའ་མ་རང༌།
དེར་ཡེ་སྒོམ་ལ་བློས་བཟོ་མ་བྱས་པས། ཞེས་པ་ལྟ་བ་དེའི་ངོ་བོ་བསྒོམ་མེད་ཡེངས་མེད་དུ་སྐྱོང་བ་དང༌། དེ་ནས་ཡང་དག་གི་དྲན་པ་ཞེས་སྤྲོས་བྲལ་རྟོགས་པའི་ངོ་བོ་བསྐྱངས་པས། ཡང་དག་གི་དྲན་པ་ཞེས་རོ་གཅིག་ཏུ་བོགས་ཐོན་པར་གསུངས། དེའང་རོ་གཅིག་གི་ངོ་བོ་ནི། ། གང་ཤར་ཀུན་དེ་དེ་ཉིད་དུ་རིག ། ཅེས་སྣང་སེམས་འདྲེས་པའི་གསུངས་དེ་ལྟར་ཡིན། འདིར་གང་ཤར་ཞེས་པ་ལ་དོན་སྤྱི་ལྟར་ཡིན་ན་རྣམ་རྟོག་ལ་གང་ཤར་ཟེར་ཏེ། ད་རེས་འདིར་དེ་མིན་པས་སྣང་བ་གང་ཤར་ཡིན་པ་དེ་ལྟར་འབྱེད་དགོས།། གསུམ་པ་སྤྱོད་པ་ནི།
རང་བབས་ཀྱི་བྱ་བ་ཆོས་སུ་སོང༌། ། སྤང་བླང་དུ་འཛིན་པ་ངང་གིས་ཞིག ། ཆོས་མིན་གྱི་བྱ་བ་ཤུགས་ཀྱིས་འགགས། ། དུས་ད་རེས་སྤྱོད་པའི་ཕུ་ཐག་ཆོད། ། ཅེས་གསུངས་པ་ནི། དེ་ཡང་རྣལ་འབྱོར་བཞི་རིམ་སྤྱིའི་ཁ་སྐད་ལས། སྤྲོས་བྲལ་གྱི་དུས་སུ་འདིར་སྣང་ལ་ཞེན་པ་ལོག ། རོ་གཅིག་གི་དུས་སུ་ཆོས་བརྒྱད་མགོ་སྙོམས་གསུངས་འདུག་པ་དེ་བཞིན། འདིར་ཡང་ལྟ་སྒོམ་གྱི་ཕུ་ཐག་ཆོད་པས་ན། འཇིག་རྟེན་ཆོས་བརྒྱད་ཟད་པར་འགྱུར་མོད།
དེས་ན་ཆེད་དུ་ཆོས་བརྒྱད་ཀྱི་བྱ་བ་མ་ཡིན་པའི་རང་བབས་ཀྱི་བྱ་བ་དེའང་རང་འདོད་ཀྱི་འཁྲི་བ་མེད་པས་ཅི་བྱེད་ཐམས་ཅད་སེམས་བསྐྱེད་སྨོན་ལམ་སོགས་ཐབས་ཀྱིས་ཟིན་ན་ཅི་བྱས་ཐམས་ཅད་ཆོས་སུ་འགྲོ་བར་གསུངས་འདུག་པ་དེ་ལྟར་ལག་ལེན་དུ་ཁེལ་བས་ན་ཅི་བྱས་ཆོས་སུ་སོང༌། དེའང་ཆེད་དུ་བསམ་པ་འདི་ལྟར་སྤང་བླང་གི་འཛིན་པ་ངང་གིས་ཞིག་པ་ལས་གཞན་རྒྱུ་འབྲས་སོགས་ཀྱི་སྤང་བླང་ནི་ཞིག་རྒྱུ་མིན་ཏེ། རྒྱུ་འབྲས་ལ་ཕྲ་ཞིང་ཕྲ་བ་ནས་སྤང་བླང་དགོས། དེ་ལྟར་ནང་དུ་ཆོས་བརྒྱད་དག ། ཕྱི་རུ་སྤང་བླང་བྲལ་བ། དེས་ན་ཆོས་མིན་གྱི་བྱ་བ་ཤུགས་ཀྱིས་འགགས་པ་ནི་ཆོས་ཉིད་དེ། དེའང་རང་འདོད་མེད་ཅིང་ཅི་བྱས་ཐབས་ཀྱིས་ཟིན་པའི་ཕྱིར་རོ། ། དེས་ན་སྤྱོད་པའི་ཤུགས་འབྱུང་རང་འགྲོས་སུ་ཕུ་ཐག་ཆོད་གསུངས་པ་ཡིན་ནོ།། བཞི་པ་འབྲས་བུ་ནི། སེམས་འདུས་མ་བྱས་པ་ཆོས་ཀྱི་སྐུ། །
གདངས་གཞན་རྐྱེན་སྣ་ཚོགས་སྤྲུལ་སྐུར་གོ ། དོན་ཟུང་འཇུག་ལོངས་སྤྱོད་རྫོགས་པར་རྟོགས། ། དུས་ད་རེས་འབྲས་བུའི་ཕུ་ཐག་ཆོད། ། ཅེས་གསུངས་པ་ནི། དེ་བཞིན་ལྟ་སྒོམ་སྤྱོད་པའི་རྩལ་རྫོགས་པ་ན་འབྲས་བུར་སླེབས་ཏེ། དེ་ནི་རང་སེམས་འདུས་མ་བྱས་ཞེས། དོན་སེམས་རིག་སྣང་བ་ཐམས་ཅད་དབྱེར་མེད་རང་ས་རང་སར་གསལ་བ་ལས་འདུས་མི་དགོས་པས་ན་འདུས་མ་བྱས་ཏེ། འདི་ཉིད་གཞི་ཆོས་སྐུ་ཡིན་པར་ཡིན་བཞིན་རྟོགས་ཞེས་འབྲས་བུ་གཞི་ཐོག་ཏུ་སླེབས་ཏེ། ཆོས་སྐུ་དེའི་གདངས་ལས་གཞན་རྐྱེན་བཟང་ངན་བདེ་སྡུག་སྣ་ཚོགས་པ་ཡོང་བ་དེའང་སྤྲུལ་སྐུ་ཞེས་ཆོས་སྐུ་དེའི་སྤྲུལ་པའི་རོལ་གར་དུ་གོ ། དེའང་གཞི་གདངས་དེ་གཉིས་འཕྲལ་དུ་སོ་སོ་ཙམ་ཞིག་མ་གཏོགས་དོན་དབྱེར་མེད་ཟུང་འཇུག་ལོངས་སྤྱོད་རྫོགས་པ་ཞེས་ཟུང་འཇུག་གི་ངོ་བོར་རྟོགས་པ་སྟེ།
དེའང་སྐུ་གསུམ་སེམས་ལ་རྙེད་པ་དེས་ན་དུས་ད་རེས་གཞི་ལེགས་པར་རྟོགས་པའི་འབྲས་བུའི་ཕུ་ཐག་ཆོད། ཞེས་གསུངས་རྒྱུ་ཡིན། དེའང་སྔོན་ལྟ་བ་སྤྲོས་བྲལ། སྒོམ་པ་རོ་གཅིག་སྟེ། དེའང་སྣང་སེམས་དབྱེར་མེད་ཀྱི་དུ་མ་རོ་གཅིག་བྱུང་མོད། གཞན་རོ་གཅིག་དུ་མ་རང་མ་བྱུང་བ་ད་རེས་འདིར་ནི་འདུས་མ་བྱས་ཞེས་པའི་སྒྲ་ལས་རོ་གཅིག་དུ་མ་སྟེ། དེའང་སྔོན་སྣང་བ་སེམས་སུ་གཅིག་པ་དེར་སྣང་འཛིན་ཞིག་ཡོད་པ་དེ་དག་ནས་སྣང་བ་སོ་མ་རང་སར་གསལ་བ་དེ་དབྱེར་མེད་པ། དེའང་རང་སེམས་ལས་འཁོར་འདས་ཀྱི་ཆོས་ཐམས་ཅད་བྱུང་བར་ཤེས་པའི་རྟེན་འབྲེལ་མཐའ་རྒྱས་པ་ཡིན། ། འདུས་མ་བྱས་འདི་ཆོས་སྐུར་ཤེས། ། ཞེས་གསུངས་པས་རོ་གཅིག་དུ་མའང་སྒོམ་མེད་དུ་ན་འཕར་བ།
དེའང་ཆོས་སྐུ་ཞེས་པ་ཙམ་རྣལ་འབྱོར་སྤྲོས་བྲལ་རོ་གཅིག་དུས་ནས་ལོས་ཡོད་དེ། དེ་སྒྲིབ་པ་མཐའ་དག་དང་བྲལ་བའི་ཆོས་སྐུ་མིན། ། སྒོམ་མེད་ཀྱི་དུས་ན་ཆོས་སྐུ་གཤའ་མ་ཡོང༌། དེའང་ཆེ་འབྲིང་ཆུང་གསུམ་ལ་དྲི་མ་ཕྲ་མོ་དག་མ་དག་ལོས་ཡོང༌། འདི་སྒོམ་མེད་སྤྱིའི་ཁ་སྐད་ཡིན་ནོ། ། འདི་ལྟ་བུའི་ལྟ་སྒོམ་སྤྱོད་འབྲས་གོ་ཤེས་མྱོང་བས་རྟོགས་པ་ཞིག་ཤིན་ཏུ་གལ་ཆེ་བའོ། ། བཅུ་པ་རང་སེམས་ཕྱག་རྒྱ་ཆེན་པོར་ངོ་སྤྲོད་པ་ནི། དེའང་སྤྱིར་ཕྱག་རྒྱ་ཆེན་པོ་བྱ་བ་འདིར། ངོས་འཛིན་ལུགས་མང་ཡང༌། རྗེ་བྲམ་ཟེ་ཆེན་པོའི་བཞེད་པར།
ཕྱག་རྒྱ་ཆེན་པོར་རྐྱེན་གསུམ་དང་བྲལ་བ། དགའ་བ་བཞི་ལས་འདས་པ། འོད་གསལ་ཁྱད་པར་དུ་གྱུར་པ་ཞེས་གསུངས་སོ། ། ཕྱག་རྒྱ་ཆེན་པོ་བདེ་བའི་རྐྱེན་ལ་མ་ལྟོས་པ། གསལ་བའི་རྐྱེན་ལ་མ་ལྟོས་པ། མི་རྟོག་པའི་རྐྱེན་ལ་མ་ལྟོས་པའོ། ། དེ་རྣམས་ལ་ཞེན་པ་དང༌། འཛིན་པ་དང༌། བློས་བྱས་ཡོད་པས་རྐྱེན་གསུམ་དང་མ་བྲལ་བའོ། ། དགའ་བ་བཞི་ནི།
དགའ་བ་དང༌། མཆོག་དགའ་དང༌། ཁྱད་དགའ་དང༌། ལྷན་སྐྱེས་དགའ་བ་སྟེ། དེ་རྣམས་ལ་བླ་མས་བསྟན་དུ་ཡོད། སློབ་མས་གོ་རྒྱུ་ཡོད། མཚོན་བྱ་མཚོན་བྱེད་དང་བཅས་པའི་དཔེའི་ཡེ་ཤེས་ཡིན། ཕྱག་རྒྱ་ཆེན་པོར། བླ་མས་བསྟན་དུ་མེད། སློབ་མས་གོ་རྒྱུ་མེད།
ཉམས་དང་མྱོང་བས་མ་འདྲེས། རྟོག་པ་དང་མངོན་ཞེན་གྱིས་མ་བསླད། ལྟ་སྒོམ་སྤྱོད་པས་མ་ཕྱེ། གཞི་ལམ་འབྲས་བུས་རིས་སུ་མ་བཅད་པར། འདི་ལྟར་སྣང་སྲིད་འཁོར་འདས་ཀྱི་ཆོས་ལ། བསལ་བཞག་གམ། བཅིངས་གྲོལ་ལམ། གཉེན་པོས་བཟོ་བཅོས་གཅིག་ཀྱང་མ་བྱས་པར་རང་སར་རང་ངོ་ཤེས་པར་གྲོལ་བ་ལ་ཕྱག་རྒྱ་ཆེན་པོ་ཞེས་བྱ་སྟེ། དེ་ལྟར་ཡང༌། ཕྱག་རྒྱ་ཆེན་པོ་རབ་ཏུ་མི་གནས་པའི་རྒྱུད་ལས།
འདི་ནི་ཕྱག་རྒྱ་ཆེན་པོ་སྟེ། ། འདི་ནི་དྲི་མས་མ་གོས་པ། ། འདི་ལ་དགག་དང་སྒྲུབ་པ་མེད། ། ལམ་དང་གཉེན་པོས་རྙེད་མ་ཡིན། ། འདི་ནི་སངས་རྒྱས་ཀུན་གྱི་སྐུ། ། འདི་ནི་ཡོན་ཏན་ཀུན་གྱི་གཞི། ། འདི་ནི་ལྷུན་གྱིས་གྲུབ་པ་ཡིན། ། ཞེས་གསུངས་སོ། ། འོད་གསལ་ཁྱད་པར་དུ་གྱུར་པ་ནི། སྣང་བ་གཏད་མེད་སྤྲོས་བྲལ་ཡིན་ལ་ཕྱག་རྒྱ་ཆེན་པོ་ནི་སྣང་བ་སོ་མ།
སྤྲོས་པ་རང་གྲོལ་ཡིན་པས་འོད་གསལ་ཁྱད་པར་དུ་གྱུར་པའོ། ། དེ་ལྟར་ན་འོད་གསལ་ལ་ལྷའི་སྐུའམ་འདྲེའི་སྐུའམ། སྡུག་པའམ་མི་སྡུག་པའམ་བདེ་བའམ་མི་བདེ་བའམ་སྣང་བའམ་སྟོང་པ་རྣམས་ལ་འོད་གསལ་ལམ་མཚན་མར་རྟོག་པའམ་མི་རྟོག་པ་ལ་སོགས་པ་དམིགས་གཏད་བསྐྱེད་རྒྱུ་དང་འབྱུང་རྒྱུ་ཅིའང་མེད་པས་ལྷའི་སྐུ་ཡིན་མོད། འདྲེའི་སྐུ་ཡིན་མོད། སྡུག་པ་ཡིན་མོད། མི་སྡུག་པ་ཡིན་མོད། བདེ་བ་ཡིན་མོད། མི་བདེ་བ་ཡིན་མོད། སྣང་བ་ཡིན་མདོ། སྟོང་པ་ཡིན་མོད་སྙམ་དུ།
འོད་གསལ་ལམ། མཚན་མར་རྟོག་པ་དང་མི་རྟོག་པ། གང་ཡིན་པ་དེ་དག་ལ། དགག་སྒྲུབ་སྤང་བླང་མི་བྱེད་པར་རང་སར་བཞག་པ་རང་གིས་ཆོག་པ་ཡིན་ནོ། ། དེ་སྐད་དུའང༌། མངོན་པར་རྟོགས་པའི་རྒྱན་ལས། འདི་ལ་བསལ་བྱ་ཅི་ཡང་མེད། ། བཞག་པར་བྱ་བ་ཅུང་ཟད་མེད། ། ཡང་དག་ཉིད་ལ་ཡང་དག་ལྟ། ། ཡང་དག་མཐོང་ན་རྣམ་པར་གྲོལ། །
ཞེས་གསུངས་སོ། ། དེ་ལ་བསལ་བཞག་གི་བཅོས་བསླད་ཅི་བྱུང་ཡང་སྣང་བ་ཡིན། ཉམས་ཡིན། མཚན་མ་ཡིན། དམིགས་པ་ཡིན། དོན་དུ་ནམ་མཁའ་ལ་བྱ་འཕུར་བ་ཕྱོགས་མཚམས་གང་དུ་འཕུར་ཡང་ནམ་མཁའ་ལས་མི་འདའ་བ་བཞིན་རང་སེམས་ཕྱག་རྒྱ་ཆེན་པོ་ལ། ། གང་ཤར་ཡང་ཕྱག་རྒྱ་ཆེན་པོ། གནས་ཀྱང་ཕྱག་རྒྱ་ཆེན་པོ། མི་གནས་འཕྲོས་ཀྱང་ཕྱག་རྒྱ་ཆེན་པོ། སྣང་ཡང་ཕྱག་རྒྱ་ཆེན་པོ།
མྱོང་བ་ཐམས་ཅད་ཀྱང་ཕྱག་རྒྱ་ཆེན་པོ་སྟེ། མདོར་ན་ཇི་ལྟར་གནས་གང་ལྟར་ཤར་ཡང་ཐམས་ཅད་ཕྱག་རྒྱ་ཆེན་པོའི་རྒྱ་ལས་མ་འདས་པ་ཡིན་ནོ། ། ཕྱག་རྒྱ་ཆེན་པོའི་སྒྲ་དོན་ནི། སྣང་སྲིད་འཁོར་འདས་ཐམས་ཅད་རང་ས་རང་ས་ནས་སོ་མ་ཉམས་མདོག་མ་བསྒྱུར་བར། དུས་གསུམ་དུས་མེད་དུ་ལྷན་ཅིག་སྐྱེས་པའི་ཡེ་ཤེས་ལ་ཕྱག་རྒྱ། དེ་ལས་ལོག་སུའམ་དེའི་གོང་ན་གཞན་མེད་པས་ཆེན་པོ་ཟེར་བ་ཡིན། དེའང་ཤེས་པ་སྐད་ཅིག་མའི་ཐོག་ཏུ་ཕྱོགས་གཅིག་སྦྱར་ན། རྣམ་རྟོག་ཞིག་ཐོལ་སྐྱེས་པའི་དུས་ན་རྣམ་རྟོག་དེ་ལ་དགག་སྒྲུབ་གཅིག་ཀྱང་མ་བྱས་པར། རྣམ་རྟོག་དེ་ལྷན་ཅིག་སྐྱེས་པའི་ཡེ་ཤེས་དངོས་སུ་འདུག་པས་རྟོགས་རུང་མ་རྟོགས་རུང་དེ་ལས་མི་འདའ་བས་ཕྱག་རྒྱ། རྣམ་རྟོག་དེ་ལས་ལོགས་སུ་ཡེ་ཤེས་ཞེས་སམ་སངས་རྒྱས་ཀྱི་དགོངས་པ་བཙལ་དུ་མེད་པས་ཆེན་པོའོ། །
དེ་ལྟར་ཡང༌། ཕྱག་ཆེན་ཐིག་ལེ་ལས། ཕྱག་ནི་སྟོང་པའི་ཡེ་ཤེས་ཡིན། ། རྒྱ་ནི་འཁོར་བའི་ཆོས་ལས་གྲོལ། ། ཆེན་པོ་ཟུང་དུ་འཇུག་པའོ། ། ཞེས་གསུངས་སོ། ། དེས་ན་གང་ལྟར་ཤར་རུང༌། རྟོགས་རུང༌། འཁྲུལ་རུང༌། ཕྱག་རྒྱ་ཆེན་པོ་ལས་འདའ་ས་མེད་ཅིང༌།
ཕྱག་རྒྱ་ཆེན་པོ་ལས་འབབ་ས་མེད། ཕྱག་རྒྱ་ཆེན་པོའི་དཀྱིལ་འཁོར་ལས་ཡེངས་སུའང་མེད། དྲན་པ་རང་ཆས་ལ་བརྗེད་འཁྲུལ་མེད་ཀྱང༌། རྣམ་པར་འགྲིབ་པའི་ཚུལ་སྣང་བ་དཔེར་ན་ཉི་མའི་སྙིང་པོ་ལ་གསལ་འགྲིབ་མེད་ཀྱང༌། སྤྲིན་གྱི་དབང་གིས་གསལ་འགྲིབ་འབྱུང་བ་དང་འདྲ། དོན་དུ་སངས་རྒྱས་ནས་སེམས་ཅན་གྱི་བར་ཐམས་ཅད་ལ་སྣང་བ་སྟེ། ཐ་ན་མནར་མེད་པའི་མེ་ནང་དུ་བསྲེག་པའི་དུས་ནའང༌། དམྱལ་བའི་སྣང་རིག་སོ་མ་དེའང༌། སྐུ་གསུམ་གྱི་ངོ་བོར་ཁྲོང་ངེར་འདུག་པ་དེ་ཀ་འཁྲུལ་དུ་འཁྲུལ་ས་མེད། དངོས་པོའི་ཆོས་སུ་མ་སྐྱེས།
དངོས་མེད་ཀྱི་ཆོས་སུ་མ་བཀག ། དེ་གཉིས་ཐ་དད་ཀྱི་ཆོས་སུ་མི་སྣང་བས། དོན་ལ་རྟོགས་ཐོག་ཏུ་མཐའ་བརྒྱད་རང་གྲོལ། གཅིག་མཐའ་གཅིག་གིས་མ་བཀག་པས་མཐའ་ཡེ་བྲལ། གོལ་དུ་གོལ་ས་མེད། དེ་ལྟར་ངོ་མ་ཤེས་པའི་ཡེངས་པའམ། འཁྲུལ་པའམ། གོལ་ས་ལ་སོགས་པ་ཐམས་ཅད་བློས་བརྟགས་ཀྱི་བློ་ངོ་ཡིན། མདོར་ན་ཐ་མལ་གྱི་ཤེས་པ་སུས་ཀྱང་བཟོ་མ་བྱས་པའི་རང་ལུགས་རྗེན་པ་འདི། ཁོ་རང་གིས་ཁོ་རང་ངོ་ཤེས་པ་ལ་ཕྱག་རྒྱ་ཆེན་པོའི་དོན་རྟོགས་པ་ཟེར་བ་ཡིན།
དེ་ལྟར་ཡང༌། རྗེ་རང་བྱུང་རྡོ་རྗེས། དུས་གསུམ་སངས་རྒྱས་ཐམས་ཅད་ཀྱི་དགོངས་པ། དམ་པ་རྣམས་ཀྱིས་དོན་དུ་གཉེར་བ། ཆོས་སྐུ་ཕྱག་རྒྱ་ཆེན་པོ་ཟེར་བའི་སྒྲ་བོ་ཆེ་དེ། གཡེར་པོ་ཆེ་དེ། རང་གི་སེམས་ལ་ཟེར་བ་ཡིན་ནོ། ། རང་སེམས་ངོ་མ་ཤེས་ན་ངའི་སེམས་སུ་ཟེར་བའི་མི་དྲན་དགུ་དྲན་གྱི་རིག་པ་འདི་ཡིན་ནོ། ། འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་ཀྱང་འདི་ལས་མ་འདས། སྡེ་སྣོད་མདོ་རྒྱུད་ཀྱི་བཅུད་ཀྱང་འདི་ཡིན།
འདི་ཉམས་སུ་བླངས་ན་བསྒོམ་རྒྱུ་ཅིའང་མེད་པས་རིག་པ་ཧྲིག་གེ་རང་སར་ཞོག་དང་དེ་ཕྱག་རྒྱ་ཆེན་པོ་ཡིན་ནམ་མ་ཡིན་སྙམ་པའི་ཐེ་ཚོམ་མི་དགོས། ལེགས་སུ་རེ་བ་དང་ཉེས་སུ་དོགས་པ་མི་བྱེད། རྟོག་པ་སྤན་སྤུན་མང་པོའི་རྗེས་སུ་མི་འབྲངས། རིག་པ་ཧྲིག་གེ་བ་འདི་ཁའི་ཐོག་ཏུ་བཞག་གོ ། ལྷོད་དེ་གློད་ལ་བཞག་གོ ། བསྒོམ་རྒྱུ་དེ་ཅིའང་མི་བདོག་གོ ། དེ་ལྟར་ཡང་དང་ཡང་དུ་བསྒོམས་པས་དུས་ཚོད་ཅིག་ནས་རྣམ་རྟོག་ངོ་ཤེས་ནས་གཞི་མེད་རྩ་བྲལ་དུ་ལྷན་གྱིས་རྟོགས་པས། ཞེན་པ་ཐམས་ཅད་རང་སར་གྲོལ་བས་སྐད་ཅིག་གིས་བག་ཆགས་མ་ལུས་པ་དྲུང་ཕྱུང་ནས་དེ་ཉིད་སངས་རྒྱས་པ་ཞེས་བྱའོ། ། ཞེས་སྒོམ་དོན་དང་བཅས་པ་གསལ་བར་གསུངས་པའོ།། །། ༈ བཅུ་གཅིག་པ་རང་སེམས་རྫོགས་པའི་སངས་རྒྱས་སུ་ངོ་སྤྲོད་པ་ནི།
དེའང་རང་སེམས་དུས་གསུམ་གྱི་སྤྲོས་པ་བཅད་དེ། ཡིད་བྱེད་འཛིན་སྟངས་གཏད་སོ་ཐམས་ཅད་དང་བྲལ་བའི་ངང་ནས། མ་ཡེངས་མི་སྒོམ་ལྷོད་ནས་བཞག་པར་ངོ་བོ་ཅི་འདྲ་ཞིག་ཡོད་ཅེ་ན། ངོ་བོ་ཞིག་ལོགས་ནས་ཤར་རྒྱུ་ཡོད་པ་མ་ཡིན། ད་ལྟར་གྱི་ཤེས་པ་རྗེན་ལྷང་ངེ་བ། གསལ་ཧྲིག་གེ་བ། བློས་བྱས་ཀྱིས་མ་རེག་པའི་སྟོང་ཉིད་རང་ལུགས་ཞིག་ཡོད་པ་དེ་ལ་སེམས་ཀྱི་ངོ་བོ་ཟེར། སེམས་ཉིད་ཀྱི་དཀྱིལ་འཁོར་ཟེར། གཞི་གཉུག་མའི་ངོ་བོ་ཟེར། རང་བཞིན་གྱིས་འོད་གསལ་བ་ཟེར།
བདེ་བར་གཤེགས་པའི་སྙིང་པོ་ཟེར། ཆོས་ཀྱི་སྐུའི་བཞུགས་ཚུལ་ཡང་བྱ་བ་ཡིན། དེ་སོགས་མིང་གི་རྣམ་གྲངས་མང་ཡང་དོན་རང་སེམས་གཅིག་འདི་ཡིན་ཏེ། འདིའི་དོན་གསལ་བར་མཚུངས་མེད་བུདྡྷ་ཤྲཱིས་གསུངས་ཏེ། དེའང་འདས་པར་རྗེས་སྙེགས་འགྱོད་ཞེན་གྱི་རྩ་བ་ཡིན་པས་བཞག་གོ ། མ་འོངས་པའི་བསམ་རྒྱ་རེ་དོགས་ཀྱི་གཞི་མ་ཡིན་པས་བཞག་གོ ། ད་ལྟའི་སྣང་བ་འདི་ཆགས་སྡང་གི་ཡོ་ལངས་ཡིན་པས་བཞག་གོ ། ཁ་ནང་དུ་བལྟས་པའི་རིག་པ་སངས་རྒྱས་ཀྱི་དགོངས་པ་ཡིན་པས་ཉམས་སུ་ལོངས། དེའང་སེམས་ཀྱི་ངོ་བོ་རྗེན་ལྷང་ངེ་བ་ཧྲིག་གེ་བ་ཞིག་ཡོད་པ་དེ་སངས་རྒྱས་ཀྱི་དགོངས་པ་བདེ་བར་གཤེགས་པའི་སྙིང་པོ་རང་ལ་ཡོད་པའི་ཡེ་ཤེས་ཆོས་སྐུ་ལྷང་ངེ་བ་དེ་ཡིན་ནོ། ། ད་འདི་ལ་མིང་སྣ་ཚོགས་སུ་ཡོད་དེ།
མ་རྟོགས་དུས་རང་ཞེས་བྱ། བདག་ཅེས་བྱ། ཀུན་གཞི་ཞེས་བྱ། མི་བསམ་དགུ་བསམ་སྟེ་སེམས་ཞེས་བྱ། མི་རིག་དགུ་རིག་སྟེ་རིག་པ་ཞེས་བྱ། མ་ཡིད་དགུ་ཡིད་དེ་ཡིད་ཅེས་བྱ། མི་དྲན་དགུ་དྲན་ཏེ་དྲན་པ་ཞེས་ཀྱང་བྱ། ངོ་ཤེས་ན་སངས་རྒྱས་ཞེས་ཀྱང་བྱ་སྟེ། བདག་ཏུ་འཛིན་པ་ཀུན་སངས་ནས། ། བདག་མེད་ཡེ་ཤེས་ཀུན་ཁྱབ་རྒྱས། །
དེ་ལ་སངས་རྒྱས་ཞེས་བརྗོད་དོ། ། མ་རིག་མུན་པ་ཀུན་སངས་ནས། ། རིག་པའི་ཡེ་ཤེས་རྒྱས་པ་ལ། ། དེ་ལ་སངས་རྒྱས་ཞེས་བརྗོད་དོ། ། གློ་བུར་འཛིན་པ་ཀུན་སངས་ནས། ། འཛིན་མེད་ཡེ་ཤེས་རྒྱས་པ་ལ། ། དེ་ལ་སངས་རྒྱས་ཞེས་བརྗོད་དོ། ། ཞེས་དང༌། ཡང་ཕྱག་རྒྱ་ཆེན་པོ་བདེ་གཤེགས་སྙིང་པོ་འོད་གསལ་དྲི་མེད་ཐ་མལ་ཤེས་པ་རང་བྱུང་ཡེ་ཤེས་སྐུ་ལྔ་ལྷུན་གྲུབ་ཀ་དག་ཀློང་ཡངས་ཟུང་འཇུག་ལྷན་སྐྱེས་ཞེས་པ་ལ་སོགས་མིང་ལ་ཟད་པ་མེད་ཀྱང༌། ཧྲིལ་གྱིས་དྲིལ་ན་ད་ལྟའི་སེམས་རིག་པའི་ངོ་བོ་འདི་ཡིན་ནོ། །
ཞེས་གསུངས་སོ། ། འོ་ན་དེ་དག་ནི་ཀུན་རྟོག་འཁྲུལ་པའི་བག་ཆགས་དང་ངོ་བོ་གཅིག་པར་འགྱུར་སྙམ་ན་དེ་ནི་མ་ཡིན་ཏེ། རྩལ་སྣང་དེ་ཕྱིན་ཅི་ལོག་ཤེས་ཀྱིས་བསླད་པས་རང་ངོ་རང་གིས་མ་རིག་པའི་བག་ཆགས་ལ་བརྟེན་ནས། ཀུན་བཏགས་གློ་བུར་འཁྲུལ་པའི་དྲི་མ་ཟག་པ་དང་བཅས་པ་བསགས་པས། གཉེན་པོའི་རྐྱེན་གྱིས་ཕྲལ་དུ་རུང་བ་གསེར་གྱི་གཡའ་འམ་ནོར་བུའི་ཤུན་པ་ལྟ་བུ་སྟེ། དྲི་མ་འདིས་སྟོང་ཉིད་ཀྱི་གཤིས་གདངས་རྩལ་གསུམ་ལ་མི་ཤེས་པའི་སྒྲིབ་པས་བསླད་ཀྱང་དོན་ལ་ཐུག་རེག་མེད་པ་ནམ་མཁའ་ལ་སྤྲིན་ཆགས་པ་ལྟར་གནས་ཏེ། རྒྱུད་བླ་མ་ལས། ཚུལ་བཞིན་མ་ཡིན་ཡིད་བྱེད་ནི། ། སེམས་ཀྱི་དག་པ་ལ་རབ་འབད། ། ཅེས་དང༌།
ནཱ་རོ་པས། འོན་ཀྱང་སེམས་དེ་གློ་བུར་གྱི། ། རྣམ་རྟོག་དྲི་མས་ཉོན་མོངས་ཏེ། ། ཆུ་ཁམས་གསེར་དང་ནམ་མཁའ་ལྟར། ། གནས་སྐབས་དག་དང་མ་དག་གཉིས། ། ཞེས་དང༌། རྗེ་རང་བྱུང་པས། དག་པ་དེ་ཉིད་ད་ལྟ་ཡོད། ། ཡོད་ཀྱང་མ་རིག་ཀུན་རྟོག་གིས། ། མི་རྟོག་ཕྱིར་ན་འཁོར་བ་ཡིན། །
དེ་ཉིད་བསལ་ན་མྱ་ངན་འདས། ། ཞེས་གསུངས་ཏེ། ། དེ་ལྟར་ན་དྲི་མ་གློ་བུར་བ་དག་རུང་གི་ཆ་ནས་བསལ་བྱར་བརྗོད་ཀྱིས། རྩལ་གདངས་དགག་པར་གསུངས་པ་མིན་ཏེ། རྗེ་རང་བྱུང་པས། སེམས་ཉིད་རྣམ་པར་ཤེས་པ་ཡི། ། དྲི་མ་ལྡན་གང་ཀུན་གཞི་སྟེ། ། དྲི་མེད་སངས་རྒྱས་སྙིང་པོར་བརྗོད། ། མ་དག་ཀུན་རྟོག་འཇོམས་བྱེད་པ། ། དག་པའི་ཀུན་རྟོག་ལས་སྐྱེས་པ། །
འཕགས་པའི་ཤེས་རབ་དབང་པོ་ནི། ། འཛིན་པ་ལམ་གྱི་བདེན་པར་གསུངས། ། ཞེས་གསུངས་ཤིང༌། འབྲས་བུ་མཐའ་ཐུག་པའི་སྐབས་སུའང༌། འདུ་བྱེད་སྐད་ཅིག་སྐྱེ་འགགས་སྣང༌། ། མ་དག་འདུ་བྱེད་དག་དང་མཚུངས། ། གལ་ཏེ་དེ་ལྟར་མ་ཡིན་ན། ། གཟུགས་སྐུའི་ཕྲིན་ལས་རྒྱུན་ཆད་འགྱུར། ། འོན་ཀྱང་འདུ་བྱེད་མིང་དུ་བརྗོད། ། ཅེས་གསུངས་སོ། །
འོ་ན་གཡོ་བའི་རྟོག་ཡིད་རྟག་པ་མིན། ། ཞེས་མ་གསུངས་སམ་སྙམ་ན། འོན་ཀྱང་དེ་ལ་རྟག་གསུམ་ཡོད། ། མི་རྟག་གསུམ་པོ་དྲི་མ་སྟེ། ། རྟག་པ་གསུམ་པོ་ཡེ་ཤེས་ཡིན། ། ཞེས་དང༌། སྒྲིབ་གསུམ་དག་པར་གནས་པའི་ཡིད། ། མཉམ་པ་ཉིད་དེ་ཞི་བའང་ཡིན། ། བྱམས་དང་ཐུགས་རྗེ་ཆེ་ལྡན་པ། ། རྫོགས་སངས་རྒྱས་སོགས་དེ་ལ་སྣང༌། །
ཞེས་གསུངས་པ་དང༌། རྒྱལ་དབང་ཆོས་གྲགས་རྒྱ་མཚོས། གཞི་སེམས་ཀྱི་གཤིས་སྐྱེ་མེད་ཀྱི་དྲི་མ་དག་པས་རང་དོན་ཆོས་སྐུ་དང༌། རྣམ་རྟོག་ཏུ་སྣང་བའི་དྲི་མ་དག་པས་གཞན་དོན་གཟུགས་སྐུར་འཆར་བའི་ཕྱིར་རྣམ་རྟོག་གཟུགས་སྐུར་བཤད་ཀྱང་མི་འགལ་གསུངས། འོན་ཀྱང་ཚུལ་འདི་རྣམས་རིག་པའི་གཞུང་དང་སྔགས་ལས་བཤད་དུ་ཆུག་ཀྱང༌། དབུ་མར་མ་བཤད་སྙམ་ན། ཀླུ་སྒྲུབ་ཀྱིས། གང་གི་སེམས་བྱུང་དྲི་མ་རྣམས། ། སེམས་ཉིད་ཀྱིས་ནི་སེལ་མཛད་དེ། ། སེམས་ཀྱི་རྨོངས་པ་སེལ་བ་ཡི། །
རང་སེམས་དེ་ལ་ཕྱག་འཚལ་ལོ། ། ཞེས་དང༌། ། རྟེན་ཅིང་འབྲེལ་འབྱུང་མ་ཡིན་པའི། ། ཆོས་འགའ་ཡོད་པ་མ་ཡིན་ཏེ། ། དེ་ཕྱིར་སྟོང་ཉིད་མ་ཡིན་པའི། ། ཆོས་འགའ་ཡོད་པ་མ་ཡིན་ནོ། ། ཞེས་སོགས་གསུངས་སོ། ། དེས་ན་གློ་བུར་གྱི་དྲི་མ་ཐམས་ཅད་སེམས་ཀྱི་ངོ་བོར་ཡང་མ་གྲུབ། སེམས་ལས་གཞན་དུའང་མ་གྲུབ། དེ་གཉིས་སུའང་མ་གྲུབ་པས་དོན་ལ་གྲུབ་པ་མེད་དེ།
མེད་བཞིན་དུ་སྣང་བར་གློ་བུར་གྱི་དྲི་མའམ། འཁྲུལ་པའི་སྣང་བ་ཞེས་བྱ་སྟེ། དེ་ཉིད་རྩ་བརྡར་བཅད་པས་སེམས་ལས་འདའ་ས་མེད་པས་འཁོར་འདས་ཀྱི་རྩ་བ་སེམས་ལས་ཤེས་ཞེས་བྱ། ཅིར་ཡང་འཆར་བའི་སྣང་བ་དང་གང་དུའང་མ་གྲུབ་པའི་སྟོང་པ་གཉིས་རང་རིག་པའི་ཡེ་ཤེས་སྐད་ཅིག་མའི་སྟེང་ན་ཐ་དད་མི་འདུག་པས་མཉམ་པ་ཉིད་ཡིན་ལ། དེ་ཉིད་སངས་རྒྱས་ཀྱི་དགོངས་པའང་ཡིན་ཏེ། དེའང་རྗེ་གོང་མ་རྣམས་ཀྱི་གསུང་ལས། རང་ཉིད་སངས་རྒྱས་ནས་དང་པོ་སེམས་ཅན་དུས་ཀྱི་སྣང་རིག་སོ་མ་དེ་ཀ་ཡོད་པ་དངོས་པོའི་ཆོས་སུ་མ་སྐྱེས། མེད་པ་དངོས་མེད་ཀྱི་ཆོས་སུ་མ་འགགས། སྣ་ཚོགས་ཐ་དད་ཀྱི་ཆོས་སུ་མི་གནས། རང་ས་རང་སར་མཐའ་བརྒྱད་རང་གསལ་དུ་ཡེ་ནས་གནས་པ་ཤེས་པ་ཡིན་གསུངས་པ་དེ་ཀ་ལྟར་ཡིན་ཏེ།
རྗེ་བཙུན་ཏིལླི་པས། ཇི་ལྟར་སྣང་བའི་ཆོས་རྣམས་ཀུན། ། དབྱིངས་དང་ཡེ་ཤེས་གཉིས་སུ་མེད། ། འཁོར་བའི་རྣམ་རྟོག་སྣ་ཚོགས་ལ། ། རྒྱལ་བའི་སྐུ་དང་ཡེ་ཤེས་འབྱུང༌། ། རང་བཞིན་མ་སྐྱེས་ཡུམ་གྱི་ཀློང༌། ། མ་འགགས་གསལ་བ་ཡབ་ཀྱི་མཁའ། ། ཇི་ལྟར་གཉིས་མེད་བདེ་བ་ཆེ། ། རྣལ་འབྱོར་རིག་པར་དགོས་པ་ཡིན། ། སྦྱོང་བྱེད་རིག་པའི་རྩོལ་བ་རྣམས། །
ཐབས་དང་ཤེས་རབ་གཉིས་སུ་མེད། ། ཅེས་གསུངས། དེའི་ཚེ་འཁོར་འདས་གཉིས་ཀ་སེམས་སུ་སྒྲོ་འདོགས་ཆོད་པས་སྒྲོ་འདོགས་ནང་ནས་ཆོད་པ་ཞེས་བྱ། མ་རྟོགས་ན་ཐ་དད་དུ་བཟུང་བས་གཉིས་འཛིན་གྱི་བློ་ཞེས་བྱ། རྟོགས་ན་འཆིང་དོན་མེད་པས་གཉིས་འཛིན་གྱི་སྐོར་མགོ་བུད་པ་ཞེས་བྱ། རང་གིས་རང་གིར་རིག་པས་སོ་སོ་རང་རིག་པའི་ཡེ་ཤེས་ཞེས་བྱ། ཆེད་དུ་བསྒོམ་དུ་མེད་པས་སྒོམ་མེད་ཅེས་བྱ། མ་སྤངས་རང་སར་གྲོལ་བས་རྩོལ་མེད་ཅེས་བྱ། བཟང་ངན་གྱི་ཤེས་པས་མ་བསླད་པས་སོ་མ་ཞེས་བྱ། གདོད་མའི་གཤིས་ཡིན་པས་མ་བཅོས་པ་ཞེས་བྱ།
གཞན་ནས་འཚོལ་མ་དགོས་པས་རང་བྱུང་ཞེས་བྱ། གཞན་ལ་བརྟེན་མ་དགོས་པས་རིག་པ་ཞེས་བྱ། འཁོར་བ་གཞི་ལ་དག་པས་ཀ་དག་ཅེས་བྱ། འཁོར་བ་གནས་སུ་དག་པས་གནས་དག་ཅེས་བྱ་སྟེ། མཐར་ཐུག་དབྱིངས་སུ་དག་པས་གནས་གྱུར་ཞེས་བྱ། ངོ་བོ་གཞན་དུ་མི་འགྱུར་བས་རང་བཞིན་ཞེས་བྱ། རྣམ་པ་ཅིར་ཡང་འཆར་བས་རྣམ་འགྱུར་ཞེས་བྱ། དེ་གཉིས་དབྱེར་མེད་པས་བདེན་གཉིས་དབྱེར་མེད་ཞེས་བྱ། དོན་དེ་ཀ་ལ་འཁོར་འདས་དབྱེར་མེད་ཅེས་བྱའོ། ། དེ་ལྟར་ཡང༌།
རྡོ་རྗེ་འཆང་གི་ཞལ་ནས། སེམས་ཉིད་གཅིག་ལ་འཁོར་འདས་གཉིས་སུ་ཤར། ། སེམས་ཉིད་རྟོགས་ན་འཁོར་བ་མ་སྤངས་པར། ། མྱ་ངན་འདས་པ་མ་བཙལ་ལྷུན་གྱིས་གྲུབ། ། ཆོས་ཀྱི་དབྱིངས་ལ་འཁོར་འདས་དབྱེ་བ་མེད། ། ཅེས་དང༌། ཨོ་རྒྱན་རིན་པོ་ཆེས། སེམས་ཉིད་རྟོགས་ན་སངས་རྒྱས་ཏེ། ། སེམས་ལས་སངས་རྒྱས་གཞན་མ་འཚོལ། ། མ་བསྒྲུབས་ཡེ་ནས་སངས་རྒྱས་གནས། །
མ་བཙལ་བཞག་པས་རང་ས་ཟིན། ། ཞེས་དང༌། ལང་གཤེགས་ལས། རྟོག་པ་སྤངས་པའི་སེམས་ཉིད་འདི། ། ཡིད་ཀྱི་རྣམ་ཤེས་བཟློག་པ་སྟེ། ། ཆོས་རྣམས་ཐམས་ཅད་ཤེས་པའི་ཕྱིར། ། སེམས་ནི་སངས་རྒྱས་ཞེས་ང་འཆད། ། ཅེས་དང༌། དུས་འཁོར་རྩ་རྒྱུད་ལས། སེམས་ཅན་སེམས་ཉིད་འོད་གསལ་ཞིང༌། །
གདོད་ནས་སྐྱེ་འགགས་གནས་བྲལ་ཏེ། ། ཐོག་མ་མེད་པའི་སྔོན་རོལ་ནས། ། དང་པོ་མཆོག་གི་སངས་རྒྱས་ཏེ། ། རྒྱུ་མེད་རྐྱེན་གྱིས་མ་བསླད་པ། ། ཞེས་དང༌། བསྡུས་རྒྱུད་ལས། སེམས་ཅན་རྣམས་ནི་སངས་རྒྱས་ཡིན་ཏེ་སངས་རྒྱས་ཆེན་པོ་གཞན་འདིར་འཇིག་རྟེན་ཁམས་ན་རྙེད་མི་འགྱུར། ། སེམས་ནི་རྫོགས་པའི་སངས་རྒྱས་ཉིད་དེ་སངས་རྒྱས་གཞན་དུ་བསྟན་པ་མེད། ། ཅེས་དང༌། འཇམ་དཔལ་ཞལ་ལུང་ལས།
དངོས་ཀུན་གཙོ་བོ་རང་སེམས་ཀྱི། ། ངོ་བོ་ཉིད་དེ་རྟོགས་གྱུར་ན། ། སངས་རྒྱས་བྱང་ཆུབ་དེ་ཉིད་དོ། ། ཞེས་པ་སོགས་ཀྱི་ལུང་ཤིན་ཏུ་མང་བའོ།། བཅུ་གཉིས་པ་རང་སེམས་སྐུ་གསུམ་གྱི་སྒོ་ནས་ངོ་སྤྲོད་པ་ནི། དེའང་གཞི་གཉུག་མ་སེམས་ཀྱི་ངོ་བོ་སྤྲོས་བྲལ་དུ་གནས་པ་ནི་གཞིའི་ཆོས་སྐུ། རང་བཞིན་གསལ་ལ་མ་འགགས་པར་བརྟན་པ་ནི་གཞིའི་ལོངས་སྐུ། མཚན་ཉིད་སྣ་ཚོགས་སུ་འཆར་བ་ནི་གཞིའི་སྤྲུལ་སྐུ། དེ་གསུམ་ཐ་དད་མེད་པར་གནས་པ་ནི་གཞིའི་ངོ་བོ་ཉིད་སྐུའོ། ། དེ་ལྟར་གཞི་འཁོར་འདས་གཉིས་མེད་ལྷན་སྐྱེས།
དེ་ལ་ཡིན་མིན་དང་བཟང་ངན་དབྱེ་བ་མེད་ཕྱིར་མ་བཅོས་སོ་མར་བཞག་པའི་སེམས་རང་བབས་ལ་བསྒོམ་དུ་ཤེས་པ་ནས། མདངས་འགགས་མེད་ཀྱི་རྣམ་རྟོག་ཕྲ་རགས་འཆར་བར་ཡང་སྤང་བླང་མེད་པའི་ཁ་ཡན་ལྷུག་པ་དང༌། ཡུལ་སྣང་སྒོམ་གྱི་དངོས་གཞིར་བཅོལ་ཞིང༌། དུས་ནམ་ཡང་འཁྲུལ་པར་མ་འབྱམས་པ་དེའི་ཚེ་སེམས་སྤྲོས་བྲལ་དུ་རྟོགས་པ་ལམ་གྱི་ཆོས་སྐུ། རང་བཞིན་གསལ་ལ་མ་འགགས་པར་རང་ཉམས་སུ་མྱོང་བ་ལམ་གྱི་ལོངས་སྐུ། ངེས་མེད་ཀྱི་ཤེས་པ་སྣ་ཚོགས་སུ་ཤར་ཞིང་གཞི་མེད་རྩ་བྲལ་དུ་གནས་པ་འགྱུ་བ་སྟོང་སྣང་དུ་སོང་བ་ནི་ལམ་གྱི་སྤྲུལ་སྐུ། སེམས་ཀྱི་ངོ་བོ་རང་བཞིན་ཐ་དད་མེད་པར་རྟོགས་པ་ནི་ལམ་གྱི་ངོ་བོ་ཉིད་སྐུའོ། ། ཡང་ན་རང་སེམས་ཀྱི་ངོ་བོ་སྟོང་གསལ་བློ་བྲལ་དུ་ཤར་བའི་ཚེ། དེའི་ངོ་བོ་གཟུགས་དབྱིབས་ཁ་དོག་དངོས་པོ་མཚན་མ་ཅན་ཅིའང་གྲུབ་པ་མེད་ཅིང༌། ཕྱི་སྟོང་ནང་སྟོང་ངོ་བོ་སྟོང་སང་ངེར་འདུག་པ་ཆོས་སྐུ།
དེའང་སྟོང་པ་ཕྱལ་ཆད་དུ་མ་སོང་བར་སྟོང་པ་རང་གི་ངོ་བོ་ས་ལེ་སིང་ངེར་གསལ་བ་ལོངས་སྐུ། སྟོང་པ་དང་གསལ་བ་ཐ་དད་མེད་པར་སྟོང་པའི་རང་བཞིན་གསལ་བ། གསལ་བའི་ངོ་བོ་སྟོང་པ། སྟོང་གསལ་དབྱེར་མེད་ཀྱི་རིག་པ་དེ་ཉིད་སྣ་ཚོགས་སུ་ཤར་བ་ཐུགས་རྗེ་སྤྲུལ་པའི་སྐུ་སྟེ། དེ་ལྟར་ཡང༌། ཀློང་གསལ་ལས། ངོ་བོ་སྟོང་པ་ཆོས་ཀྱི་སྐུ། ། རྣམ་པ་གསལ་བ་ལོངས་སྤྱོད་རྫོགས། ། འགག་མེད་ཀུན་ཤར་སྤྲུལ་པའི་སྐུ། ། ཞེས་དང༌།
ཨོ་རྒྱན་རིན་པོ་ཆེས། ངོ་བོ་སྟོང་པ་ཆོས་ཀྱི་སྐུ། ། མ་འགགས་རང་གསལ་ལོངས་སྤྱོད་རྫོགས། ། རིག་རྩལ་འགགས་མེད་སྤྲུལ་པའི་སྐུ། ། སྐུ་གསུམ་རང་ཆས་མ་བསྒྲུབས་འགྲུབ། ཅེས་དང༌། རྗེ་རང་བྱུང་རྡོ་རྗེས། སྟོང་པ་དེ་སྐུ་ཡིན། གསལ་བ་དེ་གསུང་ཡིན། དེ་གཉིས་སུ་མེད་པ་མཉམ་པར་གནས་པ་ཐུགས་ཡིན།
དེ་སྐུ་གསུང་ཐུགས་ཀྱི་ངོ་སྤྲོད་ཡིན། ཞེས་གསུངས་སོ། ། ཚུལ་དེ་ལྟར་གྱི་དོན་གོ་ཡུལ་དུ་མ་ལུས་པར་བསྐྱངས་པའི་མཐུ་དང༌། རྗེ་བཙུན་བླ་མའི་བྱིན་རླབས་ཞུགས་པས་ཐ་མལ་གྱི་ཤེས་པ་རྗེན་པ་ཉིད་བློས་བྱས་ཀྱིས་སྒྲིབ་པ་མ་ཡིན་པའི་རང་ངོ་ཉིད་རང་གིས་ལེགས་པར་ཤེས་པས་སྤང་གཉེན་གཉིས་སུ་འཛིན་པ་ཞིག ། ཐོབ་ཤོར་གྱི་བར་ཆོད་ལ་འགག་པའི་བློ་འདས་ཀྱི་ངོ་བོར་ཁྱབ་པར་གདལ་བས་ཀུན་ཀྱང་ཟུང་འཇུག་ཆོས་ཉིད་ཡངས་པའི་ཀློང་དུ་གསེར་གླིང་ནས་རྡོ་བཙལ་བས་མི་རྙེད་པ་ལྟ་བུ་མཆོག་གི་སྐུ་གསུམ་མངོན་པར་བྱང་ཆུབ་པས་ཆོས་དབྱིངས་སྤྲོས་དང་བྲལ་བའི་ངང་དུ་འཛིན་རྟོག་མེད་པར་ཡེ་ཤེས་ཟང་ཐལ་དུ་འགྲོ་བ་རྣམས་འབྲས་བུའི་ཆོས་སྐུ། དེའང་གདུལ་བྱ་དག་པ་རྣམས་ཀྱི་ངོར་མཚན་དཔེས་བརྒྱན་པའི་ལོངས་སྤྱོད་རྫོགས་པའི་སྐུར་འཆར་ནས་དོན་མཛད་པ་ནི་འབྲས་བུའི་ལོངས་སྐུ། གདུལ་བྱ་རྒྱུད་མ་དག་པ་རྣམས་ལ་གང་ལ་གང་འདུལ་དུ་སྤྲུལ་ནས། སེམས་ཅན་གྱི་དོན་མཛད་པ་ནི་འབྲས་བུའི་སྤྲུལ་སྐུ། སྐུ་གསུམ་པོ་དེའི་ངོ་བོ་ཐ་དད་མེད་པ་ནི་འབྲས་བུའི་ངོ་བོ་ཉིད་སྐུ་སྟེ། དོན་གཉིས་དགོས་འདོད་ཀྱི་ཆར་འབེབས་དགེ་ལེགས་ལྷུན་གྲུབ་ཏུ་འབྱུང་བའོ། །
བཅུ་གསུམ་པ་རང་སེམས་ཡེ་ཤེས་ལྔའི་སྒོ་ནས་ངོ་སྤྲོད་པ་བཤད་པ་ནི། དེའང་རང་སེམས་ཀྱི་གཤིས་ལུགས་གདོད་ནས་དག་པར་བློས་བྱས་ཀྱིས་མ་བསྒྲིབས་པ། སྟོང་པ་ཉིད་རང་གསལ་གྱི་ངོ་བོ་ལྷུན་གྲུབ་ཡེ་ཤེས་སུ་གནས་པ་དེ་ལས་མདངས་སྣ་ཚོགས་ཤར་ཡང་དེ་ལས་མི་འདའ་བར་ཡེ་ཤེས་སུ་གནས་པ་ཡིན་ཏེ། དེའང་སེམས་ཉིད་གདོད་ནས་སྐྱེ་བ་མེད་པ་ལས་འཁྲུལ་ངོར་རྟོག་བཅས་ཀྱི་སེམས་ཐམས་ཅད་རྒྱུ་རྐྱེན་ལས་སྐྱེས་པ་ལྟར་སྣང་ལ། དེ་ལྟར་སྐྱེས་པའང་སྣང་ཙམ་ཉིད་ལས་དོན་ལ་དེ་ལྟར་སྐྱེས་པའམ་གྲུབ་པ་མེད་པ་འདི་ནི་ཀུན་གཞི་ཉིད་ཀྱི་ཆོས་དབྱིངས་ཡེ་ཤེས་སོ། ། དེ་བཞིན་དུ་སྣང་བ་ཐམས་ཅད་འགགས་པ་ཉིད་ན་དོན་ལ་འགགས་པ་མེད་པའི་ཟུང་འཇུག་རྟོག་མེད་རང་གསལ་བ་འདི་ནི་ཀུན་གཞིའི་རྣམ་ཤེས་མེ་ལོང་ལྟ་བུའི་ཡེ་ཤེས་སོ། ། རྟེན་གང་ལ་གནས་ཀྱང་ལྟར་སྣང་ཙམ་ཉིད་ལས་དོན་ལ་གནས་པ་མེད་པའི་ཟུང་འཇུག་དངོས་པོའི་གཤིས་ཐ་དད་དང་ཕྱོགས་རིས་བྲལ་བ་འདི་ནི་ཉོན་མོངས་པ་ཅན་གྱི་ཡིད་མཉམ་པ་ཉིད་ཀྱི་ཡེ་ཤེས་སོ། ། ཡུལ་ཐ་དད་དུ་དམིགས་པ་ཉིད་ནི་དོན་ལ་དམིགས་པ་མེད་པའི་ཟུང་འཇུག་ཡུལ་ཡུལ་ཅན་གཉིས་མེད་གསལ་ལ་མ་འདྲེས་པ་ནི་ཡིད་སོ་སོར་རྟོགས་པའི་ཡེ་ཤེས་སོ། ། གང་ལ་འགྲོ་བ་དང་འོང་བ་ལྟར་སྣང་ཙམ་ཉིད་ལས་དོན་ལ་འགྲོ་འོང་མེད་པའི་ཟུང་འཇུག ། སེམས་ཉིད་མ་བཙལ་ལྷུན་གྱིས་གྲུབ་པ་ནི་སྒོ་ལྔ་བྱ་བ་གྲུབ་པའི་ཡེ་ཤེས་ཡིན་ནོ། །
དེ་ལྟར་རང་སེམས་གཞིའི་ངོ་བོ་བདེ་ཆེན་ཡེ་ཤེས་སུ་བཞུགས་པ་རང་དང་སྐད་ཅིག་འབྲལ་མ་མྱོང་བ་དེ་ལ་དམིགས་གཏད་དེར་འཛིན་བྲལ་ཞིང་བཟོ་མེད་ལྷུག་པའི་རང་འགྲོས་ཡེངས་མེད་ཁྱབ་གདལ་དུ་འབྱམས་པ་སྒོམ་གྱི་དངོས་གཞིར་ཤེས་ཤིང༌། ཚོགས་དྲུག་མ་འགགས་པའི་རང་རྩལ་ཅིར་སྣང་ལ་བླང་དོར་གྱིས་མ་གོས་ཤིང་འཛིན་མེད་རང་གྲོལ་གྱི་གནད་ཀྱིས་བསྐྱངས་པར་བྱས་པ་དེའི་མཉམ་རྗེས་ཉིད་ཀྱི་རང་ངོ་གསལ་བ་མེ་ལོང་ལྟ་བུའི་ཡེ་ཤེས། གསལ་བའི་ངོ་བོ་སྟོང་པ་ཆོས་དབྱིངས་ཡེ་ཤེས། གསལ་སྟོང་དབྱེར་མེད་པ་མཉམ་པ་ཉིད་ཀྱི་ཡེ་ཤེས། གསལ་སྟོང་དེ་གཉིས་མ་འདྲེས་པར་སོ་སོར་གསལ་བ་སོ་སོར་རྟོགས་པའི་ཡེ་ཤེས། གསལ་སྟོང་དེ་ཉིད་ཀྱི་ངོ་བོ་ཡེ་ནས་ལྷུན་གྱིས་གྲུབ་པ་བྱ་བ་གྲུབ་པའི་ཡེ་ཤེས་ཡིན་ཏེ། ཐལ་འགྱུར་ལས། རིག་པའི་ངོ་བོ་ཡེ་ཤེས་ལྔ། ། མེ་ལོང་མཉམ་ཉིད་སོ་སོར་རྟོགས། བྱ་གྲུབ་ཆོས་དབྱིངས་ཡེ་ཤེས་སོ། །
ཞེས་དང༌། རྗེ་རང་བྱུང་རྡོ་རྗེས། སྟོང་པ་དེ་ཆོས་ཀྱི་དབྱིངས་ཀྱི་ཡེ་ཤེས་ཡིན། གསལ་བ་དེ་མེ་ལོང་ཡེ་ཤེས་ཡིན། དེ་གཉིས་མཉམ་པར་གནས་པ་དེ་མཉམ་པ་ཉིད་ཀྱི་ཡེ་ཤེས་ཡིན། དེ་གཉིས་མ་འདྲེས་པར་སོ་སོར་གནས་པ་དེ་སོ་སོར་རྟོགས་པའི་ཡེ་ཤེས་ཡིན། དེ་རྣམས་མ་བཙལ་བར་ལྷུན་གྱིས་གྲུབ་པ་དེ་བྱ་བ་གྲུབ་པའི་ཡེ་ཤེས་ཡིན། དེ་ནི་ཡེ་ཤེས་ལྔའི་ངོ་སྤྲོད་ཡིན། ཞེས་གསུངས་སོ། ། ཚུལ་དེ་ལྟར་གྱི་སྒོམ་དོན་དེ་ཉིད་གོ་ཡུལ་ཙམ་དུ་མི་འཇོག་པར་བརྩོན་པས་སྒོམ་ན། །
སེམས་ཉིད་གཟོད་མ་ནས་དག་པར་རྣམ་རྟོག་གློ་བུར་གྱི་སྒྲིབ་པ་དང་བྲལ་ནས་གཞིའི་རང་ཐོག་ཏུ་ཕེབས་པས་གཤིས་མ་བཅོས་ཡེ་དག་ཆོས་སྐུ་མངོན་དུ་གྱུར་ཅིང༌། མདངས་སྣ་ཚོགས་རང་ཤར་རང་གྲོལ་དུ་རྟོགས། ཕྱི་ནང་གི་ཆོས་ཀུན་དབྱེར་མེད་དུ་འདྲེས་པས། ཡོངས་རྫོགས་བདེ་ཆེན་གྱི་ཡེ་ཤེས་སྲིད་ཞི་མཉམ་ཉིད་ཟུང་འཇུག་ཡངས་པའི་ཀློང་ཆེན་པོའི་དཔལ་ཐོབ་སྟེ། ཆོས་གཅིག་ཤེས་ཀུན་གྲོལ་གྱི་གནད་ལོན་པས་རང་གྲོལ་ལྷུན་གྲུབ་ཏུ་གྱུར་པ་དེའི་ཚེ། ཅིར་ཡང་མི་དམིགས་པ་ཆོས་དབྱིངས་ཡེ་ཤེས་དང༌། གསལ་ལ་རྟོག་པ་མེད་པ་མེ་ལོང་ལྟ་བུའི་ཡེ་ཤེས་དང༌། འཁོར་འདས་ཀྱི་མཐའ་ལ་མི་གནས་པ་མཉམ་པ་ཉིད་ཀྱི་ཡེ་ཤེས་དང༌། ཆོས་ཅན་མ་ལུས་པ་མངོན་སུམ་དུ་ས་ལེར་གཟིགས་པ་སོར་རྟོགས་ཡེ་ཤེས་དང༌། འགྲོ་དོན་མཛད་པ་ལ་ཐོགས་པ་མེད་པའི་ཕྲིན་ལས་འཇུག་པ་བྱ་གྲུབ་ཡེ་ཤེས་སོ། །
དེ་དག་ཀྱང་ཆོས་དབྱིངས་ཡེ་ཤེས་ནི་ཇི་ལྟ་བ་མཁྱེན་པའི་ཡེ་ཤེས་དང༌། ཕྱི་མ་བཞི་པོ་ཇི་སྙེད་མཁྱེན་པའི་ཡེ་ཤེས་སུ་འདུ་བས་ཡེ་ཤེས་གཉིས་ཏེ། དོན་གཉིས་རིན་པོ་ཆེ་ཉེ་བར་འགྲུབ་པའི་བླ་མེད་ཀྱི་གོ་འཕང་དམ་པ་ཐོབ་པར་འགྱུར་བའོ། ། གསུམ་པ་ཉམས་རྟོགས་ཀྱི་གེགས་དང་འཕྲང་བསལ་བ་བཤད་པ་ལ་དབྱེ་ན། དང་པོ་ཕྱི་ནང་གི་གེགས་བསལ་བ། གཉིས་པ་ལམ་སྤྱིའི་གེགས་སྐྱོན་བསལ་བ། གསུམ་པ་ལམ་སྤྱིའི་ནོར་ས་དང་གོལ་སྐྱོན་འདྲ་མིན་བཤད་པ། བཞི་པ་བྱེ་བྲག་གི་འཕྲང་གོལ་ཤོར་གེགས་བཞི་བཤད་པ། ལྔ་པ་འདྲ་མིན་ནོར་ས་སྤྱིར་བཤད་པའོ། ། དང་པོ་ཕྱི་ནང་གི་གེགས་བསལ་བ་ནི།
རྣམ་སྣང་མངོན་བྱང་ལས། དེ་ལ་གེགས་ནི་རྣམ་གཉིས་ཏེ། ། ཕྱི་དང་ནང་གི་སྤྱོད་ཡུལ་ལོ། ། ཞེས་གསུངས་སོ། ། དེ་ལ་ཕྱིའི་གེགས་ནི། མི་དཔོན་ཉེ་དུ་ལ་སོགས་པས་འབྲིད་ཅིང་འཇིག་རྟེན་པའི་སྣང་ཤེས་ལ་བློ་སྣ་འཁྲིད་པ། མ་ནུས་རེ་ལྟོས་ཀྱི་སྒོ་ནས་བསྐྱུར་མ་འགྱངས་པ། དགྲ་དང་ཆོམ་རྐུན་ལ་སོགས་པས་གཙེས་པའི་དབང་དུ་སོང་ནས་དགེ་སྦྱོར་ལ་བརྩོན་པ་དོར་བ་སྟེ། དེ་ལྟར་དུ་མ་སོང་བའི་གང་འཚམས་ཐབས་ཀྱིས་བྱོལ་ནས་འདུན་མ་ཐམས་ཅད་གཏན་དོན་ཆོས་ལ་དྲིལ་དགོས་པ་ཡིན། ཁྱད་པར་ཏིང་ངེ་འཛིན་གྱི་ཉམས་ལེན་བཤོལ་ནས།
འཇིག་རྟེན་ཚེ་འདིའི་སྣང་བར་ཞེན་ཅིང་ཆགས་པས་བྱ་རྒྱུ་མང་བ་ནི་བདུད་ཀྱི་ལས་འཁྲུལ་པ་ལས་ཀྱང་ཆེས་འཁྲུལ་པ་ཡིན་ཏེ། རྗེ་ལྷ་རྩེ་པས། བསྒོམ་སྐྱེས་པ་ལ་དཀའ་བ་མི་འདུག་སྟེ། ། མཐར་འདོན་པ་རང་ཞིག་དཀའ་བར་འདུག ། ཁྱོད་རྟོགས་ལྡན་གྱིས་བར་ཆད་ངོ་མི་ཤེས། ། ཁོང་འཇིག་རྟེན་ཕལ་དང་བློ་མ་བསྟུན། ། ཞེས་གསུངས་པ་དེ་ལྟར་མ་སོང་བའི་ཚེ་འདིར་སྣང་གི་སྣང་བ་མདང་སུམ་གྱི་རྨི་ལམ་ལྟ་བུའི་སྙིང་པོ་མེད་པར་ཤེས་པས་དགོས་མེད་ཀྱི་ཞེ་བཅད་དང༌། འདིར་སྣང་གི་ཟས་ནོར་སོགས་ལ་བློ་ཞུགས་པའི་སྒྲུབ་འདུན་བྱུང་ན་བར་ཆད་དུ་ཤེས་པའི་སྒོ་ནས་ཞེན་པ་བཏང༌། རང་རེས་མིག་ལྟོས་བྱེད་ས་རྒྱལ་བ་བཀའ་བརྒྱུད་གོང་མའི་རྣམ་ཐར་ཡིན་པས་དུས་ཀུན་དབེན་པའི་གནས་སུ་སྒྲུབ་པ་གང་འགྲུབ་ལ་བློ་རྩེ་གཏོད། དེར་ཡང་ཡོན་བདག་སོགས་གཡེང་བ་མང་ན་བར་ཆད་དུ་འགྲོ་བར་ཚེགས་མེད་པས་ཕྱི་ནང་ཐམས་ཅད་ལ་བཅའ་ཁྲིམས་ལེགས་པར་བསྡམས་ཏེ་སྡོད་ཅིང་ལྟོ་གོས་ལུས་འཚོ་ཙམ་གང་བྱུང་ལ་བརྟེན།
སྒྲུབ་པ་ལ་ཐང་ལྷོད་སྐད་ཅིག་ཀྱང་མེད་པའི་བརྩོན་འགྲུས་ཆེན་པོ་བརྩམ་དགོས་ཤིང༌། དེའི་དུས་སུ་རྐྱེན་བཟང་ངན་སྣ་ཚོགས་འོང་བ་ཤེས་བྱའི་གཤིས་ཏེ། གདོན་བགེགས་ལྷ་འདྲེའི་ཆོ་འཕྲུལ་སྟོན་པ་ཐོགས་མེད་དང༌། མི་རྒོད་དང་གཅན་གཟན་ལ་སོགས་ཐོགས་བཅས་ཀྱི་བར་ཆད་ཅི་ལྟར་བྱུང་ཡང་ཐོག་མེད་ཀྱི་བག་ཆགས་རྒྱུད་ཐོག་ཏུ་གནས་པ་དག་པར་འདོད་པའི་སློང་ཚད་ཡིན་པས། དེ་ལྟར་ཤེས་པའི་སྒོ་ནས་ལམ་དུ་ཁྱེར་ཏེ། དགེ་སྦྱོར་ངོ་བོ་ལ་གཡོ་བ་མེད་པའི་སྒོ་ནས་ཀུན་ཀྱང་རང་མདངས་སུ་ཤེས་པས་རྩལ་སྦྱངས། ལྷ་འདྲེ་ཕ་མར་ཤེས་པས་སྙིང་རྗེ་བསྒོམ། ཡི་དམ་དུ་ཤེས་པས་དངོས་གྲུབ་ཞུ། བླ་མར་ཤེས་པས་གསོལ་བ་གདབ། རང་སེམས་སུ་ཤེས་པས་རྟོགས་པའི་ཡང་རྩལ་ཆེས་ཆེར་འདོན་པ་གསང་སྤྱོད་ལྟར་ཉམས་སུ་བླངས་ནས་གནས་ལུགས་ལ་བརྟན་པ་ཡོངས་སུ་ཐོབ་པར་བྱེད་དགོས།
ནང་གི་གེགས་ནི། ལུས་ཀྱི་འབྱུང་བཞི་འཁྲུགས་པས་འདུ་བ་ཆ་མ་སྙོམས་པ་ལས་འབྱུང་བ་སྟེ། རླུང་མཁྲིས་བད་ཀན་འདུ་བ་ལས་བྱུང་བའི་ནད་སྣ་ཚོགས་འབྱུང་བ་ལ་ནི། ལུས་སྦྱངས་དང་དྲང་སྲོང་གི་གསོ་དཔྱད་ལ་སོགས་པའི་བཅོས་བྱ་བའམ། ནད་ཐོག་ཏུ་སྒོམ་གྱི་དངོས་གཞི་བཅོལ་བས་ལམ་དུ་ཁྱེར། ཡང་རྣམ་རྟོག་གི་གེགས་ཉོན་མོངས་པ་ལྔའི་རྟོག་པ་རྣམས་བྱུང་རྒྱལ་དུ་ཤོར་བ་དང༌། དགེ་སྦྱོར་གྱི་ཡོན་ཏན་ཉམས་རྟོགས་ཕྲན་བུ་རེ་སྐྱེས་ཀྱང༌། དེ་གསང་མི་ཐུབ་པར་བཤད་ངོམ་མིས་ཚོར་འདོད་བསྟོད་ན་དགའ་བ་སོགས་ཆོས་བརྒྱད་ཀྱི་དབང་དུ་བཏང་བ་རྣམས་ཏེ། ཕ་དམ་པས། མངོན་མཚན་ཅན་ལ་བར་ཆད་འཇུག་པ་མང༌། །
གསང་སྤྱོད་ཉམས་སུ་ལོངས་ཤིག་དིང་རི་བ། ། ཞེས་གསུངས་པ་ལྟར། དུག་ལྔའི་རྣམ་རྟོག་ཐམས་ཅད་དྲན་ཐོག་ཏུ་ལམ་དུ་ཁྱེར་ཞིང༌། ཚེ་འདིར་གྲགས་འདོད་རྙེད་འདོད་མེད་པར། མིས་ཚོར་རུང་མ་ཚོར་རུང་མགུ་རུང་མ་མགུ་རུང་བསྟོད་རུང་སྨད་རུང་སྐྱིད་རུང་སྡུག་རུང་ངོས་ལྐོག་མེད་པར་ཉམས་སུ་བླངས་ནས། ཡོན་ཏན་ཐམས་ཅད་སྦ་བྱ་ཞིང༌། ། སྐྱོན་རྣམས་ཐམས་ཅད་འདོན་པར་བྱ། ། ཞེས་གསུངས་པའི་དོན་ལ་བསླབ། གཞན་ཡང་མཁས་གྲུབ་སྐྱེར་སྒང་པས། ཐིག་བདུད་མགོ་ལ་ཞུགས་པ་ཞེས་དགེ་སྦྱོར་གྱི་ཉམས་མྱོང་མི་གསལ་བ་དང༌།
སྨྲ་བདུད་ལྕེ་ལ་ཞུགས་པ་ཞེས་སྨྲ་བ་ལ་དགའ་ཞིང་ཁྱད་པར་ཉམས་མྱོང་གསང་མི་ཐུབ་པ་དང༌། འཕྲོ་བདུད་སྙིང་ལ་ཞུགས་པ་ཞེས་ཤེས་པ་ཡུལ་ལ་འཕྲོ་ཞིང་བློ་རྣལ་དུ་མི་ཕེབས་པ་དང༌། གཡོ་བདུད་ཡན་ལག་ལ་ཞུགས་པ་ཞེས་ལག་པ་ལས་ལ་གཡོ་བ་དང༌། རྐང་པ་འགྲོ་ས་ལ་གཡོ་བས་དབེན་པར་སྡོད་མི་ཚུགས་པར་འགྲོ་འདོད་པ་རྣམས་འབྱུང་བ་ལ་རིམ་བཞིན། བླ་མ་སྤྱི་བོ་དང༌། མགྲིན་པ་དང༌། སྙིང་ཁ་དང༌། ལྟེ་བ་སོགས་སུ་བསྒོམས་ནས་སོ་སོའི་གེགས་ཞི་བར་གསོལ་བ་དྲག་པོ་བཏབ་པས་ཞི་བར་བཞེད་དོ། ། དེ་བཞིན་བཅད་རྒྱའང་གནད་དུ་འགྲོ་བ་ཞིག་མ་བྱུང་ཕྱིན། ཡུན་རིང་བཞིན་བློ་ཇེ་དྲེད།
བཅད་མཚམས་ཇེ་ལྷོད། བྱེད་རྒྱུ་ཇེ་མང༌། ཉམས་ལེན་ཇེ་སྡུག་ལ་འགྲོ་བའི་ལེ་ལོས་བར་ཆད་ཆེན་པོར་འགྲོ་བར་སྣང་བས་ཆོས་དྲེད་དེ་ལྟར་མ་སོང་བའི་ཞེ་བཅད་དྲག་པོ་དང་བཅས། ངེས་དོན་གྱི་ཆོས་གཅིག་པུ་ལ་དྲིལ་དགོས། ལོ་ཟླ་རེར་སྒྲུབ་པ་བྱས་ནས་ཡོན་ཏན་ཞིག་ཨེ་ཡོང་རེ་བ་དེ་འདྲ་ལ་ནི། རྗེ་ཞང་རིན་པོ་ཆེས། དེ་མ་ཐག་ཏུ་སྒྲུབ་རྟགས་འདོད། ། ཤོར་ལ་ཁད་པའི་སྔ་ལྟས་ཡིན། ། ཞེས་གསུངས་པ་དེ་ཡོང༌། དེ་འདྲ་འདོད་ཐག་ཉེ་ལ་བརྩོན་འགྲུས་ཞན་པ་འདིར་སྣང་བློས་མི་ཐེངས་པ་ཞིག་མི་བྱེད་པར་སྒྲུབ་པ་སྙུགས་བསྲིང་ལ་བརྩོན་འགྲུས་ཆེ་བ་ཚེ་བློས་བཏང་ཞིག་གི་ཉམས་ལེན་ལ་འབད་དགོས་པ་ཡིན།
མདོར་ན་ལྟ་སྒོམ་གྱི་ཡོན་ཏན་ཡར་འཕེལ་དུ་འགྲོ་བ་ལ་གནོད་ན་བསོད་ནམས་སྐྱེས་པ་དང་ཐུན་མོང་གི་དངོས་གྲུབ་འབྱུང་བའང་མཆོག་སྒྲུབ་པའི་བར་ཆད་དང་གེགས་སུ་བཤད་ཅིང༌། འཁོར་འདས་ལ་བཟང་ངན་མེད་པ་མངོན་དུ་མ་གྱུར་གྱི་བར་དུ་ཞེན་འཛིན་གྱི་བདུད་རེ་རེ་ཡོད་འདུག་པ་སྟེ་དེས་ན་འཁོར་འདས་ཀྱི་རྩ་བ་འདུ་འཛི་འདིར་འདུག་པས། དེ་དབང་དུ་མ་སོང་བའི་གཉེན་པོ་དང་གང་བྱུང་གི་ངོ་བོ་སྐྱོང་བའི་གཅིག་ཆོད་དང་ལམ་ཁྱེར་ཅི་རིགས་པས་སྐྱོན་སེལ་བར་བྱའོ། ། གཉིས་པ་ལམ་སྤྱིའི་གེགས་སྐྱོན་བསལ་བ་ནི། དེའང་ཉམས་ལེན་གྱི་ངོ་ཐི་ལ་གེགས་སེལ་གལ་ཆེ་བ་དེ་ནི། སྔོན་ནས་བླ་མའི་དྲུང་ནས་སྒྲོ་འདོགས་གཅོད་ཅིང་དེ་ནས་འདི་ལྟར་བསྒོམ་དུས་རང་གར་ཚོད་མེད་མུན་ནག་འདོམ་འཇལ་མིན་པའི་གང་དང་གང་གིའང་སྐྱོན་ཤེས་པ་ཞིག་དགོས་མོད། དེ་ལ་འདིར་ཐམས་ཅད་བཤད་པས་མི་ལང་སྟེ། གང་ཟག་དབང་པོ་སྣ་ཚོགས་ཀྱི་ཉམས་རྟོགས་འཆར་ཚུལ་མི་འདྲ་བ་མང་པོ་ལ་བཤད་པ་གཅིག་གིས་རྗེས་གར་ཁེབ། དེས་ན་ཡོངས་རྫོགས་བཤད་པར་མི་ནུས་ཀྱང༌། འགག་ཏུ་དྲིལ་བའི་གནད་མདོར་བསྡུས་ནི་འདི་བཞིན་ཡིན།
ལར་སེམས་ཀྱི་ངོ་བོ་མ་བཅོས་པ་རྣམ་རྟོག་གང་ཤར་ལ་དགག་སྒྲུབ་མེད་པ། སྣང་བ་ལ་བརྟག་དཔྱད་འཛིན་པ་མེད་པ་དེ་ངོས་ནས་གང་ལྟར་གནས་ཇི་ལྟར་ཤར་ཅི་འདྲ་ཞིག་སྣང་ཡང་རང་ངོ་རང་ཤེས་དང་མ་བྲལ་བར་མ་ཡེངས་པའི་དྲན་པ་བསྟེན་པ་གལ་ཆེ་བ་དེ་ནི་སྒོམ་གྱི་རྩ་བ་ཡིན་མོད་དེ། དེའང་ལས་དང་པོ་པར་སྒོམ་སྐྱོན་ལ་བྱིང་རྒོད་རྨུགས་གསུམ་སོགས་བྱུང་ན། དེ་ལ་སེལ་ཐབས་མང་ཡང༌། དོན་མདོར་བསྡུ་ན་དེ་དག་ལ་བཟང་ངན་དུ་ལྟ་བའི་གཉིས་འཛིན་མི་བྱེད་པར་ཐམས་ཅད་གང་ཤར་རང་སེམས་ཁོ་རང་གི་རང་མདངས་སུ་ཐག་བཅད་དེ། དེ་ནས་གང་བྱུང་དེ་ཀ་བསྐྱངས་ན་མཐར་ཡུལ་མེད་དུ་གྲོལ་འགྲོ་བ་སྟེ། རྗེ་བཙུན་གྱིས། སྒོམ་པ་ཡིན་པར་ངེས་ཀྱིས་བྱིང་རྒོད་སྐྱོན་མ་བསལ། ། སྒོམ་པ་འཐོར་རྨུགས་བྱིང་རྒོད་སྐྱོན་བསལ་ན། ། ཉིན་པར་མར་མེ་འདེགས་པ་འདྲ་འོ་ཨང་གེ་ལྷ་རྗེ་སྟོན་པ་བ། །
ཞེས་དང༌། རྗེ་སྒམ་པོ་པས། བྱིང་རྒོད་བྱུང་ན་དེ་ཉིད་རང་ལ་ལྟོས། ། ཞེས་སོ། ། དེ་ནས་སྒོམ་རྟགས་ལ་མ་ངེས་པ་རྩུབ་ཉམས་ཏེ་སེམས་མི་བདེ་བ་སྣ་ཚོགས་དང༌། བདེ་ཉམས་ཏེ་སེམས་གནས་པ་དང་བདེ་གསལ་མི་རྟོག་པ་སོགས་ཡོང་བ་དེ་རྣམས་ཅི་བྱུང་ནའང་དེ་རྣམས་ལ་ཆེད་དུ་བཟུང་ཞིང་བཟང་ངན་དུ་ལྟ་བའི་གཉིས་འཛིན་གྱི་གདམ་ཀ་མི་བྱེད་པར་ཐམས་ཅད་རང་སེམས་གཅིག་པུའི་རྣམ་འགྱུར་ཙམ་དུ་ཐག་བཅད་ནས། མི་བདེ་ན་མི་བདེ་བ་དེ་ཚོའི་རང་ངོ༌། བདེ་ཞིང་གསལ་ན་བདེ་ཞིང་གསལ་བའི་རང་ངོ་དེ་རང་སྟེ། གང་ཤར་དེར་ཉམས་ལེན་གྱི་དངོས་གཞི་སྒོམ་གྱི་ངོ་ཐི་བཅོལ་ནས་རང་ངོ་དེ་ཀ་རྗེན་པར་ཕུད། ཤེས་བཞིན་ལྡན་པས་སྐྱོང་བ་སྟེ་དེ་ལྟར་ཤེས་དགོས།
འདི་ལྟར་སྒོམ་ཉམས་བཟང་ངན་ལ་རྩིས་གདབ་མི་བྱེད་པའི་གང་ཤར་ངོ་ཐོག་ཏུ་འཇོག་པ་འདི་བཞིན་གནད་དུ་ཚུད་པ་ཞིག་བྱུང་ན་སྟབས་བདེ་བ་ཅི་བྱུང་གང་ཤར་གྱིས་ཆོག་པའི་སྒོམ་ཆེན་ཟེར་ལས་སླ། གེགས་དང་གོལ་ཤོར་ཅིའང་མི་འབྱུང༌། དེ་འདྲའི་གནད་དེ་ཤེས་དགོས་མ་གཏོགས། གཞན་རྩབ་རྩུབ་བཟོ་བཅོས་བྱེད་རྒྱུ་མང་པོ་རང་གིས་ཆོག་པ་ཨེ་ཡིན་མི་ཤེས་པས་དེ་ལྟར་གོ་བར་མཛོད། དེ་ལྟར་རང་ངོ་མ་བཅོས་པར་སྐྱོང་བ་དང་གང་ཤར་རང་བཞིན་ཡོངས་ཤེས་སུ་སྐྱོང་བ་དེར་འབད། བླ་མ་མཚན་ལྡན་ལ་གསོལ་འདེབས་སུ་རེམ་ན་དེས་ནམ་ཞིག་གི་དུས་ན་སྒྲིབ་པ་དག་བྱིན་རླབས་ཞུགས་པས་ན་སེམས་ཀྱི་ངོ་བོ་མཐོང་སྟེ། དེ་ནས་ད་ལྟའི་ཐ་མལ་གྱི་ཤེས་པ་རྗེན་པ་འདི། བཟང་རྟོག་གི་བློ་ཡིས་མ་བཅོས་ཤིང༌། ངན་རྟོག་གི་དྲི་མས་མ་གོས་པར། གདོད་མའི་གནས་ལུགས་ཀྱི་རང་ངོ་རང་ཉིད་ཀྱིས་མཐོང་མེད་ཀྱི་ཚུལ་དུ་མཐོང་ཞིང་དོན་དུ་ཐམས་ཅད་ཕྱག་རྒྱ་ཆེན་པོ་ཡིན་པར་གོ །
ངོ་བོ་བློས་བྱས་ཀྱི་མཚན་མའི་ཡུལ་ལས་འདས་ཤིང༌། བློ་འདས་ཀྱི་ངོ་བོར་ཐག་ཆོད། ཡིད་ཆེས་ཀྱི་ངེས་ཤེས་ནང་ནས་ཤར་བས་དགའ་བ་ཞིག་ཡོང༌། དེ་ཙ་ན་ནི་སེམས་ཉིད་ལྷན་ཅིག་སྐྱེས་པའི་ངོ་བོ་མཐོང་བ་ཟེར་ཞིང༌། དེ་ལྟར་སེམས་ཉིད་ལྷན་སྐྱེས་ཀྱི་རང་ངོ་འཕྲོད་པ་དེས་ན་སྤངས་གཉེན་གཅིག་ཏུ་འདྲེས་ཏེ་རང་མདངས་སྣ་ཚོགས་རྟོག་པ་གང་ཤར་ཡང་གསལ་སྟོང་གི་ངོ་བོར་ཤར་ཤར་བ་དེའང་གཞི་མེད་རྩ་བྲལ་དུ་འཆར་ཞིང་གཞི་མེད་རྩ་བྲལ་དུ་གྲོལ་བས་རྣམ་རྟོག་རང་ལ་སྒོམ་གྱི་དངོས་གཞི་འོང་ཞིང་གཤིས་མདངས་ཀྱི་རྩིས་གདབ་མ་དགོས་པ་ཞིག་ཡོང་སྟེ། དེ་ནི་རྣམ་རྟོག་ལྷན་ཅིག་སྐྱེས་པའི་རང་ཞལ་མཐོང་བ་ཟེར། དེ་ནས་ཀྱང་གོམས་རྩལ་སྦྱངས་ན། མཐར་ནི་སྒོ་ལྔའི་ཡུལ་དུ་གང་སྣང་ཡང་ཐམས་ཅད་བཀྲག་མེད་དུ་འཆར་འཛིན་མེད་དུ་འོང་བ་སྟེ། ཡུལ་ཡུལ་ཅན་ལ་གཉིས་འཛིན་མི་དགོས་ཏེ། དེ་ནི་སྣང་བ་ལྷན་ཅིག་སྐྱེས་པའི་རང་བཞིན་རྟོགས་པ་ཟེར།
དོན་བསྒོམ་བྱའི་ཡུལ་སྣང་སྣ་ཚོགས་དང༌། སྒོམ་བྱེད་ཀྱི་སེམས་ཐམས་ཅད་དབྱེར་མེད་གཅིག་ཏུ་རྟོགས། དེའང་སྒོམ་བསྒོམ་རྒྱུ་ཐམས་ཅད་ཀྱང་འཛིན་བྱེད་ཀྱི་གཞི་རྩ་བྲལ། དྲན་ཡེངས་རྒྱུ་ཐམས་ཅད་ཀྱང་སྐོར་ལེར་མེད་པའི་ཡུག་གཅིག་ཏུ་འབྱམས་ཀླས་པར་འོང་སྟེ། དེ་ནི་སྒོམ་གྱི་མཆོག་ཅིག་གོ ། དེ་ནས་ནི་ཐུག་ཕྲད་ལམ་ཁྱེར་གྱི་སྤྱོད་པ་ལས་གཞན་པའི་རྩལ་ལོགས་ནས་སྦྱངས་རྒྱུ་མེད་དེ་འོན་ཀྱང་འཁོར་འདས་སྲིད་ཞིའི་ཆོས་ཐམས་ཅད་རང་ཐོག་ཏུ་ཁྱེར་བ་གལ་ཆེ། དེ་ནས་རང་ཐོག་ཏུ་འདྲེས་ནས་ཀྱང་དེ་ཕྱོགས་རྒྱས་སུ་གཏོང་བ་གནད་ཟབ་པའོ། ། གསུམ་པ་ལམ་སྤྱིའི་ནོར་ས་དང་གོལ་སྐྱོན་འདྲ་མིན་བཤད་པ་ནི། དེའང་ཕྱག་རྫོགས་ལམ་གཅོད་ཞི་བྱེད་སོགས་སྒོམ་དོན་གྱི་མན་ངག་ཟབ་རྒྱས་མཐའ་ཡས་པ་ཀུན་གྱི་དགོངས་པའི་གནད་གཅིག་ཏུ་མཐུན་པར་རང་སེམས་མ་བཅོས་པར་འཇོག་པ་ཁོ་ན་ཉིད་ལགས་ནའང་གང་ཟག་སོ་སོའི་གོ་ཚུལ་གྱི་དབང་གིས་སྣ་ཚོགས་པ་ཞིག་སྣང་མོད་དེ། དེ་ལ་སྒོམ་ཆེན་པ་འགའ་ཞིག་གིས་ནི།
ཚོགས་དྲུག་གི་སྣང་བ་ཕྲ་རགས་ཐམས་ཅད་འགགས་པའི་ཤེས་པ་རྟོག་མེད་ཁོ་ན་ལ་སྒོམ་དུ་འཛིན་ཏེ། དེ་ནི་ཞི་གནས་ལྟེངས་པོར་གོལ་བ་དང༌། འགའ་ཞིག་གིས་ནི་དྲན་རིག་གིས་མ་ཟིན་པའི་གཏི་མུག་ལུང་མ་བསྟན་ལ་སྒོམ་བརྟན་པོར་རློམ་པ་དེ་ནི་བླུན་སྒོམ་རྨོངས་པར་གོལ། འགའ་ཞིག་གིས་སེམས་གསལ་སིང་ངེ་བ་དང༌། བདེ་ལྷན་ནེ་བ་དང༌། སྟོང་ཕྱམ་མེ་བ་སོགས་ལ་སྒོམ་དུ་འཛིན་ཏེ་ཉམས་ལ་ཞེན། ལ་ལས་ནི་རྟོག་པ་སྔ་མ་འགགས་ནས་ཕྱི་མ་མ་སྐྱེས་ཀྱི་བར་གྱི་ཤེས་པ་ཧད་པོ་ཁོ་ན་དགོས་པར་འདོད་དེ། སྒོམ་དུམ་བུ་རུ་ཆད། ཡང་ལ་ལས་ནི། སེམས་ཉིད་ཆོས་སྐུ་ཡིན་ནོ། །
སྟོང་པ་ཡིན་ནོ། ། ངོས་བཟུང་མེད་དོ། ། སྙམ་པ་སོགས་ཡིད་ལ་བཅང་པ་དང༌། དེ་བཞིན་དུ་ཐམས་ཅད་བདེན་པར་མ་གྲུབ་བོ། ། སྒྱུ་མ་ལྟ་བུའོ། ། ནམ་མཁའ་ལྟ་བུའོ་སྙམ་པ་ལ་སོགས་པའི་འཛིན་སྟངས་ལ་སྒོམ་དུ་འདོད་པ་ནི་བློས་བྱས་ཡིད་བྱེད་ཀྱི་མཐར་ལྷུང༌། ཁ་ཅིག་གིས་ནི། གང་དྲན་ཅི་ཤར་ཐམས་ཅད་སྒོམ་གྱི་རང་བཞིན་ཡིན་ཟེར་ཏེ། རྣམ་རྟོག་ཐ་མལ་པའི་དབང་དུ་བཏང་སྟེ་སྨྱོན་པར་གོལ། ། གཞན་དག་ཕལ་ཆེར་ནི་འགྱུ་བ་ལ་སྐྱོན་དུ་ལྟ་ཞིང་བཀག་པ་དང༌།
འགྱུས་པ་དེའང་ཚུར་བཀུག་ནས་སྒོམ་ལ་འཇོག་པར་འདོད་ཅིང༌། འགྱུ་དྲན་དམ་པས་སྡུག་བཙིར་དུ་འཆིང་བར་བྱེད་པ་ལ་སོགས་སྣང་སྟེ། མདོར་ན་སེམས་གནས་སམ་འགྱུའམ་རྣམ་རྟོག་དང་ཉོན་མོངས་སུ་ག་རེ་འདུག་གམ། བདེ་གསལ་མི་རྟོག་པ་གང་རུང་དུ་ལྷན་ནེ་འདུག་གམ། གང་ལྟར་སྣང་ཡང་དེ་ཀའི་རང་ཐོག་ཏུ་བཟོ་བཅོས་སྤང་བསྒྱུར་མི་དགོས་པར་གཉུག་མ་ལྷན་སྐྱེས་ཀྱི་རང་འགྲོས་སྐྱོང་ཤེས་པ་ནི་ཤིན་ཏུ་དཀོན་པར་མཆིས་སོ། ། གཞན་ཡང་ཕྱི་ནང་གསར་རྙིང་ངེས་དོན་གྱི་ལམ་ཐམས་ཅད་ཀྱི་རྩ་བ་མཆོག་རབ་མདོ་འགགས་གནད་དོན་ཐམས་ཅད་རང་སེམས་མ་ཡེངས་པའི་དྲན་པ་འདི་ཀ་རང་ཡིན་པར་ལྷུན་གྱིས་གྲུབ་མོད་ཀྱང༌། འགའ་ཞིག་ལ་མ་ཡེངས་པའི་ཉམས་སྣང་ཡོད་ཀྱང་དོན་ཐོག་ནས་ཡེངས་པ་མི་ཤེས་པའང་འོང་བས་དེ་ཇི་ལྟ་བུ་སྙམ་ན། སེམས་ཀྱི་གནས་ལུགས་གོ་རྟོག་གི་ཡུལ་ལས་འདས་པས་བློ་རྟོག་གིས་རྟོགས་པའི་གོ་དོན་ཞིག་ཡིད་ལ་བྱེད་ཅིང་སེམས་ནའང་ཅུང་ཟད་ཡེངས། སེམས་དོན་ཤེས་རིག་ལས་འདས་པས། བློ་རྟོག་གིས་ཤེས་ཤིང་རིག་པའི་དོན་ཞིག་ཡིད་ལ་བྱེད་ཀྱང་དོན་ཐོག་ནས་ཅུང་ཟད་ཡེངས།
སེམས་དོན་བསམ་གཞིག་གི་ཡུལ་མིན་པས། བློ་རྟོག་གིས་བསམ་གཞིག་བྱས་ཤིང་དཔྱད་པས་སྟོང་པ་དང་སྐྱེ་མེད་སོགས་ཡིད་ལ་བྱེད་ཀྱང་དོན་ཐོག་ནས་ཅུང་ཟད་ཡེངས། སེམས་དོན་དམིགས་གཏད་ཀྱི་ཡུལ་མིན་པས་བློ་རྟོག་གིས་ཆེད་དུ་དམིགས་པ་གཏད་པས་བདེ་གསལ་མི་རྟོག་པ་ལ་སོགས་ཀྱི་སྣང་བ་ལ་སེམས་གཏད་ཀྱང་དོན་ཐོག་ནས་ཅུང་ཟད་ཡེངས། མདོར་ན་སེམས་ཀྱི་གནས་ལུགས་ཡིད་བྱེད་ཐམས་ཅད་ལས་འདས་པར་བློ་དང་རྟོག་པས་བཅོས་ཤིང་བསྒྲུབ་པའི་མཚན་བཅས་དང་མཚན་མེད་ཅི་འདྲ་ཞིག་ཡིད་ལ་བྱས་ཀྱང་ཡིད་བྱེད་ཡིན་ལ། ཅིའང་ཡིད་ལ་མི་བྱེད་སྙམ་དུ་གནས་ཀྱང་དོན་ཐོག་ནས་ཅུང་ཟད་ཡེངས་པ་སྟེ། བྲམ་ཟེ་ཆེན་པོས། ཡིད་ཀྱི་དྲི་མ་དག་ན་ལྷན་སྐྱེས་ཏེ། ། དེ་ཚེ་མི་མཐུན་ཕྱོགས་ཀྱི་འཇུག་པ་མེད། ། ཡིད་དེ་ཡིད་མ་ཡིན་པར་བྱེད་གྱུར་ན། ། དེས་ནི་བླ་མེད་བྱང་ཆུབ་ཐོབ་པར་འགྱུར། །
ཞེས་དང༌། བིར་ཝ་པས། དེ་ཉིད་ཡིད་ལ་བྱེད་ཅིང་གཉིས་མཐའི་ཕྱོགས་ལྷུང་ན། ། འཁོར་བར་འཁོར་ཞིང་སྲིད་པའི་རྩ་བ་ཡིན་པའི་ཕྱིར། ། ཀུན་གྱི་གཞི་རྩ་ཡིད་ཀྱི་ངོ་བོ་གང་ཡིན་ལྟོས། ། བལྟས་པས་མ་མཐོང་ཡིད་བྱེད་བྲལ་ན་ངེས་པར་གྲོལ། ། ཞེས་དང༌། ཤ་ཝ་རིས། ལྟོས་ཤིག་ལྟོས་ཤིག་ཅི་ཡང་མ་ལྟ་ཞིག ། སྒོམས་ཤིག་སྒོམས་ཤིག་ཅི་ཡང་མ་སྒོམས་ཤིག །
ཅེས་སོ། ། དེས་ན་སྒོམ་མེད་ཡེངས་མེད་ཀྱི་གནད་སྐྱོང་དགོས་པའོ། ། བཞི་པ་བྱེ་བྲག་གི་འཕྲང་དང་གོལ་ཤོར་གེགས་བཞི་བཤད་པ་ལའང་ནང་ཚན་དུ་དབྱེ་ན། དང་པོ་འཕྲང་ལྔ་བཤད་པ། གཉིས་པ་གོལ་ས་གསུམ་དང་བརྒྱད་འཕྲོས་དོན་དང་བཅས་པ་བཤད་པ། གསུམ་པ་ཤོར་ས་རྣམ་པ་བཞི་བཤད་པ། བཞི་པ་སྤྱིའི་གེགས་སེལ་བཤད་པའོ། ། དེ་ལས་དང་པོ་འཕྲང་ལྔ་བཤད་པའི་ས་བཅད་ནང་ཚན་ལའང་དང་པོ་སྣང་བ་དགྲར་ལངས་ཀྱི་འཕྲང་བཤད་པ། གཉིས་པ་རྣམ་རྟོག་དགྲར་ལངས་ཀྱི་འཕྲང་བཤད་པ། གསུམ་པ་སྟོང་པ་དགྲར་ལངས་ཀྱི་འཕྲང་བཤད་པ།
བཞི་པ་རྒྱུ་འབྲས་དགྲར་ལངས་ཀྱི་འཕྲང་བཤད་པ། ལྔ་པ་སྙིང་རྗེ་དགྲར་ལངས་ཀྱི་འཕྲང་བཤད་པའོ།། དང་པོ་སྣང་བ་དགྲར་ལངས་ཀྱི་འཕྲང་བཤད་པ་ནི། དེའང་ངེད་རང་མཉམ་བཞག་སྐྱོང་བའི་དུས་སུ། དང་པོ་ནས་ཡུལ་ལྔ་དང་བསྲེས་ནས་མ་བསྐྱངས་ན། དེ་ནས་ཡུལ་ལྔ་དང་མི་འདྲེ་སྟེ། དོན་འཕྲལ་དུ་མཉམ་བཞག་རྐྱེན་མེད་དགྲ་མེད་རང་ལ་སྡོད་དུས་དགའ་མོ་ཡོད་ནའང་དེ་ནས་སྣང་ཐོག་དང་མ་བསྲེས་ན་མིག་ཡུལ་དུ་སྣང་བའི་ཚོགས་ལེགས་མི་ལེགས་ཏེ། དེ་བཞིན་རྣ་བའི་ཡུལ་དུ་སྒྲ་སྙན་མི་སྙན་སོགས་ཏེ་ཡུལ་ལྔ་འཆར་དུས་ནས་དེ་ཚོའི་དབང་དུ་འཆོར་བ་དང༌། ལེགས་ཉེས་ཆགས་སྡང་གི་འཛིན་པ་ཤོར་ཡོང་བ་ཡིན། དེ་ཤོར་ན་མི་ཉན་ཞིང་དེར་ཡང་འགའ་རེ་ལ་ནི།
གཟུགས་སྒྲ་སོགས་སེམས་ལ་གནོད་པ་འདི་ཚོ་མེད་ན་མ་བྱུང་ན་བསམ་པའི་ཞེ་སྡང་སྐྱེ་སྲིད་པས་དེ་ནི་སྣང་བ་དགྲར་ལངས་ཏེ་འདིར་དང་པོ་ནས་དོགས་ཟོན་བྱས་ནས་ལམ་ཁྱེར་བྱ་དགོས་ཏེ། ཕ་དམ་པས། སྣང་བ་དགྲར་ལངས་ཁང་སྟོང་རྐུན་མ་འདྲ། ། དོན་ལ་ཐོབ་ཤོར་མེད་དོ་དིང་རི་བ། ། ཞེས་གསུངས་སོ། ། དེའང་མཉམ་བཞག་ངོ་བོ་སྐྱོང་དུས་ནས། མིག་གི་ཡུལ་དུ་གཟུགས་སྣ་ཚོགས་ལེགས་ཉེས་ཅི་ལྟར་སྣང་ཡང༌། དེ་ལ་ཆེད་དུ་འཛིན་པའི་བློས་ལེགས་ཉེས་ཀྱི་བརྟག་དཔྱད་མི་བྱེད་ཆགས་སྡང་འཛིན་པ་ཞུགས་སུ་མི་འཇུག་པར་སྣང་ཐོག་དེ་རང་དུ་གློད། དེ་ཀ་རང་ངོ་རང་ཤེས་དང་བཅས་ཏེ་སྐྱོང་རྒྱུ་ཡིན། དེ་བཞིན་རྣ་བས་མི་དང་དུད་འགྲོའི་སྒྲ་ལ་སོགས་སྒྲ་ཆེ་ཆུང་སྙན་མི་སྙན་ཅི་ཐོས་ཀྱང་དེ་ལ་ཆེད་དུ་སྒྲ་དེ་ལ་མི་བརྟག་ཅིང༌།
མིའི་ཚིག་ལྟ་བུ་ཡིན་ན་དེའི་དོན་ལ་མི་དཔྱད་མི་བསམ་པར་གང་ཐོས་དེ་ཀ་ངོས་བཟུང་ནས་དེའི་ཐོག་ཏུ་རང་ངོ་རང་ཤེས་དང་བཅས་ཏེ་གློད། དཔེ་དེས་མཚོན་ནས་སྣའི་ཡུལ་དུ་དྲི་ཞིམ་མི་ཞིམ་སྣ་ཚོགས། ལྕེའི་ཡུལ་དུ་ཟས་ཀྱི་རོ་བྲོ་མི་བྲོ་ཞིམ་མངར་ཁ་བ་ལ་སོགས་པར་ཆེད་དུ་བརྟགས་ནས། ཞིམ་པ་སྣ་ཚོགས་ལ་ཆགས་པ་མི་ཞིམ་པ་སྣ་ཚོགས་ལ་སྡང་བ་སོགས་མི་བྱེད་པར་གང་ལྟར་འདུག་པ་དེ་ཀ་ངོས་བཟུང་ནས་དེ་ཉིད་ཀྱི་ཐོག་ཏུ་ལྷོད་དེ་ཤེས་བཞིན་དུ་སྐྱོང་ཞིང༌། ལུས་ཀྱི་ཡུལ་དུ་གོས་ལ་སོགས་པའི་རེག་བྱ་འཇམ་མི་འཇམ་ལའང་དགའ་སྡུག་ཆགས་སྡང་གི་དབང་དུ་མི་གཏོང་བར་རང་ཐོག་ཏུ་སྐྱོང་ཤེས་དགོས་རྒྱུ་ཡིན། དོན་རང་ནི་འདོད་ཡོན་ལྔ་ལ་ཆེད་དུ་མི་འཛིན་པར་གང་སྣང་གང་བྱུང་དེ་ཀ་ངོས་བཟུང་ནས་དེ་ཐོག་ཏུ་གློད་དེ་ཤེས་བཞིན་དྲན་བཞིན་མཉམ་བཞག་སྐྱོང་ཞིང༌། གལ་སྲིད་ཡུལ་ལྔ་དེར་ཡང་ལེགས་ཉེས་ཆགས་སྡང་གི་རྣམ་རྟོག་ཤར་ན་ནི་རྣམ་རྟོག་དེའང་ངོས་བཟུང་སྟེ་རང་ངོ་སྐྱོང་དགོས། སྣང་བ་དགྲར་ལངས་དེ་ལ་ཞེ་སྡང་སྐྱེ་བ་ནི་མི་རིགས་པ་ཆེན་པོ་སྟེ་དཔེར་ན་ད་ལྟར་ངེད་རང་རྣམས་ལྟ་བུར་ཆགས་བཞག་ན། སྤྱིར་གྱིས་རང་གི་མི་ཚེ་འདིར་དུས་ཐམས་ཅད་དུ་ཆགས་སྡང་གི་འཁོར་ལོ་ཡིན་པར་མ་ཟད། ཁྱད་པར་རང་རེ་གཤིས་ངན་པའི་རིགས་ཁ་ཅིག་འདི་ནི་དུས་ཐམས་ཅད་དུ་ཞེ་སྡང་ཁོང་ཁྲོ་གདུག་སེམས་དམོད་མོ་རང་གི་རང་བཞིན་ཏེ།
དེ་ལ་ཕ་རོལ་གྱི་རྐྱེན་མི་འདོད་པ་མི་དགའ་བ་བྱུང་ན་ཞེ་སྡང་ཤོར་བ་ནི་ཐམས་ཅད་ལ་ལོས་ཡོང་སྟེ། རང་རེ་ཞེ་སྡང་སོགས་དུག་ལྔའི་རྣམ་རྟོག་འདིར་གོམས་འདྲིས་ཆེ། བག་ཆགས་མཐུག ། ཤུགས་ཆེ། དབང་བཙན་པས་འགོག་ཏུ་མི་འདུག་སྟེ། དེ་མིན་པའི་དོན་མེད་ཀྱི་རྣམ་པ་ཐམས་ཅད་ལ་ཞེ་སྡང་གདུག་རྩུབ་ཁོང་ཁྲོ། དེའི་དབང་གིས་ངག་ཚིག་དམོད་མོ་དྲག་པོ་བྱེད་བཞིན་པ་ནི། དཔེར་ན་ས་ཆ་ལྟ་བུ་ལས་འབྱུང་བ་སེམས་མེད་ཀྱིས་རང་ལ་ཆེད་དུ་གནོད་པ་མ་བྱས་མོད་དེ། དེ་ལ་ཞེ་སྡང་དམོད་མོ་ས་ཟད་ཡུལ་ཤོར་ཟེར་བ་དང༌། ཕྱི་ནམ་མཁའ་སྟོང་པས་རང་ལ་མི་གནོད་ཀྱང་དེ་ལ་སྡུག་གནམ་ཕུང་གནམ་ཟེར་བ་སོགས།
ཕྱི་རོལ་གྱི་ས་རྡོ་རི་བྲག་རྩི་ཤིང་ནགས་ཚལ། ཆུ་མེ་རླུང་ནམ་མཁའ་སོགས་འབྱུང་བ་རྣམས་ལའང་དོན་མེད་དུ་ཞེ་སྡང་དམོད་མོ་བྱེད་པ་དང༌། ཁྱད་པར་མི་སེམས་ཅན་དུད་འགྲོའི་རིགས་ལ་ཞེ་སྡང་གདུག་རྩུབ་དམོད་མོ་རྒྱོབ་བརྡུང་ཡན་ཆད་བྱེད་པས་ལས་ངན་པ་ཆེར་གསོག་པ་དང༌། དེ་མིན་ད་ལྟའང་རང་ལ་གལ་ཆེ་བའི་ཉེར་མཁོ་ཟས་ནོར་མཐུན་རྐྱེན་གྱི་རིགས་ལའང་དོན་མེད་ཀྱང་ཞེ་སྡང་གསོག་ཅིང་དམོད་མོ་བྱེད་པ་སྟེ། གོས་ལ་རོ་ཤུ། ཟས་ལ་རོ་ཁྲག་ཟེར་བ་སོགས་ཀྱིས་དཔེར་མཚོན་པ་སྟེ། འདི་རིགས་ལ་བསམ་ན་རང་རེ་རྣམས་ཀྱི་སེམས་འདིར་མི་གནོད་པ་ཅིའང་མེད་ལ། ཞེ་སྡང་མི་ཡོང་བ་གང་ཡང་མི་སྲིད་པ་ལྟ་བུ་དང༌། ཕྱི་ནང་ཐམས་ཅད་ཞེ་སྡང་གདུག་རྩུབ་ཀྱི་རང་བཞིན་སྨྲ་བ་ཐམས་ཅད་ངན་སྨྲས་ཚིག་རྩུབ་དམོད་མོའི་རང་བཞིན་བྱེད་པ་ནི། སྤྱིར་གྱི་ཉོན་མོངས་པ་ཞེ་སྡང་གི་འབྲས་བུ་དམྱལ་བ་ཡིན་པས་རྣམ་སྨིན་ཆེ་བ་དང༌།
དུག་གསུམ་ཐམས་ཅད་ལས་ཀྱང་ཞེ་སྡང་འདི་རང་སྡིག་ཆེ་སྟེ། ཞེ་སྡང་ལྟ་བུའི་སྡིག་པ་མེད། ། ཅེས་གསུངས་པས། ཞེ་སྡང་འདིས་ནི་རང་ཕུང་མི་ལ་གནོད་བདག་གཞན་ཐམས་ཅད་ལ་མི་བདེ་བར་བྱེད་པས་དེའི་དོན་གྱིས་ཉེས་པ་ཆེ་བར་བཤད་པ་ནི། སྤྱིར་ལས་རྒྱུ་འབྲས་ཀྱི་སྐབས་སུ་བཤད་པ་ལྟར་ཡིན་ལ། དེར་མ་ཟད་སྣང་བ་དགྲར་ལངས་ཞེས་པ་སྣང་བར་ཞེ་སྡང་ཕྲན་བུ་རེ་སྐྱེས་ཀྱང་དེ་ལ་རྣམ་སྨིན་ཡོད་པ་ནི། དཔེར་ན་སྔོན་སངས་རྒྱས་འོད་སྲུང་གི་དུས་དགེ་སློང་ཞིག་ལམ་དུ་འགྲོ་བ་ལ་ཆོས་གོས་སྣེ་མོ་ཤིང་ལ་འཐོགས་པར་ཚིག་པ་ཟོས་ཏེ་ཤིང་བཅགས་པས། དེའི་རྣམ་སྨིན་ནི་སྔོན་ཚུལ་ཁྲིམས་བསྲུངས་པའི་འབྲས་བུས་ཀླུ་ཡི་རྒྱལ་པོ་ཨེ་ལེའི་འདབ་མ་ཞེས་བྱ་བར་སྐྱེས་ཀྱང༌།

ཤིང་ལ་ཞེ་སྡང་སྐྱེས་ནས་བཅགས་པའི་འབྲས་བུས་མགོ་ལ་ཤིང་སྡོང་སྐྱེས་ཏེ་ཤིང་སྡོང་དེ་རླུང་གིས་བསྐྱོད་དུས་སྡུག་བསྔལ་ཆེ་ཞིང་རྣག་ཁྲག་མང་པོ་ཡོང་བ་ཞིག་བྱུང་བ་ཡིན་འདུག་པ། དེ་འདྲ་རྣམ་སྨིན་འཇིགས་པ་ཡིན་འདུག་སྟེ། ད་ལྟ་ངེད་རང་རྣམས་དོན་ཡོད་གཅིག་མེད་གཉིས་ལ་སྣང་བ་ཞེ་སྡང་དམོད་མོ་བྱེད་མཁན་མང་བར་རྣམ་སྨིན་འདྲ་བས་སྤང་ཐུབ་ན་སྤངས་དགོས་པ་ཡིན་ཏེ། དགེ་བཤེས་པུ་ཏོ་བས། སྣང་བ་ལ་ཞེ་སྡང་བྱེད་པ་བྲག་ལ་ཁུ་ཚུར་བརྒྱབ་པ་དང་འདྲ་སྟེ། བྲག་ལ་ཁུ་ཚུར་བརྒྱབ་ན་བྲག་ལ་མི་གནོད་དེ། རང་ལག་མགོ་ན་བ་དེ་བཞིན་སྣང་བ་ལ་ཞེ་སྡང་དམོད་མོ་བྱས་པས་སྣང་བ་ལ་མི་གནོད་དེ། ཞེ་སྡང་ཚིག་རྩུབ་ཀྱི་རྣམ་སྨིན་རང་ལ་གནོད། ཅེས་གསུངས་འདུག་པ་གོ་བར་མཛོད། སྣང་བར་ཞེ་སྡང་ལམ་ཁྱེར་དངོས་ནི། རྗེ་ནཱ་རོ་པ་ཏིལླི་པའི་དྲུང་ནས་བྱོན་ཏེ།
མགར་བའི་གྲོང་ཞིག་ཏུ་ཞག་མལ་མཛད་པས། ནམ་ཕྱེད་ཡོལ་ཙམ་ནས་མགར་བ་གཅིག་གིས་ཐོ་བ་ཏོག་པ་ཞིག་བྱས་པ་དེ་ནས་བཟུང་ཐམས་ཅད་ལངས་ཏེ་ཐོ་བའི་སྒྲ་ཆེན་པོ་མང་པོ་དེ་ལ་ཐུགས་མ་བདེ་ནས་དང་པོ་ཞེ་སྡང་གི་རྣམ་པར་ལངས་ཀྱང་སྐད་ཅིག་མ་དེ་ལ་ཞེ་སྡང་གི་རྟོག་པ་ངོས་བཟུང་རྩད་བཅད་ཐོ་བའི་སྒྲ་ཐོག་ཏུ་མཉམ་པར་བཞག་མཛད་པས། སྣང་སེམས་དབྱེར་མེད་དོན་གཅིག་མངོན་དུ་གྱུར་པ་སྟེ། དཔེ་དེ་བཞིན་ངེད་རང་གིས་མཉམ་བཞག་སྐྱོང་དུས་ཀྱང་དེ་ལ་གནོད་པའི་མི་ལ་སོགས་པས་འགྲོ་འདུག་ལས་ཀ་མང་པོ། གཏམ་ལབ་འུར་སྒྲ་ཟང་ཟིང་མང་པོ་བྱེད་མཁན་ལ་དེ་རྣམས་ཀྱིས་གནོད་ཅིང་འདི་ཚོ་མེད་ན་མ་བྱུང་ན་བསམ་པའི་ཚིག་པ་ཟོས་པ་དང༌། སྙིང་ཡུལ་མི་བདེ་བ་སོགས་བྱུང་ན་ནི་དེའི་དབང་དུ་མི་གཏོང་ཞིང༌། དོན་སྣང་བ་ཐམས་ཅད་འཕྲལ་དུ་ངོ་ཤེས་མ་ཤེས་མ་གཏོགས་ཐམས་ཅད་སེམས་སུ་གཅིག་པར་དེར་བསམ་ཞིང༌། དེ་ཀ་ལམ་དུ་ཁྱེར་དགོས་པ་དེ་གོ་བར་བྱས་ནས། ཡུལ་སྣང་དང་ཁྱད་པར་ཞེ་སྡང་གི་རྣམ་རྟོག་གིས་བློ་ཡུལ་མ་བདེ་ན་མ་བདེ་བ་དེ་ངོས་བཟུང་རང་ངོ་དེ་ཉིད་ཤེས་བཞིན་མ་བཅོས་པར་སྐྱོང་ཤེས་དགོས་ཏེ། དེ་ལྟར་ཡང༌།
རྗེ་རྒོད་ཚང་པས། སྣང་བ་འདི་ཐམས་ཅད་རང་གི་སེམས་ཡིན། སྣང་ཡང་རང་བཞིན་མེད། མེ་ལོང་ནང་གི་གཟུགས་བརྙན་ནམ། ཆུ་ནང་གི་ཟླ་བ་ལྟ་བུ་ཡིན་པས་འཛིན་པ་མེད་པར་ཕྱེད་དེ་ཞོག ། སྣང་བ་དགག་མི་དགོས། འཛིན་མེད་ལ་གནས་ཀྱི་འདུག་ན་དེ་ཕྱག་རྒྱ་ཆེན་པོ་ཡིན། དེ་ཀ་མ་ཡེངས་པར་སྐྱོངས་ཤིག ། ཅེས་གསུངས་སོ། ། དེ་ལྟར་ཤེས་ན་སྣང་བས་མི་གནོད་ཅིང་སྣང་བ་དགྲར་ལངས་ཀྱི་འཕྲང་དེ་སེལ་བ་ཡིན་ཞིང༌།
མཐར་ཐུག་སྣང་སེམས་འདྲེས་པའི་རྐྱེན་ཀྱང་བྱེད་དེ། དེའང་སྣང་བའི་ཡུལ་སོགས་གང་ཤར་དང་མིན་ཀྱང་ཆེད་དུ་སྣང་ཐོག་ཏུ་གློད་ནས་རང་ངོ་རང་ཤེས་ཀྱི་ལམ་ཁྱེར་སོགས་ཀྱང་བྱེད་དགོས་པའོ། ། གཉིས་པ་རྣམ་རྟོག་དགྲར་ལངས་ཀྱི་འཕྲང་བཤད་པ་ནི། ངེད་རང་འགའ་རེར་སེམས་གནས་ཐོག་ཏུ་སྐྱོང་བདེ་ཙམ་ཞིག་ཡོད་ན་དེ་ནས་རྣམ་རྟོག་འཕྲོ་རྒོད་མང་དུ་བྱུང་ན་མི་བདེ་བའི་སྣང་བ་དང༌། བཟོ་བཅོས་དགག་སྒྲུབ་རྩབ་རྩུབ་རེ་དོགས་མང་པོ་ལངས་པ་རྣམ་རྟོག་དགྲར་ལངས་དེ་འདྲ་བྱས་ན་མི་ཉན་ཏེ། དོན་དུ་སེམས་གནས་གནས་བདེ་བདེ་ཞིག་རང་འདོད་པ་དེ་ཀ་འདོད་པའི་རྣམ་རྟོག་ཆེན་པོ་ཡིན། སེམས་གནས་འགྱུ་ཁྱད་མེད་ལ་ཆེད་དུ་བཟུང་ནས་དགག་སྒྲུབ་བྱེད་པ་དེ་ཀ་གཉིས་འཛིན་གྱི་རྣམ་རྟོག་ཆེ་ཤོས་ཡིན་ཏེ། དམ་པ་རྒྱ་གར་པས། རྣམ་རྟོག་ངན་པ་སྤང་ལ་ཆུ་རྡོལ་འདྲ། ། བཀག་པས་ཁེག་པ་མེད་དོ་དིང་རི་བ། །
ཞེས་དང༌། རྗེ་མི་ལས། རྣམ་རྟོག་ནི་ལྕགས་ཀྱི་སྤར་བུ་དགུའི་ཕུགས་སུ་བཅུག་ཀྱང་འདུག་པ་མིན་ཞེས་གསུངས་སོ། ། ངེད་རང་དེ་འདྲ་མི་བྱེད་པར་དང་པོ་ནས་སེམས་གནས་འགྱུ་གཉིས་ཁྱད་མེད་པ་གང་ལྟར་གནས་ཅི་ལྟར་ཤར་ཡང་རང་སེམས་ཁོ་རང་གཅིག་པུ་དེ་ཀའི་གཤིས་ཀྱི་རོལ་པའམ་ཆོ་འཕྲུལ་ཡིན་པར་ཤེས་དགོས་ཏེ། རྗེ་མི་ལས། ཉ་མ་དཔལ་དར་འབུམ་ལ། དཔེ་སྣ་ཚོགས་གསུངས་ནས་སེམས་ཉིད་གཏན་ལ་འབེབས་བཅུག་པ་ལ། དང་པོ་དཔེ་སྣ་ཚོགས་ཞུས་མོད། དོན་སེམས་ཉིད་བསྒོམ་དུ་བདེ་ལགས་ཏེ། ། རྣམ་རྟོག་བསྒོམ་དུ་ཅུང་མ་བདེ། །
ཞེས་ཞུས་པར། རྗེ་བཙུན་གྱིས། སེམས་ཉིད་བསྒོམ་དུ་བདེ་ལགས་ཀྱང༌། ། རྣམ་རྟོག་བསྒོམ་དུ་མ་བདེ་ན། ། རྣམ་རྟོག་སེམས་ཀྱི་ཆོ་འཕྲུལ་ཡིན། ། ད་རུང་ཆོ་འཕྲུལ་གཏན་ལ་ཕོབ། ། ཅེས་གསུངས་པ་དང༌། རྣམ་རྟོག་ཁོ་རང་ཆོས་སྐུར་ངོ་ཤེས་པར་བྱས་ནས་གློད་དེ་བཞག་པས་གྲོལ་བ་ཡིན་ནོ། ། གསུངས་པ་དེ་ལྟར་གོ་བར་བྱས་ནས། གང་བྱུང་གིས་ཆོག་ཤེས་དང༌།
སེམས་གནས་ནའང་དེ་ཀའི་ངོ་བོ། རྣམ་རྟོག་འཕྲོ་ནའང་དེ་ཉིད་ངོས་བཟུང་སྟེ། དེ་ཀའི་ངོ་བོའི་ཐོག་ཏུ་ལྷོད་ཀྱིས་གློད་ནས་མ་ཡེངས་ཙམ་དུ་སྐྱོང་དགོས་ཏེ། རྒྱུད་ལས། རྣམ་རྟོག་ཉིད་ཀྱིས་རྣམ་རྟོག་སྦྱོངས། ། སྲེད་པ་ཉིད་ཀྱིས་སྲེད་དག་བྱེད། ། ཅེས་དང༌། གང་གིས་སྐྱེ་བོ་འཆིང་འགྱུར་བ། ། དེ་ཉིད་ཡོངས་ཤེས་རྣལ་འབྱོར་གྲོལ། ། ཞེས་དང༌།
རྗེ་དྭགས་པོ་རིན་པོ་ཆེས། རྣམ་རྟོག་ཆོས་སྐུའི་རོལ་པ་ཡིན་པས་མི་སྤང༌། ཞེས་དང༌། རྗེ་རྒོད་ཚང་པས། རྣམ་རྟོག་བརྒྱ་སྐྱེས་ན་ཆོས་སྐུ་བརྒྱ་ཡིན། ། ཞེས་སོགས་ཤིན་ཏུ་མང་ངོ༌། ། སྤྱིར་རྣམ་རྟོག་ཆོས་སྐུ་ཞེས་རྣམ་རྟོག་ཁོ་རང་རང་རིག་ཡེ་ཤེས་རྟོགས་པའི་ངོ་བོ་ཡིན་ཞིང༌། དེ་ཇི་བཞིན་རྟོགས་པར་ནི་གང་ཤར་དེ་ཀའི་ངོ་བོ་སོ་མ་ཉམས་མདོག་མ་བསྒྱུར་བར་གསལ་སྟོང་རྗེན་པ་གཤིས་མདངས་གཉིས་སུ་མེད་པར་འཆར་ཡང༌། དེ་འཕྲལ་དུ་ཉམས་རྟོགས་སྐྱེས་ནས་སྒྲིབ་པ་དག་པས་ཡིན་བཞིན་ངོ་ཤེས་ཙམ་མ་གཏོགས་གཞན་རྟོགས་པས་སླར་གསལ་སྟོང་དབྱེར་མེད་དུ་སོང་བ་མིན། ཡེ་གདོད་མ་ནས་གཉིས་མེད་གནས་པའི་གསལ་སྟོང་ཆོས་སྐུ་ཡིན་པར་འདུག །
འོན་ཀྱང་རང་རེ་ད་ལྟ་ལས་ངན་བག་ཆགས་ཀྱིས་བསྒྲིབས་ནས་ངོ་མ་ཤེས་པ་ཡིན་པར་འདུག་མ་གཏོགས། དོན་དམ་པར་ཀུན་ཀྱང་གཉིས་མེད་ཀུན་ཁྱབ་རྣམ་དག་ཏུ་ཡོད་པར་གདའ་བས། དེ་ལ་ཡིན་པར་མིན་པའི་གསལ་འདེབས་བཟོ་བཅོས་བསྒྱུར་བསྒོམ་བྱས་ནས་ཅི་བྱེད། དེས་ན་གཤིས་མདངས་ཁྱད་མེད་པ་དེར་བསམ། རྣམ་རྟོག་སྐྱོན་དུ་ལྟ་བའི་དགག་བློ་མེད་པར་ཡིན་ལུགས་ཡིན་བཞིན་གང་ཤར་དེའི་རང་ངོ་ཤེས་པར་བྱས་ནས་དེའི་སྟེང་དུ་ལྷོད་དེ་ཤིག་གེར་བཞག་པས་སྦྲུལ་གྱི་མདུད་པ་བཞིན་དུ་རང་ཤར་རང་གྲོལ་དུ་འགྲོ་བས་རྟོགས་པ་ལ་སྐྱོན་དུ་མི་ལྟ་བར་ཁོ་རང་སྟེང་དུ་གློད་ལ་མ་ཡེངས་ཙམ་དུ་འཇོག་པ་ཁོ་ན་ཟབ་པ་སྟེ། དེ་ལྟར་ཡང༌། ཨོ་རྒྱན་རིན་པོ་ཆེས། སྣ་ཚོགས་སྣང་བའི་འཆར་སྒོ་མ་བཅོས་པར། ། ཅིར་སྣང་ངོ་ཤེས་ཆོས་སྐུའི་རོལ་པའོ། ། ཞེས་དང༌།
འགྱུ་བ་རང་སར་བཞག་པས་ཆོས་སྐུར་གྲོལ། ། ཞེས་དང༌། རྒྱལ་དབང་རྗེས། རྣམ་རྟོག་གི་རང་བཞིན་ཤེས་གྱུར་ན། ། གང་ཤར་ཆོས་སྐུ་རུ་ཁྲོ་ལོ་ལོ། ། རྐྱེན་སྣང་འདི་རང་གྲོལ་དུ་ཤིགས་སེ་ཤིག ། ཅེས་གསུངས་སོ། ། དེའང་བླ་མ་དམ་པས་ངོ་སྤྲད་པའི་ཚེ་རྣམ་རྟོག་ལས་དང་ཉོན་མོངས་ཀུན་གྱི་གཞི་ཡིན་པ་ལ་དགོངས་ནས། རྣམ་སྣང་མངོན་བྱང་ལས། རྣམ་རྟོག་མ་རིག་ཆེན་པོ་སྟེ།
ཞེས་གསུངས་པ་ཡིན་ལ། བླ་མ་དམ་པས་ངོ་སྤྲད་ནས་ཉམས་སུ་ལེན་པའི་གང་ཟག་རྣམས་ལ་དག་མ་དག་འདྲེས་མའི་ཉམས་སྣང་སྣ་ཚོགས་སུ་འོངས་ལ། དེ་ལ་བདེན་འཛིན་སྤངས་ནས་ངོ་ཤེས་ཙམ་བྱས་ནས་གློད་པས་ས་ལམ་ཐམས་ཅད་ཁོ་རང་ལ་ཚང་བ་ཡིན་ཏེ། ཞང་རིན་པོ་ཆེས། སྣ་ཚོགས་སྣང་བའི་འཆར་སྒོ་འདི། ། མ་འགགས་རང་ངོ་ཤེས་པ་ན། ། མོས་གུས་སྙིང་རྗེ་ཞིང་སྦྱངས་སོགས། ། ས་ལམ་ཡོན་ཏན་ཐམས་ཅད་ཀུན། ། འདི་ལ་འབད་མེད་ལྷུན་གྱིས་གྲུབ། ། དེ་ཕྱིར་རྣམ་རྟོག་སྤང་མི་དགོས། །
རང་ངོ་ཤེས་པ་ལམ་གྱི་མཆོག ། ཅེས་གསུངས་པ་དང༌། མངོན་པར་རྫོགས་པར་འཚང་རྒྱ་བའི་ཚེའང༌། སྐུ་དང་མཛད་པ་ཕྲིན་ལས་ཡེ་ཤེས་ཐམས་ཅད་ཁོ་རང་ལ་རང་ཆས་སུ་ཡོད་པ་ཡིན་ཏེ། རྗེ་ཕག་གྲུས། རྣམ་རྟོག་དག་པ་ཆོས་སྐུའི་རྩལ། ། སྟོབས་བཅུ་མ་འདྲེས་བཅོ་བརྒྱད་དང༌། ། མི་འཇིགས་ཆོ་འཕྲུལ་རྣམ་གསུམ་སོགས། ། ཐམས་ཅད་ཡེ་ནས་ལྷུན་གྱིས་གྲུབ། ། ཅེས་སོགས་གསུངས་སོ། །
རྣམ་རྟོགས་ཆོས་སྐུའི་རང་ཞལ་དུ་ལྟ་ཤེས་ན། སྣང་སྲིད་ཆོས་སྐུའི་རྒྱ་ཡན་ལ་སྤྱོད་ཤེས་པ་ཡིན་པས་ཕྱག་རྒྱ་ཆེན་པོ་སྐྱ་རྒྱལ་དུ་འབྱུང་བའོ། ། གསུམ་པ་སྟོང་པ་དགྲར་ལངས་ཀྱི་འཕྲང་བཤད་པ་ནི། འདིར་ནི་མཐོ་དམན་གཉིས་སུ་ཡོད་དེ། དེའང་དམའ་བ་ཉམས་སོགས་ཀྱི་སྐབས་སུ་ནི་སེམས་གསལ་སྟོང་དུ་གནས་པ་དེ་ལ་བློ་གཏད་དེ་དེ་ཀས་ཡིད་ཚིམས་ན་དེ་ནི་རྩེ་གཅིག་ཆེན་པོ་སྟེ། གསལ་སྟོང་དེ་ཉིན་མཚན་ཁོར་ཡུག་ལྟར་འགྲོ་བ་བྱུང་ན། དེ་ནས་རང་གིས་ཀྱང་སྒོམ་ལེགས་པར་སྐྱེས་བསམ་ཞིང་ང་རྒྱལ་རློམ་སེམས་ཀྱང་ཡོང་ཉེན་ཡོད། དེ་འདྲ་བྱུང་ན་དེར་མི་ཆགས་མི་ཞེན་རློམས་སེམས་ང་རྒྱལ་མི་བྱེད་པར་ཉམས་ཀྱི་མཐོ་དམན་དུ་ཐག་བཅད་དེ་རང་ངོ་སྐྱོང་དགོས་ཏེ། དེའང་དཔེར་ན། དྭགས་པོས་རྗེ་མི་ལར།
ངེད་ལ་ཞག་བཅུ་གཉིས་ཙམ་ལ་ཡུག་གཅིག་ཏུ་འགྲོ་བའི་ཏིང་ངེ་འཛིན་བཟང་པོ་ཡོད་ཞུས་པར། ཧ་ཧ། དེ་ནི་ཉམས་ཀྱི་ཏིང་ངེ་འཛིན་ཏེ་འབྲས་བུས་ཁམས་གསུམ་ལས་མི་འཕགས། ལར་བྱེ་མ་བཙིར་བས་སྣུམ་མི་ཡོང༌། ཡུངས་ཀར་དང་ཏིལ་ནག་བཙིར་ན་འོང་བ་ཡིན། དེ་བས་ངའི་གཏུམ་མོ་ཉམས་སུ་ལོངས་ཞེས་གསུངས་ཤིང༌། དེ་ནས་བསྒོམས་པས་སངས་རྒྱས་ཀྱི་ཞིང་མཐོང་ཞལ་གཟིགས་པ་ལ་སོགས་པའི་ཡ་མཚན་སྣ་ཚོགས་བྱུང་བ་ཞུས་པར། དེ་སྐྱོན་དང་ཡོན་ཏན་གང་ཡང་མིན་ད་རུང་སྒོམས་གསུངས་ཤིང༌། རྗེས་ནས་དེ་ཚོ་ཉམས་རྟགས་ཙམ་ཟེར་བ་ཡིན། ཤིང་རློན་མེ་ལ་བུས་ན་འབར་ཁ་ཆུ་འཛིར་བ་དང་འདྲ།
ད་གཟོད་རྟོགས་པའི་ཡེ་ཤེས་གཞི་ནས་འཆར་ཞིང་དེ་དུས་མི་རྒན་ང་ལའང་ད་ལྟའི་མོས་གུས་འདི་མིན་པ་ཞིག་འཆར་གསུངས་པ་དེ་ཚོ་ངེས་པར་བྱས་ནས། ཉམས་གསལ་སྟོང་ལ་ཆོག་ཤེས་མི་བྱེད་པར། རང་ངོ་སྐྱོང་ཞིང་སླར་མོས་གུས་སོགས་ལ་ནན་ཏན་བྱེད་དགོས་ཏེ། དེ་ཉམས་དུས་ཀྱི་ཡིན། ། རྟོགས་པའི་དུས་ཀྱི་སྟོང་པ་དགྲར་ལངས་ནི། སྟོང་ལྟ་ཧད་པོ་སྟེ་སྤྲོས་བྲལ་གྱི་སྐབས་ཡིན། དེའང་སྤྲོས་བྲལ་གྱི་གེགས། སྤྲོས་བྲལ་མེད་པའི་སྟོང་རྩིས་ཁྱེར་ཟེར་རྒྱུ་དེ་ཡིན་དེའང་སེམས་སྟོང་པ་ཉིད་གང་དུའང་མ་གྲུབ་པར་མཐོང༌། དེ་ལས་ཀྱང་ཆོས་ཐམས་ཅད་སྟོང་པ་གང་དུའང་མི་གནས་པ་རང་བཞིན་མེད་པ་སྟོང་པ་ཡུག་གཅིག་ཏུ་གོ་ནས། ད་ནི་རྒྱུ་འབྲས་ཟེར་བའང་མ་གྲུབ་སྤོང་གཉེན་གང་ཡང་མེད།
སེམས་སྟོང་པ་ཉིད་ལ་དགེ་བས་ཕན་མ་བཏགས་སྡིག་པས་གནོད་བསྐྱལ། ལས་འབྲས་སེམས་འདིའི་ཐོག་ན་མི་སྨིན་ཏེ། ནམ་མཁའ་ལ་ས་བོན་བཏབ་ཏུ་མེད་པ་དང་འདྲ་བསམ་ནས། དགེ་སྡིག་འཆོལ་བར་སྤྱོད་ནས་ལས་འབྲས་མ་བསམ་ན་ནི། ལྟ་སྤྱོད་ལོག་པར་འགྲོ་བ་ཞིག་ཡོང་ཚོད་རེད། དེ་ནི་ནག་པོ་ཁ་འབྱམས་གོལ་ཤོར་ཆེན་པོ་སྟེ། སློབ་དཔོན་ཀླུ་སྒྲུབ་ཀྱི་རྩ་ཤེར་ལས། སྟོང་པ་ཉིད་ལ་ལྟ་ཉེས་ན། ། ཤེས་རབ་ཆུང་རྣམས་ཕུང་བར་འགྱུར། ། ཇི་ལྟར་སྦྲུལ་ལ་བཟུང་ཉེས་དང༌། །
རིག་སྔགས་ལོག་པར་བསྒྲུབས་པ་བཞིན། ། ཞེས་དང༌། བཀའ་བརྒྱུད་གོང་མ་ཐམས་ཅད་ཀྱིས་ནག་པོ་ཁ་འབྱམས་ཀྱི་ལྟ་བ་ཞེས་གསུངས་པ་དེ་འདྲར་མ་སོང་བའི་ངེད་རང་གིས་ཡིན་ལུགས་ཡིན་བཞིན་འདི་ལྟར་ཉམས་སུ་ལེན་ཏེ། དེའང་སེམས་རང་བཞིན་མ་གྲུབ་པ་སྟོང་པ་ཉིད་ཆོས་ཐམས་ཅད་ཀྱང་དེ་ལྟར་ཤེས་ཟིན་ཀྱང་རྣམ་པར་སྣང་བའི་རྩལ་མདངས་འགགས་མེད་འདི་ལ་རྒྱུ་འབྲས་དགེ་སྡིག་རྟེན་འབྲེལ་ལ་སོགས་པ་ཀུན་རྫོབ་ཏུ་བསླུ་བ་མེད་པའི་དོན་གོ་བར་བྱེད་དགོས་ཤིང༌། དེས་ན་ལག་ལེན་རྒྱུ་འབྲས་ཕྲ་ཞིབ་ཏུ་བརྩི་བ་གལ་ཆེ་སྟེ། དེའང་རྗེ་མི་ལས། གཉིས་སུ་མེད་པའི་དོན་རྟོགས་ནས། ། སེམས་ཉིད་ཆོས་ཀྱི་སྐུར་ཤེས་ཀྱང༌། ། རྒྱུ་འབྲས་ཕྲ་ཞིང་ཕྲ་ལ་འཛེམ། ། ཞེས་དང༌།
རྗེ་འབྲི་གུང་པས། རྒྱུ་འབྲས་ལ་ངེས་ཤེས་སྐྱེས་ཙ་ན། ། ཐོ་ཅོའི་རྩིང་ཧྲལ་ཡང་རྫུན་པོར་གདའ། ། ནག་པོ་ཁ་འབྱམས་ཀྱི་སྤྱོད་པ་ལ། ། ཀ་བློ་གཏད་ཅིག་འདུག་གམ་མི་འདུག་སོམས། ། ཞེས་དང༌། རྗེ་རྒྱལ་མཚན་དཔལ་བཟང་གིས། སྣང་བ་སྣ་ཚོགས་རྟེན་ཅིང་འབྲེལ་འབྱུང་ཡིན། ། སྟོང་པ་ཕྱོགས་ཡན་ཁོ་ནར་མི་བལྟ་བར། ། བྱམས་དང་དད་པ་མོས་གུས་ལ་སོགས་པ། །
ཐབས་རྣམས་ཀུན་ལ་རྩལ་སྦྱོང་བྱེད་པ་ཟབ། ། ཅེས་གསུངས་པ་ལྟར། གཤིས་སྟོང་ཉིད་ངང་ལས་མ་གཡོས་པར་མདངས་སྣ་ཚོགས་སྣང་བ་རྟེན་ཅིང་འབྲེལ་འབྱུང་དུ་ཤེས་ན་སྟོང་པ་ཉིད་ཁོ་ནའི་འཆིང་བ་ལས་གྲོལ་བ་སྟེ། རྗེ་པད་དཀར་གྱི་ཕྱག་ཆེན་རྣམ་བཤད་ལས། སྦྱིན་སོགས་ཕ་རོལ་ཏུ་ཕྱིན་པ་དྲུག་གི་དུས་འདའ་ཡང་ཞེན་པའི་དག་བྱེད་སྟོང་པས་བྱས་ནས། ཞེས་གསུངས་པ་ལྟར། རྒྱལ་བས་གསུངས་པའི་མདོ་སྔགས་གང་ནས་ཀྱང་བདེན་གཉིས་ཟུང་འཇུག་མ་གཏོགས་པར་ཐབས་ཤེས་ཡ་བྲལ་གྱི་ཆོས་དེས་སངས་རྒྱས་ཐོབ་པར་མ་གསུངས་ཏེ། རྒྱལ་བའི་ཡུམ་ལས། བྱ་འདབ་གཤོག་མ་ཚང་བ་ལ་དཔེ་མཛད་ནས་གསུངས་པ་དང་མཚུངས་པར་འགྱུར་བས། ཐབས་ཤེས་ཡ་མ་བྲལ་བར་སྟོང་པའི་རང་མདངས་བྱམས་དང་སྙིང་རྗེ་དག་སྣང་མོས་གུས་སེམས་བསྐྱེད།
སྤྲོས་བཅས་བསྐྱེད་རིམ་སོགས་མདོར་ན་གཉིས་ཆོས་ཐམས་ཅད་ལ་རིག་པའི་ཡང་རྩལ་སྦྱོང་བས་ཀུན་ཀྱང་གཉིས་མེད་དུ་རྟོགས་པར་བྱེད་དགོས་ཏེ། དེའང་སྟོང་པའི་རང་མདངས་སྙིང་རྗེ་ཆེན་པོར་ལངས་པའི་སྟོང་ཉིད་སྙིང་རྗེ་ཟུང་འཇུག་ངོས་ནས། བྱང་ཆུབ་མཆོག་གི་སེམས་རྒྱ་ཆེན་པོ་བསྐྱེད་དེ། འདུས་བྱས་འདུས་མ་བྱས་ཀྱི་དགེ་བ་ཐམས་ཅད་མ་གྱུར་སེམས་ཅན་ལ་བསྔོ་ཞིང་སྨོན་ལམ་འདེབས་དགོས་པ་ཡིན་ཏེ། ས་ར་ཧས། སྙིང་རྗེ་དང་བྲལ་སྟོང་པ་ཉིད་ཞུགས་གང༌། ། དེས་ནི་ལམ་མཆོག་རྙེད་པར་མི་འགྱུར་རོ། ། འོན་ཏེ་སྙིང་རྗེ་འབའ་ཞིག་བསྒོམས་ན་ཡང༌། ། འཁོར་བ་འདིར་གནས་ཐར་པ་ཐོབ་མི་འགྱུར། ། གང་ཞིག་གཉིས་པོར་སྦྱོར་བར་ནུས་པ་དེས། །
འཁོར་བར་མི་གནས་མྱ་ངན་འདས་མི་གནས། ། ཞེས་སོ། དེ་བཞིན་སྟོང་པའི་རང་མདངས་དད་པ་དག་སྣང་དུ་ལངས་ནས་ཞིང་ཁམས་ཕྱོགས་མེད་དུ་སྦྱངས་པ་དང༌། སྟོང་པའི་རང་མདངས་བཟོ་མེད་ཀྱི་མོས་གུས་སུ་ལངས་ནས། སྣང་སྲིད་བླ་མ་སྐུ་གསུམ་གྱི་དཀྱིལ་འཁོར་ཆེན་པོའི་རོལ་པར་ལྟ་བ་ལ་ནན་ཏན་དུ་བྱེད་པ་དང༌། སྟོང་པའི་རང་མདངས་སྤྲོས་བཅས་ལྷའི་སྐུ་བསྐྱེད་པའི་རིམ་པར་ལངས་ནས་ཕུང་ཁམས་སོགས་དང་སྣང་སྲིད་ཐམས་ཅད་ལྷའི་འཁོར་ལོར་སྦྱངས་པས་སངས་རྒྱས་ཐམས་ཅད་དང་ལམ་མཚུངས་པ་སྣང་སྟོང་དབྱེར་མེད་ཆུ་ཟླ་ལྟ་བུའི་ཟུང་འཇུག་ཐོབ་པ་དེ་ལྟ་བུ་ནི་ལམ་གོལ་འཕྱུགས་མེད་པ་རྒྱལ་བའི་གཞུང་ལམ་ཆེན་པོར་ཚུད་པ་སྟེ། ཚུལ་འདི་དག་ལ། གྲུབ་ཐོབ་ཤ་ཝ་རིས་མཻ་ཏྲི་པ་ལ། གནད་བཅུ་དགུའི་གདམས་པ་བསྟན་པ་སྟེ། དེའང་སྣང་བ་སེམས་སུ་ཤེས་ཀྱང་འདུས་བྱས་ཀྱི་དགེ་བ་རྒྱུན་མ་གཅོད།
རང་སེམས་སངས་རྒྱས་སུ་ཤེས་ཀྱང་རྩ་བའི་བླ་མ་མ་སྤོངས། སངས་རྒྱས་ལ་རེ་བ་མེད་ཀྱང་སངས་རྒྱས་ལ་སྐུར་པ་མ་འདེབས། དམྱལ་བ་ལ་དོགས་པ་མེད་ཀྱང་སྡིག་པ་ཕྲ་མོ་ནས་སྤོངས། ཡི་དྭགས་ལ་དོགས་པ་མེད་ཀྱང་སྦྱིན་པ་ཕྲ་མོ་ཚུན་རྒྱུན་མ་གཅོད། བྱོལ་སོང་ལ་དོགས་པ་མེད་ཀྱང་ལུས་ངག་གི་སྡོམ་པ་སྲུངས། ལྷ་དང་འདྲེ་མེད་པའི་དོན་རྟོགས་ཀྱང་ཡི་དམ་གྱི་ལྷ་མ་སྤོངས། སྐྱེ་ཤི་མེད་པའི་དོན་རྟོགས་ཀྱང་ད་དུང་འགྲོ་བའི་ལུས་ལ་བརྟེན་པས་ལྟ་སྒོམ་ལ་གོམས་པར་གྱིས། སྐྱེ་བ་མེད་པའི་དོན་རྟོགས་ཀྱང་དཀར་པོའི་ཆོས་སྤྱོད་རྒྱུན་མ་གཅོད། མཉམ་པ་ཉིད་ཀྱི་དོན་རྟོགས་ཀྱང་འགྲོ་བ་ཕལ་པ་སུན་མ་ཕྱུངས། སྣང་གྲགས་ཆོས་སྐུར་ཤེས་ཀྱང་རང་སེམས་ལ་བྱི་དོར་ནན་ཏན་གྱིས།
ཐམས་ཅད་སེམས་སུ་ཤེས་ཀྱང་སེམས་ཅན་ཕྲ་མོའང་སྲོག་མ་གཅོད། གཉུག་མའི་ངང་དུ་མི་འབྲལ་ཡང་དམ་ཚིག་དང་སྡོམ་པ་རྟག་ཏུ་སྲུངས། རྣམ་རྟོག་མེད་པའི་ལྟ་བ་རྟོགས་ཀྱང་ཕྱོགས་རིས་མེད་པའི་ལྟ་བ་སྒོམས། ཡེངས་པ་མེད་པའི་སྒོམ་པ་ཤེས་ཀྱང་སེམས་ལ་འཛིན་ཆགས་མེད་པར་གྱིས། ཡ་ང་མེད་པའི་སྤྱོད་པ་བྱུང་ཡང་འགྲོ་བ་དང་བསྟུན་པའི་སྤྱོད་པ་གྱིས། རང་སེམས་རྟོགས་ཀྱང་ཟོལ་ཟོག་མེད་པའི་དམ་ཚིག་སྲུངས། རིག་པ་ལ་སྐྱེ་འཆི་མེད་པར་རྟོགས་ཀྱང་ལུས་ཀྱི་ཕུང་པོ་མི་རྟག་པར་སྒོམས། རང་རིག་པའི་ཀློང་རྡོལ་ཡོད་ཀྱང་བླ་མ་དམ་པ་སྤྱི་བོར་ཁུར། ཞེས་གསུངས་པ་དང༌། ཏིལླི་པས།
སྣང་བ་རྟེན་ཅིང་འབྲེལ་འབྱུང་འདི། ། སྐྱེ་བ་མེད་པར་མ་རྟོགས་པར། ། ཚོགས་གཉིས་ཤིང་རྟའི་འཁོར་ལོ་དང༌། ། འབྲལ་བར་མ་བྱེད་ནཱ་རོ་པ། ། ཞེས་གསུངས། སློབ་དཔོན་རིན་པོ་ཆེ་དང་ཆོས་རྒྱལ་སྲོང་བཙན་སྒམ་པོས་ཀྱང་མང་དུ་གསུངས་ཤིང༌། གཞན་ཡང༌། བིར་ཝ་པས། ཀུན་རྫོབ་སངས་རྒྱས་མི་རེའི་གདིང་ཆེན་ལྡན་གྱུར་ཀྱང༌། ། བསོད་ནམས་ཚོགས་ཆེན་མི་སྤངས་ཅི་ནུས་འབད་པར་བྱ། །
འཁོར་བ་དག་ལ་དོགས་པའི་སེམས་མེད་འཇིགས་བྲལ་ཡང༌། ། སྡིག་པའི་ལས་རྣམས་ཕྲ་མོ་དག་ལ་འཛེམ་པར་བྱ། ། ཆོས་རྣམས་ཐམས་ཅད་སྟོང་པ་མཁའ་ལྟར་རྟོགས་གྱུར་ཀྱང༌། ། ཆགས་སྡང་འཛིན་ཆགས་ཐམས་ཅད་རྩད་ནས་སྤོང་བར་བྱ། ། ཆོས་ཉིད་མཐའ་བྲལ་ཟང་ཐལ་ཆེན་པོའི་དོན་རྟོགས་ཀྱང༌། ། བརྟན་པ་མ་ཐོབ་བར་དུ་ཉམས་རྟོགས་གཞན་ལ་གསང༌། ། དོན་དམ་བདག་གཞན་གཉིས་སུ་མེད་པར་རྟོགས་གྱུར་ཀྱང༌། ། ཀུན་རྫོབ་འགྲོ་ལ་ཕན་པའི་དོན་ཆེན་དག་ལ་བསམ། ། འདྲེན་པ་གཞན་ལ་མི་ལྟོས་གདེང་ཆེན་ལྡན་གྱུར་ཀྱང༌། ། བཀའ་དྲིན་ཅན་གྱི་བླ་མ་སྤྱི་བོའི་གཙུག་ན་ཁུར། །
ཞེས་གསུངས། དེ་དག་རྒྱ་གར་གྲུབ་ཆེན་གྱི་གསུང་སྟེ། གཞན་བཀའ་བརྒྱུད་ཀྱི་གསུང་མང་ཡང་བསྡུ་ན། རྗེ་མི་ལས། གཉིས་སུ་མེད་པའི་དོན་རྟོགས་ནས། ། སེམས་ཉིད་ཆོས་ཀྱི་སྐུར་ཤེས་ཀྱང༌། ། རྒྱུ་འབྲས་ཕྲ་ཞིང་ཕྲ་ལ་འཛེམ། ། ལྷུན་གྱིས་གྲུབ་པའི་དོན་རྟོགས་ནས། ། འོད་གསལ་རྒྱུན་ཆད་མི་མངའ་ཡང༌། ། བླ་མ་དམ་པ་སྤྱི་བོར་ཁུར། །
མཉམ་པ་ཉིད་ཀྱི་དོན་རྟོགས་ནས། ། རེ་དོགས་གཉིས་དང་བྲལ་གྱུར་ཀྱང༌། ། འཇིག་རྟེན་སྐྱེ་བོ་སུན་མི་ཕྱུངས། ། བརྗོད་དུ་མེད་པའི་དོན་རྟོགས་ནས། ། བླང་དོར་མེད་པའི་ངང་གནས་ཀྱང༌། ། འགྲོ་དོན་སྨོན་ལམ་རྒྱ་ཆེན་ཐོབ། ། ཅེས་གསུངས། རྗེ་རས་ཆུང་པས། ཕྱག་རྒྱ་ཆེན་པོའི་དོན་རྟོགས་ཀྱང༌། ། རྣམ་སྨིན་ལུས་དང་མ་བྲལ་བར། །
བླ་མ་མཁའ་འགྲོ་མཆོད་པ་གཅེས། ། མྱ་ངན་འདས་ལ་འདོད་མེད་ཀྱང༌། ། ཆོས་སྤྱོད་དགེ་བཅུ་སྤྱོད་པ་གཅེས། ། ཆོས་རྣམས་རང་བཞིན་སེམས་ཡིན་ཀྱང༌། ། ཚུལ་འཆོས་གཞན་ལ་མི་འཚེ་འཚལ། ། འབྲལ་བ་མེད་པའི་དོན་རྟོགས་ཀྱང༌། ། རི་ཁྲོད་འགྲིམ་ཞིང་གོམས་པ་གཅེས། ། འཁོར་བར་ལྟུང་བའི་དོགས་མེད་ཀྱང༌། ། སྡིག་པ་ཕྲ་མོ་སྤངས་པ་གཅེས། ། བདག་གཞན་མཉམ་པའི་དོན་རྟོགས་ཀྱང༌། །
སྙིང་རྗེས་རིགས་དྲུག་མི་གཏོང་གཅེས། ། རང་གི་གྲུབ་མཐའ་མི་བཟུང་ཡང༌། ། བྱང་ཆུབ་ཐུགས་དང་ལྡན་པ་གཅེས། ། སེམས་ཅན་མོས་པ་སྣ་ཚོགས་པར། ། ལྟ་སྤྱོད་གཞན་དང་བསྟུན་པ་གཅེས། ། ཟབ་མོའི་གདམས་ངག་ཉམས་ལེན་གཉིས། ། སྣོད་ངན་རྣམས་ལ་གསང་བ་གཅེས། ། རྣལ་འབྱོར་པ་ཡི་ལུས་པོ་འདི། ། ཤིན་ཏུ་དབེན་པར་སྡོད་པ་གཅེས། ། དེ་ཚོ་གཅེས་པ་རྣམ་དགུ་ཡིན། །
སྒོམ་ཆེན་རྣམས་ཀྱི་ཐུགས་ལ་ཞོག ། ཅེས་དང༌། རྗེ་སྒམ་པོ་པས། ལམ་མཆོག་རིན་ཆེན་ཕྲེང་བ་ལས། ཐུན་མོང་གི་ཆོས་བཞི་ནི། ཐམས་ཅད་ཕྱག་རྒྱ་ཆེན་པོར་རྟོགས་ཀྱང་བླ་མ་སྤྱི་བོར་བསྒོམ་ཞིང་འདུས་བྱས་ཀྱི་དགེ་བ་ལ་འབད། ཅི་བྱས་ཆོས་སུ་སོང་ཡང་སྡིག་པ་ཕྲ་བ་ལ་འཛེམ། དབེན་པ་དང་གྲོང་ལ་ཁྱད་མེད་ཀྱང་དབེན་པ་བསྟེན་ལ་བསྒོམ། ཙོག་པུ་དང་ཉལ་བ་ཁྱད་མེད་ཀྱང་ཙོག་པུ་བྱས་ལ་བསྒོམ། ཞེས་གསུངས།
དེ་བཞིན་གཙང་པ་རྒྱ་རས་སོགས་ཀྱི་གསུང་ཤིན་ཏུ་མང་ངོ༌། ། དེ་ལྟ་བུའི་ཉམས་ལེན་ལ་གནད་དུ་བསྣུན་པས་སྟོང་པ་དགྲར་ལངས་ཀྱི་འཕྲང་ལས་གྲོལ་བའོ། ། བཞི་པ་རྒྱུ་འབྲས་དགྲར་ལངས་ཀྱི་འཕྲང་བཤད་པ་ནི། དེའང་ལས་རྒྱུ་འབྲས་ལ་མཆོག་ཏུ་འཛིན་པའང་དོན་དམ་ཆོས་ཀྱི་ཡིན་ལུགས་མ་གོ་བས། མཚན་མ་དངོས་པོ་ལ་མཆོག་ཏུ་རློམ་ནས། སེམས་གནས་པ་སྟོང་པ་ལས་གཡེང་བའི་བྱ་ཆ་ཆོས་སྤྱོད་ལ་སོགས་པ་གཡེང་བའི་སྤྲོས་པ་ལ་དགའ་ནས་གནས་ལུགས་ཁྱད་དུ་གསོད་པའམ་ཡང་ན་དེར་ཨ་འཐས་ན་དེའང་འཕྲང་ཆེ་ཤོས་ཏེ། དེའང་གཞན་གང་ལས་ཀྱང་ཕྱག་རྒྱ་ཆེན་པོ་སྟོང་ཉིད་དགོས་པར་གསུངས་ཏེ། ས་ར་ཧས། དགེ་སློང་དགེ་ཚུལ་གནས་བརྟན་ཞེས་བྱ་བའི། ། བནྡེ་རྣམས་ནི་དེ་ལྟར་རབ་བྱུང་ནས། །
ཁ་ཅིག་མདོ་སྡེ་འཆད་པར་བྱེད་ཅིང་འདུག ། ལ་ལ་རོ་གཅིག་སེམས་ཀྱི་འཛིན་ཚུལ་མཐོང༌། ། ཁ་ཅིག་ཐེག་ཆེན་དེ་ལ་རྒྱུ་བྱེད་ཀྱང༌། ། དེ་ནི་གཞུང་ལུགས་མཚན་མའི་བསྟན་བཅོས་ཡིན། ། གཞན་དག་དཀྱིལ་འཁོར་འཁོར་ལོ་མ་ལུས་བསྒོམ། ཁ་ཅིག་བཞི་པའི་དོན་འཆད་པ་ལ་ཞུགས། ། ལ་ལ་ནམ་མཁའི་ཁམས་ལ་རྟོག་པར་བྱེད། ། གཞན་དག་སྟོང་ཉིད་ལྟ་བར་བྱེད་པ་སྟེ། ། ཕལ་ཆེར་མི་མཐུན་ཕྱོགས་ལ་ཞུགས་པ་ཡིན། ། ལྷན་ཅིག་སྐྱེས་བྲལ་གཞན་གང་གིས། །
མྱ་ངན་འདས་གང་སྒོམ་བྱེད་པ། ། དེ་དག་འགས་ཀྱང་དོན་དམ་ནི། ། གཅིག་ཤོས་འགྲུབ་པར་མི་འགྱུར་རོ། ། གང་ཞིག་གང་ལ་མོས་པར་གྱུར་པ་དེས། ། བསམ་གཏན་གནས་པས་ཐར་པ་ཐོབ་བམ་ཅི། ། མར་མེ་ཅི་དགོས་ལྷ་བཤོས་དེ་ཅི་དགོས། ། དེ་ལ་ཅི་བྱ་གསང་སྔགས་ཅི་ཞིག་དགོས། ། འབབས་སྟེགས་འགྲོ་དང་དཀའ་ཐུབ་ཅི་དགོས་ཏེ། ། ཆུ་ལ་ཞུགས་པས་ཐར་པ་ཐོབ་བམ་ཅི། ། ཞེས་དང༌།
ཤ་ཝ་རིས། ཁ་ཅིག་བློ་ཡི་དབྱེ་བས་རྨོངས་རྣམས་འཆིང༌། ། བདག་པོ་ཁྱིམ་དུ་བཞག་ནས་གཞན་དུ་འཚོལ། ། ཁ་ཅིག་གཟུགས་བརྙན་དག་ལ་དོན་དུ་འཛིན། ། ཁ་ཅིག་རྩ་བ་བོར་ནས་ལོ་མ་འབྲེག ། ཇི་ལྟར་བྱས་ཀྱང་བསླུས་པ་མ་ཚོར་རམ། ། ཞེས་དང༌། ཏིལླི་པས། ཁྲུས་དང་གཙང་སྦྲས་བདེ་བ་མི་རྙེད་དོ། ། ལྷ་རྣམས་མཆོད་ཀྱང་ཐར་པ་ཐོབ་མི་འགྱུར། །
ཞེས་དང༌། སྔགས་སུ་སྨྲ་དང་ཕ་རོལ་ཕྱིན་པ་དང༌། འདུལ་བ་མདོ་སྡེ་སྡེ་སྣོད་ལ་སོགས་ཀྱི། ། རང་རང་གཞུང་དང་གྲུབ་པའི་མཐའ་ཡིས་ནི། ། འོད་གསལ་ཕྱག་རྒྱ་ཆེན་པོ་མཐོང་མི་འགྱུར། ། ཞེ་འདོད་བྱུང་བས་འོད་གསལ་མ་མཐོང་བསྒྲིབས། ། ཞེས་དང༌། བིར་ཝ་པས། ཁ་ཅིག་དབང་བསྐུར་བ་ཡིས་ཡོངས་སུ་གདུང་བར་བྱེད། ། ཁ་ཅིག་ཧཱུྃ་ཕཊ྄་ཞེས་ཟེར་ཕྲེང་བ་ཡོངས་སུ་བསྒྲང༌། །
ཁ་ཅིག་བཤང་གཅི་ཁུ་བ་ཁྲག་དག་ཡོངས་སུ་བཟའ། ། ཁ་ཅིག་རྩ་དང་རླུང་གི་རྣལ་འབྱོར་བསྒོམ་སྟེ་ཡོངས་སུ་འཁྲུལ། ། ཞེས་སོགས་མང་དུ་གསུངས་པ་སྟེ། དེ་ལྟར་ན་རང་རེ་རྣམས་ཀྱིས་སྤྱིར་ལས་རྒྱུ་འབྲས་ལ་བསམ་པ། དེ་ཐོག་ནས་ཉེ་ལམ་ཟབ་མོ་ངེས་དོན་གྱི་ཆོས་རང་ལ་གཅིག་ཏུ་དྲིལ་དགོས་ཏེ། དེའང་ངེས་དོན་ཆོས་དེའི་སྔོན་འགྲོ་ཙམ་མ་གཏོགས་གཞན་སྤྲོས་བཅས་བྱ་ཆ་ཆོས་སྤྱོད་ཆེར་མི་བྱེད་པར་སྟོང་ཉིད་ཀྱི་དོན་རང་སེམས་རང་ངོ་སྐྱོང་དགོས་ཏེ། རྗེ་བཙུན་མི་ལས་དྭགས་པོ་ལ། ཕྱག་རྒྱ་ཆེན་པོ་སྒོམ་དུས་སུ། ། ལུས་ངག་གི་དགེ་སྦྱོར་མ་བརྩོན་ཅིག ། མི་རྟོག་ཡེ་ཤེས་ཡལ་ཉེན་ཡོད། །
ཅེས་གསུངས་ཏེ། དེར་ཡང་དཔེར་ན་དྭགས་པོའང་བར་དུ་བཀའ་གདམས་པ་རྣམས་དང་ཁྱུ་འདྲེས་པའི་ཆོས་སྤྱོད་ཀྱིས་བླ་མས་གསུངས་བཞིན་མི་རྟོག་པའི་ཡེ་ཤེས་ཡལ་བས་ཐུགས་ཐེ་ཚོམ་པར་རྗེས་ནས་བླ་མའི་གསུང་ལ་ངེས་ཤེས་སྐྱེས་ཏེ། དེ་ནས་སྟོང་ཉིད་རང་ལ་བརྩོན་པ་མཛད་པས་སླར་རྟོགས་པའི་ཡེ་ཤེས་ཤར་བའི་རྣམ་ཐར་ཀྱང་འདུག་ཅིང༌། ཇོ་བོ་རྗེས། གཅིག་ཏུ་མཉམ་བཞག་སེམས་བརྟེན་ན། ། ལུས་ངག་དགེ་སྦྱོར་གཙོར་མི་བྱ། ། གསུངས་པ་སོགས་ཀྱང་སེམས་ཐོག་ཏུ་ཕབ་ནས། སྟོང་ཉིད་ཀྱི་ཉམས་ལེན་རང་ལ་ངེས་ཤེས་བསྐྱེད་དེ་དེ་ཀ་གཙོ་བོར་བསྒོམ། དེ་ནས་རང་རྟོགས་པ་ཤར་ཏེ་བརྟན་པ་ཐོབ་གྲབས་བྱུང་ན་ཆོས་ཐམས་ཅད་ལ་རྩལ་སྦྱོང་དགོས་པ་དེ་གོ་བར་བྱས་ནས། སྤྲོས་བཅས་སོགས་ཐམས་ཅད་ལ་རྩལ་སྦྱངས།
དེ་ནས་ཟུང་དུ་ཆུབ་ནས་ནི། ལྟ་བ་ནམ་མཁའ་ལྟ་བུའི་ངང་ནས་ཆོས་སྤྱོད་སྒྱུ་མ་ལྟ་བུར་བྱེད་གསུངས་པ་གོ་བར་བྱས་ནས། སེམས་ཅན་གྱི་དོན་དུ་ཉིན་མཚན་དལ་མེད་དུ་ཆོས་སྤྱོད་ཀྱི་རིམ་པ་ལ་བརྩོན་དགོས་ཏེ། དེ་ལྟ་བུའི་གོ་རིམ་ཤེས་དགོས་པའོ། ། ལྔ་པ་སྙིང་རྗེ་དགྲར་ལངས་ཀྱི་འཕྲང་བཤད་པ་ནི། ལར་ཚེ་འདིར་སྣང་བསམ་པའི་བློས་འགྲོ་དོན་དུ་བསྙད་བཏགས་པའི་རྙེད་པ་ཚོལ་བ་ནི་ཆོས་ལ་མི་ཐེ་མོད། དེ་མིན་དེ་ལས་གྲགས་ཙམ་རང་སྟོང་ཉིད་ལ་བརྟན་པ་མ་ཐོབ་ཀྱང་སེམས་ཅན་ལ་སྙིང་རྗེ་སྐྱེས་ཏེ། དེས་ན་འདི་ཚོར་ཕན་བཏགས་དགོས་འདུག་བསམ་ཞིང༌། དགེ་བསྐུལ་འདྲ་བྱེད་པ་དྲན་ནས་སྒྲུབ་པ་ལས་ལངས་འདོད་ན་དེ་ནི་སྙིང་རྗེ་དགྲར་ལངས་ཏེ། དེ་ལྟར་བྱས་ན་དུས་ལ་མ་བབས་པའི་གཞན་དོན་གཞན་ལ་ཕན་ཆུང་ཞིང་རང་ལ་ཤིན་ཏུ་གནོད་པས་དེ་འདྲ་མི་བྱེད།
ལར་སྙིང་རྗེ་ལོས་དགོས་ཏེ། རང་དོན་མ་འགྲུབ་གོང་ནས་བློ་ཆུང་འགྲོ་དོན་བྱེད་པར་བསམ་པ་བར་ཆད་ཡིན་པར་ཤེས་དགོས་ཏེ། དེའང་རྒྱུད་རང་བྱུང་བདེ་བ་ལས། རང་ཉིད་མི་ཤེས་གཞན་གྲོལ་བ། ། རུ་ཏྲའི་སྒོར་ལྷུང་རྟག་ཏུ་འཁོར། ཞེས་དང༌། ཡེ་ཤེས་མཁའ་མཉམ་ལས། རང་སེམས་ཆོས་སྐུར་མ་རྟོགས་པར། ། མདོ་རྒྱུད་མང་པོ་བཤད་ཤེས་ཀྱང༌། ། རུ་ཏྲའི་སྒོར་ལྷུང་འཁོར་བར་འཁྱམས། །
ཞེས་སྐྱོན་དང༌། ཨོ་རྒྱན་རིན་པོ་ཆེས། མངོན་ཤེས་མེད་པར་འགྲོ་དོན་མི་ཡོང་སྟེ། ། ཐོག་མར་སྒྲུབ་ལ་བརྩོན་འགྲུས་རིམ་ལ་བསྐྱེད། ། ཅེས་དང༌། དམ་པ་རྒྱ་གར་པས། བདུད་ཀྱི་འཇུག་པ་དང་པོ་བྱ་བ་ཡིན། རང་ཆུ་ནང་དུ་ལུས་པས་གཞན་སྐམ་སར་ཐོན་པ་གར་ཡོང༌། སྐབས་འདིར་རང་གི་དགེ་སྦྱོར་འཕེལ་བ་ཆད་གཞན་ལ་ཕན་མི་ཐོགས་པས་གཟབ་འཚལ་གསུངས་པ་དང༌། ཡང༌།
སྒྲུབ་པའི་དུས་སུ་གཞན་དོན་བྱར་མི་རུང༌། ། དགེ་སྦྱོར་འཕེལ་བ་ཆད་དོ་དིང་རི་བ། ། ཞེས་ཞལ་ཏ་བཟང་པོ་གསུངས་པ་དང༌། ཇོ་བོ་རྗེས། དང་པོ་རང་ཉིད་མ་ཐུལ་བར། ། གཞན་དག་ཇི་ལྟས་ཐུལ་བར་ནུས། ། ཞེས་དང༌། ཆོས་རྗེ་སྨར་པ་རིན་པོ་ཆེས། ཁྱོད་རང་རྒྱུད་སློབ་མར་མི་ཉན་པའི། ། གཞན་གྱི་སློབ་དཔོན་བྱེད་པ་དེ། །
ལམ་རྒྱུས་མེད་པའི་ས་ཕྱོགས་སུ། ། ལོང་བས་ལོང་བ་ཁྲིད་པ་འདྲ། ། རང་སེམས་རང་གིས་མ་རྟོགས་པར། ། གཞན་སེམས་ངོ་སྤྲོད་བྱེད་པ་དེ། ། དམུས་ལོང་ཁྱེའུ་ཆུང་གཅིག་ལ་གཅིག ། ཟླ་བའི་ཁ་དོག་སྟོན་པ་བཞིན། ། རང་སེམས་རང་གིས་མ་ཐུལ་བར། ། གཞན་ལ་ཆོས་བཤད་བྱེད་པ་དེ། ། གདོན་གྱིས་བཟུང་བའི་ནད་པ་ཡི། ། རིམ་འགྲོ་མཛེ་ཕོས་བྱེད་པ་བཞིན། །
རང་སེམས་སྐད་ཅིག་མི་གནས་པར། ། གཞན་ལ་གདམས་ངག་སྟོན་པ་དེ། ཟོང་ཟད་རྒྱགས་ཟད་སྐྱེས་བུ་ཡིས། ། བྲག་ལ་ས་བོན་འདེབས་པ་བཞིན། ། ལར་སྙིང་ནས་བྱང་ཆུབ་བསྒྲུབ་འདོད་ན། ། འདུ་འཛི་མལ་བཞག་དབེན་པ་བསྟེན། ། སྒྲུབ་པའི་བར་ཆད་སློབ་མ་སྤོངས། ། ཞེས་གསུངས་པ་དང༌། རྗེ་ཡང་དགོན་པས། སྒོམ་རོ་གཅིག་མ་ཤར་བར་འགྲོ་དོན་རྒྱ་ཆེན་མི་འབྱུང་སྟེ། །
བྱུང་ཡང་ལོག་པ་ཞིག་ཏུ་ཤོར་བ་ཡིན། ། ཞེས་གསུངས་པ་སོགས་ཡིད་ལ་དྲན་པར་བྱས་རང་ཐོག་ཏུ་ཕབས་ནས། སྟོང་ཉིད་སྙིང་རྗེའི་སྙིང་པོ་ཅན་ལ་བརྟན་པ་ཆེར་ཐོབ་ཅིང་འགྲོ་དོན་དུས་ལ་མ་བབས་པར་གཞན་དོན་ལྟར་སྣང་གི་བདུད་ལ་མི་བསྐུར་ཞིང༌། བྱམས་དང་སྙིང་རྗེ་བྱང་ཆུབ་ཀྱི་སེམས་མི་འདོར། གཞན་དོན་རྒྱ་ཆེན་པོའི་སྨོན་ལམ་གནད་དུ་བསྣུན་ཅིང་སྒྲུབ་པར་སྙུགས་བསྲིང་དགོས། ལར་འགྲོ་དོན་གྱི་ས་བོན་འདེབས་པ་ནི་དང་པོ་དུས་ནས་གལ་ཆེའོ། ། གཉིས་པ་གོལ་ས་རྣམ་པ་གསུམ་དང་བརྒྱད་འཕྲོས་དོན་དང་བཅས་པ་བཤད་པ་ལས། དང་པོ་བདེ་གསལ་མི་རྟོག་པས་ཁམས་གསུམ་དུ་གོལ་བ་དང༌། གཉིས་པ་ཕྱིར་བལྟས་ཀྱི་ཏིང་ངེ་འཛིན་གྱིས་བསམ་གཏན་བཞིར་གོལ་བ་དང༌། གསུམ་པ་ཡིད་བྱེད་ཀྱི་རྟོག་པས་གཟུགས་མེད་སྐྱེ་མཆེད་མུ་བཞིར་གོལ་བ་དང་དེ་དག་གི་འཕྲོས་དོན་བཅས་བཤད་པའོ།།
དང་པོ་བདེ་གསལ་མི་རྟོག་པས་ཁམས་གསུམ་དུ་གོལ་བ་ནི། ཚུལ་འདི་དག་ཞི་གནས་སྐབས་སུ་བཤད་ཟིན་ཀྱང༌། འདིར་གེགས་སེལ་གྱི་རིམ་པའི་ཚུལ་དུ་མདོར་བསྡུས་ཏེ་བཤད་ན། ངེད་རང་གིས་བསྒོམས་ནས་ཞི་གནས་ཆགས་པ་དེ་ལ་ཉམས་བདེ་གསལ་མི་རྟོག་པ་གསུམ་ལས་གང་རིགས་ཤིག་ཡོང་ཞིང༌། དེ་ལ་བདེ་བའི་ཉམས་ཤས་ཆེ་བ་ལ། ཟག་བཅས་ཟག་མེད་ཀྱི་བདེ་བ་སོགས་སོ་སོར་མ་ཕྱེ་བར། སྤྱིར་བདེ་བ་དེ་ཉིད་ལ་ཤེས་རབ་ཀྱིས་བརྟགས་ཏེ། དེ་ཉིད་སྒོམ་ལ་ཡང་དག་པར་ཞེན་ན་འདོད་པའི་ཁམས་སུ་གོལ་བར་འགྱུར་ཏེ་འདོད་ཆགས་ཀྱིས་ཀུན་ནས་དཀྲིས་པའི་ཕྱིར་རོ། ། དེར་ཞེན་ནས་གོལ་ཡང་འདོད་ཁམས་གནས་རིས་ཉི་ཤུ་ལས་ངན་སོང་གི་གནས་བཅུར་མི་སྐྱེ། གསལ་བའི་ཉམས་དེ་ལ་གཅིག་ཏུ་ཞེན་ན་གཟུགས་ཁམས་གནས་རིས་བཅུ་བདུན་དུ་གོལ།
མི་རྟོག་པར་ཞེན་ན་གཟུགས་མེད་སྐྱེ་མཆེད་མུ་བཞིར་གོལ་བར་འགྱུར་ཏེ། རྗེ་ཕག་མོ་གྲུ་པས། བླ་མ་དམ་པའི་རྩར་ཕྱིན་ཏེ། གདམས་ངག་གང་རུང་ཉམས་བླངས་པས། ། བདེ་བས་ལུས་སེམས་གང་བ་འབྱུང༌། ། ཞེན་ཅིང་ཆགས་པས་བསྐྱངས་བྱས་པས། ། འདོད་ཁམས་གནས་སུ་གོལ་ནས་འགྲོ། ། གསལ་བ་དྭངས་པ་མཁའ་ལྟ་བུ། ། ཕྱི་ནང་ཟླ་བ་ཤར་བ་འདྲ། ། ཕྱེ་དང་བཙུམ་པ་ཁྱད་པར་མེད། །
དེ་ལ་ཞེན་ཅིང་ཆགས་པ་ཡིས། ། སྒྲུབ་པ་པོ་ཡིས་བསྐྱངས་གྱུར་ན། ། གཟུགས་ཀྱི་ཁམས་སུ་གོལ་བར་འགྱུར། ། ཕྱི་དང་ནང་དུ་བལྟས་གྱུར་ན། ། རྟོག་པ་ཕྲ་མོ་ཙམ་ཡང་མེད། ། རྡུལ་བྲལ་ཆོས་སྐུར་བལྟས་བྱས་ནས། ། དགའ་དང་མི་དགའི་བསམ་པ་ཡིས། ། ཉམས་དེ་ངེས་པར་བསྐྱངས་གྱུར་ན། གཟུགས་མེད་ཁམས་སུ་གོལ་བར་འགྱུར། ། ཞེས་སོ། །
འདིར་དཔེར་ན་ཉམས་དེ་རང་ལ་བརྟན་ཅིང་ཆགས་པ་དེའི་ངང་དུ་ཤི་ན་ཁམས་གསུམ་དུ་དེ་ལྟར་གོལ་བ་ཡིན། གཞན་འཕྲལ་ཡུད་ཙམ་དང་ཟླ་བ་རེ་གཉིས་དང་ལོ་རེ་ཙམ་ལ་བྱུང་ཞིང༌། དེ་ནས་ཉམས་དེ་ཞིག་ན་ནི་གོལ་རྒྱུ་མེད་དོ། ། གཞན་ཡང༌། རྗེ་ཡང་དགོན་པས། བདེ་བ་ལ་ཞེན་པ་ཡོད། གསལ་བ་ལ་འཛིན་པ་ཡོད། མི་རྟོག་པ་ལ་བློས་བྱས་ཡོད་པས། དེ་གསུམ་ལ་ཞེན་ན་ཁམས་གསུམ་དུ་གོལ་ཞིང༌། ཞེན་འཛིན་མེད་ཀྱང་གནས་ལུགས་ཀྱི་རང་ཞལ་མ་མཐོང་ན་ཉན་རང་གི་འབྲས་བུར་གོལ་ལོ། །
ཞེས་བཞེད་པ་དང༌། བྱམས་སྙིང་རྗེ་མེད་པ་དང་དཔྱད་པའི་སྟོང་ཉིད་ཀྱིས་ཐེག་དམན་ཙམ་དུ་གོལ་བ་རྗེ་སྒམ་པོ་པའི་གསུང་སྒྲོས་ལས་འབྱུང་མོད་ཀྱང༌། ཉན་རང་གི་འབྲས་བུ་ཐོབ་པ་ལ། ཞི་གནས་དང་བདག་མེད་པར་དམིགས་པའི་ལྷག་མཐོང་གཉིས་ཀ་དགོས་ཤིང༌། ཉོན་མོངས་པ་རྣམས་སྤོང་བ་ཞིག་དགོས་པར་བཤད་ལ། ལྷག་མཐོང་མེད་པའི་བདེ་གསལ་མི་རྟོག་པ་ཞེན་མེད་དུ་བསྐྱངས་པ་ཙམ་འཇིག་རྟེན་པའི་བསམ་གཏན་ཕལ་པ་ཡིན་པས། དེས་ཉན་རང་དགྲ་བཅོམ་འཐོབ་པ་མི་འཐད་དོ་སྙམ་མོ། ། འོ་ན་རྗེ་སྒམ་པོ་པས་སྣང་ལ་མ་ངེས་པ་འགོག་པའི་རྒྱུར་འགྲོ་ཉེན་ཡོད་གསུངས་པ་ཇི་ལྟར་ཡིན་སྙམ་ན། དེ་ནི་ཚོགས་ཆོས་བཀྲ་ཤིས་ཕུན་ཚོགས་ལས། བླ་མ་ཆོས་ཀྱི་སྤྱན་ཅན་སེམས་ཉིད་སྟོང་པ་ཉིད་མངོན་སུམ་དུ་བྱས་པ་ཞིག་གིས།
བདེ་གསལ་མི་རྟོག་པ་གསུམ་སྐྱེ་མེད་དུ་ངེས་སུ་འཇུག ། སྐྱེ་མེད་དུ་མ་ངེས་ན་ནི། སྣང་ལ་མ་ངེས་པ་ཞེས་བྱ་སྟེ། སོ་སོར་བརྟགས་མིན་གྱི་འགོག་པར་འགྲོ། ཐུན་མོང་གི་ལམ་ཡིན་པས་གར་སྐྱེ་ཆ་མེད་པ་ཡིན། ཞེས་གསུངས་པ་ལྟར་སོ་སོར་བརྟགས་མིན་གྱི་འགོག་པ་ཡིན་ལ། དེ་དག་ནི་མངོན་པ་མཛོད་ལས། སྐྱེ་ལ་གཏན་དུ་གེགས་བྱེད་པ། ། འགོག་གཞན་སོ་སོར་བརྟགས་མིན་པས། ། ཞེས་པའི་རང་འགྲེལ་ལས།
མ་འོངས་པར་སྐྱེ་བ་ལ་གཏན་དུ་གེགས་སུ་འགྱུར་བ། བྲལ་བ་ལས་གཞན་པའི་འགོག་པ་གང་ཡིན་པ་དེ་ནི་སོ་སོར་བརྟགས་པ་མ་ཡིན་པའི་འགོག་པ་སྟེ། འདིར་སོ་སོར་བརྟགས་པས་ཐོབ་པ་ནི་མ་ཡིན་ནོ། ། ཞེས་སོགས་བཤད་པ་ལྟར། རྐྱེན་མ་ཚང་བས་མ་འོངས་པའི་ཆོས་ཟག་བཅས་ཟག་མེད་རྣམས་སྐྱེ་བ་ལ་གཏན་དུ་གེགས་བྱེད་པ། སོ་སོར་བརྟགས་འགོག་ལས་གཞན་པའི་འགོག་པ་ཞིག་གོ ། དེའི་འབྲས་བུས་གར་སྐྱེ་ཆ་མེད་པའི་རྒྱུ་མཚན་ནི། སྤྱོད་འཇུག་ལས། སྟོང་པ་ཉིད་དང་བྲལ་བའི་སེམས། ། འགགས་པ་སླར་ཡང་སྐྱེ་འགྱུར་ཏེ། །
འདུ་ཤེས་མེད་པའི་སྙོམས་འཇུག་བཞིན། ། ཞེས་པ་ལྟར་ཏེ། དེ་ལ་འདུ་ཤེས་མེད་པ་ནི་འདུ་ཤེས་མེད་པའི་ལྷ་དག་ཏུ་སྐྱེ་ཞིང་སེམས་བྱུང་འགོག་པར་བྱེད་པ་ཞིག་དང༌། འདུ་ཤེས་མེད་པའི་སྙོམས་འཇུག་ནི། དེས་བསམ་གཏན་བཞི་པ་ལ་བརྟེན་ནས་འདུ་ཤེས་མེད་པ་ལ་ཐར་པར་འདུ་ཤེས་པས་སེམས་དང་སེམས་བྱུང་འགོག་པའི་སྙོམས་འཇུག་ཞིག་དང༌། འགོག་པའི་སྙོམས་འཇུག་ནི་འདུ་ཤེས་མེད། འདུ་ཤེས་མེད་མིན་གྱི་སྐྱེ་མཆེད་ལ་བརྟེན་ནས་འདུ་ཤེས་དང་ཚོར་བས་སྐྱོ་སྟེ་དེ་དག་ཞི་བ་མངོན་དུ་བྱ་བར་འདུ་ཤེས་པས་སེམས་སེམས་བྱུང་རྣམས་ཞི་བའི་སྙོམས་འཇུག་ལ་སྙོམས་པར་འཇུག་པ་ཞིག་ཡིན་ལ། དེ་རྣམས་སྐབས་འདིར་གོལ་སར་འགྱུར་བའི་དོན་ནི། དེ་དག་ཐམས་ཅད་བདག་མེད་པའི་དོན་དང་མི་ལྡན་པས་འཁོར་བའི་རྩ་བ་བདག་འཛིན་ཞི་བར་མི་ནུས་ལ། དེ་མ་ནུས་པས་སླར་ལས་ཉོན་སྐྱེས་ནས་འཁོར་བར་འཁོར་ཏེ།
ཆོས་གྲགས་ཀྱིས། བདག་ཡོད་ན་ནི་གཞན་དུ་ཤེས། ། བདག་གཞན་ཆ་ལས་འཛིན་དང་སྡང༌། ། འདི་དག་དང་ནི་ཡོངས་འབྲེལ་ལས། ། ཉེས་པ་ཐམས་ཅད་འབྱུང་བར་འགྱུར། ། ཞེས་པ་ལྟར་རོ། ། དཔེ་ལྷག་སྤྱོད་ཀྱིས་ཏིང་ངེ་འཛིན་བསྒོམས་པ་ལྟར། སྲིད་པའི་རྩེ་མོའི་སེམས་ཐོབ་ཀྱང༌། ། འཁོར་བ་ལས་མི་འདའ་བའི་དོན་དེ་ལྟར་ཡིན་ནོ། ། སོ་སོར་བརྟགས་འགོག་ནི།
བདེན་པ་བཞི་ལ་བར་ཆད་མེད་པའི་ལམ་གྱི་ཤེས་རབ་ཀྱིས་སོ་སོར་བརྟགས་པས་ཐོབ་པའི་འགོག་པ་ཟག་བཅས་ཀྱི་ཆོས་དང་བྲལ་བ་ཞིག་ཏུ་བཤད་དོ། ། དེ་ལྟར་བདེ་གསལ་མི་རྟོག་པའི་ཉམས་དེ་དག་འཕྲལ་དུ་ལུས་ཀྱི་རྩ་རླུང་ཐིག་ལེའི་རྟེན་འབྲེལ་ལ་བརྟེན་ནས་ཤར་བའི་བག་ཆགས་ཀྱི་ཉམས་སྣང་ལ་དངོས་འཛིན་དང་བདེན་ཞེན་ཞུགས་ནས་གོལ་བ་ཡིན་ཏེ། ཞེན་པ་གཏིང་ནས་མ་ལོག་ན། ། སྒོམ་ཉམས་བཟང་ཡང་ཉུངས་མའི་གཡོས། ། ཞེས་པ་ལྟར། བདེ་གསལ་མི་རྟོག་པའི་ཉམས་དེ་དག་ལ་ཆེད་དུ་མི་བསམ་མི་ཆགས་མི་ཞེན་པར་རང་ངོ་རང་སར་བལྟས་ཏེ། སྣང་རིག་ཐམས་ཅད་ཆོས་ཀྱི་དབྱིངས་སུ་རོ་མཉམ་པར་བྱའོ། ། བདེ་གསལ་མི་རྟོག་པ་ཞེན་མེད་ཉན་ཐོས་སུ་འགྲོ་བ་ནི། སླར་བླ་མར་མོས་གུས་ཀྱིས་གསོལ་བ་ལེགས་པར་བཏབ་པས་བྱིན་རླབས་ཞུགས་པ་དང༌། ཉམས་དང་རྟོགས་པ་འབྲེལ་བའི་སེམས་ཀྱི་རང་ངོ་མཐོང་བར་བྱེད་དགོས་པའོ། །
གཉིས་པ་ཕྱིར་བལྟས་ཀྱི་ཏིང་ངེ་འཛིན་གྱིས་བསམ་གཏན་བཞིར་གོལ་བ་བཤད་པ་ནི། དེའང་ཞི་གནས་ཀྱི་ཏིང་ངེ་འཛིན་བདེ་གསལ་མི་རྟོག་པ་དང་བཅས་པའི་སྟོབས་ཀྱིས། ཏིང་འཛིན་སྐྱོང་བ་ལ་འཚེར་སྣང་མེད་པ་དགའ་སྤྲོ་རྒྱས་པ་དེས་ཐོག་མར་སེམས་ལས་རུང་གི་ཤིན་སྦྱངས་སྐྱེ་ཞིང༌། དེའི་མཐུས་ལུས་ལས་སུ་རུང་བའི་རྒྱུར་འགྱུར་བའི་རླུང་ལུས་ལ་རྒྱུ་སྟེ། དེས་ལུས་ལ་ཁྱབ་པ་ན་ལུས་ལས་རུང་གི་ཤིན་སྦྱངས་སྐྱེ་ཚུལ་རྣམས། ཉན་ས་ལས་བཤད་ན། ཤིན་སྦྱངས་དེ་སྐྱེས་ནས་དོན་སོ་སོར་རིག་པ་དང༌། མོས་པ་ལས་བྱུང་བ་རབ་ཏུ་དབེན་པ་དང༌། དགའ་བ་དང༌། སྡུད་པ་དང༌།
དཔྱོད་པ་དང༌། སྦྱོར་བ་མཐར་ཐུག་པའི་ཡིད་བྱེད་དྲུག་དང་ལྡན་པ་ན། གཟུགས་ཀྱི་སས་བསྡུས་པའི་བསམ་གཏན་དང་པོའི་ཉེར་བསྡོགས་སུ་འགྱུར་བ་དང༌། དེ་ནས་རིམ་པས་བསམ་གཏན་དང་གཟུགས་མེད་ལ་སོགས་པའི་སྙོམས་འཇུག་རྣམས་འགྲུབ་པར་བཤད་དེ། སྒོམ་རིམ་ལས། འདི་ལྟར་བཏང་སྙོམས་ཀྱི་ཚོར་བ་དང་ལྡན་ཞིང་རྟོག་པ་དང་བཅས་པ་དཔྱོད་པ་དང་བཅས་པར་གྱུར་པ་དེའི་ཚེ་མི་ལྕོགས་པ་མེད་པ་ཞེས་བྱ་སྟེ། བསམ་གཏན་དང་པོའི་སྦྱོར་བའི་སེམས་སོ། ། གང་གི་ཚེ་འདོད་པའི་སྲེད་པ་དང་སྡིག་པའི་ཆོས་རྣམས་དང་བྲལ་ཞིང༌། རྟོག་པ་དང༌། དཔྱོད་པ་དང༌།
དགའ་བ་དང་བདེ་བ་དང་ལྡན་པར་གྱུར་པ་དེའི་ཚེ་བསམ་གཏན་དང་པོ་ཞེས་བྱའོ། ། བསམ་གཏན་དང་པོ་ཉིད་ལས་རྟོག་པ་ཙམ་མེད་པ་དེ་ནི་བསམ་གཏན་ཁྱད་པར་ཅན་ཞེས་བྱའོ། ། གང་གི་ཚེ་རྟོག་པ་དང་དཔྱོད་པ་དང་བྲལ་བ་དེའི་ཚེ་བསམ་གཏན་དང་པོའི་སྲེད་པ་དང་བྲལ་བར་གྱུར་ནས་དགའ་བ་དང་བདེ་བ་དང་ནང་ཡོངས་སུ་དྭངས་པ་དང་ལྡན་པར་གྱུར་པ་དེའི་ཚེ་བསམ་གཏན་གཉིས་པ་ཞེས་བྱའོ། ། གང་གི་ཚེ་བསམ་གཏན་གཉིས་པའི་སྲེད་པ་དང་བྲལ་བར་གྱུར་ཏེ། བདེ་བ་དང་བཏང་སྙོམས་དང་དྲན་པ་དང་ཤེས་བཞིན་དག་དང་ལྡན་པར་གྱུར་པ་དེའི་ཚེ་བསམ་གཏན་གསུམ་པ་ཞེས་བྱའོ། ། གང་གི་ཚེ་བསམ་གཏན་གསུམ་པའི་སྲེད་པ་དང་བྲལ་ཏེ། སྡུག་བསྔལ་བའང་མ་ཡིན་བདེ་བའང་མ་ཡིན་ཞིང་བཏང་སྙོམས་དང་དྲན་པ་དག་དང་ལྡན་པར་གྱུར་པ་དེའི་ཚེ་བསམ་གཏན་བཞི་པ་ཞེས་བྱའོ། ། ཞེས་གསལ་བར་གསུངས་པ་ལྟར་རོ། ། ཤིན་སྦྱངས་དེ་ཐོབ་པ་ན་ཞག་མང་པོར་ཏིང་ངེ་འཛིན་ལ་མཉམ་པར་བཞག་ཀྱང༌། དེའི་ཚེ་ལུས་སེམས་གཉིས་ཀྱི་གནས་ངན་ལེན་རྒྱུན་ཆད་ནས་ལུས་སེམས་ལ་བདེ་དགའ་ཐོབ་པ་དང་བཅས་པས་ཏིང་ངེ་འཛིན་ལ་འཇུག་པར་ནུས་ཏེ།
དཔེར་ན་དྭགས་པོས་ཞག་བཅུ་གསུམ་ལ་མར་མེ་དབུ་ཐོག་ཏུ་བཞག་ནས་ཏིང་ངེ་འཛིན་ལ་བཞུགས་ཐུབ་པ་ལྟ་བུ་འབྱུང་བ་ཡིན་ནོ། ། དེ་དག་ནི་རྗེ་གོང་མ་རྣམས་ཀྱིས་སྒོམ་གྱི་གཞིའམ་རྐང་པ་ཙམ་དུ་བཞེད་ལ། དེ་ལ་མཆོག་ཏུ་བཟུང་ནས་བསྐྱངས་ན་གནས་ལུགས་ཀྱི་དོན་དུ་མི་རུང་ཞིང་ཁ་ཕྱིར་བལྟས་ཀྱི་ཤེས་པ་ཡིན། ཨ་འཐས་ནས་ཡུན་དུ་བསྒོམས་ཏེ་ཤི་བ་ན་བསམ་གཏན་གྱི་ལྷ་དེ་དག་ཏུ་སྐྱེ་བའི་རྒྱུ་བྱེད་པས་འཇིག་རྟེན་མཐོ་རིས་ལས་མི་འཕགས། དེ་ལྟར་མ་ཡིན་པའི་ཁ་ཕྱི་ལ་མི་ལྟ་བར། ནང་དུ་ལོག་ནས་བདེ་ཉམས་དེ་ལྟ་བུ་ལ་མི་ཞེན་མི་ཆགས་པར་འཛིན་མེད་རང་ངོ་རང་ཤེས་དང་བཅས་སྐྱོང་ནས་རྟོགས་པའི་ཡེ་ཤེས་གཤའ་མ་མཐོང་བར་བྱེད་དགོས་པའོ། ། གསུམ་པ་ཡིད་བྱེད་ཀྱི་རྟོག་པས་གཟུགས་མེད་སྐྱེ་མཆེད་མུ་བཞིར་གོལ་བ་བཤད་པ་ནི། དེའང་ཆོས་རྣམས་ཁ་དོག་དབྱིབས་མཐའ་དབུས་ཐམས་ཅད་དང་བྲལ་བས་ནམ་མཁའ་དང་འདྲ་ཞེས། ཆོས་ཐམས་ཅད་ནམ་མཁའ་དང་འདྲ་བར་ཤེས་རབ་ཀྱིས་དཔྱད་ནས། དེ་ལ་ཡང་དག་ཏུ་བཟུང་སྟེ་ཞེན་ཅིང་ཆགས་པར་གྱུར་པ་ན་ནམ་མཁའ་མཐའ་ཡས་སྐྱེ་མཆེད་དུ་གོལ་ཏེ་དེར་ཡང༌།
བཅོམ་ལྡན་འདས་ཀྱིས། ཀྱཻ་རྒྱལ་བའི་སྲས་དག་ཁམས་གསུམ་པོ་འདི་དག་ནི་སེམས་ཙམ་མོ། ། ཞེས་གསུངས་པས་ངེད་རང་གིས་དེར་བསམ། ཆོས་ཐམས་ཅད་རྣམ་ཤེས་ཙམ་མམ་སེམས་ཡིན་སྙམ་དུ་དེ་ལ་ཞེན་ཅིང་ཨ་འཐས་ན། རྣམ་ཤེས་མཐའ་ཡས་སྐྱེ་མཆེད་དུ་སྐྱེ། ཅིའང་མ་གྲུབ་མེད་བསམ་དུ་དེ་ལ་ཞེན་ན་ཅིའང་མེད་པའི་སྐྱེ་མཆེད་དུ་སྐྱེ། ཅིའང་ཡོད་པའང་མིན་མེད་པའང་མིན་སྙམ་པས་དེར་ཨ་འཐས་ན་ཡོད་མིན་མེད་མིན་གྱི་སྐྱེ་མཆེད་དུ་སྐྱེ། དེ་ལྟར་ཆོས་ཐམས་ཅད་མཁའ་ལྟར་དུ་ལྟ་བ། ཆོས་ཐམས་ཅད་སེམས་ཙམ་དུ་འཛིན་པ། ཆོས་ཐམས་ཅད་མེད་པར་བསམ་པ།
ཆོས་ཐམས་ཅད་ཡོད་མིན་མེད་མིན་ཏེ་མཐའ་གཉིས་བྲལ་ཙམ་དུ་ལྟ་བ་དེ་དག་ནི་ལར་གོ་ཡུལ་ཙམ་དེས་ཅིའང་མི་ཕན་པས་ན། དེ་ལྟར་མི་སེམས་པར། དང་པོ་སེམས་མ་བཅོས་མ་ཡེངས་པའི་དྲན་པར་བརྩོན་ཞིང་དེ་ནས་སེམས་ཀྱི་ངོ་བོ་མཐོང་བར་བྱ། སླར་ཆོས་ཐམས་ཅད་དོན་དམ་ཉག་གཅིག་རིག་ཐོག་ཏུ་རྡོ་རུས་ཐུག་པར་བྱེད་དགོས་པའོ། ། དེ་ནས་དེ་དག་གི་འཕྲོས་དོན་བཤད་པ་ནི། སྤྱིར་རང་རེས་སེམས་འདི་ཀ་མ་ཡེངས་པའི་གཞི་བཟུང་ནས་གང་ཤར་ཐམས་ཅད་ཁོ་རང་གི་རང་མདངས་སམ་སྤྲུལ་པར་ཐག་བཅད། དེ་ཀུན་ལ་རྩིས་གདབ་དགག་སྒྲུབ་མེད་པའི་རང་བཞིན་ངོ་ཤེས་པར་བྱེད་པའི་རང་བབས་དེ་ཀ་དགོས་ཏེ། རྗེ་བླ་མ་རྣམས་ཀྱིས་སེམས་འདི་ཀ་གདོད་ནས་དག་པའི་ངོ་བོར་བཞུགས་ཤིང་སྤྲོས་པ་བློས་སྒོམ་ཐམས་ཅད་ཀྱི་ཡུལ་ལས་འདས་པ་བདེ་ཆེན་ཡེ་ཤེས་མངོན་སུམ་དེ་ལས་གང་ཤར་ཡང་ཐམས་ཅད་རྣམ་དག་ཡེ་ཤེས་དེ་ཀའི་རོལ་པ་མ་གཏོགས་གཞན་ནས་མ་བྱུང་མི་གནས་མི་འདའ། ཞེས་སོགས་གསུངས་ཀྱང༌། ངེད་རང་འཁོར་བའི་བག་ཆགས་ཀྱི་སྒྲིབ་པ་ཚན་པོ་ཆེས་བསྒྲིབས་ནས་དེ་ཡང་མངོན་སུམ་དུ་མཐོང་ཡང་ངོ་མ་ཤེས།
རང་དུ་འདུག་ཀྱང་ཐག་མ་ཆོད། ལྷན་ཅིག་བསྡད་ཀྱང་ཞལ་མ་མཐོང༌། ཧ་རེ་ལོང་དུ་སོང་འདུག་པ། ཞེས་རྗེ་ཡང་དགོན་པས་བཀའ་བཀྱོན་པ་དེ་ཀ་གྲུབ་ནས། འཁྲུལ་པ་ཡང་འཁྲུལ་ཉིང་འཁྲུལ་ཆེན་པོར་འབྱམས་པ་ཡིན་མོད། དེ་ནས་ད་ལྟ་སེམས་ཀྱི་ངོ་བོ་སྐྱོང་བའི་བཟོ་འདྲ་ཞིག་བྱེད་དུས་འདིར་ཡང་སེམས་ཀྱི་ངོ་བོ་བློས་བྱས་ཀྱིས་བཅོས། གནས་ན་དགའ་མ་གནས་འཕྲོ་ན་སྡུག་པ་སོགས་སྤང་བླང་མང་པོ་ཞིག་བྱེད་པ་དེ་འདྲ་བ་ནི་འཕྲལ་གྱི་ལོག་རྟོག་ལས་དེ་ལྟར་མིན་ཏེ། རྗེ་གོང་མ་རྣམས་ཀྱིས་ནམ་མཁའ་ལ་བྱ་འཕུར་བ་ཕྱོགས་མཚམས་གང་དུ་འཕུར་ཀྱང་ནམ་མཁའ་ལས་མི་འདའ་བ་དེར་དཔེ་མཛད། དོན་དུ་རང་སེམས་གདོད་ནས་རྣམ་དག་ཆོས་སྐུ་ཆེན་པོ་ལ་གང་ལྟར་ཤར་ཡང་དེ་ཀའི་རང་བཞིན། ཇི་ལྟར་གྱུར་ཀྱང་དེ་ཉིད་ཀྱི་ངོ་བོ།
གནས་ཀྱང་དེ་ཀའི་རང་ངོ༌། མི་གནས་འཕྲོས་ཀྱང་དེའི་རང་མདངས། སྣང་བ་ཐམས་ཅད་ཀྱང་དེའི་རང་འོད་དེ། མདོར་ན་གང་དྲན་ཅི་ཤར་ཡང་ངོ་བོ་རྣམ་དག་ཆོས་སྐུ་སྟེ་ཕྱག་རྒྱ་ཆེན་པོ་དེ་ལས་གཞན་དུ་མ་གྲུབ་མ་སྐྱེས་མི་གནས་མི་འགགས་པར་གསུངས་འདུག་པས། གཞི་དེ་ལྟར་གནས་པ་དེས་ན་འཕྲལ་དུ་ངེད་རང་གི་སེམས་གནས་ཀྱང་ཆོག་འགྱུས་ཀྱང་ཆོག་རིག་ཀྱང་ཆོག་གསལ་ཡང་ཆོག་དྲན་ཀྱང་ཆོག་ཡག་ཀྱང་ཆོག་ཐམས་ཅད་སེམས་ཀྱི་རོལ་པ་ལས་མི་འདའ་བས་དེ་ལྟར་གོ་བས་སྐྱོང་ལུགས་རང་སེམས་ཀྱི་གཤིས་གསལ་མི་གསལ། བདེ་མི་བདེ་ཇི་ལྟར་བྱུང་ཡང་དེ་ཀའི་ཐོག་ཏུ་བཞག ། བདེ་གསལ་གནས་པའི་ཞེ་འདོད་མེད་པར་རྩོལ་མེད་དུ་རང་སེམས་ལྷོད་དེ་བཞག ། སེམས་གསལ་སྟོང་བདེ་མོ་གནས་གནས་ཤིག་ཏུ་མི་རེ་བར་སེམས་ཀྱི་རང་ངོ་མ་ཡེངས་ཙམ་འདི་ཀ་སྒོམ་གྱི་ངོ་ཐི་བཅོལ་ལ་བཞག ། མ་ཡེངས་ཙམ་དེ་ཀར་ཐལ་ལེར་གང་ཤར་གྱི་རྣམ་རྟོག་ངོས་བཟུང་ལ་རང་ངོ་དེ་ཐོག་ཏུ་བཞག ། མདོར་ན་གང་ལའང་འཛིན་པ་དང་དགག་སྒྲུབ་བཅོས་བསླད་ཅིའང་མི་བྱེད་པར་ཀུན་ཀྱང་གཉིས་མེད་མཉམ་པའི་རང་བཞིན་དུ་ཐག་ཆོད་པས་གང་ཤར་ཀློང་དུ་འཇོག་པ་དེ་ལྟར་བགྱིས་པས་གེགས་དང་གོལ་ཤོར་ཅིའང་མི་འབྱུང་སྟེ།
རྗེ་སྒམ་པོ་པས། སྤྱིར་གོལ་བ་ཐམས་ཅད་ནི་ཞེན་པའམ་འཛིན་པས་གོལ་བ་ཡིན་པས། ཞེན་པའམ་འཛིན་ཆ་ཐམས་ཅད་དང་བྲལ་བར་བྱས་ལ། ཞེན་མེད་འཛིན་མེད་དུ་ཁྲེས་སེ་བཞག་གོ ། བླངས་དོར་བྱར་མེད་དུ་ཁྲེས་སེ་བཞག་གོ ། དེ་ལྟར་མ་བཅོས་པར་བཞག་པ་དེ་ཀ་ལ་སྒོམ་ཞེས་ཐ་སྙད་བཏགས་པ་ཡིན་ནོ། ། ཞེས་དང༌། སྒྲོན་མ་ལས། བཏང་སྙོམས་ཙམ་དུ་མ་བཅོས་ངང་བཞག་ན། ། ཐ་སྙད་ཙམ་དུ་སྒོམ་ཞེས་དེ་ལ་བརྗོད། །
ཞེས་གསུངས་པ་ལྟར་རོ། ། ཡང་བདེ་གསལ་མི་རྟོག་པ་གསུམ་སྐྱེ་མེད་དུ་ངེས་སུ་འཇུག ། སྐྱེ་མེད་དུ་མ་ངེས་ན་ནི་སྣང་ལ་མ་ངེས་པ་ཞེས་བྱ་སྟེ། ཞེས་གོང་དུ་བཤད་པ་ལྟར་དང༌། སྤྱིར་ཁམས་གསུམ་དང་བསམ་གཏན་བཞི་དང༌། སྐྱེ་མཆེད་བཞིར་གོལ་བར་བཤད་པ་དེ་འཛིན་པ་བག་ཙམ་ལ་བརྟེན་ནས་གོལ་བ་ཡིན། ཉན་ཐོས་སུ་གོལ་བ་ནི་དཔྱད་པའི་སྟོང་པ་ལ་གོལ་བ་ཡིན། ངོ་བོ་འཛིན་མེད་དུ་གནས་པ་ལ་གོལ་ས་མེད་པ་ཡིན། ཞེས་དང༌། རྗེ་རྒོད་ཚང་པས།
ཉམས་ལེན་ཧྲིལ་གྱིས་དྲིལ་ན། གཉུག་མ་བསམ་བརྗོད་བྲལ་བ་ལ་གོལ་ཤོར་མེད་པས་དངོས་པོར་ཡང་མ་བསྒོམས། སྟོང་པར་ཡང་མ་འཛིན་པར་བྱར་མེད་དུ་ཞོག ། བདེ་ནའང་བདེ། མ་བདེ་ནའང་མ་བདེ། གསལ་ནའང་གསལ། མ་གསལ་ནའང་མ་གསལ། དགག་སྒྲུབ་མེད་པར་ཞེན་མེད་དུ་བཞག་པས་གོལ་ཤོར་གང་ཡང་ཡོང་བ་མེད། དེ་བྱུང་ན་ངས་ལེན་གྱིས་ཞེས་གསུངས་པ་ལྟར་རོ། ། འོ་ན་སྐྱེ་མེད་དུ་ངེས་པ་ཁོ་ནས་ཆོག་མོད།
བདེ་གསལ་མི་རྟོག་པའི་ཉམས་མྱོང་གཏན་ནས་མི་དགོས་སམ་སྙམ་ན། དེ་ཡང་ཅུང་ཟད་མིན་ཏེ། རྗེ་སྒམ་པོ་པས་བདེ་གསལ་མི་རྟོག་པ་མེད་པར་སེམས་སྐྱེ་མེད་ཀྱི་ངོ་བོ་ཙམ་ལ་ཡང་དག་པར་ངེས་ཀྱང༌། བླ་མ་མི་ལའི་ཞལ་ནས། དེ་དེ་ཡིན་ཏེ་དེ་དེ་མིན། ། སྡོང་པོ་ཡིན་ཏེ་འབྲས་བུ་མིན། ། ཡོན་ཏན་ཡིན་ཏེ་རྟོག་མེད་མིན། ། ཞེས་གསུངས། ཇོ་བོ་ཆེན་པོའི་ཞལ་ནས། ངེས་འབྱུང་བག་ཆགས་བྲལ་བའི་རྣལ་འབྱོར་མ་མཐོང་བ། །
ནམ་མཁའི་མེ་ཏོག་བུང་བས་འཇིབ་པ་འདྲ། ། ཞེས་དྲངས་པ་སྟེ། རྟོགས་པ་དང་ཉམས་མྱོང་གཉིས་དགོས་པར་གསུངས་སོ། ། འོ་ན་ཇི་ལྟར་ཡིན་ཞེ་ན། ལྟ་བ་རྟོགས་པ་དང་འབྲེལ་བ་ཞེས་པ། སེམས་ཀྱི་ངོ་བོ་རང་བཞིན་གྱི་གནས་ལུགས་དེ་ཉིད་མཐའ་བྲལ་ལམ་སྤྲོས་བྲལ་དུ་བློས་བྱས་པའམ་གོ་ཚོད་ཙམ་དུ་མ་ལུས་པར། ཤེས་རབ་ཀྱིས་བལྟས་པས་ཅིའི་ངོ་བོར་ཡང་གྲུབ་པ་མེད་ཅིང་སྨྲ་བསམ་ཤེས་བརྗོད་ཀྱི་ཡུལ་ལས་འདས་པ་མངོན་སུམ་དུ་རྟོགས་པ་ཞིག་དང༌། སྒོམ་པ་ཉམས་མྱོང་དང་འབྲེལ་བ་ཞེས་པ། དེ་ལྟར་རྟོགས་པའི་དོན་དེའང་གོ་ཡུལ་ཙམ་དུ་མ་ལུས་པར་རིག་ཐོག་ཏུ་གསལ་སིང་ངེ་ཉམས་སུ་མྱོང་བ་ཞིག་དགོས་པར་གསུངས་ཤིང༌། ཡང་རྗེ་སྒམ་པོ་པས།
དེའང་དང་པོར་སློབ་པའི་དུས་སུ་རིག་པ་གསལ་སིང་ངེ་བ་ལ་སློབས། དེའང་ཤེས་པ་མ་ཡེངས་པ་ལ་སློབས། དེའང་རིག་པའི་ངོ་བོ་ལ་ཡེ་མ་ཡེངས་པར་བྱ། དེ་ལ་གོམས་ཙ་ན་ངེས་ཤེས་སྐྱེ་བ་ཡིན། ཞེས་དང༌། དེའང་རིག་པ་གསལ་སིང་ངེ་བ་དེ་ཉམས་མྱོང་ཡིན། དེ་ལ་མ་ཡེངས་པ་དེ་གནས་པ་ཡིན། ཤེས་རབ་ཀྱིས་བལྟས་པས་ཅིའི་ངོ་བོར་ཡང་མ་གྲུབ་པ་དེ་རྟོགས་པ་ཡིན། ཞེས་གསུངས་པ་ལྟར་རོ། ། དེ་ལྟ་བུའི་ཉམས་མྱོང་ལ་ནི་རྟོགས་པའི་རང་ཉམས་སམ་ངོ་བོའི་རང་ཉམས་ཞེས་བཞེད་ཅིང༌།
ཉམས་རྟོགས་དབྱེར་མེད་སྒོམ་པ་གོལ་འཕྱུགས་དང་བྲལ་བར་བཞེད་དེ། རྗེ་སྒམ་པོ་པས། འོ་ན་སྒོམ་པ་དང་འབྲེལ་བའི་ཉམས་དེ་གང་ཡིན་ཞེ་ན། ངོ་བོའི་རང་ཉམས་ཟེར། ལྷན་ཅིག་སྐྱེས་པའི་རང་ཉམས་ཟེར། ཕྱག་རྒྱ་ཆེན་པོའི་རང་ཉམས་ཟེར་བ་ཡིན། དེ་གང་ལ་ཟེར་ན་རང་གི་སེམས་ཀྱི་ངོ་བོ་ལ་ཟེར། དེ་ཇི་ལྟ་བུ་ཞེ་ན། ཡོད་པ་མ་ཡིན་ཏེ་ངོས་གཟུང་རྒྱུ་སྐྲའི་རྩེ་མོ་བརྒྱར་གཤག་པ་ཙམ་ཡང་མེད། མེད་པའང་མ་ཡིན་ཏེ་ཉམས་སུ་མྱོང་རྒྱུ་དང་རྟོགས་རྒྱུ་ཞིག་ཡོད་པ་ཡིན་ཏེ།
དེ་ལྟ་བུའི་སེམས་ཀྱི་ངོ་བོ་གསལ་སྟོང་ངོས་བཟུང་མེད་པ། གསལ་སྟོང་རྒྱུན་ཆད་མེད་པར་ཤར་དགོས། དེ་ལྟ་བུ་ཤར་ན་སྒོམ་ཉམས་མྱོང་དང་འབྲེལ་བར་བྱ་བའང་ཡིན། ཉམས་དང་རྟོགས་པ་དུས་གཅིག་ཏུ་མཆི་ཟེར་བའང་དེ་ལ་ཟེར་བ་ཡིན་ནོ། ། ཞེས་གསུངས་པ་ལྟར། རང་རིག་རང་གསལ་གྱི་ངོ་བོ་མཐོང་ངོ་ཤེས་ན་གཤིས་ཅིར་ཡང་མ་གྲུབ་པ་ཞེས་བློ་འདས་ཀྱི་ངོ་བོ་མདངས་གང་དུའང་མི་འགགས་པ་ཞེས་སྣ་ཚོགས་རང་ཤར་དུ་ཡོད་པ་དེ་དག་ཀྱང་ཟུང་འཇུག་ཀློང་དུ་གནས་ཤར་ཐིམ་པ་དེ་ལྟར་སོང་བའོ། ། གསུམ་པ་ཤོར་ས་བཞི་ནི། སྟོང་ཉིད་གཤིས་ལ་ཤོར་བ། ལམ་ལ་ཤོར་བ། གཉེན་པོར་ཤོར་བ།
རྒྱས་འདེབས་སུ་ཤོར་བ་དང་བཞིའོ། ། འདི་དག་རེ་རེ་ལའང་ཡེ་ཤོར་དང་འཕྲལ་ཤོར་གཉིས་སུ་དབྱེ་བས་ཤོར་ས་བཞི་འདིར་ནང་ཚན་དུ་དབྱེ་ན་བརྒྱད་དོ། ། དེ་ལ་དོན་སྤྱིའི་རྣམ་པ་གོ་ཡུལ་དུ་ཤོར་བ་ལ་ཡེ་ཤོར་གྱི་ཐ་སྙད་དང༌། ཉམས་སུ་ལེན་ལུགས་འཁྲུལ་པ་ལ་འཕྲལ་ཤོར་གྱི་ཐ་སྙད་བྱེད་པའང་སྣང་སྟེ། དང་པོ་སྟོང་ཉིད་ཤེས་བྱའི་གཤིས་ལ་ཡེ་ཤོར་ནི། སྒོམ་སྣང་སྟོང་དབྱེར་མེད་རྣམ་ཀུན་མཆོག་ལྡན་གྱི་སྟོང་ཉིད་ཅེས་པ། སྟོང་པ་ཉིད་དང་རྟེན་འབྲེལ་གཉིས་མེད་དུ་གནས་པའི་ཚུལ་མ་རིག་པར། སྟོང་ཉིད་དེ་སྐྱོན་ཡོན་གང་གིས་ཀྱང་མི་གོས་པའི་གཏན་མེད་ཡེ་མ་གྲུབ་པ་ཞིག་ཏུ་བློས་ཐག་བཅད་ནས། དགེ་སྡིག་གི་རྒྱུ་འབྲས་ཆེད་དུ་གསོད་པའམ། ཆོས་ཐམས་ཅད་ཡེ་དག་ཡེ་གྲོལ་ལ་སོགས་པའི་གཤིས་རྐྱང་དུ་ཤོར་ཞིང༌།
དེ་ལྟ་བུའི་སྟོང་རྩིས་ཁྱེར་ནས་ཀུན་རྫོབ་ཀྱི་རྟེན་འབྲེལ་ལ་རང་བྱན་མ་ཚུད་པའོ། ། དེ་ལ་ཕྱག་རྒྱ་ཆེན་པོ་ཞེས་བྱ་བ་ནི། རང་གི་གཤིས་སྐྱེ་བ་མེད་པ་ཡོད་མེད་རྟག་ཆད་བདེན་རྫུན་ལ་སོགས་པའི་ཆོས་ཐམས་ཅད་ཀྱིས་སྟོང་པས་ཅིར་ཡང་གྲུབ་པ་མེད་ཀྱང༌། དེའི་མདངས་མི་འགགས་པར་ཀུན་རྫོབ་ཀྱི་རྟེན་འབྲེལ་སྣ་ཚོགས་པ་འཆར་བས་ན། སྟོང་ཉིད་རྟེན་འབྲེལ་གྱི་སྙིང་པོ་དང་རྟེན་འབྲེལ་སྟོང་ཉིད་ཀྱི་རང་བཞིན་ཅན་དུ་ཤེས་པས་ནི། སྟོང་ཉིད་ཤེས་བྱའི་གཤིས་ལ་མི་འཆོར་ཏེ། རྩ་ཤེར། གང་ཞིག་རྟེན་འབྱུང་མ་ཡིན་པའི། ། ཆོས་འགའ་ཡོད་པ་མ་ཡིན་ནོ། ། དེ་ཕྱིར་སྟོང་པ་མ་ཡིན་པའི། །
ཆོས་འགའ་ཡོད་པ་མ་ཡིན་ནོ། ། ཞེས་དང༌། བྱང་ཆུབ་སེམས་འགྲེལ་དུ། ཀུན་རྫོབ་སྟོང་པ་ཉིད་དུ་བཤད། ། སྟོང་ཉིད་ཁོ་ན་ཀུན་རྫོབ་ཡིན། ། ཞེས་པ་ལྟར་རོ། ། གཉིས་པ་གཤིས་སུ་འཕྲལ་ཤོར་ནི། ལུང་རིག་ལ་ཐོས་བསམ་མང་པོ་བྱས་ཏེ་ཐ་སྙད་ཀྱི་སྒོ་ནས་དོན་དམ་པ་བྱ་བའམ། ཕྱག་རྒྱ་ཆེན་པོ་བྱ་བའམ། དངོས་པོའི་གནས་ལུགས་འདི་ལྟར་ཡིན་བསམ་སྟེ།
བླ་མས་གདམས་ངག་བསྟན་ནའང་རང་གི་དེ་ཡིན་སྒོམ་ནའང་སྒོམ་དུ་མེད་ཅེས་པ་ཙམ་བློ་ཡུལ་དུ་བཞག་ནས། དེའི་ཚུལ་གཞན་ལའང་འཆད་ཤེས་ཀྱང་སེམས་རྒྱུད་དང་མ་འདྲེས་པས་དེ་ཉིད་གཞན་ཞིག་ན་ཡོད་པ་ལྟར་སོང་ནས། གནས་ལུགས་དེ་ཉིད་རང་གི་རིག་ཐོག་ཏུ་ངོ་མ་འཕྲོད་ཅིང་ཉམས་མྱོང་གི་ཐོག་ཏུ་མ་ཁེལ་བས་བློ་སྲ་ཁྲིག་གེར་སྡོད་པ་དེའོ། ། འདི་ནི་དྲེད་པོ་ཆོས་རྡུགས་ཅེས་བྱ་སྟེ། དེ་བས་ནི་སྡོན་ནས་མ་ཤེས་ཀྱང་འཕྲལ་དུ་ངེས་ཤེས་སྐྱེ་བ་དེ་ཀ་དྲག ། དེ་འདྲར་མ་སོང་བར་ཆོས་ལ་ངེས་ཤེས་བསྐྱེད། ཉམས་ལེན་སེམས་ཐོག་རང་དུ་དྲིལ་ནས་སྐྱོང་དགོས་ཏེ། ཏིལླི་པས། བློ་ཡི་ཆོས་ཀྱིས་བློ་འདས་དོན་མི་རྟོགས། ། བྱས་པའི་ཆོས་ཀྱིས་བྱར་མེད་དོན་མི་རྙེད། །
བློ་འདས་བྱར་མེད་དོན་དེ་རྟོགས་འདོད་ན། ། རིག་པ་རྩད་ཆོད་སེམས་ཉིད་གཅེར་བུར་ཞོག ། ཅེས་གསུངས་སོ། ། གསུམ་པ་ལམ་དུ་ཤོར་བ་ལ་ཡེ་ཤོར་ནི། སྟོང་ཉིད་ཁོ་ནས་ལམ་ཐམས་ཅད་རྟོགས་པར་འདོད་དེ་ཐབས་ཀྱི་ཆ་ལ་མི་སེམས་པ་དང༌། སྟོང་ཉིད་ལམ་དང་འབྲས་བུ་གཉིས་སུ་མེད་པ་ལ་རང་གིས་ད་ལྟ་སྟོང་ཉིད་བསྒོམ་པ་དེས་ལམ་བྱས་ཏེ་ཕྱིས་ནས་འབྲས་བུ་སྐུ་གསུམ་ཡེ་ཤེས་ལྔ་ལྡན་གྱི་སངས་རྒྱས་ཐོབ་པར་བྱ་སྙམ་པ་དང་བདག་གིས་སྟོང་ཉིད་བསྒོམས་པ་ལས་འབྲས་བུ་ས་བཅུ་ལམ་ལྔ་རྣལ་འབྱོར་བཞི་ལ་སོགས་པ་ཐོབ་པར་བྱ་སྙམ་པ་སྟོང་ཉིད་ལམ་ཤོར་ཏེ། དེ་སྤོང་བར་བྱེད་དགོས། དོན་རང་གི་སེམས་རྟོགས་ན་དེ་ཉིད་ཆོས་སྐུ་ཡིན་ཞིང༌། ཆོས་ཐམས་ཅད་གདོད་མ་ནས་སྐུ་བཞི་ཡེ་ཤེས་ལྔ་ལྷུན་གྱིས་གྲུབ་པས་གསར་དུ་སངས་རྒྱས་མི་འཚོལ་བར་མཉམ་ཉིད་ཆེན་པོའི་ངང་དུ་གནས་པར་བྱེད་དགོས་ཏེ། བྲམ་ཟེ་ཆེན་པོས།
ས་དང་ལམ་དང་སངས་རྒྱས་ཐམས་ཅད་རོ་གཅིག་པས། ། གཉུག་མའི་ཡེ་ཤེས་འདི་ནི་ཡིད་ཀྱིས་ཡིད་ལ་དྲིས། ། ཞེས་དང༌། འབྲས་བུ་ཐོབ་པ་མེད་པ་གདོད་ནས་རང་ལ་གནས། ། དེ་ནི་རེ་དང་དོགས་པའི་གཉེན་པོས་འཆིང་མི་དགོས། ། ཞེས་དང༌། རྗེ་སྒམ་པོ་པས། རང་རིག་ངོ་བོ་གསལ་སྟོང་འདི། ། ཆོས་སྐུ་ཡིན་པར་ད་གཟོད་ཤེས། ། ཐོག་མེད་རང་སེམས་རྣམ་དག་འདི། །
འབྲས་བུ་ཡིན་པར་ད་གཟོད་ཤེས། ། ཨེ་མ་རིན་ཆེན་སེམས་ཀྱི་ཀློང༌། ། རྒྱུ་ཡི་དུས་ན་འབྲས་བུ་དངོས། ། ཞེས་གསུངས་པ་ལྟར་རོ། ། བཞི་པ་ལམ་ལ་འཕྲལ་ཤོར་ནི། གནས་ལུགས་ཀྱི་དོན་ཇི་ལྟ་བ་བཞིན་གྱི་ཉམས་ལེན་རང་ལ་སྐྱོང་རྒྱུ་ཡོད་ཀྱང་འཛིན་མེད་དུ་ཐག་མ་ཆོད་ཅིང་ལྟོས་མེད་དུ་བློ་མ་ཁེལ་བར། དེ་མིན་པ་ཞིག་གམ་དེ་བས་ལྷག་པ་ཞིག་ཡོད་དུ་རེ་ནས་ཐ་མལ་གྱི་ཤེས་པས་བློ་མི་ཚིམས་པར་གཞན་དུ་འཚོལ་བའམ། སེམས་རང་བཞིན་གྱི་གནས་ལུགས་དེ་ཉིད་ལ་བདེ་བདེ་གསལ་གསལ་ལ་སོགས་པའི་ལྷན་པ་བཏབ་ཅིང་བསྒོམ་ལ་འཇོག་པ་ནི། ལམ་ལ་འཕྲལ་ཤོར་ཏེ། དེ་འདྲར་མ་སོང་བར་ཞེ་འདོད་ཀྱི་བཟོ་འཕྲོ་བཅད་པས་ཆ་མེད་དུ་ཡེངས་མ་ཤོར་བའི་གནས་ལུགས་རང་གཤིས་དེ་ལ་བློས་སྒོམ་གྱི་ལྷན་པོ་གདབ་མི་དགོས་ཏེ།
རྗེ་སྒམ་པོ་པས། བློ་ཡིས་བཟུང་ཚད་མཚན་མའི་ས་བོན་ཡིན། ཅིར་ཡང་མི་འཛིན་ཤར་གྲོལ་དུས་མཉམ་ཡིན། ། ཞེས་དང༌། བློ་ཡིས་ཅིར་ཡང་མ་བཟུང་ཅིར་ཡང་སྣང༌། ། སྤྲོས་པའི་དྲི་མས་རྒྱུད་ལ་གོས་པ་མེད། ། ཅེས་གསུངས་སོ། ། ལྔ་པ་གཉེན་པོར་ཡེ་ཤོར་ནི། སྒོམ་སྤོང་གཉེན་དབྱེར་མེད། དེ་ཉིད་རང་ངོ་རང་གིས་རིག་པས་སྤང་བྱ་ཉོན་མོངས་པ་ཉིད་ཀྱི་རང་གཤིས་ཉིད་གཉེན་པོ་སྟོང་ཉིད་དུ་གནས་ཤིང་དེ་ཉིད་རང་ངོ་རང་གིས་རིག་པས་སྤང་བྱ་ཉོན་མོངས་པ་ཉིད་གཉེན་པོ་ཡེ་ཤེས་སུ་འཆར་བ་མ་གོ་བར་དུག་གསུམ་སོགས་ཀྱི་རྣམ་རྟོག་ངན་པ་སྐྱེས་པའི་ཚེ།
འདི་ནི་རྣམ་པར་མ་དག་པ་ཐར་པའི་སྲོག་འཕྲོག་པ་སྟེ། སྟོང་པ་ཉིད་ཀྱིས་གཞོམ་པར་བྱེད་སྙམ་དུ། ཉོན་མོངས་རྣམས་སྟོང་ཉིད་དུ་བློས་དཔྱད་ནས་མ་གྲུབ་པ་སྒོམ་པར་བྱེད་པ་དང༌། ཡང་བླ་མས་གདམས་ངག་བསྟན་པ་བསྒོམས་པས་རང་གིས་སྟོང་ཉིད་བག་ཙམ་རྟོགས་ནས་དེ་ཉིད་གཉེན་པོར་བྱས་ཏེ། ཉོན་མོངས་དང་རྣམ་རྟོག་སྤངས་ནས་དོན་དམ་པའི་སངས་རྒྱས་ཐོབ་པ་ཞིག་བྱེད་བསམ་ནས། རྟོག་པའི་གཉེན་པོར་མི་རྟོག་པ་བསྒོམ་པ་སོགས་ནི་སྟོང་ཉིད་གཉེན་པོར་ཤོར་བ་ཡིན་པས། དེར་ནི་ཆེད་དུ་ཉོན་མོངས་དང་རྣམ་རྟོག་སྤངས་ནས་མི་བསྒོམ། གནོད་བྱ་གནོད་བྱེད་གནོད་ཡུལ་སོགས་གཉིས་སུ་མི་འཛིན་པར་གང་ཤར་རང་ངོ་གཉིས་འཛིན་མེད་པའི་མ་བཅོས་མ་ཡེངས་པར་སྐྱོང་དགོས་ཏེ། བརྟག་གཉིས་ལས། རྣམ་དག་ཡེ་ཤེས་གཟུགས་ཅན་དང༌། །
འཁོར་བ་རྣམ་པར་རྟོག་པ་ལ། ། ཁྱད་པར་ཅུང་ཟད་ཡོད་མ་ཡིན། ། ཞེས་དང༌། འཁོར་བ་ཞེ་སྡང་ལ་སོགས་པ། ། དེ་རྣམས་ཆོས་ནི་མྱ་ངན་འདས། ། ཞེས་དང༌། མཻ་ཏྲི་པས། ཉོན་མོངས་ཡེ་ཤེས་ཆེན་པོ་སྟེ། ། ཞེས་པ་ལྟར་རོ། ། དྲུག་པ་གཉེན་པོར་འཕྲལ་ཤོར་ནི།
རྣམ་པར་རྟོག་པ་རྐྱེན་སྣང་གི་འཆར་སྒོ་སོགས་གང་ཤར་ཐམས་ཅད་རང་ངོ་ཤེས་པའི་ཡང་དག་གི་དྲན་པ་བསྟེན་མི་ཤེས་པར། རྟོག་པ་དེ་ཉིད་བཤིག་པའམ། ལྕགས་ཀྱུས་དགུག་པ་ལྟར་རྣམ་རྟོག་གི་གཉེན་པོར་སྟོང་ཉིད་སྒོམ་སྟེ་ཚུར་བཀུག་ནས་སྒོམ་གྱི་ཐོག་ཏུ་འཇོག་དགོས་པ་འཕྲལ་ཤོར་ཏེ། དེ་ལ་སྤང་བྱ་དེའི་རང་ཞལ་ལྟ་བ་དང༌། གང་ཤར་རྩོལ་མེད་དུ་ལྟ་བ་སྟེ། མཻ་ཏྲི་པས། མ་སྐྱེས་པ་ལ་རྟོག་པ་གློ་བུར་བ། ། སྟོང་པ་དེ་ཉིད་དབྱིངས་ཀྱི་ངོ་བོ་ཉིད། ། དེ་གཉིས་གདོད་ནས་ཐ་དད་མེད་པ་སྟེ། ། ཞེས་པ་ལྟར་རོ། །
བདུན་པ་རྒྱས་འདེབས་སུ་ཡེ་ཤོར་ནི། སྒོམ་ཐབས་ཤེས་དབྱེར་མེད་དམིགས་བཅས་དམིགས་མེད་སོགས་ཆོས་ཐམས་ཅད་ཀྱི་ངོ་བོ་ཉིད་དུ་གནས་པ་མ་རིག་པར། ལུས་ངག་གི་སྒོ་ནས་འདུས་བྱས་ཀྱི་དགེ་བ་ཅི་རིགས་པ་བསྒྲུབས་ཏེ། ད་ནི་རང་གི་འདུས་མ་བྱས་ཟབ་མོ་སྟོང་པ་ཉིད་ཀྱི་དོན་བསྒོམས་པས་འཁོར་གསུམ་ཡང་དག་གི་དབྱིངས་ལ་འཇུག་པར་བྱེད་བསམ་པ་དང༌། དཀར་པོའི་ཆོས་ཐམས་ཅད་ལ་དངོས་འཛིན་གྱི་མཚན་མར་ཞེན་པས་གཉེན་པོར་ལུང་རིག་ལ་སོགས་བསམ་བློས་དཔྱད་ནས་མ་གྲུབ་པར་བསམ་སྟེ་སླར་སྟོང་ཉིད་དུ་སྦྱངས་པ་དེ་ཉི་ཚེ་བའི་སྟོང་ཉིད་ཡིན། འཁོར་གསུམ་ཡང་དག་གི་ཤེས་རབ་ཀྱིས་ཟིན་ན་རང་བཞིན་མ་གྲུབ་པར་བྱས་ཀྱང་རུང་སྟེ། དང་པོར་དངོས་པོ་མཚན་མ་ཅན་དུ་དམིགས་པ་རྗེས་ལ་རང་བཞིན་མ་གྲུབ་པའི་སྟོང་པས་རྒྱས་འདེབས་པའམ། སྣང་བ་ལ་སྟོང་པས་རྒྱས་བཏབ་ནས་བསྒོམས་པས། བསྐྱེད་རིམ་ལ་སོགས་པ་བསྒོམ་པ་དེ་དག་སྟོང་པས་རྒྱས་བཏབ་སྟེ་སྟོང་པར་སོང་བར་བསམ་སྟེ་བསྒོམས་པ་རྣམས་ནི་སྟོང་ཉིད་རྒྱས་འདེབས་སུ་ཤོར་བ་ཡིན། འདི་སེལ་ཐབས་ནི།
ནན་གྱིས་སྣང་བ་འདི་སྟོང་པར་མི་གཅོད། སྣང་བ་མི་འགེགས་པར་སྣང་དུས་ཉིད་སྟོང་པ་ཉིད་དུ་སྣང་བ་ཡིན་པས། སྣང་སྟོང་དབྱེར་མེད་རང་བཞིན་མེད་པ་ཟུང་དུ་འཇུག་པར་ཤེས་དགོས་པ་ཡིན་ཏེ། བྲམ་ཟེ་ཆེན་པོས། བློ་ཡིས་བཞག་པའི་ཆོས་འདི་རང་གིས་སྟོང༌། རྟེན་དང་བྲལ་ཕྱིར་བརྟག་པ་ཐམས་ཅད་ཡོད་མ་ཡིན། ། རང་བཞིན་གནས་སུ་གྲོལ་བའི་དེ་བཞིན་ཉིད་ཤེས་ན། ། མཐོང་ཐོས་ལ་སོགས་མེད་ཅིང་དེ་ཡི་རང་བཞིན་བྲལ། ། ཞེས་དང༌། ཤ་ཝ་རིས།
འདུ་བྱེད་ལས་ཀུན་ཡེ་ནས་ཆོས་ཀྱི་དབྱིངས། ། ཞེས་དང༌། མཻ་ཏྲི་པས། གང་གིས་དེ་ཉིད་མངོན་རྟོགས་ན། ། སྣང་སྲིད་ཐམས་ཅད་ཕྱག་རྒྱ་ཆེ། ། ཆོས་སྐུ་ཁྱབ་གདལ་ཆེན་པོའོ། ། ཞེས་པ་ལྟར་རོ། ། བརྒྱད་པ་རྒྱས་འདེབས་སུ་འཕྲལ་ཤོར་ནི། སྒོམ་སྐྱོང་དུས་མགོ་རྐང་མ་འགྲིག་ཅིང་བདག་པོ་མ་བྱུང་བར་ཤོར་ཏེ། དང་པོ་དགའ་རབ་ཅིག་སྐྱེས་ཀྱང་ཕྱིས་ཡིད་ཡུལ་དུ་བྲེངས་ཙམ་ལས་མེད་པར།
དེ་ལ་ཕྱི་བསྙེགས་ཀྱི་ཡིད་སྒོམ་བྱས་ནས་དམིགས་མེད་ཡིན་སྒོམ་ཡིན་མི་རྟོག་པ་ཡིན་སྙམ་དུ་གསལ་འདེབས་པ་དྲེད་པོ་རྒྱས་འདེབས་ཏེ། དེ་ལ་རིག་པ་འཕྲོས་མ་ཐག་རིག་པས་རྗེས་འདེད་ལྟ་བུ་དེ་ལྟར་མ་ཤོར་བར། གང་ཤར་ལ་བློས་སྒོམ་གྱི་ལྷན་པ་མི་འདེབས་པར་ཡེངས་མེད་ཀྱི་དྲན་པས་ངོས་ཟིན་པར་བྱས་ལ། ངོས་ཟིན་ཐོག་གི་ངོ་བོ་མ་བརྗེད་པར་སྐྱོང་དགོས་ཏེ། རྗེ་གོང་མ་རྣམས་ཀྱིས། སྒོམ་དུ་རྡུལ་ཙམ་མེད་པ་ལ། ། ཡེངས་སུ་སྐད་ཅིག་མེད་པར་སྐྱོངས། ། ཞེས་གསུངས་པ་ལྟར་རོ། ། ཡང་མཉམ་རྗེས་རོ་གཅིག་ཏུ་ངོ་མ་འཕྲོད་ཅིང་རྗེས་ཤེས་ལམ་དུ་མ་སློང་བར། སྔོན་དུ་ཡེངས་ནས་མ་ཉན་སླར་བསྒོམ་དགོས་སྙམ་དུ་རྣམ་རྟོག་གི་འཕྲོ་སྒོམ་གྱིས་གཅོད་པ་ལྟ་བུ་ནི་བློ་ཆུང་རྒྱས་འདེབས་སུ་ཤོར་བའོ། །
དེ་ལ་དུས་རྒྱུན་སྤྱོད་ལམ་རྣམ་བཞི་ཐམས་ཅད་དུ་མ་ཡེངས་པའི་དྲན་པ་རྒྱུན་ཆགས་བསྟེན་ཅིང༌། བརྗེད་པར་འདུན་པ་ཆད་མཐུད་ལ་བསླབ་ཅིང༌། སྒོམ་དང་སྒོམ་མིན་དུམ་བུར་མི་གཅོད་པར་གང་བྱུང་གི་སྒོམ་གོ་བཅད་ནས་བསྐྱང་དགོས་ཏེ། བྲམ་ཟེ་ཆེན་པོས། མཐོང་དང་ཐོས་དང་དྲན་དང་རེག་པ་དང༌། ། ཟ་སྒོམ་འཆག་དང་འགྲོ་དང་འདུག་པ་དང༌། ། ཅལ་ཅོལ་གཏམ་དང་ལན་སྨྲ་གྱུར་པ་རྣམས། ། སེམས་སུ་ཤེས་ན་གཅིག་གིས་ལས་མི་བསྐྱེད། ། ཅེས་གསུངས་པ་ལྟར་རོ། ། དེ་ལྟ་བུའི་ཤོར་ས་རྣམས་ཀྱི་ནང་ནས་ཤེས་བྱའི་གཤིས་ལ་ཡེ་ནས་ཤོར་བ་དེ་ནི།
ཤིན་ཏུ་སྐྱོན་ཆེ་བའི་ལོག་ལྟ་ཡིན་ཏེ། ས་ར་ཧས། དངོས་མེད་འཛིན་པ་དེ་བས་ཀྱང་ནི་བླུན། ། ཞེས་ཆད་ལྟ་དྲེད་པོ་དེའི་འབྲས་བུ་ངན་འགྲོ་སྟེ། ཀླུ་སྒྲུབ་ཀྱིས། མེད་པ་པོ་ནི་ངན་འགྲོར་འགྲོ། ། ཞེས་དང༌། རྗེ་སྒམ་པོ་པས། ཤེས་བྱ་གཤིས་ཀྱི་སྟོང་པ་དེ། ། ཞེན་པ་བྲལ་ཡང་དོན་མ་རྟོགས། །
ཞེས་གསུངས་ཤིང༌། སྔོན་ནས་བཤད་པ་ལྟར་ཆོས་དྲེད་དུ་སོང་བ་དེ་ནི། ཆོས་དྲེད་པོ་ལ་སངས་རྒྱས་ཐུགས་རྗེ་རྡུགས། ། ཞེས་ཟེར་བ་ལྟར་གྱོང་ཆེན་པོ་ཡིན་པས་ངེད་རང་དེར་མ་ཤོར་བ་གལ་ཆེ། གཞན་ཤོར་ས་གསུམ་པོ་ལོག་ལྟར་མི་འགྱུར་ཡང་གནས་ལུགས་དོན་དམ་རང་མིན་པས་དེར་མ་ཤོར་བར་རང་བྱུང་རིག་པ་འདི་ཉིད་བློས་བྱས་ཀྱིས་མི་བསླད་པར་སྐྱོང་བ་གལ་ཆེ། ཡང་ཤོར་ས་བཞིའི་སྟོང་པ་ཉིད་བློས་བྱས་ཀྱིས་སྒོམ་པ་འདི་རྣམས་རྣམ་པ་ཀུན་ཏུ་མི་རུང་བའང་མ་ཡིན་ཏེ། དོན་དང་པོའི་ལས་ཅན་རྣམས་ལ་ཆོས་ཐམས་ཅད་ངོ་བོ་ཉིད་ཀྱིས་སྟོང་ཞིང་ཞི་བའོ། ། ཞེས་བློས་བྱས་ཏེ་བསྒོམ་པར་མ་བྱས་ན་ལས་དང་པོ་པ་དག་སྟོང་པ་ཉིད་ལ་སྐྲག་ཆེས་པས་འཇུག་པར་མི་འགྱུར་བས་ལུང་དང་རིགས་པ་སོགས་ཀྱི་རིགས་པས་ཐབས་ཀྱིས་དཀྲ་དཀྲི་བྱས་ནས་བསྒོམ་པའང་འགལ་བ་མེད། དེ་བཞིན་ལས་དང་ཉོན་མོངས་པའི་གཉེན་པོར་བསྒོམ་པ་དང༌། དེ་ལམ་དུ་བྱེད་པ་དང༌།
སྤྲོས་བཅས་རྣམས་ཀྱང་སྤྲོས་མེད་དུ་རྒྱས་བཏབ་ནས་བསྒོམས་ཏེ་རིམ་གྱིས་གོམས་སུ་འཇུག་པའང་འཐད་དེ་མཐར་ནི་སྤང་རྒྱུ་ཡིན། དེས་ན་ལས་དང་པོ་པ་རྣམས་ཀྱི་བསྒོམ་བྱ་དང༌། དབང་པོ་མཆོག་ཏུ་གྱུར་པ་གཉིས་ཀྱི་བསྒོམ་བྱ་ཐོག་མར་ཚུལ་མི་མཚུངས་ཏེ། དཔེར་ན་སྐྱེས་བུ་དར་བབས་ཀྱི་ཁ་ཟས། བྱིས་པ་ཆུང་ངུ་ལ་མི་འོས་པ་ལྟ་བུར་གསུངས་ཏེ། མདོར་ན་གང་ཟག་གི་བློའི་རིམ་པ་དང་བསྟུན་ནས་བསྒོམ་པ་གལ་ཆེ། མཐར་ནི་འདི་ལྟར་ཤོར་ས་བཞིར་མ་ཤོར་བར་ལྟ་བའི་གནས་ལུགས་ཕྱིན་ཅི་མ་ལོག་པར་མངོན་དུ་བྱས་ན་བོགས་འདོན་གྱི་མཆོག་ཏུ་འགྱུར་བའོ།། །། བཞི་པ་སྤྱིའི་གེགས་སེལ་བཤད་པ་ལ། གཞན་ཡང་གེགས་ནི་མང་སྟེ། བསོད་ནམས་ཀྱི་ཚོགས་གསོག་པའི་གེགས་ནི་ལོག་ལྟ་ཡིན་ཏེ།
དེ་ལ་རྟེན་འབྲེལ་ཟབ་མོ་ཁྱད་དུ་མི་གསོད་པར་དག་སྣང་ཕྱོགས་མེད་དུ་སྦྱངས། གདམས་ངག་ཉམས་སུ་ལེན་པ་དང་དངོས་གྲུབ་ཀྱི་གེགས་ཐེ་ཚོམ་ཡིན་པས་ངེས་ཤེས་བསྐྱེད། ཡོན་ཏན་མྱུར་དུ་སྐྱེ་བའི་གེགས་བླ་མ་དང་ཡི་དམ་དང་གདམས་ངག་ལ་འདོར་ལེན་སྣ་ཁ་མང་བ་ཡིན་པས། ངེས་ཤེས་གང་སྐྱེས་པ་དེ་རང་ལ་གནད་དུ་བསྣུན་ལ་རེ་དོགས་ཀྱི་བློ་མང་པོ་མི་བྱ། སྒྲིབ་གཉིས་མྱུར་དུ་དག་པའི་གེགས་བྱར་མེད་ལུང་མ་བསྟན་པ་ཡིན་པས། བསོད་ནམས་ཀྱི་ཚོགས་དང་ཐབས་ལམ་ཟབ་མོ་ལ་གནད་དུ་བསྣུན། ཡེ་ཤེས་ཀྱི་ཚོགས་རྫོགས་པའི་གེགས་གཟུང་འཛིན་ཡིན་པས་ཆོས་ཐམས་ཅད་སྒྱུ་མ་མཐའ་བྲལ་བསམ་བརྗོད་དང་བྲལ་བའི་གཞུང་བསྲང༌། གཞན་དོན་གྱི་གེགས་རང་གཅེས་པར་འཛིན་པ་ཡིན་པས། བདག་གཅེས་བཏང་ལ་སྙིང་རྗེ་ཕྱོགས་མེད་དུ་སྦྱངས་ཞིང་གཞན་ཕན་གྱི་སྨོན་ལམ་རྒྱ་ཆེན་པོ་འདེབས། འདི་རྣམས་ནི་ལར་ངེད་རང་ལ་གེགས་སེལ་གྱི་རྩ་བ་རང་དུ་འདུག་པས་ཐུགས་ལ་འཇོག་མཛོད། །
དེ་རྣམས་ཀྱིས་གེགས་སེལ་འགའ་རེ་བཤད་ཟིན་པའོ།། །། ལྔ་པ་འདྲ་མིན་ནོར་ས་བཤད་པ་ནི། ཉམས་དང་བསམ་པའི་གོལ་ས་དེ་ཚོ་ཙམ་མིན་པའི་མཐོ་དམན་ཀུན་ཏུ་གོལ་ས་མང་བ་ནི། རིན་ཆེན་སྤུངས་པ་ལས། བློས་བྱས་ཀྱི་ནི་ལྟ་བ་ལ། ། མཐར་ཐུག་ཡིན་ནོ་སྙམ་ན་གོལ། ། བདེ་གསལ་མི་རྟོག་ཉམས་མྱོང་ལ། ། ཆོས་སྐུ་ཡིན་ནོ་སྙམ་ན་གོལ། ། མ་བཞག་རང་གནས་ཡེ་ཤེས་ལ། ། ཡེངས་པ་ཡིན་ནོ་སྙམ་ན་གོལ། །
ཁྱད་གསོད་བཅོས་མའི་སྤྱོད་པ་ལ། ། འཁྲུལ་ཞིག་ཡིན་ནོ་སྙམ་ན་གོལ། ། ཆགས་མེད་སྤྱོད་པ་རྩིས་མེད་ལ། ། ཉེས་ལྟུང་ཕོག་གོ་སྙམ་ན་གོལ། ། སྙིང་རྗེ་ཐབས་ཀྱི་སྤྱོད་པ་ལ། ། དམན་པ་ཡིན་ནོ་སྙམ་ན་གོལ། ། གདིང་མེད་ཐོ་ཅོའི་སྤྱོད་པ་ལ། ། མཐར་ཐུག་ཡིན་ནོ་སྙམ་ན་གོལ། ། འདོད་ལྡན་གཞན་དོན་བྱེད་པ་ལ། ། བྱང་སེམས་ཡིན་ནོ་སྙམ་ན་གོལ། །
དབྱེ་ན་གོལ་ས་བསམ་མི་ཁྱབ། ། བསྡུ་ན་དངོས་འཛིན་གཉིས་སུ་འདུས། ། དངོས་འཛིན་དངོས་པོ་བདག་མེད་རྟོག ། དངོས་འཛིན་ཀུན་དང་བྲལ་གྱུར་ན། ། གོལ་ས་བྱ་བའི་མིང་ཡང་མེད། ། ཅེས་གསུངས་སོ། ། དེའི་དོན་གཞན་རྣམས་ལུང་དངོས་བསྟན་གྱིས་གསལ་ཞིང་གོལ་སྐྱོན་གྱི་རྩ་བ་དངོས་འཛིན་གཉིས་སུ་འདུས་གསུངས་པའི་དོན་ཅུང་ཟད་བཤད་ན། སྤྱོད་འཇུག་ལས། འཇིག་རྟེན་དག་ན་འཚེ་བ་གང་ཡོད་དང༌། ། འཇིགས་དང་སྡུག་བསྔལ་ཇི་སྙེད་ཡོད་གྱུར་པ། །
དེ་ཀུན་བདག་ཏུ་འཛིན་པ་ལས་བྱུང་ན། ། འདྲེ་ཆེན་དེས་ཀོས་བདག་ལ་ཅི་ཞིག་བྱ། ། ཞེས་པ་ལྟར་བདག་དང་གཞན་དུ་འཛིན་པའི་འཛིན་པ་འཁོར་བའི་རྩ་བ་ཡིན་པས། བདག་འཛིན་དེ་ཉིད་མ་ཞི་བས་སླར་ཡང་ཡང་དུ་འཛིན་པ་བསྐྱེད་པས་སྲིད་པ་ལས་མི་ཐར་བར་འཁོར་ལོ་ལྟར་འཁོར་རོ། ། དེ་ལ་ཐར་འདོད་འགའ་ཞིག་གིས་ཀྱང་ལས་ཉོན་གྱི་རྩ་བ་བདག་འཛིན་ཡིན་པ་ངོས་མ་ཟིན་ཞིང་དེ་སྤོང་མ་ཤེས་པར་ལས་ཉོན་གྱི་འབྲས་བུ་སྡུག་བསྔལ་སྤང་བར་འདོད་ནས་མི་དགེ་བ་སྤོང་ཞིང་ཐོས་བསམ་ལ་སོགས་པའི་འདུས་བྱས་ཀྱི་དགེ་བ་སྒྲུབ་པར་བྱེད་ཀྱང་བསམ་སྦྱོར་ཉེས་ན་ཅི་འགྱུར་ཆ་མེད་ལ། བདག་འཛིན་དངོས་སུ་ཞི་ཐབས་བདག་མེད་བསྒོམ་དགོས་ཟེར་བའི་སྒོམ་སྒྲུབ་པ་འགའ་ཞིག་གིས་ཀྱང༌། ཡོད་འཛིན་བཀག་པའི་མེད་འཛིན་གྱི་ངེས་ཤེས་ཤུགས་བསྐྱེད་པས། དེ་ལས་ཀྱང་འཛིན་པ་ཆེར་སྐྱེས་ནས་ཆད་ལྟ་ཆེན་པོར་ལྟུང་བ་ཡིན་ལ། སྒོམ་སྒྲུབ་ལེགས་པོར་འདོད་པ་འགའ་རེར་ཡང་སྒོམ་པའི་ཉམས་མྱོང་ཤར་བར་སླར་ཞེན་འཛིན་སྐྱེས་པས་ལམ་གྱི་གཞུང་ལམ་མ་བསྲངས་པར་ཤོར་ས་བཞི་དང་གོལ་ས་གསུམ་ལ་སོགས་པར་འཁྱམས་ཏེ། དེའང་མཉམ་བཞག་ལ་འཛིན་པ་ཞུགས་པས་ཤོར་གོལ་གྱི་རྩ་བ་བྱེད་ཅིང༌།
རྗེས་ཤེས་ལ་འཛིན་པ་ཞུགས་པས་ལས་སོགས་ནས་སླར་འཁོར་བའི་རྒྱུར་འགྱུར་བ་ཡིན་ནོ། ། དེས་ན་ཉེས་སྐྱོན་ཐམས་ཅད་སེམས་ལ་ཞེན་འཛིན་ཞུགས་པ་ལས་འབྱུང་བས། ཞེན་འཛིན་མ་ཞུགས་པ་ཞིག་གལ་ཆེ་སྟེ། བྲམ་ཟེ་ཆེན་པོས། གལ་ཏེ་ཡིད་དུ་འོང་ངོ་སྙམ་པའི་སེམས། ། སྙིང་ལ་བབ་པ་གཅེས་པར་བྱས་ན་ནི། ། ཏིལ་གྱི་ཤུན་པ་ཙམ་གྱི་ཟུག་རྔུས་ཀྱང༌། ། ནམ་ཞིག་སྡུག་བསྔལ་འབའ་ཞིག་བྱེད་པར་ཟད། ། ཅེས་དང༌། དངོས་པོར་འཛིན་པ་ཕྱུགས་དང་འདྲ་བ་སྟེ། །
དངོས་མེད་འཛིན་པ་དེ་བས་ཀྱང་ནི་བླུན། ། ཞེས་དང༌། གང་ལ་ཞེན་པ་ཡོད་ན་དེ་ཡང་ཐོང༌། ། ཞེས་པ་ལྟར་རོ། ། རྒྱུ་མཚན་དེས་ན་རྣལ་འབྱོར་པ་ལ་མཚན་བཅས་དང་མཚན་མེད་བསྒོམས་པའི་ཉམས་སྣང་དང༌། ཐ་མལ་གྱི་བག་ཆགས་ལ་བརྟེན་པས་སྣང་བ་རང་ག་མ་ལ་སོགས་པ་ཅིར་སྣང་ཅིར་འཆར་ཡང་འཛིན་མེད་དུ་འཇོག་པ་ལམ་གྱི་མཆོག་ཏུ་གསུངས་ཏེ། རྗེ་སྒམ་པོ་པས། ཅིར་ཡང་ཤར་བ་ཅིར་ཡང་མི་འཛིན་པའི། ། ལམ་མཆོག་འདི་ལས་གོང་དུ་འཕུལ་ས་མེད། ། ཅེས་སོ། །
དེའང་འཛིན་མེད་ཀྱི་ངང་སྐྱོང་བར་གོམས་ན་བག་ཆགས་ལས་སྣང་དག་པ་དང༌། རྣམ་རྟོག་ཐམས་ཅད་སྐྱེས་གྲོལ་དུས་མཉམ་དུ་འགྱུར་བ་དང༌། དེའི་ཚེ་སྤྲོས་པའི་དྲི་མས་རྒྱུད་ལ་མི་གོས་པ་དང༌། གང་སྣང་ཐམས་ཅད་ཆོས་སྐུའི་རྣམ་རོལ་དུ་འགྱུར་བ་སོགས་ཀྱི་ཡོན་ཏན་མང་དུ་གསུངས་ཏེ། རྗེ་སྒམ་པོ་པས། བག་ཆགས་འཐས་པའི་མི་སྣང་དགུ་སྣང་འདི། ། འཛིན་མེད་གོམས་བྱས་མ་སྤངས་གནས་དག་ཡིན། ། བློ་ཡིས་བཟུང་ཚད་མཚན་མའི་ས་བོན་ཡིན། ། ཅིར་ཡང་མི་འཛིན་སྐྱེས་གྲོལ་དུས་མཉམ་ཡིན། ། ཞེས་དང༌།
བློ་ཡིས་ཅིར་ཡང་མ་བཟུང་ཅིར་ཡང་སྣང༌། ། སྤྲོས་པའི་དྲི་མས་རྒྱུད་ལ་གོས་པ་མེད། ། ཅེས་དང༌། གཉིས་འཛིན་དྲི་མས་སྐད་ཅིག་མ་སྦགས་ན། ། གང་གང་དེ་རང་ཆོས་སྐུ་གྱེད་ལངས་ཡིན། ། ཞེས་དང༌། རྩིས་གདབ་མེད་ན་རྣམ་རྟོག་སྐྱེས་གྲོལ་ཡིན། ། ཞེ་འདོད་མེད་ན་ཐམས་ཅད་མཉམ་ཉིད་ཡིན། ། དེ་ལྟར་རྟོགས་ན་སྒོམ་ལ་རྒྱུན་ཆད་མེད། ། སྐྱེ་འཆི་མེད་པས་འཕོ་བའི་རྒྱལ་པོ་ཡིན། །
མཚན་མ་མེད་པས་འོད་གསལ་ཁོར་ར་ཡུག ། ཅེས་གསུངས་སོ། ། འཛིན་པ་ཞི་ན་ཐར་པ་ཐོབ་པ་ནི། ནང་དུ་བདག་འཛིན་དང་ཕྱི་རོལ་དུ་བདག་གི་བའི་འཛིན་པ་ཟད་ན། ཉེར་ལེན་གྱིས་ཕུང་པོར་ཉིང་མཚམས་སྦྱོར་བ་འགགས་ཤིང༌། ཕུང་པོར་ཉིང་མཚམས་སྦྱོར་བ་ཟད་ན་སྐྱེ་བ་ཟད། དེ་ཟད་པས་ལས་ཉོན་ཟད་ནས་ཐར་པ་ཐོབ་པ་ཡིན་ཏེ། རྩ་ཤེར་ལས། ནང་དང་ཕྱི་རོལ་ཉིད་དག་ལ། ། བདག་དང་བདག་གིར་གཉིས་ཟད་ན། །
ཉེ་བར་ལེན་པ་འགགས་འགྱུར་ཞིང༌། ། དེ་ཟད་པས་ན་སྐྱེ་བ་ཟད། ། ལས་དང་ཉོན་མོངས་ཟད་པས་ཐར། ། ཞེས་པ་ལྟར་རོ། ། དེ་ལྟར་ན། འཛིན་མེད་ཞེན་མེད་དམིགས་མེད་མཚན་མ་མེད་པ་གཏད་སོ་མེད་པ་དགག་སྒྲུབ་མེད་པ་སྤང་བླང་མེད་པ་རེ་དོགས་མེད་པ་ཞེ་འདོད་མེད་པ་ལ་སོགས་པ་ཐམས་ཅད་གནད་གཅིག་པས། དེ་དག་གི་ཚུལ་རྣམས་ཞིབ་ཏུ་བློ་ལ་ངེས་པར་བྱས་ལ། རྣལ་འབྱོར་བཞི་ལ་སོགས་པ་སོ་སོའི་གནས་སྐབས་སུ་རང་རང་གི་དགེ་སྦྱོར་དེའི་ཐོག་ནས་མ་ཡེངས་ཙམ་གྱི་ཐོག་ཏུ་འཛིན་པ་མ་ཞུགས་པ་ཞིག་རྣམ་པ་ཀུན་ཏུ་གལ་ཆེ་བ་ཤེས་པར་གྱིས་ཤིག། །། བཞི་པ་བོགས་འདོན་རྩལ་སྦྱངས་ཀྱི་ཚུལ་བཤད་པ་ལ་ས་བཅད་ནང་ཚན་དུ་དབྱེ་ན། དང་པོ་སྤྱིའི་བོགས་འདོན་བཤད་པ།
གཉིས་པ་བྱེ་བྲག་གི་བོགས་འདོན་བཤད་པ། གསུམ་པ་ཁྱད་པར་གྱི་བོགས་འདོན་བཤད་པ། བཞི་པ་སྐྱེ་མེད་ཟང་ཐལ་དུ་ལ་བཟླ་བ་བཤད་པ། ལྔ་པ་སྒོམ་རྟོགས་པའི་ངོ་བོའི་བོགས་འདོན་བཤད་པ། དྲུག་པ་འགགས་མེད་ཀྱི་འཆར་སྒོའི་རྩལ་སྦྱོང་ཚུལ་བཤད་པའོ།། །། དང་པོ་སྤྱིའི་བོགས་འདོན་བཤད་པ་ནི། དེའང་ཚེ་འདིའི་འདོད་ཡོན་ལ་ཞེན་ན་སྔོན་འགྲོའི་ཆོས་མི་རྟག་པ་སྒོམས། རྒྱུ་འབྲས་ལ་ངེས་ཤེས་ཆུང་ན་འཁོར་བའི་ཉེས་དམིགས་རྣམས་སྒོམས། སེམས་ཅན་ལ་སྙིང་རྗེ་ཆུང་ན་བྱམས་སྙིང་རྗེ་བྱང་ཆུབ་ཀྱི་སེམས་སྒོམས། ལུས་ཐ་མལ་དུ་ཞེན་ན་ཡི་དམ་གྱི་ལྷར་སྒོམ་དགོས་པ་སྟེ།
དེ་རྣམས་ཀྱི་བོགས་འདོན་དུ། རང་གི་རྩ་བའི་བླ་མ་མཚན་ཉིད་དང་ལྡན་པ་གང་ཡིན་པ་དེ་མ་བརྗེད་པར་བླ་མའི་རྣལ་འབྱོར་དུས་རྣམས་ཀུན་ཏུ་བསྒོམ་དགོས་ཏེ། དེའང་སངས་རྒྱས་དངོས་སུ་ལྟ་བའི་མོས་གུས་ཆེན་པོའི་ངོས་ནས་འདི་ཕྱི་ཚེ་རབས་ཀུན་ཏུ་བློ་ལིང་གིས་བཀལ། གསོལ་འདེབས་རང་ལ་ཐུན་མཚམས་མེད་པར་རྒྱུན་དུ་འབད་དེ། བསམ་རྒྱུ་བླ་མ་ལས་མེད་པ། བྱེད་རྒྱུ་མོས་གུས་ལས་མེད་པ། སྨྲ་རྒྱུ་གསོལ་འདེབས་ལས་མེད་པ་ཞིག་གལ་ཆེ་སྟེ། དེའང༌། ཏིལླི་པས། བོགས་འདོན་ཡོངས་ཀྱི་ཆོས་གཅིག་པུ། །
བླ་མ་ཡིན་ནོ་རྣལ་འབྱོར་པ། ། ཞེས་དང༌། ནཱ་རོ་པས། ཀུན་ལ་བླ་མའི་རྣལ་འབྱོར་ཤིས། ། ཞེས་གསུངས། གཞན་མཚན་མར་འཛིན་པར་གཉེན་པོ་ཡང་དག་གི་དྲན་པ་བསྟེན། ནད་གདོན་ལ་དེ་ཉིད་ལམ་ཁྱེར་གྱི་གསང་སྤྱོད་བྱེད། གཞན་ཡང་ཐབས་ཀྱི་བོགས་ཤེས་རབ་དང༌། ཤེས་རབ་ཀྱི་བོགས་ཐབས་ཀྱིས་འདོན། སྟོང་པའི་བོགས་སྙིང་རྗེ་དང༌།
སྙིང་རྗེའི་བོགས་སྟོང་པས་འདོན། བདེ་བའི་བོགས་སྟོང་པ་དང༌། སྟོང་པའི་བོགས་བདེ་བས་འདོན། ཞེས་གོང་མ་རྣམས་ཀྱིས་གསུངས། དེའང་ཉམས་སུ་ལེན་པའི་གང་ཟག་གི་བློ་རིགས་སྤྱིར་བཏང་ལ་གསུངས་ཀྱིས། ཐབས་ཀྱི་ཕྱོགས་སུ་ལྷུང་བའི་རྣལ་འབྱོར་པས་ནི། མཚན་བཅས་དགེ་སྦྱོར་ལ་མཆོག་ཏུ་འཛིན་ཅིང་དེས་འབྲས་བུ་ཐོབ་པར་རློམས་པ་སྟེ། དེ་ནི་གནས་ལུགས་ཀྱི་དོན་མ་རྟོགས་ན་འཁོར་བའི་རྒྱུ་ལས་མ་འདས་པས་རྟག་པ་དང་འཁོར་བའི་མཐར་ལྷུང་བ་ཡིན་པས། ཤེས་རབ་སྟོང་ཉིད་ལ་གནད་དུ་བསྣུན་དགོས་པ་ཡིན། ཤེས་རབ་ཀྱི་ཕྱོགས་སུ་ལྷུང་བའི་རྣལ་འབྱོར་པས་ནི།
རང་སེམས་སྟོང་གསལ་བདེ་བ་ཞིག་ལ་དགའ་ཞིང༌། ཐབས་ཀྱི་ཆ་དང་རྟེན་འབྲེལ་ཁྱད་དུ་གསོད་པ་ནི། ཆད་པ་དང་མྱང་འདས་ཀྱི་སར་ལྷུང་བ་ཡིན་པས་ཐབས་རྟེན་འབྲེལ་ལ་གནད་དུ་བསྣུན་དགོས་པ་ཡིན། ཟུང་དུ་འཇུག་པའི་རྣལ་འབྱོར་པས་ནི། གཞི་ནས་སྟོང་ཉིད་ཀྱི་རྩལ་རྟེན་འབྲེལ་དུ་ཤར་བ་རྟེན་འབྲེལ་འགགས་མེད་དུ་སྒྱུ་མ་མཐའ་བྲལ་ཡིན་པས། ནམ་ཡང་འབྲལ་མེད་དུ་གནས་པ་ལྟར་ལམ་ཡང་ཐབས་ཤེས་ཟུང་འབྲེལ་དུ་ཉམས་སུ་ལེན་པ་སྟེ། ལས་དང་པོ་པའི་དུས་སུ་ཐབས་གཙོ་ཆེར་ཉམས་སུ་ལེན། ཐབས་དང་སྣང་བ་ཐམས་ཅད་སྒྱུ་མར་བདག་མེད་མཐའ་བྲལ་སྟོང་པ་ཉིད་དུ་ངོ་སྤྲོད། གནས་ལུགས་ཟབ་མོ་རིག་ནས་བརྟན་པ་མ་ཐོབ་ཀྱི་བར་དུ་ཤེས་རབ་ལ་གཙོ་བོར་བྱེད་ཅིང་ཐབས་དང་ཤེས་རབ་རྟེན་འབྲེལ་ཁྱད་དུ་མི་གསོད། གནས་ལུགས་དོན་དེར་བརྟན་པ་ཐོབ་པ་དང་ཐབས་ཤེས་དབྱེར་མེད་རོ་མཉམ་དུ་ཉམས་སུ་ལེན་ཞིང༌།
དུས་ཐམས་ཅད་དུ་ཐབས་དང་ཤེས་རབ་འབྲེལ་བའི་གནད་ལ་མཁས་པར་བྱས་པས། འབྲས་བུའང་སྐུ་གསུམ་ལྷུན་གྲུབ་ཏུ་རྫོགས་པ་ནི་རྟེན་འབྲེལ་གྱི་ཆེ་བ་ཡིན། དེ་བས་ན་སྟོང་ཉིད་ཟབ་མོ་དང་རྟེན་འབྲེལ་ཕྱག་རྒྱ་ཆེན་པོ་དབྱེར་མེད་དུ་ཉམས་སུ་ལེན་དགོས་པས་ན། ཡ་བྲལ་བ་དང་རེ་རེའི་མཐར་ལྷུང་བའི་ལྟ་སྒོམ་སྤྱོད་པ་ཕྱོགས་ཞེན་ཅན་ཐམས་ཅད་སྤངས་དགོས་པར་གསུངས་སོ། ། ཐབས་ཀྱི་བོགས་ཤེས་རབ་ཀྱིས་འདོན་ཟེར་བ་ནི། དེའང་དང་པོ་སེམས་ངོ་ཅུང་ཟད་ཡོད་ཀྱང་དེ་མཚན་བཅས་དགེ་སྦྱོར་གྱིས་གཡེངས་ཏེ། བསྒོམས་ཀྱང་བོགས་མེད་ན་དངོས་པོ་ལ་མཚན་མར་ཞེན་ནས་ཐབས་རྐྱང་པར་སོང་བའི་རྟགས་ཡིན་པས། མཚན་མར་རྟོག་པའི་ཞེན་འཁྲིས་ཐམས་ཅད་དང་ཕྲལ་ལ། ཐབས་ཉིད་རང་བཞིན་མེད་པ་ཤེས་པར་བྱས་ཏེ། གནས་ལུགས་དོན་རང་ལ་འབད་པས་བོགས་ཐོན་ཡོང༌། །
ཤེས་རབ་ཀྱི་བོགས་ཐབས་ཀྱིས་འདོན་ཟེར་རྒྱུ་ནི། སྟོང་ཉིད་རྟོགས་པའི་ཤེས་རབ་ཡུན་རིང་བར་བསྐྱངས་ཀྱང་བོགས་སྐྱེད་མེད་ན་སྟོང་པ་ཕྱོགས་གཅིག་པར་གོལ་རྟགས་ཡིན་པས། ཐབས་རྟེན་འབྲེལ་ལ་འབད་རྟེན་འབྲེལ་གྱི་གོ་རྒྱ་བསྐྱེད་པས་བོགས་ཐོན་ཡོང༌། སེམས་ངོ་གནས་པ་བཟང་ཡང་བོགས་མེད་ན། གནས་པ་རྐྱང་པར་ཤོར་རྟགས་ཡིན་པས། ཡེངས་མེད་མཉམ་བཞག་གི་དྲན་པ་བསྟེན། བདེ་བའི་བོགས་སྟོང་པས་འདོན་པ་ནི། བདེ་བར་བོགས་མ་ཐོན་ན་བདེ་བ་ལ་ཞེན་རྟགས་ཡིན་པས་རླུང་སེམས་གཉིས་ཀ་སྒོམ་ཞིང་གསལ་བའི་མདངས་བཏོན་ལ་གནས་ལུགས་ཀྱི་ཤེས་རབ་བསྐྱེད། ། སྟོང་པའི་བོགས་བདེ་བས་འདོན་པ་ནི། སྟོང་པ་ལ་བོགས་མ་ཐོན་ན་སྟོང་པའི་ཉམས་རྐྱང་པ་ལ་ཞེན་པ་ཡིན་པས།
གཏུམ་མོ་སོགས་བསྒོམས་ནས་བདེ་བའི་རྣལ་འབྱོར་དང༌། སྟོང་ཉིད་མ་རྟོགས་པའི་སེམས་ཅན་ལ་སྙིང་རྗེའི་རྩལ་བསྐྱེད། གཞན་ཡང་བྱམས་སྙིང་རྗེ་ཞེན་ལོག་མོས་གུས་མཚན་བཅས་ཀྱི་ཉམས་བཟང་པོ་སྐྱེས་པའི་དུས་སུ་ཞེན་ཅིང་རྗེས་སུ་འབྲངས་ན་སྐྱོན་ཡོང་བས། སྟོང་ཉིད་ངོ་བོའི་རང་ཚོ་བཟུང༌། ཁྱད་པར་ནི། སྐྱོན་གྱི་རྩ་བ་མ་བཏོན་གྱི་བར་ལ་ཡོན་ཏན་གྱི་བོགས་ཐོན་པ་དཀའ་བར་གསུངས་པས་ན། ང་བདག་གི་མགོ་བོ་གནོན། དུག་ལྔ་ངན་རྟོག་གི་དབང་དུ་མི་གཏོང་བར་དབང་དུ་བསྡུ་ནས་ལམ་དུ་སློང་དགོས། མདོར་ན་སྟོང་ཉིད་ཀྱི་བཙན་ས་ཟིན་པ་ཞིག་མ་བྱུང་གི་བར་དུ།

སྒོམ་ལ་ཆོག་ཤེས་དང་ལེ་ལོ་དང་ལྷག་པར་དོན་མེད་འདིར་སྣང་ལ་སྐད་ཅིག་ཀྱང་མི་སེམས་པར། མི་ཚེ་གང་ཕྱིད་ལ་འདུན་པ་གཏད་ནས་སྐྱིད་སྡུག་མེད་པར་སྒོམ་སྙུགས་བསྲིང་དགོས་པར་གདའ། ངེད་རང་རྣམས་སོ་ནམ་མ་བྱས་པར་འབྲས་བུ་ཟ་འདོད་པ་བཞིན། སྒྲུབ་པ་མ་བྱས་པར་རྟོགས་ལྡན་བཟང་པོ་ཞིག་བསམ་སྟེ་དེ་རྒྱུད་ལ་ཁེལ་བ་དཀའ། དེས་ན་དེ་ལྟར་མི་བྱེད་དེ། ཕུང་བྱེད་འདིར་སྣང་གི་དབང་དུ་མི་གཏོང་བར། སྡོད་ས་དབེན་གནས་ལ་བྱ། འཚོ་བ་འཕྲལ་ཕྱིད་ལ་བསྟེན། སྡུག་སྒུར་སྟན་ཐོག་ཏུ་བཙུགས་ཤིང༌། དེར་ཡང་འཆི་བ་སྙིང་འོག་ཏུ་བཅུག ། དགོས་མེད་ལེགས་པར་བསམ། །
ལོང་མེད་རྒྱུད་ལ་བརྟེན། ། བླ་མ་ལ་མོས་གུས་ཀྱི་གཞི་བཟུང༌། ། ཉམས་ལེན་གསོལ་འདེབས་དང༌། ། སྟོང་ཉིད་ལ་བྱེད་ཅིང་བརྩོན་འགྲུས་ཀྱིས་བསྐྱངས། ། ཉམས་མྱོང་ཞེན་མེད་དུ་བཞག ། བདེ་སྡུག་འཁྲིས་མེད་དུ་བསྐྱུར་ནས། ། རང་སེམས་ངོ་བོ་སྐྱོང་ཞིང༌། དེའང་ཡུན་རིང་ལ་དར་དྲགས་པའི་སྒྲུབ་པ་ཞིག་ལ་དཀྱུས་སུ་བཏོན་པས། རིམ་གྱིས་རྟོགས་པ་ཤར་བརྟན་པ་ཐོབ་རྩལ་རྫོགས་འོང་བ་ཡིན། ངེད་རང་དེ་འདྲ་རང་ཞིག་བྱུང་ན་མ་བྱུང་ན་དགོས་པར་འདུག །
བློ་ཉེས་ན་འདི་ཕྱི་ཚེ་རབས་ཀུན་ཏུ་མི་ཡོང་བར་འདུག་པས་དེ་འདྲར་མ་སོང་བར་རེམ་དགོས་པའོ། ། ཞེན་ལོག་སྒོམ་གྱི་རྐང་པ། མོས་གུས་སྒོམ་གྱི་མགོ་བོ། དྲན་པ་སྒོམ་གྱི་སྙིང་པོ་ཞེས་གོང་མ་རྣམས་ཀྱིས་གསུངས་པའི། ཞེན་ལོག་མོས་གུས་དྲན་པ་གསུམ་ལ་དྲིལ་བ་གལ་དུ་ཆེ་བ་ལས། ཞེན་ལོག་སྒོམ་གྱི་རྐང་པ་ནི། རང་རེ་ཆོས་བྱེད་རྣམས་དོན་མེད་ཀྱི་ཚེ་འདིར་སྣང་ཅུང་ཞིག་འདི་ལ་མི་འབྱམས་མི་ཚེ་མི་སྐྱེལ་བར། ཆོས་ཀྱི་གནད་དམ་པ་ལས་རྒྱུ་འབྲས་འཆི་བ་མི་རྟག་པ་འཁོར་བའི་ཉེས་དམིགས་འདི་རྣམས་ལ་ལེགས་པར་བསམ་ནས་ཚེ་འདི་ཡི་འཁོར་བའི་གདོས་ཐག་རྦད་ཀྱིས་བཅད་ནས་བསམ་པ་སྦྱོར་བ་དམ་ཆོས་རྣམ་དག་ཏུ་ལིང་གིས་བཏང་དགོས་པར་འདུག ། དམ་ཆོས་རྣམ་དག་གང་ཡིན་ན། ཚེ་འདིར་སྣང་འཇིག་རྟེན་ཆོས་བརྒྱད་དང་རྒྱུ་ནོར་ཟས་གསུམ་སོགས་གང་ལའང་མི་དགའ་ཞིང་དེར་ལྟོས་པ་མེད་པའི་ཆོས་རྐྱེན་གང་གིས་ཀྱང་མི་གཡོ་བར་བསྒྲུབས་ན་དེ་ཡིན་ནོ། །
དེ་ལྟར་བསྒྲུབ་དགོས་རྒྱུ་འདྲ་ཞིག་ནི་ཚེ་འདི་ཕྱིར་བར་གསུམ་གང་ནས་བསམ་སུ་ལ་བལྟས་ཀྱང་འདུག་གོ ། ད་ལྟ་ཚེ་འདིར་སྣང་འཇིག་རྟེན་འཁོར་བའི་བསླུ་བྲིད་ལ་བལྟས་ན་སང་འཇིག་རྟེན་གཞན་དུ་འགྲོ་དུས་སྡུག་ཐག་ཆོད། ད་ལྟ་སྡུག་ཟེར་བ་འདི་ཚོ་དང་མི་འདྲ་བར་འདི་ཚོ་ལས་འབུམ་འགྱུར་མང་པོས་སྡུག་པ་ཞིག་འོང་ངེས་རེད་དོ། ། སང་འཇིག་རྟེན་ཕ་རོལ་ཙམ་མི་དགོས། འཁོར་བ་མཐའ་མེད་ཀྱི་ཚེ་རབས་ཀུན་ཏུ་སྡུག་པའི་མགོ་ཟུག་པ་ཡིན་པར་འདུག ། དོན་དེར་བསམ་ནས་ཚེ་འདིར་སྣང་ལ་མི་དགའ་མི་ཆགས་འཇིག་རྟེན་བསླུ་བ་ཆེན་པོས་མགོ་མི་འཁོར་བར་བྱས་ནས། ཚེ་རབས་གཏན་དུ་བདེ་བ་དམ་པའི་ཆོས་རྣམ་དག་ཅིག་ལ་འབད་པ་འདོན་དགོས་ཏེ། ཏིལླི་པས། ཀྱཻ་མ་འཇིག་རྟེན་ཆོས་ལ་ལེགས་རྟོགས་དང༌། ། རྟག་མི་ཐུབ་སྟེ་རྨི་ལམ་སྒྱུ་མ་འདྲ། །
རྨི་ལམ་སྒྱུ་མ་དོན་ལ་ཡོད་མ་ཡིན། ། དེས་ན་སྐྱོ་བསྐྱེད་འཇིག་རྟེན་བྱ་བ་ཐོང༌། ། འཁོར་ཡུལ་ཆགས་སྡང་འབྲེལ་བ་ཀུན་ཆོད་ལ། ། གཅིག་པུར་ནགས་འདབས་རི་ཁྲོད་དགོན་པར་སྒོམས། ། ཞེས་གསུངས་སོ། ། མོས་གུས་སྒོམ་གྱི་མགོ་བོ་ནི། མོས་གུས་ཆེན་པོས་བླ་མ་ལ་གསོལ་བ་སྙིང་གི་དཀྱིལ་ནས་འདེབས་དགོས་ཤིང༌། རང་རེར་སྒོམ་ཤར་མི་ཤར་བླ་མའི་བྱིན་རླབས་ལ་རེ་སྟེ། དེ་དོན་གྱིས་ན་ཁ་དང་ཚིག་ཙམ་མ་ཡིན་པའི་སྙིང་གི་ཁོང་རུས་པའི་གཏིང་ནས་མོས་གུས་གདུང་ཤུགས་དྲག་པོས་ངག་གསོལ་འདེབས་རྒྱུན་མི་ཆད་པ། ལུས་གུས་འདུད་མཆི་མ་དང་བཅས་ཏེ་གསོལ་བ་འདེབས་དགོས་ཏེ།
སྒོམ་གྱི་གེགས་སེལ་བ་དང༌། སྒོམ་མ་སྐྱེས་པ་སྐྱེ་བར་བྱེད་པ་དང༌། སྐྱེས་པ་བོགས་དབྱུང་བར་བྱེད་པ་དང༌། རྩལ་མ་རྫོགས་པ་རྫོགས་པར་བྱེད་པ་དང༌། འབྲས་བུ་རིན་པོ་ཆེ་མ་ཐོབ་པ་ཐོབ་པར་བྱེད་པ་དང༌། ཡོན་ཏན་མ་སྐྱེས་པ་སྐྱེ་བར་བྱེད་མཁན་ཐམས་ཅད་མཚན་ལྡན་བླ་མའི་བྱིན་རླབས་ཡིན་ནོ། ། སྤྱིར་སྒྲུབ་བརྒྱུད་རིན་པོ་ཆེའི་གདམས་པ་རང་སེམས་ཕྱག་རྒྱ་ཆེན་པོ་སྒོམ་པར་བྱེད་པ་འདིར་མཚན་ལྡན་བླ་མར་སློབ་མ་མོས་གུས་ཅན་གྱིས་གསོལ་འདེབས་ཀྱིས་རྟོགས་བྱ་མ་གཏོགས། གཞན་ནི་ཚེ་འདིར་སྣང་ལ་མཁས་པ་དང༌། ཆོས་ཚིག་ལ་མཁས་པ་དང༌། དབང་ཆེ་ཞིང་བཙན་པ་དང༌།
ནོར་ཕྱུག་པ། ཕོ་སྒོ་བཟང་ཁ་མཁས། དབང་ཐང་ཆེན་པོ་རྣམས་ཀྱིས་རྟོགས་བྱ་མིན་པར་འདུག ། བླ་མ་ལ་ཡོན་འབུལ་བ་ཆེ་བས་རྟོགས་བྱ་མིན་པར་འདུག་སྟེ། བླ་མ་སངས་རྒྱས་དངོས་སུ་ལྟ་བའི་མོས་གུས་ཀྱིས་གཞི་བཟུང་ནས་བློ་གཏད་ལིང་བསྐྱུར་གྱིས་ཉམས་ལེན་གསོལ་འདེབས་འབའ་ཞིག་ལ་བྱེད་མཁན་གྱིས་རྟོགས་པར་བྱ་རྒྱུ་ཡིན་ནོ། ། དེ་ལྟར་གོ་བར་བྱས་ནས་ཆོས་ཀྱི་མདོ་དོན། མོས་གུས་དང་གསོལ་འདེབས་རྐྱང་པར་ཐུན་དང་དུམ་བུར་མི་བཟུང་བར་དུས་ཀུན་ཏུ་འབད་དགོས་ཏེ། དེའང༌། འབའ་ར་བ་རྒྱལ་མཚན་དཔལ་བཟང་པོས། རྗེ་ལ་གསོལ་བ་མ་ཐེབས་ན།
ལུས་ངག་ཡིད་གསུམ་ཆོས་ཕྱིར་འབད་ཀྱང༌། དཀར་གང་གི་ཚོད་མ་བཞིན་དུ་ཤེས་རྒྱུད་ལ་མི་ཕན་པས། ནཱ་རོ་པཎ་ཆེན་གྱི་བུ་བརྒྱུད་འདི་ནི། མོས་གུས་ཀྱིས་གྲོལ་བ་ཤ་སྟག་ཡིན་ཏེ། གཞན་ཁ་མཁས་ཀྱི་ལོ་རྒྱུས་མང་བ་དང༌། བཤད་པ་མང་པོའི་ཚིག་གི་སྤུན་པ་དང༌། མཁས་པ་དང་བཙུན་པ་དང་ཆེན་པོ་དང༌། གྲུབ་པ་ཡིན་ནོ་སྙམ་པའི་ང་རྒྱལ་གྱི་རྭ་གདེངས་པ་རྣམས་ཀྱིས་རྟོགས་བྱ་མ་ཡིན། བླ་མ་དང་གཡག་འགྲོགས་བྱེད་པའི་དྲེད་པོ་ཆོས་རྒྱུས་མཁན་རྣམས་ཀྱིས་སྤྱོད་ཡུལ་མ་ཡིན། ཆོས་ཕྱིར་དཀའ་སྤྱད་དང་སྙིང་རུས་བྱས་སྙམ་པའི་སྡུག་ཡུས་ཅན་རྣམས་ཀྱི་གནས་མ་ཡིན་ཏེ།
མོས་གུས་འབའ་ཞིག་གིས་བླ་མ་འདི་དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོར་བཞུགས་པ་ཡིན་ནའང་བདག་ལྟ་བུའི་མ་དག་པ་ལོག་ལྟ་ཅན་རྣམས་འདུལ་བའི་སླད་དུ་ཐ་མལ་གྱི་ཆ་བཟུང་ནས། ལམ་སྦྱངས་པ་དང་བསྒྲུབས་པའི་ཚུལ་སྟོན་པ་མ་གཏོགས། ཁྱབ་བདག་རྡོ་རྗེ་སེམས་དཔའ་དངོས་རང་ཡིན་སྙམ་པའི་མོས་གུས་གདུང་ཤུགས་དྲག་པོས་སྙིང་ཁུང་རུས་པའི་གཏིང་ནས་གསོལ་བ་དུང་དུང་བཏབ་སྟེ་དབང་བཞི་བླངས་ནས་ཡང་ཡང་རང་ལ་བསྟིམ། འདི་སྒོམ་མ་སྐྱེས་པ་སྐྱེ་བར་བྱེད་པ་ཡིན། སྐྱེས་པ་བོགས་འབྱིན་པར་བྱེད་པའང་ཡིན། སེམས་མི་གནས་པ་གནས་པར་བྱེད་པའང་ཡིན། མ་ཟིན་པ་ཟིན་པར་བྱེད་པའང་ཡིན། རྣམ་རྟོག་དང་ཉོན་མོངས་མ་གྲོལ་བ་གྲོལ་བར་བྱེད་པའང་ཡིན་པས་ནན་ཏན་བསྐྱེད་པར་བྱའོ། ། ཞེས་གསུངས་སོ། ། དྲན་པ་སྒོམ་གྱི་སྙིང་པོ་ནི།
ཐོས་བསམ་སྒོམ་གསུམ་སྤྱི་དང༌། ཁྱད་པར་སྒོམ་སྐྱོང་བ་ལ་དྲན་པ་དང་ཤེས་བཞིན་དང་བག་ཡོད་པ་ལ་གནས་པར་བྱས་ནས་བསྒོམ་དགོས་ཏེ། མདོ་ལས། དྲན་དང་ཤེས་བཞིན་རྟག་བསྟེན་ན། ། ལོག་རྟོག་མཚན་མས་ཉེ་མི་ནུས། ། ཞེས་དང༌། སྤྱོད་འཇུག་ལས། སེམས་བསྲུང་འདོད་པ་རྣམས་ལ་ནི། ། དྲན་པ་དང་ནི་ཤེས་བཞིན་དག ། སྲོག་ལ་བབ་ཀྱང་སྲུངས་ཤིག་ཅེས། །
བདག་གིས་དེ་སྐད་འདོམས་པར་བྱེད། ། ཅེས་པ་ལྟར་རོ། ། དེ་ལ་དྲན་པ་ནི། འདྲིས་པའི་དོན་ལ་མི་བརྗེད་པ་ཞིག་ཡིན་ཏེ། མངོན་པ་གོང་མ་ལས། དྲན་པ་གང་ཞེ་ན། འདྲིས་པའི་དངོས་པོ་ལ་སེམས་བརྗེད་པ་མེད་པ་སྟེ། སེམས་རྣམ་པར་མི་གཡེང་པའི་ལས་ཅན་ནོ། ། ཞེས་གསུངས་སོ། ། དེ་ལ་བརྟེན་ནས་ཤེས་བཞིན་འབྱུང་སྟེ།
སྤྱོད་འཇུག་ལས། གང་ཚེ་དྲན་པ་ཡིད་སྒོ་ན། ། བསྲུང་པའི་དོན་དུ་གནས་གྱུར་པ། ། དེ་ཚེ་ཤེས་བཞིན་འོང་འགྱུར་ཞིང༌། ། ཞེས་སོ། ། དེ་ལྟར་ནའང༌། འདིར་ནི་གཙོ་བོར་སེམས་ཀྱི་གནས་ལུགས་སྐྱོང་ཞིང་བོགས་དབྱུང་བའི་སྤྱོད་པ་ལ་བླང་དོར་ཚུལ་བཞིན་དུ་བྱེད་པའི་དྲན་ཤེས་བསྟེན་པ་གལ་ཆེ་ལ། དེ་ལྟ་བུའི་དྲན་ཤེས་དང་མི་ལྡན་པའི་སྐྱོན་ནི། སྤྱོད་འཇུག་ལས། ཤེས་བཞིན་མེད་པའི་སེམས་ལྡན་པས། །
ཐོས་དང་བསམ་དང་སྒོམ་པ་ཡང༌། ། གློ་རྡོལ་བུམ་པའི་ཆུ་བཞིན་དུ། ། དྲན་པ་ལ་ནི་དེ་མི་གནས། ། ཐོས་དང་དད་པ་ཅན་དང་ནི། ། བརྩོན་པ་ལྷུར་ལེན་དུ་མ་ཡང༌། ། ཤེས་བཞིན་མེད་པའི་སྐྱོན་ཆགས་པས། ། ལྟུང་བའི་རྙོག་དང་བཅས་པར་འགྱུར། ། ཤེས་བཞིན་མེད་པའི་ཆོམ་རྐུན་དག ། དྲན་པ་ཉམས་པའི་རྗེས་འབྲངས་ནས། ། བསོད་ནམས་དག་ནི་ཉེར་བསགས་ཀྱང༌། །
རྐུན་པོས་འཕྲོག་བཞིན་ངན་འགྲོར་འགྲོ། ། ཞེས་པ་ལྟར་རོ། ། དེ་ལྟ་བུའི་དྲན་ཤེས་དང་ལྡན་པ་ལ་ནི་བག་ཡོད་པ་འབྱུང་སྟེ། དེའི་ངོ་བོ་ནི་ཀུན་ནས་ཉོན་མོངས་ཀྱི་ཆོས་རྣམས་ལ་སེམས་སྲུང་ཞིང་འཇིག་རྟེན་དང་འཇིག་རྟེན་ལས་འདས་པའི་དགེ་བ་རྣམས་ཡོངས་སུ་སྒྲུབ་པར་བྱེད་པ་སྟེ། དེ་བཞིན་གཤེགས་པའི་གསང་བའི་མདོ་ལས། གཞན་ཡང་བག་ཡོད་པ་ནི་རང་གི་སེམས་འདུལ་བ་དང༌། གཞན་གྱི་སེམས་བསྲུང་བ་དང༌། ཉོན་མོངས་པ་ལ་དགའ་བའི་སེམས་སེལ་བ་དང༌། ཆོས་ལ་དགའ་བའི་སེམས་སུ་འཇུག་པ་དང༌། ཞེས་པ་ནས།
ཚུལ་བཞིན་མ་ཡིན་པའི་རྣམ་པར་རྟོག་པ་རྒྱུ་བ་མེད་པ་དང༌། སྡིག་པ་མི་དགེ་བའི་ཆོས་ཐམས་ཅད་ཀྱི་རྣམ་པར་རྟོག་པ་རྒྱུ་བ་མེད་པ་ནི། བག་ཡོད་པ་ཞེས་བྱའོ། ། ཞེས་པ་ལྟར་རོ། ། དེས་ན་རང་ལ་དགེ་སྦྱོར་ཇི་ལྟར་སྐྱོང་རྒྱུ་ཡོད་པ་དེ་ནས་བཟུང་དུས་དང་གནས་སྐབས་ཐམས་ཅད་དུ་དེ་ཀའི་ངོ་བོ་མ་ཡེངས་པར་སྐྱོང་བ་ལམ་གྱི་སྙིང་པོ་ཡིན་པས་རང་རིག་མ་བཅོས་པའི་དྲན་པ་ཡེངས་མེད་དང་མ་བྲལ་བ་ཞིག་དགོས་ཏེ། དྲན་པ་ཤོར་ན་དེས་ཉམས་ལེན་གྱི་དོན་དེ་ཉིད་འཆོར་བས་སོ། ། དེ་ལྟར་ཡང༌། ཀླུ་སྒྲུབ་ཀྱིས། དབང་ཕྱུག་ལུས་གཏོགས་དྲན་པ་བདེར་གཤེགས་ཀྱི། ། བགྲོད་པ་གཅིག་པུའི་ལམ་དུ་ཉེ་བར་བསྟན། །
དེ་ལ་བསྒྲིམས་ཏེ་མངོན་པར་བསྲུང་བགྱི་ཞིང༌། དྲན་པ་ཉམས་པས་ཆོས་ཀུན་འཇིག་པར་འགྱུར། ། ཞེས་དང༌། རྗེ་སྒམ་པོ་པས། དྲན་པའི་རྒྱལ་པོ་མ་ཡེངས་ལྟ་བ་སྒོམས། ། སྣ་ཚོགས་རྐྱེན་གྱིས་མི་འགྱུར་དེ་ལ་བརྩོན། ། མ་ཡེངས་དྲན་པའི་རྒྱུན་ལས་གཞན་མི་བཙལ། ། ཞེས་དང༌། རྗེ་ཕག་མོ་གྲུ་པས། དྲན་པའི་མེལ་ཚེ་འདི་མ་བྱས་ན། །
བདུད་བཞིའི་རྐུན་མས་བསྐོར་རེ་རན། ། ཡེ་ཤེས་ཀྱི་ནོར་བུ་ཤོར་དོགས་ཡོད། ། ཅེས་དང༌། རྗེ་འབྲི་གུང་པས། དུས་གསུམ་རྒྱལ་བའི་གཞུང་ལམ་དེ། ། དུས་རྒྱུན་ཆད་མེད་པའི་དྲན་པ་ཡིན། ། དྲན་པ་ཡེངས་མེད་མ་ཤེས་ན། ། ལུས་ངག་ཏབ་ཏབ་ཀྱི་ཁ་ན་མེད། ། ཅེས་སོ། ། དེའང་ཁ་ཅིག་མི་རྟོག་པའི་ངོ་བོ་ཆེར་མི་བརྟན་པ་རྣམས་ཀྱིས་དྲན་པ་རང་ལ།
ཉམས་ལེན་དངོས་གཞིའི་སྙིང་པོར་བཟུང་ནས་འབད་པས་སྐྱོང་དགོས། རྟོགས་པའི་ངོ་བོ་བརྟན་ནས་བརྗེད་པ་མེད་པའི་དྲན་པ་ཡུག་གཅིག་ལྟ་བུ་འོང་ན་དེར་ནི་དྲན་པ་ཞེས་ཆེད་དུ་བློས་བསྒོམ་མི་དགོས་མོད། དེ་བསྒོམས་ན་སྒོམ་གྱི་ལྷན་པ་ཞེས་དྲི་མ་ཡིན། འོན་ཀྱང་བསྒོམ་བྱ་སྒོམ་བྱེད་མེད་བཞིན་དུ་མ་ཡེངས་པ་ཞིག་གལ་ཆེ་སྟེ། བསྒོམ་རྒྱུ་རྡུལ་ཙམ་མེད་པ་ལ། ། ཡེངས་སུ་སྐད་ཅིག་མེད་པར་སྐྱོངས། ། ཞེས་སོགས་མང་དུ་གསུངས་སོ། ། དྲན་ཤེས་དེ་ཉིད་སྐབས་སོ་སོའི་དགོས་པ་དགོས་ཆེད་དབྱེ་བ་སོགས་སླར་འཆད་པར་འགྱུར་ལ། ཚུལ་འདིར་མདོ་རྒྱུད་རྣམས་ནས་གོང་སྨོས་ལྟར་སྐབས་སུ་ཡིད་བྱེད་བསྒྲུབས་ལ། འགའ་ཞིག་ཏུ་དྲན་པ་མེད་ཅིང་ཡིད་ལ་བྱེད་པ་མེད་ཅེས་མང་དུ་གསུངས་པའི་བཀག་པ་སྣ་ཚོགས་བཤད་པ་རྣམས་ཀྱང་གང་ཟག་དབང་པོའི་རིམ་པར་དགོངས་པ་ཡིན།
དཔེར་ན་ཆུ་གཅོད་པ་ལ་གྲུ་མེད་ཐབས་མེད་ཀྱང་ཕ་རོལ་དུ་ཕྱིན་དུས་སྐྱུར་བ་བཞིན། ལམ་གྱི་དྲི་མ་སྦྱོང་བར་ཡིད་བྱེད་ཀྱི་དྲན་པ་མེད་དུ་མི་རུང་ཡང༌། མཐར་ནི་དག་བྱར་བཤད་པའོ།། གསུམ་པ་ཁྱད་པར་གྱི་བོགས་འདོན་བཤད་པ་ནི། དེ་ཡང་རྒྱལ་བ་གོང་མ་རྣམས་ཀྱི་གསུང་ཐམས་ཅད་ནི་བརྗོད་ཀྱིས་མི་ལངས་ཞིང༌། འདིར་སྐབས་སུ་བབ་པ་ནི། རྗེ་གོང་མ་རྣམས་གསུང་མཐུན་པར་འདི་བཞིན་གསུངས་ཏེ། སྒོམ་གྱི་བོགས་འདོན་མོས་གུས་ལ་འཆོལ། ། སྒོམ་གྱི་བྱ་ར་དྲན་པ་ལ་འཆོལ། ། སྒོམ་གྱི་ཕྲིན་ལས་སྙིང་རྗེ་ལ་འཆོལ། །
སྒོམ་གྱི་སྐྱོང་ལུགས་ངོ་ཚ་ལ་འཆོལ། ། ཞེས་ཤཱ་ལོ་ཀ་གཅིག་འདུག་པ་དེ་སོ་སོར་བཤད་ན། དང་པོ་སྒོམ་གྱི་བོགས་འདོན་མོས་གུས་ལ་འཆོལ་གསུངས་པ་དེ་ཉིད། དེའང་རང་ལ་མཚན་ཉིད་དང་ལྡན་པའི་བླ་མ་ཞིག་ཡོད་ཅིང༌། རང་གིས་དེ་ལ་མོས་གུས་ཚུད། ཉམས་དང་རྟོགས་པའི་ཉམས་ལེན་བྱེད་ན་སྒོམ་དང་པོ་འཆར་དུ་མ་བཏུབ་པ་འཆར་བར་བྱེད་པ་དང༌། དེ་ཤར་ཡང་བར་དུ་བརྟན་པ་མ་ཐོབ་ན་ཐོབ་པར་བྱེད་པ་དང༌། བརྟན་པ་ཐོབ་ཀྱང་ཐ་མ་འབྲས་བུའི་ཀློང་ཆེན་པོར་མ་འཆོལ་ན་དེ་འཆོལ་བར་བྱེད་པ་ཐམས་ཅད་བླ་མ་སངས་རྒྱས་ཀྱི་ངོ་བོ་དེ་ལ་མོས་གུས་རྩེ་གཅིག་པས་གསོལ་བ་འདེབས་དགོས་པ་ཡིན་པར་འདུག ། དེ་ནི་ཀུན་གྱི་ནང་ནས་གལ་ཆེ་བ་ཡིན་པར་འདུག ། དེའང་དུས་དང་རྣམ་པ་ཐམས་ཅད་དུ་བླ་མ་ལ་མོས་གུས་མི་གཅོད་དེ།
མོས་གུས་དེའང༌། ཐོ་ཙམ་འོལ་ཙམ་མ་ཡིན་པའི་གདུང་ཤུགས་དྲག་པོ་བསྐྱེད། སྙིང་ཁོང་རུས་པའི་གཏིང་ནས་གསོལ་བ་གདབ། བླ་མ་དེའི་སྐྱོན་ཅུང་ཟད་ཅིག་བཟུང་ཡང་ཡོན་ཏན་སྐྱེ་བའི་གེགས་བྱེད་པས་སྐྱོན་དུ་མི་རྟོག ། སྐྱོན་དྲན་ན་རང་སྣང་མ་དག་པ་ཤེས་པར་བྱས་ལ་སླར་ཡོན་ཏན་དྲན་པའི་སྒོ་ནས་མོས་གུས་ལ་གནད་དུ་བསྣུན། གཙོ་བོར་བླ་མ་སྤྱི་བོར་བསྒོམས་ནས་གསོལ་འདེབས་དང༌། ཁྱད་པར་སྙིང་གི་དབུས་སུ་བསྒོམ་སྟེ་གསོལ་བ་འདེབས། བླ་མའི་ཐུགས་དང་རང་གི་སེམས་གཉིས་མེད་དུ་བསྲེས་ཏེ་དགེ་སྦྱོར་གྱི་ངོ་བོ་སྐྱོང་བར་འབད། དེ་ལྟར་བྱས་ན་མོས་གུས་ཚད་དུ་ཕྱིན་པའི་བོགས་དང་དགེ་སྦྱོར་ལ་བརྟན་པ་ཐོབ་པའི་བོགས་དང་བླ་མ་རང་སེམས་གཉིས་མེད་དུ་ཤེས་པའི་བོགས་འདོན་ལ་སོགས་པ་འོང་བ་ཡིན། དེ་ནས་ཀྱང་བླ་མ་ཕྱོགས་རེ་བ་ཞིག་དང་མོས་གུས་ཕྱོགས་རེ་བ་ཞིག་མི་བྱེད་པར།
ཀུན་ཁྱབ་མོས་གུས་ཞེས་སེམས་ཅན་ཐམས་ཅད་བཟང་ངན་དུ་མི་ཕྱེ་བར་འགྲོ་བ་རིགས་དྲུག་གམ་ཁམས་གསུམ་གྱི་སེམས་ཅན་ཐམས་ཅད་བླ་མར་བསྒོམ་བླ་མའི་སྤྲུལ་པར་བསམ་ནས་ཐམས་ཅད་ལ་མོས་གུས་རྩེ་གཅིག་བྱེད། རང་གི་ལུས་ལོངས་སྤྱོད་དུས་གསུམ་གྱི་དགེ་རྩ་ཐམས་ཅད་མཆོད་པའི་ཚུལ་དུ་འབུལ། གཞན་ཡང་མཎྜལ་སྤྱི་ཁྱབ་ལྟར་སྲིད་ཞིའི་མཆོད་པ་ཐམས་ཅད་ཀྱིས་ཀྱང་མཆོད། མོས་གུས་རྩེ་གཅིག་པས་གསོལ་བ་ལེགས་པར་འདེབས། དེ་ནས་རྗེས་སུ་ཁམས་གསུམ་བླ་མའི་རང་བཞིན་དེ་རྣམས་ཐམས་ཅད་རང་ལ་བསྟིམ། རང་གི་སེམས་དང་གཉིས་མེད་དུ་མཉམ་པར་བཞག་སྟེ་ཉམས་ལེན་གྱི་ངོ་བོ་སྐྱོང༌། དེ་བཞིན་དུས་རྣམས་ཀུན་ཏུ་འབད་ཅིང་རྒྱུན་དུའང་དེའི་དམ་ཚིག་ནི། སྟོང་ཉིད་ཀྱི་ངོ་བོ་དང་མ་བྲལ་བ་ནས། སྣོད་ཀྱི་འཇིག་རྟེན་ཡུལ་རི་ལ་སོགས་པའང་བླ་མའི་ཞིང་ཁམས་སམ། དེ་མིན་ཀྱང་གང་འདུལ་དེར་སྟོན་འབྱུང་བས་འདུལ་བ་ལ་སངས་རྒྱས་འབྱུང་བར་སྤྲུལ་གསུངས་འདུག་པ་དེ་ལྟར་ཤེས་པར་བྱས།
ལེགས་ཉེས་ཆགས་སྡང་དུ་མི་འཛིན། ཐམས་ཅད་དག་པའི་ཀློང་དུ་བསྒྱུར། དེ་ནས་བཅུད་ཀྱི་སེམས་ཅན་མི་ལ་སོགས་སྐྱེ་འགྲོ་ཕོ་མོ་དུད་འགྲོ་དང་བཅས་པ་ཐ་ན་འབུ་སྲིན་སྦྲང་བུ་ཡན་ཆད་གང་མཐོང་བ་དེ་བླ་མའི་སྐུར་ཝལ་ཝལ་གསལ་ནས་མོས་གུས་དུང་དུང་བྱེད། དེ་རྣམས་ལ་གནོད་འཚེ་བརྙས་ཆོས་བཟང་ངན་ཆགས་སྡང་དུ་ལྟ་བ་སྤུ་ཙམ་ཡང་མི་བྱེད། རྒྱུན་དུ་བླ་མར་བསྒོམས་ནས་མོས་གུས་ལ་འབད། སེམས་ཅན་དེ་རྣམས་ཀྱི་སྒྲ་སྣ་ཚོགས་ཐོས་ན་དེ་བཞིན་བཟང་ངན་ཆགས་སྡང་མི་བྱེད་པར་བླ་མའི་གསུང་གི་རོལ་པ་ཆོས་ཀྱི་སྒྲར་འཁྱེར། མདོར་ན་སྣང་གྲགས་རིག་གསུམ་བླ་མའི་སྐུ་གསུང་ཐུགས་སུ་བསྒོམ་པའི་མོས་གུས་བྱེད། དེ་ཡང་སྤྱིར་དྲན་ཚད་ཐུགས་སུ་འཁྱེར་པའི་མོས་གུས་ཟེར་བ་ཡོད་ཀྱང་དེ་སེམས་ཀྱི་ངོ་བོ་མ་འཕྲོད་པ་ཚོས་ཆེད་དུ་བློས་སྒོམ། འཁྱེར་སོ་ལེགས་པར་ངོ་འཕྲོད་ན། གང་ཤར་སྟོང་ཉིད་དེ་ཀ་བླ་མའི་ཐུགས་ཏེ།
དེ་ཀ་རང་བབས་ལས་ཆེད་དུ་འཁྱེར་སོ་མི་དགོས་པ་ཡིན། ཡུལ་སྣང་ཐམས་ཅད་བླ་མའི་ཞིང་ཁམས་སྤྲུལ་པ། སེམས་ཅན་ཐམས་ཅད་བླ་མའི་ངོ་བོ། སྒྲ་གྲགས་ཐམས་ཅད་བླ་མའི་གསུང་སྟེ། ཆོས་ཀྱི་རང་བཞིན་དེ་ལྟར་བསྒོམས་ནས་མོས་གུས་བྱེད་དགོས་པ་ཡིན། དེའང་སྣང་སྲིད་དག་པར་འཁྱེར་ཕྱིན་དེ་ནས་ནི་ཆགས་སྡང་མེད་པ་གལ་ཆེ་བས། དེའང་རང་ལ་གཉེན་ཉེ་བ་ལ་སོགས་པས་སྒེར་དུ་བརྩེ་བ་བྱེད་ན་དེ་ལ་མི་ཆགས་བབས་ཀྱིས་སྣང་བ་དག་པར་བྱེད། ཁྱད་པར་དགྲ་བོ་ལ་སོགས་པས་གནོད་བསྐྱལ་ན་དེ་ལ་མི་སྡང་ལྷག་པར་དེ་ཁ་བླ་མར་བསྒོམ་མོས་གུས་ཀྱིས་མཆོད་གསོལ་བ་འདེབས་རང་ལ་བསྟིམ། རང་དང་གཉིས་མེད་དུ་བཞག ། དངོས་སུ་ངན་བྱས་བྱུང་ཡང་དེར་མི་སྡང་བར་བླ་མའི་སྤྲུལ་པའི་ངོ་བོར་བསམ། །
ངན་བྱེད་ཐམས་ཅད་ནི་བླ་མའི་བྱིན་རླབས་དང་དབང་བསྐུར་གྱི་འཇུག་སྒོ་སྩོལ་བ་ཡིན་པས་དགའ་བསམ་པ་དང་ངན་སྨྲས་ཐམས་ཅད་གདམས་ངག་ཆོས་སུ་གོ་བར་བྱེད། ངན་སེམས་ཐམས་ཅད་རང་ལ་སྙིང་རྗེ་བ་དང་ཐུགས་བརྩེ་བ་དང་བཅས་པས་བྱིན་གྱིས་བརླབས་པ་ཡིན་པས་དེ་ལྟར་བསམ་ལ་མོས་གུས་བྱེད། དཔེ་དེས་རིགས་མཚོན་ནས་བཟང་ངན་ཐམས་ཅད་བླ་མར་བསྒོམ་མོས་གུས་བྱེད། ཐ་ན་འབུ་སྲིན་གྱིས་གནོད་འཚེ་ཚུན་བླ་མའི་སྐུ་གསུང་ཐུགས་ཀྱི་རོལ་པ་བྱིན་རླབས་འཇུག་སྒོ་ཅན་དུ་བསམ། སྡང་སེམས་སྐད་ཅིག་ཀྱང་མི་བྱེད་པར་དེ་ལྟར་ལག་ལེན་དུ་བསླབ། རྒྱུན་དུ་སྣང་སྲིད་བླ་མར་བསྒོམ་པའི་མོས་གུས་མཆོད་པ་གསོལ་འདེབས་དེ་ལྟར་བྱེད་དགོས་པ་ཡིན་པར་འདུག ། དེ་ལྟར་འབད་ན་མཐར་སྣང་སྲིད་ཐམས་ཅད་བླ་མའི་སྐུ་གསུང་ཐུགས་ཀྱི་རོལ་པར་འཆར། དག་པ་རབ་འབྱམས་ཀྱི་ཞིང་དུ་སླེབ། ཁྱབ་གདལ་ཆེན་པོའི་མོས་གུས་འབྱོངས་ཞེས་བྱ་བའི་ལེགས་པོ་ཞིག་འོང་བ་ཡིན། དེའང་དག་པ་རབ་འབྱམས་ཇི་ལྟར་ཡིན་ན།
དང་པོ་སྣོད་དག་པ་ལའང་བཀའ་བརྒྱུད་གོང་མ་རྣམས་ཀྱི་གསུང་མང་ཡང༌། འདིར་རྗེ་གྲུབ་མཆོག་ཤེས་རབ་འབྲུག་རྒྱས་ལ། སློབ་མ་རྣམས་ཀྱིས་གསུངས་མགུར་རྦད་དང་སྦྲག་པ་ཞིག་ཞུ་ཞེས་ཞུས་པར། རྗེའི་གསུང་ལས། རྦད་རང་ངག་དབང་བཟང་པོའི་བུ་བརྒྱུད་འདིར་ཡོད་དེ། ། ང་རང་གི་ལུས་འདི་སངས་རྒྱས་ཀྱི་ཞིང་དུ་ཚེགས་མེད། དེ་བས་ང་རང་གི་རྦད་ལ་འདི་ལྟར་ཡིན། སངས་རྒྱས་ཀྱི་ཞིང་ཟེར་བ་ལོགས་ནས་འཚོལ་དགོས་པ་མིན། ང་རང་གི་སྡོད་ས་འདི་ཀ་སངས་རྒྱས་ཀྱི་ཞིང་རང་ཡིན། ང་རང་དམྱལ་བ་ལྕགས་སྲེག་གི་ས་གཞིའི་ནང་དུ་བསྲེགས་ཀྱང་སངས་རྒྱས་ཀྱི་ཞིང་དང་ཁྱད་མེད་པའི་གདེངས་ཆེན་པོ་ཡོད་པ་ཡིན།
ཞེས་གསུངས་སོ། ། བཅུད་དག་པ་ལ་འབྱོངས་པ་ནི། རྗེ་དམ་བ་རྒྱ་གར་བ་ལ། ཀུན་དགས། དམ་པས་དེ་བཞིན་གཤེགས་པ་རྒྱ་མཚོ་ལྟ་བུའི་ཞལ་གཟིགས་སམ་ཞུས་པར། དམ་པའི་ཞལ་ནས། སངས་རྒྱས་ཀྱི་ཞལ་མཐོང་བ་དང༌། སྦུར་བའི་ཞལ་མཐོང་བ་གཉིས་ཁྱད་ཅི་ཡོད་གསུངས། དེ་དེ་བཞིན་གཤེགས་པའི་ཞལ་མཐོང་ན་དགའ་ཞུས་པར། མཐོང་ན་དགའ་བསམ་པ་དེ་ཀ་རང་གིས་མ་མཐོང་བ་ཡིན་གསུངས་པ་དེ་ལྟར་ཡོང་བ་ཡིན་འདུག །
ཚུལ་འདི་ནི་རང་རེས་མཆེད་གྲོགས་ལ་དག་སྣང་བསྒོམ་པའང་ཤིན་ཏུ་དཀའ་བར་འདུག་མོད། ཆོས་ཀྱི་དོན་གནད་ཐམས་ཅད་ཚང་བར་བྱེད་ན་སེམས་ཅན་ལ་སྙིང་རྗེ་ཞེས། རང་མཐོན་པོ་འདྲ་འདྲ་སེམས་ཅན་ལ་དམའ་བ་འདྲ་བ་དེ་རང་བྱས་པས་འཐུས་རྒྱུ་མིན། དེ་རང་ལ་ཨ་འཐས་ན་དེས་ནི་གསང་སྔགས་བུམ་དབང་གི་དམ་ཚིག་ཐམས་ཅད་ལྷའི་རང་བཞིན་དུ་བལྟ་རྒྱུ་དེ་ལས་འགལ་འགྲོ། མོས་གུས་དག་པ་རབ་འབྱམས་དེ་ལས་འགལ་འགྲོ། དེ་ལྟར་མ་ཡིན་པ་གང་དགོས་ཞེ་ན། ཐམས་ཅད་ལ་དག་སྣང་དགོས་པ་ཡིན། གཙོ་བོར་སེམས་ཅན་ཐམས་ཅད་ལ་བྱམས་སྙིང་རྗེ་བསམ་ནས་སེམས་བསྐྱེད་ཀྱི་ངང་ནས་དགེ་བ་རྒྱ་ཆེན་པོ་བསྒྲུབས་ལོས་དགོས་ཀྱང་དེ་མིན་དག་སྣང་ཡང་གལ་ཆེ། གལ་ཆེ་བའི་དོན་བུམ་དབང་གི་དམ་ཚིག་མི་ཉམས་པ་དང༌། བླ་མའི་མོས་གུས་དག་པ་རབ་འབྱམས་ཡོང་བའི་ཕྱིར་ཡིན་ཏེ།
ཕྱག་ལེན་དུ་གང་ཐེབས་ལ་འབད་དགོས་པའོ། ། སྒོམ་གྱི་བྱ་ར་དྲན་པ་ལ་འཆོལ་ཞེས་པ། ལར་ལས་དང་པོ་པ་སོ་སོའི་སྐྱེ་བོའི་དུས་ནས་བཟུང༌། ས་བཅུ་རྒྱུན་མཐའི་ལམ་རྫོགས་ཀྱི་བར་སྒོམ་གྱི་སྤང་བྱ་ཐམས་ཅད་དྲན་པས་སྤོང་ནུས་པར་ཆོས་སྐད་སྤྱི་དང་རྒྱལ་བའི་བཀའ་ལས་གསུངས་ཤིང༌། སྤྱིར་སྒོམ་གྱི་རང་སྐད་ལའང་ལས་དང་པོ་པ་རྩེ་གཅིག་གི་སྣ་སྐྱོང་བ་ནས་སྒོམ་མེད་བློ་ཟད་ཆོས་ཟད་ཀྱི་བར་དུ་དྲན་པ་དགོས་ཟེར་བ་ཡོད་ཀྱང༌། དྲན་པ་དེར་ཡང་དྲན་པ་ན་རིམ་གཅིག་པ་མིན་ཞིང་དྲན་པའི་ན་རིམ་མང་བས་དེ་ལྟར་ཤེས་དགོས། དེ་མིན་དང་པོ་གནས་འགྱུའི་མགོ་འཛུགས་དུས་ཀྱི་དྲན་པ་དེ་ཀ་རྗེས་སུའང་ཨེ་ཡིན་བསམ་པའི་མིང་གཅིག་པ་ལ་འཁྲུལ་དོན་མ་འབྱེད་ན་མི་ཡོང༌། དྲན་པའི་དབྱེ་བ་སྤྱིར་ཤིན་ཏུ་མང༌། རྣལ་འབྱོར་བཞི་སོགས་དབྱེ་བ་འདིས་འབྱེད། ལས་དང་པོ་པ་དང་བར་པ་སྦྱངས་མྱོང་ཅན་ཐམས་ཅད་ལའང་མེད་དུ་མི་རུང་པའི་ཉམས་ལེན་གྱི་རྩ་བ་དྲན་པ་ཡིན་ཏེ།
དེའང་ཉམས་རྟོགས་མ་ཤར་བ་ཚོས་ནི་ད་དུང་ཉམས་རྟོགས་འཆར་དུ་རེ་བས་ནམ་ཡང་དྲན་པའི་འདུན་པ་རྩེ་གཅིག་དང་མི་འབྲལ་བར་བྱེད་དགོས། དྲན་པ་ཡོད་ན་སྒོམ་ཡོད། དྲན་འདུན་མེད་ན་སྒོམ་སྟོར་གསུངས་འདུག་པ་དེ་ཚོར་བསམ་དགོས་རྒྱུ་ཡིན། ། ཞི་གནས་ཤར་བ་ཚོ་ལའང་དྲན་པ་དགོས་ཏེ། གནས་ཉམས་དེ་ལ་རང་ངོ་རང་ཤེས་ཀྱི་དྲན་པ་མེད་ན་ཞི་གནས་ལྟེང་པོ་ཡིན་པས་གནས་ཉམས་ཇི་ཙམ་ཆེ་ནའང་སྒོམ་དུ་མི་ཐེ། སངས་རྒྱས་ཀྱི་ལམ་དུ་མི་འགྲོ། གནས་ཉམས་དེར་གསལ་ཉམས་རང་ངོ་རང་ཤེས་ཀྱི་དྲན་པ་ཡོད་ན་དེ་སྒོམ་དུ་ཐེ་ཞིང་སངས་རྒྱས་ཀྱི་ལམ་དུ་འགྲོ། ཞི་གནས་དེའི་ཐོག་ཏུ་བདེ་གསལ་མི་རྟོག་པ་ལ་སོགས་ཉམས་སྣ་ཚོགས་ཤར་བ་དེར་ཡང་དྲན་པ་དགོས་ཏེ། དྲན་པ་རང་ངོ་རང་ཤེས་མེད་ན་བདེ་གསལ་མི་རྟོག་པ་དེའི་རོ་མྱོང་ནས་དེ་ལ་ཆགས་ཤིང་ཞེན་ན་སྒོམ་དུ་མི་ཐེ་སངས་རྒྱས་ཀྱི་ལམ་ལ་སྐད་ཅིག་ཀྱང་མི་འགྲོ་བའི་གོལ་སར་འཆོར། སེམས་བདེ་བ་གསལ་བ་མི་རྟོག་པ་ལ་སོགས་པའི་ཉམས་དེའི་རོ་མི་མྱོང་མ་ཆགས་མ་ཞེན་པར་བདེ་ན་བདེ་བ།
གསལ་ན་གསལ་བ། མི་རྟོག་གནས་ན་གནས་པ་སྟེ། དོན་ཉམས་གང་ཤར་དེ་ཀ་དྲན་པས་ངོས་བཟུང་ཉམས་དེའི་རང་ངོ་ཤེས་བཞིན་དུ་བསྐྱངས་ན་དེ་ཁམས་གསུམ་དུ་མི་གོལ་ཞིང་སངས་རྒྱས་ཀྱི་ལམ་དུ་འགྲོ། སྒོམ་རྟོགས་པ་དངོས་གཞི་སྐྱེ་བའི་ལམ་སྟེགས་ལྟ་བུ་ཡིན། ཡང་བདེ་ཉམས་དེ་ལྟར་མ་ཡིན་པའི་རྩུབ་ཉམས་སེམས་འཕྲོ་རྒོད་མང་པོ་སྡུག་པ་མི་བདེ་བ་སྣ་ཚོགས་འབྱུང་བ་ལའང་དྲན་པ་དགོས་ཏེ། དྲན་པ་མེད་ན་མི་བདེ་བ་དེའི་དབང་དུ་ཤོར་ནས། ཆོས་བར་ཆད་ཀྱིས་ཁྱེར་ཚར། འབྲས་བུ་ཁ་ཐག་རིང་བས། དེར་ཡང་ལར་རྩུབ་ཉམས་ཙམ་དུ་ཤེས་པར་བྱ་ཞིང༌། དོན་དུ་སེམས་བདེ་བ་དང་མི་བདེ་བ་གཉིས་ཀ་རང་གི་ཉམས་ཙམ་དུ་ཐག་བཅད།
མི་བདེ་བར་སྐྱོན་དུ་མི་ལྟ་བར། དེ་ནས་འཕྲོ་རྒོད་མང་ན་མང་བ་དེ་རང་མི་བདེ་ན་མི་བདེ་བ་དེ་རང༌། སྡུག་ན་སྡུག་པ་དེ་རང་གི་རང་ངོ་དྲན་པས་བཟུང་ནས་གང་ཤར་དེ་ཀ་རང་ངོ་རང་ཤེས་སུ་བསྐྱངས་ན་དེ་ནས་རྩུབ་ཉམས་ཀྱིས་གནོད་མི་འཁྱོལ། མཐར་རང་གྲོལ་དུ་འགྲོ་བས་གེགས་ཡོན་ཏན་དུ་ཐོབ་བྱ་བའང་ཡོད་པ་ཡིན། གཞན་ཡང་དེ་བཞིན་སྒོམ་སྐྱོན་བྱིང་རྒོད་རྨུགས་གསུམ་ལའང་འདྲ། དེར་ཡང་དྲན་པ་མེད་ན་སྐྱོན་དེ་ཀའི་དབང་དུ་འཆོར་དེ་མིན་ཆེད་དུ་བྱིང་རྒོད་ལ་སྐྱོན་དུ་མ་བལྟས། འཕྲལ་རང་ཉམས་གསལ་མི་གསལ་ཙམ་དུ་བསམ་ནས་བྱིང་རྒོད་གར་ཤར་དེ་ཀ་ངོས་བཟུང་ལ་ཁོ་རང་རང་ངོ་སྒེར་དུ་ཕུད་ལ་དྲན་པ་དང་བཅས་པས་བསྐྱངས་ན་མཐར་དེའི་མུ་ལ་མི་སྡོད་དེ་སྐྱོན་དེ་དག་ནས་ཡོན་ཏན་ཞིག་འཆར་འོང་བས། དེས་ན་སྒོམ་སྐྱོན་ལའང་དྲན་པ་གལ་ཆེ་ཞིང༌། དེ་ལྟར་རྩེ་གཅིག་དུས་སུའང་དྲན་པ་གལ་ཆེ་བ་ཡིན། དྲན་པ་ལེགས་པོ་སྐྱོང་ཤེས་ན་གེགས་དང་གོལ་ཤོར་མེད།
གེགས་དང་གོལ་ཤོར་ཡོན་ཏན་དུ་འཆར་ནས་བོགས་རེ་རེ་ཐོན་ཡོང་བས། དེ་ལྟར་རྣམ་དབྱེ་ཤེས་པར་བྱ་དགོས་ཤིང༌། ། དེ་ནས་བླ་མ་མཚན་ལྡན་ལ་མོས་གུས་རྩེ་གཅིག་གིས་གསོལ་བ་དུས་རྣམས་ཀུན་ཏུ་འདེབས་ཤིང༌། རང་གི་དྲན་པ་འབད་པས་བསྐྱངས་ན་དེ་ནས་ནམ་ཞིག་རང་གི་སྒྲིབ་པ་དག་པ་དང༌། བླ་མའི་བྱིན་རླབས་ཞུགས་ནས། སྒོམ་གཞན་དུ་མེད་པར་རང་གི་སེམས་སུ་ཐག་ཆོད། རང་གི་སེམས་ཀྱང་རྣམ་རྟོག་ཐམས་ཅད་དྲན་པར་འདྲེས་པས་སྤང་བྱ་གཉེན་པོར་ཤར། གཤིས་མདངས་ཞེས་སམ། དྲན་པ་རྣམ་རྟོག་ཞེས་སམ། བལྟ་བྱ་ལྟ་བྱེད་སྤང་བྱ་གཉེན་པོ་ཞེས་པ་སོགས་མིང་སོ་སོ་དོན་གཅིག་ཡིན་པ་དེ་ལྟར་གོ་བས་གཉིས་མེད་དུ་ཐག་ཆོད་པ།
གཤིས་མ་ཡེངས་པ་ལས་གང་ཤར་ཡང་མི་བདེ་བ་མེད་པ། རང་ཤར་རང་སར་ངོ་ཤེས་རང་གྲོལ་དུ་འཆར་བས་བློ་གུ་ཡངས་སེར་འགྲོ་བ་ཡིན། དེ་བཞིན་སེམས་ངོ་མཐོང་ནའང་ད་དུང་བརྟན་པ་མ་ཐོབ་པས་བརྗེད་པ་ཅུང་ཟད་འོང་བ་དེར་ཡང་དྲན་པ་གཙོ་ཆེ་སྟེ་དྲན་པ་མ་ཡེངས་པའི་སྒོམ་མེད་ན་དྲན་པ་ཡུག་གཅིག་འབྲེལ་མི་ཐུབ། སྒོམ་སྤྲིན་བར་གྱི་ཉི་མ་འདྲ་བ་དེ་ཀར་སྡོད་ཡོང་སྟེ། དེར་ཆེད་དུ་བསྒོམ་རྒྱུ་མེད་པའི་ངང་ནས་དྲན་པ་ཡེངས་མེད་བསྟེན་ཏེ། སྒོམ་མེད་ཡེངས་མེད་ལ་རྩལ་བཏོན་ན་དེ་ནས་དྲན་པའི་བར་འབྲེལ་ཏེ་དྲན་པ་ཡུག་གཅིག་ཏུ་འགྲོ། རྩོལ་མེད་ཀྱི་དྲན་པ་ཟེར་བའང་ཡོད། རྩོལ་མེད་ཀྱི་དྲན་པ་བྱུང་ཡང་ད་དུང་རང་ངོ་རྒྱུན་དུ་གསལ་འདེབས་པར་དྲན་པ་གལ་ཆེ་སྟེ། དེ་མེད་ན་རྟོག་པའི་དྲི་མ་མི་འདག་ཅིང་རྗེས་ཐོབ་རྗེས་ཤེས་སུ་འཆོར། སྒོམ་ལ་བོགས་མེད།
དེར་ཡང་ཆེད་དུ་དྲན་པ་བཟོ་བཅོས་གང་ཡོད་དེའང་རྟོགས་པའི་ངོ་བོ་སླར་སྒྲིབ་མེད་གབ་མེད་ཐེར་དུ་བཏོན་ནས་རང་ངོ་རྗེན་པ་དེ་ཀ་སྐྱོང༌། རང་རྩལ་མོས་གུས་གསོལ་འདེབས་སེམས་བསྐྱེད་སྙིང་རྗེ་དག་སྣང་ཞེ་བཅད་དང༌། ལྷག་ཏུ་ཡུལ་སྣང་རྐྱེན་ཐོག་ཏུ་སྦྱངས། དེ་ལྟར་བྱས་ན་སྒོམ་གཟུང་འཛིན་གྱི་དྲི་མ་དག ། མ་ཚོར་བར་རྗེས་ཐོབ་རྗེས་ཤེས་སུ་མི་འཆོར། བླ་མའི་མོས་གུས་གསོལ་འདེབས་སོགས་ལའང་གཉིས་འཛིན་ཁོ་ན་མིན་པའི་བླ་མ་རང་སེམས་སུ་འཆར། མོས་གུས་གསོལ་འདེབས་ཀྱིས་རྟོགས་པའི་དྲི་མ་སྦྱོང་བ་ལས་མི་དགོས་པ་འབྱུང༌། སེམས་བསྐྱེད་དག་སྣང་སོགས་ཀྱང་ཀུན་རྫོབ་ཙམ་མིན་པའི་སྟོང་ཉིད་སྙིང་རྗེ་དོན་དམ་སེམས་བསྐྱེད་དག་སྣང་ལ་སོགས་པ་འཆར། སྣང་བ་ཡུལ་རྐྱེན་དང་འདྲེས་པའི་ཟུང་འཇུག་རྟོགས་པའི་སྒོམ་ཆེན་གཤའ་མ་སྟེ་ཡང་དག་གི་དྲན་པར་འགྲོ་བ་ཡིན་པས་དེ་ལྟར་ངེད་རང་སྒོམ་ཆེན་རྣམས་ཀྱིས་གོ་བ་དང་ཉན་ཤེས་པར་བྱས་ནས་ཉམས་སུ་ལེན་དགོས་པར་འདུག་གོ ། མདོར་ན་གཉེན་པོ་བཟུང་དྲན་ནས་བློ་འདས་དྲན་པའི་བར་གྱི་དྲན་པའི་ན་འཕོ་བ་ལ་དྲན་པ་ཁོ་རང་གི་བྱེད་ལས་སུ་གཏོགས་འདུག་པས་དེ་ལྟར་གོ་བར་མཛད་ནས་རྒྱུན་དུ་མ་ཡེངས་མི་བསྒོམ་ལ་འབད་པར་མཛད་དགོས་ཏེ།
བློ་གྲོས་འབྱུང་གནས་ཀྱིས་ཞུས་པའི་མདོ་ལས། དྲན་པ་གང་གིས་བདུད་ཀྱིས་སྐབས་མི་རྙེད་པ་དང༌། དྲན་པ་གང་གིས་ལམ་ལོག་པར་མི་འགྱུར་བ་དང༌། དྲན་པ་སྒོ་ལྟ་བུས་སེམས་ལ་སེམས་བྱུང་གི་མི་དགེ་བ་ཐམས་ཅད་ཀྱིས་སྐབས་མི་རྙེད་པ་འདི་ནི་ཡང་དག་པའི་དྲན་པའོ་ཞེས་སོགས་མང་དུ་གསུངས། དེ་བཞིན་ཏྲིས་སྣ་པཎྜི་ཏས། ངོས་བཟུང་མེད་པར་ངོ་སྤྲད་པས། ། སྟོང་པ་ཉིད་དུ་ཉམས་སུ་མྱོང༌། ། དྲན་པའི་མེལ་ཚེས་སྲུང་མཁས་པས། ། འཁྲུལ་པའི་རྐུན་མས་གླགས་མ་རྙེད། ། རྒྱུན་ཆད་མེད་པར་ཉམས་བླངས་པས། །
འདུ་འབྲལ་མེད་པར་མངོན་དུ་གྱུར། ། ཞེས་གསུངས་པ་ལྟར་ཡིན་པའོ། ། སྒོམ་གྱི་ཕྲིན་ལས་སྙིང་རྗེ་ལ་འཆོལ། ཞེས་གསུངས་པ་འདིར་རྣམ་པ་གཉིས་སུ་ཡོད་དེ་རང་དང་པོའི་དུས་ནས། འགྲོ་དོན་གྱི་ས་བོན་འདེབས་པ་དང༌། དེ་ནས་རྟོགས་པ་ཤར་ནས་ཀྱང་སྟོང་ཉིད་ཀྱི་རྩལ་སྙིང་རྗེར་འདོན་པ་གཉིས་ཡིན། དེ་ལ་དང་པོ་འགྲོ་དོན་གྱི་ས་བོན་འདེབས་པ་ནི། སྔོན་ནས་བཤད་པའི་སེམས་བསྐྱེད་དེ་ཀ་ཡིན། དེའང་རང་གིས་དང་པོ་དགེ་བའི་མགོ་སྒྲུབ་དུས་ནས་རང་ཚེ་འདིའི་དོན་དུ་ལྟ་ཅི་སྨོས། རང་ཉིད་གཅིག་པུ་ཞི་བདེ་འདོད་པ་ཉན་ཐོས་ཀྱི་ལྟ་བ་ཡིན་པས་དེ་ལྟར་མི་བྱེད།
ཧ་མ་གོ་བའི་བསམ་པ་མདོ་མེད་ཀྱང་མི་བྱེད་པར། ཐེག་ཆེན་གྱི་ལྟ་བས་ཟིན་པའི་ངང་ནས་རང་གིས་དགེ་བ་བྱས་པ་དང་ཆོས་སྒྲུབ་པའང་མ་རྒན་སེམས་ཅན་ཐམས་ཅད་སངས་རྒྱས་ཀྱི་ས་ལ་འགོད་པའི་ཆེད་དུ། རང་གིས་མྱུར་དུ་སངས་རྒྱས་གཡེལ་བ་མེད་པར་བསྒྲུབ་བསམ་པའི་བྱང་ཆུབ་ཀྱི་སེམས་རིན་པོ་ཆེ་སྔོན་དུ་བཏང་ཞིང༌། དངོས་གཞི་དགེ་བའི་དུས་སུའང་སེམས་ཅན་ཐམས་ཅད་མ་བརྗེད་པ་དང༌། རྗེས་ནས་ཀྱང་དགེ་བ་དེ་ཐམས་ཅད་ཀྱི་བསོད་ནམས་སེམས་ཅན་ཐམས་ཅད་ཀྱི་དོན་དུ་བསྔོ་བ་དེ་ལྟར་འབད་པ་བྱེད་དགོས་རྒྱུ་ཡིན། གཞན་ཡང་རྒྱུན་དུ་སེམས་ཅན་ཆེ་ཆུང་ཐམས་ཅད་ལ་གནོད་སེམས་སྐད་ཅིག་ཀྱང་མི་བྱེད་པའི་སྙིང་རྗེ་སྦྱངས་ནས་ཕན་ཐོགས་ཀྱི་བྱ་བ་ཅི་འགྲུབ་བྱེད་ཅིང༌། དེ་མིན་རང་གིས་ཆོས་ཀྱི་བྱ་བ་མཆོད་པ་བྱེད་པ། སྦྱིན་པ་གཏོང་བ། ལྷ་རྟེན་བཞེངས་པ། གསུང་རབ་ཀློག་པ་སོགས་ཆོས་སྤྱོད་ཀྱི་དགེ་བ་ཅི་བྱེད་ནའང་དེའི་སྔོན་དུ་སེམས་ཅན་ཐམས་ཅད་ཀྱི་དོན་དུ་བསམ་ཞིང་རྗེས་སུའང་དགེ་བ་སེམས་ཅན་ཐམས་ཅད་ཀྱི་དོན་དུ་བསྔོ།
དེ་ལྟར་རིགས་འགྲེས་ནས་མདོར་ན་འདུས་བྱས་དགེ་བ་ལུས་ངག་ཡིད་གསུམ་གྱི་ཆོས་སྤྱོད་ཐམས་ཅད་སེམས་ཅན་གྱི་དོན་དུ་བསམ་ཞིང་དགེ་བ་བསྔོ་བ་དེ་ལྟར་བྱེད་དགོས་རྒྱུ་ཡིན་པར་འདུག ། དེ་ལྟར་བྱས་ན་ཕན་ཡོན་དཔག་མེད་ཡོད་པར་འདུག་པ་སེམས་བསྐྱེད་སྤྱིའི་ཕན་ཡོན་དང་འདྲ་མོད། ཁྱད་པར་དུ་འགྲོ་དོན་གྱི་ས་བོན་ཐེབས་པས་རང་འབྲས་བུ་ཐོབ་སླ་ཞིང་འབྲས་བུ་ཐོབ་དུས་ཀྱང་འགྲོ་དོན་བླ་མེད་རྒྱ་ཆེན་པོ་ཡོང་བ་ཡིན་ཏེ། རྗེ་གྲུབ་ཐོབ་ཨོ་རྒྱན་པའི་ཞལ་ནས། རང་རེས་ཤེས་རབ་སྙིང་པོ་འདོན་ཤེས་ཙམ་དང༌། རྩམ་པ་ཆུ་སྡོར་འགྲུབ་པ་ཙམ་གྱི་དུས་ནས་འགྲོ་དོན་གྱི་ས་བོན་འདེབས་དགོས། དེ་དུས་སུ་ས་བོན་མ་བཏབ་པར་སེམས་ཅན་ཡལ་བར་དོར་ན་འགྲོ་དོན་གྱི་རྟེན་འབྲེལ་འཕྱུགས་ཞེས་གསུངས་འདུག་པ་དེ་ཚོར་བསམ་དགོས། དེ་དག་ལས་དང་པོ་པའི་བསམ་པ་སེམས་བསྐྱེད་ལུགས་མདོར་བསྡུས་པ་ཡིན། ངེད་རང་སེམས་ཀྱི་ངོ་བོ་སྟོང་ཉིད་རྟོགས་པ་རྣམས་ཀྱིས་ནི། ལར་རྒྱལ་བ་གོང་མ་རྣམས་ཀྱི་གསུང་འགའ་རེར།
སྟོང་ཉིད་གཤའ་མ་རྟོགས་ན་རང་གིས་སྟོང་ཉིད་རྟོགས་པའི་མཐུས། སེམས་ཅན་ཐམས་ཅད་ལ་སངས་རྒྱས་རང་ལ་ཡོད་པ་ངོ་མ་ཤེས་པ་འཁོར་བར་འཁྱམས་པ་ཨ་རེ་སྡུག་བསམ་པའི་སྙིང་རྗེ་མི་འཆར་པ་མི་སྲིད། སྙིང་རྗེ་དེ་འཆར་བའི་དུས་ནས་སེམས་བསྐྱེད་བཟང་པོ་ལག་ཏུ་ལོན་པ་ཞིག་མི་བྱེད་པ་མི་སྲིད། དེ་ནས་དེས་འགྲོ་དོན་རྒྱ་ཆེན་ཞིག་མི་འགྲུབ་པ་མི་སྲིད། ཅེས་གསུངས་འདུག་སྟེ། དེ་འདྲ་བ་ངེད་རང་ལ་དཀའ་བར་འདུག ། སྟོང་ཉིད་ཀྱང་གཤའ་མ་རྟོགས་པ་དཀའ་བར་འདུག་ཅིང་དེའང་སྟོང་ཉིད་ཕྱོགས་རེ་བ་ལས་སྙིང་རྗེ་ཟུང་དུ་འཇུག་པ་ཤིན་ཏུ་དཀའ་བར་འདུག་མོད། སྔོན་གྱི་གསུང་དེ་རྗེ་གོང་མ་ཁོང་རྣམས་ཀྱི་ཐུགས་ཚོད་ལ་གསུངས་པ་ཡིན། ལས་ཅན་དོན་གཉིས་འགྲུབ་པའི་སྨོན་ལམ་ཅན་ཚོ་ལ་དེ་འདྲ་ལོས་ཡོང་སྟེ། ངེད་རང་ལ་དེ་མི་ཡོང༌།
དེ་མི་ཡོང་ཡང་བསྐྱུར་འཇོག་རྒྱུ་མིན། རིམ་གྱིས་སྟོང་ཉིད་སྙིང་རྗེའི་སྙིང་པོར་སློབ་དགོས་པ་ཡིན། འགྲོ་དོན་རྒྱ་ཆེན་པོའི་ས་བོན་འདེབས་དགོས་པ་ཡིན། དེར་ཡང་ཇི་ལྟར་བྱེད་ན་ལར་འདིར་ཤིན་དུ་མང༌། རྗེ་གཙང་པ་རྒྱ་རས་ཀྱི་ཁྱད་ཆོས་རྟེན་འབྲེལ་ཁོ་བོ་ལུགས་ཞེས་པའང་གཙོ་བོ་འདིར་དགོངས་ཏེ། དེ་བཞིན་དྲུག་གསུམ་བཅོ་བརྒྱད་ལ་སོགས་པའི་ཞལ་གདམས་དང་གཞན་ཡང་ཤིན་ཏུ་མང་སྟེ། དེ་རྣམས་ཐམས་ཅད་བརྗོད་པས་གར་ལོང༌། དོན་དག་ཤིན་ཏུ་བསྡུས་པ་འདི་བཞིན་ཡིན། དེའང་རང་རེས་སེམས་ཀྱི་ངོ་བོ་མཐོང་ཡང་དེ་ནས་སེམས་ཅན་ལ་སྙིང་རྗེ་དགེ་བ་སེམས་བསྐྱེད་དང་རྒྱུན་དུ་ངེས་ཅན་གྱི་རྟེན་འབྲེལ་བསྒྲིགས་པ་སོགས་མི་བྱེད་པར་སྨར་གཅིག་ཟོང་གཅིག་རང་ངོ་དེ་ཀ་སྐྱོང་བ་འདྲ་ཞིག་བྱས་ནས་བསྡད་ན་དགེ་སྦྱོར་རང་ངོར་ཡང་རྩལ་ཆེན་པོར་མི་ཐོན་ཅིང༌། ལྷག་ཏུ་ཚེ་འདིར་སེམས་ཅན་ལ་ཕན་ཐོགས་དང་གཞན་དུའང་འགྲོ་དོན་རྒྱ་ཆེན་མི་འབྱུང༌།
རང་སངས་རྒྱས་ཉན་ཐོས་ལ་སོགས་ཉན་རང་རྣམས་ལའང་སྟོང་ཉིད་ལྟ་བ་རྣམ་པར་དག་པ་ལོས་ཡོད་དེ་སེམས་བསྐྱེད་ཀྱི་གནད་ཀྱིས་མ་ཟིན་པས་གོལ། ཉན་ཐོས་ཚོས་ཀྱང་ཆོས་ཀྱི་བདག་མེད་གང་ཟག་བདག་མེད་སོགས་བདག་མེད་ཀྱི་དོན་རྣམས་ལོས་རྟོགས་ཏེ་སེམས་བསྐྱེད་དང་སྙིང་རྗེ་མེད་པས་ལམ་དམན་པར་གོལ་བ་ཡིན་མོད། དེ་ལྟར་སྐྱོན་ངོས་བཟུང་ནས་བསྒྲུབ་བྱ་ནི། རང་གིས་དགེ་སྦྱོར་ངོ་བོ་ལས་མ་གཡོས་པ་དེ་ཀའི་ངང་ནས་སེམས་ཅན་ཐམས་ཅད་ལ་སྙིང་རྗེ་སྦྱངས། དེའང་སྙིང་རྗེ་སྐྱེ་དཀའ་ན་སེམས་ཅན་ཐམས་ཅད་རང་གི་ཕ་མ་དྲིན་ཅན་དུ་བསམ་པ་སོགས་སྙིང་རྗེ་སྐྱེ་བའི་ཐབས་རྣམས་བསམ། ལྷག་ཏུ་བླ་མ་ལ་མོས་གུས་གསོལ་འདེབས་ཀྱིས་སྟོང་ཉིད་སྙིང་རྗེ་དབྱེར་མེད་དུ་འབྱོངས་པར་བྱིན་གྱིས་རློབས་བསམ་པའི་སྨོན་ལམ་དང་གསོལ་འདེབས་བྱེད་ཅིང་རང་གིས་སྙིང་རྗེ་སྦྱངས། ལུས་ངག་གི་དགེ་སྦྱོར་ཉམས་ལེན་ཅི་བྱེད་ཐམས་ཅད་ཀྱི་སྔོན་དུ་སྙིང་རྗེ་སེམས་བསྐྱེད། དངོས་གཞི་དུའང་སེམས་ཅན་ཐམས་ཅད་མ་བརྗེད་པ་དཔེར་ན་བླ་མ་ལ་གསོལ་བ་འདེབས་ནའང་རང་དང་སེམས་ཅན་ཐམས་ཅད་ཀྱིས་མོས་གུས་ཀྱིས་གསོལ་བ་འདེབས་པར་བསམས་ཤིང་བླ་མའི་བྱིན་རླབས་ཀྱང་རང་དང་སེམས་ཅན་ཐམས་ཅད་ལ་ཞུགས་པར་བསམ། དཔེ་དེས་རིགས་འགྲེས་ནས་ལུས་ངག་ཡིད་གསུམ་གྱིས་ཉམས་ལེན་དགེ་སྦྱོར་ཅི་བྱེད་ནའང་རང་དང་སེམས་ཅན་ཐམས་ཅད་ཁྱད་སྐད་ཅིག་ཀྱང་མི་བྱེད་པར་མཉམ་དུ་བསྒོམས་ཤིང༌། དེ་ནས་རྗེས་སུ་དགེ་བའི་རྩ་བ་ཐམས་ཅད་ཀྱང་སེམས་ཅན་ཐམས་ཅད་ཀྱི་དོན་དུ་བསྔོ།
རྒྱུན་དུའང་སེམས་སྙིང་རྗེ་དང་མ་བྲལ་བའི་སྒོ་ནས་ལག་ལེན་སེམས་ཅན་ཀུན་ལ་ཕན་ཅི་ཐོགས་བྱ་ཞིང་ཆོས་སྤྱོད་ཀྱི་དགེ་བ་ཅི་བྱེད་ནའང༌། སྔོན་དུ་སེམས་བསྐྱེད་རྗེས་སུ་བསྔོ་བ་བྱེད། རང་ཉིད་སྡུག་བསྔལ་དང་ནད་ལ་སོགས་པས་མི་བདེ་བའི་དུས་དེར་རང་གི་སྔོན་ལས་སུ་བསམ་ཞིང་དེ་ཐོག་ཏུ་ཁམས་གསུམ་གྱི་སེམས་ཅན་ཐམས་ཅད་ཀྱི་ནད་དང་སྡུག་བསྔལ་མི་བདེ་བ་ཐམས་ཅད་རང་ལ་འདུས་པར་བསམས་ཤིང༌། དེ་རྣམས་གནས་སྐབས་བདེ་བ་ཕུན་སུམ་ཚོགས་པ་དང་ལྡན་པར་བསམ། དེ་ནས་རང་ཉིད་ཀྱི་དགེ་ཚོགས་དུས་གསུམ་དུ་བསགས་པ་ཅི་མཆིས་པ་ཐམས་ཅད་སེམས་ཅན་རྣམས་ལ་ཕར་བཏང་བས་དགེ་ཚོགས་དེ་རྣམས་སེམས་ཅན་ཐམས་ཅད་ཀྱི་རྒྱུད་ཐོག་ཏུ་སྨིན་ཏེ། ཐམས་ཅད་བླ་མེད་བྱང་ཆུབ་ཀྱི་ས་ལ་འཁོད་པར་བསམ། དེ་ལྟ་བུའི་བཏང་ལེན་ནི་རང་ལ་རྐྱེན་ངན་བྱུང་དུས་ཙམ་མིན་པའི་དུས་ནམ་ཡང་ཉིན་རེར་ཐང་མང་པོའམ་ཐ་ན་གཉིས་གསུམ་སོགས་དམ་བཅའ་ལྟ་བུ་བྱས་ནས་གཏོང་ལེན་དམིགས་པ་བསམ་པ་རྣམ་དག་དེ་ལྟར་བསྒོམ། རྒྱུན་དུའང་སེམས་ཅན་ཆེ་ཕྲ་ཀུན་ལ་གནོད་འཚེ་ངན་སེམས་བྱེད་པ་ལྟ་ཅི་སྨོས། རྩེད་མོའི་ཆེད་དུའང་མི་བྱེད། གཞན་ལ་གནོད་འཚེ་བྱེད་དུའང་མི་འཇུག །
གཞན་གྱིས་གནོད་འཚེ་བྱས་པར་རྗེས་སུ་ཡི་རངས་ཀྱང་མི་བསྒོམ། རང་གིས་སེམས་ཅན་གྱི་སྲོག་བླུ་བ་ལ་སོགས་ནས་བཟུང༌། ཐ་ན་འབུ་སྲིན་གཅིག་གིས་གཅིག་ལ་གནོད་འཚེ་དང་ཆུ་ལ་ལྷུང་བ་ལ་སོགས་པའང་མཐོང་མ་ཐག་འདོན་པ་དང༌། ཤི་བ་སོགས་ལ་སྙིང་རྗེ་སྨོན་ལམ་རྒྱ་ཆེན་པོ་བྱེད་པ་སྟེ། སེམས་ཅན་ཆེ་ཕྲ་ཐམས་ཅད་ལ་སྙིང་རྗེ་དང་མ་བྲལ་བའི་ངོས་ནས་དངོས་སུ་ཕན་ཐོགས་ཅི་ཆེ། འབུ་སྲིན་སེམས་ཅན་ཐམས་ཅད་མཐོང་ཚད་ལ་སྙིང་རྗེ་སེམས་བསྐྱེད་ཀྱིས་མ་ཎི་དང་གཟུངས་སྔགས་སོགས་བསྒྲངས་ནས་དེར་འདེབས་པ། ། སྤྱན་རས་གཟིགས་ལ་ཐུགས་རྗེ་བསྐུལ་བས་འདྲེན་པའི་དམིགས་པ་སྨོན་ལམ་ཡན་བྱེད་ཅིང་གལ་སྲིད་མ་ཚོར་བར་ཤི་བ་སོགས་ལ་འདྲེན་པའི་དམིགས་པ་བཤགས་པ་སྨོན་ལམ་ཡག་པོ་བྱེད་དགོས་པར་འདུག ། དེར་ཡང་རང་སྙིང་རྗེ་སེམས་བསྐྱེད་བཟང་པོ་རྒྱུན་དུ་མི་ལྕོགས་མི་མོས་པ་སོགས་བྱུང་ན་རང་གིས་རང་ལ་ཁྲེལ་འདེད་ཅིང་སེམས་ཅན་ཐམས་ཅད་རང་གི་ཕ་མར་ལན་གྲངས་མང་པོར་མ་གྱུར་པ་གཅིག་ཀྱང་མེད་པའི་དྲིན་ཅན་རྐྱང་པ་ལ་ཁྱོད་འདྲ་བ་བསམ་མེད་བློ་མ་རུངས་པ་ལས་ངན་ཁྲེལ་མེད་པོ་ཁྱོད་ཀྱིས་དེ་ལྟར་མ་ཤེས་ཤེས་ཀྱང་མི་བསམ་པར་ད་ཁྱོད་རང་གི་རང་དོན་གཅིག་རང་བསམ་འདུག་སྟེ། ཁྱོད་ཀྱིས་རང་དོན་ཡང་བསམ་པའི་གནད་མི་ཤེས་པས་མི་འགྲུབ་པ་གཉིས་མེད་སེང་གེ་ཞིག་རང་བྱེད་འདུག་པར་བསམ་པ་བྱེད་དེ། ལུང་ལས་ཀྱང༌།
སྐྱེ་བོ་རྨོངས་པས་རང་གི་བདེ་དོན་གཉེར། ། དེ་མ་ཐོབ་པས་རྟག་ཏུ་སྡུག་བསྔལ་རྒྱུ། ། སྟོན་པས་རྟག་ཏུ་གཞན་དོན་བརྩོན་པས་ནི། ། གཉིས་ཀའི་དོན་དུ་མྱ་ངན་འདས་པར་གྱུར། ཞེས་གསུངས་ཡོད་པ་དེ་ཚོར་བསམ་ལ། དེ་ལྟར་སེམས་བསྐྱེད་སྙིང་རྗེ་ལས་སྤྲོས་པ་གཞན་རང་འདོད་ཞི་བདེ་སྐད་ཅིག་ཀྱང་མི་བྱེད་བསམ་པའི་ཞེ་དམ་བཅས་ཏེ་དེ་ནས་སྔོན་བཞིན་སེམས་བསྐྱེད་སྙིང་རྗེའི་དོན་ལ་བསླབ། བླ་མ་ལ་གསོལ་བ་འདེབས། རང་སྟོང་ཉིད་སྙིང་རྗེ་འབྱོངས་པ་དང༌། ཚེ་རབས་ཀུན་ཏུ་སེམས་ཅན་ཀུན་ལ་ཕན་ཐོགས་ཡོང་བ་དང་ཁྱད་པར་བླ་མེད་བྱང་ཆུབ་ཐོབ་ནས་འགྲོ་དོན་རྒྱ་ཆེན་པོ་ཡོང་བར་ཤོག་བསམ་པའི་སྨོན་ལམ་གསོལ་འདེབས་བྱེད། རང་གི་དགེ་སྦྱོར་གྱི་ངོ་བོ་རྐྱེན་ལུས་ངག་གི་ཆོས་སྤྱོད་དང་འདྲེས་ཕྱིན་སོས་དལ་དུ་མི་སྡོད་པར་སེམས་ཅན་ཐམས་ཅད་ཀྱི་དོན་དུ་དམིགས་པའི་ལུས་ངག་གི་དགེ་སྦྱོར་ཆོས་སྤྱོད་ལ་བརྩོན་འགྲུས་ཆེན་པོ་བྱེད་ཅིང་གཏོང་ལེན་གྱི་དམིགས་པ་འབའ་ཞིག་སྒོམ་དེ་ལྟར་སེམས་ཅན་རྣམས་ལ་སྙིང་རྗེ་སེམས་བསྐྱེད་ལ་བསླབ་ཅིང༌།
དེ་ནས་ཀྱང་སྐབས་སུ་རང་སེམས་དང་སེམས་ཅན་གཉིས་མེད་ཀྱི་ཀློང་དུ་མཉམ་པར་བཞག ། དེ་བཞིན་དུས་ཀུན་ལ་འབད་ན། དེ་ནས་ནམ་ཞིག་བླ་མའི་བྱིན་རླབས་ཀྱི་སྟོབས་དང་རང་གི་དགེ་བའི་དབང་གིས་སྟོང་ཉིད་སྙིང་རྗེ་དབྱེར་མེད་དུ་རྟོགས་ཡོང་བ་ཡིན་ཚོད་འདུག ། སྟོང་ཉིད་སྙིང་རྗེ་དེ་ལྟར་རྟོགས་ན་ནི་རང་ཚོད་ཀྱི་འབྲས་བུ་ཡག་པོ་ཞིག་ཡིན་པར་འདུག ། ཚེ་འདིར་སྒོམ་ཆེན་ཕོ་ཧྲེང་ཞེས་རང་གཅིག་པུ་མིན་པའི་གཞན་དོན་སློབ་མ་འོང་བ་དང༌། ཚེ་རབས་ཀུན་ཏུ་གཞན་དོན་དཔག་མེད་འགྲུབ་པ་ཡིན་པར་འདུག ། འདིར་ཡང་གོལ་ས་ནོར་ས་ཡོད་དེ། དེ་ནི་སྟོང་ཉིད་སྙིང་རྗེ་ཙམ་རྟོགས་ཀྱང་རང་འདོད་ཀྱི་འཁྲི་བ་མ་ཟད་ཅིང་སྟོང་ཉིད་སྙིང་རྗེ་ཀློང་དུ་མ་གྱུར་བར་དུ་དངོས་སུ་འགྲོ་དོན་བྱེད་རྒྱུ་མིན་པར་འདུག་སྟེ། དེའང་འདིར་སྙིང་རྗེ་སྦྱངས་པས་སྙིང་རྗེ་ཅུང་ཟད་ཅིག་ཤར་ནས་ད་མི་ཕན་པར་འདུག ། སེམས་ཅན་ལ་ཕན་བཏགས་དགོས་འདུག་བསམས་ནས།
ཕན་ཐོགས་ཆེར་མི་ཡོང་བཞིན་ཨེ་ཡོང་བལྟས་ན་ནི། དེ་ཧ་མ་གོ་ན་སྙིང་རྗེ་དགྲར་ལངས་ཀྱི་འཕྲང་ཞེས་སྒོམ་གྱི་གེགས་ལ་འཕྲང་ལྔ་ཡོད་པའི་གཅིག་དེ་ཡིན་པས། དེ་ལྟར་མི་བྱེད་དེ། རྗེ་རྒྱལ་བ་གོང་མ་རྣམས་ཀྱིས། ལྐོག་ཏུ་སྨོན་ལམ་འདེབས་པ་འདི། ། འགྲོ་དོན་ཕལ་གྱིས་དོ་ཟླ་མིན། ། གསུངས་པ་དེ་ཡིད་ལ་བཞག་ནས། ད་དུང་སྙིང་རྗེའི་རྩལ་སྦྱོང༌། སེམས་བསྐྱེད་ཀྱི་གཞི་བཟུང་ནས། རྟོགས་པ་སྐྱོང་ཞིང་སྨོན་ལམ་འདེབས།
ཞེས་གསུངས་པ་དེ་བློ་ལ་ངེས་པར་བྱས་ནས། རྟབ་རྟབས་སུ་བློ་ཆུང་མི་བྱེད་པར་ཡིན་བཞིན་སྟོང་ཉིད་སྙིང་རྗེ་དང་མ་བྲལ་བའི་རྩལ་སྦྱོང༌། སྟོང་ཉིད་སྙིང་རྗེའི་ཀློང་དུ་ཕེབས་པ་ཞིག་དགོས་རྒྱུ་ཡིན་འདུག ། ནང་དུ་རང་དོན་མངོན་དུ་གྱུར་ནས་གཞན་དོན་དུས་ལ་བབ་ན། ད་འགྲོ་དོན་རན་ཟེར་ཕར་འགྲོ་དགོས་པ་མིན་པར་འདུག ། ཚུར་གདུལ་བྱ་ཐམས་ཅད་རྩོལ་མེད་དུ་འདུས་ཡོང་བ་ཡིན་པར་འདུག ། དེ་ནས་བླ་མ་དཀོན་མཆོག་ཡི་དམ་མཁའ་འགྲོས་ཀྱང་ལུང་སྟོན་པ་ཡིན་པར་འདུག ། དེ་ལྟར་མིན་པའི་འཕྲལ་བློ་ཆུང་ནི་གོལ་ས་ཡིན་པར་འདུག ། ལར་སེམས་ཅན་གྱི་འགྲོ་དོན་རྒྱ་ཆེན་པོ་ཞིག་ལ་བསམ་པ་རྩེ་གཅིག་བྱེད་པ་ལས་འཕྲལ་གྱི་བསམ་པ་མེད་པ་ཞིག་དགོས་པར་འདུག ། འཕྲལ་རང་ཚེ་འདི་ལྟ་བུ་ཞིག་ལ་གཞན་དང་མི་འདྲ་བའི་འགྲོ་དོན་ཞིག་ཨེ་འོང་བསམ་ན་དེ་ནི་རང་འདོད་ཁ་རྐྱང་ཡིན་པས།
དེ་ལྟའི་རང་འདོད་དེ་མ་ཟད་བར་དུ་འགྲོ་དོན་གཤའ་མ་རང་དེ་འགྲུབ་རྒྱུ་མིན་པར་འདུག ། རང་འདོད་ཀྱི་རྙེད་ཚོལ་འགྲོ་དོན་དུ་མིང་བཏགས་པ་ནི། མི་ལྟོགས་གླ་ཨེ་རྙེད་ལ་འགྲོ་བ་བཞིན་ཕར་ཉུག་ཉུག་ནས་འགྲོ་བ་དེ་ནི་ཆོས་དང་རྒྱབ་འགལ་ཡ་རེ་ཆ། རང་དོན་འགྲུབ་ནས་གཞན་དོན་དུས་བབ་རྒྱལ་པོ་རྒྱལ་སར་བཞུགས་པ་བཞིན་ཚུར་རུབ་རུབ་འདུས་པ་ཞིག་དགོས་པ་ཡིན་ཚོད་འདུག་གོ ། འདི་ཚོ་ལ་ཚིག་གམ་སྒྲ་ཕར་ཚུར་གཞན་དུ་འགྱུར་འགྲོ་དོགས་ཡོད་དེ། ། དེ་ཡང་རྒྱལ་བ་གོང་མ་རྣམས་འགའ་རེ་ཕར་འགྲོ་དོན་དུ་ཕེབས་པ་དང༌། དེ་བཞིན་ད་ལྟར་ཡང་བླ་མ་སངས་རྒྱས་རྣམ་པ་ཚོ་ཕར་འགྲོ་དོན་དུ་བྱོན་ནས། སེམས་ཅན་འབྲེལ་ཚད་དོན་ལྡན་མཛད་པ་མང་པོ་འདུག་པ་དེ་ནི་མཆོག་ཡིན། དོན་དུ་སངས་རྒྱས་རྣམས་རང་འདོད་མེད་ཀྱང་སེམས་ཅན་རྣམས་ལས་ངན་པས་ཚུར་ཐམས་ཅད་འདུས་དཀའ་བ་དེར་ཐུགས་རྗེས་གཟིགས་ནས། སྐུ་ངལ་བ་ཁྱད་དུ་བསད་བཞིན་བྱོན་ནས་སེམས་ཅན་དཔག་ཏུ་མེད་པ་འབྲེལ་ཚད་དོན་ལྡན་ཆེན་པོ་མཛད་པ་དེ་ནི་གཞན་ཞི་བདེ་སོས་དལ་དུ་བསྒུར་སྡོད་པ་ལས་ཆེས་ཁྱད་པར་དུ་འཕགས་པའི་སངས་རྒྱས་བྱང་སེམས་ཆེན་པོའི་མཛད་པ་ཡིན་འདུག །
དེ་ནི་བསྟོད་པའི་ཡུལ་ཕྱག་གི་གནས་མཆོད་པའི་རྟེན་ཡིན། དེ་མིན་རང་དོན་མ་འགྲུབ་གཞན་དོན་མ་རན་ཀྱང༌། རང་འདོད་ཀྱིས་ཀུན་ནས་བསླངས་པའི་འགྲོ་འགྲོ་བྱ་བྱེད་མང་པོ་དེ་ནི་དོན་དག་མེད་ལ་དོན་དག་མེད་པ་ཙམ་དུ་མ་ཟད་འབྲས་བུ་སྡུག་བསྔལ་ཡང་ཡོང་བ་དེ་སྤང་དགོས་ཟེར་རྒྱུ་ཡིན། ཡང་རང་དོན་མངོན་དུ་མ་གྱུར་གཞན་དོན་དུས་ལ་མ་བབ་ཀྱང་རང་འདོད་རང་ནི་མིན་ཞིང་དགེ་བསྐུལ་སོགས་ཕན་བཏགས་བསམ་ནས་འགྲོ་བ་ཞིག་འོང་བ་དེར་ཡང་རང་འདོད་ཆེར་མེད་ཅིང་གཞན་དོན་བསམ་པས་དེའང་ལེགས་པོ་ལོས་ཡིན་ཏེ། ཆོས་ཀྱི་བྱེད་ལུགས་ཤིག་ཡིན་ཡང༌། ངེད་རང་ངེས་དོན་སྒྲུབ་བརྒྱུད་གོང་མའི་རྣམ་ཐར་སྐྱོང་ན་ད་དུང་དེའང་ཅུང་ཟད་མ་ཡིན་ཏེ། དེའི་དོན་རང་གིས་སེམས་ཅན་གྱི་དོན་རྒྱ་ཆེན་ནུས་པ་ཞིག་བྱུང་ན་དང་སེམས་ཅན་གྲོལ་བར་བྱེད་རྒྱུ་ཐབས་མི་ཆགས་པས་འཕྲལ་དུ་དེ་ལྟར་མི་བྱེད་པར་རང་སྨིན་དུ་འཇུག ། དེ་ནས་འགྲོ་དོན་རྒྱ་ཆེན་པོ་ཚད་མེད་པ་བྱེད་པ་ཡིན་ཏེ། ། ཚེ་འདིར་མ་འགྲུབ་ཀྱང་ཚེ་རབས་གཞན་དུ་འཁོར་བ་སྟོང་དོགས་མེད་པས་ན་ག་ལེར་བྱེད་པས་ཆོག་འདུག་གོ ། མདོར་ན་རང་གཞན་གྱི་དོན་གང་བྱེད་ཀྱང་ཆོས་བཞིན་ལམ་དུ་འགྲོ་མི་འགྲོའི་རྩ་བ་ཐམས་ཅད་རང་འདོད་ཟེར་བ་འདིས་བྱེད་འདུག་པས།
རང་འདོད་ཞུགས་ཚད་འཁོར་བའི་གཡོས་སྦྱོར་ཡིན་ཞིང༌། རང་འདོད་མེད་ན་ཅི་བྱས་ཆོས་སུ་འགྲོ་སྟེ། དེ་བས་ན་འཁོར་འདས་གཉིས་ཀྱི་བསྒྱུར་སོའང་རང་འདོད་འདིས་བྱེད་པར་འདུག་པས་གང་ལའང་རང་འདོད་མ་ཞུགས་པ་ཞིག་ཅི་ནས་ཀྱང་གལ་ཆེའོ། ། དེ་ལྟར་དང་པོ་སྒོམ་གྱི་ཕྲིན་ལས་སྙིང་རྗེ་ལ་འཆོལ་ཟེར་བ་དེ་ནས་བཟུང་འཕྲོས་སུའང་སེམས་བསྐྱེད་སྙིང་རྗེ་སྦྱོང་ཚུལ་དང་འགྲོ་དོན་རན་ཚོད་སོགས་མདོར་བསྡུས་བཤད་པའོ། ། གཞན་ཡང་དེའི་འཕྲོས་ལ། སྟོང་ཉིད་ལེགས་པར་རྟོགས་པས་ཐམས་ཅད་རང་མདངས་གཉིས་མེད་དུ་ཐག་ཆོད་རྩལ་འབྱོངས་པ་ཡིན་ན་དེ་མི་དགོས་ཀྱང༌། གཞན་ནི་མོས་གུས་དང་སྙིང་རྗེ་དང་སེམས་བསྐྱེད་དག་སྣང་སོགས་ཀྱང་ལམ་དུ་སློང་བ་དགོས་གལ་དུ་ཆེ་བ་སྟེ། དེ་ལའང་ལས་དང་པོ་པས་མོས་གུས་ཆེན་པོ་སེམས་ཀྱིས་མི་བཟོད་པ་ལྟ་བུ་མིག་ནས་མཆི་མ་རང་དབང་མེད་པར་འཆོར་བ་ལུས་སེམས་རྩེ་ཟིང་ངེ་ཚུགས་མི་ཐུབ་པ་ལ་སོགས་པ་གདུང་ཤུགས་དྲག་པོ་དེ་ལྟར་བྱུང་ཡང༌། དེ་དུས་ནས་རང་གི་དགེ་སྦྱོར་རང་ངོ་རང་ཚོ་འཛིན་པ་གལ་ཆེ། རང་གི་རྟོགས་པའི་རང་ངོ་མོས་གུས་གདུང་ཤུགས་དེའི་དབང་དུ་ཕར་སོང་ན་དེས་བྱིན་རླབས་ཀྱི་རྟེན་འབྲེལ་དུམ་ཙམ་འཕྱུགས་པས།
དེ་ལྟར་མིན་པའི་མོས་གུས་གདུང་ཤུགས་ཆེ་བཞིན་རང་གི་རྟོགས་པའི་ངོ་བོའང་གསལ་བཏབ་སྟེ་མོས་གུས་གདུང་ཤུགས་དེ་རྟོགས་པའི་ངོ་བོར་ཚུར་འདུས་པར་བྱས་ན་དེས་བླ་མ་དཀོན་མཆོག་ཐམས་ཅད་རང་དབང་དུ་འདུས་ནས་བྱིན་རླབས་ཀྱི་ཚན་ཁ་རྡོལ་བའི་རྟེན་འབྲེལ་ཆེན་པོ་ཡོད་པ་ཡིན་པས་དེ་བཞིན་གོ་དགོས། ཡང་མོས་གུས་གདུང་ཤུགས་བྱུང་ན་དེའི་དབང་དུ་མི་གཏོང་བསམ་པའི་གཉེན་པོ་ལྟ་བུ་ཞིག་བརྟེན་ནས་དེ་དགག་པ་འདྲ་བྱེད་རྒྱུ་མིན་ཏེ། ཕག་སྣ་རུ་རྡོ་མི་བརྡེག ། ཞེས་གསུངས། འདི་ལ་ནོར་ས་ཡོད་དེ། དེང་མོས་གུས་གདུང་ཤུགས་བྱུང་ན་དང་པོ་ཁོ་རང་ཇི་ཙམ་བྱུང་བ་བསྐྱེད། དེ་བས་ཆེར་བསྐྱེད་རྒྱུ་སོགས་འདུག་ནའང་བསྐྱེད། དེ་ནས་མོས་གུས་གདུང་ཤུགས་དེ་ཀ་རང་ངོ་རང་ཤེས་སུ་འཇོག་པ་ཡིན་པས། དེ་ལྟར་གནད་གོ་དགོས། དཔེ་དེས་མཚོན་ནས་སྙིང་རྗེ་ལ་སོགས་པར་ཡང་སེམས་ཅན་དམན་པ་སྡུག་བསྔལ་གྱིས་ཉམ་ཐག་པ་སོགས་མཐོང་བའི་རྐྱེན་གྱིས་སེམས་ཀྱིས་མི་བཟོད་པ་ལྟ་བུ་འོང་བ་དེ་ལྟར་བྱུང་ན་དང་པོ་ནས་སྣ་མི་བསྐྱིལ་བར་གང་ཆེ་ཆེ་བསྐྱེད་ཅིང་དེ་ནས་སྙིང་རྗེ་དེའི་ཤེད་རྫོགས་པ་དང་རང་ངོ་རང་ཤེས་སུ་འཇོག་དགོས་ཏེ།
དེ་བཞིན་དག་སྣང་སྦྱངས་རྒྱུ་འདི་ལའང་དོན་རང་སེམས་ངོ་བོ་མ་ཡེངས་པ་བཟོ་བཅོས་མེད་པའི་ཐོག་དེ་ནས་རང་མདངས་ཐམས་ཅད་བླ་མར་བསྒོམ་པའི་ངེས་ཤེས་དང་མོས་གུས་བྱེད་དགོས་རྒྱུ་ཡིན་ཏེ། འདི་ལ་བཟང་རྟོག་ལམ་སློང་ཟེར། མོས་གུས་སྙིང་རྗེ་འདི་ལམ་དུ་མ་བསླངས་པར་དེའི་དབང་དུ་ཤོར་ན་འགྲོ་དོན་གྱི་རྟེན་འབྲེལ་ཅུང་ཟད་འཕྱུགས་ནས། དེས་འགྲོ་དོན་འོངས་ཀྱང་དེ་ཚུར་དབང་དུ་མི་འདུས་པར་འགྲོ་དོན་ཕར་སྙོག་པར་འགྲོ་དགོས་པ་ཞིག་ཡོང་བ་ཡིན་ཅིང༌། རང་ངོའི་ཐོག་ཏུ་ཚུར་འདུས་ན་འགྲོ་དོན་ཕར་བསྙག་མི་དགོས་པར། ཚུར་ཤུགས་ཀྱིས་འདུས་པ་ཞིག་འོང་བ་ཡིན་འདུག་གོ ། དེ་བཞིན་དག་སྣང་ལའང་འདྲ། དོན་ཕར་དབང་དུ་ཤོར་ན་གཞན་ཐམས་ཅད་ཀྱིས་རང་ལ་དག་སྣང་ཙམ་ཡོང་ཡང་རྩོལ་མེད་རང་ནི་ཡོང་དཀའ་བ་དང༌། ཚུར་དབང་དུ་འདུས་ན་རྩོལ་མེད་ཀྱིས་ཡོང་བ་ཡིན་པར་འདུག ། འདི་དག་གི་གནད་གོ་བར་མཛད་དགོས་པའོ། །
སྒོམ་གྱི་སྐྱོང་ལུགས་ངོ་ཚ་ལ་འཆོལ། ཞེས་གསུངས་པ་དེ་ནི་རྗེ་ལྷ་རྩེ་པའི་ཚོགས་ཆོས་མནོ་འཁོར་མ་ནས། འཕྲལ་དུ་མོས་གུས་ཆེ་ལ་རྟིང་གདོང་པ་ཆུང་ན་མཐར་དམ་ཉམས་སུ་འཆོར་ཉེན་ཡོད། ཅེས་པའི་གདོང་པ་ཆུང་བ་ཅི་ལགས་ཞུས་པར། གདོང་བ་ཆུང་བ་བྱ་བ་ངོ་ཚ་དང་ཁྲེལ་མེད་པ་ལ་ཟེར་བས། ཆོས་པ་བྱ་བ་ངོ་ཚ་ཤེས་པ་གལ་ཆེ་ཞིང༌། ཆོས་མཐར་མི་ཕྱིན་པ་ཐམས་ཅད་ངོ་ཚ་མེད་པས་ལན་གསུངས། ངོ་ཚ་མེད་པའི་རྒྱུ་རྐྱེན་གང་ལགས་ཞུས་པར། རྒྱུ་འདོད་པ་ཡིན། འདོད་པས་ངོ་ཚ་བསྒྲིབས་ཟེར་བའི་གཏམ་དེ་མ་གསན་ནམ།
རྐྱེན་ལ་ངེས་པ་མེད་ཕལ་ཆེར་ཆང་གིས་བྱས་པ་མང༌། བྱས་ཤེས་དྲིན་དུ་མི་གཟོ་བ་དེ་ཁྲེལ་མེད་པ་ཡིན་ཏེ། བྱས་པ་ཤེས་ཤིང་བྱས་པ་གཟོ་བ། བྱས་པ་ཆུད་ཟོས་སུ་མི་གཏོང་བའི་མི་ལ་དཔལ་མགོན་ཉེ་བར་གནས། ཞེས་དཔལ་ཕག་མོ་གྲུ་པས་གསུངས་སོ། ། ཞེས་གསུངས། སྤྱིར་ཆོས་མཛད་ཡོངས་ཀྱང་ཡིན་ཏེ། དེའང་རང་གིས་ཆོས་སྒྲུབ་པ། སྡོམ་པ་དམ་ཚིག་སྲུང་བ་ཐམས་ཅད་ལ། ལར་ཕྱི་ཡི་གྲོགས་མཆེད་སོགས་གཞན་གྱིས་མ་ཁྲེལ་བ་ཞིག་ལོས་དགོས་ཏེ།
ཁྱད་པར་ནི་དེའང་གཞན་གྱིས་མ་མཐོང་བས་ཆོག་པར་བརྩི་བ་དེ་ལ་ངོས་ལྐོག་ཅན་གྱི་ཟོག་པོ་ཟེར་བ་སྟེ་དེས་མི་ཡོང་བས། ནང་དུ་རང་སེམས་དཔང་པོར་བཞག་སྟེ། རང་གིས་རང་ལ་བསམས་ཀྱང་མ་ཁྲེལ་བ་ཞིག་བྱེད་དགོས་ཤིང༌། ཡང་དགོས་ནི། ད་ལྟ་ངེད་རང་འགའ་རེས་མི་ལས་བླ་མ་དཀོན་མཆོག་ལོད་པ་འདྲ་འདྲར་བརྩི་སྟེ། ཆོས་མིན་གྱི་བྱ་བ་ཞིག་བྱེད་ན་དེ་མི་ལ་འཛེམ་མོད། བླ་མ་དཀོན་མཆོག་ཡེ་ཤེས་སྤྱན་ལྡན་དབྱིངས་ནས་གཟིགས་མཁན་ལ་ཇི་མི་སྙམ་པར་བྱེད་མཁན་དེ་འདྲ་ནི་ཞེ་རེ་ཁྲེལ་བསམ་པ་གོ་ལོག་ཉམས་མཚར། མི་ལས་གཉན་ཙམ་སེམས་ཅན་ལས་ཆེ་ཙམ། མི་ཐ་མལ་པ་ལས་འཇིགས་ཙམ་ཞིག་དང་མང་ཙམ་ཞིག་གིས་སྒྲིབ་མེད་ས་ལེར་གཟིགས་ཅི་བྱས་ཐ་ལེར་མཁྱེན་འགྲོ་བས། ངེད་རང་གིས་བྱུང་ན་དང་བླ་མ་དཀོན་མཆོག་ཡེ་ཤེས་སྤྱན་ལྡན་རྣམས་ལ་དོགས་ཟོན་རེ་འཇོག་ནས་བྱ་བ་འཆོལ་པར་མི་སྤྱོད་ཅིང༌།
གལ་སྲིད་ཕྲ་བ་རེ་རེ་ཙམ་བྱུང་ན་དེའང་གཟིགས་ཡོད་དགོངས་ཡོད་བསམ་པའི་འགྱོད་པ་ཞེད་པོ་དང་བཅས་བཤགས་སྡོམ་བྱེད་དགོས་པ་འདྲ་ཞིག་ནི་འདུག་འདིའི་དོན་རང་ནི་ངེད་རང་སྒོམ་ཆེན་རྣམས་དང་པོར་དབེན་པ་བརྟེན་ནས་སྒྲུབ་པས་ཉམས་རྟོགས་ཤར་ཡང་དེ་ནས་དེ་མཐར་མི་འདོན་པར་རང་སེམས་འཇིག་རྟེན་ཆོས་བརྒྱད་ཀྱིས་ཀུན་ནས་བསླངས་པའི་འདིར་སྣང་སྒྲུབ་བློ་དེ་ལས་ངན་ལངས་པའི་བར་ཆད་དམ་གཞན་ཡང་བདུད་ཀྱི་གཡོ་ཐབས་སོགས་བར་ཆད་ལ་ངོས་མ་ཟིན་ན་ཟད་མེད་ཅིག་འོང་བས་གང་བྱུང་བ་དེའི་དབང་དུ་བཏང་སྟེ། དེ་བས་ཀྱང་འཚུབས་འཁྱིལ་ལེ་བཏང་ན་ལྷ་མི་བླ་མ་ལ་ངོ་ཚ་བས་དེ་འདྲ་མི་བྱེད་པར། ཉམས་རྟོགས་མཐར་མ་ཐོན་གྱི་བར་རམ། ཁྱད་པར་སྒོམ་ཚེ་ཤི་དང་མཉམ་པར་བྱེད་པའི་དམ་བཅའ་ལྟ་བུ་ཞིག་བཟུང་ནས། རྗེ་གོང་མ་རྣམས་ཀྱི་རྣམ་ཐར་ལ་བསམ། མིག་འཕང་ཡར་བཏེགས་ཏེ། ཚེ་འདིར་སྣང་སྒྲུབ་བློ་སྐད་ཅིག་ཀྱང་མི་བྱེད་པར། དབེན་པའི་རི་ལ་འདུག ། དེའང་མདོ་མེད་དུ་སྐད་ཅིག་ཀྱང་མི་སྡོད་པར་བྱ། བསྡད་ན་ངས་དབེན་པ་བརྟེན་པ་དོན་གོ་ཆུང༌།
བླ་མ་དཀོན་མཆོག་ལ་ངོ་ཚ་བསམ་སྟེ། དེའང་རྟེན་འབྲེལ་རྣམས་ནས། ཕྱི་དབེན་པའི་གནས། ནང་བསམ་གཏན་གྱི་ཁང་བུ། གསང་བ་ལུས་གནད། དེ་ཁོ་ན་ཉིད་གནས་ལུགས་ཀྱི་སྟེང་དུ་རྐྱེན་གང་གིས་ཀྱང་གཡོ་བ་མེད་པར་ཆུ་བོའི་རྒྱུན་གྱི་རྣལ་འབྱོར་ཞེས་གསུངས་འདུག་པ་དེ་ལྟར་འབད་དགོས་རྒྱུ་ཡིན་པར་འདུག ། དེ་ལྟར་བྱས་ན་སྒྲུབ་པའི་ལག་རྗེས་རྟོགས་པ་ལ་རིམ་གྱིས་བོགས་ཐོན་ཡོང་བ་ཡིན། དེ་མིན་དང་པོ་སྒྲུབ་པ་བྱས་པ་དེ་དུས་ཐ་མ་ཉམས། རབ་རྟོགས་པ་ཤར་བ་ཙམ་བྱུང་སྟེ། དེའང་རང་ངོ་མ་ཡེངས་ཙམ་དུ་སྐྱོང་བདེ་བ་ཙམ་ཞིག་བྱུང་ཡང་ཕྱིན་ཆད་ནས།
དེ་ཡང་སྤོམ་མེ་ཡོ་རེ། བློ་སྣ་ངང་རིང་ངེ༌། བརྩོན་འགྲུས་ཞན་ཏིང་ངེ་བ་ཞིག་བྱས་པས། སེམས་ཀྱི་ངོ་བོ་ལ་བོགས་ཐོན་རྒྱུ་མེད་ཅིང༌། བོགས་མི་ཐོན་པ་མ་ཚད་དེ་ཀའང་དྲི་མ་མ་སྦྱངས་པར་སླར་སྡུག་ཏུ་འགྲོ་སྟེ། སྒོམ་སྐྱེས་བདག་པོ་མེད་པར་འཇོག་པ་དེ་འདྲར་སོང་ན་གྱོང་ཆེ་སྟེ། རྗེ་རྒྱ་རས་ཀྱིས། སྒོམ་སྐྱེས་བདག་པོ་མེད་པ་ནི། ། ཕྱུག་པོ་རླུང་གིས་ཁྱེར་བ་འདྲ། ། སེང་གེ་ཁྱི་ཡི་ཟླ་ལ་ཤོར། །
ནོར་བུ་རིན་ཆེན་འདམ་དུ་བྱིང༌། ། ཞེས་དང༌། དེས་ན་སྒོམ་ལ་བདག་པོ་གཅེས། ། ཞེས་སོགས་གསུངས། རྗེ་ལྷ་རྩེ་བས། ངེད་རང་གི་རྟོགས་ལྡན་རྙིང་པ་འདི་ཚོ་ནི་སྒོམ་ལ་ཡར་སྐྱེད་ཀྱི་སྐད་ཆ་ཁྱེར་ཡོང་རྒྱུ་ཆེན་པོ་རང་མི་འདུག་པས་བེམ་པོ་རྙིང་དུ་སོང་བ་འདྲ་ཞིག་ཡིན་པ་འདྲ། སྒོམ་ལ་ཡར་སྐྱེད་མེད་ན་རྟོགས་ལྡན་རྙིང་པ་སྙིང་མེད་ཡིན་ཞེས་གསུངས་པ་དེ་ལྟ་འི་བཀའ་བཀྱོན་མི་ཕོག་པའི་ཐབས་ངེད་རང་གིས་བྱེད་དགོས་ཏེ། རྗེ་ཨོ་རྒྱན་པས། ངེད་རང་དག་སྒོམ་ཆེན་རྣམས་ལོ་གྲངས་དང་ཁྱད་པར་དབྱར་དགུན་སྟོན་དཔྱིད་སོ་སོར། ད་རེས་འདི་ལྟར་བརྩོན་འགྲུས་བྱེད་དེ་དགེ་སྦྱོར་ངོ་བོ་ན་འདི་ཙམ་འཕར་བ་ཞིག་བྱེད་བསམ་པ་དགོས་གསུངས་པ་དེ་བཞིན་ངེད་རང་གིས་ཀྱང་ལོ་ཟླ་བ་སོང་བཞིན་སྟོང་ཟད་ཇེ་སྡུག་ཏུ་མི་གཏོང་བར་ཕྱི་རུ་ལོ་ཟླ་སོང་བཞིན་དེ་ཚོད་ཀྱིས་ནང་དུ་རང་གི་རྟོགས་པ་ཡར་སྐྱེད་འོང་བ་ལ་རང་ཡིད་ཆེས་བློ་ཚིམས།
སྒྲུབ་པ་བྱས་པའི་ལག་རྗེས། མི་གཞན་མཆེད་གྲོགས་དང་བླ་མ་དཀོན་མཆོག་ལ་ངོ་མི་ཚ་བ་ཙམ་ཞིག་བྱེད་དགོས་པའོ། ། བཞི་པ་སྐྱེ་མེད་ཟང་ཐལ་དུ་ལ་བཟླ་བ་བཤད་པ་ལ། དང་པོ་ལ་བཟླའི་མིང་དོན། གཉིས་པ་ལ་བཟླའི་དུས་ཚོད། གསུམ་པ་ལ་བཟླའི་གཤིས་ཀྱི་གནས་ལུགས། བཞི་པ་ལ་བཟླ་རྒྱུའི་སེམས་ཀྱི་ངོ་བོ་ལྟ་བ། ལྔ་པ་སྐྱེ་མེད་ཟང་ཐལ་དུ་ལ་བཟླ་བ་དངོས། དྲུག་པ་དེ་ལ་ཉིན་མཚན་ཁོར་ཡུག་ཏུ་བསྲེ་བ། བདུན་པ་ལ་བཟླའི་དགོས་པ་བཤད་པའོ། །
འདི་རྣམས་སྤྲོས་ན་ཤིན་ཏུ་མང་ཡང་མདོ་ཙམ་དུ་བསྡུ་བའི། ། དང་པོ་མིང་དོན་ནི། ལ་བཟླ་ཞེས་པ་སོམ་ཉི་མི་ཟ་བར་བློ་ཐག་གཅོད་པའམ། རང་གི་སེམས་སྐྱེ་འགགས་གནས་གསུམ་དང་དུས་གསུམ་ལ་སོགས་པའི་སྤྲོས་པ་བཅད་དེ། སྐྱེ་མེད་བློ་འདས་ཀྱི་དབྱིངས་སུ་སྐྱེལ་བའི་དོན་ཡིན་ཏེ། ཏིལླི་པས། ཡིད་ལ་ཅི་ཡང་མི་བྱེད་ལ་བཟླའི་ཆོས་ལ་ལྟོས། ། ཞེས་དང༌། བྲམ་ཟེ་ཆེན་པོས། གདོད་ནས་མ་སྐྱེས་རང་བཞིན་ཡིན་པ་ལ། །
དེ་རིང་དཔལ་ལྡན་བླ་མས་བསྟན་པས་རྟོགས། ། ཞེས་དང༌། ཤ་ཝ་རིས། འདི་ལྟར་དུས་གསུམ་རྣམ་པ་ཐམས་ཅད་དུ། ། ཡིད་ལ་བྱར་མེད་མཐའ་བྲལ་གཉུག་མའི་ངང༌། ། ཞེས་དང༌། མཻ་ཏྲི་པས། ཆོས་ཀུན་མཁའ་འདྲ་མཉམ་གནས་ལ། ། ཕྱག་རྒྱ་ཆེ་ཞེས་བརྗོད་པ་ཡིན། ། ཞེས་སོགས་ཀྱིས་བསྟན་ཅིང་སྒྲུབ་བརྒྱུད་འདིར་ཡང༌།
མཉམ་མེད་དྭགས་པོའི་གབ་པ་མངོན་ཕྱུང་གི་མན་ངག་ལ་སོགས་པའི་དགོངས་པ་ཡིན། ལ་བཟླའི་དམིགས་རིམ་ནི་ཕྱིས་སྒྲུབ་བརྒྱུད་པ་རྣམས་ཀྱིས་རྣམ་གྲངས་དུ་མར་གསུངས་པའོ། ། གཉིས་པ་ལ་བཟླ་བའི་དུས་ཚོད་ནི། སྒྲུབ་པ་པོ་བདེ་གསལ་མི་རྟོག་པའི་ཉམས་མྱོང་མཐུག་པོ་དག་ནས་རིག་པ་གསལ་དྭངས་ཐོན་ཏེ། གསལ་སྟོང་ནམ་མཁའ་ལྟ་བུའི་སྒོམ་ཁོར་ཡུག་ཏུ་སོང་བའི་དུས་སམ། ཉིན་སྣང་ཤས་ཆེར་ཉམས་དེའི་ཁོངས་སུ་འགྲོ་ཞིང༌། རྟོག་པ་འགྱུ་ཐོག་ཏུ་དྲན་པས་ནམ་ཟིན་འགྱུ་བ་སྟོང་གསལ་སྟོང་འགྱུར་འཆར་ལ་ཚོགས་དྲུག་གི་ཡུལ་སྣང་གི་ཐོག་ཏུ་དྲན་པས་ནམ་ཟིན་སྣང་བ་སྟོང་སྣང་དུ་ས་ལེར་འཆར་བ་སྟེ། མདོར་ན་རྟོགས་པ་དང་སྣང་བ་ཐམས་ཅད་གསལ་སྟོང་སྣང་སྟོང་སྒྱུ་མ་ལྟ་བུའི་ཉམས་མྱོང་དང་ངེས་ཤེས་ཐག་ཆོད་སྐྱེས་པ་དེའི་ཚེ་ལ་བཟླ་བ་ཡིན་ལ། དེ་ལས་ལ་བཟླ་བ་སྔས་ན་ནི། རང་གི་རིག་ཐོག་ཏུ་ཉམས་མྱོང་ངེས་ཤེས་དང་བཅས་པའི་རྐང་མི་ཚུགས་ཤིང༌།
གོ་ཡུལ་ཙམ་ལ་བརྟེན་ནས། ཆོས་ཀྱིས་དྲེད་པས་སྟོང་སྐད་ཀྱི་ཁ་ཏ་མཐོ་བ་ཞིག་ཡོང༌། དེས་བློ་འཆོལ་ཏེ་རང་ཡང་འཁྲུལ་རློམ་གྱི་དབང་དུ་འགྲོ་ལ་གཞན་གྱིས་ཀྱང་རྟོགས་པ་དང་ལྡན་པ་མཐོང་བ་འབྱུང་ཡང༌། དེ་ནི་དྲེད་པོ་ཆོས་རྒྱུས་མཁན་ཕྱི་ལྡིར་ནང་སྟོང་ཁང་སྟོང་སྒོ་ལྕགས་ཅན་ལྟ་བུར་གསུངས་པས། དོན་ཐོག་ཏུ་རྟག་མི་ཐུབ་ཅིང་རང་བསླུ་བར་འགྱུར་རོ། ། ཧ་ཅང་ཕྱིས་ནས་ལ་བཟླ་མ་ཤེས་ན། སྐལ་ལྡན་ལས་འཕྲོ་ཅན་དག་རང་སེམས་དང་རང་སྣང་སློབ་དཔོན་དུ་ཤར་ཏེ་ཉམས་མྱོང་གི་ཞེན་འཛིན་རང་དག་ལ་སོང་ནས་གྲོལ་བ་ཐོབ་པར་འགྱུར་ཡང༌། ཕལ་ཆེར་རང་གི་ཉམས་མྱོང་ལ་བཟང་རྟོག་ངེས་ཤེས་ཀྱི་འཛིན་པ་ཆེར་སོང་ནས། སྒོམ་ཆེན་མྱོང་བའི་རྩི་ལ་འབྱར་བ་ཞེས་བྱ་བའི་གོལ་སར་ལྷུང་བ་ཡིན་ཏེ། རྗེ་རྒྱ་རས་ཀྱིས།
སྒོམ་ཤེས་མང་སྟེ་བཤིག་ཤེས་ཉུང༌། ། ཞེས་པ་ལྟར་རོ། ། དེ་ལྟར་ན་ལ་བཟླ་བའི་མན་ངག་འདི་ནི་ལས་འཕྲོ་ཅན་ཅིག་ཅར་དུ་གྲོལ་བའི་ཐབས་དང༌། གཞན་དག་ཀྱང་རྣལ་འབྱོར་བཞིའི་འོག་མ་འོག་མ་ནས་གོང་མ་གོང་མར་བོགས་འདོན་ཅིང༌། དགེ་སྦྱོར་ན་སྤར་བའི་མན་ངག་ཁྱད་པར་ཅན་ཡིན་ལ། གཉུག་མ་རབ་རིབ་ཅན་གྱིས་ལོ་མང་དུ་བསྒོམ་དགོས་པའི་ཉམས་ལེན་དོན་ཐོབ་ཞག་འགའ་ཙམ་ན་འབྱུང་བའི་ཡོན་ཏན་ཆེས་ཆེར་བཤད་དོ། ། གསུམ་པ་ལ་བཟླའི་གཤིས་ཀྱི་གནས་ལུགས་ནི། ཆོས་ཐམས་ཅད་ཀྱི་གཞིའི་གནས་ལུགས་སྐྱེ་བ་མེད་པ་དེ་ཉིད་ཡིན་ལ། དེ་ནི་སྔར་སེམས་ཀྱི་ངོ་བོའམ་རང་བཞིན་གཏན་ལ་ཕབ་པའི་སྐབས་སུ་བརྗོད་ཟིན་ཀྱང༌། འདིར་ཡང་ཅུང་ཟད་བཤད་ན།
སྲིད་ཞིས་བསྡུས་པའི་ཆོས་ཐམས་ཅད་ནི་རང་སེམས་ཀྱི་སྣང་བ་འབའ་ཞིག་ཡིན་ལ། རང་སེམས་ཀྱི་ངོ་བོའམ། རང་བཞིན་ནམ་གཤིས་ལུགས་ནི། དངོས་པོ་དང་དངོས་མེད་སྣང་བ་དང་སྟོང་པ་ཡོད་པ་དང་མེད་པ་ལ་སོགས་པ་གང་གིའང་ངོ་བོ་ཉིད་དུ་མ་སྐྱེས་པ། གཟུང་འཛིན་ལ་སོགས་པའི་མཚན་མ་ཐམས་ཅད་དང་བྲལ་བ། འཕོ་འགྱུར་འགྲོ་འོང་ལ་སོགས་ཀྱིས་གཡོ་བ་མེད་པ། དུས་གསུམ་དུ་འགྱུར་བ་མེད་པས་རྒྱུན་མི་འཆད་པ། ནམ་མཁའ་ལྟར་ཅིས་ཀྱང་མི་གོས་ཤིང་མི་འགྱུར་བ་ཞིག་ཡིན་ཏེ། མདའ་བསྣུན་ཞབས་ཀྱིས། ལྷན་ཅིག་སྐྱེས་པའི་རང་བཞིན་དེ་ཉིད་ནི། །
དངོས་དང་དངོས་པོ་མེད་པ་མ་ཡིན་ཞེས། ། མདའ་བསྣུན་འོ་དོད་རྟག་ཏུ་འབོད་པར་བྱེད། ། ཅེས་དང༌། བི་རཱུ་པས། སེམས་ཉིད་མིང་སྟོང་སྤྲོས་བྲལ་ཕྱག་རྒྱ་ཆེན་པོ་སྟེ། ། ནམ་མཁའི་རང་བཞིན་གདོད་ནས་མི་སྟོང་ཡིན་དང་མཚུངས། ། ངོ་བོ་ཉིད་ཀྱིས་མ་སྐྱེས་མཚན་མའི་དངོས་དང་བྲལ། ། མཁའ་ལྟར་ཀུན་ལ་ཁྱབ་ཅིང་འཕོ་དང་འགྱུར་བ་མེད། ། དུས་རྣམས་ཀུན་ཏུ་སྟོང་ཞིང་ཡེ་ནས་བདག་མེད་དོ། ། ཞེས་སོ།
དེ་ཡང་གློ་བུར་དུ་དེ་ལྟར་གྱུར་པ་མ་ཡིན་པར་སེམས་ཀྱི་གཤིས་ཡེ་ནས་དེ་ལྟར་དུ་གནས་ཤིང་འགྱུར་བ་མེད་པ་ཞིག་ཡིན་ཏེ། དཔེར་ན་ནམ་མཁའ་སྟོང་མི་སྟོང་ལ་སོགས་པར་ཐ་སྙད་བཏགས་ཀྱང་ནམ་མཁའི་རང་བཞིན་འདི་འདྲ་ཞེས་སུས་ཀྱང་བརྗོད་དུ་མེད་པ་ལྟར་ཏེ། དེ་སྐད་དུའང༌། ཏིལླི་པས། དཔེར་ན་ནམ་མཁའ་སྟོང་པར་ཐ་སྙད་རབ་བཏགས་ཀྱང༌། ། ནམ་མཁའ་ལ་ནི་འདི་འདྲ་བརྗོད་དུ་མེད། ། དེ་བཞིན་རང་སེམས་འོད་གསལ་བརྗོད་གྱུར་ཀྱང༌། ། འདི་འདྲར་གྲུབ་ཅེས་ཐ་སྙད་གདགས་གཞི་མེད། ། དེ་ལྟར་སེམས་ཀྱི་རང་བཞིན་གདོད་ནས་ནམ་མཁའ་འདྲ། ། ཞེས་སོ། །
དེས་ན་སེམས་དང་སེམས་ལས་ཤར་བའི་ཆོས་ཐམས་ཅད་གདོད་མ་ནས་རང་བཞིན་མེད་པས་སྐྱེ་འགགས་གནས་གསུམ་དང་བྲལ་ཞིང་དྲན་ཡེངས་ལ་སོགས་པས་ཐོབ་ཤོར་དང་འཕོ་འགྱུར་མི་ནུས་པ་སྐྱེ་མེད་ཟང་ཐལ་ཆེན་པོ་ཞིག་ཡིན་ཏེ། ཤ་ཝ་རིས། སེམས་ཡོད་གྱུར་ན་ཆོས་ཀུན་ཡོད་རིག་སྟེ། ། སེམས་མེད་པ་ལ་ཆོས་ཤིག་སུ་ཡིས་རྟོགས། ། སེམས་དང་ཆོས་སུ་སྣང་བ་ཐམས་ཅད་པ། ། བཙལ་ན་མི་རྙེད་ཚོལ་མཁན་གང་ནའང་མེད། ། མེད་པས་དུས་གསུམ་མ་སྐྱེས་མི་འགགས་པ། ། དེ་ཉིད་གཞན་དུ་འགྱུར་བ་མེད་པ་ནི། ། རང་བཞིན་བདེ་བ་ཆེན་པོའི་གནས་ལུགས་ཡིན། ། ཞེས་གསུངས་པ་བཞིན་ཡིན་པའོ།། །།
༈ བཞི་པ་ལ་བཟླ་རྒྱུའི་སེམས་ཀྱི་ངོ་བོ་ལྟ་བ་ལ། རྟོགས་པ་དང་སྣང་བའི་ངོ་བོ་ལྟ་བ་དང༌། བསྒོམ་བྱ་དང་སྒོམ་བྱེད་ཀྱི་ངོ་བོ་ལྟ་བ་གཉིས་ཀྱི། ། དང་པོ་རྟོགས་པ་དང་སྣང་བའི་ངོ་བོ་ལྟ་བ་ནི། སྤྱིར་ལམ་འདི་བྱིན་རླབས་ཀྱི་ལམ་ཡིན་པས། བླ་མ་ལ་མོས་གུས་ཀྱི་ཤུགས་བསྐྱེད་དགོས་པ་དང༌། ཁྱད་པར་སྒོམ་གྱི་བོགས་འདོན་མོས་གུས་ལ་བརྟེན་ནས་འབྱུང་བར་དོན་བརྒྱུད་རིན་པོ་ཆེའི་བཞེད་སྲོལ་ཏེ། བརྟག་གཉིས་ལས། འདི་ནི་བྱིན་རླབས་རིམ་པའི་ཕྱིར། ། ཀུན་མཁྱེན་ཡེ་ཤེས་དེ་ལྟ་བུ། །
ཞེས་དང༌། ། གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མས་དུས་ཐབས་བསྟན་པ་དང༌། ། རང་གི་བསོད་ནམས་ལས་ཤེས་བྱ། ། ཞེས་དང༌། བྱམས་པས། རང་བྱུང་རྣམས་ཀྱི་དོན་དམ་དེ། ། དད་པ་ཁོ་ནའི་རྟོགས་བྱ་ཡིན། ། ཞེས་མདོ་རྒྱུད་གསར་རྙིང་བསྟན་བཅོས་མཐའ་དག་ནས་བརྗོད་ཀྱིས་མི་ལངས་པར་བསྟན་པ་བཞིན།
མོས་གུས་བྱིན་རླབས་ཁོ་ནའི་བྱེད་ལས་ལ་རག་ལས་པ་སྟེ། སྐབས་འདིར་དགེ་སྦྱོར་ཅི་རིགས་ཙམ་དང་ཁྱད་པར་བླ་མའི་རྣལ་འབྱོར་ལ་བརྩོན་ཞིང་བླ་མ་ལ་ཆོས་སྐུའི་མོས་གུས་བསྐྱེད་ནས་སྣང་སྲིད་ཆོས་སྐུར་རྟོགས་པར་གསོལ་བ་དྲག་ཏུ་འདེབས་པ་སྔོན་དུ་འགྲོ་བས་སྔར་བཤད་པ་ལྟར་ངོ་བོའི་བཞག་ཐབས་ཀྱི་མཉམ་བཞག་རྩེ་གཅིག་ཏུ་སྐྱོང་སྟེ་རིག་པ་དྭངས་སྙིགས་ཕྱེད་པར་བྱས་ལ། དེ་ནས་རིག་པ་མ་ཡེངས་ཤིང་འདི་བསྒོམ་གྱི་གཏད་སོ་མེད་པར་སེམས་གུ་ཡངས་སེང་ངེ་བའི་ངང་ནས། ཡིད་ལ་བདེ་དོགས་ཆེར་མི་འབྱུང་བའི་རྣམ་རྟོག་ཕྲ་མོ་ཤར་བའམ་ཆེད་དུ་སྤྲོས་ཏེ། དེའི་རྣམ་པ་གསལ་བཞིན་པའི་ངང་ནས་ངོ་བོ་ལ་འཛིན་མེད་ཡེངས་མེད་ཅེ་རེ་ལྟ། དེ་བཞིན་དུ་ཡིད་ལ་དགའ་མི་དགའི་ཟུག་རྔུ་བསྐྱེད་པའི་རྣམ་རྟོག་ཕྲ་རགས་མངོན་མཚན་ཆེ་བ་ཤར་བའམ་ཆེད་དུ་སྤྲོས་ཏེ། ཕྲ་རགས་དེ་གཉིས་ཀྱི་ངོ་བོ་ལ་ཁྱད་པར་ཅི་འདུག་ཡང་ཡང་ལྟ། དེ་ལ་སྒྲོ་འདོགས་ཆོད་ན་དེ་དག་དང་སེམས་གནས་དུས་ཀྱིས་ངོ་བོ་ལ་ཁྱད་པར་ཅི་འདུག་ལྟ། དེ་བཞིན་དུ་བདེ་སྡུག་ལ་སོགས་པའི་ཆོས་བརྒྱད་དང༌། འདོད་ཆགས་ལ་སོགས་པ་ཉོན་མོངས་པའི་རྣམ་པར་རྟོག་པ་རྣམ་གྲངས་མང་པོ་ཞིག་ལ་ལྟ།
རེས་རྟོག་པ་དགག རེས་མང་དུ་སྤྲོ། ། རེས་རྟོག་པའི་རྒྱུན་རྐྱང་དེད་བྱ་བ་སོགས་སྣ་ཚོགས་པ་བྱས་ནས་སོ་སོའི་ངོ་བོར་ལྟ་བར་བྱས་ཏེ་སྒྲོ་འདོགས་བཅད། དེ་བཞིན་དུ་ཕྱི་རོལ་གྱི་ཡུལ་སྣང་རྣམས་ལའང་བརྟག་པར་བྱ་སྟེ། གཟུགས་མཛེས་མི་མཛེས་ཆེ་ཆུང་ཁ་དོག་དབྱིབས་ལ་སོགས་པ་མི་འདྲ་བ་དུ་མ་དང༌། སྒྲ་སྙན་མི་སྙན་ཆེ་ཆུང་འགྱུར་ཁུགས་ལ་སོགས་པའི་རྣམ་གྲངས་མང་པོ་དང༌། ལུས་ཀྱི་རྣམ་འགྱུར་སྣ་ཚོགས་དང་མིག་འབྱེད་འཛུམ་གཡས་ལྟ་གཡོན་ལྟ་ལ་སོགས་པའི་སྒོ་ནས་སྣང་བ་འཆར་ལུགས་མི་འདྲ་བ་སྣ་ཚོགས་པ་འོང་བར་བྱས་ཏེ། དེ་དག་གི་ངོ་བོ་དང་སེམས་ཀྱི་ངོ་བོ་ལ་ཁྱད་པར་ཅི་འདུག་ལྟ་བ་རྣམས་དམིགས་པ་སོ་སོར་ཕྲལ་ཏེ་ཞག་འགར་སྒྲོ་འདོགས་གཅོད་དོ། ། དེ་ལྟར་བྱས་པའི་དོན་ཐོབ་ནི། རྟོག་པ་དང་སྣང་བའི་འཆར་སྒོ་ཅི་ཤར་ཡང༌།
དེ་དག་དགག་མི་དགོས་པར་རྣམ་པ་གསལ་བཞིན་དུ་ངོ་བོ་ངོས་བཟུང་མེད་པ་གསལ་སྟོང་སྣང་སྟོང་རང་རིག་ཉག་གཅིག་ཏུ་བློ་ཐག་ཆོད་པ་ཞིག་དགོས་ཏེ། དེའི་དོན་ནི་སྔར་རྣམ་རྟོག་དང་སྣང་བ་ལྷན་སྐྱེས་ངོ་སྤྲོད་ཀྱི་སྐབས་སུ་བཤད་ཟིན་ལ། འདིར་ཡང་བྲམ་ཟེ་ཆེན་པོས། གདོང་དུ་བབ་པ་འདི་ལྟར་སྣང་བ་ཀུན། ། ཁྱོད་ཀྱིས་རྩ་བ་སྟོང་པ་ཉིད་དང་ལྷན་ཅིག་བྱོས། ། ཞེས་དང༌། བིར་ཝ་པས། དྲན་རྟོག་མཚན་མ་མེད་དེ་སྨིག་རྒྱུའི་ཆུ་བོ་ལྟར། ། མ་བཅིངས་མ་གྲོལ་གཉུག་མའི་ངང་ལས་མ་གཡོས་སོ། ། ཞེས་དང༌།
མཻ་ཏྲི་པས། མ་སྐྱེས་པ་ལ་རྟོག་པ་གློ་བུར་བ། ། རྟོག་པ་དེ་ཉིད་དབྱིངས་ཀྱི་ངོ་བོར་གནས། ། ཞེས་དང༌། སྣ་ཚོགས་སྣང་བ་སེམས་ཀྱི་ངོ་བོ་འདི། ། ཐུག་ཕྲད་ཙམ་གྱིས་མ་གྲུབ་ཕྱག་རྒྱ་ཆེ། ། ཞེས་གསུངས་པ་ལྟར་རོ།། གཉིས་པ་བསྒོམ་བྱ་དང་སྒོམ་བྱེད་ཀྱི་ངོ་བོ་ལྟ་བ་ནི། འདིར་བསྒོམ་པར་བྱ་རྒྱུ་ནི་རང་སེམས་ཀྱི་ངོ་ཐོག་དེ་ཡིན་ལ་དེ་སྐྱེ་འགགས་གནས་གསུམ་དང་བྲལ་ཞིང་ངོས་བཟུང་མེད་པའི་བློ་འདས་ཤིག་ཡིན་སྙམ་པའི་ཡིད་བྱེད་དང་གོ་བ་ཙམ་བློ་ལ་ངེས་པས་མི་ཆོག་པར། དེ་ཉིད་འཕྲལ་མར་ཉམས་མྱོང་གི་ཐོག་ཏུ་རྣལ་འབྱོར་མངོན་སུམ་ཚུལ་གྱིས་སྒྲོ་འདོགས་གཅོད་དགོས་པས།
དེ་ལ་སྔར་བཞིན་དུ་རིག་པ་མ་ཡེངས་ཤིང་གུ་ཡངས་སང་ངེ་བའི་ངང་ནས་བསྒོམ་པར་བྱ་དགོས་རྒྱུའི་དོན་གྱི་ངོ་བོ་དེ་ལ་ཡེངས་མེད་འཛིན་མེད་དུ་ཅེ་རེ་ལྷང་ངེར་བལྟས་ལ་ཇི་ལྟར་འདུག་ཡང་ཡང་ལྟ། དེ་བཞིན་སྒོམ་པར་བྱེད་མཁན་གྱི་ཤེས་པའི་ངོ་བོ་ལ་ཅེ་རེ་བལྟས་པས་དེ་གཉིས་ལ་ཕན་ཚུན་ནམ། ཕྱི་ནང་ལྟ་བུའམ། གཉིས་སྣང་འདུག་ན་སྒྲོ་འདོགས་མ་ཆོད་པ་ཡིན་པས་སླར་ཡང་ལེགས་པར་བརྟགས་ཏེ། མདོར་ན་བསྒོམ་པར་བྱ་རྒྱུ་དང་སྒོམ་པར་བྱེད་མཁན་ཐ་མི་དད་ཅིང་དབྱེར་མེད་པའི་དྲན་རིག་སྒྱུ་མ་ལྟ་བུ་ཞིག་ཏུ་སྣང་བ་དང༌། དྲན་རིག་དེའང་མིང་ཙམ་དུ་བཏགས་པ་ལས། དོན་ལ་ངོས་གཟུང་རྒྱུ་དང་མཚོན་གཞི་སྤུ་རྩེ་ཙམ་ཡང་མེད་པའི་ཡེ་སྟོང་ཕྱལ་བ་ཉིད་དུ་བློ་ཐག་ཆོད་དགོས་ཤིང་དེ་ལྟར་སྒྲོ་འདོགས་ཆོད་པ་ན་དེ་བཞིན་དུས་གསུམ་གྱི་ཤེས་པ་ལ་ཁྱད་པར་ཅི་འདུག་ལྟ་སྟེ། དེའང་འདས་པའི་སེམས་གར་སོང༌། མ་འོང་པའི་སེམས་གང་ལས་བྱུང༌། ད་ལྟའི་སེམས་ཇི་ལྟར་འདུག་བལྟས་པས་དུས་གསུམ་གྱི་སེམས་སྐྱེ་འགགས་གནས་གསུམ་ལྟ་བུར་མཐོང་ན།
སྐབས་དོན་ལ་ཕྲིག་མ་ཚུད་པ་ཡིན་པས་སླར་ཡང་ལེགས་པར་བརྟགས་ཏེ། རང་བཞིན་ངོས་བཟུང་མེད་ཅིང་རྒྱུན་ཆད་མ་མྱོང་བས་དུས་གསུམ་དུ་དབྱེར་མེད་པ། ནམ་མཁའ་ལྟར་དུས་ཐམས་ཅད་པར་ཟང་ཐལ་ཉག་གཅིག་ཏུ་བློ་ཐག་ཆོད་དགོས་སོ། ། དེ་བཞིན་དུ་ངའོ་བདག་གོ་སྙམ་པའི་འཛིན་མཁན་དང༌། གཞན་ནོ་ཕ་རོལ་ལོ་སྙམ་དུ་འཛིན་མཁན་གྱི་ཤེས་པ་གཉིས་ལའང་བརྟག་པར་བྱ་སྟེ། དེའང་ཕྱིན་ནང་ངམ་ཕན་ཚུན་ལྟ་བུའི་གཉིས་སྣང་འཆར་ན་སྒྲོ་འདོགས་མ་ཆོད་པ་ཡིན་པས་སླར་ཡང་ལེགས་པར་བརྟགས་ནས། ཐམས་ཅད་ཀྱང་སེམས་ཉིད་གདོད་མ་ནས་གཞི་མེད་རྩ་བྲལ། ཟླ་མེད་གཅིག་པུ། རང་བྱུང་རང་གྲོལ། དངོས་མེད་ཕྱལ་པ་ཉིད་དུ་བློ་ཐག་ཆོད་དགོས་ཤིང༌།
དེ་ལྟར་བསྒོམ་བྱ་སྒོམ་བྱེད་དུས་གསུམ་གྱི་ཤེས་པ་དང༌། བདག་གཞན་གཉིས་སྣང་གི་ཤེས་པ་ཐམས་ཅད་ཀྱང་མིང་སོ་སོ་དང་བློས་སོ་སོར་བརྟགས་པ་ཙམ་ལས་རྒྱུད་ཐ་མི་དད་པར་ངོ་བོ་ཅིར་ཡང་མ་གྲུབ་ཀྱང་རྐྱེན་གྱིས་ཅིར་ཡང་འཆར་བའི་སེམས་ཉིད་སྒྱུ་མ་ལྟ་བུ། ངོ་བོ་ལ་འཁྲུལ་གྲོལ་མེད་པ། སྐྱོན་ཡོན་གྱིས་མ་གོས་པ། ཐོབ་ཤོར་དང་འདུ་འབྲལ་མེད་པ་ཞིག་ཏུ་བློ་ཐག་བཅད་ནས། ཞག་འགར་ཆེད་འཛིན་དང་དགག་སྒྲུབ་མེད་པར་གང་ཤར་རང་བབས་ལྷུག་པ་བཟོ་མེད་བཅོས་མེད་དུ་བསྐྱང་ནས་ཐག་ཆོད་ཀྱི་ངེས་ཤེས་བསྐྱེད་པར་བྱ་སྟེ། བྲམ་ཟེ་ཆེན་པོས། ཀྱེ་མ་རང་བཞིན་བྲལ་བས་དེ་ཉིད་བསྒོམ་དུ་ཡོད་མ་ཟེར། ། གལ་ཏེ་བསྒོམ་པར་བྱ་དང་སྒོམ་བྱེད་གཉིས་རྟོག་ན། ། གཉིས་སུ་འཛིན་པའི་ཡིད་ཀྱིས་བྱང་ཆུབ་སེམས་སྤངས་པས། །
སྐྱེས་བུ་དེས་ནི་རང་གིས་རང་ལ་སྡིག་པ་བྱས། ། ཞེས་དང༌། སྒོམ་དང་བསྒོམ་བྱ་མེད་པའི་སེམས་ནི་རང་བཞིན་བྲལ། ། རེ་དོགས་མེད་པའི་མཐར་ཐུག་པ་ནི་རྡོ་རྗེ་སེམས། ། ཞེས་དང༌། བིར་ཝ་པས། སེམས་ཀྱི་ཆོས་ཉིད་ཀློང་ན་འདི་ཡིན་མེད་པས་ན། ། དེ་ལ་སྒོམ་དང་བསྒོམ་པར་བྱ་བ་གཉིས་སུ་མེད། ། ཅེས་དང༌། མཐོང་བྱ་མཐོང་བྱེད་བྲལ་བས་ཐ་དད་རང་སར་གྲོལ། །
ཉམས་སུ་ལེན་མཁན་སྟོར་བས་རྩོལ་སྒྲུབ་ཀུན་དང་བྲལ། ། འཐོབ་བྱའི་འབྲས་བུ་སྟོར་བས་རེ་དོགས་ཀུན་ལས་གྲོལ། ། ང་བདག་རྩད་ནས་ཐོན་པས་བདུད་ཀྱི་གཡུལ་ལས་རྒྱལ། ། དངོས་འཛིན་རང་སར་ཞིག་པས་འཁོར་འདས་ཀུན་ལས་གྲོལ། ། ཞེས་པ་ལ་སོགས་པའི་དོན་ཡིན་ནོ། ། ལྔ་པ་སྐྱེ་མེད་ཟང་ཐལ་དུ་ལ་བཟླ་བ་དངོས་ནི། གོང་དུ་བཤད་པ་དེ་དག་ལ་ངེས་ཤེས་ཐག་ཆོད་པ་སྐྱེས་ན། དེ་ནས་བསྒོམ་པར་བྱ་ཚུལ་ངེས་ཤེས་ཀྱི་འཛིན་པ་བཤིག ། སྒོམ་པར་བྱེད་མཁན་གྱི་དྲན་པ་གློད། དེ་བཞིན་དུ་ཉམས་སུ་མྱོང་བྱ་ལ་ཞེ་འདོད་བཏང༌།
ཉམས་སུ་མྱོང་བྱེད་ཀྱི་འབད་རྩོལ་དོར། རྟོགས་པར་བྱ་རྒྱུའི་དོན་བློས་བཏང༌། རྟོགས་པར་བྱེད་མཁན་གྱི་ཡིད་ཞི་བར་བྱས་ཏེ། མདོར་ན་འདིའོ་སྙམ་པའི་འདུ་ཤེས་དང༌། འདི་ལྟར་སྙམ་པའི་ཡིད་ཀྱི་འདུ་བྱེད་ཐམས་ཅད་དོར། བསྒོམ་འདོད་དྲན་འདོད་མྱོང་འདོད་རིག་འདོད་ལ་སོགས་པའི་ཞེ་འདོད་ཐམས་ཅད་ལིང་ངེར་བསྐྱུར། གང་ཡང་ཡིད་ལ་མི་བྱེད་སྙམ་པའི་འདུན་པའང་མི་བྱ་བར། རང་ག་ཐ་མལ་གྱི་སེམས་བཟོ་མེད་བཅོས་མེད་གཉེར་མེད་རང་ཡན་དེ་ཀར་ཅི་བདེར་སྡོད། རྟོག་པ་དང་སྣང་བ་རང་ག་མ་ཅི་ཤར་ཡང་དེ་ལ་དགག་སྒྲུབ་ཀྱི་བློས་བཟོ་བཅོས་དང་བསྒྱུར་བཀོད་ཅིའང་མི་བྱ་བར་གང་དགར་བཏང༌། ཡིད་བྱེད་ཀྱི་རྗེས་སུ་མི་འབྲངས་པར།
སེམས་དུམ་རེ་ཡེངས་པའི་ཚེ་དེ་ལ་སེམས་ཁྲལ་དང་སྐྱོན་དུ་ལྟ་བ་དང་བརྟག་གཞིག་ཀྱང་མི་བྱ། དྲན་པའི་ཚེ་བསྒོམ་རྒྱུ་མྱོང་རྒྱུ་བྱ་རྒྱུ་སོགས་གང་ཡང་མེད་པའི་ཐ་མལ་མ་བཅོས་པ་དེ་ཀར་བསྐྱུར། ཟ་འཆག་ཉལ་གསུམ་ལའང་འདི་བྱ་འདི་བྱེད་ཀྱི་འདུ་ཤེས་དང་འདུ་བྱེད་ཀྱི་བློ་རགས་པས་མི་བྱེད་པར་བློ་བྲལ་གྱི་ངང་ནས་ཅི་ནུས་བྱ། དེ་ལས་གཞན་པའི་ལུས་ཀྱིས་བྱ་བ་དང་ལས་ཀ་གང་ཡང་མི་བྱེད། གཏོར་མ་དང་གསོལ་འདེབས་ཉུང་ཟད་ཙམ་རེ་མ་གཏོགས་གཞན་ཁ་ཏོན་དང་དགེ་སྦྱོར་ཐམས་ཅད་བཞག་ལ་སྨྲ་བ་བཅད། ཉལ་བའི་ཚེ་ཞེ་འདོད་ཅིའང་མེད་པའི་ཐ་མལ་བཅོས་མེད་ཟང་མར་ཉལ། དེ་ལྟར་ཡིད་བྱེད་ཐམས་ཅད་བློས་བཏང་ནས་ཞག་འགའི་བར་དུ་རང་གར་བསྡད་པས་ཉམས་མྱོང་བཟང་བ་ལ་ཆགས་ཞེན་དང་དགའ་ཚོར་གྱི་འཛིན་པ་གྲོལ། ངན་རྟོག་འཁྲུལ་པ་ལ་སྐྱོན་འཛིན་དང་ཀོ་ལོང་ཞི་ནས། ཐ་མལ་གྱི་སེམས་གང་འདུག་ཅི་བྱུང་ཅི་ཤར་དེ་ཀ་སྒོམ་གྱི་རང་བཞིན་སྟོང་པའི་རྣམ་འགྱུར་དོན་ལ་སྐྱེ་འགགས་མེད་པ། བྲལ་ཐོབ་མེད་པ།
སྤང་བླང་མེད་པ། སེམས་ཡེངས་མ་ཡེངས་དང༌། དྲན་པས་ཟིན་མ་ཟིན་དང༌། ཉམས་སུ་མྱོང་མ་མྱོང་དང༌། དོན་རྟོགས་མ་རྟོགས་མེད་པར། སྣང་སྲིད་ཐམས་ཅད་བློ་ཡུལ་དུ་ཤར་བའི་ཚེ་རང་ཤར་རང་བྱུང༌། ནུབ་པའི་ཚེ་རང་ཞི་རང་གྲོལ། ཟླ་མེད་གཅིག་པུ་ཟང་ཐལ། ཐམས་ཅད་སྒོམ་གྱི་རང་བཞིན། སྒོམ་གྱི་ཁོར་ཡུག་སྒོམ་ལས་མ་འདས་པར་བློ་ཐག་ཆོད་པའི་ངེས་ཤེས་སྐྱེ་བ་ཞིག་དགོས་སོ། །
སྐབས་འདིར་འགའ་ཞིག་ལ་ཧ་ཅང་ཡིད་བྱེད་བཀག་དྲགས་པ་ལ་བརྟེན་ནས། ཞི་གནས་ལྟེང་པོར་འཁོར་བ་དང༌། ལ་ལ་དེས་རླུང་སེམས་ནང་དུ་འཐུམ་སྟེ། ཉམས་སྣང་མི་བདེ་ཞིང་སེམས་གུ་དོག་པའི་སྡུག་བསྔལ་འབྱུང་སྟེ། དེ་ལ་ནི་སྐྱོ་སངས་ཅི་རིགས་བྱ་ཞིང་ཡིད་ཀྱི་འཆར་སྒོའང་རེ་ཞིག་ཅི་བདེར་བཏང་ལ་ངལ་བསོས་ཏེ་བྱའོ། ། མྱོང་བ་སྐྱོན་མེད་སྐྱེས་ན་དེ་ལ་ཞག་འགའི་བར་འབྱམས་སུ་བཅུག་ཅིང་སྐབས་རེ་ཙམ་སྒོམ་མིན་པའི་སེམས་དང་གནས་སྐབས་འདུག་གམ་ལྟ། དེ་ལ་ཡེངས་པ་དང་གཉིད་ལ་སོགས་པ་སྒོམ་མིན་པར་ཤེས་ན། སྒོམ་མིན་པ་དེ་དག་གི་ངོ་བོ་དང་རང་བཞིན་ལ་སླར་བརྟག་སྟེ་དེ་དག་གི་གནས་ལུགས་རིག་པར་བྱ་སྟེ། དོན་འདི་དག་ཏུ་བྲམ་ཟེ་ཆེན་པོས། བྱ་བ་བྱེད་པའི་ཡིད་ནི་གང་དུའང་མ་བཙལ་ན། །
ཡོན་ཏན་བཙལ་མི་དགོས་ཤིང་དེ་ཡི་མི་མཐུན་བྲལ། ། རྒྱུད་དང་བསྟན་བཅོས་ཀུན་ལས་དེ་ཉིད་རྙེད་མིན་པས། ། ཞེ་འདོད་མེད་པའི་སེམས་ལ་རྒྱུ་ཡི་དྲི་མ་བྲལ། ། ཞེས་དང༌། ཤ་ཝ་རིས། འཁོར་བ་མྱ་ངན་འདས་པའི་ཆོས་རྣམས་ཀུན། ། དེ་ཉིད་མཐོང་བས་རང་བཞིན་མེད་པའི་ཕྱིར། རེ་དང་དོགས་པའི་བསམ་པ་ཟད་གྱུར་པས། ། སྤང་དང་བླང་བའི་འབད་རྩོལ་ཅི་བྱར་ཡོད། ། ཅེས་དང༌།
བིར་ཝ་པས། རྟོགས་བྱ་རྟོགས་བྱེད་མེད་པས་ཕྱོགས་རིས་མཐའ་དང་བྲལ། ། བྲལ་དང་མ་བྲལ་མེད་པས་མཉམ་ཉིད་གཉུག་མའི་ངང༌། ། དེ་ལྟར་ངེས་པར་རྟོགས་ན་གཞན་ལ་དྲི་རྒྱུ་མེད། ། སྣ་ཚོགས་ཆོས་སྐུར་གསལ་བས་སྤང་ལེན་སེམས་མི་འབྱུང༌། ། སྒོམ་དང་མི་སྒོམ་མེད་པས་མཚན་མས་གོས་པ་མེད། སྣང་དང་མི་སྣང་ཡུལ་ལ་ནམ་ཡང་བརྟེན་མི་བྱེད། ། བྱ་དང་བྱེད་པའི་སེམས་མེད་དམིགས་པ་ཀུན་དང་བྲལ། ། རེ་དང་དོགས་པའི་བློ་མེད་ཞེན་པ་ཀུན་ལས་གྲོལ། ། ཞེས་དང༌།
ཏིལླི་པས། ཞེ་འདོད་བྱུང་བས་འོད་གསལ་མ་མཐོང་བསྒྲིབས། ། རྟོག་པའི་བསྲུང་སྡོམ་དམ་ཚིག་དོན་ལས་ཉམས། ། ཡིད་ལ་མི་བྱེད་ཞེ་འདོད་ཀུན་དང་བྲལ། ། རང་བྱུང་རང་ཞི་ཆུ་ཡི་རྦ་རླབས་འདྲ། ། མི་གནས་མི་དམིགས་དོན་ལས་མི་འདའ་ན། ། དམ་ཚིག་མི་འདའ་མུན་པའི་སྒྲོན་མེ་ཡིན། ། ཞེ་འདོད་ཀུན་བྲལ་མཐའ་ལ་མི་གནས་ན། ། སྡེ་སྣོད་ཆོས་རྣམས་མ་ལུས་མཐོང་བར་འགྱུར། ། ཞེས་པ་སོགས་གྲུབ་ཆེན་རྣམས་ཀྱི་གསུང་ཤིན་ཏུ་མང་ལ།
རྗེ་སྒམ་པོ་པས་ཀྱང༌། བླང་དོར་ཅི་ཡང་མ་བྱས་ལམ་མ་བཙལ། ། འབྲས་བུ་ཅི་ཡང་མ་མཐོང་རེ་དོགས་ཞི། ། སྒྲོ་བཏགས་རིག་པས་རྫུན་གྱིས་མགོ་བསྐོར་སངས། ། ཞེས་དང༌། དང་པོ་སེམས་ཉིད་ཡོད་པར་མ་གྱུར་པས། ། གནས་འགྱུ་ཡེ་ཤེས་དེ་ནི་སུ་ཡིས་རིག ། དེས་ན་བྱས་དང་བྱེད་པ་ཐམས་ཅད་ཀུན། ། ནམ་མཁའི་སོ་ནམ་དཀའ་ལས་ཉིད་དུ་ཟད། ། ཅེས་དང༌།
གཏད་སོ་མེད་པར་ཕྱལ་པར་བཏང་བ་ཡིན། ། གཟུང་བ་མེད་པར་དྲན་འཛིན་བོར་བ་ཡིན། ། སྒོམ་མེད་ངང་ལ་ཐ་མལ་འདུག་པ་ཡིན། ། བདག་པོ་མེད་པས་ཅི་དགའ་མུ་དགའ་ཡིན། ། ཞེས་དང༌། དྲན་པའི་འཚོ་སྐྱོང་མེད་པས་ཡེངས་དོགས་མེད། ། མཉམ་རྗེས་རེས་མོར་མེད་པས་ཐུན་མཚམས་བྲལ། ། གང་བྱུང་ཆོས་ཀྱི་དབྱིངས་ལ་བླང་དོར་མེད། ། ཐམས་ཅད་སྒྲོ་བཏགས་ཡིན་པའི་རྫུན་ཕུག་རིག ། ཅེས་དང༌།
སེམས་མེད་རྟོགས་ན་སྣང་སྲིད་རྒྱ་ཡན་ཡིན། ། རྩིས་གདབ་མེད་ན་རྣམ་རྟོག་སྐྱེས་གྲོལ་ཡིན། ། ཞེ་འདོད་མེད་ན་ཐམས་ཅད་མཉམ་ཉིད་ཡིན། ། དེ་ལྟར་རྟོགས་ན་སྒོམ་ལ་རྒྱུན་ཆད་མེད། ། ཅེས་སོགས་དང༌། གཞན་ཡང་གོང་མ་རྣམས་ཀྱི་གསུང་མང་བའོ། ། དྲུག་པ་དེ་ལས་ཉིན་མཚན་འཁོར་ཡུག་ཏུ་བསྲེ་བ་ནི། གོང་དུ་བཤད་པའི་སྒོམ་ཁོར་ཡུག་དེས་ཉིན་མཉམ་རྗེས་བསྲེ་ཞིང༌།

དེ་མཚན་མོ་ལའང་བསྲེ་བར་བྱ་སྟེ། དེ་ལ་མཉམ་རྗེས་སྐྱོང་ཚུལ་ཕལ་ཆེར་སྔར་བཤད་པ་ལྟར་ཡིན་ཀྱང་ལ་བཟླའི་སྐབས་འདིར་ཧ་ཅང་གིས་བཟུང་དྲན་ཏུར་དྲགས་ན་དེས་ཉམས་སྐྱེ་ཞིང་དེ་ལའང་ཞེན་འཛིན་སྐྱེ་དོགས་ཡོད་པས། ནམ་དྲན་གྱི་ཚེ་ཞེ་འདོད་ཐམས་ཅད་བློས་བཏང་ཞིང༌། བཏང་སྙོམས་པའི་འདུན་པ་རྩོལ་བར་མི་བྱ་བར་གཉེར་མེད་བཟོ་མེད་གློད་རབ་སྒོམ་རབ་ཀྱི་ཚུལ་དུ་མཉམ་རྗེས་ཀྱི་དབྱེ་བ་མེད་པར་སྐྱོང་དགོས་ཏེ། རྗེ་ཞང་གིས། ཕྱག་རྒྱ་ཆེན་པོ་སྒོམ་པ་ལ། ། འདི་བྱའི་ཏིག་ཏིག་མི་བདོག་གི ། དང་པོ་བར་དང་ཐ་མ་མེད། ། ནམ་དྲན་དུས་སུ་གློད་ལ་ཞོག ། ཅེས་གསུངས་པ་ལྟར་རོ། ། དེ་ལྟར་བྱས་ན་དྲན་མེད་ཕྱལ་བར་ཤོར་བའི་སྒོམ་དུ་མི་འགྲོའམ་སྙམ་ན་སྐྱོན་མེད་དེ།
སྤྱིར་ནམ་དྲན་གྱི་ཚེ་གློད་པ་དེ་ཀ་ཞེན་འཛིན་བཤིག་པའི་དྲན་པ་ཡིན་ལ། ཡིད་བྱེད་དང་བྲལ་བའི་ངང་དུ་སྡོད་པ་དེ་ཉིད་ནི། གནས་ལུགས་ཇི་ལྟ་བའི་དྲན་པ་ཡང་དག་ཡིན་པས་འཇུར་དྲན་དང་བཟུང་དྲན་ལས་ཆེས་ཁྱད་པར་དུ་གྱུར་པ་ཡིན་ཏེ། ཤ་ཝ་རིས། ཡིད་ལ་མི་བྱེད་ཕྱག་རྒྱ་ཆེན་པོ་ལ། ། བསྒོམ་རྒྱུ་རྡུལ་ཙམ་མེད་པས་མི་བསྒོམ་སྟེ། ། བསྒོམ་མེད་དོན་དང་འབྲལ་མེད་སྒོམ་པའི་མཆོག ། ཞེས་གསུངས་པ་ལྟར་རོ། ། འོན་ཀྱང་རྗེས་ཤེས་དུམ་རེ་ཡེངས་ཤོར་ནའང༌། རྗེས་ཐོབ་ཀྱི་དྲན་པས་ནམ་ཟིན་དེ་དག་གི་གནས་ལུགས་རིག་པས་རྗེས་ཆོད་པ་དང༌།
རྗེས་ཆོད་ན་མཉམ་རྗེས་འགྲོ་བའི་ཁོངས་སུ་སྡུད་པ་དང༌། དེ་ལྟ་བུ་སྒོམ་ཁོར་ཡུག་གི་ཐ་སྙད་བཞེད་ལ། དེ་བཞིན་ཉིན་ཁོར་ཡུག་མཚན་མོར་བསྲེ་བ་ལ། གཉིད་འགྲོ་བར་རྩོམ་པའི་ཚེ། དང་པོ་རྩོལ་བ་དང་བཅས་པས་ཡིད་བྱེད་ཐམས་ཅད་དང་བྲལ་བའི་ཉིན་གྱི་དགེ་སྦྱོར་དེའི་ངང་ནས་གཉིད་དུ་འགྲོ་བར་བྱ་ཞིང༌། དེས་གཉིད་དང་རྨི་ལམ་ལམ་དུ་སླང་ན་མཆོག་ཡིན་ཀྱང༌། དེ་ནི་སྲིད་པ་ཙམ་ལས་སྐབས་འདིར་ཕལ་ཆེར་ལ་མི་འབྱུང་བས། གཉིད་དྲན་མེད་དུ་སོང་ཞིང་རྨི་ལམ་འཁྲུལ་པར་ཤར་ཡང༌། གཉིད་སད་མ་ཐག་ཏུ་དེ་དག་གི་གནས་ལུགས་རིག་པས་ཆོག་པ་དང༌། དེ་ཡང་ཉིན་མཚན་ཁོར་ཡུག་ཏུ་སོང་བའི་ཐ་སྙད་བཞེད་ལ།
རྗེ་སྒམ་པོ་པའི་ཞུས་ལན་རྣམས་ལས། འོ་ན་དྲན་པས་མ་ཟིན་ཙ་ན་ངོ་བོ་མི་འོང་བའི་རྟོག་པ་རང་ག་མ་དེ་དྲན་པས་ཟིན་པ་དང༌། སྔར་གྱི་རྣམ་རྟོག་ཚོ་འདག་གམ་མི་འདག་དྲན་པས་ཤི་མ་ཤི་མེད་པར་འཛིན་དགོས་སམ་མི་དགོས་ཞུས་པས། དྲན་པས་མ་ཟིན་པའི་རྣམ་རྟོག་རང་ག་མ་རྣམས་དྲན་པས་ཟིན་མ་ཁད་དུ་སངས་ལ་དག ། དྲན་པས་ཤི་མ་ཤི་མེད་པར་འཛིན་མི་དགོས། འོན་ཀྱང་དྲན་པས་མ་ཡེངས་པ་བྱེད་ན་མཉམ་རྗེས་འདྲེས་སྐྱེན་པ་ལ་ཕན། དྲན་པས་མ་ཟིན་ཀྱང་རྣམ་རྟོག་གིས་གནོད་པ་དང༌། སྒྲིབ་པ་དང་བར་དུ་གཅོད་པ་གཏན་ནས་མེད་གསུངས། ཞེས་དང༌། གཉིད་དང་རྨི་ལམ་གྱི་དུས་སུ་འོད་གསལ་རང་ཆས་སུ་ཡོད་པས་ཆོག །
དྲན་པས་མ་ཟིན་པ་དེ་ཉིད་སད་པའི་རྗེས་སུ་བལྟས་པས། དེ་ཡང་འོད་གསལ་ལས་གཞན་མེད་པར་ཡིད་ཆེས་པས་ཆུ་བོའི་རྒྱུན་ཡིན་གསུངས་སོ། ། ཞེས་སོགས་སྐབས་འདི་དག་ལ་དོགས་པ་བཅད་པའི་ཞུས་ལེན་མང་དུ་སྣང་ངོ༌། ། གལ་ཏེ་དྲན་ཡེངས་ལ་ཐོབ་ཤོར་གྱི་ཁུ་འཕྲིག་ཆེན་པོ་འདུག་ན་ད་དུང་སེམས་ཀྱི་རང་བཞིན་དང་གནས་ལུགས་རྒྱུན་མི་ཆད་པའི་ཚུལ་མ་རྟོགས་པས་ལ་བཟླ་ཅུང་ཟད་སྔས་པ་ཡིན་ཏེ། རྗེ་སྒམ་པོ་པས། ཡེངས་པའི་ཚེ་ན་འཁྲུལ་པ་རང་མཚན་པ། ། དྲན་ཚེ་ངོ་བོ་གུད་ན་ཐོབ་པ་ཞིག ། དེ་འདྲ་གང་དེ་གཉིས་ཆོས་མི་རིག་པས། ། སྒོམ་ལ་ཐོབ་ཤོར་དེ་ནི་ངས་མ་རྟོགས། ། གཉིས་ཆོས་ཡོད་ན་བླང་དོར་རིགས་པ་ལ། །
མེད་པར་བྱེད་པ་དེ་རང་སྐྱོན་ཅན་ཡིན། ། ཞེས་དང༌། དྲན་པས་ཐོབ་དང་ཡེངས་པས་འཁྲུལ་པ་རྣམས། ། བློ་ཡིས་བཟུང་མོད་དོན་ལ་ཐོབ་ཤོར་མེད། ། ཅེས་གསུངས་པ་ལྟར་རོ། ། དེ་ལྟར་ལ་བཟླའི་དོན་དེ་དག་ལ་ངེས་ཤེས་སྐྱེས་ན་གཞན་མཚན་བཅས་དང་ཡིད་བྱེད་གང་ཡང་མི་བྱ་བར་ཞག་ལྔ་རེ་ཙམ་ལ་ལ་བཟླའི་ངང་ལ་འབྱམས་སུ་བཅུག ། ཡང་ཞག་རེ་ཙམ་ཅི་བདེར་ངལ་བསོ། ཡང་ཞག་བདུན་རེ་དང་བཅུ་རེ་ཙམ་དུ། ལ་བཟླ་རེ་དང་ངལ་བསོ་རེ་སྤེལ་ནས། གནས་ལུགས་ཀྱི་རྟོགས་པ་དེ་ཉིན་པར་ཁོར་ཡུག་མ་སོང་བར་དུ་ལ་བཟླ།
ཉིན་པར་ཁོར་ཡུག་ཏུ་སོང་ན་དེ་ཉིད་ལ་གོམས་འདྲིས་བྱས་པས་མཚན་ལའང་རིམ་པ་རིམ་པས་འཆར་ཞིང་ཤིན་ཏུ་གོམས་ན་ཉིན་མཚན་དཔྱིས་ཕྱིན་པར་འགྲེ་བར་གསུངས་སོ། ། བདུན་པ་ལ་བཟླའི་དགོས་དོན་ནི། བསྒོམ་བྱ་སྒོམ་བྱེད་མྱང་བྱ་མྱོང་བྱེད་རྟོགས་བྱ་རྟོགས་བྱེད་སོགས་ཀྱི་གཉིས་འཛིན་དང་སྟོང་འཛིན་ལ་སོགས་པའི་ཞེན་འཛིན་ཐམས་ཅད་བཤིགས་ནས་གཞིའི་གནས་ལུགས་ཀྱི་སྟེང་དུ་ཆམ་གྱིས་གཏོང་བའི་ཆེད་དུ་ཡིན་ལ། གང་ཟག་རབ་འབྲིང་ལ་ཞག་གྲངས་ཅི་རིགས་པར་གཉིས་འཛིན་དང་བྲལ་བའི་གནས་ལུགས་ཀྱི་རྟོགས་པ་འཆར་ཞིང༌། འཆར་ཚུལ་ནི་སྦྱངས་པ་ཆེ་ཆུང་གི་ཁྱད་པར་ལ་བརྟེན་ནས་གཅིག་ཏུ་མ་ངེས་པར་འཆར་རོ། ། འགའ་ཞིག་ལ་དེ་ལྟ་བུའི་རྟོག་པ་ཅི་ནས་ཀྱང་ཤར་མ་ཐུབ་ན། རེ་ཞིག་མཉམ་རྗེས་སུ་དགེ་སྦྱོར་སྐྱོང་ཚུལ་སྔར་བཤད་པ་བཞིན་སྐྱོང་ཞིང༌། ཕྱིས་རིམ་པས་གཉིས་འཛིན་སྟོང་འཛིན་སོགས་ཀྱི་འཛིན་པ་དང་ཡང་ཡང་ཕྲལ་ནས་བསྒོམས་པས་རྟོགས་པ་རིམ་གྱིས་འཆར་བར་བཞེད་དེ། གནས་ལུགས་ཀྱི་རྟོགས་པ་གཤའ་མ་ཞིག་ཤར་ན་རྒྱལ་བའི་བཀའ་མདོ་རྒྱུད་མན་ངག་དང་བཅས་པའི་སྙིང་པོའི་དོན་འདི་ཉིད་ཡིན་པས་ལམ་གཞན་དང་བརྒྱུད་པ་གཞན་ལས་ཆེས་ཆེར་ཟབ་པའོ། ། ལྔ་པ་སྒོམ་རྟོགས་པའི་ངོ་བོའི་བོགས་འདོན་བཤད་པ་ནི།
དེ་ཡང་སྒོམ་གྱི་ངོ་བོ་མ་གྲུབ་པའི་ངང་དུ་སྐྱོང་གསུངས་པ། ངེད་རང་སེམས་ཀྱི་ངོ་བོ་མཐོང་གང་ཤར་ལ་ཆེད་འཛིན་མི་དགོས་པའི་རང་ཤར་རང་སར་ངོ་ཤེས་ཙམ་གྱིས་ཆོག་ལ། ། རང་བཞིན་ཡོངས་ཤེས་ཀྱི་རྒྱུན་བརྟན་ཀྱང་ཉམས་མཐོ་དམན་སོགས་སྣ་ཚོགས་འོང་སྟེ། དེ་ཡང༌། རྗེ་བཙུན་གྱིས། རྣལ་འབྱོར་གྱི་ཉམས་ལ་ཅི་ཡང་འཆར། ། དབྱར་ཁའི་སྤང་ལ་ཅི་ཡང་སྐྱེ། ། ཞེས་གསུངས་པ་དེས་ན་མཐོ་དམན་འདྲ་བ་སྣ་ཚོགས་པ་འགའ་རེ་ལ་ཡོང་མོད། དེ་ཡང་རྗེ་བཙུན་གྱི་གསུང་དེ་དང་པོ་གནས་ཉམས་སོགས་ཀྱི་ཉམས་ལ་གསུངས་པ་འདྲ་ཞིག་ཡོད་དེ། དེ་མིན་རྣལ་འབྱོར་ཅེས་པའི་སྒྲ་ལས་ཏེ།
རྣལ་འབྱོར་ཟེར་བའི་གོ་དོན་སེམས་ཉིད་རྣལ་མའི་དོན་ལ་དབང་འབྱོར་བས་རྣལ་འབྱོར་ཞེས་ཟེར་ལ་དེས་ན་རྟོགས་པ་ལ་ཡང་སྦྱར་ཆོག་པས། རྣལ་འབྱོར་པ་རྟོགས་པ་ཤར་བ་ལའང་འཕྲལ་ཡུལ་གྱི་རྐྱེན་ཁམས་དབང་སོགས་ཀྱིས་མཐོ་དམན་འདྲ་བ་སྣ་ཚོགས་པ་འོང་མོད། དེའི་ཚེ་ནི་དངོས་གཞི་མ་གྲུབ་པའི་ངང་དུ་ཤེས་པར་བྱས་ནས་སྐྱོང་དགོས་ཏེ། དེ་ཡང་ཕྱི་ཡུལ་གྱི་སྣང་བ། ནང་སེམས་ཀྱི་རང་ཉམས། སྒོམ་མཁན་རང༌། བསྒོམ་བྱའི་ཡུལ། སྒོམ་རང་རང་གི་ངོ་བོ་གང་ཡང་མ་གྲུབ་པར་རང་བཞིན་སྟོང་པ་ཉིད་དེ་ཀའི་ངང་དུ་ཡེངས་མེད་དུ་སྐྱོང་དགོས་ཏེ། དེ་ཡང་འཕྲལ་སེམས་བདེ་བ། མི་བདེ་བ།
སྐྱོང་བའི་སྐབས་བརྟན་མི་བརྟན་ཅི་བྱུང་ཡང༌། ཐམས་ཅད་མ་ལུས་འཕྲལ་དུ་རང་མདངས་སྣང་ཙམ་མ་གཏོགས་དོན་ཐམས་ཅད་སེམས་ཉིད་ཀྱི་ངོ་བོ་སྟོང་ཉིད་རང་གསལ་དེའི་ཆོ་འཕྲུལ་ཡིན་པ་དེ་ལྟར་གོ་བར་བྱས་ནས། འཕྲལ་བདེ་མི་བདེ་ཙམ་ལ་སྐྱོན་ཡོན་སྐད་ཅིག་ཀྱང་མི་འཛིན། གཉིས་འཛིན་དེ་ངོ་ཤེས་པར་བྱས། རྐྱེན་ཐམས་ཅད་ཀྱི་རྩ་བ། ཕུང་མཁན་ཐམས་ཅད་ཀྱི་གཞི་མ་གཉིས་འཛིན་དེ་ཀ་རང་ཡིན་པར་བསམ་ནས་དེ་ཕྲལ་ཏེ། གཉིས་མེད་ཡེ་ཤེས་རང་སེམས་གང་སྣང་གང་ཤར་དེ་ཀའི་རང་ངོར་ཆེད་དུ་ཡེངས་པ་མེད་པའི་ངང་ནས་སྐྱོང་དགོས་སོ། ། དེ་མིན་དང་པོ་རྟོགས་པ་སྐྱོང་བདེ་ཙམ་ཡོད་ཀྱང༌། དེ་ནས་རྐྱེན་ནམ་རང་གི་ཁམས་ཀྱིས་བྱས་པའི་མཐོ་དམན་སྣང་བ་བྱུང་ན། དེ་ནས་ནི་འདི་འདྲ་འོང་མ་ཐང་བསམ་པ་དང་གཉིས་འཛིན་གྱི་བློས་ཙབ་ཙུབ་མང་པོ་ཞིག་བྱེད་ཅིང་དགེ་སྦྱོར་ངོ་བོ་ལས་གཡེལ་བ་ཞིག་བྱས་ན།
དེ་ནི་སྒོམ་ལམ་ཁྱེར་གནད་ལ་རྡུགས་པ་སྟེ་དེས་མཐོ་དམན་དེ་ཡང་མི་སེལ་བོགས་ཀྱང་མི་ཐོན་པའི་ཐབས་རྡུགས་པ་ཞིག་འོང་བ་ཡིན་པས། དེ་ལྟར་མི་བྱེད་པར་སྔོན་བཤད་ལྟར་ཐམས་ཅད་རང་སེམས་རང་མདངས་སུ་ཐག་བཅད་དེ། སེམས་ཀྱང་རང་བཞིན་མ་གྲུབ་པ་སྟོང་པ་ཉིད་ཀྱི་ཀློང་དེར་གཏད། གང་ཤར་བཟོ་མེད་གཉེར་མེད་རྩིས་གདབ་མེད་པ་ནས་གང་སྣང་གང་ཤར་རང་ངོ་ཆེད་དུ་རྩལ་བཏོན། ཡེངས་མེད་སྒོམ་མེད་ཀྱི་གནད་ཀྱིས་སྐྱོང་བར་བྱེད་དགོས་སོ། ། དོན་རང་སེམས་ངོ་བོ་ལ་ཆེད་དུ་སྒོམ་མེད། རང་སྣང་སྣ་ཚོགས་གང་ཤར་ལ་ཆེད་དུ་བཟོ་མེད་རང་བྱུང་གི་རྩལ་ལ་རང་ངོར་བལྟ་བའི་འཛིན་མེད་རང་གྲོལ་དུ་བཏང་དགོས་པ་ཡིན། འདིར་ལམ་རང་བྱུང་སྙིང་པོར་རང་འགྲོས་སུ་སྐྱོང་བ་ཞེས་རྗེ་གོང་མ་རྣམས་ཀྱིས་གསུངས་འདི་ལྟར་ལམ་ཁྱེར་ཅིར་སྣང་རྒྱན་དུ་ཁྱེར་ཤེས་ན་ཅིར་སྣང་རྒྱན་དུ་འཆར་ཞེས་བྱ་བ་དེ་ཡོང་བའོ། ། དྲུག་པ་འགགས་མེད་ཀྱི་འཆར་སྒོའི་རྩལ་སྦྱོང་བཤད་པ་ནི། རང་རེས་སེམས་ཀྱི་ངོ་བོ་གཤའ་མ་མཐོང་ན་དེས་རྩལ་སྦྱོང་རྒྱུ་ཆེར་མེད་ལ།
ངོ་བོ་རྣམ་དག་ཏུ་མ་རྟོགས་པས་ཇི་ལྟར་རིགས་པའི་རྟོགས་པ་ཤར་བ་དེ་གོམས་པར་བསྐྱངས་པས་ན་རིམ་གྱིས་ངེས་ཤེས་སྐྱེ་ཞིང་དྲི་མ་དག་པའི་ཡོན་ཏན་འཆར་མོད། འོན་ཀྱང༌། རྗེ་མི་ལ་ལྟ་བུས་ཀྱང༌། སྦ་ལ་ཚག་ཚིགས་འདུག་པ་འདི། ། བོད་ཀྱི་རྣལ་འབྱོར་རས་པ་ལ། ། རྣམ་རྟོག་ཕྲ་མོ་ཡོད་པའི་རྟགས། ། ཞེས་བག་ལ་ཉལ་གྱི་འཁྲུལ་པ་ཕྲ་མོ་ཡོད་པར་ཞལ་གྱིས་བཞེས་ཤིང༌། དེ་བཞིན་གོང་མ་རྣམས་ཀྱིས་ཀྱང་ལྟར་སྣང་ཙམ་དུ་གཡེང་བས་གནོད་པའི་ཚུལ་མཛད་ནས་དབེན་པ་ཁོ་ན་བརྟེན་པ་ཡིན། གཞན་ཡང༌། རྗེ་ཆོས་གྲུབ་དཔལ་བཟང་གིས།
བདག་གནམ་མཚོ་སེ་མོ་དོ་ལ་སྡོད་སྐབས་རྗེས་ཤེས་མི་སྐྱེ་བར་འདུག་བསམ་ཀྱང་ཕྱིས་གཞན་གྱི་སྤྱོད་ངན་མཐོང་བས་རྗེས་ཤེས་སྐྱེས་བྱུང་ཞེས་གསུངས་པར། རྗེ་ལྷ་རྩེ་བས། དེ་ལ་ཉམས་ལེན་གང་འདྲ་མཛད་ཞུས་པས། དཔྱད་དགོས་པར་འདུག ། ཞེས་པ་ཐེངས་གསུམ་དུ་སྩལ། དེ་ལྟར་ཤིན་ཏུ་ཡིན་པས་ངེད་རང་དྲན་པ་རྒྱུན་ཆད་མེད་པའི་རྩོལ་མེད་ཡང་དག་གི་དྲན་པ་རྐྱེན་དང་འགྲེ་བ་ལྟ་བུ་བྱུང་ཡང་ངོ་བོ་མ་བརྗེད་པར་ཁུ་འཕྲིག་ཇི་ལྟར་འདུག་ལེགས་པར་བརྟགས་ནས་འདུག་ན་རིག་པའི་རྩལ་ཕྱུངས་ཤིང་མདངས་ཀྱི་གཟོ་རྒྱ་ལ་གཟབ། རྒྱུན་དུ་སྒོམ་མེད་ཡེངས་མེད་དང༌། ཆོས་མཉམ་ཉིད་ལམ་ཁྱེར་ལ་བསླབ་པ་རྣམས་ཡིན་ཞིང༌། ཁྱད་པར། ཆོས་རྗེ་རྒྱ་རས་ཀྱིས།
བློ་འདས་རྟོགས་པ་སྐྱོང་བ་དང༌། ། བློས་བྱས་རྟེན་འབྲེལ་བསྒྲིགས་པ་རྣམས། ། བྱེ་མའི་སྒང་ཡུར་ལྟ་བུར་སྙམ། ། ཞེས་གསུངས་སོ། ། དོན་རྫོགས་པའི་སངས་རྒྱས་ཐོབ་པར་བྱེད་པ་ལ། སྟོང་ཉིད་སྙིང་རྗེ་ཟུང་འཇུག་གི་ངང་ནས་གཟུགས་སྐུའི་ས་བོན་འདེབས་དགོས། དེ་ཇི་ལྟ་བུ་ཞེ་ན། སེམས་ཉིད་རང་ངོ་རང་ཤེས་ངང་ནས་སེམས་ཅན་ཡོངས་ལ་སྙིང་རྗེ་དང༌། འགག་མེད་ཀྱི་འཆར་སྒོ་ཐམས་ཅད་སེམས་བསྐྱེད་ཆེན་པོས་དགེ་བར་བསྒྱུར་བ་ཡིན། དེ་ཡང་མདོར་བསྡུ་ན་རྣམ་པ་གསུམ་སྟེ།
མི་དགེ་བའི་འོལ་ཁ་དགེ་བར་བསྒྱུར་བ། ལུང་མ་བསྟན་པ་ཐམས་ཅད་དགེ་བའི་ཕྱོགས་སུ་བསྒྱུར་བ། དགེ་བ་རྣམས་དགེ་ཚོགས་རྒྱ་ཆེན་དུ་སྤེལ་བ་དག་གོ། ། དང་པོ་ནི་ལྔ་ལྡན་ཉམས་ལེན་ལྟར་རམ། ། ཡང་ན་འདི་ལྟ་སྟེ། ཞེ་སྡང་ལྟ་བུ་ལྷང་གིས་སྐྱེས་པ་སྤང་བླང་མི་བྱེད་དབང་དུ་མི་གཏོང་དེ་ཀའི་ངོ་བོ་ལ་བལྟས་ནས་སེམས་ཅན་ཐམས་ཅད་ཀྱི་ཞེ་སྡང་བདག་ལ་སྨིན་པར་གྱུར་ཅིག ། བདག་གིས་སེམས་ཅན་གྱི་ཞེ་སྡང་ཁུར་ནུས་པར་གྱུར་ཅིག ། དེང་ཕྱིན་ཆད་སེམས་ཅན་ཐམས་ཅད་ལ་ཉོན་མོངས་པ་ཞེ་སྡང་གི་བསམ་པ་སྐད་ཅིག་ཀྱང་མི་སྐྱེ་བར་གྱུར་ཅིག ། བདག་སངས་རྒྱས་པའི་ཞིང་དེ་རུ་ཉོན་མོངས་པ་ཞེ་སྡང་གི་སྒྲ་མི་གྲགས་པར་གྱུར་ཅིག ། ཅེས་སྨོན་ལམ་རྩེ་གཅིག་ཏུ་བཏབ།
དེ་བཞིན་ཀུན་ལ་སྦྱར་རོ། ། གཉིས་པ་ནི། སྤྱོད་ལམ་རྣམ་བཞིར་བསམ་པ་བཟང་ངན་གཉིས་ཀ་སོགས་མེད་པ་ནི་ལུང་མ་བསྟན་ཏེ། དེ་ལ་དཔེར་ན་བཟའ་བཏུང་ཚོགས་འཁོར་དང་འགྲོ་འདུག་བསྐོར་བར་ཤེས་པའི་གདམས་པ་ལྟར། བཟའ་བཏུང་དུས་རང་ལྷའི་རྣལ་འབྱོར་དང་ལྡན་པས་རོལ་པ་སོགས། བླ་སྒྲུབ་ལྟ་བུ་དང༌། འགྲོ་བའི་དུས་གཡས་ཕྱོགས་སུ་སྐྱབས་ཡུལ་རྣམས་བཞུགས་པར་དམིགས་ནས། དེ་ལ་བསྐོར་བ་བྱེད་པའི་འདུན་པ་ལ་སོགས་པ་སྟེ། དེ་བཞིན་རིགས་པས་བསྐྲུན་ལ་འགྲེས་མོད། ཐ་ན་ཞྭ་གྱོན་ནའང་སེམས་ཅན་ཐམས་ཅད་ཀྱི་དོན་དུ་སྐྱབས་དཀོན་མཆོག་གསུམ་སྤྱི་བོར་ཁུར་བ་དང་མ་བྲལ་བར་བྱའོ་སྙམ་པ་དང༌།
གོས་གྱོན་ན་བག་ཡོད་རྣམ་དག་གི་གོས་གྱོན་སྙམ་པ་དང༌། སྐ་རགས་བཅིངས་ནའང་བརྩོན་འགྲུས་དྲག་པོའི་སྐ་རགས་དང་མི་འབྲལ་བར་བྱ་སྙམ་པ་སོགས་དགོས་པ་གོང་མ་རྣམས་ཀྱི་རྣམ་ཐར་དུ་མདོར་བསྡུས་གསལ་བ་ལྟར་དང༌། ལྷག་པར་ལུང་རྟོགས་ལས་བྱུང་བའི་གོ་བས་འགེབ་དགོས། གཞན་ཡང་རྒྱལ་བ་རྒོད་ཚང་པས། དངོས་པོ་ཡིད་དུ་འོང་བ་མཐོང་དུས། དཀོན་མཆོག་གསུམ་ལ་འབུལ་བའི་བློ་མ་སྐྱེས། ཞེན་པ་རང་འདོད་སྐྱེས་ནས་མཆོད་རྫས་དེ་ཆུད་ཟོས་པ་ཡིན། ཆོས་རྗེ་མཆོད་ཅེས་ཞེན་མེད་ཀྱི་གནད་ཁོ་བོས་ཤེས་པ་ཡིན་གསུངས་པས་གནད་མང་ངོ༌། ། གསུམ་པ་ནི། བླ་མའི་ཞབས་ཏོག་དང་ཆོས་སྤྱོད་བཅུ་ཡི་རིམ་པ་རྣམས་ཆེ་ཕྲ་ཇི་ལྟར་རིགས་པ་སྒྲུབ་སྙམ་པའི་རྟོག་པ་བྱུང་ན།
དེ་མི་འགྲུབ་སྙམ་པའི་སྒྱིད་ལུག་གི་བསམ་པ་མི་གཏོང་བར་དེ་ལྟར་བྱའོ་འགྲུབ་པར་གྱུར་ཅིག་སྙམ་པ་དང༌། འགྲུབ་པའི་རིགས་ཀྱང་སེམས་ཅན་ཐམས་ཅད་ཀྱི་དོན་དུ་དམིགས་ནས་ལག་ལེན་དུ་འདེབས། སྦྱིན་པ་ལྟ་བུ་ཡིན་ན་དེར་ནས་འབྲུ་གཅིག་བྱིའུར་སྦྱིན་ནའང་སེམས་ཅན་ཐམས་ཅད་ཀྱི་དོན་དུ་དམིགས་ནས་བྱིན་ན། སེམས་ཅན་གྱི་གྲངས་དང་མཉམ་པའི་འབྲས་བུ་འབྱུང་ཞེས་མདོ་རྒྱུད་དུ་མ་ནས་གསུངས་པས་དགེ་བའི་བསམ་སྦྱོར་ཆེ་ཆུང་གང་འདྲ་ཞིག་ཡིན་ཡང་སངས་རྒྱས་ལམ་དུ་འགྲོ་བའི་བསམ་པ་སེམས་བསྐྱེད་དང་བསྔོ་སྨོན་གྱིས་རྒྱས་གདབ་དགོས། འདི་དག་ལྟར་གྱི་དོན་རྒྱུད་ཐོག་ཏུ་བཀལ་ན། ལུང་ལས། ཆོས་རྣམས་ཐམས་ཅད་བསམ་པའི་རང་གཟུགས་གསུངས་པས་འབྲས་བུ་རྒྱ་ཆེར་འཕེལ་ལོ། ། བྱས་ཚད་ཆོས་སུ་འགྲོ་བའི་གདམས་ངག་ཞེས་པའི་དགོངས་པ་ཡང་ལོན་པ་ཡིན། རྟེན་འབྲེལ་སོགས་ཆོས་ཐམས་ཅད་ཀྱི་སྙིང་པོ་ཡང་ཤེས་པ་ཡིན། དོན་གཉིས་ལྷུན་གྲུབ་མྱུར་དུ་འབྱུང་བའི་རྐྱེན་ཡང་བྱེད་པ་ཡིན་ཏེ།
ཆོས་རྗེ་རྒྱ་རས་ཀྱིས། རྣམ་རྟོག་ལ་བཟོ་བ་མཁས་པས་ན། ། ཡོན་ཏན་ཀུན་རང་གིས་བྱས་པས་ཆོག ། ཅེས་སོགས་གོང་མ་རྣམས་ཀྱི་གསུང་མཐའ་ཡས་སོ། ། གྲུབ་མཆོག་མི་ཕམ་རྗེས། འདི་རྣམས་ཀྱི་དོན་གསེར་གྱི་དངོས་པོར་དཔེ་མཛད་ནས་གསུངས། འདི་བཞིན་ཆོས་ཀྱི་གནད་ཆེན་པོ་མདོ་རྒྱུད་བསྟན་བཅོས་རྣམས་ནས་དངོས་དང་ཤུགས་ཀྱིས་རིམ་པར་ལན་བརྒྱར་གསུངས་ཀྱང་རྟོག་གེ་པ་རྣམས་ཀྱི་སྤྱོད་ཡུལ་དུ་མ་གྱུར། འོ་སྐོལ་སྒྲུབ་བརྒྱུད་པ་རྣམས་ཀྱང་ལར་ནི་ཐམས་ཅད་འདིར་སྣང་མཁན་ལས་སྤྲོས་པ་ཆོད་པ་ཉིན་སྐར་ཙམ་དུ་སྣང༌། འོན་ཀྱང་སྐལ་ལྡན་བྱང་ཆུབ་སྒྲུབ་མཁན་རེ་གཉིས་དག་གིས་ཀྱང༌། འགའ་ཞིག་གིས་ནི་མ་ཤེས།
རེས་འགས་ནི་གནད་ཆུང་དུ་འཇོག་མོད། དེ་བས་ན་རྟོགས་པ་ཤར་ཡང་རྩལ་རྫོགས་དུས་མེད། རྩལ་ཅུང་ཞིག་རྫོགས་ཀྱང་ཡོན་ཏན་འཆར་དུས་མེད། ཡོན་ཏན་ཤར་ཡང་གཞན་ཕན་འགྲུབ་དུས་མེད་པས་བསྟན་པ་ཉམས་དམའ་བར་གདའ། དེ་ལྟར་མི་འབྱུང་བའི་དོན་ཐབས་འདི་རྣམས་མ་ཤེས་པ་ཡིན་པས་ཅིས་ཀྱང་ཉམས་ལེན་དུ་བསྟར་བར་བྱ་དགོས། གཞན་ཡང་ངེད་རང་ཕྱག་རྒྱ་ཆེན་པོ་པ་རྣམས་རྣམ་རྟོག་སྤུན་ཐག་ཆོད་པའི་དུས། བཟང་ངན་གྱི་རྟོག་པ་གང་ཡང་སྟོབས་ཆེ་བས། ངན་རྟོག་དང་འཁོར་བའི་ཆོས་ལ་འདུན་པ་གཏན་ནས་མི་བྱེད། གང་ཤར་ཐམས་ཅད་དེ་མ་ཐག་ཏུ་ལམ་དུ་འཁྱེར། གཞན་ཡང་གཉིད་ཁ་དང་སད་མ་ཐག །
ཐོ་རངས་དང་ཁ་ཟས་ཀྱི་དུས་དང་རྗེས་ཐོབ་སྣང་ཤེས་ཀྱི་དུས་ལ་སོགས་པ་ཉེན་ཆེ་ཞིང་དུས་གཉན་པ་ཡིན་པས། ཉམས་ལེན་གྱི་གནད་ཟིན་པ་གལ་ཆེ་གེགས་སེལ་བོགས་འདོན་ཀྱང་དེ་དུས་ལེགས་པའོ། ། ལྔ་པ་ཉམས་མྱོང་རྟོགས་པའི་སྤུ་རིས་འབྱེད་པ་བཤད་པ་ལ། དང་པོ་རྣལ་འབྱོར་བཞི་པོ་སྤྱིའི་ཁོགས་བཤད་པ་དང༌། གཉིས་པ་རྣལ་འབྱོར་བཞིའི་བྱེ་བྲག་སོ་སོར་བཤད་པའོ། ། དེ་ལ་དང་པོ་རྣལ་འབྱོར་བཞི་པོ་སྤྱིའི་ཁོག་བཤད་པ་ལའང༌།། །། ༈ དང་པོ་རྣལ་འབྱོར་བཞིའི་ཉམས་རྟོགས་སྐྱེ་ཡུལ་གང་ཟག་གི་དབང་རིམ་བཤད་པ་དང༌། གཉིས་པ་ཉམས་རྟོགས་སྐྱེ་བྱ་དངོས་གཞི་རྣལ་འབྱོར་བཞིའི་ཚུལ་མདོ་རྒྱུད་ལས་གསུངས་པ་བཤད་པ་དང༌། གསུམ་པ་རྣལ་འབྱོར་བཞིའི་དོན་རགས་པ་ཐུན་མོང་དུ་བཤད་པའོ། ། དང་པོ་གང་ཟག་གི་དབང་རིམ་བཤད་པ་ནི།
འདིར་རྒྱས་པར་གསང་འདུས་ལས་གང་ཟག་རྣམ་པ་ལྔ་དང༌། རྫོགས་ཆེན་རྣམས་ལས་གང་ཟག་རྣམ་གསུམ་རེ་རེར་གསུམ་གསུམ་དུ་དབྱེ་བའི་གང་ཟག་རྣམ་པ་དགུའི་དབང་རིམ་བཤད་པ་སོགས་མང་ཡང༌། འདིར་མདོར་བསྡུས་པའི་གང་ཟག་དབང་པོ་རབ་འབྲིང་ཐ་མ་གསུམ་གྱི་རྣམ་དབྱེ་བཤད་པར་བྱ་སྟེ། རབ་ཅིག་ཆར་པའི་སྐྱེ་ཚུལ་ནི། དང་པོར་ཞི་གནས་ཀྱི་དུས་སམ། ལྷག་མཐོང་ལ་ཁྲིད་པའི་དུས་སམ། ངོ་སྤྲོད་དུས་ནས་གོ་བ་དང་ཉམས་མྱོང་རྟོགས་པ་གསུམ་དུས་གཅིག་ལ་ཤར་ཏེ། རྩེ་གཅིག་ཙམ་དང་སྤྲོས་བྲལ་མན་ཙམ་དང༌། རོ་གཅིག་མན་ཙམ་དང༌། སྒོམ་མེད་མན་ཙམ།
ཅིག་ཅར་དུ་སྐྱེ་བའང་ཡོད་ལ་སྐྱེས་པ་དེ་ཡང་བརྟན་ཏེ། དཔེར་ན་གཅོང་རོང་གི་ལུང་པར་ཉི་མ་ཤར་བ་ན་མུན་པ་སངས་པ་དང་ས་རྡོ་དྲོས་པ་སོགས་དུས་མཉམ་དུ་འབྱུང་བ་ལྟ་བུ། གང་ཟག་སྦྱངས་པ་ཤིན་ཏུ་ཆེ་བ་ཡིན་འདུག ། འབྲིང་ཐོད་རྒལ་བའི་སྐྱེ་ཚུལ་ནི། གོ་མྱོང་རྟོགས་གསུམ་དང་རྣལ་འབྱོར་བཞི་སྔ་མ་སྔ་མ་མ་བརྟན་པར་ཕྱི་མ་ཕྱི་མ་ཐོལ་གྱིས་སྐྱེ་ལ། སྐྱེས་ཀྱང་མི་བརྟན་པར་འཕེལ་འགྲིབ་ཤིན་ཏུ་ཆེ་བ་ཞིག་སྟེ། དཔེར་ན་སྤྲིན་བར་གྱི་ཉི་མ་འཆར་ནུབ་འོང་བ་ལྟ་བུ་གང་ཟག་སྦྱངས་པ་འབྲིང་ཅན་ནོ། ། འོན་ཀྱང་དེས་ཡུན་དུ་དབེན་པ་བརྟེན་ཞིང་མཚམས་ལ་གནས་པ་དང༌། བླ་མ་ལ་མོས་གུས་བྱེད་ཅིང་གསོལ་འདེབས་དྲག་ཏུ་བྱས་ནས་སྙིང་རུས་བསྐྱེད་དེ་བསྒོམས་ན་རྟོགས་པ་བརྟན་པོ་ཐོབ་པར་གསུངས་ལ། གལ་ཏེ་སྒོམ་ཡུན་ཐུང་ནས་ཚེ་འདིར་རྟོགས་པ་མ་བརྟན་ཀྱང་རྟོགས་པ་གཤའ་མ་བར་དོར་འཆར་བར་བཞེད་དོ། །
ཐ་མ་རིམ་གྱིས་པའི་སྐྱེ་ཚུལ་ནི། གོ་མྱོང་རྟོགས་གསུམ་དང་རྣལ་འབྱོར་བཞི་རིམ་པས་འཆར་ཞིང༌། སྔ་མ་སྔ་མ་བརྟན་ནས་ཕྱི་མ་ཕྱི་མ་རིམ་པས་སྐྱེ་ལ། སྐྱེ་ལུགས་ཀྱང་བུལ་ཞིང་ངོ་བོ་ཅུང་ཟད་མཐོང་ཡང་འཕྲལ་དུ་སྤང་བྱ་མི་སྤོང་ཞིང་གཉེན་པོ་ལ་རང་དབང་མི་ཐོབ་པ་ཞིག་འབྱུང་སྟེ། དཔེར་ན་གནམ་ཁ་ཞེང་ཅན་གྱི་ཉི་མ་ཤར་བ་ལྟར། ཤར་མ་ཐག་ས་རྡོ་དྲོས་པ་དང་འཁྱགས་པ་འཇུ་བར་མི་ནུས་རིམ་གྱིས་དྲོས་དགོས་པ་ལྟ་བུ་གང་ཟག་སྦྱངས་པ་ཅུང་ཞན་པ་སྟེ། རིགས་ཕྱི་མ་གཉིས་ཀའང་མོས་གུས་དང་སྙིང་རུས་བསྐྱེད་ན་བྱིན་རླབས་ཀྱི་གནད་ཀས་ཅིག་ཅར་བ་ལྟར་འགྱུར་བ་ལ་ཚེགས་མེད་པར་བཤད་ལ། དེ་ཡང་དུས་ཚོད་ངེས་མེད་དུ་རྟོགས་པ་སྐྱེས་ནས་བློ་ཐག་ཆོད་པ་དང༌། རྟོགས་པ་སྐྱེས་ཀྱང་ངོ་མ་ཤེས་པར་ཆ་མེད་རྩིས་མེད་དུ་སོང་བ་སོགས་སྣ་ཚོགས་པ་འོང་བར་བཤད་པས། བླ་མ་དང་མཆེད་གྲོགས་ཉམས་མྱོང་ཅན་ལ་བརྟེན་པ་གལ་ཆེའོ། །
གོ་མྱོང་རྟོགས་གསུམ་གྱི་ཤན་འབྱེད་ནི། དེ་ཡང་རང་ཉིད་ཐོས་བསམ་སྦྱངས་པས་གདམས་ངག་གོ་བས། སེམས་ཀྱི་གནས་ལུགས་འདི་ལྟ་བུ་འདུག་བསམ་པ་གོ་བ་དང༌། དོན་རྣམས་ཚུལ་བཞིན་ཉམས་འོག་ཏུ་ཚུད་ཅིང་རིག་ཐོག་ཏུ་མྱོང་རྒྱུ་ཡོད་པ་ཉམས་མྱོང་དང༌། རང་གིས་བསོད་ནམས་སྟོབས་དང་བླ་མའི་བྱིན་རླབས་ཞུགས་པས་སེམས་ཀྱི་ངོ་བོ་མཐོང་བ་ལ་རྟོགས་པ་ཞེས་ཟེར་ཏེ། རྗེ་རྒྱ་རས་ཀྱིས། བརྟག་དཔྱད་བྱས་པ་གོ་བ་ཡིན། ། བདེ་གསལ་མཐོ་དམན་ཉམས་མྱོང་ཡིན། ། གནས་ལུགས་ངོ་ཤེས་རྟོགས་པ་ཡིན། ། ཞེས་གསུངས་པ་ལྟར་རོ། །
དེ་ཡང་ངེད་རང་གོ་བས་མི་ཡོང༌། ཉམས་མྱོང་གིས་ཀྱང་མི་ཆོག ། རྟོགས་པ་རང་ཤར་དགོས་ཏེ། རྗེ་ཡང་དགོན་པས། ལར་ཤོག་བུ་ལ་བྲིས་པ་དེ་རྣམས་ལ་ཡི་གེ་བྱ་བ་ཡིན། སློབ་དཔོན་གྱིས་གསུངས་པ་དང་རང་གི་ཁར་འབྱིན་ཤེས་པ་དེ་རྣམས་ལ་ཚིག་བྱ་བ་ཡིན། དེ་ཙུག་ཡིན་པར་འདུག་སྙམ་དུ་བློ་ཡུལ་དུ་བྱུང་བ་དེ་རྣམས་ལ་གོ་ཡུལ་བྱ་བ་ཡིན། དེས་ཉོན་མོངས་པའི་མགོ་ཡང་མི་ནོན། རྣམ་པར་རྟོག་པའི་སྤུན་ཐག་ཀྱང་མི་ཆོད། རྐྱེན་བཟང་ངན་རོ་ཡང་མི་སྙོམས།
སྡུག་ཐུག་ཙ་ན་མཆུ་ན་བ་ལ་ཐུག ། པོ་ཏི་མཛོ་ཁལ་ལྔ་བརྒྱ་ལ་ལོངས་པ་ཡོད་ཀྱང་འཆི་ཙ་ན་ཤུལ་དུ་ལུས་པ་ཡིན། ཤོག་བུ་ལྡེབ་གཅིག་ཀྱང་ཁྱེར་བ་ལ་མི་ཕན། གདམས་ངག་ཟབ་མོ་ཨི་ཐི་མཚལ་མགོ་མ་བཅུ་ཡོད་ཀྱང་ཁམས་པ་ཅིག་ཤི་བ་བཞིན་འོང་དོགས་ཡོད། དེ་རྣམས་ཀྱི་དོན་འདིར་ཞིབ་ཏུ་མི་འོང་ཚིག་གིས་སྡེ་སྣོད་གསུམ་དང་རྒྱུད་སྡེ་བཞི་བློ་ལ་བཤད་པ་ཡོད་ཀྱང་ཤི་ཁར་བློ་ལ་བཞག་ཏུ་མེད་སྲིད་པ་ཡིན། ལོ་ཙཱ་བ་ཆེན་པོ་རྔོག་བསམ་ཡས་བྱེ་མ་རི་རྩེར་སྐུ་གཤེགས་པའི་དུས། འདི་ལ་བརྟེན་ནས་བདག་ཅག་འཁོར་བར་གྲོལ་དུ་འགྲོ་སྙམ་ནས། རྒྱ་མཚོར་འཇུག་པ་གང་ཡིན་པ། སྦུ་བ་རབ་བརྩེགས་རྡོལ་བའི་ཕུང་པོ་འདིས། ། རི་མཆོག་འདྲ་བ་དེ་ཉིད་གཏན་ནས་བསླུས། །
ཞེས་ཐོས་བསམ་རྐྱང་པ་ལ་ཐུགས་ཆད་པའི་གསུང་བྱོན་པ་དེ། ཁོང་རང་ནི་ཐོས་གྲོལ་ཆེན་པོའི་གསུང་དགོངས་པ་ཅན་ཡིན་ཏེ། ཕྱི་རབས་ཀྱི་ཐོས་བསམ་རྐྱང་པ་རྣམས་ལ་ལྗི་བ་ཡིན་གསུངས། ཕལ་པོ་ཆེའི་མདོ་ལས། ཇི་ལྟར་བུ་རམ་མངར་བའི་རོ། ། ཐོས་པས་རོ་ནི་མི་མྱོང་སྟེ། བསྒོམས་པས་རོ་ནི་མྱོང་བར་འགྱུར། ། ཞེས་པ་དང༌། དཔེར་ན་མི་ལྟོགས་པ་གཅིག་གིས་ཟན་ཟན་ཞེས་ཁ་ནས་བཏོན་ཡང་འགྲངས་པ་ལ་མི་ཕན། ནས་ཡོས་སུ་བརྔོས་ཕྱེ་རུ་བཏགས་ཏེ་ཆུ་ལ་བརྫིས་ལག་པས་རྦད་ཀྱིས་བཅད་ཅིང་ཟོས་ན་འགྲངས་པར་འོང༌།
དཔེ་དེ་བཞིན་དུ་ཆོས་འདི་རྒྱུད་ལ་སྐྱེ་དགོས། དེ་སྐྱེ་བ་ལ་སྒོམ་དགོས། སྒོམ་པ་ལ་འཇིག་རྟེན་བློས་བཏང་ཚེ་འདི་ཡི་རྡོས་ཐག་བཅད། ལྟོ་རྒྱབ་ལ་གྱོང་བསྐུར། ལུས་སྲོག་ཐེད་ལ་བོར། བཀའ་བརྒྱུད་ཀྱི་རྣམ་ཐར་བསམ། གོ་ཆ་དང་སྡུག་སྲན་བསྐྱེད། གནས་རི་ཁྲོད་ཀྱི་དགོན་པ་འགྲིམ་ཞིང་སྒྲུབ་པ་སྙུགས་སུ་བསྲིང་ཞིང་བཏང་བའི་དུས་སུ་རང་གི་ནང་ནས་སྐྱེ་ཚུལ་གཅིག་འོང་བ་ཡིན། ཞེས་གསུངས་པ་ལྟར་རོ། ། ཉམས་རྟོགས་ཀྱི་དབྱེ་བ་ལ།
བཀའ་བརྒྱུད་གོང་མའི་གསུངས་ལས། ཉམས་དང་རྟོགས་པ་ནོར་ར་རེ། ཞེས་གསུངས་པས་ནོར་ས་ཆེ། ། མ་ནོར་བར་བྱེད་དགོས་པ་ལས། དང་པོ་ཉམས་ལའང་སོ་སོའི་འཆར་ཚུལ། གོམས་ཤས་ཆེ་ཆུང༌། བརྟན་པ་ཐོབ་མ་ཐོབ་སོགས་ཀྱིས་མཐའ་གཅིག་རང་དུ་མ་ངེས་ཀྱང༌། སྤྱིར་བཏང་ཙམ་དུ་ཉམས་ཀྱི་སྐབས་རང་སེམས་སྟོང་གསལ་མི་རྟོག་པའི་ངང་དུ་ཐ་ལེ་གནས་ཆ་ཆེ་ཞིང༌། དེ་ལས་ཚོགས་དྲུག་གི་སྣང་བ་འཆར་བ་ཡང་རྗེན་ལྷང་ངེར་ངོ་ཤེས་ཤིང་རང་ཐོག་ཏུ་བུན་ནེ་ལིང་ངེར་ཡལ་བར་འགྱུར་བ་ཡིན་ལ། རྟོགས་པའི་སྐབས་སྔོན་ཉམས་དུས་ངོ་བོ་སྒྲིབ་བྱེད་དྲི་མ་དེ་དག་ནས་རང་སེམས་ཐ་མལ་གྱི་ཤེས་པ་གཤིས་ཀྱི་རང་ངོ་འཕྲོད་ཅིང༌།
རང་རྩལ་སྣ་ཚོགས་སྐྱེ་འགགས་མེད་པར་རྟོགས་པས་གང་ཅི་ལའང་བློ་ཡི་མཚན་འཛིན་གྱི་ཡུལ་ལས་འདས་པའི་གང་ཤར་རང་བཞིན་ཡོངས་ཤེས་ཀློང་ཡངས་སུ་འབྱམས་ཀླས་པའོ། ། མདོར་ན་ཉམས་ཀྱི་བན་བུན་དང༌། རྟོགས་པའི་ངོ་བོ་གཉིས་ཀྱི་ས་མཚམས་ནི། ཉམས་ཀྱི་སྐབས་སེམས་ཇི་ལྟར་བདེ་གསལ་ཅན་བརྟན་པ་འབྱུང་ནའང་དེ་ལ་ངོ་བོ་མ་རྟོགས་རང་བཞིན་མ་ཤེས་པའི་ཐེ་ཚོམ་མཚན་འཛིན་མཆོག་ཞེན་དང་ང་རྒྱལ་རློམ་ཞེན་ངེས་ཤེས་ཁ་འཛིན་སོགས། བློ་ཡི་འཛིན་སྟངས་ཀྱི་དྲི་མ་ཞིག་ཡོད་ལ། མོས་གུས་སྙིང་རྗེ་སོགས་ཀྱང་འདི་ཡོད་མེད་པའི་སྲ་ཐིང་ངེ་བ་རྣམས་འབྱུང༌། རྟོགས་པ་གཤའ་མ་ནི། དྲི་མ་དེ་དག་དག་པའི་སེམས་ཉིད་བཟོ་མེད་གཤིས་ལུགས་ཀྱི་རང་ཐོག་ཏུ་ཐག་ཆོད། ཐེ་ཚོམ་མེད། འཛིན་པ་བྲལ།
ང་རྒྱལ་དག ། རང་གི་སེམས་ངོ་རྟོགས་པས། དེ་ལྟར་མ་རྟོགས་པའི་སེམས་ཅན་ཀུན་ལ་སྙིང་རྗེ་ཆེན་པོ་དང༌། ངོ་སྤྲོད་བྱིན་རླབས་བདག་པོ་རྩ་བའི་བླ་མ་ལ་སངས་རྒྱས་དངོས་ཀྱི་འདུ་ཤེས་བརྟན་པོའི་མོས་གུས་སྐྱེ་བ་ཡིན། གཞན་ཡང་མཉམ་མེད་དྭགས་པོར། ཉམས་དང་རྟོགས་པ་གཉིས་ཁྱད་ཅི་ཡོད་ཞུས་པས། ཉམས་ནི་བློ་ཡི་ཡུལ་ལས་མ་འདས་པར་ཡོད་པ་ཡིན་པས། དཔེར་ན་སྤྲིན་གསེབ་ཀྱི་ཉི་མ་དང་འདྲ་བས་བདེ་བ། གསལ་བ། མི་རྟོག་པ་གསུམ་རེས་མཐོ་རེས་དམའ་རེས་གནས་པ་འོང་ལ།
དེ་ལ་མ་ཞེན་པར་བསྐྱངས་པས་བློ་ཡི་དྲི་མ་དག་ནས་རྟོགས་པ་ད་གཟོད་འཆར། རྟོགས་པ་ནི་སྣང་སེམས་གཉིས་མེད་དུ་བློ་ཡི་གཏིང་ནས་འོད་གསལ་གྱི་ངང་ལ་རྒྱུན་ཆད་མེད་པ། བསྒོམ་བྱ་སྒོམ་བྱེད་དང་བྲལ་བའི་དུས་སུ་རྟོགས་ཐོབ་དུས་གཅིག་ཏུ་འཆར་བ་ལ་ཟེར་བ་ཡིན། ཞེས་གསལ་བར་གསུངས་པ་ལྟར་རོ། ། རྣལ་འབྱོར་བཞི་ཡི་རྩེ་གཅིག་ཉམས། གཞན་སྤྲོས་བྲལ་རོ་གཅིག་སྒོམ་མེད་གསུམ་ལ་ནི་ཉམས་དང་རྟོགས་པ་སོ་སོར་ཕྱེ་དགོས། དེའང་དང་པོ་རྩེ་གཅིག་གི་ཉམས་ནི། ཤེས་པ་གསལ་སིང་ངེ་བ་དེ་ངོ་བོ། མཐོ་དམན་བྱུང་ན་ད་དུང་ཉམས་ཡིན་མི་བརྟན། མཐོ་དམན་ཆུང་ན་བོགས་དྲག །
སྤྱིར་རྩེ་གཅིག་ཉམས་ཡིན་རྟོགས་པ་མིན། སྤྲོས་བྲལ་ནང་ནས་ཨེན་ཙམ་ཞིག་སྐྱེ་མེད་དུ་ཤེས་པ་ལ། བླ་མས་བསྟན་པ་དེ་ཡིན་པར་བྱུང་ཨང་སྙམ་ནས་རང་སེམས་ངོ་ཤེས་པ་དེ་ཉམས། ཤེས་པ་དེ་ཁོ་རང་གིས་ཁོ་རང་རང་བཞིན་མེད་པ་ལྷངས་ཀྱིས་རྟོགས་པ་རྟོགས་པ་ཡིན། རོ་གཅིག་ལ་ནི། རང་གི་ལུས་ཕྱི་ཡི་སྣང་བ་རང་གི་སེམས་གསུམ་རང་བཞིན་མེད་པ་ཡིན་ཨང་སྙམ་པ་ཉམས། ཕྱི་རོལ་གྱི་སྣང་བ་འདི་མེ་ལོང་ནང་གི་གཟུགས་བརྙན་བཞིན་སོ་སོར་སྣང་ཡང་གཅིག་ཏུ་ལྷན་གྱིས་རྟོགས་པ་དེ་རྟོགས་པ་ཡིན། སྒོམ་མེད་ལ་ནི། ནན་ལྟར་བསྒོམ་བྱ་སྒོམ་བྱེད་མི་འདུག་སྙམ་པ་ཉམས། ཤེས་པ་ཁོ་རང་གིས་ཁོ་རང་སྒོམ་བྱེད་དང་བྲལ་བར་ལྷན་གྱིས་རྟོགས་པ་རྟོགས་པ་ཡིན་ཏེ།
དེ་ལྟར་ཉམས་དང་རྟོགས་པ་མ་ནོར་བར་འབྱེད་པ་གལ་ཆེ་བའོ། ། གཉིས་པ་ཉམས་རྟོགས་སྐྱེ་བྱ་དངོས་གཞི་རྣལ་འབྱོར་བཞི་ཡི་ཚུལ་མདོ་རྒྱུད་ལས་གསུངས་པ་བཤད་པ་ལ། དང་པོ་གསར་མའི་མདོ་རྒྱུད་བསྟན་བཅོས་ལས་གསུངས་པ་དང༌། གཉིས་པ་རྙིང་མ་རྫོགས་ཆེན་རང་གཞུང་སོགས་ལས་བཤད་པའི་ཚུལ་བསྟན་པ་རྣམ་པ་གཉིས་སོ། ། དང་པོ་གསར་མའི་མདོ་རྒྱུད་བསྟན་བཅོས་ལས་གསུངས་པ་ནི། ལང་ཀར་གཤེགས་པ་ལས། བཅོམ་ལྡན་འདས་ཀྱིས་བཀའ་སྩལ་པ། བློ་གྲོས་ཆེན་པོ་ཆོས་བཞི་དང་ལྡན་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་རྣལ་འབྱོར་ཆེན་པོའི་རྣལ་འབྱོར་ཅན་དུ་འགྱུར་རོ། ། བཞི་གང་ཞེ་ན་འདི་ལྟ་སྟེ། རང་གི་སེམས་སྣང་བ་རྣམ་པར་བསྒོམ་པ་དང༌།
སྐྱེ་བ་དང་གནས་པ་དང༌། འཇིག་པར་ལྟ་བ་རྣམ་པར་སྤོང་བ་དང༌། ཕྱི་རོལ་གྱི་དངོས་པོ་དངོས་པོ་མེད་པར་རྟོགས་པ་དང༌། འཕགས་པ་སོ་སོ་རང་གི་ཡེ་ཤེས་ཁོང་དུ་ཆུད་པར་མོས་པ་ཡིན་ཏེ། བློ་གྲོས་ཆེན་པོ་ཆོས་བཞི་པོ་འདི་དག་དང་ལྡན་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་རྣལ་འབྱོར་ཆེན་པོའི་རྣལ་འབྱོར་ཅན་དུ་འགྱུར་རོ། ། ཞེས་པས་རྣལ་འབྱོར་བཞི་བསྟན་པར་བཞེད་ལ། དེ་ཡང་སོ་སོར་ཕྱེ་ནས་བཤད་ན། སེམས་སྣང་བ་རྣམ་པར་བསྒོམས་པས་རྩེ་གཅིག་གི་རྣལ་འབྱོར་བསྟན་ཏེ། དེ་ཉིད་དུ། བློ་གྲོས་ཆེན་པོ།
དེ་ལ་ཇི་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་རང་གི་སེམས་སྣང་བ་རྣམ་པར་སྒོམ་པ་ལ་མཁས་པ་ཡིན་ཞེ་ན། འདི་ལྟ་སྟེ། འདི་ལྟར་ཁམས་གསུམ་འདི་ནི་རང་གི་སེམས་ཙམ་སྟེ། བདག་དང་བདག་གི་དང་བྲལ་བ། གཡོ་བ་མེད་པ། བླང་བ་དང་དོར་བ་དང་བྲལ་བ། ཐོག་མ་མེད་པའི་དུས་ཀྱི་སྤྲོས་པའི་གནས་ངན་ལེན་གྱི་བག་ཆགས་ལ་མངོན་པར་ཞེན་པས་གོས་པ། ཁམས་གསུམ་གྱི་གཟུགས་རྣམ་པ་སྣ་ཚོགས་ལ་ཉེ་བར་སྤྱོད་པས་འབྲེལ་བ། ལུས་དང་ལོངས་སྤྱོད་གནས་དང་འགྲོ་བར་རྣམ་པར་རྟོག་པའི་རྗེས་སུ་སོང་བར་སྣང་ངོ༌། ། ཞེས་རབ་ཏུ་རྟོགས་ཏེ།
ཞེས་གསུངས་པ་དང༌། རྩེ་གཅིག་གི་རྣལ་འབྱོར་དོན་མཐུན་པའི་ཕྱིར་རོ། ། སྐྱེ་བ་དང་གནས་པ་དང་འཇིག་པར་ལྟ་བ་རྣམ་པར་སྤོང་བས་སྤྲོས་བྲལ་གྱི་རྣལ་འབྱོར་བསྟན་ཏེ། དེ་ཉིད་དུ། བློ་གྲོས་ཆེན་པོ་ཇི་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ། སྐྱེ་བ་དང་གནས་པ་དང་འཇིག་པར་ལྟ་བ་རྣམ་པར་སྤོང་བ་ཡིན་ཞེ་ན། འདི་ལྟ་སྟེ། དངོས་པོ་ཐམས་ཅད་ནི་སྒྱུ་མ་དང་རྨི་ལམ་གྱི་གཟུགས་སྐྱེ་བ་དང་འདྲ་བར་བདག་དང་གཞན་དང་གཉིས་ཀ་མེད་པའི་ཕྱིར་མི་སྐྱེ་སྟེ། རང་གི་སེམས་སྣང་བ་ཙམ་གྱི་རྗེས་སུ་འབྲང་བ་དང་ཕྱི་རོལ་གྱི་དངོས་པོ་དངོས་པོ་མེད་པར་མཐོང་ངོ༌། ། དངོས་པོ་མེད་པར་མཐོང་བས་རྣམ་པར་ཤེས་པ་རྣམས་འཇུག་པ་མེད་པ་དང༌།
རྐྱེན་རྣམས་ཀྱང་ཕུང་པོ་དང༌། སྤུངས་པ་མེད་པར་མཐོང་ནས་ཁམས་གསུམ་རྣམ་པར་རྟོག་པའི་རྐྱེན་ལས་བྱུང་བར་མཐོང་བས། ཕྱི་ནང་གི་ཆོས་ཐམས་ཅད་མི་དམིགས་ཤིང་རང་བཞིན་མེད་པར་རྗེས་སུ་མཐོང་བའི་ཕྱིར། སྐྱེ་བའི་ལྟ་བ་རྣམ་པར་ལོག་ནས་སྒྱུ་མ་ལ་སོགས་པའི་ཆོས་ཀྱི་རང་བཞིན་དུ་རྗེས་སུ་རྟོགས་པས་མི་སྐྱེ་བའི་ཆོས་ལ་བཟོད་པ་རབ་ཏུ་ཐོབ་སྟེ། ཞེས་པ་དང་སྤྲོས་བྲལ་གྱི་རྣལ་འབྱོར་དོན་མཐུན་པའི་ཕྱིར་རོ། ། ཕྱི་རོལ་གྱི་དངོས་པོ་དངོས་པོ་མེད་པར་རབ་ཏུ་རྟོག་པ་ལ་མཁས་པས་རོ་གཅིག་གི་རྣལ་འབྱོར་བསྟན་ཏེ། དེ་ཉིད་དུ། བློ་གྲོས་ཆེན་པོ་དེ་ལ་ཇི་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཕྱི་རོལ་གྱི་དངོས་པོ་དངོས་པོ་མེད་པར་རྟོགས་པ་ལ་མཁས་པ་ཡིན་ཞེ་ན། འདི་ལྟར་སྟེ། དངོས་པོ་ཐམས་ཅད་ནི་སྨིག་རྒྱུ་དང་རྨི་ལམ་དང་སྐྲ་ཤད་འཛིང་བ་ལྟ་བུའོ། །
དངོས་པོ་ཐམས་ཅད་ཐོག་མ་མེད་པའི་དུས་ཀྱིས་སྤྲོས་པའི་གནས་ངན་ལེན་གྱི་རྣམ་པར་རྟོག་པའི་བག་ཆགས་རྣམ་པ་སྣ་ཚོགས་པ་ལ་མངོན་པར་ཞེན་པའི་རྒྱུ་ལས་བྱུང་བ་ཡིན་ཏེ་རང་བཞིན་མེད་པའོ། ། ཞེས་ཡང་དག་པར་མཐོང་བས་བྱང་ཆུབ་སེམས་དཔའ་འམ་ཞེས་པ་དང་རོ་གཅིག་གི་རྣལ་འབྱོར་དོན་མཐུན་པའི་ཕྱིར་རོ། ། འཕགས་པ་སོ་སོ་རང་གི་ཡེ་ཤེས་ཁོང་དུ་ཆུད་པར་མོས་པས་སྒོམ་མེད་ཀྱི་རྣལ་འབྱོར་བསྟན་ཏེ། དེ་ཉིད་དུ་བློ་གྲོས་ཆེན་པོ་ཇི་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སོ་སོ་རང་གི་ཡེ་ཤེས་ཁོང་དུ་ཆུད་པར་མོས་པ་ཡིན་ཞེ་ན། འདི་ལྟ་སྟེ། མི་སྐྱེ་བའི་ཆོས་ལ་བཟོད་པ་རབ་ཏུ་ཐོབ་ནས་ས་བརྒྱད་པ་ལ་གནས་ཏེ། སེམས་དང་ཡིད་དང་ཡིད་བྱེད་ཀྱི་རྣམ་པར་ཤེས་པ་དང་ཆོས་ལྔ་དང་རང་བཞིན་དང་བདག་མེད་པ་གཉིས་རྟོགས་པ་རབ་ཏུ་གྱུར་པ་ཁོང་དུ་ཆུད་པའི་ཕྱིར་ཡིད་ཀྱི་ལུས་ཀྱང་རབ་ཏུ་ཐོབ་བོ། ། ཞེས་པ་དང་སྒོམ་མེད་ཀྱི་རྣལ་འབྱོར་དོན་མཐུན་པའི་ཕྱིར་རོ། ། དེ་བཞིན་དུ། ལང་གཤེགས་ལས།
སེམས་ཙམ་ལ་ནི་བརྟེན་ནས་སུ། ། ཕྱི་རོལ་དོན་ལ་མི་བརྟག་གོ ། དེ་བཞིན་ཉིད་ཀྱི་དམིགས་གནས་ནས། ། སེམས་ཙམ་ལས་ཀྱང་འདའ་བར་བྱ། ། སེམས་ཙམ་ལས་ནི་འདས་ནས་སུ། ། སྣང་བ་མེད་ལ་འདའ་བར་བྱ། ། སྣང་མེད་གནས་པའི་རྣལ་འབྱོར་པ། ། དེ་ཡིས་ཐེག་པ་ཆེན་པོ་མཐོང༌། ། ཞེས་གསུངས་པ་དང༌། དེའི་དོན་སྒོམ་རིམ་དུ་བཤད་པ་དང༌།
ཤེར་ཕྱིན་མན་ངག་ཏུ་བཤད་པ་རྣམས་ཀྱང་རྣལ་འབྱོར་བཞི་དང་དོན་མཐུན་ནོ། ། ཡང༌། ཨཱ་ལི་ཀཱ་ལི་ཆུ་ཀླུང་ཆེན་པོའི་རྒྱུད་ལས། སེང་གེ་རྣམ་པར་བསྒྱིང་བའི་ཏིང་འཛིན་གྱིས། ། རྩེ་གཅིག་མི་གཡོ་དྭངས་པས་ཤེས་པ་གསལ། ། རང་བྱུང་ཡེ་ཤེས་ཁོང་ནས་སད་པར་བྱེད། ། བཟོད་པ་བརྟན་པས་ངན་སོང་སྡུག་བསྔལ་སྤོང༌།། གཉིས་པ་སྒྱུ་མ་ལྟ་བུའི་ཏིང་འཛིན་གྱིས། ། སྤྲོས་དང་བྲལ་བའི་མཉམ་བཞག་ཆེན་པོ་ལ། ། བསམ་གྱིས་མི་ཁྱབ་ཏིང་འཛིན་རྩལ་དུ་ཤར། །
དྲོད་ཐོབ་ནས་ནི་སྐྱེ་ལ་རང་དབང་བསྒྱུར།། གསུམ་པ་དཔའ་བར་འགྲོ་བའི་ཏིང་འཛིན་གྱིས། ། དུ་མ་རོ་གཅིག་ས་བཅུའི་རྟོགས་པ་འཆར། ། དུས་གསུམ་རྒྱལ་བའི་སྲས་པོས་འགྲོ་དོན་མཛད། ། རྩེ་ཐོབ་ནས་ནི་འཕེལ་བ་རྒྱུན་མི་ཆད།། བཞི་པ་རྡོ་རྗེ་ལྟ་བུའི་ཏིང་འཛིན་གྱིས། ། སྒོམ་དུ་མེད་པའི་ཉམས་ལེན་བརྩོན་པ་ལ། ། རྣམ་མཁྱེན་སངས་རྒྱས་ཞིང་ཁམས་དཔག་མེད་མཐོང༌། ། མ་བཙལ་ལྷུན་གྲུབ་ཆོས་མཆོག་ཆེན་པོ་ཡིན། ། ཅེས་གསུངས་པར་གྲགས་ལ།
མདོར་ན་སྔར་བཤད་པའི་སེམས་ཉིད་ལྷན་ཅིག་སྐྱེས་པ་ཆོས་ཀྱི་སྐུ་ནི་རྒྱ་མཚོ་ཆེན་པོ་དང་འདྲ་སྟེ་ཀུན་གྱི་གཞི་ཡིན། དེའི་གནས་ལུགས་རྟོགས་པ་ལ་རྩེ་གཅིག་ཏུ་བཞག ། རྣམ་རྟོག་ལྷན་ཅིག་སྐྱེས་པ་ཆོས་སྐུའི་རྩལ་ནི་རྒྱ་མཚོའི་རླབས་དང་འདྲ་སྟེ་ཆོས་སྐུའི་རང་རྩལ་ཡིན། དེའི་གནས་ལུགས་རྟོགས་པ་ལ་སྤྲོས་བྲལ་དུ་བཞག ། སྣང་བ་ལྷན་ཅིག་སྐྱེས་པ་ཆོས་སྐུའི་འོད་ནི། རྒྱ་མཚོའི་ནང་དུ་གཟུགས་བརྙན་སྣ་ཚོགས་ཤར་བ་དང་འདྲ་སྟེ་བསམ་པའི་རང་གཟུགས་ཡིན། དེའི་གནས་ལུགས་རྟོགས་པ་ལ་རོ་གཅིག་ཏུ་བཞག ། རྟོགས་པ་དེ་གསུམ་མཐར་ཕྱིན་ནས་འབད་རྩོལ་གྱིས་སྒོམ་དུ་མེད་པ་ནི། མངོན་པར་རྫོགས་པར་སངས་རྒྱས་ཏེ། སྒོམ་མེད་དུ་བཞག་པ་ཡིན་གསུངས་པ་སྟེ།
དེ་བས་ན་བཀའ་དང་བསྟན་བཅོས་རྒྱུད་དང་མན་ངག་ཟབ་དགུ་ཐམས་ཅད་རྣལ་འབྱོར་བཞི་ལ་སྐྱེལ་བ་དང་སྙིང་པོ་མི་བྱེད་པ་མེད་ཅིང་རྣལ་འབྱོར་བཞི་ཡི་རིམ་པ་ཐུགས་ཉམས་སུ་མ་བསྟར་བའི་སངས་རྒྱས་དང་བྱང་ཆུབ་སེམས་དཔའ་དང་གྲུབ་པའི་སྐྱེས་མཆོག་གང་ཡང་ཡོད་པ་མ་ཡིན་པས། མདོ་ལས། ཆུ་ཐམས་ཅད་རྒྱ་མཚོར་ཕྱིན་པ་ན་ལན་ཚྭའི་རོར་རོ་གཅིག་པ་ལྟར་ཐེག་པ་ཆེན་པོར་རོ་གཅིག་པར་གསུངས་པ་ལྟར་ཡིན་ནོ། ། ཁྱད་པར་དུ། བྲམ་ཟེ་ཆེན་པོའི། འཆི་མེད་རྡོ་རྗེའི་གླུ་ལས། དྲན་པ་མེད་པར་འཇུག་པས་རྟོག་པ་མི་དགག་པར། ། ཤེས་པ་རང་ལུགས་བཞག་ན་གནས་པར་འགྱུར། ། ཞེས་དང༌། འདི་ལ་གནས་ན་བདེ་ཆེན་ཉམས་འབྱུང་སྟེ། །
དང་པོ་སྣང་བ་སྟོང་པར་མྱོང་བའི་སེམས། ། ཆབ་རོམ་སྣང་ཡང་ཆུ་རུ་ངོ་ཤེས་བཞིན། ། གཉིས་པ་དྲན་པའི་སྣང་བ་མ་འགགས་པར། ། སྟོང་པ་བདེ་དང་ཐ་མི་དད་པ་འབྱུང༌། ། ཆབ་རོམ་ཆུ་རུ་ཞུ་བའི་གནས་སྐབས་བཞིན། ། གསུམ་པ་དྲན་མེད་སྐྱེ་བ་མེད་ལ་ཐིམ། ། ཐམས་ཅད་ཐ་མི་དད་པ་བདེ་བ་ཆེན་པོར་གཅིག ། དེ་བཞིན་ཆབ་རོམ་ཐམས་ཅད་ཆུ་དང་དབྱེར་མེད་བཞིན། ། བློ་འདས་འབྲས་བུ་འདོད་པ་མེད་འགྲུབ་པས། ། སྨན་མཆོག་ནང་ན་སི་ཏ་ཇི་བཞིན་ནོ། །
ཞེས་པ་དང༌། ཀླུ་སྒྲུབ་ཀྱིས་རིམ་ལྔར་གསུངས་པའི། སེམས་དབེན་དང་རྩེ་གཅིག་དོན་གཅིག ། འོད་གསལ་དང་སྤྲོས་བྲལ་དོན་གཅིག ། སློབ་པའི་ཟུང་འཇུག་དང་རོ་གཅིག་དོན་གཅིག ། མི་སློབ་པའི་ཟུང་འཇུག་དང་སྒོམ་མེད་དོན་གཅིག་གོ ། གྲུབ་ཆེན་ལྭ་བ་པས། ལྷུན་གྱིས་གྲུབ་པ་དང༌། བསམ་གྱིས་མི་ཁྱབ་པ་དང༌། ཟུང་དུ་འཇུག་པ་དང༌།
རྣམ་པར་དག་པ་ཞེས་རྣལ་འབྱོར་བཞི་གསུངས། ཤ་ཝ་རི་པས། ཏིང་འཛིན་ཉམས་སུ་མྱོང་བ་དང༌། རྣལ་འབྱོར་དང༌། ཤིན་ཏུ་རྣལ་འབྱོར་དང༌། རྣལ་འབྱོར་ཆེན་པོའི་མིང་གིས་རྣལ་འབྱོར་བཞི་གསུངས། མཻ་ཏྲི་པས། སྒྲོ་འདོགས་ཆོད་པའི་དུས་དང༌། དབང་ཐོབ་པའི་དུས་དང༌། གདེངས་ཐོབ་པའི་དུས་དང༌།
རིག་པ་དེ་ཉིད་དུ་གྲོལ་བའི་དུས་བཞི་ལ། ནང་ཚན་དགུ་རེ་གསུངས། གཞན་ཡང་ཡེ་ཤེས་གསང་བའི་རྒྱུད་ལས། དང་པོ་གནས་པའི་ཏིང་ངེ་འཛིན། ། གཉིས་པ་ལ་ནི་མི་གཡོ་བ། ། གསུམ་པ་མཉམ་པ་ཉིད་དུ་སྦྱོར། ། བཞི་པ་ཡེ་ཤེས་ལྷུན་གྱིས་གྲུབ། ། ཅེས་དང༌། དཔལ་དུས་ཀྱི་འཁོར་ལོར། རྩེ་གཅིག་རགས་པ་དབྱིབས་ཀྱི་སྦྱོང་བྱེད།
སྤྲོས་བྲལ་ཕྲ་བ་རླུང༌། རོ་གཅིག་ཤིན་ཏུ་ཕྲ་བ་སེམས་སྦྱོང༌། སྒོམ་མེད་ཡེ་ཤེས་སྦྱོང་བས་འབྲས་བུར་མཛད་པས་ན། རིམ་བཞིན་དུ། སྐུ་ཕྱག་རྒྱ་ཆེན་པོ། གསུང་ཕྱག་རྒྱ་ཆེན་པོ། ཐུགས་ཕྱག་རྒྱ་ཆེན་པོ། ཡེ་ཤེས་ཕྱག་རྒྱ་ཆེན་པོ། ཞེས་བཤད། གཞན་ཡང་རྣལ་འབྱོར་བཞི་པོ་རེ་རེར་ཡང༌།
བདེ་གསལ་མི་རྟོག་པའི་ཉམས་གསུམ་རེ་འབྱུང་སྟེ། དེའང་བདེ་བའི་བྱེ་བྲག་ལ། དགའ་བ་དང༌། མཆོག་དགའ་དང༌། དགའ་བྲལ་གྱི་དགའ་བ་དང༌། ལྷན་ཅིག་སྐྱེས་པའི་དགའ་བ་སྟེ། མས་བརྟན་པའི་དགའ་བ་བཞི་དང་གསལ་བའི་བྱེ་བྲག་སྣང་བ་མཆེད་པ་ཐོབ་པ་ཉེར་ཐོབ་ཀྱི་འོད་གསལ་ཏེ་གསལ་སྣང་གི་རིམ་པ་བཞི་དང༌། མི་རྟོག་པའི་བྱེ་བྲག་སྟོང་པ། ཤིན་ཏུ་སྟོང་པ། སྟོང་པ་ཆེན་པོ།
ཐམས་ཅད་སྟོང་པ་ཆེན་པོ་སྟེ། སྟོང་པ་བཞི་དང༌། ཆོས་དྲུག་པས། ཟིན་བརྟན་དབང་འབྱོར་བཞི་དང༌། ལམ་འབྲས་པས། དབང་བཞིའི་ལམ་གྱི་འགྲོས་དང་སྦྱར་བ་སོགས་དང་ཤིན་ཏུ་འབྲེལ་ཞིང་དབང་བཞིའི་འགྲོས་སུ་རྗེ་ནཱ་རོ་པས་ཀྱང་བཞེད་དེ། སནྡྷ་པ་རོལ་པའི་རྡོ་རྗེ་ལ་གསུངས་པ། ཕྱག་རྒྱ་ཆེན་པོའི་རྟོགས་པ་ཡི། ། དང་པོ་རྣམ་རྟོག་གློ་བུར་བ། ། དེ་ཉིད་ལ་ནི་ལྟ་བ་ཡི། །
མ་རིག་པ་ལས་ལོག་པ་ནི། ། རིག་པ་གསལ་ལ་འཛིན་མེད་དུ། ། རྟོགས་ན་རིག་པའི་དབང་ཞེས་བྱ། ། དུག་ལྔ་ཡེ་ཤེས་ལྔར་གནས་ན། ། བུམ་པའི་དབང་དུ་འདོད་པའོ། ། དེ་ལ་འགགས་པ་མེད་པའི་རྩལ། ། ཕྱོགས་ཆ་མེད་པར་འཆར་བས་ན། ། སྟོང་པའི་ངང་ནས་བདེ་བ་འཆར། ། གསལ་བ་གཉིས་པའི་དབང་དུ་འདོད། ། ལྷན་ཅིག་སྐྱེས་པའི་ཡེ་ཤེས་ནི། །
བདེ་སྟོང་དབྱེར་མེད་ནམ་མཁའི་ངང༌། ། ཟུང་འཇུག་རོ་གཅིག་ཆེན་པོ་ལ། ། སྣང་སེམས་བདེ་བ་ཆེན་པོར་མྱོང༌། ། ཤེས་རབ་ཡེ་ཤེས་དབང་དུ་བཤད། ། དབང་གསུམ་དབྱེར་མེད་སེམས་སུ་འདུས། ། སེམས་ཉིད་མཁའ་ལྟར་དག་པ་ན། ། མཉམ་བཞག་རྗེས་འཇོག་མེད་པ་ཉིད། ། བདེན་གཉིས་ཟུང་འཇུག་བཞི་པ་ཡིན། ཞེས་གསུངས་པ་དང༌། རྒྱལ་པོའི་བཙུན་མོ་ཀཱ་པར་བྷུ་ཛ་ཡིས།
བྲམ་ཟེ་ཆེན་པོ་ས་ར་ཧ་ལ་ཞུས་པ་ལ་གསུངས་པ། རིག་པ་རྩེ་གཅིག་བུམ་པའི་དབང༌། ། བདེ་བ་སྤྲོས་བྲལ་གསང་བའི་དབང༌། ། གསུམ་པ་མཉམ་པ་ཉིད་དུ་སྦྱོར། ། བསྒོམ་དུ་མེད་པ་བཞི་པའོ། ། ཞེས་ཀྱང་གསུངས་ལ། མདོར་ན་ཐབས་ལམ་པས་འཁོར་ལོ་བཞིའི་རྩ་མདུད་གྲོལ་ཞིང་ཐིག་རླུང་འཆིང་བའི་རིམ་པས་རྣལ་འབྱོར་བཞི་རིམ་དུ་ན་འཕོ་བར་གསུངས་པ། རྗེ་བཙུན་མི་ལའི་རྣམ་ཐར་དུ། ། བྷ་བྲམ་པ་སོགས་ཀྱིས་གསུངས་པའི་ལམ་རྟགས་ཀྱི་ཉམས་སྣང་ལན་བཞིར་ཤར་ཚུལ་དབང་ཚུལ་དེ་ལྟ་བུའི་སྒོ་ནས་སྔགས་ལམ་གྱི་འགྲོས་དང་ཡང་ངེས་པར་མཐུན་པ་གོ་དགོས་པ་ཡིན་ནོ། ། གཉིས་པ་རྙིང་མ་རྫོགས་ཆེན་རང་གཞུང་སོགས་ལས་བཤད་པའི་ཚུལ་བསྟན་པ་ནི།
རྫོགས་པ་ཆེན་པོའི་གནད་ཀྱི་ཟིན་ཏིག་ལས། དེ་དག་སེམས་སུ་དག་པས་ན། ། མི་དགེའི་ལས་རྣམས་ངང་གིས་སྤངས། ། ཞེས་རྩེ་གཅིག ། སེམས་ཉིད་སྤྲོས་དང་བྲལ་བ་ལ། ། གཟུང་དང་འཛིན་པ་ཐམས་ཅད་སྤངས། ། ཞེས་སྤྲོས་བྲལ། སྣང་བ་ཆོས་ཀྱི་སྐུར་ཤར་བས། ། རྣམ་པར་རྟོག་པ་ཤུགས་ཀྱིས་སྤངས། ། ཞེས་རོ་གཅིག །
འཁོར་འདས་རང་བཞིན་མེད་ཤེས་པས། ། གཉིས་སུ་འཛིན་པ་ཐམས་ཅད་སྤངས། ། ཞེས་སྒོམ་མེད་དེ། ཡང་དག་སྤོང་བ་བཞི་དང་སྦྱར་ནས་གསུངས། ཡང༌། དྲོད་ནི་སེམས་ཀྱི་ངོ་བོ་མཐོང༌། ། རྩེ་མོ་སྐྱེ་མེད་ཆོས་སྐུར་ཏེ། ། བཟོད་པ་འཁོར་འདས་བླང་དོར་མེད། ། ཆོས་མཆོག་འཁོར་འདས་སེམས་ལ་ཐིམ། ། ཞེས་པ་སྦྱོར་ལམ་ངེས་འབྱེད་བཞི་དང་རྣལ་འབྱོར་བཞི་སྦྱར་ནས་གསུངས་པ་སོགས་གསར་རྙིང་ཐམས་ཅད་དགོངས་པ་མཐུན།
ཚུལ་འདི་དག་གིས་མཚོན་ནས་མདོ་རྒྱུད་གསར་རྙིང་མན་ངག་དང་བཅས་པ་ནས། སེམས་རྩེ་གཅིག་པའི་མཉམ་བཞག་སྟོན་པ་རྣམས་ཀྱིས་རྩེ་གཅིག ། སྐྱེ་མེད་མཐའ་བྲལ་སྟོན་པ་རྣམས་ཀྱིས་སྤྲོས་བྲལ། བདེ་ཆེན་མཉམ་ཉིད་སྟོན་པ་རྣམས་ཀྱིས་རོ་གཅིག ། བླང་དོར་དང་བསལ་བཞག་མེད་པར་སྟོན་པ་རྣམས་ཀྱིས་སྒོམ་མེད་བསྟན་པར་དགོངས་པར་བྱའོ། ། གསུམ་པ་རྣལ་འབྱོར་བཞིའི་དོན་རགས་པ་ཐུན་མོང་དུ་བཤད་པ་ལ། དང་པོ་སོ་སོའི་ཁྱད་པར་བཤད་པ། གཉིས་པ་ཁྱད་པར་གཞན་བཤད་པའོ། ། དང་པོ་སོ་སོའི་ཁྱད་པར་བཤད་པ་ལའང་དྲན་པའི་དབྱེ་བ་བཞི། ཏིང་ངེ་འཛིན་གྱི་ངོས་འཛིན་བཞི།
མཉམ་བཞག་གི་རྟོགས་པ་བཞི། རྟོགས་པའི་འཁོར་ས་བཞི། རྗེས་ཤེས་ཀྱི་སྐྱེ་ཚུལ་བཞི། རྗེས་ཤེས་ཀྱི་དྲི་མ་བཞི། རྗེས་ཐོབ་ཀྱི་དག་ཚུལ་བཞི། མཉམ་རྗེས་ཀྱི་ས་མཚམས་བཞི། བསྒོམ་པའི་དུས་བཞི། མཉམ་བཞག་གི་རྟོགས་པས་སྒྲིབ་པ་དག་ལུགས་བཞི། ཉམས་རྟོགས་ཀྱི་ས་མཚམས་བཞི། ཀུན་རྫོབ་རྒྱུ་འབྲས་ཀྱི་མཁྱེན་ཚུལ་བཞིའོ། །
དང་པོ་དྲན་པའི་དབྱེ་བ་བཞི་ནི། སྤྱིར་དྲན་པ་ལ། གཉེན་པོ་བཟུང་དྲན། སྟོང་ཉིད་བཟུང་དྲན། རྩོལ་མེད་ཀྱི་དྲན་པ། ཡང་དག་གི་དྲན་པ། བློ་འདས་ཀྱི་དྲན་པ་རྣམས་ལས། ། དང་པོ་གཉེན་པོ་བཟུང་དྲན་ཞེས་པ་རྩེ་གཅིག་དང་པོའི་སྐབས། དེ་ནི་རྣམ་རྟོག་གཉེན་པོར་དེ་ཉིད་ངོས་བཟུང་བའི་དྲན་པ་སྟེ། སྤང་བྱ་གཉེན་པོ་ཐ་དད་ཙམ་ལས་མེད་པ་ཡིན།
དེ་ནས་སེམས་ཀྱི་ངོ་བོ་མཐོང་ནས་བརྟན་པ་མ་ཐོབ་བར་ནི་སྟོང་ཉིད་བཟུང་དྲན། དེ་དོན་སེམས་ཀྱི་ངོ་བོ་མཐོངས་བས་སྤང་གཉེན་དབྱེར་མེད་དུ་ཤེས་ཤིང་སྟོང་པ་ཉིད་རྟོགས་ཀྱང་བརྟན་པ་མ་ཐོབ་པས་ངོ་བོ་དེ་ལས་བརྗེད་སྐབས་དུམ་ཙམ་ཡོང་བ་དེར་དྲན་པ་དགོས་པས་ན་དེ་ལྟར་ཡིན། དེ་ནས་བརྟན་པ་ཐོབ་ནས་རྩོལ་མེད་ཀྱི་དྲན་པ་སྟེ། འདིར་མིང་གི་བརྗོད་བྱ་མང་ལ། དྲན་པ་གཅིག་པའི་ཏིང་ངེ་འཛིན་ཡང་ཟེར། བཟུང་དྲན་དག་པ་ཞེས་ཀྱང་ཟེར། དྲན་པའི་བར་འབྲེལ་ཞེས་ཀྱང་ཟེར། སྒོམ་ཁོར་ཡུག་མ་ཞེས་ཀྱང་ཟེར། དེ་སོགས་མང༌། འོན་ཀྱང་དེར་ཡང་ཞིབ་ཏུ་ན་དྲན་པ་གཅིག་པའི་ཏིང་ངེ་འཛིན་ཞེས་པ་ཏིང་ངེ་འཛིན་ལ་ཡེངས་མེད་ཙམ་མིན་པའི་དེར་ངེས་ཤེས་ཀྱི་ཆ་དང༌།
སྒོམ་ཁོར་ཡུག་མ་མཚན་ཉིད་པ་རང་ལ་ཉིན་མཚན་འདྲེས་པ་དགོས་པར་འདུག ། དེ་ཡང་རྩོལ་མེད་དྲན་པ་ཞེས། རང་ཉིད་རྟོགས་པའི་ངོ་བོ་དེ་ལས་སྐད་ཅིག་ཀྱང་ཡེངས་སུ་མེད་པས་རྐྱེན་གང་གིས་ཀྱང་མི་གནོད་པ་ཞིག་འོང་བ་ཡིན། དེ་ཉིན་པར་འབྱུང་ལ་མཚན་མོ་གཉིད་དུས་མ་བྱུང་ན་སྒོམ་རེས་འཇོག་མ་ཡིན། རྩོལ་མེད་དྲན་པ་དེས་ཉིན་མཚན་འདྲེས་ན་སྒོམ་ཁོར་ཡུག་མ། ཡང་ཉིན་མཚན་འདི་སྐབས་ཉིན་རྩོལ་མེད་དེ་ཀའི་རྒྱུན་རང་ལས་མཚན་གཉིད་དུས་ཀྱང་ངོ་བོ་དེ་ཀའི་ངང་ནས་གཉིད་དུ་འགྲོ་བ་གཉིད་སད་དུས་ཀྱང་སླར་ངོ་བོ་བརྟེན་མི་དགོས་པ་ངོ་བོ་རང་ཐོག་རྩོལ་མེད་བྱུང་ན། དེ་ལ་ནི་ཉིན་མཚན་གྱི་བར་འབྲེལ་ཟེར་བ་ཡིན། དེ་མ་བྱུང་ན་ནི་གཉིད་སད་དུས་སོགས་སླར་ངོ་བོ་ཆེད་དུ་བརྟེན་དགོས་པ་བྱུང་ན་དེ་ནི་ཉིན་མཚན་བར་མ་འབྲེལ་ཞེས་ཟེར་བ་ཡིན། མན་ངག་འགའ་རེར་ཉིན་མཚན་བར་འབྲེལ་ན་ཉིན་མཚན་འདྲེས་པའང་བྱས་ཆོག་ཙམ་ཡིན་གསུངས་འདུག ། ཡང་རྩོལ་མེད་ཡང་དག་གི་དྲན་པ་ཞེས་གསུངས་པ་འདི་རྩོལ་མེད་བྱུང་ཕྱིན་ཡང་དག་ཀྱང་དེ་ཞོར་ལ་བཏགས་ནས་ལབ་མཁན་འདུག་ཀྱང་དེ་ནི་མ་ཡིན་ཏེ།
སྔོན་ནས་བཤད་པའི་ཏིང་ངེ་འཛིན་འདི་གཉིས་ལ་སྤྱིར་ངོ་བོ་ཡེངས་མེད་ལོས་ཡིན་ཏེ། ཡང་དག་དང་ཏིང་ངེ་འཛིན་གཉིས་བྱེད་པ་ལ་ད་དུང་གཟུང་འཛིན་མྱོང་འདོད་སོགས་ཀྱི་དྲི་མ་དག་རྒྱུ་ཞིག་དང་ཐག་ཆོད་ངེས་ཤེས་ཆེན་པོ་ཞིག་སྐྱེ་རྒྱུ་ཡོད། རྣལ་འབྱོར་བཞི་དྲན་པའི་སྐབས་སུ་ཕྱེ་དུས་གསུང་འགའ་རེར། རྩེ་གཅིག་རྣམ་རྟོག་བཟུང་དྲན། སྤྲོས་བྲལ་སྟོང་ཉིད་དྲན་པ། རོ་གཅིག་སྐྱེ་མེད་དྲན་པ། སྒོམ་མེད་བློ་འདས་དྲན་པ། ཞེས་གསུངས་འདུག་ཅིང༌། ཡང་འགའ་རེར་རྩེ་གཅིག་སྔོན་དང་འདྲ་བ་ལ་སྤྲོས་བྲལ་སྐྱེ་མེད་དྲན་པ། རོ་གཅིག་བློ་འདས་དྲན་པ།
སྒོམ་མེད་དབྱིངས་སུ་ཐིམ་པ་ཞེས་སོགས་གསུངས། དེ་དག་ནི་སོ་སོའི་ཁྱད་ཆོས་གདུལ་བྱ་སོ་སོའི་སྐལ་བ་དང་འཚམས་པར་གསུངས་པ་ཡིན་འདུག ། ང་རང་བློ་དང་འདྲིས་པ་ནི་འདི་འདྲ་ཞིག་བྱུང་སྟེ། དེ་ཡང་རྩེ་གཅིག་སྔོན་མ་དང་འདྲ། སྤྲོས་བྲལ་ནི་ལར་དབང་པོ་མི་རྣོ་བ་རྣམས་རྟོགས་པའི་ངོ་བོ་ཙམ་ཞིག་མཐོང་ཡང་བརྟན་པ་མ་ཐོབ་པས་བརྗེད་པར་ལོས་ཡོང༌། བརྗེད་པར་ཡོང་ཚེ་སྟོང་ཉིད་བཟུང་དྲན་འདྲ་ཞིག་འདུག་ཀྱང་དེ་ནི་ཆགས་ཆེར་མ་བཞག་པའི་སྤྲོས་བྲལ་གྱི་ངོ་བོ་གཤའ་མ་དང་སྤྲོས་བྲལ་མཚན་ཉིད་པ་རང་ལ་རྐྱེན་དང་འདྲེས་ངོ་ཤེས་ཤིག་དགོས་པར་འདུག་ཕྱིར་སྤྲོས་བྲལ་རྩོལ་མེད་ཀྱི་དྲན་པ་རང་དང༌། གཞན་བཟུང་དྲན་དག་པ་དྲན་པའི་བར་འབྲེལ་ཞེས་པའང་འདི་ཀ་ཡིན། དེ་ནས་སྤྲོས་བྲལ་དང་རོ་གཅིག་གི་ཁྱད་པར་ངོ་བོ་མྱོང་འཛིན་སོགས་དག་མ་དག་དང༌། ཁྱད་པར་སྣང་ཐོག་ཏུ་རྩལ་འབྱོངས་མ་འབྱོངས་སོགས་ཀྱིས་ཡིན་ཞིང༌། ཡང་དག་དྲན་པར་ཡང་དེ་ལྟར་དགོས་པས་ན།
རོ་གཅིག་ཡང་དག་དྲན་པ་ངོ་མ་རང་དང༌། གཞན་དྲན་པ་གཅིག་པའི་ཏིང་ངེ་འཛིན་ཡང་ཡིན། དེས་ན་རོ་གཅིག་དང་སྒོམ་མེད་ཀྱི་ཁྱད་པར་རྩོལ་མེད་ཡང་དག་གི་དྲན་པའི་རྟོག་པ་དེ་དག་མ་དག་གམ་བློ་ལས་འདས་མ་འདས་ཡིན་པས་ན། སྒོམ་མེད་བློ་འདས་ཀྱི་དྲན་པ། བློ་འདས་ཟེར་བ་འདི་ཡང་དབྱེ་བ་མང༌། བསྒོམ་བྱ་སྒོམ་བྱེད་ཀྱི་བློ་ལས་འདས་པ་ཙམ་ལ་བློ་འདས་ཟེར་ཞིང༌། དེ་ནི་སྤྲོས་བྲལ་དུས་ནས་ཡོད་པས། སྤྲོས་བྲལ་དུས་ནས་བཟུང་བློ་འདས་ཡོད་དེ། བློ་འདས་ཟེར་བ་ཚིག་གི་བརྗོད་བྱ་ཙམ་མ་གཏོགས་བློ་འདས་གཤའ་མ་མིན། ད་རེས་སྒོམ་མེད་དུ་བློ་འདས་དྲན་པ་ཟེར་རྒྱུ་འདི་ནི་བློ་འདས་ཆེན་པོ་རང་སྟེ།
དོན་སྤང་བྱ་གཉེན་པོ་ཐམས་ཅད་ཟད་པ་ཡང་དག་དྲན་པའི་རྟོག་པ་དེ་ཡང་བློ་ལས་འདས་པས་བློ་འདས། དེ་ནས་དེའི་གོང་ན་གཞན་མེད་པས་ན་ཆེན་པོ་སྟེ། སྒོམ་མེད་བློ་འདས་དྲན་པ་ཞེས་པ་བློ་འདས་ཀྱི་དོན་སྔོན་ནས་བཤད་བཞིན་དང༌། འདི་དྲན་པ་ཟེར་བ་ལར་དྲན་རིག་ཐམས་ཅད་དབྱིངས་སུ་ཐིམ་པའི་དྲན་བྱ་དྲན་བྱེད་རྩ་བ་ནས་ཟད་པ་ཞིག་ཡིན་ནའང་འདིར་དྲན་པ་ཞེས་པ་ནི་སྔོན་གྱི་དྲན་པར་དབྱེ་བའི་ཤུགས་འགྲོས་ཀྱིས་རང་བཞིན་དུ་སྦྱར་བ་དེ་བཞིན་ཡིན། ། གཉིས་པ་ཏིང་ངེ་འཛིན་གྱི་ངོས་འཛིན་བཞི་ནི། རྗེ་སྒོམ་ཆུང་གིས། ས་ལེ་ངང་ལ་གནས་པ་རྩེ་གཅིག་ཡིན། ། ཞེས་པ་སེམས་གནས་འགྱུ་བ་གཅིག་ཏུ་འདྲེས་པའི་རིག་པ་གསལ་སྟོང་ནམ་མཁའ་ལྟར་མཐའ་དབུས་མེད་པའི་ངང་དུ་ས་ལེ་སིང་ངེ་ཡེ་རེ་གནས་པ་དེ་ཡིན། སྒྲོ་འདོགས་ཆོད་པ་སྤྲོས་བྲལ་ཡིན། ། ཞེས་པ་གཟུང་འཛིན་ནམ་ཕྱི་ནང་གི་ཆོས་ཐམས་ཅད་ལ་སྐྱེ་འགགས་གནས་གསུམ་དང་མཚན་འཛིན་གྱི་སྤྲོས་པ་ལས་གྲོལ་ནས་ཐམས་ཅད་སྐྱེ་མེད་སྟོང་པ་ཉིད་དུ་སྒྲོ་འདོགས་ཆོད་པའོ། །
སྤང་བླང་མེད་པ་རོ་གཅིག་ཡིན། ། ཞེས་པ། སྣང་སྲིད་འཁོར་འདས་ཀྱི་ཆོས་ཐམས་ཅད་ལ་སྐྱེ་འགག་གི་སྤྲོས་པ་བྲལ་མ་བྲལ་སྟོང་མི་སྟོང་སོགས་ཀྱི་དགག་སྒྲུབ་དང་སྤང་བླང་མེད་པར་གཉུག་མའི་ངང་དུ་མཉམ་པ་ཉིད་དུ་གྱུར་པའོ། ། མྱོང་བ་དག་པ་སྒོམ་མེད་ཡིན། ། ཞེས་པ་སྔར་གྱི་ཉམས་དང་མྱོང་བའི་དྲི་མ་ཐམས་ཅད་དག་ནས་ལམ་གྱི་རྟོགས་པ་དང་རང་བཞིན་གྱི་གནས་ལུགས་འདྲེས་ཏེ་མཉམ་རྗེས་དང་དྲན་ཡེངས་མེད་པ་ཞིག་གོ། ། གསུམ་པ་མཉམ་བཞག་གི་རྟོགས་པ་བཞི་ནི། རྗེ་སྒོམ་ཆུང་གིས། རྩེ་གཅིག་དུས་སུ་ངོ་བོ་རྟོགས། ། ཞེས་པ་སེམས་རྟོག་མེད་དུ་གསལ་ལ་ངོས་བཟུང་མེད་པ་མྱོང་ཐོག་ཏུ་ཁེལ་ཞིང་ངེས་ཤེས་སྐྱེས་པ་སེམས་ཀྱི་ངོ་བོ་རྟོགས་པའོ། ། སྤྲོས་བྲལ་དུས་སུ་རང་བཞིན་རྟོགས། །
ཞེས་པ་སེམས་སྐྱེ་འགག་གནས་གསུམ་དང་བྲལ་བའི་འདུས་མ་བྱས་རང་བཞིན་མེད་པར་རིག་པ་སེམས་ཀྱི་རང་བཞིན་རྟོགས་པའོ། ། རོ་གཅིག་དུས་སུ་མཚན་ཉིད་རྟོགས། ། ཞེས་པ་སེམས་ཉིད་བག་ཆགས་ཀྱི་གཟུགས་བརྙན་སྣ་ཚོགས་སུ་སྣང་བ་རྣམས་སྐྱེ་མེད་ཀྱི་ངང་དུ་རོ་མཉམ་ཞིང་སྟོང་ཉིད་ཀྱི་རྩལ་མ་འགགས་པའང་སྣང་བ་སྣ་ཚོགས་སུ་འཆར་བའི་རྟེན་འབྲེལ་རིག་པ་སེམས་ཀྱི་མཚན་ཉིད་རྟོགས་པའོ། ། སྒོམ་མེད་རྟོགས་པ་ཁོར་ཡུག་མ། ། ཅེས་པ་མྱང་བྱ་མྱོང་བྱེད་དང་རྟོགས་བྱ་རྟོགས་བྱེད་ཀྱི་དབྱེ་བ་མེད་པར་ཐམས་ཅད་མཉམ་ཉིད་གཉུག་མ་ཆེན་པོའི་རྟོགས་པ་ཁོར་ཡུག་ཏུ་འགྲོ་བར་བཞེད་དོ། ། བཞི་པ་རྟོགས་པའི་འཁོར་ས་བཞི་ནི། རྗེ་སྒོམ་ཆུང་གིས། རྩེ་གཅིག་མུན་པའི་དཀྱིལ་ན་འབྱམས། ། ཞེས་པ་སེམས་ཉིད་གསལ་སྟོང་གི་ངང་དུ་ས་ལེ་སིང་ངེར་གནས་པ་ཙམ་བྱུང་ཡང༌། དེའི་ཉམས་མྱོང་ཅི་རིགས་ཀྱིས་བསྒྲིབས་ནས་རིག་པའི་ངོ་བོ་གསལ་ལ་གོ་མ་འགགས་པའི་ཤེས་པ་དེ་ལ་ཡིད་ཆེས་དང་ངེས་ཤེས་མ་སྐྱེས་པ་ནི་མུན་པའི་ནང་དུ་འབྱམས་པ་ལྟར་མཐོང་བྱ་མ་མཐོང་བའོ། །
སྤྲོས་བྲལ་མེད་པའི་སྟོང་རྩིས་ཁྱེར། ། ཞེས་པ་དོན་གང་ལའང་ཕྱི་ནང་གི་ཆོས་ལ་སྟོང་འཛིན་དང་དེའི་ངེས་ཤེས་ཀྱི་ཉམས་ཀྱི་དབང་དུ་སོང་ནས་སྣང་ཕྱོགས་ལས་འབྲས་ཀྱི་རྟེན་འབྲེལ་ལ་རང་བྱན་མ་ཚུད་པར་གཡེལ་བའམ་ཁྱད་དུ་གསོད་པ་ཆད་ལྟ་མེད་པའི་སྟོང་རྩིས་ཁྱེར་བ་འབྱུང་ངོ༌། ། རོ་གཅིག་འདྲེས་པའི་རྦ་ལ་གཡེངས། ། ཞེས་པས། སྣང་བ་དང་སེམས་གཅིག་ཏུ་མྱོང་ཞིང་རྟོགས་པའི་ཚེ། མོས་གུས་དང་སྙིང་རྗེ་སོགས་བྱ་བའི་ཡུལ་མ་རྙེད་པར་དག་སྣང་དང་སྙིང་རྗེ་སོགས་ཐབས་ཀྱི་ཆ་ལ་རྨོངས་ནས་ཐེག་དམན་དུ་ལྷུང་བ་ཡོད་པར་བཞེད་པ་ཆུའི་རྦ་ལ་གཡེང་བ་ལྟར་གཡང་ས་ཆེ་བའོ། ། སྒོམ་མེད་ཉི་མ་སྤྲིན་གྱིས་སྒྲིབ། ། ཅེས་པ་མཉམ་བཞག་འབའ་ཞིག་བསྒོམ་བྱ་སྒོམ་བྱེད་དང་བྲལ་བའི་རྟོགས་པ་ཤར་ཡང་སྒྱུ་མ་ལྟ་བུའི་གཉིས་སྣང་དང་མི་རྟོག་པ་ངོ་མ་ཤེས་ན་ཉི་མ་སྤྲིན་གྱིས་བཀབ་པ་ལྟར་རྟོགས་པའི་སྒྲིབ་བྱེད་མ་སངས་པའི་དོན་དུ་བཞེད་དོ། ། ལྔ་པ་རྗེས་ཤེས་ཀྱི་སྐྱེ་ཚུལ་བཞི་ནི། རྗེ་སྒོམ་ཆུང་གིས།
རྩེ་གཅིག་གི་རྗེས་ཤེས་ཨ་འཐས། ཞེས་པ། ནང་ཉམས་མྱོང་གི་ཞེན་འཛིན་མ་དག་པས་རྗེས་ཤེས་སུའང་གཟུང་འཛིན་གྱི་དངོས་པོ་ལ་བདེན་འཛིན་མ་ཞིག་པར་དངོས་འཛིན་ཨ་འཐས་ཀྱི་སྣང་བ་འཆར་བའོ། ། སྤྲོས་བྲལ་གྱི་རྗེས་ཤེས་སྒྱུ་མ། ཞེས་པ་ཆོས་ཐམས་ཅད་སྐྱེ་མེད་སྟོང་པར་རྟོགས་པས་རྗེས་ཤེས་སུ་ཡུལ་དང་ཡུལ་ཅན་གྱི་རྣམ་པར་སྣང་ཡང་དེ་ལ་བདེན་འཛིན་མེད་པར་སྒྱུ་མ་ལྟ་བུར་འཆར་བའོ། ། རོ་གཅིག་གི་རྗེས་ཤེས་སྟོང་པ། ཞེས་པ་འགའ་ཞིག་གིས་རྗེས་ཤེས་སུ་སྣང་བ་ཐམས་ཅད་སྣང་སྟོང་གཉིས་མེད་ཟུང་འཇུག་ཏུ་མ་ཤེས་པར་སྔར་གྱི་སྟོང་འཛིན་མ་དག་པའི་ཤུགས་ཀྱིས་སྟོང་པ་ཕྱོགས་གཅིག་པར་འཆར་བ་ཡོད་པས་རྗེས་ཤེས་སྟོང་པར་འཆར་བའོ། ། སྒོམ་མེད་ཀྱི་རྗེས་ཤེས་སྙིང་རྗེ། ཞེས་པ་འདི་སྐབས་མཉམ་རྗེས་འདྲེས་པས་རྗེས་ཤེས་རང་ག་མ་མེད་ཀྱང་རྗེས་ཐོབ་ཙམ་དུ་དམིགས་མེད་སྙིང་རྗེའི་འཆར་སྒོ་ཡོད་པས་རྗེས་ཤེས་སྙིང་རྗེར་འཆར་བའི་ཐ་སྙད་བྱས་པའོ། ། དྲུག་པ་རྗེས་ཤེས་ཀྱི་དྲི་མ་བཞི་ནི།
རྗེ་སྒོམ་ཆུང་གིས། རྩེ་གཅིག་ལ་དངོས་འཛིན་གྱི་དྲི་མ། ཞེས་པ། ཉམས་མྱོང་ངེས་ཤེས་དང་བཅས་པའི་ཞེན་འཛིན་མ་དག་པས་དངོས་འཛིན་གྱི་དྲི་མ་ཅན་ནོ། ། སྤྲོས་བྲལ་ལ་ངོ་ཤེས་མ་ཤེས་ཀྱི་དྲི་མ། ཞེས་པ། གང་ཅིའང་རུང་བར་སྟོང་འཛིན་ངེས་ཤེས་ཀྱི་ཆ་ཡོད་པས་སྟོང་ཕྱོགས་དགེ་སྦྱོར་དུ་བདེ་ཞིང་སྣང་ཕྱོགས་མི་བདེ་བར་ཟུང་འཇུག་ཏུ་ངོ་མ་ཤེས་ཀྱི་དྲི་མ་ཅན་ནོ། ། རོ་གཅིག་ལ་ཉམས་ཀྱི་དྲི་མ། ཞེས་པ་འདིར་ཡང་ཟུང་འཇུག་ཏུ་མ་ཚུད་པས་སྟོང་འཛིན་ཕྲ་མོ་དང༌། ཟུང་དུ་ཚུད་ཀྱང་དེ་ལའང་སྒྱུ་མ་ལྟ་བུར་སྣང་བའི་ཉམས་ཀྱི་དྲི་མ་ཅན་ནོ། །
སྒོམ་མེད་ལ་ཤེས་བྱའི་དྲི་མ། ཞེས་པ་རྗེས་སྣང་དུ་མི་རྟོག་པ་ངོ་མ་ཤེས་པའི་ཀུན་གཞིའི་རྣམ་ཤེས་རྟོག་བྲལ་ལུང་མ་བསྟན་དུ་གནས་པར་ཡོད་པར་བཤད་པ་དེ་ཆོས་ཉིད་རང་གསལ་དུ་མ་ཤར་བའི་ཆ་ཡིན་པས་དེ་ལ་ཤེས་བྱའི་དྲི་མ་ཞེས་བཞེད་དོ། ། བདུན་པ་རྗེས་ཐོབ་ཀྱི་དག་ཚུལ་བཞི་ནི། རྗེ་སྒོམ་ཆུང་གིས། རྩེ་གཅིག་བྲལ་ཡོད་ཐོབ་པ་མེད། ། ཅེས་པ་འགྱུ་དྲན་ཡེངས་ན་སྒོམ་འཆོར་བས་བྲལ་བ་ཡོད་ལ། དྲན་པས་ཟིན་ཡང་རང་སའི་དགེ་སྦྱོར་དེའི་རྒྱུན་རྙེད་པ་ཙམ་མ་གཏོགས་ཇི་ལྟ་བའི་སྒོམ་ཐོབ་རྒྱུ་མེད་པའོ། ། སྤྲོས་བྲལ་བྲལ་ཐོབ་གཉིས་ཀ་ཡོད། ། ཅེས་པ་སྟོང་ཉིད་བཟུང་དྲན་གྱིས་ཤོར་ན་སྒོམ་འཆོར་ནས་བྲལ་བ་ཡོད་ལ། དྲན་པས་ཟིན་ཙ་ན་སྐྱེ་མེད་ཀྱི་ངོ་བོ་མཐོང་བའི་སྒོམ་ཇི་ལྟ་བ་ཐོབ་པས་ཐོབ་པ་ཡོད་པའོ། །
རོ་གཅིག་བྲལ་བ་མེད་ལ་ཐོབ་པ་ཡོད། ། ཅེས་པ་རྗེས་སྣང་གི་ཐོག་ཏུ་དྲན་པས་མ་ཟིན་ཀྱང་རྟོག་པའི་རྒྱུན་མ་ཆད་པས་བྲལ་བ་མེད་པ་ལ་ཡང་དག་གི་དྲན་པས་ཟིན་མ་ཐག་སྣང་སྟོང་དུ་འཆར་བས་ཐོབ་པ་ཡོད་པའོ། ། སྒོམ་མེད་བྲལ་ཐོབ་གཉིས་ཀ་མེད། ། ཅེས་པ་དྲན་པ་ཡེ་ཤེས་ཀྱི་འཁོར་ལོར་ཤར་བས་སྒོམ་དང་བྲལ་བ་མེད་ལ། སྣང་བ་གང་ཤར་དེ་ཀས་ཆོག་པས་སྒོམ་གསར་དུ་ཐོབ་པ་མེད་པར་བཞེད་དོ།། །། ༈ བརྒྱད་པ་མཉམ་རྗེས་ཀྱི་ས་མཚམས་བཞི་ནི། རྗེ་སྒོམ་ཆུང་གིས། རྩེ་གཅིག་རང་སའི་མཉམ་རྗེས་ཡོད། ། ཅེས་པ་རྣམ་པར་མི་རྟོག་པའི་ཡེ་ཤེས་ཇི་ལྟ་བ་མ་སྐྱེས་པས་མཉམ་བཞག་མཚན་ཉིད་པ་མེད་ཅིང༌། སྣང་བ་སྐྱེ་མེད་དུ་མ་རྟོགས་པས་རྗེས་སྣང་སྒྱུ་མ་ལྟ་བུར་མི་འཆར་བས་རྗེས་ཐོབ་མཚན་ཉིད་པ་མེད་ལ།
འོན་ཀྱང་རྩེ་གཅིག་རང་སའི་དགེ་སྦྱོར་དེ་ལ་མཉམ་པར་འཇོག་རྒྱུ་དང་ཡེངས་ནས་དྲན་པས་རྗེས་ལ་ཐོབ་རྒྱུ་ཡོད་དོ། ། སྤྲོས་བྲལ་མཉམ་རྗེས་སོ་སོར་འབྱེད། ། ཅེས་པ་ཕྱི་ནང་གི་ཆོས་ཐམས་ཅད་ལ་ཡུལ་དང་ཡུལ་ཅན་གྱི་གཉིས་འཛིན་ལས་གྲོལ་ཏེ་གཉིས་མེད་ཀྱི་ཡེ་ཤེས་ཟང་ཐལ་དུ་ཤར་བ་ནི་རྣམ་པར་མི་རྟོག་པའི་ཡེ་ཤེས་ཡིན་པས་མཉམ་བཞག་མཚན་ཉིད་པ་ཡིན་ཞིང༌། རྗེས་ཤེས་སུ་ཡུལ་དང་ཡུལ་ཅན་གྱི་གཉིས་སྣང་ཙམ་ཤར་ཡང་བདེན་མེད་སྒྱུ་མ་ལྟར་འཆར་བ་རྗེས་ཐོབ་མཚན་ཉིད་པ་ཡིན་པས་མཉམ་རྗེས་སོ་སོར་འབྱེད་པའོ། ། རོ་གཅིག་དུས་སུ་མཉམ་རྗེས་འདྲེས། ། ཞེས་པ་མཉམ་བཞག་གི་དུས་སྣང་སྟོང་སོགས་གཉིས་ཆོས་ཐམས་ཅད་གཉིས་མེད་དུ་གནས་ལ། རྗེས་སུའང་ཟུང་འཇུག་གི་དྲན་པས་ནམ་ཟིན་སྒྱུ་མ་ལྟར་སྣང་སྟོང་གཉིས་མེད་དུ་འཆར་བས་མཉམ་རྗེས་འདྲེས་པའི་ཐ་སྙད་མཛད་དོ། ། སྒོམ་མེད་མཉམ་བཞག་འབའ་ཞིག་གོ ། ཞེས་པ་སྣང་བའི་འཆར་སྒོ་ཡོད་ཀྱང་དེ་མཉམ་བཞག་གི་ངང་ལས་འཆར་བས་མཉམ་བཞག་ལས་གཞན་དུ་མ་སོང་བར་མཉམ་བཞག་འབའ་ཞིག་ཏུ་བཞེད་དོ། ། དགུ་པ་སྒོམ་པའི་དུས་བཞི་ནི།
རྗེ་སྒོམ་ཆུང་གིས། རྩེ་གཅིག་ཨ་འཐས་སྒོམ་པའི་དུས། ། ཞེས་པ་རང་སའི་མཉམ་བཞག་དུས་དྲན་འཛིན་ཐུ་རེ་བྱས་ནས་ཉམས་མྱོང་ངོས་བཟུང་ཅན་སྐྱོང་ཞིང༌། རྗེས་ཤེས་སུའང་འགྱུ་དྲན་གྱིས་འགུགས་སྒོམ་བྱེད་པ་གཙོ་ཆེ་བས་ཨ་འཐས་སུ་སྒོམ་པའོ། ། སྤྲོས་བྲལ་མཉམ་རྗེས་སྒོམ་པའི་དུས། ཞེས་པ་གཟུང་དྲན་སྟོབས་བསྐྱེད་དེ་མཉམ་བཞག་ནམ་མཁའ་ལྟ་བུ་དང་རྗེས་ཐོབ་སྒྱུ་མ་ལྟ་བུར་བསྐྱངས་པས་མཉམ་རྗེས་གཉིས་སུ་བསྒོམ་པའོ། རོ་གཅིག་ཟུང་འཇུག་བསྒོམ་པའི་དུས། ། ཞེས་པ་སྣང་སྟོང་དབྱེར་མེད་དུ་ཤེས་པའི་ཡང་དག་གི་དྲན་པས་མཉམ་རྗེས་ཐམས་ཅད་ཟུང་འཇུག་ཏུ་སྒོམ་པའོ། ། སྒོམ་མེད་མངོན་དུ་གྱུར་པའི་དུས། ཞེས་པ་རྟོགས་པ་དེ་ཉིད་མཐར་ཕྱིན་ནས་ཟུང་འཇུག་མངོན་དུ་གྱུར་པ་གཉུག་མ་ཆུ་བོའི་རྒྱུན་གྱི་རྣལ་འབྱོར་དུ་རྟོགས་པའོ། །
བཅུ་པ་མཉམ་བཞག་གི་རྟོགས་པས་སྒྲིབ་པ་དག་ལུགས་བཞི་ནི། ། རྗེ་ཡང་དགོན་པས། ། རྩེ་གཅིག་གི་དུས་སུ་གཟུགས་ཀྱི་ཕུང་པོ་དང་བྲལ། སྒོ་ལྔའི་རྣམ་ཤེས་འདག ། ཅེས་པ་ནི་གཟུགས་སྣང་གི་ངོ་བོ་མ་གྲུབ་པས་སྒོ་ལྔ་རང་སྟོང་དུ་འཆར་བའོ། ། སྤྲོས་བྲལ་དུས་སུ་ཚོར་བ་དང༌། འདུ་ཤེས་ཀྱི་ཕུང་པོ་དང༌། ཡིད་ཀྱི་རྣམ་པར་ཤེས་པ་འདག ། ཅེས་པ་ནི་བདེ་སྡུག་བྱུང་ཚོར་མྱོང་རིག་གི་འཛིན་པ་སྟོང་གསལ་དུ་དག་པས་ཐ་སྙད་ཀྱིས་གདགས་པ་མེད་པའོ། ། རོ་གཅིག་གི་དུས་སུ་འདུ་བྱེད་ཀྱི་ཕུང་པོ་དང༌།
ཉོན་མོངས་པ་ཅན་གྱི་ཡིད་འདག ། ཅེས་པ། འཛིན་ཞེན་ཀུན་སྦྱོར་གྱི་སེམས་མེད་པ་དང༌། ང་དང་ང་ཡིར་འཛིན་པ་ཐམས་ཅད་གཞི་རྩ་མེད་པར་རྟོགས་པའོ། ། སྒོམ་མེད་ཀྱི་དུས་སུ་རྣམ་པར་ཤེས་པའི་ཕུང་པོ་དང༌། ཀུན་གཞིའི་རྣམ་པར་ཤེས་པ་འདག ། ཅེས་པ། ངེས་ཤེས་ངོས་བཟུང་གི་ཡུལ་གྱི་མྱོང་འཛིན་མེད་པ་དང༌། རྟོག་མེད་ལུང་མ་བསྟན་དག་ནས་རྟོག་མེད་རང་གསལ་དུ་ཤར་བའོ། ། བཅུ་གཅིག་པ་ཉམས་རྟོགས་ཀྱི་ས་མཚམས་བཞི་ནི།
རྩེ་གཅིག་ཉམས་རྟོགས་དྲི་མ་ཅན། ། ཞེས་པ་འཛིན་ཞེན་འཆིང་བ་དང་བཅས་པ་ཁོ་ནའོ། ། སྤྲོས་བྲལ་ཉམས་རྟོགས་རུ་ཤན་ཕྱེད། ། ཅེས་པ་རྟོགས་པ་བརྟན་པ་ཡུལ་མེད་ཤར་བས་ཉམས་རྟོགས་མ་འདྲེས་པར་རིག་པའོ། ། རོ་གཅིག་ཉམས་རྟོགས་ཟུང་དུ་འཇུག ། ཅེས་པ་ཉམས་མྱོང་དེ་ཉིད་རྟོགས་པར་ཤར་བས་དབྱེར་མེད་རོ་གཅིག་པའོ། ། སྒོམ་མེད་རྟོགས་པ་ཁོར་ཡུག་མ། ཞེས་པ་ནི་གཉིས་མེད་ལ་རྒྱུན་ཆད་མེད་པའི་ཡེ་ཤེས་མངོན་དུ་གྱུར་པའོ། ། བཅུ་གཉིས་པ་ཀུན་རྫོབ་རྒྱུ་འབྲས་ཀྱི་མཁྱེན་ཚུལ་བཞི་ལ། རྩེ་གཅིག་གི་དུས་རྒྱུ་འབྲས་ཨ་འཐས།
ཞེས་པ་རིག་པ་ཤིན་ཏུ་དྭངས་སིང་ངེ་བའི་འཆར་སྒོ་ལ་རྒྱུ་འབྲས་ཕྲ་རགས་ལ་འཕྲིག་ཚུད་ཀྱང་དངོས་པོ་ཀུན་ལ་བདེན་འཛིན་དུ་ཡོད་པའོ། ། སྤྲོས་བྲལ་གྱི་དུས་སུ་རྒྱུ་འབྲས་སྒྱུ་མ་ལྟ་བུ། ཞེས་པ་སེམས་ཉིད་གཤིས་སྟོང་ཉིད་སྐྱེ་འགག་འགྱུར་བ་མེད་པའི་མདངས་འགག་མེད་རྟེན་འབྲེལ་སྒྱུ་མ་ལྟ་བུའི་རྒྱུ་འབྲས་སུ་གོ་བའོ། ། རོ་གཅིག་གི་དུས་སུ་རྒྱུ་འབྲས་ནམ་མཁའ་ལྟ་བུ། ཞེས་པ་ནི། ཆོས་དབྱིངས་ཡེ་དག་སྟོང་པ་ཆེན་པོའི་སྟོང་ཉིད་ལས་རྩལ་འགགས་མེད་རྟེན་འབྲེལ་འབྱུང་བའོ། ། སྒོམ་མེད་ཀྱི་དུས་སུ་གཞི་མེད་ཀྱི་རྟེན་ཅིང་འབྲེལ་བར་འབྱུང་བ། ཞེས་པ་དབྱིངས་རང་བཞིན་རྣམ་པར་དག་པའི་ཡེ་ཤེས་ཇི་ལྟ་བ་ལས། གདངས་འགག་མེད་ཇི་སྙེད་པ་རྟེན་ཅིང་འབྲེལ་འབྱུང་མངོན་དུ་གྱུར་པ་ལ་གཉིས་སྣང་དབྱེར་མེད་པར་མཁྱེན་པའོ། ། གཉིས་པ་ཁྱད་པར་གཞན་བཤད་པ་ལ།
ངོ་བོའི་ཁྱད་པར། མཉམ་རྗེས་ཀྱི་ཁྱད་པར། གཉེན་པོའི་ཁྱད་པར། སྤང་བྱའི་ཁྱད་པར། གནས་ལུགས་རྟོགས་པའི་ཁྱད་པར་ལྔ་ལས། ། དང་པོ་ངོ་བོའི་ཁྱད་པར་ནི། རང་སེམས་གཤིས་ཆོས་ཀྱི་སྐུར་མ་རྟོགས་པ་རྩེ་གཅིག་རྟོགས་པ་སྤྲོས་བྲལ་ཏེ་ཁྱད་པར་དང༌། རང་སེམས་ཆོས་སྐུ་གཤིས་མདངས་དབྱེར་མེད། དེ་ལས་ཡུལ་སྣང་ཆོས་ཀུན་ཟུང་འཇུག་ཏུ་མ་ཤར་བ་སྤྲོས་བྲལ། ཡུལ་སྣང་ཆོས་ཀུན་སོ་མ་ཉམས་མདོག་མ་བསྒྱུར་བར་ཟུང་འཇུག་ངོ་བོར་ལམ་མེར་ཤར་བ་རོ་གཅིག་སྟེ་ཁྱད་པར་དང༌།
ཡང་ངེས་ཤེས་འཛིན་འཁྲིས་ཕྲ་མོ་གཅིག་ཡོད་པ་རོ་གཅིག ། དེ་ཡང་དག་སྟེ་ཐམས་ཅད་ཡེ་ཤེས་ཀྱི་འཁོར་ཡུག་གཅིག་པ་སྒོམ་མེད་དེ་ཁྱད་པར། ། གཉིས་པ་མཉམ་རྗེས་ཀྱི་ཁྱད་པར་ནི། རྩེ་གཅིག་གི་མཉམ་རྗེས་ནི་གནས་མི་གནས་ཀྱིས་འབྱེད། བདེ་གསལ་མི་རྟོག་པར་གནས་པ་མཉམ་བཞག ། མི་གནས་པ་རྗེས་ཐོབ། ཡེངས་ན་རྗེས་ཤེས། སྤྲོས་བྲལ་གྱི་མཉམ་རྗེས་དྲན་མ་དྲན་གྱིས་འབྱེད་དེ། རང་ངོ་གསལ་ལ་གནས་པ་མཉམ་བཞག ། དེ་ནས་ཤེས་བཞིན་རང་མདངས་འཕྲོ་བ་རྗེས་ཐོབ།
རྟོག་པའི་དབང་དུ་ཤོར་བ་རྗེས་ཤེས། རོ་གཅིག་གི་མཉམ་རྗེས་འཛིན་མི་འཛིན་ཏེ་སྣང་རིག་སེམས་གསུམ་འཛིན་མེད་རྗེན་པར་གནས་པ་མཉམ་བཞག ། འཛིན་མེད་ལས་མི་གཡོ་བཞིན་རང་མདངས་སྣ་ཚོགས་སུ་འཆར་བ་རྗེས་ཐོབ། དེ་ཡང་ཉིན་པར་འཛིན་པ་ཕྲ་མོ་ཞུགས་པའམ་ཁྱད་པར་གཉིད་དུས་འཛིན་པ་དང་བཅས་པ་སྟེ་རྗེས་ཤེས། སྒོམ་མེད་ལ་མཉམ་རྗེས་ཡ་བྲལ་མེད་ཀྱང༌། ཕྲ་ཞིང་ཕྲ་བའི་འཛིན་པ་ཕྲ་མོ་ཡོད་མེད་ཡིན་གསུངས་འདུག ། གསུམ་པ་གཉེན་པོའི་ཁྱད་པར་ནི། རྩེ་གཅིག་གི་དུས་སུ་རང་སེམས་མ་བཅོས་རང་ལུགས་ཀྱི་ངང་དུ་མཉམ་པར་བཞག་པས་བདེ་གསལ་མི་རྟོག་པའི་ཉམས་སྐྱེས་པས་སྤང་བྱ་ཉོན་མོངས་པ་རྣམ་རྟོག་ཤུགས་ཆད་དེ་རང་གྲོལ་གཉེན་པོར་བསྒོམ་པ་ཡིན། སྤྲོས་བྲལ་གྱི་དུས་སུ་དྲན་པས་ཟིན་ནས་རྣམ་རྟོག་ཆོས་སྐུར་ཤར་ཡང་བརྗེད་བར་དུ་རྗེས་ཤེས་ལངས་པ་དེ་ངོས་འཛིན་གྱིས་སྐྱོང་བ་སྤང་བྱ་གཉེན་པོར་བསྒོམ། རོ་གཅིག་གི་དུས་སེམས་ཉིད་ནམ་མཁའ་ལྟ་བུའི་ངང་ལས་མ་གཡོས་བཞིན་དུ་དྲན་སྣང་སྣ་ཚོགས་སུ་འཆར་ལ།
འཆར་ཙམ་ཉིད་ནས་སེམས་ཉིད་ཆོས་སྐུའི་ངང་དུ་རྟོགས་ནས་ཟུང་འཇུག་གཉེན་པོར་བསྒོམ། སྒོམ་མེད་ཀྱི་དུས་ཡིད་བྱེད་བློ་ཡི་འཛིན་པ་དང་བྲལ། ཆོས་ཉིད་ཟད་སར་འཁྱོལ་བས་ཅི་ཡང་བསྒོམ་དུ་མེད་པ་ཡིན་ནོ། ། བཞི་པ་སྤང་བྱ་སྤོང་བའི་ཁྱད་པར་ནི། རྩེ་གཅིག་གི་དུས་ཉམས་བཟང་པོ་སྐྱེ་བས་འདོད་ཡོན་ལ་ཞེན་པ་ལྡོག ། སྤྲོས་བྲལ་གྱི་དུས་གནས་ལུགས་གོ་བས་ཚེ་འདི་བློས་ཐོངས། རོ་གཅིག་གི་དུས་སྣང་བ་སེམས་སུ་ཤེས་པས་འཇིག་རྟེན་ཆོས་བརྒྱད་མགོ་སྙོམས། སྒོམ་མེད་ཀྱི་དུས་བློ་ཟད་ཆོས་ཟད་དུ་སོང་བས་དྲི་མ་ཕྲ་མོ་ཐམས་ཅད་ཀྱང་དག་པའོ། ། ལྔ་པ་གནས་ལུགས་རྟོགས་པའི་ཁྱད་པར་ནི། རྩེ་གཅིག་གི་དུས་སྣང་བ་སེམས་སུ་རྟོགས།
སྤྲོས་བྲལ་གྱི་དུས་ཕྱི་ནང་རྟེན་འབྲེལ་ཆོས་རྣམས་སྟོང་པ་ཉིད་དུ་རྟོགས། རོ་གཅིག་གི་དུས་ངོ་བོ་སྟོང་པ་ཉིད་དེ་ཕྱི་ནང་སྲིད་ཞིའི་ཆོས་རྟེན་འབྲེལ་སྣ་ཚོགས་སུ་རྟོགས། སྒོམ་མེད་ཀྱི་དུས་སུ་སྟོང་པ་དང་རྟེན་འབྲེལ་ཡང་མཉམ་ཉིད་ཡང་དག་ཏུ་རྟོགས་པའོ། ། ཡང༌། རྗེ་དྭགས་པོ་རིན་པོ་ཆེས། རྩེ་གཅིག་གི་རྣལ་འབྱོར་ནི་གསལ་ལ་མ་འགག་པ་སྐད་ཅིག་མའི་ཤེས་པ་དེ་ཡིན། སྤྲོས་བྲལ་གྱི་རྣལ་འབྱོར་ནི་རིག་པའི་ངོ་བོ་སྐྱེ་མེད་དུ་མཐོང་བས། ཡར་སངས་རྒྱས་ལ་མི་རེ། མར་འཁོར་བ་ལ་མི་དོགས། བར་དུ་སྣང་བ་ལ་མི་འཛིན།
གཞན་གྱིས་བསྒྱུར་དུ་མི་བཏུབ་པའོ། ། རོ་གཅིག་གི་རྣལ་འབྱོར་ནི་སྣང་སྟོང་དབྱེར་མེད་དུ་རྟོགས་པའོ། ། སྒོམ་མེད་ཀྱི་རྣལ་འབྱོར་ནི་ཅིར་སྣང་ཅིར་སྐྱེས་ངོ་བོ་གཅིག་ཏུ་ཤར་ནས་དྲན་རྟོགས་ཐམས་ཅད་བསྒོམ་དུ་སོང་བ་ཡིན་གསུངས། ཡང༌། རྗེ་རྒྱ་རས་ཀྱིས། རྩེ་གཅིག་ཉམས་ཀྱི་མཐོ་དམན་ཡིན། ། འཇིག་རྟེན་ལམ་སྟེ་ལས་རྣམས་སོགས། ། སྤྲོས་བྲལ་ཕ་ཡུལ་མཐོང་བ་ཡིན། ། ཕལ་ཆེར་སྒོམ་ལ་རེས་འཇོག་བྱེད། ། རོ་གཅིག་སྣང་བ་བསྒོམ་དུ་ཤར། །
འཁོར་ཡུག་མ་རུ་སོང་བ་ཡིན། ། སྒོམ་མེད་ཆོས་སྐུའི་གདན་ས་ཡིན། ། ཕལ་ཆེར་སྒོམ་མེད་བཏགས་པར་སོང༌། ། ཞེས་རྩེ་གཅིག་འཇིག་རྟེན་པའི་ལམ་དང༌། སྤྲོས་བྲལ་གཞིའི་གནས་ལུགས་མཐོང་བ་དང༌། རོ་གཅིག་སྣང་བ་སྒོམ་ཤར་དང༌། སྒོམ་མེད་ཆོས་སྐུ་དངོས་ཡིན་པ་དང༌། དེང་སང་གི་སྒོམ་མེད་ཕལ་ཆེར་བཏགས་པ་བར་བཞེད་པ་དང༌། ཡང་དེ་ཉིད་ཀྱིས། རྩེ་གཅིག་བསྐྱངས་ཡུན་རིང་ལགས་ན། །
འདོད་ཡོན་ཞེན་པ་དབང་མེད་བཟློག ། མངོན་ཤེས་རྫུ་འཕྲུལ་ལ་སོགས་པ། ། དྲང་སྲོང་ཡོན་ཏན་ཆ་ཤས་ཙམ། ། སྤྲོས་བྲལ་རྟོགས་པ་བསྐྱངས་བ་ན། ། རྫུན་སྣང་ངེས་མེད་ལྟད་མོར་ཆེ། ། སྦྱོང་སྟོབས་དབང་པོ་རྣོ་བརྟུལ་གྱིས། ། སེམས་དཔའི་ཡོན་ཏན་ཆ་ཤས་འབྱུང༌། ། ཞེན་མེད་སྙིང་རྗེ་འཆར་ཐང་ཡིན། ། རོ་གཅིག་བསྐྱངས་ཡུན་རིང་ལགས་ན། ། སངས་རྒྱས་ཞིང་ཁམས་ལྟད་མོར་ཆེ། །
འདྲེ་ལོག་སྤྱི་གཙུག་གར་སོང་ཡང༌། ། རྒྱལ་པོ་གདན་ལས་གཡོ་བ་མེད། རྒྱུ་འབྲས་རྟེན་འབྲེལ་ཤར་ཚེ་ལ། ། ཉི་མའི་གུང་ལ་ཟ་འོག་བཀྲམ། ། སངས་རྒྱས་ཡོན་ཏན་ཆ་ཤས་ཙམ། ། འགྲོ་དོན་དཔག་ཏུ་མེད་པ་འབྱུང༌། ། སྒོམ་མེད་རབ་ཏུ་སོང་ཙམ་ན། ། མཛད་པ་མཐར་འདོན་ཡོན་ཏན་འབྱུང༌། ། ཞེས་རྣལ་འབྱོར་བཞི་བསྒོམས་པས་སོ་སོའི་རྟགས་དང་ཡོན་ཏན་འཆར་ཚུལ་རྣམས་གསུངས་ལ། ཡང༌།
རྗེ་རྒོད་ཚང་པའི་ཞལ་ནས། ཡུལ་མེད་ཀྱི་རིག་པ་རང་གསལ་འདི། ། གོམས་ནས་མངོན་དུ་གྱུར་པ་ལ། ། རྣལ་འབྱོར་བཞི་རུ་བཏགས་ནས་གདའ། ། དོན་ནི་ཡེ་ཤེས་ཟང་ཐལ་ལགས། ། ཞེས་གསུངས་སོ། ། གྲུབ་ཐོབ་གཙང་སྨྱོན་པའི་ཞལ་གདམས། སྣང་གྲགས་ཀྱི་ཆོས་ཐམས་ཅད་ཐོལ་སྐྱེས་ཀྱི་རིག་པ་སྐད་ཅིག་མའི་སྟེང་དུ་རྫོགས་ཤིང་ཚང་ལ། དེ་ཡང་གཞི་ལམ་འབྲས་གསུམ་མམ་རྣལ་འབྱོར་བཞིའི་ངོ་བོ་ལ་གནས་ཏེ། ཚོགས་དྲུག་གི་སྣང་བ་ཞིག་ཤར་ཙམ་ན་ངང་ལས་མི་གཡོ་བས་ན་རྩེ་གཅིག །
རྩེ་གཅིག་པའི་དུས་ན་མཚན་འཛིན་གྱི་སྤྲོས་པ་དང་བྲལ་བས་ན་སྤྲོས་བྲལ། སྤྲོས་པ་དང་བྲལ་བའི་དུས་ན་འཁོར་འདས་མཉམ་ཉིད་རོ་གཅིག་པས་ན་རོ་གཅིག ། རོ་གཅིག་པའི་དུས་ན་བློས་ལས་འདས་པས་ན་སྒོམ་མེད་དོ། ། ཡང་ཐོལ་སྐྱེས་ཀྱི་རྣམ་རྟོག་སོ་མ་ལ་གྲ་ཆག་ཟུར་ཉམས་མེད་པ་རྩེ་གཅིག ། རང་ངོ་ཤེས་པ་སྤྲོས་བྲལ། གསལ་སྟོང་ཟུང་འཇུག་ཏུ་མྱོང་བ་རོ་གཅིག ། བློ་འདས་ཆེན་པོར་གྲོལ་བ་སྒོམ་མེད་དོ། ། ཡང་ན། སོ་མ་ཉམས་པ་རྩེ་གཅིག ། ལྷུག་པ་སྤྲོས་བྲལ།
རང་དྭངས་རོ་གཅིག ། བརྗོད་བྲལ་སྒོམ་མེད་དོ། ། ཡང་ན། སྐྱེ་མེད་ལས་མི་འདའ་བ་རྩེ་གཅིག ། འགག་མེད་དུ་འཆར་བ་སྤྲོས་བྲལ། གཉིས་མེད་དུ་མྱོང་བ་རོ་གཅིག ། མྱོང་དག་ཏུ་འགྲོ་བ་སྒོམ་མེད་དོ། ། ཞེས་གསུངས་སོ། ། མདོར་ན་མཉམ་བཞག་ལ་ཇི་ཙམ་འདོད་པ་གནས་ཐུབ་པ་རྩེ་གཅིག ། ཐ་མལ་གྱི་ཤེས་པ་རང་ངོ་ཤེས་ཤིང་གཞི་རྩ་མེད་པར་རྟོགས་པ་ལ་སྤྲོས་བྲལ།
འཁོར་འདས་གཉིས་སྣང་གི་འཛིན་པ་རིག་ཐོག་ཏུ་གྲོལ་བ་རོ་གཅིག ། ངེས་ཤེས་བག་ཆགས་ཀྱི་དྲི་མ་ཐམས་ཅད་དག་པ་ལ་སྒོམ་མེད་ཟེར་བ་སྟེ། རྣལ་འབྱོར་བཞི་ཡི་ངོ་བོ་འདིར་འདུས་ཤིང༌། རྣལ་འབྱོར་གོང་མ་གསུམ་ལ། རྗེ་ཕག་མོ་གྲུ་པའི་ཞལ་གདམས། དཔལ་སྟག་ལུང་ཐང་པའི་བཞེད་པ། གྲུབ་ཐོབ་གཙང་པ་སྨྱོན་པའི་གསུང་རྒྱུན་ནི་འདི་ལྟ་སྟེ། དེ་ལ་དོན་རྣམ་པ་དགུ་སྟེ། དང་པོ་རྟོགས་ལུགས་གསུམ་ནི། སྤྲོས་བྲལ་རང་བཞིན་སྐྱེ་མེད་དུ་རྟོགས།
རོ་གཅིག་ངོ་བོ་ཟུང་འཇུག་ཏུ་རྟོགས། སྒོམ་མེད་ཀྱིས་མཚན་ཉིད་གཉིས་མེད་དུ་རྟོགས་སོ། གཉིས་པ་བྲལ་ལུགས་གསུམ་ནི། སྤྲོས་བྲལ་འཁོར་བའི་རྟོག་རྒྱ་དང་བྲལ། རོ་གཅིག་རྣམ་སྨིན་གྱི་ལུས་རྒྱ་དང་བྲལ། སྒོམ་མེད་བག་ཆགས་ཀྱི་སྣང་རྒྱ་དང་བྲལ། ། གསུམ་པ་མངོན་གྱུར་གསུམ་ནི། སྤྲོས་བྲལ་དུ་རགས་པའི་རྒྱུ་འབྲས་མངོན་དུ་གྱུར། རོ་གཅིག་ཏུ་ཕྲ་བའི་རྒྱུ་འབྲས་མངོན་དུ་གྱུར། སྒོམ་མེད་དུ་དག་པའི་རྒྱུ་འབྲས་མངོན་དུ་གྱུར་པའོ། །
བཞི་པ་དག་ལུགས་གསུམ་ནི། སྤྲོས་བྲལ་དུས་ཉོན་མོངས་པའི་སྒྲིབ་པ་དག ། རོ་གཅིག་དུས་ལས་ཀྱི་སྒྲིབ་པ་དག ། སྒོམ་མེད་དུས་ཤེས་བྱའི་སྒྲིབ་པ་དག་གོ། ། ལྔ་པ་རྟོགས་ལུགས་གསུམ་ནི། སྤྲོས་བྲལ་དུས་སུ་ཆོས་སྐུར་རྟོགས། རོ་གཅིག་དུས་སུ་འཇའ་ལུས་ཀྱི་སྐུར་རྟོགས། སྒོམ་མེད་སྐུ་གསུམ་མངོན་དུ་རྟོགས་སོ། ། དྲུག་པ་ལུས་གསུམ་ནི། སྤྲོས་བྲལ་སྨོན་ལམ་གྱི་ལུས།
རོ་གཅིག་ཏིང་ངེ་འཛིན་གྱི་ལུས། སྒོམ་མེད་ཕྲིན་ལས་ཀྱི་ལུས་སོ། ། བདུན་པ་འཆར་ལུགས་གསུམ་ནི། སྤྲོས་བྲལ་དུ་སྣང་མེད་ཤེས་རབ་དང་པོ་འཆར། རོ་གཅིག་ཏུ་བར་པ་འཆར། སྒོམ་མེད་དུ་གསུམ་པ་འཆར་རོ། ། བརྒྱད་པ་ལྡན་ལུགས་གསུམ་ནི། སྤྲོས་བྲལ་རྩོལ་བཅས་ཀྱི་སྙིང་རྗེར་ལྡན། རོ་གཅིག་རྩོལ་མེད་ཀྱི་སྙིང་རྗེར་ལྡན། སྒོམ་མེད་དམིགས་མེད་ཀྱི་སྙིང་རྗེར་ལྡན་ནོ། །
དགུ་པ་དུས་གསུམ་ནི། སྤྲོས་བྲལ་དུས་སུ་རྣམ་རྟོག་ཆོས་སྐུར་ཤར། རོ་གཅིག་དུས་སུ་རྣམ་རྟོག་བསྒོམ་དུ་ཤར། སྒོམ་མེད་བྱ་རྩོལ་ཐམས་ཅད་དབྱིངས་སུ་ཐིམ་སྟེ་ཡེ་ཤེས་རང་ལ་གྲུབ་པའོ། ། གཉིས་པ་རྣལ་འབྱོར་བཞི་བྱེ་བྲག་སོ་སོར་བཤད་པ་ལ། དང་པོ་རྣལ་འབྱོར་བཞི་ལ་སོ་སོར་དབྱེ་བ་བྱུང་ཚུལ་དང༌། གཉིས་པ་དབྱེ་བ་དེ་ཉིད་བཤད་པའོ། ། དང་པོ་སོ་སོར་དབྱེ་བ་བྱུང་ཚུལ་ནི། ། རྩ་བ་ནི་སྔོན་བཤད་ལྟར་མདོ་རྒྱུད་བསྟན་བཅོས་རྣམས་ལས། གསལ་བར་བསྟན་ཀྱང་རྒྱ་བོད་ཀྱི་བླ་མ་རྣམས་ཀྱིས་རང་བབ་ལས་ཆེད་དུ་བསྟན་པར་མ་མཛད་མོད།
དེང་སང་ཉམས་ལེན་པ་རྣམས་ལ་གོ་བདེ་བར་མཛད་པའི་བཀའ་དྲིན་ཆེ་བ་ནི། རྗེ་སྒམ་པོ་པས་མཛད་པ་ཡིན་ལ། རྗེ་སྒོམ་ཚུལ་ལ་གནང་བའི་ཞལ་གདམས་སུ་རྣལ་འབྱོར་བཞི་པོ་སོ་སོ་ལ་རབ་འབྲིང་ཐ་མར་ཕྱེ་བ་ཞིག་འབྱུང་བ་དང༌། ཕག་གྲུས་ཞུས་ལན་དུའང་བསྟན། དེ་ནས་སྒོམ་ཚུལ་གྱིས་རྣལ་འབྱོར་བཞི་ཚིགས་བཅད་མདོར་བསྡུས་གསུངས། རྗེ་ཕག་གྲུས་རྣལ་འབྱོར་བཞི་ལ་དབྱེ་བ་མཛད། དེ་བཞིན་དུ་བླ་མ་ཞང་རིན་པོ་ཆེས་ཀྱང་མདོ་ཙམ་གསུངས། གཞན་ཡང་དྭགས་པོའི་སློབ་མ་ཡང་སློབ་རྣམས་དང༌། ཕག་གྲུའི་སློབ་མ་འབྲི་སྟག་སོགས་ཀྱིས་ཀྱང་རྣལ་འབྱོར་བཞི་རིམ་བསྟན་པར་མཛད་པ་མཐའ་ཡས་མོད། ། རང་ལུགས་ཁྱད་པར་ནི།
འགྲོ་བའི་མགོན་པོ་གཙང་པ་རྒྱ་རས་ཀྱིས་རྣལ་འབྱོར་བཞི་གསུམ་བཅུ་གཉིས། ཤན་འབྱེད་བཅུ་གསུམ་ས་ལམ་དང་སྦྱར་བ་རྣམས་མཛད། དེའི་སློབ་བརྒྱུད། སྟོད་འབྲུག ། སྨད་འབྲུག ། གདན་ས་བརྒྱུད་པའི་བླ་མ་རྣམས་ཀྱིས་ཀྱང་རྣལ་འབྱོར་བཞིའི་གསུང་སྒྲོས། ཞལ་གདམས། གཞུང་དབྱེ་བ་མང་དུ་མཛད་པས། དེང་སང་སྒྲུབ་བརྒྱུད་རིན་པོ་ཆེ་འདི་ཉིད་ལ་ཡོངས་སུ་གྲགས་ཤིང་དགེ་སྦྱོར་གྱི་ཉམས་རྟོགས་མཐོ་དམན་དང་དབྱེ་འབྱེད་ལ་ཤིན་ཏུ་སྐབས་སུ་བབས་ལ་ངོ་མཚར་ཆེ་བར་སྣང་ངོ༌། ། དེའང་རྗེ་ཕག་མོ་གྲུ་པས།
རྣལ་འབྱོར་བཅུ་གཉིས་སུ་འབྱེད་ཚུལ་འདི་ཉིད་གྲགས་ཆེ་བར་སྣང་བས་དེའི་ཚུལ་ནི། རྩེ་གཅིག་ཆུང་ངུ་སེམས་བདེ་གསལ་གྱི་ངོ་བོ་མཐོང་བ་དང༌། འབྲིང་པོ་ཏིང་ངེ་འཛིན་དེ་ལ་རང་དབང་ཐོབ་པ་དང༌། ཆེན་པོ་དེའི་འཁོར་ཡུག་ཏུ་སོང་བ་དང༌། སྤྲོས་བྲལ་ཆུང་ངུ་རང་སེམས་སྐྱེ་མེད་དུ་རྟོགས་པ་དང༌། འབྲིང་པོ་རྩ་བ་བྲལ་བར་རྟོགས་པ་དང༌། ཆེན་པོ་ཕྱི་ནང་ཐམས་ཅད་ལ་སྒྲོ་འདོགས་ཆོད་པ་དང༌། རོ་གཅིག་ཆུང་ངུ་འཁོར་འདས་གཅིག་ཏུ་འདྲེས་པ་དང༌། འབྲིང་པོ་གཟུང་འཛིན་གྱི་རྩ་བ་ཆོད་པ་དང༌། ཆེན་པོ་ཆོས་ཐམས་ཅད་མཉམ་ཉིད་ཀྱི་ངང་དུ་ཞི་བ་དང༌།
སྒོམ་མེད་ཆུང་ངུ་བསྒོམ་བྱ་སྒོམ་བྱེད་དང་བྲལ་བ་དང༌། འབྲིང་པོ་ལྷུན་གྲུབ་ཀྱི་རང་ས་ཟིན་པ་དང༌། ཆེན་པོ་འོད་གསལ་གཉིས་མེད་འདྲེས་པ་ལ་བཞེད་དེ། དེ་དག་གི་དོན་ནི་འཆད་འགྱུར་ལས་ཤེས་སོ། ། རྣལ་འབྱོར་བཅུ་གཉིས་པོ་དེ་དག་ལ་ཐེམ་སྐས་ཀྱི་རིམ་པ་ལྟ་བུར་ནི་མ་ངེས་ཏེ། དཔེར་ན་རྩེ་གཅིག་ཆེན་པོའི་ཉམས་རྟོགས་མ་རྫོགས་པར་སྤྲོས་བྲལ་ཆུང་འབྲིང་ཅི་རིགས་འཆར་བ་དང༌། སྤྲོས་བྲལ་ཆེན་པོའི་ཉམས་རྟོགས་མ་རྫོགས་པར་རོ་གཅིག་ཆུང་འབྲིང་ཅི་རིགས་འཆར་བ་དང༌། རོ་གཅིག་ཆེན་པོའི་ཉམས་རྟོགས་མ་རྫོགས་པར་སྒོམ་མེད་ཆུང་འབྲིང་ཅི་རིགས་འཆར་བའང་ཡོད་པས་བཤད་ཚོད་ཐམས་ཅད་གོ་རིམ་ལྟར་འབྱུང་བར་མི་མངོན་ནོ། ། དེ་ལྟར་ན་ཉམས་རྟོགས་འཆར་ཚུལ་ཕལ་ཆེར་སྔར་གྱི་སྒྲུབ་བརྒྱུད་པ་རྣམས་ཀྱིས་དབེན་པ་ཁོ་ན་བརྟེན་ཞིང་སྒྲུབ་པའི་རྒྱལ་མཚན་བཙུགས་པའི་ཐུགས་ཉམས་ལས་འཁྲུངས་པ་དང༌། དེ་ཡང་གང་ཟག་རིམ་གྱིས་པའི་དབང་དུ་མཛད་ནས་གསུངས་པས་ཅིག་ཅར་བ་དང༌།
ཐོད་བརྒལ་བ་ལ་མཐའ་གཅིག་ཏུ་མ་ངེས་ཤིང༌། ཁྱད་པར་དེང་སང་གི་སྒྲུབ་པ་པོ་ཕལ་ཆེར་ནི་ལེ་ལོ་དང་རྣམ་གཡེང་གི་དབང་དུ་འཆོར་བར་སྣང་བས། ཇི་སྐད་གསུངས་པའི་འཆར་ཚུལ་རྣམས་འབྱུང་བར་མ་ངེས་སོ། ། འོན་ཀྱང་སྐྱེས་སྟོབས་ཀྱི་ཤེས་རབ་ཆེ་བ་དང༌། རྒྱུད་ལ་བླ་མའི་བྱིན་རླབས་ཞུགས་པ་དག་ལ་རྟོགས་པའི་ངོ་བོ་ཇི་ལྟ་བ་དེང་སང་ཡང་འཆར་བ་དང༌། དེའི་དགེ་སྦྱོར་གྱི་ཚད་འཛིན་པ་ལ་གལ་ཆེ་བར་སྣང་བས་སྒྲུབ་བརྒྱུད་གོང་མ་རྣམས་ཀྱི་གསུང་ལ་བརྟེན་ནས་བཤད་པར་བྱའོ། ། གཉིས་པ་དབྱེ་བ་དེ་ཉིད་བཤད་པ་ལ། དང་པོ་རྩེ་གཅིག་གི་རྣལ་འབྱོར་བཤད་པ། གཉིས་པ་སྤྲོས་བྲལ་གྱི་རྣལ་འབྱོར་བཤད་པ། གསུམ་པ་རོ་གཅིག་གི་རྣལ་འབྱོར་བཤད་པ།
བཞི་པ་སྒོམ་མེད་ཀྱི་རྣལ་འབྱོར་བཤད་པའོ། ། དང་པོ་རྩེ་གཅིག་གི་རྣལ་འབྱོར་བཤད་པ་ལ། དང་པོ་རྩེ་གཅིག་གི་ངོ་བོ་བཤད་པ། གཉིས་པ་རྩེ་གཅིག་གི་ཉམས་མྱོང་བཤད་པ། གསུམ་པ་རྩེ་གཅིག་གི་གོལ་ས་བཤད་པ། བཞི་པ་རྩེ་གཅིག་གི་རྣམ་དབྱེ་བཤད་པ། ལྔ་པ་རྩེ་གཅིག་གི་སྐྱོང་ཐབས་བོགས་འདོན་བཤད་པ། དྲུག་པ་རྩེ་གཅིག་གི་ས་མཚམས་བཤད་པའོ། ། དང་པོ་རྩེ་གཅིག་གི་ངོ་བོ་བཤད་པ་ནི། དེ་ཡང་རྩེ་གཅིག་ཅེས་པའི་དོན་ནི།
རང་སེམས་གནས་ལུགས་ཀྱི་དོན་ལས་མ་ཡེངས་པའི་དྲན་པ་རྩེ་གཅིག་པས་སམ། གནས་འགྱུ་འདྲེས་པས་རིག་པ་རྩེ་གཅིག་པས་ན་རྩེ་གཅིག་ཅེས་བྱའོ། ། འོ་ན་གནས་ལུགས་ཀྱི་དོན་ཇི་ལྟ་བ་སྤྲོས་བྲལ་དུ་རྟོགས་པར་བཤད་པ་དང་མི་འགལ་ལམ་སྙམ་ན་སྐྱོན་མེད་དེ། བསྒོམ་བྱ་རང་སེམས་ཙམ་དང་ཕྱི་ནང་གི་ཆོས་ཐམས་ཅད་ཀྱི་ཁྱད་པར་དང༌། ཉམས་མྱོང་ངེས་ཤེས་ཀྱི་ཡུལ་འཛིན་དང་བཅས་པ་དང༌། དེ་དང་བྲལ་བ་སོགས་ཀྱི་ཁྱད་པར་ཤིན་ཏུ་ཆེ་བའོ། ། ཁ་ཅིག་ཞི་གནས་ལ་སེམས་རྩེ་གཅིག་པར་བཤད་པ་དང༌། དེའི་སྐབས་སུ་སེམས་རྟོག་མེད་ཀྱི་ངང་དུ་རྩེ་གཅིག་ཏུ་གནས་ཤིང་ཤེས་བཞིན་གྱི་གསལ་ངར་ས་ལེ་ཡོད་པ་ལ་སྐབས་འདིར་རྩེ་གཅིག་ཏུ་འཁྲུལ་པ་དང༌། འགའ་ཞིག་ཞི་གནས་དེ་ཉིད་ཀྱི་ཐོག་ཏུ་སྟོང་ཉིད་ཀྱི་གོ་བ་སྐྱེས་པའི་ངེས་ཤེས་ཡོད་པ་ལ་འཁྲུལ་པ་དག་སྣང་ཡང༌། སྔ་མ་ནི་ཤིན་ཏུ་མི་འཐད་དེ།
ཞི་གནས་སྐྱོན་མེད་ཙམ་ཤར་ཡང་ལྷག་མཐོང་གི་ངེས་ཤེས་གཏན་ནས་མེད་པའི་ཕྱིར་རོ། །

ཕྱི་མའང་མིན་ཏེ། སྟོང་ཉིད་ལ་བློ་ཁ་ཕྱོགས་པའི་གོ་ཤེས་ཙམ་ལས། སེམས་ཉིད་ངོ་བོ་མཐོང་བའི་ལྷག་མཐོང་གི་ངེས་ཤེས་དང་མི་ལྡན་པའི་ཕྱིར་རོ། དེས་ན་འདི་ལ་སེམས་ངོ་མཐོང་པའི་མཐོང་དོན་ལ་རིག་པ་རྩེ་གཅིག་ཏུ་གནས་པ་ཞིག་དང༌། གནས་འགྱུ་རོ་མཉམ་དུ་འདྲེས་ཤིང་རང་ངོ་ཤེས་པའི་དྲན་རིག་ཡོད་པ་ཞིག་དགོས་ཏེ། རྩེ་གཅིག་དུས་སུ་ངོ་བོ་རྟོགས། ཞེས་དང༌། རྗེ་ཡང་དགོན་པས། བློ་རྟོག་པ་རུ་འགྱུ་བ་གནས་ལུགས་ཀྱི་སྒོ། རང་ངོ་ཤེས་པ་ཉམས་ལེན་གྱི་གནད། རང་ཞལ་དང་མཇལ་བས་རང་དང་འདྲེས།
རང་མིན་པའི་དྲན་རྟོག་ཅིག་འདུག་གམ་ལྟོས་དང༌། སྒོམ་གནས་འགྱུའི་བར་ལག་འདྲེ་བ་ཞིག་འོང་གི ། ཞེས་རྩེ་གཅིག་སྐྱོང་ཚུལ་དུ་བཤད་པ་བཞིན་རྟོགས་དགོས་པའོ། ། གཉིས་པ་རྩེ་གཅིག་གི་ཉམས་མྱོང་བཤད་པ་ནི། རྩེ་གཅིག་ཆུང་ངུའི་དུས། སེམས་གསལ་སྟོང་བདེ་ཉམས་དང་བཅས་པའི་མཉམ་བཞག་ངོས་བཟུང་ཅན། ཞེན་འཛིན་དང་བཅས་སྐྱོང་རྒྱུ་འབྱུང་ལ། ཉམས་དེའི་ངང་ནས་རྟོག་པ་དང་སྣང་བ་འཆར་བ་ན་ཕལ་ཆེར་ཚུགས་མི་ཐུབ་པར་རང་སངས་རང་གྲོལ་དུ་འགྲོ་ཞིང༌། སྒོམ་ཡིན་སྙམ་པའི་བློ་ངེས་ཤེས་ཀྱི་འཛིན་པའང་སྐྱེ། སྐབས་ལ་ལར་རྟོག་པ་གྲོལ་མི་ཐུབ་པའང་འབྱུང༌།
རྗེས་སྣང་ཕལ་ཆེར་དགའ་སྤྲོའི་ཉམས་དང་བཅས་ཏེ་ཨ་འཐས་སུ་འཆར། རྗེས་ཤེས་སུ་དྲན་པས་ནི་ཟིན། གསལ་སྟོང་གི་ཉམས་དང་བཅས་ཏེ་སྟོང་པ་ཡིན་སེམས་སྣང་ཡིན་སྙམ་པའི་འཛིན་སྟངས་འབྱུང༌། རྨི་ལམ་གསལ་དྭངས་ཐོན་ཙམ་ལས་སྔར་གྱི་རྨི་ལམ་དང་ཁྱད་ཆེར་མི་འོང༌། འགའ་ཞིག་ལ་རྨི་ལམ་གྲངས་མང་ཞིང་ངོས་བཟུང་ཆུང་བ་འོང༌། ཞེས་མཉམ་པར་འཇོག་དཀའ་ཞིང་ང་ལ་སྒོམ་མི་སྐྱེ་བ་འདྲ་སྙམ་པ་འབྱུང་ཞིང༌། རེས་སྒོམ་བཟང་པོ་སྐྱེ་བ་འདྲ་སྙམ་པའང་འབྱུང་བས་དགེ་སྦྱོར་འཕེལ་འགྲིབ་ཆེ། བླ་མ་ལ་མོས་གུས། མཆེད་གྲོགས་ལ་དག་སྣང༌། སེམས་ཅན་ལ་སྙིང་རྗེ་སྐྱེའོ། །
རྩེ་གཅིག་འབྲིང་པོའི་དུས། གསལ་སྟོང་བདེ་ཉམས་དང་བཅས་པའི་ཏིང་ངེ་འཛིན་དེ་ནམ་བསྒོམ་བསྒོམ་བརྟན་པོ་འབྱུང་ཞིང༌། རེས་མ་བསྒོམས་ཀྱང་ཏིང་ངེ་འཛིན་དུ་ཆམ་གྱིས་འགྲོ། ཉམས་དེའི་ངང་ནས་རྟོག་སྣང་འཆར་བ་སྔར་བས་ཉུང་ཞིང་གང་ཤར་རང་གྲོལ་དུ་འགྲོ། རྗེས་སྣང་གསལ་སྟོང་གི་ཉམས་དང་བཅས་པས་སྣང་བ་གུ་ཡངས་སེང་ངེ་བ་འབྱུང༌། རེས་ཨ་འཐས་སུའང་འཆར། རྟོག་པ་ཐོལ་སྐྱེས་ཐམས་ཅད་ངོས་ཟིན་པ་ཙམ་གྱིས་གནས་སྟེང་དུ་ཡལ་འགྲོ་བ། དེའི་སྟོབས་ཀྱིས་སྒོམ་སྙིང་ཤིན་ཏུ་འདོད་པ་འབྱུང༌། རྨི་ལམ་དུ་ཉམས་ཀྱིས་སླེབས་མ་སླེབས་ཅི་རིགས་འབྱུང༌། འགའ་ཞིག་ལ་རྨི་ལམ་ཉུང་དུ་འགྲོ་བའང་འོང༌།
སྒོམ་ལ་སྤྲོ་བ་སྐྱེའོ། ། རྩེ་གཅིག་ཆེན་པོའི་དུས། གསལ་སྟོང་ཉམས་ལྡན་གྱི་ཏིང་ངེ་འཛིན་དེ་རྒྱུན་ཆད་མེད་པར་ཤར་བས། རྟོག་པ་མང་པོ་འཕྲོ་མི་ཐུབ་པར་གནས་པའི་ངང་དུ་རང་ཞིར་འགྲོ་སྟེ་གནས་པ་གཡོ་འགུལ་མི་ནུས་པ་འབྱུང༌། རྨི་ལམ་ཕལ་ཆེར་དེའི་ངང་དུ་ཆུད་དེ་བཟང་ཞན་གྱི་འཛིན་པ་དང་བཅས་པའི་ངེས་ཤེས་ལ། སེམས་བདེ་སྟོང་རིག་སྟོང་རྣམ་རྟོག་གསལ་སྟོང་སྣང་བ་སྣང་སྟོང་སོགས་ཀྱི་སྟོང་ཉམས་མང་པོ་དང༌། ཆོས་ཐམས་ཅད་རྨི་ལམ་སྒྱུ་མ་ལྟ་བུར་འདུག་སྙམ་པའི་ཉམས་མྱོང་མང་དུ་འཆར། མངོན་ཤེས་ཕྲ་མོ་སོགས་ཟག་བཅས་ཀྱི་ཡོན་ཏན་འགའ་རེ་ཡང་སྐྱེ། གོམས་ནས་ཁོར་ཡུག་ཏུ་སོང་བས་སྒོམ་མེད་དུ་རློམ་པའང་འབྱུང༌། མོས་གུས་དང་དག་སྣང་སོགས་སྐྱེའོ། །
གསུམ་པ་རྩེ་གཅིག་གི་གོལ་ས་སྐྱོན་སེལ་བཤད་པ་ནི། ཚུལ་འདིའི་གོལ་ས་སྐྱོན་སེལ་རྒྱས་པར་བཤད་ཟིན་ལ། འདིར་སྐབས་བབ་ཀྱི་དོན་མཚོན་ཙམ་ནི། འགའ་ཞིག་གནས་འགྱུའི་སྤུ་རིས་གསལ་པོར་མི་མཐོང་བར་ཐོག་མ་ནས་བརྗེད་རྒྱུ་དང་ཡེངས་རྒྱུ་མི་འདུག་ཟེར་ནས། ཕྱོགས་གཅིག་བསྲུངས་ནས་སྡོད་པ་ཡོང་བས་འདི་ལ་ཞི་གནས་ལྟེང་པོར་འདོད། སྒོམ་དུ་བྱས་ན་བསྐལ་པར་བསྐྱངས་ཀྱང་ཡོན་ཏན་མི་སྐྱེ་དུད་འགྲོའི་རྒྱུར་ཡང་གསུངས། འདིའི་གེགས་སེལ་ལ་དྲན་ཤེས་ཤུགས་བསྐྱེད་ནས་སྣང་ཐོག་ཏུ་རྩལ་སྦྱངས། ཡང་ལ་ལར་རྣམ་རྟོག་ཐོལ་སྐྱེས་པ་དང་དེ་ངོས་འཛིན་མཁན་གྱི་དྲན་པ་རེ་རྩེ་འཕྲོད་ན་སྤངས་གཉེན་བྲང་འཕྲོད་ཟེར། སྦྱོར་ལམ་པའི་ཉམས་ལེན་དངོས་གཞིར་ཡོང༌། འདི་ཙམ་སྐྱེས་པ་མང་པོ་འགའ་ཞིག་གིས་གང་ཤར་སྐྱོང་གིན་ཡོད་ཟེར་ནས་ངོ་ཐོག་ཏུ་རློམ་པ་འདུག་ཀྱང༌།
འདི་ག་རང་བསྐྱང་རུང་དགེ་སྦྱོར་ལ་སྐྱེད་ཡེ་མི་ཡོང་བས་ན་སྤང་དགོས། རྩེ་གཅིག་གི་ཉམས་འདིས་ཀུན་རྟོག་ཐམས་ཅད་མགོ་མནན་ནས་རེ་ཞིག་ལྡང་འདུག་མེད་ཀྱང་ཉམས་ཡལ་ནས་རོ་ལངས་ཡོང་བས་འགྱུར་བ་ལྡོག་པ་ལྕགས་མེས་བསྲེགས་པ་ལྟ་བུ་ཞེས་གསུངས། ཉམས་དེར་རློམ་ཞེན་གྱི་ངེས་ཤེས་སྐྱེ་ཞིང་དེ་ལ་འཐས་ན་ཉམས་རྟོག་པར་ཤོར་བའི་གོལ་ས་ཤིན་ཏུ་ཆེ་ཞིང་སྒྲུབ་པ་པོ་རྣམ་དཔྱོད་དམན་པ་བླ་མ་བསྟེན་ཡུན་ཐུང་བ་དག ། ཉམས་མྱོང་གི་རྩི་ལ་འབྱར་ནས་མི་ཚེར་སྒྲུབ་ལོ་བྱས་ཀྱང་སེམས་ངོ་མི་ཤེས་པ་དང༌། དང་པོར་ཤེས་ཀྱང་ཤོར་བ་འོང་སྟེ། རྗེ་སྒམ་པོ་པས། རྟོགས་པ་མེད་པའི་ལྟ་བ་དེ། ། མཐའ་བྲལ་ཟེར་ཡང་བློས་བྱས་ཡིན། ། རྡོས་ཐག་མ་ཆོད་སྒོམ་ཆེན་དེ། ། ཏིང་འཛིན་བཟང་ཡང་འཁོར་བའི་རྒྱུ། །
ཞེས་དང༌། རྗེ་འབྲི་གུང་པས། ཉམས་མྱོང་བཟང་པོ་མ་བཅོས་པ། ། ལྷ་གནས་གོང་མར་སྐྱེ་བའི་རྒྱུ། ། ཞེས་པ་ལྟར་རོ། ། ཉམས་དེ་ཞེན་མེད་དུ་བསྐྱངས་ན་ཡོན་ཏན་ཐམས་ཅད་ཀྱི་གཞི་མའམ་རྩ་བར་འོང༌། སེམས་ཀྱི་གནས་ལུགས་རྗེན་པ་དེ་ཉིད་ལའང་བློ་ཡི་ཞེན་ཆགས་དང་འཛིན་པ་མ་ཞུགས་པ་གལ་ཆེ་སྟེ། བྲམ་ཟེ་ཆེན་པོས། གང་ལ་ཞེན་པ་ཡོད་ན་དེ་ཡང་ཐོང༌། ། ཞེས་དང༌། །
རྗེ་སྒམ་པོ་པས། གཉིས་འཛིན་ཅན་གྱི་སྒོམ་ཆེན་དེ། ། ཉམས་སུ་མྱོང་ཡང་དོན་མ་ཡིན། ། ཞེས་སོ། ། འགའ་ཞིག་ཉམས་དེ་ཞིག་ནས་ཐ་མལ་དུ་ཁྲེས་སེ་འགྲོ་བས། ངའི་སྒོམ་བོར་སྙམ་ནས། རྩོལ་བ་བྱས་ཀྱང་སྔར་བཞིན་མི་འོང༌། ཅི་གྲགས་བྱས་ཀྱང་རྡུལ་ཙམ་མི་ཡོང༌། འདི་ཉམས་དག་མཚམས་སུ་ངོ་སྤྲོད་པར་གསུངས་པ་དེ་ཡིན་པས་རིག་ཐོག་ཏུ་ངོ་འཕྲོད་དགོས། ངོ་སྤྲོད་མ་བྱུང་ན་རྟོག་པའི་མགོ་གནོན་མཁན་མེད་པས་སྐྱེ་བོ་ཐ་མལ་པ་དང་ལྟ་སྤྱོད་བསྟུན་ནས་ལས་ཀྱི་རྗེས་སུ་འབྲངས་པས་ངན་སོང་སོགས་སུ་སྐྱེ་བའང་སྲིད་གསུངས།
གལ་སྲིད་བླ་མ་དང་ཡང་ཐག་འགྱང་ཞིང་རྟོགས་ལྡན་ཉམས་མྱོང་ཅན་ཡང་མ་རྙེད་ན། གཞན་སྤྲས་སྤྲོས་གང་ཡང་མི་བྱེད་པར། རང་གི་བླ་མ་ལ་བློ་གཏད་ལིང་བསྐྱུར་གྱིས། གསོལ་འདེབས་ལ་བརྩོན་ན་བྱིན་རླབས་ཞུགས་ནས་རྟོགས་པ་ངོ་འཕྲོད་པར་འབྱུང་བའོ། ། བཞི་པ་ལ་རྩེ་གཅིག་གི་རྣམ་དབྱེ་བཤད་པ་ལ་གསུམ་སྟེ། དང་པོ་རྩེ་གཅིག་རྣམ་པ་གསུམ་བཤད་པ། གཉིས་པ་རྩེ་གཅིག་རྣམ་པ་བཞི་བཤད་པ། གསུམ་པ་རྩེ་གཅིག་རྣམ་པ་དྲུག་བཤད་པའོ། ། དང་པོ་རྩེ་གཅིག་རྣམ་པ་གསུམ་བཤད་པ་ནི། སེམས་ཀྱི་ངོ་བོ་གསལ་སྟོང་གི་བདེ་ཉམས་དང་བཅས་པའི་ཏིང་ངེ་འཛིན་སྐྱེས་ཤིང༌།
དེ་སྐྱོང་དཀའ་བ་ཙམ་ནས་བཟུང་སྟེ་ནམ་སྒོམ་སྒོམ་འོང་བའི་བར་རྩེ་གཅིག་ཆུང་ངུ༌། རེས་མ་བསྒོམ་ཀྱང་ཏིང་ངེ་འཛིན་དེ་འཆར་ཞིང༌། སྒོམ་པའི་ཚེ་བརྟན་པོར་འོང་བས་རང་དབང་ཐོབ་པ་རྩེ་གཅིག་འབྲིང་པོ། ། ཏིང་ངེ་འཛིན་དེའི་ཉམས་རྒྱུན་ཆད་མེད་པར་ཤར་ཏེ་མཉམ་རྗེས་དང་སྤྱོད་ལམ་ཉིན་མཚན་ཁོར་ཡུག་ཏུ་རིག་པ་གསལ་སྟོང་དེའི་ངང་དུ་ཆམ་གྱིས་འགྲོ་བ་རྩེ་གཅིག་ཆེན་པོའོ། ། གཉིས་པ་རྣལ་འབྱོར་བཞི་པོ་བཞི་བཞི་བཅུ་དྲུག་ཏུ་དབྱེ་བ་ལས། དང་པོ་རྩེ་གཅིག་གི་རྣམ་དབྱེ་བཞི་ནི། དང་པོ་ཕྲ་རགས་ཀྱི་རྟོག་པ་ཞི་ནས་གསལ་སྟོང་ངང་དུ་གནས་པ་རྩེ་གཅིག་གི་རྩེ་གཅིག། གཉིས་པ་གནས་པའི་ངོ་བོ་ལ་མཚན་འཛིན་གྱི་སྒྲོ་འདོགས་ཆོད་པ་རྩེ་གཅིག་གི་སྤྲོས་བྲལ། གསུམ་པ་བདེ་གསལ་མི་རྟོག་པ་གསུམ་ཀ་ལ་སྤང་བླང་མེད་པར་ཟུང་དུ་འཇུག་པ་རྩེ་གཅིག་གི་རོ་གཅིག ། བཞི་པ་མྱོང་མཁན་གྱི་ཤེས་པ་མ་གྲུབ་པར་ཤེས་པ་དེ་རྩེ་གཅིག་གི་སྒོམ་མེད་དོ། །
གསུམ་པ་རྣལ་འབྱོར་བཞི་པོ་དྲུག་བཞི་ཉེར་བཞིར་དབྱེ་བ་ལས། དང་པོ་རྩེ་གཅིག་རྣམ་པ་དྲུག་བཤད་པ་ནི། རྗེ་རྒྱ་རས་ཀྱི་རྣམ་དབྱེ་མཛད་པ་དེ་ལྟར་བཤད་ན། དང་པོ་ངོ་བོ་མཐོང་མ་མཐོང་ནི། སེམས་ཀྱི་ངོ་བོ་ཅིར་ཡང་གྲུབ་པ་མེད་པས་ན་སྟོང་པ། སྟོང་ཞིང་འཆར་སྒོ་མ་འགགས་པས་ན་གསལ་བ་སྟེ་གསལ་སྟོང་དབྱེར་མེད་ནམ་མཁའ་དྭངས་པའི་དཀྱིལ་ལྟ་བུའི་ཤེས་པ་དེ་ལ་ཡིད་ཆེས་ཤིང༌། དེ་ཉིད་རང་གིས་རང་རིག་ཅིང་རྟོག་མེད་དུ་ངེས་ཤེས་སྐྱེས་ན་རྩེ་གཅིག་གི་ངོ་བོ་མཐོང༌། སེམས་བདེ་གསལ་མི་རྟོག་པའི་ཉམས་ཀྱི་ངང་དུ་ས་ལེ་སིང་ངེ་གནས་པ་ཙམ་འདུག་ཀྱང་རང་རིག་པའི་ཡེ་ཤེས་ལ་ངེས་ཤེས་ཀྱི་འཕྲིག་མ་ཚུད་ན། ལྷག་མཐོང་གི་ཉམས་དང་མ་འབྲེལ། སྣང་ལ་མ་ངེས་པའི་ཉམས་མྱོང་བྱིས་པས་ཆུ་ཟླ་མཐོང་བ་ལྟ་བུ་ཡིན་ཏེ་ངོ་བོ་མ་མཐོང༌།
གཉིས་པ་རྩལ་རྫོགས་མ་རྫོགས་མཉམ་བཞག་བདེ་གསལ་མི་རྟོག་པའི་ཏིང་ངེ་འཛིན་རང་རིག་ངེས་ཤེས་དང་བཅས་པའི་ངང་ལ་ནམ་བཞག་བཞག་ཡོང་ན་རྩལ་རྫོགས། རེས་བསྒོམས་ཀྱང་མི་ཡོང༌། རེས་མ་བསྒོམས་ཀྱང་ཡོང་ན་ད་རུང་རྩལ་མ་རྫོགས། གསུམ་པ་རྣམ་རྟོག་བསྒོམ་དུ་ཤར་མ་ཤར་ནི། རྣམ་རྟོག་སྐྱེས་ཚད་ངོས་ཟིན་པ་ཙམ་གྱིས་སྒོམ་དེའི་ངང་དུ་ཀྱུར་གྱི་འགྲོ་ཞིང་གཉིད་ཉམས་ཀྱི་འོད་གསལ་དུ་ཚུད་ན་རྣམ་རྟོག་བསྒོམ་དུ་ཤར། གཟུང་དྲན་གྱི་དྲན་པས་ཀྱང་རྣམ་རྟོག་ཞི་མ་ནུས་པར་སྒོམ་ལྕགས་ཀྱུ་མས་བཀུག་ཅིང་སླར་བསྒོམ་ལ་བཞག་དགོས་ན་རྣམ་རྟོག་བསྒོམ་དུ་མ་ཤར། བཞི་པ་ཡོན་ཏན་སྐྱེས་མ་སྐྱེས་ནི། གནས་པ་དེས་ཕྱི་རོལ་གྱི་ཡུལ་ལ་བློ་མི་འཇུག་པས་འཇིག་རྟེན་ཆོས་བརྒྱད་ལས་བློ་ལོག་པ་དང༌། ཕྱི་ནང་གི་སྲིན་བུའི་རྒྱུན་སྤངས་མངོན་ཤེས་ཅུང་ཟད་དང་ཟད་པར་ཟིལ་གནོན་ལ་སོགས་པའི་རྫུ་འཕྲུལ་སྟོན་ནུས་ན་རྩེ་གཅིག་གི་ཡོན་ཏན་སྐྱེས། སེམས་ལས་སུ་མི་རུང་ཞིང་ཡིད་ཞི་བ་མ་ཐོབ་ན་སྒོམ་གྱི་དྭངས་སྙིགས་མ་ཕྱེད་ཅིང་ཐུན་མོང་གི་དྲོད་རྟགས་འབྱིན་མ་ནུས་ན་ཡོན་ཏན་མ་སྐྱེས།
ལྔ་པ་ཀུན་རྫོབ་ལ་རང་བྱན་ཚུད་མ་ཚུད་ནི། ཏིང་ངེ་འཛིན་དྭངས་པའི་འཆར་སྒོའི་རྗེས་ཤེས་སུ་ཕྱི་ནང་གི་རྒྱུ་འབྲས་ཕྲ་རགས་མི་བསླུ་བར་འབྱུང་བའི་རྟེན་འབྲེལ་ལ་ཕྲིག་ཚུད་ནས་བླང་དོར་ཚུལ་བཞིན་བསྒྲུབས་ན་ཀུན་རྫོབ་ལ་རང་བྱན་ཚུད། དེ་ལྟ་བུའི་རྟེན་འབྲེལ་ངེས་པ་མ་རྙེད་ཅིང་རྒྱུ་འབྲས་ཀྱི་བླང་དོར་ལ་གཡེལ་ན་རང་བྱན་མ་ཚུད། དྲུག་པ་གཟུགས་སྐུའི་ས་བོན་ཐེབས་མ་ཐེབས་ནི། སྒོམ་དེའི་མདངས་ལ་སེམས་ཅན་རྣམས་ལ་དམིགས་བཅས་ཀྱི་སྙིང་རྗེ་སྐྱེ་ཞིང༌། གཞན་ཕན་གྱི་སྨོན་ལམ་རྒྱ་ཆེན་པོ་འདེབས་ནུས་ན་གཟུགས་སྐུའི་ས་བོན་ཐེབས། ཏིང་ངེ་འཛིན་གྱི་ཉམས་ཅི་རིགས་ཀྱིས་བསྒྲིབས་ནས་སྙིང་རྗེ་སྐྱེ་དཀའ་ཞིང་རང་ཉིད་གཅིག་པུའི་ཞི་བདེ་དོན་དུ་གཉེར་ན་གཟུགས་སྐུའི་ས་བོན་མ་ཐེབས་པའོ། ། ལྔ་པ་རྩེ་གཅིག་གི་སྐྱོང་ཐབས་བོགས་འདོན་བཤད་པ་ནི། རྩེ་གཅིག་གསུམ་ཀའི་དུས་སུ་རི་མཚམས་དང༌། འདག་སྦྱར་དང༌།
སྨྲ་བཅད་ལ་བརྩོན་པར་བྱའོ། ། གྲིབ་ཆེ་བ་ཕོག་ན་བློ་ལས་སུ་མི་རུང་ཞིང་ཤེས་རབ་འགྲིབ་པས་དཀོར་གྲིབ་ལ་འཛེམ། གྲིབ་ཆུང་ཡང་ཏིང་ངེ་འཛིན་མི་གསལ་ཞིང་དེའི་གེགས་སྐྱོན་མང་དུ་འབྱུང་བས་གྲིབ་ལ་ཤིན་ཏུ་འཛེམ་ཞིང་གཙང་སྦྲ་དང་སྤྱོད་ལམ་གཟབ། གྲིབ་ཕོག་ན་གྲིབ་སེལ་བྱ། སེམས་མ་ཡེངས་པ་རྩེ་གཅིག་ལྷོད་ཆ་ཡང་ཡོད་པ། བཟང་ངན་ཇི་ལྟར་གྱི་ཉམས་ཤར་ཡང་རང་ངོར་གཉིས་འཛིན་དགག་སྒྲུབ་མེད་པའི་ངང་ནས་རང་ངོ་ཤེས་བཞིན་དུ་སྐྱོང༌། འགའ་ཞིག་ལ་བྱིང་རྒོད་ཕལ་ཆེར་ལ་སོ་སོའི་སྐྱོན་སེལ་ཐབས་དང༌། ངོ་བལྟ་མང་དུ་བྱ། ཧ་ཅང་རྨུགས་ན་སྐྱོན་ཆེ་བས་སྡིག་བཤགས་ཅི་རིགས་བྱ། བླ་མ་ལ་དབང་ཞུ་བ་དང་ཏིང་ངེ་འཛིན་གྱི་དབང་མང་དུ་བླངས།
ཚོགས་འཁོར་དང་མཆོད་འབུལ་དང་སྦྱིན་གཏོང་བྱ་ཞིང༌། བླ་མ་དང་མཆེད་གྲོགས་ཉམས་ཅན་ལ་ཞུས་ཏེ་སྐྱོན་བསལ། ཧ་ཅང་སྐྱོན་ཆེ་ཞིང་བླ་མ་དང་མཆེད་གྲོགས་ལ་ཞུ་མི་འདོད་པ་དང༌། ལོག་ལྟ་སྐྱེས་པ་བྱུང་ན་བདུད་ཀྱི་བར་ཆད་ཡིན་པས་སྐྱབས་འགྲོར་རེམ་པར་བྱ། སྐྱོ་ཤས་ངེས་འབྱུང་མོས་གུས་དག་སྣང་སྙིང་རྗེ་རྣམས་རྩལ་དུ་བཏོན་ནས་སྒོམ། ཞག་གྲངས་འགའ་རེ་དུབ་བསངས་བྱ་ཞིང་ལུས་སྦྱོང་ཅི་རིགས་ཀྱང་བྱའོ། ། དེ་ནས་ཏིང་ངེ་འཛིན་དེ་སྔར་བཤད་པ་ལྟར་འགྱུར་དྲན་དང་བཟུང་དྲན་ཅི་རིགས་པས་སོ་བྱས་ཉ་སྒུག་པ་ལྟར་རྩེ་གཅིག་ཏུ་སྐྱོང༌། རྟོག་དཔྱོད་ཀྱི་གོ་ཡུལ་དང༌། མི་རྟོག་པའི་གནས་པ་དང༌། མྱོང་བའི་ཉམས་དང༌།
རྗེས་ཤེས་ཀྱི་སྣང་ཤེས་རྣམས་ཀྱི་རྗེས་སུ་མི་འབྲངས། ཉམས་བཟང་བ་ལ་ཞེན་པ་དང༌། ངན་པ་ལ་སྐྱོན་བལྟ་མི་བྱ་བར་བློ་གང་ཤར་ལ་དགག་སྒྲུབ་ཀྱི་འཛིན་པ་མ་ཞུགས་པར་བསྐྱང༌། ཉམས་མཐུག་ན་ངོ་ཐོག་ལ་སྒྲིབ་པས་ཉམས་ཀྱི་རླན་དང་ཡང་ཡང་ཕྲལ་ཏེ། རིག་པ་ངར་བསྐྱེད་ལ་བཟོ་བཅོས་མ་ཕོག་པའི་ཤེས་པ་སོ་མ་དེ་ཉིད་སྐྱོང༌། སྐབས་སུ་སྒྲུབ་བརྒྱུད་གོང་མ་རྣམས་ཀྱིས་དཀའ་སྤྱད་སྙིང་རུས་ཀྱི་སྒོ་ནས་སྒྲུབ་ཚུགས་བཟུང་བའི་རྣམ་ཐར་དང༌། རྡོ་རྗེའི་མགུར་ལ་སོགས་པའང་བལྟས་ཏེ། རང་ཡང་དེ་ལྟ་བུའི་རྣམ་ཐར་སྐྱོང་བའི་སྙིང་སྟོབས་བསྐྱེད་པ་སོགས་བྱའོ། ། རྩེ་གཅིག་གི་རྣལ་འབྱོར་ལོ་མང་པོར་བསྐྱངས་ཀྱང་སྤྲོས་བྲལ་དུ་བོགས་མ་ཐོན་ན། ཞེན་པ་གསུམ་གཏོང་བར་གསུངས་ཏེ།
བདག་ཏུ་ཞེན་པ་བཏང་བ་ནི་ཚེ་འདིའི་ཆགས་ཞེན་གྱི་རྡོས་ཐག་བཅད་ལ་མི་ཁྱུ་ནས་བུད། དགྲ་གཉེན་གྱི་ཆགས་སྡང་དོར་ཞིང་འཇིག་རྟེན་གྱི་འཁྲི་བ་བཏང༌། ལུས་བླ་མ་ལ་འབུལ། ཕུང་པོའི་གཅེས་འཛིན་སྐབས་ཀུ་སུ་ལུའི་མཆོད་སྦྱིན་མང་དུ་བྱའོ། ། ལོངས་སྤྱོད་ལ་ཞེན་པ་བཏང་བ་ནི། ནོར་རྫས་ཅི་ཡོད་བླ་མ་མཉེས་པའི་འབུལ་བ། ཡི་དམ་ལྷ་ཚོགས་མཉེས་པའི་མཆོད་གཏོར་དང་ཚོགས་འཁོར། རྡོ་རྗེ་སྤུན་མཉེས་པའི་སྤོང་དག་བྱས་ལ། སྐྱིད་འདོད་ཟ་འདོད་འཕྱོར་འདོད་ཀྱི་འཛོམ་ཆ་བློས་གཏོང༌། ལྟོ་གོས་གཏམ་གསུམ་ཁྱད་དུ་བསད།
སྔར་བཤད་པའི་རི་དྭགས་ལྟ་བུའི་སྤྱོད་པ་ལ་སོགས་པ་བྱ། ཆགས་སྡང་དང་གཡེང་བ་ཅན་གྱི་གནས་ཕ་ཡུལ་སོགས་སྤང༌། ཅིས་ཀྱང་སྤང་མ་ཚུགས་ན་ལོ་ཤས་སྨྲ་བཅད་བྱའོ། ། ཏིང་ངེ་འཛིན་ལ་ཞེན་པ་བཏང་བ་ནི། དགའ་ཞིང་སྤྲོ་ལ་ཡིད་ཆེས་པའི་ཉམས་བཟང་པོ་ཐམས་ཅད་བཤིག ། གནས་ལུགས་ལ་གང་ཤར་བཟང་ངན་མེད་པར་ཐག་བཅད་དེ། ཉམས་དང་བྲལ་བའི་སེམས་ཉིད་རྗེན་པ་རྣལ་མ་རང་ལུགས་ཅི་ཡོད་དེ་ཀ་ལས་གཞན་དུ་མ་ཡེངས་ཤིང་མི་སྒོམ་པ་ཞིག་དགོས་ཏེ། རྗེ་སྒམ་པོ་པས། དང་པོ་སློབ་པའི་དུས་སུ་ཤེས་པ་གསལ་སིང་ངེ་བ་ལ་བསླབ། དེ་ཡང་མ་ཡེངས་པ་ལ་བསླབ།
དེ་ཡང་རིག་པའི་ངོ་བོ་མ་ཡེངས་པ་ལ་བསླབ། དེ་ལ་གོམས་ཙ་ན་རང་ལ་ངེས་ཤེས་སྐྱེ་བ་ཡིན། ཞེས་དང༌། རྗེ་རྒྱ་རས་ཀྱིས། རྩེ་གཅིག་དུས་སུ་སོང་ཙ་ན། ། ཉམས་མྱོང་གཞིག་ཅིང་སྒོམ་མེད་བསྒོམ། ། ཞེས་སོ། ། ཁྱད་པར་རྟོགས་ལྡན་བླ་མ་མཚན་ཉིད་དང་ལྡན་པ་ལ་བློ་གཏད་ལིང་བསྐྱུར་གྱིས་མོས་གུས་མཚན་ཉིད་པ་ནས། གསོལ་འདེབས་ལ་དུས་དང་རྣམ་པ་ཀུན་ཏུ་བརྩོན་པར་བྱས་པས་རིམ་གྱིས་དགེ་སྦྱོར་ལ་བོགས་ཐོན་ཏེ། ནམ་ཞིག་ནས་རིག་པ་དྭངས་སྙིགས་ཕྱེད་ཉམས་མྱོང་གི་ཞེན་འཛིན་དག་ནས་སེམས་ཀྱི་གནས་ལུགས་ཇི་བཞིན་རྟོགས་ནས་སྤྲོས་བྲལ་གྱི་རྟོགས་པ་འཆར་བའོ། །
དྲུག་པ་རྩེ་གཅིག་གི་ས་མཚམས་བཤད་པ་ནི། དེ་ཡང་རྩེ་གཅིག་མན་ཆད་ཟག་བཅས། སྤྲོས་བྲལ་འདི་དགོངས་པ་མཉམ་བཞག་ཟག་མེད། རྩེ་གཅིག་ཕན་ཆད་རྣམ་པར་རྟོག་པ། ཚུན་ཆད་རྣམ་པར་མི་རྟོག་པའི་ཡེ་ཤེས། རྩེ་གཅིག་ཕན་ཆད་འཇིག་རྟེན་པའི་སྒོམ། དེ་ཚུན་འཇིག་རྟེན་ལས་འདས་པ། རྩེ་གཅིག་ཕན་ཆད་མོས་པ་སྤྱོད་པའི་ས། རྩེ་གཅིག་ཚུན་ཆད་ནུས་པ་སྤྱོད་པའི་ས། རྩེ་གཅིག་ཕན་ཆད་དོན་དམ་བཏགས་པ།
ཚུན་ཆད་དོན་དམ་མཚན་ཉིད་པ། རྩེ་གཅིག་ཕན་ཆད་རྗེས་དཔག་ཚད་མ། སྤྲོས་བྲལ་ཚུན་ཆད་མངོན་སུམ་ཚད་མ། ཞེས་སོགས་གསུངས་པ་དང༌། རྩེ་གཅིག་ཆུང་ངུ་ཚོགས་ལམ་ཆུང་ངུ༌། འབྲིང་པོའི་སྐབས་ཆོས་རྒྱུན་གྱི་ཏིང་ངེ་འཛིན་ཐོབ་པས་ཚོགས་ལམ་འབྲིང་པོ་དང་ཆེན་པོ་གཉིས་ཀ་རྫོགས། རྩེ་གཅིག་ཆེན་པོ་སྦྱོར་ལམ་གྱི་ཡེ་ཤེས་སྐྱེ་བས་སྦྱོར་ལམ་ངོ་མ། དེས་ན་རྩེ་གཅིག་ཆེན་པོས་ཀྱང་འཇིག་རྟེན་ཆོས་མཆོག་ལས་མ་བསྒྲོད་པས་གསུམ་ཀ་འཇིག་རྟེན་པའི་ས་ཡིན་པའོ།། །། གཉིས་པ་སྤྲོས་བྲལ་གྱི་རྣལ་འབྱོར་བཤད་པ་ལ་དྲུག་སྟེ། དང་པོ་སྤྲོས་བྲལ་གྱི་ངོ་བོ་ངེས་ཚིག་བཤད་པ།
གཉིས་པ་སྤྲོས་བྲལ་གྱི་ཉམས་མྱོང་བཤད་པ། གསུམ་པ་སྤྲོས་བྲལ་གྱི་གོལ་ས་བཤད་པ། བཞི་པ་སྤྲོས་བྲལ་གྱི་རྣམ་དབྱེ་བཤད་པ། ལྔ་པ་སྤྲོས་བྲལ་གྱི་སྐྱོང་ཐབས་བོགས་འདོན་བཤད་པ། དྲུག་པ་སྤྲོས་བྲལ་གྱི་ས་མཚམས་བཤད་པའོ། ། དང་པོ་སྤྲོས་བྲལ་གྱི་ངོ་བོ་ངེས་ཚིག་བཤད་པ་ནི། དེ་ལ་སྤྲོས་བྲལ་ཞེས་པའི་དོན་ནི། དེ་ཡང་རང་གི་སྒྲིབ་པ་དག་པ་དང༌། བླ་མའི་བྱིན་རླབས་ཞུགས་པས། སེམས་ཁོ་རང་ཕྱག་རྒྱ་ཆེན་པོའི་ངོ་བོར་ཤེས་པ་ཡོང་བ་ཡིན་ཏེ།
སེམས་ཀྱང་དགའ་ཡལ་ལེར་འོང་ཞིང་སྤོང་གཉེན་གཉིས་མེད་དུ་ཤེས་པས་ན། སྔོན་བཞིན་གཉེན་པོ་དམ་པོ་མི་དགོས་པར་བློ་ཡངས་རྒྱངས་ཀྱིས་འགྲོ། སེམས་ངོ་བོ་རང་གསལ་ལས་གང་ཤར་སྣ་ཚོགས་ཀྱང་རང་བཞིན་ཡོངས་ཤེས་ཀྱི་ཀློང་དུ་བསྒྱུར་ནས་བཞག་ཆོག་པ་ལས། གཞན་དགག་སྒྲུབ་ཆེད་འཛིན་མི་དགོས། དེས་ན་བྲོད་པ་སྐྱེས་ཏེ། དེ་ཙ་ན་བླ་མ་ལའང་མོས་གུས་ཆེར་འགྲོ་སྟེ། རང་བློ་ཆོས་དང་འདྲེས་པ་ཞིག་འོང་བ་ཡིན། འདི་ལ། རྒྱལ་བ་ཡང་དགོན་པས། ལས་འཕྲོ་སད་པ།
བྱིན་རླབས་ཞུགས་པ། ཉམས་མྱོང་མཐར་ཕྱིན་པ་གསུམ་གྱི་རྟེན་འབྲེལ་ལས། ཅི་ཞིག་ལྟར་ན་སྤྲོས་བྲལ་ཆོས་ཀྱི་བདེན་པ་མཐོང་བ་སྟེ། གང་མཐོང་ན་རང་མཐོང༌། གང་གིས་མཐོང་ན་རང་གིས་མཐོང༌། ཇི་ལྟར་མཐོང་ན་ཡུལ་ཡུལ་ཅན་གཉིས་སུ་མེད་པར་མཐོང༌། འདས་པའི་ཤེས་པ་འགགས། མ་འོངས་པའི་ཤེས་པ་མ་སྐྱེས་པའི་བར་དུ། ད་ལྟར་གྱི་ཤེས་པ་ཁོ་རང་ཡུལ་མེད་དུ་རང་ངོ་ཤེས་པའོ། ། ཞེས་དང༌།
ཡང་རྟོགས་པ་དེའི་སྐད་ཅིག་ལ་གཟུང་འཛིན་གྱི་ཤུབས་ནས་ཐོན། ཚིག་ཐ་སྙད་གོ་བ་ཉམས་མྱོང་ཐམས་ཅད་ཕྱི་ཤུན་སྤུན་པར་སོང་ཞེས་དང༌། གཞན་ཡང༌། སེམས་རྣམ་རྟོག་ཆོས་སྐུར་ཤར་བ་དེ། ། དོན་སྤྲོས་བྲལ་ཆུང་ངུའི་སྐྱེ་ཚུལ་ཡིན། ། གནད་ཆེ་བ་གང་ཤར་གྱི་ཐོག་ཏུ་གཅུན། ། ཞེས་གསུངས་སོ། ། དེ་ཡང་རྣམ་རྟོག་ཆོས་སྐུ་ཞེས་པ་འདི་སྤྲོས་བྲལ་རང་དུས་ཆོས་སྐུ་སྒྲིབ་མེད་མཚན་ཉིད་པ་མི་རྟོགས་པར་འདུག་ཀྱང་འདིར་རྣམ་རྟོག་ཆོས་སྐུ་ཞེས་པ། ཆོས་སྐུའི་རང་བཞིན་ཙམ་གསུངས་པ་ཡིན། དེ་ཡང་སེམས་ཀྱི་ངོ་བོ་སྟོང་པ་ཉིད་ཆོས་སྐུ།
དེའི་རང་མདངས་སྣ་ཚོགས་འཆར་བ་དེ་ལྟར་མཉམ་ཉིད་དུ་ཤེས། བསྒོམ་བྱ་སྒོམ་བྱེད་ཟུང་དུ་ཆུབ་ནས་གནས་ལུགས་རྟོགས་པས་ན་རྣམ་རྟོག་ཆོས་སྐུ་ཟེར་བ་ཡིན་ནོ། ། དེས་ན་གང་ཤར་ཅིར་སྣང་རང་ངོ་ཐམས་ཅད་རང་བཞིན་ཡོངས་ཤེས་དེ་ལས་གཞན་གདམ་ཀ་སྐད་ཅིག་ཀྱང་མི་དགོས་པའི་བློ་ཡངས་པོ་ཡོང༌། རང་སེམས་རང་བཞིན་ཤེས་ཙམ་རྒྱུན་དེ་ལས་གཞན་ཆེད་དུ་སྤང་གཉེན་གཉིས་འཛིན་གྱི་གཉེན་པོ་བརྟེན་མི་དགོས་པའི་བསྒོམ་བྱ་སྒོམ་བྱེད་མི་དགོས་པས་ན་བསྒོམ་བྱ་བྲལ་བ་ཟེར། ཡང་རྗེ་གོང་མ་རྣམས་ཀྱིས་རྟོགས་པའི་གདིངས་ཚད་འདི་ལྟར་གསུངས་ཏེ། ཟག་མེད་ཀྱི་ཆོས་ཉིད་མངོན་སུམ་དུ་མཐོང༌། འཁོར་བའི་སྡུག་བསྔལ་རང་རྒྱུད་པ་དང་བྲལ་བས་རབ་ཏུ་དགའ་བའི་ས། འཁོར་འདས་གཉིས་ཀྱི་ས་མཚམས་འབྱེད། ཐེ་ཚོམ་གྱི་སྒྲོ་འདོགས་ཆོད། དུས་གསུམ་གཅིག་ཏུ་རྟོགས།
སེམས་ཀྱི་སྐད་ཅིག་དོན་ཀུན་རིག ། ཕྱི་རུ་བལྟས་ན་སྤྲོས་དང་བྲལ། ། ནང་དུ་བལྟས་ན་སྤྲོས་དང་བྲལ། ། ཤེས་པ་རྟེན་མེད་པར་རིག་པ་གང་ལའང་མ་རེག་པ། སྤྲོས་པ་ཐམས་ཅད་དང་བྲལ་བ། རིག་པའི་ངོ་བོ་དེ་ཤུན་པ་འདུས་པ་དང་འདྲ་བའམ། ངོ་བོ་ལ་སྙིང་པོ་བཅུག་པ་ལྟ་བུ་ཞིག་འོང༌། དེ་ཙ་ན་ངོ་བོ་རྙེད་པ་ཡིན། མ་རྙེད་ན་ངོ་མ་ཤེས་པ་ཡིན། དབུལ་པོས་གཏེར་རྙེད་པ་ལྟ་བུའི་ཟག་པ་མེད་པའི་དགའ་བ་རྒྱས་པ་སྟེ།
སེམས་སྤྲོ་སིང་ངེ་དགའ་སིང་ངེ་བ་ཞིག་འོང༌། དེ་ནས་ནན་ཏན་བསྐྱེད་ནས་བསྒོམས་པས་འཁྲུལ་པའི་རྟོག་པ་ཐམས་ཅད་སངས་ནས་རྩོལ་སྒྲུབ་ཀྱི་ཉམས་ལེན་དང་བྲལ་བའི་རིག་པ་སྤྲོས་མེད་དུ་སོང་བས་སྤྲོས་བྲལ་གྱི་རྣལ་འབྱོར་ཟེར། ཞེས་དང༌། རྗེ་རྒོད་ཚང་པས། རྩེ་གཅིག་གི་ཉམས་དག་ནས་རྟོགས་པ་རིམ་གྱིས་འགྲོ། སྣ་ཚོགས་སུ་ཤར་བ་རྣམས་སྤྲོས་བྲལ་དུ་རྟོགས་ནས་དྲན་པས་ཟིན་པ་དང༌། དྲན་རྟོག་གཉིས་ཀ་དག་ནས་ཐ་མལ་དུ་ཁྲེས་སེ་འགྲོ་བ་འདི་ལ་སྒོམ་གྱི་ངོ་བོ་མཐོང་བ་ཟེར་བ་ཡིན། ཞེས་གསུངས། འདིར་ཐ་མལ་གསུངས་པ་འདི་ལ་དོན་གསུམ་སྟེ། དེ་ཡང་དང་པོ་རྟོག་པའི་ཐ་མལ་ནི།
རྣམ་རྟོག་སྐད་ཅིག་འདི་ཡིན། གཉིས་པ་ཉམས་ཀྱི་ཐ་མལ་ནི། རྟོག་པ་དེ་ངོས་བཟུང་བའི་དྲན་པ་དང་རྟོག་པ་གཉིས་ཀ་དག་ནས་ཡུལ་མེད་དུ་སྡོད་པ་འདི་ཡིན་ཞིང༌། དེ་ནི་རྩེ་གཅིག་ཆེན་པོའི་རྟོགས་པ་སྤྲོས་བྲལ་ཆུང་ངུའི་ཉམས་ད་དུང་ངོ་བོ་མ་མཐོང༌། གསུམ་པ་རྟོགས་པའི་ཐ་མལ་ནི། རྟོག་པ་སྐད་ཅིག་མའི་ངོ་བོ་ལ་འཁོར་འདས་གཉིས་ཀས་མ་གོས་པར་ཡེ་ནས་རང་ལ་རང་གསལ་དུ་ཡོད་པ་དེ་ངོས་བཟུང་བས་རང་ཞི་ནས་འགྲོ་སྟེ། དེ་ཡང་དག་མ་དག་ལ་མི་ལྟོས་པར་སྐད་ཅིག་མར་སྐྱེས་ལ་མ་འགག་པར་རང་ངོ་ཤེས་པ་དེ་ཡིན་པར་གསུངས་འདུག་མོད། ཡང་རྗེ་རྒྱ་རས་ཀྱིས། རྩེ་གཅིག་དང་སྤྲོས་བྲལ་གྱི་ཁྱད་པར་རྣམ་རྟོག་ཆོས་སྐུར་ཤར་མ་ཤར་ཡིན། གསུངས་པས།
རྣམ་རྟོག་དེ་སྐྱེ་འགག་གནས་གསུམ་ལ་ལྟོས་རིང་ལ་སེམས་ཀྱི་ངོ་བོ་མཐོང་བྱས་ཀྱང་གཤའ་མ་རང་མ་མཐོང༌། སེམས་ཀྱི་ངོ་བོ་གཤའ་མ་མཐོང་བས་ནི། རྟོག་པ་དེ་སྐྱེ་འགག་གནས་གསུམ་ལ་སྐད་ཅིག་ཀྱང་མི་ལྟོས་པར་རང་ངོ་གྲྭ་མ་ཉམས་པ་གཤིས་སུ་འཆར་ཏེ་རང་ཤར་རང་གྲོལ་ཟེར་རྒྱུ་དེ་ཀ་ཡོང༌། དེ་ཡང༌། གོང་མ་རྣམས་ཀྱིས། སེམས་སྐྱེ་འགག་གནས་གསུམ་དང་བྲལ་ཏེ། རིག་པ་སྐད་ཅིག་མ་དེ་རིག་པའི་ཐད་ནས་མ་འགགས། སྟོང་པའི་ཐད་ནས་མ་སྐྱེས། རིག་སྟོང་གཉིས་སུ་མེད་པར་གནས་པ་མེད། དབྱེར་མེད་ཅེས་པ་ཡང་མེད་པས་བློ་ལས་འདས་པ་སྟེ།
དེ་རང་ངོ་ཤེས་པས་ཉོན་སྒྲིབ་བྲལ། དེར་འཛིན་གྱི་དྲི་མ་མེད་པས་ཤེས་སྒྲིབ་བྲལ། ཞེས་གསུངས་སོ། ། འདིར་ཁ་ཅིག་གཟུང་འཛིན་གྱི་རྟོག་པའི་སྤྲོས་པ་མེད་པ་སྤྲོས་བྲལ་གྱི་དོན་དུ་འདོད་པ་དང༌། ལ་ལ་ཆོས་ཐམས་ཅད་སྟོང་ཉིད་དུ་ངོ་ཤེས་པའི་ངེས་ཤེས་སྤྲོས་བྲལ་གྱི་དོན་དུ་འདོད་པར་སྣང་ཡང་མི་འཐད་དེ། སྔ་མ་ལྟར་ན་རྟོག་མེད་ཀྱི་ཞི་གནས་ཙམ་ཡང་སྤྲོས་བྲལ་དུ་འགྱུར་བའི་ཕྱིར་དང༌། ཕྱི་མ་ལྟར་ན། སྟོང་ཉིད་དང་བདེན་མེད་ཀྱི་ངེས་ཤེས་སྐྱེས་པའི་ཞེན་འཛིན་ཡང་སྤྲོས་བྲལ་དུ་འགྱུར་བའི་ཕྱིར་རོ། ། དེས་ན་སྤྲོས་བྲལ་གྱི་དུས་སུ་སེམས་ཀྱི་རང་བཞིན་རྟོགས་པར་གསུངས་ཤིང༌། སེམས་ཀྱི་རང་བཞིན་ནི་ནམ་མཁའ་ལྟར་འཕོ་འགྱུར་མེད་པའི་འདུས་མ་བྱས་སུ་བཤད་དེ།
མདོ་ལས། ཟབ་ཞི་སྤྲོས་བྲལ་འོད་གསལ་འདུས་མ་བྱས། ། ཞེས་དང༌། རྒྱུད་བླ་མར། སེམས་ཀྱི་རང་བཞིན་འོད་གསལ་གང་ཡིན་པ། ། དེ་ནི་ནམ་མཁའ་བཞིན་དུ་འགྱུར་མེད་དེ། ། ཞེས་སོགས་གསུངས་པའོ། ། གཉིས་པ་སྤྲོས་བྲལ་གྱི་ཉམས་མྱོང་བཤད་པ་ནི། ཆོས་ཐམས་ཅད་ཀྱི་ངོ་བོ་སྐྱེ་འགག་གནས་གསུམ་གྱི་སྤྲོས་པ་དང་བྲལ་ཡང་ཐམས་ཅད་སྟོང་པར་འཛིན་པའི་འཛིན་པ་ཡོད་ལ། རྗེས་ཤེས་སུ་དགྲ་གཉེན་དང་ཆགས་སྡང་གི་འཛིན་པ་ཨ་འཐས་སུ་སྐྱེ་ཞིང་གཉིད་དང་རྨི་ལམ་ཕལ་ཆེར་ཡང་འཁྲུལ་པ་འབྱུང༌།
དགེ་སྦྱོར་ལ་མཐོ་དམན་ཆེ། བླ་མ་དང་མཆེད་གྲོགས་དང་རང་གི་དགེ་སྦྱོར་ལ་རེས་དད་པ་དང་ངེས་ཤེས་སྐྱེ། རེས་ཐེ་ཚོམ་སྐྱེ་བའང་སྲིད་དོ། ། སྤྲོས་བྲལ་འབྲིང་གི་དུས་སྟོང་འཛིན་གྱི་ཉམས་དེ་དག་ནས་གང་ལའང་ཞེན་པ་ཆུང༌། རྣམ་རྟོག་བག་ཆགས་ཀྱི་འཆར་སྒོ་བཀྲ་ཧྲིག་གེ་བ། རིག་སྟོང་འགྱུ་སྟོང་དངོས་པོའི་ཆོས་སུ་མ་སྐྱེས། དངོས་མེད་ཀྱི་ཆོས་སུ་མ་འགགས། ཐ་དད་ཀྱི་ཆོས་སུ་མི་གནས། སྐྱེ་འགག་གནས་གསུམ་དང་བྲལ་བར་རྟོགས། འདིའི་སྐབས་སུ་རྣམ་རྟོག་གི་རྩ་བ་ཆོད་ནས་འགྱུ་ཐོག་ཏུ་སྒྲོ་འདོགས་ཆོད་ཀྱང་སྣང་ཐོག་ཏུ་ཨ་འཐས་ཀྱི་རེ་དོགས་དུམ་རེ་འོང༌།
རྗེས་ཤེས་དང་རྨི་ལམ་གྱི་ཚེ་འཁྲུལ་མ་འཁྲུལ་སྣ་ཚོགས་འབྱུང༌། བླ་མ་དང་མཆེད་གྲོགས་དང་དགེ་སྦྱོར་ལ་དད་པ་དང་ཐེ་ཚོམ་སོགས་ཀྱི་མཐོ་དམན་དུམ་རེ་འབྱུང༌། རེས་སངས་རྒྱས་ཐོབ་རྒྱུ་དང་དམྱལ་བར་སྐྱེ་རྒྱུ་མེད་སྙམ་པའང་འབྱུང་ངོ༌། ། སྤྲོས་བྲལ་ཆེན་པོའི་དུས། འཁོར་འདས་ཀྱི་ཆོས་ཐམས་ཅད་ཀྱི་རྩ་བ་ཆོད་པས་ཕྱི་ནང་ཐམས་ཅད་ལ་སྒྲོ་འདོགས་ཆོད་དེ་རེ་དོགས་མེད་ཅིང༌། ཆོས་ཐམས་ཅད་ལ་སྟོང་མི་སྟོང་སོགས་ཀྱི་རེ་དོགས་མེད་པར་བློ་ཡངས་ཕྱལ་གྱིས་འགྲོ། སྣང་བ་ཐམས་ཅད་ཀྱང་སྟོང་ཞིང་བདག་མེད་པར་འཆར། རྗེས་ཤེས་སུ་རྟོག་པ་ཐམས་ཅད་དག་པས་ཤེས་པ་དྭངས་སིང་ངེ་བ་འབའ་ཞིག་ཅུང་མི་འོང་ཡང༌། རིག་སྟོང་སྣང་སྟོང་གི་ཉམས་བཟང་པོ་དང་བཅས་ཏེ། ཉིན་པར་གྱི་སྒོམ་ལ་རྒྱུན་ཆད་མེད།
འོན་ཀྱང་དྲན་པས་རྒྱུན་ཆད་མེད་པར་ཟིན་པ་ཅུང་ཟད་མི་འོང་བས་བཟུང་དྲན་རེ་ལ་ལྟོས་དགོས། རྨི་ལམ་དུ་འཁྲུལ་པ་དང་ཟིན་པ་དུམ་རེ་འོང༌། རེས་སངས་རྒྱས་ཐོབ་རྒྱུ་མེད་དམྱལ་བར་སྐྱེ་རྒྱུ་མེད་གནས་ལུགས་ཀྱི་དོན་རྟོགས་སྙམ་པ་འོང༌། གཏིང་ཟབ་པའི་ཆོས་རྣམས་ཀྱང་གོ ། སེམས་ཉིད་བླ་མར་འཆར། སྣང་བ་དགེ་སྦྱོར་གྱི་གྲོགས་སུའང་འགྲོ། གང་ལའང་ཞེན་པ་ཆུང་ཆོས་བརྒྱད་ལས་བློ་ལྡོག ། འོན་ཀྱང་ད་ནི་བླ་མ་མི་དགོས་སྙམ་པ་དང་ང་རྒྱལ་དང་རློམ་སེམས་དང༌། གཞན་ཁྱད་དུ་གསོད་པ་སོགས་འབྱུང་དོགས་ཡོད་པར་གསུངས་པའོ། ། གསུམ་པ་སྤྲོས་བྲལ་གྱི་གོལ་ས་གེགས་སྐྱོན་སེལ་བ་བཤད་པ་ནི།
འདིའི་སྐབས་སྟོང་ཉམས་ཆེ་ནས་ལས་རྒྱུ་འབྲས་སོགས་མ་གྲུབ་ཅིང༌། མི་བདེན་པར་གོ་ནས་བླང་དོར་འཆོལ་བར་སྤྱོད་ཉེན་ཡོད་པས། སྤྲོས་བྲལ་མེད་པའི་སྟོང་རྫིས་ཁྱེར་ཟེར་བའི་གོལ་ས་ཡང་འདིར་འོང་བ་ཡིན། རྒྱུ་འབྲས་སྟོང་ཉིད་དུ་ཤར་བ་ཟེར། ཇི་ལྟ་བའི་ས་བོན་ཐེབས་ཀྱང༌། ཇི་སྙེད་པའི་ས་བོན་རུལ། དོན་དམ་ངོ་ཤེས་ཀྱང་ཀུན་རྫོབ་ངོ་མ་ཤེས་པས། ནག་པོ་ཁ་འབྱམས་བདུད་ཀྱི་ལས་ཟེར། དེ་ལ་ལས་རྒྱུ་འབྲས་བསླུ་མེད་དུ་ཤེས་པས་རྒྱུ་འབྲས་ལ་བླང་དོར་ཚུལ་བཞིན་བྱ་བ་དང༌། ཀུན་རྫོབ་རྟེན་ཅིང་འབྲེལ་འབྱུང་དུ་ཤེས་པས་བདེན་གཉིས་མཉམ་འཁྱེར་དོན་ལ་བརྩོན།
གཞན་ཡང་འཛིན་པའི་རྗེས་སུ་འབྲངས་ན། རྩ་ཆད་ལོ་མ་སྐམ་མེད་འོང་བས། སྒོམ་མི་ཤུལ་དུ་ཁྱི་རྗེས་འབྱུང་བ་དང༌། སྒོམ་སྐྱེས་བདག་པོ་མེད་པ་ཟེར། དེས་ན་སྒོམ་མེད་ཡེངས་མེད་ལ་རྩལ་དུ་འདོན་ཞིང༌། འཁོར་འདས་བཟང་ངན་འཆར་སྒོ་སྣ་ཚོགས་སྣང་ཙམ་དུ་འཛིན་མེད་སྤང་བླང་མེད་པར་བསྐྱང་དགོས་པའོ། ། བཞི་པ་སྤྲོས་བྲལ་གྱི་རྣམ་དབྱེ་བཤད་པ་ལ། དང་པོ་སྤྲོས་བྲལ་རྣམ་པ་གསུམ་བཤད་པ་དང༌། གཉིས་པ་སྤྲོས་བྲལ་རྣམ་པ་བཞི་བཤད་པ། གསུམ་པ་སྤྲོས་བྲལ་རྣམ་པ་དྲུག་བཤད་པའོ། །
དང་པོ་སྤྲོས་བྲལ་རྣམ་པ་གསུམ་བཤད་པ་ནི། སེམས་ཀྱི་ངོ་བོ་སྐྱེ་འགགས་ཀྱི་སྤྲོས་པ་དང་བྲལ་བར་རྟོགས་ཀྱང་དེ་ཉིད་སྟོང་པར་འཛིན་པའི་ངེས་ཤེས་ཀྱི་ཉམས་མྱོང་དང་མ་བྲལ་ཞིང༌། འཁོར་བར་འཁྱམས་དོགས་དང་མྱང་འདས་ཐོབ་ཏུ་རེ་བའི་རེ་དོགས་ཡོད་པ་སྤྲོས་བྲལ་ཆུང་ངུ༌། སེམས་སྣང་འཛིན་དང་སྟོང་འཛིན་གྱི་ཉམས་མྱོང་དག་པས་སེམས་ཉིད་གཞི་མེད་རྩ་བྲལ་དུ་རྟོགས་ཀྱང༌། ཕྱིའི་ཡུལ་སྣང་གི་ཐོག་ཏུ་རེ་དོགས་ཀྱི་འཛིན་པ་འོང་ཞིང་སྒྲོ་འདོགས་མ་ཆོད་པ་སྤྲོས་བྲལ་འབྲིང་པོ། སྣང་སྲིད་འཁོར་འདས་ཀྱིས་བསྡུས་པའི་ཕྱི་ནང་གི་ཆོས་ཐམས་ཅད་ལ་སྟོང་འཛིན་ངེས་ཤེས་ཀྱི་འཛིན་པ་གྲོལ་ནས་རེ་དོགས་དང་བྲལ་ཞིང་སྒྲོ་འདོགས་ཆོད་པ་སྤྲོས་བྲལ་ཆེན་པོའོ། ། གཉིས་པ་རྣལ་འབྱོར་བཞི་པོ་བཞི་བཞི་བཅུ་དྲུག་ཏུ་དབྱེ་བ་ལས། གཉིས་པ་སྤྲོས་བྲལ་གྱི་དབྱེ་བ་བཞི་ནི། དང་པོ་རྣམ་རྟོག་གང་ཤར་སྐྱེ་མེད་ཀྱི་ངང་དུ་འགྲོ་བ་སྤྲོས་བྲལ་གྱི་རྩེ་གཅིག། ། གཉིས་པ་ཚོགས་དྲུག་གི་ཡུལ་སྣང་མཚན་མར་མ་གྲུབ་ཅིང་དེ་ལ་འཛིན་པའི་སྒྲོ་འདོགས་ཆོད་པ་སྤྲོས་བྲལ་གྱི་སྤྲོས་བྲལ།
གསུམ་པ་རྣམ་རྟོག་གང་ཤར་ལ་སྤང་བླང་མེད་པ་སྤྲོས་བྲལ་གྱི་རོ་གཅིག ། བཞི་པ་སྟོང་ཉིད་ཀྱི་མྱོང་བ་དག་པ་སྤྲོས་བྲལ་གྱི་སྒོམ་མེད་ཡིན། རྣལ་འབྱོར་བཞི་པོ་དྲུག་བཞི་ཉེར་བཞིར་དབྱེ་བ་ལས། གཉིས་པ་སྤྲོས་བྲལ་གྱི་རྣམ་དབྱེ་དྲུག་བཤད་པ་ལ། དང་པོ་ངོ་བོ་མཐོང་མ་མཐོང་ནི། སེམས་ཀྱི་ངོ་བོ་སྤྲོས་བྲལ་དུ་མཐོང་བ་ལ། ངེས་ཤེས་ཀྱི་འཛིན་པ་གྲོལ། སྤྲོས་བྲལ་དུ་མྱོང་ཚོར་མཁན་པོའི་རྩ་བ་ཆོད་པས་སྤྲོས་པ་ཐམས་ཅད་དག་པའི་ངང་དུ་ཕྱལ་གྱིས་འགྲོ་ན་སྤྲོས་བྲལ་གྱི་ངོ་བོ་མཐོང༌། དེ་ལ་སྟོང་འཛིན་ནམ་ངེས་ཤེས་ཀྱི་ཆ་ཐམས་ཅད་ནི་སྤྲོས་བྲལ་གྱི་ཉམས་ཡིན། སྤྲོས་བྲལ་དུ་ཉམས་རྟོགས་ཀྱང་ཡུལ་ཡུལ་ཅན་གྱི་ཆ་བག་ཙམ་འདུག་ན་ངོ་བོ་མ་མཐོང༌།
གཉིས་པ་རྩལ་རྫོགས་མ་རྫོགས་ནི། འཁོར་འདས་ཀྱི་ཆོས་ཐམས་ཅད་ངོ་ཤེས་པས་རེ་དོགས་དང་སྟོང་འཛིན་གྱི་ཆ་ཙམ་ཡང་མེད་པར་ཐམས་ཅད་སྤྲོས་བྲལ་དུ་སྒྲོ་འདོགས་ཆོད་ན་སྤྲོས་བྲལ་གྱི་རྩལ་རྫོགས། རྣམ་རྟོག་སྐྱེ་མེད་དུ་ཤེས་ཀྱང་ཡུལ་སྣང་གི་ཐོག་ཏུ་རེ་དོགས་དང་སྟོང་འཛིན་ཉམས་མ་དག་ན་རྩལ་མ་རྫོགས། གསུམ་པ་རྣམ་རྟོག་བསྒོམ་དུ་ཤར་མ་ཤར་ནི། གང་ཤར་གྱི་དྲན་རྟོག་ཐམས་ཅད་སྟོང་འགྱུ་རིག་ཐོག་ཏུ་རྟོགས་པ་དང་སྣང་བ་ཐམས་ཅད་སྟོང་སྣང་དུ་ངོ་ཤེས་ཙམ་གྱི་མཉམ་ཉིད་དུ་འཆར་ནས་རྗེས་ཤེས་དང་རྗེས་སྣང་ཐམས་ཅད་མཉམ་བཞག་གི་རྟོགས་པ་ལྟ་བུར་འཆར་ན་རྣམ་རྟོག་བསྒོམ་དུ་ཤར། མཉམ་བཞག་གི་རྟོགས་པ་དྲན་སྣང་གི་སྟེང་དུ་མ་བྱུང་པར་རྗེས་ཤེས་དང་རྗེས་སྣང་གི་ཐོག་ཏུ་ལམ་དུ་མི་སློང་ན་དེའི་དབང་གིས་ཉམས་ཐོག་ཏུ་དགེ་སྦྱོར་མི་འདྲོངས་པས་རྣམ་རྟོག་བསྒོམ་དུ་མ་ཤར། བཞི་པ་ཡོན་ཏན་སྐྱེས་མ་སྐྱེས་ནི། ཐབས་ལམ་སོགས་ཡོན་ཏན་སད་བྱེད་ཀྱི་ལམ་རྐྱེན་དང་ཕྲད་ནས་གྲུབ་པའི་རྟགས་དང་རྟོགས་པ་འབྲེལ་ན་སྤྲོས་བྲལ་གྱི་ཡོན་ཏན་སྐྱེས། ཆོས་ཉིད་དོན་རྟོགས་ཀྱང་ལམ་རྐྱེན་དང་མ་འགྱུར་བར་གྲུབ་རྟགས་ཀྱི་སྣང་ཆ་མེད་ན་ཡོན་ཏན་མ་སྐྱེས། ལྔ་པ་ཀུན་རྫོབ་ལ་རང་བྱན་ཚུད་མ་ཚུད་ནི།
སྟོང་པའི་མདངས་རྒྱུ་འབྲས་སུ་རྟོགས་པས་གཤིས་ཅི་ཡང་མ་ཡིན་ཀྱང༌། རྐྱེན་གྱིས་ཅིར་ཡང་བྱར་བཏུབ་པའི་རྟེན་འབྲེལ་ཆོས་ཐམས་ཅད་ཚོགས་པ་ལས་བྱུང་བ། རྐྱེན་ལས་སྐྱེས་པ། སྒྱུ་མ་ལྟ་བུའི་རྒྱུ་འབྲས་སྣང་སེམས་སྒྱུ་མའི་འཆར་སྒོར་གོ་ན་ཀུན་རྫོབ་ལ་རང་བྱན་ཚུད། དེ་ཁོ་ན་ཉིད་ལ་རྨོངས་པའི་མ་རིག་པ་མ་སངས་པས་ལས་རྒྱུ་འབྲས་ལ་རྨོངས་པའི་མ་རིག་པས་བསྒྲིབས་ནས་རྒྱུ་འབྲས་ཀྱི་རྟེན་འབྲེལ་མ་གོ་ན་ཀུན་རྫོབ་ལ་རང་བྱན་མ་ཚུད། དྲུག་པ་གཟུགས་སྐུའི་ས་བོན་ཐེབས་མ་ཐེབས་ནི། སྟོང་ཉིད་རྟོགས་པའི་རྩལ་དམིགས་མེད་ཀྱི་སྙིང་རྗེར་ཤར་ནས། སེམས་བསྐྱེད་སྨོན་ལམ་སོགས་ཀྱི་འཁྲུལ་འཁོར་གྱིས་རྗེས་ཀྱི་སྣང་བར་ལེགས་ཚོགས་ཀྱི་རྟེན་འབྲེལ་བདེན་མེད་དུ་བསྒྲིགས་ཤེས་ན། གཟུགས་སྐུའི་ས་བོན་ཐེབས། སྟོང་ཉིད་རྟོགས་ཀྱང་སྙིང་རྗེ་སྐྱེ་དཀའ་ཞིང་གཞན་ཕན་གྱི་རྟེན་འབྲེལ་བསྒྲིགས་མི་ཤེས་ན་གཟུགས་སྐུའི་ས་བོན་མ་ཐེབས་པའོ། །
ལྔ་པ་སྤྲོས་བྲལ་གྱི་སྐྱོང་ཐབས་བོགས་འདོན་བཤད་པ་ནི། སྤྲོས་བྲལ་གསུམ་ཀའི་ཚེའང་ཞེན་པ་གསུམ་བཏང་ནས། དབེན་པ་བརྟེན་ཞིང་སྨྲ་བཅད་དང་འདག་སྦྱར་ལ་ནན་ཏན་བྱ། གཏོར་མ་དང་བླ་མའི་གསོལ་འདེབས་ཉུང་ཟད་ཙམ་མ་གཏོགས་མཚན་བཅས་ཀྱི་དགེ་སྦྱོར་རྣམ་གྲངས་མང་ན་མི་དགའ་བར་བཤད་པས། རེ་ཞིག་དེ་དག་དོར་ནས་སྒོམ་སྐྱེས་བདག་པོ་མེད་པ་དེ་འདྲར་མི་བྱེད་པར་དང་པོ་བརྗེད་པར་བྱུང་ན་སྟོང་ཉིད་བཟུང་དྲན་ཁོ་ན་ལ་བསླབ། རང་ངོ་རྗེན་པ་དེ་ཉིད་སྐྱོང་དགོས་ཏེ། རྗེ་ལྷ་རྩེ་བས། ཆོས་ཐམས་ཅད་ཀྱི་སྙིང་པོ་རང་བཞིན་ལྷན་ཅིག་སྐྱེས་པའི་ཡེ་ཤེས་སམ་དོན་དམ་པའི་བདེན་པ་ཕྱག་རྒྱ་ཆེན་པོ་ཟུང་འཇུག་རབ་ཏུ་མི་གནས་པ་ཐ་མལ་གྱི་ཤེས་པ་སུས་ཀྱང་བཟོ་མ་བྱས་པ་སོ་སོ་རང་གིས་རིག་པ་རྗེན་ཅེ་རེ་བ་འདི་ཀ་སྐྱོང་བ་ཡིན་ཏེ། རྗེ་ལོ་ཙཱ་བ་ཆེན་པོས། རི་མེ་ལྟར་འབར་བའི་དགོན་པ་རུ། །
སེམས་སྟོང་པ་ཉིད་ལ་སྦར་ཟིན་བྱས། ། ཞེས་སོ། ། རང་རིག་ངོ་ཤེས་དང་མ་བྲལ་ན། ། རྐྱེན་བཟང་ངན་ཐམས་ཅད་གྲོགས་སུ་འཆར། ། ལམ་གང་ཤར་ལ་སྤང་བླང་མེད། ། ཆེད་དུ་བསྒོམ་རྒྱུ་མེད་ཀྱང་ཡེངས་སུ་སྐད་ཅིག་མི་གཏོང༌། སྒོམ་མེད་ཡེངས་མེད་འདི་ལ་ལམ་རང་བྱུང་སྙིང་པོ་རང་འགྲོས་ཟེར་ཏེ། རྒྱུན་དུ་བརྩོན་འགྲུས་ཀྱིས་སྐྱོང༌། ཡང་སྐབས་སྐབས་སུ་མཆོད་སྦྱིན་སོགས་འདུས་བྱས་ཀྱི་དགེ་བ་གསོག་པ་དང༌། མོས་གུས་དག་སྣང་སྙིང་རྗེ་རྣམས་སྒོམ་ཞིང་རྒྱུ་འབྲས་ཀྱི་རྟེན་འབྲེལ་རྣམས་བསམ།
བླ་མ་དང་མཆེད་གྲོགས་རྟོགས་ལྡན་ལ་ཟབ་མོའི་གླེང་བསླང་བྱ་བ་དང༌། གྲུབ་ཐོབ་བརྒྱུད་པའི་རྡོ་རྗེའི་མགུར་སོགས་ལ་བལྟ་བ་དང་དབྱངས་སུ་བླངས་པ་སོགས་བྱ་ཞིང༌། རྟོགས་པའི་ངོ་བོ་དང་བསྟུན་ཏེ་ངེས་ཤེས་བསྐྱེད། འདིའི་དུས་སུ་རིག་པ་ངར་བསྐྱེད་ཐེར་ལ་འདོན་དགོས་ཏེ། དེ་མིན་སྙོམ་མེ་བ་དེས་སྒོམ་གྱི་དྲི་མ་མི་རིག་མཉམ་རྗེས་མི་ཕྱེད་པ་ཡིན། རིག་པ་ཐེར་ལ་བཏོན་ཏེ་མཉམ་རྗེས་གསུམ་པོ་རང་རང་སོ་སོར་ཤེས་པར་བྱེད། རྗེས་ཤེས་དབང་དུ་མི་གཏོང་བར་སྟོང་ཉིད་ཀྱི་རང་ཚོ་བཟུང་ནས་བསྐྱང་དགོས་ཏེ། རྗེ་སྒམ་པོ་པས། སྤྲོས་བྲལ་གྱི་རྣལ་འབྱོར་དུས་སུ་བཏང་སྙོམས་སུ་མ་ལུས་པར་ཤེས་པ་ངར་དང་ལྡན་པ་གལ་ཆེ། ཞེས་དང༌།
རྗེ་རྒྱ་རས་ཀྱིས། སྤྲོས་བྲལ་དུས་སུ་སོང་ཙ་ན། ། གཉིས་བསྡུས་ཆོས་རྣམས་བསྲེ་ཞིང་སྒོམ། ། ཞེས་ཤེས་པ་ངར་བསྐྱེད་ལ་སྣང་བ་སྣ་ཚོགས་ལ་བསྲེ་ཞིང་སྤྲོས་བྲལ་སྒོམ་པར་བཤད་ལ། རྗེ་ཡང་དགོན་པས། མ་ཡེངས་པའི་དྲན་པ་སོ་མ་ཤོར། མི་བསྒོམ་པའི་གནས་ལུགས་བཟོ་མ་བྱེད། ། བསམ་མེད་ཀྱི་རིག་པ་སྨྲར་མ་འདོད། བརྟག་དཔྱད་ཀྱིས་མ་བསླད་ཁ་ཡན་སྐྱོངས་དང༌། ། སྒོམ་སྤྲོས་བྲལ་གྱི་མ་བུ་འཕྲོད་པ་ཅིག་འོང་གི །
ཞེས་གསུངས་པས་གཟུང་དྲན་ཤུགས་བསྐྱེད་དེ། སྤྲོས་བྲལ་གྱི་ངོ་ཐོག་མ་ཤོར་མ་ཡེངས་པ་དང༌། དེའི་གནས་ལུགས་ལ་བཟོ་བཅོས་མི་རུང་བས་གཞན་གསར་དུ་ཅི་ཡང་མི་སྒོམ་པ་དང༌། སྨྲ་བསམ་བརྗོད་མེད་ཀྱི་རིག་པ་ལ་བརྟག་དཔྱད་མི་བྱ་བར་རང་ཡན་དུ་སྐྱོང་བ་རྣམས་བརྟེན་ནོ། ། བདེ་ཤས་ཆུང་ཞིང་འགྲོ་འདོད་དང་སྙིང་མི་དགའ་བ་སོགས་བྱུང་ན་ཐབས་ལམ་འབར་འཛག་དང༌། མཆོག་གི་གཏུམ་མོ་དང་ལུས་སྦྱོང་ཅི་རིགས་བྱ། སྤྲོས་བྲལ་ཆེན་པོའི་རྟོགས་པ་སྐྱེས་ནས་དེ་ལོར་བསྐྱང་ཡང་བོགས་མ་ཐོན་ན། སླར་ཞེན་པ་གསུམ་བཏང་བ་དང༌། དབང་ཞུ་བ་ཉམས་ཆག་བཤགས་པ་སོགས་བྱ་ཞིང་རྟོགས་པ་འཕེལ་བར་གསོལ་བ་གདབ། རང་ཡི་དམ་དུ་བསྒོམ་ལ་དམྱལ་བའི་སྡུག་བསྔལ་བསམ་ཞིང༌།
དེ་སེམས་སུ་ཐག་བཅད་ལ་སྤྲོས་བྲལ་གྱི་ངང་དུ་མཉམ་པར་བཞག ། དེ་བཞིན་དུ་ལྷའི་བདེ་སྐྱིད་བསམ་ལ་སྤྲོས་བྲལ་དུ་འཇོག་པ་དང༌། འཁོར་བའི་གནས་ཚུལ་བསམ་ལ་སྤྲོས་བྲལ་དུ་འཇོག་པ་དང༌། མྱང་འདས་ཀྱི་གནས་ལུགས་བསམ་ལ་སྤྲོས་བྲལ་དུ་འཇོག་པ་དང༌། རེས་རི་བོའི་རྩེར་ཕྱིན་ལ་སྤྲོས་བྲལ་དུ་གློད། རེས་མང་པོའི་འདུན་སར་སོང་ལ་སྤྲོས་བྲལ་དུ་གློད། རླུང་ཐུན་རེ་བཟུང་ལ་སྣང་བ་ལ་མིག་ཧ་རེ་བལྟ་ཞིང་སྤྲོས་བྲལ་དུ་གློད་པ་རྣམས་ཀྱིས་བོགས་དབྱུང༌། སྐབས་སུ་ལྷ་འདྲེ་དྲག་པོ་གནས་པའི་ཡུལ་དང༌། ལྟད་མོ་ཆེན་པོའི་སར་ཕྱིན་ནས་རིག་པ་བརྗེད་མེད་དུ་བསྐྱངས་པས། དངོས་སམ་ཉམས་སྣང་ལ་ལྷ་འདྲེའི་ཆོ་འཕྲུལ་སེམས་སློང་ཁམས་འདུས་སོགས་མི་དགེ་བ་སྣ་ཚོགས་ཡོང༌།
དེ་ལ་སློང་ཚད་ཟེར། དེ་དུས་ལྷ་འདྲེ་ཕ་མར་ཤེས་པའི་བྱམས་པ་ཆེན་པོའི་ངང་ནས་སྔོན་གྱི་ལན་ཆགས་འཇལ་བའི་ཆེད་དུ། རང་གི་ལུས་རིལ་པོ་འདི་ཀ་ལྷ་འདྲེ་ལ་སྦྱིན་ཏེ་ངག་ཏུ་འདི་དག་བརྗོད། འོ་ཤ་ལ་དགའ་བས་ཤ་ཟོ། ཁྲག་ལ་དགའ་བས་ཁྲག་འཐུང༌། རིངས་ན་རྗེན་པར་ཟོ། མི་རིངས་ན་ཚོས་ལ་ཟོ། ཐེག་པ་འདུག་ན་ཁུར་ལ་སོང་བྱས་ཏེ་བློས་ལིང་བཏང་ནས། སེམས་ཆོས་ཀྱི་ངང་ལས་མ་གཡོས་པར་བསྡད་པས། དགེ་སྦྱོར་ལ་བོགས་རྩོལ་མེད་དུ་ཐོན།
རིག་པ་ཤུགས་ཇེ་ཆེར་འགྲོ། ཐ་མལ་གྱི་ཤེས་པ་བཀྲ་ལམ་མེ་བ་འདི་ཀའི་རང་བཞིན་ཆོས་ཀྱི་སྐུར་འདུག་པ་ལ་སྙམ་པའི་ངེས་པ་ནང་ནས་འཆར། དེ་ལ་ཚར་ཚད་ཟེར་བ་ཡིན། དགེ་སྦྱོར་ཉིན་མཚན་འཁོར་ཡུག་ཏུ་སོང་ན་བར་དོ་མེད་པར་སངས་ཆུང་རྒྱ་ཞེས་ཀུན་མཁྱེན་འབྲུག་པས་གསུངས། རྐྱེན་གྱིས་བསྐུལ་བའི་འཆར་སྒོ་སྣ་ཚོགས་ཀྱི་རྗེས་སུ་མི་འབྲེང༌། ལས་རྒྱུ་འབྲས་ཁྱད་དུ་བསད་ན་གོལ་བས་སྐད་ཅིག་མའི་འདོར་ལེན་བྱ། སྦྱིན་སོགས་དཀར་པོའི་ཆོས་ཐམས་ཅད་ལག་ལེན་ཡིན་པས། གཏོར་མ་བརྒྱ་རྩ་མི་བཅག ། འགྲོ་དོན་སྨོན་ལམ་ཡིན་པས་རྒྱ་ཆེན་བཏབ། དེ་ཐམས་ཅད་ཡེངས་མེད་ཀྱི་དྲན་པའི་ངང་ནས་བྱས་ན་ཡེ་ཤེས་ཀྱི་རོལ་པའམ་ཆོས་སྐུའི་རང་རྩལ་ཟེར་བ་ཡིན།
དེ་ལྟར་བསྐྱངས་པས་ཅི་ཞིག་ན་འཁོར་འདས་ཀྱི་ཆོས་ཐམས་ཅད་ལ་སྤྲོས་པ་དང་བྲལ་མ་བྲལ་སྟོང་མི་སྟོང་སྤང་བླང་སོགས་ཀྱི་དགག་སྒྲུབ་མེད་པར་ཅིར་སྣང་ཐམས་ཅད་གྲ་མ་ཆག་ཟུར་མ་ཉམས་པར་ཕྱག་རྒྱ་ཆེན་པོར་རོ་གཅིག་པའི་རྣལ་འབྱོར་འཆར་རོ། ། དྲུག་པ་སྤྲོས་བྲལ་གྱི་ས་མཚམས་བཤད་པ་ནི། སྤྲོས་བྲལ་ཆུང་ངུར་ཆོས་ཉིད་ཀྱི་བདེན་པ་མཐོང་བས་དེས་འཁོར་བའི་འཇིགས་པ་བྲལ་ཞིང་བྱང་ཆུབ་ཐོབ་པ་ལ་ཉེ་བ་དང༌། སེམས་ཅན་གྱི་དོན་གྲུབ་པར་མཐོང་སྟེ་དགའ་བ་ཁྱད་པར་ཅན་སྐྱེ་བས། ས་དང་པོ་རབ་ཏུ་དགའ་བ། སྤྲོས་བྲལ་འབྲིང་པོར་ཆོས་ཀུན་གཞི་མེད་རྩ་བྲལ་དུ་རྟོགས་པའི་མཐུས་ཚུལ་ཁྲིམས་ལ་འཆལ་བའི་དྲི་མས་མི་གོས་པས། ས་གཉིས་པ་དྲི་མ་མེད་པ། སྤྲོས་བྲལ་ཆེན་པོར་ཆོས་ཐམས་ཅད་སྣང་ལ་རང་བཞིན་མེད་པར་འོད་གསལ་ལྟ་བུར་འཆར་བས་ས་གསུམ་པ་འོད་བྱེད་པ་ཡིན་པའོ།། །། གསུམ་པ་རོ་གཅིག་གི་རྣལ་འབྱོར་བཤད་པ་ལ་དྲུག་སྟེ། དང་པོ་རོ་གཅིག་གི་ངོ་བོ་བཤད་པ།
གཉིས་པ་རོ་གཅིག་གི་ཉམས་མྱོང་བཤད་པ། གསུམ་པ་རོ་གཅིག་གི་གོལ་ས་བཤད་པ། བཞི་པ་རོ་གཅིག་གི་རྣམ་དབྱེ་བཤད་པ། ལྔ་པ་རོ་གཅིག་གི་སྐྱོང་ཐབས་བོགས་འདོན་བཤད་པ། དྲུག་པ་རོ་གཅིག་གི་ས་མཚམས་བཤད་པའོ། ། དང་པོ་རོ་གཅིག་གི་ངོ་བོ་བཤད་པ་ནི། རོ་གཅིག་གི་རྣལ་འབྱོར་ཞེས་པའི་དོན་ལ། སྤྱིར་བསྟན་དུ་སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་ཆོས་ཉིད་སྟོང་པ་ཉིད་དུ་རོ་གཅིག་པས་རོ་གཅིག་བཤད་དེ། བྲམ་ཟེ་ཆེན་པོས། སྣ་ཚོགས་ཆོས་ཐམས་ཅད་སྟོང་པར་དོན་གཅིག་པར་རྟོགས་པར་བྱེད་པ་བླ་མ་དམ་པ་ཉིད་ཡིན་ཏེ།
ཞེས་དང༌། ཤ་ཝ་རིས། གངྒཱ་ལ་སོགས་ཆུ་ཀླུང་ཐམས་ཅད་པ། ། བ་ཚྭ་ཅན་གྱི་རྒྱ་མཚོར་རོ་གཅིག་ལྟར། ། བརྟགས་པའི་སེམས་དང་སེམས་བྱུང་སྣ་ཚོགས་ཀུན། ། ཆོས་ཀྱི་དབྱིངས་སུ་རོ་གཅིག་ཤེས་པར་གྱིས། ། ཞེས་སོ། ། འོན་ཀྱང་སྐབས་འདི་ཡི་རོ་གཅིག་དོན་ནི། སྣང་བ་དང་མི་སྣང་བ་ལྟ་བུ་ཚུལ་མི་འདྲ་བའི་གཉིས་ཆོས་དུ་མ་ཡང་ཟུང་འཇུག་གི་ངོ་བོར་རོ་གཅིག་པས་ན་རོ་གཅིག་ཅེས་བྱ་སྟེ། རྗེ་ཕག་གྲུས།
སྣང་དང་མི་སྣང་སྣ་ཚོགས་སེམས་དང་སྟོང༌། ། སྟོང་དང་མི་སྟོང་རོ་གཅིག་དབྱེར་མེད་སྟོང༌། ། རྟོགས་དང་མི་རྟོགས་རོ་གཅིག་མཉམ་རྗེས་མེད། ། སྒོམ་དང་མི་སྒོམ་རོ་གཅིག་དག་པའི་ངང༌། ། སྤྲོས་དང་སྤྲོས་བྲལ་རོ་གཅིག་ཆོས་ཀྱི་དབྱིངས། ། ཞེས་དང༌། འདི་དང་ཚུལ་མཐུན་པར་རྗེ་ཞང་གིས་ཀྱང་གསུངས་སོ། ། ཁ་ཅིག་སྤྱིར་བསྟན་གྱི་རོ་གཅིག་ལྟར་ཆོས་ཐམས་ཅད་ཀྱི་ངོ་བོ་སྟོང་ཉིད་དུ་རོ་གཅིག་པ་ལྟར། སྐབས་འདི་ཡི་རོ་གཅིག་ཏུ་སྨྲ་བ་མི་འཐད་དེ། དེ་ལྟར་ན་དེ་ལྟ་བུའི་རྣལ་འབྱོར་རོ་གཅིག་གི་རྣལ་འབྱོར་དུ་སྨྲ་དགོས་པར་འགྱུར་ལ།
དེ་སྨྲ་ན་སྤྲོས་བྲལ་ཆུང་འབྲིང་ཡང་རོ་གཅིག་གི་རྣལ་འབྱོར་དུ་སྨྲ་དགོས་ཏེ། རྒྱུ་མཚན་མཚུངས་པའི་ཕྱིར་རོ། ། དེ་ཡང་སྤྲོས་བྲལ་གྱི་སྐབས་སུ་ཆོས་ཐམས་ཅད་སྟོང་ཉིད་དུ་རྟོགས་པ་ཡོད་ཀྱང༌། སྟོང་ཕྱོགས་ལ་བདེ་ཞིང་སྣང་ཕྱོགས་ལ་ཅུང་ཟད་མི་བདེ་བར་ཡོད་པར་བཤད་པས། ཇི་ལྟ་བའི་ཟུང་འཇུག་གི་རྟོགས་པ་མེད་ལ། རོ་གཅིག་གཤའ་མ་རྟོགས་ནས་སྣང་བ་གྲ་མ་ཆག་ཟུར་མ་ཉམས་པ་སྣང་སྟོང་ཟུང་འཇུག་ཏུ་འཆར་བར་བཤད་པས། དེས་ན་གཉིས་ཆོས་དུ་མ་ཟུང་འཇུག་རོ་གཅིག་པས། སྐབས་འདིར་རོ་གཅིག་གི་དོན་དུ་བྱས་ན་འཐད་པར་འགྱུར་བའོ། ། གཉིས་པ་རོ་གཅིག་གི་ཉམས་མྱོང་བཤད་པ་ནི། རོ་གཅིག་ཆུང་ངུའི་དུས་ཐམས་ཅད་གཉུག་མའི་ངོ་བོར་རྟོགས་ཀྱང་དེའི་ཉམས་མྱོང་དང་ངེས་ཤེས་ཀྱི་འཛིན་པ་ཡོད་ལ།
རྗེས་ཤེས་ཀྱི་སྐབས་སུ་ཡུལ་རྐྱེན་དྲག་པོས་དཀྲུགས་པའི་ཚོགས་དྲུག་གི་སྣང་བ་དགེ་སྦྱོར་དུ་མི་བདེ་བ་འོང༌། རང་གར་ཡང་གཟུང་འཛིན་ཨ་འཐས་ཀྱི་སྣང་བ་དུམ་རེ་འབྱུང༌། དེའི་བག་ཆགས་ཀྱིས་རྨི་ལམ་ནའང་འཁྲུལ་པ་དང་འཛིན་པ་དུམ་རེ་འོང༌། རེས་ལུས་སྣང་སེམས་གསུམ་དབྱེར་མེད་པའི་ཉམས་ཀྱང་སྐྱེ། འོན་ཀྱང་རྒྱུ་འབྲས་ལ་རྩིས་འཇོག་དང་མོས་གུས་དང་སྙིང་རྗེ་ཆུང་དུ་འགྲོ་བ་སྲིད་གསུངས་སོ། ། རོ་གཅིག་འབྲིང་གི་དུས་རྟོགས་བྱ་རྟོགས་བྱེད་དང་མྱང་བྱ་མྱོང་བྱེད་ཀྱི་གཉིས་འཛིན་གྲོལ། སྣང་བ་དང་སེམས་གཉིས་སུ་འཛིན་པའི་རྩ་བ་ཆོད། རྗེས་ཤེས་དང་རྨི་ལམ་ཡང་སྔར་བས་འཁྲུལ་པ་ཆུང་ཞིང་ཨ་འཐས་ཀྱི་འཛིན་པ་ཡང་ཆེར་མི་འོང༌། ཕྱི་རོལ་གྱི་གདུལ་བྱ་ལ་ཕན་གནོད་ཀྱི་ནུས་པ་འབྱུང་བར་བཤད་དོ། ། རོ་གཅིག་ཆེན་པོའི་དུས་མཉམ་ཉིད་གཉུག་མ་མ་འགགས་པའི་རྩལ་སྣ་ཚོགས་སུ་ཤར་བ་ལ་བདེན་འཛིན་དང་བྲལ་བའི་གཉིས་མེད་ཀྱི་རྟོགས་པ་དེ་ཉིད་ཉིན་མཚན་འཁོར་མར་འབྱུང༌།
མཉམ་རྗེས་དཔྱིས་ཕྱིན་པ་འདྲེ་བས་ཆུ་བོ་རྒྱུན་གྱི་རྣལ་འབྱོར་དུ་འགྱུར། མི་རྟོག་པའི་འཆར་སྒོ་སྣང་ལ་མ་ངེས་པ་གསལ་ཙམ་གྱིས་མྱོང་ཚོར་ཅུང་ཟད་རེ་འབྱུང༌། རྗེས་ཤེས་སུ་སྣང་བ་འཛིན་མེད་གསལ་སྟོང་སྒྱུ་མ་ལྟ་བུར་སྣང་ཞིང་དེ་ལ་ཤེས་བཞིན་པའི་གཉིས་སྣང་ཕྲ་མོ་རེ་འཆར། འཛིན་མེད་ཀྱི་རྨི་ལམ་འལ་འོལ་ཙམ་འགགས་མེད་དུ་འབྱུང་ཞིང་རེས་རྨི་ལམ་མེད་པའང་འོང༌། སྐབས་འདིར་མངོན་ཤེས་ཕྲ་མོ་འཆར། ཡི་དམ་གྱི་ལྷ་དང་མཁའ་འགྲོས་ལུང་བསྟན་འབྱུང་ཞིང་ཕྲག་དོག་ཀྱང་རྩ་བ་ནས་ཞི་བར་གསུངས་སོ། ། གསུམ་པ་རོ་གཅིག་གི་གོལ་ས་སྐྱོན་སེལ་བཤད་པ་ནི། དེ་ཡང་འདི་སྐབས་རྣམ་རྟོག་སྒོམ་དུ་ཤར་བས་ངེས་མེད་ཀྱི་རྟེན་འབྲེལ་ནང་ནས་འཆར། ཆོས་ཐམས་ཅད་ཀྱི་གནས་ལུགས་དང་མཚན་ཉིད་འདི་ལྟར་ཡིན་པ་དང༌། དེ་ལྟར་འདུག་སོགས་སྒོམ་བྱུང་གི་ཤེས་རབ་ནགས་ལ་མེ་མཆེད་པ་ལྟར་རྡོལ་ཡོང༌།
དེའི་རྗེས་སུ་འབྲངས་ན་རྟོག་དཔྱོད་ཀྱི་ཤེས་པར་སོང་ནས་རིག་པ་སོ་ཤོར་བས་གཅིག་ཆོག་གི་རྒྱལ་ས་ཟིན་པར་དཀའ། གོ་བ་དང་ཆོས་སྐད་བཟང་ཡང་ཉམས་མྱོང་ཞན་པས་ཉིན་པར་ཡེངས་རྐྱེན་མཚན་མོ་རྨི་ལམ་འཁྲུལ་ཕྱིར་འཆོར། མགུར་མ་དང་ཚིགས་བཅད་འདྲ་རྩོམ་སྙིང་འདོད། ཆོས་བརྒྱད་ཀྱི་སྣང་ཤེས་ལངས་པས། ཆོས་འཇིག་རྟེན་གང་ལའང་རང་མཁས་སྙམ་པའི་རློམ་ཞེན་སྐྱེ། དེ་བས་གཞན་དེ་དང་དེ་ལ་སྐྱོན་འདི་འདྲ་འདུག་སྙམ་ནས་གཞན་སྐྱོན་མཛུབ་མོས་བྲུ། རང་སྐྱོན་ཨེན་རེ་མཐོང་ཡང་སྦར་མོས་འགེབ། ཆོས་པ་གཞན་ལ་ཕྲག་དོག་འགྲན་སེམས་བྱེད། ད་ནས་འཇིག་རྟེན་གྱི་བྱ་བ་ལ་འདི་ཚུག་བྱས་ན་དེ་ཚུག་བྱས་ན་ཆོག་འདུག་སྙམ་པའི་རམ་རམ་འཆར་བ་དེ་ཡི་རྗེས་སུ་འབྲངས་ན། གཅིག་ཆོག་གི་རྒྱལ་ས་འཆོར་བས་རྩབ་རྩུབ་ཀྱིས་ལུང་པ་འགེང་ཡོང༌།
སྒོམ་མ་དང་སྦྱིན་བདག་གི་རྩམ་གཏོར་ལ་བློ་འགྲོ་ཕན་སེམས་སུ་གོ ། བླ་མ་དང་མཆེད་གྲོགས་ཀྱི་བསླབ་བྱ་ལོག་པར་མཐོང་བས་བར་ཆད་ཀྱིས་ཚུགས་སླ། ཞེ་འདོད་ཀྱིས་བརྩམ་ཚད་མཐར་མི་ཕྱིན། མིས་འཕྱ་ལ་རང་སྡུག་པས་འོ་བརྒྱལ་བ་ལགས་སོ། ། ཉམས་མྱོང་ལ་གནས་ཆ་མེད་པས་སྡོད་མི་ཚུགས་ཚེ་སྲང་ཁ་རྒྱན་དུ་མཐོང་བ་ཡོང༌། རོ་གཅིག་འདྲེས་པའི་རྦ་ལ་གཡེངས་ཟེར་བའི་གོལ་ས་ཡིན། དེ་ཡང་བཟང་རྐྱེན་རྣམས་ལམ་དུ་སློང་དཀའ། ཕྲག་དོག་གི་རྟོག་པ་ཡང་རྣ་མཆོག་ལ་སིར་བུ་རྒྱུག་པ་ལྟར་ཡོང་གསུངས། བར་ཆད་དང་དངོས་གྲུབ་འཐབ་པའི་དུས་ཡིན་པས་ཁེ་ཉེན་ཆེ། ཡོན་ཏན་གྱི་རྩལ་ཁ་རྫོགས་རན་པ་དེ་བསོད་དེས་ཆུན་པ་དཀའ་མོ་རང་ཡིན།
དེ་ལ་དགོངས་ནས། རྗེ་རྒྱ་རས་ཀྱིས། ཆུ་ཁོལ་ཀའི་མེ་མ་གསོད། རྒོད་འཕུར་ཁའི་གཤོག་པ་མ་གཅོག ། དཀའ་ལས་བྱས་པའི་ནོར་ཆུ་ལ་མ་ཕོ། ། གཏེར་རྡོལ་ཁའི་ཁ་མ་བཀབ། ། སོ་ནམ་བྱས་པའི་སྟོན་ཐོག་སད་ལ་མ་བསྐུར། ། སོགས་གསུངས་པ་ཡིན་མོད། དུས་འདིར་རྐྱེན་བཟང་ངན་གང་གིས་ཀྱང་མ་བསྐྱོད་པར་གཉེན་པོའི་ལྟག་ཚན་མོས་གུས་ཀྱིས་བྱེད་ཅིང་དགོས་མེད་ཀྱི་དྲག་སྔགས་བགྲང་ཞིང་འཛིན་མེད་རང་གྲོལ་ལ་བསླབ། རྗེ་རྒོད་ཚང་པས།
མྱོང་འདོད་མ་ཟད་པར་རྟོགས་པའི་ཐབས་མི་ཆག་གསུངས་པས་མྱོང་འདོད་ཀྱི་འཆར་སྒོ་སྣ་ཚོགས་ཕྲ་ཆོད་སྦོམ་ཆོད་དུ་བཏང་ནས་སྡོད་པར་ནུས་ན། བར་ཆད་ཐམས་ཅད་རང་སར་ཞི་ནས། དངོས་གྲུབ་ཐམས་ཅད་ཆར་བཞིན་འབེབས། ལྷ་འདྲེ་མི་གསུམ་དབང་དུ་འདུས། རང་དོན་ཆོས་སྐུའི་རྒྱལ་ས་ཟིན། གཞན་དོན་རྩོལ་མེད་ལྷུན་གྲུབ་ཏུ་འབྱུང་བས། རྟོགས་ལྡན་གྱི་རྣལ་འབྱོར་འདི་ལ་ཕོ་རྒོད་སྐྱེས་པ་ཟེར། བསོད་ནམས་ཆེ་བའི་མཆོག་ཀྱང་འདི་ལ་ཟེར་བས་དེ་ལྟར་ངེས་པར་བྱ་དགོས་པའོ། ། བཞི་པ་རོ་གཅིག་གི་རྣམ་དབྱེ་ལ་གསུམ་སྟེ། དང་པོ་རོ་གཅིག་རྣམ་པ་གསུམ་བཤད་པ།
གཉིས་པ་རོ་གཅིག་རྣམ་པ་བཞི་བཤད་པ། གསུམ་པ་རོ་གཅིག་རྣམ་པ་དྲུག་བཤད་པའོ། ། དང་པོ་རོ་གཅིག་རྣམ་པ་གསུམ་བཤད་པ་ནི། འཁོར་འདས་སོགས་གཉིས་བསྡུས་ཀྱི་ཆོས་ཐམས་ཅད་ཟུང་འཇུག་ཕྱག་རྒྱ་ཆེན་པོའི་ངོ་བོར་རོ་གཅིག་ཏུ་རྟོགས་ཀྱང་དེར་ཉམས་སུ་མྱོང་ཞིང་འཛིན་པའི་ངེས་ཤེས་ཀྱི་འཁྲིས་ཡོད་པ་རོ་གཅིག་ཆུང་ངུ༌། དུ་མ་རོ་གཅིག་ཏུ་ཉམས་སུ་མྱོང་བའི་ངེས་ཤེས་ཀྱི་འཛིན་པ་དག་ནས། གཟུང་བ་ཡུལ་གྱི་སྣང་བ་ཕྱིར་མ་ལུས། དེར་འཛིན་པའི་སེམས་ནང་དུ་མ་ལུས་པར་སྣང་སེམས་དབྱེར་མེད་ལམ་མེ་བ་མངོན་དུ་གྱུར་པ་རོ་གཅིག་འབྲིང་པོ། དེ་ལྟར་དུ་མ་རོ་གཅིག་རྟོགས་ཤིང་རོ་གཅིག་གི་རྟོགས་པ་དེ་དུ་མའི་སྣང་བ་ཤར་བས་སྣང་སྲིད་ཐམས་ཅད་གཉུག་མའི་ངང་དུ་ཞི་བ་རོ་གཅིག་ཆེན་པོའོ། ། གཉིས་པ་རྣལ་འབྱོར་བཞི་པོ་བཞི་བཞི་བཅུ་དྲུག་ཏུ་དབྱེ་བ་ལས། གསུམ་པ་རོ་གཅིག་གི་རྣམ་དབྱེ་བཞི་བཤད་པ་ནི།
དང་པོ་དུ་མའི་ཆོས་ཐམས་ཅད་རྟོགས་པ་གཅིག་གི་ངང་དུ་འཛིན་མེད་དུ་གནས་པ་རོ་གཅིག་གི་རྩེ་གཅིག ། གཉིས་པ་སྣང་སེམས་ཐ་དད་ཏུ་འཛིན་པའི་སྒྲོ་འདོགས་ཆོད་པ་རོ་གཅིག་གི་སྤྲོས་བྲལ། གསུམ་པ་སྣང་སྟོང་གཉིས་ལ་དགག་སྒྲུབ་ཀྱི་སྤང་བླང་དང་བྲལ་བའི་ལུས་སེམས་སྣང་བ་གསུམ་འདྲེས་པ་རོ་གཅིག་གི་རོ་གཅིག ། བཞི་པ་བསྒོམ་བྱ་སྒོམ་བྱེད་ཀྱི་མྱོང་བ་དག་པ་རོ་གཅིག་གི་སྒོམ་མེད་ཡིན་པའོ། ། གསུམ་པ་རྣལ་འབྱོར་བཞི་པོ་དྲུག་བཞི་ཉེར་བཞིར་དབྱེ་བ་ལས་གསུམ་པ་རོ་གཅིག་གི་རྣམ་དབྱེ་དྲུག་བཤད་པ་ལ། དང་པོ་ངོ་བོ་མཐོང་མ་མཐོང་ནི། ཚོགས་དྲུག་གང་ཤར་གྱི་སྣང་བ་ཐམས་ཅད་བཅོས་བསླད་མི་དགོས་པར་རང་སར་རང་ངོ་ཤེས་པ་ན། རོ་གཅིག་གི་རྟོགས་པ་ཡིན་པས་ངོ་བོ་མཐོང༌། ད་དུང་གྲོལ་རྒྱུ་དང་ཐོབ་རྒྱུ་དང་ངེས་ཤེས་ཐག་མ་ཆོད་པའི་འཛིན་པ་རྒྱུད་དང་འདྲེས་པའི་དགག་སྒྲུབ་ཀྱི་དྲི་མ་ཅུང་ཟད་ཅིག་འདུག་ན་རོ་གཅིག་གི་ཉམས་ཡིན་པས་ངོ་བོ་མ་མཐོང༌། ། གཉིས་པ་རྩལ་རྫོགས་མ་རྫོགས་ནི།
སྣང་སྲིད་འཁོར་འདས་ཀྱི་ཆོས་ཀུན་མཉམ་ཉིད་གནམ་ས་བླ་འོག་འགྱུར་ཀྱང་གཉེན་པོས་བཅོས་སུ་མེད་པར་རང་སར་རང་རིག་གིས་ཆོག་པའི་དུ་མ་རོ་གཅིག་གི་རྟོགས་པ་དེས་དུ་མའི་སྣང་བ་ལ་དབང་བསྒྱུར་བས་སྟོང་ཉིད་ཀུན་འགྲོ་ལ་ལྟེམ་རྐྱང་མེད་ན་རྩལ་རྫོགས། མཉམ་བཞག་རོ་གཅིག་གི་རྟོགས་པ་དེས་རྗེས་ཐོབ་ལ་མི་འདྲེ་བ་སྒོ་ལྔའི་ཡུལ་སྣང་རང་རྒྱུད་པར་ཤར་ན་གཉིས་མེད་དུ་རྟོགས་ཀྱང་གཉིས་སྣང་གི་རྒྱ་ལས་མ་གྲོལ་བ་ཞེས་བྱ་སྟེ། དགག་སྒྲུབ་ཀྱི་དྲི་མ་ཅུང་ཟད་དང་མ་བྲལ་བ་འདུག་ན་རྩལ་མ་རྫོགས། གསུམ་པ་རྣམ་རྟོག་བསྒོམ་དུ་ཤར་མ་ཤར་ནི། སྣང་སེམས་གཅིག་ཏུ་འདྲེས་པས་ངར་འཛིན་རྩ་བ་ནས་ཟད་དེ་ཉོན་མོངས་པ་ཅན་གྱི་ཡིད་དག ། རང་མ་གྲུབ་པ་དེ་ལ་ལྟོས་ནས་གཞན་མ་གྲུབ་སྟེ། རང་གཞན་དང་སྣང་སེམས་གཅིག་ཏུ་འདྲེས་པས་འཁྲིག་པའི་འདོད་པ་དང་བྲལ། ཕྲག་དོག་རྩ་བ་ནས་ཞི། ཚོགས་དྲུག་ཟང་ཐལ་གྱི་འཆར་སྒོ་ལ་བཅིངས་གྲོལ་གྱི་འགྲོ་འོང་མེད་པར་གང་ཤར་གྱིས་ཆོག་པས་ན་རྣམ་རྟོག་བསྒོམ་དུ་ཤར། ཚོགས་དྲུག་གི་འཆར་སྒོ་རྣམས་ངོ་ཤེས་ཀྱིས་དྲན་པས་ཐོབ་དགོས་པའམ་གྲོལ་དགོས་ན་རྣམ་རྟོག་བསྒོམ་དུ་མ་ཤར།
བཞི་པ་ཡོན་ཏན་སྐྱེས་མ་སྐྱེས་ནི། ལུས་སེམས་སྣང་བ་གསུམ་གཅིག་ཏུ་འདྲེས་ཤིང་གཉིས་མེད་སྣ་ཚོགས་སུ་ཤར་བས། འབྱུང་བ་ལ་དབང་ཐོབ་པའི་རྫུ་འཕྲུལ་དང༌། མངོན་ཤེས་དང་མཁྱེན་པའི་ཡེ་ཤེས་ཀྱིས་ཕྱི་ནང་གི་ཆོས་ལ་དབང་བསྒྱུར་བས་དག་པའི་ས་ལ་གནས་པའི་ཡོན་ཏན་འབྱུང་སྟེ། ཤེས་པ་སྐད་ཅིག་མའི་སྟེང་དུ་འཁོར་འདས་ལེགས་ཚོགས་སྒྲུབ་པ་དང༌། ཉེས་སྐྱོན་སྤོང་བ་དང༌། ཡོན་ཏན་བསྐྱེད་པར་ནུས་པས་རྣམ་རྟོག་ལ་དབང་བསྒྱུར། སྐྱེས་ནས་མྱོང་འགྱུར་གྱི་ལས་བསྐལ་པ་དུ་མའི་ཕ་རོལ་ནས་མནར་མེད་པར་སྐྱེ་བའི་ལས་བསགས་བག་ལ་ཉལ་དུ་ལུས་པ་རང་དབང་མེད་པར་བླངས་ནས། ད་ལྟ་རྨི་ལམ་འཁྲུགས་པ་ཙམ་ཅིག་གིས་རང་དག་ཏུ་བྱེད་པའམ། དགེ་བའི་ལས་བསྐལ་པ་མང་པོའི་ཕ་རོལ་ཏུ་སྨིན་པར་བྱེད་པ་ཡང༌།
དུས་འདི་ཉིད་དུ་མངོན་དུ་བྱེད་པ་ལ་སོགས་པ་ལས་ལ་དབང་བསྒྱུར་བ། དུས་གསུམ་མཉམ་པ་ཉིད་དུ་རྟོགས་ཤིང༌། སྐད་ཅིག་ལ་ཆ་མེད་དུ་རྟོགས་པས། བསྐལ་པ་སྐད་ཅིག་མར་བྱིན་གྱིས་རློབ་པའམ། སྐད་ཅིག་མ་བསྐལ་པར་བྱིན་གྱིས་རློབ་པ་སོགས་དུས་ལ་དབང་བསྒྱུར། ལུས་སེམས་སྣང་བ་གསུམ་འདྲེས་པས། ནམ་མཁའ་དང་ལག་མཐིལ་མཉམ་པ་དང༌། སྟོང་གསུམ་ཉུང་འབྲུར་འཛུད་པ་དང༌། གཅིག་མང་པོར་བསྒྱུར་བ་དང༌། མང་པོ་གཅིག་ཏུ་བྱེད་པ་དང༌།
རིགས་དྲུག་སོ་སོའི་གཟུགས་སུ་རང་རང་གི་སྐད་ཀྱིས་ཆོས་སྨྲ་བ་སོགས་སྣང་བ་ལ་དབང་བསྒྱུར། མགྲིན་པའི་རྩ་ཁ་འབྱེད་གསུང་གི་མཛོད་རྡོལ། ངག་གི་དབང་ཕྱུག་འགྲུབ། རྩོམ་པའི་སྤོབས་པ་ལ་ཐོགས་པ་མེད། སྟོན་པའི་གསུང་རབ་ཀྱི་དོན་ལ་མ་རྨོངས། ཤེས་བྱའི་ཆོས་ལ་ཆགས་ཐོགས་མེད་པས་ན་ཡེ་ཤེས་ལ་དབང་བསྒྱུར་བ་ལ་སོགས་པའི་རྫུ་འཕྲུལ་ཐོབ་ན་རོ་གཅིག་གི་ཡོན་ཏན་སྐྱེས། རོ་གཅིག་གི་རྟོགས་པ་ཙམ་སྐྱེས་ཀྱང་ཡོན་ཏན་སད་བྱེད་ཀྱི་ལམ་རྐྱེན་ཞན་པས་གྲུབ་རྟགས་མ་ཐོན་ན་ཡོན་ཏན་མ་སྐྱེས། ལྔ་པ་ཀུན་རྫོབ་ལ་རང་བྱན་ཚུད་མ་ཚུད་ནི། དུ་མའི་སྣང་བ་རྟོག་པ་གཅིག་གི་ངོ་བོར་དབྱེར་མེད་ཅིང་རོ་གཅིག་རྟོགས་པ་དུ་མའི་རྒྱུ་འབྲས་ལ་དབང་བསྒྱུར། རྟེན་ཅིང་འབྲེལ་པར་འབྱུང་བ་སྐད་ཅིག་མ་རྒྱུ་འབྲས་ཀྱི་འཁོར་ལོ་ཉི་མའི་གུང་ལ་ཟ་འོག་བཀྲམ་པ་བཞིན་དུ་གསལ།
ཤེས་པ་སྐད་ཅིག་མའི་འཆར་སྒོ་ལ་འཁོར་འདས་གཉིས་རྒྱབ་གྱེས། དགེ་སྡིག་གི་འདོར་ལེན་སྒྲིབ་པ་སྦྱོང་བའི་སྤེལ་སྦྱོང་བྱེད། སྟོང་པའི་ཆོས་ཉིད་ལས་སྟོང་པའི་ཆོས་འབྱུང༌། ནམ་མཁའ་ལྟ་བུའི་རྒྱུ་འབྲས་མངོན་དུ་གྱུར། བག་ཆགས་ཀྱི་འབྲེལ་ཆད་པས་ལས་རྒྱུ་འབྲས་སྐད་ཅིག་གཉིས་པར་མི་སྡོད། འཁོར་འདས་ལམ་གསུམ་གྱིས་བསྡུས་པའི་ཆོས་ཐམས་ཅད་ཀྱི་འབྱུང་རྒྱུ་གནས་གཞི་འཇིག་རྐྱེན་དུ་ཤེས་པས། ལུས་ངག་ཡིད་གསུམ་གྱི་འཁྲུལ་འཁོར་དང་ཐ་ན་རྡེའུ་ཤིང་བུ་བསྒྱུར་བཟློག་གིས་ཀྱང་སྐྱོན་དང་ཡོན་ཏན་གྱི་སྤང་བླང་ཤེས། ཕྱི་རོལ་གྱི་སྣང་བ་བྱ་དང་བྱིའུ་ཚུན་གྱིས་ཀྱང་ཆོས་ཚུར་ལ་སྟོན། དེ་ལྟར་སྣང་བ་རང་སེམས་རང་མཚན་དུ་རྟོགས་པས་རྟེན་འབྲེལ་རྒྱུ་འབྲས་ཀྱི་མཐའ་ལ་མཁས་པ་ནི་ཀུན་རྫོབ་ལ་རང་བྱན་ཚུད་རོ་གཅིག་སེམས་ཀྱི་མཚན་ཉིད་རྟོགས། སྣང་ཐོག་ཏུ་སེམས་ཀྱི་སྒྲོ་འདོགས་ཆོད།
ཀུན་རྫོབ་ཤེས་པ་ཤེས་རབ་ཡིན་པས་ལས་རྒྱུ་འབྲས་ལ་རྨོངས་པའི་མ་རིག་པ་སངས་ཏེ། ཇི་སྙེད་པ་མཁྱེན་པའི་ཡེ་ཤེས་ཀྱི་ཆ་སྐྱེ་དགོས་པ་ལ། སྟོང་པ་རོ་གཅིག་དུ་མའི་རྒྱུ་འབྲས་མ་ཤར་ན། ཀུན་རྫོབ་ལ་རང་བྱན་མ་ཚུད། དྲུག་པ་གཟུགས་སྐུའི་ས་བོན་ཐེབས་མ་ཐེབས་ནི། དེ་ལྟར་དུ་མ་རོ་གཅིག་རྟོགས་ཤིང་རོ་གཅིག་དུ་མ་ལ་དབང་བསྒྱུར་བའི་དུས་སུ་ཀུན་ཁྱབ་ཀྱི་སྙིང་རྗེ་དང་རྩོལ་མེད་ཀྱི་ཕྲིན་ལས་འབྱུང་བས། འཁོར་འདས་ཀུན་གྱི་བདག་པོར་འགྱུར། སྣང་བ་དང་མི་སྣང་བའི་འཁོར་དང་ལོངས་སྤྱོད་ཀྱི་སྤྲིན་འདུ། ལྷ་དང་བཅས་པའི་འཇིག་རྟེན་གྱིས་མཆོད་ཅིང་གཙུག་གི་ནོར་བུར་གྱུར་པ་ནི། དབང་མེད་ཀྱི་རྒྱུ་འབྲས་ཏེ།
རྗེ་ཕག་མོ་གྲུ་པས། སྙིང་ནས་རྩ་བ་ཆོད་གྱུར་ཅིང༌། ། རོ་གཅིག་ངང་ལ་འབྱམས་གྱུར་ན། ། དཔལ་གྱི་རི་ལ་དར་ཆེན་འཕྱར། ། དགོས་དགུ་མི་འདོད་བཞིན་དུ་འབྱུང༌། ། དེ་འབད་མེད་ཀྱི་རྒྱུ་འབྲས་མ་ལགས་སམ། ། ཞེས་གསུངས། འདིའི་དུས་སུ་གཞན་དོན་ལ་སྐ་རག་བཅིངས་པའི་དུས་ཕུན་སུམ་ཚོགས་པ་ལྔ་ལ་རྒྱུན་ཆད་མེད་པར་དབང་བསྒྱུར་བས། ཚེ་བསོད་ནམས་ཀྱི་ཚོགས་སུ་མ་གྱུར་ཅིང༌། གཞན་དོན་གྱི་གཏེར་ཁ་ཕྱེད་པ་ན།
གཟུགས་སྐུའི་ས་བོན་ཐེབ་པ་ཡིན། དུ་མ་རོ་གཅིག་ཏུ་རྟོགས་ཤིང་རོ་གཅིག་དུ་མར་ཤར་བ་ཙམ་འདུག་ཀྱང་རྟོགས་པའི་རྩལ་སྣང་སྙིང་རྗེར་མ་ཐོན། གཞན་དོན་གྱི་གཏེར་ཁ་མ་བྱེ་ན་གཟུགས་སྐུའི་ས་བོན་མ་ཐེབས་པའོ། ། ལྔ་པ་རོ་གཅིག་གི་སྐྱོང་ཐབས་བོགས་འདོན་བཤད་པ་ནི། རོ་གཅིག་གསུམ་ཀའི་སྐབས་སུ་གནས་ཕལ་ཆེར་དབེན་པ་བརྟེན། རེས་འགའ་ཙམ་ཚོགས་སུའང་བསྡད། སྒོམ་མ་བསྒོམས་དྲན་མ་དྲན་ཁྱད་མེད་པ་ལྟར་བྱུང་ཡང༌། དབེན་པར་ཡང་དག་གི་དྲན་པས་རྟོགས་པའི་ངོ་བོ་ཡེངས་མེད་དུ་སྐྱོང་བ་ཉིད་གནད་ཆེ་ལ། གཞན་ཡང༌། སྒམ་པོ་པས།
དུ་མ་རོ་གཅིག་གི་རྣལ་འབྱོར་དུས་སུ་གོ་ཡུལ་སྤྱིའི་རྣམ་པ་དང་མ་འདྲེས་པར་ནང་དུ་ཉམས་སུ་མྱོང་བ་གལ་ཆེ། ཞེས་རོ་གཅིག་གི་རྟོགས་པ་དེ་ཉིད་ལ་ཤུགས་འདོན་པར་གསུངས་པ་དང༌། རྗེ་རྒྱ་རས་ཀྱིས། རོ་གཅིག་རྣལ་འབྱོར་ནོན་ཙམ་ན། ། འགྲོ་དོན་ས་བོན་འདི་རུ་གདའ། ། རང་ལ་བརྩི་རྒྱུ་མི་བདོག་ཀྱང༌། ། མི་བདེན་བཞིན་དུ་རྟེན་འབྲེལ་བསྒྲིག ། ཅེས་གཞན་ཕན་གྱི་སྨོན་ལམ་རྒྱ་ཆེན་པོ་འདེབས་ཤིང༌། རྟེན་འབྲེལ་བཟང་པོ་ཐམས་ཅད་བསྒྲིག་པར་བཤད་པ་དང༌། རྗེ་ཡང་དགོན་པས།
སྒོ་ལྔ་ཡུལ་ཐོག་ཏུ་འཆར་བ་འགགས་མེད་ཀྱི་མདངས། ཡུལ་འཛིན་མེད་ལས་སྐྱེ་བ་སྐྱེ་མེད་ཀྱི་གཤིས། སྣང་ཞེན་མ་བཀག་ཀྱང་འགགས་པ་རང་བབས་ཀྱི་སྒོམ། སྟོང་སྣང་བློ་བྲལ་དུ་འཆར་བ་རང་འགྲོས་ཀྱི་ལམ། སྣང་བ་ལ་སྐྱོན་དུ་མ་ལྟ་འཛིན་པ་ཐོང་དང༌། སྒོམ་རོ་གཅིག་གི་ཀློང་དུ་ཕེབས་པ་ཅིག་འོང་གི ། ཞེས་སྣང་བ་ལ་ཅི་འཆར་ཅིར་སྣང་ཡང་འཛིན་པ་གཏོང་བར་བཤད་པ་རྣམས་ཤེས་པར་བྱའོ། ། བོགས་འདོན་ཚུལ་ཕལ་ཆེར་སྤྲོས་བྲལ་ཆེན་པོ་དང་འདྲ། རོ་གཅིག་ཆུང་འབྲིང་གི་སྐབས་སུ་རྒྱུ་འབྲས་ཀྱི་བླང་དོར་དང་མོས་གུས་དག་སྣང་སྙིང་རྗེ་ལ་སོགས་པའི་ཐབས་ཀྱི་ཆ་ལ་ཁྱད་དུ་གསོད་སྲིད་པས་དེ་དག་ཤུགས་ཕྱུང་ལ་བསྒོམ། རྟེན་འབྲེལ་བཟང་པོ་ཐམས་ཅད་བསྒྲིག་ཅིང་ངན་པ་ཐམས་ཅད་སྤངས་པ་དང༌།
དགེ་སྡིག་གི་བླང་དོར་ཚུལ་བཞིན་དུ་བྱ་བ་གལ་ཆེ་སྟེ། རྗེ་སྒོམ་ཚུལ་གྱིས། ལར་གཉིས་སུ་མེད་པའི་དོན་རྟོགས་ཀྱང༌། ། དཀར་པོའི་ཆོས་རྣམས་མི་གཅོག་འཚལ། ། བསྒོམ་དུ་མེད་པའི་དོན་རྟོགས་ཀྱང༌། ། ཐབས་ཀྱི་ཞབས་ཏོག་མི་གཅོག་འཚལ། ། སྤྱོད་པ་བླང་དོར་མ་མཆིས་ཀྱང༌། ། གཞན་གྱི་སྡིག་རྐྱེན་མི་བགྱིད་འཚལ། ། འབྲས་བུ་རེ་དོགས་མ་མཆིས་ཀྱང༌། ། ཉོན་མོངས་ཁ་ཡན་མི་བཏང་འཚལ། །
ཞེས་གསུངས་པ་ལྟར་རོ། ། རོ་གཅིག་ཆེན་པོ་རྟོགས་ཀྱང་ཕན་གནོད་ཀྱི་ནུས་པ་མི་འབྱུང་བ་དང༌། མངོན་ཤེས་དང་མཁའ་འགྲོའི་ལུང་བསྟན་ལ་སོགས་པའི་མཚན་མ་མ་བྱུང་ན། དམ་ཚིག་ཉམས་པ་དང་གཞན་གྱིས་ཉམས་གྲིབ་ཕོག་པ་ཡིན་པས་བཤགས་སྡོམ་དྲག་པོ་བྱ། ཚྭ་ཚྭ་སྟོང་རྩ་སོགས་བཏབ་ཅིང་རེ་རེ་ལ་མེ་ཏོག་རེ་ཕུལ་ལ། བདག་གི་གྲིབ་ཉེ་བར་ཞི་བར་མཛད་དུ་གསོལ། ཞེས་གསོལ་བ་གདབ། གཞན་ཡང་གྲིབ་སེལ་གྱི་གཟུངས་ཆོག་དང༌། དགེ་བའི་ལས་སྣ་ཅི་རིགས་བྱ། མཚན་རྟགས་ལ་སོགས་པ་བྱུང་ན་དེ་ལ་རློམ་སེམས་དང་དགའ་མི་དགའ་སོགས་འདུག་ན་བདུད་ཞུགས་པ་ཡིན་པས།
ཕན་འདོགས་པ་དང་གནོད་པ་སྐྱེལ་བ་དང་བདུད་ལ་སོགས་པ་ཐམས་ཅད་རང་གི་སེམས་ཡིན། སེམས་ནམ་མཁའ་ལྟར་མཐའ་དབུས་མེད་སྙམ་དུ་བསམ། ལར་རོ་གཅིག་སྐྱེས་ནས་རྟོག་པ་ལ་མི་འཇིགས། ཡོན་ཏན་ལ་མི་དགའ། སྐྱོན་གྱིས་ཁ་བྲིད་ཀྱང་མི་ནུས་པ་ཡིན། སླར་ལ་ཕྲག་དོག་ཆེ། ཉོན་མོངས་མང༌། རྣམ་རྟོག་རགས། ཟུར་མགོ་རྣོ། དགའ་མི་དགའ་འདུག་ན།
བདུད་སེམས་ལ་ཞུགས་པ་ཡིན་པས། དེ་ངོ་ཤེས་པར་བྱས་ལ་དགེ་སྦྱོར་ལ་རེམ་པར་བྱ། ལར་སྒོམ་དང་མི་མཐུན་པ་ཐམས་ཅད་བདུད་རང་དུ་ངོ་ཤེས་པར་བྱ། ཞེས་གསུངས་སོ། ། དེ་ལྟར་གྱི་སྐྱོན་བསལ་ཞིང་བསྐྱངས་པས་ཉམས་མྱོང་གི་དྲི་མ་དག ། ལམ་གྱི་རྟོགས་པ་དང་རང་བཞིན་གྱི་གནས་ལུགས་འདྲེས་ནས། མཉམ་རྗེས་དང་དྲན་ཡེངས་མེད་པ་ནི་སྒོམ་མེད་ཀྱི་རྟོགས་པ་འཆར་བའོ། ། དྲུག་པ་རོ་གཅིག་གི་ས་མཚམས་བཤད་པ་ནི། རོ་གཅིག་ཆུང་ངུའི་ཡེ་ཤེས་ཀྱི་རང་རྩལ་དེས་སྤང་བྱ་གཞི་མེད་དུ་དག་པའམ་སྲེག་པར་བྱེད་པས་ན་བཞི་པ་འོད་འཕྲོ་བ། རོ་གཅིག་འབྲིང་པོ་ལ་ནང་གསེས་ཀྱིས་གཉིས་སུ་འབྱེད་དེ།
དེ་ཡང་མཉམ་བཞག་ཏུ་དུ་མ་རོ་གཅིག་རྗེས་ཐོབ་ཏུ་སྣང་སེམས་དུམ་རེ་འདྲེ་བའི་སྐབས་སེམས་ཅན་མི་དམིགས་པས་སེམས་ཅན་གྱི་དོན་ཆེད་དུ་སྦྱངས་པ་དང༌། རང་སེམས་ཞི་བདེ་ལ་ཕྱོགས་པ་ལས་བསྲུང་དཀའ་བས་ལྔ་པ་སྦྱངས་དཀའ་བ། དེ་ནས་རྗེས་ཤེས་རོ་གཅིག་དུ་མར་འཆར་བའི་སྟོང་པ་ཉིད་ཀུན་ཏུ་འགྲོ་བར་འཆར་བའི་སྐབས་འཁོར་འདས་ཀྱི་ཆོས་ཀུན་སེམས་ཀྱི་ངོ་བོར་རྟོགས་པའི་དོན་དེ་རིག་པ་སྐད་ཅིག་མའི་མངོན་དུ་གྱུར་པས་དྲུག་པ་མངོན་དུ་གྱུར་པ། རོ་གཅིག་ཆེན་པོ་ལའང་ས་གཉིས་ཡོད་པའི། དང་པོ་དམན་པ་ལས་རིང་དུ་འཕགས་ཏེ་ལམ་ཐུན་མོང་མ་ཡིན་པས་བདུན་པ་རིང་དུ་སོང་བ། གཉིས་པ་གཟུང་འཛིན་གྱི་རྟོག་པ་རོ་གཅིག་ཏུ་གྱུར་པའི་དབང་གིས་གཡོ་བར་མི་ནུས་པས་བརྒྱད་པ་མི་གཡོ་བའོ།། །། བཞི་པ་སྒོམ་མེད་ཀྱི་རྣལ་འབྱོར་བཤད་པ་ལ་དྲུག་སྟེ། དང་པོ་སྒོམ་མེད་ཀྱི་ངོ་བོ་བཤད་པ། གཉིས་པ་སྒོམ་མེད་ཀྱི་ཉམས་མྱོང་བཤད་པ། གསུམ་པ་སྒོམ་མེད་ཀྱི་གོལ་ས་བཤད་པ།
བཞི་པ་སྒོམ་མེད་ཀྱི་རྣམ་དབྱེ་བཤད་པ། ལྔ་པ་སྒོམ་མེད་ཀྱི་སྐྱོང་ཐབས་བཤད་པ། དྲུག་པ་སྒོམ་མེད་ཀྱི་ས་མཚམས་བཤད་པའོ། ། དང་པོ་སྒོམ་མེད་ཀྱི་ངོ་བོ་བཤད་པ་ནི། སྒོམ་མེད་ཅེས་པའི་དོན་ལ་སྤྱིར་བསྟན་ཙམ་དུ་བསྒོམ་བྱའི་དངོས་པོ་མི་དམིགས་པའམ། རང་བཞིན་མེད་པའི་དོན་གྱིས་སྒོམ་མེད་དུ་བཞག་པ་ནི། དུས་འཁོར་གསང་འདུས་ལས། དངོས་པོ་མེད་པས་སྒོམ་པ་མེད། ། བསྒོམ་པར་བྱ་བ་སྒོམ་པ་མིན། ། དེ་ལྟར་དངོས་པོ་དངོས་མེད་པས། །
སྒོམ་པ་དམིགས་སུ་མེད་པའོ། ། ཞེས་པ་ལྟར་རོ། ། བསྒོམ་བྱ་དང་སྒོམ་བྱེད་གཉིས་སུ་མེད་པའི་དོན་གྱིས་སྒོམ་མེད་དུ་བཞག་པ་ནི། བྲམ་ཟེ་ཆེན་པོས། ཀྱཻ་མ་རང་བཞིན་བྲལ་བའི་དེ་ཉིད་སྒོམ་དུ་ཡོད་མ་ཟེར། ། གལ་ཏེ་བསྒོམ་པར་བྱ་དང་སྒོམ་བྱེད་གཉིས་རྟོག་ན། ། གཉིས་སུ་འཛིན་པའི་ཡིད་ཀྱིས་བྱང་ཆུབ་སེམས་སྤངས་ནས། ། ཞེས་པ་ལྟར་རོ། ། རྒྱུ་མཚན་འདི་ལ་བརྟེན་ནས་ཁ་ཅིག ། ཚུལ་དེ་གཉིས་སྒོམ་མེད་ཀྱི་རྣལ་འབྱོར་གྱི་དོན་དུ་འདོད་པ་མི་འཐད་དེ།
སྔ་མ་ལྟར་ན། སྤྲོས་བྲལ་གྱི་རྣལ་འབྱོར་ཡན་སྒོམ་མེད་ཀྱི་རྣལ་འབྱོར་དུ་འགྱུར་བ་དང༌། ཕྱི་མ་ལྟར་ན་རོ་གཅིག་གི་སྐབས་ཀྱང་སྒོམ་མེད་ཀྱི་རྣལ་འབྱོར་དུ་འགྱུར་བའི་ཕྱིར་རོ། ། འོ་ན་ཇི་ལྟར་ཞེ་ན། རོ་གཅིག་གི་སྐབས་སུ་བསྒོམ་བྱ་སྒོམ་བྱེད་ཀྱི་བློ་ཕྲ་མོ་གཅིག་ཡོད་པ་དེ་ཡང་དག་ཅིང་མཉམ་རྗེས་དང་དྲན་མ་དྲན་མེད་པར་རྟོགས་པ་འབའ་ཞིག་ཏུ་གྱུར་ནས་སྒོམ་གྱི་བྱ་རྩོལ་དང་བྲལ་བས་སྒོམ་མེད་ཅེས་བྱ་སྟེ། ཤ་ཝ་རིས། རྟོགས་པ་ཅན་ལ་བསྒོམ་བྱ་སྒོམ་བྱེད་མེད། ། ཇི་ལྟར་ནམ་མཁས་ནམ་མཁའ་དམིགས་སུ་མེད། ། དེ་ལྟར་སྟོང་པས་སྟོང་པ་བསྒོམ་དུ་མེད། ། གཉིས་མེད་ཤེས་པ་ཆུ་དང་འོ་མ་ལྟར། །
སྣ་ཚོགས་རོ་གཅིག་བདེ་ཆེན་རྒྱུན་ཆད་མེད། ། ཅེས་དང༌། རྗེ་ཞང་གིས། སྒོམ་མེད་རྣལ་འབྱོར་ཤར་དུས་སུ། ། རིག་པའི་ངོ་བོ་རྟེན་དང་བྲལ། ། རྣལ་འབྱོར་པ་ལ་བསྒོམ་རྒྱུ་མེད། ། སྒོམ་མཁན་མི་འདུག་ཕྱལ་པར་སོང༌། ། ཞེས་པ་ལྟར་ཡིན་པའོ། ། གཉིས་པ་སྒོམ་མེད་ཀྱི་ཉམས་མྱོང་བཤད་པ་ནི། སྒོམ་མེད་ཆུང་ངུ་ནི།
གཉིས་སྣང་ཕལ་ཆེར་དག་ནས། ཆེད་དུ་བསྒོམ་མ་དགོས། དྲན་པས་བཟུང་མ་དགོས་པར་སྣང་བ་ཐམས་ཅད་བསྒོམ་དུ་ཤར་ཏེ། ཕལ་ཆེར་བསྒོམ་ཐོག་ནས་གཡོ་བ་མེད་པ་འབྱུང་ལ་རྗེས་སྣང་གི་སྐབས་སུ་མི་རྟོག་ངོ་མ་ཤེས། ཞེས་བྱ་བ་མ་རིག་པའམ་མི་ཤེས་པའི་ལྷག་མ་ཀུན་གཞིའི་རྣམ་ཤེས་ཀྱི་ཆ་རྟོག་བྲལ་ལུང་མ་བསྟན་གྱི་སེམས་སུ་གནས་པ་ཞིག་ཡོད་པར་བཤད་ཅིང༌། དེ་ཉིད་གནས་ངན་ལེན་གྱི་དྲི་མར་བཞེད་དོ། ། རྗེས་ཤེས་སུ་ལས་སོགས་མི་ནུས་ཀྱང༌། ཡེ་ཤེས་སུ་མ་དག་པའི་འཛིན་རྟོག་སྒྱུ་མ་ལྟ་བུ་ཡད་ཡུད་སྐྱེ་བ་དང༌། རྨི་ལམ་དུའང་ངོ་མ་ཤེས་ཀྱི་བདེན་འཛིན་ཅུང་ཟད་འབྱུང་བར་བཤད་དོ། ། སྒོམ་མེད་འབྲིང་གི་དུས།
སྒྱུ་མ་ལྟ་བུའི་གཉིས་སྣང་ཕྲ་མོ་དེ་ཡང་དག་ནས་ཉིན་མཚན་ཐམས་ཅད་སྒོམ་མེད་ཀྱི་རྟོགས་པ་འཁོར་ཡུག་ཏུ་འགྱུར་ཞིང༌། རྗེས་སྣང་དུ་མི་རྟོག་ངོ་མ་ཤེས་ཀྱི་ཆ་ཕྲ་ཞིང་ཕྲ་བ་ཞིག་ཡོད་ལ། དེ་ཉིད་རང་གསལ་དུ་འཆར་བ་ཞེས་བྱ་བ་གཤིས་བབས་དང་མཐུན་པར་རྫོགས་པ་ལ་ཟེར་ཏེ། དེ་ཉིད་གནས་ངན་ལེན་གྱི་དྲི་མ་ཕྲ་ཞིང་ཕྲ་བ་ཡིན་ཞིང་མཚན་མོ་ལའང་དེའི་ཆ་ཡོད་པར་བཤད་དོ། ། སྒོམ་མེད་ཆེན་པོའི་དུས། མི་རྟོག་ངོ་མ་ཤེས་ཀྱི་ཆ་ཕྲ་ཞིང་ཕྲ་བ་དེ་ཡང་ཡེ་ཤེས་སུ་དག་ནས་རང་བཞིན་གྱི་འོད་གསལ་དང་རྟོགས་པའི་འོད་གསལ་གཉིས་འདྲེས་པས་ཡེ་ཤེས་ཀྱི་ཀློང་འབྱམས་སུ་གྱུར་པ་ལ་རང་དོན་ལ་ཆོས་སྐུར་བྱང་ཆུབ་པའི་ཐ་སྙད་དང༌། དེའི་རྩལ་ཕྱོགས་མེད་དུ་འབྱངས་པ་དང༌། གདུལ་བྱའི་དག་སྣང་གི་རྟེན་འབྲེལ་ཚོགས་པ་ལས་གཞན་དོན་དུ་གཟུགས་སྐུའི་སྣང་བརྙན་ཤར་ཏེ་འཁོར་བ་ཇི་སྲིད་དུ་འགྲོ་དོན་ལྷུན་གྲུབ་ཏུ་འབྱུང་བར་བཞེད་དོ། ། གསུམ་པ་སྒོམ་མེད་ཀྱི་གོལ་ས་བཤད་པ་ནི། རྣལ་འབྱོར་གོང་མ་བཞི་པོའི་ས་བཅད་ཀྱི་འགྲེས་སྦྱར་ཙམ་མ་གཏོགས་སྒོམ་མེད་ལ་གོལ་སྐྱོན་མེད་དེ།
རྗེ་རྒོད་ཚང་པས། ཉིན་པར་གྱི་དུས་སུ་ཡང་རྗེས་སྣང་སྒྱུ་མའམ་སྟོང་གསལ་དུ་མངོན་ཙམ། ཡུན་སེ་གོལ་གཏོག་པའི་བར་ཙམ་འབྱུང་ཡང་དྲན་པས་བཟུང་རྒྱུའི་ཐ་སྙད་མེད་པར་དེ་ཉིད་ངོ་བོ་རང་དག་ཏུ་འགྲོ་བ་ཡོང་གསུངས། འོན་ཀྱང་རྣམ་པ་ཙམ་དུ། སྒོམ་མེད་ཉི་མ་སྤྲིན་གྱིས་སྒྲིབས། ། ཞེས་པ་བསྒོམ་བྱ་སྒོམ་བྱེད་དང་བྲལ་བས་སྒོམ་མཉམ་བཞག་འབའ་ཞིག་ཏུ་གྱུར་ཀྱང༌། ནང་དུ་ཤེས་པ་མ་ཟད་པས་ཡེ་ཤེས་རང་འགྲིབ་སྟེ། ལམ་གྱི་ཡེ་ཤེས་འབྲས་བུའི་ཡེ་ཤེས་སུ་རྣམ་པར་མ་དག ། ཕྱི་རུ་ཤེས་བྱ་མ་ཟད་པས་ཇི་སྙེད་པའི་ཆོས་ལ་གཉིས་སྣང་ཕྲ་མོ་དང་མ་བྲལ་བ་འདུག་ན་གོལ་སར་འགྱུར་བར་བཤད་པས། དེ་དག་གི་གཉིས་འཛིན་ཕྲ་མོ་ཡང་ངོས་བཟུང་ནས་དག་པར་བགྱིས་པས་འཁོར་འདས་ཐམས་ཅད་ཆོས་སྐུ་ཆེན་པོ་གཅིག་ཏུ་གྱུར་ནས་སྒོམ་མེད་ཆེན་པོ་འོད་གསལ་གཉིས་འདྲེས་མི་སློབ་པའི་ཟུང་འཇུག་མངོན་དུ་འགྱུར་བའོ། །
བཞི་པ་སྒོམ་མེད་ཀྱི་རྣམ་དབྱེ་ལ་གསུམ་སྟེ། དང་པོ་སྒོམ་མེད་རྣམ་པ་གསུམ་བཤད་པ། གཉིས་པ་སྒོམ་མེད་རྣམ་པ་བཞི་བཤད་པ། གསུམ་པ་སྒོམ་མེད་རྣམ་པ་དྲུག་བཤད་པའོ། ། དང་པོ་སྒོམ་མེད་རྣམ་པ་གསུམ་བཤད་པ་ནི། དྲན་པས་བཟུང་མི་དགོས་ཆེད་དུ་མཉམ་པར་བཞག་མི་དགོས་པར་སྣང་བ་ཐམས་ཅད་བསྒོམ་དུ་ཤར་ནས་བསྒོམ་བྱ་སྒོམ་བྱེད་ཀྱི་དབྱེ་བ་མེད་ཅིང༌། སྒྱུ་མ་ལྟ་བུའི་ཉམས་མྱོང་གི་འཛིན་པ་ཅུང་ཟད་ཙམ་སྐྱེ་བ་ཡོད་ཀྱི་བར་སྒོམ་མེད་ཆུང་ངུ༌། དེ་ལྟ་བུའི་འཛིན་པ་དང་བྲལ་ཏེ་ཉིན་མཚན་ཐམས་ཅད་སྒོམ་མེད་རྟོགས་པར་འཁོར་ཡུག་ཏུ་སོང་བས་ལྷུན་གྲུབ་ཀྱི་རང་ས་ཟིན་ཅིང་རྗེས་སྣང་དུ་རྣམ་ཤེས་ཀྱི་ཆ་ཕྲ་མོ་རང་གསལ་དུ་འཆར་བ་སྒོམ་མེད་འབྲིང་པོ། རྣམ་ཤེས་ཀྱི་ཆ་ཕྲ་མོ་དེ་ཡང་ཡེ་ཤེས་སུ་གྱུར་ནས་འོད་གསལ་གཉིས་འདྲེས་ཤིང་དེའི་ཀློང་འབྱམས་འབའ་ཞིག་ཏུ་གྱུར་པ་སྒོམ་མེད་ཆེན་པོའོ། ། གཉིས་པ་རྣལ་འབྱོར་བཞི་པོ་བཞི་བཞི་བཅུ་དྲུག་ཏུ་དབྱེ་བ་ལས།
བཞི་པ་སྒོམ་མེད་ཀྱི་རྣམ་དབྱེ་བཞི་ནི། དང་པོ་ཇི་ལྟ་བའི་ངང་ལས་མི་འདའ་བར་གནས་པ་སྒོམ་མེད་ཀྱི་རྩེ་གཅིག་ཡིན། གཉིས་པ་ཤེས་བྱ་ཇི་སྙེད་པའི་ཆོས་ལ་སྒྲོ་འདོགས་ཆོད་པ་སྒོམ་མེད་ཀྱི་སྤྲོས་བྲལ། གསུམ་པ་འགྲོ་བ་མཐའ་དག་གི་དོན་ལ་སྤང་བླང་མེད་པ་སྒོམ་མེད་ཀྱི་རོ་གཅིག། བཞི་པ་ཡེ་ཤེས་རང་སྒྲིབ་ཀྱི་མྱོང་བ་དག་པ་སྒོམ་མེད་ཀྱི་སྒོམ་མེད་ཡིན་ནོ། ། གསུམ་པ་རྣལ་འབྱོར་བཞི་པོ་དྲུག་བཞི་ཉེར་བཞི་དབྱེ་བ་ལས། བཞི་པ་སྒོམ་མེད་རྣམ་པ་དྲུག་བཤད་པ་ལ། དང་པོ་ངོ་བོ་མཐོང་མ་མཐོང་ནི། དང་པོ་སྒོམ་མེད་ཀྱི་རྟོགས་པ་དེ་ལ་དུས་ཐམས་ཅད་དུ་དྲན་པས་བཟུང་རྒྱུའམ་གོམས་པར་བྱ་རྒྱུའི་མྱོང་བ་ཐམས་ཅད་རྩ་བ་ནས་དག་པ་ན་སྒོམ་མེད་ཀྱི་ངོ་བོ་མཐོང༌། ད་དུང་རྟོགས་པ་དེ་ལ་གོམས་པར་བྱ་རྒྱུའམ་གསལ་དུ་འགྲོ་རྒྱུ་ཅུང་ཟད་ཅིག་འདུག་ན་ངོ་བོ་མ་མཐོང༌།
གཉིས་པ་རྩལ་རྫོགས་མ་རྫོགས་ནི་རྟོགས་པའི་ཡེ་ཤེས་ལ་གཉིས་འཛིན་གྱི་དྲི་མ་དང་སེམས་ངོ་མ་ཤེས་ཀྱི་ཆ་གཏན་ནས་མེད་པར་ཤེས་དང་ཤེས་བྱ་གཅིག་ཏུ་ཟད་དེ། ། ཡེ་ཤེས་ཆོས་ཀྱི་དབྱིངས་དང་དབྱེར་མེད་དུ་གྱུར་པ་ན་སྒོམ་མེད་ཀྱི་རྩལ་རྫོགས། ཕྱི་རུ་ཤེས་བྱ་མ་ཟད་པས་ཇི་སྙེད་པའི་ཆོས་ལ་གཉིས་སྣང་ཕྲ་མོ་དང་མ་བྲལ་མི་རྟོག་ངོ་མ་ཤེས་ཀྱི་ཆ་ཅུང་ཟད་འདུག་ཀྱང་སྒོམ་མེད་ཀྱི་རྩལ་མ་རྫོགས། གསུམ་པ་རྣམ་རྟོག་སྒོམ་དུ་ཤར་མ་ཤར་ནི། ཕུང་པོ་ལྔ་དང་བྲལ་ཞིང་ལུས་སེམས་མེད་པ་སྣང་བ་སྣང་མེད་དུ་རྒྱ་གསུམ་ལས་གྲོལ་ནས་ཀུན་གཞིའི་རྣམ་ཤེས་གནས་སུ་དག་ན་རྣམ་རྟོག་སྒོམ་དུ་ཤར་བའོ། ཚོགས་དྲུག་དང་ཉོན་ཡིད་དག་ཀྱང་ཀུན་གཞི་ལ་ལུས་སེམས་ཀྱི་སྣང་བའི་འཛིན་པ་བག་ལ་ཉལ་ཕྲ་མོ་དང་ཉམས་མྱོང་གི་དྲི་མ་ཕྲ་མོ་ཙམ་ཞིག་འདུག་ནའང་རྣམ་རྟོག་བསྒོམ་དུ་མ་ཤར། བཞི་པ་ཡོན་ཏན་སྐྱེས་མ་སྐྱེས་ནི། ལུས་འཇའ་ལུས་ཡེ་ཤེས་ཀྱི་གཟུགས་སྐུ་དང་སེམས་འོད་གསལ་ཆོས་སྐུར་གྱུར་ནས། ཞིང་ཁམས་དག་པ་རབ་འབྱམས་སུ་སྣང་ན་སྒོམ་མེད་ཀྱི་ཡོན་ཏན་སྐྱེས། ཐབས་རྟེན་འབྲེལ་གྱི་འགྲོས་མ་ཐིམ་ཞིང༌།
ཤེས་རབ་རྟོགས་པའི་རྩལ་ཞན་པས། ད་དུང་ལུས་སེམས་དང་སྣོད་བཅུད་ལ་མ་དག་པའི་སྣང་བ་དང་འཛིན་པ་ཅུང་ཟད་ཙམ་འདུག་ཀྱང་སྒོམ་མེད་ཀྱི་ཡོན་ཏན་མ་སྐྱེས། ལྔ་པ་ཀུན་རྫོབ་ལ་རང་བྱན་ཚུད་མ་ཚུད་ནི། ཇི་ལྟ་བ་དང་ཇི་སྙེད་པ་དང་སྟོབས་དང་མི་འཇིགས་པ་དང༌། མ་འདྲེས་པའི་ཆོས་རྣམས་ཡོངས་སུ་རྫོགས་པར་མངོན་དུ་གྱུར་ན་ཀུན་རྫོབ་རྣམ་པར་དག་ཅིང་མཐར་ཕྱིན་པས་རང་བྱན་ཚུད་པ་ཡིན། ཇི་ལྟ་བའི་རྟོགས་པ་མངོན་དུ་གྱུར་ཀྱང་ཇི་སྙེད་པའི་མཁྱེན་པ་ཕྲ་ཞིང་ཕྲ་བ་རྣམས་རྒྱ་གསུམ་གྱི་དྲི་མས་མངོན་དུ་མ་གྱུར་ན་ཀུན་རྫོབ་རྣམ་པར་མ་དག་སྟེ། རང་བྱན་མ་ཚུད་པ་ཡིན། དྲུག་པ་གཟུགས་སྐུའི་ས་བོན་ཐེབས་མ་ཐེབས་ནི། རང་གཞན་སྣོད་བཅུད་བརྟན་གཡོ་དངོས་པོ་ཐམས་ཅད་རྡོ་རྗེ་གསུམ་གྱི་ངོ་བོ་ཆོས་སྐུ་གཅིག་ཏུ་གྱུར་པས། ཡང་དག་པར་རྫོགས་པར་སངས་རྒྱས་ནས།
སེམས་ཅན་གྱི་ཁམས་རྒྱུད་དང༌། སངས་རྒྱས་ཀྱི་ཐུགས་རྗེ་གཉིས་སུ་མེད་པར་ཁྱབ་པས། འཁོར་བ་མ་སྟོང་གི་བར་དུ་མཆོག་གི་སྤྲུལ་སྐུ་རྒྱུན་མི་ཆད་ན་གཟུགས་སྐུའི་ཕྲིན་ལས་ཀྱིས་དོན་མངོན་དུ་གྱུར་པ་ཡིན། དེ་ལྟར་མ་གྱུར་བར་ད་དུང་ཞིང་ཁམས་གསུམ་གྱི་དུས་ལ་ལྟོས་དགོས་ན་གཟུགས་སྐུའི་ས་བོན་གྱི་ནུས་པ་མ་སྨིན་པའོ། ། ལྔ་པ་སྒོམ་མེད་ཀྱི་སྐྱོང་ཐབས་བཤད་པ་ནི། སྒོམ་མེད་ཀྱི་དབྱེ་བ་ལ་དེ་ལྟར་བཤད་ཀྱང༌། ཚེ་འདིར་འཆར་བའི་སྒོམ་མེད་མཐར་ཐུག་ནི། རང་སེམས་སངས་རྒྱས་སུ་ལྷན་གྱིས་གོ་ནས་སྤང་བྱ་སྤང་དུ་མེད། གཉེན་པོ་བརྟེན་དུ་མེད། དག་བྱ་རྒྱུ་དང་བྲལ།
དག་བྱེད་སེམས་དང་བྲལ། ཤི་མ་ཤི་མེད་པའི་ངེས་པ་གཏིང་ནས་ཐོབ་སྟེ། མཉམ་རྗེས་མེད་པར་ངེས་ཤེས་ལྷང་གིས་སྐྱེས་པ་ཙམ་གྱིས་སྒོམ་མེད་ལ་མི་འཆར་བར་བཞེད་དོ། ། དེའི་ཉམས་མྱོང་སྐྱོང་ཚུལ་ལ། རྗེ་སྒམ་པོ་པས། སྒོམ་དུ་མེད་པའི་རྣལ་འབྱོར་གྱི་དུས་ཉམས་མྱོང་གི་རྩི་ལ་མ་འབྱར་བ་གལ་ཆེ། ཉམས་ལ་མ་ཞེན་པ་ཞིག་དགོས། ཞེས་སྐབས་འདིར་ཡང་ཉམས་མྱོང་ལ་ཞེན་འཛིན་སྐྱེས་དོགས་བྱ་དགོས་པར་གསུངས་པས། ཉམས་བཟང་ངན་ཅི་ལ་ཡང་དགག་སྒྲུབ་དང་ཞེན་འཛིན་མ་ཞུགས་པ་ཞིག་གལ་ཆེ་ཞིང༌། སེམས་བག་ལ་ཉལ་ངོ་མ་ཤེས་ཀྱི་ཆ་ཐམས་ཅད་ཀྱང་ངོ་ཤེས་དང་མ་བྲལ་བ་ཞིག་ཏུ་སྦྱོང་དགོས་པས།
ཡང་དག་གི་དྲན་པའམ་བློ་འདས་ཀྱི་དྲན་པ་མ་ཡེངས་པ་ནི་སྒོམ་གྱི་རྩ་བ་ཡིན་ནོ། ། རྒྱུ་མཚན་དེས་ན་མི་ཚེ་ཅི་བྱུང་སྒྲུབ་པའི་རྒྱལ་མཚན་བཙུགས་ཏེ། མ་ཡེངས་མི་སྒོམ་པས་ཐ་མལ་གྱི་ཤེས་པ་མཐར་སྐྱེལ་དགོས་པར་བཞེད་དེ། ། རྗེ་རྒྱ་རས་ཀྱིས། སྒོམ་མེད་དམའ་ཤོས་རོ་གཅིག་འདྲ། ། དགེ་སྦྱོར་བྱེད་ལུགས་གཅིག་པ་ཡིན། ། སྒོམ་མེད་རབ་ནི་སངས་རྒྱས་པ། ། བྱ་རྩོལ་ཐམས་ཅད་བྲལ་བ་ཡིན། ཞེས་སྒོམ་མེད་ཆུང་འབྲིང་དང་རོ་གཅིག་དག་སྦྱོང་སྐྱོང་ཚུལ་གཅིག་པར་བཤད་དེ། རྗེ་ཡང་དགོན་པས།
བསྒོམ་བྱའི་ཡུལ་དང་སྒོམ་བྱེད་ཀྱི་སེམས། ། རིག་ཐོག་ན་གཉིས་སུ་འདུག་གམ་ལྟོས་དང༌། ། གཉིས་མེད་ཀྱི་རིག་པ་རྟེན་དང་ཕྲོལ་ལ། ། དྲན་མེད་ཀྱི་ཤེས་པ་ཕྱལ་པར་སྐྱོང་དང༌། ། སྒོམ་ཉིན་མཚན་ཁོར་ཡུག་ཏུ་འབྱམས་པ་གཅིག་འོང་གི ། ཞེས་བསྒོམ་བྱ་དང་སྒོམ་བྱེད་དབྱེར་མེད་པའི་རིག་པ་དེ་ཉིད་རྟེན་མེད་གཏད་མེད་དུ་བྱས་ཏེ། དྲན་པ་མེད་ཅིང་ཡིད་ལ་བྱེད་པ་མེད་པའི་ཤེས་པ་འཛིན་མེད་རང་ཡན་དུ་ཕྱལ་བར་སྐྱོང་བར་བཤད་དེ། དྲན་པ་མེད་ཅིང་ཡིད་ལ་བྱེད་པ་མེད་པའི་དོན་ནི་སྔར་བཤད་ཟིན་ཏེ། སྤྱིར་སྒོམ་ཉམས་ཁོར་ཡུག་ཏུ་སོང་བའི་སྒོམ་མེད་འདྲ་བ་རྩེ་གཅིག་ཏུའང་འོང་ཞིང༌། བསྒོམ་བྱ་སྒོམ་བྱེད་དབྱེར་མེད་པའི་སྒོམ་མེད་ཙམ་སྤྲོས་བྲལ་དུ་ཡང་འབྱུང་ལ།
ཅིར་སྣང་ཐམས་ཅད་བསྒོམ་དུ་ཤར་ནས་མཉམ་རྗེས་མེད་པའི་སྒོམ་མེད་ཙམ་རོ་གཅིག་ཏུ་ཡང་འབྱུང་བས། དེ་དག་ཐམས་ཅད་སྒོམ་ཉམས་ཀྱི་བྱེ་བྲག་ཙམ་ཡིན་པ་དང༌། རྟོགས་པའི་སྒོམ་མེད་ཅི་ལྟ་བ་མིན་པས་རྣམ་དབྱེ་ཤེས་དགོས་ཤིང༌། སྒོམ་མེད་ཀྱི་རྟོགས་པ་མཐར་ཕྱིན་པ་དང་རྫོགས་པའི་བྱང་ཆུབ་ཐོབ་དུས་མཉམ་ཡང༌། ཚེ་འདིར་སྒོམ་མེད་དཔྱིས་ཕྱིན་པ་མིན་ལ། ཚེ་འདིར་འཆར་བའི་སྒོམ་མེད་སྒོམ་མེད་བཏགས་པ་ཙམ་དུ་བཞེད་དེ། རྗེ་རྒྱ་རས་ཀྱིས། སྒོམ་མེད་ཆོས་སྐུའི་གདན་ས་ཡིན། ། ཕལ་ཆེར་སྒོམ་མེད་བཏགས་པར་སོང༌། ། ཞེས་པ་ལྟར་རོ།། །།
དྲུག་པ་སྒོམ་མེད་ཀྱི་ས་མཚམས་བཤད་པ་ནི། སྒོམ་མེད་ཆུང་ངུ་ལེགས་པའི་ཡོན་ཏན་ཐམས་ཅད་དང་ལྡན་པས་དགུ་པ་ལེགས་པའི་བློ་གྲོས། སྒོམ་མེད་འབྲིང་པོ་གཞན་དོན་འབད་མེད་དུ་འབྱུང་ཞིང་ཆོས་ཆར་ཆད་མེད་དུ་སྤྲོ་བས་བཅུ་པ་ཆོས་ཀྱི་སྤྲིན། སྒོམ་མེད་ཆེན་པོ་ཆོས་ཐམས་ཅད་དག་པ་རབ་འབྱམས་སུ་གྱུར་པས། བཅུ་གཅིག་ཀུན་ཏུ་འོད་ཀྱི་ས་ཞེས་བཞེད་དོ། ། ལར་རྣལ་འབྱོར་བཞི་བཞི་བཅུ་དྲུག་སོགས་འདི་རྣམས་ལ་འོག་མའི་མིང་གོང་མ་ལ་བཏགས་པའི། ཉམས་ལེན་ཚོད་འཇོག་མཐོ་སྐད་མེད་པ་གཅིག་དགོས་ཏེ། རྗེ་སྒོམ་ཚུལ་ལ། གླན་སྒོམ་གྱིས་རྣལ་འབྱོར་བཞིའི་ཁྱད་པར་ཞུས་པ་ལ།

རྩེ་གཅིག་སེམས་ཀྱི་ངོ་བོ་ཤེས་པ་ཡིན། སྤྲོས་བྲལ་སེམས་ཀྱི་རང་བཞིན་ཤེས་པ་ཡིན། ། རོ་གཅིག་སྣང་བའི་རང་བཞིན་ཤེས་པ་ཡིན། ། སྒོམ་མེད་ཨམ་དེ་ང་ལ་ཆ་མེད། ། ཅེས་གསུངས་པ་སྟེ། སྒོམ་མེད་ཞལ་གྱིས་མ་བཞེས་ཤིང༌། རྗེ་ཕག་མོ་གྲུ་པའི་སློབ་མར་ཡང་རོ་གཅིག་རྟོགས་པ་ཕྱེད་དང་བཞིའི་ཐ་སྙད་བྱུང་བ་དང༌། རྗེ་རྒོད་ཚང་པ་དང་གྲུབ་ཐོབ་ཨུ་རྒྱན་པ་སོགས་ཀྱིས་ཀྱང་རོ་གཅིག་ཙམ་གྱིས་ཞལ་བཞེས་ལས་མ་མཛད་པ་དང༌། གོང་མ་ཕལ་ཆེར་གྱིས་ཀྱང་སྤྲོས་བྲལ་ཆེ་འབྲིང་ཙམ་གྱི་རྟོགས་ཚུལ་ལས་མ་གསུངས་པ་དེ་ནི། རྫོགས་པའི་སངས་རྒྱས་རྣམས། རང་དོན་དུ་སངས་རྒྱས་པར་ས་མཚམས་ལ་ལྟོས་པ་མ་མཆིས་ནའང༌།
གདུལ་བྱ་གང་འདུལ་དེར་སྟོན་དགོངས་པ་ཅན་གྱི་གསུང་ཡིན། དེང་སང་རོ་གཅིག་ཙམ་དུ་སྒོམ་མེད་ཀྱི་རྟོགས་པ་ཤར་བར་ཁས་ལེན་པ་རྣམས། རྣལ་འབྱོར་བཞིའི་རྣམ་གཞག་རྣམས་ཞིབ་ཏུ་མ་ཤེས་ཀྱང་དེ་འདྲ་ཞིག་ལ་ཟེར་རྒྱུ་ཨི་ཡིན་སྙམ་ནས་སྨྲ་བ་ཡིན་ན། དེ་ནི་མངོན་པའི་ང་རྒྱལ་དང་བླུན་གཏམ་འབའ་ཞིག་ཏུ་སྣང་ལ། མྱོང་ཐོག་ལ་མེད་ཕྱིན་གཞན་ཡིན་ཡིན་མང་པོས་ཅི་རང་བྱེད། རྣལ་འབྱོར་གོང་མའི་ཡང་དག་གི་དྲན་པ་གཤའ་མ་རྟོགས་མཁན་ཉིན་མོའི་སྐར་མ་ཙམ་ཡིན་ཞིང༌། འོག་མའི་མིང་གོང་མ་ལ་བཏགས་པ། དཔེར་ན་སྤྲོས་བྲལ་ཆུང་ངུ་ལས་མ་རྟོགས་ཀྱང་འབྲིང་དུ་ཁས་ལེན་པ་དང༌། འབྲིང་ལས་མེད་པ་ཆེན་པོར་འབོད་པ་སོགས་མི་རུང༌། དེ་འདྲ་ཤེས་བཞིན་དུ་སྨྲ་བ་ཡིན་ན།
སྟོང་ཟོབ་འཇིག་རྟེན་ཆོས་བརྒྱད་རང༌། མི་དགེ་བཅུ་ཡི་མི་ཆོས་བླ་མའི་རྫུན་ཡིན་པས། དེ་ནི་ཆོས་དང་ཤེས་རྒྱུད་མ་འདྲེས་པ་ཡ་རེ་ཆ། འཇིགས་སུ་རུང༌། དེ་འདྲ་སྨྲ་ཅི་དགོས། རང་ལ་རྟོགས་པའི་ངོ་བོ་ཅི་འདྲ་ཡོད་ན། དེ་ཀ་འདི་དང་འདི་ཞེས་སྨྲ་ཆོག ། མིང་བཟང་པོ་སྙན་པོ་འདྲ་བ་ཚོ་བཏགས་མི་དགོས། མིང་བཏགས་ན་རང་གི་བླ་མ་དེས། ཁྱོད་ཀྱིས་ཉམས་ལེན་མཐོ་དམན་འབྲིང་གསུམ་འདི་དང་འདི་ཞེས་བཏགས་རྒྱུ་ཡིན།
དེ་ལྟར་ན་སྒོམ་ལ་མིང་སྙན་པོ་ལབ་རྒྱུ་མ་བྱུང་ནའང༌། རང་ལ་རྟོགས་པའི་ངོ་བོ་ཐག་ཆོད་ངེས་ཤེས་བརྟན་པོར་ཡོད་ན་དེས་ཆོག་སྟེ། རྗེ་ལྷ་རྩེ་པས། ལར་སྤྲོས་བྲལ་གྱི་རྟོགས་པ་གཤའ་མ་གཅིག་ཤར་ན་དེས་ཆོག ། རོ་གཅིག་ལ་སོགས་སྐེ་མྱང་མྱང་བྱེད་དོན་མེད། རང་སའི་མྱོང་བ་མ་བརྟན་པའི་ཁས་ལེན་མཐོན་པོ་བྱེད་མཁན་མང་སྟེ་དེ་འདྲ་གཟོད། ཞེས་གསུངས་སོ། ། དེ་ལྟར་ན་དགེ་སྦྱོར་ངོ་བོ་ལ་ཕྱི་རུ་ཚིག་གིས་སྒྲོ་བཏགས་པ་མེད་པ་དང༌། ནང་དུ་རང་ལ་སེམས་ངོ་ལེགས་པོར་སྐྱོང་རྒྱུ་ཡོད་རུང༌། དེ་ལ་མཐོ་འཇིགས་བསམ་ན་མི་རུང་སྒོམ་ཆེན་སྒོམ་གྱིས་འཆིང་ཟེར་བའི་བུབ་ས་ཡོད་པ་ཡིན་ཞིང༌།
ཆོས་ཟེར་བ་ཉོན་མོངས་པའི་གཉེན་པོར་འགྲོ་དགོས་པར་འདུག་པས་དེ་ལ་སེམས་ནས་ཉམས་ལེན་བཟང་པོ་ཡོད་ཀྱང༌། ཁ་སྐད་མཐོན་པོ་དང་ང་རྒྱལ་བའི་སྒྲིབ་པའི་དྲི་མ་དེ་རྣམས་ངོས་བཟུང་ལ། དེ་ཀ་སྦྱང་དགོས་པར་འདུག་གོ ། དེ་ལྟར་རྣལ་འབྱོར་བཞི་འདིར་དབྱེ་བསལ་དང༌། རྣམ་གྲངས་ཀྱི་རིགས་ནི་བརྗོད་ཀྱིས་མི་ལངས་ཤིང་ཟད་མཐའ་མེད་པ་ཞིག་སྣང་ཡང་འགགས་དོན་ལ་དགོས་པ་གལ་ཆེ་ངེས་པ་ནི་གནས་ལུགས་སེམས་ཀྱི་རང་མཚངས་ཇི་བཞིན་པ་ཞིག་ངོ་ཤེས་ནས། བློས་བྱས་ཀྱིས་མ་བསླད་པའི་རང་བབས་ཐ་མལ་ཤེས་པ་རང་འགྲོས་སྐྱོང་ཚུལ་གྱི་གནད་གོ་བ་ཞིག་ཁོ་ན་གལ་ཆེ་བར་གདའ་སྟེ། རྗེ་བཙུན་ཏིལླི་པས། བློ་ཡི་ཆོས་ཀྱིས་བློ་འདས་དོན་མི་རྟོགས། ། བྱས་པའི་ཆོས་ཀྱིས་བྱར་མེད་དོན་མི་རྙེད། ། བློ་འདས་བྱར་མེད་དོན་དེ་རྟོགས་འདོད་ན། །
རིག་པ་རྩད་ཆོད་སེམས་ཉིད་གཅེར་བུར་ཞོག ། ཅེས་དང༌། གྲུབ་ཐོབ་གླིང་གིས། རྗེ་ཡི་ཞལ་ནས་གཉུག་མའི་དོན། ། སྒོམས་ཤིག་གསུངས་ནས་བསྒོམས་ལགས་ཀྱང༌། ། བསྒོམ་བྱ་སྒོམ་བྱེད་གཏོར་ནས་ཐལ། ། ཐུན་མཚམས་བཟུང་རྒྱུ་མི་གདའ་འོ། ། ཞེས་དང༌། རྒྱལ་དབང་རྗེས། མི་ལ་ལས་སྟོང་ཉིད་སྟོང་ཉིད་ཟེར། །
སྟོང་མཁན་སྟོང་ཡུལ་མ་གྲུབ་པས། ། བྱས་ཤིང་བཅོས་པ་མ་ལགས་ཏེ། ། གཤིས་རང་བཞིན་གྱིས་སྟོང་པ་ཡིན་པ་འདྲ། ། ཞེས་དང༌། ཡེ་ཤེས་ཀྱི་མཁའ་འགྲོ་མ་ནི་གུ་མའི་ཞལ་ནས། ། ཅིར་སྣང་སྒོམ་དུ་མ་ཤེས་ན། ། གཉེན་པོ་བསྟེན་གྱིས་ག་ལ་ལངས། ། ཡུལ་རྐྱེན་སྤངས་པས་མི་ལངས་ཏེ། ། སྒྱུ་མར་ཤེས་ན་རང་སར་གྲོལ། ། ཞེས་གསུངས་སོ། །
དེ་ལྟར་ན་རང་རིག་སེམས་གཉིས་སུ་འཛིན་པའི་བསྒོམ་བྱ་ཐམས་ཅད་དང་བྲལ་བའི་བློ་བྲལ་གྱི་ངང་དེར་གློད་ཅིང་ཐག་བཅད། རང་རྩལ་འགགས་མེད་ཀྱི་འཆར་སྒོ་རྣམ་རྟོག་དང་སྣང་བ་སྣ་ཚོགས་རང་བཞིན་ཡོངས་ཤེས་རྗེས་ཐོབ་འཛིན་མེད་རང་གྲོལ་དུ་བཏང༌། གཉིས་སྣང་ལ་འཛིན་པ་ཞུགས་པ་རྗེས་ཤེས་སྐད་ཅིག་མ་ཙམ་གྱི་དབང་དུའང་མི་བཏང༌། བཟང་ངན་གྱི་རྐྱེན་ལུང་མ་བསྟན་གྱི་ལས་སོགས་མཐའ་དག་རང་གི་ངོ་ཐོག་ཏུ་གྲོལ་ཆ་བསྐྱེད། དེ་ཡང་སེམས་ཐོག་ཏུ་ལམ་ཁྱེར་ཙམ་དུ་མ་ཟད་སེམས་བསྐྱེད་གསོལ་གདབ་སྨོན་ལམ་འདུན་པ་སོགས་ཀྱིས་མཚམས་སྦྱར་བའི་ལས་དང་བྱ་བ་ཐམས་ཅད་བྱང་ཆུབ་ལམ་དུ་རྒྱས་གདབ། མོས་གུས་བསྐྱེད་རིམ། དག་སྣང༌། སྙིང་རྗེ། སེམས་བསྐྱེད། སྨོན་ལམ་སོགས་ལ་རྟོགས་པའི་རང་རྩལ་སྦྱོང༌།
དེ་རྣམས་ཀྱང་བླ་མ་རང་སེམས། བསྐྱེད་རྫོགས་ཟུང་འཇུག ། དག་པ་རབ་འབྱམས། སྟོང་ཉིད་སྙིང་རྗེ། དོན་དམ་སེམས་བསྐྱེད། འཁོར་གསུམ་ཡང་དག་གི་སྨོན་ལམ་སོགས་རིག་པའི་གཤིས་དང་རྣམ་དབྱེར་མེད་པའི་ཟུང་འཇུག་ཆེན་པོའི་ཀློང་ཡངས་སུ་རྩལ་རྫོགས་པ་གཅེས། རྟེན་འབྲེལ་གྱི་ལག་ལེན་ལ་མ་རྨོངས་པའི་དོན་གཉིས་རྟེན་འབྱུང་གི་སྒོ་ཕུན་སུམ་ཚོགས་པར་བསྒྲིག་པ་གལ་ཆེ་བའོ། ། དེ་ལྟར་རྣལ་འབྱོར་བཞི་ཡི་རྣམ་དབྱེ་དེ་རྣམས་ཉམས་མྱོང་གི་སྒོ་ནས་འཆད་དགོས་པར་སྣང་བས། གཞུང་བཤད་དག་ལས་ཆེས་དཀའ་ཞིང༌། ཁྱད་པར་རྣལ་འབྱོར་ཕྱི་མ་རྣམས་བློ་ཡུལ་དུ་མ་ཤར་བས་ཤིན་ཏུ་དཀའ་ཡང་རྣམ་གཞག་འདི་དག་རྗེ་སྒམ་པོ་པ་ཆེ་ཆུང་གི་ཞལ་གདམས་དང༌།
རྗེ་རྒྱ་རས་དང༌། སྒམ་པོ་པ་བཀྲ་ཤིས་རྣམ་རྒྱལ་སོགས་གྲུབ་ཐོབ་གོང་མ་རྣམས་ཀྱི་གསུང་ལ་གཞི་བྱས། རང་གི་ཉམས་རྟོགས་ཕྲན་བུས་ཟུར་བརྒྱན་ནས་ཞིབ་ཆར་བཤད་པའོ།། །། དྲུག་པ་ལམ་ཁྱེར་སྤྱོད་པའི་རིམ་པ་བཤད་པ་ལ། དང་པོ་ལམ་ཁྱེར་གྱི་དུས་དང་སྤྱོད་པ་བཤད་པ། གཉིས་པ་ལམ་ཁྱེར་སྤྱི་ཡི་གནད་བཤད་པ། གསུམ་པ་ལམ་ཁྱེར་དྲུག་སོ་སོར་བཤད་པའོ། ། དང་པོ་ལམ་ཁྱེར་གྱི་དུས་དང་སྤྱོད་པ་བཤད་པ་ནི། ལམ་ཁྱེར་བྱ་བའི་དུས་ལ། སྤྱིར་སེམས་ཉིད་ལྷན་སྐྱེས་ཀྱི་ངོ་བོ་མཐོང་ཞིང༌།
ཁྱད་པར་རྣམ་རྟོག་ལྷན་སྐྱེས་དང་སྣང་བ་ལྷན་སྐྱེས་ཀྱི་ངོ་བོ་དཔྱིས་ཕྱིན་པར་མཐོང་ནས། དགེ་སྦྱོར་གྱི་དྲན་པས་ནམ་ཟིན་རྗེས་ཤེས་དང༌། རྗེས་སྣང་ཕལ་ཆེར་རྗེས་ཐོབ་ཏུ་འཆར་བ་ན་ལམ་ཁྱེར་ལ་འཇུག་པར་བྱ་སྟེ། གཞན་ནི་ལྷན་སྐྱེས་གསུམ་ངོ་མ་འཕྲོད་བར་རྐྱེན་སྣང་གི་ཤེས་པ་ཇི་ལྟ་བ་ལམ་དུ་ཁྱེར་མི་ནུས་པའི་ཕྱིར་རོ། ། ལམ་ཁྱེར་བྱ་དགོས་པའི་དུས་ནི། སྒོམ་ངོ་མཐོང་གི་རྟོགས་པ་ཤར་ཡང༌། ཚེ་འདིའི་སྣང་ཤེས་ཀྱི་དབང་དུ་སོང་བས་ཆགས་སྡང་གི་ཞེན་འཛིན་འཐས་ཏེ། ཐ་མལ་པར་ལུས་པའི་སྐབས་དང༌། ཡུལ་རྐྱེན་དྲག་པོས་དཀྲུག་པའི་སེམས་ཁུ་འཕྲིག་ཅན་རང་བབས་སུ་ལམ་དུ་སློང་དཀའ་བའི་དུས་དང༌། བདེ་དལ་གྱི་ཚེ་རྣམ་རྟོག་བག་ལ་ཉལ་ངོ་མ་ཤེས་སུ་སོང་བའི་དུས་དང༌།
མདོར་ན་དགེ་སྦྱོར་གྱི་དྲན་པས་ཤུགས་འབྱུང་དུ་ལམ་དུ་སློང་དཀའ་བ་དང༌། རེ་དོགས་ལ་སོགས་པ་ཁུ་འཕྲིག་གི་རྟོག་པ་རང་མཚན་པས་རྒྱུད་མ་རུངས་པར་བྱེད་པའི་སྐབས་རྣམས་དང༌། ཡང་དབེན་པའི་གནས་སུ་སྒོམ་ཁོར་ཡུག་ཤར་ན་དེ་བརྟན་ཞིང་བོགས་དབྱུང་བ་ལ་རྐྱེན་ཐོག་ཏུ་འཁྱེར་བའི་སྤྱོད་པ་བྱེད་དགོས་པས། དེའི་སྐབས་སུ་སེམས་ལ་ཁུ་འཕྲིག་འབྱུང་བའི་དུས་རྣམས་ལ་ལམ་དུ་ཁྱེར་བ་ཡིན་ཏེ། གཞན་དུ་མཉམ་རྗེས་ཀྱི་དྲན་པ་ཡེངས་མེད་དུ་གྱུར་པ་ན་གནས་ལུགས་ཀྱི་རང་འགྲོས་སྐྱོང་བ་དོར་ནས། སླར་གཉེན་པོ་ཅན་གྱི་ལམ་ཁྱེར་དང་བཟློག་བསྒོམ་སོགས་བྱ་བ་ནི། སྔར་བཤད་པའི་ཤོར་ས་ཅི་རིགས་སུ་འཆོར་བ་ཡིན་ནོ།། སྤྱོད་པ་ལ་འཇུག་པའི་དུས་ནི། བརྟག་གཉིས་སུ། ཅུང་ཟད་དྲོད་ནི་ཐོབ་པ་ན། །
གལ་ཏེ་སྤྱོད་པ་བྱེད་འདོད་པས། ། གལ་ཏེ་འགྲུབ་འགྱུར་འདོད་ཡོད་ན། ། འདིས་ནི་སྤྱོད་པ་སྤྱད་པ་ཉིད། ། ཅེས་དྲོད་རྟགས་རྙེད་ནས་སྤྱོད་པ་བྱ་བར་གསུངས་ཤིང༌། སྒྲུབ་བརྒྱུད་འདིར་ཡང་སྤྱོད་པ་དུས་ཚོད་དང་འབྲེལ་པ་ཞིག་དགོས་པར་བཞེད་པས། ལ་ལ་དག་སེམས་ཀྱི་ངོ་བོ་མ་འཕྲོད་པར་ཞི་གནས་ཀྱི་ཉམས་སྣང་ཅི་རིགས་ཤར་བ་ཙམ་དང༌། འགའ་ཞིག་དེ་ལྟ་བུའང་མེད་པར་ལོ་འདོད་དང་གྲགས་འདོད་དང་རྙེད་པའི་ཕྱིར་དུ་དུར་ཁྲོད་དང་གཞི་མདོ་སོགས་བསྒྲོད་ཅིང༌། དེ་ཡང་དང་པོར་སྡུག་སྲན་དང་ཕྱིས་དྲེད་པོར་སོང་བ་དག་སྣང་ཡང༌། དེ་དག་གི་དགེ་སྦྱོར་ལ་ཡང་དག་པའི་བོགས་མི་ཐོན་ཏེ། དེས་ལམ་དུ་ཁྱེར་རྒྱུའི་རྟོགས་པའི་ངོ་བོ་དང་ལམ་དུ་འཁྱེར་བའི་སེམས་ཀྱི་གནས་ལུགས་མ་རིག་པའི་ཕྱིར་རོ། །
སྤྱོད་པའི་དགོས་པ་ནི། འདོད་ཡོན་ལམ་བྱེད་ཁོ་ནའི་ཆེད་དུ་མ་ཡིན་པར་ཡིད་བརྟན་པ་དང༌། གཡོ་བ་ཐམས་ཅད་ཆོས་ཉིད་ཀྱི་ངོ་བོར་རོ་མཉམ་པའི་ཆེད་དུ་ཡིན་ཏེ། བརྟག་གཉིས་སུ། གོང་བཤད་འཇིགས་པའི་གཟུགས་ཅན་གྱིས། ། སྤྱོད་པ་ལོངས་སྤྱོད་ཕྱིར་མ་གསུངས། ། ཡིད་ནི་བརྟན་ནམ་གཡོའམ་ཅི། ། རང་གི་སེམས་ནི་སོ་སོར་བརྟགས། ། ཞེས་པ་ལྟར་རོ། ། སྤྱོད་པ་དངོས་ནི།
གསང་སྔགས་ལ་ཕ་རྒྱུད་ནས་སྤྲོས་བཅས་དང་སྤྲོས་མེད་དང་ཤིན་ཏུ་སྤྲོས་མེད་ཀྱི་སྤྱོད་པ་གསུམ་དང༌། མ་རྒྱུད་ནས་གསང་སྤྱོད་དང་བརྟུལ་ཞུགས་ཀྱི་སྤྱོད་པ་དང་ཕྱོགས་ལས་རྣམ་རྒྱལ་གྱི་སྤྱོད་པ་སྟེ་གསུམ་དང༌། གྲུབ་རྙིང་གི་སྐོར་ནས། ཀུན་བཟང་གི་སྤྱོད་པ་དང༌། གསང་སྤྱོད་སྦས་པའི་སྤྱོད་པ་དང༌། རིག་པ་བརྟུལ་ཞུགས་ཀྱི་སྤྱོད་པ་དང༌། ཕྱོགས་ལས་རྣམ་རྒྱལ་གྱི་སྤྱོད་པ་བཞི་དང༌། གཞན་ཡང༌། ལས་དང་པོ་པའི་སྤྱོད་པ་དང༌། ཡེ་ཤེས་ལ་དབང་བའི་སྤྱོད་པ་དང༌།
ཡེ་ཤེས་ལ་ཆེར་དབང་བའི་སྤྱོད་པ་དང༌། རྣམ་གྲོལ་གྱི་སྤྱོད་པ་བཞི་ལ་སོགས་པ་གསུངས་ཏེ། དེ་ཡང་སྒྲུབ་པ་པོ་གསང་སྔགས་པ་བསྐྱེད་རྫོགས་ཀྱི་མན་ངག་ཟབ་མོ་དང་འབྲེལ་ན་སྤྱོད་པ་དེ་དག་ཕྱག་རྒྱ་ཆེན་པོའི་སྤྱོད་པར་ཡང་རུང་བར་མངོན་ཏེ། གྲུབ་རྙིང་གི་གཞུང་རྣམས་དང༌། བྲམ་ཟེ་ཆེན་པོའི་དོ་ཧ་དང༌། ཤ་ཝ་རི་དབང་ཕྱུག་དང༌། བིར་ཝ་པ་དང༌། ཏིལླི་པའི་ཕྱག་ཆེན་གྱི་གཞུང་རྣམས་ལས་སྤྱོད་པ་དེ་དག་ཅི་རིགས་བྱ་བར་གསུངས་པའི་ཕྱིར་རོ། ། འོན་ཀྱང་སྒྲུབ་བརྒྱུད་འདི་ཡི་བཞེད་པ་ནི། དུས་འཁོར་ནས།
སྡོམ་བརྩོན་ལ་འདོད་ཆགས་ཀྱི་སྤྱོད་པ་ཕལ་ཆེར་བཀག་པ་ལྟར། སྒོམ་བོགས་འདོན་གྱི་སྤྱོད་པ་ཙམ་ལ་སྒྲུབ་པ་པོ་སྡོམ་བརྩོན་གྱི་བསླབ་པ་དང་མི་འགལ་ཞིང༌། ཀུན་བཟང་དང༌། སྤྲོས་མེད་དང༌། ཤིན་ཏུ་སྤྲོས་མེད་དང༌། ཕྱོགས་ལས་རྣམ་རྒྱལ་དང་དོན་མཐུན་པར་གསང་སྤྱོད་ཙམ་ཞིག་བྱ་བར་བཞེད་དོ། ། དེའི་གནས་ནི། སྡེ་དགོན་དང་གྲོང་ཡུལ་ལ་སོགས་པར་ཡིད་འཇུག་ཅིང་བག་ཕེབས་པའི་གནས་སུ་སྤྱོད་པ་བྱེད་པ་ཕྱི་ནང་གི་རྟེན་འབྲེལ་མ་ཚང་བས། དེར་ནང་དུ་སེམས་ལ་རྣམ་རྟོག་དང་ཉོན་མོངས་པ་ཟེ་རག་ཅན་གྱི་སློང་དྲག་པོ་མི་འབྱུང་ལ། དེ་མ་བྱུང་པར་ཕྱག་རྒྱ་ཆེན་པོའི་ལམ་དུ་འཁྱེར་རྒྱུའི་སློང་ཆེ་བ་མི་འགྱུར་བས་ཕལ་ཆེར་ལེ་ལོ་དང་སྙོམ་ལས་ཀྱི་ངང་ལ་ཡིད་དལ་དུ་ལུས་ནས།
ལོ་མང་པོ་དང་ཚེ་རིལ་པོར་སྒོམ་ལོ་བྱས་ཀྱང་རྐྱེན་ཐོག་ཏུ་མི་ཁེལ་བར་བདེ་དལ་གྱི་ཚེ་དགེ་སྦྱོར་སྐྱོང་རྒྱུ་ཞིག་ལོགས་སུ་ཡོད་པ་ལ་ཉོན་མོངས་པའི་རྐྱེན་བྱུང་ན་ཐ་མལ་པར་འཆོར་བ་ཞིག་འབྱུང་བས། སྒོམ་བོགས་འདོན་ལ་གྲོང་ཡུལ་དང་སྡེ་དགོན་ལ་སོགས་པར་ལོ་གསུམ་རེ་ཙམ་བསྒོམ་པ་བས། གཉན་ས་གདུག་རྩུབ་ཅན་ལ་སོགས་པར་རྐྱེན་དང་བསྲེས་ནས་ཟླ་རེ་ཙམ་གསང་སྤྱོད་བྱས་པ་བོགས་ཆེ་བར་བཞེད་དོ། ། རྒྱུ་མཚན་དེས་ན་འཇིགས་ཤིང་ཡ་ང་བའི་རི་རྩེའམ། རི་ཁྲོད་དུ་མི་མ་ཡིན་གྱི་ཆོ་འཕྲུལ་འབྱུང་བའི་གཉན་ས་དང༌། རོ་དང་ཀེང་རུས་ལ་སོགས་པས་འཇིགས་ཤིང་སྐྲག་པའི་དུར་ཁྲོད་དང༌། ཀླུ་དང་བཙན་ལ་སོགས་པས་བདག་ཏུ་བཟུང་བའི་ཤིང་གཅིག་གི་དྲུང་དང༌། ཡི་དྭགས་དང་འདྲེ་ལ་སོགས་པ་འདུ་བའི་གྲོང་ཁྱེར་སྟོང་པ་དང༌། གཞི་མདོ་ལ་སོགས་པར་ཀུ་སུ་ལུའི་མཆོད་སྦྱིན་སྔོན་དུ་འགྲོ་བས་ཐ་མལ་པའི་སྨྲ་བ་བཅད་དེ་འཇུག་པར་བཤད་དོ། ། སྤྱོད་པ་ལ་འཇུག་པའི་གདེངས་ནི།
སྔོན་གྱི་བཀའ་གདམས་པ་རྣམས་ཀྱིས། རི་ཁྲོད་འགྲིམ་པ་ལ་ཚུལ་ཁྲིམས་ལ་ངོས་ལྐོག་མེད་པ། གཉེན་པོས་རྐྱེན་ཐུབ་པ། གདམས་ངག་ལ་རང་བྱན་ཚུད་པ། དད་པས་ཁམས་སོས་པ། ནུས་པས་གནོད་པ་ཕྲ་མོ་སེལ་ནུས་པ་དང་ལྔ་དགོས་པར་བཞེད་ལ། རྗེ་སྒམ་པོ་པས། གདམས་ངག་གིས་གདེངས་ཐོབ་པ་དང༌། ནུས་པའི་གདེངས་ཐོབ་པ་དང༌། ཉམས་མྱོང་གིས་གདེངས་ཐོབ་པ་དང༌།
ལྟ་བའི་གདེངས་ཐོབ་པ་དང་བཞི་དགོས་པར་བཞེད་པ་དང༌། གྲུབ་ཆེན་ཞང་གིས། གདམས་པའི་མཛོད་ལ་རང་བྱན་ཚུད་པ་དང༌། ཕྱི་ནང་བདུད་ཀྱི་དཔུང་གིས་མི་ཐུབ་པ། ། ཚུལ་ཁྲིམས་གཙང་མར་ངོས་ལྐོག་མེད་པ་སོགས། ཆིག་རྐྱ་ཐུབ་ནས་གཅིག་པུར་རི་ཁྲོད་འགྲིམ། ། ཞེས་གསུངས་པ་ལྟར་རོ། ། སྤྱོད་པ་དངོས་ལ་ལྔ་ལས། རི་དྭགས་སྨས་མ་ལྟ་བུའི་སྤྱོད་པ་ནི། རི་དྭགས་སྨས་མ་དེ་ནི་ཟླ་གྲོགས་གཞན་དང་མི་འགྲོགས་ཤིང་གང་ལའང་བློ་མི་འཇུག་པར་ཡན་གར་དུ་གནས་པ་ལྟར།
དགྲ་གཉེན་གྱི་ཚར་གཅོད་རྗེས་འཛིན་དང་ཡོན་བདག་གི་མཐུན་འཇུག་ངོ་བསྲུང་སོགས་ཚེ་འདིའི་འདུན་མ་ལ་བློ་མི་འཇུག་ཅིང་ཟླ་གྲོགས་སྤངས་ནས་གཅིག་པུར་སྤྱོད་པའོ། ། སེང་གེ་ལྟ་བུའི་སྤྱོད་པ་ནི། སེང་གེ་ནི་རི་དྭགས་དང་གཅན་གཟན་གྱི་ཚོགས་གང་ལའང་ཉམ་ང་མི་བྱེད་པ་ལྟར། ཕྱི་མི་དང་མི་མ་ཡིན་པ་ལ་སོགས་པ་དང༌། ནང་རྣམ་རྟོག་གིས་གཡོ་བའི་རྐྱེན་གྱིས་བར་ཆད་ཅི་ལའང་སེམས་འཇིགས་སྐྲག་མེད་པའོ། ། བར་སྣང་གི་རླུང་ལྟ་བུའི་སྤྱོད་པ་ནི། བར་སྣང་གི་རླུང་དེ་ཉིད་དངོས་པོ་གང་ལའང་འཁྲ་འཁྲི་མེད་པར་ཟང་ཐལ་དུ་ཕྱལ་གྱིས་འགྲོ་བ་ལྟར། ལུས་ལོངས་སྤྱོད་བདེ་སྐྱིད་སྙན་གྲགས་སོགས་གང་ལའང་ཆགས་ཞེན་དང་འཛིན་པ་མེད་པར་བློ་ཟང་ཐལ་ཕྱལ་བ་ཉིད་དུ་བཏང་བའོ། ། ནམ་མཁའ་ལྟ་བུའི་སྤྱོད་པ་ནི། ནམ་མཁའ་ལ་རྟེན་མེད་པ་ལྟར་འདི་བྱ་འདི་བྱེད་སོགས་བློ་ཡི་གཏད་སོ་དང་མཚན་བཅས་མཚན་མེད་སོགས་ཀྱི་དམིགས་པ་ལ་སེམས་ཀྱི་རྟེན་མི་བཅའ་བའོ། །
སྨྱོན་པ་ལྟ་བུའི་སྤྱོད་པ་ནི། སྨྱོན་པའི་སེམས་ནི་གང་ལའང་གཟའ་གཏད་མེད་པ་ལྟར། ལེགས་ཉེས་ཅི་ལའང་དགག་སྒྲུབ་དང་བླང་དོར་སོགས་ཀྱིས་ཞེན་པ་མེད་པའོ། ། དེ་ལྟ་བུའི་སྤྱོད་པ་ལྔའི་སྒོ་ནས་ཕྱི་ནང་གི་རྐྱེན་སྣང་ཅི་ཤར་ལམ་དུ་སློང་ཞིང་གནས་ལུགས་ལ་བོགས་འབྱུང་བར་བཞེད་དོ། ། གཉིས་པ་ལམ་དུ་འཁྱེར་བྱ་ངོས་བཟུང་བ་བཤད་པ་ནི། སྐབས་འདིར་ལམ་དུ་འཁྱེར་རྒྱུ་ནི། མ་རིག་པས་བསྒྲིབས་པའི་གཟུང་འཛིན་གྱི་རྟོག་པ་རང་ག་མ་རྣམས་ཡིན་ཏེ། དེ་ཉིད་འཁོར་བར་ལྟུང་བྱེད་ཡིན་པའི་ཕྱིར་རོ། ། དེ་ལྟར་ཡང༌། རྣམ་སྣང་མངོན་བྱང་ལས།
རྣམ་རྟོག་མ་རིག་ཆེན་པོ་སྟེ། ། འཁོར་བའི་རྒྱ་མཚོར་ལྟུང་བྱེད་ཡིན། ། ཞེས་སོ། ། རྟོག་པ་དེ་ཉིད་རང་ག་མར་མ་ཤོར་བར་གདམས་ངག་གིས་ལམ་དུ་འཁྱེར་ཙ་ན། དེ་ཉིད་ཡེ་ཤེས་ཀྱི་ངོ་བོར་ཤར་ནས་དེས་འཁོར་བ་འདག་པ་ཡིན་ཏེ། བརྟག་གཉིས་སུ། རྣམ་རྟོག་ཉིད་ཀྱིས་རྣམ་རྟོག་དང༌། ། སྲིད་པ་ཉིད་ཀྱིས་སྲིད་པ་འདག ། ཅེས་དང༌། བྲམ་ཟེ་ཆེན་པོས།
རྣམ་རྟོག་ཡེ་ཤེས་ཆེན་པོ་སྟེ། ། འཁོར་བའི་རྒྱ་མཚོ་སྐེམ་བྱེད་ཡིན། ། ཞེས་དང༌། ན་རོ་མཻ་ཏྲིས། རྟོག་པ་རང་གྲོལ་ཡེ་ཤེས་ཆེ། ། ཞེས་པ་ལྟར་རོ། ། འོ་ན་དེ་ལ་སྔར་རྣམ་རྟོག་ཆོས་སྐུར་ངོ་སྤྲད་པས་ཆོག་མོད། སླར་ལམ་ཁྱེར་བྱ་དགོས་པའི་རྒྱུ་མཚན་ཇི་ལྟར་ཡིན་སྙམ་ན། ཅིག་ཅར་བ་ཁ་ཅིག་ལ་དེ་དུས་ཀུན་ཏུ་གྲོལ་བ་སྲིད་ཀྱང༌། ཕལ་ཆེར་ལ་སླར་རྣམ་རྟོག་ལམ་ཁྱེར་གྱིས་གནད་དུ་བསྣུན་པར་བྱ་དགོས་ཏེ།
དགེ་སྦྱོར་གྱི་དྲན་པ་སྐྱོང་དུས་སུ། རྟོག་པ་ཕྲ་མོ་ཕལ་ཆེར་ཡེ་ཤེས་སུ་དག་པ་འབྱུང་ཡང༌། དེར་རྟོག་པ་རགས་པ་འགའ་ཞིག་དང༌། རྗེས་ཤེས་ཀྱི་རྟོག་པ་ཕལ་ཆེར་ཉམས་ལེན་དུ་འདག་མི་ནུས་ཤིང༌། ། ཤེས་ཆེར་རྣམ་རྟོག་རྒྱ་འབྱམས་ཀྱི་གསེབ་ནས་བསྒོམ་དུ་འགྲོ་བ་ཡད་ཡུད་དམ་དུམ་རེ་ཙམ་ལས་མི་འབྱུང་བ་དང༌། རྟོག་པ་རང་ག་མར་ཤོར་རྗེས་སུ་ཆོས་སྐུ་ཡིན་ཡེ་ཤེས་ཡིན་སྙམ་པའི་གོ་ཡུལ་གྱི་རྒྱས་འདེབས་སུ་ཤོར་བ་མང་ངོ༌། ། དེར་མ་ཟད་སྒོམ་སྤྲོས་བྲལ་གྱི་སྐབས་སུ་རྣམ་རྟོག་ཕྲ་མོ་དྲན་པ་མ་ཡེངས་པ་རང་གིས་ཆོས་སྐུར་འཆར་ཡང༌། ཆགས་སྡང་གི་རྟོག་པ་ཚན་ཆེ་བ་རྣམས་ཆོས་སྐུར་ཅུང་ཟད་མི་འཆར་བ་དང༌། རོ་གཅིག་གི་སྐབས་སུའང་ཡུལ་རྐྱེན་དྲག་པོས་དཀྲུག་པའི་རྟོག་པ་དགེ་སྦྱོར་དུ་མི་འགྲོ་བ་ཅི་རིགས་འབྱུང་བར་བཤད་པས། སྒོམ་མཐོན་པོར་སོང་བ་ལའང་ལམ་ཁྱེར་གལ་ཆེ་ལ།
དེང་སང་འགའ་ཞིག་སྒོམ་ངོ་མཐོང་ཙམ་རེ་སྔ་མོ་ནས་བྱུང་ཞིང་ལོ་མང་དུ་བསྒོམས་ཀྱང་སྐྱེད་ཆེར་མི་འབྱུང་བར་སྒྱིད་ལུགས་པ་ཐམས་ཅད་ལམ་ཁྱེར་གྱི་གནད་ཀས་མ་ཟིན་པ་ལས་འབྱུང་བས། རྒྱུ་མཚན་དེས་ན་སྒོམ་གསར་པ་དང་སྒོམ་ཆེན་ཐམས་ཅད་ལམ་ཁྱེར་གྱི་གནད་ལ་མཁས་པ་དང་གཙིགས་ཆེ་བར་བྱ་དགོས་པ་ཡིན་ནོ། ། དེའི་གནད་ཀྱང་རང་རང་གི་གནས་སྐབས་ཀྱི་དྲན་རྒྱུན་བརྟེན་མཁས་པ་ཞིག་ལ་རག་ལས་ཏེ། རྗེ་འབྲི་གུང་པས། བུ་ཀུན་ཧྲིལ་གྱིས་དྲིལ་ན་འདི་ལས་མེད། གང་ཞེ་ན་དྲན་པ་མཁས་ན་སྒོམ་མཁས། ། ཞེས་དང༌། ཆུ་བོའི་རྒྱུན་གྱི་རྣལ་འབྱོར་ལའང༌། མ་ཡེངས་པ་ཡི་དྲན་པ་གཅེས་གསུངས་པ་ལྟར་རོ། ། དེ་ལ་ལམ་ཁྱེར་གཞན་རྣམས།
རྣམ་རྟོག་ལམ་ཁྱེར་གྱི་བྱེ་བྲག་ཡིན་པས། ལམ་ཁྱེར་ཐམས་ཅད་ཀྱི་རྩ་བ་ནི་རྣམ་རྟོག་ལམ་ཁྱེར་ཉིད་ཡིན་ལ། དེ་ཡང་འདམ་བུ་གཅིག་གི་ཁོང་སྟོང་ན་འདམ་བུ་ཐམས་ཅད་ཁོང་སྟོང་པར་ཤེས་པ་ལྟར་རྟོག་པའི་བྱེ་བྲག་ཐམས་ཅད་རིགས་འགྲེ་བར་ཤེས་དགོས་སོ། ། དོན་འདི་ལ་དགོངས་ནས། རྗེ་སྒམ་པོ་པས། རྣམ་རྟོག་ཆོས་སྐུའི་ལམ་ཁྱེར་ཉིད་གཙོ་བོར་གསུངས་ཤིང་དེའི་ཁོང་ནས་ལམ་ཁྱེར་གྱི་བྱེ་བྲག་གཞན་རྣམས་འགྲེ་བར་དགོངས་སོ། ། སྤྱིར་སྒམ་པོ་པ་སོགས་ཀྱིས་ལམ་ཁྱེར་དྲུག་ཏུ་དབྱེ་བ་ལས། དངོས་དང༌། ཐོར་བུ་བསྟན་ཞིང༌། ཁྱད་པར་ནི།
རྗེ་འགྲོ་བའི་མགོན་པོ་གཙང་པ་རྒྱ་རས་ཀྱིས། རྗེ་རས་ཆུང་པའི་མན་ངག་གཏེར་ལས་འདོན་པར་མཛད་དེ། མཚན་རོ་སྙོམ་ཞེས་དོན་བརྒྱུད་དཔལ་ལྡན་འབྲུག་པའི་རིང་ལུགས་ལ་འདི་ཤིན་ཏུ་གྲགས་ཆེ་བ་ཡིན་ནོ། ། དེ་ལྟ་བུའི་ལམ་ཁྱེར་ཐམས་ཅད་ལ་གལ་ཆེ་བའི་གནད་གསུམ་ཡོད་དེ། དང་པོ་རྣམ་རྟོག་ངོས་བཟུང་ཞེས་པ། རྐྱེན་བཟང་ངན་ཅི་ལྟར་སྣང་གང་ལྟར་ཤར་ཡང་དེ་ཉིད་རང་ཡན་དུ་མ་ཤོར་བར་ཐོག་མར་ངོས་ཟིན་པར་བྱེད་པའོ། ། འདི་ཉིད་དུས་རྒྱུན་དང་པོའི་སྐབས་ནས་དགྲ་ལ་ཟོན་བསྐྱོར་ལྟ་བུར་བག་ཡོད་པ་དང༌། གཉེན་པོ་ཤུགས་བསྐྱེད། བར་དུ་བདག་འཛིན་བློས་བཏང་ཞེས་པ་གང་ཤར་དེ་ལ་ཆགས་སྡང་ངམ་དགག་སྒྲུབ་ཀྱིས་མ་བསླད་ཅིང་བདག་འཛིན་གྱི་འཁྲི་བ་སྤངས་ཏེ། སྐྱོན་ཡོན་གང་དུའང་མི་འཛིན་མི་ལྟ་བར་དེ་ཀའི་ངང་ལ་བློས་མ་རེག་པར་འཇོག་པའོ། །
ཐ་མ་རེ་དོགས་ཀྱི་འཕྲང་བསལ་ཞེས་པ་དེ་ལྟར་བྱས་པས་ཡོང་དུ་རེ་བ་དེ་ལྟར་མ་བྱུང་དོགས་པ་དང༌། ལམ་དུ་སློང་དུ་རེ་བ་མི་སློངས་ཀྱི་དོགས་པ་སོགས་ཀྱིས་རེ་དོགས་གང་ཡང་མི་བྱ། གལ་ཏེ་རེ་དོགས་ཀྱི་རྟོག་པ་ཕྲ་མོ་ཤར་ཡང༌། སླར་གང་བྱུང་དེ་ཀའི་ཐོག་ཏུ་བཟོ་མེད་བཅོས་མེད་དུ་བསྒྱུར་ཞིང་འཛིན་མེད་དུ་ཕྱལ་གྱིས་གཏོང་བའོ། ། ཚུལ་འདི་གསུམ་ནི་ལམ་ཁྱེར་གྱི་སྐབས་ཐམས་ཅད་དུ་ཤེས་པར་བྱའོ། ། གསུམ་པ་ལམ་ཁྱེར་དྲུག་སོ་སོར་བཤད་པ་ལ། དང་པོ་རྣམ་རྟོག་ལམ་དུ་འཁྱེར་བ་ལྟས་ངན་གཡང་དུ་བླང་བའི་གདམས་པ། གཉིས་པ་ཉོན་མོངས་ལམ་དུ་འཁྱེར་བ་དུག་བདུད་རྩིར་བསྒྱུར་བའི་གདམས་པ། གསུམ་པ་ལྷ་འདྲེ་ལམ་དུ་འཁྱེར་བ་བར་ཆད་དངོས་གྲུབ་ཏུ་བསྡུ་བའི་གདམས་པ། བཞི་པ་སྡུག་བསྔལ་ལམ་དུ་འཁྱེར་བ་བྱང་ཆུབ་སེམས་ཀྱི་གདམས་པ།
ལྔ་པ་ན་ཚ་ལམ་དུ་སློང་བ་འབྱུང་བ་རོ་སྙོམས་ཀྱི་གདམས་པ། དྲུག་པ་འཆི་བ་ལམ་དུ་འཁྱེར་བ་ཆོས་ཉིད་མ་བུ་ངོ་སྤྲོད་ཀྱི་གདམས་པའོ། ། དང་པོ་རྣམ་རྟོག་ལམ་དུ་འཁྱེར་བ་ལྟས་ངན་གཡང་དུ་བླང་བའི་གདམས་པ་ནི། བརྟག་གཉིས་ལས། ཇི་ལྟར་རྣ་བར་ཆུ་ཞུགས་པ། ། ཆུ་གཞན་གྱིས་ནི་དགུག་པར་བྱ། ། དེ་བཞིན་དངོས་པོའི་རྣམ་རྟོག་ཀྱང༌། ། རྣམ་པར་རྟོག་པས་སྦྱངས་བར་བྱ། ། ཞེས་པ་ལྟར། རྣམ་རྟོག་གིས་རྣམ་རྟོག་སྦྱོང་བ་ཡིན་ལ།
སྦྱོང་ཚུལ་ནི། རྣམ་རྟོག་སྤང་བྱར་མི་བྱེད་པར་རྣམ་རྟོག་ངོ་བོ་ཉིད་ཀྱི་རྣམ་རྟོག་ཏུ་ཁྱེར་ནས་ལམ་དུ་བྱེད་པ་སྟེ། རྗེ་སྒམ་པོ་པས། ནང་སེམས་ཀྱི་རྣམ་རྟོག་མི་སྤོང་བར། རྣམ་རྟོག་སྐུ་དྲིན་ཅན་དུ་བལྟ། མེད་དུ་མི་རུང་བར་བལྟ། དགོས་པར་བལྟ། སྙིང་དུ་སྡུག་པར་བལྟ། དེ་ལྟར་ན་རྣམ་རྟོག་ངོ་བོ་ཉིད་ཀྱི་རྣམ་རྟོག་ཡིན། རྣམ་རྟོག་གྲོགས་ཡིན།
རྣམ་རྟོག་ལམ་ཡིན། རྣམ་རྟོག་ཤེས་རབ་ཀྱི་བུད་ཤིང་ཡིན། ། ཞེས་སོ། ། རྣམ་རྟོག་ལམ་ཁྱེར་དངོས་ལ་དང་པོར་རྟོག་པ་ངོས་འཛིན་པ་ནི། ཡིད་ལ་དགེ་མི་དགེ་གང་ཡང་རུང་བའི་རྟོག་པ་ཕྲ་མོའམ་རགས་པ་ཞིག་ཤར་ནས། དེས་བློ་ལ་ཁུ་འཕྲིག་འབྱུང་ཞིང་ཡིད་དགའ་མི་དགའ་གང་ཡང་རུང་བ་ཞིག་ལྷང་ངེར་བྱུང་བ་ན། དེ་ཉིད་རང་ཡན་དུ་མི་བཏང་བར་དྲན་པས་ཙིར་གྱིས་ངོས་བཟུང་ངོ༌། ། བར་དུ་བདག་འཛིན་བློས་བཏང་བ་ནི། རྟོག་པ་དེ་ཉིད་ཡིད་ལ་མི་བྱེད་པར་སེམས་བཀུག་ནས་གཉེན་པོ་མི་རྟོག་ཡེ་ཤེས་ཞིག་བསྒོམ་པའང་མ་ཡིན། རྟོག་པ་བྱུང་གནས་འགྲོ་གསུམ་སོགས་ཀྱིས་བརྟག་དཔྱད་བྱས་ཏེ་ངོ་བོ་ཉིད་མེད་པར་གཏན་ལ་འབེབས་པའང་མ་ཡིན།
རྟོག་པ་དེ་མགོ་ཡན་དུ་བཏང་ནས་དེའི་རྗེས་སུ་འབྲངས་ཏེ་དྲན་པས་སྐྱོང་བའང་མ་ཡིན་པར། རྟོག་པ་ངོས་ཟིན་ཙམ་ཉིད་ནས་རྟོག་པ་ཇི་ལྟར་འདུག་པ་དེ་ཉིད་གྲ་མ་ཆག་པ་ཟུར་མ་ཉམས་པ་དེ་ཀ་རང་ལ་དགེ་སྦྱོར་གྱི་ངོ་ཏི་བྱས་ཏེ་སྐྱོན་ཡོན་གང་དུའང་མི་འཛིན། དགག་ཀྱང་མི་དགག ། རྗེས་སུའང་མི་འབྲངས། བློས་བཟོ་བཅོས་ཅི་ཡང་མི་བྱེད་པར་གསལ་ཡེར་རེ། ལྷོད་དེ་གུ་ཡངས་སང་ངེ་འཛིན་མེད་དུ་སྐྱོང་བའོ། ། དེ་ལྟར་བྱས་པས་རྟོག་པ་གང་ཤར་དེ་ཉིད་ལ་སྤང་བླང་དང་དགག་སྒྲུབ་དང་བཅོས་བསླད་དང་བསྒྱུར་དགོད་མི་དགོས་པར་རྟོག་པ་དེ་ཀ་བསྒོམ་དུ་ལྷང་གིས་འཆར་ཞིང༌། དེ་ལ་རྣམ་རྟོག་ལམ་དུ་སློང་བ་ཞེས་བཞེད་དེ། མཻ་ཏྲི་པས། མ་སྐྱེས་པ་ལ་རྟོག་པ་གློ་བུར་བ། །
རྟོག་པ་དེ་ཉིད་དབྱིངས་ཀྱི་ངོ་བོ་ཉིད། ། དེ་གཉིས་གདོད་ནས་ཐ་དད་མེད་པ་སྟེ། ། དེ་གཉིས་རོ་མཉམ་གྱུར་པ་ངས་བསྟན་ཏོ། ཞེས་དང༌། རྗེ་སྒམ་པོ་པས། རྣམ་རྟོག་མ་བསླད་ཆོས་ཉིད་རང་བཞིན་ཏེ། ། མ་བཅོས་རང་སར་གྲོལ་བ་མཁྱེན་པར་མཛོད། ། ཅེས་དང༌། རྗེ་རྒོད་ཚང་པས། ཡང་ཅིག་རྣམ་རྟོག་སྐྱེས་པ་ན། །
ངོ་ཡིས་ཙིར་གྱིས་བཟུང་མཛོད་ལ། ། ཁོ་རང་ཐོག་ཏུ་གློད་ལ་ཞོག ། རང་སར་གྲོལ་བར་ཐེ་ཚོམ་མེད། ། ཅེས་དང༌། འགྱུ་བ་དངོས་མེད་སིར་བུ་འདྲ། ། འཛིན་པ་མ་ཞུགས་འགྱུས་པས་ཆོག ། དེ་ལ་རྣམ་རྟོག་བསྒོམ་ཤར་ཟེར། ། རང་ངོ་ཤེས་པས་དགག་སྒྲུབ་བྲལ། ། ཞེས་སོ། ། ཀློང་དུ་མ་གྱུར་པ་དག་ལ།
རྣམ་རྟོག་གི་གཡོ་བ་དྲག་པོ་རྣམས། དང་པོར་བློ་ཁོག་ཏུ་གྱོད་དེ་བ་འདྲ་ཞིག་དང༌། དེ་དགེ་སྦྱོར་དུའང་མི་བདེ་བ་འདྲ་བ་ཞིག་འབྱུང་ཡང༌། རྟོག་པ་དང་ལས་རླུང་འཇུག་པ་གཅིག་པས་ལས་རླུང་འཁྲུགས་པའི་ཉམས་ཡིན་ལ། དོན་ཐོག་ན་དགེ་སྦྱོར་གྱིས་མ་ཟིན་པ་མེད་པས། ངམ་ངམ་ཤུགས་ཀྱིས་རིམ་པས་དགེ་སྦྱོར་དུ་བདེ་ཆམ་གྱིས་ལམ་དུ་སློང་ཞིང༌། གོམས་པ་ན་རྟོག་པ་ངོས་ཟིན་ཙམ་ནས་དགེ་སྦྱོར་དུ་འཆར་རོ། ། ཐ་མ་རེ་དོགས་ཀྱི་འཕྲང་བསལ་བ་ནི། ཚུལ་དེ་ལྟར་ལམ་དུ་ཁྱེར་བ་ལ། ལམ་དུ་སློང་དུ་རེ་བ་དང་མ་སློང་གིས་དོགས་པ་སོགས་ཁུ་འཕྲིག་དང་གཞིག་འབྲེལ་ཅི་ཡང་མི་བྱ་བར་རྩིས་མེད་འཛིན་མེད་རྗེས་མེད་དུ་གཏོང་བ་ཡིན་ལ།
ཚུལ་འདི་དག་ལམ་ཁྱེར་གཞན་རྣམས་ལའང་ཤེས་བར་བྱའོ། ། གཉིས་པ་ཉོན་མོངས་ལམ་དུ་ཁྱེར་བ་དུག་བདུད་རྩིར་བསྒྱུར་བའི་གདམས་པ་ནི། བརྟག་གཉིས་ལས། ཇི་ལྟར་མེ་ཡིས་ཚིག་པ་ཡང༌། ། མེ་ཡིས་ཀྱང་ནི་གདུང་བར་བྱ། ། དེ་བཞིན་འདོད་ཆགས་མེས་ཚིག་པ། ། འདོད་ཆགས་མེ་ཡིས་གདུང་བར་བྱ། ། ཞེས་སོགས་དང༌། སམ་ཊི་ལས། ཆགས་པས་ཆགས་པ་འདག་པར་བྱེད། །
ཞེ་སྡང་གིས་ནི་ཞེས་སྡང་སྦྱོང༌། ། གཏི་མུག་གིས་ནི་གཏི་མུག་སྦྱོང༌། ། ང་རྒྱལ་གྱིས་ནི་ང་རྒྱལ་སྦྱོང༌། ། ཕྲག་དོག་གིས་ནི་ཕྲག་དོག་སྦྱོང༌། ། རྡོ་རྗེ་འཛིན་སོགས་ཐམས་ཅད་སྦྱོང༌། ། ཞེས་པ་ལྟར་ཉོན་མོངས་པ་ཉིད་ལམ་དུ་འཁྱེར་ནས་ཆོས་ཉིད་ལ་རོ་སྙོམས་པས་རྣམ་པ་ཉོན་མོངས་པ་ལ་ངོ་བོ་ཡེ་ཤེས་ལྔར་འཆར་ཏེ། དེ་ཡང་རིམ་བཞིན། འདོད་ཆགས་སོར་རྟོག ། ཞེ་སྡང་ཆོས་ཀྱི་དབྱིངས། གཏི་མུག་མེ་ལོང་ལྟ་བུ།
ང་རྒྱལ་མཉམ་ཉིད། ཕྲག་དོག་བྱ་གྲུབ་ཡེ་ཤེས་སུ་དག་ནས་རྒྱལ་བ་རིགས་ལྔའི་གོ་འཕང་མངོན་དུ་བྱེད་དེ། ། སཾ་ཊི་ལས། ཡེ་ཤེས་ཉོན་མོངས་མཉམ་པར་འགྲོ། ། དེ་དག་རིགས་ནི་ལྔ་ཉིད་དེ། ། ཡེ་ཤེས་ལྔ་དང་སངས་རྒྱས་ལྔ། ། ཞེས་པ་ལྟར་རོ། ། དེས་ན་ལམ་ཁྱེར་གྱི་གདམས་པས་ཟིན་ན་ཡུལ་དྲུག་འདོད་ཡོན་དུ་བསྟེན་ཡང་ཡུལ་གྱི་ཉེས་པས་མི་གོས་པ་དུག་བདུད་རྩིར་བསྒྱུར་བ་ལྟ་བུ་ཡིན་ཏེ། བརྟག་གཉིས་ལས། སྐྱེ་བོ་མི་བཟད་པ་ཡི་ལས། །
གང་དང་གང་གིས་འཆིང་གྱུར་པ། ། ཐབས་དང་བཅས་ན་དེ་ཉིད་ཀྱིས། ། སྲིད་པའི་འཆིང་བ་ལས་གྲོལ་འགྱུར། ། ཞེས་དང༌། བྲམ་ཟེ་ཆེན་པོས། ཡུལ་རྣམས་བརྟེན་པས་ཡུལ་གྱིས་མི་གོས་ཏེ། ། ཨུཏྤལ་འདབ་མ་ཆུ་ཡིས་མ་རེག་བཞིན། ། གང་ལྟར་རྩ་བ་རྣལ་འབྱོར་སྐྱབས་འགྲོ་བ། ། དུག་གི་སྔགས་ཅན་དུག་གིས་ག་ལ་ཚུགས། ། ཅེས་དང༌།
ཇི་ལྟར་རྒྱ་མཚོ་བ་ཚྭ་ཅན་གྱི་ཆུ། ། ཆུ་འཛིན་ཁ་ཡི་རླངས་པས་མངར་བར་འགྱུར། ། བརྟན་པའི་སེམས་ཀྱིས་གཞན་གྱི་དོན་བྱེད་པ། ། ཡུལ་གྱི་དུག་ཀྱང་བདུད་རྩིར་འགྱུར་བ་ཡིན། ། ཞེས་པ་ལྟར་རོ། ། ལམ་ཁྱེར་དངོས་ནི། འདོད་ཆགས་ལ་ཕྱི་རྫས་དང་ནང་སེམས་ཅན་གང་ཡང་རུང་སྟེ། དེ་ལ་ཡིད་ཆགས་ཤིང་ཞེན་ནས་བདག་གིར་བྱེད་འདོད་པ་དུང་དུང་ལྷང་ལྷང་བའི་སེམས་དེ་ཉིད་ངོས་བཟུང༌། ཞེ་སྡང་ལ་དགྲ་བགེགས་སོགས་ཀྱི་ཡུལ་རྐྱེན་ཅི་ཡིན་དེ་ལ་ཡིད་དུ་མི་འོང་ཞིང་གདུག་རྩུབ་ཀྱི་སེམས་སྙིང་ན་ཀ་རེ་བ་དེ་ངོས་བཟུང༌། གཏི་མུག་ལ་གཉིད་བྲོ་བ་དང་བྱིང་རྨུགས་ལ་སོགས་པའི་གནས་སྐབས་ཀྱི་སེམས་འཐིབས་པ་དང་རྨོངས་པ་དང་སྙོམས་པ་སོགས་བློ་མི་གསལ་བ་དེ་ཉིད་ངོས་བཟུང༌།
ང་རྒྱལ་ལ་བདག་ཅག་ལ་བརྟེན་ནས་ངའོ་སྙམ་པ་དང༌། གཞན་ལས་ལྷག་པར་ང་རྒྱལ་བ་སོགས་རང་ལ་དྲེགས་པ་སྐྱེས་ནས་གཞན་ལས་ལྷག་པར་འཛིན་པའི་བློ་དེ་ཉིད་ངོས་བཟུང༌། ཕྲག་དོག་ལ་གཞན་གྱི་དཔལ་འབྱོར་སོགས་བློ་ཡུལ་དུ་མི་བདེ་བའི་རྩུབ་སེམས་གྱོང་ཏིང་ངེ་བ་དེ་ཉིད་ངོས་བཟུང་ངོ༌། ། དེ་དག་ངོས་ཟིན་པ་ན་དེ་རང་གི་སྟེང་དུ་བཅས་བཅོས་མེད་པར་བཞག ། མ་ཡེངས་པའི་ངང་བསྲིང་བ་དང༌། བདག་འཛིན་བློས་བཏང་བ་དང༌། རེ་དོགས་ཀྱི་ཁུ་འཕྲིག་མི་བྱེད་ཅིང༌། གལ་ཏེ་བྱུང་ན་རེ་ན་རེ་ཐོག ། དོགས་ན་དོགས་ཐོག་ཏུ་བཞག་པ་སོགས་སྔར་བཞིན་ཤེས་པར་བྱའོ། ། སྐབས་རེར་ཉོན་མོངས་པའི་དམིགས་རྐྱེན་ཆགས་ཡུལ་སྡང་ཡུལ་སོགས་ལ་ཆགས་སྡང་རང་སྐྱེས་པའམ་ཚན་ཆེ་བ་སྐྱེ་ཐབས་བྱས་ནས་ཉོན་མོངས་པ་ཆེས་ཆེར་བསྐྱེད་དེ།
དེ་ཡང་དབུགས་མི་བདེ་བ་དང་བཞིན་འགྱུར་བ་ལུས་གཡོ་ཞིང་འདར་བ་ལྟ་བུས་ཆགས་སྡང་དྲག་པོ་སྐྱེས་པའམ་ཆེད་དུ་བསྐྱེད་ལ། རྟོག་པ་དེ་ཉིད་ངོས་བཟུང་བ་སོགས་བྱའོ། ། དེ་ཡང་ཉོན་མོངས་པ་ཇི་ལྟར་དྲག་པ་དེ་ལམ་ཆོད་ཆེ་ཞིང་ཉོན་མོངས་པ་རང་རྒྱུད་པ་འདག་ཚན་ཆེ་བར་བཤད་དེ། མཻ་ཏྲི་པས། ཉོན་མོངས་ཡེ་ཤེས་ཆེན་པོ་སྟེ། ། ནགས་ལ་མེ་བཞིན་རྣལ་འབྱོར་གྲོགས། ། ཞེས་པ་ལྟར་རོ། ། སློངས་སུ་གྱུར་མ་གྱུར་གྱི་འཆར་ཚུལ་ནི་སྔར་བཤད་པ་ལྟར་འབྱུང་ཞིང༌། དེ་ལྟར་ལམ་ཁྱེར་ལ་བརྩོན་པས་ཉོན་མོངས་ངོ་བོ་རྗེན་པར་ཤར། དུག་ལྔ་ལས་ཡེ་ཤེས་གཞན་ནས་མི་རྙེད་པར་རང་སར་གྲོལ་བར་འགྱུར་བའོ། །
གསུམ་པ་ལྷ་འདྲེ་ལམ་དུ་ཁྱེར་བ་བར་ཆད་དངོས་གྲུབ་ཏུ་བསྡུ་བའི་གདམས་པ་ནི། དེ་ཡང་ཇི་སྐད་དུ། རྣམ་པར་རྟོག་པ་བགེགས་ཡིན་ཏེ། ། བགེགས་ཀུན་རྣམ་པར་རྟོག་ལས་བྱུང༌། ། ཞེས་དང༌། ནཱ་རོ་པས། ནད་དང་གདོན་གྱི་བར་གཅོད་ཀྱང༌། ། བསྡུ་ན་རྣམ་པར་རྟོག་པར་འདུས། ། ན་ནའང་རྟོག་པ་དེ་ཉིད་ན། ། གནོད་ནའང་རྟོག་པ་དེ་ཉིད་གནོད། །
འཆི་ནའང་རྟོག་པ་དེ་ཉིད་འཆི། ། སྐྱེ་ནའང་རྟོག་པ་དེ་ཉིད་སྐྱེ། ། བདེ་དང་སྡུག་བསྔལ་ལ་སོགས་པ། ། ཐམས་ཅད་རྣམ་པར་རྟོག་པ་སྟེ། ། སེམས་ལ་ཅི་ཡང་ཡོད་མ་ཡིན། ། རྟོག་པའི་གཞི་རྩ་ཆོད་གྱུར་ན། ། ནད་གདོན་འབྱུང་བར་མི་འགྱུར་རོ། ། ཞེས་དང༌། རྗེ་བཙུན་ཆེན་པོས། འདྲེར་སྣང་འདྲེར་རྟོག་འདྲེར་འཛིན་གསུམ། །
བྱུང་ཡང་རྣལ་འབྱོར་རང་ལས་བྱུང༌། ། ཐིམ་ཡང་རྣལ་འབྱོར་རང་ལ་ཐིམ། ། ལར་བགེགས་རྣམས་སེམས་ཀྱི་ཆོ་འཕྲུལ་ཏེ། ། རང་སྣང་སྟོང་པར་མ་རྟོགས་པའི། ། འདྲེ་རང་རྒྱུད་འཛིན་ན་རྣལ་འབྱོར་འཁྲུལ། ། ཞེས་དང༌། བྲག་སྲིན་མོས། རང་སེམས་འཁྲུལ་པའི་ཉེར་ལེན་གྱིས། ། རྣམ་རྟོག་དགྲ་རུ་མ་ལངས་ན། ། བྲག་སྲིན་མོ་དགྲ་རུ་ཅི་ལ་ལྡང༌། །
ལར་བག་ཆགས་བདུད་འདི་སེམས་ལས་བྱུང༌། ། སེམས་ཀྱི་དེ་ཉིད་མ་ཤེས་ན། ། ཁྱོད་སོང་ཤིག་བྱས་པས་ང་མི་འགྲོ། ། ཞེས་སོགས་ཞུས་པ་ལྟར། འདྲེར་འཛིན་ཐམས་ཅད་རང་གི་རྟོག་པའི་ཆོ་འཕྲུལ་ཡིན་ལ། ལྷ་འདྲེའི་གཟུགས་ལྟར་སྣང་བ་ནི། རྟོག་པ་དེ་ཉིད་ལ་སེམས་འཐས་པའི་ཉམས་སྣང་ཤར་བ་སྟེ། དཔེར་ན་ཐག་པ་ལ་སྦྲུལ་འཛིན་སྐྱེས་པའི་ཚེ་ཐག་པ་སྦྲུལ་དུ་སྣང་བ་ལྟ་བུའོ། ། དེ་ལྟར་འབྱུང་བའི་རྒྱུ་རྐྱེན་ཡང་རང་གི་རྣམ་སྨིན་གྱི་ལུས་ལ་ཉོན་མོངས་པ་དུག་གསུམ་གྱི་རྩ་གནས་པའི་ནང་དུ་རླུང་ཞུགས་པ་དེ་དང་རྗེས་སུ་འབྲེལ་བའི་འཛིན་རྟོག་དང་འཁྲུལ་སྣང་འཆར་བ་སྟེ། དེ་ཡང་གཏི་མུག་ལས་ཀླུ་དང་ས་བདག་གི་རིགས།
ཞེ་སྡང་ལས་བཙན་དང་ཕོ་གདོན་གྱི་རིགས། འདོད་ཆགས་ལས་སྲིན་མོ་སོགས་མོ་གདོན་གྱི་རིགས་ཀྱི་འཛིན་རྟོག་དང་སྣང་བ་འཆར་བར་བཤད་ཅིང༌། ཕྱིས་དེ་ལམ་དུ་སློང་ནས་དགེ་སྦྱོར་དུ་ཤར་བ་དང་འཛིན་རྟོག་སངས་ནས་བག་གྲོ་ཐེབས་སེ་འགྲོ་ཞིང༌། གདོན་དེ་དག་གི་གནོད་པ་ཞི་ནས་དབང་དུ་འདུ་བ་རྣམས་སྲང་མདའི་མཐོ་དམན་ལྟར་འབྱུང་བར་བཤད་དོ། ། ལམ་དུ་ཁྱེར་ཚུལ་ལ། རྗེ་སྒམ་པོ་པས། འདྲེ་གཞི་རྩད་གཅོད་ཅེས་བྱ་བ། འདྲེ་རང་བཞིན་མེད་པར་གཏན་ལ་འབེབ་ཚུལ་ཞིག་གསུངས་ཀྱང༌། ཚུལ་དེ་ནི་རོ་སྙོམས་ཀྱི་སྐབས་དང་ཅུང་ཟད་མི་མཐུན་པ། ལྷ་འདྲེ་ལ་གནད་དུ་བསྣུན་ཚུལ་འདྲེ་རང་སྣང་གི་རྟོག་པ་དེ་རང་སེམས་གཉིས་མེད་ཀྱི་ངང་ལ་མ་བཅོས་པར་འཇོག་ཚུལ་དང༌།
གཞན་དུ་ལྷ་འདྲེ་ལམ་བྱེད་གསུངས་པ་ནི་སྐབས་འདི་ཉིད་ཀྱི་དོན་དུ་སྣང་ངོ༌། ། ལམ་ཁྱེར་དངོས་ནི། ལྷ་འདྲེའི་ཆོ་འཕྲུལ་སོགས་དངོས་སུ་བྱུང་བའམ། མ་བྱུང་ཡང་བྱུང་གི་དོགས་པའི་སྙེམས་ཀྱི་སེམས་སྐྱོ་ལྷང་ལྷང་བའམ། འཇིགས་ཆུམ་ཆུམ་པའམ། བག་ཚ་ཟིང་ཟིང་བ་ལྟ་བུ་བྱུང་བའི་ཚེ་བག་ཆགས་ཀྱི་ལྷ་འདྲེ་ནང་རང་སེམས་སུ་ཤེས་པའི་གོ་ཆ་དང་ལྡན་པས་འཇིགས་སེམས་དེ་ཉིད་ངོས་ཙིར་གྱིས་བཟུང་སྟེ། དེ་ཀ་ལ་དགེ་སྦྱོར་གྱི་དངོས་གཞིར་བཅོལ་ནས་མ་ཡེངས་ཙམ་གྱིས་ངང་བསྲིང༌། རེ་དོགས་བྱུང་ན་དེ་ཐོག་སྐྱོང་བ་སོགས་སྔར་ལྟར་རོ། ། ཆོ་འཕྲུལ་ཆེ་ཆུང་ཅི་ཡིན་རུང་སྨ་དབབ་པ་ནི། ཆོ་འཕྲུལ་དེ་འཇིགས་པའི་ཆོ་འཕྲུལ་གནམ་ས་རྡེབ་པ་དང་ལྷ་འདྲེའི་དམག་དང་མཚོན་ཆས་བརྡེག་ཅིང་བཅད་པ་དང༌།
མེར་བསྲེག་ཅིང་ཆུར་འབྲུལ་བ་སོགས་བློར་མི་ཤོང་བའི་ཆོ་འཕྲུལ་བྱུང་བར་བསམ་ཞིང་འཇིགས་སྣང་ཆེར་བསྐྱེད་དེ། དངོས་གཞི་འཇིགས་མཁན་ནམ་འདྲེར་འཛིན་གྱི་རྟོག་པའམ་རྐྱེན་ངན་ན་ཚ་ཟུག་གཟེར་ཁམས་འདུས་པ་སོགས་གང་བྱུང་པ་དེ་ཀ་རང་ངོས་ཟིན་པ་ཙམ་གྱི་སྟེང་དུ་མ་བཅོས་པར་བཞག་པ་ལ་དགེ་སྦྱོར་གྱི་མཐིལ་བྱ། དེ་ལྟར་རོ་སྙོམས་ན། རེ་བ་རྣམས་དགག་པ་དང༌། དོགས་པ་རྣམས་བསུ། སྐྱིད་པ་རྣམས་བསྐྱུར། སྡུག་པ་ལེན། རྙེད་པ་སྤོང༌། མ་རྙེད་བསྒྲུབ། གྲགས་པ་བསུབ།
མ་གྲགས་པ་སློང༌། སྨད་པ་སྒྲུབ། བསྟོད་པ་འགེག ། རྐྱེན་བཟང་ངན་གང་གི་སྟེང་དུའང་རི་བཙུགས་པ་བཞིན་སྡོད་ནུས་ན། ནད་ལ་སྨན་པ་འགུགས་མི་དགོས། གདོན་ལ་རིམ་འགྲོ་བྱ་མི་དགོས། དེ་ཙམ་ན་རྟོགས་ལྡན་སྒོམ་ཆེན་ཞེས་པའི་ཁྲོད་དུ་ཚུད་པ་ཙམ་ཡིན་པ་འདྲའོ། ། བཞི་པ་སྡུག་བསྔལ་ལམ་དུ་ཁྱེར་བ་བྱང་ཆུབ་སེམས་ཀྱི་གདམས་པ་ནི། བདེ་སྡུག་གི་ས་བོན་སྔོན་སོང་གི་གཟུགས་བརྙན་ཁོ་ན་ཡིན་པས་ཐོག་མར་རྒྱུ་བཅོས། བར་དུ་རྐྱེན་བསལ།
ཐ་མར་འབྲས་བུ་གཞོམ་ཚུལ་རྣམས་ཤེས་དགོས། དེ་ཡང་ལས་སྟོབས་ཆེ་བ་ཚེ་འདིར་མཐོང་བའི་ཆོས་སུ་སྨིན་པར་འགྱུར་བའི་མྱོང་འགྱུར་གྱི་ལས་དང༌། སྐྱེ་བ་རྟིང་མར་སྨིན་པ་ཕྱི་མར་མྱོང་འགྱུར་གྱི་ལས་དང༌། ལན་གྲངས་གཞན་དུ་སྨིན་པར་འགྱུར་བའི་མྱོང་འགྱུར་གྱི་ལས་མ་གཏོགས་རང་རེས་བྱས་པའི་ལས་རྣམས་གཞན་སུ་ལའང་མི་སྨིན་པས། དགེ་སྡིག་ལས་འབྲས་བསླུ་མེད་རྗེས་སུ་འབྲངས། ། བྱེད་པ་པོ་ཡི་ལུས་སེམས་སྟེང་ཉིད་ལས། ། གཞན་དུ་མི་སྨིན་དེ་ཕྱིར་བླང་དོར་རྣམས། ། སྲོག་དང་བསྡོས་ནས་བསྒྲུབ་པར་བྱིན་གྱིས་རློབས། ། གསུངས་པ་ལྟར་རོ། ། དེ་ཡང་རྒྱུ་བཅོས་པ་ནི།
སྔར་བྱས་ཀྱི་སྡིག་པ་སྟོབས་བཞིའི་སྒོ་ནས་བཤགས་པ་ལ་ནན་ཏན་དུ་འབད་དགོས་པའོ། ། རྐྱེན་བསལ་བ་ནི། དགེ་སྡིག་གི་རྒྱུ་འབྲས་གང་ཡོད་སྔོན་སོང་ཡོད་པ་དེ། ཕྱིས་རྐྱེན་རིགས་འདྲ་ཞིག་དང་ཕྲད་པས་བསླངས་ཏེ་མཚམས་སྦྱོར་དང་འཛོམས་པས་སྐྱོན་ཡོན་དུ་འགྱུར་སླ་བས། བླ་མའི་རྣལ་འབྱོར་གྱི་སྒོ་ནས། བླ་མ་ལ་གསོལ་བ་འདེབས། བདག་གཞན་གྱི་སྡུག་བསྔལ་སྦྱངས་ནུས་ཀྱི་ཁ་བསྒྱུར་བཅས་ལ་བརྩོན་པ་གལ་ཆེ་བའོ། ། འབྲས་བུ་གཞོམ་པ་ནི། ཕྱིས་ནས་མི་འབྱུང་བར་བྱ་བའི་ཐབས་དང༌། གསོལ་འདེབས་སྨོན་ལམ་ལ་འབད་དགོས་པ་ལགས་སོ། །
དེ་ཡང་སྡུག་བསྔལ་ནམ་བྱུང་བའི་ཚེ་དེ་ཉིད་ངོས་བཟུང་ནས། བདག་ཉིད་གཅིག་པུ་དེ་ལས་ཐར་འདོད་ཀྱི་ལྷད་མ་ཞུགས་པར་མཛའ་བོའི་བུ་མོའི་གཏམ་རྒྱུད་ལྟར། རིགས་འདྲའི་གཞན་གྱི་སྡུག་བསྔལ་རྣམས་ཚུར་ལེན་ཏེ། བདག་གཞན་བརྗེ་བའི་བསམ་པ་བརྟན་པོས་བློ་སྦྱོང་ཞིང་ཐོག་མེད་ཀྱི་སྡིག་སྒྲིབ་ཀུན་གཞིའི་ཐོག་ཏུ་སློང་ནས་དག་པར་འདོད་པ་ཡིན་པས་དགའ་བ་བསྒོམ། རང་གི་སེམས་ལ་ཟུག་རྔུ་དང་བཅས་པར་སྡུག་ལྷང་ངེ་བ་སྐྱེས་པ་ན། དེ་ངོས་ཟིན་ཐོག་ལ་ཡེངས་མེད་ཀྱི་དངོས་གཞི་བཅོལ་ནས་ངང་བསྲིངས་ལ་བསྐྱངས་ཤིང༌། རེ་དོགས་མི་བྱེད་ཅིང་གལ་སྲིད་བྱུང་ན་དེ་ཐོག་འཇོག་ཚུལ་སྔར་བཞིན་བྱ་ཞིང་མཐར་དགེ་སྦྱོར་གྱི་ཉམས་དེ་ཉིད་མ་ཤོར་བའི་ངང་ནས་སེམས་ཅན་ཐམས་ཅད་ལ་བྱམས་སྙིང་རྗེས་ཀུན་ནས་བསླངས་པའི་བྱང་ཆུབ་ཀྱི་སེམས་བསྐྱེད་དེ། གཞན་ཕན་གྱི་སྨོན་ལམ་བཟང་པོ་གདབ་པར་བྱའོ། ། སྡིག་སྒྲིབ་ཀྱི་ས་བོན་མེད་ན་སྡུག་བསྔལ་འབྱུང་དོན་མེད་པས། སྡུག་བསྔལ་བྱུང་ན་སྡིག་སྒྲིབ་འཛད་པས་དགའ།
སྡིག་སྒྲིབ་འདག་ན་སྡུག་བསྔལ་འབྱུང་དོན་མེད་པ་སྟེ། ། རྗེ་ཕག་མོ་གྲུ་པས། སྙིང་ནས་ཆོས་ཤིག་གོ་གྱུར་ན། ། སྡུག་བསྔལ་ཐམས་ཅད་བདེ་ཆེན་ཡིན། ། ཞེས་གསུངས་སོ། ། སྡུག་བསྔལ་ལ་སྤང་བློ་མ་ཞུགས་པར་ལམ་དུ་ཁྱེར་ན་བདེ་སྐྱིད་ཀྱི་སྐྱ་རྒྱས་ཡོང༌། ། སྐྱིད་ཆོས་ལ་གསལ་སྣང་ཞུགས་ནས་འཛིན་པའི་རྗེས་སུ་འབྲངས་ན་འོ་བརྒྱལ་དང་མཇལ་སྙིང་འདོད་པ་ཡིན། ལྟོག་འཁྱག་འཛོམ་པའི་སྤྱིལ་པོ་རུ། ། སྡུག་སྒུར་ཚུགས་པའི་སྙིང་སྟོབས་ཅན། ། གསུངས་པ་དེ་དགོས་གལ་དུ་ཆེ་བར་འདུག་གོ །
དོན་དམ་སེམས་བསྐྱེད་ཀྱིས་ཟིན་ཕྱིན་གང་ལའང་བྱ་སླ། དེ་ཡང་སྐབས་འདིར་སེམས་ཅན་གྱི་སྡུག་བསྔལ་མི་བཟད་པར་སྙིང་བརྩེའི་མདངས་མ་འགགས་བཞིན་དུ། དེའི་ངོ་བོའམ་རང་བཞིན་ཅིར་ཡང་གྲུབ་པ་མེད་པའི་སྟོང་ཉིད་དུ་རིག་པ་དེ་ཉིད་སྟོང་ཉིད་དང་སྙིང་རྗེ་ཟུང་འཇུག་གམ། སྟོང་ཉིད་སྙིང་རྗེའི་སྙིང་པོ་ཅན་གྱི་བྱང་ཆུབ་ཀྱི་སེམས་བཞེད་ཅིང་འདི་ནི་ཐེག་པ་ཆེན་པོའི་ལམ་གྱི་སྙིང་པོ་ཡིན་ཏེ། གུར་ལས། སྟོང་ཉིད་སྙིང་རྗེ་དབྱེར་མེད་པ། ། གང་དུ་སེམས་ཉིད་རབ་སྒོམ་པ། ། དེ་ནི་སངས་རྒྱས་ཆོས་དང་ནི། དགེ་འདུན་གྱི་ནི་བསྟན་པ་ཡིན། ། ཞེས་དང༌།
སམ་ཊིར། སྤྲོས་པ་མེད་པའི་རང་བཞིན་ཉིད། ། ཤེས་རབ་ཅན་ནི་ཡོངས་སུ་གྲགས། ། ཡིད་བཞིན་ནོར་ལྟར་མ་ལུས་པའི། ། སེམས་ཅན་དོན་བྱེད་སྙིང་རྗེ་སྟེ། ། ཞེས་སོགས་གསུངས། དེ་ལྟར་ལམ་དུ་ཁྱེར་བས་སྡུག་བསྔལ་གྱི་རང་བཞིན་ཤེས་པས་བདེ་བ་ཆེན་པོའི་ངང་སྤང་བྱའི་བློ་ཡང་རང་སར་གྲོལ་ནས་སྒྱུ་མའི་ལམ་ཁྱེར་གྱི་རོལ་རྩེད་དུ་འགྲོ་བ་ཞིག་ངང་ངམ་ཤུགས་ཀྱིས་ཡོང་བའོ། ། ལྔ་པ་ན་ཚ་ལམ་དུ་ཁྱེར་བ་འབྱུང་བ་རོ་སྙོམས་ཀྱི་གདམས་པ་ནི། སྤྱིར་ནད་ཀྱི་རྒྱུ་ནི་མ་རིག་པས་ཀུན་ནས་བསླངས་ནས་ལས་དང་ཉོན་མོངས་ཀྱིས་བསྐྱེད་པ་ཡིན་ལ། རྐྱེན་ནི་ནད་ཐམས་ཅད་ཀྱི་ཐོག་མར་ལས་རླུང་གི་རྒྱུ་བ་ཕོག་པས་དེས་འབྱུང་བཞི་འཁྲུགས་ནས་འདུ་བ་ཆ་མ་སྙོམས་པས་བྱེད་ཅིང༌།
འབྲས་བུ་ནི་ལུས་སེམས་ལ་ཚོར་བ་སྡུག་བསྔལ་ཡིན་པས་ན་ཚ་ལ་སོགས་པའི་ཟུག་རྔུ་འབྱུང་བ་དང༌། ནད་རིགས་ནི་དབྱེ་ན་རླུང་ལས་གྱུར་པ་དང༌། མཁྲིས་པ་ལས་གྱུར་པ་དང༌། བད་ཀན་ལས་གྱུར་པ་དང༌། འདུས་པ་ལས་གྱུར་པ་སྟེ་བཞི་བརྒྱ་རྩ་བཞིའོ། ། དེ་ཡང་ནད་འཆོས་ཐབས་ལ་སྨན་དཔྱད་ནས་མང་དུ་བཤད་ཀྱང༌། སྐབས་འདིར་ནད་ཀྱི་རྒྱུ་འཆོས་པ་ལ་རྒྱུ་མ་རིག་པས་བྱས་པས། དེ་འཆོས་པ་ལ་རིག་པ་ཡེ་ཤེས་སྐྱོང་བ་ཟབ། རྐྱེན་བསལ་བ་ལ་རྐྱེན་ལས་རླུང་འཁྲུགས་པས་བྱས་པས། དེ་རང་སར་དང་པ་ལ་རླུང་སེམས་འཇུག་པ་གཅིག་པའི་གནད་ཀྱིས།
སེམས་མ་བཅོས་པ་གཉུག་མ་སྐྱོང་བ་ཟབ། འབྲས་བུ་གཞོམ་པ་ལ་འབྲས་བུ་ཚོར་བ་སྡུག་བསྔལ་ཡིན་པས་དེ་རོ་མེད་དངོས་མེད་དུ་གཏོང་བ་ལ་གནས་ལུགས་སྟོང་ཉིད་སྒོམ་པ་ཟབ། རྒྱུ་མཚན་དེས་ན་ནད་ཀྱི་རིགས་དང༌། ནད་གསར་རྙིང་གང་ཡིན་རུང༌། དེ་ཞི་བར་བྱེད་པ་ལ་ཐབས་གཞན་བསྟེན་པ་བས་ནད་ལམ་དུ་ཁྱེར་བ་ཟབ་པར་བཞེད་དོ། ། ལམ་ཁྱེར་དངོས་ནི། ནད་ཟུག་བྱུང་ཚེ་དགག་སྒྲུབ་ཀྱང་མ་ཤོར་བར་བྱས་ཏེ། ལུས་འབྱུང་འཁྲུགས་ཟུག་རྔུ་ཅི་བྱུང་ཡང༌། དེ་ལས་ངན་དག་པའི་རྒྱུ་རུ་བསམ་ནས་ན་ཚ་ཟུག་གཟེར་ལྷང་ངེ་བའི་ལུས་སེམས་ཀྱི་ཚོར་བ་དེ་ཉིད་ངོས་བཟུང་ཞིང་དེ་ཀ་ལ་བསྒོམ་གྱི་ངོ་ཏི་བཅོལ་ཏེ། དེ་ལ་དགག་སྒྲུབ་ཀྱི་བློས་མ་བཅོས་མ་བསླད་པར་གསལ་སིང་ངེ་བསྐྱང༌།
སྐབས་རེར་ན་མཁན་གཟེར་མཁན་མྱོང་མཁན་སོགས་ཀྱི་བདག་འཛིན་རྩད་བཅད་དེ། ངོ་བོ་ངོས་བཟུང་མེད་པའི་ངང་དུ་མ་བཅོས་པར་བཞག ། དེ་ཡང་ནད་ཟུག་དེ་འདོད་ཐོག་ཏུ་ཁྱེར་བ་གལ་ཆེ། རྗེ་རྒོད་ཚང་པར་བསྙུང་ཟུག་དོས་དྲག་ལ་ཡུན་རིང་བར་བྱུང་བའི་དུས། བསྙུང་ཟུག་ཆེ་ཙ་ན་བླ་མ་དཀོན་མཆོག་ཐུགས་རྗེ་རེ་ཆེ་གསུངས་ནས་ཕྱག་ཐལ་མོ་སྦྱར་ཏེ་ཞལ་འཛུམ་པའི་མདངས་དང་ལྡན་ལ། བསྙུང་ཟུག་ཅུང་ཟད་རེ་ཡལ་ཚེ་ཐུགས་མི་དགྱེས་པའི་རྣམ་འགྱུར་གྱིས། བླ་མ་དཀོན་མཆོག་རྣམས་ང་ལ་སྙིང་མི་རྗེ་བ་ཨེ་ཡིན། ང་ཡི་ནད་ཟུག་དྲག་སོང་ངོ༌། ། ལེ་ལོ་ཅན་ང་ཡི་སྡིག་སྒྲིབ་མི་འདག་པར་འདུག་གསུངས་ནས་ཐུགས་ཞུམ་པའི་རྣམ་འགྱུར་གྱི་གསུང་རྣམས་འབྱོན། ཕྱིས་རྗེ་དེ་ཉིད་ཀྱི་ཞལ་ནས།
གཞན་ལ་མི་སྲིད་པ་ཞིག་ང་ལ་སྲིད་པར་གདའ། གཞན་རྣམས་སྐྱིད་ཙ་ན་རྒོད་བྲོ། སྡུག་ན་ངུ་བྲོ་བ་ཡིན། ང་ལ་སྐྱིད་ཙ་ན་ངུ་བྲོ། སྡུག་ན་རྒོད་བྲོ་བར་འདུག་གསུངས་ནས་དགེ་སྦྱོར་གྱི་ཐོག་ཐག་ཐམས་ཅད་ན་ཚ་ལམ་ཁྱེར་གྱི་སྟེང་ནས་བཅད་པར་འདུག ། དོན་དུ་ནད་སྒྲིབ་པའི་ཕྱགས་ཤིང་བར་ཆད་དངོས་གྲུབ་ཀྱི་སྣ་འདྲེན་ལ་དགོངས་པ་ལགས་སོ། ། མཐར་ནད་སོས་སུ་རེ་བ་དང་མ་སོས་ཀྱི་དོགས་པ་སོགས་ཀྱི་རེ་དོགས་ཅི་ཡང་མི་བྱ་བར་མཉམ་ཉིད་ཆེན་པོར་ཐག་བཅད་དོ། ། འདིའི་ལྟ་ཐོག་ཏུ་རོ་སྙོམས་མི་ནུས་པར་རེ་དོགས་ཀྱི་རྐུན་བུ་ཞུགས་ཚེ་བཟློག་སྒོམ་ལ་རྩལ་དུ་འདོན་པ་གནད་དམ་པ་སྟེ། འདི་ལ་བཟློག་སྒོམ་མ་ནུས་ན་ཕྱིས་ནས་རོ་སྙོམས་པའི་དུས་མི་ཡོང་བས་ཤི་ནུས་ཐོག་འགེལ་གྱི་ལམ་ཁྱེར་གནད་དུ་ཆེ། གཞན་རྣམས་ལ་བཟློག་སྒོམ་སོགས་སངས་རྒྱས་ཀྱི་ལམ་དུ་འགྲོ་མི་འགྲོ་བརྟགས་ནས།
རང་གི་ཉམས་ལེན་གྱི་རང་ཚོད་དང་མཐུན་པའི་ཉམས་ལེན་བྱ། ལེགས་པའི་ཕྱོགས་ལ་རྟེན་འབྲེལ་ཟབ་མོ་བསྒྲིག་གསུངས་པས། ལུས་ཀྱི་ནད་དགེ་སྦྱོར་དུ་ཁྱེར་བ་ནི། རྣལ་འབྱོར་པའི་ཁྱད་ཆོས་ཡིན་ལ། བྱང་ཆུབ་བསྒྲུབ་པའི་རྟེན་ལ་ཤི་མ་ཤི་མེད་པའི་བླུན་ཆོས་མི་རུང་བས། ཀུན་རྫོབ་ཏུ་ནད་བཅོས་པའི་ཐབས་དང༌། རྟེན་འབྲེལ་བརྟེན་པར་བྱ་ཞིང༌། དོན་དམ་པའི་རིག་ཐོག་ཏུ་རེ་དོགས་སྤོང་བའི་ཉམས་ལེན་བྱ། དེ་ལ་ཡར་སྐྱེད་མེད་ན། ན་དགའ་ཤི་སྐྱིད་བྱེད་པ་ཡིན། །
ནད་ལ་སྨན་པ་མི་འགུགས་ཤིང༌། ། གདོན་ལ་རིམ་འགྲོ་མི་བྱེད་ན། ། འབྲུག་པའི་བུ་ཡིན་ལས་འཕྲོ་ཅན། ། གསུངས་པ་ནི། ངོ་ཐོག་ཡན་ཆོད་ལ་བསྔགས་སོ། ། ནད་འདོན་གྱི་རྩ་བ་ཡང་བླ་མའི་མོས་གུས་ལ་རག་ལས་པས། བཅོས་ཐབས་བསྒྲང་གིས་མི་ལངས་ཀྱང༌། ། སྟོང་པའི་གོ་ཆ་རྩིས་སུ་ཆེ། ། ཀུན་ལ་བླ་མའི་རྣལ་འབྱོར་ཤིས། ། གསུངས་པ་དེ་གོ་དགོས།
རེ་དོགས་འགེགས་པའི་ལམ་ཁྱེར་ནི། འདིར་ཕན་དུ་རེ་བའི་རིམ་གྲོ་མི་བྱ། དངོས་པོའི་འཛིན་ཆགས་སྤང་བའི་ཕྱིར། ། བླ་མ་དཀོན་མཆོག་མཆོད་ཅིང་ནོར་རྫས་ལ་སྤོང་དག་བྱེད་པ་ནི། རྐྱེན་ངན་གྲོགས་ཤར་གྱི་ཐབས་མཆོག་གོ ། གཞན་རྟོགས་ལྡན་གྱི་ཐུགས་ཁུར་བཞེས་པའི་མིས། རང་གི་བླ་མ་དམ་པ་བཞུགས་པས་རྗེས་སུ་བཟུང་ནས་དབང་སྐུར་སོགས་ཀྱི་རྟེན་འབྲེལ་བཀའ་དྲིན་དུ་སྩལ་ན་འདོད་ཐོག་ཏུ་ཁྱེར། གཞན་ནད་ལ་དྲག་རེ་ཤི་དོགས་ཀྱིས་བླ་མ་གཅིག་ལ་བཏུད་ནས། རྟོགས་ལྡན་པས་དབང་བསྐུར་ཞུ་བ་དེ་ནི། སྔོ་ལོའི་རྒྱལ་མཚན་འཕྱར་བ་ངོ་མ་ལགས་སོ། །
འཇིག་རྟེན་ལུགས་ཀྱི་རིམ་གྲོ་བྱེད་པ་རྣམས་ཀྱང་ཚུལ་མ་ཡིན་ནོ། ནད་པ་ཟས་ལ་ཞེན་པ་ལོག་ནས་མི་འདོད་པའི་རིགས་ལ་ནན་ཆེས་ན་རྒྱུད་འཁྲུགས་ནས་ནད་མི་སོས་པའི་རྐྱེན་དང༌། འདི་དག་མིག་གིས་མི་རིག་པའི་ས་ཞིག་ན་བསམ་པས་མཚམས་སྦྱར་ནས་ཤི་བ་ལྟ་བུས་ནི། ཟས་སྐོམ་མིག་གིས་མི་མཐོང་བའི་སར་སྐྱེ་བ་སོགས་འབྱུང་གསུངས་པས། དེ་རིགས་ལ་གཟབ། ལྷག་པར་སྒོམ་ཆེན་དགའ་རབ་མིན་ཡང་ཁོ་རང་གི་བློ་དང་མི་འཚམས་པའི་སྨན་དཔྱད་བསྲུང་རིམ་སོགས་དགོས་ཚུལ་ལ་ནན་ཆེས་ན། དེས་རྒྱུད་འཁྲུགས་ནས་ནད་མི་སོས་པའི་ཁར་རྟེན་འབྲེལ་མང་པོ་འཆུགས་དོགས་ཡོད་པས་བློ་རིགས་དང་མི་འགལ་བའི་སྤྱོད་ལམ་ལ་གཟབ། འགའ་ཞིག་གིས་རྟོགས་པ་དང་ལྡན་པ་ཞིག་ཡིན་ཕྱིན་ཟུག་གཟེར་མི་འོང་བ་འདྲ་ཞིག་ཏུ་གོ་བ་ལེན་པར་འདུག་སྟེ། དེ་ཙུག་ཅུང་མིན། འབྱུང་འདུས་ཀྱི་གནས་ཚང་འདི་དང་འགྲོགས་རིང༌།
འབྱུང་འཁྲུགས་ཀྱིས་ན་ཚའི་ཟུག་གཟེར་མི་ཁོག་ཀྱང༌། དེ་ལ་སྡུག་བསྔལ་མི་ཡོང་བ་ལགས་སོ། ། དེ་ཡང་ན་ཚ་ལམ་ཁྱེར་ཉམས་འོག་ཏུ་འཛུད་ཐབས་ལ་རྐང་པ་རྡོ་རྗེའི་སྐྱིལ་ཀྲུང་ཡུན་རིང་དུ་བྱས་པའི་ཟུག་གཟེར་རམ། གཞན་ཡང་ལུས་ལ་ན་ཚ་ཅི་རིགས་འོང་ཐབས་བྱས་ནས། དེ་ལམ་དུ་ཁྱེར་ཏེ་སྦྱང་བར་བཞེད་དོ། ། དེ་ལྟར་ན་ཚའི་ཐོག་ཏུ་ཉམས་ལེན་གནད་མ་འཆུག་པར་སྐྱོང་བ་ཡུན་བསྲིང་པས། མཐར་ན་ཟུག་དང་བདག་འཛིན་ལ་དགྲར་མི་བལྟ་བ་དང༌། སྤང་བར་བྱ་མི་དགོས་པར། དེ་ཉིད་བསྒོམ་དུ་འཆར་བས་བསམ་བརྗོད་བྲལ་བའི་ཀློང་དུ་ཐིམ། ཡེ་དག་ཏུ་གོ་བས་སྟོང་ཉིད་དུ་རྟོགས།
འབྱུང་བ་ཚ་གྲང་རོ་སྙོམས་ནས་ནད་དྲག་པ་དང༌། དགེ་སྦྱོར་ལ་བོགས་ཐོན་པ་རྣམས་དུས་མཉམ་དུ་འབྱུང་བར་བཞེད་པའོ། ། དྲུག་པ་འཆི་བ་ལམ་དུ་ཁྱེར་བ་ཆོས་ཉིད་མ་བུ་ངོ་སྤྲོད་ཀྱི་གདམས་པ་ནི། དང་པོར་ཚེ་ལ་ངེས་མེད་དུ་གོ་བས་མི་ཚེ་གང་བྱུང་ལ་རྐྱེན་ཤར་གྱི་རྟོག་པ་དང་སྣང་བ་ཐམས་ཅད་དགེ་སྦྱོར་དུ་ཁྱེར་ནས་གོམས་པར་བྱེད་དགོས་ཏེ། དཔེར་ན་རྣམ་རྟོག་སྐྱེ་བ་འགགས་པས་ཀྱང་སྐྱེ་འཆི་མཚོན་ལ། གཉིད་དུ་འགྲོ་བ་འཆི་བ་དང༌། སད་པ་སྐྱེ་བ་སྟེ། དོན་དུ་རྟོག་པ་ཕྲ་རགས་ཀྱི་ཁྱད་མ་གཏོགས་པ་རྣམ་རྟོག་ལས་མ་འདས་པས་ན། ནའང་རྣམ་པར་རྟོག་པ་ན། འཆི་ནའང་རྣམ་པར་རྟོག་པ་འཆི་བས་སོ་སྐྱེ་ལམ་དུ་མ་ཞུགས་པ་རྣམས་ལ།
རྣམ་རྟོག་མ་རིག་ཆེན་པོ་འདི། ། འཁོར་བའི་རྒྱ་མཚོར་ལྟུང་བྱེད་ཡིན། ། ཞེས་གསུངས་ལ། རྣལ་འབྱོར་པ་ཞིག་ན། འཆི་བ་ཞེས་བྱ་རྣམ་རྟོག་སྟེ། ། མཁའ་སྤྱོད་གནས་སུ་ཁྲིད་པར་བྱེད། ། ཅེས་གསུངས་པ་ལྟར་ཡིན་པས། མ་གཅིག་གི་ཞལ་ནས། ང་ཡི་འཆི་བ་འདི་ཀུན་རི་ཆེན་པོའི་འོག་ནས་ཐར་བའི་ཚོད་ཙམ་ཡིན་གསུངས་པ་ལྟར་རོ། ། འཆི་ཀ་མའི་ལམ་ཁྱེར་གྱི་གདམས་ངག་ལ།
ཡུལ་འཁོར་དང་ནོར་རྫས་སོགས་གང་ལའང་ཞེན་པ་བློས་བཏང༌། འདི་བློས་བཏང་མ་ནུས་ན་འཆི་ཁའི་བསམ་བློ་སྟོབས་ཆེ་བས་ལུས་ངན་ལེན་པའི་རྒྱུ་བྱེད་དོ། ། སྔོན་དགེ་སློང་ལྷུང་བཟེད་ལ་ཆགས་པས་སྦྲུལ་དུ་སྐྱེས་པ་དང༌། མི་ལྟོགས་གསེར་ལ་ཆགས་པའང་སྦྲུལ་དུ་སྐྱེས་པ་དང༌། འགའ་རེ་ཟས་ལ་ཆགས་པ་དེའི་ཐབ་ཀའི་ནང་སྡིག་པར་སྐྱེས་ནས་སྡུག་བསྔལ་དཔག་ཏུ་མེད་པ་མྱོང་བའི་དཔེ་སོགས་ཡོད་པས། མི་ནོར་ཤུལ་ན་ཡོད་པ་གང་ལའང་རང་སེམས་སྐད་ཅིག་ཀྱང་མི་ཆགས་མི་ཞེན་པར་བྱེད། འབྱོར་པ་ཡོད་ན་བླ་མ་མཉེས་པའི་འབུལ་བ། ཡི་དམ་མཁའ་འགྲོ་ཆོས་སྐྱོང་རྣམས་མཉེས་པའི་མཆོད་གཏོར། རྡོ་རྗེ་སྤུན་མཉེས་པའི་ཚོགས་འཁོར་དང་སྤོང་དག་སོགས་བྱ། ཡུལ་རྐྱེན་ངན་པ་ཐམས་ཅད་རྒྱང་དུ་བསྐྱུར་རྟེན་འབྲེལ་བཟང་པོ་ཐམས་ཅད་ཚུལ་བཞིན་བསྒྲིགས།
དུས་ལ་བབ་པ་ན་སེང་གེ་ཉལ་སྟབས་སམ་ཙོག་པུ་སོགས་ལུས་གནད་བཅོས། སྔོན་དུ་བསྟན་དང་འགྲོ་བ་ཡོངས་ཀྱི་སྤྱི་གླུད་དུ་ལུས་འདོར་ཞིང་རང་ཉིད་དུས་ཇི་སྲིད་པ་དེ་སྲིད་ཀྱི་བར་དུ་སེམས་ཅན་གྱི་དོན་རྒྱ་ཆེན་པོ་བྱེད་སྙམ་པའི་སེམས་བསྐྱེད་སྨོན་ལམ་བྱ། དངོས་གཞི་ཞིང་ཁམས་ཡིད་བྱེད་དེའི་སངས་རྒྱས་དང་རྩ་བའི་བླ་མ་ཐ་མི་དད་པ་སྤྱི་བོར་བསྒོམ་ལ་མོས་གུས་ཆེན་པོས། ཐུགས་རྗེས་ཟུངས། ལམ་སྣ་དྲོངས་སྙམ་པའི་ངང་ནས་གསོལ་འདེབས་བྱས། དེ་ཡང་རང་རིག་སེམས་ཉིད་ངོ་བོའི་སྟེང་དུ་རོ་གཅིག་པར་ཤེས་པ་ནས་ལམ་ཁྱེར་ལ་འཇུག་པར་བྱའོ། ། དེ་ལ་ལམ་དུ་འཁྱེར་རྒྱུ་ནི། ཚེ་འདི་ལ་འཐས་དྲག་པས། དེ་དང་འབྲལ་བར་ཤེས་ཤིང་འཁུ་འཕྲིག་དང་བཅས་པའི་འཆི་སེམས་ཀྱི་རྟོག་པ་སྙིང་ཁུང་གྲང་ཤུམ་མེ་བ་དེ་དང༌། དེ་ནས་འབྱུང་བ་བཞི་དང་སྣང་མཆེད་ལ་སོགས་པའི་ཐིམ་རིམ་གྱི་ཉམས་སྣང་མཐའ་དག་རིམ་པར་འཆར་བ་རྣམས་ཡིན་ལ།
ལམ་དུ་འཁྱེར་ཚུལ་ནི། དེ་དག་ལ་མི་དགའ་བའི་ཞེ་སྡང་གི་འཁུ་འཕྲིག་དང༌། འདི་དང་འདིའོ་སྙམ་པའི་བདག་འཛིན་ལ་བློ་འཇོག་པ་དང༌། ཐུགས་དམ་ལ་སྡོད་མི་སྡོད་དང༌། རང་གིས་ལམ་སྣ་ཟིན་ནམ་མི་ཟིན་བསམ་པའི་རེ་དོགས་བྱས་ན་ལམ་ཁྱེར་གྱི་གེགས་སུ་འགྱུར་བས་རྟོག་པ་དང་ཉམས་དེ་དག་དང་པོར་ངོས་ཟིན་ཙམ་བྱས་ཏེ། དེ་ནས་གང་ཤར་དེ་ལ་དགེ་སྦྱོར་གྱི་མཐིལ་པོ་བྱས་ནས་རང་ངོ་མ་ཡེངས་ཙམ་པའི་ཐོག་ཏུ་འཇོག ། དེ་ལ་དགག་སྒྲུབ་སོགས་ཀྱི་བློས་མ་བསླད་པར་འཛིན་མེད་དུ་སྐྱོང་བ་ལ་སོགས་སྔར་རིམ་པར་བཤད་པ་ལྟར་བྱའོ། ། རྗེས་བླ་མ་རང་སེམས་གཉིས་མེད་ཀྱི་ངང་དུ་མཉམ་པར་འཇོག་པ་དེ་ཀའི་རྒྱུན་ཨེ་ཡོང་ལྟ། བླ་མ་རང་སེམས་གཉིས་མེད་ཀྱི་རང་བཞིན་བྱར་མེད་ཀུན་ཁྱབ་ཆོས་སྐུ་ཁྱབ་གདལ་ཆེན་པོའི་ངང་དུ་མཉམ་པར་འཇོག་པ་ལས་ཟབ་པ་མེད་དེ། དེ་ཡང༌།
ཨོ་རྒྱན་རིན་པོ་ཆེས། རྣལ་འབྱོར་པ་རབ་ཆོས་སྐུའི་འཕོ་བ་ནི། འཕོ་བྱའི་ཡུལ་དང་འཕོ་བྱེད་གཉིས་སུ་མ་གྲུབ་པའི་རང་བཞིན་རྫོགས་པ་ཆེན་པོའི་ངང་དུ་གནས་པ་ནི་འཕོ་བའི་མཐར་ཐུག་གོ ། ཞེས་གསུངས་སོ། ། དེ་ལྟ་བུའི་འཕྲོས་ལ་རིག་པ་འཕོས་ན་དགོས་དོན་འགྲུབ་པའོ། ། སྐབས་དེར་ཅི་དྲག་གང་དྲག་གི་ཙབ་ཙུབ་བྱེད་ན་ལམ་གྱི་གེགས་བྱེད་ཉེན་ཡོད་དོ། ། ལར་དུས་འདིར་སླེབ་ཚེ་ཆོས་པ་ཕོ་ཤན་འབྱེད་པ་ཡིན་ནོ། ། བློ་གུ་དོགས་སུ་མ་འཛུད་པར་དགའ་ཡལ་ལེ། འཛུམ་མུལ་ལེ་གློད་པ་གལ་ཆེ། དོན་འདི་ལ་ཐེག་ཆེན་བློ་སྦྱོང་གི་མན་ངག་དུའང་འཆི་དུས་ཀྱི་འཕོ་བ་ལ་མན་ངག་འུད་ཆེ་བ་མང་ཡང་གང་ཤར་འཛིན་མེད་དུ་སྐྱོང་བ་ལས་ཟབ་པ་མེད་པར་བཤད་དེ། །
དེ་ལྟར་བྱས་པའི་ཐིམ་རིམ་རྫོགས་པའི་རྗེས་ལ་རང་བཞིན་གྱི་འོད་གསལ་ངང་ངམ་ཤུགས་ཀྱིས་འཆར་བ་དང༌། ལམ་དུ་སྦྱངས་པའི་འོད་གསལ་མ་བུ་འདྲེས་པས་ཆུ་ལ་ཆུ་བཞག་པའོ། ། ནམ་མཁའ་དང་ནམ་མཁའ་འདྲེས་པ་ལྟར་གྱུར་ནས་ཆོས་སྐུར་སངས་རྒྱས་པར་བཤད་དེ། རྒྱུད་ལས། འཆི་བ་ཞེས་བྱ་རྣམ་རྟོག་སྟེ། ། མཁའ་སྤྱོད་གནས་སུ་ཁྲིད་པར་བྱེད། ། ཅེས་དང༌། སྐད་ཅིག་གཅིག་གིས་བྱེ་བྲག་ཕྱེད། ། སྐད་ཅིག་གཅིག་གིས་རྫོགས་སངས་རྒྱས། ། ཞེས་དང༌།
རྗེ་སྒམ་པོ་པས། རྣམ་རྟོག་གཅིག་ནས་གཅིག་འགྲོ་བ། ། དེ་ལ་འཆི་རྒྱུ་ག་ལ་ཡོད། ། ཆོས་སྐུ་རྣམ་པར་དག་པ་ལ། ། དེ་ལ་འཆི་རྒྱུ་ག་ལ་ཡོད། ། འཇའ་ཚོན་རི་མོ་ཡལ་བ་ལ། ། དེ་ལ་འཆི་རྒྱུ་ག་ལ་ཡོད། ། སེམས་ལ་སྐྱེ་འཆི་མེད་པ་ལ། ། དེ་ལ་འཆི་རྒྱུ་ག་ལ་ཡོད། ། ཅེས་སོགས་གསུངས་པའི་དོན་ཏེ།
གལ་ཏེ་ཚེ་འདིར་ལམ་ཁྱེར་ལ་གོམས་པ་ཆུང་བས་དབྱིངས་རིག་དབྱེར་མེད་ཀྱི་ངང་དུ་སངས་རྒྱ་མ་ནུས་ཀྱང༌། བར་དོ་དང་སྐྱེ་སྲིད་དུ་ཉིང་མཚམས་སྦྱོར་བ་ལ། སྔར་གྱི་ལམ་ཁྱེར་ཅི་རིགས་པས་རང་དབང་ཐོབ་པའམ། ཐ་མའང་རྟེན་འབྲེལ་གྱི་སྟོབས་ཀྱིས་ཕྱི་མ་ལས་འཕྲོ་ཟིན་པར་བཤད་དེ། དུས་ཚོད་འདི་ནི་སྐྱེ་འགྲོ་སེམས་ཅན་ཐམས་ཅད་ལ་ཡོང་ངེས་པ་ཡིན་ལ། འདི་ནི་རང་རང་ལ་ནམ་ཡོང་ཆ་མེད་པས། འདིར་བྲོད་པའི་གདེངས་ཚད་ཡོད་པ་ཞིག་འཚལ། ཚེ་འདིའི་ཕ་མ་གཉེན་འདུན་ནོར་རྫས་གང་དང་ཡང་འདི་ནས་འགྲོགས་སུ་མེད་ངེས་སོ། ། སྤྱང་པོ་རྣམས་ཡེ་རིག་བསྐྱེད། གྲུང་པོ་རྣམས་གཞིག་མོ་ལ་གཏོང་བ་གལ་ཆེའོ།།
༈ །།བདུན་པ་ས་དང་ལམ་གྱི་ངོས་བཟུང་བ་བགྲོད་ཚུལ་བཤད་པ་ལ། དང་པོ་ས་ལམ་ངོས་བཟུང་བ་བཤད་པ། གཉིས་པ་དེ་དག་གི་ས་ལམ་བགྲོད་ཚུལ་བཤད་པའོ། ། དེ་ལ་དང་པོ་ས་ལམ་ངོས་བཟུང་བ་བཤད་པའི་སྡོམ་ནི། ཚོགས་ཀྱི་ལམ་དང་སྦྱོར་ལམ་དང༌། ། མཐོང་བའི་ལམ་དང་སྒོམ་ལམ་དང༌། ། ཡོངས་སུ་མཐར་ཕྱིན་པ་ཡི་ལམ། ། ལྔ་ཡིས་ལམ་རྣམས་ཡོངས་སུ་བསྡུས། ། ཞེས་གསུངས་སོ། ། དེ་ལྟར་ལམ་ལྔ་པོ་དེ་བྱང་ཆུབ་ལམ་སྒྲོན་གྱི་གཞུང་ལྟར་ནའང༌།
དང་པོ་སྐྱེས་བུ་ཆུང་འབྲིང་གཉིས་ཀྱི་ཆོས་བསྒོམས་ནས་གཞི་བརྟན་པར་བྱ་བ་དང༌། དེ་ནས་སྨོན་འཇུག་གཉིས་ཀྱི་སེམས་བསྐྱེད་པ་དང༌། དེ་ནས་ཚོགས་གཉིས་བསགས་པ་ལ་འབད་པར་བསྟན་པ་དེ་རྣམས་ཀྱིས་ཚོགས་ལམ་ལེགས་པར་བསྟན་པ་ཡིན་ནོ། ། རིམ་གྱིས་དྲོད་སོགས་ཐོབ་བྱས་ནས། ། ཞེས་པས་ནི་སྦྱོར་ལམ་བསྟན་པ་ཡིན་ནོ། ། རབ་དགའ་ལ་སོགས་ཐོབ་གྱུར་ཏེ། ། ཞེས་པས་ནི། མཐོང་ལམ་དང་སྒོམ་ལམ་དང་མཐར་ཕྱིན་པའི་ལམ་བསྟན་པ་ཡིན་ནོ། ། དེ་ལ་ཚོགས་ལམ་ནི། རིགས་དང་ལྡན་པ་གཅིག་གིས།
དང་པོར་བྱང་ཆུབ་མཆོག་ཏུ་སེམས་བསྐྱེད་དེ། སློབ་དཔོན་ལས་གདམས་ངག་མནོས་ནས། དྲོད་ཀྱི་ཡེ་ཤེས་མ་སྐྱེས་ཀྱི་བར་དུ་དགེ་བ་ལ་འབད་པ་བྱེད་ཚད་རྣམས་ཡིན་ནོ། ། དེའི་སྐབས་སུ་རྟོག་པ་དང་མོས་པ་ལས་གྱུར་པ་དང༌། ལྷག་པར་འདོད་པ་ལས་གྱུར་པ་དང༌། ཐོབ་པ་ལས་གྱུར་པ་བཞི་དབྱེའོ། ། དེ་དག་ཅིའི་ཕྱིར་ཚོགས་ལམ་ཞེས་བྱ་ཞེ་ན། དྲོད་ལ་སོགས་པ་རྟོགས་པ་སྐྱེ་བའི་སྣོད་དུ་རུང་བར་བྱ་བའི་ཕྱིར་དགེ་བའི་ཚོགས་གསོག་པར་བྱེད་པས་ན་ཚོགས་ལམ་ཞེས་བྱའོ། ། དེ་དག་ལ་ཐར་པའི་ཆ་དང་མཐུན་པའི་དགེ་བའི་རྩ་བ་ཞེས་ཀྱང་བྱའོ། ། གནས་སྐབས་དེས་ན་བྱང་ཆུབ་ཕྱོགས་ཆོས་ཀྱི་དབང་དུ་བྱས་ན་དྲན་པ་ཉེ་བར་བཞག་པ་བཞི་དང༌།
ཡང་དག་པར་སྤོང་བ་བཞི་དང༌། རྫུ་འཕྲུལ་གྱི་རྐང་པ་བཞི་སྟེ། ཆོས་བཞི་གསུམ་བཅུ་གཉིས་བསྒོམ་པའོ། ། དེ་ལ་དྲན་པ་ཉེ་བར་བཞག་པ་བཞི་ནི། ལུས་དྲན་པ་ཉེ་བར་བཞག་པ་དང༌། ཚོར་བ་དྲན་པ་ཉེ་བར་བཞག་པ་དང༌། སེམས་དྲན་པ་ཉེ་བར་བཞག་པ་དང༌། ཆོས་དྲན་པ་ཉེ་བར་བཞག་པ་སྟེ། དེ་དག་ནི་ཚོགས་ལམ་ཆུང་ངུའི་དུས་སོ། ། ཡང་དག་པར་སྤོང་བ་བཞི་ནི།
སྡིག་པ་མི་དགེ་བའི་ཆོས་སྐྱེས་པ་སྤོང་བ་དང༌། མ་སྐྱེས་པ་མི་སྐྱེད་པ་དང༌། གཉེན་པོ་དགེ་བའི་ཆོས་མ་སྐྱེས་པ་བསྐྱེད་པ་དང༌། སྐྱེས་པ་འཕེལ་བར་བྱེད་པ་སྟེ། དེ་དག་ནི་ཚོགས་ལམ་འབྲིང་གི་དུས་སུའོ། ། རྫུ་འཕྲུལ་གྱི་རྐང་པ་བཞི་ནི། འདུན་པའི་ཏིང་ངེ་འཛིན་དང༌། བརྩོན་འགྲུས་ཀྱི་ཏིང་ངེ་འཛིན་དང༌། སེམས་ཀྱི་ཏིང་ངེ་འཛིན་དང༌། དཔྱོད་པའི་ཏིང་ངེ་འཛིན་ཏེ།
དེ་དག་ནི་ཚོགས་ལམ་ཆེན་པོའི་དུས་སུའོ། ། སྦྱོར་བའི་ལམ་ནི། ཚོགས་ལམ་རབ་ཀྱི་མཐར་ཕྱིན་པའི་རྗེས་ལ་བདེན་པ་བཞི་རྟོགས་པ་དང༌། རྗེས་སུ་མཐུན་པ་ངེས་འབྱེད་ཡན་ལག་རྣམ་བཞི་ཞེས་བྱ་བ་སྐྱེ་བ་སྟེ། དྲོད་དང༌། རྩེ་མོ་དང༌། བཟོད་པ་དང༌། འཇིག་རྟེན་ཆོས་མཆོག་རྣམས་སོ། ། དེ་དག་ལ་ཅིའི་ཕྱིར་ན་སྦྱོར་ལམ་ཞེས་བྱ་ཞེ་ན། བདེན་པ་མངོན་པར་རྟོགས་པ་ལ་སྦྱོར་བའི་དོན་གྱིས་ན་སྦྱོར་ལམ་ཞེས་བྱའོ། །
དེ་ཡང་དྲོད་དང་རྩེ་མོའི་གནས་སྐབས་ནི་དབང་པོ་ལྔ་དང་ལྡན་ཏེ་དད་པའི་དབང་པོ་དང༌། བརྩོན་འགྲུས་ཀྱི་དབང་པོ་དང༌། དྲན་པའི་དབང་པོ་དང༌། ཏིང་ངེ་འཛིན་གྱི་དབང་པོ་དང༌། ཤེས་རབ་ཀྱི་དབང་པོའོ། ། བཟོད་པ་དང་འཇིག་རྟེན་པའི་ཆོས་མཆོག་གི་གནས་སྐབས་ནི། སྟོབས་ལྔ་དང་ལྡན་ཏེ། དད་པའི་སྟོབས་དང༌། བརྩོན་འགྲུས་ཀྱི་སྟོབས་དང༌། དྲན་པའི་སྟོབས་དང༌།
ཏིང་ངེ་འཛིན་གྱི་སྟོབས་དང༌། ཤེས་རབ་ཀྱི་སྟོབས་སོ། ། མཐོང་བའི་ལམ་ནི། འཇིག་རྟེན་ཆོས་མཆོག་གི་རྗེས་ཐོག་ཏུ། འཕགས་པའི་བདེན་པ་བཞི་ལ་དམིགས་པའི་ཞི་གནས་དང༌། ལྷག་མཐོང་མཚུངས་པར་ལྡན་པ་དང་བཅས་ཏེ། དེ་ཡང་སྡུག་བསྔལ་ལ་ཆོས་ཤེས་པའི་བཟོད་པ་དང༌། སྡུག་བསྔལ་ལ་ཆོས་ཤེས་པ་དང༌། སྡུག་བསྔལ་རྟོགས་པར་ཤེས་པའི་བཟོད་པ་དང༌། སྡུག་བསྔལ་ལ་རྗེས་སུ་རྟོགས་པར་ཤེས་པ་ལ་སོགས་པ་བདེན་པ་བཞི་པོ་རེ་རེ་ལ་བཞི་བཞི་སྟེ།
བཟོད་པ་དང་ཤེས་པ་སྐད་ཅིག་མ་བཅུ་དྲུག་གི་བདག་ཉིད་ཅན་ནོ། ། དེ་དག་ལ་ཅིའི་ཕྱིར་མཐོང་བའི་ལམ་ཞེས་བྱ་ཞེ་ན། སྔོན་མ་མཐོང་བའི་འཕགས་པའི་བདེན་པ་མཐོང་བས་ན་མཐོང་བའི་ལམ་ཞེས་བྱའོ། ། གནས་སྐབས་དེ་ལ་བྱང་ཆུབ་ཀྱི་ཡན་ལག་བདུན་དང་ལྡན་ཏེ། དྲན་པ་ཡང་དག་བྱང་ཆུབ་ཀྱི་ཡན་ལག་དང༌། ཆོས་རྣམ་པར་འབྱེད་པ་ཡང་དག ། བརྩོན་འགྲུས་ཡང་དག ། དགའ་བ་ཡང་དག ། ཤིན་ཏུ་སྦྱངས་པ་ཡང་དག ། ཏིང་ངེ་འཛིན་ཡང་དག །
བཏང་སྙོམས་ཡང་དག་སྟེ་བྱང་ཆུབ་ཀྱི་ཡན་ལག་གོ ། སྒོམ་ལམ་ནི་མཐོང་ལམ་སྐྱེས་པའི་རྗེས་ཐོག་ནས་བཟུང་སྟེ། དེ་ལ་འཇིག་རྟེན་པའི་ལམ་དང༌། འཇིག་རྟེན་ལས་འདས་པའི་ལམ་གཉིས་སོ། ། དེ་ལ་འཇིག་རྟེན་པའི་སྒོམ་ལམ་ནི། འཇིག་རྟེན་པའི་བསམ་གཏན་དང་པོ་དང༌། གཉིས་པ་དང༌། གསུམ་པ་དང༌། བསམ་གཏན་བཞི་པ་དང༌། ནམ་མཁའ་མཐའ་ཡས་སྐྱེ་མཆེད་དང༌།
རྣམ་ཤེས་མཐའ་ཡས་སྐྱེ་མཆེད་དང༌། ཅི་ཡང་མེད་པའི་སྐྱེ་མཆེད་དང༌། འདུ་ཤེས་མེད། འདུ་ཤེས་མེད་མིན་གྱི་སྐྱེ་མཆེད་རྣམས་སོ། ། འདི་དག་བསྒོམ་པ་ལ་དགོས་པ་གསུམ་ཡོད་དེ། སྒོམ་སྤོང་གིས་ཉོན་མོངས་རྣམས་མགོ་གནོན་པར་བྱེད་པ་དང༌། ཚད་མེད་པ་ལ་སོགས་པའི་ཡོན་ཏན་ཁྱད་པར་ཅན་སྒྲུབ་པར་བྱེད་པ་དང༌། འཇིག་རྟེན་ལས་འདས་པའི་ལམ་གྱི་རྟེན་བྱེད་པའོ། ། འཇིག་རྟེན་ལས་འདས་པའི་སྒོམ་ལམ་ནི། ཡེ་ཤེས་གཉིས་ལ་དམིགས་པའི་ཞི་གནས་དང་ལྷག་མཐོང་རྗེས་སུ་འབྲང་བ་དང་བཅས་པ་སྟེ།
དེ་ཡང་མཐོང་བའི་ལམ་དུ་བདེན་པ་བཞི་པོ་རེ་རེ་ལ་བཟོད་པ་དང་ཤེས་པ་བཞི་བཞི་སྟེ། བཅུ་དྲུག་ཏུ་མཐོང་བ་ལ་བཟོད་པ་བརྒྱད་ནི་མཐོང་ལམ་དུ་མཐོང་བ་དེས་ཆོག ། ཤེས་པ་བརྒྱད་པོ་ནི་སྒོམ་ལམ་དུ་བསམ་གཏན་བཞི་དང༌། གཟུགས་མེད་གསུམ་གྱི་ཏིང་ངེ་འཛིན་དང་མཚུངས་པར་ལྡན་པའི་སྒོ་ནས་ཞི་གནས་དང་ལྷག་མཐོང་གོམས་པར་བྱེད་པའོ། ། དེ་ཡང་ཆོས་ཉིད་རྟོགས་པ་རྣམས་གོམས་པར་བྱེད་པ་ནི་ཆོས་ཤེས་པའི་ཕྱོགས་ཡིན་ལ། ཡེ་ཤེས་རྟོགས་པ་རྣམས་གོམས་པར་བྱེད་པ་ནི་རྗེས་སུ་རྟོགས་པའི་ཤེས་པའི་ཕྱོགས་ཡིན་ནོ། ། འདུ་ཤེས་མེད་འདུ་ཤེས་མེད་མིན་སྐྱེ་མཆེད་ནི། འདུ་ཤེས་ཀྱི་རྒྱུ་ཡོངས་སུ་མི་བསལ་བའི་ཕྱིར་འཇིག་རྟེན་པ་ཉིད་དོ། ། དེ་དག་ལ་ཅིའི་ཕྱིར་སྒོམ་པའི་ལམ་ཞེས་བྱ་ཞེ་ན། མཐོང་ལམ་དུ་རྟོགས་པའི་དེ་ཁོ་ན་ཉིད་སྒོམ་པ་གོམས་པར་བྱེད་པས་ན།
སྒོམ་ལམ་ཞེས་བྱའོ། ། གནས་སྐབས་དེས་ན་འཕགས་པའི་ལམ་ཡན་ལག་བརྒྱད་དང་ལྡན་ཏེ། ཡང་དག་པའི་ལྟ་བ་དང༌། ཡང་དག་པའི་རྟོགས་པ་དང༌། ཡང་དག་པའི་ངག་དང༌། ཡང་དག་པའི་ལས་ཀྱི་མཐའ་དང༌། ཡང་དག་པའི་འཚོ་བ་དང༌། ཡང་དག་པའི་རྩོལ་པ་དང༌། ཡང་དག་པའི་དྲན་པ་དང༌། ཡང་དག་པའི་ཏིང་ངེ་འཛིན་ནོ། །
མཐར་ཕྱིན་པའི་ལམ་ནི། རྡོ་རྗེ་ལྟ་བུའི་ཏིང་ངེ་འཛིན་གྱི་རྗེས་ལ་སྐྱེས་པ་ཟད་པ་ཤེས་པ་དང༌། མི་སྐྱེ་བ་ཤེས་པའི་རང་བཞིན་ནོ། དེ་ལ་རྡོ་རྗེ་ལྟ་བུའི་ཏིང་ངེ་འཛིན་ནི། སྒོམ་ལམ་གྱི་མཐའི་སྤོང་བའི་ལམ་གྱི་གནས་སྐབས་ཏེ། སྦྱོར་བའི་ལམ་དང་བར་ཆད་མེད་པའི་ལམ་གྱིས་བསྡུས་པའོ། ། ཏིང་ངེ་འཛིན་དེ་ཡང་བར་ཆད་མེད་པ། སྲ་བ། བརྟན་པ། རོ་གཅིག་པ།
ཁྱབ་པས་ན་རྡོ་རྗེ་ལྟ་བུ་ཞེས་བཏགས་པའོ། ། དེ་ལ་བར་ཆད་མེད་པ་ནི་རྐྱེན་འཇིག་རྟེན་པའི་སྤྱོད་པས་མཐར་མི་ཕྱིན་པའི་ཕྱིར་རོ། ། སྲ་བ་ནི་སྒྲིབ་པ་ཐམས་ཅད་ཀྱིས་མི་ཤིགས་པས་སོ། ། བརྟན་པ་ནི་རྣམ་རྟོག་གིས་མི་བསྐྱོད་པས་སོ། ། རོ་གཅིག་པ་ནི། རྣམ་པར་རོ་གཅིག་པས་སོ། ། ཁྱབ་པ་ནི། ཤེས་བྱ་ཐམས་ཅད་ཀྱི་སྤྱིའི་དེ་བཞིན་ཉིད་ལ་མི་དམིགས་པའི་ཕྱིར་རོ། ། ཏིང་ངེ་འཛིན་དེའི་རྗེས་ལ་སྐྱེས་པའི་ཟད་པ་ཤེས་པ་ནི། རྒྱུ་ཀུན་འབྱུང་ཟད་པའི་དབང་གིས་བདེན་པ་བཞི་ལ་དམིགས་པའི་ཡེ་ཤེས་སོ། །
མི་སྐྱེ་བ་ཤེས་པ་ནི་འབྲས་བུ་སྡུག་བསྔལ་སྤོང་བའི་དབང་གིས་བདེན་པ་བཞི་ལ་དམིགས་པའི་ཡེ་ཤེས་སོ། ། ཡང་རྒྱུ་ཟད་པ་དང་འབྲས་བུ་མི་སྐྱེ་བ་ལ་དམིགས་པའི་ཡེ་ཤེས་ནི་ཟད་པ་དང་མི་སྐྱེ་བ་ཤེས་པའོ། ། དེ་དག་ལ་ཅིའི་ཕྱིར་མཐར་ཕྱིན་པའི་ལམ་ཞེས་བྱ་ཞེ་ན་བསླབ་པ་མཐར་ཕྱིན་པ་ཡིན་ཞིང༌། མྱ་ངན་ལས་འདས་པའི་གྲོང་ཁྱེར་དུ་འགྲོ་བས་ན་མཐར་ཕྱིན་པའི་ལམ་ཞེས་བྱའོ། ། གནས་སྐབས་དེས་ན་མི་སློབ་པའི་ཆོས་བཅུ་ཡོད་དེ། མི་སློབ་པའི་ཡང་དག་པའི་ལྟ་བ་ནས་མི་སློབ་པའི་ཏིང་ངེ་འཛིན་གྱི་བར་དང༌། མི་སློབ་པའི་རྣམ་པར་གྲོལ་བ་དང༌། མི་སློབ་པའི་ཡང་དག་པའི་ཡེ་ཤེས་སོ། ། མི་སློབ་པའི་ཆོས་བཅུ་པོ་དེ་ཡང༌། ཟག་མེད་ཀྱི་ཕུང་པོ་ལྔ་ཡི་དབང་དུ་བྱས་ཏེ།
དེ་ལ་མི་སློབ་པའི་ཡང་དག་པའི་ངག་དང༌། ལས་ཀྱི་མཐའ་དང༌། འཚོ་བ་དང་གསུམ་ནི་ཚུལ་ཁྲིམས་ཀྱི་ཕུང་པོའོ། ། ཡང་དག་པའི་དྲན་པ་དང༌། ཏིང་ངེ་འཛིན་དང་གཉིས་ནི་ཏིང་ངེ་འཛིན་གྱི་ཕུང་པོའོ། ། ཡང་དག་པའི་ལྟ་བ་དང༌། རྟོགས་པ་དང༌། རྩོལ་བ་གསུམ་ནི་ཤེས་རབ་ཀྱི་ཕུང་པོའོ། ། ཡང་དག་པའི་རྣམ་པར་གྲོལ་བ་ནི། རྣམ་པར་གྲོལ་བའི་ཕུང་པོའོ། །
ཡང་དག་པའི་ཤེས་པ་ནི། རྣམ་པར་གྲོལ་བའི་ཡེ་ཤེས་མཐོང་བའི་ཕུང་པོའོ། ། ལམ་ལྔ་པོ་དེ་དག་ལ་ས་དུ་ཡོད་ཅེ་ན། སྡོམ་ནི། ལས་དང་པོ་དང་མོས་སྤྱོད་དང༌། བྱང་ཆུབ་སེམས་དཔའི་ས་བཅུ་ནི། ། སངས་རྒྱས་ས་སྟེ་དེ་ལྟར་ན། ། བཅུ་དང་གསུམ་གྱིས་ས་རྣམས་བསྡུས། ། ཞེས་སོ། ། ས་དེ་རྣམས་ནི།
བྱང་ཆུབ་ལམ་སྒྲོན་ལས། རབ་དགའ་ལ་སོགས་འཐོབ་འགྱུར་ཏེ། ། ཞེས་གསུངས་ཏེ། རབ་དགའ་ནི་ས་དང་པོ་ཡིན་ལ། ལ་སོགས་ཀྱིས་ནི་འོག་གི་གཉིས་དང༌། གོང་གི་ས་བཅུ་བསྡུས་སོ། ། དེ་ལ་ལས་དང་པོ་པའི་ས་ནི། ཚོགས་ལམ་གྱི་གནས་སྐབས་ཏེ། རང་གི་རྒྱུད་མ་སྨིན་པ་སྨིན་པར་བྱེད་པ་ཡིན་པས་སོ། ། མོས་པ་ལ་སྤྱོད་པའི་ས་ནི།
སྦྱོར་ལམ་གྱི་གནས་སྐབས་ཏེ། སྟོང་ཉིད་ཀྱི་དོན་ལ་མོས་པ་བྱེད་པ་ཙམ་ཡིན་པས་སོ། ། དེའི་དུས་ན་ཕ་རོལ་ཏུ་ཕྱིན་པའི་མི་མཐུན་པའི་ཕྱོགས་སེར་སྣ་ལ་སོགས་པ་དང༌། མཐོང་སྤོང་གི་ཉོན་མོངས་པ་དང༌། ཤེས་བྱའི་སྒྲིབ་པ་ཀུན་ཏུ་བརྟག་པ་རྣམས་མི་འབྱུང་བར་མགོ་གནོན་པ་ཡིན་ནོ། བྱང་ཆུབ་སེམས་དཔའི་ས་བཅུ་ནི། ས་དང་པོ་རབ་ཏུ་དགའ་བ་ནས་བཅུ་པ་ཆོས་ཀྱི་སྤྲིན་གྱི་བར་རོ། ། དེ་ལྟར་ཡང་འཕགས་པ་ས་བཅུ་པའི་མདོ་ལས། ཀྱཻ། ། རྒྱལ་བའི་སྲས་དག །
བཅུ་པོ་འདི་ནི་བྱང་ཆུབ་སེམས་དཔའི་ས་རྣམས་ཡིན་ཏེ། བྱང་ཆུབ་སེམས་དཔའི་ས་རབ་ཏུ་དགའ་བ་ཞེས་བྱ་བ་དང༌། ཞེས་པ་ལ་སོགས་པ་གསུངས་སོ། ། དེ་ལ་ས་དང་པོ་རབ་ཏུ་དགའ་བ་ནི། མཐོང་ལམ་སྐྱེས་པའི་གནས་སྐབས་ཏེ། སྟོང་ཉིད་ཀྱི་དོན་དངོས་སུ་རྟོགས་པའོ། ། ས་གཉིས་པ་ནས་བཟུང་ནས་བཅུ་པའི་བར་སྒོམ་ལམ་གྱི་གནས་སྐབས་ཏེ། ས་དང་པོ་རྟོགས་པའི་དེ་ཁོ་ན་ཉིད་དེ་ལ་གོམས་པར་བྱེད་པའོ། ། བྱང་ཆུབ་སེམས་དཔའི་ས་བཅུ་པོ་དེ་དག་ཀྱང་སྤྱིའི་ཆོས་དང༌། བྱེ་བྲག་གི་ཆོས་གཉིས་ཀྱིས་ཤེས་པར་བྱའོ། །
དེ་ལ་སྤྱི་ཡི་ཆོས་ནི་གསུམ་སྟེ། སའི་ངོ་བོ་དང༌། སའི་ངེས་ཚིག་དང༌། ས་བཅུར་དབྱེ་བའི་རྒྱུ་མཚན་ནོ། ། དེ་ལ་སའི་ངོ་བོ་ནི། ཆོས་བདག་མེད་པ་མངོན་སུམ་དུ་རྟོགས་པའི་ཤེས་རབ། གྲོགས་ཏིང་ངེ་འཛིན་དང་མཚུངས་པར་ལྡན་པ་སློབ་པའི་རྒྱུད་ཀྱིས་བསྡུས་པའོ། ས་ཡི་ངེས་ཚིག་ནི། ས་དེ་དང་དེའི་གནས་སྐབས་ཀྱི་ཡོན་ཏན་གྱི་ཆོས་ཀྱི་རྟེན་བྱེད་པའོ། ། ས་གོང་མ་གོང་མ་བསྐྱེད་པར་བྱེད་པས་ན།
ས་ཞེས་བྱའོ། ། སའི་ངེས་ཚིག་ནི། ཡེ་ཤེས་དེ་ལ་གནས་ཤིང་ལོངས་སྤྱོད་པས་ན་ས་སྟེ། དཔེར་ན་བ་གླང་གི་ལྷས་བཞིན་ནོ། ། ཡེ་ཤེས་དེ་ཉིད་བགྲོད་པས་ན། ས་སྟེ། དཔེར་ན་རྟ་དཀྱུས་པ་བཞིན་ནོ། ། ཡེ་ཤེས་དེ་ཡོན་ཏན་གྱི་ཆོས་ཐམས་ཅད་སྐྱེ་འཁྲུངས་ཀྱི་གཞིར་གྱུར་པས་ན་ས་སྟེ། དཔེར་ན་ཞིང་ས་བཞིན་ནོ། ། ས་བཅུར་དབྱེ་བའི་རྒྱུ་མཚན་ནི།
ཡོངས་སུ་བཟུང་པའི་ཁྱད་པར་གྱིས་བཅུར་ཕྱེ་བའོ། ། བྱེ་བྲག་གི་ཆོས་ནི། ས་རེ་རེ་བཞིན་ཁྱད་པར་དགུ་དགུས་བསྟན་ཏེ། མིང་གི་ཁྱད་པར་དང༌། ངེས་ཚིག་གི་ཁྱད་པར་དང༌། ཡོངས་སུ་སྦྱོང་བའི་ཁྱད་པར་དང༌། ཉམས་སུ་བླང་བྱའི་ཁྱད་པར་དང༌། རྣམ་པར་དག་པའི་ཁྱད་པར་དང༌། རྟོགས་པའི་ཁྱད་པར་དང༌། སྤང་བྱའི་ཁྱད་པར་དང༌།
སྐྱེ་བའི་ཁྱད་པར་དང༌། མཐུ་ཡི་ཁྱད་པར་རོ། ། དེ་ལ་དང་པོའི་མིང་གི་ཁྱད་པར་ནི། རབ་ཏུ་དགའ་བའོ། ། ངེས་ཚིག་གི་ཁྱད་པར་ནི། ས་དེ་ཐོབ་པ་དང་བྱང་ཆུབ་ལ་ཉེ་ཞིང་སེམས་ཅན་གྱི་དོན་གྲུབ་པས་རབ་ཏུ་དགའ་བར་འགྱུར་བས་ན་རབ་ཏུ་དགའ་བའོ། ། དེ་ལྟར་ཡང་མདོ་སྡེ་རྒྱན་ལས། བྱང་ཆུབ་ལ་ནི་ཉེ་བ་དང༌། ། སེམས་ཅན་དོན་འགྲུབ་མཐོང་བ་ལ། ། རབ་ཏུ་དགའ་བ་སྐྱེ་འགྱུར་ཏེ། །
དེ་ཕྱིར་རབ་དགའ་ཞེས་བརྗོད་དོ། ། ཞེས་གསུངས་སོ། ། ཡོངས་སུ་སྦྱོང་བའི་ཁྱད་པར་ནི། གཞི་ཐམས་ཅད་ལ་གྱ་གྱུ་མེད་པའི་བསམ་པ་ལ་སོགས་པ། ཆོས་བཅུ་ལ་སྦྱངས་པས་ས་དེ་ཐོབ་པ་ཡིན་ནོ། ། དེ་ལྟར་ཡང༌། མངོན་རྟོགས་རྒྱན་ལས། ཡོངས་སུ་སྦྱོང་བ་རྣམ་བཅུ་ཡིས། ། ས་ནི་དང་པོ་ཐོབ་འགྱུར་ཏེ། ། ཞེས་པ་ལ་སོགས་གསུངས་སོ། །
ཉམས་སུ་བླང་བྱའི་ཁྱད་པར་ནི། ས་འདི་ལ་གནས་པའི་བྱང་ཆུབ་སེམས་དཔའ་དེ། སྤྱིར་ཕ་རོལ་ཏུ་ཕྱིན་པ་བཅུ་ཉམས་སུ་ལེན་ཡང་ཁྱད་པར་དུ་སྦྱིན་པའི་ཕ་རོལ་ཏུ་ཕྱིན་པ་ཤས་ཆེ་སྟེ། སེམས་ཅན་ཐམས་ཅད་ཚིམས་པར་བྱེད་འདོད་དོ། ། དེ་ལྟར་ཡང༌། འཕགས་པ་ས་བཅུ་པའི་མདོ་ལས། ས་དང་པོའི་ཐད་ཀ་ལས། ཕ་རོལ་ཏུ་ཕྱིན་པ་བཅུ་པོ་དག་ལས། དེ་སྦྱིན་པའི་ཕ་རོལ་ཏུ་ཕྱིན་པ་ཤས་ཆེ་བ་ཡིན་ཏེ། ལྷག་མ་རྣམས་ཀྱང་མི་སྒྲུབ་པ་ནི་མ་ཡིན་ནོ། །
ཞེས་གསུངས་སོ། ། རྣམ་པར་དག་པའི་ཁྱད་པར་ནི། ཇི་སྐད་དུ། ས་བཅུ་པ་ལས། ས་རབ་ཏུ་དགའ་བ་འདི་ལ་མཐོང་བ་རྒྱ་ཆེན་པོ་དང༌། སྨོན་ལམ་གྱི་སྟོབས་ཀྱིས་སངས་རྒྱས་མང་པོ་སྣང་བར་འགྱུར་ཏེ། སངས་རྒྱས་བརྒྱ་ཕྲག་མང་པོ་དང༌། སངས་རྒྱས་སྟོང་ཕྲག་མང་པོ་དང༌། དེ་བཞིན་དུ་སྦྱར་ཏེ། སངས་རྒྱས་བྱེ་བ་ཁྲག་ཁྲིག་འབུམ་ཕྲག་མང་པོ་སྣང་བར་འགྱུར་རོ། །
དེ་དག་མཐོང་ནས་ལྷག་པའི་བསམ་པ་རྒྱ་ཆེན་པོས་མཆོད་པར་བྱེད། བསྟི་སྟང་བྱེད་དོ། ། དེ་བཞིན་དུ་སྦྱར་ཏེ་དེའི་དགེ་འདུན་གྱི་ཚོགས་ལའང་རི་མོར་བྱེད་དོ། ། དགེ་བའི་རྩབ་དེ་དག་ཀྱང་བླ་ན་མེད་པའི་བྱང་ཆུང་ཏུ་བསྔོ་བར་བྱེད་དོ། ། སངས་རྒྱས་དེ་དག་ལས་ཀྱང་ཆོས་ཉན་པ་དང༌། ལེན་པ་དང༌། འཛིན་པར་བྱེད་དོ། ། ཆོས་དེ་དག་ཀྱང་ནན་ཏན་གྱིས་སྒྲུབ་པར་བྱེད་དོ། ། བསྡུ་བའི་དངོས་པོ་བཞིས་ཀྱང་སེམས་ཅན་རྣམས་ཡོངས་སུ་སྨིན་པར་བྱེད་དོ། ། ཞེས་གསུངས་སོ། །
དེ་ལྟར་ན་བསྐལ་པ་མང་པོར་སངས་རྒྱས་དང་ཆོས་དང་དགེ་འདུན་གསུམ་མཆོད་ཅིང་རྗེས་སུ་བཟུང་བ་དག ། སེམས་ཅན་ཡོངས་སུ་སྨིན་པར་བྱས་པ་དང༌། དགེ་བ་བླ་མེད་བྱང་ཆུབ་ཏུ་བསྔོ་བ་སྟེ། རྒྱུ་གསུམ་པོ་དེས་དེ་ཡི་དགེ་བའི་རྩ་བ་རྒྱ་ཆེར་རྣམ་པར་དག་པར་འགྱུར་བ་ཡིན་ནོ། ། དེ་ཡང་ཇི་སྐད་དུ། དཔེར་ན་གསེར་ས་ལེ་སྦྲམ་དེ་ཉིད་གསེར་མགར་དག་གིས། ཅི་ཙམ་ཅི་ཙམ་དུ་མེར་བསྲེགས་པས། དེ་ཙམ་དེ་ཙམ་དུ་བྱང་བ་དང༌། ཡོངས་སུ་དག་པ་དང་ཅི་དགར་ལས་སུ་རུང་བར་འགྱུར་རོ། ། དེ་བཞིན་དུ་ས་དང་པོ་ལ་གནས་པའི་བྱང་ཆུབ་སེམས་དཔའ་དེའི་དགེ་བའི་རྩ་བ་ཡང་རབ་ཏུ་བྱང་བ་དང༌།
ཡོངས་སུ་དག་པ་དང༌། ཅི་དགར་ལས་སུ་རུང་བར་འགྱུར་རོ། ། ཞེས་གསུངས་སོ། ། རྟོགས་པའི་ཁྱད་པར་ནི། སྤྱིར་ས་བཅུ་པོ་འདི་རྣམས་མཉམ་བཞག་ལ་རྟོགས་པ་གཅིག་མཚུངས་མོད་ཀྱི། རྗེས་ཀྱི་ངེས་པ་འདྲེན་པའི་བྱེ་བྲག་ལ་ལྟོས་ནས་སོ་སོར་ཡོད་དེ། ། སོ་སོ་དེ་བཤད་ན་ས་དང་པོ་ལ་ཆོས་ཀྱི་དབྱིངས་ཀུན་ཏུ་འགྲོ་བའི་དོན་དུ་རྟོགས་ཏེ་དེས་བདག་གཞན་མཉམ་པ་ཉིད་རབ་ཏུ་ཐོབ་བོ། ། དེ་ལྟར་ཡང༌། དབུས་མཐའ་ལས། ཀུན་ཏུ་འགྲོ་དོན་ཞེས་གསུངས་སོ། །
སྤང་བྱའི་ཁྱད་པར་ནི་ས་དེ་ལ་ཉོན་མོངས་པའི་སྒྲིབ་པའི་དབང་དུ་བྱས་ན། མཐོང་སྤོང་གི་ཉོན་མོངས་པ་བརྒྱད་ཅུ་རྩ་གཉིས་ཡོད་པ་ལས། མ་ལུས་པར་སྤངས་པ་ཡིན་ནོ། ། ཤེས་བྱའི་སྒྲིབ་པའི་དབང་དུ་བྱས་ན་རྣམ་པ་གསུམ་ཡོད་པ་ལས། པགས་ཤུན་ལ་ཡོད་པ་ལྟ་བུ་རྣམས་སྤངས་པ་ཡིན་ནོ། ། འཇིགས་པ་ལྔ་དང་ཡང་བྲལ་ལོ། ། འཕགས་པ་ས་བཅུ་པའི་མདོ་ལས་ཀྱང༌། ས་རབ་ཏུ་དགའ་བ་འདི་ཐོག་ཏུ་འཇིགས་པ་ལྔ་པོ་གང་ཡིན་པ་འདི་ལྟ་སྟེ། འཚོ་བ་མེད་པས་འཇིགས་པའམ། ཚིགས་སུ་བཅད་པ་མེད་པའི་འཇིགས་པའམ།
འཆི་བའི་འཇིགས་པའམ། ངན་འགྲོའི་འཇིགས་པའམ། འཁོར་གྱི་ནང་དུ་བག་ཚ་བའི་འཇིགས་པ་དེ་དག་ཐམས་ཅད་དེ་ལ་མེད་པ་ཡིན་ནོ། ། ཞེས་གསུངས་སོ། ། སྐྱེ་བའི་ཁྱད་པར་ནི། ས་འདི་ལ་གནས་པའི་བྱང་ཆུབ་སེམས་དཔའ་དེ། ཕལ་ཆེར་འཛམ་བུ་གླིང་ལ་དབང་བའི་འཁོར་ལོས་བསྒྱུར་བའི་རྒྱལ་པོར་འགྱུར་ཏེ། སེམས་ཅན་རྣམས་ཀྱི་སེར་སྣའི་དྲི་མ་སེལ་ལོ། ། དེ་ལྟར་ཡང༌། རིན་ཆེན་ཕྲེང་བ་ལས།
དེ་ཡི་རྣམ་པར་སྨིན་པས་ནི། འཛམ་གླིང་དབང་ཕྱུག་ཆེན་པོར་འགྱུར། ། ཞེས་གསུངས་སོ། ། སྐྱེ་བའི་ཁྱད་པར་གསུངས་པ་འདི་དག་ཀྱང༌། རང་བཞིན་ལ་བསམ་གྱི། གཞན་དོན་ནི་གང་ལ་གང་འདུལ་དུ་རྣམ་པ་དུ་མར་ཡང་ཀུན་ཏུ་སྟོན་ཏེ། སྐྱེས་པའི་རབས་ལས་གསུངས་པ་བཞིན་ནོ། ། མཐུའི་ཁྱད་པར་ནི། ཇི་སྐད་དུ། རབ་ཏུ་དགའ་བའི་ས་ལ་གནས་པའི་བྱང་ཆུང་སེམས་དཔའ་ནི།
འདོད་པས་བརྩོན་འགྲུས་བརྩམས་ཏེ། རབ་ཏུ་བྱུང་ན་སྐད་ཅིག་ཐེངས་གཅིག་ཡུད་ཙམ་ཞིག་ལ་ཏིང་ངེ་འཛིན་བརྒྱ་ཐོབ་ཅིང༌། སྙོམས་པར་འཇུག་པ་དང༌། སངས་རྒྱས་བརྒྱ་མཐོང་བ་དང༌། དེ་དག་གི་བྱིན་རླབས་ཀྱང་ཡང་དག་པར་ཤེས་པ་དང༌། འཇིག་རྟེན་གྱི་ཁམས་བརྒྱ་གཡོ་བར་བྱེད་པ་དང༌། སངས་རྒྱས་ཀྱི་ཞིང་བརྒྱར་འགྲོ་བ་དང༌། འཇིག་རྟེན་གྱི་ཁམས་བརྒྱ་སྣང་བར་བྱེད་པ་དང༌། སེམས་ཅན་བརྒྱ་ཡོངས་སུ་སྨིན་པར་བྱེད་པ་དང༌། བསྐལ་པ་བརྒྱར་གནས་པར་བྱེད་པ་དང༌།
སྔོན་གྱི་མཐའ་དང་ཕྱི་མའི་མཐའི་བསྐལ་པ་བརྒྱར་ཡང་རབ་ཏུ་ཤེས་པ་དང༌། ཆོས་ཀྱི་སྒོ་བརྒྱ་རྣམ་པར་འབྱེད་པ་དང༌། ལུས་ཀྱིས་སྤྲུལ་པ་བརྒྱ་ཀུན་ཏུ་སྟོན་པ་དང༌། ལུས་རེ་རེ་ཞིང་ཡང་བྱང་ཆུབ་སེམས་དཔའི་འཁོར་བརྒྱ་བརྒྱ་ལྡན་པར་ཀུན་ཏུ་སྟོན་པའོ། ། ཞེས་གསུངས་སོ། ། ས་གཉིས་པའི་མིང་གི་ཁྱད་པ་ནི། དྲི་མ་མེད་པའོ། ། ངེས་ཚིག་གི་ཁྱད་པར་ནི། ས་དེ་ལ་འཆལ་བའི་ཚུལ་ཁྲིམས་ཀྱི་དྲི་མ་དང་བྲལ་བས་ན་དྲི་མ་མེད་པ་ཞེས་བྱའོ། ། དེ་ལྟར་ཡང༌།
འཆལ་ཚུལ་རྩོལ་བའི་དྲི་བྲལ་ཕྱིར། ། དྲི་མ་མེད་པའི་ས་ཞེས་བརྗོད། ། ཅེས་གསུངས། ཡོངས་སུ་སྦྱོང་བའི་ཁྱད་པར་ནི། ཚུལ་ཁྲིམས་དང་བྱས་པ་བཟོ་བ་ལ་སོགས་པ་ཡོངས་སྦྱོང་བརྒྱད་ཀྱིས་ས་དེ་ཐོབ་པ་ཡིན་ནོ། ། དེ་ལྟར་ཡང༌། ཚུལ་ཁྲིམས་བྱས་པ་བཟོ་དང་བཟོད། ། རབ་ཏུ་དགའ་དང་སྙིང་བརྩེ་ཆེ། ། ཞེས་པ་ལ་སོགས་གསུངས་སོ། ། ཉམས་སུ་བླང་བའི་ཁྱད་པར་ནི།
ས་འདི་ལ་གནས་པའི་བྱང་ཆུབ་སེམས་དཔའ་དེ། སྤྱིར་ཕ་རོལ་ཏུ་ཕྱིན་པ་བཅུ་ཀ་ཉམས་སུ་ལེན་ཡང༌། ཁྱད་པར་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཤས་ཆེ་བར་གསུངས་སོ། ། རྣམ་པར་དག་པའི་ཁྱད་པར་ནི། སྔར་བཤད་པ་ལྟར་རྒྱུ་གསུམ་པོ་དེས། དེའི་དགེ་བའི་རྩ་བ་རྒྱ་ཆེར་རྣམ་པར་དག་པར་འགྱུར་ཏེ། ཇི་སྐད་དུ། དཔེར་ན་ས་ལེ་སྦྲམ་དེ་ཉིད་གསེར་མགར་དག་གིས་མཚུར་གྱིས་བསྐུས་ནས་མེར་བཅུག་ན། དེ་བས་ཀྱང་དྲི་མ་ཐམས་ཅད་དང་བྲལ་བར་འགྱུར་རོ། ། དེ་བཞིན་དུ་ས་གཉིས་པ་ལ་གནས་པའི་བྱང་ཆུབ་སེམས་དཔའ་དེའི་དགེ་བའི་རྩ་བ་ནི།
སྔར་བས་ཀྱང་ཆེས་རྣམ་པར་དག་པ་དང༌། བྱང་བ་དང་ལས་སུ་རུང་བར་འགྱུར་རོ། ། ཞེས་གསུངས་སོ། ། རྟོགས་པའི་ཁྱད་པར་ནི། ས་དེ་ལ་ཆོས་ཀྱི་དབྱིངས་མཆོག་གི་དོན་རྟོགས་ཏེ། དེས་འདི་སྙམ་དུ་བདག་གིས་རྣམ་པ་འདི་ཐམས་ཅད་དུ་ཡོངས་སུ་སྦྱོང་བ་མངོན་པར་བསྒྲུབ་པ་ལ་བརྩོན་པར་བྱའོ། ། སྙམ་མོ། ། དེ་ལྟར་ཡང་མཆོག་གི་དོན་ཞེས་གསུངས་སོ། ། སྤངས་པའི་ཁྱད་པར་ནི། ། ས་གཉིས་པ་ནས་བཟུང་ནས་བཅུ་པའི་བར་འདིའི་ཉོན་མོངས་པའི་སྒྲིབ་པའི་དབང་དུ་བྱས་ན།
སྒོམ་སྤང་གི་ཉོན་མོངས་པ་བཅུ་དྲུག་ཡོད་པ་ལས། དེ་རྣམས་ཀྱི་ས་བོན་ཙམ་ནི་མི་སྤོང་བར་འཇོག་ལ། མངོན་གྱུར་རྣམས་མགོ་གནོན་པ་ཡིན་ནོ། ། ཤེས་བྱའི་སྒྲིབ་པའི་དབང་དུ་བྱས་ན་པྲི་ལ་ཡོད་པ་ལྟ་བུ་རྣམས་སྤོང་བ་ཡིན་ནོ། ། སྐྱེ་བའི་ཁྱད་པར་ནི། ས་འདི་ལ་གནས་པའི་བྱང་ཆུབ་སེམས་དཔའ་དེ་ཕལ་ཆེར་གླིང་བཞི་ལ་དབང་བའི་འཁོར་ལོས་བསྒྱུར་བའི་རྒྱལ་པོར་འགྱུར་ཏེ། སེམས་ཅན་རྣམས་མི་དགེ་བ་བཅུའི་ལས་ལས་ལྡོག་ནས་དགེ་བ་བཅུའི་ལས་ལ་འགོད་དོ། ། དེ་ལྟར་ཡང༌། དེ་ཡི་རྣམ་པར་སྨིན་པས་ནི། དཔལ་ལྡན་རིན་ཆེན་བདུན་དག་གིས། །
འགྲོ་ཕན་འཁོར་ལོས་བསྒྱུར་བར་འགྱུར། ། ཞེས་གསུངས་སོ། ། མཐུའི་ཁྱད་པར་ནི། སྐད་ཅིག་ཐང་གཅིག་ཡུད་ཙམ་ཞིག་ལ་ཏིང་ངེ་འཛིན་སྟོང་ཐོབ་པ་ལ་སོགས་པ་དང་སྦྱར་རོ། ། ས་གསུམ་པའི་མིང་གི་ཁྱད་པར་ནི་འོད་བྱེད་པ་ཞེས་བྱའོ། ། ངེས་ཚིག་གི་ཁྱད་པར་ནི། ས་དེ་ལ་ཆོས་དང་ཏིང་ངེ་འཛིན་གྱི་སྣང་བ་གསལ་བ་དང༌། གཞན་དག་ལ་ཆོས་ཀྱི་སྣང་བ་ཆེན་པོ་བྱེད་པས་ན་འོད་བྱེད་པ་ཞེས་བྱའོ། ། དེ་ལྟར་ཡང༌། ཆོས་ཀྱི་སྣང་བ་ཆེན་པོ་ནི། །
བྱེད་པའི་ཕྱིར་ན་འོད་བྱེད་པའོ། ། ཞེས་གསུངས་སོ། ། ཡོངས་སུ་སྦྱོང་བའི་ཁྱད་པར་ནི། ཐོས་པས་མི་ངོམས་པ་ལ་སོགས་ཆོས་ལྔ་ལ་བསླབ་པས་ས་དེ་ཐོབ་པ་ཡིན་ནོ། ། དེ་ལྟར་ཡང༌། ཐོས་པས་མི་ངོམས་ཉིད་དང་ནི། ། ཟང་ཟིང་མེད་པར་ཆོས་སྦྱིན་དང༌། ། ཞེས་པ་ལ་སོགས་པ་གསུངས་སོ། ། ཉམས་སུ་བླང་བྱའི་ཁྱད་པར་ནི། ས་འདི་ལ་གནས་པའི་བྱང་ཆུབ་སེམས་དཔའ་དེ་སྤྱིར་ཕ་རོལ་ཏུ་ཕྱིན་པ་བཅུ་ཀ་ཉམས་སུ་ལེན་ཡང་ཁྱད་པར་དུ་བཟོད་པའི་ཕ་རོལ་ཏུ་ཕྱིན་པ་ཤས་ཆེ་བར་གསུངས་སོ། །

རྣམ་པར་དག་པའི་ཁྱད་པར་ནི། སྔར་བཤད་པ་ལྟར་རྒྱུ་གསུམ་པོ་དེས། དེའི་དགེ་བའི་རྩ་བ་རྒྱ་ཆེར་རྣམ་པར་དག་པར་འགྱུར་ཏེ། ཇི་སྐད་དུ། དཔེར་ན་གསེར་ས་ལེ་སྦྲམ་དེ་ཉིད་གསེར་མགར་མཁས་པའི་ལག་ན་བསྲེལ་ན། དང་པོའི་སྲང་གྲངས་ཀྱི་ཚད་ལས་ཉུང་དུ་མི་འགྲོ་བར། རྐྱེན་དང་དྲི་མ་ཐམས་ཅད་ཟད་པར་བྱེད་དོ། ། དེ་བཞིན་དུ་ས་གསུམ་ལ་གནས་པའི་བྱང་ཆུབ་སེམས་དཔའ་དེའི་དགེ་བའི་རྩ་བ་ནི་མི་འགྲིབ་པར་གནས་ཤིང་ཤིན་ཏུ་དག་པ་དང་བྱང་བ་དང་ལས་སུ་རུང་བར་འགྱུར་རོ། ། ཞེས་གསུངས་སོ། ། རྟོགས་པའི་ཁྱད་པར་ནི། ས་དེ་ལ་གནས་པའི་བྱང་ཆུབ་སེམས་དཔའ་དེས་ཆོས་ཀྱི་དབྱིངས་དེ་ཡི་རྒྱུ་མཐུན་པའི་ཆོས་དོན་གྱི་མཆོག་རྟོགས་ཏེ།
དེས་ཚིགས་སུ་བཅད་པ་རེ་རེ་ཙམ་ཐོས་པའི་ཕྱིར་ཡང༌། མེ་ཡི་འོབ་སྟོང་གསུམ་ཙམ་དུ་བདག་ཉིད་མཆོང་བར་བྱེད་དོ། ། དེ་ལྟར་ཡང༌། རྒྱུ་མཐུན་མཆོག་གི་དོན་ཉིད་དང༌། ། ཞེས་གསུངས་སོ། ། སྐྱེ་བའི་ཁྱད་པར་ནི། ས་འདི་ལ་གནས་པའི་བྱང་ཆུབ་སེམས་དཔའ་དེ་ཕལ་ཆེར་ལྷའི་དབང་པོ་བརྒྱ་བྱིན་དུ་འགྱུར་ཏེ། སེམས་ཅན་རྣམས་ཀྱི་འདོད་པའི་འདོད་ཆགས་བཟློག་པ་ལ་མཁས་སོ། ། དེ་ལྟར་ཡང༌། ལྷ་ཡི་དབང་ཆེན་མཁས་པ་སྟེ། །
འདོད་པའི་འདོད་ཆགས་བཟློག་པ་ཡིན། ། ཞེས་གསུངས་སོ། ། མཐུའི་ཁྱད་པར་ནི། སྐད་ཅིག་ཐང་གཅིག་ཡུད་ཙམ་ཞིག་ལ་ཏིང་ངེ་འཛིན་འབུམ་ཐོབ་པ་ལ་སོགས་པ་སྦྱར་རོ། ། ས་བཞི་པའི་མིང་གི་ཁྱད་པར་ནི་འོད་འཕྲོ་བའོ། ། ངེས་ཚིག་གི་ཁྱད་པར་ནི། ས་དེ་ལ་བྱང་ཆུབ་ཀྱི་ཕྱོགས་དང་མཐུན་པའི་ཆོས་རྣམས་ཀྱི་ཡེ་ཤེས་ཀྱི་འོད་འཕྲོ་བས་སྒྲིབ་པ་གཉིས་བསྲེགས་པས་ན་འོད་འཕྲོ་བ་ཞེས་བྱའོ། ། དེ་ལྟར་ཡང༌། འདི་ལྟར་བྱང་ཆུབ་མི་མཐུན་ཆོས། ། རབ་ཏུ་སྲེག་བྱེད་འོད་ལྟ་བུ། །
དེ་ལྡན་ཕྱིར་ན་ས་དེ་ནི། ། གཉིས་པོ་བསྲེགས་པས་འོད་འཕྲོ་ཅན། ། ཅེས་གསུངས་སོ། ། ཡོངས་སུ་སྦྱོང་བའི་ཁྱད་པར་ནི། དགོན་པར་གནས་པར་བྱ་བ་ལ་སོགས་པ་བཅུས་ས་དེ་ཐོབ་པ་ཡིན་ནོ། ། དེ་ལྟར་ཡང༌། ནགས་གནས་འདོད་ཆུང་ཆོག་ཤེས་དང༌། ། སྦྱང་པ་ཡང་དག་སྡོམ་བསྟན་དང༌། ། ཞེས་པ་ལ་སོགས་པ་གསུངས་སོ། ། ཉམས་སུ་བླང་བའི་ཁྱད་པར་ནི།
ས་འདི་ལ་གནས་པའི་བྱང་ཆུབ་སེམས་དཔའ་དེ་སྤྱིར་ཕ་རོལ་ཏུ་ཕྱིན་པ་བཅུ་ཀ་ཉམས་སུ་ལེན་ཡང༌། ཁྱད་པར་བརྩོན་འགྲུས་ཀྱི་ཕ་རོལ་ཏུ་ཕྱིན་པ་ཤས་ཆེ་བར་གསུངས་སོ། ། རྣམ་པར་དག་པའི་ཁྱད་པར་ནི། སྔར་བཤད་པ་ལྟར་རྒྱུ་གསུམ་པོ་དེས། དེའི་དགེ་བའི་རྩ་བ་རྒྱ་ཆེར་རྣམ་པར་དག་པར་འགྱུར་ཏེ། ཇི་སྐད་དུ། དཔེར་ན། གསེར་ས་ལེ་སྦྲམ་དེ་ཉིད་གསེར་མགར་མཁས་པས་རྒྱན་གྱི་རྣམ་པར་བྱས་པ་ནི། རྒྱན་དུ་མ་བྱས་པའི་གསེར་རྣམས་ཀྱིས་མི་འཕྲོག་པ་ཡིན་ནོ། ། དེ་བཞིན་དུ་ས་བཞི་པ་ལ་གནས་པའི་བྱང་ཆུབ་སེམས་དཔའི་དགེ་བའི་རྩ་བ་དེ་ཡང་ས་འོག་མ་དག་ལ་གནས་པའི་བྱང་ཆུབ་སེམས་དཔའི་དགེ་བའི་རྩ་བ་རྣམས་ཀྱིས་མི་འཕྲོག་པ་ཡིན་ནོ། །
ཞེས་གསུངས་སོ། ། རྟོགས་པའི་ཁྱད་པར་ནི། ས་འདི་ལ་གནས་པའི་བྱང་ཆུབ་སེམས་དཔའ་དེས་ཡོངས་སུ་འཛིན་པ་མེད་པའི་དོན་རྟོགས་ཏེ། འདི་ལྟར་ཆོས་ལ་སྲེད་པའང་རྟོག་གོ ། དེ་ལྟར་ཡང༌། ཡོངས་སུ་འཛིན་པ་མེད་དོན་དང༌། ། ཞེས་གསུངས་སོ། ། སྐྱེ་བའི་ཁྱད་པར་ནི། ས་འདི་ལ་གནས་པའི་བྱང་ཆུབ་སེམས་དཔའ་དེ་ཕལ་ཆེར་ལྷའི་རྒྱལ་པོ་རབ་འཐབ་བྲལ་དུ་འགྱུར་ཏེ། སེམས་ཅན་རྣམས་ཀྱི་འཇིགས་ཚོགས་ཀྱི་ལྟ་བ་འཇོམས་པ་ལ་མཁས་སོ། །
དེ་ལྟར་ཡང༌། རབ་འཐབ་བྲལ་གནས་ལྷ་རྒྱལ་འགྱུར། ། འཇིགས་ཚོགས་ལྟ་བ་རབ་བྱུང་བ། ། ཀུན་ནས་འཇོམས་བྱེད་མཁས་པ་ཡིན། ། ཞེས་གསུངས་སོ། མཐུའི་ཁྱད་པར་ནི། སྐད་ཅིག་ཐང་གཅིག་ཡུད་ཅིག་ལ། ཏིང་ངེ་འཛིན་བྱེ་བ་ཐོབ་པ་ལ་སོགས་པ་སྦྱར་རོ། ། ས་ལྔ་པའི་མིང་གི་ཁྱད་པར་ནི། ཤིན་ཏུ་སྦྱངས་དཀའ་བའོ། །
ངེས་ཚིག་གི་ཁྱད་པར་ནི། ས་དེ་ལ་སེམས་ཅན་སྨིན་པར་བྱེད་པ་ལ་བརྩོན་ཡང་སེམས་ཅན་གྱིས་ལོག་པར་བསྒྲུབས་པས། ཀུན་ནས་ཉོན་མོངས་པར་མི་འགྱུར་ཏེ། དེ་གཉིས་ཀ་བྱ་དཀའ་བའི་ཕྱིར་སྦྱང་དཀའ་བ་ཞེས་བྱའོ། ། དེ་ལྟར་ཡང༌། སེམས་ཅན་དོན་ནི་བསྒྲུབ་པ་དང༌། ། རང་གི་སེམས་ཀྱང་བསྲུང་བས་ན། ། བློ་ལྡན་རྣམས་ཀྱིས་སྦྱང་དཀའ་བ། དེ་ཕྱིར་སྦྱང་དཀའ་ཞེས་བྱའོ། ། ཞེས་གསུངས་སོ། །
ཡོངས་སུ་སྦྱོང་བའི་ཁྱད་པར་ནི། རྙེད་སོགས་ཀྱི་དོན་དུ་ཁྱིམ་པ་དང་འདྲེས་པར་བྱེད་པ་ལ་སོགས་པ་བཅུ་སྤངས་པས་ས་དེ་ཐོབ་པ་ཡིན་ནོ། ། དེ་ལྟར་ཡང༌། འདྲིས་དང་ཁྱིམ་ལའང་འཁྲེན་པ་དང༌། ། འདུ་འཛིར་གྱུར་པའི་གནས་དང་ནི། ཞེས་པ་ལ་སོགས་གསུངས་སོ། ། ཉམས་སུ་བླང་བའི་ཁྱད་པར་ནི། ས་འདི་ལ་གནས་པའི་བྱང་ཆུབ་སེམས་དཔའ་དེ་སྤྱིར་ཕ་རོལ་ཏུ་ཕྱིན་པ་བཅུ་ཉམས་སུ་ལེན་ཡང༌། ཁྱད་པར་བསམ་གཏན་གྱི་ཕ་རོལ་ཏུ་ཕྱིན་པ་ཤས་ཆེ་བར་གསུངས། རྣམ་པར་དག་པའི་ཁྱད་པར་ནི།
སྔར་བཤད་པ་ལྟར་རྒྱུ་གསུམ་པོ་དེས་དེའི་དགེ་བའི་རྩ་བ་རྒྱ་ཆེར་རྣམ་པར་དག་པར་འགྱུར་ཏེ། ཇི་སྐད་དུ། དཔེར་ན་གསེར་ས་ལེ་སྦྲམ་དེ་ཉིད་གསེར་མགར་མཁས་པས་བྱི་དོར་བྱས་པ་དེ་ལ་རིན་པོ་ཆེ་སྤུགས་ཀྱིས་སྤྲས་ན་མཚུངས་པ་མེད་པའི་ཕྱིར། དེ་མ་ཡིན་པའི་གསེར་དག་གིས་ནི་འཕྲོག་པ་མ་ཡིན་ནོ། ། དེ་བཞིན་དུ་ས་ལྔ་པ་ལ་གནས་པའི་བྱུང་ཆུབ་སེམས་དཔའ་དེས་དགེ་བའི་རྩ་བ་ཡང་ཐབས་ཤེས་རབ་གཉིས་ཀྱིས་དཔྱད་པས་རྣམ་པར་དག་སྟེ། ས་འོག་མ་ལ་གནས་པའི་བྱང་ཆུབ་སེམས་དཔའ་རྣམས་ཀྱི་དགེ་བའི་རྩ་བས་མི་འཕྲོག་པ་ཡིན་ནོ། ། ཞེས་གསུངས་སོ། ། རྟོགས་པའི་ཁྱད་པར་ནི། ས་འདི་ལ་གནས་པའི་བྱང་ཆུབ་སེམས་དཔའ་དེས། རྒྱུད་ཐ་དད་མེད་པའི་དོན་རྟོགས་ཏེ།
མཉམ་པ་ཉིད་བཅུ་ཤེས་སོ། ། དེ་ལྟར་ཡང༌། རྒྱུད་རྣམས་ཐ་དད་མེད་པ་དང༌། ། ཞེས་གསུངས་སོ། ། སྐྱེ་བའི་ཁྱད་པར་ནི། ས་འདི་ལ་གནས་པའི་བྱང་ཆུབ་སེམས་དཔའ་དེ་ཕལ་ཆེར་ལྷའི་རྒྱལ་པོ་དགའ་ལྡན་དུ་སྐྱེ་བར་འགྱུར་ཏེ། མུ་སྟེགས་རྣམས་ཀྱི་ལྟ་བ་བཟློག་པ་ལ་མཁས་པའོ། ། དེ་ལྟར་ཡང༌། དེ་ཡི་རྣམ་པར་སྨིན་པས་ནི། དགའ་ལྡན་གནས་ཀྱི་ལྷ་རྒྱལ་འགྱུར། །
མུ་སྟེགས་བྱེད་པ་ཐམས་ཅད་ཀྱི། ། ཉོན་མོངས་ལྟ་གནས་ཟློག་པར་བྱེད། ། ཅེས་སོ། ། མཐུའི་ཁྱད་པར་ནི། སྐད་ཅིག་ཐང་གཅིག་ཡུད་ཙམ་ཞིག་ལ་ཏིང་ངེ་འཛིན་བྱེ་བ་ཕྲག་སྟོང་ཐོབ་པ་ལ་སོགས་པ་སྦྱར་རོ། ། ས་དྲུག་པའི་མིང་གི་ཁྱད་པར་ནི། མངོན་དུ་གྱུར་པའོ། ། ངེས་ཚིག་གི་ཁྱད་པར་ནི། ས་དེ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བརྟེན་ནས་འཁོར་འདས་གཉིས་ལ་མི་གནས་པའི་ཕྱིར་འཁོར་བ་དང་མྱ་ངན་ལས་འདས་པ་དག་ལ་མངོན་དུ་གྱུར་པས་ན་མངོན་དུ་གྱུར་པ་ཞེས་བྱའོ། ། དེ་ལྟར་ཡང༌།
ཤེས་རབ་ཕ་རོལ་ཕྱིན་བརྟེན་ནས། ། འཁོར་བ་དང་ནི་མྱ་ངན་འདས། ། གཉིས་འདི་མངོན་དུ་གྱུར་པའི་ཕྱིར། ། མངོན་དུ་གྱུར་པའི་ས་ཞེས་བཤད། ། ཅེས་གསུངས་སོ། ། ཡོངས་སུ་སྦྱོང་བའི་ཁྱད་པར་ནི། ། སྦྱིན་པ་ལ་སོགས་ཆོས་དྲུག་ཡོངས་སུ་རྫོགས་པར་བྱ་བ་ལ་བསླབ་པ་དང༌། ། ཉན་རང་ལ་འདོད་པ་ལ་སོགས་ཆོས་དྲུག་སྤོང་བ་ལ་བསླབ་སྟེ། དེ་ལྟར་བཅུ་གཉིས་ཀྱིས་ས་དེ་ཐོབ་པ་ཡིན་ནོ། ། དེ་ལྟར་ཡང༌།
སྦྱིན་དང་ཚུལ་ཁྲིམས་བཟོད་བརྩོན་འགྲུས། ། བསམ་གཏན་ཤེས་རབ་རབ་རྫོགས་པས། ། ཞེས་པ་ལ་སོགས་པ་གསུངས་སོ། ། ཉམས་སུ་བླང་བྱའི་ཁྱད་པར་ནི། ས་འདི་ལ་གནས་པའི་བྱང་ཆུབ་སེམས་དཔའ་དེ། སྤྱིར་ཕ་རོལ་ཏུ་ཕྱིན་པ་བཅུ་ཉམས་སུ་ལེན་ཡང༌། ཁྱད་པར་ཤེས་རབ་ཀྱི་ཕ་རོལ་ཏུ་ཕྱིན་པ་ཤས་ཆེ་བར་གསུངས་སོ། ། རྣམ་པར་དག་པའི་ཁྱད་པར་ནི། སྔར་བཤད་པ་ལྟར་རྒྱུ་གསུམ་པོ་དེས་དགེ་བའི་རྩ་བ་རྣམ་པར་དག་པར་འགྱུར་ཏེ། ཇི་སྐད་དུ།
དཔེར་ན་གསེར་ས་ལེ་སྦྲམ་དེ་ཉིད་གསེར་མགར་མཁས་པས་རིན་པོ་ཆེ་བཻཌཱུརྻས་སྤྲས་ན་མཚུངས་པ་མེད་པའི་ཕྱིར། དེ་མ་ཡིན་པའི་གསེར་ཐམས་ཅད་ཀྱིས་མི་འཕྲོག་པ་ཡིན་ནོ། ། དེ་བཞིན་དུ་ས་དྲུག་པ་ལ་གནས་པའི་བྱང་ཆུབ་སེམས་དཔའ་དེའི་དགེ་བའི་རྩ་བ་ཡང་ཐབས་དང་ཤེས་རབ་ཀྱིས་དཔྱད་པས་རྣམ་པར་དག་ཅིང་འོད་གསལ་ཏེ། དེ་མ་ཡིན་པའི་ས་འོག་མ་ལ་གནས་པའི་བྱང་ཆུབ་སེམས་དཔས་མི་འཕྲོག་པ་ཡིན་ནོ། ། ཞེས་གསུངས་སོ། ། རྟོགས་པའི་ཁྱད་པར་ནི་ས་འདི་ལ་གནས་པ་དེས་ཀུན་ནས་ཉོན་མོངས་པ་དང་རྣམ་པར་དག་པའི་དོན་རྟོགས་ཏེ། རྟེན་ཅིང་འབྲེལ་པར་འབྱུང་བ་ལ་གང་ཀུན་ནས་ཉོན་མོངས་པའམ། གང་རྣམ་པར་དག་པར་འགྱུར་བའི་ཆོས་གང་ཡང་མེད་པར་ཤེས་སོ། ། དེ་ལྟར་ཡང༌། ། ཉོན་མོངས་རྣམ་རྟོག་མིན་དོན་དང༌། །
ཞེས་གསུངས་སོ། ། སྐྱེ་བའི་ཁྱད་པར་ནི། ས་འདི་ལ་གནས་པའི་བྱང་ཆུབ་སེམས་དཔའ་དེ་ཕལ་ཆེར་ལྷའི་རྒྱལ་པོ་རབ་འཕྲུལ་དགར་སྐྱེ་བར་འགྱུར་ཏེ། སེམས་ཅན་རྣམས་ཀྱི་མངོན་པའི་ང་རྒྱལ་བཟློག་པ་ལ་མཁས་སོ། ། དེ་ལྟར་ཡང༌། དེ་ཡི་རྣམ་པར་སྨིན་པས་ནི། ། ལྷ་ཡི་རྒྱལ་པོ་རབ་འཕྲུལ་དགའ། ། ཉན་ཐོས་རྣམ་ཀྱིས་མི་འཕྲོག་པ། ། ལྷག་པའི་ང་རྒྱལ་ཅན་ཞི་བྱེད། ། ཅེས་གསུངས་སོ། །
མཐུའི་ཁྱད་པར་ནི། ། སྐད་ཅིག་ཐང་གཅིག་ཡུད་ཙམ་ཞིག་ལ་ཏིང་ངེ་འཛིན་བྱེ་བ་ཕྲག་འབུམ་ཐོབ་པ་ལ་སོགས་པ་སྦྱར་རོ། ། ས་བདུན་པའི་མིང་གི་ཁྱད་པར་ནི། རིང་དུ་སོང་བའོ། ། ངེས་ཚིག་གི་ཁྱད་པར་ནི། ས་དེ་བགྲོད་པ་གཅིག་པའི་ལམ་དང་འབྲེལ་བའི་ཕྱིར་རིང་དུ་སོང་བ་ཡིན་ཏེ། སྦྱོང་བའི་མཐར་སོང་བའི་ཕྱིར་རོ། ། དེ་ལྟར་ཡང༌། བགྲོད་གཅིག་ལམ་དང་འབྲེལ་བའི་ཕྱིར། ། རིང་དུ་སོང་བའི་སར་འདོད་དོ། །
ཅེས་གསུངས་སོ། ། ཡོངས་སུ་སྦྱོང་བའི་ཁྱད་པར་ནི། བདག་ཏུ་འཛིན་པ་ལ་སོགས་ཉི་ཤུ་སྤངས་ནས། དེ་ལས་བཟློག་པའི་ཆོས་རྣམ་ཐར་སྒོ་གསུམ་ཤེས་པ་ལ་སོགས་པ་ཉི་ཤུར་བསྟེན་པས་ས་དེ་ཐོབ་པ་ཡིན་ནོ། ། དེ་ལྟར་ཡང༌། བདག་དང་སེམས་ཅན་འཛིན་པ་དང༌། ཞེས་པ་དང༌། རྣམ་ཐར་སྒོ་གསུམ་ཤེས་པ་དང༌། ། ཞེས་པ་ལ་སོགས་པ་གསུངས་སོ། ། ཉམས་སུ་བླང་བྱའི་ཁྱད་པར་ནི།
ས་འདི་ལ་གནས་པའི་བྱང་ཆུབ་སེམས་དཔའ་དེ་སྤྱིར་ཕ་རོལ་ཏུ་ཕྱིན་པ་བཅུ་ཀ་ཉམས་སུ་ལེན་ཡང༌། ཁྱད་པར་ཐབས་ཀྱི་ཕ་རོལ་ཏུ་ཕྱིན་པ་ཤས་ཆེ་བར་གསུངས་སོ། ། རྣམ་པར་དག་པའི་ཁྱད་པར་ནི། སྔར་བཤད་པ་ལྟར་རྒྱུ་གསུམ་པོ་དེས་དེའི་དགེ་བའི་རྩ་བ་རྒྱ་ཆེར་རྣམ་པར་དག་པར་འགྱུར་ཏེ། ཇི་སྐད་དུ། དཔེར་ན་གསེར་ས་ལེ་སྦྲམ་དེ་ཉིད་གསེར་མགར་མཁས་པས་ནོར་བུ་རིན་པོ་ཆེ་ཐམས་ཅད་ཀྱིས་སྤྲས་ན་ཤིན་ཏུ་མཛེས་ཏེ་དེ་མ་ཡིན་པར་འཛམ་བུ་གླིང་པའི་རྒྱན་ཐམས་ཅད་ཀྱིས་མི་འཕྲོག་པ་ཡིན་ནོ། ། དེ་བཞིན་དུ་ས་བདུན་པ་ལ་གནས་པའི་བྱང་ཆུབ་སེམས་དཔའ་དེས་དགེ་བའི་རྩ་བ་ཡང་ཆེས་རྣམ་པར་དག་པས། ཉན་རང་དང་དེ་མ་ཡིན་པའི་ས་ལ་གནས་པའི་བྱང་ཆུབ་སེམས་དཔའི་དགེ་བའི་རྩ་བ་རྣམས་ཀྱིས་མི་འཕྲོག་པ་ཡིན་ནོ། ། ཞེས་གསུངས་སོ། ། རྟོགས་པའི་ཁྱད་པར་ནི།
ས་འདི་ལ་གནས་པའི་བྱང་ཆུབ་སེམས་དཔའ་དེས་ཐ་དད་དུ་མེད་པའི་དོན་རྟོགས་ཏེ། མདོ་ལ་སོགས་པའི་ཆོས་ཀྱི་མཚན་མ་ཐ་དད་དུ་མི་འབྱུང་ངོ༌། དེ་ལྟར་ཡང༌། དེ་ཡི་རྣམ་པར་སྨིན་པས་ནི། དབང་བསྒྱུར་ལྷ་ཡི་རྒྱལ་པོར་འགྱུར། ། འཕགས་པའི་བདེན་པ་མངོན་རྟོགས་པའི། སློབ་དཔོན་ཁྱུ་མཆོག་ཆེན་པོར་འགྱུར། ། ཞེས་གསུངས་སོ། ། མཐུའི་ཁྱད་པར་ནི། སྐད་ཅིག་ཐང་གཅིག་ཡུད་ཙམ་ཞིག་ལ་ཏིང་ངེ་འཛིན་བྱེ་བ་ཁྲག་ཁྲིག་འབུམ་ཕྲག་ཐོབ་པ་ལ་སོགས་སྦྱར་རོ། །
ས་བརྒྱད་པའི་མིང་གི་ཁྱད་པར་ནི། མི་གཡོ་བའོ། ། ངེས་ཚིག་གི་ཁྱད་པར་ནི། མཚན་མ་ལ་རྩོལ་བའི་འདུ་ཤེས་དང་མཚན་མ་མེད་པ་ལ་རྩོལ་བའི་འདུ་ཤེས་ཀྱིས་མི་གཡོ་བའི་ཕྱིར་རོ། ། དེ་ལྟར་ཡང༌། འདུ་ཤེས་གཉིས་ཀྱིས་མི་གཡོ་ཕྱིར། ། མི་གཡོ་བ་ཞེས་མངོན་པར་བརྗོད། ། ཅེས་གསུངས་སོ། ། ཡོངས་སུ་སྦྱོང་བའི་ཁྱད་པར་ནི། སེམས་ཅན་ཐམས་ཅད་ཀྱི་སྤྱོད་པ་ཇི་ལྟ་བ་བཞིན་དུ་ཤེས་པ་ལ་སོགས་པ་ཡོངས་སུ་སྦྱོང་བ་བརྒྱད་ཀྱིས་ས་དེ་ཐོབ་པ་ཡིན་ནོ། །
དེ་ལྟར་ཡང༌། སེམས་ཅན་ཀུན་ཡིད་ཤེས་པ་དང༌། ། མངོན་པར་ཤེས་པས་རྩེ་བ་དང༌། ། ཞེས་པ་ལ་སོགས་པ་གསུངས་སོ། ། ཉམས་སུ་བླང་བྱའི་ཁྱད་པར་ནི། ས་འདི་ལ་གནས་པའི་བྱང་ཆུབ་སེམས་དཔའ་དེ་སྤྱིར་ཕ་རོལ་ཏུ་ཕྱིན་པ་བཅུ་ཀ་ཉམས་སུ་ལེན་ཡང་ཁྱད་པར་དུ་སྨོན་ལམ་གྱི་ཕ་རོལ་ཏུ་ཕྱིན་པ་ཤས་ཆེ་བར་གསུངས་སོ། ། རྣམ་པར་དག་པའི་ཁྱད་པར་ནི། སྔར་བཤད་པ་ལྟར་རྒྱུ་གསུམ་པོ་དེས་དེའི་དགེ་བའི་རྩ་བ་རྣམ་པར་དག་པར་འགྱུར་ཏེ། ཇི་སྐད་དུ། དཔེར་ན་གསེར་ས་ལེ་སྦྲམ་དེ་ཉིད་མགར་བ་མཁས་པས་བྱས་པར་ཟིན་ཏེ།
འཛམ་བུ་གླིང་གི་བདག་པོའི་མགུལ་པར་བཏགས་ན། འཛམ་བུ་གླིང་པའི་སེམས་ཅན་ཐམས་ཅད་ཀྱི་རྒྱན་གྱི་རྣམ་པ་རྣམས་ཀྱིས་མི་འཕྲོག་པ་ཡིན་ནོ། ། དེ་བཞིན་དུ་ས་བརྒྱད་པ་ལ་གནས་པའི་བྱང་ཆུབ་སེམས་དཔའ་དེ། དགེ་བའི་རྩ་བ་དེས་ཤིན་ཏུ་རྣམ་པར་དག་པའི་ཕྱིར། ཉན་རང་ཐམས་ཅད་དང༌། བྱང་ཆུབ་སེམས་དཔའ་ས་བདུན་པ་ལ་གནས་པའི་བར་དག་གིས་མི་འཕྲོག་པ་ཡིན་ནོ། ། ཞེས་པ་ལ་སོགས་པ་གསུངས་སོ། ། རྟོགས་པའི་ཁྱད་པར་ནི། ས་འདི་ལ་གནས་པའི་བྱང་ཆུབ་སེམས་དཔའ་དེས་ཆོས་ཐམས་ཅད་རྣམ་པར་རྟོག་པའི་འདུ་ཤེས་དང་བྲལ་ཞིང་ནམ་མཁའ་དང་འདྲ་བར་ཁོང་དུ་ཆུད་པས་སྟོང་ཉིད་སྐྱེ་མེད་ཀྱི་དོན་ལ་མི་དངངས་མི་སྐྲག་སྟེ། མི་སྐྱེ་བའི་ཆོས་ལ་བཟོད་པ་ཐོབ་པ་ཞེས་བྱའོ། །
མི་སྐྱེ་བའི་ཆོས་ལ་བཟོད་པ་ཐོབ་པས། བྲི་བ་མེད་ཅིང༌། འཕེལ་བ་མེད་པའི་དོན་རྟོགས་ཏེ། ཀུན་ནས་ཉོན་མོངས་པའམ། རྣམ་པར་བྱང་བར་ཡང་བྲི་བའམ། འཕེལ་བ་མི་མཐོང་བའོ། ། དེ་ལྟར་ཡང༌། བྲི་མེད་འཕེལ་བ་མེད་དོན་དང༌། ། ཞེས་གསུངས་སོ། ། ཡང༌།
དབང་ནི་རྣམ་པ་བཞི་ཡི་གནས། ། ཞེས་གསུངས་ཏེ། རྣམ་པར་མི་རྟོག་པ་ལ་དབང་བ་དང༌། ཞིང་ཡོངས་སུ་དག་པ་ལ་དབང་བ་དང༌། ཡེ་ཤེས་ལ་དབང་བ་དང༌། ལས་ལ་དབང་བ་དང་བཞི་ཡོད་པ་ལས། ས་བརྒྱད་པ་ལ་གནས་པ་དེས། རྣམ་པར་མི་རྟོག་པ་ལ་དབང་བ་དང༌། ཞིང་ཡོངས་སུ་དག་པ་ལ་དབང་བའི་གནས་ཉིད་རྟོགས་པའོ། ། གཞན་ཡང་ས་བརྒྱད་ལ་གནས་པ་དེའི་དབང་རྣམ་པ་བཅུ་ཐོབ་པར་གསུངས་སོ། །
དེ་ལ་དབང་རྣམ་པ་བཅུ་ནི། ཚེ་ལ་དབང་བ་དང༌། དེ་བཞིན་དུ་སེམས་ལ། ཡོ་བྱད་ལ། ལས་ལ། སྐྱེ་བ་ལ། སྨོན་ལམ་ལ། མོས་པ་ལ། རྫུ་འཕྲུལ་ལ། ཡེ་ཤེས་ལ།
ཆོས་ལ་དབང་བའོ། ། སྐྱེ་བའི་ཁྱད་པར་ནི་ས་འདི་ལ་གནས་པའི་བྱང་ཆུབ་སེམས་དཔའ་དེས་ཕལ་ཆེར་སྟོང་སྤྱི་ཕུད་ལ་དབང་བའི་རྒྱལ་པོ་ཚངས་པར་འགྱུར་ཏེ། དགྲ་བཅོམ་པ་དང་རང་རྒྱལ་བ་ལ་སོགས་པའི་དོན་གཏན་ལ་འབེབས་པའོ། ། དེ་ལྟར་ཡང༌། དེ་ཡི་རྣམ་པར་སྨིན་པས་ནི། ། སྟོང་གི་བདག་པོ་ཚངས་པར་འགྱུར། ། དགྲ་བཅོམ་རང་སངས་རྒྱས་སོགས་ཀྱིས། ། དོན་གཏན་འབེབས་ལ་འཕྲོག་པ་མེད། ། ཅེས་གསུངས་སོ། ། མཐུའི་ཁྱད་པར་ནི།
སྐད་ཅིག་ཐང་གཅིག་ཡུད་ཙམ་ཞིག་ལ་ཏིང་ངེ་འཛིན་སྟོང་གསུམ་འབུམ་ཕྲག་བཅུའི་རྡུལ་ཕྲ་རབ་ཀྱི་རྡུལ་སྙེད་ཐོབ་པ་ལ་སོགས་པ་སྦྱར་རོ། ། ས་དགུ་པའི་མིང་གི་ཁྱད་པར་ནི། ལེགས་པའི་བློ་གྲོས་སོ། ། ངེས་ཚིག་གི་ཁྱད་པར་ནི། ས་དེ་ལ་སོ་སོ་ཡང་དག་པར་རིག་པའི་བློ་གྲོས་བཟང་བའི་ཕྱིར་རོ། ། དེ་ལྟར་ཡང༌། སོ་སོ་ཡང་དག་རིག་བློ་བཟང༌། ། ས་དེ་ལེགས་པའི་བློ་གྲོས་ཡིན། ། ཞེས་གསུངས་སོ། ། ཡོངས་སུ་སྦྱོང་བའི་ཁྱད་པར་ནི།
སྨོན་ལམ་མཐའ་ཡས་པ་སོགས་བཅུ་གཉིས་ཀྱིས་ས་དེ་ཐོབ་པ་ཡིན་ནོ། ། དེ་ལྟར་ཡང༌། སྨོན་ལམ་དག་ནི་མཐའ་ཡས་དང༌། ། ལྷ་ལ་སོགས་པའི་སྐད་ཤེས་དང༌། ཞེས་པ་ལ་སོགས་པ་གསུངས་སོ། ། ཉམས་སུ་བླང་བྱའི་ཁྱད་པར་ནི། ས་འདི་ལ་གནས་པའི་བྱང་ཆུབ་སེམས་དཔའ་དེ་སྤྱིར་ཕ་རོལ་ཏུ་ཕྱིན་པ་བཅུ་ཀ་ཉམས་སུ་ལེན་ཡང༌། ཁྱད་པར་སྟོབས་ཀྱི་ཕ་རོལ་ཏུ་ཕྱིན་པ་ཤས་ཆེ་བར་གསུངས་སོ། ། རྣམ་པར་དག་པའི་ཁྱད་པར་ནི། སྔར་བཤད་པ་ལྟར་རྒྱུ་གསུམ་པོ་དེས།
དེའི་དགེ་བའི་རྩ་བ་རྣམ་པར་དག་པར་འགྱུར་ཏེ། ཇི་སྐད་དུ། དཔེར་ན་གསེར་ས་ལེ་སྦྲམ་དེ་ཉིད་གསེར་མགར་མཁས་པས་རྒྱན་དུ་བྱས་པ་དེ་འཁོར་ལོས་སྒྱུར་བའི་རྒྱལ་པོའི་མགོའམ་མགུལ་དུ་བཏགས་ན། ཁམས་ཀྱི་རྒྱལ་པོ་རྣམས་དང་གླིང་བཞི་པའི་སེམས་ཅན་རྣམས་ཀྱི་རྒྱན་གྱི་རྣམ་པ་རྣམས་ཀྱིས་མི་འཕྲོག་པ་ཡིན་ནོ། དེ་བཞིན་དུ། ས་དགུ་པ་ལ་གནས་པའི་བྱང་ཆུབ་སེམས་དཔའི་དགེ་བའི་རྩ་བ་ཡེ་ཤེས་ཀྱི་སྣང་བ་ཆེན་པོས་བརྒྱན་པ། ཉན་རང་ཐམས་ཅད་དང་ས་འོག་མ་ལ་གནས་པའི་བྱང་ཆུབ་སེམས་དཔའ་ཐམས་ཅད་ཀྱིས་མི་འཕྲོག་པ་ཡིན་ནོ། ། ཞེས་གསུངས་སོ། ། རྟོགས་པའི་ཁྱད་པར་ནི། དབང་བཞི་པོ་དེ་ལས།
ཡེ་ཤེས་ལ་དབང་བའི་གནས་ཉིད་དུ་རྟོགས་ཏེ། སོ་སོ་ཡང་དག་པར་རིག་པ་བཞི་ཐོབ་པའི་ཕྱིར་རོ། ། སོ་སོ་ཡང་དག་པར་རིག་པ་བཞི་གང་ཞེ་ན། འཕགས་པ་ས་བཅུ་པའི་མདོ་ལས། འདི་ལྟ་སྟེ། ཆོས་སོ་སོ་ཡང་དག་པར་རིག་པ་དང༌། ། དོན་སོ་སོ་ཡང་དག་པར་རིག་པ་དང༌། ངེས་པའི་ཚིག་སོ་སོ་ཡང་དག་པར་རིག་པ་དང༌། སྤོབས་པ་སོ་སོ་ཡང་དག་པར་རིག་པ་རྟག་པར་རྒྱུན་དུ་འབྱུང་ངོ༌། ། ཞེས་གསུངས་སོ། །
སྐྱེ་བའི་ཁྱད་པར་ནི། ས་འདི་ལ་གནས་པའི་བྱང་ཆུབ་སེམས་དཔའ་དེ་ཕལ་ཆེར་སྟོང་གཉིས་པ་བར་མའི་འཇིག་རྟེན་གྱི་ཁམས་ལ་དབང་བའི་ལྷ་ཡི་རྒྱལ་པོ་ཚངས་པར་འགྱུར་ཏེ། དྲིས་པ་ཐམས་ཅད་ཀྱི་ལན་འདེབས་པར་བྱེད་དོ། ། དེ་ལྟར་ཡང༌། དེ་ཡི་རྣམ་པར་སྨིན་པས་ནི། ། སྟོང་གཉིས་བདག་པོ་ཚངས་པར་འགྱུར། ། སེམས་ཅན་བསམ་པ་དྲིས་པ་ལས། ། དགྲ་བཅོམ་སོགས་ཀྱིས་འཕྲོག་པ་མེད། ། ཅེས་གསུངས་སོ། ། མཐུའི་ཁྱད་པར་ནི།
སྐད་ཅིག་ཐང་གཅིག་ཡུད་ཙམ་ཞིག་ལ་ཏིང་ངེ་འཛིན་གྱིས་སངས་རྒྱས་ཀྱི་ཞིང་གྲངས་མེད་པར་འབུམ་ཕྲག་བཅུ་ཚང་བའི་རྡུལ་ཕྲ་རབ་ཀྱི་རྡུལ་སྙེད་ཐོབ་པ་ལ་སོགས་པ་སྦྱར་རོ། ། ས་བཅུ་པའི་མིང་གི་ཁྱད་པར་ནི། ཆོས་ཀྱི་སྤྲིན་ནོ། ། ངེས་ཚིག་གི་ཁྱད་པར་ནི། ས་དེ་ལ་གནས་པས་ནི། སྤྲིན་བཞིན་དུ་ཆོས་ཀྱི་ཆར་ཕབ་ནས། སེམས་ཅན་གྱི་ཉོན་མོངས་པའི་རྡུལ་ཕྲ་རབ་ཞི་བར་བྱེད་པས་ན་ཆོས་ཀྱི་སྤྲིན་ནོ། ། ཡང་ན་སྤྲིན་དེ་ཏིང་ངེ་འཛིན་དང་གཟུངས་ཀྱི་སྒོ་ཐོབ་པའི་ཆོས་ལ་ཡོད་པ་ནམ་མཁའ་ལྟ་བུ་ལ་ཁྱབ་པའི་ཕྱིར་ཆོས་ཀྱི་སྤྲིན་ཞེས་བྱའོ། ། དེ་ལྟར་ཡང༌། སྤྲིན་བཞིན་གཉིས་ཀྱིས་ནམ་མཁའི་ཆོས། །
ཁྱབ་པའི་ཕྱིར་ན་ཆོས་ཀྱི་སྤྲིན། ། ཞེས་གསུངས་སོ། ། ཡོངས་སུ་སྦྱོང་བའི་ཁྱད་པར་ནི། མངོན་རྟོགས་རྒྱན་ལས་མ་བསྟན་ཏེ། འཕགས་པ་ས་བཅུ་པའི་མདོ་ལས། ཀྱཻ་རྒྱལ་བའི་སྲས་དག ། བྱང་ཆུབ་སེམས་དཔའ་དེ་ལྟར་ས་དགུ་པའི་བར་དུ་ཤེས་བྱ་ཚད་མེད་པ་ལ་རྣམ་པར་བརྟག་པའི་བློས་ཤིན་ཏུ་རྣམ་པར་ཕྱེ་བ། རྣམ་པར་འབྱེད་པ། ཞེས་པ་ལ་སོགས་པ་ཡོངས་སུ་སྦྱོང་བ་བཅུས་ཐམས་ཅད་མཁྱེན་པའི་ཡེ་ཤེས་ལ་དབང་བསྐུར་བའི་ས་ཐོབ་པར་གསུངས་སོ། ། རྣམ་པ་ཐམས་ཅད་མཁྱེན་པའི་ཡེ་ཤེས་ལ་དབང་བསྐུར་བའི་ས་ཞེས་པ་ནི་ས་བཅུ་པའོ། །
ས་བཅུ་པ་ལ། རྣམ་པ་ཐམས་ཅད་མཁྱེན་པའི་ཡེ་ཤེས་ལ་དབང་བསྐུར་བའི་ས་ཟེར་བ་ཅི་སྟེ་ཞེ་ན། ས་བཅུ་པ་ལ་གནས་པའི་བྱང་ཆུབ་སེམས་དཔའ་དེ་ལ་ཕྱོགས་བཅུའི་སངས་རྒྱས་ཀྱི་འོད་ཟེར་གྱིས་དབང་བསྐུར་བའི་ཕྱིར་ཏེ། རྒྱས་པར་ནི་ས་བཅུ་པའི་མདོ་ལས་ཤེས་པར་བྱའོ། ། བྱམས་པ་དང་བྱམས་པའི་ཊཱི་ཀ་ལས་ཀྱང་དེ་ལྟར་གསུངས། གསང་སྔགས་ནས་ས་བཅུ་པའི་མཐར་བྱང་ཆུབ་སེམས་དཔའ་དེ་ལ་ཕྱོགས་བཅུའི་སངས་རྒྱས་ཀྱིས་དབང་བསྐུར་བས་འཚང་རྒྱ་བར་གསུངས་པ་དེ་དང་འདིར་སྨོས་པ་གཉིས་གཅིག་པ་ཡིན་ཏེ་དྲི་བ་ལན་མི་འདྲ་ཡང་དོན་ལ་འགལ་བ་མེད་དོ་རིན་ཆེན་ཕྲེང་བ་ལས་ཀྱང༌། ། བྱང་ཆུབ་སེམས་དཔའ་སངས་རྒྱས་ཀྱི། ། འོད་ཟེར་དབང་གི་དབང་བསྐུར་ཕྱིར། ། ཞེས་གསུངས་སོ། ། ཉམས་སུ་བླང་བྱའི་ཁྱད་པར་ནི།
ས་འདི་ལ་གནས་པའི་བྱང་ཆུབ་སེམས་དཔའ་དེ་སྤྱིར་ཕ་རོལ་ཏུ་ཕྱིན་པ་བཅུ་ཀ་ཉམས་སུ་ལེན་ཡང་ཁྱད་པར་དུ་ཡེ་ཤེས་ཀྱི་ཕ་རོལ་ཏུ་ཕྱིན་པ་ཆེས་ཤས་ཆེ་བར་གསུངས་སོ། ། རྣམ་པར་དག་པའི་ཁྱད་པར་ནི། སྔར་བཤད་པ་ལྟར་རྒྱུ་གསུམ་པོ་དེས་དགེ་བའི་རྩ་བ་རྣམ་པར་དག་པར་འགྱུར་ཏེ། ཇི་སྐད་དུ། དཔེར་ན་ལྷ་ཡི་རྒྱན་ཆེན་པོ་མཁན་པོ་དང་བཟོ་བོས་མ་བྱས་པ་ནོར་བུ་རིན་པོ་ཆེས་སྤྲས་པ་དེ་ལྷའི་རྒྱལ་པོ་དབང་བསྒྱུར་གྱི་མགོའམ་མགུལ་དུ་བཏགས་ན། དེ་མ་ཡིན་པའི་ལྷ་དང་མིའི་རྒྱན་གྱི་རྣམ་པ་དག་གིས་མི་འཕྲོག་པ་ཡིན་ནོ། ། དེ་བཞིན་དུ་ས་བཅུ་པ་ལ་གནས་པའི་བྱང་ཆུབ་སེམས་དཔའི་ཡེ་ཤེས་ཀྱི་རྒྱུ་དེ་དག་ཀྱང་སེམས་ཅན་ཐམས་ཅད་དང༌། ཉན་རང་དང༌། ས་དགུ་པ་མན་ཆད་ཀྱི་བྱང་ཆུབ་སེམས་དཔའ་རྣམས་ཀྱིས་མི་འཕྲོག་པ་ཡིན་ནོ། ། ཞེས་གསུངས་སོ། །
རྟོགས་པའི་ཁྱད་པར་ནི། དབང་བཞི་པོ་དེ་དག་ལས། ལས་དབང་བའི་གནས་ཉིད་དུ་རྟོགས་སོ། ། ཇི་ལྟར་བཞེད་པ་བཞིན་སྤྲུལ་པ་སྣ་ཚོགས་ཀྱིས་སེམས་ཅན་གྱི་དོན་བྱེད་པའི་ཕྱིར་རོ། ། སྐྱེ་བའི་ཁྱད་པར་ནི། ས་འདི་ལ་གནས་པའི་བྱང་ཆུབ་སེམས་དཔའ་དེ་ལྷའི་རྒྱལ་པོ་དབང་ཕྱུག་ཆེན་པོར་འགྱུར་ཏེ། ། སེམས་ཅན་དང༌། ཉན་རང་དང༌། བྱང་ཆུབ་སེམས་དཔའ་ཐམས་ཅད་ལ་ཕ་རོལ་ཏུ་ཕྱིན་པའི་ཆོས་སྟོན་པ་ལ་མཁས་པའོ། ། དེ་ལྟར་ཡང༌།
དེ་ཡི་རྣམ་པར་སྨིན་པས་ནི། གནས་གཙང་ལྷ་ཡི་བདག་པོར་འགྱུར། ། བསམ་ཡས་ཡེ་ཤེས་ཡུལ་གྱི་བདག ། དབང་ཕྱུག་ཆེན་པོ་མཆོག་ཡིན་ནོ། ། ཞེས་གསུངས་སོ། ། མཐུའི་ཁྱད་པར་ནི། སྐད་ཅིག་ཐང་གཅིག་ཡུད་ཙམ་དག་ལ་ཏིང་ངེ་འཛིན་གྱིས་སངས་རྒྱས་ཀྱི་ཞིང་བརྗོད་དུ་མེད་པ་བྱེ་བ་ཁྲག་ཁྲིག་འབུམ་ཕྲག་བཅུའི་རྡུལ་ཕྲ་རབ་ཀྱི་རྡུལ་སྙེད་ཐོབ་ཅིང་སྙོམས་པར་འཇུག་པ་ལ་སོགས་པ་སྦྱར་རོ། ། གཞན་ཡང་བ་སྤུའི་ཁུང་བུ་རེ་རེ་ནས་ཀྱང༌། གྲངས་ལས་འདས་པའི་སངས་རྒྱས་བྱང་ཆུབ་སེམས་དཔའི་འཁོར་ཚད་མེད་པ་དང་བཅས་པ་སྐད་ཅིག་ལ་སྟོན་པར་ནུས་སོ། ། ལྷ་དང་མི་ལ་སོགས་པའི་འགྲོ་བ་མང་པོ་སྟོན་ནུས་སོ། །
གདུལ་བྱ་གང་ལ་གང་འདུལ་དུ་བརྒྱ་བྱིན་དང༌། ཚངས་པ་དང༌། འཇིག་རྟེན་སྐྱོང་བ་དང༌། རྒྱལ་པོ་དང༌། ཉན་རང་དང༌། དེ་བཞིན་གཤེགས་པའི་གཟུགས་སུ་གནས་ནས་ཆོས་སྟོན་པར་ནུས་སོ། ། དེ་ལྟར་ཡང༌། དབུ་མ་འཇུག་པ་ལས། བ་སྤུའི་ཁུང་ནས་རྫོགས་པའི་སངས་རྒྱས་རྣམས། ། གྲངས་མེད་བྱང་ཆུབ་སེམས་དཔའི་འཁོར་དང་བཅས། །
གཞན་ཡང་ལྷ་དང་མི་དང་ལྷ་མ་ཡིན། ། སྐད་ཅིག་སྐད་ཅིག་སྟོན་པར་ནུས་པ་ཡིན། ། ཞེས་གསུངས་སོ། ། བྱང་ཆུབ་སེམས་དཔའི་ས་བཅུ་བཤད་ཟིན་ཏོ། ། སངས་རྒྱས་ཀྱི་ས་ནི་མཐར་ཕྱིན་པའི་ལམ་གྱི་གནས་སྐབས་ཏེ། རྡོ་རྗེ་ལྟ་བུའི་ཏིང་ངེ་འཛིན་སྐྱེས་པས་སྒོམ་སྤང་གི་ཉོན་མོངས་པའི་སྒྲིབ་པ་དང༌། ཤེས་བྱའི་སྒྲིབ་པ་སྙིང་པོ་ལ་ཡོད་པ་ལྟ་བུ་ཅིག་ཆར་དུ་སྤོང་བའོ། ། དེ་ལྟར་ས་དེ་དག་ཀྱང་བསྐལ་པ་གྲངས་མེད་པ་གསུམ་གྱིས་བགྲོད་པར་འགྱུར་ཏེ། ཇི་སྐད་དུ། བྱང་ས་ལས།
དེ་དག་ཐམས་ཅད་ནི་བསྐལ་པ་ཆེན་པོ་གྲངས་མེད་པ་གསུམ་གྱིས་ཡང་དག་པར་འགྲུབ་སྟེ། བསྐལ་པ་ཆེན་པོ་གྲངས་མེད་པ་དང་པོས་ནི། མོས་པ་སྤྱོད་པ་ལས་ཡང་དག་པར་འདས་ནས་རབ་ཏུ་དགའ་བ་ལ་གནས་པ་ཐོབ་སྟེ། དེ་ཡང་རྟག་ཏུ་འབད་པས་ཐོབ་ཀྱིས་མ་འབད་པས་ནི་མ་ཡིན་ནོ། ། བསྐལ་པ་ཆེན་པོ་གྲངས་མེད་པ་གཉིས་པས་ནི། ས་རབ་ཏུ་དགའ་བ་ནས། ས་བདུན་པ་རིང་དུ་སོང་བའི་བར་ལས་འདས་ཏེ། ས་བརྒྱད་པ་མི་གཡོ་བ་ཐོབ་པར་འགྱུར་རོ། ། དེ་ནི་ངེས་པ་ཁོ་ན་སྟེ། འདི་ལྟར་བསམ་པ་དག་པའི་བྱང་ཆུབ་སེམས་དཔའ་དེས་ངེས་པར་འབད་པའི་ཕྱིར་རོ། །
བསྐལ་པ་ཆེན་པོ་གྲངས་མེད་པ་གསུམ་པས་ནི་ས་བརྒྱད་པ་དང༌། དགུ་པ་ལས་ཡང་དག་པར་འདས་ནས་ས་བཅུ་པ་ཆོས་ཀྱི་སྤྲིན་ཐོབ་པར་འགྱུར་རོ། ། སུ་བརྩོན་འགྲུས་བརྩམས་པ་ཆེན་པོས་སྦྱོར་བ་དེའི་ནང་ནས། ལ་ལ་ནི་བར་གྱི་བསྐལ་པ་མང་པོ་ཞིག་འདུམས་པར་བྱེད་དོ། ། ལ་ལ་ནི་བསྐལ་པ་ཆེན་པོ་དེ་དག་གི་བར་དུ་འདུམས་པར་བྱེད་ཀྱི། གྲངས་མེད་པ་འདུམས་པར་བྱེད་པ་ནི་འགའ་ཡང་མེད་པར་རིག་པར་བྱའོ། ། ཞེས་གསུངས་སོ།། །། གཉིས་པ་དེ་དག་གིས་ས་ལམ་བགྲོད་ཚུལ་བཤད་པ་ནི། འདིར་ནི་མདོ་ལམ་ཡུན་དུ་དཀའ་ཚེགས་དགོས་པ་ལས་ལྷག་པའི། སྤྱིར་རྡོ་རྗེ་ཐེག་པའི་ཉེ་ལམ།
སྒོས་སུ་ངེས་པ་དོན་གྱི་ཟབ་གནད། ཁྱད་ཆོས་བླ་ན་མེད་པའི་རྟོགས་པ་གཅིག་གིས་ས་ལམ་མྱུར་བགྲོད་ཅེས་གསུངས་ཏེ། ཕྱག་རྒྱ་ཆེན་པོའི་ཆོས་ཉིད་ཀྱི་ངོ་བོ་ལམ་གཅིག་ཆོད་ཡིན་ཞིང༌། ཆོས་ཉིད་ངོ་བོའི་སྒོ་ནས་དབྱེ་བ་མི་རུང་བས། ངེས་དོན་དུ་ས་ལམ་གྱི་རིམ་པ་བརྩི་བར་མི་རུང་བར་བཞེད་པ་ནི། དབུ་མ་འཇུག་འགྲེལ་ལས། དེ་ནི་ཤེས་པའི་རང་བཞིན་ཡིན་པ་ཉིད་ཀྱིས་རང་གི་ངོ་བོའི་སྒོ་ནས་དབྱེ་བ་བྱ་བར་མི་ནུས་ཏེ། ཇི་ལྟར་བར་སྣང་བྱ་རྗེས་མཁས་རྣམས་ཀྱིས། ། བརྗོད་པར་ནུས་མ་ཡིན་ཞིང་མི་མཐོང་བ། ། དེ་བཞིན་རྒྱལ་བའི་སྲས་ཀྱི་ས་ཀུན་ཀྱང༌། །
བརྗོད་མི་ནུས་ན་ཉན་པར་ག་ལ་ནུས། ། ཞེས་དང༌། འགྲེལ་པ་དོན་གསལ་དུ། ཇི་སྐད་བཤད་པའི་མཐོང་བའི་ལམ་གྱིས་མངོན་སུམ་དུ་བྱས་པའི་དངོས་པོ་ལས་ཐ་མི་དད་པ་ལ་དམིགས་པའི་ཕྱིར། མཐོང་བ་དང་སྒོམ་པ་དག་ཐ་དད་དུ་གྱུར་པ་མེད་པས་སྒོམ་པའི་ལམ་མཚན་ཉིད་པ་རྣམ་པར་བཞག་པ་ནི་མེད་ཅེས་ངོ་བོའི་སྒོ་ནས་དབྱེ་བ་མེད་པར་བཤད་པ་དང་མཐུན་ལ། འོན་ཀྱང་སྒོམ་བསྐྱངས་པ་ལས་ས་ལམ་ཇི་ལྟར་བགྲོད་སྙམ་ན་བློ་རྨོངས་པའི་ངོར་མཚན་ཉིད་ཐེག་པའི་ས་ལམ་དང༌། སྒོམ་རྣལ་འབྱོར་བཞི་ལ་ས་ཚོད་ལམ་ཚོད་བརྩི་བར་བྱའོ། ། ཞེས་བཞེད་པ་ཡིན་ནོ། ། གྲུབ་ཆེན་ཞང་གིས། ཕྱག་རྒྱ་ཆེན་པོ་གཅིག་ཆོད་ལ། །
རྨོངས་པས་ས་ལམ་བརྩི་བ་འཁྲུལ། ། འོན་ཀྱང་རྨོངས་པ་དགའ་བའི་ཕྱིར། ། མཚན་ཉིད་ཐེག་པའི་ས་ལམ་རྣམས། ། འདིར་ཡང་དང་པོ་བརྩི་བར་བྱ། ། ཞེས་གསུངས་སོ། ། ཇི་ལྟར་བརྩི་བ་ནི། མངོན་པ་མཛོད་ཀྱི་ལུང༌། མ་མཐོང་མཐོང་ཕྱིར་མཐོང་བའི་ལམ། ། མཐོང་བ་གོམས་ཕྱིར་སྒོམ་པའི་ལམ། ། ཞེས་དང༌།
བྱམས་ཆོས་ལས། མ་མཐོང་བ་ནི་མཐོང་བའི་ལམ། ། ཞེས་སོགས་ལུང་འདྲེན་མཛད། དེ་ནས་དཀར་བརྒྱུད་བླ་མ་རྣམས་ཀྱིས་རང་གིས་རྟོགས་ཆོས་རྒྱལ་བའི་བཀའ་མདོ་རྒྱུད་དང་བསྟུན་ཏེ་ལམ་ལྔ་ས་བཅུར་སྦྱོར་བར་མཛད་དེ། དེ་ཡང་ཞང་རིན་པོ་ཆེས། རྟོགས་པ་ལྷག་གིས་ཤར་བ་དེ། ། མཐོང་ལམ་རབ་ཏུ་དགའ་བའི་ས། ། རོ་སྙོམས་རྟོགས་པ་དེ་ཉིད་ལ། ། གོམས་པར་བྱེད་པ་སྒོམ་པའི་ལམ། ། བསྒོམ་དུ་མེད་ནས་མཐར་ཕྱིན་ལམ། །
ཞེས་གསུངས་པའི་དངོས་བསྟན་ལ་གཉིས་མེད་དམ་ཟུང་འཇུག་གི་རྟོགས་པ་ཤར་བ་མཐོང་ལམ་དང་ས་དང་པོ། ། དེར་གོམས་པར་བྱེད་པ་སྒོམ་ལམ་དང་ས་གཉིས་པ་ནས་བཅུ་པའི་བར། སྒོམ་མེད་མཐར་ཕྱིན་པའི་ལམ་དང་སངས་རྒྱས་ཀྱི་སར་བསྟན་པས་དངོས་སུ་སྤྲོས་བྲལ་ལ་སྦྱར་བཤད་མ་བྱུང་ཡང་སྤྲོས་བྲལ་མཐོང་ལམ་དང་ས་དང་པོར་བཞེད་དམ་སྙམ་ལ། དེ་ལྟར་ན་རྩེ་གཅིག་སྦྱོར་ལམ་དུ་ཤུགས་བསྟན་གྱིས་འཕངས་སོ། ། རྗེ་རྒྱ་རས་ཀྱིས། ས་སོགས་ལམ་ལ་དགོས་མེད་ཀྱང༌། ། འོན་ཀྱང་བསྟན་ན་འདི་ལྟར་འདོད། ། མཎྜལ་འབུལ་བ་ཚོགས་ཀྱི་ལམ། ། ཉམས་མྱོང་སྐྱེས་པ་སྦྱོར་བའི་ལམ། ། སྤྲོས་དང་བྲལ་བ་མཐོང་བའི་ལམ། །
རྟོགས་པ་སྐྱེས་པ་སྒོམ་པའི་ལམ། ། རོ་གཅིག་པ་ནི་ས་བརྒྱད་པ། ། སྒོམ་མེད་བཅུ་གཅིག་མཐར་ཕྱིན་ལམ། ། ཞེས་སྔོན་འགྲོ་ནས་བཟུང་སྟེ་ཚོགས་བསགས་སྒྲིབ་སྦྱོང་རྣམས་ཚོགས་ལམ། རྩེ་གཅིག་སྦྱོར་ལམ། སྤྲོས་བྲལ་མཐོང་ལམ། ཟུང་འཇུག་གི་རྟོགས་པ་སྐྱེས་ནས་བཟུང་སྟེ་རོ་གཅིག་རྣམས་སྒོམ་ལམ། སྒོམ་མེད་ཆུང་འབྲིང་ས་དགུ་པ་དང་བཅུ་པ། ཆེན་པོ་བཅུ་གཅིག་པ་མཐར་ཕྱིན་པའི་ལམ་དང་སྦྱར་བར་བཞེད། རྗེ་རྒོད་ཚང་པས་ནི།
ཚོགས་བསགས་པ་སོགས་ཚོགས་ལམ་དང༌། ལས་དང་པོ་པའི་ས། རྩེ་གཅིག་སྦྱོར་ལམ་དང་མོས་སྤྱོད་ཀྱི་ས། སྤྲོས་བྲལ་མཐོང་ལམ་དང་ས་དང་པོ། རོ་གཅིག་ས་གཉིས་པ་ནས་བདུན་པའི་བར་དང༌། སྒོམ་མེད་ཆུང་འབྲིང་ས་ལྷག་མ་གསུམ་སྟེ། དེ་རྣམས་སྒོམ་ལམ། སྒོམ་མེད་ཆེན་པོ་མཐར་ཕྱིན་པའི་ལམ་དང༌། སངས་རྒྱས་ཀྱི་སར་བཞེད། ། འགའ་ཞིག་ཏུ་རྣལ་འབྱོར་བཞི་གསུམ་བཅུ་གཉིས་ལ་ཉམས་རྟོགས་ཀྱི་དབྱེ་བས་ཉེར་བཞིར་ཕྱེ་ནས།
ཉམས་ཀྱི་རྣལ་འབྱོར་བཅུ་གཉིས་སྦྱོར་ལམ་བཞི་དང༌། རྟོགས་པའི་རྣལ་འབྱོར་བཅུ་གཉིས་ཀྱི་རྩེ་གཅིག་གསུམ་ས་དང་པོ་གཉིས་པ་གསུམ་པ། སྤྲོས་བྲལ་གསུམ་བཞི་པ་ལྔ་པ་དྲུག་པ། རོ་གཅིག་གསུམ་བདུན་པ་བརྒྱད་པ་དགུ་པ། སྒོམ་མེད་གསུམ་ས་བཅུ་པ་ནས་བཅུ་གཉིས་པའི་བར་དུ་སྦྱར་བར་བཞེད་པར་ཡང་སྣང་ངོ༌། ། ཁྱད་པར་རྩེ་གཅིག་གི་སྐབས་ཆུང་འབྲིང་ཆེ་གསུམ་ནི། སྦྱོར་ལམ་ཡིན་ཅིང་དེ་ཉིད་ལ་ངེས་འབྱེད་བཞི་ཡོད་དེ། སེམས་ཀྱི་ངོ་བོ་མཐོང་བ་ལ་དྲོད་ཅེས་བྱ་བ་དང༌། དེ་ལ་ངེས་ཤེས་སྐྱེས་པ་ལ་རྩེ་མོར་བརྗོད་པ་དང༌། རྐྱེན་གྱིས་མི་གནོད་པ་ནི་བཟོད་པ་དང༌།
རྩེ་གཅིག་ཉམས་ཀྱི་འཁོར་ཡུག་ལ་སྦྱོར་ལམ་འཇིག་རྟེན་ཆོས་མཆོག་ཏུ་བཞེད་པ་སྟེ། འདི་དག་གི་སྐབས་སུ་ཡོན་ཏན་གྱི་བྱེ་བྲག་དབང་པོ་ལྔ་ཡང་འབྱུང་སྟེ། གང་ཞེ་ན་ངེས་ཤེས་ཚད་མེད་སྐྱེ་བ་ནི་དད་པའི་དབང་པོ་དང༌། ཡེངས་མེད་དོན་ལ་བལྟ་བ་དྲན་པའི་དབང་པོ་དང༌། ལེ་ལོས་བར་མི་ཆོད་པ་བརྩོན་འགྲུས་ཀྱི་དབང་པོ་དང༌། སྒོམ་ལ་རྒྱུན་ཆད་མེད་པ་ཏིང་ངེ་འཛིན་གྱི་དབང་པོ་དང༌། ངེས་པའི་དོན་རྟོགས་པ་ཤེས་རབ་ཀྱི་དབང་པོ་དང་ལྔ་འབྱུང་ཞིང༌། དེ་ལྔ་སོ་སོ་ནས་རྩལ་རྫོགས་པའམ། སྟོབས་སུ་གྱུར་པ་ལ། སྟོབས་ལྔ་ཡང་བརྗོད་དོ། །
དེ་ལྟར་རྩེ་གཅིག་གསུམ་མངོན་དུ་གྱུར་པས། སྦྱོར་ལམ་མཐར་ཕྱིན་ནས། སྤྲོས་བྲལ་ལ་སླེབ་པ་དང༌། སྔར་མ་མཐོང་བའི་བདེན་པ་མཐོང་བས་མཐོང་ལམ་ཐོབ་པ་སྟེ། འདི་སྐབས་སུ་ཕར་ཕྱིན་ཐེག་པར་བྱང་ཆུབ་ཀྱི་ཡན་ལག་བདུན་བསྒོམ་པར་གསུངས་པ་རྣམས་ཀྱང་འདིར་ཤུགས་ལས་འབྱུང་བ་ཉིད། དེ་ཡང་ཆོས་ཉིད་གནས་ལུགས་ཀྱི་དོན་ཇི་བཞིན་པའི་ངང་ལ་གནས་པ་ནི་ཏིང་ངེ་འཛིན་བྱང་ཆུབ་ཀྱི་ཡན་ལག ། ཉོན་མོངས་པ་དང་མ་འདྲེས་པ་ནི་ཆོས་རྣམ་པར་འབྱེད་པ་བྱང་ཆུབ་ཀྱི་ཡན་ལག ། ཏིང་ངེ་འཛིན་དེ་ཉིད་དྲན་ཙམ་གྱིས་མཐོང་སྤང་གི་དྲི་མ་རང་སར་དག་ཕྱིར་དྲན་པ་བྱང་ཆུབ་ཀྱི་ཡན་ལག ། ལེ་ལོ་གཡེང་བ་ལས་གྲོལ་བ་བརྩོན་འགྲུས་ཀྱི་ཡན་ལག ། ཟག་མེད་ཀྱི་དགའ་བདེ་ལ་སྤྱོད་པའི་དགའ་བ་བྱང་ཆུབ་ཀྱི་ཡན་ལག །
སྤང་བྱ་མ་ལུས་པ་དག་པས་ཤིན་ཏུ་སྤྱོད་པ་བྱང་ཆུབ་ཀྱི་ཡན་ལག ། འཁོར་འདས་མཉམ་ཉིད་དུ་རྟོགས་པ་བཏང་སྙོམས་བྱང་ཆུབ་ཀྱི་ཡན་ལག་དང་བདུན་རྫོགས་པར་འགྱུར་ལ། གཞན་ཡང་མཐོང་ལམ་གྱི་ཡོན་ཏན་སྣ་ཚོགས་པ་དུ་མ་དང་ཏིང་ངེ་འཛིན་གྱི་སྒོ་མཐའ་ཡས་པ་ཐོབ་པར་གསུངས་སོ། ། མཐོང་ལམ་གྱི་ཡོན་ཏན་རྟོགས་པ་གཤའ་མ་སྐྱེས་ཚེ། ཡོན་ཏན་ཐམས་ཅད་ཀྱི་འབྱུང་ཁུངས་སམ་གཞི་རྟེན་བྱེད་པའི་ཕྱིར་ས་ཐོབ་པ་ཞེས་བྱ་བ་སྟེ། ཕལ་ཆེན་གྱི་མདོ་ལས། ས་ཐོབ་གྱུར་མ་ཐག་ཏུ་འཇིགས་པ་ལྔ་དང་བྲལ། ། འཚེ་བ་མེད་དང་འཆི་དང་ངན་འགྲོར་མི་ལྟུང་དང༌། ། འཁོར་གྱི་ནང་དུ་འཇིགས་བྲལ་དེ་ལ་བག་ཚ་མེད། ། ཅེས་པ་དང༌།
ས་བཅུའི་ཡོན་ཏན་རྣམས་གོང་ནས་གོང་དུ་འཕེལ་བར་འགྱུར་ལ། ས་ཐོབ་ཡན་ཆོད་དུ་སྒོམ་ལམ་ཞེས་བྱ་བ་སྟེ། དེ་ཉིད་ལའང༌། མཉམ་བཞག་ཐམས་ཅད་ཟག་མེད་ཀྱི་ཏིང་ངེ་འཛིན་ཁོ་ན་དང༌། རྗེས་སྣང་འཕགས་ལམ་ཡན་ལག་བརྒྱད་དུ་གོམས་པར་བྱེད་པ་རྣམས་ཟག་བཅས་སུ་འདོད་ཅིང༌། བརྒྱད་གང་ཞེ་ན་ཡང་དག་པའི་ལྟ་བ་དང༌། རྟོགས་པ་དང༌། ངག་དང༌། ལས་ཀྱི་མཐའ་དང༌། འཚོ་བ་དང༌།
རྩོལ་བ་དང༌། དྲན་པ་དང༌། ཡང་དག་པའི་ཏིང་ངེ་འཛིན་རྣམས་ཡིན་ཏེ། མདོར་ན། འདི་དག་ནི་ཕྱིན་ཅི་མ་ལོག་པའི་ཆོས་ཅན་འབའ་ཞིག་ཏུ་འགྲུབ་ཕྱིར། ཐེག་པ་འོག་མ་དག་ལས་ཁྱད་པར་དུ་འཕགས་པའི་ལྡོག་ཆོས་དུ་མ་ཅན་ཤ་སྟག་གོ ། ས་རྣམས་ཀྱི་དང་པོ་ནི་ཡོན་ཏན་ཁྱད་པར་ཅན་དེ་དག་ལ། དགའ་བ་མཆོག་ཏུ་གྱུར་པའི་ཕྱིར་ས་དང་པོ་རབ་ཏུ་དགའ་བ་ཞེས་བྱ་ཞིང༌། འདིར་ནི་སྤྲོས་བྲལ་དང་པོ་ཏིང་ངེ་འཛིན་གྱིས་དགའ་བ་ཆེར་རྒྱས་པ་ས་དང་པོ་རབ་ཏུ་དགའ་བ། སྒོམ་སྤང་གི་དྲི་མ་དང་བྲལ་བས་ས་གཉིས་པ་དྲི་མ་མེད་པ།
རྟོགས་དོན་གྱི་རྩལ་ལས་འགྲོ་བའི་དོན་བྱེད་པས་ས་གསུམ་པ་འོད་བྱེད་པ། སྤྲོས་བྲལ་འབྲིང་པོར། སངས་རྒྱས་ཀྱི་ཆེ་བས་ཡོན་ཏན་གོང་དུ་འཕེལ་བས་ས་བཞི་པ་འོད་འཕྲོ་བ། སྟོང་ཉིད་སྙིང་རྗེ་ཟུང་འཇུག་གི་རྟོགས་པས་བག་ཆགས་ཀྱི་དྲི་མ་སྦྱངས་དཀའ་བ་ཐམས་ཅད་བྱང་བས་ས་ལྔ་པ་སྦྱངས་དཀའ་བ། སྤྲོས་བྲལ་ཆེན་པོ་མངོན་དུ་གྱུར་ཚེ་འཁོར་འདས་སྐྱེ་མེད་དུ་རྟོགས་པས་དྲུག་པ་མངོན་གྱུར་གྱི་ས་རྣམས་ནོན་པ་སྟེ། འདི་ལྟར་འདི་མན་ཆད་ཉན་རང་རྣམས་དང་ཐུན་མོང་གི་སར་བཤད་ནས། དེ་ནས་མཉམ་རྗེས་འཁོར་འདས་སོགས་གཉིས་སྣང་ཕལ་ཆེར་ཟུང་འཇུག་ཏུ་གྲོལ་ཏེ། རོ་གཅིག་རྟོགས་པ་ཤར་བའི་ཐོག་མར་ས་བདུན་པ་རིང་དུ་སོང་བ། རོ་གཅིག་འབྲིང་པོར། རྟོགས་ཆོས་ཡང་དག་གི་དྲན་པ་ལས་གཡོ་བ་མེད་པས་ས་བརྒྱད་པ་མི་གཡོ་བ།
རོ་གཅིག་ཆེན་པོར་གཉིས་སྣང་སྒྱུ་མ་ལྟ་བུ་ཕྲ་མོ་ཙམ་མ་གཏོགས་གཞན་དྲི་མ་ཕལ་ཆེར་དག་པས་ས་དགུ་པ་ལེགས་པའི་བློ་གྲོས། གཉིས་སྣང་ཕྲ་མོ་དེ་ཡང་རང་སར་དག་སྟེ། ས་ལམ་གྱི་ཡོན་ཏན་ཐམས་ཅད་མཐར་ཕྱིན་ལ་འོན་ཀྱང་ཀུན་གཞིའི་རྣམ་ཤེས་ཀྱི་ལྷག་མའི་དྲི་མའམ་བག་ཆགས་ཀྱི་འཛིན་ཆ་ཤེས་བྱའི་སྒྲིབ་པ་ཕྲ་ཞིང་ཕྲ་བ་ཞིག་ཡོད་པ་དེ་ལ། འདིར་སྒོམ་མེད་ཆུང་འབྲིང་གི་སྐབས་ཏེ། ཐུན་མོང་པ་ལྟར་ན་ས་བཅུ་པ་ཆོས་ཀྱི་སྤྲིན་ཞེས་བྱ་ཞིང༌། དེ་ལྟར་འདི་ཡན་ཆད་ནི་བྱང་སེམས་ས་བཅུའི་དབང་ཕྱུག་རྣམས་དང་སྐལ་བ་མཉམ་པའི་ཡོན་ཏན་མངའ་ལ་དེས་ན་མི་རྟོག་ངོ་མ་ཤེས་ཀྱི་དྲི་མ་ཤེས་བྱའི་བག་ཆགས་ཕྲ་མོ་དེ་ཉིད་ཀྱང་རྡོ་རྗེ་ལྟ་བུའི་ཡེ་ཤེས་ཀྱི་ངོ་བོ་རང་བྱུང་རང་རིག་ཆེན་པོར་ཐིམ་པས་སྒྲིབ་བྱེད་གཏན་དུ་བྲལ་གྱུར་ཏེ། ཇི་ལྟ་དང་ཇི་སྙེད་པའི་ཡེ་ཤེས་ཀྱི་རྩལ་དང་མཁྱེན་བརྩེའི་ནུས་པའི་སྟོབས་རྣམས་ཡོངས་སུ་རྫོགས་པའི་ཚེ། ། སྤྱིར་ཐུན་མོང་ཐེག་པ་མཐར་ཕྱིན་པའི་ལམ་མཆོག་རྫོགས་པའི་སངས་རྒྱས་ཀྱི་གོ་འཕང་དངོས་དང༌། ཕྱག་རྒྱ་ཆེན་པོའི་སྐབས་འདིར་སྒོམ་མེད་ཆེན་པོར་བརྗོད་ལ། གསང་སྔགས་སྤྱི་ལྟར་ན་འདི་དུས་ལས་ཉོན་བག་ཆགས་ཀྱི་སྒྲིབ་ཆ་བྲལ་ཚེ་ལམ་སྦྱོང་བགྲོད་དངོས་བྱ་རྒྱུ་མེད་མོད།
ཡོན་ཏན་གྱི་འཕེལ་ཆའི་ལྡོག་ཆོས་སམ་ཁྱད་ཀྱི་བྱེ་བྲག་ལ་མིང་དུ་བཏགས་ཏེ། བཅུ་གཅིག་པ་ཀུན་ཏུ་འོད་དང༌། བཅུ་གཉིས་མ་ཆགས་པདྨའི་ས་སྟེ་ཐུན་མོང་མ་ཡིན་པ་ས་གཉིས་པོ་སྐད་ཅིག་ལ་མངོན་དུ་བྱས་ནས་རང་དོན་ཆོས་སྐུ་མཐར་ཕྱིན་པའི་རོལ་རྩལ་ལས། གཞན་དོན་གཟུགས་སྐུས་མཁའ་ཁྱབ་ཀྱི་འགྲོ་བའི་དོན་ཆེན་འཁོར་བ་མ་སྟོང་གི་བར་དུ་རྒྱུན་མི་ཆད་པར་མཛད་པ་བཅུ་གསུམ་རྡོ་རྗེ་འཛིན་པ་སངས་རྒྱས་ཀྱི་ས་ཉིད་དུ་གསུངས་སོ། ། དེས་ན་འདི་དག་གི་ས་ལམ་གོང་དུ་བགྲོད་རྒྱུ་ཡོད་པའི་བར་ནི་སློབ་ལམ་ཞེས་བྱ་ཞིང༌། གོང་དུ་བགྲོད་ཡུལ་མེད་པར་མཐར་ཐུག་པའི་ཚེ་མི་སློབ་པའི་ལམ་དུ་བརྗོད་པ་སྟེ། བཅུ་གསུམ་རྡོ་རྗེ་འཛིན་པ་ནི་གསང་སྔགས་ནང་པའི་འབྲས་བུ་མཐར་ཕྱིན་པའོ། ། དེ་ལྟ་བུའི་ས་ཐོབ་རྣམས་ལ་ཡོན་ཏན་གྱི་ཁྱད་པར་ཅི་ལྟ་བུ་ཡོད་ཅེ་ན། གང་གི་ས་དང་པོ་ཐོབ་ཚེ། ཕྱོགས་བཅུར་སྤྲུལ་པ་སྐུ་ཡི་ཞིང་ཁམས་བརྒྱ་ཕྲག་དུས་གཅིག་ལ་བགྲོད་ནུས་པ་དང༌།
སངས་རྒྱས་བརྒྱ་ཡི་ཞལ་མཐོང་ཞིང་ཆོས་ཉན་པ་དང༌། ལུས་སྲོག་ལོངས་སྤྱོད་རྒྱལ་སྲིད་བུ་དང་ཆུང་མ་སོགས་ཀྱང་ལྟོས་མེད་དུ་བཏང་བའི་སྦྱིན་པ་མི་འདྲ་བ་བརྒྱ་ཕྲག་ཀྱང་དུས་གཅིག་ལ་བྱེད་ནུས་པ་དང༌། འོད་དམར་པོར་འཕྲོ་ཞིང་དཀར་པོར་བསྡུ་བ་དང༌། སེར་པོ་སྤྲོས་ནས་སྔོན་པོར་འཁྱིལ་བ་དང༌། མང་པོར་སྤྲོ་ཞིང་ཉུང་ངུར་བསྡུ་བ་སོགས་འོད་ཟེར་མི་འདྲ་བ་བརྒྱ་ཕྲག་དུས་གཅིག་ལ་འགྱེད་ནུས་པ་དང༌། གདུལ་བྱ་མི་འདྲ་བ་བརྒྱ་ལ་སོ་སོའི་ཁམས་དབང་བསམ་པ་དང་མཐུན་པའི་ཆོས་སྒོ་བརྒྱ་རྩ་དུས་གཅིག་ལ་སྟོན་ནུས་པ་དང༌། དཔའ་བར་འགྲོ་བ་དང༌། དཔུང་བཀོད་པ་དང༌། སེང་གེ་རྣམ་པར་བསྒྱིང་པ་སོགས། རྒྱལ་བའི་ཡུམ་ལས་གསུངས་པའི་ཏིང་ངེ་འཛིན་མི་འདྲ་བ་བརྒྱ་ལ་དུས་གཅིག་ཏུ་སྙོམས་པར་འཇུག་ནུས་པ་དང༌།
ནམ་མཁའ་ལ་འགྲོ་ཞིང་ས་ལ་འཛུལ་བ། རི་བྲག་ལ་ཐོགས་པ་མེད་ཅིང་ཆུ་ལ་མི་བྱིང་བ། སྟོད་ནས་མེ་འབར་ཞིང་སྨད་ནས་ཆུ་འབྲུབ་པའམ། དེ་གཉིས་རེས་མོས་དང་གཅིག་ལས་མང་པོར་སྤྲུལ་ཞིང་མང་པོ་གཅིག་ཏུ་བསྡུ་བའི་སྤྲུལ་བསྒྱུར་སོགས་རྫུ་འཕྲུལ་གྱི་བཀོད་པ་རིགས་མི་འདྲ་བ་བརྒྱ་རྩ་བརྒྱད་དུས་གཅིག་ལ་སྟོན་ནུས་པ། དེ་ལྟར་ཡོན་ཏན་བརྒྱ་ཕྲག་བདུན་ལ་དབང་འབྱོར་བར་འགྱུར་ལ་དེ་བཞིན་དུ་རིམ་པས་ས་གཉིས་པ་ལ་ཡོན་ཏན་དེ་ལྟ་བུ་སྟོང་ཕྲག་བདུན། གསུམ་པར་ཁྲི་ཕྲག་བདུན། བཞི་པར་འབུམ་ཕྲག་བདུན། ལྔ་པར་བྱེ་བ་ཕྲག་བདུན། དྲུག་པར་ས་ཡ་བདུན། བདུན་པར་དུང་ཕྱུར་བདུན།
བརྒྱད་པར་ཐེར་འབུམ་བདུན། དགུ་པར་ཐེར་འབུམ་ཆེན་པོ་བདུན། བཅུ་པ་ལ་དེ་འདྲེན་ཕྲག་བདུན་དང༌། བཅུ་གཉིས་པར་རབ་བཀྲམ་ཆེན་པོ་ཕྲག་བདུན་སོགས་སུ་འགྱུར་ལ། བཅུ་གསུམ་རྡོ་རྗེ་འཛིན་པ་སངས་རྒྱས་སྐུ་གསུམ་གྱི་བདག་ཉིད་མངོན་དུ་གྱུར་པའི་དུས་ཀྱི་ཆེ་བའི་ཡོན་ཏན་གྱི་རྣམ་གྲངས་ནི་མཐའ་ཡས་ཕྱིར། སུ་ཞིག་གིས་ཚད་འཛིན་ཏེ་བློ་ཡི་ར་བ་ལས་བརྒལ་བའི་ཆོས་ཉིད་དོ། ། དེ་ལྟར་ཐུན་མོང་ཐེག་པ་ནས་གསུངས་པའི་ས་བཅུ་ལམ་ལྔ་ཐམས་ཅད་ཐེག་པའི་ཡང་རྩེ་ཕྱག་རྒྱ་ཆེན་པོའི་ལམ་འདིར་མ་འདྲེས་པ་ཡོངས་རྫོགས་སུ་ཚང་ཕྱིར། རྣལ་འབྱོར་བཞི་པོ་ཚུལ་བཞིན་མངོན་དུ་གྱུར་པ་ཞིག་ལ་ནི་ས་ལམ་གྱི་ཡོན་ཏན་མཐའ་དག་ཀྱང་རིམ་གྱིས་སམ། ཅིག་ཅར་དུ་རྫོགས་པའི་ཆོས་ཉིད་ཡིན་གྱི། འོན་ཀྱང་ལྟར་སྣང་དུ་ལ་ལར་དེ་དག་སོགས་ཀྱི་ཡོན་ཏན་མངོན་མཚན་ཅན་དུ་སྣང་ཚུལ་ལ་མི་སྟོན་པ་ནི་གསང་སྔགས་གསང་བའི་ཉེ་ལམ་གྱི་ཡ་ཚུལ་ཀྱང་ཡིན་ནོ། །
འོན་ཀྱང་ཚུལ་འདི་ལ་རྗེ་རྒྱ་རས་ཀྱིས། ཉན་ཐོས་རྒྱན་ཅན་རྒྱན་མེད་གཉིས། ། བྱང་སེམས་གྲགས་ཅན་གྲགས་མེད་གཉིས། ། སྔགས་ལ་གསང་སྤྱོད་ཚོགས་སྤྱོད་གཉིས། ། ཡོན་ཏན་བཤད་ཚོད་བརྟན་ཐུབ་གཉིས། ། ས་ལམ་ཡོན་ཏན་དགོངས་ཅན་ལ། ། སྒོམ་ཆེན་སྦྱང་སྟོབས་ཆེ་ཆུང་གིས། ། རྫུ་འཕྲུལ་ཡོད་མེད་སྣ་ཚོགས་དང༌། ། འགྲོ་དོན་འགྲུབ་དང་མི་འགྲུབ་འབྱུང༌། ། ཞེས་སོགས་མང་དུ་གསུངས་པའི་དོན་བསྡུ་ན།
མཚན་ཉིད་ཐེག་པར་གསུངས་པའི་ས་ལམ་གྱི་ཡོན་ཏན་རྣམས་དགོངས་པ་ཅན་ཡིན་པ་དང༌། དེ་དང་ལམ་ཡང་མི་གཅིག་པས་ལམ་རྟགས་ཀྱང་མི་གཅིག་པ་དང༌། ཉན་ཐོས་ལ་རྒྱན་ཅན་རྒྱན་མེད་དང༌། བྱང་སེམས་ལ་གྲགས་ཅན་གྲགས་མེད་ཡོད་པ་ལྟར། སྒོམ་ཆེན་ལའང་སྔོན་གྱི་སྦྱངས་སྟོབས་ཆེ་ཆུང་གིས་ཚེ་འདིར་རྫུ་འཕྲུལ་ཡོད་མེད་སྣ་ཚོགས་འབྱུང་བ་དང༌། རྫུ་འཕྲུལ་ལ་སོགས་པའི་ཡོན་ཏན་བསྒྲུབ་པ་ལ་འཇིག་རྟེན་པའི་ལམ་དང་སྔགས་ལམ་ལ་འབད་དགོས་པར་གསུངས་སོ།། །། བརྒྱད་པ་མཐར་ཐུག་འབྲས་བུའི་རྫོགས་ཚུལ་བཤད་པ་ནི། དེ་ཡང་འབྲས་བུ་ཕྱག་རྒྱ་ཆེན་པོ་སྐུ་གསུམ་དབྱེར་མེད། སྐུ་གཉིས་ཟུང་འཇུག་གི་དོན་བཤད་པས་མཇུག་བསྡུ་བ་ནི། རྣལ་འབྱོར་སྐལ་ལྡན་ཞིག་གནས་ལུགས་གཞིའི་ཕྱག་ཆེན་གྱི་རང་ཞལ་མཐོང་ཞིང༌།
ལྟ་སྒོམ་ལམ་གྱི་ཕྱག་ཆེན་ལ་ཉམས་ལེན་གནད་དུ་བསྣུན་པས་གོམས་པ་མཐར་ཕྱིན་པ་དེའི་ས་ལམ་གྱི་ཡོན་ཏན་དེ་ལྟར་རྫོགས་ནས་མཐར་ཐུག་འབྲས་བུ་ཕྱག་རྒྱ་ཆེན་པོ་དོན་དམ་ཆོས་སྐུ་མངོན་དུ་གྱུར་པའི་ཤུགས་ཀྱིས་སྐུ་གཉིས་ཤར་བས་སྐུ་གསུམ་གྱི་ངང་དུ་མངོན་པར་རྫོགས་པར་འཚང་རྒྱ་བའོ། ། དེ་ལྟར་ཡང༌། བྱང་ཆུབ་ལམ་སྒྲོན་ལས། སངས་རྒྱས་བྱང་ཆུབ་ཡུན་མི་རིང༌། ། ཞེས་གསུངས་སོ། ། སངས་རྒྱས་དེ་ཡང༌། སྡོམ་ནི། རང་བཞིན་སྒྲ་དོན་དབྱེ་བ་དང༌། ། རྣམ་གཞག་དྲང་ངེས་མཚན་ཉིད་དང༌། ། ཁྱད་པར་དང་ནི་དོན་བདུན་གྱིས། །
རྫོགས་སངས་རྒྱས་ཀྱི་སྐུ་རྣམས་བཞུགས། ། ཞེས་པའོ། ། དེ་ལ་དང་པོ་ཡང་དག་པར་རྫོགས་པའི་སངས་རྒྱས་ཀྱི་རང་བཞིན་ནི། སྤངས་པ་ཕུན་སུམ་ཚོགས་པ་དང༌། ཡེ་ཤེས་ཕུན་སུམ་ཚོགས་པའོ། ། དེ་ལ་སྤངས་པ་ཕུན་སུམ་ཚོགས་པ་ནི། ཉོན་མོངས་པའི་སྒྲིབ་པ་དང༌། ཤེས་བྱའི་སྒྲིབ་པ་དང་ས་དང་ལམ་རྣམས་སུན་ཕྱུང་ནས་རྡོ་རྗེ་ལྟ་བུའི་ཏིང་ངེ་འཛིན་གྱི་མཇུག་ཐོག་ཏུ་མ་ལུས་པར་སྤངས་པ་སྟེ། དེ་ཡང་སྙོམས་འཇུག་གི་སྒྲིབ་པ་ལ་སོགས་པ་ནི། སྒྲིབ་པ་གཉིས་པོ་དེ་ཡི་དབྱེ་བར་ཟད་པས།
གཉིས་པོ་དེ་སྤངས་པས་སྒྲིབ་པ་ཐམས་ཅད་སྤངས་པ་ཡིན་ནོ། ། ཡེ་ཤེས་ཕུན་སུམ་ཚོགས་པ་ནི། ཤེས་རབ་ཀྱི་ཕ་རོལ་ཕྱིན་པ་སྟོང་ཕྲག་བརྒྱ་པ་ལས། ཡང་དག་པར་རྫོགས་པའི་སངས་རྒྱས་ནི་ཆོས་ཐམས་ཅད་ལ་སྒྲིབ་པ་མེད་པའི་ཡེ་ཤེས་བརྙེས་པ་སྟེ། ཞེས་དང༌། ཡང་དེ་ཉིད་ཀྱི་ལེའུ་ཉེར་གཅིག་པ་ལས་ཀྱང༌། བླ་ན་མེད་པའི་སངས་རྒྱས་ཀྱི་ཡེ་ཤེས་ཡོད་དོ། ། ཆོས་ཀྱི་ཁོར་ལོ་བསྐོར་བ་ཡོད་དོ། ། སེམས་ཅན་ཡོངས་སུ་སྨིན་པར་བྱེད་པ་ཡོད་དོ། ། ཞེས་གསུངས་སོ། །
མདོ་གཞན་ལས་ཀྱང་ཡེ་ཤེས་བཤད་པ་མང་པོ་ཡོད་དོ། ། བསྟན་བཅོས་ཀྱི་དབང་དུ་བྱས་ན། མདོ་སྡེ་རྒྱན་ལས། ཇི་ལྟར་ཉི་མའི་འོད་ཟེར་གཅིག ། བྱུང་ན་འོད་ཟེར་ཀུན་འབྱུང་བ། ། དེ་བཞིན་སངས་རྒྱས་རྣམས་ཀྱིས་ཀྱང༌། ། ཡེ་ཤེས་འབྱུང་བ་ཤེས་པར་བྱ། ། ཞེས་སོགས་དང༌། མེ་ལོང་ཡེ་ཤེས་མི་གཡོ་སྟེ། ། ཡེ་ཤེས་གསུམ་ནི་དེ་ལ་བརྟེན། །
མཉམ་པ་ཉིད་དང་སོ་སོར་རྟོག ། བྱ་བ་གྲུབ་པ་ཁོ་ནའོ། ། ཞེས་གསུངས་སོ། ། བསྟན་བཅོས་གཞན་ལས་ཀྱང་སངས་རྒྱས་ཀྱི་ཡེ་ཤེས་བཤད་དོ། ། གཞུང་དེ་དག་ལ་བརྟེན་ནས་སངས་རྒྱས་ལ་ཡེ་ཤེས་མངའ་བར་བཞེད་དོ། ། དེ་ཡང་མངའ་ལུགས་བཤད་ན། ཡེ་ཤེས་དེ་མདོར་བསྡུས་ན། ཇི་ལྟ་བ་མཁྱེན་པའི་ཡེ་ཤེས་དང༌། ཇི་སྙེད་པ་མཁྱེན་པའི་ཡེ་ཤེས་གཉིས་ཡིན། དེ་ལ་ཇི་ལྟ་བ་མཁྱེན་པའི་ཡེ་ཤེས་ནི།
དོན་དམ་མཁྱེན་པ་སྟེ། སྔར་བརྗོད་པ་ལྟར། རྡོ་རྗེ་ལྟ་བུའི་ཏིང་ངེ་འཛིན་གྱི་མཐར་ཐུག་པ་དེ་ཁོ་ན་ཉིད་ཡོངས་སུ་གོམས་པ་ལས། ཡུལ་གྱི་སྤྲོས་པ་ལས་འདས་པར་བཤད་པས་ན། བློ་ཡི་འཇུག་པ་མཐའ་དག་ལ་རབ་ཏུ་ཞི་བས། ཆོས་ཀྱི་དབྱིངས་སྤྲོས་པ་མེད་པ་དང༌། ཡེ་ཤེས་སྤྲོས་པ་མེད་པ་གཉིས་རོ་གཅིག་པས། ཆུ་ལ་ཆུ་བཞག་པའམ། མར་ལ་མར་བཞག་པ་ལྟར་དབྱེར་མེད་པའམ། གཟུགས་ཅི་ཡང་མ་མཐོང་བ་ལ་ནམ་མཁའ་མཐོང་བར་བསྙད་པ་ལྟར་རམ།
སྣང་བ་མེད་པའི་ཤེས་རབ་ཆེན་པོ་ཡོན་ཏན་རིན་པོ་ཆེ་ཐམས་ཅད་ཀྱི་རྟེན་དུ་གྱུར་པ་སྟེ། དེ་ལྟར་ཡང༌། ཇི་ལྟར་ཆུ་ལ་ཆུ་བཞག་དང༌། ། མར་ལ་མར་ནི་རྗེས་ཞུགས་ལྟར། ། ཤེས་བྱ་སྤྲོས་བྲལ་དེ་ཉིད་དང༌། ། དབྱེར་མེད་ཡེ་ཤེས་རྣམས་འདྲེས་པ། ། དེ་ནི་སངས་རྒྱས་ཐམས་ཅད་ཀྱི། ། རང་བཞིན་ཆོས་སྐུ་ཞེས་བྱར་བརྗོད། ཅེས་པ་དང༌། ནམ་མཁའ་མཐོང་ཞེས་སེམས་ཅན་ཚིག་ཏུ་རབ་བརྗོད་པ། །
ནམ་མཁའ་ཇི་ལྟར་མཐོང་ཞེས་དོན་འདིར་བརྟག་པར་གྱིས། ། དེ་ལྟར་ཆོས་མཐོང་བ་ཡང་དེ་བཞིན་གཤེགས་པས་བསྟན། ། མཐོང་བ་དཔེ་གཞན་གྱིས་ནི་རྙེད་པར་ནུས་མ་ཡིན། ། ཞེས་གསུངས་སོ། ། ཇི་སྙེད་མཁྱེན་པའི་ཡེ་ཤེས་ཀུན་རྫོབ་ཐ་སྙད་པའི་དོན་རྣམ་པ་ཐམས་ཅད་དུ་མཁྱེན་པ་ཡིན་ཏེ། རྡོ་རྗེ་ལྟ་བུའི་ཏིང་ངེ་འཛིན་ལ་བརྟེན་ནས་སྒྲིབ་པའི་ས་བོན་ཐམས་ཅད་བཅོམ་པས་ཤེས་རབ་ཆེན་པོར་འགྱུར། དེའི་སྟོབས་ཀྱིས་ཤེས་བྱའི་ཚོགས་དུས་གསུམ་གྱིས་བསྡུས་པའི་དོན་མཐའ་དག་སྐྱུ་རུ་ར་རློན་པ་ལག་མཐིལ་དུ་བཞག་པ་ལྟར་མཁྱེན་ཅིང་གཟིགས་པ་ཡིན་ནོ། ། མདོ་ལས་ཀྱང་སངས་རྒྱས་ཀྱིས་ཀུན་རྫོབ་མཁྱེན་པར་བཞེད་དེ། ཇི་སྐད་དུ། རྨ་བྱའི་མདོངས་ནི་གཅིག་པུ་ཡི། །
རྒྱུ་ཡི་རྣམ་པ་ཐ་དད་པ། ། ཀུན་མཁྱེན་མིན་པ་ཤེས་བྱ་མིན། ། དེ་མཁྱེན་པ་ནི་ཀུན་མཁྱེན་སྟོབས། ། ཞེས་གསུངས་སོ། ། རྒྱུད་བླ་མ་ལས། ཐུགས་རྗེ་ཆེན་པོས་འཇིག་རྟེན་མཁྱེན། ། འཇིག་རྟེན་ཀུན་ལ་གཟིགས་ནས་ནི། ། ཞེས་གསུངས་སོ། ། ཇི་ལྟར་མཁྱེན་ཅིང་གཟིགས་ན་དངོས་འཛིན་ལྟ་བུ་མ་ཡིན་ཏེ། སྒྱུ་མ་ལྟ་བུར་མཁྱེན་ཞིང་གཟིགས་པ་ནི།
དེ་ལྟར་ཡང༌། ཆོས་ཡང་དག་པར་སྡུད་པའི་མདོ་ལས། དཔེར་ན་སྒྱུ་མ་མཁན་པོ་འགའ། ། སྒྱུ་མ་ཐར་བར་བྱ་ཕྱིར་བརྩོན། ། གང་ཕྱིར་དེ་ནི་མངོན་ཤེས་པས། ། སྒྱུ་མ་ལ་ནི་དེ་མི་ཆགས། ། དེ་བཞིན་སྲིད་གསུམ་སྒྱུ་མ་ལྟར། ། རྫོགས་པའི་བྱང་ཆུབ་མཁས་པས་མཁྱེན། ། ཞེས་གསུངས་སོ། ། ཡབ་སྲས་མཇལ་བའི་མདོ་ལས།
སྒྱུ་མ་མཁན་པོས་སྒྱུ་སྤྲུལ་པ། ། སྒྱུ་མ་ལགས་པར་འཚལ་བས་ན། ། དེ་ལ་རྨོངས་པར་འགྱུར་མ་ལགས། ། ཁྱོད་ཀྱིས་འགྲོ་ཀུན་དེ་བཞིན་གཟིགས། ། ཐམས་ཅད་གཟིགས་ལ་ཕྱག་འཚལ་བསྟོད། ། ཅེས་གསུངས་སོ། ། དེ་ལྟར་ན་སྤངས་པ་ཕུན་སུམ་ཚོགས་པའམ། ཡེ་ཤེས་ཕུན་སུམ་ཚོགས་པ་དེ་སངས་རྒྱས་ཀྱི་ངོ་བོའི་རང་བཞིན་ནོ། ། རྒྱུད་བླ་མ་ལས་ཀྱང༌། སངས་རྒྱས་ཉིད་དུ་དབྱེར་མེད་པ། །
དག་པའི་ཆོས་ཀྱི་རབ་ཆེ་བ། ། ཉི་མཁའ་བཞིན་ཏེ་སྤོང་བ་དང༌། ། ཡེ་ཤེས་གཉིས་ཀྱི་མཚན་ཉིད་དོ། ། ཞེས་དང༌། མདོ་སྡེ་རྒྱན་ལས། གང་ལ་ཉོན་མོངས་ཤེས་བྱའི་སྒྲིབ་པས་ས་བོན་དུས་རིང་རྟག་ལྡན་པ། ། སྤོང་བ་ཤིན་ཏུ་རྒྱ་ཆེན་རྣམ་པ་ཀུན་གྱིས་རབ་ཏུ་བཅོམ་གྱུར་ཅིང༌། ། གནས་གྱུར་ཆོས་དཀར་ཡོན་ཏན་མཆོག་ལྡན་ཐོབ་པ་སངས་རྒྱས་ཉིད། ། ཅེས་གསུངས་སོ། ། སྒྲའི་དོན་བཤད་ན།
ཅིའི་ཕྱིར་སངས་རྒྱས་ཞེས་བྱ་ཞེ་ན། མ་རིག་པ་གཉིད་དང་འདྲ་བ་ལས་སངས་ནས། ཤེས་བྱ་གཉིས་ལ་བློ་རྒྱས་པས་ན་སངས་རྒྱས་ཞེས་བྱའོ། ། དེ་ལྟར་ཡང༌། མ་རིག་གཉིད་ལས་སངས་ཕྱིར་དང༌། ། བློ་རྒྱས་གཉིས་ཕྱིར་སངས་རྒྱས་ཡིན། ། ཞེས་གསུངས་སོ། ། དེ་ལ་མ་རིག་པའི་གཉིད་ལས་སངས་ཞེས་པའི་དོན་ནི། ། སྔར་བཤད་པའི་སྤང་པ་ཕུན་སུམ་ཚོགས་པ་ཡིན་ནོ། ། ཤེས་བྱ་ལ་བློ་རྒྱས་ཞེས་པ་ཡང་སྔར་བཤད་པའི་ཡེ་ཤེས་ཕུན་སུམ་ཚོགས་པ་དེ་ཉིད་དོ། །
དབྱེ་བ་བཤད་ན། སངས་རྒྱས་ལ་དབྱེ་ན་སྐུ་རྣམ་པ་གསུམ་སྟེ། ཆོས་ཀྱི་སྐུ་དང༌། ལོངས་སྤྱོད་རྫོགས་པའི་སྐུ་དང༌། སྤྲུལ་པའི་སྐུ་སྟེ། ། དེ་ལྟར་ཡང༌། མདོ་སྡེ་གསེར་འོད་དམ་པ་ལས། དེ་བཞིན་གཤེགས་པ་ཐམས་ཅད་ལ་སྐུ་གསུམ་མངའ་སྟེ། ཆོས་ཀྱི་སྐུ་དང༌། ལོངས་སྤྱོད་རྫོགས་པའི་སྐུ་དང༌།
སྤྲུལ་པའི་སྐུའོ། ། ཞེས་གསུངས་སོ། ། འོ་ན་ལུང་ཁ་ཅིག་ལས། སྐུ་གཉིས་སུ་བཤད་པ་དང༌། སྐུ་བཞིར་བཤད་པའང་ཡོད། སྐུ་ལྔར་བཤད་པའང་ཡོད་སྙམ་ཙ་ན། དེ་ལྟར་བཤད་ཀྱང་ཐམས་ཅད་སྐུ་གསུམ་པོ་དེ་རང་དུ་འདུས་པ་ཡིན་ཏེ། མདོ་སྡེ་རྒྱན་ལས། སྐུ་གསུམ་དག་གིས་སངས་རྒྱས་ཀྱི། ། སྐུ་བསྡུས་པར་ནི་ཤེས་པར་བྱ། །
ཞེས་གསུངས་སོ། ། སྐུ་གསུམ་གྱི་རྣམ་གཞག་བཤད་ན། ཆོས་ཀྱི་སྐུ་ནི་སངས་རྒྱས་དངོས་ཡིན་ཏེ། འཕགས་པ་བརྒྱད་སྟོང་པ་ལས། དེ་བཞིན་གཤེགས་པ་ནི་གཟུགས་ཀྱི་སྐུར་མི་བལྟ་སྟེ། དེ་བཞིན་གཤེགས་པ་ནི་ཆོས་ཀྱི་སྐུའོ། ། ཞེས་དང༌། མདོ་ཏིང་འཛིན་རྒྱལ་པོ་ལས། རྒྱལ་བའི་དབང་པོ་གཟུགས་ཀྱི་སྐུར་མི་བལྟ། ། ཞེས་གསུངས་སོ། །
གཟུགས་སྐུ་གཉིས་ནི་ཆོས་ཀྱི་སྐུའི་བྱིན་རླབས་དང༌། གདུལ་བྱའི་སྣང་བ་དང༌། སྔོན་གྱི་སྨོན་ལམ་ལས་གྲུབ་པའི་སྐུ་སྟེ། དེ་གསུམ་འཛོམ་པ་ལས་བྱུང་བ་ཤེས་པར་བྱའོ། ། སྐུ་གསུམ་དུ་གྲངས་ངེས་པའི་རྒྱུ་མཚན་ནི། དགོས་པ་ལ་ལྟོས་པའི་གྲངས་ཏེ། རང་དོན་དུ་ཆོས་སྐུ་ཡིན་ལ། གཞན་དོན་དུ་གཟུགས་སྐུ་རྣམ་གཉིས་ཡིན་ནོ། དེ་ལ་ཆོས་སྐུས་རང་དོན་ཅི་ལྟར་བྱེད་ན། ཆོས་ཀྱི་སྐུ་དེ་ཐོབ་ནས་ཡོན་ཏན་ཐམས་ཅད་ཀྱི་གཞི་རྟེན་ཡིན་པས།
སྟོབས་དང་མི་འཇིགས་པ་ལ་སོགས་ཡོན་ཏན་ཐམས་ཅད་བོས་པ་བཞིན་དུ་འདུ་བར་འགྱུར་བའི་ཕྱིར་རོ། ། གཞན་དོན་གཟུགས་སྐུ་རྣམ་གཉིས་ཡོད་པས་བཞག་པ་ཡིན་ཏེ། དག་པའི་གདུལ་བྱའི་ངོ་ལ་ལོངས་སྐུ། མ་དག་པའི་གདུལ་བྱའི་ངོ་ལ་སྤྲུལ་སྐུའོ། ། དེས་ན་སངས་རྒྱས་ལ་སྐུ་རྣམ་པ་གསུམ་དུ་ངེས་སོ། ། སྐུ་གསུམ་སོ་སོའི་མཚན་ཉིད་འཆད་པ་ལ། ཆོས་ཀྱི་སྐུ་ཞེས་པ་དེ་ཡང༌། ཆོས་ཀྱི་དབྱིངས་སྟོང་པ་ཉིད་ཀྱི་དོན་རྟོགས་པས་ནོར་བ་ཐམས་ཅད་ཟད་པའམ་འཁྲུལ་ངོར་སྣང་བའི་རང་བཞིན་ལོག་ཙམ་ཞིག་ལ། ཆོས་ཀྱི་སྐུ་ཞེས་བརྟགས་པ་ཙམ་ཡིན་གྱི། དོན་གྱི་ངོ་བོ་ལ་ཆོས་ཀྱི་སྐུ་དང་ཆོས་ཀྱི་སྐུ་ཡི་མཚན་ཉིད་དང༌།
མཚན་ཉིད་ཀྱི་གཞིར་གྲུབ་པ་གང་ཡང་མི་མངའ་བའི་ཕྱིར་རོ། ། རང་རིག་མ་བཅོས་པ་གདོད་མའི་ཡེ་ཤེས་འཕོ་འགྱུར་བྲི་གང་མེད་པར་ཁམས་གསུམ་སེམས་ཅན་ཀུན་གྱི་རྒྱུད་ལ་ཡེ་ཁྱབ་ཏུ་བཞུགས་པ་དེ་ཉིད་ཉམས་ལེན་གྱི་ཐབས་གནད་ཟབ་མོས་མངོན་དུ་བྱས་པ་སྟེ། འདི་ལས་གཞན་པའི་སངས་རྒྱས་ཆོས་སྐུ་ཞེས་སྔར་མེད་གསར་བྱུང་ནི་མ་ཡིན་ནོ། ། ལྡོག་པའི་སྒོ་ནས་བཤད་ན་ཆོས་ཀྱི་སྐུ་མཚན་ཉིད་བརྒྱད་ལྡན་ཏེ། མཉམ་པ་དང༌། ཟབ་པ་དང༌། རྟག་པ་དང༌། གཅིག་པ་དང༌། ཡང་དག་པ་དང༌། གཙང་བ་དང༌།
འོད་གསལ་བ་དང༌། ལོངས་སྤྱོད་རྫོགས་པ་དང་འབྲེལ་བའོ། ། དེ་ལ་མཉམ་པ་ནི། སངས་རྒྱས་ཐམས་ཅད་ཀྱི་ཆོས་ཀྱི་སྐུ་ལ་ཁྱད་པར་མེད་པའི་ཕྱིར་རོ། ། ཟབ་པ་ནི། སྤྲོས་པ་ཐམས་ཅད་དང་བྲལ་བས་རྟོགས་པར་དཀའ་བའི་ཕྱིར་རོ། ། རྟག་པ་ནི། འདུས་མ་བྱས་པ་ཐོག་མཐའ་བར་གསུམ་དུ་སྐྱེ་འགགས་བྲལ་བའི་ཕྱིར་རོ། ། གཅིག་པ་ནི། དབྱིངས་དང་ཡེ་ཤེས་ཐ་མི་དད་པས་དབྱེར་མེད་པའི་ཕྱིར་རོ། །
ཡང་དག་པ་ནི། སྒྲོ་སྐུར་གཉིས་ཀྱི་མཐའ་ལས་འདས་པས་ཕྱིན་ཅི་མ་ལོག་པའི་ཕྱིར་རོ། ། གཙང་བ་ནི། ཉོན་མོངས་ཤེས་བྱ་སྙོམས་འཇུག་གི་སྒྲིབ་པ་གསུམ་གྱི་དྲི་མ་དང་བྲལ་བའི་ཕྱིར་རོ། ། འོད་གསལ་བ་ནི། རྟོག་པ་མེད་པ་སྟེ། རྣམ་པར་མི་རྟོག་པས་མི་རྟོག་པ་དེ་ཉིད་དུ་མི་དམིགས་པའི་ཕྱིར་རོ། ། ཆོས་ཀྱི་སྐུ་དེའི་མདངས་གསལ་སྟོང་ཡེ་ཤེས་ཀྱི་རོལ་པ་དེ་དང༌། གཞིའི་ཆོས་སྐུ་དེ་གཉིས་མེད་ཟུང་འཇུག་ཏུ་གནས་པ་སྟེ། ཡོན་ཏན་རྒྱ་ཆེན་པོའི་བདག་ཉིད་ཀྱི་ལོངས་སྤྱོད་རྫོགས་པའི་རྟེན་དུ་གྱུར་པའི་ཕྱིར་རོ། །
དེ་ལྟར་ཡང་རྒྱུད་བླ་མ་ལས། ཐོག་མ་དབུས་མཐའ་མེད་ཅིང་རྣམ་དབྱེར་མེད། ། གཉིས་མེད་གསུམ་བྲལ་དྲི་མེད་རྣམ་རྟོག་མེད། ། ཆོས་དབྱིངས་རང་བཞིན་གང་ཡིན་དེ་རྟོགས་པ། ། མཉམ་པར་བཞག་པའི་རྣལ་འབྱོར་པ་ཡིས་མཐོང༌། ། ཞེས་གསུངས་སོ། ། མདོ་སྡེ་རྒྱན་ལས། རང་བཞིན་སྐུ་ནི་མཉམ་པ་དང༌། ། ཕྲ་ཞིང་ལོངས་སྤྱོད་རྫོགས་འབྲེལ་དང༌། ། ཞེས་གསུངས་སོ། །
ལོངས་སྤྱོད་རྫོགས་པའི་སྐུ་ཡང་མཚན་ཉིད་བརྒྱད་དང་ལྡན་ཏེ། འཁོར་དང༌། ཞིང་དང༌། སྐུ་དང༌། མཚན་དང༌། ཆོས་དང༌། མཛད་པ་དང༌། ལྷུན་གྱིས་གྲུབ་པ་དང༌། རང་བཞིན་མེད་པའོ། ། དེ་ལ་གང་དང་ལྷན་ཅིག་ཏུ་སྤྱོད་པའི་འཁོར་ནི།
ས་བཅུ་ལ་གནས་པའི་བྱང་ཆུབ་སེམས་དཔའ་ཤ་སྟག་གོ ། གང་དུ་ལོངས་སྤྱོད་པའི་ཞིང་ནི། ཞིང་ཁམས་ཡོངས་སུ་དག་པའོ། ། གང་གིས་ལོངས་སྤྱོད་པའི་སྐུ་ནི། དཔལ་རྣམ་པར་སྣང་མཛད་ལ་སོགས་པའོ། ། གང་དང་ལྡན་པའི་མཚན་ནི། སྐུ་དེ་མཚན་བཟང་པོ་སུམ་ཅུ་རྩ་གཉིས་དང་དཔེ་བྱད་བཟང་པོ་བརྒྱད་ཅུ་དང་ལྡན་པའོ། ། གང་ལ་རྫོགས་པར་ལོངས་སྤྱོད་རྟོགས་པའི་ཆོས་ནི། ཐེག་པ་ཆེན་པོ་འབའ་ཞིག་གོ ། གང་མཛད་པའི་ཕྲིན་ལས་ནི།
རྒྱལ་སྲས་ལུང་སྟོན་པ་ལ་སོགས་མཛད་པའོ། ། ལྷུན་གྱིས་གྲུབ་པ་ནི། མཛད་པ་ལ་སོགས་པ་དེ་དག་ཐམས་ཅད་ལ་འབད་པ་དང་བྲལ་ཏེ་ནོར་བུའི་རྒྱལ་པོ་ལྟར་ལྷུན་གྲུབ་ཏུ་འབྱུང་བའོ། ། རང་བཞིན་མེད་པ་ནི། སྐུ་ལ་སོགས་པ་སྣ་ཚོགས་སུ་སྣང་ཡང་ཤེལ་གྱི་ཁ་དོག་ལྟར་སྣ་ཚོགས་ཀྱི་རང་བཞིན་དང་བྲལ་བའོ། ། དེ་ལྟར་ཡང༌། མདོ་སྡེ་རྒྱན་ལས། ལོངས་སྤྱོད་རྫོགས་པ་ཁམས་ཀུན་ཏུ། ། འཁོར་ཡང་སྡུད་དང་ཞིང་དང་མཚན། ། སྐུ་དང་ཆོས་རྫོགས་ལོངས་སྤྱོད་དང༌།
མཛད་པ་དག་གི་ཐ་དད་དོ། ། ཞེས་གསུངས་སོ། ། མངོན་རྟོགས་རྒྱན་ལས། མཚན་ནི་སུམ་ཅུ་རྩ་གཉིས་དང༌། ། དཔེ་བྱད་བརྒྱད་ཅུའི་བདག་ཉིད་ནི། ། ཐེག་ཆེན་ཉེ་བར་ལོངས་སྤྱོད་ཕྱིར། ། ཐུབ་པའི་ལོངས་སྤྱོད་རྫོགས་སྐུར་བཞེངས། ། ཞེས་གསུངས་སོ། ། སྤྲུལ་པའི་སྐུ་ཡང་མཚན་ཉིད་བརྒྱད་དང་ལྡན་ཏེ། རྟེན་དང༌།
རྒྱུ་དང༌། ཞིང་དང༌། དུས་དང༌། རང་བཞིན་དང༌། འཇུག་པར་བྱེད་པ་དང༌། སྨིན་པར་བྱེད་པ་དང༌། གྲོལ་བར་བྱེད་པའོ། ། དེ་ལ་རྟེན་ནི་ཆོས་ཀྱི་སྐུ་སྟེ་གཡོ་བ་མེད་བཞིན་དུའོ། ། རྒྱུ་ནི། འགྲོ་བ་མཐའ་དག་ལ་ཕན་པར་བཞེད་པའི་སྙིང་རྗེ་ཆེན་པོ་ལས་བྱུང་བའོ། །
ཞིང་ནི། ཡོངས་སུ་དག་པའི་ཞིང་དང༌། ཡོངས་སུ་མ་དག་པའི་ཞིང་ངོ༌། ། དུས་ནི། འཇིག་རྟེན་ཇི་སྲིད་གནས་ཀྱི་བར་དུ་རྒྱུན་མི་ཆད་པའོ། ། རང་བཞིན་ནི། སྤྲུལ་པ་གསུམ་གྱི་གཟུགས་ཅན་གྱིས་ཏེ། བཟོ་སྤྲུལ་པི་ཝང་ལེན་པ་ལ་སོགས་པ་བཟོ་སྣ་ཚོགས་དཔེ་མེད་པ་མཁས་ཤིང་སྦྱོར་བ་དང༌། སྐྱེ་བ་སྤྲུལ་པ་རི་བོང་ལ་སོགས་དམན་པ་སྣ་ཚོགས་ཀྱང་ལེན་པ་དང༌། མཆོག་གི་སྤྲུལ་པ་ནི།
དགའ་ལྡན་ནས་གཤེགས་པ་དང༌། ལྷུམས་སུ་ཞུགས་པ་ནས་ཞི་བ་ཆེན་པོར་གཤེགས་པའི་བར་སྟོན་པའོ། ། དེ་ལྟར་ཡང༌། མདོ་སྡེ་རྒྱན་ལས། བཟོ་དང་སྐྱེ་དང་བྱང་ཆུབ་སེམས། ། མྱ་ངན་འདས་པ་རྟག་སྟོན་པས། ། སངས་རྒྱས་སྤྲུལ་པའི་སྐུ་འདི་ནི། ། རྣམ་པར་གྲོལ་བའི་ཐབས་ཆེན་ནོ། ། ཞེས་དང། རྒྱུད་བླ་མ་ལས་ཀྱང༌།
སྤྲུལ་པའི་རང་བཞིན་སྣ་ཚོགས་ཀྱིས། ། སྐྱེ་བ་མངོན་པར་སྐྱེ་བ་དང༌། ། དགའ་ལྡན་གནས་ནས་འཕོ་བ་དང༌། ། ལྷུམས་སུ་འཇུག་དང་བལྟམས་པ་དང༌། བཟོ་ཡི་གནས་ལ་མཁས་པ་དང༌། ། བཙུན་མོའི་འཁོར་ལ་དགྱེས་རོལ་དང༌། ། ངེས་འབྱུང་དཀའ་བ་སྤྱད་པ་དང༌། ། བྱང་ཆུབ་སྙིང་པོར་གཤེགས་པ་དང༌། ། བདུད་སྡེ་འཇོམས་དང་རྫོགས་པར་ནི། ། བྱང་ཆུབ་ཆོས་ཀྱི་འཁོར་ལོ་དང༌། །
མྱ་ངན་འདའ་བར་གཤེགས་མཛད་དང༌། ། ཡོངས་སུ་མ་དག་ཞིང་རྣམས་སུ། ། སྲིད་པ་ཇི་སྲིད་གནས་པར་སྟོན། ། ཞེས་གསུངས་སོ། ། འཇུག་པར་བྱེད་པ་ནི། འཇིག་རྟེན་ཐ་མལ་པ་དག་ཅི་རིགས་པར་མྱ་ངན་ལས་འདས་པ་རྣམ་པ་གསུམ་ལ་འདུན་ཞིང་འཇུག་པར་བྱེད་པའོ། སྨིན་པར་བྱེད་པ་ནི། ལམ་ལ་ཞུགས་པ་རྣམས་ཚོགས་ཡོངས་སུ་སྨིན་པར་བྱེད་པའོ། ། གྲོལ་བར་བྱེད་པ་ནི། དེ་ལྟར་བརྒྱད་པོ་དེ་སྤྲུལ་པའི་སྐུ་ཡི་མཚན་ཉིད་དེ། །
མངོན་རྟོགས་རྒྱན་ལས། གང་གིས་སྲིད་པ་ཇི་སྲིད་པར། ། འགྲོ་ལ་ཕན་པ་སྣ་ཚོགས་པ། ། མཉམ་དུ་མཛད་པའི་སྐུ་དེ་ནི། ། ཐུབ་པའི་སྤྲུལ་སྐུ་རྒྱུན་མི་ཆད། ། ཅེས་གསུངས་སོ། ། ཁྱད་པར་ནི་གསུམ་སྟེ། མཉམ་པའི་ཁྱད་པར་དང༌། རྟག་པའི་ཁྱད་པར་དང༌། སྣང་བའི་ཁྱད་པར་རོ། །
དེ་ལ་དང་པོ་མཉམ་པའི་ཁྱད་པར་ནི། སངས་རྒྱས་ཐམས་ཅད་ཀྱི་ཆོས་ཀྱི་སྐུ་ནི། རྟེན་ཆོས་ཀྱི་དབྱིངས་ཐ་དད་མེད་པས་མཉམ་པའོ། ། སངས་རྒྱས་ཐམས་ཅད་ཀྱི་ལོངས་སྐུ་ནི། སངས་རྒྱས་ཐམས་ཅད་དང་འགྲོ་དོན་ལ་དགོངས་པ་མཉམ་པས་མཉམ་པའོ། ། སངས་རྒྱས་ཐམས་ཅད་ཀྱི་སྤྲུལ་པའི་སྐུ་ནི་ཕྲིན་ལས་ཐུན་མོང་དུ་གྱུར་པས་མཉམ་པའོ། ། དེ་ལྟར་ཡང༌། མདོ་སྡེ་རྒྱན་ལས། དེ་དག་རྟེན་དང་དགོངས་པ་དང༌། ཕྲིན་ལས་ཀྱིས་ནི་མཉམ་པ་ཉིད། །
ཅེས་གསུངས་སོ། ། རྟག་པའི་ཁྱད་པར་ནི། ཆོས་ཀྱི་སྐུ་དོན་དམ་པར་སྐྱེ་འགགས་དང་བྲལ་བའི་བདག་ཉིད་ཡིན་པས། རང་བཞིན་གྱིས་རྟག་པའོ། ། ལོངས་སྤྱོད་རྫོགས་པའི་སྐུ་ནི། ཆོས་ཀྱི་ལོངས་སྤྱོད་རྒྱུན་ཆད་པ་མེད་པའི་རྒྱུན་གྱིས་རྟག་པའོ། ། སྤྲུལ་པའི་སྐུ་ནི་མི་སྣང་བར་གྱུར་ནས་ཀྱང་ཡང་ནས་ཡང་དུ་སྟོན་པ་སྟེ། རིགས་མཐུན་རྒྱུན་ཆད་ཀྱང་འཚམས་པའི་དུས་ལས་མི་ཡོལ་བ་ཡང་བྱུང་བའི་ཕྱིར་བྱ་བ་བྱེད་པ་རྟག་པའོ། ། དེ་ལྟར་ཡང༌། མངོན་རྟོགས་རྒྱན་ལས།
རང་བཞིན་དང་ནི་རྒྱུན་མི་ཆད། ། རྒྱུན་གྱིས་དེ་ཉིད་རྟག་པ་ཉིད། ། ཅེས་གསུངས་སོ། ། སྣང་བའི་ཁྱད་པར་ནི། ཆོས་ཀྱི་དབྱིངས་ལ་ཤེས་བྱའི་སྒྲིབ་པ་དག་པས་ནི་ཆོས་སྐུ་སྣང་ངོ༌། ། ཉོན་མོངས་པའི་སྒྲིབ་པ་དག་པས་ནི་ལོངས་སྐུ་སྣང་ངོ༌། ། ལས་ཀྱི་སྒྲིབ་པ་དག་པས་ནི་སྤྲུལ་སྐུ་སྣང་ངོ༌། ། སྐུ་གསུམ་པོ་དེ་དག་ལ་ཟུང་འཇུག་ཡན་ལག་བདུན་གྱི་ཡོན་ཏན་མངའ་བ་སྟེ། བདུན་གང་ཞེ་ན། འོག་མིན་གྱི་གནས་སུ་སེམས་དཔའ་ཆེན་པོ་རྣམས་ལ་ཟབ་རྒྱས་གསང་སྔགས་ཀྱི་ཆོས་འཁོར་ལ་རྟག་པར་རྒྱུན་དུ་ལོངས་སྤྱོད་ཀྱི་ཡན་ལག་དང་གཅིག །
མཚན་དཔེ་རྫོགས་པའི་ཡེ་ཤེས་ཀྱི་སྐུ་དེ་ཉིད་རང་འོད་ཀྱི་ཡུམ་དང་སྦྱོར་བས་ཁ་སྦྱོར་གྱི་ཡན་ལག་དང་གཉིས། ཟག་མེད་ཀྱི་བདེ་བ་ཆེན་པོ་རྒྱུན་ཆད་མེད་ཕྱིར་བདེ་བ་ཆེན་པོའི་ཡན་ལག་དང་གསུམ་ཀ་ལོངས་སྐུའི་ཁྱད་ཆོས་ཡིན་པ་དང་གསུམ། དམིགས་མེད་ཀྱི་ཐུགས་རྗེས་མཁའ་ལྟར་ཁྱབ་པ་ནི་སྙིང་རྗེས་ཡོངས་སུ་གང་བའི་ཡན་ལག་དང་བཞི། ཕྲིན་ལས་རྒྱ་ཆེན་པོ་འཁོར་བའི་མཐའ་མཉམ་རྟོག་མེད་ལྷུན་གྲུབ་ཏུ་འབྱུང་བའི་རྒྱུན་མི་ཆད་པའི་ཡན་ལག་དང་ལྔ། མྱང་འདས་ཞི་བའི་མཐའ་ལ་མི་གནས་པ་ནི་འགོག་པ་མེད་པའི་ཡན་ལག་སྟེ་དྲུག ། འདི་དག་ནི་སྤྲུལ་སྐུའི་ཁྱད་ཆོས་ཡིན་པ་དང༌། སྟོང་ཉིད་སྙིང་རྗེ་ཟུང་འཇུག་སྤྲོས་པ་ཐམས་ཅད་དང་བྲལ་བའི་རང་བཞིན་མེད་པའི་ཡན་ལག་ནི་ཆོས་སྐུའི་ཁྱད་ཆོས་སུ་འདྲེན་པ་དང་བདུན། དེ་ལྟར་སྐུ་གསུམ་ཡན་ལག་བདུན་ལྡན་དང༌། ཡང་དབང་ཕྱུག་གི་ཡོན་ཏན་བརྒྱད་དང་ལྡན་པ་ཡང་འདྲེན་ཏེ། དེ་ཡང་སྐུ་གང་ལ་གང་འདུལ་རྣམ་པ་ཐམས་ཅད་དང་ལྡན་པ་ནི་སྐུ་ཡི་དབང་ཕྱུག་དང་གཅིག །
གང་འདུལ་ཆོས་འཁོར་རྒྱུན་མི་ཆད་པ་ནི་གསུང་གི་དབང་ཕྱུག་དང་གཉིས། རྟོག་མེད་ཐུགས་རྗེ་མངའ་བ་ནི་ཐུགས་ཀྱི་དབང་ཕྱུག་དང་གསུམ། རྫུ་འཕྲུལ་ཐོགས་པ་མེད་པ་ནི་རྫུ་འཕྲུལ་གྱི་དབང་ཕྱུག་དང་བཞི། འཁོར་འདས་དུས་གསུམ་མཉམ་ཉིད་རོ་གཅིག་པར་མངོན་པར་བྱང་ཆུབ་པ་ནི་ཀུན་འགྲོའི་དབང་ཕྱུག་དང་ལྔ། རི་རབ་སོ་གཉིས་ཀྱི་རྡུལ་དང་མཉམ་པའི་ལྷ་མོས་འདོད་ཡོན་གྱིས་མཆོད་ཀྱང་འདོད་པས་གོས་པ་མེད་པ་ནི་འདོད་པའི་དབང་ཕྱུག་དང་དྲུག ། ཡིད་བཞིན་ནོར་བུ་ལྟར་འགྲོ་བའི་རེ་འདོད་ཡིད་བཞིན་དུ་སྐོང་བས་ཅི་འདོད་བསྐྱེད་པའི་དབང་ཕྱུག་དང་བདུན། འོག་མིན་ཆོས་དབྱིངས་ཕོ་བྲང་ན་ཁམས་གསུམ་ཆོས་ཀྱི་རྒྱལ་པོར་རྟག་ཏུ་བཞུགས་པ་ནི་གནས་ཀྱི་དབང་ཕྱུག་སྟེ། དེ་ལྟར་དབང་ཕྱུག་བརྒྱད་ལྡན་དུ་འདྲེན་པ་འདི་དག་ནི་ལོངས་སྐུའི་ཡོན་ཏན་གྱི་རྣམ་གྲངས་ཡིན་ལ། སྤྲུལ་པའི་སྐུ་ནི། ཆོས་ལོངས་གཉིས་ཀྱི་རྣམ་པར་འཕྲུལ་པ་བསམ་ཡས་གདུལ་བྱ་འགྲོ་བའི་ཆུ་སྣོད་ཇི་སྙེད་དང་འཚམས་པའི་གདུལ་བྱ་དེར་སྤྲུལ་པའི་ཟླ་སྣང་དེ་སྙེད་དུ་འབྱུང་ཕྱིར་བཟོ་དང་སྐྱེ་དང་བྱང་ཆུབ་ཆེན་པོ་ལ་སོགས་གང་ལ་གང་འདུལ་གྱི་སྤྲུལ་བཀོད་རབ་འབྱམས་མཐའ་ཡས་པར་མཛད་པ་ནི་སངས་རྒྱས་རྣམས་ཀྱི་སྐུ་གསུང་ཐུགས་ཀྱི་གསང་བ་མི་ཟད་པ་རྒྱན་གྱི་འཁོར་ལོ་ཞེས་བྱ་ཞིང༌།
དེ་ཡང་སྐུ་མི་ཟད་པ་རྒྱན་གྱི་འཁོར་ལོ། གསུང་མི་ཟད་པ་རྒྱན་གྱི་འཁོར་ལོ། ཐུགས་མི་ཟད་པ་རྒྱན་གྱི་འཁོར་ལོའོ། ། དེའི་དང་པོ་ལ་གཉིས་ལས། སྐུའི་གསང་བ་བསམ་གྱིས་མི་ཁྱབ་པ་ནི། སངས་རྒྱས་ཀྱི་སྐུ་ཡི་ཚད་གཞན་སུས་ཀྱང་བཟུང་བར་མི་ནུས་ཏེ། དཀོན་མཆོག་བརྩེགས་པ་ལས། བྱང་ཆུབ་སེམས་དཔའ་ཤུགས་འཆང་གིས་བཅོམ་ལྡན་འདས་ཀྱི་དབུ་ཡི་གཙུག་ཏོར་གྱི་མཐའ་རྟོགས་པར་འདོད་ནས། རི་རབ་ཀྱི་སྟེང་དང༌། སུམ་ཅུ་རྩ་གསུམ་དང༌།
ཚངས་པའི་འཇིག་རྟེན་དང༌། དེ་བཞིན་དུ་སྟེང་ཕྱོགས་ཀྱི་འཇིག་རྟེན་གྱི་ཁམས་བྱེ་བ་ཕྲག་བརྒྱ་འདས་པ་ན། འཇིག་རྟེན་གྱི་ཁམས་པདྨ་ཅན་ཞེས་བྱ་བ་ན། དེ་བཞིན་གཤེགས་པ་པདྨོའི་དཔལ་གྱི་སྙིང་པོའི་རྒྱལ་པོ་བཞུགས་པའི་ས་རྣམས་ལ་རིམ་གྱིས་ཕྱིན་ཏེ་བལྟས་ཀྱང་དབུའི་གཙུག་ཏོར་གྱི་མཐའ་མ་མཐོང་བ་ལྟ་བུའོ། ། སྐུ་ཐམས་ཅད་པ་ནི། སྤྲུལ་པ་མཆོག་ནས་བཟུང་སྟེ་སྣང་སྲིད་ཤེས་བྱའི་ཁམས་ལ་སྲིད་ཚད་ཀྱི་སྐུ་ཡི་བཀོད་པ་གདུལ་བྱ་གང་ལ་སྐུ་གང་གིས་འདུལ་བ་དེ་ལ་དེ་དང་རྗེས་སུ་འཚམས་པའི་སྐུར་བསྟན་ནས་དོན་མཛད་པའོ། ། གསུང་ལ་ཡང་གཉིས་ལས། གསུང་གི་གསང་བ་བསམ་གྱིས་མི་ཁྱབ་པ་ནི། སངས་རྒྱས་ཀྱི་གསུང་དེ་དྲུང་ནས་ཉན་ཀྱང་ཆེ་བ་མེད་ལ། དཔག་ཚད་དང་རྒྱང་གྲགས་ལ་སོགས་པ་ནས་ཉན་ཀྱང་ཆུང་བ་མེད་པ་སྟེ།
དེ་ཡང་མཽང་གལ་གྱི་བུས། ནུབ་ཕྱོགས་བདེ་བ་ཅན་དང༌། དེ་ནས་ཀྱང་འཇིག་རྟེན་གྱི་ཁམས་བྱེ་བ་ཕྲག་བརྒྱ་འདས་པ་ན། འོད་ཟེར་ཅན་གྱི་འཇིག་རྟེན་གྱི་ཁམས་ཞེས་བྱ་བ་ན། དེ་བཞིན་གཤེགས་པ་འོད་ཟེར་ཀུན་ནས་འབྱུང་བ་འཁོར་དང་བཅས་པ་བཞུགས་པའི་གནས་སུ་བྱོན་ཏེ་ཉན་པས་ཀྱང་ཆུང་དུ་མེད་པ་ཐོས་པ་ལྟ་བུའོ། ། གསུང་ཐམས་ཅད་པ་ནི། དག་པ་ལྷའི་སྐད་ནས་བཟུང་སྟེ། ཀླུ་དང་གནོད་སྦྱིན་དང༌། སྲིན་པོ་ལ་སོགས་པ་འགྲོ་བ་སོ་སོའི་སྐད་དུ་ཆོས་སྟོན་ནུས་པའོ། ། ཐུགས་ལའང་གཉིས་ལས།
ཐུགས་ཀྱི་གསང་བ་བསམ་གྱིས་མི་ཁྱབ་པ་ནི། སངས་རྒྱས་ཀྱི་ཐུགས་ཀྱིས་ཤེས་བྱ་མཁྱེན་པ་བཞིན་གཞན་སུས་ཀྱང་མི་མཁྱེན་ཏེ། མཽང་གལ་གྱི་བུ་འཕགས་པ་དགྲ་བཅོམ་པ་རྫུ་འཕྲུལ་དང་ལྡན་པས་ཀྱང་རང་གི་མ་གང་དུ་སྐྱེས་པ་མ་མཁྱེན་པ། བཅོམ་ལྡན་འདས་ཀྱིས་མཁྱེན་པ་ལྟ་བུ་དང༌། དགྲ་བཅོམ་པ་གཞན་སུས་ཀྱང༌། ཁྱིམ་བདག་དཔལ་སྐྱེས་ལ་ཐར་པའི་ས་བོན་ཡོད་པ་མ་མཁྱེན་ནས། རབ་ཏུ་བྱུང་མ་ནུས་པ་ལ་བཅོམ་ལྡན་འདས་ཀྱིས་དཔལ་སྐྱེས་སྐྱེ་བ་བདུན་གྱི་གོང་རོལ་ན་ཁྱིར་སྐྱེས་པ་ན་ཕག་གིས་བདས་ནས་མཆོད་རྟེན་ཞིག་ལ་བསྐོར་བ་བྱས་པས་དགེ་བའི་ས་བོན་ཡོད་པ་མཁྱེན་པ་དང༌། ། རབ་ཏུ་འབྱུང་བར་གནང་བ་ལྟ་བུའོ། ། ཐུགས་ཐམས་ཅད་པ་ནི། ཇི་ལྟ་བ་དང་ཇི་སྙེད་པ་ཐམས་ཅད་མཁྱེན་པའི་ཡེ་ཤེས་མངའ་བ་སྟེ།
དེ་ཡང་ཇི་ལྟ་བ་ནི་དངོས་པོའི་གནས་ལུགས་མ་བཅོས་པ་མཁྱེན་ཞིང་མངོན་དུ་གྱུར་པ་ཡིན་ལ། ཇི་སྙེད་པ་མཁྱེན་པ་ནི། ། ཤེས་བྱའི་ཆོས་ཐམས་ཅད་ལ་མི་མཁྱེན་པའམ་མ་གཟིགས་པའི་དྲི་མ་དང་བྲལ་ཞིང་རྒྱུ་དང་འབྲས་བུའི་རྟེན་འབྲེལ་མ་ལུས་པ་ཐུགས་སུ་ཆུད་པས་གང་ཡང་མ་འདྲེས་པར་མཁྱེན་པའོ། ། དེ་ལྟ་བུ་འགྲུབ་པའི་རྒྱུ་ནི། ད་ལྟ་ལམ་གྱི་སྐབས་སུ་དོན་དམ་སྟོང་པ་ཉིད་ཕྱག་རྒྱ་ཆེན་པོ་ལ་ཉམས་ལེན་གནད་དུ་བསྣུན་པས་འབྲས་བུ་ཆོས་ཀྱི་སྐུ་འགྲུབ་ཅིང༌། དེའི་ཡན་ལག་གམ་ཐབས་ཀྱི་ཆར་སེམས་བསྐྱེད་སྨོན་ལམ་སོགས་རྣམ་པར་དག་པ་བགྱིས་པས་སྤྲུལ་པའི་སྐུ་དང༌། བསྐྱེད་རིམ་ཟབ་མོ་བསྒོམ་པའི་རྒྱུ་འབྲས་ལས་ལོངས་སྤྱོད་རྫོགས་པའི་སྐུ་སྟེ། ཉམ་ལེན་དེ་དག་སོ་སོ་ཡ་བྲལ་རེས་འཇོག་ལྟ་བུར་མ་ཡིན་པར་ཐབས་ཤེས་ཟུང་འཇུག་འཁོར་གསུམ་ཡོངས་དག་ཆེན་པོར་འབད་པའི་མཐུ་འབྲས་ཀྱིས་སྐུ་གསུམ་འདུ་འབྲལ་མེད་པའི་ངོ་བོ་གཏན་སྲིད་ཟིན་པར་འགྱུར་བའོ། དེ་བས་ན་སྔར་བཤད་པའི་སྐུ་གསུམ་པོ་དང༌། དེའང་སྐུ་བཞིའམ་ལྔ་སོགས་ཀྱི་དབྱེ་བ་དུ་མ་རྣམས་ཀྱང་ངོ་བོ་གཅིག་ལས་ཡོན་ཏན་ནམ་བྱེད་ལས་ལྟ་བུའི་སྒོ་ནས་མིང་སོ་སོར་བཏགས་པ་སྟེ།
མདོར་བསྡུ་ན་ད་ལྟ་སེམས་ཉིད་གཤིས་མདངས་རྩལ་གསུམ་ལ། དེ་ཚེ་སྐུ་གསུམ་དུ་བརྗོད་པ་ཉིད་ལས་གཞན་མ་ཡིན་ནོ། ། སྐབས་འདི་ན་རྒྱུའི་ཐེག་པ་དང༌། སྔགས་འོག་མའི་རྒྱུད་སྡེ་དག་ཏུ་དེ་དང་དེའི་སྐབས་དོན་གཞན་ལ་དགོངས་པ་དང༌། ལྡེམ་པོར་དགོངས་པ་ཕྱོགས་རེའི་མཛད་སྟངས་ཀྱིས་བསྟན་བཅོས་དང༌། བཞེད་སྲོལ་སྣ་ཚོགས་ཏེ། དེ་ཡང་ཆོས་ཀྱི་སྐུ་ལ་ཞལ་ཕྱག་ཏུ་གྲུབ་མ་གྲུབ། དེའི་ཞིང་ཁམས་དངོས་བསྟན་དུ་ཡོད་མེད་དང༌། སངས་རྒྱས་ལ་རང་རྒྱུད་བསྡུས་པའི་ཡེ་ཤེས་ཡོད་མེད་དང༌། གཟུགས་སྐུ་གཉིས་པོ་ལ་རང་སྣང་གི་ཚོར་བ་ཡོད་མེད་སོགས་ཀྱི་རྩོད་གཞི་དང་དགག་སྒྲུབ་དུ་མས་ཟིན་ཅིང་སོ་སོར་རྟོག་པ་བྱེད་པར་སྣང་མོད་ཀྱི།
དེ་ཐམས་ཅད་རང་རང་གི་སྐབས་དེ་དང་དེར་ནི་དེ་ཉིད་བདེན་པ་ཡིན་མོད་ཀྱང༌། ཐེག་པའི་བཅུད་ཀྱི་སྙིང་པོ་འདི་དག་གི་སྐབས་སུ་ནི་འོག་མའི་ལྟ་གྲུབ་ལ་ལྟོས་མི་འཚལ་ཞིང༌། ཐམས་ཅད་དང་མཐུན་པ་ཐམས་ཅད་ལས་ཁྱད་པར་དུ་གྱུར་པ་ཞེས་པའི་དགོངས་པ་སྟེ། དེ་ལྟ་བུའི་དགོངས་པ་གང་ལ་ཟེར་ན། འཁོར་འདས་སྣང་སྲིད་ཀྱིས་བསྡུས་པའི་ཆོས་སོ་ཅོག་ཐམས་ཅད་ལ། བདེན་མི་བདེན་ཡོད་མེད། ཡིན་མིན་སྐྱེ་འགགས་འགྲོ་འོང་རྟག་ཆད་ལ་སོགས་པ་གང་ཡང་མི་ཞེན་མི་འཛིན། མི་དགག་མི་སྒྲུབ་སྟེ། གང་མེད་པར་སྨྲ་ན་ཆད་པའི་མཐར་ལྷུང་ཞིང༌། ཡོད་པར་འཛིན་ན་ནི་རྟག་པའི་མཐའ་དང༌།
ཡོད་མེད་གཉིས་ཀ་མ་ཡིན་ནོ་སྙམ་དུ་སེམས་ནའང་བློས་བྱས་ཀྱི་རང་བཞིན་ལས་མ་འདས་པའི་ཕྱིར་རོ། ། གཞན་སྣང་གི་ངོར་ནི་ཡོད་ན་ཡོད་དུ་ཆུག་སྟེ། འགག་མེད་ཀྱི་འཆར་སྒོ་ལ་ཟད་མཐའ་མེད་ཅིང་རྒྱུ་འབྲས་རྟེན་འབྲེལ་ལ་བསླུ་བ་མེད་པའི་ཕྱིར་དང༌། གང་ཞིག་མེད་པ་རྣམས་ཀྱི་ངོར་ནི་མེད་དུ་ཆུག་སྟེ། གཤིས་ངོར་གང་དུའང་གྲུབ་པ་མེད་པས་རང་བཞིན་སྟོང་པ་ཉིད་ལས་མ་གཡོས་པའི་ཕྱིར་དང༌། ཡོད་མེད་གཉིས་ཀ་མ་ཡིན་པར་ཡང་ཆུག་སྟེ་མཐའ་གང་དུའང་མ་ལྷུང་ཞིང་ཕྱོགས་དང་རིས་སུ་མ་ཆད་པའི་ཕྱིར་རོ། ། དེ་བས་ན་ཕྱི་རོལ་གྱི་སྣོད་བཅུད་དུ་སྣང་བའི་དངོས་པོ་ཐམས་ཅད་ནི་མ་དག་སེམས་ཅན་རྣམས་ཀྱི་བག་ཆགས་ལས་སྣང་འཁྲུལ་ངོར་ནི་འབྱུང་ལྔ་གདོས་བཅས་ཨ་འཐས་ཀྱི་ཚུལ་དང༌། ལམ་པའི་རྣལ་འབྱོར་རྣམས་ཀྱི་ངོར་ནི་རང་སེམས་འགག་མེད་ཀྱི་ཚུལ་དང༌། སངས་རྒྱས་བྱང་སེམས་ལ་ནི་ཡེ་ཤེས་རང་གསལ་གྱི་ཞིང་སྣང་སྟེ། དོན་དམ་པར་ན་ཐམས་ཅད་སེམས་ཉིད་ཀྱི་ཆོ་རོལ་ཁོ་ན་ཉིད་དང༌།
དེ་བཞིན་དུ་ནང་གི་སེམས་དང་སེམས་བྱུང་གི་རྟོག་ཚོགས་རྣམས་ཀྱང་མ་དག་འཁྲུལ་པའི་སྐྱེ་འགྲོ་རྣམས་ལ་ནི་ལས་ཉོན་བག་ཆགས་ཀྱི་རང་བཞིན། ལམ་པའི་རྣལ་འབྱོར་རྣམས་ལ་ལྟ་སྒོམ་ཉམས་རྟོགས་ཀྱི་བྱེ་བྲག ། བདེ་གཤེགས་སྐུ་གསུམ་གྱི་སངས་རྒྱས་རྣམས་ལ་ནི་མཁྱེན་བརྩེ་ཡེ་ཤེས་ཀྱི་རོལ་པ་སྟེ། དེས་ན་རྒྱུའམ་གཞིའི་གནས་ལུགས་ལ་ནི་ཁྱད་པར་རྡུལ་ཙམ་མ་མཆིས་ནའང༌། གློ་བུར་ཀུན་བཏགས་ཀྱི་སྒྲིབ་པས་ཆེར་འཐུམ་པ་དང༌། ཅུང་ཟད་འཐུམ་པ་དང༌། སྒྲིབ་པ་བྲལ་བ་དང་བཅས་པའི་ཁྱད་པར་དུ་གྱུར་ཕྱིར། ། གཞི་ལམ་འབྲས་གསུམ་ཀའི་ངོ་བོ་སྐུ་གཉིས་ཟུང་འཇུག་གམ། སྐུ་གསུམ་དབྱེར་མེད་ཉིད་ལས་མ་འདས། མི་འདའ་འདའ་བར་མི་འགྱུར་བའི་དོན་གྱི་སྙིང་པོ་རང་སེམས་མ་བཅོས་ཕྱག་རྒྱ་ཆེན་པོའི་ངང་དུ་གློད་པ་ཁོ་ན་གནད་དུ་ཆེའོ། །
འདུས་མ་བྱས་པའི་ཆོས་ལ་འདུས་བྱས་བློ་ཡིས་སྒྲོ་བཏགས་སྐུར་འདེབས་བྱས་ཏེ། ཚིག་གི་མཐའ་ལ་ཞེན་ཅིང་ཕྱོགས་རེའི་གྲུབ་མཐའི་ཁ་བཟུང་ནས་རྩོད་པ་བྱེད་པ་རྣམས་ནི། བྱིས་པའི་སྐྱེ་བོ་དག་གིས་ནམ་མཁའི་མཐའ་རྒྱ་རྩོད་པ་དང་མཚུངས་ཕྱིར། དེ་བས་ན་བཟོ་མེད་ལྷུག་པའི་ཀློང་དུ་ཁྱབ་བརྡལ་མཉམ་ཉིད་ཆེན་པོར་ཞོག་མཛོད་དང༌། རྣལ་འབྱོར་བཞི་དང་ས་བཅུ་ལམ་ལྔ་སྐུ་གསུམ་ལྷུན་གྲུབ་ཀྱི་འབྲས་བུ་དང་བཅས་པའི་དབྱིངས་སུ་བགྲོད་བྱ་བགྲོད་བྱེད་ཀྱི་མཚན་མ་ལས་འདས་པའི་ངང་དུ་གྲོལ་བར་གདོན་མི་ཟ་བ་ཉིད་དོ། ། དེ་ལྟར་སྔོན་དངོས་རྗེས་ཀྱི་རིམ་པ་དེ་ཐམས་ཅད་ཐོས་ལོ་དང༌། དཔེ་ཆའི་སྟེང་དུ་མ་ལུས་པར་བརྩོན་འགྲུས་དྲག་པོས་སྐད་ཅིག་ཀྱང་གཡེལ་བ་མེད་པར་ཉམས་སུ་བླངས་པས། འཁོར་འདས་ཀྱི་ཆོས་ཐམས་ཅད་ཀྱི་བདག་པོར་རང་ཉིད་འགྲོ་བས་རང་ཉིད་ཀྱི་དོན་འགྲུབ་པ་སྟེ། དེ་ཡང་སྒྲིབ་པ་སྦྱང་ཞིང་ཡོན་ཏན་གོང་ནས་གོང་དུ་སྤེལ་བས་རྫོགས་པའི་བྱང་ཆུབ་ཆེན་པོ་ཡོངས་སུ་ཐོབ་པར་བྱས་ནས། གཞན་དོན་ནམ་མཁའ་དང་མཉམ་པའི་སེམས་ཅན་གྱི་ཁམས་རྣམས་ཐར་པ་བྱང་ཆུབ་ཀྱི་གོ་འཕང་རིན་པོ་ཆེར་འགོད་པར་བྱའོ། །
དེ་ལྟར་རྣམས་ཀྱི་ཆོས་རྣམས་ཀུན་གྱི་མཆོག་ལས་མཆོག་ཏུ་གྱུར་པའམ། སྙིང་པོའི་ཡང་སྙིང་ངེས་དོན་ཕྱག་རྒྱ་ཆེན་པོའི་ཁྲིད་ཀྱི་རིམ་པ་ལེགས་པར་རྫོགས་ཏེ། ། དེ་ཡང་མང་དུ་བཤད་ཀྱང་ཇེ་མང་ལས་མ་མཆིས་པས་དོན་ཧྲིལ་གྱིས་དྲིལ་ན། རང་རེ་རྣམས་ད་རེས་གཅིག་པུ་ཙམ་དལ་འབྱོར་གྱི་མི་ལུས་ཐོབ་པ་དང༌། འདི་ཡང་ཡུན་རིང་པོར་མི་རྟག་ནམ་འཆི་ངེས་མེད་ལ་འཆི་བ་དེའི་ཚེ་རིང་ལ་ཕན་ཐོགས་པ་ནི་དམ་པའི་ཆོས་དང༌། དུས་དེར་འཇིགས་པ་དང་སྡུག་བསྔལ་ལས་སྐྱོབ་ནུས་པ། བླ་མ་དང་དཀོན་མཆོག་དམ་པའི་ཆོས་ལས་གཞན་མེད་པ་སྟེ། དེ་ལ་རང་རེ་ཕྱི་མ་དང་ཚེ་རབས་ཐམས་ཅད་དུ་ངན་སོང་གསུམ་སོགས་འཁོར་བ་སྡུག་བསྔལ་གྱི་རང་བཞིན་དུ་ཚུད་ན་ཤིན་ཏུ་ནས་ཀྱང་ཉམ་ཉེས་སྡུག་བསྔལ་ཞིང༌། འཁོར་བའི་སྡུག་བསྔལ་དེ་ཡང་ད་རེས་ཀྱི་རང་རེའི་ལུས་འདི་ཐོག་མི་ཚེ་ཡུད་ཙམ་སྐད་ཅིག་ཙམ་འདི་ཐོག་ནས་སྤོང་བར་མ་ནུས་ན་ཕྱིས་འཁོར་བ་ནས་ཐར་ཐབས་གང་ཡང་མེད་པས། དུས་ད་རེས་བློ་མི་ནོར་བསམ་པ་མི་བརླག་པར།
རང་གི་ཚེ་རབས་གཏན་གྱི་དོན་ཆེན་དམ་པའི་ཆོས་རང་ལ་གཏན་དུ་ཕན་པ་དེ་ཉིད་ད་ལམ་ཅི་ནས་ཀྱང་བསྒྲུབ་དགོས། དེ་ཡང་ལུས་འདི་ཐོག་ནས་མེད་ན་གཏན་མེད། ། ལུས་འདི་ཐོག་ནས་ཡོད་ན་གཏན་ཡོད། ཡོད་མེད་དང་སྡུག་བསྔལ་བདེ་བའི་གདམས་ཀ་ད་རེས་བྱར་ཡོད་པ་ལ་གདམས་ཀ་མི་ནོར་བའི་རང་ཚེ་རབས་ཐམས་ཅད་དང༌། དུས་གཏན་གྱི་དོན་ཆེན་རྣམ་དཀར་དམ་པའི་ཆོས་ལ་བློ་ཕྱོགས་པས་སྤྱིར་སྡིག་པ་སྤང་དགེ་བ་བསྒྲུབ་རྒྱུ་འབྲས་ཀྱི་འདོར་ལེན་ལ་གཟབ་པ། སྒོས་སུ་དོན་མེད་རྨི་ལམ་ལྟ་བུའི་ཚེ་འདིར་ངེས་འབྱུང་སྐྱོ་ཤས་ཀྱིས་ཆོས་ཀྱང་ཚིག་དང་གཟུགས་ཙམ་མ་ཡིན་པའི་རང་རང་གི་སྡོམ་པ་དང་དམ་ཚིག་རྣམ་པར་དག་པ་བསྲུང་བ་དང༌། ཡང་སྒོས་སེམས་ཀྱི་རྩ་བ་མ་ཆོད་ན་གཞན་ཅིས་ཀྱང་མི་ཕན་པས་འཁོར་བ་དང་མྱ་ངན་ལས་འདས་པ་ཐམས་ཅད་ཀྱི་རྩ་བའམ་གཞི་མ་རང་གི་སེམས་འདི་ཉིད་ཡེངས་མེད་དྲན་པའི་ལམ་གྱིས་འདུལ་བས་རང་རིག་ཀ་དག་ཆོས་སྐུའི་ངོ་བོ་མངོན་དུ་གྱུར་པར་བྱས་ནས། དེ་ཡང་མོས་གུས། དག་སྣང༌། སྙིང་རྗེ།
སྨོན་ལམ་སོགས་ལ་རྩལ་སྦྱངས་ནས་གཞན་དོན་གཟུགས་སྐུའི་རྟེན་འབྲེལ་ཕྱོགས་མེད་གོང་དུ་བསྒྲིགས་པས་སྐུ་གཉིས་སམ། སྐུ་གསུམ་འབྲས་བུ་མྱུར་དུ་རྫོགས་པའི་གསང་བ་བསམ་གྱིས་མི་ཁྱབ་པའི་རོལ་པས་མཁའ་མཉམ་འགྲོ་བའི་དོན་བྱེད་པ་སྟེ། རང་གཞན་གྱི་དོན་ཐམས་ཅད་ཡོངས་སུ་བསྒྲུབ་ཅིང་འགྲུབ་པ་ཞིག་དགོས་པ་དེ་ལྟར་བློ་ལ་ངེས་པའི་ལག་ལེན་གདམས་ངག་གོ་ཡུལ་ཙམ་གྱིས་ས་ལམ་མི་ཆོད་པས་སེམས་ཐོག་རྡོ་རུས་ཐུག་པ་ཞིག་དགོས་པ་དེ་ལྟར་དང༌། སེམས་ཀྱི་དྲི་མ་སྦྱོང་བ་ལ་ཆོས་གདམས་ངག་ཟབ་མོ་རྒྱུན་ཆད་མེད་པར་ཉམས་སུ་ལོན་པ་ཞིག་དགོས་པ་དང༌། གདམས་ངག་ཚིག་ལ་མ་ཞེན་པར་ཉམས་མྱོང་རྒྱུད་ལ་སྐྱེས་པ་ཞིག་དགོས་པ་དང༌། ཁ་ཕྱིར་བལྟས་ཀྱིས་བསམ་པས་གཡེང་བ་ཐམས་ཅད་བདུད་ཀྱི་ལས་ཡིན་པས་དེ་ལྟར་མི་བྱེད་པའི་སེམས་གཤིས་ཐོག་ཏུ་མཉམ་པར་འཇོག་པ་ཞིག་དགོས་པ་དང༌། ལམ་གྱི་འཁྲུལ་པ་སེལ་ལམ་མི་སེལ་བླ་མའི་བྱིན་རླབས་ལ་རག་ལས་པས། བླ་མར་མོས་གུས་གསོལ་འདེབས་གཤའ་མ་ལ་བརྩོན་པ་ཞིག་དགོས་པ་དང༌། འཁོར་བ་དང་མྱ་ངན་ལས་འདས་པ་ཐམས་ཅད་ཀྱི་རྩ་བའམ་གཞི་མ་རང་སེམས་འདི་ཉིད་ཀྱི་རྩ་བ་མ་ཆོད་ན་གཞན་ཇི་ལྟར་བྱས་ཀྱང་འཁོར་བ་གཏན་མི་སྤོང་བས་སེམས་ཀྱི་རྩ་བ་ཆོད་པ་ཞིག་དགོས་པ་དང༌། དུས་རྣམས་ཀུན་ཏུ་སེམས་དྲན་ཤེས་དང་མ་བྲལ་བ་ཞིག་མེད་ན་ལམ་མི་ཆོད།
བག་ཆགས་ནད་རོ་ལྡང་བས་མ་ཡེངས་དྲན་པའི་རྐང་ཚུགས་པ་ཞིག་དགོས་པ་དང༌། ཉམས་ལེན་གྱི་གནད་འགགས་མ་ཤེས་ན་ལམ་དུ་མི་འགྲོ་བས་གནད་གོ་བས་གནད་དུ་བསྣུན་པ་ཞིག་དགོས་པ་སྟེ། དེ་ཡང་མདོ་རྒྱུད་ཐམས་ཅད་ཀྱི་སྙིང་པོ་ངེས་དོན་ཡིན་པས་ངེས་དོན་ངོ་སྤྲོད་སེམས་ལ་ཐེབས་པ་ཞིག་དགོས་པ་དང༌། ཕྱག་རྒྱ་ཆེན་པོ་གཉུག་མའི་ཡེ་ཤེས་རང་སེམས་རང་ཡིན་པས་སྒྲོ་འདོགས་ནང་ནས་ཆོད་པས་རང་རིག་ཀ་དག་ཆོས་སྐུ་མངོན་དུ་གྱུར་པ་ཞིག་དགོས་པ་དང༌། གང་ཤར་གྱི་གཉེན་པོ་དྲན་པ་སོགས་གཉིས་སུ་མེད་པའི་སྤང་གཉེན་གཉིས་མེད་དུ་འདྲེས་པ་ཞིག་དགོས་པ་དང༌། གནས་ལུགས་རང་བབས་ལ་ཆེད་དུ་བསྒོམ་རྒྱུ་མེད་པས་བློ་འདས་ཀྱི་རྟོགས་པ་སྐྱོང་བ་ཞིག་དགོས་པ་དང༌། ཅིར་སྣང་ཆོས་སྐུའི་རོལ་པ་ཡིན་པས་གང་ཤར་ལ་རྩིས་གདབ་མེད་པ་ཞིག་དགོས་པ་དང༌། སེམས་ཉིད་གཤིས་ཀྱི་རང་འོད་ལ་འགགས་པ་མེད་པར་ཤེས་ནས་རྒྱ་ཡན་ལྷུག་པར་འཇོག་པ་ཞིག་དགོས་པ་དང༌། མཐོ་དམན་གྱི་སྣང་བར་རྩིས་གདབ་མེད་པར་གང་ཤར་སྒོམ་དུ་འཆར་བ་ཞིག་དགོས་པ་དང༌། ཆོས་ཉིད་རྩལ་ལ་བཟང་ངན་མེད་པར་ཤེས་པའི་གང་བྱུང་ལམ་དུ་སློང་བ་ཞིག་དགོས་པ་དང༌།
སྐྱེ་མེད་ཀྱི་གདངས་ལ་སྣ་ཚོགས་སུ་འཆར་བ་ཅིར་སྣང་རྒྱན་དུ་ཁྱེར་བ་ཞིག་དགོས་པ་དང༌། ལྷན་སྐྱེས་ཀྱི་ཡེ་ཤེས་ལ་རྒྱུན་ཆད་མེད་པ་འབྱུང་བའི་དྲན་པ་ཡུག་གཅིག་ཏུ་འགྲོ་བ་ཞིག་དགོས་པ་དང༌། སྣང་གྲགས་ཀྱི་ཆོས་ཐམས་ཅད་སེམས་ཀྱི་རང་གཟུགས་ཡིན་པ་དེ་ལྟར་ཉམས་ལེན་གྱི་རྩལ་འབྱོངས་པ་ཞིག་དགོས་པ་དང༌། མཐར་ཐུག་འཁོར་འདས་གཉིས་སུ་མེད་པ་སྟེ་གཉིས་འཛིན་གྱི་མདུད་པ་གྲོལ་བ་ཞིག་དགོས་པ་དང༌།

ཆགས་སྡང་གི་རྩ་བ་སེམས་ལ་ཐུག་པ་སྟེ་གཟུང་འཛིན་གྱི་དྲི་མ་ཟད་པ་ཞིག་དགོས་པ་དང༌། འབྲས་བུ་ཆོས་ཉིད་བྲལ་ཐོབ་མེད་པ་ཞིག་ཡིན་པར་དེ་ལྟར་ཤེས་པ་ཞིག་དགོས་པ་དང༌། དགོས་དགུ་ཐམས་ཅད་རང་ལ་ཚང་བས་གདེངས་ཚད་སེམས་ལ་འཆའ་བ་ཞིག་དགོས་པ་དང༌། འབྲས་བུ་སྙིང་རྗེ་སེམས་བསྐྱེད་སྨོན་ལམ་སོགས་ལ་རྩལ་སྦྱོང་བས་གཞན་དོན་གཟུགས་སྐུའི་རྟེན་འབྲེལ་ཕྱོགས་མེད་དུ་བསྒྲིགས་པས་སྐུ་གཉིས་སམ་སྐུ་གསུམ་འབྲས་བུ་མྱུར་དུ་རྫོགས་པའི་གསང་བ་བསམ་གྱིས་མི་ཁྱབ་པའི་རོལ་པས་མཁའ་མཉམ་འགྲོ་བའི་དོན་བྱེད་པ་སྟེ། རང་དང་གཞན་གྱི་དོན་ཐམས་ཅད་ཡོངས་སུ་སྒྲུབ་ཅིང་འགྲུབ་པ་ཞིག་དགོས་པ་དེ་ལྟར་ཐམས་ཅད་ཀྱི་བློ་ལ་ངེས་པས་ལག་ལེན་དུ་འདེབས་པ་གལ་ཆེ་བ་ཡིན་ཏེ་དོན་གྱི་སྙིང་པོ་དེ་ཙམ་མོ།། །། ཞེས་པའང་ཀརྨ་བསྟན་འཕེལ་གྱི་སྐྱེས་མཐའ་ཁམས་པ་ངག་དབང་ཀུན་དགའ་བསྟན་འཛིན་དགེ་ལེགས་དཔལ་བཟང་པོས་སྦྱར་བ་དགེའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
