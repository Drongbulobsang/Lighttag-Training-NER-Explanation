བཀའ་བརྒྱུད་པའི་ཕྱག་ཆེན་ཆོས་སྐོར།
པོད ༢༤
ཐུབ་བསྟན་མཁན་རིན་པོ་ཆེ་ཆོས་རྣམ་རྒྱལ་བས་བརྒལ་བརྟགས་ཀྱི་ལན་ཕ་ལམ་རྡོ་རྗེའི་མཚོན་ཆ།
"$ ༄༅། །ཐུབ་བསྟན་མཁན་རིན་པོ་ཆེ་ཆོས་རྣམ་རྒྱལ་བས་བརྒལ་བརྟགས་ཀྱི་ལན་ཕ་ལམ་རྡོ་རྗེའི་མཚོན་ཆ་ ཞེས་བྱ་བ་བཞུགས་སོ། ། ༄༅། །རྒྱལ་བ་ཀུན་གྱི་མཁྱེན་དང་བརྩེ། ། ནུས་པའི་འདབ་བརྒྱ་རྣམ་རྒྱས་པ། ། པུཎྜ་རཱི་ཀའི་གེ་སར་ཕྲེང༌། ། ལེགས་གསུང་ཟིལ་དངར་སྤྲོ་དེར་འདུད། ། དེ་ཡི་གསུང་ཟབ་མཁའི་རྔ་ཆེན། ། སྒྲ་དབྱངས་གློག་གི་གར་དང་བཅས། ། རྩོད་ངག་གནམ་ལྕགས་འབབ་པའི་ཞུགས། ། རྟོག་གེའི་སྤོབས་པས་མ་བཟོད་ཚེ། །
གནམ་ཐིག་འཁྱོགས་པོར་བཏབ་པ་ཡིས། ། ལྕགས་ཀྱི་འཁོར་ལོའི་རྩིབས་བཅད་པའི། ། ངང་ཚུལ་འདི་དང་འདིའོ་ཞེས། ། རིམ་པར་གླེང་ལ་ཁྲོ་མི་འཚལ། ། ས་སྐྱའི་པཎ་ཆེན་འཇམ་པའི་དབྱངས། ། པདྨ་དཀར་པོ་སྤྱན་རས་གཟིགས། ། བསྙོན་མེད་སྤྲུལ་པའི་གར་སྟབས་ལ། ། བལྟས་ཀྱིན་དད་པའི་དབང་པོ་མཐོ། ། ཆོས་རྗེ་ས་པཎ་ད་ཙམ་དུ། ། འཚོ་ཞིང་གཞེས་ན་ཁོ་བོ་ལའང༌། །
འདི་ལྟར་མིན་པའི་མཐོང་བཀུར་ཞིག ། འབྱུང་ཞེས་པད་དཀར་ཞལ་ལས་ཐོས། ། དེ་ནི་ས་པཎ་མཁས་ཤིང་དྲང༌། ། ཅིག་ཤོས་ལ་ལ་བླུན་ཞིང་འཁྱོག ། རིན་ཆེན་རྟོག་ལ་མ་མཁས་པའི། ། དེད་དཔོན་འགའ་ལ་ཁྲེལ་བའི་ཚིག ། དེས་ན་དཀར་བརྒྱུད་བསྟན་རྗེས་སུ། ། དད་པས་འབྲངས་པའི་བླུན་རྒོལ་འགའ། ། ཡང་དག་ལམ་ལ་གཟུད་ཕྱིར་དུ། ། ཆོས་རྗེས་དགག་སྒྲུབ་མཛད་པ་ཡིན། །
དེ་ཡིས་ཕྱག་རྒྱ་པ་ཐམས་ཅད། ། སྐྱོན་དང་བཅས་པར་མི་འགྲོ་སྟེ། ། གླེན་པར་སྨད་ལ་སྤྱང་པོ་རྣམས། ། ཁྲོ་གཉེར་སྡུད་པར་མི་རིགས་བཞིན། ། འོན་ཀྱང་དེ་འདྲར་མ་བརྟགས་པའི། ། གྲུབ་རིགས་སོམ་ཉིར་གོལ་བ་རྣམས། ། བློ་གྲོས་བརྟགས་ཕྱིར་པད་དཀར་གྱིས། ། ལེགས་བཤད་ཁུ་བ་གསར་དུ་ཟགས། ། དེ་ཡང་ཤེས་བྱ་རིག་པའི་གནས། ། རྣམ་ལྔ་མཁྱེན་གཟིགས་པཎྜི་ཏ། །
གྲུབ་པ་ཆེན་པོའི་གོ་འཕང་ལ། ། བཞུགས་པའི་སྐྱེས་ཆེན་དམ་པ་ཡིན། ། འཆད་པའི་དབྱངས་ཀྱིས་བསྟན་པ་སྤེལ། ། རྩོད་པའི་མཚོན་ཆས་ལུགས་ངན་གཏུབས། ། རྩོམ་པའི་བདུད་རྩིས་ཡིད་ཅན་ཀུན། ། མཆོག་ཆོས་གྲུབ་པའི་དཔལ་ལ་བཀོད། ། བཤད་སྒྲུབ་བསྟན་དང་བསྟན་འཛིན་གྱི། ། སྐྱེས་བུ་བཀུར་སྟི་རིམ་གྲོས་མཆོད། ། མཁའ་ལྡིང་མཆོད་སྡོང་ཟིལ་གནོན་པའི། ། གཙུག་ལག་ཁང་ཆེན་བཅུ་ཕྲག་ཏུ། །
གསེར་གྱི་ལྷུན་པོ་གཟུགས་གཞན་ལྟའི། ། སྲས་བཅས་རྒྱལ་བའི་སྐུ་མང་བསྐྲུན། ། མཐིང་ཤོག་ངོས་སུ་གསེར་ཞུན་གྱི། ། ཡིག་མཐོའི་གླེགས་བམ་སྟོང་ཕྲག་བཞེངས། ། མདོ་སྔགས་བཤད་དང་སྒྲུབ་པའི་གྲྭ། ། ཇི་སྙེད་འཚོ་བའི་རྐྱེན་དང་བཅས། ། དེ་སྙེད་བསྒྲུབས་ནས་ཐུབ་པའི་བསྟན། ། སྤེལ་བ་གཟུར་གནས་ཡོངས་ལ་གསལ། ། དེ་ལྟའི་ངོ་མཚར་རི་མོ་བརྒྱ། ། ཞར་བའི་མིག་གིས་མ་མཐོང་ཞིང༌། །
སྙན་གྲགས་ཚངས་པའི་དབྱངས་ཀྱི་འགྱུར། ། ལུང་ཁུག་འོན་པ་འགས་མ་ཐོས། ། རང་ཚུལ་རང་གིས་ཞལ་འཆེས་པ། ། ངན་ན་ཤཱཀྱ་སེང་གེ་དང༌། ། ས་སྐྱའི་ལོ་ཙཱའང་དེར་ཐལ་བས། ། ཚིག་ངན་མཆོད་སྤྲིན་དེར་སྤོས་ཤིག ། དམ་པ་གོང་མས་གཏོད་པའི་སྲོལ། ། མིང་གི་ལྷག་མར་གྱུར་ཀྱང་རུང༌། ། ཆེ་འདོད་ཐབ་ཀ་ཟིན་ཙམ་ལ། ། སྙིང་པོར་རློམས་དང་འདི་མི་མཚུངས། །
གན་མཛོད་ཡི་གེ་སྤར་དུ་བསྒྲུབས། ། དབུས་གཙང་མཁས་པ་ཡོངས་ལ་སྤེལ། ། བསྟོད་དང་སྨད་སོགས་ཀུ་ཅོའི་དབྱངས། ། ཀུན་ལ་བསྒྲགས་པའི་ལྐོག་ལབ་མཚར། ། དེ་ཚེ་ཆོས་གྲྭ་ཆེ་དེ་ན། ། མཁན་ཆེན་བྱམས་པ་རབ་བརྟན་དང༌། ། བཤེས་གཉེན་ཆེན་པོ་ཆོས་འོད་ཟེར། ། མཁན་སློབ་ཚུལ་དུ་བཞུགས་པས་ཀྱང༌། ། གན་མཛོད་འདི་ལ་གསང་སྔགས་ཤེས། ། རྩོད་སྤོང་བརྩམས་དུས་ལྷུན་པོའི་རྩེར། །
རྣམ་རྒྱལ་ཁང་བཟང་ཀྱང་མེད་ན། ། དེ་ཡི་དང་པོའི་ཞལ་དྲག་སོགས། ། ཁྱད་གཞི་མེད་པའི་ཁྱད་ཆོས་ཡིན། ། ཆོས་པ་འབེལ་གཏམ་གླེང་བ་ལ། ། ཁྱིམ་པའི་ངོ་འཛིན་བྱེད་དོན་ཅི། ། དུས་ཀྱིས་མ་བསླད་མཁས་པ་རྣམས། ། བསྟོད་ཕྲེང་སྤེལ་བ་དག་སྣང་ཡིན། ། མཆན་བུ་འདེབས་དུས་མིའི་དབང་པོ། ། རྡོ་རྗེ་གདེངས་པའི་སྐབས་ཡིན་དེར། ། འཇིགས་པར་རིགས་ཀྱང་ཀྱུར་ཀྱུར་གྱིས། །
ཚིག་བཅད་དབྱངས་སུ་གྱེར་དེ་ཅི། ། དེ་ཕྱིར་ཆ་མེད་རྒྱུས་གཏམ་རྣམས། ། རྒྱུས་ཅན་མདུན་དུ་སྨྲ་འདི་ཀོ ། གཟུར་མི་གནས་པའི་ངང་ཚུལ་ཀུན། ། གཞན་གྱིས་གོ་ཕྱིར་ཡིན་ལགས་གྲང༌། ། བརྒལ་ལན་དངོས་པོ་དང་མཐུན་པ། ། བཏབ་ན་རྒོལ་བའི་རྗེས་འབྲང་ཁྲོ། ། མཛེས་མཚོན་ལན་གྱིས་དགོས་མེད་པས། ། ཁོ་བོ་རེ་ཞིག་མི་སྨྲ་ཡི། ། མཁས་དབང་འཇམ་དཔལ་གྲགས་པ་སོགས། །
འགའ་རེའི་ལན་ཐོབ་བཀའ་གནང་ཡང༌། ། ཉུང་ཇ་སྒུག་པའི་ཐུགས་བྲེལ་གྱིས། ། བསྟན་པ་ཡལ་བར་བོར་ཞེས་ཟེར། ༢༥ ། ཤེས་བྱ་ཀུན་ལ་དབང་བསྒྱུར་བའི། ། མཁས་པས་དེ་ལན་མ་ཐེབས་ཞེས། ། འཛེམ་མེད་སྨྲ་བའི་སྤྱི་བརྟོལ་གྱིས། ། རང་ཉིད་དམ་པ་མིན་པར་བསྒྲུབས། ། དེང་སང་རྒྱལ་བའི་གན་མཛོད་ལ། ། རྒོལ་འདོད་གསར་དུ་སྐྱེ་བ་འདི། །
ད་ལྟའི་འབྲུག་པའི་མཁོས་ཁྱེར་ལ། ། རྗེས་སུ་དཔག་པའི་འགྲོ་མཚམས་ཏེ། ། ཆུ་ཚོད་ཉ་པས་ལོན་ཚེ་ན། ། ཉ་ལ་སྦར་འཛིན་བྱེད་པའམ། ། ཁྱི་ཉམས་སྤྲང་པོས་ལེན་དུས་སུ། ། དབྱུག་པ་ཕྲེད་ཁུར་བྱེད་དང་མཚུངས། ། རབ་ཞིའི་ནགས་སུ་བསམ་གཏན་པ། ། ཟག་མེད་བདེ་འབྲས་ལོངས་སྤྱོད་དུས། ། རྩོད་ཚིག་ལོ་འབྲས་བཏུས་ཤིག་ཅེས། ། སྤྲིངས་ཡིག་ཁྭ་ཏའི་སྐད་ཀྱིས་བསྐུལ། །
དེ་ཚེ་རྗེས་ཐོབ་སྒྱུ་མའི་འཕྲུལ། ། དཔྱད་གསུམ་གྱིས་དག་རིན་པོ་ཆེའི། ། དོ་ཤལ་གསར་པ་གཟུར་གནས་ཀྱི། ། ཐོང་ཀ་མཛེས་པའི་རྒྱན་དུ་སྤྲུལ། ། དེ་ལ་གླང་སྟག་ཡོས་འབྲུག་ལོར། ། རྣམ་དཔྱོད་སྤྱན་རས་ཀྱིས་བཙས་མཐར། ། གཡོ་ཐབས་སྤྲིན་གྱི་འགྲོ་འོང་གིས། ། གླེགས་བམ་བསྲིང་བའི་གོ་སྐབས་ཕྱེ། ། གཟུ་བོས་དཔྱད་པར་གསོལ་བཏབ་པས། ། ཕྱོགས་གཏམ་བྱིན་རླབས་ཆར་འབེབས་པའི། །
བླ་མ་བཟང་དེའི་ཐུགས་ཀ་ན། ། སུ་བཞུགས་མཁྱེན་སྤྱན་གསལ་བས་གཟིགས། ། སྲིད་གསུམ་རྣམ་རྒྱལ་མགོ་རྒྱན་ལ། ། དགྱེས་དང་དངོས་གཞིར་མི་དགྱེས་པ། ། བསྟོད་དང་སྨད་པའི་མཇུག་ལྡོག་དཔེ། ། ཐུགས་ཀྱི་གཏིང་མཐའ་ད་བཟོད་དཔོགས། ། རིགས་ཚུལ་མཚོན་ཆ་སྣ་ཚོགས་རྩེ། ། ལུང་མང་སྣ་ཚོགས་ཀྱིས་བརྡར་བས། ། ངན་སྨྲ་སྣ་ཚོགས་ཚར་བཅད་ཚེ། ། སྣ་ཚོགས་ལས་ཀུན་ཅིས་མི་འགྲུབ། །
རང་སྐྱོན་སྦས་ནས་གཞན་གྱི་སྐྱོན། ། གླེང་བ་སྡིགས་ན་མཛུབ་མོའི་རྩེ། ། ནང་དུ་ཁུག་དང་མཁས་པའི་རྗེ། ། ཀུན་དཀྲིས་ལྷད་ངན་འདོར་བ་གཅེས། ། ལྷས་བྱིན་དཔྲལ་བར་བཏབ་པའི་མེ། ། ཆོས་སྦྱིན་འཕོངས་ཀྱིས་བླངས་པའི་ཟུག ། མ་བཟོད་འཁུན་པའི་ཚིག་ཚོགས་རྣམས། ། གྲགས་འདོད་དབུགས་དང་མ་འདྲེས་སམ། ། བསྟན་བཅོས་ཆབ་ཀྱིས་བཀྲུས་ཀྱང་ཐུགས། ། འཁྱོག་པོའི་དྲི་མ་ལས་མ་གྲོལ། །
བསུང་ཞིམ་ག་བུར་གྱིས་བྱུགས་ཀྱང༌། ། སྒོག་པས་རང་དྲི་ག་ལ་དོར། ། ཕྱོགས་ཡོའི་གནམ་ཐིག་བཏབ་ཀྱང་ཅི། ། རྩིབས་ཉམས་གནམ་ལྕགས་འཁོར་ལོ་ཅི། ། མུན་འཐུམ་ཉི་མའི་སྙིང་པོས་ཅི། ། འཁྱོགས་ཚིག་དྲང་པོར་བོས་ཀྱང་ཅི། ། སྨྲ་བའི་སེང་ཆེན་བསྒྱིངས་པའི་ཞལ། ། ལུང་རིགས་མཆེ་བ་གཟེངས་པ་ལས། ། ལེགས་བཤད་གད་རྒྱངས་སྒྲོགས་རེ་མོད། ། ཕྱོགས་ལྷུང་ཝ་སྐད་དེས་ཅི་བྱ། །
བླུན་སྒོམ་དུད་འགྲོའི་རྒྱུ་སྒྲུབ་ཐབས། ། ཁེངས་དྲེགས་དམྱལ་བ་སྒྲུབ་པའི་ཐབས། ། སྤངས་ནས་ཀུན་མཁྱེན་ལེགས་གྲུབ་པའི། ། ཐབས་ཚུལ་ཁོ་བོས་སྐལ་བས་རྙེད། ། དུས་ཀྱི་ཕོ་ཉར་འཇིགས་པའི་མི། ། རྩོད་ཚིག་སྨྲ་བར་མི་ཁོམ་ཞེས། ། གསོལ་གྱིན་ཚིག་སྒུམ་བསགས་པའི་སྐྱེས། ། དཔལ་གྱི་རི་བོར་སྤྲིངས་པའི་ལན། ། རང་གཞུང་ཚུགས་པའི་གཞུ་བརྡུངས་ཏེ། ། སྒྲུབ་དང་སུན་འབྱིན་མདའ་བསྣུན་པས། །
ཚིག་ཚོགས་སྤངས་ལྕུག་འཁྱིལ་བའི་ཕུབ། ། ཆེ་ཡང་ཅི་དགར་འབིགས་ལ་གཟིགས། ། འོན་ཏེ་མཁས་པའི་མཁྱེན་རབ་དང༌། ། ལྷན་ཅིག་གནས་པའི་གཟུ་ལུམ་གདོན། ། མི་བསྲུན་པ་དེས་ཅི་བྱར་ཡོད། ། སྲས་བཅས་རྒྱལ་བས་དཔང་མཛོད་ཅིག ། ཞེས་བྱ་བ་ནི་ཕ་ལམ་རྡོ་རྗེའི་མཚོན་ཆ་ལས་གླེང་གཞི་གླེང་བསླང་གི་སརྒ་སྟེ་དང་པོའོ།། །། དེ་ཕན་རྐྱེན་གྱི་ཉིད་སྒྲ་དང༌། ། གཞི་ལ་སྦྱར་བའི་རང་སེམས་གཉིས། ། ནུས་མཚུངས་ལུང་དེས་མ་ཕན་ན། །
སྡེབ་སྦྱོར་བཤད་པ་འདིར་མི་ཁོམ། ། ཀུན་གཞི་དང་ནི་ཀུན་གཞི་ཡི། ། རྣམ་པར་ཤེས་པ་ནོར་བ་སྟེ། ། ཀུན་གཞི་ལས་ནི་རྣམ་ཤེས་སྐྱེ། ། ཞེས་གསུངས་པ་དང་འགལ་ཕྱིར་རོ། ། གཞི་དུས་ཕྱག་ཆེན་བཞེད་མི་བཞེད། ། གང་དགྱེས་མཛོད་ལ་གཞི་རྒྱུད་དེ། སྐབས་འདིར་ཚིག་རྐང་གཅིག་ཆད་དམ་སྙམ། ། གསུངས་ཕྱིར་གཤིས་ལ་སྦྱོར་དགོས་སོ། ། འདི་སྐབས་བརྗོད་པར་བྱ་བ་ནི། །
མང་པོར་གསུངས་ཏེ་མང་གིན་ལོད། ། ཨ་ཕ་ལགས་ཀྱི་ཞལ་ཤུལ་དེ། ། རང་གི་ནང་དུ་གཙང་བ་ཙམ། ། འཇིག་རྟེན་ཐ་སྙད་འགོག་བཞེད་ན། ། ཇ་ཟ་ཆང་ཟ་ཐུག་པ་ཟ། ། ཟན་འཐུང་ཤ་འཐུང་སྣུམ་ཁུར་འཐུང༌། ། གསུངས་ལ་སྨྱོན་པའི་ལད་མོ་མཛོད། ། ཁམས་ཀྱི་ཟས་སོགས་གཟུགས་ཅན་རྒྱན། ། ཡིན་ཕྱིར་འདི་ལ་ཕན་གནོད་མེད། ། གཞན་དུ་རེག་བྱ་ཇི་ལྟར་མིད། །
ཟས་དང་ཟ་ལ་རྣམ་དབྱེ་བདོག ། འཐུང་བའི་ཟླས་ཕྱེ་ཟ་བ་དང༌། ། སོམ་ཟ་དོགས་ཟ་རྣམ་རྟོག་ཟ། ། ཐེ་ཚོམ་ཟ་སོགས་སྐད་དོད་གཉིས། ། ཐ་དད་ཡོད་དོ་རྫ་མ་གཅོག ། ཁྲེལ་ནས་རྒོད་པའི་སྒྲ་བསྒྲགས་ན། ། ནུས་པ་ཡོད་མོད་གླེན་པ་བཞིན། ། དོན་མེད་རྒོད་མཐར་ཁྲེལ་བ་ལ། ། བསྟོད་པ་རྐུན་རྒྱབ་རྫུན་གནོན་ཡིན། ། རྩོད་སྤོང་མཁན་པོའི་ཐུགས་གཏད་མཚམས། །
དེ་ལྟ་མིན་ཀྱང་དེ་སྒྲུབ་ཕྱིར། ། སྐྱོགས་ཀྱིན་ལྷམ་དཔེ་ཞྭར་འགེབས་པ། ། སྐྱུར་རྗེས་སྐམ་གནོན་ངོ་མར་གོ ། རིགས་པར་སྨྲ་ལ་རྟོག་གེ་པ། ། ཟེར་ན་ཤཱཀ་ཐུབ་ཀྱང་དེར་ཐལ། ། ས་པཎ་རྟོག་གེ་པར་བཞེད་པ། ། གྲགས་པའི་སྤྱན་སྔར་ཁེངས་སྐྱུངས་ཡིན། ། རྟོག་གེ་པ་ཡི་གཙུག་ནོར་ཞེས། ། བཤད་པའི་རྟགས་ཀྱིས་དེ་དེ་རུ། ། མི་འགྲུབ་དཔེར་ན་འཇིག་རྟེན་གྱི། །
གཙུག་ནོར་ཐུབ་པའང་དེ་མིན་བཞིན། ། སྐབས་དང་མ་འབྲེལ་ཨེ་མ་ཧོཿ འགོག་ཕྱིར་གྲོང་གསེབ་ཚེས་བཅུ་ཞེས། ། རྣམ་བཅད་སྨྲས་ལ་མ་བརྟགས་པའི། ། ལུང་འདྲེན་བྱེད་པ་ཧོབ་སྤྱོད་ཡིན། ། ཕྱག་རྒྱ་ཆེ་ལས་མ་གཡོས་བཞིན། ། རིགས་སྨྲའི་རྟོག་གེས་རྟོག་གེའི་ལུགས། ། སྨྲ་ལ་སྐྱོན་མེད་ཅི་གསུངས་མཚང༌། ། བརླག་ཅེས་སྨྲ་བ་ཕྱོགས་ལབ་ཡིན། ། རི་ཡི་བུ་ཆུང་འགྲོ་ཤེས་པས། །
རི་བོའི་ངོགས་ལ་རྒྱུ་ཞིང་འདུག ། ཐང་ལ་འཁྱམས་པའི་བུ་ཆུང་ཕལ། ། ཅོ་འདྲིའི་སླད་དུ་ཁྱེད་ཅག་བཞེད། ། སྐབས་མིན་སྨྱོན་པའི་བླ་ཅོལ་བཞིན། ། ཨ་ལ་ལ་ཧོས་ཅི་ཞིག་བཏུབ། ། ཨ་ལ་ལ་དང་ཨེ་མ་ཧོཿ སྤྱིར་བཏང་འགོག་པའི་དཔེ་ཡོད་དམ། ། དེས་ན་ཕྱོགས་སྔ་མ་ལོངས་པར། ། ལུང་མང་འདྲེན་པའི་ངལ་བས་ཅི། ། མངོན་རྟོགས་ཡན་ལག་དྲུག་བསྒོམ་མཁན། །
བཙུན་སྐམ་མ་ལགས་བཙུན་རློན་ཡིན། ། བྱེ་མདོ་ལྟར་གསུངས་གྲུབ་པའི་མཐའ། ། དེ་ངོར་བདེན་བདེན་རྟག་རྟག་ཡིན། ། དགོངས་ཏེ་གསུངས་དང་ཇི་བཞིན་སྒྲ། ། གཅིག་ན་མཐའ་དྲུག་ག་ལ་ཚང༌། ། དགོངས་པ་བཞི་དང་ལྡེམ་དགོངས་བཞིར། ། རྫུན་ཞེས་སྨྲ་བའང་མིང་ཙམ་ཡིན། ། ཐུབ་པས་རྫུན་མ་གསུངས་པས་ལྗགས། ། རིང་པོས་ཞལ་གྱི་དཀྱིལ་འཁོར་ཁེབས། ། ཐོས་བསམ་སྒོམ་ནས་བརྟུལ་ཞུགས་སྤྱོད། །
གསུང་རྒྱུ་རེད་ཀྱང་ཡི་གེར་ནོར། ། བར་ཚིག་མི་མངོན་དཔེ་བཟང་པོ། ། འདི་འདྲ་བཀབ་ནས་ཅི་ཞིག་མཛད། ། ཆོས་གཟུགས་དོན་དང་མ་ལྡན་ཆོས། ། བྱེད་མཁན་མང་ཉུང་གར་ཡང་བདོག ། སྙིང་པོའི་དོན་བསྒོམས་རྟོགས་ལྡན་ཚོ། ། ཉིད་ཀྱིས་གཟིགས་སར་འོང་དོན་མེད། ། འདོད་ཡོན་དོན་གཉེར་ཟང་ཟིང་ནོར། ། ཞེ་ལ་བརྣགས་པའི་ཀུན་ཏུ་རྒྱུར། ། གཤེ་བ་དེ་ཡང་རྙེད་བཀུར་བ། །
འདྲིས་འཁྲེན་སླད་ཀྱིས་མ་བསླད་དམ། ། སྨིན་རུ་འདེགས་པའི་ཟོག་པོ་འགའ། ། ཟས་ཀྱིས་བྲིད་ནས་དེ་འགུག་ཐབས། ། གཡོ་སྒྱུ་ལགས་མོད་སློང་ཕོར་དུ། ། ཕམ་ཕབས་བྱིན་ལ་མྱུར་དུ་སྐྲོད། ། རྣལ་འབྱོར་ཆ་ལུགས་ངེས་མེད་རྣམས། ། དད་ལྡན་སྐྱེ་བོས་མཆོད་པ་ལ། ། སྡང་བར་ཅི་རིགས་མི་འཐད་ན། ། ལུང་རིགས་མཚོན་ཆས་ཚར་གཅོད་རིགས། ། རང་འདོད་མ་འཁྲིས་གཞན་དོན་དུ། །
གཏམ་ནོར་ཕྱོགས་ཀྱིས་ཆ་འཛིན་ཚུལ། ། གང་འདུལ་སྣང་ཆ་མེད་པ་དང༌། ། ཁ་སྤུ་བྲེག་སོགས་མང་པོས་བསྟན། ། མཐའ་དྲུག་དང་ནི་བཤད་ཚུལ་བཞིས། ། གང་གང་འདུལ་འོས་དེ་ལ་དེ། ། སྟོན་ཤེས་བླ་མ་མཁས་པ་སྟེ། ། ངེས་དོན་གཅིག་པུས་ཀུན་མི་ཐུལ། ། དབང་པོ་མཆོག་ལ་དེ་བཞིན་ཉིད། ། སྟོན་པ་ངེས་པའི་དོན་ཡིན་ཀྱང༌། ། དབང་བརྟུལ་རྣ་བར་དེ་ལྡུག་པ། །
དགོངས་མིན་ཡིན་ཏེ་སྒྲོན་གསལ་ལས། ། དབང་པོ་དམན་པའི་སེམས་ཅན་རྣམས། ། རྟོགས་ཕྱིར་ཤིན་ཏུ་གསལ་བ་ཡི། ། དེ་ཉིད་གསལ་བར་སྟོན་པ་ནི། ། དགོངས་མིན་ཅེས་པར་གསུངས་ཕྱིར་རོ། ། དེས་ན་འདྲེན་པ་རྣམ་གསུམ་གྱིས། ། གདུལ་བྱ་གང་ལ་ངེས་པའི་དོན། ། སྨར་གཅིག་ཟོང་ཅིག་སྟོན་པ་ནི། ། ཐབས་ལ་མི་མཁས་ཨུ་ཚུགས་ཡིན། ། ཀུན་ལ་ངེས་དོན་ཆོས་འདོམས་ཀྱང༌། །
ལ་ལའི་བདུད་རྩི་ལ་ལའི་དུག ། ཡིན་ཕྱིར་གང་ལ་གང་སྨན་པའི། ། ཆོས་སྟོན་དགོས་པ་སྤྱོད་འཇུག་ལས། ། དམན་ལ་ཟབ་དང་རྒྱ་ཆེན་དང༌། ། སྐྱེས་པ་མེད་ལ་བུད་མེད་མིན། ། ཞེས་སོགས་ལུང་ལ་མ་རྒོལ་བར། ། མཁས་པས་མཁས་པའི་བྱ་བ་མཛོད། ། སྟོང་པ་མ་ཡིན་མི་སྟོང་མིན། ། ཞེས་སོགས་འཁོར་གསུམ་དག་པའི་ངང༌། ། རང་བཞིན་ཤེས་པར་ལ་བཟླ་བ། །
ཕྱག་རྒྱ་པ་རྣམས་བཞེད་ལགས་ཀྱང༌། ། སྟོང་ཉིད་ཁོ་ན་བསྒོམ་ཞེས་དང༌། ། བརྟག་དཔྱད་མེད་པའི་བླུན་པོ་ཞེས། ། བཀའ་བཀྱོན་ཁོ་ན་བྲིས་འདུག་སྟེ། ། ཕྱོགས་སྔ་མེད་པའི་ཕྱོགས་སུ་ལོག ། ཉི་མའི་འོད་ཟེར་མིང་སྙན་ཀྱང༌། ། པད་དཀར་འདབ་བརྒྱ་འགྲོལ་མ་ནུས། ། དེ་ལ་སྙིང་རྗེས་དེའི་ཟེགས་མ། ། ཅུང་ཟད་མཆན་བུར་བཏབ་པ་ལགས། ། བྱང་འབྲོག་ལ་སྨྲས་རྩེད་མོའི་ཚིག །
ལྷོ་འབྲོག་ཐུགས་ཀྱི་ཟུག་རྔུར་སྨིན། ། བྱ་ལ་སོག་མདའ་འཕངས་པའི་ཟུག ། རྟ་ལ་དོན་མེད་ཅིའི་ཕྱིར་ལངས། ། སྟོང་གསུམ་ཁྱབ་པའི་ལྷའི་རྔ་སྒྲ། ། འདོད་ན་བྱམས་པའི་ལུང་དང་འགལ། ། འགལ་བ་རྣམ་དྲུག་སྙན་དངགས་ཀྱི། ། སྐྱོན་ཡིན་དེ་ནི་སེལ་དགོས་ལགས། ། རྒྱུ་མཚན་དཎྜིའི་ཚིག་རྒྱན་དུ། ། ཐོས་བཅས་གསུངས་པ་ལུང་ཉིད་དེ། ། སྙན་ངག་མཁན་པོ་བག་མེད་ལས། །
དེ་དེར་འཇིག་རྟེན་གྲགས་པ་བཞིན། ། མིན་པར་གལ་ཏེ་རབ་ཞུགས་ན། ། འདི་ནི་ཡུལ་སོགས་འགལ་ཞེས་བརྗོད། ། ཅེས་གསུངས་དེ་ཡི་དམིགས་བསལ་ཀྱང༌། ། འདི་ལ་མི་འགྲིག་ཕྱིར་ན་སྤངས། ། འུད་གོག་ཆེ་ཚད་འཕྲལ་བྱུང་རྒྱན། ། ཡིན་ན་རི་བོང་རྭ་ཕྲེང་གིས། ། སྟོང་གསུམ་བརྒྱན་ཞིང་ནམ་མཁའ་ཡི། ། པདྨོའི་བཅུད་ཀྱང་གཞིབས་ཤེས་སྨྲོས། ། དེ་ཕྱིར་འཇིག་རྟེན་མཚམས་བརྒལ་བའི། །
རྒྱན་གྱི་དམ་པ་གཞུང་བཞིན་སྦྱོར། ། སྔོན་མེད་ཕུལ་བྱུང་ཐུབ་བསྟན་གྱི། ། བླ་བྲང་ཆེན་མོར་གསར་འཁྲུངས་ཡིན། ། ཐག་རུལ་སྣེ་ལ་འབྲེང་གསར་འགའ། ། མཐུད་ནས་ནམ་མཁའི་མཐའ་འཆིངས་ཞེས། ། སྨྲ་བ་གཙང་པོའི་ལྷོ་ནས་བྱུང༌། ། བྲོས་རྣམས་དེད་དུས་འཁུན་པའི་སྒྲ། ། ལེགས་བཤད་བཟའ་བཏུང་བསོད་པ་ཡིས། ། ཚིམས་རྣམས་ཁ་དང་ཚྭ་སྐྱུར་གྱི། ། རོ་ལྡན་ཟ་ལ་ཅི་སྟེ་སྲེད། །
དྲི་ཙམ་གྱིས་ཀྱང་དང་ཁ་འགེགས། ། ཀླུ་སྒྲུབ་རྒྱ་མཚོའི་ཕྱོགས་སྐྱོར་གྱིས། ། བྲེལ་བས་གསོལ་དང་འབྱེད་ན་ཡང༌། ། སྤྲུལ་སྐུས་གཡོས་པའི་སྦང་ཟན་འདི། ། གཟིགས་མ་ཐག་ཏུ་འགག་པར་ངེས། ། བློ་གསལ་ཡི་ག་འབྱེད་ནུས་པའི། ། སྨན་མཆོག་མཆིས་ན་སྩོལ་ཞིག་ཅེས། ། ནན་ཡིག་ཞུ་ངོར་སྦྲན་པའི་ལན། ། ཧ་ཧ་ཧེ་ཧེ་རྣམ་བརྒྱད་བཞེད། ། ཞེས་བྱ་བ་ནི་ཕ་ལམ་རྡོ་རྗེའི་མཚོན་ཆ་ལས་བཞད་བགད་ཉམས་ལྡན་གྱི་སརྒ་སྟེ་གཉིས་པའོ།། །།
སློབ་དཔོན་མཆོག་གིས་སྐལ་བཟང་འགའ། ། ཚེགས་ཆུང་བྱིན་རླབས་ཀྱིས་སྨིན་པར། ། མཛད་པའི་སྲོལ་བཟང་རྨ་མེད་འདི། ། སྐྱོང་ཕྱིར་བྱིན་རླབས་དབང་དུ་བྱེད། ། སློབ་མ་ཀུན་ལ་སྨིན་བྱེད་དབང༌། ། འགྲོས་གཅིག་ཁོ་ནར་བསྐུར་དགོས་པའི། ། སྒྲུབ་བྱེད་དེས་ནི་རྡོ་རྗེའི་ཐེག ། ཐབས་མང་གསུང་བའང་དངོས་སུ་བཀག ། ཐུགས་རྗེའི་བདག་ཉིད་དྲིན་ཅན་གྱིས། ། སོགས་ཀྱིས་གོ་དོན་སློབ་དཔོན་ལ། །
སྦྱོར་བར་ཕ་རྒན་དམ་པས་གསུངས། ། དེ་ནི་དཀར་བརྒྱུད་རྣམས་ཀྱང་བཞེད། ། འཕགས་ཡུལ་མཁས་གྲུབ་དམ་པའི་གསུང༌། ། བོད་བན་བླུན་པོས་འགོག་པ་འདི། ། སྙིགས་མ་ལྔ་བདོའི་ལང་ཚོ་ལ། ། ལོངས་སུ་སྤྱོད་པའི་རྟགས་སུ་འཁུམས། ། རྐུན་རྒྱབ་རྫུན་གྱིས་ཆེར་མནན་ཏེ། ། ལུང་དོན་འཁྱོག་པོར་འགྲེལ་མཁས་པ། ། དེ་འདྲ་དེ་འདྲ་མཐོང་ཐོས་ཚེ། ། ལྔ་བརྒྱ་ཐ་མའི་རང་མཚང་རིག །
བསྟན་པ་ཡོངས་རྫོགས་བཤེས་གཉེན་དུ། ། བསྟོད་ཀྱང་རྫ་བཅག་རོལ་མོ་མཁན། ། སྒོམ་ཆེན་མཉམ་ཉིད་ཀློང་ཡངས་ལས། ། རྣམ་དག་ཚིག་དོན་ཐོགས་མེད་བབས། ། རྒྱས་འགྲེལ་དྲི་མེད་འོད་ལས་འདིར། ། ལས་དང་པོ་དང་རྣལ་འབྱོར་དང༌། ། གྲུབ་དང་ཐམས་ཅད་མཁྱེན་པ་ཅེས། ། རྣམ་བཞིར་གསུངས་པའི་དང་པོ་ནི། ། ཚོགས་སྦྱོར་པ་ལ་དངོས་སུ་བཤད། ། གཞན་གསུམ་མཐོང་སྒོམ་མི་སློབ་པར། །
བཞག་ཅིང་དེ་བཞིན་ནཱ་རོ་པས། ། དབང་གི་བྱ་བ་མདོར་བསྡུས་སུ། ། དང་པོའི་ལས་ཅན་རྣམས་དགའ་བའི། ། དཀྱིལ་འཁོར་ཆོ་ག་བཤད་པར་བྱ། ། ཞེས་གསུངས་དེ་ལ་དེའི་དངོས་སློབ། ། པྲཛྙཱརཀྵི་ཏ་དང་གཞན། ། མ་ན་ཀ་ནི་ཤྲཱིས་ཀྱང༌། ། དང་པོའི་ལས་ཚོགས་སྦྱོར་བར་བཤད། ། ལ་སོགས་མ་གཟིགས་བཞིན་དུ་འདིར། ། གང་ནའང་མི་སྣང་ཞེས་གསུངས་པའི། །
ཐག་ཆོད་གཏམ་དེ་སྔས་པ་ཙམ། ། ཡང་ན་ལོ་བཞིར་སྣ་ཚོགས་དཔེར། ། གཟིགས་པས་བློ་གྲོས་འཁྲུགས་སམ་ཅི། ། ཧ་ལེ་ཧོ་ལེ་དེ་འདྲ་ཟེར། ། འདི་ལ་རྒྱུད་དང་སེམས་འགྲེལ་གྱི། ། ལུང་མང་ཡོད་ཀྱང་ཡི་གེར་འཛེམས། ། མཐའ་ཡས་ཆོས་ཀུན་མ་གཟིགས་པ། ། དེ་སྲིད་བརླིངས་པོར་སྨྲ་བ་མཛེས། ། བརྟན་ཐོབ་རྣལ་འབྱོར་སྤྱོད་པ་ལ། ། རྒྱུ་ཚེ་ལུས་ངག་བཟའ་བཏུང་སོགས། །
ངེས་པ་མེད་པའི་སྒྲུབ་བྱེད་དུ། ། ཁུར་གྱི་ལུང་འདྲེན་མཛད་པ་དེ། ། ངེས་མེད་བསྒྲུབས་ལ་ངེས་ཅན་ལུང༌། ། དྲངས་པ་ཨེ་འགྲོ་གཟིགས་འཚལ་ཏེ། ། ཕྱག་རྒྱ་བཅིངས་སྤངས་ངེས་པ་དང༌། ། ལས་མི་བྱ་བར་ངེས་པ་དང༌། ། ཕྱག་མི་བྱ་བར་ངེས་པ་སོགས། ། ངེས་པ་མང་པོའི་ངེས་མེད་མཚར། ། གཉིས་མེད་ཡེ་ཤེས་སེམས་ལྡན་པས། ། མི་བྱ་བ་ནི་ཅི་ཡང་མེད། །
ཞེས་པའི་ལུང་དང་དངོས་སུ་འགལ། ། བརྟན་པ་ཐོབ་པས་བྲིས་བསྒྲུབ་སོགས། ། བྱས་ན་དངོས་གྲུབ་འཕྲོག་བདེན་ན། ། བརྟན་པ་ཐོབ་པའི་དམ་བཅའ་ཉམས། ། བརྟན་མ་ཐོབ་པས་སྤངས་བླངས་བྱ། ། ཐོབ་ནས་དམ་ཚིག་སྡོམ་ལས་གྲོལ། ། འདི་ལྟས་རྒྱུད་དོན་འགྲེལ་ཤེས་ན། ། འགལ་བའི་ཕུང་པོ་གཡང་སར་འཁྱུར། ། དབང་མ་བསྐུར་ལ་བླ་མ་ཡི། ། དོན་ཐོབ་མེད་པར་གསུངས་ལྟར་འདིར། །
དཔེ་ཡི་ཡེ་ཤེས་སོགས་ལ་མིང༌། ། ཡང་དག་བཏགས་ཀྱང་ཡང་དག་མིན། ། གོང་མ་ཐོབ་ནས་འོག་མའི་ལམ། ། སྤོང་ངོ་ཟེར་མཁན་ཁོ་བོ་མིན། ། གནད་མ་ཟིན་པའི་ཅ་ཅོ་ཡིས། ། བསླུས་ཀྱང་ཉིད་རང་བསླུས་པར་ཟད། ། བླ་མའི་དུས་ཐབས་བསྟན་པའི་གཙོ། ། ཁྱབ་གདལ་ཆེན་པོའི་མོས་གུས་ཡིན། ། དེ་དང་རང་གི་ལེགས་བྱས་གཉིས། ། འཛོམ་ན་འཕྲལ་དུ་གྲོལ་བ་ལ། །
དགོངས་ནས་བླ་ཆེན་ས་སྐྱ་པས། ། ལེགས་པར་གསུངས་ཀྱང་ཉེས་པར་འགྲེལ། ། ཕ་རབས་གཅོད་པའི་བུ་འགའ་ཞིག ། དེར་ཡང་བཞུགས་པ་ད་བཟོད་གོ ། མཚན་ལྡན་དཔོན་སློབ་མཇལ་ཙམ་གྱིས། ། གྲོལ་བ་ཐོབ་པ་འགྲོ་བའི་ལུང༌། ། དྲངས་པ་དེ་ཀུན་ས་སྐྱ་པ། ། ཆེན་པོའི་གསུང་ལ་གཟས་པར་ཟད། ། ཀླུ་སྒྲུབ་རྒྱ་མཚོར་སྨྲས་ལ་ཁྱེད། ། ཁྲོ་བའང་རིགས་པ་མིན་ན་ཀོ །
ས་ཆེན་གསུང་ཟབ་བསྟོད་པ་ལ། ། འཁུ་བའི་ས་སྐྱ་པ་དེ་སུ། ། རོང་སྟོན་ལྷ་དགས་རྫོགས་ཆེན་གྱི། ། ཆེ་བ་བརྗོད་པ་བདེན་མོད་ཀྱི། ། མི་ལ་རྫོགས་ཆེན་གྱིས་འདུལ་བའི། ། སྣོད་མིན་ཕྱིར་ན་དེས་མ་གྲོལ། ། པི་པི་ལིང་གི་སྨན་བཟང་ཡང༌། ། ཚད་ནད་ཅན་ལ་དུག་བཞིན་དུ། ། རྫོགས་ཆེན་ཟབ་ཀྱང་ཐོས་པ་དགར། ། མ་ཕན་དཀར་བརྒྱུད་བསྟེན་ཅེས་གྲགས། །
དེས་ན་རང་རང་སྐལ་བ་དང༌། ། འཚམས་པའི་ཆོས་ཚུལ་ལས་འཕྲོས་རྙེད། ། དེ་གྲོལ་ག་བུར་བཟང་པོ་ཡིས། ། ཚད་པའི་ནད་བུ་གཞིལ་ལ་ལྟོས། ། ཡང་དག་ལམ་བཟང་བདུད་རྩི་ཡིས། ། ཐུགས་རྒྱུད་བཤེར་ལ་རློན་པ་དང༌། ། ཅིག་ཤོས་དེ་ལ་སྐམ་པོའི་མིང༌། ། བཏགས་པའི་སྐམ་པོར་ཁྱེད་སྤྲོའམ། ། མི་བསྐྱོད་ཆུ་དབང་ལྟ་བུས་ཀྱང༌། ། དྲི་མ་བཞི་དག་ནུས་པ་བཞི། །
སྨིན་པར་ནུས་ན་དེ་ཀ་དབང༌། ། ཡིན་ནོ་ཐོག་མར་དེ་སྒྲུབས་ཤིག ། མཆོག་དབང་སྔོན་དུ་བྱིས་དབང་བདུན། ། བསྐུར་བར་བཤད་པའི་རྒྱུད་ལུང་རྣམས། ། སྤྱིར་བཏང་རིམ་པར་འཇུག་ཚུལ་གྱི། ། དམིགས་བསལ་སྲིད་མཐའ་འགེགས་པ་མིན། ། ཅེས་སོགས་སྔར་ཡང་སྨྲས་ལན་དུ། ། བཟློས་སྐྱོར་མང་ཡང་སྙིང་པོ་ཅི། ། དབང་བདུན་སྔོན་དུ་མ་སོང་ལའང༌། ། གོང་མའི་དབང་ཙམ་ལ་བརྟེན་ནས། །
ཡན་ལག་དྲུག་གི་ཁྲིད་འདེབས་སྲོལ། ། མཁས་པ་སྔ་མ་མང་པོས་མཛད། ། དེས་ན་དུས་འཁོར་ཤེས་པ་ལ། ། མི་ཤེས་པ་ཚོས་ཅོ་མ་འདྲི། ། མཆོག་དབང་ཐོབ་ལ་རྩ་ལྟུང་རྣམས། ། བྱུང་ན་སླར་ཡང་བྱིས་པའི་དབང༌། ། ལེན་པར་སྨྲ་བ་རྫུན་ཚིག་གམ། ། ཡང་ན་དུས་འཁོར་གསར་འགྱུར་ཡིན། ། འོན་ཀྱང་བུམ་གསང་ལ་གནས་པར། ། རྩ་ལྟུང་འབྱུང་བའི་ཕྱིར་བཅོས་སུ། །
སླར་ཡང་དབང་བདུན་ལེན་ན་དེ། ། མཆོག་དབང་རྗེས་སུ་བྱིས་དབང་བདུན། ། བསྐུར་བར་སོང་བས་སྔ་ཕྱི་ལོག ། རྩ་ལྟུང་བཅུ་བཞིའི་དོགས་སྤོང་སོགས། ། སྔར་བཤད་དེ་ལ་གཟིགས་དང་དེས། ། རྒྱ་མདུད་ལྷོད་པོ་གྲོལ་ཏེ་མཆིས། ། རིམ་པར་འཇུག་པའི་སྤྱིར་བཏང་ལུང༌། ། མང་པོ་དྲངས་ནས་དམིགས་བསལ་རྣམས། ། འགོག་པ་ཁྱེད་ཅག་བཞེད་དེས་ན། ། མཁས་པའི་ཞལ་བཞེས་མཐོ་ཡང་དམའ། །
ཐག་རུལ་སྣེ་ལ་འབྲེང་རུལ་གཅིག ། བཏགས་པའི་ཞགས་རུལ་ཆུང་ངུ་འདིས། ། མཁས་རུལ་ཆེན་པོ་བཅིངས་པའི་གཏམ། ། གྲྭ་རུལ་མང་པོས་ཕྱོགས་བརྒྱར་བསྒྲགས། ། གོ་རམ་བསྟན་པའི་ཉི་མ་ཡིས། ། ཕྱེ་བ་ཐུབ་བསྟན་པདྨོའི་ཚལ། ། ཆོས་བཞིན་སྐྱོངས་ཤེས་མཁས་པ་སྟེ། ། དགོས་མེད་ངན་རྒྱབ་སྐྱོར་དེས་ཅི། ། ཞེས་བྱ་བ་ནི་ཕ་ལམ་རྡོ་རྗེའི་མཚོན་ཆ་ལས་ཡེ་ཤེས་གྲུབ་པའི་ལུང་དོན་སོགས་ལ་དཔྱད་པའི་སརྒ་སྟེ་གསུམ་པའོ།། །། དབང་མ་ཐོབ་པ་འཚང་རྒྱ་བ། །
རྡོ་རྗེ་ཐེག་པར་མེད་པའི་ལུང༌། ། མང་དུ་དྲངས་ཏེ་བདག་ཅག་ཀྱང༌། ། ངེས་པར་འདོད་ལ་ཀླན་ཀ་ཅི། ། དབང་མ་བསྐུར་ཀྱང་ཐོབ་པ་ཡི། ། གང་ཟག་སྲིད་མཐའ་འགོག་པའི་ཚུལ། ། ལུང་དེ་རྣམས་ལ་མེད་པའི་ཕྱིར། ། ཚིག་རྩ་མནན་པའི་གཏམ་གླེང་འཚལ། ། དབང་བསྐུར་སྔོན་དུ་དཀྱིལ་འཁོར་ཆེ། ། མཐོང་བ་དགོས་པའང་བདེན་མོད་ཀྱི། ། མ་བསྐུར་བར་ཐོབ་སྐལ་བཟང་དེས། །
དོན་དམ་དཀྱིལ་འཁོར་དངོས་སུ་མཐོང༌། ། རྡོ་རྗེ་ཡེ་ཤེས་འབབ་དེ་ཡིས། ། དཀྱིལ་འཁོར་དེར་མཐོང་དབང་དེར་ཐོབ། ། སྒྲོ་འདོགས་ཐམས་ཅད་དེར་ཆོད་པས། ། ཕྱིན་ཆད་ལམ་གཞན་སྦྱངས་དགོས་མེད། ། འཇུག་དང་དབང་སོགས་ཆོ་ག་བཞིན། ། བསྐུར་ན་ཐོབ་ལ་མ་བསྐུར་ན། ། མི་ཐོབ་པ་ཡི་གང་ཟག་ལ། ། རིམ་པ་ཇི་བཞིན་བྱ་བར་གསུངས། ། རྡོ་རྗེ་ཡེ་ཤེས་དབང་བསྐུར་དེ། །
སྨིན་ཟིན་རྟོགས་པའི་བོགས་དབྱུང་ཕྱིར། ། སླད་ཀྱིས་བསྐུར་ཞེས་ཀླུ་སྒྲུབ་ཀྱིས། ། རྩོད་སྤོང་དག་ལས་བྱུང་མིན་ནམ། ། དེ་ནི་ཁྱེད་བཞེད་ལྟར་ན་དབང༌། ། གོ་རིམ་འཆོལ་པར་འགྲོ་སྟེ་དེར། ། གསུམ་པ་མེད་པར་བཞི་པ་རུ། ། མཆོངས་པ་དངོས་སུ་གྲུབ་ལ་གཟིགས། ། དེ་ལྟ་མོད་ཀྱིས་དབང་དེ་ནི། ། རྣལ་འབྱོར་པ་ལ་བསྐུར་བས་ན། ། རྣལ་འབྱོར་པ་ལ་འཆོལ་པའི་དབང༌། །
བསྐུར་བར་ལྷུན་གྱིས་དེ་རུ་གྲུབ། ། དྲོད་ཐོབ་རྣལ་འབྱོར་པ་ལ་དབང༌། ། བསྐུར་མཁན་རྡོ་རྗེ་སློབ་དཔོན་དེ། ། བློ་དང་མི་ལྡན་པ་རུ་ཡང༌། ། ཁོང་གིས་བསྒྲུབ་སྟེ་སྙིང་འགྲེལ་ལུང༌། ། རྡོ་རྗེ་སློབ་དཔོན་བློ་ལྡན་གྱིས། ། དབང་ལ་འཆོལ་པའི་སྐྱོན་སྤངས་ལ། ། གོ་རིམ་བཞིན་དུ་བསྐུར་ཞེས་དྲངས། ། འཆོལ་པར་བསྐུར་དེ་བློ་ལྡན་མིན། ། འབྲུ་དོན་མ་མྱང་ཚིག་གི་རྩ། །
མ་ཟིན་བཞིན་དུ་ཕྱོགས་སྐྱོར་གྱི། ། ཐུགས་འདོད་ཞལ་དུ་འཚང་ཙ་ན། ། རྫོབ་རྟགས་དེ་འདྲ་འབྱུང་ཤས་ཆེ། ། རྩ་ལྟུང་བཅུ་བཞིའི་ནང་ན་ཡང༌། ། དབང་གོང་ཁོ་ནའི་མི་མཐུན་ཕྱོགས། ། འགའ་ཡོད་དེ་ལ་མ་བརྟགས་པར། ། གྱ་ཚོམ་སྨྲ་བ་མཛེས་མ་ཡིན། ། ཁྱད་པར་བྱིས་འཇུག་དབང་བདུན་པོ། ། བུམ་དབང་ཡིན་ཞེས་སྨྲ་བས་སོ། ། དུས་འཁོར་བརྡའ་དང་ཐ་སྙད་ཀུན། །
དོན་མེད་སྟོན་པའི་བླ་མར་ཁུགས། ། རྒྱ་གར་གྲུབ་ཐོབ་རྫུན་ཧམ་པ། ། མཛད་དམ་འོན་ཏེ་མིན་ཀྱང་འདྲ། ། གདུལ་བྱའི་ཁམས་དང་རྗེས་མཐུན་པའི། ། དབང་བསྐུར་རྣམ་དབྱེ་མང་ཞིག་མཛད། ། གོང་འོག་ཀུན་ཏུ་རྟོགས་ལྡན་དང༌། ། འཁྲུལ་པ་ཞིག་རྣམས་ཐབས་དུ་མས། ། སྨོད་ཚིག་མེ་ཆར་འབེབས་པ་འདི། ། དམ་པའི་ཆོས་དང་ཨེ་མཐུན་སོམས། ། དུས་ཀྱི་དབང་གིས་ཕྱོགས་གར་ཡང༌། །
ཆོས་བཞིན་སྒྲུབ་པ་ཉུང་བ་དང༌། ། ཆོས་འགལ་སྤྱད་པ་མང་བ་ནི། ། མངོན་སུམ་པ་ལ་སུ་ཞིག་བསྙོན། ། རང་ཕྱོགས་ཤུགས་འགྲོའི་བ་རྒན་ཀྱང༌། ། སེང་གེར་བསྟོད་ཅིང་གཞན་ཕྱོགས་ཀྱི། ། སེངྒེའང་བོང་བུར་སྨད་པ་དེ། ། ཐུགས་མ་ཚད་ཀྱི་མཚོན་དཔེ་ཡིན། ། མུ་སྟེགས་ཅན་ལའང་སྨད་བྱས་ན། ། རྣམ་པར་སྣང་མཛད་རིང་བའི་རྒྱུ། ། གསུངས་ན་མཆོག་གསུམ་འབངས་གྱུར་རྣམས། །
སྙིང་ནས་སྨོད་ལ་སྨོས་ཅི་དགོས། ། གང་ཟག་རྒྱུད་ཚོད་བརྟགས་དཀའ་བས། ། ཀུན་ལ་དག་སྣང་སྦྱོང་བ་ཟབ། ། དག་སྣང་མེད་པའི་མཁས་པ་ཕལ། ། ཨ་ཁུ་སྟོན་པའི་ཕ་ཚན་ཡིན། ། གལ་ཏེ་དེ་པའི་ལྟ་སྤྱོད་རྣམས། ། མི་འཐད་ན་ནི་དངོས་སུ་དེ། ། ལུང་རིགས་དྲག་པོས་ཚར་ཆོད་ལ། ། ཡང་དག་ལམ་ལ་ཁྱེད་ཀྱིས་ཚུད། ། བདག་ནི་རྟོགས་པར་མི་ལྡན་ཞེས། །
སྒྲོགས་མཁན་མང་ཞིང་དོན་ལའང་གནས། ། འཁྲུལ་པ་མ་ཞིག་གྲོང་ལ་འཁྱམས། ། འདུ་ལོང་ཆེ་སར་རྒྱུག་མཁན་མིན། ། རྟ་ནག་ཕྱོགས་ལ་འགྲིམ་མ་མྱོང༌། ། ཕྲིན་ལས་ཁ་རུ་འཚངས་པའང་མེད། ། ཉིད་ཐུགས་སྙུང་བའི་ལས་མ་བྱས། ། བླུན་བསྒོམ་མ་ཡིན་ཟོག་མ་བཙོངས། ། དེ་ལྟ་ནའང་བདག་ལ་འདིར། ། ཡང་ཡང་སྨད་ལ་དགོས་པ་ཅི། ། ཚིག་པ་ཕ་ལ་ཟོས་པ་ཡིས། །
བརྡུང་བརྟགས་བུ་ལ་བཏང་བ་འཁྲུལ། ། རང་གི་བླ་མའི་བཞེད་གཞུང་འཛུགས། ། དེ་ལ་རྩོད་སྤོང་གཏམ་ཚོགས་འགོད། ། ཆོས་དང་གང་ཟག་ལ་མོས་པ། ། འདི་གསུམ་ཁོ་བོའི་གཡར་དམ་ལགས། ། དབང་བཞིའི་གྲངས་དང་གོ་རིམ་རྣམས། ། སྤྱིར་བཏང་དམིགས་བསལ་དོན་ཐོབ་སོགས། ། མཐའ་དཔྱོད་སྨྲ་བའི་སྒོ་ཆེན་པོ། ། སྔར་ནས་ཕྱེ་བ་དེར་ཞུགས་ཤིག ། རྒྱས་པར་ངམ་རིང་མཁན་ཆེན་ལ། །
ལན་དུ་གསོལ་བ་དེ་ཡོངས་རྫོགས། ། ཁམས་པ་དྲུང་ནས་ལ་ཕུལ་ཡོད། ། གསུང་རེས་མཆིས་ན་དེ་ལས་བཞེས། ། སྙིང་པོའི་དོན་དམ་ཡང་དག་མཐའ། ། བསམ་བརྗོད་ཡུལ་ལས་ངང་བསྐལ་ཕྱིར། ། ཐོས་བསམ་འཇིག་རྟེན་བསྒོམ་པ་ཡིས། ། རྟོགས་པ་མིན་ཏེ་བྱམས་མགོན་གྱིས། ། ཕྲ་ཕྱིར་ཐོས་པའི་ཡུལ་མ་ཡིན། ། དོན་དམ་ཡིན་ཕྱིར་བསམ་པའི་མིན། ། ཆོས་ཉིད་ཟབ་ཕྱིར་འཇིག་རྟེན་པའི། །
བསྒོམ་པ་ལ་སོགས་ཡུལ་མིན་གསུངས། ། དེ་ནི་དཔལ་ལྡན་ཨ་ཏི་ཤས། ། མངོན་སུམ་དང་ནི་རྗེས་སུ་དཔག ། གཉིས་པོས་སྟོང་ཉིད་རྟོགས་སོ་ཞེས། ། ཚུར་རོལ་མཐོང་བའི་རྨོངས་པ་སྨྲ། ། མུ་སྟེགས་ཉན་ཐོས་རྣམས་ཀྱིས་ཀྱང༌། ། ཆོས་ཉིད་རྟོགས་པར་ཐལ་བར་འགྱུར། ། རྣམ་རིག་པས་ལྟ་སྨོས་ཅི་དགོས། ། དབུ་མ་པ་ལ་མི་མཐུན་མེད། ། དེས་ན་གྲུབ་མཐའ་ཐམས་ཅད་ཀྱང༌། །
ཚད་མས་གཞལ་ཕྱིར་མཐུན་པར་འགྱུར། ། མངོན་སུམ་རྗེས་དཔག་དགོས་པ་ནི། ། མུ་སྟེགས་རྩོད་པ་བཟློག་པའི་ཕྱིར། ། མཁས་པ་རྣམས་ཀྱིས་བྱས་པ་ཡིན། ། ལུང་ལས་ཀྱང་ནི་གསལ་པོ་རུ། ། རྟོག་བཅས་རྟོག་པ་མེད་པ་ཡིས། ། ཤེས་པ་གཉིས་ཀྱིས་མི་རྟོགས་ཏེ། ། ཞེས་དང་བདེ་བའི་རྡོ་རྗེས་ཀྱང༌། ། གཅིག་དང་དུ་བྲལ་གཏན་ཚིག་རྣམས། ། འོད་གསལ་རྟོགས་ལ་དགོས་པ་མེད། །
བདེ་ཆེན་དེར་སྣང་མངོན་སུམ་ལ། ། ལུང་དང་རྗེས་དཔག་གཞལ་མི་དགོས། ། ཞེས་དང་རིགས་ལྡན་གྲགས་པ་ཡིས། ། ཕུང་པོ་རྣམ་དཔྱད་སྟོང་པ་ཉིད། ། ཆུ་ཤིང་བཞིན་དུ་སྙིང་པོ་མེད། ། རྣམ་པ་ཀུན་གྱི་མཆོག་ལྡན་པའི། ། སྟོང་ཉིད་དེ་ལྟར་འགྱུར་མ་ཡིན། ། ཞེས་གསུངས་གཞན་ཡང་དོ་ཧ་སོགས། ། གྲུབ་བརྙེས་གཞུང་ལུགས་དུ་མ་དང༌། ། ཚད་མ་མདོ་སོགས་མཁས་པའི་གཞུང༌། །
ངེས་དོན་སྟོན་པའི་མདོ་སྡེ་དང༌། ། རྒྱུད་སྡེའི་གསང་ཚིག་དུ་མ་ལས། ། ཤིན་ཏུ་མཐུན་པར་གསུངས་ཕྱིར་རོ། ། འོ་ན་གང་གིས་རྟོགས་ཤེ་ན། ། མགོན་པོ་བྱམས་པས་རྒྱུད་བླ་མར། ། རང་བྱུང་རྣམས་ཀྱི་དོན་དམ་ནི། ། དད་པ་ཁོ་ནས་རྟོགས་བྱ་ཡིན། ། ཉི་མའི་དཀྱིལ་འཁོར་འོད་འབར་བ། ། མིག་མེད་པས་ནི་མཐོང་བ་མེད། ། ཅེས་དང་རྒྱུད་ཀྱི་རྒྱལ་པོ་ལས། །
གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མའི་དུས་ཐབས་བསྟན་པ་དང༌། ། རང་གི་བསོད་ནམས་ལས་ཤེས་བྱ། ། འདི་ནི་བྱིན་རླབས་རིམ་པའི་ཕྱིར། ། ཀུན་མཁྱེན་ཡེ་ཤེས་དེ་ལྟ་བུ། ། ཞེས་སོགས་གསུངས་ཕྱིར་ལེགས་བྱས་ལས། ། བྱུང་བའི་མོས་གུས་ཆེན་པོ་ཡིས། ། བསྐུལ་བས་བྱིན་རླབས་ཁོ་ནས་སོ། ། ལུང་རིགས་ཀྱིས་དཔྱད་སྟོང་པ་ཉིད། །
དོན་སྤྱི་ཡིན་གྱི་མངོན་སུམ་མིན། ། དེ་ནི་དུག་ཅན་ལྟ་བུ་སྟེ། ། ཐམས་ཅད་མཁྱེན་པའི་རྒྱུ་དངོས་མིན། ། ཀླུ་སྒྲུབ་ཡབ་སྲས་རྟོག་གེ་པའི། ། གྲལ་དུ་བཀོད་ནས་ཅི་ཞིག་བསྒྲུབ། ། ཟབ་མོ་ལྟ་བའི་སྲོལ་འབྱེད་ལ། ། སྐུར་འདེབས་དེ་ལས་ཆེ་བ་གང༌། ། བཟད་རིངས་རིག་པའི་སེང་གེ་སོགས། ། རྒོལ་བ་ཡིན་གྱི་དཔང་པོ་མིན། ། ནངས་ཀྱི་མཐའ་ལ་རྩོད་རྒྱལ་ཚེ། །
འཁོར་ཚོགས་བྲོས་ནས་ཤགས་མ་ཕྱེ། ། ཁམས་པ་དྲུང་ནས་རྩོད་ཡིག་ཏུ། ། དེ་དུས་དཔང་པོ་མེད་ཅེས་གསུངས། ། མཁན་སློབ་སྐུ་ཡོན་སུ་ཆེ་རུང༌། ། ཅུང་ཟད་སློབ་དཔོན་དྲང་བར་གོ ། ཚར་བཅད་པ་དང་ཚར་བཅད་ཀྱི། ། གནས་ལ་རྣམ་དཔྱད་མ་ཞུགས་པའི། ། སྨྲ་བ་ངན་དེས་མཁས་པ་བཟང༌། ། ཆུད་ཟོས་བཏང་སྟེ་འཕོངས་པ་ཙམ། ། ཞེས་བྱ་བ་ནི་ཕ་ལམ་རྡོ་རྗེ་རྡོ་རྗེའི་མཚོན་ཆ་ལས་དབང་སོགས་སྣ་ཚོགས་པའི་དོན་ལ་དཔྱད་པའི་སརྒ་སྟེ་བཞི་པའོ།། །།
གཞན་གྱི་གདམས་ངག་བཀའ་གདམས་ལ། ། ཟེར་བ་མི་འཐད་ན་ཡང་དེ། ། རབ་དབྱེའི་དགོངས་འགྲེལ་འགའ་ལས་བྱུང༌། ། གྲལ་དང་བསྟུན་ན་འགྲིག་འགྲིག་འདྲ། ། ཕྱག་ཆེན་གོ་ཆ་གཉིས་མ་དེ། ། ཇོ་བོས་རྣལ་འབྱོར་པ་ལ་གནང༌། ། དེ་ལས་རིམ་བརྒྱུད་ཕག་གྲུ་པས། ། ཟིན་བྲིས་བཏབ་ནས་རྒྱ་ཆེར་སྤེལ། ། བཀའ་གདམ་མན་ངག་མཐའ་དག་པ། ། པུ་ཏོ་པ་ལ་མེད་པས་ན། །
དེ་གསུངས་གཏན་ཚིགས་ཕྱོགས་རེ་ཡིས། ། ཡོད་པ་མེད་པར་བསྒྲུབ་མི་འཚལ། ། བཀའ་གདམས་ལམ་གྱི་རིམ་པ་དང༌། ། དཀར་བརྒྱུད་ཕྱག་རྒྱ་ཆེན་པོའི་རྒྱུན། ། དྭགས་པོའི་ཐུགས་མཚོར་འདྲེས་པ་ལ། ། བཀའ་ཕྱག་ཆུ་བོ་གཉིས་འདྲེས་ཟེར། ། སྐབས་དེའི་ཕྱག་རྒྱ་ཆེན་པོ་ཡང༌། ། ནཱ་རོའི་ལུགས་ཀྱི་ཕྱག་ཆེན་ཏེ། ། དྭགས་པོ་ཡབ་སྲས་བཞེད་གཞུང་ལ། ། གཟུ་བོའི་བློ་ཡིས་བརྟགས་པས་ཤེས། །
ཕག་གྲུས་ས་སྐྱར་ལམ་འབྲས་ཞུས། ། ཐུན་མོང་ཉམས་མྱོང་བཟང་པོ་འཁྲུངས། ། དཔེ་མཛོད་མ་སོགས་ཡི་གེ་མཛད། ། སློབ་མ་འགའ་ལ་བཤད་པའང་བདེན། ། དེ་ཡིས་ལམ་འབྲས་བསྒོམ་བཞིན་པར། ། འགྲུབ་ན་མཁས་གྲུབ་ཁྱུང་པོས་ཀྱང༌། ། བོན་དང་རྫོགས་ཆེན་ཉན་བཤད་པས། ། དེ་དག་བསྒོམ་བཞིན་པར་ཡང་མཚུངས། ། ལམ་འབྲས་ཟབ་ཀྱང་ཕག་གྲུ་ལ། ། ཐུན་མོང་ཉམས་ལས་སྐྱེར་མ་འདོད། །
དྭགས་པོའི་དྲིན་ལས་འཕགས་པའི་ལམ། ། འཁྲུངས་པ་རང་རང་ལས་འཕྲོས་ཡིན། ། བསིལ་སྨན་ཚད་པར་ཕན་པ་དང༌། ། དྲོད་སྨན་གྲང་བར་ཕན་པ་གཉིས། ། སྨན་གྱི་བཟང་ངན་མ་ཡིན་ཀྱང༌། ། ནད་པའི་ཁམས་ལ་འཇུག་ལྡོག་བཞིན། ། སྔར་གྱི་ལམ་གྱི་གྲུལ་མ་བཏུབ། ། ཟེར་བ་ཐུགས་སུ་མ་ཤོང་བར། ། ཀུ་ཅོ་དབྱངས་སུ་གྱེར་བ་དེ། ། མཁས་པས་བླུན་གཏམ་གླེངས་པ་ཡིན། །
ཉམས་མྱོང་དེ་ཡིས་འཕགས་ལམ་གྱི། ། གོ་མ་ཆོད་པར་སླར་འཁྲུངས་ལ། ། བསམ་ནས་དེ་ཡི་གྲུལ་མ་བཏུབ། ། སྨྲས་ལ་སྐྱོན་དྲིས་ག་ལ་རེག ། དཔེར་ན་ཚད་མའི་ཐལ་ཕྲེང་གིས། ། སྒོམ་ཆེན་པ་ལ་གྲུལ་མི་བཏུབ། ། རྟགས་དེས་ཐལ་ཕྲེང་ངན་པ་རུ། ། སུས་སྒྲུབ་པ་དེ་གླེན་པ་ཡིན། ། དྭགས་པོ་མཇལ་ནས་ས་ཐོབ་ཅེས། ། སྨྲས་པས་ཕག་མོ་གྲུ་པ་ལ། །
སྐུར་པ་བཏབ་པར་འགྱུར་རོ་ཞེས། ། གསུངས་པ་གསོལ་ཇ་བཟང་བའི་ཉམས། ། རྒྱུ་མཚན་དེ་དག་རྣམས་ཀྱི་ཕྱིར། ། བདག་ནི་ལམ་འབྲས་ལ་སོགས་པའི། ། ཟབ་ཆོས་ཉམས་སུ་མ་ལོངས་ཀྱང༌། ། ཀུན་ཏུ་མི་སྤོངས་སྐུར་མི་འདེབས། ། ཆོས་ལ་སྨོད་པས་སྡོམ་པ་གཉིས། ། འཇིག་ན་ཕྱག་རྒྱ་ཆེན་པོ་དང༌། ། དེ་འཛིན་དཀར་བརྒྱུད་ལ་སྨོད་མཁན། ། རྣམས་ཀྱིས་ཐུགས་བསམ་བཏང་རེ་རན། །
ཁྱད་ཆོས་བསྲེ་འཕོ་ཞེས་བྱ་བ། ། རྒྱུད་དང་འབྲེལ་བའི་ཐབས་ལམ་སྟེ། ། ལམ་སྲོལ་ཀུན་གྱི་ལུས་རྫོགས་པའི། ། མན་ངག་ཆེན་པོ་ཞིག་གི་མིང༌། ། ཕྱག་ཆེན་ཆོས་དྲུག་རིམ་པ་ལྔ། ། སྦྱོར་དྲུག་ཕྱག་རྒྱ་བཞི་ལ་སོགས། ། བྱིན་རླབས་དང་འབྲེལ་སྙན་བརྒྱུད་ཀྱི། ། ལམ་སྐོར་བྱེ་བྲག་སོ་སོའི་མིང༌། ། དེ་ལྟའི་རྣམ་དབྱེ་མ་ངེས་པས། ། གཞན་ལ་སྨྲ་བ་སྤྱི་བརྟོལ་ཏེ། །
ཁྲི་མཐོར་འགྱིང་ལ་མི་མཛེས་པས། ། བག་ཡོད་རན་པར་གསུངས་འཚལ་ལོ། ། ཕྱག་ཆེན་ལམ་འབྲས་ཞི་བྱེད་སོགས། ། བསྲེས་པའི་ཆོས་དྲུག་སྒོམ་པ་པོ། ། དཀར་བརྒྱུད་གཙང་མའི་ཁྲོད་ན་མེད། ། དེ་ལ་ཀླན་ཀ་བྱར་ཅི་ཡོད། ། གླེགས་བམ་གཅིག་ཏུ་ཆོས་མང་པོ། ། བསྡུས་པ་རི་ཆོས་སྐོར་གསུམ་སྟེ། ། དེ་ལུགས་དཀར་བརྒྱུད་གཙང་མིན་པས། ། གཞན་ནི་མེད་ཅེས་ཚིག་དབུས་བཏོན། །
དཔེར་ན་ཐུབ་བསྟན་པའི་ཁྲོད་ན། ། བྱ་གཤོང་རྗེས་སུ་འཇུག་མཁན་ནི། ། གཞན་མེད་ད་ལྟའི་མཁན་སློབ་གཉིས། ། ཡིན་ནམ་ཞེས་པ་ལྟ་བུས་མཚོན། ། དེས་ན་འགལ་བ་མེད་པ་ལ། ། འགལ་བ་བརྗོད་པའི་ཐལ་འགྱུར་གྱི། ། ནུས་པས་རི་བོང་རར་འགྲན་པས། ། བ་ལུའི་རྡོ་ཁོག་བཅག་ཅེས་ཐོས། ། མི་ལ་ཡན་དང་མན་སོགས་ཀྱི། ། སྨྲ་བ་ཕལ་ཆེར་དོན་མེད་དེ། །
ཕྱག་ཆེན་འགོག་པ་མ་གོ་བར། ། ཆོས་དྲུག་གཏམ་དེས་ཅི་ཞིག་བྱ། ། འཇམ་དབྱངས་དགོངས་ཟབ་ཇི་བཞིན་དུ། ། གོ་བ་སུ་ཞེས་ཚོལ་བའི་སླད། ། འདི་ཡི་མཐའ་དཔྱོད་རྟ་ནག་ལ། ། བཞོན་ནས་གཙང་པོ་བརྒལ་ཏེ་བཞུད། ། མང་པོས་བཀག་ཀྱང་མ་ཁེགས་པའི། ། ཕྱག་རྒྱ་ཆེན་པོའི་ལུགས་སྲོལ་མཆོག ། སྐྱོང་མཁས་དབྱར་གྱིས་ཆུ་བོ་བཞིན། ། གྲངས་མེད་བརྡོལ་ལ་སུ་ཞིག་བསྙོན། །
ཕྱོགས་སྔའི་སྐྱ་རེངས་མ་བཏང་བར། ། དགག་པའི་ཉི་མ་ཁ་ཤོར་ཞིག ། བྱ་རྒོད་གཤོངས་ནས་སྔར་ཤར་མོད། ། ད་བཟོད་རྟ་ནག་ཕྱོགས་སུ་འཕོས། ། ལེགས་པར་བཤད་ལ་བདེན་ནམ་སྙམ། ། སྐྱེས་པ་ལོག་ཤེས་མ་ཡིན་པས། ། ལན་གྱི་སྤྲོས་པ་མ་མཛད་ན། ། མཁས་པའི་རང་ཚུགས་མི་ཉམས་ཀྱང༌། ། གྲགས་པ་འདོད་པས་གྲགས་མིན་གྱི། ། རྔ་ཆེན་བསྐུལ་བའི་རོལ་མོ་དེ། །
རང་གི་དེ་ཉིད་རང་ཉིད་ཀྱིས། ། སྒྲོགས་པའི་ལས་ལ་འབད་པ་བཞིན། ། ཀུན་མཁྱེན་བསོད་ནམས་སེང་གེ་ལ། ། བདག་ཅག་དད་ཀྱང་སྐབས་འདིར་གསུང༌། ། ཁས་ལེན་མི་འོས་དེ་ཡིས་ཕྱིར། ། གསུང་ཀྱང་དྲངས་པ་ཙམ་དུ་བས། ། ཐམས་ཅད་སྟོང་པ་འོད་གསལ་དང༌། ། ཡང་དག་མཐའ་དང་དེ་བཞིན་ཉིད། ། ཆོས་དབྱིངས་ཆོས་ཉིད་དོན་དམ་བདེན། ། སྐབས་འདིར་དོན་གཅིག་མིང་རྣམ་གྲངས། །
དེ་ཉིད་རྣལ་འབྱོར་མངོན་སུམ་དུ། ། བྱས་ལ་བདེན་པ་མཐོང་བ་དང༌། ། རང་བཞིན་འོད་གསལ་རྟོགས་པ་དང༌། ། དོན་དམ་མངོན་དུ་གྱུར་པ་ཟེར། ། འོན་ཀྱང་འོད་གསལ་དེ་ལས་སླར། ། སྒྱུ་མར་ལྡང་རྒྱུའི་ཤེས་སྒྲིབ་དེ། ། སྦྱངས་ཕྱིར་བསམ་གཏན་རྣམ་གཉིས་ཀྱིས། ། ལྡང་འཇུག་དགོས་རིང་སློབ་ཟུང་འཇུག ། དེ་མཐར་སོན་པས་རང་གཞན་གྱི། ། དོན་གཉིས་གྲུབ་པ་མི་སློབ་པའི། །
ཟུང་འཇུག་རྡོ་རྗེ་འཆང་དབང་གང༌། ། ཡིན་པར་གྲུབ་མཆོག་རྣམས་ཀྱིས་གསུངས། ། ཟུང་འབྲེལ་ཙམ་དང་ཟུང་འཇུག་གི ། རྣམ་སྤྱི་མ་ཤར་བཞིན་དུ་འདིར། ། མང་དུ་སྨྲས་པ་རྫོབ་རྟགས་ཀྱི། ། ཕྲེང་བ་རིང་པོར་བརྒྱུས་པ་ཡིན། ། རྡོར་ཕྲེང་ལུང་དོན་སྒྱུ་མའི་ལུས། ། རང་བཞིན་འོད་གསལ་ལ་འཇུག་ཚུལ། ། དཔེ་དང་སྦྱར་ནས་གསུངས་པ་སྟེ། ། ཁྱེད་བཞེད་སྒྲུབ་ལ་མི་ཕན་གནོད། །
དེ་བཞིན་ཉམས་ཀྱི་འོད་གསལ་དང༌། ། རྟོགས་པའི་འོད་གསལ་མ་ཕྱེད་པའི། ། གསུང་རིག་འདི་སོགས་རྟོག་གེ་པས། ། ཟབ་དོན་གཏམ་དུ་གླེངས་པའི་སྐྱོན། ། རང་བཞིན་འོད་གསལ་མཆོག་དེ་ཉིད། ། ཡེ་ནས་མ་བཅོས་ལྷུན་གྱིས་གྲུབ། ། དེ་ཉིད་རང་བྱུང་བཅོམ་ལྡན་ཏེ། ། རྒྱུ་རྐྱེན་ལ་ལྟོས་རང་བྱུང་མིན། ། མིང་དུ་བཏགས་ལ་རྒྱུ་མཚན་ནི། ། བཤད་དུ་ཡོད་མེད་སྣ་ཚོགས་མོད། །
བཏགས་ལ་དགོས་པ་མེད་ཅེས་པ། ། མཁས་པས་གསུང་བར་མི་རིགས་དཔེར། ། རང་བཞིན་གདགས་པ་མ་མཛད་ན། ། འཇིག་རྟེན་ཐམས་ཅད་རྨོངས་པ་འགྱུར། ། དེ་བས་རྨོངས་པ་བསལ་བའི་ཕྱིར། ། མགོན་པོས་མིང་དུ་བཏགས་ཞེས་གསུངས། ། ཐེག་ཆེན་ལམ་ལ་ཕྱོགས་རེ་བ། ། མེད་པར་ཟུང་འཇུག་འབའ་ཞིག་ན། ། ཕྱོགས་རེའི་ཐབས་ཀྱིས་མི་གྲོལ་ཞེས། ། ཕྱོགས་རེ་ཡོད་པ་གསུངས་དེ་ཅི། །
ཞེས་བྱ་བ་ནི་ཕ་ལམ་རྡོ་རྗེའི་མཚོན་ཆ་ལས་ཕག་གྲུའི་ལོ་རྒྱུས་སོགས་ལ་དཔྱད་པའི་སརྒ་སྟེ་ལྔ་པའོ།། །། ཕྱག་རྒྱ་བཞི་ཡི་གོ་རིམ་ཐད། ། སེའུ་བཅུ་པའི་ངག་བཞིན་དུ། ། འབྲེལ་མེད་སྣང་བ་ཡི་གེ་པས། ། ནོར་བར་གཞན་དུ་ག་ལ་སྲིད། ། འོན་ཀྱང་ནཱ་རོ་མཻ་ཏྲི་ཡིས། ། བཤད་དང་རབ་དབྱེར་གསུངས་གོ་རིམ། ། མ་གཅིག་པ་ལ་བརྩད་པ་སྟེ། ། དེ་ལས་དོན་འབྲས་གཞན་ཡང་སྨིན། ། རྒྱུད་སྡེ་རྣམས་ལས་ཕྱག་རྒྱ་བཞིའི། །
རིམ་པ་མི་འདྲ་མང་བཤད་པས། ། རབ་དབྱེའི་གོ་རིམ་མ་དག་ཅེས། ། སྨྱོན་པ་མིན་པ་སུ་ཞིག་སྨྲ། ། དེ་ལ་ཀུན་མཁྱེན་པདྨ་དཀར། ། སྤོབས་པ་གཏུག་ཅེས་སྨྲ་བ་དེ། ། རང་ཉིད་དམ་པ་མིན་ནོ་ཞེས། ། སྒོ་ཡིག་རང་གིས་བཏབ་པ་ཡིན། ། གོ་རིམ་ཙམ་ལ་རྩོད་པ་དེ། ། སྨྲ་བའི་འཕོངས་པ་ཡིན་ནམ་ཀའི། ། དབང་བཞིའི་གོ་རིམ་བསྒྲུབ་པ་ཡང༌། །
སྨྲ་བས་འཕོངས་པ་ཨེ་ཡིན་སོམས། ། ས་སྐྱ་གོང་མའི་གསུང་ནོར་ཞེས། ། བསྒྲུབ་པའི་ས་སྐྱ་པ་ཁག་གིས། ། གྲུབ་ཐོབ་མིན་པའི་གྲུབ་རྫུན་དང༌། ། མཉམ་དུ་དམྱལ་བར་བང་འགྲན་བྱས། ། རྣམ་ཀུན་མཆོག་ལྡན་སྟོང་པ་ཉིད། ། སྣང་བ་དང་བཅས་སྒྱུ་མའི་མིང༌། ། འགྱུར་མེད་བདེ་བས་འཁྱུད་དེ་ལ། ། ཟུང་འཇུག་དུས་ཀྱི་འཁོར་ལོ་བཞེད། ། ཉེ་རྒྱུར་ཕྱག་རྒྱ་དགོས་པ་སོགས། །
ལམ་འབྲས་རང་གཞུང་དགོངས་པ་སྟེ། ། དེ་ཡིས་གདུལ་བྱར་དེ་དགོས་པ། ། ཡིན་གྱི་ཀུན་ལ་རྒྱས་མ་འགེབས། ། ལས་ཀྱི་ཕྱག་རྒྱ་ཡོངས་དོར་ཞིང༌། ། ཡེ་ཤེས་ཕྱག་རྒྱ་རྣམ་པར་སྤངས། ། ཕྱག་རྒྱ་ཆེ་ལས་ཡང་དག་སྐྱེས། ། ལྷན་སྐྱེས་གཞན་དང་འགྲོགས་པས་མིན། ། ཞེས་གསུངས་པ་ཡང་གང་ཟག་གི ། རིམ་པ་རྗེས་སུ་དཔག་པ་སྟེ། ། དེས་ན་དབང་པོའི་བྱེ་བྲག་དང༌། །
སྦྱོར་ཤེས་མཁས་པས་གཞན་བླུན་པོ། ། རྒྱུད་དང་ཚད་ལྡན་གཞུང་མང་པོར། ། རྒྱས་བསྡུས་གོ་རིམ་མང་གསུངས་ཀྱི། ། ལམ་འགྲོས་གཅིག་གིས་ཀུན་བཀྲི་བའི། ། གཏི་ཐུག་ཁྲིགས་ལ་སྐྱངས་མ་གསོལ། ། ས་སྐྱ་པ་ཡི་བསམ་གཏན་གྱི། ། དབུས་སུ་མཐོང་བའི་བསམ་གཏན་པར། ། ཚིག་རྩ་མི་ཟིན་བྱིན་རླབས་རྒྱུ་མཚན། ། གསར་དུ་ཞུགས་པའི་སྔར་ནས་ཡོད། ། ཕྱག་རྒྱ་བཞི་ཡི་ངོས་འཛིན་དང༌། །
གོ་རིམ་རྒྱུ་འབྲས་མིང་སྣ་ཚོགས། ། ཡོད་པར་ཁས་བླངས་བཞིན་དུ་འདིར། ། གཅིག་བདེན་གཅིག་རྫུན་སུ་ཞིག་སྨྲ། ། འོན་ཀྱང་རབ་དབྱེ་དྲངས་པ་དང༌། ། གྲུབ་སྡེར་དྲངས་པའི་ཕྱག་རྒྱ་བཞི། ། དོན་དང་གོ་རིམ་མ་མཐུན་པར། ། རྩོད་པར་ཡིན་གྱིས་གན་མཛོད་དུ། ། དྲངས་པ་དེ་ཀ་ཀླུ་སྒྲུབ་རྗེས། ། ཡིན་རྒྱུའི་ཁུལ་གྱིས་བསྒྲིགས་ན་ཡང༌། ། མ་འགྲིགས་པ་ཡི་ཟོལ་སྦྱོར་དུ། །
མར་རེ་མུར་རེའི་ཉུང་མར་མུར། ། མན་སྙེར་བཀག་པའི་ཕྱག་རྒྱ་བཞི། ། ཚིག་བཅད་ཡིན་པར་གང་གིས་འགྲུབ། ། རབ་དབྱེར་དྲངས་དང་མ་མཐུན་ཕྱིར། ། གསུངས་ན་ཧ་ཅང་མ་ཐལ་ལམ། ། རྩོམ་ཞིག་ལྷུག་པ་དགོས་དབང་གིས། ། ཚིགས་སུ་བཅད་པ་སུས་སྐྱོན་འདོགས། ། ཕྱོགས་སྔ་མེད་པར་དགག་པའི་ཚིག ། སྨྲ་བ་མཁས་པའི་བླ་ཅོལ་ལགས། ། མར་པ་ལོ་ཙཱས་ཚུར་མཐོང་ངོར། །
ལས་ཀྱི་ཕྱག་རྒྱ་སྦྱོར་ཚུལ་བསྟེན། ། དག་པའི་སྣང་ངོར་ཡེ་ཤེས་ལྷ། ། བདག་མེད་མ་དང་ལྷག་གེར་འཁྱུད། ། ནས་ཟད་པ་ན་ཕུར་མ་བཞིན། ། ཅི་བྱུང་སྨྲ་བའང་བདེན་མོད་ཀྱི། ། ཁྱེད་ཐུགས་རྣལ་དུ་ཕོབ་ཅིག་ཅེས། ། གསོལ་བ་འདེབས་པའི་དུས་ལ་བབ། ། རྒྱུད་སྡེ་འོག་མར་ཕྱག་རྒྱ་ཆེ། ། མེད་པའི་རྟགས་སུ་མཉམ་སྦྱོར་གྱི། ། འགྲེལ་པ་དྲངས་ལ་རྒྱུ་མཚན་ནི། །
མེད་དོ་འདོན་པ་མོས་སྤྱོད་དང༌། ། ལས་སྦྱོར་ལམ་སྤྱོད་ལམ་སྨིན་པའི། ། རིག་འཛིན་རྣམས་ཀྱང་དེ་དག་ལ། ། མེད་དམ་རྒྱུ་མཚན་མཚུངས་ཕྱིར་རོ། ། མདོ་ལས་ཕྱག་ཆེན་མ་བཤད་ན། ། ཕྱག་རྒྱ་ཆེན་པོ་སྐད་པ་དེ། ། ཏིང་འཛིན་རྒྱལ་པོའི་དོན་ཡིན་ཞེས། ། པུ་ཏོ་བ་ཡིས་གསུང་དྲངས་པས། ། འཐད་པར་སྨྲས་དང་དངོས་སུ་འགལ། ། དཔལ་ལྡན་ཡེ་ཤེས་གྲགས་པས་ཀྱང༌། །
ཕར་ཕྱིན་གྱིས་འདུལ་དབང་རྣོན་དང༌། ། འབྲིང་རྟུལ་སོ་སོའི་ཕྱག་རྒྱ་ཆེ། ། རྒོལ་པའི་ལམ་རིམ་བཤད་དང་འགལ། ། གང་གཱ་མ་ལས་སྔགས་ཀྱིས་ཀྱང༌། ། ཕྱག་ཆེན་མཐོང་མི་འགྱུར་ཞེས་གསུངས། ། གསང་སྔགས་བླ་མེད་སྔགས་མིན་ནམ། ། ཡིན་ན་རང་ཚིག་དངོས་སུ་འགལ། ། རྫོབ་རྟགས་དེ་ཀུན་རྟོག་གེ་པས། ། གཟིགས་རྒྱ་ཆེ་མདོག་ངོམ་ཕྱིར་དུ། ། སྙིང་པོའི་གཏམ་མང་དྲངས་པས་ལན། །
བྱིས་པས་དར་མའི་ལས་མ་མཛད། ། མ་ཧཱ་མུ་དྲ་བསྒྲུབ་པའི་བྱིངས། ། གང་ལ་རྐྱེན་དེ་བྱིན་ནས་དེ། ། རྣམ་འགྱུར་ཅི་འདྲས་བསྒྲུབས་སོགས་ཀྱི། ། ངེས་ཚིག་ཡང་དག་མི་མཁྱེན་ཀྱང༌། ། གཏི་ཐུག་ཁྲིགས་ཀྱི་དཔེ་འགའ་ལས། ། སྐུ་མཆེད་བརྒྱད་པས་བཤུས་པའི་ཚིག ། སྐམ་པོ་ཁ་ཅིག་གཏན་ཚིགས་སུ། ། ཁྱེར་བ་དེ་འདྲས་གར་མི་ཕྱིན། ། མུ་དྲ་ཕྱག་དང་རྒྱ་སོ་སོར། །
ཕྲལ་བ་ནོར་ན་རྡོ་རྗེ་འཆང༌། ། ནོར་བར་སྣང་བས་དེ་ཁོག་ལ། ། འདོད་པའི་དབང་ཕྱུག་གྲུབ་མཐའ་ཚུགས། ། ཇི་ལྟར་བཞེད་ན་རྡོ་རྗེའི་ཚིག ། ཕྱག་ནི་སྟོང་པའི་ཡེ་ཤེས་དེ། ། ངོས་ཟིན་རྒྱ་ནི་འཁོར་བ་ཡི། ། མདུད་ལས་གྲོལ་ཞེས་གསུངས་ཕྱིར་རོ། ། དཔེར་ན་བུདྡྷ་སངས་པ་དང༌། ། རྒྱས་པ་གཉིས་ཀ་ལ་འཇུག་སྟེ། ། མ་རིག་གཉིད་ལས་སངས་ཕྱིར་དང༌། །
ཤེས་བྱར་བློ་རྒྱས་ཞེས་བཤད་མཚུངས། ། གཅིག་ཏུ་བསྡམ་ན་ཕྱག་གམ་རྒྱ། ། མི་འདའ་བ་ཡི་དོན་ཡིན་མོད། ། རྒྱས་འདེབས་དེ་འདྲ་ཤོར་ས་བཞིའི། ། གྱ་བ་ཡིན་པས་འདིར་མི་མཁོ། ། ཕྱག་རྒྱ་ཕྲལ་བ་བོད་རྒན་གྱིས། ། བཅུག་པའི་རྒྱུ་མཚན་ཡང་དག་ཅི། ། རང་གི་འདོད་དང་མ་མཐུན་པ། ། ཐམས་ཅད་བོད་ཀྱི་བཅུག་ལགས་སམ། ། སངས་རྒྱས་ཕྲལ་བའི་བཤད་པའང༌། །
བོད་ཀྱི་བཅུག་གམ་རྒྱུ་མཚན་མཚུངས། ། དཀར་བརྒྱུད་འགོག་པའི་ལམ་ཞོར་ལ། ། ཟླ་བ་གྲགས་པའང་འགོག་གམ་ཅི། ། ཕྱག་བྲིས་མི་མཁྱེན་ཚུལ་བསྟན་ཀྱང༌། ། ལྗགས་ཀློག་དག་པོ་མཁྱེན་མནོ་མོད། ། རྟོག་དང་རྟོགས་པ་མི་ཕྱེད་པའི། ། ལྗགས་ཀློག་དེ་ཡང་ཅི་རང་འདྲ། ། རྟ་ནག་ལུང་པ་མཛའ་མོད་ཀྱང༌། ། ཧ་ཅང་ཅོག་ཐེངས་མང་ན་འཛད། ། གྱོ་མོ་སྤུངས་པའི་གྲིབ་མ་ལ། །
མཁྱེན་པའི་དཔལ་ཆེན་གར་མཛོད་ཅིག ། མི་ལ་རས་པའི་ཚད་མའི་དཔེ། ། མཁན་ཆེན་གསར་པར་བཀབ་ཅིང་ཁེབས། ། དེ་ལ་ཁྱེད་ཅག་མ་དགྱེས་པ། ། གནོང་ཅན་སྒྱུར་འགྲོས་ཡིན་ལགས་གྲང༌། ། ས་སྐྱའི་མ་ཧཱ་པཎྜི་ཏས། ། རིག་གནས་མི་མཁྱེན་ཟེར་མཁན་ཞིག ། སྲིད་ན་དེ་ལ་གཏམ་དེ་སྨྲོས། ། དཔྲལ་མེ་རྐུབ་ཀྱིས་བླངས་ཀྱང་ཅི། ། ཕྱག་རྒྱའི་གོ་རིམ་རྒྱུད་སྡེ་ལས། །
ཇི་སྙེད་གསུངས་ཕྱིར་རྩོད་མི་དགོས། ། འོན་ཏེ་ནཱ་རོ་མཻ་ཏྲི་ཡི། ། གཞུང་དང་མི་མཐུན་གྲལ་བསྒྲིགས་ནས། ། དེ་པའི་གསུང་ལྟར་བཅོས་པ་ལ། ། བརྩད་ཕྱིར་འགལ་བ་མེད་ཀྱང་དེ། ། འགལ་བར་གཟིགས་པ་ལོག་ཤེས་ཡིན། ། དེ་ཙམ་སྤངས་བའི་མཐུ་མེད་དམ། ། རྣམ་ཀུན་མཆོག་ལྡན་སྟོང་གཟུགས་ལ། ། བྱེད་པ་རྒྱུད་འགྲེལ་དུ་མར་བཤད། ། དེ་དང་ཚུལ་འདི་མི་འགལ་ཀྱང༌། །
མི་ཤེས་སྣང་ངོར་འགལ་བའང་བདེན། ། ལུང་རིགས་རྩེ་མོ་བརྒྱ་པའི་མཚོན། ། ཕྱར་བས་ལྕགས་ཀྱི་འཁོར་ལོའི་དབལ། ། ཆག་པའི་སྒྲས་ཀྱང་ཀླད་འགེམས་པའི། ། སྦྱིན་སྐྱེས་བུ་རྣམས་སྙིང་རེ་རྗེ། ། ཞེས་བྱ་བ་ནི་ཕ་ལམ་རྡོ་རྗེའི་མཚོན་ཆ་ལས་ཕྱག་རྒྱའི་གོ་རིམ་སོགས་ལ་དཔྱད་པའི་སརྒ་སྟེ་དྲུག་པའོ།། །། ཟུང་འཇུག་ཕྱག་རྒྱ་ཆེན་པོ་དེ། ། མངོན་སུམ་སུས་རྟོགས་དེ་འཕགས་པ། ། སྟོང་གཟུགས་སོགས་ལ་ཕྱག་ཆེན་དུ། ། བཏགས་པའི་སྐབས་དང་འདི་མི་གཅིག །
ཕྱག་ཆེན་སྒོམ་གྱི་བཟང་ཤོས་ནི། ། རོ་གཅིག་དང་ནི་སྒོམ་མེད་ཡིན། ། དེ་ལྡན་གང་ཟག་སོ་སྐྱེ་ཞིག ། འདུག་ན་ལྟས་ངན་ཡིན་པས་བརྡུང༌། ། དོན་གྱི་ཕྱག་ཆེན་ཡེ་ཤེས་དེ། ། འདུས་བྱས་ཡིན་པའང་དགྲ་ལ་ཟློག ། འདུས་བྱས་འདུས་མ་བྱས་སོགས་ཀྱི། ། ཁས་ལེན་ཐམས་ཅད་འདི་རུ་ཞིག ། བླ་མེད་དབང་བཞི་དང་འབྲེལ་བའི། ། དོན་གྱི་ཡེ་ཤེས་ཕྱག་རྒྱ་ཆེ། །
མཚན་ཉིད་པ་སྟེ་གནས་ལུགས་ཕྱིར། ། ལྷག་མ་དེ་མིན་ཕྱིར་བཏགས་པ། ། བ་ལང་གིས་ཟིལ་མནན་ཕྱིར་ཁྱེད། ། བ་ལང་ལས་ཀྱང་ངན་ནམ་ཅི། ། ཡང་ན་བ་ལང་འཚོ་ཕྱིར་ཁྱེད། ། ལྕེ་སྤྱང་སྤྲུལ་པ་ཡིན་ལགས་གྲང༌། ། བསྐྱེད་རིམ་ལས་རྒྱའི་ཕྱག་ཆེན་སོགས། ། ཤེས་བྱ་ཡིན་ཕྱིར་དྭགས་རྒྱུད་ལ། ། ལོས་གྲགས་འོན་ཀྱང་དུས་གསུམ་གྱི། ། སངས་རྒྱས་བགྲོད་ཅིག་ལམ་ཞེས་པའི། །
རྣམ་དཔྱད་སྨྲས་ལ་མི་རྟོགས་པ། ། སྒོམ་ཆེན་སྨོད་པས་བྲེལ་ཏམ་ཅི། ། ཟུང་འཇུག་ཕྱག་ཆེན་རྟོགས་རྣལ་འབྱོར། ། སྐྱེས་འཕགས་སུ་ཡིན་བརྗོད་ཟིན་ཏོ། ། མིང་ལ་དངོས་མིང་བཏགས་མིང་ཞེས། ། ཤིང་རྟའི་སྲོལ་འབྱེད་གོང་མས་བཏགས། ། དེས་ཀྱང་ཁྱེད་ཀྱི་སྤྱན་ཟུར་ལ། ། སྒོམ་ཆེན་པས་བཞིན་གནོད་གྱུར་ཏམ། ། མཆུ་ནད་ཅན་གྱི་གླང་པོའི་མཚུལ། ། ལག་པའི་བྱ་བྱེད་མི་ནུས་ཀྱང༌། །
ལག་ལྡན་གླང་པོའི་མིང་ཡིན་ཕྱིར། ། དེ་ལ་དེར་འབོད་འགོག་ནུས་སམ། ། སྣ་ཉག་གཏུམ་པའི་མི་འགའ་ལ། ། སེང་གེར་བཏགས་ལ་འདྲ་འབྲེལ་སོགས། ། རྒྱུ་མཚན་ཡོད་དང་ཅིག་ཤོས་ལ། ། མེད་སོགས་དངོས་བཏགས་འབྱེད་ཤེས་མཁས། ། རྒྱུ་མཚན་བཤད་དུ་ཡོད་དང་མེད། ། ཇི་ལྟར་ན་ཡང་མིང་དེ་དེས། ། ཐ་སྙད་དུས་སུ་དངོས་པོ་དེ། ། འཁྲུལ་མེད་གོ་ཕྱིར་བཏགས་པར་མཚུངས། །
དེ་ཕྱིར་རྣམ་དབྱེ་བརྗོད་འདི་ལ། ། ཚིག་དང་དོན་སྐྱོན་མེད་ན་ཡང༌། ། འབྲོག་རྟགས་གཏམ་དཔེས་འབྲོག་པའི་ཐུགས། ། དཀྲུགས་པའི་ཟུག་རྔུ་ད་གདོད་ལངས། ། ལྷོ་རུ་བསྡད་པས་བྱང་རྟགས་སངས། ། རྣམ་པར་དཔྱོད་པས་བླུན་རྟགས་གྲོལ། ། བོད་དུ་སྐྱེས་པས་འབྲོག་རུལ་གྱིས། ། རྫོབ་རྟགས་དེ་འདྲ་སྟོན་མི་ཤེས། ། རྫོགས་སངས་རྒྱས་ལས་ལྷག་པའི་དངོས། ། མེད་མོད་བསྟོད་ཕྱིར་ཉི་ཟླ་རི། །
སེང་གེ་གླང་སོགས་དེ་དེར་མཚན། ། བཏགས་པ་འདྲ་འབྲེལ་དབང་གིས་ཡིན། ། གཞན་དང་མི་འདྲེའི་ཆེད་ཀྱིས་གཞན། ། ཕལ་པའི་གནས་སྐབས་དག་ལ་བསམ། ། གང་དུ་བཏགས་ཀྱང་སངས་རྒྱས་ཀྱིས། ། ཆོས་འཁོར་བསྐོར་ལ་སུ་ཞིག་རྩོད། ། ཕྱག་ཆེན་གནས་ལུགས་ཚུལ་བཞིན་དུ། ། བརྗོད་མཁན་མེད་པ་ངེས་པར་བདེན། ། བསམ་བརྗོད་ཡུལ་ལས་རིང་འདས་དེའི། ། ངང་ཚུལ་སུ་ཡིས་བརྗོད་པར་སྤོབས། །
བསྟན་པའི་སྙིང་པོ་ཕྱག་ཆེན་དེའི། ། རང་གི་ངོ་བོ་དབྱེར་མེད་དེ། ། འགྱུར་བ་མེད་པའི་ཆོས་ཉིད་གསུངས། ། རྟོགས་བྱ་རྟོགས་བྱེད་རྟོགས་ཟིན་ལ། ། ལྟོས་ནས་གཞི་ལམ་འབྲས་ཕྱེ་སྟེ། ། ཁམས་ནི་གནས་སྐབས་གསུམ་དག་ཏུ། ། མིང་གསུམ་གྱིས་ནི་བསྟན་ཞེས་གསུངས། ། དཀྱིལ་འཁོར་དུ་ནི་མ་ཞུགས་པར། ། རྒྱུད་འདི་བསྟན་པར་མི་བྱའོ། ། ཞེས་པས་བཅོས་པའི་དཀྱིལ་འཁོར་དུ། །
ངེས་པར་འཇུག་དགོས་བསྟན་ན་ཀྭའི། ། དཀྱིལ་འཁོར་གཞན་དུ་ཞུགས་པ་ལའང༌། ། རྒྱུད་འདི་བསྟན་པར་མི་བྱ་ཞེས། ། གསུངས་འདིས་བཅོས་མའི་དཀྱིལ་འཁོར་དུ། ། སྔར་ཞུགས་བཀག་ཅེས་སྨྲས་ན་ཅི། ། སྐལ་ལྡན་འགའ་ལ་ཚེགས་ཆུང་ངུས། ། སྒྲིབ་བཞི་གཏོར་ནུས་བཞི་བླུགས་པ། ། ལྷན་སྐྱེས་རང་ཞལ་མངོན་གྱུར་ལས། ། ལྷག་པའི་སྨིན་བྱེད་དབང་ག་རེ། ། དེ་འདྲ་དབང་དུ་བཞག་ནས་དེར། །
དབང་བསྐུར་དེ་མེད་དངོས་གྲུབ་མེད། ། ཅེས་གསུངས་ལེགས་པར་བཤད་པ་སྟེ། ། དེ་ལ་གཟུ་བོའི་ཀླན་ཀ་བྲལ། ། མཐའ་གཉིས་སེལ་དང་ནག་པོ་པའི། ། ལུང་སོགས་དྲངས་ཕལ་སྔགས་ལ་དབང༌། ། དགོས་པའི་ཤེས་བྱེད་ཁོ་ན་སྟེ། ། གྲུབ་ཟིན་སྒྲུབ་པའི་ངལ་བས་ཅི། ། དེ་ནས་རྣལ་འབྱོར་མས་ཞུས་པ། ། ཕྱག་རྒྱ་ཆེན་པོ་ཇི་ལྟ་བུ། ། ཀུན་རྫོབ་རྣམ་པའི་གཟུགས་ཀྱིས་ནི། །
བདེ་བ་སྦྱིན་པ་བཤད་དུ་གསོལ། ། བཅོམ་ལྡན་འདས་ཀྱིས་བཀའ་སྩལ་པ། ། ཤིན་ཏུ་རིང་མིན་ཐུང་བའང་མིན། ། སོགས་ཀྱི་ལས་རྒྱའི་མཚན་ཉིད་བཤད། ། དབང་གིས་འཕྲོས་གླེང་འདི་ལ་མེད། ། གཞུང་འདི་བརྟག་པ་ཕྱི་མ་ཡི། ། ལེའུ་བརྒྱད་པའི་དབུ་ན་ཡོད། ། གཞན་གྱིས་བརྗོད་མིན་ལྷན་ཅིག་སྐྱེས། ། སོགས་ནི་དང་པོའི་བརྒྱད་པའི་ཚིག ། ཡིན་ཕྱིར་གཞུང་ཚོགས་སྔ་ཕྱི་འཁྲུགས། །
དྲི་བ་དྲི་ལན་ཚིག་དོན་འཛོལ། ། གཉིས་ཀས་དོན་འདིའི་ཕྱོགས་མ་ཕྱིན། ། རྒྱུད་འཆད་མི་མཁྱེན་མཚོན་དཔེར་བསྟན། ། མི་ཡོང་བཞིན་དུ་ཡོང་འཇུག་གིས། ། སྤྲང་མོའི་དོར་འཇོལ་ས་ལ་དྲུད། ། སྔོ་ཕྱེ་འཐུ་བའི་ཟོལ་འགྲོས་ཀྱིས། ། ཕྱོགས་འདིར་སྨྲ་བ་ཉུང་ན་མཛེས། ། རྒྱུད་ཀྱི་རྒྱལ་པོ་གཞན་དང་ནི། ། བསྟན་བཅོས་ཆེན་པོ་གཞན་ལས་ཀྱང༌། ། དབང་བསྐུར་བ་དང་མ་འབྲེལ་བ། །
དེ་ལ་ཕྱག་རྒྱ་ཆེན་པོ་བཀག ། ཅེས་པའི་ལུང་དོན་བསྒྲུབ་ཕྱིར་དུ། ། ཀླུ་སྒྲུབ་རྒྱ་མཚོས་འབད་ནས་ལུང༌། ། མང་དུ་དྲངས་ཤིང་ལྟར་སྣང་གི ། རིགས་པ་བཀོད་ཀྱང་ཐོག་མ་ཁེལ། ། དེ་ལ་དཔལ་ལྡན་ས་སྐྱ་པའི། ། བསྟན་འཛིན་གཙོ་བོ་ཐུབ་བསྟན་རྗེ། ། བྱ་གཤོངས་གཡོག་ཏུ་བབ་པ་དེས། ། ལན་མང་གླེངས་ཀྱང་སྔར་བཞིན་བརྡུག ། གྲུབ་ཟིན་བསྒྲུབ་དང་དགོས་མེད་འགའ། །
ཡང་ཡང་བསྒྲུབ་པས་མཁན་ཆེན་གཉིས། ། བསྙེལ་བར་གྱུར་ཏམ་གཞུང་གི་དོན། ། ཚུལ་བཞིན་ད་དུང་འགྲུབ་མ་འགྱུར། ། ཡེ་ཤེས་སྙིང་པོ་རྒྱུད་རྣམ་དག ། མིན་ཞེས་སུ་ཡི་ངག་ལས་གསན། ། རྒྱུད་བདུན་ནང་ཚན་ཕྱིའི་ཕྱི་མ། ། འདི་དང་མཚན་མཐུན་རྒྱུད་གཞན་ལགས། ། མདོར་བསྡུས་པ་ནི་འདིར་ཞེས་པའི། ། མདོར་བསྡུས་ཕྱག་ཆེན་ཐིག་ལེར་ཏེ། ། དེ་ལས་སྐབས་འདིའི་ཡེ་ཤེས་སྙིང༌། །
བསྡུས་པ་དངོས་སུ་གསལ་ལ་གཟིགས། ། བསྡུས་ལ་རྒྱས་དང་རྒྱས་ལ་བསྡུས། ། ཡིན་ལ་མིན་དང་མིན་ལ་ཡིན། ། ཞེས་སོགས་མཁས་པའི་ཞལ་སྒོ་ལས། ། རྒྱུ་ན་བླུན་པོས་ཅི་ཞིག་སྨྲ། ། ཕ་རོལ་ཕྱིན་དང་གསང་བ་སྔགས། ། རྟོགས་བྱའི་ལྟ་དང་ཐོབ་བྱའི་འབྲས། ། དོན་གཅིག་ན་ཡང་ཁྱད་པར་བཞིས། ། གསང་སྔགས་འཕགས་པར་བཤད་དེའི་ཕྱིར། ། ཕར་ཕྱིན་རང་ལས་དུས་རིང་པོར། །
དཀའ་བ་སྤྱད་མཐར་རྫོགས་སངས་རྒྱས། ། གཞན་དྲིང་མི་འཇོག་ཐོབ་པ་ནི། ། ཚུལ་སྒྲོན་རབ་དབྱེའི་གཞུང་གིས་གྲུབ། ། གོ་མ་ཆོད་ཀྱི་གཞི་ཕྱག་ཆེན། ། བླ་ཆེན་འཕགས་པས་གསུངས་དེའང༌། ། གོ་མ་ཆོད་དུ་མི་འགྱུར་རམ། ། གོ་ཆོད་སྨྲ་བ་གཞན་སུ་མཆིས། ། བཅུ་གཅིག་ཀུན་ཏུ་འོད་ཀྱི་ས། ། འཕོ་བའི་བག་ཆགས་མ་སྤངས་ཤིང༌། ། བསམ་གྱིས་མི་ཁྱབ་གནས་མ་ཐོབ། །
གསུང་བའི་དོན་རྩ་ཅུང་མ་དགོངས། ། ཀུན་ཏུ་འོད་སར་བག་ཆགས་དྲི། ། ཡོད་སྨྲ་འཆལ་བའི་གཏམ་ངན་པ། ། བླུན་སྒོམ་རྣམས་ཀྱི་མགྲིན་པ་ལས། ། འབབ་པར་རིགས་མོད་མཁས་ལ་མིན། ། འཕོ་བའི་བག་ཆགས་དྲི་མ་དེར། ། ཡོད་ན་སངས་རྒྱས་སྒྲ་དོན་ཉམས། ། བསམ་མི་ཁྱབ་གནས་མ་ཐོབ་པ། ། དངོས་སུ་ཁ་སྦྱོར་མེད་ལ་དགོངས། ། ཕ་རོལ་ཕྱིན་ལས་ས་བཅུ་གཅིག །
སྔགས་ལས་བཅུ་གསུམ་བཤད་པ་དང༌། ། གུང་མཐུན་བསྒྲིགས་ཤེས་མཁས་པ་སྟེ། ། བསྟན་པ་འགལ་མེད་འཆར་ཕྱིར་རོ། ། ཚོགས་ཀྱི་ས་དང་མོས་སྤྱོད་པ། ། དང་པོ་གཉིས་པའི་སར་བགྲངས་ནས། ། བརྩིས་པའི་ཀུན་ཏུ་འོད་བཅུ་གསུམ། ། རྡོ་རྗེའི་ས་ཞེས་མན་སྙེར་བཤད། ། ཡང་ན་ཁྱད་པ་ལམ་དཔེ་མེད། ། བར་ཆད་མེད་ལམ་ཡེ་ཤེས་ལྡན། ། སྔོན་བཏང་ཀུན་ཏུ་འོད་དངོས་གཞི། །
བཅུ་གསུམ་པར་ཡང་མན་སྙེར་བཤད། ། དེ་ལྟའི་བཅུ་གསུམ་རྡོ་རྗེ་འཛིན། ། མཐར་ཐུག་བོད་ཀྱི་གསང་འདུས་སོགས། ། མིན་པར་བསྒྲུབ་པའི་རྒོལ་བ་དེ། ། མ་ཏྲཾ་རུ་ཏྲས་སྤྲུལ་ཏམ་ཅི། ། བསྐྱེད་རིམ་དང་ནི་ལས་རབ་འབྱམས། ། མི་གཅིག་པས་ཀ་བསྐྱེད་རིམ་མམ། ། ཞེས་པ་ཚིག་གིས་རྣམ་དཔྱད་སྨོས། ། རྫོགས་རིམ་སོགས་ལའང་རིགས་པས་བསྒྲེ། ། ལ་ལའི་སྣང་ངོར་ཅི་ཡང་འཆར། །
ལ་ལར་ཕྱོགས་འཛིན་ཁོ་ན་ལས། ། གཞན་མི་འཆར་བའི་སྣང་ཆ་དེ། ། རིགས་གྲྭར་ཕེབས་པའི་འབྲས་རྟགས་རེད། ། བདེ་མཆོག་ལ་བརྟེན་སངས་རྒྱས་དེ། ། གཞན་མིན་བདག་ནི་ག་ལ་འདོད། ། དེ་ལ་རྡོ་རྗེ་ཕག་མོའི་སྐྱོན། ། གཏོང་མཁན་སྨྱོན་པའི་ཕ་སྤུན་ཡིན། ། ཕྱོགས་སྔའི་འདོད་ལ་མ་བརྟགས་པར། ། ཅི་བྱུང་ཡི་གེར་འབྲིར་འཇུག་པ། ། སྣག་ཤོག་གྲོན་ལ་མི་བརྩི་ཡང༌། །
མཁས་པའི་སྲིད་ལ་མི་གནོད་དམ། ། ཆོས་རྣམས་ཐམས་ཅད་རང་བཞིན་གཅིག ། མོས་ངོར་སྣ་ཚོགས་གར་དུ་འཆར། ། ཐམས་ཅད་ཆོས་སྐུའི་རྒྱལ་ཁམས་སུ། ། ཤེས་པས་གང་ལྟར་བྱས་ཀྱང་བདེ། ། ཞེས་བྱ་བ་ནི་ཕ་ལམ་རྡོ་རྗེའི་མཚོན་ཆ་ལས་ཕྱག་ཆེན་རྟོགས་ཚུལ་སོགས་ལ་དཔྱད་པའི་སརྒ་སྟེ་བདུན་པའོ།། །། རྟོག་པ་ཁ་ཚོམ་ཞེས་སོགས་དོན། ། རྣམ་པར་དཔྱད་པའི་ཚིག་འདི་དག ། སྤང་བྱ་སྤོང་བྱེད་འདོད་པའི་ཕྱོགས། ། དྲང་དོན་ལྟར་ན་དོན་ལ་ཞུགས། །
ངེས་དོན་ཟབ་མོའི་སྙིང་ཐིག་ལ། ། སྦྱངས་གཞི་གང་ཞིག་སྦྱོང་བྱེད་གང༌། ། སྦྱོངས་འབྲས་གང་ཞེས་སོར་རྟོག་གིས། ། ནང་དུ་དཔྱད་ན་དམིགས་སུ་མེད། ། ཡང་དགོན་པ་དེ་ཆོས་རྗེ་ཡི། ། དངོས་སློབ་གང་ཟག་བཟང་ཡང་དེས། ། ཆོས་རྗེའི་དགོངས་པ་མ་ལོན་ན། ། ཆོས་རྗེའི་གྲུབ་མཐའ་ཇི་ལྟར་འཛིན། ། མཁས་གྲུབ་ཡོངས་གྲགས་ཡང་དགོན་པས། ། ས་པཎ་དགོངས་པ་མ་ལོན་ཞིང༌། །
ཉིད་ཀྱིས་ལོན་ཞེས་ཞལ་འཆེས་པ། ། མངོན་པའི་ང་རྒྱལ་མ་ཆེས་སམ། ། མཐོ་དམའ་གར་ཡང་སྤང་གཉེན་གཉིས། ། ཡོད་པའི་དྲང་དོན་ལུང་རིག་ཀ ། འདྲེན་ལ་དགྱེས་པའི་བཤེས་གཉེན་གྱིས། ། ཐུགས་སུ་ངེས་དོན་ཅི་སྟེ་ཤོང༌། ། འདི་ལ་བསལ་བྱ་ཅི་ཡང་མེད། ། བཞག་པར་བྱ་བ་ཅུང་ཟད་མེད། ། ཞེས་སོགས་ངེས་དོན་གནད་ཀྱི་དབྱངས། ། རྟོག་གེའི་རྣ་བར་འུད་པོ་ཆེ། །
དེང་སང་སྔགས་པར་རློམས་པ་འགས། ། གསང་སྔགས་བབ་ཅོལ་སྤྱོད་པ་དང༌། ། མཁས་པར་སྙེམ་འགས་ངེས་དོན་གྱི། ། སྲོག་རྩ་གཅོད་ལ་ངན་འགྲན་བྱས། ། གཏི་མུག་ཅེས་པ་འཁྲུལ་པའི་བློ། ། དོན་ལ་མེད་པས་བརྟགས་མི་བཟོད། ། གཏི་མུག་ལྟར་སྣང་དེ་ཀའི་གཤིས། ། མེ་ལོང་ཡེ་ཤེས་རྣམ་སྣང་མཛད། ། རྒྱས་འགྲེལ་དྲི་མ་མེད་པའི་འོད། ། ཐེག་པ་ཀུན་དོན་གསལ་བྱེད་ཡིན། །
དེ་ཕྱིར་དེ་ཡི་བརྗོད་བྱའི་དོན། ། ཉི་ཚེར་བཀྲལ་ན་བླུན་རྟགས་སྟོན། ། དུས་འཁོར་ལས་བཤད་ཕྱག་རྒྱ་ཆེ། ། རྣམ་ཀུན་མཆོག་ལྡན་སྟོང་པའི་གཟུགས། ། རྒྱལ་མཆོག་སྐྱེད་མའི་སྒྱུ་མའི་འཕྲུལ། ། དེ་ཉིད་ཡིན་པ་འགྲེལ་ཆེན་ལས། ། ཕྲ་རབ་རྡུལ་གྱི་ཆོས་ཉིད་འདས། ། པྲ་ཕབ་པ་ཡི་རང་བཞིན་ཅན། ། རྣམ་པ་ཀུན་གྱི་མཆོག་ལྡན་པའི། ། ཕྱག་རྒྱ་ཆེན་པོ་དེ་ལ་འདུད། །
ཞེས་གསུངས་དེ་ནི་སོར་སྡུད་ཚེ། ། ཤ་མིག་གིས་མཐོང་བསམ་གཏན་ཚེ། ། བརྟན་པོར་གྱུར་པའི་ཡོན་ཏན་ལ། ། མངོན་ཤེས་ལྔ་སོགས་འབྱུང་བའི་དོན། ། དེས་ན་མི་འགལ་བ་ལ་ཡང༌། ། འགལ་ཞེས་བརྗོད་པའི་ཕྲ་མ་དེས། ། ངེས་དོན་སྲོག་ལ་བརྒལ་མཐར་ཡང༌། ། དྲང་དོན་རྐང་ནས་འདྲེན་ནམ་ཅི། ། རྒྱུ་འབྲས་ལྷུན་གྲུབ་ལ་སོགས་པའི། ། གཏམ་གྱི་སྨན་མར་བཅུད་བཟང་པོ། །
སྐལ་བཟང་ཐུབ་པས་ལོན་མོད་ཀྱི། ། ལྷས་བྱིན་ཕོ་དྲོད་ཀྱིས་མི་འཇུ། ། བླུན་པོས་ཕྱག་རྒྱ་ཆེ་སྒོམ་པ། ། སོགས་ཀྱི་ཐད་དུ་སྤྱི་བཤད་འགའ། ། མཛད་དེ་ལེགས་པར་མཐོང་མོད་ཀྱི། ། འོན་ཀྱང་རིམ་འཇུག་སྤྱིར་བཏང་ཉིད། ། དཔྱད་སྒོམ་འཇོག་སྒོམ་གཉིས་ཀ་ལ། ། ངེས་པར་ཐོས་བསམ་དཔྱད་པ་ནི། ། སྔོན་འགྲོར་དགོས་ན་དཔྱད་འཇོག་ལ། ། རྣམ་དབྱེ་མེད་པར་མི་འགྱུར་རམ། །
ལྷག་མཐོང་སྐྱེ་ཕྱིར་སོར་རྟོག་གིས། ། ནང་ལྟའི་དཔྱད་པ་ངེས་པར་དུ། ། དཔྱད་འཇོག་གཉིས་ཀ་ལ་དགོས་པར། ། ཚད་ལྡན་མང་པོས་གསུངས་ཕྱིར་མཚུངས། ། རྟོག་པ་ཁ་ཚོམ་ཞི་གནས་དང༌། ། སྟོང་པ་ཐལ་བྱུང་ལྷག་མཐོང་སོགས། ། ཕྱག་རྒྱ་ཆེན་པོར་བཞེད་པ་ཡི། ། དཀར་བརྒྱུད་ཚད་ལྡན་སུ་ཡང་མེད། ། རྒྱུ་ཚོགས་དེ་དེས་དུད་འགྲོ་སོགས། ། འགྲུབ་པ་སྲིད་ཀྱང་ཕྱག་ཆེན་གྱིས། །
ལན་པ་མིན་ཕྱིར་རྩོད་པའི་འཇའ། ། དངོས་མེད་ནམ་མཁའི་མཐོངས་སུ་ཡལ། ། རྣམ་རྟོག་ཆོས་སྐུའི་གཏམ་ཆེན་པོ། ། མཁའ་འགྲོའི་བརྡའ་སྐད་བཞིན་དུ་ཟབ། ། རྟོག་གེའི་སྙན་དང་མི་འཚམ་པས། ། གཞན་དུ་བཤད་ཟིན་འདིར་མི་སྤྲོ། ། ནམ་ཞིག་ཟབ་ལམ་ཐུགས་ཉམས་སུ། ། བསྟར་ལས་ཉམས་མྱོང་འཁྲུངས་པའི་ཚེ། ། གཏམ་འདི་ངེས་པའི་ཤེས་པ་མཆོག ། སྐྱེ་འགྱུར་དེ་དུས་མཆིད་གསོལ་ལོ། །
འདི་ལ་བླ་ཆེན་ངག་དབང་པས། ། རྣམ་རྟོག་ཆོས་སྐུ་དོན་ཐོབ་ལ། ། འཐད་པའི་སྒྲུབ་བྱེད་བཀོད་པ་དེ། ། ཁམས་པ་སྐད་རྒྱུ་དྲང་བའི་གཏམ། ། དེ་དུས་འབྲུག་པའི་རྟོགས་ལྡན་རྣམས། ། སངས་འཕགས་བྱང་འཕགས་གང་ཡིན་ཞེས། ། ཁོང་རང་ཚོ་ལ་དྲི་མོལ་མཛོད། ། བདག་ནི་འཆིངས་ལྡན་སོ་སྐྱེས་ལགས། ། གནས་ཚོད་རྣམ་རྟོག་ཆོས་སྐུར་གནས། ། དེ་ལ་བསམ་ནས་དེ་སྐད་སྨྲས། །
རྟོགས་ཚོད་རང་གི་མཁོས་དང་སྦྱར། ། དེ་ལ་བརྙས་དོར་སྡང་མི་རིག ། མཁས་གང་ཤེས་བྱའི་དེ་ཁོ་ན། ། ཇི་བཞིན་རྟོགས་པར་ཡིན་པར་འདོད། ། ཅེས་གསུངས་དེ་ནི་བདེན་པ་སྟེ། ། ཅིག་ཤོས་སྙིང་པོ་མེད་པའི་རྫུན། ། དཀར་བརྒྱུད་བླ་མ་ཕལ་མོ་ཆེ། ། མཁས་པར་སྦྱངས་མཐར་གྲུབ་བརྙེས་པ། ། ཤ་སྟག་ཡིན་ཕྱིར་དེང་སང་གི ། མཁས་རློམས་དག་གིས་བསྒྲུན་པ་མེད། །
མར་རྔོག་མཚུར་མེས་སྒམ་པོ་པ། ། འབྲི་ཚལ་གླིང་གཙང་ཨོ་རྒྱན་པ། ། རང་བྱུང་རྡོ་རྗེ་སོགས་མང་པོས། ། གྲུབ་མཐའི་རྩ་བ་ལེགས་བཙུགས་པས། ། ཉམས་མེད་སྐྱོང་ཕྱིར་བསྟན་འཛིན་གྱི། ། སྐྱེས་ཆེན་སླར་བྱོན་རྣམས་ཀྱིས་ཀྱང༌། ། རྣམ་པར་དཔྱོད་པའི་བློ་སྤེལ་ཕྱིར། ། དགག་སྒྲུབ་མཚོན་ཆའི་འཁོར་ལོ་བསྐོར། ། དཀར་བརྒྱུད་བཞེད་སྲོལ་སྐྱངས་ཤིང་འཁྱོངས། ། དེ་ལ་རྒོལ་བའི་ལྟ་ངན་གཅོད། །
སྒྲུབ་པའི་སྲོལ་བཟང་མི་ནུབ་པའི། ། རྒྱལ་མཚན་མཐོན་པོར་བསྒྲེངས་ལ་ལྟོས། ། གྲགས་འདོད་རླུང་ལྷའི་ཕུས་བཏབ་འགས། ། རྒྱལ་བའི་གན་མཛོད་ལ་འགྲན་ཕྱིར། ། གཞན་ཚིག་བརྐུས་ཞོར་བསྒྱུར་བསྲེས་ནས། ། བྱི་བའི་ནོར་བཞིན་ལྐོག་ཏུ་བསགས། ། ཀུན་མཁྱེན་ཆོས་ཀྱི་ཁྲིར་འཛེགས་ནས། ། དེ་ལུགས་མི་འཁྱོངས་བཞིན་དུ་ཡང༌། ། གཞན་གྱི་འུ་ལག་རྒྱུག་པ་དེས། ། བྲག་དང་མཆོད་རྟེན་དཔེ་དོན་ཚང༌། །
དྲང་ངེས་གཉིས་སུ་མ་འདུས་པ། ། མེད་ཀྱང་གསུམ་དུ་ཕྱེ་བའི་ལུང༌། ། དྲང་དོན་གནས་སྐབས་ངེས་པའི་དོན། ། མཐར་ཐུག་ངེས་དོན་གསུམ་མོ་ཞེས། ། ས་སྐྱའི་བླ་ཆེན་གོང་མས་གསུངས། ། དེ་ཡང་ཚད་ལྡན་མིན་ན་སུབས། ། ཉིད་ཀྱིས་མ་གཟིགས་གཞུང་ལུགས་དང༌། ། བོང་བུས་མ་ཐར་ལམ་འཕྲང་མང༌། ། རྡོ་རྗེ་རྣམ་འཇོམས་གཟུངས་ཆེན་སོགས། ། མདོ་སྡེར་བཏགས་ཀྱང་སྔགས་གཞུང་སྟེ། །
རྒྱུད་དོ་ཅོག་གི་རྩ་བ་ཞེས། ། གསུངས་པ་ཁྱེད་ཀྱིས་མ་གཟིགས་སམ། ། འཚང་རྒྱའི་ཐབས་ལ་ངེས་པར་དུ། ། ཚིགས་གསུམ་རིམ་ཅན་དགོས་པའང་མིན། ། དགོས་ཀྱང་སྔགས་ཀྱི་དགེ་བསྙེན་སོགས། ། དུས་ཀྱི་འཁོར་ལོར་གསུངས་པས་ཚང༌། ། སྐྱབས་འགྲོ་སེམས་བསྐྱེད་ས་ལམ་སོགས། ། མདོ་ལས་གསང་སྔགས་གསལ་རྒྱས་ཏེ། ། སྐྱབས་ཀྱི་ཡུལ་དང་སྐྱོབ་པའི་དོན། ། སེམས་བསྐྱེད་ཆོ་ག་བསླབ་བྱ་རྒྱས། །
འདུས་པ་རྣམ་གསུམ་ཚོགས་ཀྱི་ལམ། ། ཆུང་འབྲིང་ཆེན་པོར་བཤད་པ་སོགས། ། མདོ་ན་མི་གསལ་ཁྱད་པར་ཆོས། ། མང་པོ་སྔགས་ལ་ཡོད་ཕྱིར་རྒྱས། ། བཅུ་གཉིས་པ་ནས་བཅུ་དྲུག་གི ། བར་གྱི་ས་ལམ་རྣམ་གཞག་སོགས། ། མདོ་ལས་རྒྱས་པའི་གཏམ་མང་པོ། ། རྒྱུད་སྡེར་བཤད་དོ་བློ་མ་ཆུང༌། ། རྒྱལ་པོའི་སྲིད་ཀྱི་དབང་ཕྱུག་ལ། ། མངོན་དབང་བསྐུར་བ་རྒྱལ་རིགས་ཀྱི། །
བསྟན་བཅོས་ལས་བཤད་དེ་ཡང་དེར། ། ཚད་ལྡན་ཡིན་པར་དངོས་སུ་གྲུབ། ། རྒྱལ་པོར་དབང་བསྐུར་འཚང་རྒྱའི་ཐབས། ། ཡིན་པར་སྒྲུབ་དཀའ་འགྲུབ་ཀྱང་དོན། ། མེད་དོ་སྔགས་ཀྱི་བརྗོད་བྱ་མདོར། ། དོན་གྱིས་ཚང་བས་ཚང་གོ་ཆོད། ། མི་གསལ་ཕྱིར་དང་ཆེས་གསལ་ཕྱིར། ། མདོ་ཙམ་པ་དང་གྱ་ནོམ་ཞེས། ། ཐུབ་པ་ཆེན་པོས་མདོ་རྒྱུད་ལས། ། གསུངས་དེས་མདོར་བསྟན་རྒྱས་བཤད་གྲུབ། །
རང་སའི་ཐད་ཀྱི་བརྡའ་ཆད་རྣམས། ། རང་སར་བདེན་པ་མིན་ན་ནི། ། འཇིག་རྟེན་ལུགས་དང་ཆོས་ལུགས་ཀུན། ། ཁྱེད་ཀྱིས་གཟུ་ལུམ་རལ་གྲིས་བྲོད། ། འདི་ཐད་ལོག་ཤེས་ལྡོག་པའི་ངག ། ཇི་སྙེད་སྨྲ་བར་སྤོབས་ན་ཡང༌། ། སྦྲུལ་ལ་འོ་རྒྱུན་བཞིན་དུ་ཁྱེད། ། ཁྲོ་བོའི་དུག་རླངས་ཁོལ་བའི་རྒྱུ། ། གཟུ་བོའི་ཐུགས་ལྡན་མཁས་པ་འགར། ། འབེལ་མཆིད་གླེང་ལ་དགའ་མོད་ཀྱི། །
ཕྱོགས་འཛིན་གདོན་གྱིས་རློམ་རྣམས་ལ། ། མི་སྨྲའི་བརྟུལ་ཞུགས་ལེན་པར་སྤྲོ། ། སྐྱེས་སྦྱངས་མཁྱེན་པ་ཕྱུག་ཁྱེད་ནི། ། དྲང་གཏམ་ཤིང་རྟས་བགྲོད་རིགས་མོད། ། འཁྱོག་ཚིག་ཆུ་ཤིང་འཁར་བ་ལ། ། བརྟེན་པའི་དབུལ་པོར་དགྱེས་སམ་ཅི། ། ཉིད་དང་འདྲིས་པའི་རྒྱུས་ལྡན་འགས། ། མཁྱེན་པར་བསྟོད་དང་མཛད་པར་སྨད། ། ཅི་རིག་གླེང་ཡང་ད་གདོད་འདིར། ། མཉམ་ཉིད་ཀློང་དུ་རྒྱ་ཡི་ཐོབས། །
ཞེས་བྱ་བ་ནི་ཕ་ལམ་རྡོ་རྗེའི་མཚོན་ཆ་ལས་རྣམ་རྟོག་ཆོས་སྐུ་སོགས་ལ་དཔྱད་པའི་སརྒ་སྟེ་བརྒྱད་པའོ།། །། དགོས་མེད་ཚད་མའི་བཤད་ཡིག་ལས། ། དགོས་ལྡན་སྒྲ་ཡི་བསྒྱུར་ཚུལ་རྣམས། ། གནས་སྐབས་འདི་འདྲ་མཁོ་མོད་ཀྱང༌། ། མི་ཤེས་མདུན་དུ་ཅི་བྱར་ཡོད། ། སྔོན་བྱོན་ལོ་ཙཱས་བསྒྱུར་བ་རྣམས། ། གྲུལ་མ་བཏུབ་ཆེས་ངས་མ་སྨྲས། ། དེ་སྐད་ཁྱེད་ཀྱིས་སྨྲས་པ་ཡིས། ། ཉེས་པ་བདག་ལ་དཀྲི་མི་འོས། ། འོན་ཀྱང་སྔ་འགྱུར་གོ་དཀའ་ཞིང༌། །
འབྲུ་དོན་གཉེར་ལ་མ་བདེ་བ། ། མང་ཞིག་སྣང་ལ་འཇིག་རྟེན་མིག ། ཕྱི་མ་རྣམས་ཀྱིས་འགྱུར་བཅོས་མཛད། ། ཁྱད་པར་ཆོས་རྗེའི་མཁས་འཇུག་ཏུ། ། འགྱུར་རྙིང་ལ་ལར་བཀའ་བཀྱོན་ཞིང༌། ། སླད་ཀྱི་བསྒྱུར་ཚུལ་འདི་དང་འདི། ། འདྲ་བ་དགོས་ཤེས་དཔེར་བརྗོད་བསྟན། ། སྔ་མས་འཐུས་ན་ཕྱི་མས་ཅི། ། འགྱུར་བཅོས་མཛད་པའི་ལོ་ཙཱ་བར། ། རི་བོང་རྭ་འཁྱོགས་གསུམ་རྩེགས་ཀྱིས། །
སྐྱོན་གཏོང་ཕོད་པའི་སྙིང་ཁམས་མཚར། ། མགོ་བསྒྲེའི་ལན་ལ་བསྙོན་དོར་གྱི། ། རྐུན་མས་ཁ་སྐྱེངས་མ་བཟོད་པར། ། འཆལ་ཚིག་མཚོན་གྱིས་མི་གསོད་མཁན། ། ཀྱི་ཧུད་དུས་ངན་མ་མས་བསྐྲུན། ། སྒྲ་ཡིས་རྣམ་བཞག་རྩ་བཞིན་དུ། ། དོར་སོགས་ཞང་ལོར་གདམས་ཟེར་ཡང༌། ། དེ་ནི་ཁྱེད་དང་ཁྱེད་འདྲ་བའི། ། གཟུ་ལུམ་ཅན་ལ་འདོམས་པར་ངེས། ། སེམས་ཀྱི་རང་བཞིན་འཁོར་གསུམ་བྲལ། །
དེ་ནི་ཕྱི་ནང་གར་མི་གནས། ། མི་ཤིག་ཐིག་ལེར་རྟེན་བཅས་སེམས། ། ལུས་ལ་གནས་ཤེས་རྒྱུད་སྡེར་གསུངས། ། ལུས་ཅན་རྣམས་ཀྱི་ལུས་དེ་ཀོ ། ལུས་ཅན་རྣམས་ཀྱི་རྒྱུད་ཡིན་ནམ། ། མཉམ་པར་མ་བཞག་བཞིན་དུ་གཏམ། ། སྨྲ་བ་གྲགས་པ་མིན་པའི་གཏམ། ། སེམས་ལས་གཞན་པའི་ཆོས་མེད་པས། ། ལས་ཉོན་ཕུང་སྐྱེས་ལྟ་སྒོམ་སོགས། ། ཐམས་ཅད་སེམས་གཅིག་ཁོ་ནའི་འཕྲུལ། །
ཡིན་ཕྱིར་སྐྱོན་གཞན་འདིར་མི་འཇུག ། རང་སེམས་གདོད་ནས་རྣམ་དག་པ། ། བརྟན་གཡོ་ཀུན་གྱི་ཁྱབ་བདག་སྟེ། ། དེ་ཉིད་གཞི་ལམ་འབྲས་གར་ཡང༌། ། ཆོས་སྐུའི་ངོ་བོར་འགྱུར་བ་མེད། ། དེ་བཞིན་དང་པོའི་སངས་རྒྱས་ལས། ། ཆོས་ལོངས་སྤྲུལ་སྐུ་གསུམ་དག་ཏུ། ། ངོ་བོ་རྣམ་པ་བྱེད་ལས་ཀྱིས། ། སྒོ་ནས་བཞག་ལ་སྐྱོན་ཅི་ཡོད། ། དེ་ཉིད་ཆོས་སྐུ་མ་ཡིན་པའི། །
སྒྲུབ་བྱེད་ཡང་དག་མཁའི་པདྨོ། ། གཤིས་མདངས་བདེ་སྟོང་ཐབས་ཤེས་སོགས། ། གདོད་ནས་ཟུང་འཇུག་ཡིན་ལེ་རེད། ། རང་བཞིན་གཞི་ལ་ལྷུན་གྲུབ་སྟེ། ། དེ་ལ་གནས་འགྱུར་རྩི་མི་དགོས། ། སྐུ་བཞིའི་བཞག་མཚམས་ཆེས་མང་ཕྱིར། ། གཅིག་ལ་ཨ་འཐས་མཛད་མི་འཚལ། ། ས་བོན་གཅིག་ལས་སྡོང་པོ་གཉིས། ། ཞེས་པ་དཔེ་ཆ་དག་པར་འགྱུར། ། རྩ་བ་ཞེས་པ་ཡི་གེ་པས། །
ནོར་ཞེས་སྨྲས་ལ་སྐྱོན་ཅི་ཡོད། ། ཡི་གེ་མ་དག་རྩོམ་པ་པོའི། ། སྐྱོན་དུ་འདོད་ན་ཁྱེད་ཀྱི་དཔེར། ། མ་དག་བརྒྱུད་མར་བྲིས་འདི་ཚོ། ། ཐུགས་སྐྱོན་འབའ་ཞིག་ཡིན་ལགས་གྲང༌། ། འོན་ཏེ་བྱམས་པ་ཆོས་གྲགས་ཁོང༌། ། གཡས་བསྐྱིས་འཕྲུལ་ནས་བོས་པ་སྟེ། ། ཁྲོས་ཀྱི་དགོས་ན་མ་དག་སྐྱོན། ། ཉིད་རང་ཁོ་ནས་དོན་ལོན་མཛོད། ། འཁོར་འདས་ཐམས་ཅད་རང་སེམས་སུ། །
བློ་ཐག་ཆོད་པའི་ཆིག་ཐུབ་ལ། ། སྐྱོན་གཏོང་ཇི་ཙམ་མཛད་ཀྱང་དེ། ། བྱི་ལའི་མཇུག་མའི་ལྷན་ཚལ་འདྲ། ། དེས་ན་དཀར་པོ་ཆིག་ཐུབ་ལ། ། བརྟེན་པའི་ལབ་ལོབ་ལྦུ་ཕྲེང་རྣམས། ། ཚིགས་བཅད་འོ་མའི་རྒྱ་མཚོ་འདིར། ། ཉེར་ཞི་མངར་བའི་བཅུད་དུ་འཁྱིལ། ། བརྒལ་རྟགས་སྒོག་རྡོག་རེ་རེའི་མགོར། ། ལན་བཟང་ཚྭ་རྡོག་འཇོག་ཤེས་ཀྱང༌། ། འཆི་ཆོས་སྒྲུབ་དང་དད་འདུས་ལ། །
ཆོས་འདོམས་བྲེལ་ཕྱིར་བསྡུས་ཙམ་བཀོད། ། མཚན་ཉིད་མཁྱེན་པའི་ཁུར་ཆེན་པོས། ། ཕྲག་པ་མནན་ཀྱང་ངེས་དོན་གྱི། ། ཚིག་དོན་ཤ་ཆོད་རུས་ཆོད་དུ། ། མ་སོང་ཤ་མཁྲེགས་རུས་མཁྲེགས་གྱུར། ། ངེད་ཀྱིས་བྱིས་པ་གཞོན་ནུ་ནས། ། སྡེ་སྣོད་འགའ་ལ་སྦྱངས་ཤིང་བསྒོམས། ། མི་ཤེས་མུན་པ་འཐུག་པོ་དེ། ། ཅུང་ཟད་སྲབ་པའི་ངེས་པ་ཐོབ། ། ཐུབ་བསྟན་ཆོས་གྲྭ་མ་འགྲིམས་ཕྱིར། །
སྡེ་སྣོད་མི་ཤེས་གསུངས་ན་ནི། ། ས་པཎ་ལ་སོགས་མཁས་པ་ཕལ། ། དེ་འདྲ་ལགས་པས་ཐལ་ཆེས་སམ། ། གསང་སྔགས་སྡེ་སྣོད་མ་ཡིན་ན། ། འདུལ་བ་མདོ་སྡེ་མངོན་པ་དང༌། ། གཅིག་ནི་སྔགས་ཀྱི་སྡེ་སྣོད་ཡིན། ། གསུངས་པ་དེ་ཡང་ཁྱེད་ཀྱིས་སུབས། ། སྔགས་པ་ཡོན་ཏན་ཆེན་པོས་ཀྱང༌། ། འབེལ་གཏམ་རྩོད་གྲྭར་ཞུགས་ཚེ་བརྡུགས། ། ཟེར་བ་དེ་ནི་ཨེ་ཝཾ་པ། །
དཔོན་སློབ་མང་པོར་འཁུ་བར་ཟད། ། ཆོས་འབྱུང་རྣམ་པ་ཚུལ་བཞིན་དུ། ། རྩོམ་མཁས་དེ་ནི་ཆོས་རྒྱུས་ཅན། ། ཚིགས་སྦྱོར་ཤེས་པ་ཁོ་ནས་ཏེ། ། གཞན་གྱིས་བ་ལང་བརྟུལ་ཞུགས་ངོམ། ། ཉམས་འགྱུར་ཅན་གྱི་ཚིགས་བཅད་དང༌། ། ལྷུག་པ་རྩོམ་ཤེས་སྙན་ངག་མཁན། ། དེ་བཞིན་ངེས་པར་མཁས་པ་སྟེ། ། དེ་ཡིས་རྒྱུ་གསུམ་ཚང་ཕྱིར་དེ། ། རང་བཞིན་གྱིས་གྲུབ་སྤོབས་པ་དང༌། །
མང་དུ་ཐོས་པར་དྲི་མེད་དང༌། ། མངོན་པར་སྦྱོར་བ་མི་དམན་པ། ། སྙན་དངགས་ཕུན་སུམ་ཚོགས་པའི་རྒྱུ། ། ཞེས་གསུངས་ཡོན་ཏན་མཚོར་འཁྱིལ་ཀྱང༌། ། ཚིགས་བཅད་ཟུར་དོད་ལེགས་པ་ཙམ། ། རྩོམ་མི་ཤེས་པ་ཡོད་ན་དེ། ། མཁས་པར་བསྟོད་ཀྱང་བླུན་པོ་ཡིན། ། དཔེར་ན་མེ་ཕུང་ཆེ་འབར་ཀྱང༌། ། ཚ་བའི་རེག་བྱ་མེད་དོ་ཞེས། ། བརྗོད་དང་ཁྱད་མེད་དེ་འདྲའི་མཚོར། །
རུ་སྦལ་དེ་ལས་བྱུང་དོགས་མེད། ། ཐམས་ཅད་མི་མཁྱེན་པ་ལའང་མིང༌། ། ཐམས་ཅད་མཁྱེན་པར་བོས་སོ་ལོ། ། འོ་ན་ཁྱེད་ཀྱིས་ལུང་ཁུངས་ཀྱིས། ། ཐམས་ཅད་མཁྱེན་པའང་དེ་འདྲའམ། ། ཟླ་བའི་གཟུགས་བརྙན་ཆུ་སྣོད་དུ། ། ཤར་ལ་ཟླ་ཤར་སྒྲས་བསྙད་ཀྱིས། ། འབྲེལ་མེད་རྩོད་ཚིག་དེ་འདྲ་ཡིས། ། མཁས་པའི་གཟི་བརྗིད་སྐྱེལ་བས་སྤངས། ། གཟུགས་ཟླ་བསེ་རུ་གཅིག་མིང་དུ། །
བཞག་ནས་ཟླ་བའི་སྐུ་སོགས་གསུངས། ། རྒྱུད་ཀྱི་རྒྱལ་པོར་ཐོ་འཚམས་པའི། ། རྒོལ་བ་དེ་ལྟ་སུ་ཡིས་བསྐྲུན། ། ཟླ་གཉིས་ཕན་ཆད་མཐོང་ལོག་ཤེས། ། ཡིན་ཞེས་སྨྲས་ལ་སྐྱོན་ཅི་ཡོད། ། ཟླ་བ་བྱེ་བ་ཕྲག་བརྒྱ་སོགས། ། ཁྱེད་ཀྱི་སྤྱན་དེས་གཟིགས་སམ་མཚར། ། ཡན་ལག་ལྡན་གཞི་ཡན་ལག་ཅན། ། ལྡན་རྒྱུ་ཡན་ལག་ཉིང་ལག་ཡིན། ། ཡུལ་དེར་དབང་པོ་ཚང་བ་ལས། །
ཞ་ལོང་འཐེང་གསུམ་བཟང་བ་མཚར། ། ཀ་མཱ་ལས་བཞིན་དེང་སང་གི ། ཧྭ་ཤང་ལུང་རིགས་བཟང་པོས་ཐུལ། ། སྡང་སྨྲས་ལྐོག་ཏུ་མཛད་པའང་ཐད། ། དེ་བས་དངོས་སུ་ཁུ་ཚུར་བསྣུན། ། ལོ་རྒྱུས་མིང་འདོགས་གོ་རིམ་ལ། ། སྔར་བྱོན་མཁས་པས་མ་དཔྱད་ལོ། ། ཧྭ་ཤང་ལོ་རྒྱུས་རྟོགས་ལྡན་མིང༌། ། རྣལ་འབྱོར་བཞི་ཡི་གོ་རིམ་ལ། ། དཔྱད་པ་མཛད་པའི་ཆོས་རྗེ་སོགས། །
སྔར་བྱོན་མིན་ནམ་མཁས་པ་མིན། ། མཁོས་མེད་སྦྲང་བུའི་གཤོག་བརྒྱངས་ཀྱིས། ། ཉི་ཟླ་སྒྲིབ་འདོད་ཁྱེད་ཀྱི་ལུགས། ། རྒྱ་ནག་ལུགས་ཀྱི་ཕྱག་ཆེན་གཞུང༌། ། རྐུན་ནོར་ཡིན་པའི་དཔེ་ཟླ་ལ། ། གཉེན་པོ་གསང་བ་བཀོད་སྣང་བ། ། དེ་ཡང་རྐུན་ནོར་ལགས་སམ་མཚུངས། ། སྤངས་རྟོགས་ཡོན་ཏན་ཆེར་མེད་ཀྱང༌། ། ཐབས་ཚུལ་དུ་མས་འདུ་འཛི་ལ། ། སྐྱུག་མེར་ལངས་ནས་སྤངས་པ་བདག །
འཇིག་རྟེན་སྲིད་པ་ཆེས་སོ་ལོ། ། བསྒྲུབ་བྱའི་སྙིང་པོ་དེ་དང་དེ། ། ཐུགས་ལ་བརྣག་པ་མཚོན་པའི་དཔེ། ། སྟོན་མཁན་སྲིད་པ་ཆུང་ངམ་མིན། ། ཆོས་སྤྱན་ལྡན་པས་དཔང་མཛོད་ཅིག ། འདི་སྐོར་ངམ་རིང་མཁན་ཆེན་པར། ། ཕུལ་བ་དེས་གོ་ཆོད་པས་སླར། ། སྐྱོར་ཟློས་མི་བྱ་ཡིག་ཚོགས་ཀྱིས། ། སུན་པས་དེ་ཙམ་ཞིག་ཏུ་བསྡུས། ། ཕྱག་ཆེན་ངོ་བོ་སྤྲོས་པ་བྲལ། །
དེ་མངོན་གྱུར་ལ་ཆིག་ཆོད་ཟེར། ། ས་ལམ་མང་པོར་སྤྲོས་པའི་དོད། ། སྤྲོས་ཉུང་རྣལ་འབྱོར་བཞི་རུ་བརྩམས། ། ཤེས་ཕྱིན་ལྟ་བ་གསང་སྔགས་བའི། ། ཐབས་ཀྱིས་ཟིན་ན་གྲོལ་བར་མྱུར། ། དེ་ཡང་བླ་མའི་བྱིན་རླབས་ཀྱིས། ། དབང་བཞི་གཅིག་ཅར་ཐོབ་པ་ཡིན། ། ཡུལ་དང་ཡུལ་ཅན་སོགས་གཉིས་ཆོས། ། དབུ་མའི་ལྟ་བར་བཞག་དེ་ཀས། ། བྱིས་པས་དར་མའི་བྱ་བཞག་ལ། །
འཇུག་མི་རིགས་ཞེས་གསོལ་ལགས་མོད། ། ཞིབ་མོར་བསྙད་བློའི་ཚིག་རྫུན་རྣམས། ། ཇི་ཙམ་ཕྱར་ཀྱང་དོན་གྱི་འབྲས། ། མ་མཐོང་དེ་ཕྱིར་ལྟ་གྲུབ་ཀྱི། ། གནད་ཟབ་ད་དུང་མ་དགོངས་གདའ། ། སྟོང་ཉིད་སྙིང་རྗེ་སོགས་བསྒོམས་པ། ། ལ་སོགས་གཞུང་ཚིག་ཁོག་ཅན་འདིའི། ། དོན་ཟབ་མཁས་སུ་རེ་བས་ཀྱང༌། ། མ་གོ་ཡུས་ཀྱིས་བརྣངས་ཀྱང་ཅི། ། དེ་ཡིས་འགལ་འཛིན་ལོག་རྟོག་སྤྲིན། །
དེངས་པར་མ་ནུས་སྟོན་ཀའི་རྫི། ། ཁ་བར་བབས་པའི་འཚུབས་འགྱུར་བཞིན། ། གཞུང་དོན་ཉི་ཟླ་སླད་ཀྱིས་བསྒྲིབས། ། བྱ་གཤོང་གཡོག་གི་གླ་དུས་དེ། ། ཁྱེར་ན་གཞུང་འདིའི་དགོངས་པ་ཚོལ། ། གལ་ཏེ་མིན་ན་སྡང་སྨྲས་ཀྱི། ། བླ་ཅོལ་གསུང་ལས་འོས་ཅི་མཆིས། ། འཁོར་ལོ་བར་པ་ངོ་བོ་ཉིད། ། མེད་ལ་རང་བཞིན་གྱིས་ཡོད་པར། ། ཁས་ལེན་ངེད་ཀྱི་བྱས་སོ་སྙམ། །
མནལ་ལམ་འཁྲུལ་པའི་བླ་ཅོལ་མཛད། ། བར་མར་ངོ་བོ་ཉིད་མེད་ཀྱང༌། ། བདག་མེད་ཙམ་ཞིག་ཁས་བླངས་ཏེ། ། བདག་ཡོད་ཅེས་ཀྱང་བསྟན་འགྱུར་ཞེས། ། གསུངས་དེ་ཅུང་ཟད་དཔྱད་པའི་གཏམ། ། ཐ་མར་ཤིན་ཏུ་དཔྱད་རྫོགས་པས། ། བདག་དང་བདག་མེད་སོགས་གར་ཡང༌། ། ཁས་ལེན་མེད་ཅིང་འཁོར་གསུམ་བྲལ། ། དེ་ནི་ལེགས་ཕྱེ་མཚན་དོན་ལྡན། ། དེ་ཕྱིར་ཕྱི་མ་ངེས་དོན་ལ། །
ལྟོས་ནས་སྔ་མ་དྲང་དོན་ཏེ། ། ཕྱི་མའི་རིགས་པས་སྔ་མ་རྣམས། ། སུན་འབྱིན་ནུས་པ་བློ་ཁྱད་ཡིན། ། དེ་ལ་ཀླན་ཀའི་སྐྱུགས་ལྷད་ལས། ། བློ་མ་ཚད་ཀྱི་ཆུ་འཛག་པ། ། སྨྲ་པོ་མཁས་ཀྱང་ཕྱུགས་ཉིད་དུ། ། མཚོན་པའི་བརྡ་ཐབས་ཡིན་ལ་རག ། ཏིང་འཛིན་མཆོག་འདི་སྒོམ་བྱེད་དང༌། ། དྲན་དང་ལྡན་ཞིང་བློ་གྲོས་ལྡན། ། ཡེ་ཤེས་འཕགས་པ་ཐོས་པ་འཛིན། །
སྤོབས་པ་རྒྱ་ཆེར་འགྱུར་ཞེས་དང༌། ། དྲན་དང་བློ་གྲོས་རྟོགས་ལྡན་ཞེས། ། མིང་དུ་མ་ཟད་མཚན་ཉིད་ཀྱང༌། ། རྒྱས་པར་བཤད་ལ་མངོན་སུམ་དུ། ། བསྙོན་པའི་སྤྱི་བརྟོལ་དེ་འདྲ་ཨང༌། ། ས་སྐྱ་དང་ནི་ས་སྐྱའི་དགོན། ། བླུན་ཞེས་སུས་ཟེར་ས་སྐྱ་ཡི། ། མཚན་ཉིད་མདོ་དང་རྒྱུད་སྡེ་ལས། ། མ་བཤད་པ་དང་སྟོབས་མཚུངས་སྦྱར། ། ད་ལྟའི་དུས་ཀྱི་རྟོགས་ལྡན་འགའི། །
ཀུན་ཏུ་སྤྱོད་པའི་ངང་ཚུལ་ལ། ། ཁྲེལ་བའི་ཉམས་འགྱུར་སྟོན་པ་མད། ། འདི་ནའང་དེ་ཀ་སེམས་ཤིང་མཆིས། ། ལོད་འགའི་རྟགས་ཀྱིས་རྟོགས་ལྡན་ཀུན། ། ངན་པར་བསྒྲུབ་པར་མི་རིགས་ཏེ། ། སྒྲུབ་པའི་གོ་ཆས་སྒྲུབ་བརྒྱུད་ཀྱི། ། བཀའ་སྲོལ་སྐྱོང་བའང་མང་མཆིས་ཕྱིར། ། བསླབ་པ་འཆལ་ཡང་བསྟན་བཤིག་ཕྱིར། ། རབ་བྱུང་ཆས་ཀྱིས་བུ་སྨད་གསོ། ། དེ་འདྲའི་ཚུལ་གྱིས་བཙུན་པ་ཀུན། །
ངན་པར་བསྒྲུབས་མི་ནུས་དང་མཚུངས། ། གཞན་རྒྱུད་ཤེས་པའི་མཐུ་ཡོད་ན། ། མ་གཏོགས་ཀུན་ལ་གཤེ་མི་ཉན། ། བཟང་ཡང་ངན་པའི་ཚུལ་སྟོན་མཁན། ། སྔར་བྱུང་འབྱུང་བར་འགྱུར་ཞེས་བཤད། ། དེ་དག་ཐབས་ཀྱིས་འདུལ་བའམ། ། རྩོད་པས་ཚར་གཅོད་ནུས་ན་ལེགས། ། གཞན་དུ་ཀུན་སློང་ངན་པའི་གདོན། ། ཐུགས་ལ་ཞུགས་ཞེས་འཕྱས་འདོགས་འགྱུར། ། གྲུབ་ཐོབ་དང་ནི་རྟོགས་ལྡན་ལ། །
ཆུང་འབྲིང་ཆེན་པོ་སོ་སོར་ཡོད། ། གྲུབ་ཐོབ་ལས་ནི་རྟོགས་ལྡན་ལྷག ། ཅེས་པའི་ཀུ་རེ་ཐེག་དགོས་སོ། ། འཁྲུལ་ཞིག་རྟོགས་ལྡན་དགོངས་བཞེད་ལ། ། མེད་ཀྱང་རེ་ཞིག་ཕན་གནོད་མེད། ། ཁམས་རོ་གྱོང་པོའི་འདུན་ས་དེར། ། མགུལ་ལ་གཟབ་བྱ་མཛད་པ་ཟབ། ། ཐུན་མོང་དངོས་གྲུབ་ཐོབ་པའམ། ། དེ་སྒྲུབ་པ་ལ་གྲུབ་ཐོབ་སྒྲ། ། འཇུག་སྟེ་བུམ་དབང་ཙམ་ཐོབ་ལའང༌། །
དབང་ཐོབ་སྒྲ་དོན་ཚང་དང་མཚུངས། ། ལས་བཞི་གྲུབ་བརྒྱད་སངས་རྒྱས་པ། ། གྲུབ་ཐོབ་ཆུང་འབྲིང་ཆེར་གསལ་བཤད། ། རང་འདོད་ཞལ་དུ་འཚངས་པའི་གཏམ། ། ཁྱོད་ཀྱིས་ཕྲོགས་ནས་ངས་མ་ཐོབ། ། བོན་དང་མུ་སྟེགས་བྱེད་སོགས་ཀྱིས། ། ཐུན་མོང་དངོས་གྲུབ་ཐོབ་ན་དེ། ། གྲུབ་ཐོབ་ཡིན་པ་ལྷུན་གྲུབ་པ། ། དེ་ཕྱིར་མི་མཐུན་ག་ལ་ཡོད། ། ལྷུན་གྱིས་མ་གྲུབ་པ་དེ་ཉིད། །
གྲུབ་ཐོབ་ཡིན་ཞེས་སྨྲ་རུང་ན། ། ལྷུན་གྱིས་གྲུབ་དེ་གྲུབ་མིན་དུ། ། བཞེད་པ་ལགས་སམ་ཨ་ཡེ་མཚར། ། དབང་བཞི་དང་ནི་རིམ་པ་གཉིས། ། རྣལ་འབྱོར་ཆེན་པོའི་ཁྱད་ཆོས་ཡིན། །

གསུངས་པ་འགོག་ཕྱིར་ཁྱེད་ཀྱིས་འདིར། ། རྣལ་འབྱོར་རྒྱུད་ལ་དབང་བཞི་བཤད། ། དེ་འདྲའི་ཞལ་གྱི་པདྨ་དེ། ། ཟླ་ཟེར་སྐུད་པས་བཅིངས་ནས་སླར། ། བ་མོའི་ལ་རྒྱས་འདེབས་ཤེས་ན། ། ཐུབ་བསྟན་རྣམ་རྒྱལ་ལ་མཛེས་སོ། ། ཞེས་བྱ་བ་ནི་ཕ་ལམ་རྡོ་རྗེའི་མཚོན་ཆ་ལས་སྒྲ་སྐད་བསྒྱུར་ཚུལ་སོགས་ལས་འཕྲོས་པའི་སརྒ་སྟེ་དགུ་པའོ།། །། མ་གོ་བ་ཡིས་བསྒོམས་ཙ་ན། ། གོལ་ཤོར་འོང་བ་བདེན་མོད་ཀྱི། ། ཕྱིན་ཅི་ལོག་ཏུ་གོ་བ་ཙམ། ། སྙིང་པོར་མཛད་ཁྱེད་སླར་གསོན་ཞིག །
ཐོག་མར་གོ་བས་མཐའ་དཔྱད་དེ། ། ཉམས་སུ་མྱོང་བས་རྒྱུད་ལ་འབྱོར། ། དེ་ཉིད་རྣལ་འབྱོར་མངོན་སུམ་དུ། ། གྱུར་ལ་གོ་ཉམས་རྟོགས་པ་གསུམ། ། ཐུན་མོང་སྐྱེས་འཕགས་གཉིས་ཀ་ཡི། ། རྒྱུད་ལ་ཡོད་པའི་ཉམས་མྱོང་ཡིན། ། ཐུན་མོང་མ་ཡིན་འཕགས་ཁོ་ནའི། ། མངོན་རྟོགས་ཡིན་མོད་ཀླན་ཀ་ཅི། ། དུ་སོགས་རྟགས་སྣང་མཐོང་བ་པོའི། ། ཤེས་པ་སྒྱུ་མའི་ལུས་ཡིན་ཏེ། །
དེ་ཀ་རྟགས་ཅན་ཉམས་ཀྱི་ནི། ། འོད་གསལ་ཡིན་ལ་སུ་ཞིག་རྩོད། ། དེ་ཕྱིར་དེ་ཡི་ཁུངས་འདུས་པ། ། འཕགས་ཡུལ་ཡིན་ཞེས་མ་སྨྲས་སམ། ། དེ་ཡང་གསལ་བ་གསེར་ལྡིངས་པའི། ། དཀར་ཁྲིད་ནག་ཁྲིད་སོགས་ལས་བྱུང༌། ། ཉམས་ཀྱི་འོད་གསལ་སྒྱུ་ལུས་ཏེ། ། ཀུན་རྫོབ་བདེན་ཡང་དག་བྱ་ཡིན། ། རྟོགས་པའི་འོད་གསལ་མངོན་བྱང་སྟེ། ། དོན་དམ་བདེན་པ་དག་འབྲས་ཡིན། །
ཞིབ་རྩིང་ཇི་ལྟར་ཡིན་ཀྱང་འདྲ། ། གྲུབ་པ་བརྒྱད་པོའི་སྙིང་གཏམ་རྣམས། ། རྟོག་གེའི་སྤྱོད་ཡུལ་མིན་པས་ན། ། དཔེ་སྣ་གཟིགས་ཀྱང་ཅུང་མ་དགོངས། ། འདིར་བསྟན་གོ་ཉམས་རྟོགས་པ་ཞེས། ། བཤད་པའི་དོན་ནི་དེ་ལེགས་མོད། ། སྤྱིར་བཏང་གོ་རྟོགས་དོན་གཅིག་ཏུ། ། འདོད་པ་ཀུན་ཏུ་ག་ལ་འགོག ། རྣལ་འབྱོར་བཞི་པོ་རྗེ་མར་པའི། ། སློབ་མ་རྣམས་ལ་མེད་དོ་ལོ། །
འོ་ན་མི་ལའི་མགུར་འབུམ་དུ། ། རྣལ་འབྱོར་བཞི་མགུར་གསུངས་དེ་ཅི། ། འོན་ཏེ་གསལ་རྒྱས་སྲོལ་གཏོད་མཁན། ། དྭགས་པོ་ཁུ་དབོན་སློབ་བཅས་ཏེ། ། དོན་ལ་རྟོན་པའི་འཆད་ཚུལ་གྱིས། ། ཉམས་རྟོགས་ལུང་དང་སྦྱར་ནས་གསུངས། ། གཞོན་ནུ་དོན་གྲུབ་སྤྲུལ་པའི་སྐུ། ། རང་རྒྱུད་ཇི་ལྟར་བཞེད་ཀྱང་དེའི། ། རྨི་ལྟས་བཟང་བར་འདུལ་མདོ་ལས། ། མངོན་སུམ་བཤད་པ་འགོག་མི་ནུས། །
ལམ་འབྲས་ལུང་དང་སྦྱར་བ་དང༌། ། རྣལ་འབྱོར་བཞི་ཡི་ལུང་སྦྱོར་གཉིས། ། བློ་ཚད་ངོ་ན་རིགས་ཤིང་མཚུངས། ། བློ་མ་ཚད་ལ་སུ་ཡིད་བརྟོན། ། སྒོམ་ལས་འཕྲོས་པའི་དོགས་དཔྱད་རྣམས། ། ཡེ་ནས་མ་གོའི་རྣམ་འགྱུར་དང༌། ། གོ་ཡང་ཕྱོགས་སུ་ལྷུང་མིན་ཀྱང༌། ། ཀུན་རྨོངས་འགའ་ལ་ཕན་ཕྱིར་བརྩམས། ། ཆོས་རྣམས་རང་བཞིན་མེད་པ་ནི། ། ཡོངས་སུ་ཤེས་པར་འགྱུར་ཞེས་ལུང༌། །
དྲངས་ནས་རང་བཞིན་ཡོངས་ཤེས་པ། ། འགོག་ན་ཡང་ནི་སྡུད་པ་ལས། ། ཤེས་རབ་ཀྱིས་ནི་ཆོས་རྣམས་ཀྱི། ། རང་བཞིན་ཡོངས་སུ་ཤེས་ནས་ནི། ། ཁམས་གསུམ་ལས་ནི་འདའ་ཞེས་གསུངས། ། ལུང་དེ་གཉིས་ལ་འདམ་ཁ་མེད། ། མ་མཐོང་པ་ཉིད་དེ་མཐོང་བར། ། ཤིན་ཏུ་ཟབ་པའི་མདོར་གསུངས་བཞིན། ། རང་བཞིན་མེད་པར་ཡོངས་ཤེས་པ། ། རང་བཞིན་ཡོངས་ཤེས་ཉིད་དུ་འདོད། །
དེ་ནི་ཐེག་ཆེན་ལམ་ཀུན་གྱི། ། སྙིང་པོ་ལགས་མོད་དེ་རྟོགས་ཐབས། ། ཕྱག་ཆེན་ལས་ལྷག་གཞན་མེད་ཕྱིར། ། ཁྱད་ཆོས་ཆེན་པོར་ལྷུན་གྱིས་གྲུབ། ། དབང་ཞེས་བྱ་བ་དབང་རྫས་རྣམས། ། གཏོད་ལེན་ལ་སོགས་སྤྲོས་པ་ཅན། ། ཁོ་ནར་ཞེན་པའི་ཨ་འཐས་ཀྱིས། ། མཁས་པ་མང་པོ་དབུ་འཁོར་མངས། ། སྔགས་ཀྱི་གདུལ་བྱ་སྤྲོས་པ་ཡིས། ། འདུལ་ལ་དེ་བཞིན་དགོས་ན་ཡང༌། །
འབྲིང་དང་ཉུང་ངུས་འདུལ་དགོས་རྣམས། ། དེ་དེས་འདུལ་ཤེས་མཁས་པ་ཡིན། ། དེ་ལྟ་མ་ཡིན་རྣམ་ཀུན་ཏུ། ། དབང་བསྐུར་བྱ་བས་བཀྲིས་དགོས་ན། ། བྱ་བས་གྲོལ་བ་ཐོབ་པ་མིན། ། བྱ་བ་ཡིན་ཕྱིར་ཞིང་ལས་བཞིན། ། ཞེས་གསུངས་པ་ལ་ཇི་སྐད་སྨྲེ། ། དབང་དོན་གར་སོང་ཆ་མེད་པར། ། དབང་ཆོག་བསྐྱར་བས་ག་ལ་ཕན། ། དབང་གི་གཟུགས་བརྙན་དེས་ཅི་བྱ། །
སེམས་ཀྱི་གནས་ལུགས་མཐོང་བ་ཙམ། ། དབང་ཐོབ་པ་མིན་དེ་འདྲའི་སྲོལ། ། འཕགས་པའི་ཡུལ་དུ་མ་བྱུང་ཞིང༌། ། ཏིལླི་ནཱ་རོས་མ་གསུངས་ལོ། ། རི་ཁྲོད་དབང་ཕྱུག་ཡུམ་བཅས་ཀྱིས། ། བརྡ་ཐབས་ཙམ་ལ་དེ་ཐོབ་པས། ། ས་ཧ་ཀཱ་ར་སིདྡྷི་དེས། ། དབང་ཐོབ་མཆོག་གི་དངོས་པོ་གྲུབ། ། ཏིལླིའི་སྤྱན་སྔར་ནཱ་རོ་པས། ། དཀའ་ཆེན་སྤྱད་པའི་ནངས་ཀྱི་མཐར། །
འདི་ནི་རང་རིག་ཡེ་ཤེས་ཏེ། ། ཅེས་སོགས་གསུངས་པས་གྲོལ་བ་ཐོབ། ། ནཱ་རོས་དཔལ་མཆོག་ཌོམྦྷི་པར། ། བདུད་རྩི་རླབས་པའི་ཐོད་ཆང་ཙམ། ། བསྟབས་པ་འཐུངས་པས་མཆོག་ཐོབ་སོགས། ། ལོ་རྒྱུས་ཚད་ལྡན་ཇི་སྙེད་མཆིས། ། ཏིལླིས་དབང་གི་མདུད་གྲོལ་དུ། ། བསྐུར་དུ་རྡུལ་ཙམ་མེད་པ་ལ། ། ཡེངས་སུ་སྐད་ཅིག་མེད་པའི་དབང༌། ། ཞེས་སོགས་གསུང་གི་གསང་བ་བྱོན། །
མར་པས་བླ་མ་སོ་སོ་ལ། ། དབང་ནོད་པ་ནི་ཅིས་ཀྱང་བདེན། ། རྡུལ་ཚོན་བྲིས་ནས་རྫས་གཏོད་ལེན། ། མཐའ་གཅིག་མཛད་པའི་སྐད་ཆ་མེད། ། མར་པའི་སློབ་མ་དྲ་སྒོམ་ལ། ། དབང་མ་བསྐུར་ཀྱང་བྱིན་རླབས་དེའི། ། རྣམ་སྨིན་ལུས་ཉིད་དྭངས་མའི་སྐུར། ། གྱུར་ནས་མཁའ་སྤྱོད་དུ་གཤེགས་སོ། ། དུས་ཕྱིའི་ས་དཀར་གཉིས་ཐད་དུ། ། རང་བཟོ་ཡོད་ན་ཡོད་མཉམ་ཕྱིར། །
རང་སྐྱོན་རྐུན་རྫས་ལྟར་སྦས་ནས། ། གཞན་ལ་གཤེ་བ་སྡིག་པའི་ལས། ། ཐེག་གསུམ་ལས་བཤད་བླ་མ་ནི། ། དམ་པ་ཡོད་ན་ཉན་རུང་ལ། ། དབང་བསྐུར་ཡོད་དམ་མེད་ན་ནི། ། དབང་མ་བསྐུར་ལ་བླ་མ་མེད། ། ཞེས་སོགས་ཐད་དུ་ཅི་ལྟར་གསུངས། ། ཐ་མལ་ཤེས་པ་ལྷུག་པ་རུ། ། འཇོག་ཤེས་དེ་ཀས་གོལ་ཤོར་ཆོད། ། གཅོད་ཐབས་རྩོལ་བ་གཞན་མི་དགོས། །
ཕྱག་ཆེན་རྟོག་དང་མི་རྟོག་ཅེས། ། དཔྱོད་པ་ཐ་སྙད་མཁན་པོའི་ལུགས། ། ཆོས་སྐུ་ཁྱབ་གདལ་ཟང་ཡག་མར། ། ཤེས་ཚེ་དེ་ལྟའི་མདུད་ལས་གྲོལ། ། རྣམ་རྟོག་རང་བཞིན་ཤེས་ཙ་ན། ། རྣམ་རྟོག་རང་གིས་རང་གྲོལ་བ། ། དེ་ལ་རྟོག་པ་རང་གྲོལ་ཟེར། ། སྤངས་དང་གྲོལ་བ་འདིར་མི་གཅིག ། ལུང་འདྲེན་གཉིས་དོན་རྟོག་མེད་ཀྱི། ། ཤེས་པས་ཉེས་པ་སྤངས་ལ་དགོངས། །
རྟོག་པ་མེད་ན་མི་སྤོངས་པའི། ། གསུངས་དང་རེ་ཞིག་འགལ་གྱི་དོགས། ། ཕྱག་རྒྱ་ཆེན་པོའི་སྒོམ་ངོ་མ། ། སྐྱེས་ལ་སྦྱོར་དངོས་རྗེས་ཐམས་ཅད། ། མཉམ་ཉིད་ལགས་ཀྱི་སྦྱོར་རྗེས་གཉིས། ། རྟོག་ཅེས་ཟུར་དུ་འཇོག་མི་དགོས། ། ཕྱག་ཆེན་མངོན་སུམ་རྟོགས་པའི་རྟེན། ། ཞི་གནས་ལའང་དེར་འདོགས་པ། ། སྒྲ་ཡངས་པ་ཡི་དབང་དུ་བྱས། ། ཕྱག་ཆེན་ངོ་མ་དེ་མ་ཡིན། །
དེས་ན་གཞི་དུས་ཕྱག་རྒྱ་ཆེར། ། བསམ་ན་མ་གཏོགས་ཕྱག་ཆེན་དེ། ། རྒྱུད་ལྡན་སོ་སྐྱེ་མེད་པའི་ཚུལ། ། གོང་དུའང་ཞུས་པ་མ་གསན་ཏམ། ། ཡོན་ཏན་བརྒྱ་ཕྲག་བཅུ་གཉིས་སོགས། ། སྟོན་པར་ནུས་དང་མི་ནུས་པའི། ། རྣམ་དབྱེ་ཁམས་པ་དྲུང་ནས་ལ། ། ཞུས་ཟིན་དེ་ལ་གཟིགས་ཤིག་ཀྱེ། ། ཁྱེད་ཀྱི་ཆོས་ལས་མཐོང་ལམ་ཙམ། ། ཐོབ་པའི་ནུས་པའང་མེད་ལགས་སམ། །
བརྒྱ་ཕྲག་སྟོན་པའི་བཤེས་གཉེན་ནི། ། གནས་དེར་སུ་བྱུང་སུ་ཡིས་མཐོང༌། ། མཐོང་ལམ་ཐོབ་པའི་རྨི་ལྟས་མཁན། ། ཆོས་རྒྱུས་ཆུང་བ་ཡིན་ན་ཀོ ། ས་སྐྱའི་ལོ་ཙཱའང་དེར་ཐལ་ཏེ། ། རྨི་ལམ་ངེས་བསྟན་དྲངས་ཕྱིར་རོ། ། ཆོས་རྗེའི་དྲིན་ལས་གངས་ཅན་འདིར། ། བཤད་པའི་སྲོལ་ཆེན་འཕེལ་བདེན་ཞིང༌། ། མི་ལའི་དྲིན་ལས་སྒྲུབ་པའི་སྲོལ། ། འཕེལ་ལའང་གཟུར་གནས་སུ་ཞིག་བསྙོན། །
དེས་ན་གཅིག་བསྟོད་གཅིག་སྨོད་པ། ། ཀུན་སློང་ངན་པའི་གདོན་གྱིས་སྦྱར། ། ལོག་རྟོག་རྨེག་མེད་བཅོམ་ཟིན་ན། ། ཁྱེད་ཀྱིས་སུ་ལ་གང་ཞིག་སྨྲེ། ། ཚ་བའི་རེག་བྱས་རིང་བཏང་བའི། ། མེ་དེས་སུ་ཡང་མི་བསྲེག་ཞིང༌། ། གཉིས་མེད་སེང་གེའི་སྒྲ་དེས་ཀྱང༌། ། རྒོལ་བའི་གླང་ཆེན་སྤོབས་པ་བསྒྲུབས། ། བསྡུས་བརྗོད་སྙན་ཚིག་གཟུགས་བརྙན་ཞིག ། རྟོག་པའི་མེ་ལོང་ངོས་སུ་ཤར། །
དེ་ལ་དཎྜི་ཁྲེལ་བའི་དབྱངས། ། དྲི་ཟའི་རྒྱུད་མངས་སྒྲ་དང་སྦྱར། ། ལོངས་མེད་འཆི་བས་འཇིགས་ནས་འདིར། ། འཆི་མེད་གཉུག་མར་གཞོལ་བ་བདག ། རྩོམ་རྩོད་གཡེངས་བས་སུན་ན་ཡང༌། ། ཁྱེད་ངོར་ཉུང་ཞིག་སྨྲས་པ་ལགས། ། ཚིག་བོངས་བསྡུ་ཕྱིར་ཚིགས་སུ་བཅད། ། དོན་དུ་འཁྲིལ་ཕྱིར་དོན་རྩ་བཟུང༌། ། ལེགས་བཤད་གོམས་ཕྱིར་ལེགས་པར་གླེང༌། ། ཀུན་ཏུ་དགྱེས་ཕྱིར་ཀུན་བསྟོད་དོ། །
དཔེ་སྣ་བསགས་པའི་བཞིན་མཚར་ལ། ། ཡུན་རིང་སྲེད་པའི་རྟོག་དཔྱོད་མཁན། ། ཉིད་ཀྱི་བློ་གྲོས་འཕེལ་དེ་ཡང༌། ། ཁོ་བོའི་ལེགས་བྱས་ཁོ་ནས་བསྒྲུབས། ། དེ་སོགས་རྣམ་དཀར་དགེ་བའི་ལས། ། ཇི་སྙེད་དུས་གསུམ་བསགས་པའི་མཐུ། ། རིས་མེད་སེམས་ཅན་མ་ལུས་པས། ། སྟོབས་བཅུའི་གོ་འཕང་ཐོབ་ཕྱིར་བསྔོ། ། དེ་སྐད་པདྨ་དཀར་པོའི་འདབ། ། རྣམ་པར་གྲོལ་བའི་སྦྲང་རྩིའི་རྒྱུན། །
གཞིབས་པས་རྣམ་དཔྱོད་ལང་ཚོའི་དཔལ། ། ཉ་རྒྱས་ཟླ་བའི་རྗེས་འགྲོ་བ། ། བུདྡྷ་བཛྲ་ཞེས་བྱ་ཡིས། ། རྣམ་བྱུང་ལྷ་བབས་དུས་སྟོན་ལ། ། གྲུབ་པའི་ཞིང་ཁམས་དཔལ་གྱི་རིར། ། ལེགས་བྲིས་ལེགས་པར་བསྲིངས་འདི་དགེ། །། ཞེས་བྱ་བ་ནི་ཕ་ལམ་རྡོ་རྗེའི་མཚོན་ཆ་ལས་གོ་ཉམས་རྟོགས་པ་སོགས་ལ་དཔྱད་པའི་སརྒ་བཅུ་པ་སྟེ་ཕྱོགས་དུས་ཀུན་ལས་ཛ་ཡནྟུ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
