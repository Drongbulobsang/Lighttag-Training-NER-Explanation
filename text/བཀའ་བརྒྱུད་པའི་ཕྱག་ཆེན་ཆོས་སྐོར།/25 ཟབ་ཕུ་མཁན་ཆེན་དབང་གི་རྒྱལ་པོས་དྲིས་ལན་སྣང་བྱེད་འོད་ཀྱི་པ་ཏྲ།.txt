བཀའ་བརྒྱུད་པའི་ཕྱག་ཆེན་ཆོས་སྐོར།
པོད ༢༥
ཟབ་ཕུ་མཁན་ཆེན་དབང་གི་རྒྱལ་པོས་དྲིས་ལན་སྣང་བྱེད་འོད་ཀྱི་པ་ཏྲ།
"$ ༄༅། །ཟབ་ཕུ་མཁན་ཆེན་དབང་གི་རྒྱལ་པོས་དྲིས་ལན་སྣང་བྱེད་འོད་ཀྱི་པ་ཏྲ་ཞེས་བྱ་བ་བཞུགས་སོ། ། ༄༅། །ཛ་ཡནྟུ། རྒྱལ་བ་རྒྱ་མཚོའི་སྙིང་རྗེའི་རང་གཟུགས་དཔྱིད། ། མ་ཆགས་པདྨའི་སྙིང་པོར་ལྷུན་གྲུབ་པས། ། འཇིག་རྟེན་ཀུན་ལ་ཕན་བདེའི་སྣང་བ་ནི། ། མཐའ་ཡས་འགྱེད་མཁས་དེ་ཡིས་བདག་སྲུངས་ཤིག ། གང་དེའི་ཆོས་ཀྱི་གདུང་འཚོབ་རིགས་སྔགས་འཆང༌། ། དབང་གི་རྒྱལ་པོར་གྲགས་པས་བདག་བློའི་ཚོད། ། བགམ་ཕྱིར་དྲི་བའི་ཟོལ་གྱིས་འཕྲིན་སྤྲིངས་པ། །
རྣ་བའི་བདུད་རྩིར་སྤྱད་མཐར་ལན་འདི་གསོལ། ། ཇི་ལྟར་བལ་ཡུལ་མཐིལ་ནས་འོངས་པའི་སྐྱེས་བུ་ལ། རྒྱ་ཧ་ཀ་ལིང་ཚེའི་གཏམ་དྲི་བ་བཞིན་དུ། ཁོ་བོ་ཅག་དཀར་བརྒྱུད་རིན་པོ་ཆེའི་རྗེས་སུ་དད་པས་ཞུགས་པ་ལ། སྔགས་རྙིང་མའི་དཀའ་གནད་ཀྱི་ངེས་པ་ལས་བརྩམས་ཏེ་དྲི་བ་འདི་ལྟ་བུ་ཅི་ཞེས་སོམ་ཉིའི་ཁྱོགས་ལ་རེ་ཞིག་དཔྱངས་པར་བརྟེན། ལན་གྱི་ཕྲེང་བའང་ཅུང་ཟད་འགྱངས་མོད། སླད་ཀྱིས་ཕོ་ཉ་བས་ཉེ་བར་བསྐུལ་ཏེ། རང་བློའི་མེ་ལོང་ངོས་སུ་ཇི་ལྟར་ཤར་བའི་ཀུན་རྟོག་གི་གཟུགས་བརྙན་འགོད་པའི་སྤོབས་པ་ཤར་བ་ནི།། ༈ དེ་ཡང་ཉིད་ཀྱི་གསུང་ལས། ལྷ་བླ་མ་ཡེ་ཤེས་འོད་དང༌།
ལོ་ཙཱ་བ་ཆེན་པོ་རིན་ཆེན་བཟང་པོ་ལ་སོགས་པ་རྣམས་ཀྱི་སྔགས་ལོག་སུན་འབྱིན་དུ་གྲགས་པ་རྣམས་ནི། གསར་རྙིང་གཉིས་ཀའི་སྦྱོར་སྒྲོལ་སོ་སྐྱེས་ཆོས་ལོག་སྤྱད་པ་རྣམས་ཡིན་པས་རྙིང་མ་ཁོ་ན་ལ་མ་ཡིན་པ་འདྲ། འགོས་ལོ་ཙཱ་བ་དང༌། ཆག་ལོ་ཙཱ་བ་ཆོས་རྗེ་དཔལ་ལ་སོགས་པས་བྱས་ཟེར་བ་འདི་གཉིས་ཁ་གཡར་བ་ཡིན། དངོས་མ་ཡིན་ཞེས་རྙིང་མ་བ་རྣམས་ཞུ་བའང་འདུག་པ་འདི་ཇི་ལྟར་ཡིན། གསུངས་པའི་ལན། ལྷ་བླ་མ་དང་ལོ་ཆེན་གྱིས་སུན་འབྱིན་རྒྱུའི་ཕྱོགས་སྔ་མ། སྦྱོར་སྒྲོལ་འཆོལ་པར་སྤྱོད་པ་དེ་ཡིན་པ་བདེན་ཀྱང༌། དེ་དུས་གསང་སྔགས་གསར་མའི་རིགས་ཆེར་མ་འགྱུར་བས་རྙིང་མ་ལས་འོས་ཅི་ཡོད། ལོ་རྒྱུས་སུའང༌།
ཨར་ཚོའི་བབས་ཆོས་ལ་འཇིགས་ཏེ་ཅེས་གསུངས་འདུག་ཅིང༌། ཨར་ཚོ་རྣམས་རྙིང་མའི་བྱེ་བྲག་ཡིན་པ་ལ་བསྙོན་དུ་མེད་པས་སོ། ། འགོས་ཀྱི་འབྱམས་ཡིག་ཆེ་ཆུང་སོགས་ཁ་གཡར་བ་ཡིན་པའི་སྒྲུབ་བྱེད་ཡང་དག་མེད་མོད་ཀྱང༌། དེའི་ཕྱོགས་སྔ་ནི་གསར་རྙིང་གཉིས་ཀའི་སྐོར་ལ་མ་དག་པའི་ལྷད་ཡོད་པ་ཐམས་ཅད་སུན་ཕྱུང་བར་གཞུང་དེ་ཉིད་ལས་གསལ་ལོ། ། ཆག་ལོའི་དེ་ནི་ཁ་གཡར་བ་མ་ཡིན་པའི་སྟེང་དུ་ཤས་ཆེར་རྙིང་མ་བཀག་པ་སྟེ། ཁོང་གི་ཡིག་ཆ་གཞུང་དུའང་རྙིང་མ་ལན་གྲངས་དུ་མར་བཀག་པ་ལ་མཁས་གྲུབ་ཨོ་རྒྱན་པ་སོགས་ཀྱིས་བརྒལ་ལན་མཛད་སྣང་བའི་ཕྱིར་རོ། ། ༈ ཡང་ཉིད་ཀྱིས་ས་པཎ་གྱིས་རབ་དབྱེར། ལ་ལ་ཐེག་པ་རིམ་དགུ་ལ། ། ཞེས་པ་དང༌། གསང་སྔགས་རྙིང་མ་འབའ་ཞིག་ལས། །
ཞེས་པ་དང༌། དེས་ན་ཀུན་རྫོབ་ལྡོག་པ་དང༌། ། ལྷ་ཡི་ལྡོག་པ་མ་ཕྱེད་པས། ། ཞེས་པ་དང༌། རྣལ་འབྱོར་ཆེན་པོའི་ལྟག་ན་ནི། ། དེ་བས་ལྷག་པའི་རྒྱུད་སྡེ་མེད། ། ཅེས་ཐེག་པ་རིམ་དགུ་ཤུགས་ཀྱིས་བཀག་པ་དང༌། ཕ་རོལ་ཕྱིན་པའི་སྤྲོས་བྲལ་ལས། ། ལྷག་པའི་ལྟ་བ་ཡོད་ན་ནི། ། ཞེས་སོགས་ཀྱི་དགོངས་པ་ཇི་ལྟར་ཡིན།
གསུངས་པའི་ལན། ལ་ལ་ཐེག་པ་རིམ་དགུ་ལ། ། ལྟ་བ་ཐ་དད་ཡོད་ཅེས་ཟེར། ། ཞེས་ཕྱོགས་སྔ་བཀོད་ནས། དེ་འགོག་པ་ལ། ཉན་ཐོས་དང་ནི་ཐེག་ཆེན་ལ། ། ལྟ་བའི་རིམ་པ་ཡོད་མོད་ཀྱི། ། ཕ་རོལ་ཕྱིན་དང་གསང་སྔགས་ལ། ། ལྟ་བའི་བྱེ་བྲག་བཤད་པ་མེད། ། ཅེས་པ་ལ་སོགས་པའི་གཞུང་ལྷག་མ་རྣམས་གསུངས་པར་གདའ།
མཁྱེན་རབ་ཀྱི་དབང་ཕྱུག་དེ་ཉིད་ཀྱི་དགོངས་པ་ཇི་བཞིན་དུ་ལོན་པ་ཆེས་དཀའ་མོད་ཀྱང༌། དགོངས་པ་ཅན་གྱི་གསུང་མཐོ་དམན་སྣ་ཚོགས་བྱོན་པ་ཞིག་ཡོད་པ་ལས། སྐབས་འདིར་ལན་འདི་འདྲ་ཞིག་གདབ་པར་བྱ་སྟེ། སེམས་ཅན་སྣ་ཚོགས་པའི་མོས་པ་དང་བློའི་ཁྱད་པར་ལ་བརྟེན་ནས། ཇི་སྲིད་སེམས་ཀྱི་འཇུག་པ་ཡོད་ཀྱི་བར་ལ་ཐེག་པའི་རིམ་པ་དང༌། གྲུབ་མཐའི་རིམ་པ་དང༌། ལྟ་བའི་རིམ་པ་ཐ་དད་དུ་མ་བྱུང་སྟེ། མདོ་ལངྐར་གཤེགས་པ་ལས། ལྷ་ཡི་ཐེག་དང་ཚངས་པའི་ཐེག ། དེ་བཞིན་ཉན་ཐོས་རང་རྒྱལ་གྱི། །
ཐེག་པ་སྣ་ཚོགས་ངས་བསྟན་ཏེ། ། ཇི་སྲིད་སེམས་འཇུག་ཡོད་ཀྱི་བར། ། ཐེག་པའི་མཐའ་ལ་ཐུག་པ་མེད། ། ཅེས་གསུངས་པས་ཐེག་པ་རིམ་དགུ་ལ་ཧ་ཆེ་མི་དགོས་ཏེ། ཐེག་པ་ཇི་སྙེད་ཡོད་པའི་ཕྱིར་རོ། ། དེ་བཞིན་དུ་གྲུབ་མཐའ་དང་ལྟ་བ་གཅིག་པར་དུས་འཁོར་ནང་གི་ལེའུར་གསུངས་ལ། དེ་ཡང་སོ་སོའི་བློའི་འཛིན་པ་གཞིར་བཞག་པའི་ཁྱད་པར་གྱི་ཆོས་ཐ་དད་པ་རྣམས་ཀྱི་བྱེ་བྲག་གོ ། དེས་ན་སངས་རྒྱས་ཀྱི་བསྟན་པར་ཞུགས་པ་ཁོ་ནའི་དབང་དུ་བྱས་ཀྱང༌། དེ་ལ་གྲུབ་མཐའ་སྨྲ་བ་བཞི་སོ་སོ་ལ་ནང་གསེས་ཀྱི་ཁྱད་པར་མི་འདྲ་བ་དུ་མ་དང༌། ལྟ་བའི་དབང་དུ་བྱས་ན་ཉན་རང་གཉིས་ལྟ་བ་ཐ་དད་དང༌།
ཉན་ཐོས་ལའང༌། ཇི་སྐད་དུ། ལྟ་བའི་བྱེ་བྲག་འབའ་ཞིག་གི ། རྒྱུ་ཡིས་འདི་དག་ཐ་དད་བརྗོད། ། སྟོན་པ་ཐ་དད་ཡོད་མ་ཡིན། ། ཞེས་སྡེ་པའི་མདོར་གསུངས་པ་བཞིན། ཉན་ཐོས་སྡེ་པ་བཅོ་བརྒྱད་དུ་གྱེས་པའང་ལྟ་བ་དང་གྲུབ་མཐའ་མ་གཅིག་པའི་དབང་གིས་ཡིན། ཉན་རང་དང་ཐེག་ཆེན་ལྟ་བ་མི་གཅིག་པ་ལྟར་ཐེག་ཆེན་རང་ལའང་མདོ་སྔགས། མདོ་ལའང་དབུ་སེམས། སེམས་ཙམ་ལ་རྣམ་བདེན་རྫུན།
དབུ་མ་ལའང་སྒྱུ་མ་ལྟ་བུ་དང་རབ་ཏུ་མི་གནས་པ་དེ་ལའང་ཐལ་རང་གཉིས། སྔགས་ལའང་གསར་རྙིང༌། གསར་མ་ལའང་རྒྱུད་སྡེ་བཞི། རྙིང་མ་ལའང་ཐེག་པ་རིམ་པ་དགུ་སྟེ་ཤིན་ཏུ་མང་བའི་ཕྱིར་ཐེག་པ་རིམ་པ་དགུ། དེ་མཚུངས་ཀྱི་ལྟ་བ་དང་གྲུབ་པའི་མཐའ་ཡོད་པར་ཡང་ལྷུན་གྱིས་གྲུབ་བོ། ། ཕ་རོལ་ཕྱིན་དང་གསང་སྔགས་ལ། ། ལྟ་བའི་དབྱེ་བ་བཤད་པ་མེད། ། ཅེས་པའང་སྒྲ་ཇི་བཞིན་པར་ཁས་བླངས་སུ་མི་རུང་སྟེ། རྒྱལ་པོ་ཨིནྡྲ་བྷུ་ཏིས། བླ་མའི་ཁྱད་པར་དང༌། །
ཞེས་པ་ནས། ལྟ་བའི་ཁྱད་པར་དང༌། སྤྱོད་པའི་ཁྱད་པར་ཏེ། བདུན་གྱིས་འཕགས་སོ་ཤེས་གསུངས་པ་དང་འགལ་བའི་ཕྱིར་རོ། ། ཡང༌། ཕ་རོལ་ཕྱིན་པའི་ལྟ་བ་ལས། ། ལྷག་པའི་ལྟ་བ་ཡོད་ན་ནི། ། ལྟ་དེ་སྤྲོས་པ་ཅན་དུ་འགྱུར། ། ཞེས་གསུངས་པའང་གོང་དང་མཚུངས་ཏེ། ཕར་ཐེག་དང་སྔགས་ཐེག་ལ་ལྟ་བའི་ཁྱད་པར་མེད་པ་ཞལ་གྱིས་འཆེས་ནས།
བླ་མེད་ཀྱཻ་རྡོ་རྗེའི་དབང་བཞི་ལ་ལྟ་བ་མི་གཅིག་པ་བཞི་དང་གྲུབ་མཐའ་མི་གཅིག་པ་བཞི་གསུང་ངག་ལམ་འབྲས་སུ་བཟོས་འདུག་པའི་ལྟ་བ་བཞི་པོ་སྤྲོས་པ་ཅན་དུ་འབིག་ལགས་སམ། ཡང༌། རྣལ་འབྱོར་ཆེན་པོའི་ལྟག་ན་ནི། ། དེ་བས་ལྷག་པའི་རྒྱུད་སྡེ་མེད། ། གསུངས་པ་འདིའང་དགོངས་པ་ཅན་ཏེ། གཞན་དུ་ན། བཤད་རྒྱུད་རྡོར་ཕྲེང་གི་འགྲེལ་པ་སློབ་དཔོན་ཨ་ལངྐ་ཀ་ལ་ཤས་མཛད་པ་ལས། བཅོམ་ལྡན་འདས་ཀྱིས་རྒྱུད་བསྟན་པ་དེ་ཡང་འདུས་པར་གྱུར་པ་ནི་ཆོས་ལྔའི་རྒྱུད་ཀྱི་སྦྱོར་བས་བསྡུས་པ་སྟེ། འདི་ལྟ་སྟེ། བྱ་བ་དང༌།
སྤྱོད་པ་དང༌། རྣལ་འབྱོར་དང༌། རྣལ་འབྱོར་ཆེན་པོ་དང༌། རྣལ་འབྱོར་མའི་རྒྱུད་ཀྱི་དབྱེ་བས་སོ། ། ཞེས་གསུངས་པ་དང་འགལ་བའི་ཕྱིར་རོ། ། ཞེས་བརྒལ་བ་དང་བཅས་ཏེ་ལན་གདབ་པར་རིགས་སོ།། ༈ ཡང་དེ་ཉིད་ཀྱིས། བུ་སྟོན་གྱིས་རྙིང་མ་བཏང་སྙོམས་སུ་བཞག་པ་ཡང་ཅུང་ཟད་ཐུགས་ཐེ་ཚོམ་ཟོས་པ་ཡིན་ནམ། དགོངས་པའི་བབས་ཇི་ལྟར་ཡིན། གསུངས་པའི་ལན།
ཐམས་ཅད་མཁྱེན་པ་བུ་སྟོན་རིན་པོ་ཆེ་དེ་ཉིད་ནི་ཐུགས་གཟུ་བོར་གནས་པའི་མཁས་པ་དཔེ་ཟླ་དང་བྲལ་བ་ཞིག་ཡིན་པས་ན་གཟུ་ལུམ་ལ་སྤྱོད་པའི་སྐབས་མེད་ཀྱང༌། བསྟན་པ་སྤྱིའི་ཆོས་འབྱུང་དུ། བཀའ་བསྟན་གྱི་འགྱུར་བྱང་དཀར་ཆག་ཏུ་བཀོད་པ་ན། རྙིང་མའི་རྒྱུད་ཁ་ཅིག་ཡང་དག་དང༌། ཁ་ཅིག་ལྟར་སྣང་དུ་གཟིགས་ཤིང༌། འདྲེས་མར་སྣང་བ་དེ་ལ་ཐེ་ཚོམ་གྱི་གསུང་བྱོན་པ་སྟེ། དེ་དག་གི་ཤན་འབྱེད་རེ་ཞིག་མ་གྲུབ་པས། སྒྲོ་འདོགས་དང་སྐུར་འདེབས་ཀྱི་མཐར་མི་ལྷུང་བར་རྩིས་ཁྱུད་བཅུག་ནས་བཏང་སྙོམས་སུ་བཞག་པ་སྟེ། ཡིད་ཀྱི་ཉེས་པ་རང་བཞིན་གདུག་པ་སྟེ། ། ཞེས་ཆོས་ཀྱི་མཚན་ཉིད་གང་ལའང་ཡོད་མེད་དག །
ཅེས་སོགས་དྲངས་པའི་ལུང་དོན་ལ་དཔྱད་པས་ཤེས་སོ།། ༈ ཡང་ཉིད་ཀྱིས། བཅོམ་ལྡན་རལ་གྲིས་བསླབ་གསུམ་རྒྱན་གྱི་མེ་ཏོག་ཏུ། ། ཚེ་མ་རྒྱལ་པོ་ཁྲི་སྲོང་ལྡེའུ་བཙན་དང་སྤུན་ཡིན་པ་དང༌། སངས་རྒྱས་མྱ་ངན་ལས་འདས་ནས་ལོ་བཞི་གསུམ་བཅུ་གཉིས་ནས་བྱོན་ཞེས་རྫུན་གྱི་འཁོར་ལོ་བགྲང་ཡས་པ་གཅིག་ཡོད་དེ། ཅེས་པའི་ལན། བཅོམ་ལྡན་རལ་གྲིའི་གསུང་འདིའི་དོན་ཁོ་བོས་མ་གོ་བས་ལན་ཇི་བཞིན་དུ་འབུལ་མ་བདེའོ། ། དེའི་འཕྲོར། བདེ་བར་གཤེགས་པ་སྒྲུབ་པ་བཀའ་བརྒྱད་ལ་སོགས་པ་རྣམས་ནི་རྒྱུད་སྡེ་ཟབ་མོ་གང་ལས་བྱུང་དཔྱད་པར་བྱའོ་ཞེས་པ་རྣམས་མཁས་པའི་གསུང་ཡིན་པ་ལ། དགོངས་པའི་བབས་ཇི་ལྟར་ཡིན།
གསུངས་པའི་ལན་ཚིག་དོན་ལ་རྣམ་པར་དཔྱོད་པའི་བློ་གྲོས་ཞིབ་མོས་བརྟགས་ན། གསང་སྔགས་རྙིང་མའི་བཀའ་གཏེར་མང་པོར་ཆེ་མཆོག་གཙོ་བོར་བཞུགས་པའི་བཀའ་བརྒྱད་རིགས་བསྡུས་ཀྱི་ལྷ་ཚོགས་ཐམས་ཅད་དཀྱིལ་འཁོར་གཅིག་ཏུ་བཞུགས་པ་འདི་དཔྱད་གཞིར་མཛད་ནས། དེ་འདྲ་བ་རྩོད་མེད་ཀྱི་གཞུང་ལས་ཇི་ལྟར་བྱུང་ཞེས་དཔྱད་པའོ། ། དེ་ལ་རྙིང་མའི་ལུང་འདི་དང་འདི་ལ་བཤད་དོ་ཅེས་ཇི་ཙམ་བརྗོད་ཀྱང་མི་འགྲུབ་པས། གསུང་རབ་གཞན་གྱི་ལུང་རྩོད་མེད་དང༌། རིགས་པ་རྣམ་དག་གིས་བསྒྲུབ་དགོས་ལ། དེ་ཡང་དུས་ཀྱི་འཁོར་ལོ་ནི་ཕྱི་ནང་འདྲེས་པའི་གཞུང་དུ་ཁོང་བཞེད་པས་དེས་ཀྱང་མི་འགྲུབ་མོད་ཀྱི། སྔགས་གསར་མའི་གཞུང་གཞན་དུ། སྒྲུབ་པ་བཀའ་བརྒྱད་ཅེས་པའི་མིང་དང༌། དེ་རྣམས་དཀྱིལ་འཁོར་གཅིག་ཏུ་འདུས་པར་བཤད་པ་ནི་མ་མཐོང་ཡང༌།
དོན་ལ་བརྟེན་པའི་དབང་དུ་བྱས་ན། འཁོར་ལོ་སྡོམ་པ་ནི་ཆེ་མཆོག་ཡིན་པས། ཆེ་བའི་ཆེ་མཆོག་ལྷ་ཡི་ལྷར་གྱུར་པ། ། ཀུན་བཟང་ཧེ་རུ་ཀ་ལ་ཕྱག་འཚལ་ལོ། ། ཞེས་གྲུབ་པའི་སློབ་དཔོན་བྷུ་རི་པས་བཤད་ཅིང་དོན་ལའང་གནས་སོ། ། དམར་ནག་འཇིགས་གསུམ་ལ་སོགས་པ་གཤིན་རྗེ་གཤེད་སྐོར་རྣམས་འཇམ་དཔལ་སྐུ། པདྨ་གར་དབང་ཞེས་པ་ཚེ་དཔག་མེད་ཀྱི་སྐོར་རྣམས་པདྨ་གསུང༌། དགྱེས་པ་རྡོ་རྗེ་ནི། ཡང་དག་ལྷ་དགུ་སྟེ་ཡང་དག་ཐུགས། རྡོ་རྗེ་བདུད་རྩིའི་སྐོར་རྣམས་བདུད་རྩི་ཡོན་ཏན་སོགས་སྟེ།
རྒྱུད་སྡེ་ཟབ་མོ་རྣམས་ལས་བཀའ་དགུ་གསལ་རྒྱས་བསྙོན་མེད་དུ་གསུངས་པ་ལ་ཀླན་ཀའི་གནས་མེད་དོ།། ༈ ཡང་ཉིད་ཀྱིས་འབྲི་གུང་པ་དཔལ་འཛིན་འདི་ལ་ཕལ་ཆེར་ཚད་མར་མི་འཛིན་པ་ལ། པཎ་ཆེན་ཤཱཀ་མཆོག་པས་ལེགས་བཤད་གསེར་ཐུར་གྱི་མཇུག་ཏུ་དཔལ་འཛིན་གྱི་རྩོད་པ་འདྲི་བའི་རྒྱུ་མཚན་ཇི་ལྟར་ཡིན། གསུངས་པའི་ལན། དེའི་རྒྱུ་མཚན་རབ་དབྱེ་ལས། རྒྱལ་པོ་དར་མས་བསྟན་པ་བསྣུབས། ། དེ་རྗེས་ཆོས་ལོག་དུ་མ་འཕེལ། ། ཞེས་གསུངས་པའི་ཆོས་ལོག་གྲངས་སུ་བསྒྲངས་པ་ནི་གཞུང་འདིས་བསལ་བའི་ཕྱིར་རོ། ། དེ་ལྟར་ཡང་ལེགས་བཤད་གསེར་གྱི་ཐུར་མ་ལས། དེ་ཙམ་དུ་བཤད་པས་ཅི་ཞིག་བྱ་སྙམ་ན།
རྒྱལ་པོ་དར་མས་བསྟན་པ་བསྣུབས་པའི་འོག་ཏུ་ཆོས་ལོག་འཕེལ་བའི་རྣམ་གྲངས་འདི་དང་འདི་ཡིན་ནོ་ཞེས་ཁུངས་དག་ཅིང་ཚིག་ཉུང་བར་བསྡུས་ནས་བཤད་པ་འདི་གསལ་བར་མཐོང་ནས་བྲིས་པ་ཡིན་ནོ། ། ཞེས་པ་འདི་ཀས་བདེ་བླག་ཏུ་གོ་བར་ནུས་སོ།། ༈ ཡང་ཉིད་ཀྱིས། པཎ་ཆེན་དེ་ཉིད་ཀྱིས། རྙིང་མའི་རྒྱུད་ཀུན་རྒྱ་གར་ནས། ། བསྒྱུར་བར་འབད་པས་བསྒྲུབ་མི་དགོས། ། སློབ་དཔོན་སྤྲུལ་པའི་སྐུ་ཉིད་ཀྱིས། ། གསུངས་པ་ཉིད་དུ་བསྒྲུབས་པས་ཆོག ། མཆོག་དང་ཐུན་མོང་དངོས་གྲུབ་ལ། ། མི་སླུ་ངེས་ཕྱིར་དེ་ཚད་མ། །
ཞེས་གསུངས་པ་དེ་རྙིང་མ་རྣམ་དག་ཏུ་བསྒྲུབ་པ་ཡིན་ཟེར། དེ་ལྟར་ཡིན་ན་ནི། རྙིང་མའི་གཞུང་ནས་བཤད་པའི་རྒྱལ་བ་དགོངས་པའི་བརྒྱུད་པ། རིག་འཛིན་བརྡའི་བརྒྱུད་པ་སོགས་བརྒྱུད་པ་དྲུག་ལྡན་ལ་དགོས་པ་མ་བྱུང་ཕྱིན། རྙིང་མ་རང་གཞུང་ནས། སངས་རྒྱས་ཀྱིས་གསུངས། བསྡུ་བ་པོས་བསྡུས། གྲུབ་ཐོབ་ཀྱིས་བསྒོམས། པཎྜི་ཏས་བཤད། ལོ་ཙཱ་བས་བསྒྱུར་སྔོན་གྱི་སྡེ་སྣོད་འཛིན་པ་རྣམས་ལ་སྐྱོན་མེད་དུ་གྲགས་པའི་ཆོས་ཡིན་ཅེས་སྨྲ་བ་ལ།
སློབ་དཔོན་གྱིས་གསུངས་པར་བསྒྲུབ་པས། དེ་དག་གིས་སྤྱོད་ཚུལ་ལས་ཉམས་པར་མི་འགྱུར་རམ། དེ་དག་གིས་དགོངས་གཞི་ཡང་ཇི་ལྟར་ཡིན། གསུངས་པའི་ལན། དེ་ནི་རྙིང་མ་ལ་ཀླན་ཀ་འཚོལ་བ་དག་གི་རྩོད་པ་བཟློག་ཕྱིར། རྙིང་མའི་རྒྱུད་རྒྱ་གར་ནས་བསྒྱུར་ཚུལ་སོགས། ཆེ་བརྗོད་སྔགས་འཆང་རྣམས་ཀྱིས་གསུངས་པ་ལ་བསྟིངས་པའི་ཚིག་སྟེ། རྙིང་མ་རྣམ་དག་མ་ཡིན་པར་ནན་གྱིས་བསྒྲུབ་པའི་བསྟན་བཅོས་ལ་ཁུངས་དག་པ་སོགས་ཀྱི་བསྟོད་བསྔགས་བརྗོད་མ་ཐག ཡང་རྙིང་མ་རྣམ་དག་ཏུ་བསྒྲུབ་པའི་འགལ་བའི་ཁུར་སུ་ཞིག་གིས་འཛིན་པར་འགྱུར། དེའི་དགོངས་པ་ནི་རྙིང་མའི་རྒྱུད་ཕལ་ཆེར་བོད་དུ་བརྩམས་པ་ཡིན་ཀྱང༌།
གཡུ་ཐོག་མགོན་པོའི་སྨན་གྱི་རྒྱུད་བཞི་གསུང་བ་པོ་སངས་རྒྱས་དང་སྤྲུལ་པའི་དྲང་སྲོང་ལ་ཁ་གཡར་བ་བཞིན། རྩོམ་པ་པོ་སློབ་དཔོན་ཆེན་པོས་མཛད་པར་བསྒྲུབ་ན་ཁུངས་བཙུན་ཞིང༌། གྲུབ་གཉིས་སྩོལ་བའི་ནུས་ལྡན་གྱི་བསྟན་བཅོས་རྣམ་དག་ཏུ་འགྱུར་ལ། གཞན་གྱིས་བརྩམ་པར་བྱས་ན་དེ་ལྟར་མ་ཡིན་པའི་ཕྱིར་ཞེས་གསུངས་རྒྱུ་འདུག དེས་ན་རྙིང་མའི་རྒྱུད་སངས་རྒྱས་ཀྱིས་མ་གསུངས་སྨྲ་བའི་རྩོད་པ་འགོག་བྱེད་དུ་བརྒྱུད་པ་དྲུག་ལྡན་དང༌། གསུངས། བསྡུས། བསྒོམས། བཤད། བསྒྱུར་བ་སོགས་ཤེས་བྱེད་མང་དུ་གླེངས་ཀྱང༌།
རེ་ཞིག་གཏན་ཚིགས་དེ་ཀ་རང་བསྒྲུབ་པར་འགྱུར་ཞིང༌། དེ་ཚུལ་བཞིན་དུ་བསྒྲུབ་པ་ལ་ཚེགས་ཤིན་ཏུ་ཆེ་བའི་ཕྱིར་སྙམ་མོ།། ༈ ཡང་ཉིད་ཀྱིས། ཁྱད་པར་དུ་འབྲི་གུང་དཔལ་འཛིན་གྱིས་རྙིང་མ་ལ་ཀླན་ཀ་ཁྱི་ཟུག་ཟུག་བྱས་པར། དཔལ་འཛིན་རང་ཡང་ལར། རྙིང་མ་ལ་ཆོས་རྒྱུས་ཆེ་བ་རང་དུ་མ་མཐོང་སྟེ། ཕལ་ཆེར་ལོག་རྟོག་འབའ་ཞིག་ཏུ་འདུག་པས། འདི་རང་གིས་སྔ་འགྱུར་གྱི་བསྟན་པ་ལ་དམའ་འབྱིན་ཆེར་མི་ནུས་ནའང༌། གསུངས་པའི་ལན། དཔལ་འཛིན་གྱི་རྩོད་ཡིག་ཏུ།
ཁོ་བོ་གསང་སྔགས་རྙིང་མའི་རིགས། ། རྫོགས་ཆེན་ཕལ་དང་འདྲིས་པའི་ཕྱིར། ། དེ་ལ་ཞེན་པ་ཆེར་ཡོད་ཀྱང༌། ། བསྟན་དང་འགྲོ་བ་བསླུ་མ་ཕོད། ཟེར་བའི་ཚིག་གནད་ནུས་པ་ཅན་བཏང་འདུག་པ་ལྟར། བརྟགས་ན་རྙིང་མའི་ཆོས་རྒྱུས་རང་ནི་ཆེན་པོ་ཡོད་མདོག་ཁ་བ་འདྲ་བསམ། གང་ལྟར་ཡང༌། ངོ་ཤེས་པ་ལས་དགའ་བ་མེད། ། རྒྱུས་ཡོད་པ་ལས་ལོད་པ་མེད། ། ཅེས་འཇིག་རྟེན་ཁ་གཏམ་དུ་གླེང་བ་བཞིན།
ཁོང་རའི་ཞེ་འདོད་ཡིན་མིན་ཇི་ལྟར་རུང༌། སྔ་འགྱུར་ལ་དམའ་འབེབ་ཆེན་པོར་སོང་སྟེ། ཚིག་ངན་དེ་པ་མཁས་བླུན་མང་པོའི་ཞལ་ལས་རླུང་བཞིན་དུ་རྒྱུ་བ་ཐོས་པའི་ཕྱིར་རོ།། ༈ ཡང་ཉིད་ཀྱིས། དཔལ་འཛིན་གྱིས། འགྲོ་འདུལ་ཐུབ་པ་དྲུག་སྣང་བ། ། འོ་ན་ཐུབ་པ་གཞན་ལྔ་ཡི། ། མཛད་པ་བཅུ་གཉིས་ཇི་ལྟར་བསྟན། ། ཆོས་ཀྱི་འཁོར་ལོ་གང་དུ་བསྐོར། ། དེ་ཡི་རྒྱུད་འཛིན་རྗེས་འབྲངས་སུ། །
བསྟན་པ་གང་གི་ཕྱོགས་སུ་དར། ། ཞེས་པ་འདི་ལ། དཔའ་བོ་གཙུག་ལག་ཕྲེང་བས། ལྷ་ཡི་དབང་པོ་བརྒྱ་བྱིན་ལ། ། དྲང་སྲོང་ཕུར་བུ་ལ་སོགས་པ། ། སྒྲ་མདོ་འཛིན་པའི་རྗེས་འཇུག་ཡོད། ། ཅེས་གསུངས་པ་འདིས་ཀྱང་ཅུང་ཟད་མི་ཡོང་བ་འདྲ་སྟེ། དབུ་མ་བཤེས་པའི་སྤྲིངས་ཡིག་ལས། བརྒྱ་བྱིན་མཆོད་འོས་ཉིད་དུ་གྱུར་ན་ཡང༌། ། ལས་ཀྱི་དབང་གིས་སླར་ཡང་ངན་སོང་ལྷུང༌། །
ཅེས་པ་དང༌། བདེ་གཤེགས་འདུས་པ་ལས། དཀྱིལ་འཁོར་མུ་རན་སྐྱོང་མཛད་པའི། ། ཚངས་པ་ལྷ་དབང་བརྒྱ་བྱིན་ཡང༌། ། ད་དུང་འཇིག་རྟེན་མ་འདས་ཀྱིས། ། ཅེས་པ་ལ་སོགས་པ་མངས་པས། རྙིང་མའི་རྒྱུད་སྡེ་ལས་གསུངས་པའི་ལྷའི་དབང་པོ་བརྒྱ་བྱིན་དེ་གང་འདྲ་ཅིག་ལ་ངོས་འཛིན་གསུངས་པའི་ལན། དཔལ་འཛིན་གྱི་ཞེ་འདོད་ལ། ཐུབ་པ་ཡིན་ཟེར་ཚད་ཀྱིས་མཛད་པ་བཅུ་གཉིས་ངེས་པར་སྟོན་དགོས་སོ་སྙམ་པའི་བློ་རོ་ཡོད་པའི་སྟེང་དུ། མཛད་པ་བཅུ་གཉིས་ཀྱི་རྣམ་དབྱེ་ཙམ་ལའང་རྨོངས་པའི་ངང་ཚུལ་བསྟན་ཏེ།
ཆོས་འཁོར་བསྐོར་བ་མཛད་པ་བཅུ་གཉིས་ཀྱི་ཁྲོད་ནས་ཟུར་དུ་ཕུད་འདུག་པའི་ཕྱིར། དཔའ་བོ་རིན་པོ་ཆེས་ཀྱང༌། རྗེས་འཇུག་ཡོད་པ་རྒྱུ་མཚན་དུ་བཀོད་ནས་བརྒྱ་བྱིན་དེ་ཐུབ་པར་བསྒྲུབས་སྣང་བ། དེ་ལྟར་ན། ཚེ་དང་ལྡན་པ་ལྷས་བྱིན་ལ། ། ཀོ་ཀ་ལི་པ་ལ་སོགས་པ། ། ལོག་ལྟ་འཛིན་པའི་རྗེས་འཇུག་ཡོད། ཟེར་བར་བྱས་ནས་དེ་ཡང་ཐུབ་པར་བསྒྲུབས་ལ། ཉིད་ཀྱིས་དྲངས་པའི་བཤེས་སྤྲིང་གི་ཚིག་དེ་ཡང་མ་དག་སྟེ། བརྒྱ་བྱིན་འཇིག་རྟེན་མཆོད་འོས་གྱུར་ནས་ཀྱང༌། །
ལས་ཀྱི་དབང་གིས་སླར་ཡང་ས་སྟེང་ལྷུང༌། ཟེར་བ་ལགས་ཤིང་ལུང་དོན། བརྒྱ་བྱིན་ཡིན་ཚད་སླར་ལྷུང་ངོ་ཞེས་སྲིད་མཐའ་འགོག་པ་མ་ཡིན་མོད་ཀྱི། བདེན་པ་མ་མཐོང་ཡང་འདུས་བྱས་པའི་བསོད་ནམས་ཀྱི་མཐུ་ཆེན་པོས། བརྒྱ་བྱིན་དུ་སྐྱེས་པ་དེ་འདྲ་བ་ནི་སླར་ཡང་འགྲོ་བ་གཞན་དུ་ལྷུང་ཞེས་འགྱུར་བའི་སྡུག་བསྔལ་ལ་ཡིད་འབྱུང་བའི་ཚིག་ཡིན་པས་སྐབས་འདི་ལ་ཕན་གནོད་མེད། ལར་བབས། རྒྱལ་པོ་ང་ལས་ནུའི་ཚེ་གང་ལ་བརྒྱ་བྱིན་བརྒྱ་དང་བཅུ་བཞི་འདས་པར་མདོ་ལས་བཤད་པས་མཚོན་ཏེ། སླར་ལྟུང་བ་དང་མི་ལྟུང་བའི་བརྒྱ་བྱིན་མང་པོ་ཡོད་པར་མངོན་ནོ། ། རྙིང་མ་ལུགས་ཀྱི་དཀྱིལ་འཁོར་ལ་བཀོད་པའི་བརྒྱ་བྱིན་དང་ཚངས་པ་སོགས་འཇིག་རྟེན་རང་རྒྱུད་པར་བཞེད་མི་བཞེད་དཔྱིས་ཕྱིན་བདག་གིས་མ་འཚལ་མོད། གལ་ཏེ་བཞེད་པ་ལྟར་ན།
དཀྱིལ་འཁོར་ལྷ་དེ་རྣམས་སྐྱབས་འགྲོ་དང་ཕྱག་མཆོད་ཀྱི་ཡུལ་དུ་མཛད་དམ་མི་མཛད་རིག་འཛིན་ཆེན་པོ་ཁྱེད་ལ་འདྲིའོ། ། མཛད་ཚེ། འོ་ན་དེ་ནི་སྐྱབས་འགྲོའི་བསླབ་བྱ་དང་འགལ་ཏེ། སངས་རྒྱས་ལ་སྐྱབས་སུ་སོང་ནས་ལྷ་གཞན་ལ་ཕྱག་མཆོད་མི་བྱ་བར་བཤད་པའི་ཕྱིར་སྙམ་མོ། ། དེ་ལྟར་ཡང་འཕགས་པ་དཔུང་བཟང་གིས་ཞུས་པའི་རྒྱུད་ལས། འཇིགས་ཀྱང་ཚངས་པ་བརྒྱ་བྱིན་ཁྱབ་འཇུག་དང༌། ། དྲག་པོ་རླུང་ལྷ་སོགས་ལ་ཕྱག་མི་བྱ། ། དེ་ཡི་བཤད་པའི་ཆོས་ལ་མི་བརྟེན་ཞིང༌། ། དེ་དག་དཀའ་ཐུབ་མི་བྱེད་རྟག་མི་མཆོད། ། ཅེས་སོགས་གསུངས་པ་ལྟར་རོ། །
འཇིག་རྟེན་རང་རྒྱུད་པར་མི་བཞེད་ན་ནི་སྒྲུབ་བྱེད་དུ་མི་འགྱུར་རོ། ། གསར་མའི་གཞུང་ཚད་ལྡན་དུ། རྟེན་དཀྱིལ་འཁོར་གྱི་ལྟེ་བ་ནས་མེ་རིའི་བར་དང༌། བརྟེན་པ་ལྷ་གཙོ་བོ་ནས་ཁོར་ཡུག་དུར་ཁྲོད་པའི་བར་ཐམས་ཅད། གཙོ་བོ་བཅོམ་ལྡན་འདས་དེའི་རྣམ་འཕྲུལ་ཆུ་ཟླའི་གར་སྟབས་སུ་བཤད་ཀྱི། དགོས་དབང་གིས་འཇིག་རྟེན་པའི་ཚུལ་དང་མིང་འདོགས་ཙམ་མ་གཏོགས་འཇིག་རྟེན་རང་རྒྱུད་དུ་མི་བཞེད་ཅིང༌། བེམ་ཆོས་སོགས་སུའང་མི་འདོད་ལགས། རྙིང་མའི་རྒྱུད་ལས་བཤད་པའི་ལྷའི་ཐུབ་པ་དེ་ནི། མདོ་མང་པོ་ལས། སེམས་ཅན་གང་དག་བརྒྱ་བྱིན་ལ་དད་ཅིང་བརྒྱ་བྱིན་གྱིས་འདུལ་བ་དེ་དག་གིས་ནི་བཅོམ་ལྡན་འདས་བརྒྱ་བྱིན་གྱིས་གཟུགས་སུ་ལངས་ནས་གཤེགས་པ་མཐོང་ངོ༌། །
ཞེས་གསུངས་པ་དེ་ལྟ་ལ་ངོས་གཟུང་ན་གསུང་རབ་སྤྱིའི་བབ་དང་མཐུན་པ་འདྲ་སྙམ། མདོར་ན་རིགས་མཐུན་པའི་འགྲོ་བ་གང་ལ་གང་འདུལ་གྱིས་སྐུའི་སྣང་བརྙན་དུ་རིགས་དྲུག་སོ་སོའི་མཐོང་བ་ལྟར་ཡིན་གྲང༌།། ༈ ཡང་ཉིད་ཀྱིས། དེར་མ་ཟད་མི་ཡི་ཐུབ་པ་ཤཱཀྱ་ཐུབ་པ་འདི་ཡང༌། སྔ་འགྱུར་གྱི་རྒྱུད་ནས་གསུངས་པའི་ཐུབ་པ་དེ་མ་ཡིན་ཏེ། གསང་སྔགས་རྙིང་མའི་རྒྱུད་སྡེ་རྣམས་ནི། བསྐལ་པ་དཔག་ཏུ་མེད་པའི་སྔོན་རོལ་ཏུ་གསུངས་ཏེ། སྒྲ་ཐལ་འགྱུར་རྩ་བའི་རྒྱུད་ལས། འབྱུང་བ་ཆེན་པོ་བཞི་མི་སྣང༌། ། ཤ་ཁྲག་བརྡོས་པའི་གཟུགས་མི་མངའ། །
ཞེས་སོགས་རྒྱུད་ལུང་ཁ་ཡར་དྲངས་རྗེས། རྫོགས་ཆེན་གསུངས་པའི་སྟོན་པ་ཀུན་ཏུ་བཟང་པོ་དང༌། ཀུན་ཏུ་འཆང་ཆེན་དང༌། མངོན་རྫོགས་རྒྱལ་པོ་དང༌། གཞོན་ནུ་དཔའ་བོ་སྟོབས་ལྡན་སོགས་སྟོན་པ་བཞི་གསུམ་བཅུ་གཉིས་ཀྱིས་ཤཱཀྱ་ཐུབ་པའི་སྔོན་རོལ་དུ་གསུངས་པས། དེ་དག་གིས་གསུངས་པའི་རྒྱུད་ཀྱི་ནང་དུ་མིའི་ཐུབ་པ་ཤཱཀྱ་ཐུབ་པ་ཅེས་པ་འདིས་རྫོགས་ཆེན་གྱི་བསྟན་པ་ཐམས་ཅད་ཁྱབ་བམ་ཇི་ལྟར་ཡིན། ཡང་ཤཱཀྱ་ཐུབ་པ་མ་ཡིན་ན་ནི་ཤཱཀྱ་སེངྒེ་ཞེས་སམ་ཤཱཀྱ་ཐུབ་པ་ཞེས་པའི་སྒྲ་བཤད་འདི་ཡང་ཇི་ལྟར་ཡིན། གསུངས་པའི་ལན། དཔེར་བགྱིས་ན་གསར་མའི་བདེ་མཆོག་རྒྱུད་རྣམས། བསྐལ་པ་དཔག་ཏུ་མེད་པའི་སྔོན་རོལ་དྲག་པོ་འཇིགས་བྱེད་བཏུལ་བའི་དུས་སུ་གསུངས་ཤིང༌།
དེའི་རྒྱུན་མ་ཉམས་པ་དཔའ་བོ་མཁའ་འགྲོ་མ་རྣམས་ཀྱི་ཐུགས་རྒྱུད་ལ་བཞུགས་ཀྱང༌། སླར་ཤཱཀྱ་སེངྒེའི་དཔལ་ལྡན་འབྲས་སྤུངས་སུ་བསྐྱར་ནས་གསུངས་པར་རྒྱ་འགྲེལ་དུ་མ་ལས་བཤད་པ་བཞིན། འདིར་ཡང་སྦྱར་དུ་མི་རུང་ངམ། ཤཱཀྱ་ཐུབ་པའི་སྐུ་འབྱུང་བཞི་དང་ཤ་ཁྲག་གདོས་བཅས་སུ་འདོད་པ་ནི་དྲང་དོན་གཙོར་བྱེད་ཀྱི་ཐེག་དམན་པ་འགའི་ལོག་ཤེས་ཡིན་མོད་ཀྱི། ཐེག་པ་ཆེན་པོའི་ངེས་གསང་ལྷུག་པར་སྒྲོགས་དུས། དེ་འདྲ་བའི་ངན་རྟོག་གཉིད་ཀྱི་རྨི་ལམ་དུའང་འབྱུང་བར་མི་རིགས་ཏེ། རྒྱུད་ལས། ཁོང་སྟོང་ཁྱོད་ཀྱི་སྐུ་ལ་མེད། ། ཤ་དང་རུས་པ་ཁྲག་ཀྱང་མེད། ། ནམ་མཁའ་ལ་ནི་འཇའ་ཚོན་ལྟར། །
ཁྱོད་ཀྱི་སྐུ་ནི་སྟོན་པར་མཛད། ། ཅེས་པ་ལ་སོགས་པ་མང་དུ་གསུངས་པས་ན། འབྱུང་བ་ཆེན་པོ་བཞི་མི་སྣང༌། ། ཤ་ཁྲག་བརྡོས་པའི་གཟུགས་མི་མངའ། ། ཞེས་པ་རྙིང་མའི་སྟོན་པ་ཁོ་ནའི་ཁྱད་ཆོས་ག་ལ་ཡིན། རྫོགས་ཆེན་གསུང་བའི་སྟོན་པ་ཡང་མཐའ་ཅིག་ཏུ་ཇི་ལྟར་ངེས་ཏེ། སྟོན་པ་བཅུ་གཉིས་ཀྱིས་མ་གསུངས་གོང་དུ་རྫོགས་ཆེན་ཡོད་དམ་མེད། ཡོད་ན་དེའི་སྟོན་པ་ཡང་བཅུ་གཉིས་པོ་ཀ་ཡིན་ནམ་གཞན་ཡིན། དེ་རྣམས་ཀ་ཡིན་ན་རྫོགས་ཆེན་གསུངས་མཁན་སྟོན་པ་བཅུ་གཉིས་པོར་ངེས་པ་བཞིན། དེའི་རྒྱུད་ལས་བཤད་པའི་མིའི་ཐུབ་པའང་ཤཱཀྱ་ཐུབ་པ་ཁོ་ནར་ངེས་སོ་ཞེས་སྨྲས་ཀྱང་སྐྱོན་ཅི་ཞིག་ཡོད་དེ་མེད་པ་ཁོ་ནའོ། །
བཅུ་གཉིས་པོ་མ་ཡིན་ན་ནི་སྟོན་པ་གཞན་པ་བཞིན་མིའི་ཐུབ་པའང་གཞན་པ་ལས་འོས་ཅི་ཡོད། དེའི་ཕྱིར་རྫོགས་ཆེན་གྱི་བསྟན་པ་ཐམས་ཅད་ལ་དེས་ཁྱབ་པ་དང་མ་ཁྱབ་པའང་མཚུངས་པ་ཉིད་དོ།། ༈ ཡང་ཉིད་ཀྱིས། ཐུབ་པ་དྲུག་ཅེས་པ་རྙིང་མ་མ་གཏོགས་གསར་མའི་གཞུང་དུ་བཤད་དམ་མ་བཤད། གསུང་བའི་ལན་གསར་མའི་གཞུང་ལས་ཐུབ་པ་དྲུག་བཤད་དེ། གསར་མའི་གཞུང་ལས་ཐུབ་པ་བདུན་བཤད་པའི་ཕྱིར་ཞེས་ལན་ཉུང་འཐུས་སུ་ཕུལ་ཏོ།། ༈ ཡང་ཉིད་ཀྱིས། འདི་དག་གི་དོན་ཤིན་ཏུ་གོ་དཀའ་བར་བྱུང་བས། སྔ་འགྱུར་གྱི་བསྟན་པ་རིན་པོ་ཆེ་ལ་དགོངས་ནས་ཡིད་བརྟན་དུ་རུང་བའི་ལེགས་བཤད་གཅིག་དང༌། གསུང་བའི་ལན།
ཁོ་བོ་སྔ་འགྱུར་ལ་མོས་ཀྱང་འཇུག་སྒོའི་གཞན་དབང་ལས། ཕྱོགས་དེར་སྦྱངས་སྟོབས་མེད་པའི་ཕྱིར། ཡིད་བརྟན་རུང་བའི་ལེགས་བཤད་དཀའ་ཡང༌། རང་གིས་ཇི་ལྟར་གོ་བ་ཙམ་ལན་དུ་གསོལ་བ་ལ་ཁ་ན་མ་ཐོ་བ་མེད་དོ།། ༈ ཡང་ཉིད་ཀྱིས། སློབ་དཔོན་ཆེན་པོ་པདྨ་འབྱུང་གནས་འདི་ལ། ཆག་ལོ་ཆོས་རྗེ་དཔལ་གྱིས་བྱས་ཟེར་བའི་ཡིག་ཆ་གཅིག་ན། བལ་པོ་པད་འབྱུང་བྱུང་ཞེས་པ་འདི་ལ། མཁས་པའི་གཞུང་ལུགས་གཞན་ལ་མ་བཤད་པས་བརྗིད་མེད། དུས་ཕྱིས་རྣམ་ཐར་འདྲ་མིན་མང་དུ་བྱས་འདུག་པར།
བརྫུས་སྐྱེས་ཡིན་པ་དང༌། མངལ་སྐྱེས་ཡིན་ཞེས་པ་དང༌། འདམ་ཀ་ཡིན་ཞེས་པ་ལ་སོགས་པ་རྣམས་ནི་སོ་སོའི་སྣང་ངོར་དྲང་དོན་དུ་བསྟན་པ་ཡིན་ལ། ངེས་དོན་དུ། སྔོན་ཚེ་སྣང་བ་མཐའ་ཡས་འོད་དཔག་མེད། ། ཅེས་དང༌། འདས་པའི་མཚན་བརྒྱད་མ་འོངས་མཚན་བརྒྱད་དང༌། ། ད་ལྟའི་མཚན་བརྒྱད་མ་ངེས་མཚན་བརྒྱད་དེ། ། ཅེས་པ་ལ་སོགས་པ་བསྐལ་པ་དཔག་ཏུ་མེད་པའི་སྔོན་རོལ་ནས། བསྐལ་ཆེན་འདིའི་སངས་རྒྱས་མོས་པའི་བར་དུ་བསྟན་པ་གཉིས་ལྡན་གྱི་སྒོ་ནས་འགྲོ་བའི་དོན་མཛད་པར་གསུངས་པས།
སངས་རྒྱས་ཤཱཀྱ་ཐུབ་པའི་བསྟན་པ་ལ་བྱུང་བའི་ལོ་རྒྱུས་གཅིག་ཏུ་མ་ངེས་སམ་སྙམ་པ་སེམས་ལ་ཤར་བ་འདིའང་ཇི་ལྟར་འཐད་གསུང་བའི་ལན། ལེགས་སོ་ལེགས་སོ། དེ་དེ་བཞིན་ནོ། དེ་དེ་བཞིན་ཏེ། མདོ་རྒྱུད་ལས། སངས་རྒྱས་རོལ་པ་བསམ་མི་ཁྱབ། ཅེས་པ་ལ་སོགས་པའི་ལུང་བསམ་གྱིས་མི་ཁྱབ་པ་དཔུང་གཉེན་དུ་བཞུགས་པའི་ཕྱིར་རོ། ། ལར་རང༌། སློབ་དཔོན་ཆེན་པོ་མངལ་སྐྱེས་ཡིན་ཟེར་བའི་སྐད་ཐོས་མ་ཐག དེ་དམའ་འབྱིན་དུ་གོ་ནས།
དེང་སང་གི་སྔགས་འཆང་ཕལ་ཆེར་ཁྲོ་གཉེར་སྡུད་པ་མཐོང་མོད། དེ་ནི་མི་རིགས་ཏེ། བསྐལ་བཟང་གི་སངས་རྒྱས་སྟོང་ཡང་མངལ་སྐྱེས་ཡིན་པར་མདོ་རྒྱུད་ལས་གསལ་རྒྱས་སུ་གསུངས་ཤིང༌། དེ་ལྟར་དུ་འཇིག་རྟེན་ལའང་གྲགས་ཤིང་གྲུབ་པ་དེ་ཡང་ངན་པ་ཡིན་ནམ། སྐྱེས་བུ་ཆེན་པོའི་ཕྲིན་ལས་ཀྱི་སྒྱུ་མ་རྣམ་པར་འཕྲུལ་པའི་ཟློས་གར་ལ། སོ་སྐྱེའི་བློ་གྲོས་དྲི་མ་ཅན་གྱིས་ཉི་ཚེར་གཞོལ་བར་མི་བྱའོ། ། དེའི་ཕྱིར་འདི་འདྲ་བ་ལ། ཡུལ་དུས། སྐྱེ་གནས། ཚེ་ཚད་ཕྲིན་ལས་སོགས་ཀྱི་ངེས་པ་སུས་ཀྱང་སྨྲ་བར་མི་སྤོབས་བཞིན་དུ།
ཕྱོགས་གཅིག་ཏུ་སྨྲ་བ་ལ་དགའ་བ་ནི་ནམ་མཁའ་འདོམ་འཇལ་གྱི་དཀའ་ཐུབ་ལྟར་འབད་པ་གྲོན་དུ་འགྱུར་ཏ་རེ།། ༈ ཡང་ཉིད་ཀྱིས། སློབ་དཔོན་ཆེན་པོའི་ཆ་ལུགས་ཀྱི་སྣང་བརྙན་འདི་ལ་ཆ་ལུགས་ཡ་མ་ཟུང་ཡིན་ཞེས་རྒོད་ཀྱི་རྩེ་སྒྲོ་སོགས་འགའ་ཞིག་གི་རྩོད་གནས་སུ་བྱེད་པ་གཅིག་འདུག་པ་འདི་ལ། དོན་བསྟོད་གཅིག་གི་ནང་ན། བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་དང་སྦྱོར་ཞེས་པ་གཅིག་བཤད་འདུག་པ་འདི་ལ་བྱང་ཕྱོགས་དང་སྦྱོར་ཚུལ་ལེགས་པོ་ཅིག་དགོས། གསུངས་པའི་ལན། སློབ་དཔོན་ཆེན་པོའི་སྐུའི་རྒྱན་སྤྲོས་འདི་ལྟ་བུ་ཡ་མ་ཟུང་ནི་ཤིན་ཏུའང་ཡིན་ཏེ། ངོ་མཚར་བའི་ཆོས་ཀྱི་བརྡའ་ཐབས་བླ་ན་མ་མཆིས་པར་གོ་བ་བཞིན་བརྡའ་དོན་སྦྱར་བའི་བསྟོད་ཕྲེང་གསང་གསུམ་རྒྱན་གྱི་འཁོར་ལོ་ཞེས་པའི་ཚིག་བཅད་ཟུར་དུ་བྲིས་ཡོད་པར་གཟིགས་ཤིག ཡང་ཉིད་ཀྱིས། མཎྜལ་ཚོམ་བུ་སོ་བདུན།
གཞལ་ཡས་ཁང༌། བུམ་པ་བུམ་རྫས་ཁ་རྒྱན་མགུལ་ཆིངས་དང་བཅས་པ་བྱང་ཕྱོགས་དང་སྦྱར་བ་ཅིག་དགོས་གསུངས་པའི་ལན། སྣང་བ་འདི་དག་རྟེན་ཅིང་འབྲེལ་བར་འབྱུང་བའི་བརྡའ་ཐབས་སུ་གོ་ན། མི་འཆིངས་ཞིང་གྲོལ་བའི་ཕྱིར་སྣང་བ་བླ་མ་དང་སྣང་བ་དཔེ་ཆར་འཆར་བ་སྟེ། དཔེར་ན་རྗེ་བཙུན་བཞད་པ་རྡོ་རྗེའི་སྦ་ལྕག་གི་མགུར་བཞིན་དུ་འགྱུར་ལ། དེ་ཡང་མཎྜལ་གྱི་གཞི་གཙང་ཞིང་ཡིད་དུ་འོང་བས་ཡོན་ཏན་ཐམས་ཅད་ཀྱི་རྟེན་ཚུལ་ཁྲིམས་རྣམ་པར་དག་པ་མཚོན། ཕྱི་ལྕགས་རི་ཁོར་ཡུག་གིས་དེ་སྐྱོང་ཐབས་ཀྱི་དྲན་ཤེས་བག་ཡོད་མཚོན། གླིང་བཞིས་དྲན་པ་ཉེར་བཞག་བཞི། གླིང་ཕྲན་བརྒྱད་ཀྱིས་ཡང་དག་སྤོང་བ་བཞི་དང་རྫུ་འཕྲུལ་གྱི་རྐང་པ་བཞི། རི་རབ་ལྷུན་པོ།
རིན་པོ་ཆེའི་རི་བོ། དཔག་བསམ་གྱི་ཤིང༌། འདོད་འཇོའི་བ། མ་རྨོས་པའི་ལོ་ཏོག་ལྔས་དབང་པོ་ལྔ། གཏེར་བུམ། ། ཉི་མ། ཟླ་བ། གདུགས། རྒྱལ་མཚན་ལྔས་སྟོབས་ལྔ། རྒྱལ་སྲིད་སྣ་བདུན་གྱིས་བྱང་ཆུབ་ཡན་ལག་བདུན།
སྒེག་སོགས་ལྷ་མོ་བརྒྱད་ཀྱིས་འཕགས་པའི་ལམ་ཡན་ལག་བརྒྱད་དེ་སོ་བདུན་ནོ། ། དཀྱིལ་འཁོར་གྱི་རྟེན་གཞལ་ཡས་ཁང་ལ་དཔལ་མཆོག་དང་པོ་ལས། དྲན་ནས་དབང་པོ་སྒོ་བཞི་ཡིན། ཞེས་གསུངས་པའི། དྲན་ནས་ཞེས་པ་སྡེ་ཚན་ལྔ་སྟེ། དྲན་པ་ཉེར་བཞག ཡང་དག་སྤོང་བ། རྫུ་འཕྲུལ་གྱི་རྐང་པ། དབང་པོ། སྟོབས་སོ། །
དབང་པོ་གོ་རིམ་ཇི་ལྟ་བས་ཡུལ་གྱི་སྡེ་ཚན་ལྔ་བསྡུས་པའི་སྡེ་ཚན་དང་དབང་པོ་གསུམ་ནི་གོ་རིམ་བཞིན་ཤར་དང་ལྷོ་དང་ནུབ་ཀྱི་སྒོ། སྡེ་ཚན་ཐ་མ་གཉིས་དང་དབང་པོ་ཐ་མ་གཉིས་བྱང་སྒོ། དྲྭ་བ་དང་དྲྭ་ཕྱེད་བྱང་ཆུབ་ཡན་ལག་བདུན། ཀ་བ་བརྒྱད་འཕགས་ལམ་ཡན་ལག་བརྒྱད་དོ། ། འདི་ལ་རྒྱ་ཆེར་བཤད་དུ་ཡོད་ཀྱང་སྐབས་དོན་དེས་གྲུབ། བུམ་པའི་རྒྱུ། མགུལ་ཆིངས་རིམ་པ་གཉིས། ཁ་རྒྱན་རྣམས་དྲན་པ་ཉེར་བཞག་བཞི། དབྱིབས་ལྟོ་ལྡིར། ཞབས་ཞུམ།
མཆུ་འཕྱང༌། ཁ་གཡེལ་རྣམས་ཡང་དག་སྤོང་བ་བཞི། མགྲིན་པ་རིང་བ། བཙའ་བ་དང་ནག་པོ་མེད་པ། ཆུ་གཙང་གིས་གསུམ་གཉིས་གང་བ། གསུམ་ཆ་སྟོང་པ་རྣམས་རྫུ་འཕྲུལ་གྱི་རྐང་པ་བཞི། ནང་རྫས་འབྲུ་ལྔ་དབང་པོ་ལྔ། རིན་པོ་ཆེ་ལྔ་སྟོབས་ལྔ། སྨན་ལྔ་དང་སྙིང་པོ་ལྔའི་དང་པོ་གཉིས་ཏེ་བདུན་བྱང་ཆུབ་ཀྱི་ཡན་ལག་བདུན། དེའི་ལྷག་མ་གསུམ་དང་དྲི་ལྔ་སྟེ་བརྒྱད་ཀྱིས་འཕགས་པའི་ཡན་ལག་མཚོན་པའོ། །
དེ་ལྟ་ན་དྲིས་པའི་ལན་ལྷག་ལུས་མེད་པར་ཕུལ་བ་འདི་ལ་རྣམ་དཔྱོད་ཀྱི་འཇུག་པ་ཡང་དག་པས་དཔྱད་མཐར། ལུང་རིགས་དང་འགལ་བའི་འཆལ་གཏམ་སྣང་བ་ཞིག་ན་བདག་གི་ནོངས་པར་གཟུང་དུ་གསོལ། སྐྱེས་རབས་དུ་མར་གསང་ཆེན་རྙིང་མ་ལ། ། སྦྱངས་པའི་རྩེར་སོན་སྤྲུལ་པའི་གར་མཁན་དང༌། ། སྔགས་རྒྱུས་སྙེམས་པས་བསྒྱིངས་ལ་མི་འདྲི་བར། ། སྒོམ་ཆེན་རྒན་པོའི་རྣ་བ་ཅི་སླད་གཙེར། ། འོན་ཏེ་མཉེས་གཤིན་འདྲིས་པའི་མཛའ་ན་མོས། ། མཚམས་སྦྱོར་ཟུར་མིག་གཡོ་བའི་ཆོ་འཕྲུལ་གྱིས། ། དགྱེས་འཛུམ་སྤྲོ་བའི་འོད་སྣང་མ་བཟློག་པར། ། ལེགས་བཤད་ཟིལ་དངར་ཕྲེང་བས་མགྲོན་དུ་གཉེར། །
རྣམ་དག་བཀའ་གཏེར་ལྷུན་པོར་ངན་རྟོག་གི ། བུང་བ་ཕྲ་མོའི་གཤོག་པས་བསྒྱེལ་འདོད་པ། ། ཀྱེ་མ་འདི་ལྟའི་ངང་ཚུལ་མཐོང་ཐོས་ཀྱང༌། ། བཏང་སྙོམས་མལ་དུ་གཉིད་པ་འོས་སམ་ཅི། ། རལ་པའི་ཁུར་ལྕིས་ནོན་པའི་སྔགས་འཆང་རྣམས། ། ལུང་རིགས་མཚོན་ཆས་ཕྱིར་རྒོལ་གཞོམ་རེ་རན། ། མིན་ན་རྫས་ངན་བསགས་པའི་འཕྲུལ་འཁོར་གྱིས། ། མནན་བསྲེགས་འཕང་སོགས་ལས་སྦྱོར་ཅིས་མི་བགྱིད། ། འདི་བྲིས་དགེ་བའི་ཕུང་པོ་བླ་ན་མེད། ། དུས་གསུམ་ལེགས་བྱས་འོད་དཀར་གྱིས་འཁྱུད་པས། །
ཀུན་གསལ་མཐའ་ཡང་འཆིང་བའི་དོན་ཡོད་ཞགས། ། ཕྱོགས་དུས་ཀུན་ཏུ་འདེབས་པའི་བཀྲ་ཤིས་ཤོག ། དེ་ལྟར་དྲིས་ལན་སྣང་བྱེད་འོད་ཀྱི་པ་ཏྲ་ཞེས་བྱ་བ་འདི་ནི། གནས་ཆེན་ཟབ་ཕུ་ལུང་གི་སེངྒེའི་ཁྲི་ལ་ཞབས་ཟུང་བསྟི་བའི་སྔགས་འཆང༌། དམ་ཆོས་རྫོགས་པ་ཆེན་པོའི་རྣལ་འབྱོར་པ། དབང་གི་རྒྱལ་པོ་ཞེས་མཚན་གྱི་དགེ་ལེགས་དང་ལྡན་པ་དེས། མིག་ལ་ཉེ་བར་མཁོ་བའི་སྨན་སྦྲུལ་བཅུ་ཕྲག་གཉིས་ལྷག་པའི་ཡོན་དང་བཅས་ནན་གྱིས་བསྐུལ་བར་མཛད་པའི་རྐྱེན་ལས། ཆོས་སྨྲ་བའི་དགེ་སྦྱོང་ངག་དབང་སངས་རྒྱས་རྡོ་རྗེས། དཀར་པོའི་ལོ་ཆུ་སྟོད་ཀྱི་ཡར་ཚེས་བཅུ་ལ་གྲུབ་པའི་གནས་ཆེན་ཤྲཱི་པརྦ་ཏར་སྦྱར་བའོ།། "$ "$ །།
མངྒ་ལཾ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
