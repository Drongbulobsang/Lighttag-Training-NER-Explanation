བཀའ་བརྒྱུད་པའི་ཕྱག་ཆེན་ཆོས་སྐོར།
པོད ༡༠
ཕྱག་རྒྱ་ཆེན་པོ་ཡི་གེ་བཞི་པའི་ཁྲིད་ཡིག་བདེ་སྟོང་གར་བརྒྱའི་རོལ་རྩེད་ཅིར་སྣང་ཆོས་སྐུའི་རྒྱ་ཡན།
"$ ༄༅། །ཕྱག་རྒྱ་ཆེན་པོ་ཡི་གེ་བཞི་པའི་ཁྲིད་ཡིག་བདེ་སྟོང་གར་བརྒྱའི་རོལ་རྩེད་ཅིར་སྣང་ཆོས་སྐུའི་རྒྱ་ཡན་ ཞེས་བྱ་བ་བཞུགས་སོ། ། ༄༅། །དཀར་བརྒྱུད་རིན་པོ་ཆེ་ལ་ཕྱག་འཚལ་ལོ། ། འདིར་ཐ་མལ་གྱི་ཤེས་པ་ཡང་དག་པའི་ཡེ་ཤེས་སུ་ངོ་སྤྲོད་པར་བྱེད་པ་ཕྱག་རྒྱ་ཆེན་པོ་ཡི་གེ་བཞི་པའི་ཁྲིད་ལ། བརྒྱུད་པའི་ཁུངས་དང༌། གདམས་པ་གཉིས་ལས། དང་པོ་ནི་བརྒྱུད་པའི་གསོལ་འདེབས་བཞིན། གཉིས་པ་ལ་སྔོན་འགྲོ། དངོས་གཞི་གཉིས་ལས། དང་པོ་ལ།
དལ་འབྱོར་རྙེད་དཀའ་བསམ་པ་སོགས་ཐུན་མོང་གི་སྔོན་འགྲོས་སྐྱེས་བུ་ཆུང་ངུ་དང་འབྲིང་པོའི་ལམ་དུ་འཇུག་པའི་སྒོ་ཕྱེ། སྐྱབས་འགྲོ་སེམས་བསྐྱེད་སོགས་ཐུན་མོང་མ་ཡིན་པའི་སྔོན་འགྲོས་སྐྱེས་བུ་ཆེན་པོའི་འཇུག་ངོགས་སུ་བློ་སྦྱང་བ་གཉིས་སོ། ། དངོས་གཞི་ལ། དང་པོ་སེམས་ཀྱི་བརྡར་ཤ་བཅད་པ། གཉིས་པ་སེམས་ཀྱི་བཞག་ཐབས་བསྟན་པ། གསུམ་པ་སེམས་ཀྱི་གོལ་ས་བཅད་པ། བཞི་པ་སེམས་ཀྱི་ལམ་ཁྱེར་བསྟན་པ་དང་བཞི་ལས། དང་པོ་ནི། ལུས་གནད་རྣམ་པར་སྣང་མཛད་ཀྱི་བྱེད་པ་བཅིངས་པའམ་ཅི་བདེར་བཞག ངག་གནད་རླུང་རོ་བསལ་ཏེ་མི་སྨྲ།
སེམས་གནད་དུས་གསུམ་གྱི་སྤྲོས་པས་མ་བསླད་པར་རང་བབས་སུ་བཞག་དེའི་ངང་མ་ཤོར་ཙམ་ནས། ད་ལྟའི་རིག་པ་འགྱུ་འགྱུ་བ་འདི་ཀ་སོ་སོར་རྟོག་པའི་ཤེས་རབ་ཏུ་ལངས་ནས་ཁ་ནང་དུ་ལོག་པའི་དཔྱད་པ་འདི་བྱ་སྟེ། སེམས་ཡུལ་ལ་མི་འཇུག་པར་གནས་ཚེ། གང་དུ་གནས། གང་ཞིག་གནས། ཇི་ལྟར་གནས། དེའི་དུས་སུ་འགྱུ་བ་དེ་གང་དུ་སོང་ལེགས་པར་བརྟག འགྱུ་བའི་ཚེ་གང་ལས་འགྱུ། ཇི་ལྟར་འགྱུ། དེའི་དུས་སུ་གནས་པ་དེ་གར་སོང་ཞེས་བརྟགས་པས།
གནས་འགྱུ་གཉིས་ཀ་ལ་ངོས་བཟུང་མེད་པར་གོ་ན། བརྟག་མཁན་གྱི་ཤེས་པ་དེ་དང་གནས་འགྱུ་ཐ་དད་ཡིན་ནམ་འོན་ཏེ་མིན། ཐ་དད་ན་གནས་པའི་ཚེ་འགྱུ་བ་མེད། འགྱུ་བའི་དུས་སུ་གནས་པ་མེད། དཔྱོད་མཁན་སླེབ་དུས་དེ་གཉིས་ཀ་མི་དམིགས་པ་འདི་ཅི་ལས་གྱུར། ཐ་དད་མིན་ན་གནས་འགྱུ་རིག་གསུམ་གྱིས་བསྡུས་པའི་སྣ་ཚོགས་ཀྱི་ཕུང་པོ་འདི་གང་ཞིག་ཡིན་ཞེས་དཔྱད་པས། དེ་གསུམ་ངོ་བོ་གཅིག་པར་གོ་ན། ངོ་བོ་གཅིག་པུ་དེ་དངོས་པོའམ་དངོས་མེད་སོགས་གཉིས་ཆོས་ཅན་ཞིག་ཡིན་ནམ། གཅིག་པོ་གང་ཞིག དང་པོ་ལྟར་ན་དངོས་པོ་ཡིན་ཚེ་ཁ་དོག་དང་དབྱིབས་ཅན་གང་ཡིན།
དངོས་པོ་མེད་པ་ཞིག་ན་དོན་བྱེད་འདི་ཙམ་ཞིག་ནུས་པའི་རྒྱུ་མཚན་གང་ཡིན། ཕྱི་མ་ལྟར་ན་གཅིག་པུའི་བྱུང་གནས་འགྲོ་གསུམ་བརྟག་པར་བཟོད་དགོས་རྒྱུ་ལ་མི་བཟོད་འདུག་པ་འདི་ཅི་རེད་ཅེས་དཔྱད། དཔྱད་གཞི་དེ་མི་དམིགས་ཚེ་དཔྱོད་བྱེད་ཀྱི་རིག་པའང་ཉེ་བར་ཞི་བ་འདི་ལ་དགོངས་ནས་ཤིང་གཉིས་དྲུད་པའི་དཔེ་གསུངས་པ་ཡིན་ལ། བྱེད་པ་པོ་དེ་སུ་ཡིན་ན་རང་ཉིད། རང་ངོ་རང་གིས་ཤེས་པའི་ངེས་པ་འདྲོངས་ན་དེ་ལ་གཞི་རྩ་ཆོད་པ་ཞེས་མིང་དུ་འདོགས་དགོས་སམ་སྙམ། དེས་ན་འགྱུ་བའི་ཚེ་རང་འགྱུ་བ་འགྱུ་སྟོང༌། གནས་པའི་ཚེ་རང་གནས་པ་གནས་སྟོང༌། རིག་པའི་ཚེ་རང་རིག་པ་རིག་སྟོང་དུ་འཆར་རོ། ། གཉིས་པ་ལ། བཞག་ཐབས་ཀྱི་གནད་དྲུག་ལས་དང་པོ།
འབད་རྩོལ་བྲལ་ཞིང་མ་བཅོས་པར་བཞག་པ་ཁྱུང་ནམ་མཁའ་ལ་ལྡིང་བ་ལྟ་བུ་ནི། གང་ཟག་དབང་པོ་ཡང་རབ་རྟོགས་གྲོལ་དུས་གཅིག་ཏུ་འགྱུར་བ་སྲིད་པ་དེ་ལ་གནད་འདི་ཚོ་མི་དགོས་ཀྱང༌། གཞན་ལ་དེའི་རྒྱུན་སྐྱོང་བ་གནད་དུ་ཆེ། ཁྱུང་ནམ་མཁར་སླེབ་ཟིན་ནས་གཤོག་པ་རྐྱོང་བ་ཙམ་ལས་གཡབ་པའི་འབད་རྩོལ་མི་དགོས་པ་བཞིན། འདིར་ཡང་རང་ངོ་ཤེས་པའི་རིག་པ་ཁོ་རང་རང་ལུགས་སུ་བཞག་པས་ཆོག རང་གིས་རང་མ་བརྗེད་ཙམ་ལས་རྩབ་རྩུབ་ཐམས་ཅད་དྲི་མ་ཡིན་པས་བསལ་བཞག་སྤང་བླང་མི་བྱའོ། ། གཉིས་པ་རྐྱེན་གྱིས་མི་གཡོ་བ་རྒྱ་མཚོ་ལྟ་བུར་བཞག་པ་ནི། མཚོ་རླབས་གཡོ་ཡང་གཏིང་མི་བསྐྱོད་པ་ལྟར། རྐྱེན་རྟོག་འཆར་བ་རེ་ཞིག་མི་འགག་ཀྱང༌། དེའི་དབང་དུ་མི་བཏང་བའི་རང་བབས་སུ་བཞག་གོ །
གསུམ་པ་གསལ་འགྲིབ་མེད་པ་ཉི་མ་སྤྲིན་དང་བྲལ་བ་ལྟ་བུར་བཞག་པ་ནི། ཉི་མའི་དཀྱིལ་འཁོར་མུན་པས་སྒྲིབ་མི་ནུས་པ་ལྟར། རང་བཞིན་འོད་གསལ་རྣམ་རྟོག་གི་གཞིག་པར་མི་ནུས་པས་ཅུང་ཟད་དྲན་རིག་ངར་དང་བཅས་ནས་ཡེངས་མེད་དུ་བྱའོ། ། བཞི་པ་སྣང་ཆ་མ་འགགས་ལ་འཛིན་པ་མ་ཞུགས་པ་བུ་ཆུང་ལྷ་ཁང་དུ་ཁྲིད་པ་ལྟ་བུར་བཞག་པ་ནི། བྱིས་པ་ཆུང་ངུ་ལྷ་ཁང་དུ་ཁྲིད་ན། འདི་ནི་འདིའོ་ཞེས་འཛིན་པ་མེད་ཀྱང༌། སྨྲ་མི་བཏུབ་པའི་སྣང་ཆ་མི་འགག་པ་བཞིན། རང་རིག་གི་མདངས་ཚོགས་དྲུག་ཏུ་སྣང་བ་འདི་རྨི་ལམ་གྱི་ཡུལ་ལྟར་གཏད་མེད་དུ་བཞག་ལ་དགག་སྒྲུབ་ཀྱི་ལྷད་མ་ཞུགས་པར་བྱའོ། ། ལྔ་པ་བྱུང་ཚོར་མི་དགག་པ་ཆུ་དང་རླབས་ལྟ་བུར་བཞག་པ་ནི། ཆུ་རླབས་ཆུ་ལས་མི་འདའ་བ་ལྟར།
གང་ཤར་སེམས་ཉིད་ལས་མི་འདའ་བས་དེ་ཁ་ལྟར་འཛིན་མེད་དུ་བཞག་པར་བྱའོ། ། དྲུག་པ་བྱ་ནམ་མཁའ་ལ་འཕུར་བ་ལྟར་རིག་པ་རྗེས་མེད་དུ་བཞག་པ་ནི། བྱ་ནམ་མཁའ་ལ་འཕུར་བའི་རྗེས་མི་མངོན་པ་ལྟར། འཆར་སྒོ་ཅི་བྱུང་ཡང༌། རྗེས་མི་གཅོད། འཕྲོ་མི་འཐུད། རོ་མི་མྱང་བར་རྗེས་མེད་དུ་བོར་བར་བྱའོ། ། གསུམ་པ་སེམས་ཀྱི་གོལ་ས་བཅད་པ་ལ་ལྔ་ལས། དང་པོ་ནི། ཡར་སངས་རྒྱས་ལ་རེ་ན་གོལ་བས་ད་ལྟའི་རིག་པ་འདི་ཁ་རང་བཞིན་མེད་པར་རྟོགས་པ་མཐར་ཐུག་པ་ལས་གཞན་པའི་སངས་རྒྱས་མེད་པར་ངེས་ན་དེས་གོལ་ས་གཅོད།
གཉིས་པ། མར་འཁོར་བ་ལ་དོགས་ན་གོལ་བས་བྱུང་གནས་འགྲོ་གསུམ་དང་བྲལ་བའི་སེམས་ཉིད་འདི་དོན་གྱིས་ན་འཁོར་བར་འཁྱམ་བྱ་འཁྱམ་བྱེད་འཁྱམ་ཡུལ་གང་ཡང་མེད་པར་རྟོགས་པས་གོལ་ས་གཅོད། གསུམ་པ། བར་སྣང་བ་ལ་ཞེན་ན་གོལ་བས་རྨི་ལམ་དང་མངོན་སུམ་གྱི་སྣང་བ་འདི་རྣམས་རིག་པའི་རང་རྩལ་ཙམ་ལས་བདེན་གྲུབ་རྟག་བརྟན་ཐེར་ཟུག་མིན་པར་ངེས་ན་གོལ་ས་གཅོད། བཞི་པ། ནང་ཉམས་མྱོང་ལ་ཞེན་ན་གོལ་བས་བདེ་གསལ་མི་རྟོག་པའི་ཉམས་ལ་ཞེན་ན་ཁམས་གསུམ་དུ་གོལ་བས་ཉམས་ཞེན་མེད་དུ་བསྐྱངས་པས་གོལ་ས་གཅོད། ལྔ་པ། ལས་རྒྱུ་འབྲས་ཁྱད་དུ་བསད་ན་གོལ་བས་རང་རྒྱུད་ཀྱི་དྲི་མ་རྩ་བ་ནས་མ་དག་པ་ལ་ལས་འབྲས་འདིས་འཁྲུལ་ངོར་མི་སླུ་བ་ཡིན་པས་བླང་དོར་ཚུལ་བཞིན་བྱས་ན་གོལ་ས་གཅོད། བཞི་པ་སེམས་ཀྱི་ལམ་ཁྱེར་བསྟན་པ་ལ་དྲུག་ལས། དང་པོ་ཉིན་མོ་སྣང་བ་རྒྱས་འདེབས་པའི་རྣལ་འབྱོར་ལ།
ཉིན་བར་གྱི་སྣང་བ་འདི་ཐམས་ཅད་ཅི་ཡང་མ་ཡིན་ལ་ཅིར་ཡང་སྣང་བ་དཔྱད་མི་བཟོད་པར་ཤེས་ནས་དོ་གལ་མི་བྱ་བ་ཡིན་གྱི། རི་བོ་གསེར་དུ་བསྒོམ་པའི་རྒྱས་འདེབས་ལྟ་བུར་མ་ཡིན་ནོ། ། གཉིས་པ་ནངས་ནུབ་འདོད་ཡོན་གྲོགས་སུ་འཁྱེར་བ་ལ། རབ་ཀྱིས་འདོད་པའི་ཡོན་ཏན་ཐམས་ཅད་དེར་ཞེན་བདེན་འཛིན་གྱིས་མ་བསླད་པར་སྟོང་ཉིད་ལ་སྟོང་ཉིད་དུ་རོལ་ཞིང༌། ཆོས་ཉིད་ལ་ཆོས་ཉིད་ཐིམ་པའི་ཚུལ་གྱི་ལོངས་སྤྱོད། འབྲིང་གིས་སྒྱུ་མ་ལ་སྒྱུ་མ་མཁན་ལྟ་བུར་ལོངས་སྤྱོད། ཐ་མས་ཀྱང་བློས་བཅོས་པའི་ཁ་ཟས་ཀྱི་རྣལ་འབྱོར་དང་ལྡན་པར་ལོངས་སྤྱོད། གསུམ་པ་སྲོད་ལ་དབང་པོ་གཞི་ལ་བསྡུ་བ་ལ། ཉིན་མོ་འཁྲུལ་རྟོག་ཐམས་ཅད་ངོས་བཟུང་ནས་བཤགས་སྡོམ་བྱེད། འཇུག་ཤེས་རྣམས་གཞིའི་ཤེས་པ་ཀུན་གཞིའི་སྟེང་དུ་བསྡུས་ནས་རྩེ་གཅིག་ཏུ་མཉམ་པར་བཞག་གོ །
བཞི་པ་ནམ་གུང་ཤེས་བྱ་བུམ་པར་གཞུག་པ་ནི། གཉིད་དུ་འགྲོ་ཁར་སྙིང་དབུས་སུ་རྩ་བའི་བླ་མའི་འོད་ཀྱི་རང་བཞིན་གསལ་བར་བལྟས་ལ་འོད་གསལ་ཟིན་པའི་གསོལ་བ་དྲག་ཏུ་བཏབ། དེའི་ངང་མ་ཤོར་བར་གཉིད་དུ་འགྲོར་འཇུག་པའོ། ། ལྔ་པ་ཐོ་རངས་རིག་པ་གསལ་གདབ་པ་ནི། ནམ་གྱི་ཐུན་ཐ་མ་ལ་མ་ཡེངས་ཙམ་གྱི་ངང་ནས། སོ་སོར་རྟོག་པའི་ཤེས་རབ་ཀྱིས་ཆོས་སྤྱི་དང་རང་གི་མཚན་ཉིད་ལ་གཞིག་འབྲེལ་བཏང་ནས་རིག་པ་གཟེངས་བསྟོད་པའོ། ། དྲུག་པ་འཆི་ཁར་ཡེ་ཤེས་ཟངས་ཐལ་དུ་བཏང་བ་ནི། བཟློག་ཏུ་མེད་པའི་འཆི་ལྟས་ཀྱི་མཚན་མ་མཐོང་ཚེ། ཆགས་ཞེན་གྱི་འཁྲི་བ་ཐམས་ཅད་རྦད་ཀྱིས་བཅད། གསོལ་བ་དྲག་པོ་གདབ།
སྨོན་ལམ་བཟང་པོས་མཚམས་སྦྱར་ཏེ། རྩ་བའི་དགེ་སྦྱོར་ཕྱག་རྒྱ་ཆེན་པོའི་ཀློང་དུ་སྒོམ་མེད་ཡེངས་མེད་ཀྱི་ངང་ནས་དབུགས་འགྲོ་བཅུག་པས་བུ་མ་པང་དུ་རྒྱུག་པ་བཞིན་འོད་གསལ་མ་བུ་འདྲེས་པའི་མཉམ་བཞག་ལས་ཟུང་འཇུག་ཡེ་ཤེས་ཀྱི་སྐུར་ལྡང་ངོ༌། ། དེ་ལྟ་ན་ཕྱག་རྒྱ་ཆེན་པོ་ཡི་གེ་བཞི་པའི་ཁྲིད་ཀྱི་ཟིན་ཐོ་བརྗོད་ཟིན་ཏེ། ། རྣམ་གཡེང་འདུ་འཛིའི་འཁོར་ལོ་ཅི་འཁོར་ཀྱང༌། ། རང་བཞིན་ཤེས་པའི་སྲོག་ཤིང་དྲང་པོ་འདིས། ། ཆོས་ཉིད་རྒྱ་ལས་འགོང་བའི་སྐབས་གང་ཞེས། ། དྲན་ཡེངས་མེད་པའི་རིག་པ་དེ་སྐད་ལོན། ། བླ་མའི་བྱིན་རླབས་སྙིང་ལ་ཞུགས་མ་ཐག ། ཆོས་ཉིད་གཉུག་མའི་དོན་དང་མངོན་སུམ་མཇལ། ། ཐ་མལ་ཤེས་པས་ཆོག་པའི་ཉམས་ལེན་འདི། །
འཆིང་གྲོལ་མེད་པའི་ངང་དུ་ཡེ་རེ་རེ། ། ཞེས་པ་འདི་ནི་རྫོགས་པའི་སངས་རྒྱས་ལྷ་རྩེ་བ་ཆེན་པོའི་ཞབས་སེན་གྱི་འཕྲེང་བ་མཚར་པོས་ཤིས་པར་བྱས་ཤིང་གསུང་གི་བགོ་སྐལ་གྱིས་འཚོ་བའི་ཀུ་སཱ་ལི་པ་བུདྡྷའི་མིང་ཅན་གྱིས་འོག་མིན་དཔལ་གྱི་གནམ་སྡིངས་སུ་བྲིས་པའི་དགེ་བས་སེམས་ཅན་ཐམས་ཅད་ཡང་དག་པའི་ལམ་ལ་འཇུག་པའི་སྐལ་བ་བཟང་པོ་ཅན་དུ་གྱུར་ཅིག ལུང་རིགས་རྒྱ་མཚོས་མགྲིན་པ་གང་མོད་ཀྱི། ། འདིར་ནི་སྙིང་པོ་ཙམ་ལས་རྒྱས་མིན་པ། ། མི་ཤེས་བཞིན་དུ་སྐབས་མིན་ལུང་མང་པོ། ། འདྲེན་འདོད་སྤྱི་བརྟོལ་ཅན་ལ་འཐིང་སླད་ཡིན། ། ཅེས་ཀྱང་སྨྲས་སོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
