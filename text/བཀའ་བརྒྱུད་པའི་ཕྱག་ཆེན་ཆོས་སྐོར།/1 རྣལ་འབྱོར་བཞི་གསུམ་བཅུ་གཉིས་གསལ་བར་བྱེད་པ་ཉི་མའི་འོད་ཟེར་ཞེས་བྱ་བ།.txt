བཀའ་བརྒྱུད་པའི་ཕྱག་ཆེན་ཆོས་སྐོར།
པོད ༡
རྣལ་འབྱོར་བཞི་གསུམ་བཅུ་གཉིས་གསལ་བར་བྱེད་པ་ཉི་མའི་འོད་ཟེར་ཞེས་བྱ་བ།
"$ ༄༅། །རྣལ་འབྱོར་བཞི་གསུམ་བཅུ་གཉིས་གསལ་བར་བྱེད་པ་ཉི་མའི་འོད་ཟེར་ཞེས་བྱ་བ་ རྒྱལ་བ་རྒོད་ཚང་མགོན་པོ་རྡོ་རྗེས་མཛད་པ་བཞུགས་སོ། ། ༄༅། །ཨོཾ་སྭ་སྟི། ཡོད་དང་མེད་པས་སྟོང་ལ་རྟག་དང་ཆད་པས་སྟོང༌། སྣང་དང་སྟོང་པས་སྟོང་ལ་གཅིག་དང་དུ་མས་སྟོང༌། ལྟ་དང་ལྟ་མིན་གྱིས་སྟོང་སྒོམ་དང་ཐ་མལ་སྟོང༌། ། བྱ་དང་མི་བྱེད་སྟོང་དང་འཁོར་གསུམ་ཀུན་ཏུ་སྟོང༌། ། སྣང་དང་སྣང་མེད་སྟོང་པ་ཡེ་ཤེས་རྒྱུན་གྱིས་སྟོང༌། ། རྟོག་དང་རྟོག་མེད་སྟོང་ལ་འཁོར་དང་འདས་པས་སྟོང༌། ། སྟོང་དང་རྟེན་འབྱུང་དབྱེར་མེད་དགེ་སྡིག་འབྲས་བུ་འབྱིན། །
ཐམས་ཅད་སྟོང་པ་ཡིན་ཕྱིར་འཁྲུལ་སྣང་ལྡོག་ཏུ་བཏུབ། ། མ་བྱས་ཡུལ་མེད་སྟོང་དང་རང་སྟོང་ལྷན་ཅིག་སྐྱེས། ། གདོད་ནས་ཡོད་པར་སྟོང་པ་བླ་མའི་དྲིན་གྱིས་ཤེས། ། རྣམ་ཀུན་མཆོག་ལྡན་ཟུང་འཇུག་དངོས་པོའི་གཤིས། ། མེད་པའི་སྟོང་པ་འདྲ་མིན་ནོར་ས་ཡོད། ། ཅེས་པ་སྟོང་ཉིད་རྡོ་རྗེའི་ཚིག་དྲུག་མ་ཞེས་བྱ་བ་དོན་དམ་རྣལ་དུ་མཚོན་པའི་ཡི་གེའོ།། །། སྟོང་ཉིད་རྡོ་རྗེའི་ཚིག་དྲུག་མ་བཀྲོལ་བ་བཞུགས།། ན་མོ་རཏྣ་གུ་རུ། སྟོང་ཉིད་རྡོ་རྗེའི་ཚིག་དྲུག་ནི། གཞིའི་སྟོང་ལུགས་གཉིས།
ལམ་གྱི་སྟོང་ལུགས་གཉིས། འབྲས་བུའི་སྟོང་ལུགས་གཉིས། སྟོང་པའི་འཐད་ལྡན་གཉིས། སྟོང་པ་གཏན་ལ་དབབ་པའི་ཐབས་གཉིས། སྟོང་པའི་སྐྱོན་ཡོན་གཉིས་སོ། ། དང་པོ་ཆོས་ཐམས་ཅད་ཀྱི་ཆོས་ཉིད་ཅི་ཡང་མ་ཡིན་པ་རྣམ་པ་ཀུན་ལྡན་གྱི་སྟོང་པ་ཞེས་བྱ་བའི་དོན་སྟོན་པ་སྟེ། སྤྱིར་སྟོང་པ་ལ་ཡོད་པ་ལ་ལྟོས་པའི་མེད་པ་ལྟ་བུའི་ཕྱོགས་གཅིག་པའི་སྟོང་པ་དང༌། ཀ་པཱ་ལི་བཅུད་ཀྱིས་སྟོང་པའམ། བུམ་པ་ཆུས་སྟོང་པ་ལྟ་བུའི་ཉི་ཚེ་བའི་སྟོང་པ་དང༌། སྣང་བ་བཀག་པའི་སྟོང་པ་ལྟ་བུ་གཅིག་པ་བཀག་པའི་སྟོང་པ་དང༌།
སྟོང་པ་དང་སྟོང་པའི་རྣམ་གཞག་བགྲངས་པའི་རྣམ་གྲངས་ཀྱི་སྟོང་པ་ལ་སོགས་པ། མདོར་ན་སྟོང་པ་ཞེས་པ་མེད་པའམ་མ་གྲུབ་པ་གཅིག་ལ་བློ་རྩེ་གཏད་པའི་ཕྱོགས་འཛིན་གྱི་ཤེས་པ་དེ་རྣམས་འདིའི་དགོངས་པ་མ་ཡིན་ཞིང༌། འདིར་ཆོས་ཐམས་ཅད་ཀྱི་ཆོས་ཉིད་ཅི་ཡང་མ་ཡིན་པ་དེ་ཉིད། ཆོས་ཐམས་ཅད་ཀྱི་དངོས་གཞིར་གནས་པ་ལ་རྣམ་ཀུན་མཆོག་ལྡན་གྱི་སྟོང་པ་ཞེས་བྱ་སྟེ། རྣམ་སྣང་མངོན་བྱང་གི་རྒྱུད་ལས། སངས་རྒྱས་ཀུན་གྱི་ཏིང་འཛིན་ནི། ། སྟོང་པ་ཉིད་དུ་རྒྱལ་བས་གསུངས། ། གང་གིས་སྟོང་ཉིད་མི་ཤེས་པ། ། དེ་ཡིས་མྱ་ངན་འདས་མི་ཤེས། ། གང་ཕྱིར་དངོས་དང་དངོས་མེད་པ། །
འཛིན་པ་སྟོང་པ་མིན་ཞེས་བརྗོད། ། ཞེས་པ་དང༌། རྒྱུ་འཕྲུལ་དྲ་བའི་རྒྱུད་ལས། རྣམ་པ་ཀུན་ལྡན་རྣམ་པ་མེད། ། བཅུ་དྲུག་ཕྱེད་ཕྱེད་ཐིག་ལེ་ཅན། ། ཞེས་པ་དང༌། སྡུད་པ་ལས། ཡོད་དང་མེད་པ་འདི་གཉིས་མེད་པའི་ཆོས་ཡིན་སྟེ། ། བྱང་ཆུབ་སེམས་དཔའ་གང་གིས་འདི་ཤེས་ངེས་པར་འབྱུང༌། ། ཞེས་པ་ལ་སོགས་པ་འབྱུང་སྟེ།
མདོར་ན་ནང་པ་སངས་རྒྱས་པས་བརྗོད་པར་བྱ་བའི་དོན་གྱི་སྙིང་པོ་སྟོང་པ་ཉིད་ཡིན་ཞིང༌། དེ་མ་རྟོགས་པས་རྫོགས་པའི་སངས་རྒྱས་མི་འཐོབ་པས་ཉན་ཐོས་རང་ཡང་མངོན་དུ་མི་བྱེད་པར་བཤད་དོ། ། དེ་ལ་དང་པོ་གཞིའི་སྟོང་ལུགས་གཉིས་ནི། ཡོད་དང་མེད་པས་སྟོང་ལ་རྟག་དང་ཆད་པས་སྟོང༌། ། སྣང་དང་སྟོང་པས་སྟོང་ལ་གཅིག་དང་དུ་མས་སྟོང༌། ། ཞེས་པ་སྟེ། ཤེར་སྙིང་ལས་གཟུགས་སྟོང་པའོ། ། སྟོང་པ་ཉིད་ཀྱང་གཟུགས་སོ། ། གཟུགས་ལས་ཀྱང་སྟོང་པ་ཉིད་གཞན་མ་ཡིན་ནོ། ། སྟོང་པ་ཉིད་ལས་ཀྱང་གཟུགས་གཞན་མ་ཡིན་ནོ། །
ཞེས་པས། དེ་ཡང་གཟུགས་སྟོང་པའོ་ཞེས་པ་ནི། ཡོད་པས་སྟོང༌། རྟག་པས་སྟོང༌། སྣང་བས་སྟོང༌། དུ་མས་སྟོང༌། དངོས་པོས་སྟོང་པའི་སྟོང་པ་ཡིན་ལ། སྟོང་པ་ཉིད་གཟུགས་སོ་ཞེས་པ་ནི། མེད་པས་སྟོང༌། ཆད་པས་སྟོང༌།
སྟོང་པས་སྟོང༌། གཅིག་གིས་སྟོང༌། དངོས་མེད་ཀྱིས་སྟོང་པའི་སྟོང་པ་སྟེ། དེ་གཉིས་སྔོན་ལ་སྣང་བར་ཤར་ནས། དེ་ནས་སྟོང་པར་ཐིམ་པའམ། སྔོན་ལ་སྟོང་པ་ཡིན་པ་ལ། དེ་ཕྱིས་སྣང་བར་ཤར་བ་ལྟ་བུ་མ་ཡིན་ཏེ། སྣང་བ་ལས་ལོགས་ན་སྟོང་པ་མེད་ཅིང༌། སྟོང་པ་ལས་ལོགས་ན་སྣང་བ་མེད་དེ། སྣང་སྟོང་གཉིས་འདུ་འབྲལ་མེད་པ་སྟེ།
དེ་ཉིད་ལས། གཟུགས་ལས་ཀྱང་སྟོང་པ་ཉིད་གཞན་མ་ཡིན། སྟོང་པ་ཉིད་ལས་ཀྱང་གཟུགས་གཞན་མ་ཡིན་ནོ། ། ཞེས་པ་དེ་ཉིད་སྐྱེ་འགག་གནས་གསུམ་དང་བྲལ་བ་ཡིན་ཏེ། དངོས་པོའི་ཆོས་སུ་སྐྱེ་བ་མེད་པ་ནི་གཟུགས་སྟོང་པ། དངོས་མེད་ཀྱི་ཕྱོགས་སུ་འགག་པ་མེད་པ་སྟོང་པ་ཉིད་གཟུགས་སོ། ཐ་དད་ཀྱི་ཆོས་ལ་གནས་པ་མེད་པ་ནི་གཟུགས་ལས་ཀྱང་སྟོང་པ་ཉིད་གཞན་མ་ཡིན་པའོ། ། ཞེས་གསུངས། མདོར་ན་ཆོས་ཉིད་ཅི་ཡང་མ་ཡིན་པ་སྟེ། ཡོད་པ་ཡང་མ་ཡིན།
མེད་པ་ཡང་མ་ཡིན། རྟག་པ་ཡང་མ་ཡིན། ཆད་པ་ཡང་མ་ཡིན། སྣང་བའང་མ་ཡིན། སྟོང་པའང་མ་ཡིན། དངོས་པོའང་མ་ཡིན། དངོས་མེད་ཀྱང་མ་ཡིན། འཁོར་བའང་མ་ཡིན། འདས་པའང་མ་ཡིན། ཅི་ཡང་མ་ཡིན་པས་ཕྱོགས་གཅིག་ཏུ་ཅི་ཡང་ཡིན་པས་སྟོང་ལ།
ཕྱོགས་གཅིག་ཏུ་ཅི་ཡང་མ་ཡིན་པས་ཕྱོགས་མེད་དུ་ཅི་ཡང་ཡིན་པ་སྟེ། དེ་ཉིད་ལ་རྣམ་པ་ཀུན་ལྡན་གྱི་སྟོང་པ་ཞེས་བྱའོ། ། དེས་ན་སྟོང་པ་དང་རྟེན་འབྲེལ་དབྱེར་མེད་པ་སྟེ། ཀླུ་སྒྲུབ་ཀྱིས། གང་གིས་རྟེན་ཅིང་འབྲེལ་འབྱུང་བར། འགག་པ་མེད་པ་སྐྱེ་མེད་པ། ། ཞེས་རྒྱ་ཆེར་གསུངས། དེའང་ཆོས་ཉིད་ཅི་ཡང་མ་ཡིན་པས་སྟོང་པ། ཆོས་ཅན་ཅིར་ཡང་འཆར་བས་རྟེན་འབྲེལ། ཅི་ཡང་མ་ཡིན་པས་ཅིར་ཡང་འཆར་ལ།
ཅིར་ཡང་འཆར་བས་ཅི་ཡང་མ་ཡིན་པ་སྟེ་དབྱེར་མེད་པའོ། ། དེས་ན་སྟོང་ཉིད་རྟེན་འབྲེལ་དུ་མ་གོ་ན་སྟོང་པ་ཆད་ལྟར་འགྲོ་ལ། རྟེན་འབྲེལ་སྟོང་པར་མ་གོ་ན་ལས་རྒྱུར་སྨྲ་བར་འགྲོ་བས། དེ་གཉིས་གནད་གཅིག་ཏུ་གཏན་ལ་འབེབ་པ་དེ་ཤིན་ཏུ་ཟབ་པའི་བརྗོད་བྱ་སྟེ། དེའི་དོན་མདོ་རྒྱུད་བསྟན་བཅོས་རྣམས་ནས་མང་དུ་གསུངས་ཏེ། ཀླུ་སྒྲུབ་ཀྱིས། རྟེན་ཅིང་འབྲེལ་འབྱུང་མ་གཏོགས་པའི། ཆོས་འགའ་ཡོད་པ་མ་ཡིན་ནོ། ། དེ་ཕྱིར་སྟོང་པ་མ་གཏོགས་པའི། ། ཆོས་འགའ་ཡོད་པ་མ་ཡིན་ནོ། །
ཞེས་ཐ་མི་དད་དུ་གསུངས་པ་དང༌། ཟླ་བ་སྒྲོན་མེའི་མདོ་ལས། གང་ཞིག་རྐྱེན་ལས་སྐྱེས་པ་དེ་མ་སྐྱེས། ། དེ་ལ་སྐྱེ་བའི་རང་བཞིན་ཡོད་མ་ཡིན། ། རྐྱེན་ལ་རག་ལས་གང་དེ་སྟོང་པ་དེ། ། གང་གིས་སྟོང་ཉིད་ཤེས་དེ་བག་ཡོད་ཡིན། ། ཞེས་པ་དང༌། ཀླུ་སྒྲུབ་ཀྱིས། རྟེན་ཅིང་འབྲེལ་བར་འབྱུང་བ་གང༌། ། དེ་ནི་སྟོང་པ་ཉིད་དུ་འདོད། །
དེ་ནི་རྐྱེན་ལས་སྐྱེས་པ་སྟེ། ། དེ་ནི་དབུ་མའི་ལམ་ཡིན་ནོ། ། ཞེས་སྟོང་པའི་རྟེན་འབྲེལ་དུ་བཤད་ལ། ནམ་མཁའ་ཆེ་རྒྱུད་ལས། ཁྱད་པར་ཅི་ཡང་མཚུངས་པ་ལ། ། ལས་སོ་ཞེས་ནི་རྣམ་པར་བཏགས། ། ཅི་སྟེ་ལས་ཀྱི་དབང་གྱུར་ན། ། རང་བྱུང་ཡེ་ཤེས་ཡོད་མ་ཡིན། ། ཞེས་རྒྱུ་འབྲས་སྟོང་པར་བཤད་པའོ། ། དེ་ལྟར་ཆོས་ཉིད་ཅི་ཡང་མ་ཡིན་ཞིང༌།
ཅི་ཡང་མི་གནས་པས་ཐ་སྙད་ཀྱི་གདགས་ས་མ་རྙེད་ཅིང༌། བློ་ཡུལ་དེ་བྱར་མ་བཏུབ་དེ་ལ་སྟོང་པ་ཉིད་ཅེས་བྱ། དེ་བཞིན་ཉིད་ཅེས་བྱ། སྐྱེ་མེད་སྤྲོས་བྲལ། འོད་གསལ། དོན་དམ་པའི་བདེན་པ། ཆོས་དབྱིངས་སམ་ཆོས་ཉིད། ཤེས་བྱ་ལ་སོགས་པའི་མིང་གི་རྣམ་གྲངས་ཏེ། དོན་ལ་བྱང་ཆུབ་ཀྱི་སེམས་ཀྱི་རང་བཞིན་བསམ་གྱིས་མི་ཁྱབ་པ་གཅིག་ཡིན་ནོ། ། གཉིས་པ་ལམ་གྱི་སྟོང་ལུགས་གཉིས་ནི།
ལྟ་དང་ལྟ་མིན་གྱིས་སྟོང་སྒོམ་དང་ཐ་མལ་སྟོང༌། ། བྱ་དང་མི་བྱེད་སྟོང་དང་འཁོར་གསུམ་ཀུན་ཏུ་སྟོང༌། ། ཞེས་པ་སྟེ་དང་པོ་ལྟ་བ་ལྟ་མིན་གྱིས་སྟོང་པ། ། ལྟ་བ་རྣམ་པ་ཀུན་ལྡན་གྱི་སྟོང་པ་ནི། སྣང་སྲིད་འཁོར་འདས་ཀྱི་ཆོས་ཐམས་ཅད་སྟོང་པ་ཉིད་དུ་གཏན་ལ་ཕེབས་པས་དེའི་ལྟ་བ་འདི་ཅེས་པ་ཡོངས་དཔྱོད་ཀྱི་བསྒྲུབ་བྱ་མེད་པས་ལྟ་བས་སྟོང༌། འདི་མིན་ཞེས་རྣམ་དཔྱོད་ཀྱིས་དགག་བྱ་མེད་པས་ལྟ་མིན་གྱིས་སྟོང་སྟེ། ཕྱོགས་འཛིན་གྱི་ལྟ་བ་ཐམས་ཅད་ལས་གྲོལ་བའོ། ། དེ་ཡང་ཀླུ་སྒྲུབ་ཀྱིས། སྟོང་པ་ཉིད་ཀྱི་ལྟ་ཐོས་ནས། ། ལ་ལའི་ལྟ་བ་མ་ཞིག་ན།
གསོར་མི་རུང་གི་ལྟ་བ་ཅན། ། སྨན་པས་བོར་བའི་ནད་པ་བཞིན། ། ཞེས་པ་དང༌། ཨརྻ་དེ་བས། ལྟ་བ་ཐམས་ཅད་འཇོམས་མཛད་པའི། ། ཡེ་ཤེས་སྐུ་ལ་ཕྱག་འཚལ་ལོ། ། ཞེས་པ་དང༌། རྡོ་རྗེ་གུར་ལས། ལྟ་བ་རྣམས་ལས་ཟློག་པ་དང༌། ། བདག་ཏུ་ལྟ་བ་འཚོལ་རྣམས་ཀྱིས། །
བདག་ཞེན་བསམ་པ་ཟློག་པ་དང༌། ། ཞེན་བསམ་ལྟ་བ་ཟློག་པའི་ཕྱིར། ། སྟོང་པ་རྒྱལ་བ་རྣམས་ཀྱིས་གསུངས། ། ཞེས་པས་གོང་གི་ཕྱོགས་གཅིག་ཏུ་ཅི་ཡང་མ་ཡིན་ལ། ཕྱོགས་མེད་དུ་ཅི་ཡང་ཡིན་པའི་གནད་ཀྱིས། འདིར་ལྟ་བ་ལ་འདི་ཡིན་དང༌། འདི་མིན་གྱི་བཟའ་གཏད་མེད་པས་མཐའ་བརྒྱད་ཀྱི་ཕྱོགས་འཛིན་རང་གྲོལ་བ་ནི་ལྟ་བ་ཕྱིན་ཅི་མ་ལོག་པའོ། ། ཞང་རིན་པོ་ཆེས། ཡིན་པ་གང་ཡང་མེད་པ་ལ། ། མ་ཡིན་པ་ཡང་གང་ཡང་མེད། །
ཡིན་པ་དང་ནི་མིན་པ་གཉིས། ། ཕན་ཚུན་འཛིན་པས་ལྟོས་པ་སྟེ། ། ལྟོས་པ་ཟད་ལ་ལྟ་བ་མེད། ། ཅེས་པའི་དོན་ནོ། ། སྒོམ་གྱིས་སྟོང་ལ་ཐ་མལ་གྱིས་སྟོང་པའི། ། རྣམ་པ་ཀུན་ལྡན་གྱི་སྟོང་པ་ནི། སེམས་རང་ལུགས་སུ་བཞག་པས་རྣམ་རྟོག་རང་འགགས་སུ་འགགས་པའི་དུས་ན་ངོས་བཟུང་མེད་པའི་ཤེས་པ། སྒྲོ་གཏགས་ཀྱི་སྤྲོས་པ་དང་བྲལ་བས་སྒོམ་གྱིས་སྟོང་ལ། རང་རིག་ཡུལ་མེད་དུ་གསལ་བ་ལ་རྟོག་མེད་དུ་ངེས་ཤེས་སྐྱེས་པས་ཐ་མལ་གྱིས་སྟོང་པའོ། ། ཡང་འདི་སྒོམ་ཡིན་ནོ་ཞེས་བློས་བྱས་ལ་སྒོམ་རྒྱུ་གཅིག་ཀྱང་མེད་པས་སྒོམ་གྱིས་སྟོང་པའོ། །
འདི་སྒོམ་མིན་ནོ་ཞེས་པ་སྤང་བྱའམ་དོར་བྱ་གཅིག་ཀྱང་མི་འདུག་པས་ཐ་མལ་གྱིས་སྟོང་པའོ། ། སྟོང་ཉིད་རྟོགས་པས་གྲོལ་གྱུར་གྱིས། ། སྒོམ་པ་ལྷག་མ་དེ་དོན་ཡིན། ། ཞེས་པའི་དོན་ནོ། ། བྱ་བྱེད་ཀྱིས་སྟོང་པ་མི་བྱེད་པས་སྟོང་པའི་སྤྱོད་པ་རྣམ་པ་ཀུན་ལྡན་ནི་བྱ་བ་བྱེད་པས་སྟོང་སྟེ། སྦྱིན་པ་ལ་སོགས་པ་ཉམས་སུ་ལེན་པའི་དུས་ཉིད་ན། བཏང་བྱའི་ཡུལ་གཏོང་མཁན་གྱི་བདག་བཏང་པའི་ཕན་ཡོན་གསུམ་རང་གི་ངོ་བོས་སྟོང་ཞིང་ཡོད་མ་མྱོང་ལ། བྱ་བ་མི་བྱེད་པས་སྟོང་སྟེ། སྟོང་པ་དེ་ཉིད་སྦྱིན་པ་ལ་སོགས་པའི་བསོད་ནམས་ཀྱི་ཕུང་པོར་ཤར་ཅིང་མ་བཀག་ལ་ཡ་མ་བྲལ་བར་སྤྱོད་པའོ། ། དེ་ལྟར་བྱ་བ་བྱེད་པ་ལྟར་མ་འགགས་ལ་བྱ་བ་བྱེད་པའི་ངོ་བོས་སྟོང་པའི་བྱ་བ་བྱེད་མི་བྱེད་ཀྱིས་བཅིངས་གྲོལ་མེད་པའི་སྟོང་ཉིད་དེ།
འཕགས་པ་གཙུག་ན་རིན་པོ་ཆེས་ཞུས་པའི་མདོ་ལས། དེ་ལ་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་གང་ཞེ་ན། གང་སྦྱིན་པ་དང་མ་བྲལ་བ། གང་ཚུལ་ཁྲིམས་དང་མ་བྲལ་བ། བཟོད་པ་དང་མ་བྲལ་བ། བརྩོན་འགྲུས་དང་མ་བྲལ་བ། བསམ་གཏན་དང་མ་བྲལ་བ། ཤེས་རབ་དང་མ་བྲལ་བ། ཐབས་དང་མ་བྲལ་བའོ། ། ཞེས་རྒྱ་ཆེར་གསུངས་པའི་དོན་ནོ། །
དེ་ལྟ་བུའི་ལམ་རྣམ་ཀུན་མཆོག་ལྡན་གྱི་སྟོང་ཉིད་དེ་ཐབས་ཤེས་རབ་དོན་དམ་ཀུན་རྫོབ་བསྐྱེད་རྫོགས་ལ་སོགས་པ་དབྱེར་མེད་པ་སྟེ། ཕྱོགས་གཅིག་ཏུ་ཞེན་པ་ལས་གྲོལ་བའི་ལམ་མ་ནོར་ཞིང་རྣམ་པར་དག་པའོ། ། དེ་ལྟར་ལམ་སྒྲོ་བཀུར་གྱི་མཐའ་དང་བྲལ་བའི་དེ་ཉིད་ཟུང་འཇུག་རབ་ཏུ་མི་གནས་པ་དབུ་མའི་ལམ་ཉམས་སུ་བླངས་པས། འབྲས་བུ་སྲིད་ཞིའི་མཐའ་ལ་མི་གནས་པའི་བྱང་ཆུབ་ཆེན་པོ་མངོན་དུ་བྱེད་དོ། ། གསུམ་པ་དེའི་འབྲས་བུའི་སྟོང་ལུགས་གཉིས་ནི། སྣང་དང་སྣང་མེད་སྟོང་པ་ཡེ་ཤེས་རྒྱུན་གྱིས་སྟོང༌། ། རྟོག་དང་རྟོག་མེད་སྟོང་ལ་འཁོར་དང་འདས་པས་སྟོང༌། ། ཞེས་པ་སྟེ། ཡང་དག་པར་རྫོགས་པའི་སངས་རྒྱས་ལ་སྣང་བས་སྟོང་སྟེ། ཞེན་པས་བལྟས་པའི་འཁྲུལ་སྣང་མི་མངའ།
སྣང་མེད་ཀྱིས་སྟོང་སྟེ་རང་སྣང་རང་ངོ་ཤེས་པས་རང་གསལ་ཡེ་ཤེས་ཀྱི་སྣང་བ་འགག་པ་མེད། ཡེ་ཤེས་ཡོད་པས་སྟོང་སྟེ། ཡེ་ཤེས་དངོས་ཅན་གྱིས་ཡང་དག་ཏུ་གྲུབ་པ་མེད་ལ། མེད་པས་སྟོང་སྟེ་ཡོད་མེད་སྒྲོ་བཀུར་གྱི་མཐའ་དང་བྲལ་བ་དེ་ཉིད་བསམ་གྱིས་མི་ཁྱབ་པའི་ཡེ་ཤེས་ཀྱི་དངོས་གཞིར་བཞུགས་པའོ། ། རྟོག་པས་སྟོང་སྟེ་སེམས་སེམས་བྱུང་རྣམ་ཤེས་འདུ་ཤེས་མཚན་འཛིན་གྱི་རྟོག་པ་མི་མངའ། ཡུལ་ཡུལ་ཅན་གྱིས་ཐུགས་རྗེ་དང་འཕྲིན་ལས་ལས་རྣམ་རྟོག་མི་མངའ། རྟོག་མེད་ཀྱིས་སྟོང་སྟེ་ཉན་ཐོས་ཀྱི་འགོག་པའི་འབྲས་བུ་ལྟ་བུ་མ་ཡིན་སྟེ། སོ་སོར་ཀུན་ཏུ་རྟོག་པའི་ཡེ་ཤེས་ཀྱིས་ཤེས་བྱའི་དཀྱིལ་འཁོར་ལ་མཁྱེན་པའི་ཡེ་ཤེས་རྒྱས་ཤིང༌། དུས་གསུམ་སྔོན་དུ་མཁྱེན་ལ། དམིགས་མེད་ཀྱི་སྙིང་རྗེས།
རྩོལ་མེད་ཀྱི་འཕྲིན་ལས་སྲིད་མཐའི་བར་དུ་འབྱུང་བའོ། ། འཁོར་བས་སྟོང་སྟེ། ཤེས་རབ་ཆེན་པོས་སྲིད་ལ་མི་གནས། འདས་པས་སྟོང་སྟེ་སྙིང་རྗེ་ཆེན་པོས་ཞི་བ་ལ་མི་གནས་པའོ། ། དེ་ལྟར་གཞི་ལམ་གྱི་ཉེས་པ་ཟད་པའི་སངས་རྒྱས་དེ་ལ། འགའ་ཞིག་འཁྲུལ་སྣང་གཞི་དང་ལམ་གྱི་ཤེས་སྒྲིབ་བཀག་ནས་སྣང་བ་ཡོད་མེད་དང༌། ཡེ་ཤེས་རྒྱུན་ཆད་མ་ཆད་དང་རྟོག་པ་ཡོད་མེད་ལ་སོགས་པ་རྩོད་པ་འབྱུང་བར་འདུག་སྟེ། ཕྱོགས་གཅིག་གི་མུ་རུ་འཛིན་པ་དེ་དག་འབྲས་བུ་རྣམ་ཀུན་མཆོག་ལྡན་གྱི་སྟོང་པ་མ་གོ་བ་ཡིན་ནོ། རྡོ་རྗེ་གཅོད་པའི་མདོ་ལས། གང་གིས་ང་ལ་གཟུགས་སུ་མཐོང༌། །
གང་གིས་ང་ལ་སྒྲར་ཤེས་པ། ། ལོག་པར་མཐོང་ལ་ཞུགས་པའི་ཕྱིར། ། སྐྱེ་བོ་དེས་ནི་ང་མི་མཐོང༌། ། འདྲེན་པ་རྣམས་ནི་ཆོས་ཀྱི་སྐུ། ། ཆོས་སྐུ་མཐོང་བྱ་མ་ཡིན་ནོ། ། ཞེས་པའི་དོན་ནོ། ། བཞི་པ་སྟོང་པའི་མཐའ་ལྡན་གཉིས་ནི། སྟོང་དང་རྟེན་འབྱུང་དབྱེར་མེད་དགེ་སྡིག་འབྲས་བུ་འབྱིན། ། ཐམས་ཅད་སྟོང་པ་ཡིན་ཕྱིར་འཁྲུལ་སྣང་ལྡོག་ཏུ་བཏུབ། ། ཅེས་པ་སྟེ།
ཆོས་ཐམས་ཅད་ཀྱི་ཆོས་ཉིད་ཅི་ཡང་མ་ཡིན་པའི་གནད་ཀྱིས་རྐྱེན་གྱིས་ཅིར་ཡང་འཆར་ཞིང་ཅིར་ཡང་བྱར་བཏུབ་པ་དེ། བསམ་པའི་རང་གཟུགས་བག་ཆགས་ཀྱི་གཟུགས་བརྙན་སྟོང་པ་ལ་སྟོང་པའི་ཆོས་འབྱུང་བས། དཀར་ནག་གི་རྒྱུ་འབྲས་ཏིལ་འབྲུ་ཙམ་ཡང་ཆུད་མི་ཟ་ཞིང་མ་འདྲེས་པར་འབྲས་བུ་འབྱིན་པ་སྟེ། ལས་བརྒྱ་པ་ལས། ལུས་ཅན་རྣམས་ཀྱི་ལས་རྣམས་ནི། ། བསྐལ་པ་བརྒྱར་ཡང་ཆུད་མི་འཛའ། ། ཚོགས་ཤིང་དུས་ལ་བབས་པ་ན། ། འབྲས་བུ་ཉིད་དུ་སྨིན་པར་འགྱུར། ། ཅེས་སོ། ། འཁོར་འདས་ཀྱི་ཆོས་ཐམས་ཅད་རྐྱེན་གྱིས་འགྱུར་ཏེ།
ཕྱོགས་གཅིག་ཏུ་ཅི་ཡང་མ་ཡིན་པས། ཕྱོགས་མེད་དུ་ཅི་ཡང་འཆར་བས་ན། ཀུན་རྫོབ་ཀྱི་ཆོས་འཁོར་བའི་རྒྱུ་འབྲས་ཅི་རྙེད་པ་ཐམས་ཅད་ཀྱང་སྟོང་པ་ཡིན་པས་འབྱུང་ལ། ཡང་ཆོས་ཉིད་ཅི་ཡང་མ་ཡིན་པ་སྟོང་པ་ཡིན་པའི་གནད་ཀྱིས་འཁྲུལ་པ་ལྡོག་ཅིང༌། མྱ་ངན་ལས་འདའ་རུ་ཡང་བཏུབ་པ་དེ། ཆོས་ཐམས་ཅད་ལ་རྟག་བརྟན་ཐེར་ཟུག་མི་འགྱུར་བའི་དངོས་པོ་ས་ཟིན་ཀོ་འཐས་ཡང་དག་ཏུ་གྲུབ་པ་གང་ཡང་མེད་པས། སྡིག་པ་བཤགས་སུ་བཏུབ་ལ། དགེ་བ་བསྔོ་རུ་བཏུབ། འཁྲུལ་སྣང་ལྡོག་ཏུ་བཏུབ་སྟེ། སྡིག་པ་རང་བཞིན་མེད་ཅིང་མ་གྲུབ་པར་ཤེས་པ་ནི་བཤགས་པའི་མཆོག །
དགེ་བ་རང་བཞིན་མེད་ཅིང་མ་གྲུབ་པར་ཤེས་པ་ནི་ཟག་མེད་ཀྱི་དགེ་བའི་མཆོག་ཡིན་ཅིང༌། ཆོས་ཐམས་ཅད་རང་བཞིན་མེད་ཅིང་མ་གྲུབ་པ་ནི་ཆོས་སྐུའི་དངོས་གཞིར་གནས་ལ། དེ་ལྟར་ཤེས་པ་ཡེ་ཤེས་སྟེ། མདོར་ན་སྟོང་ཉིད་རང་བཞིན་མེད་པའི་གནད་ཀྱིས་འཚང་རྒྱར་བཏུབ་ཅིང༌། མི་རྒྱ་བའི་རང་དབང་མེད་པའོ། ། སྟོང་པ་དང་མི་རྟོག་པའང་ཕུག་གཅིག་ཅིང༌། དེ་ཉིད་ཆོས་དབྱིངས་བསམ་གྱིས་མི་ཁྱབ་པ་ཡིན་ལ། ཆོས་ཉིད་དུས་ལས་འདས་ཤིང༌། དེ་ཉིད་ཤེས་པའི་ཡེ་ཤེས་དེ་དུས་ལ་དབང་བསྒྱུར་བས། དུས་བསྐལ་པ་དང་སྐད་ཅིག་མ་ལ་ཁྱད་པར་མེད་པར་དུས་གསུམ་རང་མངོན་དུ་རྟོག་མེད་དུ་མཁྱེན་པ་དང༌།
སྣང་བ་ལ་དབང་བསྒྱུར་བས་སྟོང་གསུམ་ཉུང་འབྲུར་ཆུད་པ་དང༌། བ་སྤུའི་བུ་ག་ནས་ཞིང་ཁམས་བྱེ་བ་འགྱེད་པ་ལ་སོགས་པ། སྟོང་པ་ཉིད་ཅི་ཡང་མ་ཡིན་པའི་གནད་ཀྱིས་འབྱུང་བ་སྟེ། ལུགས་ལྡོག་མྱ་ངན་ལས་འདས་པའི་རྟེན་འབྲེལ་ཐམས་ཅད་ཀྱང་སྟོང་ཉིད་ཡིན་པའི་གནད་ཀྱིས་བྱུང་བའོ། ། རྒྱལ་བའི་ཡུམ་ལས། གཟུགས་རྟག་བརྟན་ཐེར་ཟུག་མི་འགྱུར་བའི་དངོས་པོ་ཞིག་ཡིན་ན་ནི། ཐེག་པ་ཆེན་པོ་འདིས་ཀྱང་ལྷ་དང་མི་དང་ལྷ་མ་ཡིན་དུ་བཅས་པའི་འཇིག་རྟེན་ཟིལ་གྱིས་མནན་ཅིང་འབྱུང་བར་མི་འགྱུར་རོ་ཞེས་བྱ་བ་ལ་སོགས་པ་རྒྱ་ཆེར་གསུངས་སོ། ། ལྔ་པ་སྟོང་པ་དེ་གཏན་ལ་དབབ་ལུགས་ཀྱི་ཚིག་རྐང་གཉིས་སྟེ། མ་བྱས་ཡུལ་མེད་སྟོང་དང་རང་སྟོང་ལྷན་ཅིག་སྐྱེས། ། གདོད་ནས་ཡོད་པར་སྟོང་པ་བླ་མའི་དྲིན་གྱིས་ཤེས། །
ཞེས་པ་སྟེ། སྟོང་ཉིད་དེ་ཡང་ཆོས་གསུམ་དང་ལྡན་པ་སྟེ། རང་སྟོང༌། ཡེ་སྟོང༌། རང་བཞིན་གྱིས་སྟོང་པའོ། ། རང་སྟོང་པས། ཡུལ་མེད་དེ་སྟོང་བྱ་ཕྱི་རུ་བཞག་ནས། སྟོང་མཁན་ནང་དུ་ལུས་པ་ལྟ་བུ་མ་ཡིན་སྟེ། སྣང་རིག་རང་སྟོང་པའོ། ། ཡེ་སྟོང་པ་དུས་གློ་བུར་དུ་མ་བྱུང་བ་སྟེ།
སྔོན་ལ་སྣང་བ་བྱུང་བ་ལ་དེ་ནས་སྟོང་པར་སོང་བ་ལྟ་བུ་མ་ཡིན་ཏེ། གདོད་མ་ནས་སྟོང་ཞིང་དངོས་པོའི་ཕྱོགས་སུ་སྐྱེ་མ་མྱོང་བའོ། ། རང་བཞིན་གྱིས་སྟོང་པ་ནི་བྱེད་པ་པོ་གཞན་གྱིས་མ་བྱས་པ་སྟེ། སངས་རྒྱས་ཀྱིས་བཅོས་ནས་སྟོང་དུ་བཅུག་པའམ། སེམས་ཅན་གྱིས་བསླད་ནས་སྟོང་དུ་བཅུག་པའམ། ལམ་གྱིས་སྦྱངས་ནས་སྟོང་དུ་བཅུག་པའོ། ། བླ་མས་གདམས་ངག་ཆེ་ནས་བྱས་པའམ། སློབ་མ་ཤེས་རབ་ཆེ་ནས་བྱུང་བའམ། སྣང་བ་བཀག་ནས་སྟོང་པ་སྒྲུབ་པ་ལྟ་བུ་མ་ཡིན་སྟེ། ཆོས་ཐམས་ཅད་རང་བཞིན་གྱིས་སྟོང༌།
ངོ་བོས་སྟོང༌། དུས་གསུམ་དུས་མེད་པར་སྟོང༌། སྣང་བའི་དུས་ཉིད་ན་ངོ་བོས་སྟོང་པ་ཡིན་ནོ། ། བརྒྱད་སྟོང་པ་ལས། རབ་འབྱོར་གཟུགས་ནི་ངོ་བོ་ཉིད་ཀྱིས་སྟོང་ངོ༌། ། རང་གིས་མཚན་ཉིད་ཀྱིས་སྟོང་པ་ཡིན་པའི་ཕྱིར་རོ། ། ཞེས་པ་དང༌། ཡབ་སྲས་མཇལ་བ་ལས། ཆོས་ཉིད་འདི་དག་ཐམས་ཅད་ནི་དུས་གསུམ་དུ་མཉམ་པ་ཉིད་ཀྱིས་མཉམ་པ་དག་སྟེ། འདས་པའི་དུས་ན་ཡང་ཆོས་ཐམས་ཅད་ངོ་བོ་ཉིད་ཀྱིས་མེད་པས་ན་ད་ལྟར་བྱུང་བའི་བར་དུ་ངོ་བོ་ཉིད་དང་བྲལ་བའོ། །
ཞེས་གསུངས་སོ། ། དེ་ལྟ་བུའི་སྟོང་ཉིད་དེ་དངོས་པོའི་ཆོས་ཐམས་ཅད་དང་གཉིས་སུ་མེད་པར་རང་གི་ངོ་བོར་ལྷན་ཅིག་སྐྱེས་པ་སྟེ། བརྟག་གཉིས་ལས། ལྷན་ཅིག་སྐྱེས་པ་གང་སྐྱེས་པ། ། ལྷན་ཅིག་སྐྱེས་པ་དེ་བརྗོད་བྱ། ། རང་བཞིན་ལྷན་ཅིག་སྐྱེས་ཞེས་བརྗོད། ། རྣམ་པ་ཐམས་ཅད་སྡོམ་པ་གཅིག ། ཅེས་པའི་དོན་ནོ། ། དེ་ལྟ་བུའི་སྟོང་ཉིད་ལྷན་ཅིག་སྐྱེས་པ་དེ་ཐ་སྙད་ཀྱིས་གཏན་ལ་མི་ཕེབས་ཤིང༌། རྟོག་གེའི་སྤྱོད་ཡུལ་མ་ཡིན་པས་ཐོས་བསམ་གྱི་ཤེས་རབ་ཀྱིས་དོན་སྤྱིའི་རྣམ་པ་ཙམ་གཏན་ལ་ཕེབས་སུ་ཟིན་ཀྱང༌།
རང་མཚན་མངོན་སུམ་དུ་རྟོགས་པར་མི་འགྱུར་བས། བླ་མ་དམ་པའི་བྱིན་རླབས་སམ་བརྡ་ཐབས་ཁྱད་པར་ཅན་ལ་རྟེན་ནས་སྐྱེ་བའི་མཚན་མས་སྐྱེ་མེད་རྟོགས་པར་འགྱུར་ཞིང༌། དངོས་པོའི་ཆོས་ལ་བརྟེན་ནས་དངོས་མེད་ཀྱི་ཆོས་ཉིད་རྟོགས་པར་འགྱུར་གྱི། ཡེ་ནས་ཡོད་པའི་ཡེ་ཤེས་ཁོང་ནས་སད་པར་བྱེད་དོ། ། དྲུག་པ་སྟོང་པའི་སྐྱོན་ཡོན་གཉིས་ནི། རྣམ་ཀུན་མཆོག་ལྡན་ཟུང་འཇུག་དངོས་པོའི་གཤིས། མེད་པའི་སྟོང་པ་འདྲ་མིན་ནོར་ས་ཡོད། ། ཞེས་པ་སྟེ། རྣམ་པ་ཀུན་ལྡན་གྱི་སྟོང་པ་ཕྱོགས་ཐམས་ཅད་ཀྱིས་སྟོང་ཞིང༌། སྤྲོས་པས་དབེན་པའི་རང་བཞིན་ཅན་དེ་ནི།
གནས་ལུགས་དངོས་པོའི་གཤིས་ཡིན་ལ། དེ་ཇི་ལྟ་བར་རྟོགས་པའི་ཤེས་རབ་དེ་ནི་མྱུར་དུ་འཁོར་བ་ལས་གྲོལ་ཞིང་མངོན་པར་རྫོགས་པར་འཚང་རྒྱ་བ་ཡིན་ནོ། ། ཀླུ་སྒྲུབ་ཀྱིས། ཡོད་པ་པོ་ནི་བདེ་འགྲོར་འགྲོ། ། མེད་པ་པོ་ནི་ངན་འགྲོར་འགྲོ། ། ཡང་དག་ཇི་བཞིན་ཡོངས་ཤེས་ན། ། གཉིས་ལ་མི་བརྟེན་ཐར་པར་འགྱུར། ཞེས་པ་དང༌། རྣམ་འགྲེལ་ལས་ཀྱང༌། བྱམས་སོགས་རྨོངས་དང་འགལ་མེད་ཕྱིར། །
ཉེས་མང་ཤིན་ཏུ་ཚར་གཅོད་མིན། ། ཉེས་ཀུན་དེ་ཡི་རྩ་བ་ཅན། ། དེ་ཡང་འཇིགས་ཚོགས་ལྟ་བས་སྐྱེས། ། སྟོང་ཉིད་ལྟ་དང་དེ་འགལ་བས། ། དེ་ལས་བྱུང་བའི་ཉེས་ཀུན་སྤོངས། ། ཞེས་པ་དང༌། བཞི་བརྒྱ་པ་ལས། ཤེས་རབ་ཆུང་བས་ཆོས་འདི་ལ། ། ཐེ་ཚོམ་ཟ་བར་ཡང་མི་འགྱུར། ། ཐེ་ཚོམ་ཟ་བ་ཙམ་ཞིག་གིས། །
སྲིད་པ་ཧྲུལ་པོར་བྱས་པར་འགྱུར། ། ཞེས་གསུངས་པས། གནས་ལུགས་ཀྱི་གཤིས་སྟོང་ཉིད་དུ་བཞུགས་པ་ཡིན་ལ། དེ་མ་ནོར་བར་རྟོགས་པའི་ཤེས་རབ་ཀྱིས་ལམ་ཐམས་ཅད་ཟག་པ་མེད་པར་སྒྲུབ་ཅིང༌། མྱུར་དུ་འཁོར་བ་ལས་སྒྲོལ་ཞིང༌། མྱང་འདས་མངོན་དུ་བྱེད་པ་ཡིན་ནོ། ། མེད་པའི་སྟོང་པ་ཞེས་པ་ནི། སྟོང་པ་དང་འདྲ་མིན་གྱི་ནོར་ས་ཡོད་པ་ཡིན་པས་སྟོང་པ་ཞེས་པ་ཅང་མེད་ཕྱམ་ཆད་གཅིག་ཏུ་གོ་ན་བློ་གྲོས་རྨོངས་ཤིང༌། ལྟ་བ་ཤིན་ཏུ་ནོར་བ་ཡིན་ཏེ་དེ་ལ་དགོངས་ནས། སྡུད་པ་ལས།
ཕུང་འདི་སྟོང་ཞེས་རྟོག་ན་བྱང་ཆུབ་སེམས་དཔའ་ནི། ། མཚན་མ་ལ་སྤྱོད་སྐྱེ་མེད་གནས་ལ་དད་མ་ཡིན། ། ཅེས་པ་དང༌། ས་ར་ཧས། དངོས་པོར་རྟོག་པ་ཕྱུགས་དང་འདྲ་བར་སྤྱོད། ། དངོས་མེད་རྟོག་པ་དེ་བས་ཀྱང་ནི་བླུན། ། ཞེས་པ་དང༌། ཡུམ་ལས། སྟོང་པ་ཉིད་སྟོང་པ་ཉིད་ཅེས་པ་ལ་སོགས་པ་མང་དུ་གསུངས། ཀླུ་སྒྲུབ་ཀྱིས།
སྟོང་པ་ཉིད་ལ་ལྟ་ཉེས་ན། ཤེས་རབ་ཆུང་རྣམས་ཕུང་བར་འགྱུར། ། ཇི་ལྟར་སྦྲུལ་ལ་བཟུང་ཉེས་དང༌། ། རིགས་སྔགས་ལོག་པར་སྒྲུབ་པ་བཞིན། ། ཞེས་པ་དང༌། ཆོས་སྤྱོད་མངོན་རྟོགས་ལས། སྟོང་པའི་བདག་པོ་སྟོང་པར་འགྲོ། ། ཞེས་པ་ལ་སོགས་པ་མདོ་རྒྱུད་བསྟན་བཅོས་རྣམས་ནས་མང་དུ་གསུངས་ཏེ། དེ་ཐམས་ཅད་སྟོང་པ་ལ་མེད་པར་འཛིན་པའི་ཆད་པར་ལྟ་བ་ལ་ཉེ་བས། ཐབས་ལ་བསྐུར་བ་འདེབས་པ་རྣམས་ལ་དགོངས་པ་ཡིན་ཏེ།
དེས་ན་སྟོང་པ་དང་མེད་པ་མ་ནོར་བར་རྣམ་ཀུན་མཆོག་ལྡན་གྱི་སྟོང་པར་གཉིས་མེད་རྟེན་ཅིང་འབྲེལ་འབྱུང་གི་དོན་ཁོང་དུ་ཆུད་པར་བྱའོ། ། ཡང་རྒྱལ་བའི་ཡུམ་ལས། སྟོང་པ་ཉིད་ཀྱི་ཏིང་ངེ་འཛིན་ལ་འདྲིས་པར་བྱའོ། ། སྟོང་པ་ཉིད་ཀྱི་ཏིང་ངེ་འཛིན་མངོན་དུ་མི་བྱའོ། ། ཞེས་པ་དང༌། དཀོན་རྩེགས་ལས། སེངྒེ་གངས་ལ་མི་འཇིགས་མོད། ། མེ་ཆེན་མཐོང་ན་འཇིགས་པ་སྐྱེས། ། དེ་བཞིན་བྱང་ཆུབ་སེམས་དཔའ་ཡང༌། ། ཆོས་གཞན་གང་ལའང་མི་འཇིགས་ཀྱང༌། །
སྟོང་པ་ཉིད་ལ་འཇིགས་པ་སྐྱེ། ། ཞེས་པའི་དོན་ཡང་བསམ་པར་བྱའོ། ། སྟོང་ཉིད་རྡོ་རྗེ་ཚིག་དྲུག་མའི་ཞལ་གདམས་ཆེ་ལོང་ཙམ་ཡིག་གེར་བཀོད་པ། །།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
