བཀའ་བརྒྱུད་པའི་ཕྱག་ཆེན་ཆོས་སྐོར།
པོད ༢༧
ཕྱག་རྒྱ་ཆེན་པོའི་དྲི་ཚིག་གཏམ་དུ་གླེང་བ་ཚངས་པའི་རྔ་སྒྲ།
༄༅། །ཕྱག་རྒྱ་ཆེན་པོའི་དྲི་ཚིག་གཏམ་དུ་གླེང་བ་ཚངས་པའི་རྔ་སྒྲ་ཞེས་བྱ་བ་བཞུགས་སོ། ། "$ ༄༅། །ཨོཾ་སྭསྟི་སིདྡྷཾ། ཕྱག་རྒྱ་ཆེན་པོའི་མན་ངག་ལྷན་ཅིག་སྐྱེས་སྦྱོར་འཆད་ཉན་དུ་མཛད་པ་དཔལ་འབྲུག་པའི་དཀར་རྒྱུད་པ་རྣམས་ལ་དྲི་ཚིག་གཏམ་དུ་གླེང་བའི་རབ་འབྱེད་ཚངས་པའི་རྔ་སྒྲ་ཞེས་བྱ་བ། དཀར་རྒྱུད་རིན་པོ་ཆེ་ལ་ཕྱག་འཚལ་ལོ། ། ཕན་བདེའི་མཚོ་ཆེན་ཟབ་ཡངས་རིན་ཆེན་གཏེར། ། མཛེས་བྱེད་པདྨ་དཀར་པོའི་གེ་སར་ལས། ། རབ་དགྱེས་མཆོག་གི་བླ་མ་ལྷ་རྩེ་བ། ། ངག་དབང་བཟང་པོའི་ཞབས་ལ་གུས་ཕྱག་འཚལ། ། རྒྱལ་ཀུན་གསུངས་གི་དབང་ཕྱུག་འཇམ་པའི་དབྱངས། །
བདག་གི་སྙིང་ལ་དགྱེས་དགུའི་གར་མཛོད་ཅིག ། རྒྱུད་མངས་སྒྲ་ལས་ཆོས་ཀྱི་དོན་སྟོན་པ། ། དབྱངས་ཅན་ལྷ་མོས་ཚིག་ལམ་བསྐྱེད་དུ་གསོལ། ། མདོ་རྒྱུད་རྒྱ་མཚོའི་ཡང་སྙིང་ཕྱག་རྒྱ་ཆེ། ། ཉམས་སུ་བསྟར་ལས་གྲུབ་པ་མཆོག་གི་ཁྱུ། ། ཉིན་རེར་དབྱར་མཚོ་བཞིན་དུ་རྣམ་འཕེལ་བ། ། ལྔ་བརྒྱ་ཐ་མའི་འགྲོ་འདིར་སྐལ་པས་རྙེད། ། དེ་ལྟའི་སྲོལ་ཆེན་རྣམ་འདྲེན་ཤིང་རྟ་ཆེ། ། དྭགས་པོའི་བཀའ་རྒྱུད་སྤྱི་དང་ཁྱད་པར་དུ། ། དཔལ་ལྡན་འབྲུག་པ་བརྒྱུད་པར་བཅས་པ་ལས། །
ལྷག་པ་གངས་ཅན་འདི་ན་ཡོད་མ་ཡིན། ། བྱིན་རླབས་འཕོ་བའི་དབང་གིས་རྒྱུད་སྨིན་ཞིང༌། ། རང་བཞིན་ཤེས་པས་མ་རིག་མདུད་གྲོལ་བ། ། ཚིག་དོན་རང་གིས་གོ་ནས་སྣོད་ལྡན་ལ། ། འདོམས་མཁས་བསྟན་འཛིན་རྣམས་ལ་བདག་དད་མོད། ། ཁྲིད་དཔེའི་ཚིག་སྤྱི་ཙམ་ཡང་མ་གོ་ན། ། དོན་བཟང་ཐུགས་སུ་ཆུད་པ་ལྟ་ཅི་ཞིག ། དེ་ལྟ་ནའང་ཟབ་ཁྲིད་འཆད་རློམ་རྣམས། ། ད་དུང་ཐོས་བསམ་སྒོམ་ལ་འབད་པར་རིགས། ། བློ་གྲོས་གསེར་གྱི་དངོས་པོ་བཟང་ངམ་ངན། །
བརྟག་ཕྱིར་བསྲེག་བཅད་བརྡར་ལྟའི་དྲི་ཚིག་འདི། ། ཚིག་དོན་སྲང་ལ་གཞལ་བའི་བརྡ་ལགས་ཀྱིས། ། ཡང་དག་དྲན་པའི་ངང་ནས་ལན་སྩོལ་ཅིག ། དེ་ཡང་འཁོར་བ་སྡུག་བསྔལ་གྱི་རྒྱ་མཚོར་བྱིང་བའི་ཡིད་ཅན་མཐའ་དག་གི་སྐྱབས་དང་གླིང་དང་དཔུང་གཉེན་ནམ་དམ་པ་ནི་དམ་པའི་ཆོས་འབའ་ཞིག་ཏུ་ཟད་ལ། དེའི་སྙིང་པོ་ལས་ཀྱང་སྙིང་པོར་གྱུར་པ་ནི་ཕྱག་རྒྱ་ཆེན་པོ་ཞེས་སྒྲ་ཆེ་ལ་སྒྲོ་རིང་བ་འདི་ལྟ་སྟེ། དབང་རྣོན་མཆོག་གི་སྐལ་པ་ཅན་དུས་རིང་པོར་འབད་པ་དྲག་པོ་ལ་མི་བལྟོས་པར་ཤིན་ཏུ་མྱུར་བའི་གསེབ་ལམ། བཅོས་མའི་འཆིང་བ་མཐའ་དག་གིས་བརྫིར་མེད་པའི་མན་ངག་ཟབ་པ་ལས་ཀྱང་ཆེར་ཟབ་པ་འདི་ཉིད་འཆད་པ་དང༌། ཉན་པ་དང༌། སྒོམ་སྒྲུབ་དང༌། འབེལ་གཏམ་དུ་བྱ་བ་དང༌།
གཞན་ལ་ངོམ་པའི་ཟོལ་ཚུལ་གྱིས་ཕྱོགས་བཅུར་ཀུན་ཏུ་རྒྱུ་བའི་ངང་ཚུལ་གྱིས་གང་བྱས་བདེ་ཆེན་གྱི་རོལ་པ་དང༌། ཅི་བྱེད་བརྟུལ་ཞུགས་ཀྱི་རྣམ་རོལ་དུ་སྨྲ་བའི་རྣལ་འབྱོར་དབང་ཕྱུག་གྲངས་མང་བ་ནི་མངོན་ནོ། ། ཚུལ་དེ་ཉིད་ཀྱིས་སྐལ་བ་ཅན་ལ་ལ་དད་པར་གྱུར་པ་ལ་ཆོས་ཀྱི་གཏམ་གྱིས་དོན་ཡོད་པར་བྱ་བ་དང༌། སྐལ་ངན་ཞིག་མ་དད་པར་གྱུར་པ་ལ་དཀར་རྒྱུད་གོང་མའི་རྣམ་ཐར་ལས་བྱུང་བ་བཞིན། མངོན་ཤེས་དང་རྫུ་འཕྲུལ་གྱི་སྒོ་སྣ་ཚོགས་པས་གཞན་གྱི་མ་དད་པ་བཟློག་དགོས་པ་ཞིག་ལགས་ནའང་དུས་ཀྱི་དབང་གིས་རེ་བ་བསྐྱུངས། གང་ཉམས་སུ་ལེན་པའི་གདམས་ངག་ལ། ལུང་རིགས་མན་ངག་གི་སྐྱ་བར་ནས་དྲངས་པའི་ཁུངས་གླེང་བས་ལོག་ལྟའི་རི་བསྙིལ་ནས་དོན་གྱི་ངེས་པ་འདྲེན་ནུས་ཤིང་བརྒྱུད་པའི་ཞབས་འདེགས་དང་བློ་གསལ་གྱི་མིག་རྐྱེན་དུ་འགྲོ་བ་ཞིག་མེད་མི་རུང་གི་ཡན་ལག་དང་པོར་གོ་མོད་ཀྱང༌། ཁོ་བོ་ལྟ་བུ་ནི་ལུང་རྟོགས་ཀྱི་ཡོན་ཏན་མ་ལུས་པས་དབེན་ཕྱིར་རང་སྟོབས་སུ་སྨྲ་བར་རྔོ་མི་ཐོགས་པ་ཙམ་དུ་མ་ཟད་ཐེ་ཚོམ་དང་སོམ་ཉིའི་དྲིའི་དྲྭ་བས་བློ་གྲོས་ཀྱི་གོ་འགག་སྟེ་ཟང་ཟིང་དང་ཐམ་ཐོམ་གྱི་མུན་སྤྲུལ་ཁོ་ནར་བསངས་པ་འདི་གཞི་མེད་དུ་སྒྲུབ་བརྒྱུད་རིན་པོ་ཆེར་དད་པས་འཇུག་པའི་བདག་དོན་དུའང་དགོངས་ཏེ། ཐུགས་མི་འཁྲུགས་པར་རྣམ་པར་དཀར་བའི་འཛུམ་གཡོ་བས་སོ་སོ་ནས་ལན་གྱི་ཕྲེང་བ་བཀའ་དྲིན་དུ་མཛད་པར་རིགས་སོ། ། འདི་ལྟར་གླེང་བའི་གཞི་ནི།
དེང་སང་ཀུན་མཁྱེན་པདྨ་དཀར་པོའི་ཞལ་སྔ་ནས་ཀྱི་མཛད་པའི་སྔོན་འགྲོའི་ཟིན་བྲིས་དང༌། ཕྱག་ཆེན་གྱི་ཟིན་བྲིས་ལ་བཤད་པའི་མཐིལ་མཛད་པ་ཤས་ཆེ་བར་སྣང་བས་དེའི་ཚིག་དོན་གཞིར་བཞག་ནས་སྦྱོར་དངོས་རྗེས་ལས་བརྩམས་ཏེ་རིམ་པ་བཞིན་གསོལ་བ་ནི་འདི་ལྟ་སྟེ། ཁྲིད་ལུགས་གཞན་མང་པོར། ཐོག་མར་འཁོར་བའི་ཉེས་དམིགས་བསམས་པ་ནི་འཁོར་བ་ལས་བློ་ལོག་པའི་ངེས་འབྱུང་གི་བསམ་པ་བསྐུལ་ཕྱིར་ཡིན་པས་མན་ངག་གི་དམ་པའོ་ཟེར་ལ། ཁྲིད་ལུགས་འདི་ཉིད་དུ་ཐོག་མར་དལ་འབྱོར་རྙེད་དཀའ་ནན་གྱིས་སྟོན་པའི་རྒྱུ་མཚན་གང་ཞིག་ཁྱད་པར་གང་ཞིག་མཆིས་གྲང༌། ཚུལ་ཁྲིམས་ཙམ་དང་ཚུལ་ཁྲིམས་ཀྱི་ཕར་ཕྱིན་ལ་ཁྱད་པར་འབྱེད་ཆོས་ཡོད་དམ་མེད། ཡོད་ན་དལ་འབྱོར་གྱི་རྒྱུ་ལ་ཚུལ་ཁྲིམས་ཙམ་གྱིས་ཆོག་གམ་ཚུལ་ཁྲིམས་ཕར་ཕྱིན་དགོས། མེད་ན་ལུང་དོན་ཚད་མ་འགེགས་སམ། མི་དགེ་བ་བཅུ་འཁོར་བཅས་སྤངས་པའི་སེམས་ཙམ་ཚུལ་ཁྲིམས་ཕར་ཕྱིན་དུ་འདོད་ཨི་ནུས། མི་ནུས་ན་རིག་པ་དེའི་རྒྱབ་ཏུ་སྤྱོད་འཇུག་གི་ལུང་དེ་དྲངས་པ་ལ་དགོས་པ་ཅི་ཡོད།
ཚེ་རིང་ལྷའི་ངོས་འཛིན་ལྷ་སྤྱི་ལ་མཛད་དམ། བྱེ་བྲག་པ་ཞིག་མཛད། བག་དང་བཅས་པའི་ལྷ་ཡོད་དམ་མེད། ཡོད་ན་ལྷ་མི་ཁོམ་པ་ཡིན་པའི་གཏམ་དང༌། ལྷ་ནི་བག་མེད་པ་དང་ཞེས་ཅི་སྟེ་གསུང༌། དེར་བཞེད་ན་ཧ་ཅང་མ་ཐལ་ལམ། གླིང་བར་དུ་སྐྱེས་པ་ལ་སྟོན་པའི་སྣང་བ་མེད་པས་ཁྱབ་བམ། ཡིད་ཀྱི་དབང་པོ་མ་ཚང་བའི་གང་ཟག་ཨེ་སྲིད། མཚམས་མེད་བྱས་པ་ཐམས་ཅད་ལས་མཐའ་ལོག་པར་ཨེ་འགྲོ། མཚམས་མེད་ལས་ལྕི་བའི་ཆོས་སྤོང་ལྟ་བུ་ལས་མཐའ་ལོག་པའི་མཚན་གཞིར་འཛིན་རིགས་པ་ལ་དེའི་འཕྲོས་མི་མཛད་པའི་དགོངས་པ་གང་དུ་བཙལ། །
རྒྱ་ཤུག་གི་རིལ་བུ་ཇི་ཙམ་ཡོང་བཤད་པ་ཨེ་གཟིགས། ཚེ་ཟད་ནས་འཆི་བ་དང་ལས་ཟད་ནས་འཆི་བ་ལས་གཞན་པའི་འཆི་ཚུལ་ཨེ་འོང༌། སའམ་འོན་ཏེ་མཐོ་རིས་ན་ཞེས་སོགས་ལུང་འདྲེན་ཚིག་བཅད་ཁ་ཡར་འདུག་པ་རྣམས་སློབ་དཔོན་དཔའ་བོའི་གསུང་ཡིན་པར་ཞལ་འཆམས་པ་འདྲ་ཞིག་སྣང་མོད། དཔའ་བོའི་བསྟན་བཅོས་གང་ལས་བྱུང༌། བསམ་སྦྱོར་གཉིས་ཀ་དགེ་བས་བྱས་པ་གཅིག་ཏུ་དཀར་བའི་ལས་སུ་བཞེད་པ་དེ་ལྟར་ན། དཔེར་ན། ཚད་ནད་ཅན་ལ་སྙིང་རྗེའི་བསམ་པས། སྦྱོར་བ་དེ་ཉིད་ཆང་གིས་ཚིམ་པར་བྱས་ན་བསམ་པ་སྙིང་རྗེ་དང༌། སྦྱོར་བ་སྦྱིན་པའི་ལས་སུ་འདུག་པ་དེ་ལྟ་བུ་གཅིག་ཏུ་དཀར་བ་ཞིག་གམ་གཞན། གཅིག་ཏུ་གནག་པའི་ལས་ལའང་བཟློག་སྟེ་སྨྲ་ན་ཅིར་འགྱུར།
དགེ་སྡིག་སྟོབས་མཉམ་ན་ཐོག་མར་གང་སྨིན། རྣམ་སྨིན་གྱི་གཞི་ཀུན་གཞིས་བྱེད་དམ་རྣམ་ཤེས་ཀྱིས་བྱེད། འཕེན་བྱེད་རྫོགས་བྱེད་ཀྱི་ལས་གཉིས་སུ་འབྱེད་རིགས་སམ་མི་རིགས། རིགས་ན་འབྱེད་བྱེད་གང༌། མི་རིགས་ན་ཤིང་རྟ་ཆེན་པོ་རྣམས་ཀྱི་གཞུང་སུབ་བམ། མི་དགེ་བ་བཅུ་པོ་རེ་རེ་ཡང་རྣམ་སྨིན་རྒྱུ་མཐུན་བདག་འབྲས་ཕྱེ་ནས་ཞིབ་པར་འཆད་རིགས་པ་ལ་བཏང་སྙོམས་སུ་མཛད་པའི་དགོངས་པ་ཅི། ལས་ལ་མྱོང་ལོང་ཡོང་བར་ངེས་མ་ངེས་གཉིས་སུ་འཆད་པར་ཨེ་རིགས། རིགས་ན་ངོས་འཛིན་དང་སྒྲུབ་བྱེད་ཅི། མི་རིགས་ན་འགེགས་བྱེད་ཀྱི་ལུང་རིགས་ཅི་ཞིག པར་སིགས་སོགས་ཡུལ་གྲུ་ལ་ལར།
ཕ་མ་རྒས་ནས་བསད་ན་བསོད་ནམས་སུ་འགྱུར་ཟེར་བ་བཞིན། བསོད་ནམས་འདོད་པའི་བསམ་པ་བཟང་པོས་ཕ་མ་བསད་ན་དེའི་ལས་ཁམ་པོ་ཆེ་དེ་དགེའམ་སྡིག དགེ་ན་མཚམས་མེད་ཀྱི་ཆར་མི་གཏོགས་སམ། སྡིག་ན་ཐེག་པ་ཆེན་པོར་བསམ་པ་གཙོ་བོར་མ་བཤད་དམ། དེ་འདྲའི་དགེ་སྡིག་གི་ལས་དེ་ངེས་པ་དང་མ་ངེས་པའི་ལས་ཅིར་འགྱུར་རྒྱུ་མཚན་དང་བཅས་ཏེ་མཐའ་ཆོད་པར་གསུངས་ཤིག ཉི་ཚེ་དང་ཉེ་འཁོར་བའི་དམྱལ་བའི་ངོས་འཛིན་གང་ལ་མཛད། ཏིལ་རྫོང་ཞེས་པའི་གོ་དོན་གང་ཡིན། འདོད་ལྷ་དྲུག་གི་ཚེ་ཚད་མཉམ་མམ་མི་མཉམ། མཉམ་ན་དེ་འདྲ་གང་ནས་བཤད། མི་མཉམ་ན་འདོད་ལྷའི་ཚེ་དང་ཉིན་ཞག་མཉམ་ཞེས་པའི་འདོད་ལྷ་དེ་གང་ཞིག
དེའི་ཚེ་ཚད་ཇི་ལྟ་བུ་ཞིག། ༈ ཐུན་མོང་མ་ཡིན་པའི་སྔོན་འགྲོའི་སྐབས་སུ་བསྟན་པའི་སྐྱབས་འགྲོ་སེམས་བསྐྱེད་རྣམས་མདོ་ལུགས་སམ་སྔགས་ལུགས་དེ་གཉིས་སུ་མ་འདུས་པའི་ཕུང་པོ་གསུམ་པ་གང་ཡིན། རྡོར་སེམས་ཞལ་ཕྱག་བཞུགས་སྟངས་འདིར་བསྟན་དང་ཡི་གེ་བརྒྱ་པ་འདི་རྒྱུད་གང་ལས་བཤད། མཎྜལ་དངོས་སུ་མེད་པར་བསྒོམས་ཏེ་ཕུལ་བ་ལ། བ་ཡི་ལྕི་བ་ཆུར་བཅས་སྦྱིན་པ་སྟེ། སོགས་ཀྱི་དོན་ཚང་ངམ་མ་ཚང༌། འབུལ་ཡུལ་གྱི་བླ་མ་རྡོ་རྗེ་འཆང་དེ་ལོངས་སྤྲུལ་གང་དུ་བཞེད། ལོངས་སྐུ་ཡིན་ཚེ་མྱ་ངན་ལས་མི་འདའ་བར་གསོལ་བ་དང༌། ཆོས་ཀྱི་འཁོར་ལོ་བསྐོར་བར་བསྐུལ་ནས་ཅི་མཛད། དེ་གཉིས་སྤྲུལ་སྐུའི་ཁྱད་ཆོས་མིན་ནམ།
སྤྲུལ་སྐུ་ཡིན་ན། མཆོག་དང་སྐྱེ་བ་དང༌། བཟོ་སྤྲུལ་སྐུ་གསུམ་གང་རུང་དུ་འདུ་རིགས་པས་དེ་གང་དུ་བསྡུ། དེ་གསུམ་དུ་མི་འདུ་བའི་སྤྲུལ་སྐུ་མཚན་ཉིད་པ་ཨེ་ཡོང༌། སྤྱིར་བླ་མ་སྐུ་བཞིའི་བདག་ཉིད་ཅན་དུ་བསྒོམ་པ་དེ་མདོ་རྒྱུད་ནས་བཤད་པའི་སྐུ་བཞི་དངོས་ཡིན་ནམ་མིན། ཡིན་ན་དེའི་སྒྲུབ་བྱེད། མིན་ན་སྐུ་བཞིའི་བདག་ཉིད་མིན་པ་ལ་ཡིན་པར་བསྒོམས་པས་ཕྱིན་ཅི་ལོག་བསྒོམས་པར་མི་འགྲོའམ། འོད་ཟེར་སྤྲོ་བསྡུའི་དབང་འདི་སྨིན་བྱེད་ཡིན་ནམ། ལམ་དབང་ཡིན། དང་པོ་ལྟར་ན་དབང་དེས་མ་སྨིན་པའི་གང་ཟག་གིས་སྔགས་ལམ་སྒོམ་དུ་རུང་ངམ།
མི་རུང་ན་དེའི་སྔོན་དུ་སྔགས་ལུགས་ཀྱི་སྐྱབས་སེམས་དང་རྡོ་རྗེ་སེམས་དཔའི་སྒོམ་བཟླས་བྱེད་པ་ཅི། གཉིས་པ་ལྟར་ན་ལམ་དབང་གི་གོ་དོན་སྨིན་ཟིན་གོམ་པར་བྱ་བའི་ཆེད་དུ་དབང་བླངས་པ་ཞིག་ལ་མི་ཟེར་རམ། ཟེར་ན་དེའི་སྔོན་དུ་རྒྱུ་དབང་བསྐུར་བའི་ལག་ལེན་ཁྲིད་འདིའི་སྲོལ་ལ་ཨེ་ཡོད། མེད་ཟེར་ན་ལམ་དབང་གི་གོ་དོན་གཞན་ཚུལ་དང་མཐུན་པར་གསུང་དུ་གསོལ། ཞེས་སྔོན་འགྲོའི་ཟིན་བྲིས་སྐབས་སུ་དོགས་གནས་ཡོད་པ་རྣམས་གོ་རིམ་ལྟར་དུ་བྲིས་པ་ལགས། སྐལ་བཟང་རྣ་བའི་བུམ་པར་བླུག་འོས་པའི། ། དྲི་ཚིག་བཅུད་འདི་ཚངས་པའི་རྔ་སྒྲ་སྟེ། ། རིགས་སམ་མི་རིགས་རྣམ་དཔྱོད་ཡངས་པའི་ཐུགས། ། གཟུ་བོར་གནས་རྣམས་དགྱེས་པའི་རོལ་མོ་ཡིན། ། གོ་བའི་སྐྱ་རིས་ཙམ་ཡང་མ་བཏབ་པར། །
བླུན་པོའི་ཚོགས་དབུས་ཆོས་བཤད་ཚོན་འགྱེད་མཁན། ། ཀུན་རྨོངས་པིར་གྱིས་འདུ་བྱེད་ལ་བརྩོན་ཀྱང༌། ། ཆ་རྫོགས་བློ་གྲོས་གསལ་བའི་གཟུགས་ཅི་འཆར། ༈ གཉིས་པ་ཕྱག་རྒྱ་ཆེན་པོའི་ཟིན་བྲིས་ཀྱི་སྐབས་སུ་འདི་འདྲི་སྟེ། རང་བབ་རྣམ་གསུམ་སྟོན་པའི་ཚེ་རྒྱུད་ཀྱི་ལུང༌། ལུས་བསྲངས་རྡོ་རྗེ་སྐྱིལ་ཀྲུང་བྱ་ཞེས་སྐྱིལ་ཀྲུང་ཙམ་མ་གཏོག་ལུས་གནད་ལྷག་མ་ལྔ་པོ་ལུང་དང་མི་སྦྱོར་བའི་རྒྱུ་མཚན་དགོངས་ཨེ་བྱུང༌། སྤྱིར་བྱེད་བཅིངས་འདི་ལྟར་དུ་བཞུགས་པའི་སངས་རྒྱས་བྱང་སེམས་ཀྱི་སྐུ་མང་ཞིང༌། བྱེ་བྲག་སྣང་བ་མཐའ་ཡས་ལ་ངེས་པར་བསྟན་འདུག་པ་ལྟར། འདི་རྣམ་སྣང་ཁོ་ན་དང་སྦྱོར་བར་བྱེད་པའི་རྒྱུ་གང་རྐྱེན་ཅི། ཡང་རྣམ་པར་སྣང་མཛད་ཀྱི་བཞུགས་སྟངས་འདི་འདྲ་བ་ཁོ་ནར་མ་ངེས་པར།
གར་སྟབས། འགྱིངས་སྟབས་དང༌། ཕྱག་ཁྱེར་མི་གཅིག་པ་དང༌། ཞལ་གདངས་པ་དང་སྤྱན་བགྲད་པ་སོགས་རྒྱུད་སྒྲུབ་ཐབས་རྣམས་སུ་མང་པོ་བཤད་གདའ་བ། དེ་ཚོ་རྣམ་སྣང་མིན་ལགས་སམ། ལུས་གནད་དེའི་བྱེད་ལས་ཀྱི་སྒོ་ནས་ལས་རླུང་ཐམས་ཅད་དབུ་མར་ཚུད་ཅིང༌། མི་རྟོག་པ་སྐྱེ་བ་དེ་སྒྲ་ཇི་བཞིན་དུ་ཞལ་གྱིས་བཞེས་ཨེ་ནུས། ནུས་ན་དེས་ཆོག་མོད། ངག་རང་བབས་མན་ཆད་ཀྱི་ཁྲིད་དམིགས་ཚོས་ཅི་མཛད། དེ་ལ་བག་ཀྱིས་གཞོལ་བའི་ཆེ་བརྗོད་ཙམ་དང༌།
ཞི་གནས་ཀྱི་ཡན་ལག་ཏུ་རྒྱུ་རྐྱེན་ཚོགས་དགོས་པའི་དབང་དུ་མཛད་པ་ཡིན་ན་ནི་རེ་ཞིག་ཞུ་རྒྱུ་མི་སྣང༌། ལུས་གནད་དེ་ལུས་དབེན་པ་དང་ལུས་མི་གཡོ་བ་ལ་སྐྱོན་དུ་མེད་མོད་ཀྱི། འབད་རྩོལ་གྱིས་བཅོས་པའི་འདུག་ལུགས་དེ་རང་བབས་སུ་ཇི་ལྟར་འགྲོའམ། དེ་ལྟར་གྱི་ཚེ་ན། རྩོལ་བ་དང་བཅས་པའི་བྱ་བ་ཐམས་ཅད་རང་བབས་སུ་ཡིན་པར་སྨྲ་ན་ལན་ཅི་སྩོལ། རྣམ་སྣང་མངོན་བྱང་གི་ལུང་རྐང་པ་དང་པོས་ལུས་མི་གཡོ་བར་བསྟན་ནས། ཡིད་ནི་རྩེ་གཅིག་ཕྱག་རྒྱ་ཆེ། ཞེས་པས་ཡིད་མི་གཡོ་བ་བསྟན་མོད་ཀྱི་ངག་མི་གཡོ་བའི་ལུང་སྐལ་གཅོད་པའི་རྒྱུ་མཚན་ཅི་ལགས། ཡིད་མི་གཡོ་བའི་རྒྱབ་སྐྱོར་དུ་དོ་ཧའི་ལུང་གི་ཚིག་ཟུར་བསྒྲིམས་སྟེ་ཞེས་དང༌། གུས་འབད་ན་ཞེས་པའི་དོན་རྩོལ་བ་དང་བཅས་པའི་དོན་དུ་འདུག་པ་འདི་རང་བབས་སུ་ཇི་ལྟར་འགྲོ།
ཀླུ་སྒྲུབ་ཀྱི་བཤེས་སྤྲིངས་དྲངས་པར། དབང་ཕྱུག་ལུས་གཏོགས་དྲན་པ་བདེ་གཤེགས་ཀྱི། ། ཞེས་སྟོན་ནས་གོ་བ་ལེན་དུས་དབང་ཕྱུག་ཅེས་རྒྱལ་པོ་བདེ་བྱེད་བཟང་པོ་ལ་བོས་ནས་ལུས་འགྲེང་བ་དང་འདུག་པ་སོགས་ཀྱི་གནས་སྐབས་ཐམས་ཅད་ལ་རྣམ་པར་དཔྱོད་པ་ནི་ལུས་སུ་གཏོགས་པའི་དྲན་པ་སྟེ། དེ་ནི་བདེ་བར་གཤེགས་པའི་བགྲོད་པ་གཅིག་པའི་ལམ་ཞེས་འབྲུ་གཉེར་ཞིང་རྒྱབ་སྐྱོར་དུ་མདོའི་ལུང་མྱ་ངན་ལས་འདས་པ་མངོན་སུམ་དུ་བྱེད་པའི་ལམ་ནི་འདི་ལྟ་སྟེ། ལུས་སུ་གཏོགས་པའི་དྲན་པ་ཡིན་ནོ། ། ཞེས་དགོངས་པ་འགྲེལ་ལུགས་འདི་འདྲ་ཤ་སྟག་འོང་གི་འདུག་ཀྱང༌། རང་རེའི་ཁྲིད་ཡིག་འདིར། དབང་ཕྱུག་ལུང་རྟོགས་དྲན་པ་བདེ་གཤེགས་ཀྱི། ། ཞེས་བྲིས་འདུག་པ་ལ་རང་ལུགས་འཛིན་པའི་ཁུར་མི་བཟད་པས་གཉའ་བ་མནན་པ་ཁ་ཅིག འབྲུ་སྐྱོགས་ཀྱིས་རང་གཞན་གཉིས་བློ་གྲོས་གྲོན་དུ་གཏོང༌།
གཟུར་གནས་སུ་རློམ་པ་ཁ་ཅིག་ཡི་གེ་མ་དག་པ་ལ་ཁག་འཇོག ཕལ་ཆེར་ནི་གང་ཡང་གི་རྟོག་དཔྱོད་མི་མཛད་པར་ལྗགས་ཀློག་བྱེད་པ་ཙམ་ལ་སྐྱབས་སུ་མཆི་བར་འདུག ལྔ་རིག་པཎ་ཆེན་པདྨ་དཀར་པོ་དེ་ཉིད་མཁྱེན་གཉིས་ཕྱོགས་མེད་དུ་རྒྱས་པ་ལ་སོམ་ཉིའི་དྲི་ཡང་མི་མནམ་ན་ནོར་བ་ལྟ་ཅི་ནོར་བའི་གྲབས་ཀྱང་ག་ལ་སྲིད། རང་རེ་རྗེས་འཇུག་རྣམས་ཀྱིས་རྗེ་དེ་ཉིད་ཀྱི་དགོངས་པ་འགྲེལ་ལུགས་ངོ་མི་ཚ་ཙམ་ཞིག་བྱེད་ན་ཇི་ལྟར་ལགས། མངོན་པ་གོང་མའི་ལུང་དྲན་པ་ནི་འདྲིས་པའི་དངོས་པོ་མ་བརྗེད་པའོ། ། ཞེས་པའི་སྐབས་ཀྱི་དྲན་པ་འདི། བྱང་ཕྱོགས་སོ་བདུན་གྱི་གྲངས་སུ་བགྲང་རྒྱུའི་དྲན་པ་ཞིག་གམ། གཞན་ཞིག་ལགས། དང་པོ་ལྟར་ན། ལུས་ཚོར་སེམས་ཆོས་ཀྱི་དྲན་པ་ཉེ་བར་བཞག་པ་བཞིའམ།
དྲན་པའི་དབང་པོའམ་དྲན་པའི་སྟོབས་སམ། དྲན་པ་ཡང་དག་བྱང་ཆུབ་ཀྱི་ཡན་ལག་གམ། ཡང་དག་པའི་དྲན་པ་གང་ལགས། ཕྱི་མ་ལྟར་ན་ཐེག་པ་གསུམ་གྱི་ལམ་རིམ་ཐམས་ཅད་བྱང་ཕྱོགས་སོ་བདུན་དུ་འདུས་པར་བཤད་པ་ཨེ་གསན། ༈ དངོས་གཞིའི་སྐབས་སུ་ཐུན་མོང་དང་ཐུན་མོང་མ་ཡིན་པ་ཞེས་བཞག་པའི་དོན། ཐུན་མོང་ཞེས་བྱ་བ་སྤྱིའི་མིང༌། དཔེར་ན་ཞལ་ངོ་ཐུན་མོང་དུ་ཞེས་ཞལ་ངོ་ཡོངས་ལ་ཟེར་བ་ལྟ་བུ་ལགས་མོད། དེ་ལྟར་གྱི་ཚེ་ན། ཞི་ལྷག་གཉིས་པོ་ཐེག་པ་གསུམ་ཀའི་ཐུན་མོང་བ་ཟེར་རྒྱུ་ཡིན་ནམ། ཕར་ཕྱིན་ཐེག་པ་དང༌།
རྡོ་རྗེ་ཐེག་པའི་ཐུན་མོང་བ་ཟེར་རྒྱུ་ཡིན། སྔ་མ་ལྟར་ན། ཐེག་པ་གསུམ་གྱི་ལྷག་མཐོང་གི་རྟོགས་བྱ་གཅིག་པ་ལགས་སམ། ཕྱི་མ་ལྟར་ན་ལྷག་མཐོང་ཙམ་དུ་ཆ་མ་བཞག ཐུན་མོང་མ་ཡིན་པའི་རོ་གཅིག་དང༌། སྒོམ་མེད་ཀྱང་ཐུན་མོང་བར་མཛད་དམ་ཅི། སེམས་ཀྱི་གནས་ཆ་མ་རྙེད་པར་ལྷག་མཐོང་སྐྱེ་བར་འོང་ངམ་མི་འོང༌། འོང་ན་སྒོམ་གྱི་རྩ་བ་ཞི་གནས་ཀྱི་ཉམས་བཙལ་ནས་རྩེ་གཅིག་གི་རྣལ་འབྱོར་སྒོམ་པ་དང༌། ཞེས་ཞི་གནས་སྒོམ་གྱི་རྩ་བར་མཛད་པས། རྩ་བ་མངོན་དུ་མ་སོང་བའི་རྩེ་མོ་ཇི་ལྟར་སྲིད།
རྩ་བ་ལ་ལྟོས་ནས་རྩེ་མོའི་ཐ་སྙད་བཏགས་པ་མིན་ནམ། མི་འོང་ན། ཕྱག་ཆེན་རང་རྐང་ལའང༌། གཉུག་མ་ཆིག་ཆོད་དང༌། ཡི་གེ་བཞི་པའི་ཁྲིད་ལུགས་ལྟ་བུར་ཅིར་འགྱུར་བསམས་ཨེ་དགོས། ཞི་ལྷག་གི་རྒྱུ་མདོ་སྡེ་དགོངས་པ་ངེས་པར་འགྲེལ་པ་ལས། བཅོམ་ལྡན་འདས་ཞི་གནས་དང་ལྷག་མཐོང་གི་རྒྱུ་གང་ལགས། བྱམས་པ། ཚུལ་ཁྲིམས་རྣམ་པར་དག་པའི་རྒྱུ་ལས་བྱུང་ངོ༌། ། ཐོས་པ་དང་བསམ་པའི་ལྟ་བ་རྣམ་པར་དག་པ་རྒྱུའོ། །
ཞེས་དང་པོའི་རྒྱུ་ཚུལ་ཁྲིམས་ཡིན་པར་གསུངས་པ་དང་བསླབ་པ་གསུམ་ཡང་ཚུལ་ཁྲིམས་ལ་བརྟེན་ནས་ཏིང་ངེ་འཛིན། ཏིང་ངེ་འཛིན་ལ་བརྟེན་ནས་ཤེས་རབ་སྐྱེ་བར་བཤད་པ་འདི་བདེན་པར་ལྟ་ན། ཚུལ་ཁྲིམས་འཆལ་ངེས་ཀྱི་གང་ཟག་ཕྱིར་བཅོས་ཀྱི་ལྟུང་བ་ལས་ལྡང་བའི་ཐབས་མདོ་རྒྱུད་ལས་བཤད་པ་གང་ཡང་མ་བྱས་པ་ཞིག་ལ་ཟླ་བ་གཅིག་ཙམ་ཕྱག་ཆེན་གྱི་ཁྲིད་མཛད་པ་ཐོན་འཕྲལ་ཏིང་ངེ་འཛིན་བཟང་པོ་ཡོད་པར་བྱས་ནས། སྡོམ་པ་དང་དམ་ཚིག་བསྲུང་མཁན་ཚོ་ཚུར་ཁྱད་དུ་གསོད་པ་འདྲ་བ་ཡང་མང་པོ་མཐོང་བ་འདི་བློའི་བུ་ག་ཆུང་བས་ལན་ནམ་མི་ཤོང་བ་རང་ཞིག་གདའ་བ་འགལ་བ་ཇི་ལྟར་བྱས་ན་སྤོང་ནུས་སམ། གཉིས་པའི་རྒྱུ་ཐོས་བསམ་གྱི་ལྟ་བ་རྣམ་དག་གི་ངེས་པ་འདྲོངས་པར་གསུང་པ་དང༌། དཔལ་ལྡན་ཟླ་བས། རྟོག་རྣམས་ལོག་པར་གྱུར་པ་གང་ཡིན་པ། ། རྣམ་པར་དཔྱོད་པའི་འབྲས་བུར་ཐུབ་པས་གསུངས། ། ཞེས་སོགས་འདི་རིགས་མང་པོ་གསུངས་ཀྱང༌། དེང་སང་ཅི་རིགས་ཀྱི་གསུང་ལུགས་ལ།
ཐོས་བསམ་གཉིས་སྤྱིར་སྒོམ་ཆེན་གྱི་དགྲ་ནག་པོ། སྒོས་སུ་ཕྱག་ཆེན་གྱི་མི་མཐུན་ཕྱོགས་དཔེ་མེད་ཡིན་རྒྱུའི་ཁུངས་མཛད་ནས། ཐོས་བསམ་པ་ཕྲན་བུ་འདུག་པ་ཚོ་མིར་མི་རྩི་སྒོམ་ཆེན་གྱི་ཆོས་སྐད་ལེགས་པོ་བྱུང་ན་དེ་ནི་སྒོམ་མེད་པའི་ཐ་སྙད་མཁན་ཡིན་ཟེར་དཔེ་ཆ་ལ་དངོས་སུ་ལྟ་མཁན་ཚོར་བརྙས། ལྐོག་ཏུ་དཔེ་གོག་ལ་ལོང་བས་ཤིག་ཟིན་མཛད་མཁན་ཀྱང་ཡོང་ཤས་ཁ་མོད། དོན་དུ་མདོ་རྒྱུད་ལ་ཐོས་བསམ་བྱེད་པ་སྒོམ་གྱི་རྒྱུར་ཨེ་འགྲོ། ལམ་ཤེས་ལམ་གྱི་མཆོག་ཏུ་གསུངས་པ་དང༌། ། མང་ཐོས་ཚུལ་ལྡན་ལ་ནི་སྒོམ་ཆེན་རབ། ། དེ་ཕྱིར་ངེས་དོན་ཆོས་ལ་ཐོས་བསམ་འཚལ། ། ཞེས་གསུངས་པ་ནི་འདུག་ལགས་སོ། ། རྟེན་ཅན་གྱི་རླུང་མེད་སྐབས་སུ་དམིགས་པའི་རྟེན་ལ་དག་པ་དང་མ་དག་པ་ཞེས་བརྡ་སྦྱར་བ་ལ་དགོས་པ་གང་ཡོད་དམ།
ཡིད་ཀྱི་ཤེས་པའི་ཐོག་ཏུ་སེམས་གནས་སྒྲུབ་རིགས་པ་ལ། དམིགས་རྟེན་དེ་ལས་ཤེས་པ་ཕྱིར་ཡང་མི་སྤྲོ། ནང་དུ་ཡང་མི་སྡུད་པར་དེ་ཁོ་ན་ལ་རྩེ་གཅིག་ཏུ་བལྟ་བར་བྱེད་ཅིང༌། ཞེས་མིག་གི་དབང་ཤེས་ཀྱི་སྟེང་དུ་སེམས་གནས་ཚོལ་བ་འདྲ་ཞིག་འདུག་པས་གོ་བ་གང་ཡིན། རླུང་ཅན་གྱི་རྡོ་རྗེའི་བཟླས་པའི་སྐབས་སུ་རླུང་འབྱུང་རྔུབ་ཀྱི་གྲངས་སམ། རྒྱུ་ཚུལ་ལ་དམིགས་ནས་གནས་ཆ་སྒྲུབ་པ་དོན་གྱི་རྩ་བར་འདུག་པ་ལ། དེའི་ཞལ་གསལ་མི་མཛད་པར། དབུགས་ཕྱི་ནང་དུ་རྒྱུ་བའི་གྲངས་ལ་མཁས་པར་འགྱུར་རོ་དང༌། དབུགས་ཀྱི་མཚན་ཉིད་ལ་མཁས་པར་འགྱུར་རོ་སོགས་བྱོལ་སྟབས་སུ་བཀའ་སྩོལ་བ་འདི་ལ་དགོས་པ་ཁྱད་པར་བ་ཞིག་ཡོད་ངེས་པས་དེ་གང་ཡིན་ཨེ་གོ རྡོར་བཟླས་དང་བུམ་ཅན་གྱི་སྐབས་སུ།
རླུང་གི་རྒྱུ་བ་ཟད་པ་དང༌། འཕོ་བ་ཟད་པར་བཤད་པའི་དོན་དེ་གང་ཡིན། དུས་ཇི་སྲིད་དུ་ཡིན། སེམས་ཡུལ་ལ་འཕྱན་པའི་རྣམ་རྟོག་ཟད་པའི་དོན་ཇི་ཙམ་ལ་ངོས་འཛིན། ཐོལ་སྐྱེས་རྦད་གཅོད་ཀྱི་སྐྱོང་ཐབས་འདི་གནས་པ་སྒྲུབ་པའི་ཐབས་ནི་ལོས་ཡིན་ནམ། དེ་ཡིན་ཚེ་ཏིལླིས་འཇོག་ཐབས་དྲུག་གསུངས་པ་དང་འགལ་བས་གནས་སྐབས་སུ་འཕྲོ་རྐྱེན་བྱེད་པ་འདི་མ་བདེ་བས་དོགས་པ་བསལ་དུ་གསོལ། གང་ཤར་བཟོ་མེད་ཀྱི་སྐྱོང་ཐབས་འདི་དང༌། གོང་གི་རང་བབས་རྣམ་གསུམ་གྱི་སྐྱོང་ཐབས་ཨེ་གཅིག མི་གཅིག་ན་ཁྱད་པར་འབྱེད་ཆོས་ཅི་བདོག གཅིག་ན་མཐོ་དམའ་ཆེན་པོའི་གོ་རིམ་འདི་ཇི་ལྟར།
སྐབས་འདི་དག་ཏུ་བྱིང་རྒོད་རྨུགས་གསུམ་གྱིས་བསམ་གཏན་གྱི་གེགས་བྱེད་པར་བཤད་ན་དེ་གསུམ་གྱི་ངོས་འཛིན་དཔྱད་པ་གང་ཡིན། བཞག་ཐབས་དང་པོ་ཡན་དུ་སྤང་གཉེན་དུས་མཉམ་པ་ཨེ་སྲིད། སྲིད་ན་དེ་ཡན་གྱི་དྲན་པ་ཕྱི་སྙེག་ཁོ་ནར་བཤད་པ་ཅི། མི་སྲིད་ན་དེ་འདྲ་བའི་སྲིད་མཐའ་སངས་རྒྱས་ཀྱིས་ཀྱང་འགོག་པར་ཨེ་དཀའ། གང་ཟག་ལ་ལར་གནས་པ་དང་པོ་ནས་རྟག་སྣང་འཆར་གྱི་འདུག་པ་ལ་ཁྲིད་ཡིག་ཏུ་བཞག་ཐབས་གསུམ་པ་ནས་རླུང་རང་མལ་དུ་ཟིན་པས་བདེ་གསལ་མི་རྟོག་པའི་ཉམས་འཆར་བར་བཤད་ལ། དེ་ཡན་དུ་འཕྲོས་མི་མཛད་པའི་དགོངས་པ་གང་དུ་གནས། འདིའི་སྐབས་ཀྱི་དྲན་པ་དང་ཤེས་བཞིན་ཨེ་གཅིག གཅིག་ན་སོ་སོར་སྨོས་ཅི་དགོས་མི་གཅིག་ན་ཚུལ་བཞིན་ཡིད་བྱེད་དེ་དྲན་ཤེས་གང་ཡིན། གནས་འགྱུའི་བར་ལག་འགྱེལ་བ་དེ་ཤིན་སྦྱངས་ཡིན་གསུང་རྒྱུ་ཨེ་རེད། དེ་ཞི་གནས་ཀྱི་མཐར་ཐུག་ཡིན་ནམ།
ད་དུང་བསྐྱང་རྒྱུ་ཡོད། དང་པོ་ལྟར་ན་བསམ་གཏན་གཟུགས་མེད། མཐར་གྱིས་གནས་པའི་སྙོམ་པར་འཇུག་སོགས་གང་དུ་སོང༌། ཕྱི་མ་ལྟར་ན་འཕྲོ་ཡོད་བཞིན་དུ་མི་མཐུད་པའི་རྒྱུ་མཚན་ལྟར་སྣང་མ་ཡིན་པ་ཞུ། དྲི་བ་ཞིབ་མོ་འདི་འདྲར་ཁ་ཅིག་ཚེ་དང་ལྡན་པ་རྟ་ཐུལ་གྱི་དྲི་བ་ལ་ཚངས་པ་ལྟ་བུའི་ཟོལ་དང༌། འགའ་རེས་གཡས་ཆུང་དུ་མཛད་པའང་སྲིད་ཀྱང༌། བྱང་གསེར་ཁའི་བཤོས་བུའི་དཔེ་བཞིན་ཡིན་པས་སྒྲུབ་བརྒྱུད་ཀྱི་བསྟན་པ་ལ་ཕན་ཕྱིར་བློ་ཁ་རྫོགས་པའི་ལན་འདེབས་འདྲ་མཛད་པར་ཅི་གནང་ཞེས་ཐལ་མོ་སྦྱར་ནས་གསོལ་ཏོ། ། ཞི་གནས་ལས་འཕྲོས་གཏམ་ཚོགས་མང་ཆེ་ན། ། ལོངས་སྤྱོད་འཁོར་ལོའི་ཡལ་ག་ལ་གནས་ཀྱང༌། ། ཚིག་ཚོགས་ལོ་མའི་སྤུབས་སུ་དོན་འབྲས་རྣམས། །
འཕྱན་པར་དོགས་ནས་ཁྲིད་དཔེའི་སྙིང་པོ་བསྡུས། ། དོན་གཉེར་འདུས་པ་འཁོར་གྱི་དཀྱིལ་དུ་ལྷུང༌། ། དོན་བཟང་རིན་ཆེན་ངག་གི་སྲེད་བུ་ལ། ། དོན་བཞིན་བསྟར་ན་འཚམ་པར་བདག་ཤེས་ནས། ། དོན་དང་མཐུན་པར་ལག་མོད་གཞན་ཅི་བྱ། ༈ ལྷག་མཐོང་གི་དཔྱད་པའི་སྐབས་སུ་འདི་འདྲི་སྟེ། རྣམ་པར་མི་རྟོག་པའི་ཞི་གནས་སོ་སོར་རྟོག་པའི་ཤེས་རབ་ཏུ་ལངས་པ་དེ་གནས་འགྱུ་གང་དུ་བསྡུ། གནས་པར་བསྡུ་ན། དེ་མི་གནས་པར་དཔྱད་གཞི་ལ་དཔྱོད་པ་ཅི། འགྱུ་བར་བསྡུ་ན་རྩེ་གཅིག་གི་མཉམ་རྗེས་གནས་མི་གནས་ཞེས་མ་གསུངས་སམ།
སོ་སོར་རྟོག་པའི་ཤེས་རབ་དང༌། ཆོས་རབ་ཏུ་རྣམ་འབྱེད་ཀྱི་ཤེས་རབ་གཅིག་གམ་ཐ་དད་དཔྱད། མཐར་གནས་འགྱུ་རིགས་གསུམ་གཅིག་ཏུ་རྟོགས་རྒྱུའི་དཔྱད་པ་དེ་དང༌། དུས་གསུམ་གྱི་སྒོ་ནས་དཔྱད་པ་སོགས་གསུམ་པོ་དོན་གཅིག་གམ་ཐ་དད། གཅིག་ན་སྔ་མ་ཡིད་བྱེད་དང༌། ཕྱི་མ་ཡིད་ལ་མི་བྱེད་པར་བཞག་འདུག་པ་ཅི། མི་གཅིག་ན་དཔྱད་གཞི་མི་གཅིག་གམ་དཔྱོད་པ་པོ་མི་གཅིག་གམ། གཉིས་ཀ་མི་གཅིག་གསུངས་ཤིག དཔྱད་པ་དང་པོའི་སྐབས་འདི་ཀ་ཙམ་རྣལ་འབྱོར་བཞིའི་གང་དུ་བསྡུ་བ་འཐད། ཞེས་དང༌།
རྩེ་གཅིག་ཏུ་བསྡུ་ན། ལྷག་མཐོང་རྩེ་གཅིག་ཏུ་བསྡུ་ལགས་སམ། དེའི་སོར་རྟོག་གི་ཤེས་རབ་བམ། ཤེས་བཞིན་དེ་ལྷག་མཐོང་དུ་བཞག་གདའ་བ། ཞེས་དང༌། སྤྲོས་བྲལ་དུ་བསྡུ་ན། ད་གཟོད་སྤྲོས་བྲལ་གྱི་དཔྱད་པ་སྟོན་གྱི་འདུག་པ་ཅི། སྤྱོད་འཇུག་གི་ལུང་དེ་ཡེངས་མེད་ཀྱི་ངང་ནས་དཔྱོད་ཚུལ་དང༌། ཤིང་གཉིས་དྲུད་པའི་དཔེ་དང་སྦྱར་བའི་དཀོན་བརྩེགས་ཀྱི་ལུང་དེས་དཔྱད་མཐར་དཔྱད་གཞི་གཉིས་དང་དཔྱོད་མཁན་ཐམས་ཅད་དམིགས་སུ་མེད་པ་དང༌། རྒྱལ་དབང་རྗེའི་མགུར་དེས།
དེ་ཡང་འཁོར་གསུམ་ཡང་དག་ཏུ་སྟོན་རྒྱུར་འདུག་པ་ལ། ལུང་གི་གོ་རིམ་ཅུང་ཟད་འཛོལ་བ་འདྲ་ཞིག་འདུག་པ་འདི་ལ་ཅི་གསུང་ངམ། བཟློག་སྒོམ་ནི། རྟོག་པའི་གཉེན་པོར་རྟོག་པ་ཐོང༌། ། བཟློག་སྒོམ་རྟོག་པའི་སྐོར་འདེད་ཡིན། ། ཅེས་སྤང་གཉེན་ཅན་དུ་གསུངས་པ་ལ། ཁྲིད་ཡིག་ཏུ། རྣམ་པར་རྟོག་པ་ཉིད་རང་གི་ངོ་ཤེས་པ་ཙམ་གྱིས་གྲོལ་བས་སྤངས་གཉེན་དཕྱེར་མེད་དུ་རྟོགས་པ་འདི་ནི་རྡོ་རྗེ་ཐེག་པའི་ཉམས་ལེན་གྱི་སྙིང་པོ་བཟློག་པའི་སྒོམ་པ་ཞེས་བྱའོ། ། ཞེས་དང༌། ཚུལ་འདི་ལྟ་བུའི་ཉམས་ལེན་ལ་དགོངས་ནས།
ལམ་གང་ཤར་ལ་སྤང་བླང་མེད་པ་ཞེས་གསུངས་སོ། ། ཞེས་དེ་གཉིས་དོན་གཅིག་ཏུ་གསལ་པོར་བཤད་འདུག་པའི་དགོངས་གཞི་གང༌། གོང་དུ་བུད་ཤིང་དང་མེའི་དཔེས་ཐམས་ཅད་ཉེ་བར་ཞི་རྗེས་སླར་དཔྱད་པ་འདི་གསུམ་སུས་དཔྱོད། སེམས་མ་སྐྱེས་ཤིང་མ་འགགས་པ་ཡིན་པ་ལ། འདས་པའི་སེམས་ནི་ཞིག་ཅིང་འགགས། མ་འོངས་པའི་སེམས་ནི་མ་སྐྱེས་ཤིང་མ་བྱུང་ཅི་སྟེ་གསུངས། དོ་ཧར། རླུང་གིས་ཆུ་ལ་ཞུགས་ཤིང་དཀྲུགས་པ་ཡིས། ། འཇམ་པའི་ཆུ་ཡང་རྡོ་བའི་གཟུགས་སུ་འགྱུར། ། རྟོག་པས་དཀྲུག་པས་རྨོངས་པ་གཟུགས་མེད་ལ། །
ཤིན་ཏུ་སྲ་ཞིང་མཁྲེག་པ་ཉིད་དུ་འགྱུར། ། ཞེས་དཔེ་དང་བཅས་པས་དངོས་པོ་ཡོད་པ་འདྲ་ཞིག་དང༌། རྫེ་མི་ལས། སེམས་འགྱུ་བ་དངོས་མེད་སྟོང་པ་འདི། ། འདྲེ་ཁྱོད་བས་ངས་ཀྱང་མཐོང་བ་མེད། ། ཅེས་དངོས་མེད་འདྲ་ཞིག་བཤད་འདུག་པ། ཁྲིད་འཆད་ཚེ་འདི་ཐད་དུ་ཅི་འདྲ་ཞིག་མཛད་ཀྱི་ཡོད་དམ། སེམས་གཅིག་གམ་ཐ་དད་ཅེས་དཔྱད་པས། གཅིག་མིན་པར་འདོད་ན། དོ་ཧར།
གཉིས་སུ་མི་བྱ་གཅིག་ཏུ་བྱ་བ་སྟེ། ། རིགས་དང་བྱེ་བྲག་དག་ཏུ་མ་འབྱེད་ཅིག ། ཅེས་པ་འདི་ཅི་ཞིག ཡང་ཁྲིད་ཡིག་ཏུ། དེ་ལྟར་རྟོགས་པའི་མཉམ་བཞག་ཏུ་སོ་སོ་རང་གི་རིག་པའི་ཡེ་ཤེས་འབའ་ཞིག་ལས། གཞན་ཅི་ཡང་མི་སྣང་བས། སྣང་བ་མེད་པ་ཞེས་བྱ་ལ། ཞེས་གསུང་པ་འདི་ལས་ན། སོ་སོ་རང་རིག་གམ་ཡེ་ཤེས་ཀྱི་སྣང་བས། སྣང་བའི་གོ་མི་ཆོད་པ་འདྲ་ཞིག་ཏུ་ཨེ་འགྲོ།
ཡེ་ཤེས་དེ་སྣང་མེད་ཡིན་ཚེ་འོ་ན། གལ་ཏེ་ཡེ་ཤེས་སྣང་མེད་ཉིད་ཡིན་ན། གཉིད་འཐུག་ལྟ་བུར་སྒྲུབ་བྱར་འགྱུར་བ་སྟེ། ། གང་ཡང་དབང་པོ་འགོག་ལས་ཡེ་ཤེས་ནི། ། བྱེ་བྲག་སྨྲ་བ་རྣམས་ཀྱི་ལུགས་ཡིན་ནོ། ། ཞེས་པའི་ལུང་འདིའི་དོན་ཇི་ལྟར་འཆད། དོ་ཧར། གཅིག་དང་དུ་མས་སེམས་ལ་དཔྱད་བྱས་ན། ། གསལ་བ་སྤངས་ནས་སྲིད་པ་དག་ཏུ་འགྲོ། ། མཐོང་བཞིན་དུ་ནི་དོང་དུ་འཇུག་པ་གང༌། །
དེ་ལས་སྙིང་རྗེའི་གནས་ནི་གང་ཞིག་ཡོད། ། ཅེས་སེམས་ལ་མི་དཔྱད་པར་ལྷུག་འཇོག་ཁོ་ན་དགོས་པའི་གསུང་རིགས་འདྲ་ཞིག་འདུག དེའི་ཚེ་ན་དཔྱད་པ་དེ་དག་ཇི་ལྟར་རིགས། སོ་སོར་རྟོག་པའི་ཤེས་རབ་ཀྱིས་དཔྱད་པ་མེད་ན། ཧ་ཤང་གི་སྒོམ་དང་ཁྱད་མེད་ཅེས་མང་པོས་བཤད་པའི་སྐྱོན་སྤོང་བར་བཞེད་ནས་དཔྱད་པ་དེ་དག་མཛད་མོད། དཔྱད་པ་འདི་ཚོ་མདོ་སྔགས་གང་གི་ལུགས་ཡིན། སྔགས་གཞུང་ལས་སོ་སོར་རྟོག་པའི་དཔྱད་སྒོམ་བཤད་པ་ཨེ་ཡོད་ལགས། དྲི་བ་འདི་པའི་སྐོར་ཉམས་ལེན་དང་སྦྱར་ན། སྒོམ་ཆེན་སོ་སོའི་ཐུགས་ལ་མི་བདེ་བའི་ཆ་ཤས་ག་ལ་ཡོད། ངན་པ་བདག་ཅག་ལའང་མི་འཆར་བར་འདུག
འོན་ཀྱང་སློབ་མ་ཤེས་རབ་ཅན་མདུན་དུ་སླེབ་ཚེ་ཚིག་དང་བསྟུན་པའི་གོ་བ་ལེན་ལུགས་ལ་མ་གཟབས་ན། མེ་ཕར་བུས་པས་སྨ་ར་ཚུར་ལ་ཚིག་པ་ཡང་ཡོང་བ་ཞིག་འདུག་པས་དོགས་པ་ཁོང་ནས་བསུས་པ་ལ་ཁམས་འདུས་མི་ལྡང་བ་ཞུ། ཞེས་པ་ནི་ཕ་རིན་པོ་ཆེ་རྣམས་ལ་སྙན་སྦྲོན་ཕུལ་བ་ཡིན་ནོ། ། ཆོས་ཀུན་ཞིབ་མོར་རྣམ་འབྱེད་ཤེས་རབ་མིག ། བླ་མའི་ཞལ་སྐྱིན་མིག་སྨན་གྱིས་སྦྱངས་པས། ། ལོ་ལེགས་གཟུགས་ལ་སྤྱོད་པའི་མཐུ་ཐོབ་པ། ། ཡོད་དམ་སྤོབས་པའི་དགོན་པར་ད་སྟོན་རིགས། ། ཐོས་བསམ་སྒོམ་གྱི་མྱུ་གུ་མིག་གསུམ་པ། ། རང་གིར་སྤྱོད་པའི་ཀླུ་དབང་བསམ་ཚད་མཐུས། ། ལུང་དང་རིགས་ཚུལ་རྒྱ་མཚོའི་རླབས་གཉེར་ཡང༌། །
བྱམས་བརྩེའི་གཞན་དབང་ཉིད་ཕྱིར་འཇིགས་མི་དགོས།། ༈ སྒོམ་རོ་གཅིག་གི་སྐབས་སུ་འདི་འདྲི་སྟེ། འོ་ན་སྤྲོས་བྲལ་གྱི་རྣལ་འབྱོར་ལ་རྗེས་ཐོབ་བཟོ་བ་དང༌། མི་བཟོ་བའི་མུ་གཉིས་འདུག་པ་འཐད་དམ་མི་འཐད། འཐད་ན་དེའི་དུས་སུ་གཉིས་ཀ་སྣང་བ་སེམས་སུ་རྟོགས་ལགས་གྲང༌། རྟོགས་ན་སྣང་སེམས་དབྱེར་མེད་རོ་གཅིག་གི་ཁྱད་ཆོས་སུ་འཇོག་པ་ཅི་ཞིག་གལ་ཏེ་དེ་སྐབས་རྗེས་ཐོབ་ཀྱི་ཐ་སྙད་དགོངས་པར་མི་བདེ་ན་མ་དག་ས་བདུན་སྤྲོས་བྲལ་དུ་མཛད་པ་འདི་ཅིར་འགྱུར་དགོངས་ཤིག འདི་ཐད་དུ་དྲངས་པའི་དོ་ཧའི་ལུང་རྐང་པ་གཉིས་པོའི་གོ་བ་ཇི་ལྟར་ལེན། སྣང་སྟོང་ཟུང་འཇུག་འདི་སློབ་པའི་ཟུང་འཇུག་མཚན་ཉིད་པར་ཨེ་འདོད། འདོད་ན་རྒྱལ་དབང་བཀའ་འབུམ་དང༌། ཕྱག་ཆེན་གན་མཛོད་དུ།
སྣང་སྟོང་ཟུང་འཇུག་དེ་ཟུང་འཇུག་ཡང་དག་པ་མིན་ཚུལ་བཤད་པ་དེ་གང༌། མི་འདོད་ན་ཁྲིད་ཡིག་ཏུ་དེ་དུ་མ་རོ་གཅིག་གི་མཚན་གཞིར་ཅིའི་ཕྱིར་འཇོག དུ་མ་རོ་གཅིག་གིས་ཟུང་འཇུག་གི་གོ་མི་ཆོད་པའི་དཔེ་རང་ཨེ་ཡོད། འདི་རྟོགས་པའི་རྣལ་འབྱོར་པ་ལ་རྗེས་ཤེས་སྟོང་པ་ཉིད་ཀུན་ཏུ་འགྲོ་བ་ཞེས་པའི་རྗེས་ཤེས་འདི་དྲན་པས་མ་ཟིན་པའི་རྗེས་ཤེས་ཕལ་པ་དེ་ཡིན་ནམ་གཞན་ཞིག དྲན་མེད་དེ་ཡིན་ན། རྣལ་འབྱོར་འདི་ནི་རོ་གཅིག་ཆེན་པོའི་དུས་ཡིན་ལ། དེ་ནི་ཟུང་འཇུག་དེ་ལ་བརྟན་པ་ཐོབ་པའི་དུས་ཡིན། བརྟེན་པ་ཐོབ་པའི་དོན་ཡང་རང་ཐད་ཀྱི་སྒོམ་ལ་བར་ལག་མེད་པ་གཅིག་ལ་ཟེར་དགོས་སམ། དེ་ལྟ་ན། སྐབས་དེར་དྲན་མེད་འཁྲུལ་པ་ཨེ་སྲིད།
ཡང་གལ་ཏེ་གཞན་ཞིག་ཡིན་ནོ་དགོངས་ན་དེ་གང་ཡིན། རོ་གཅིག་འདྲེས་པའི་རྦ་ལ་གཡེང་ཟེར་བའི་འདྲེས་པའི་དོན་གང་ལ་འཆད། སྣང་སེམས་འདྲེས་པ་དང༌། མཉམ་རྗེས་འདྲེས་པ་ལ་འཆད་པའི་གབ་ལེ་ནི་མེད་དམ། རྗེས་ཤེས་དང་འདྲེས་པ་ཡིན་གསུང་ན། དེའི་རྗེས་ཤེས་དེ་གནས་འགྱུ་གང་ཡིན། འདྲེས་པའི་རྦ་ལ་གཡེང་བ་འདི། རོ་གཅིག་ཆུང་འབྲིང་ཆེ་གསུམ་གང་གི་དུས་སུ་འབྱུང༌། རོ་གཅིག་དག་པ་ས་གསུམ་དང་སྦྱར་ཚེ། ས་བརྒྱད་པ་ལ་ཕྱིར་ཆད་ལྟ་བུའི་སྣང་བ་མེད་ཀྱང༌།
ནང་ཏིང་ངེ་འཛིན་གྱི་འཕྲོ་འདུས་སྣང་བ་ཡོད་པར་གསུངས་ལ། ཏིང་ངེ་འཛིན་གྱི་སྣང་བས་སྣང་བའི་གོ་ཆོད་དམ་མི་ཆོད། ཆོད་ན་ཏིང་ངེ་འཛིན་དེ་ནི་སོ་སོ་རང་རིག་པའི་ཡེ་ཤེས་ཡིན་ལ། དེ་སྣང་མེད་ཡིན་པར་སྤྲོས་བྲལ་གྱི་ངོ་སྤྲོད་སྐབས་སུ་མ་བཤད་དམ། གོ་མི་ཆོད་ན། དེ་སྐབས་སུ་སྣང་སེམས་དབྱེར་མེད་རྟོགས་པའི་སྣང་བ་དེ་ངོས་ཟུངས་ཤིག སྒོམ་མེད་ཀྱི་སྐབས་སུ་དྲངས་པའི་ལུང་ཕྱག་རྒྱ་ཆེན་པོ་གཉུག་མ་ཆིག་ཆོད་དུ་བསྟན་པའི་གཞུང་ཤོ་ལོ་ཀ་གཅིག་པོ་འདི་ཉིད། རང་ལུགས་ཀྱི་ལོ་རྒྱུས་སུ། རྗེ་བཙུན་ཏིལླིའི་དྲུང་དུ། པཎ་ཆེན་ནཱ་རོས།
དཀའ་བ་ཆེན་པོ་བཅུ་གཉིས་ཐུགས་ཉམས་སུ་བསྟར་བའི་མཐར་ཁྲག་རླུང་གི་རྐྱེན་གྱིས་བརྒྱལ་དུས། ཏིལླིའི་མཆིལ་ལྷྭམ་ནཱ་རོའི་དཔྲལ་བར་འདེབས་པ་དང་ལྷན་ཅིག ཚིགས་སུ་བཅད་པ་འདི་གསུངས་པར་བརྟེན། ནཱ་རོས་མཐོང་ལམ་གྱི་རྟོགས་པ་མངོན་དུ་གྱུར་ཚུལ་བཤད་པ་ཨེ་གཟིགས། མཐོང་མོད་དེ་ལས་ཅིར་འགྱུར་ཞེ་ན། བདེན་པ་གསར་མཐོང་དེ་ཀ་རྣལ་འབྱོར་བཞིའི་སྤྲོས་བྲལ་ཡིན་པར་གཞུང་དུ་སྤྲོས་བྲལ་ནི་མཐོང་ལམ་ཞེས་པ་ལམ་དྲོད་རྟགས་འབྱེད་པའི་སྐབས་སུ་བཤད་པ་དེས་ན། ལུང་དེས་སྤྲོས་བྲལ་བསྟན་ནས་མི་མནོ་མི་བསམ་སོགས་དོན་ཚན་དྲུག་པོས་ཇི་ལྟར་ངོ་འཕྲོད་པའི་མཉམ་བཞག་ཡེ་ཤེས་དེ་སྐྱོངས་ཚུལ་དུ་བྱས་ནས་འཆད་རིགས་པ་ལ། སྒོམ་མེད་དུ་སྟོན་པའི་རྒྱུ་མཚན་ཅི་ཞིག གལ་ཏེ་སྤྲོས་བྲལ་དང་སྒོམ་མེད་ཀྱི་ངོ་བོ་ལ་ཁྱད་པར་མེད་པས་དེ་སྐད་མཛད་དོ་སྙམ་ན། འོ་ན་སྤྲོས་བྲལ་ཆུང་ངུ་ནས་སངས་རྒྱས་ཀྱི་སའི་བར་དུ་ངོ་བོ་ལ་ཁྱད་པར་མེད་པར་བཤད་མོད།
དེ་ལྟ་ན་བར་དེར་རོ་གཅིག་ལ་ཇི་ལྟར་སྨྲ། ཟུར་འཇོག་མཛད་དམ་མཁས་པའི་ཡིག་ཆ་ལེགས་པ་གོ་ངེས་ཀྱི་དགོངས་པ་ལེན་ལུགས་གལ་ཆེ་བ་འདྲ་ལགས་སོ། ། དེ་ནས་རྗེས་ཀྱི་བྱ་བ་ཕྱག་རྒྱ་ཆེན་པོ་ངོས་བཟུང་ཞིང་རང་ངོ་སྤྲད་པའི་སྐབས་སུ། གཞི་གཏན་ལ་དབབ་པའི་རྣལ་འབྱོར་བཞི། དེ་བཞིན་དུ་ལམ་ཉམས་སུ་བླང་བའི། ཉམས་མྱོང་གི་སྤུ་རིས་འབྱེད་པའི། ས་ལམ་གྱི་དྲོད་རྟགས་འབྱེད་པའི། འབྲས་བུ་མངོན་དུ་གྱུར་པའི་རྣལ་འབྱོར་བཞི་ཚན་ལྔར། གཞི་ཕྱག་རྒྱ་ཆེན་པོ། ལམ་ཕྱག་རྒྱ་ཆེན་པོ།
འབྲས་བུ་ཕྱག་རྒྱ་ཆེན་པོའི་རྣམ་པར་བཞག་པ་ཀུན་འདུས་ཕྱིར། བཤད་གཞི་རྒྱ་ཆེ་ལ་དཔངས་མཐོ་བ་འདིར་དྲི་རྒྱུ་མང་དུ་འདུག་ནའང༌། ཧ་ཅང་མང་དོགས་རེ་ཞིག་བཏང་སྙོམས་སོ། ། གེགས་དང་གོལ་ཤོར་དཔྱད་བའི་སྐབས་སུ། སྣང་བ་དགྲར་ལངས། རྣམ་རྟོག་དགྲར་ལངས། སྟོང་པ་དགྲར་ལངས་ཏེ་གེགས་གསུམ་པོ་ལམ་མ་སྒོམ་པའི་གང་ཟག་ཅི་རིགས་ལའང་འོང་ཞིང་འདུག་ལ། གང་ཟག་དེ་རིགས་ལ་གེགས་གསུམ་ཅི་རིགས་བྱུང་ཚེ། དེ་སེལ་ཐབས་སུ་སྣང་བ་སེམས་སུ་དང༌། རྣམ་རྟོག་ཆོས་སྐུར་དང༌།
སྣང་སྟོང་ཟུང་འཇུག་ཏུ་ངོ་སྤྲད་ཀྱང་གོམ་ཤུགས་ཆུང་བས་ཇི་བཞིན་དུ་ངོ་འཕྲོད་པ་ནི་དཀའ། དེ་སྒོམ་གེགས་མིན་པ་འདུག་ཀྱང་སེལ་བ་ཤར་ཚེ་ཇི་འདྲས་སེལ། དབྱུག་པའམ་མེ་དཔུང་ལྟ་བུས་སོ་སྙམ་ན། དེ་ཡང་ལེགས་མོད་ཀྱིས། རིག་པ་སྐད་ཅིག་མའི་སྟེང་ནས་སེལ་ན་ཇི་ལྟར་མཛད། སྒོམ་ཆེན་ལ་འདི་རིགས་འབྱུང་བའི་དབང་དུ་བྱས་ན། སྒོམ་གསར་པ་ཁོ་ན་ལ་འབྱུང་ངམ། སྒོམ་མཐོ་སར་ཡང་འབྱུང་སྲིད། སྒོམ་མཐོན་པོ་ལའང་འབྱུང་བ་ནི། དཔེར་ན།
དཔལ་ལྡན་ཕག་མོ་གྲུ་པའི་སློབ་མ་སྒོམ་རོ་གཅིག་སྐྱེས་པ་གཅིག རྗེ་དེའི་འཕྲལ་གྱི་མཛད་པ་འདྲ་ལ་ལོག་ལྟ་ཕྲ་མོ་བྱུང་བ་ལ་བརྟེན་སྨྱོ་བའི་གཏམ་རྒྱུད་འདུག་པ་དེའི་ཚེ་ན། ཁོང་རོ་གཅིག་པ་ཡིན་པས་ལོག་པར་ལྟ་བའི་འཆར་སྒོ་དེ་ཉིད་སེམས་སུ་ནི་ཤེས་ཟིན། འཁྲུལ་གྲོལ་གྱི་བར་ལག་འགྱེལ་བས་རྣམ་རྟོག་ཆོས་སྐུར་ནི་རྟོགས་ཟིན། སྣང་བཞིན་དུ་སྟོང༌། སྟོང་བཞིན་དུ་སྣང་བར་ཤེས་པས་སྣང་སྟོང་ཟུང་འཇུག་ཏུ་ནི་རྟོགས་ཟིན། ད་འོ་ན་ཁོ་ལ་སུ་དགྲར་ལངས་ནས་སྨྱོ་བ་ཡིན། ལོག་ལྟའི་དྲི་མ་དེའོ་སྙམ་ན། དྲི་མ་དེ་གེགས་གསུམ་གང་རུང་དུ་འདུར་མི་འདོད་དམ། དེ་ལྟ་བུ་བྱུང་ན་སེལ་ཐབས་ཨེ་ཏིག་པ་རང་དེ་གང་ཡིན།
ཡང་གསུམ་ཀ་དགྲར་ལངས་སོ་སྙམ་ན། འོ་ན་དེ་འདྲ་དེང་སང་གི་རོ་གཅིག་པ་ལ་ལའི་རྣམ་ཐར་སྐྱོངས་བར་འདུག་པས་ཅི་ཞིག་བྱར་ཡོད། གོལ་ས་ལ་མ་སྒོམ་པའི་གང་ཟག་རང་རང་གི་ལས་ཀྱིས་ཁམས་གསུམ་དུ་སྐྱེས་པ་དང༌། བསྒོམ་པའི་གང་ཟག་བདེ་གསལ་མི་རྟོག་པའི་ཉམས་ལ་པས་ཁམས་གསུམ་དུ་སྐྱེས་པ་གཉིས་ལ། ལས་དང་ལས་ཀྱི་འབྲས་བུ་བཟང་ངན་གྱི་ཁྱད་པར་བཤད་ཁུངས་ཨེ་གཟིགས། གོལ་ཞེས་པའི་དོན་དེ་དང་དེར་སྐྱེ་བ་ལ་ཟེར་བ་ལགས་སམ། བསྒོམས་པས་བདེ་ཉམས་བཟང་པོར་སྐྱེས། དེ་ལ་ཞེན་པ་མ་སེལ་བས་རྒྱུ་བྱས་ནས། འདོད་ཁམས་ལ་བཅུ་གཅིག་ཡོད་པའི་ནང་ཚན་ངན་འགྲོ་གསུམ་དུ་སྐྱེ་བ་ཨེ་སྲིད། སྲིད་ན་མདོ་ལས།
སྐད་གཅིག་བསམ་གཏན་ཐུན་ཞུགས་ན། ཁམས་གསུམ་གང་བའི་སེམས་ཅན་ལ། ། སྲོག་སྦྱིན་པས་ནི་འདི་དོན་ཆེ། ། ཞེས་སོགས་ཀྱི་ཕན་ཡོན་ཆེན་པོར་སྟོན་པའི་གཞུང་ཡང་མི་བདེན་པ་ལྟ་ཞིག མི་སྲིད་པ་ཞིག་ན། དོ་ཧར། ཏིལ་གྱི་ཤུན་པ་ཙམ་གྱི་ཟུག་རྔུས་ཀྱང༌། ། ནམ་ཞིག་སྡུག་བསྔལ་འབའ་ཞིག་བསྐྱེད་པར་བྱེད། ། ཅེས་གསུངས་པའི་ཟུག་རྔུ་དེ་ཞེན་པ་ལ་ཆགས་བཞག ཞེན་པ་དེའི་རང་བཞིན་མ་ཤེས་པ་རྒྱུན་མཐུད་པས་སྲིད་པར་སྐྱེ་བའི་ལས་སོགས་པའི་དབང་དུ་མཛད་ནས།
དོ་ཧར། གང་ལ་ཞེན་པ་ཡོད་ན་དེའང་ཐོངས། ། ཞེས་གསུངས་པ་ཅི་རེད། ཡང་མདོ་ལས། འཇིག་རྟེན་དག་ན་ཏིང་འཛིན་སྒོམ་བྱེད་ཀྱང༌། ། དེས་ནི་བདག་ཏུ་འདུ་ཤེས་འཇིག་མི་འགྱུར། ། དེས་ནི་ཉོན་མོངས་ཕྱིར་ཞིང་རབ་འཁྲུག་སྟེ། ། ལྷག་སྤྱོད་ཀྱིས་ནི་ཏིང་འཛིན་འདི་བསྒོམས་བཞིན། ། ཞེས་འཇིག་རྟེན་པའི་ཏིང་ངེ་འཛིན་བསྒོམས་པས་སླར་ངན་སོང་དུ་སྐྱེ་བའང་སྲིད་དོ། ། ཞེས་གསུངས་མཁན་དེང་སང་འདུག་ཀྱང༌།
དེ་ཏིང་ངེ་འཛིན་སྒོམ་པའི་ནུས་པས་ངན་སོང་དུ་སྐྱེས་པ་གར་ཡིན། བདག་ཏུ་ལྟ་བའི་འདུ་ཤེས་ཡང་དག་པའི་ཤེས་པས་སྦྱངས་མ་ཚུགས་པའི་དབང་ལས། སྔར་བསགས་ཀྱི་ལས་ངན་མ་ཆོམས་པའི་རྒྱུ་དང་རྐྱེན་དུ་འོས་པ་ཕྲད་ནས་དེར་སྐྱེས་པ་ཡིན་པ་ལུང་ལ་དཔྱད་པས་ཤེས་པར་གདའ་བ། ཤོར་ས་བཞིའི་རེ་རེ་ལའང༌། ཡེ་ཤོར་དང་འཕྲལ་ཤོར་གཉིས་གཉིས་མཛད་པ་འོང་འདུག་པ། དེ་གཉིས་བཅོས་སྟབས་གང་བདེ་བའི་རྒྱུ་མཚན་ཞུའོ། ། ཉམས་རྟོགས་གོ་བ་གསུམ་གྱི་ཤན་འབྱེད་ལ། སོ་སོར་ཕྱེ་བའི་དབང་དུ་བཏང་ན། འདི་གསུམ་རིམ་པ་བཞིན་འབྱུང་བ་ཞིག་གམ། མ་ངེས་པར་འབྱུང༌།
དང་པོ་ལྟར་ན་ཐོས་བསམ་གྱི་གོ་བའི་སྒྲ་མི་གྲགས་པར་ཡང་ཉམས་བཟང་པོ་ཡོད་ཟེར་བ་དང༌། ཉམས་མྱོང་གི་དྲི་མི་མནམ་པར་ཡང་རྟོགས་པ་མཐོན་པོ་ཡོད་ཟེར་བ་དང༌། རྟོགས་པའི་རོ་མི་བྲོ་བར་ཡང་རྟོགས་ལྡན་དཔེ་བྲལ་ཡིན་ཟེར་བ་ཡོང་འདུག་པ་འདི་ངེས་པར་བདེན་ལགས་སམ། སྒྲ་འཇུག་པ་གཅིག་པའི་དབང་དུ་བྱས་ན། ལུང་རྣམ་དག་གི་བརྗོད་དོན་རྗེ་བཀའ་དྲིན་ཅན་གྱི་ཞལ་སྐྱིན་གྱིས་བཀྲལ་བ་ན། ཚོགས་ལམ་ཆུང་ངུ་ནས་སངས་རྒྱས་ཀྱི་སའི་བར་གྱི་རྣམ་གཞག་རྟོགས་ནུས་པ་དེས་ན། དགེ་སྦྱོར་ཡིད་ཡུལ་ཙམ་དུའང་མི་གནས་པའི་བདག་ཅག་ཐ་སྙད་པ་ཚོས་ཀྱང་སྤྱི་བརྟོལ་གཟེངས་བསྟོད་ནས། རྟོགས་ལྡན་བཟང་པོ་ཧ་ལས་སྦ་ལས་ཡིན་ནོ་སྨྲས་ན་ཐུགས་མི་ཁྲེལ་བའི་དགོངས་ཡངས་འཚལ་ལོ། ། ལམ་སྐོར་འདི་ལས་འཕྲོས་པའི་དོགས་གནས་ཤིན་ཏུ་ཆེས་མང་པོ་ལ་དྲི་རྟོག་དང་འབེལ་གཏམ་རྒྱ་ཆེར་ད་དུང་བྱར་ཡོད་མོད་ཀྱིས་དྲི་བ་རྒྱ་ཆེ་ན་ལན་འདེབས་དཀྱིལ་སྟོང་པའི་དཔེ་ཡོད་པར་བསམ་ནས། ད་ལམ་ཁྲིད་ཡིག་གི་ཚིག་རིས་འབའ་ཞིག་ལ་དཀྲིས་ནས་དོག་གཅོད་ཞུས་པ་ལགས།
ད་ནི་དེ་ལྟར་དུ་བརྒལ་ཞིང་བརྟགས་པའི་དགོས་པ་བརྗོད་པར་བྱ་སྟེ། གང་ཡང་དུས་གསུམ་གྱི་སངས་རྒྱས་ཐམས་ཅད་ཀྱི་བགྲོད་པ་གཅིག་པའི་ལམ་པོ་ཆེ་འདི་ཉིད། དཔལ་དྭགས་པོ་དཀར་རྒྱུད་རྗེས་འབྲང་དང་བཅས་པའི་བགོ་སྐལ་དུ་སྤྱོད་པའི་གསུང་མི་འཆུག་པའི་གཟེར་བུར་བཏབ་པ་ཕྱག་ཆེན་གྱི་དམིགས་རིམ་ཟིན་བྲིས་འདི་ཇི་ལྟ་ཇི་སྙེད་ཀྱིས་བསྡུས་པའི་ཤེས་བྱ་མཐའ་དག་ལ་ལྐོག་ཏུ་མ་གྱུར་པའི་གཟིགས་པ་དྲི་མེད་ཀྱི་ཆོས་ཀྱི་སྤྱན་མངའ་བ་རྗེ་བཙུན་ཐམས་ཅད་མཁྱེན་པ་པདྨ་དཀར་པོས་མཛད་ཕྱིན། མ་རྟོག་པ་དང༌། ལོག་པར་རྟོག་པ་དང༌། སོམ་ཉིར་གཅོད་པ་དང༌། མ་འབྲེལ་བ་སོགས་སྐྱོན་དྲིས་རེག་པའི་གོ་སྐབས་རྣམ་པ་ཐམས་ཅད་དུ་ག་ལ་ཡོད། འོན་ཀྱང་བཅོམ་ལྡན་འདས་ཉིད་ཀྱི་མདོ་ལས། ཇི་སྐད་དུ། དགེ་སློང་དག་གམ་མཁས་རྣམས་ཀྱིས། །
བསྲེག་བཅད་བརྡར་བའི་གསེར་བཞིན་དུ། ། ལེགས་པར་བརྟགས་ལ་ང་ཡི་བཀའ། ། བླང་བར་བྱ་ཡི་གུས་ཕྱིར་མིན། ། ཞེས་རྒྱལ་བའི་བཀའ་ལའང་བརྟགས་དཔྱད་དགོས་པར་བཤད། དེ་ལྟར་བྱས་པས་གསེར་བཟང་པོ་ལྟར་དཔྱད་བཟོད་པ་ཞིག་ན་མན་ངག་དེ། གདུལ་བྱ་སངས་རྒྱས་ལ་དཀྲིས་པའི་ཤིང་རྟར་ངེས་པའི་ཤེས་པས་དྲང་པའི་དད་པ་ལ་རང་གཞན་འགོད་ནུས་མོད། དེ་ལྟར་མ་ཡིན་པར་བླུན་དད་ཙམ་སྙིང་པོར་བགྱིས་ཏེ་སྤོམ་ཡོར་དུ་འཇོག་པ་ནི་ཆོས་ཀྱི་་རྗེས་སུ་འབྲང་བ་དག་གི་བློ་གྲོས་ཆུད་འཛད་པའི་དངོས་རྒྱུར་གོ་ལ། འདི་ནི་བླུན་པོ་གྱི་ནར་འཁྱམས་པའི་ཀུན་ཏུ་རྒྱུ་དག་གི་སྤྱོད་ཡུལ་ལོ་ཞེས་རིང་ལུགས་གཞན་འཛིན་པ་དག་གིས་ཀྱང་བརྙས་ཤིང་མི་བཀུར། རྒྱུ་དེས་ལུགས་འདི་ལ་དད་པ་ཐོབ་པ་འགའ་ཞིག་ཀྱང་བློའི་འཇུག་པ་ཕྱིར་བསྙིལ་བའི་དགག་བྱ་འགོགས་པ་ནི་དྲི་བ་འདི་ཉིད་ཀྱི་དགོས་པ་དང་པོའོ།། ༈ ཁྱད་པར་སློབ་མའི་ཚོགས་མན་དག་འདི་ཉིད་ཀྱི་སྒོ་ནས་བསྡུ་བར་བཞེད་པའི་བླ་མ་གྲངས་མང་བ་བཞུགས་པའི་ནང་ནས།
འགའ་ཞིག་ནི་ཐོས་བསམ་སྒོམ་པས་ཕྱི་ནང་གི་སྒྲོ་འདོག་མ་ལུས་པ་ཆོད་པ་དང༌། འགའ་ཞིག་ནི་དེ་ལྟར་དུ་མ་འབད་ཀྱང་ཤེས་བྱ་ཐམས་ཅད་ཀྱི་རང་དང་སྤྱིའི་མཚན་ཉིད་སེམས་ཐོག་ཏུ་རྫོགས་པར་གཟིགས་པ་གཉིས་པོ་དེ་ནི་ལྷ་དང་བཅས་པའི་འཇིག་རྟེན་གྱིས་ཕྱག་བྱ་བའི་འོས་ཡིན་གྱི། ཕྱིར་རྒོལ་བའི་འོས་མ་ཡིན་ལ། འགའ་ཞིག་ནི་དཀར་རྒྱུད་ཀྱི་བྱིན་རླབས་སྨིན། སེམས་ཐོག་ཏུ་གྲོལ་ཆ་རྙེད་ཀྱང༌། སྦྱངས་པའི་དབང་ལས་ཚིག་ཏུ་སྨྲ་བའི་མགྲིན་པའི་རྩ་མདུད་དམ་པོར་གྱུར་ཏེ། སྦུག་འཐུམ་པ་དག་ལ་དོགས་པའི་གནས་མང་དུ་ཆོད་པ་འདི་ཉིད། འགགས་མེད་ཀྱི་རྩལ་འཆར་བའི་ས་བོན་དུ་བྱས། དེ་ལས་བགས་ཀྱི་སྐྱེས་པའི་ཤེས་རབ་ཀྱི་མྱུ་གུ་རྟགས་འབྲས་བུའི་མྱུ་གུ་སྦྱར་གྱི་རླན་དྲོད་ཀྱི་སྦྱངས་པས། ད་གཟོད་ཚིག་གི་མེ་ཏོག་ལས་དོན་གྱི་འབྲས་བུ་བདེ་བླག་ཏུ་སྨིན་པར་འགྱུར་བ་ནི།
དྲི་བ་འདིའི་དགོས་པ་གཉིས་པའོ།། ༈ ཡང་འགའ་ཞིག་སློབ་མ་སྐྱོང་བ་ཆོས་གཏམ་མཛད་པར་ནི་རིངས། ཤེས་བྱར་མ་སྦྱངས་པས་ལེགས་བཤད་ཀྱིས་ནི་དབུལ། བཤད་རུང་མི་རུང་གི་གནས་དུས་མི་བརྩི་བར་ཉམས་མྱོང་གང་ཡོད་ཁོ་ཀ་དམར་གཅིག་ཟོང་གཅིག་དུ་ངོམ་པ་དག་ལ་བློ་གྲོས་ཀྱི་སྒོ་ཐོག་མེད་དུ་འབྱེད་པའི་ལྡེའུ་མིག་ལགས་པས་མཛོད་སྒོ་ལེགས་པར་ཕྱེས་ནས། དམར་ཟོང་གང་ལ་གང་འོས་མཆོད་སྦྱིན་གཏོང་བ་ནི་དགོས་པ་གསུམ་པའོ།། ༈ ཆོས་རྗེ་རྒྱ་རས་པའི་ཕྱག་ཆེན་ཚིག་བཅད་མར། མདོ་རྒྱུད་བླ་མའི་གསུང་འཕྲོས་དང༌། ། ངོ་སྤྲོད་ཐམས་ཅད་རྫོགས་པར་བྱས། ། ཞེས་བཀའ་སྩལ་བཞིན་རབ་ཏུ་མདོ་རྒྱུད་ཀྱི་ལུང་རྒྱ་བསྐྱེད། དོན་སེམས་ཐོག་ཏུ་འཁྲུངས་པ་གཅིག་དགོས་པ་འདྲ་ཡང་དཀའ།
བླ་མ་དངོས་དང་བརྒྱུད་པའི་གསུང་འཕྲོས་ལ་ངན་རྟོག་ཀྱི་སླད་མ་ཞུགས་པ་ཅིག་ངོ་སྤྲོད་འཆད་ཤེས་པ། ། ཁྱད་པར་འཆད་རྒྱུའི་ཁྲིད་དཔེ་འདི་སྦྱོར་དངོས་རྗེས་གསུམ་མཐར་ཆགས་སུ་གོ་བ་ཆགས་ངེས་ཀྱི་རང་གཞན་ལ་ཕན་གདགས་སུ་རུང་བ་ཞིག་མེད་ཐབས་མེད་པ་ནི་བདག་ལེགས་སུ་འདོད་པ་དག་གིས་འབད་པ་ཞིག་བྱུང་ན་དགོས་པ་བཞི་པའོ།། ༈ འགའ་ཞིག་རང་ཉིང་བཟང་པོར་སྒྲུབ་པའི་ཟོལ་སྦྱོར་དུ་གཏི་ཐུག་ཁྲིད་དེ་འདྲས་གོང་དུ་ཡང་མ་ཕྱིན་དེ་ཀ་ཡིན་མོད་ཅེས་བཟང་བཟང་པོར་ཚུལ་འཆོས། དེའི་སློབ་མ་དག་གིས་ཀྱང་ཡིན་རྒྱུའི་ཁུལ་གྱི་སྨིན་མ་འདེགས་པར་མཛད་པ་ཡང་ཡོང་སྲིད་པ་འདྲ་སྟེ། དེ་ལྟ་ན་སྔོན་གྱི་གྲུབ་ཐོབ་རྣམས་ཀྱིས་དབང་པོ་ཡོངས་སུ་སྨིན་པའི་གདུལ་བྱ་རྗེས་སུ་གཟུང་བའི་ཚུལ་ལྟར་ཚེགས་ཆུང་ངུའི་འགྲེལ་པར་གྱིས་ཤིག དེ་ལ་ཐོག་མར་རང་ཉིད་གྲོལ་བ་ཞིག་དགོས་ཀྱི་ཡོད་པར་གདའ་བས། དེའི་ཆེད་དུ་འབྲི་ཀློག་ནས་བརྩམ་བསླབ་སྦྱངས་ཕྲ་མོ་མཛད་པར་བསྐུལ་བ་ནི་དགོས་པ་ལྔ་པའོ།། ༈ གཞན་འཇམ་དབྱངས་ས་སྐྱ་པཎ་ཆེན་གྱིས། ། བསྒོམ་ན་ཐོས་པ་མི་དགོས་ཞེས། ། བླུན་པོ་ཐོས་རྒྱ་ཆུང་དུ་སྨྲ། །
ཞེས་དང༌། མ་བསླབ་པ་ལ་ཀུན་མཁྱེན་དུ། ། འགྲོ་ན་རྒྱུ་འབྲས་ག་ལ་བདེན། ། ཞེས་དང༌། རྒྱུ་འབྲས་བསླུ་བ་མེད་པ་ནི། ། ཐམས་ཅད་མཁྱེན་པའི་ཁྱད་ཆོས་ཡིན། ། ཞེས་གསུངས་པ་རྣམས་ཀྱི་ཐོག་ཏུ་འབབ་པ་ཁོ་ནའོ། ། དེ་ལྟ་མོད་ཀྱི་དྲི་བ་དང་དྲི་དགོས་པའི་རྒྱུ་མཚན་འགྲེལ་པ་དང་བཅས་པ་བསྟན་ཟིན་ཏོ། ། སྨྲས་པ། མཁྱེན་པའི་འདབ་གྲོལ་པད་དཀར་གྱི་ཟེ་བར། །
རྗེས་ཆགས་ངག་དབང་བདུད་རྩིའི་ཐིག་པ་ཉིད། ། ཅུང་ཟད་གཞིག་སིམ་ངོམ་པའི་བྷྲ་མ་ར། སྨྲ་བའི་སྣང་གླུ་ཀྱུར་ཀྱུར་ལེན་ལ་དགའ། ། འཆི་མེད་གྲོང་ནས་ཕབ་པའི་གངྒཱའི་ཀླུང༌། ། དགག་སྒྲུབ་དངུལ་དཀར་བྱེ་མ་འདྲེན་པ་འདིས། ། ཀུན་ཏུ་རྨོངས་པའི་རྫབ་བྱང་རིན་ཆེན་སེམས། ། རང་བཞིན་ལྷན་སྐྱེས་ཏོག་ཏུ་མཆོད་པས་བྲེལ། ། གཟུ་པོའི་ཐུགས་མངའ་གང་གང་གི ། དྲི་ཚུལ་དེ་དེར་བརྟགས་པ་རྣམས། ། འདྲ་འདྲའི་ཟོལ་སྒྲིབ་མ་ཡིན་པར། །
འགྲིག་འགྲིག་རྣམ་དཔྱོད་ངོས་སུ་འཆར། ། བློ་ངན་འཁྱོག་པོར་བགྲོད་པ་འགས། ། རླང་པའི་དུད་སྤྲིན་ཁར་འབྱིན་ན། ། རི་དྭགས་ལྟེ་བའི་བསུང་ཞིམ་པོ། ། ཐུན་གཅིག་སླར་ཡང་སྦྱིན་ལ་རེག ། ཚུལ་དང་མཐུན་པའི་ལེགས་བཤད་ལེན་མེད་ན། ། དྲི་བ་བྱེད་པོར་སླར་ཡང་དྲིས་ཤིག་ཅེས། ། བསྐུལ་བའི་དབྱངས་ཅན་སྦྱར་བའི་དགེ་ལེགས་དཀར། ། སྟོབས་བཅུ་ལྡན་པའི་རྒྱུར་ཡང་དེ་འགྲུབ་ཤོག ། ཅེས་པ་འདི་ནི་ཐ་སྙད་ལ་ཞེན་པའི་བྷི་ཀྵུ་བུདྡྷའི་མིང་ཅན་དེས་ཕུལ་བ་དགེའོ།། །།
སརྦ་མངྒ་ལཾ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
