བཀའ་བརྒྱུད་པའི་ཕྱག་ཆེན་ཆོས་སྐོར།
པོད ༢༣
མཁན་ཆེན་ཀླུ་སྒྲུབ་ཆོས་ཀྱི་རྒྱལ་མཚན་པས་བརྒལ་ལན་གསང་གསུམ་རྡོ་རྗེའི་སྙིང་པོ་མཆོག་ཏུ་གྲུབ་པའི་གཏམ།
༄༅། །ངམ་རིང་མཁན་ཆེན་ཀླུ་སྒྲུབ་ཆོས་ཀྱི་རྒྱལ་མཚན་པས་བརྒལ་ལན་གསང་གསུམ་རྡོ་རྗེའི་སྙིང་པོ་ མཆོག་ཏུ་གྲུབ་པའི་གཏམ་ཞེས་བྱ་བ་བཞུགས་སོ། ། "$ ༄༅། །ངམ་རིང་མཁན་ཆེན་ཀླུ་སྒྲུབ་ཆོས་ཀྱི་རྒྱལ་མཚན་པས་བརྒལ་ལན་གསང་གསུམ་རྡོ་རྗེའི་སྙིང་པོ་མཆོག་ཏུ་གྲུབ་པའི་གཏམ་ཞེས་བྱ་བ་དཀར་བརྒྱུད་རིན་པོ་ཆེ་ལ་ཕྱག་འཚལ་ལོ། ། ཇི་ལྟར་རྣམ་དཔྱོད་གསལ་བའི་མེ་ལོང་དུ། ། ཇི་སྙེད་ཆོས་ཀྱི་ངང་ཚུལ་ཀུན་འཕོས་པ། ། ཇི་བཞིན་གཟིགས་པའི་སྤྱན་ནི་ལྷ་ཡི་ལྷ། ། ཀུན་མཁྱེན་འབྲུག་པས་རྟག་ཏུ་དགེ་ལེགས་མཛོད། ། སྡོམ་གསུམ་ནོར་གྱིས་གང་བའི་གན་མཛོད་སྒོ། ། ཕྱེ་ནས་གཏན་པ་མེད་པའི་མཆོད་སྦྱིན་མཁན། ། སངས་རྒྱས་རྡོ་རྗེའི་སྙིང་སྟོབས་ལ་འཁུ་བའི། །
བཤེས་གཉེན་གཞན་དག་སྨྱོན་པའི་བརྟུལ་ཞུགས། འཛིན། ། རྩོད་སྤོང་ཉི་མའི་འོད་ཟེར་ཡན་ལག་བཅས། ། སྲིད་གསུམ་རྣམ་པར་རྒྱལ་བས་ཟོས་ཟིན་གྱི། ། མངོན་རློམས་རྡུལ་ཕྲན་བརྩེགས་པའི་ཕྲག་གོང་དུ། ། འཛེགས་པའི་འོད་ཟེར་བདུན་པས་ཅི་ཞིག་བྱ། ། བློ་གྲོས་ནང་གི་ཉིན་བྱེད་གཟི་འབར་བས། ། རྙོག་པའི་མུན་པ་མཐར་བྱེད་ངེས་གསང་གི ། སྣང་བ་འབུམ་ཕྲག་གཅིག་ཅར་འགྱེད་ནུས་པའི། ། སྔོན་མེད་ནམ་མཁའི་ནོར་བུ་འདི་ན་རྔོམ། །
འོན་ཀྱང་འོད་ཀྱི་པ་ཏྲ་འབར་བས་མིག ། འཕྲོག་བྱེད་དང་འགྲོགས་གད་མོའི་དབྱངས་ལྡན་ལ། ། ལེགས་བཤད་ལྟད་མོ་ལྟ་བའི་སྐལ་མེད་ཀྱི། ། གཟུར་གནས་མཁྱེན་ཡངས་སྤྱན་གྱིས་འདིར་གཟིགས་ཤིག ། ཅེས་ཆེད་དུ་བརྗོད་ནས། སྐབས་དོན། ས་དཀར་གྱི་མཁས་པ་རྣམས་ཕྱག་རྒྱ་ཆེན་པོ་ལས་བརྩམས་ཏེ་འབེལ་མཆིད་མང་དུ་གླེང་བའི་དོན་ལ། རེ་ཞིག་ཁོ་བོས་ཀྱང་རང་དང་གཞན་གྱི་གྲུབ་པའི་མཐའ་ལ་ཞིབ་མོར་དཔྱད་པའི་སྨྲ་སྒོ། མཁས་པ་ལ་འོས་པའི་ཚིག་དོན་སྙན་ངག་གི་ཉམས་འགྱུར་བག་ཤིན་ཏུ་དོད་པས་འཕྲལ་དུ་ཉམས་འཚར་ལ་ཕུགས་སུ་དོན་བཟང་བ། བརྗོད་ཚུལ་གྱི་སྒོ་ནས་རྒོལ་བ་དག་ལའང་བསྟོད་བསྔགས་དང་སུན་འབྱིན་མི་འགལ་བར་སྟོན་པའི་ལེགས་བཤད་རིན་པོ་ཆེའི་དོ་ཤལ་ཚར་དུ་དངར་ཏེ།
བློ་གསལ་གྱི་མགྲིན་པ་མཛེས་པར་བྱས་པ་ལ། ལུང་དང་མངོན་པར་རྟོགས་པའི་ཡོན་ཏན་ཅི་འདྲ་ཡང༌། མཁན་ཆེན་བགྲེས་པོའི་སྐུའི་སྐྱེ་བ་དེ་ལ་ཐུག་པའོ་ཞེས་གྲགས་པའི་རྗེས་སུ་ཉེ་བར་སོང་སྟེ། གོ་འཕང་ཆེན་པོ་ལ་བཞུགས་སུ་གསོལ་ཕྱིན། ། དགེ་འདུན་གྱི་དབུས་སུ་སེང་གེའི་ཁྲི་ལ་རྣམ་པར་འགྱིངས་ཏེ། ཡོན་བཤད་ཡོངས་སུ་བསྔོ་བའི་རིམ་པ་སོགས་རང་གི་བགོ་སྐལ་དུ་ཐོབ་པའི་ལེགས་མཛད་ལྷུར་བཞེས་ཏེ་སྦྱིན་པ་པོའི་ཚོགས་ཀྱི་ཞིང་དུ་ལྷམ་མེ་ལྷན་ནེ་ལྷང་ངེར་བཞུགས་པ་ཁོ་ན་མཛེས་ཤིང་སྤ་སྟེ། ཇི་སྐད་དུ། འཇམ་པའི་དབྱངས་ཀྱིས། རྒྱལ་པོ་ལྐོག་ཏུ་སྦས་ན་མཛེས། ། སྒྱུ་མ་བརྒྱ་ལམ་མཐོང་ན་མཛེས། །
ཞེས་སོགས་གསུངས་པ་དགོངས་ཡུལ་རིན་པོ་ཆེར་བཞུགས་ནས་མི་ཆེན་གྱི་རྫུ་བག་ལ་བརྟེན་པར་རིགས་པ་ལས་དེ་བཞིན་མི་མཛད་པར། རང་ཉིད་དཔོན་དུ་བསྐོས་གྱུར་ན། ། དེ་ཡི་བྱ་བ་ཤེས་པར་དཀའ། ། གཞན་ལ་ལྟ་བའི་མིག་ཡོད་ཀྱང༌། ། རང་ཉིད་ལྟ་ན་མེ་ལོང་དགོས། ། ཞེས་པའི་ལུང་བསྟན་དང་དུ་བཞེས་ནས། ཇི་སྐད་དུ། སྲིད་གསུམ་རྣམ་རྒྱལ་ལས། དེ་ལ་ཉན་བྱེད་ལྤགས་བྱིའུ། ། གཟུར་མི་གནས་པའི་སྨྲ་སྒོ་ལས། །
སྨྲ་བ་ངན་པའི་བཤང་གཅི་ཟུང༌། ། ཅིག་ཆར་མཚན་མོའི་ཐུན་མཐར་སྐྱུགས། ། ཞེས་པའི་ཚིགས་སུ་བཅད་པ་སྨྲ་ཡུལ་གྱི་ཁྲོད་རང་གི་ངང་གིས་ཞུགས་ཏེ། སྐུ་ཚེ་སྔ་མ་རང་གི་ངང་ཚུལ་གཞན་ལ་ངོམ་པའི་འཕྲོ་ཅན་རྣམས། སྨོན་ལམ་གྱིས་མཚམས་སྦྱར་དང་བཅས་འདིར་ལྷག་ལུས་མེད་པར་གསལ་བར་མཛད་པ་ལ་བསམ་བཞིན་དུ་སྐྱེ་བ་བཞེས་པའོ་དགོངས་ནས། རིགས་ངན་མགུ་བའི་དམོད་ཚིགས་བཞིན་དུ་སྨྲེ་སྔགས་བརྒྱ་རྩའི་ཕྲེང་བ་རིང་དུ་བརྒྱུས་ནས། བོད་ཡུལ་གྱི་མཁས་གྲུབ་ཀུན་ལས་རང་ཉིད་ཆེས་ལྷག་པའོ་ཞེས་མངོན་པའི་ང་རྒྱལ་གཟེངས་མཐོ་བའི་སྒོ་ནས་བདག་ཉིད་རྒྱས་བཤད་ཀྱིས་སྨྲ་བ་པོ་ཉིད་དམ་པ་མ་ཡིན་པར་བསྒྲུབ་པར་ཁ་བྱང་ཡི་གེ་བཞིན་དུ་བཏབ་འདུག་པའི་ལན་དུ། ཕྱི་ནང་གང་དུའང་ཁ་གཏོང་བའི་ལས་ལ་ངེད་ཁྲོ་ཕུ་བ་རྣམས་སྦྱངས་སྟོབས་ཆེ་བ་ལགས་པས་སྨྲ་བའི་སྒོ་མ་འགགས་ཀྱང༌། གཤེ་བའི་ལན་དུ་གཤེ་བ་ནི་དགེ་སྦྱོང་གི་ཆོས་མ་ཡིན་པས་བཞག ཐལ་བ་འགམ་གྱི་ལན་དུ་ཕྱི་ས་གསར་པ་བཞེས་ཤིག་རང་ཡང་ཟེར་མི་འདོད་པས་སྐབས་དང་བསྟུན་པའི་ལན་བརྗོད་པར་བྱ་ཡིས། །
སྐུ་གཟུགས་ཆུང་ཡང་རེ་ཞིག་ཐུགས་ཁོག་རྒྱ་ཆེན་པོ་བསྐྱེད་དུ་གསོལ།། ༈ དེ་ཡང་ཁྱེད་ཀྱི་བསྟན་བཅོས་ཀྱི་འགོ་འདྲེན་དུ། དེ་ལྟའི་མོད་ལས་བསྟན་ལ་དགའ་བ་ཡིས། ། སྐྱེ་དགུས་བསྔགས་ཏེ་ཆོས་ཀྱི་གཞལ་མེད་རྩེར། ། ལོག་རྟོག་དགའ་བས་དབེན་ཡང་མདོ་རྒྱུད་ཀྱི། ། རྒྱལ་སྲིད་བདེ་བས་སྐྱོང་བ་ཁོ་བོ་ཙམ། ། ཞེས་དང༌། མདོ་རྒྱུད་ཀུན་གྱི་ངེས་གནས་ཇི་སྙེད་པ། ། ཟེར་ཟློས་རྒན་པོའི་གཏམ་གྱིས་མ་བསླད་པར། ། འཇམ་པའི་རྡོ་རྗེ་སྙིང་ལ་འཕོས་པ་བཞིན། །
རྒྱལ་བའི་གསང་མཛོད་འཛིན་པ་ང་མིན་སུ། ། ཞེས་དང༌། སྦྱར་བྱང་དུའང༌། ཕྲག་དོག་འགྲན་སེམས་ཚེར་མས་མ་དཀྲུགས་ཤིང༌། ། ཟེར་ཟློས་སྒྱུ་མའི་འཁོར་ལོས་མ་བཅིངས་པར། སོགས་མདོ་རྒྱུད་ཀྱི་ངེས་གནས་མ་ཞུ་བའི་སྒྲེགས་པ་དྲི་ང་བ་དང་ལྷན་ཅིག་མངོན་པའི་ང་རྒྱལ་གྱི་སྟོང་སྒྲ་ལུང་སྟོང་གི་སྤྱང་ཀི་བཞིན་དུ་བུ་ག་དགུ་ནས་སྒྲོགས་པར་སྣང་མོད། དེ་ཡང་བསྟན་འཛིན་གྱི་ཁྲོད་ན་ལུང་རྟོགས་ཀྱི་སྒོ་ནས་ཁྱེད་འབའ་ཞིག་ལྷག་ཅིང་མཐོ་བར་ཁས་འཆེ་བ་དེ་གལ་ཏེ་བདེན་པ་ལྟར་ན། དེ་དང་རྗེས་སུ་མཐུན་པའི་སྙན་གྲགས་བསྟན་པ་ལ་དགའ་བའི་ལྷ་དག་གིས་བསྒྲགས་ཏེ་ཕྱོགས་དང་ཕྱོགས་བྲལ་དུ་ཅུང་ཟད་གྲགས་པར་འགྱུར་ཐལ་བ་ལ། ད་བར་འཕྲོ་གླེང་གང་ཡང་མི་སྣང་བ་དེ་གསང་སྒོ་དམ་དྲགས་པས་ལན་ནམ། དྲག་ཤོས་ཨ་ཕོ་ཧོར་ཡིན་ན་དེ་ལ་ནི་མདའ་གཞུ་མི་གདའོ། །
སྙིགས་མ་ལྔའི་ལང་ཚོ་ཆེས་བདོ་བས་རྒྱལ་བསྟན་ཅུང་ཟད་ཉམས་པའི་སྐབས་སུ་སྣང་ཡང༌། སྲས་བཅས་རྒྱལ་བའི་བདེན་སྟོབས་མི་བསླུ་བ་འདྲ་བས། ད་ལྟ་ཀར་འབྲུག འབྲི་སྟག ཇོ་ཞལ་བོ་དགེ་སོགས་གཞན་ལུགས་སྐྱོང་བའི་སྐྱེས་ཆེན་དུ་མ་དང༌། འཇམ་པའི་དབྱངས་ཀྱི་གསུང་རབ་དྲི་མ་མེད་པ་དག་གི་གཙོ་མཛད་པའི། ངོར་རྫོང་སོགས་ས་ལུགས་ཐུན་མོང་མ་ཡིན་པ་འཛིན་སྐྱོང་སྤེལ་བའི་མཁས་པ་ཇི་སྙེད་བཞུགས་བཞིན་དུ། ཧམ་པ་སུ་ཆེ་ལ་ལྷབ་ལྷབ་བཀའ་བབས་ནས། གཞན་ཐམས་ཅད་ལས་ཁྱེད་ལྷག་པ་ལྟ་བུ། བསྒྲུབས་འདུག་པ་འདི་མི་ཆོས་བླ་མའི་རྫུན་ཁམ་པོ་ཆེར་སྣང་བས་སྡོམ་པ་འཇིག་པའི་རྒྱུར་ཨེ་འགྲོ་བསམ་དགོས་ལ།
འོན་ཀྱང་སྦྱར་བྱང་དུ་བྱང་ཕྱོགས་ཀྱི་སྨྱོན་པ་ཀླུ་སྒྲུབ་ཆོས་ཀྱི་རྒྱལ་མཚན་ཞེས་དངོས་པོ་དང་མཐུན་པའི་མཚན་བླ་དྭགས་སུ་ཉིད་རང་གིས་གསོལ་འདུག་པ་དེས་ན། འདུལ་བ་མདོར། སྨྱོས་པ་དང༌། སེམས་འཁྲུགས་པ་དང༌། ཚོར་བས་གཟིར་བ་ལ་ནི་ཉེས་པ་མེད་དོ། ། ཅེས་གསུངས་པས་ཅུང་ཟད་དྲག་མོད་ཀྱི། སྐུ་གཞོན་ནུ་ནས་སྨྱོ་བ་ཕོངས་པས་ཐུགས་རྣལ་དུ་དབབ་པའི་ཐབས་ཚོལ་བ་ལ་འབད་འཚལ་ལོ། ། འོ་ན་ཁྱེད་རང་གིས་ཀྱང་སྲིད་གསུམ་རྣམ་རྒྱལ་དུ། སྡོམ་པ་གསུམ་གྱིས་རབ་ཏུ་ཕྱེ་བའི་ནོར། ། རྒྱལ་བའི་གན་མཛོད་ཆེན་པོར་རྒྱས་བཏབ་པ། །
རང་གིར་སྤྱོད་པའི་མཐུ་ལྡན་ངལ་སོས་བུའི། ། རྣམ་ཐར་འཁྱོང་པ་མི་མང་ཁོ་བོ་ཙམ། ། ཞེས་པའང་དེར་ཐལ་ལོ་སྙམ་ན། ས་དཀར་གྱི་ཁྲོད་ན་བསྟན་བཅོས་དེ་གཉིས་སོ་སོ་ལ་འདྲིས་པའི་ཕྱོགས་རེ་བ་མང་མོད་ཀྱང་གཉིས་ཀ་ལ་འདྲིས་པ་དཀའ་ཞིང༌། ཁོ་བོས་བསྟན་བཅོས་ཆེན་པོ་དེ་གཉིས་ཀྱི་ཚིག་དང་དོན་ལ་གཞན་དྲིང་མི་འཇོག་པའི་སྤོབས་པ་ཐོབ་སྟེ། གཟི་བརྗིད་ཅན་གྱི་རྒྱན་དུ་སྦྱར་བ་དེ་ཙམ་དོན་ལའང་གནས་ཀྱི། ལུང་རྟོགས་གང་ལའང་ང་བས་ལྷག་པ་མེད་དོ་ཅེས་མ་སྨྲས་པའི་ཕྱིར་ཁ་ན་མ་ཐོ་བ་གཅིག་ཀྱང་མེད་དོ། ། ས་སྐྱའི་གོང་མ་རྣམས་ཚད་ལྡན་ཡིན་པར་མཁས་པ་སྤྱི་ལ་གྲགས་ཤིང༌། ལྷག་པར་ངེད་ཀྱི་ངོར་ཡང་དག་པའི་ངེས་པས་གྲུབ་ནས་ལོ་མང་པོ་སོང་ཟིན་གྱི། གཏན་ཚིགས་ལྟར་སྣང་གིས་ད་གཟོད་སྒྲུབ་དགོས་པ་མི་བདོག
གོང་མ་ལྔ་ཞེས་ལྔ་ངེས་བཟུང་ཡང་ཡང་ཟློས་འདུག་པ་དེ་ལྔ་ལས་གཞན་པའི་དཔལ་ལྡན་ས་སྐྱ་པའི་ཞལ་ངོ་སློབ་རྒྱུན་དང་བཅས་པ་ཚད་ལྡན་མིན་པར་སྒྲུབ་རྒྱུ་ཡིན་གྲང༌།། ༈ ཡང་ཁྱེད་ཀྱིས། དེ་ལྟ་བས་ན། གོང་མ་ལྔ་པོ་འདི་དག་སྐྱེ་བོ་སྤྱི་མཐུན་གྱི་སྣང་ངོར་ཞབས་ཟུང་བརྟན་པའི་སྐབས་ན། མཉམ་མེད་དྭགས་པོ་ཆེན་པོ་ཞེས་བྱ་བ་རྟོགས་པ་ནམ་མཁའ་དང་མཉམ་པར་གྱུར་པ་དེ་ཉིད་དང༌། ཕག་འབྲི་གླིང་ལ་སོགས་པ་དཀར་བརྒྱུད་ཀྱི་ཆེན་པོ། བརྒྱུད་པ་དེ་དག་གི་བསྟན་པ་ལ་སྟོན་པ་སངས་རྒྱས་དངོས་སུ་གྲགས་པ་སུ་ཞིག་གིས་ཀྱང༌། ། མཉམ་བཞག་སྨྲ་བསམ་བརྗོད་མེད་ཀྱི་ཟོལ་འཛིན་པ་ཙམ་ལས་མདོ་རྒྱུད་ཀྱི་གསུང་རབ་རིན་པོ་ཆེ་ལས་བརྩམས་པའི་འཆད་རྩོད་རྩོམ་པའི་མགྲིན་པ་འདེགས་མ་ནུས་ཞེས་བྲིས་སོ། ། མཉམ་མེད་སྒམ་པོ་པ། ཕག་འབྲི་གླིང་རྣམས་རབ་དབྱེ་མཛད་པ་པོའི་སྔོན་དུ་འདས་ཟིན་ན།
ས་པཎ་ལ་རྩོད་པའི་མགྲིན་པ་ཇི་ལྟར་འདེགས་སོམས་ཤིག། ༈ ཡང་བྱང་སྨྱོན་རིན་པོ་ཆེས། སྙིང་ལ་འཁོན་དུ་དམ་བཟུང་ནས། ། ཁ་ལ་ཚིག་འཇམ་སྨྲའོ་ཞེས། ། དྲང་སྲོང་གདུག་པའི་གདམས་ངག་སྟེ། ། དམ་པའི་ཚུལ་དང་འགལ་བ་ཡིན། ། ཞེས་པ་ལུང་དུ་དྲངས་ནས། སྲིད་གསུམ་དུ་ས་པཎ་ལ་མཆོད་བརྗོད་དང༌། བར་སྐབས་སུ་རབ་དབྱེའི་བསྟན་བཅོས་ལ་བསྔགས་པའི་ཚིག་མང་དུ་བརྗོད་པ་ཡང་སྣང་མོད། གཡོན་ཅན་གུས་པར་སྟོན་པ་ནི། །
དགོས་པའི་ཕྱིར་ཡིན་གུས་ཕྱིར་མིན། ། ཞེས་བཤད་པ་དེ་ཁྱེད་ཀྱི་ཐུགས་ལ་བཞག་ནས། ས་སྐྱ་པའི་རིང་ལུགས་ཁྱད་པར་ཅན་འདི། ཅི་ནས་ཀྱང་སུན་འབྱིན་པར་འདོད་བཞིན་དུ། གནས་སྐབས་སྒྱུ་ཐབས་ཀྱི་ཚིག་ཙམ་དུ་སྣང་སྟེ། དཔེར་མཚོན་པ་ནི། ལྷས་སྦྱིན་གྱིས་སྟོན་པ་བཅོམ་ལྡན་འདས་ལ་རེག་དུག་བཀུ་བའི་བསམ་པས་ཕྱག་འཚལ་ཞིང་ཞབས་སྤྱི་བོར་བླངས་པ་བཞིན་ནོ། ། ཞེས་སྨྲ་བ་དེའི་ལན་བརྗོད་པར་བྱའོ། ། ངེད་ཀྱིས་སྙིང་ལ་འཁོན་དམ་དུ་བཟུང་བ་ཁྱེད་ཀྱིས་སྒྲུབ་མི་ནུས་པ་ཙམ་དུ་མ་ཟད། ཁ་རུ་ཚིག་འཇམ་སྨྲ་བ་ཡང་ལེགས་པ་ཡིན་གྱིས།
ཁ་ཞེ་གཉིས་ཀ་རྩུབ་པ་ནི་ཁྱེད་ཁོ་ནའི་ཁྱད་ཆོས་སོ། ། ཇི་སྐད་དུ། བདག་ནི་སངས་རྒྱས་བསྟན་པ་ལ། ། མི་ཕྱེད་པ་ཡི་དད་པ་ཡོད། ། འོན་ཀྱང་སངས་རྒྱས་བསྟན་པ་ལ། ། འཁྲུལ་པར་སྤྱོད་ལ་བདག་མ་དད། ། ཅེས་གསུངས་པ་དང་ཆ་འདྲ་བར། ས་སྐྱ་པའི་བསྟན་པ་ངོ་མ་དང༌། བསྟན་འཛིན་གཙང་མ་ལ་ཁོ་བོ་མོས་པ་ཞིག་ཡོད་ལགས་པས། ས་པཎ་ལ་མཆོད་བརྗོད་དང་རབ་དབྱེ་ལ་བསྟོད་བསྔགས་བྱས་པ་ཡིན་གྱིས།
གལ་ཏེ་མི་མོས་པ་ཞིག་ན་དངོས་སུ་ཚར་བཅད་ཅིང་བརྒལ་བས་ཆོག་པ་ལ། ངན་སེམས་ཀྱིས་སྒྱུ་ཐབས་སྨྲས་ནས་དགོས་པ་ཅི་ཞིག་ཡོད། དེ་ལྟ་བས་ན། ས་པཎ་ལ་ཕྱག་འཚལ་བ་ནི་འཇམ་པའི་དབྱངས་ཀྱི་ངོ་བོ་ཉིད་ཡིན་པར་ཤེས་ནས་གུས་པའི་སྒོ་ནས་དང༌། གསུང་ཁ་ཅིག་ལ་དཔྱད་པ་ནི། དགོས་དབང་གིས་གསུང་མཐོ་མན་སྣ་ཚོགས་བྱོན་འདུག་པ་རྣམས་དགོངས་པ་ཅན་དང་དགོངས་མིན་སོགས་སུ་འགྲེལ་དགོས་པ་གོ་བའི་སླད་དུའོ། ། ཅི་ཕྱིར་ཕྱག་འཚལ་ནས་བརྡུང་བར་མི་རིགས་སོ་སྙམ་ན། གཎྜིའི་མདོར། དེ་འགྲོ་དཀོན་མཆོག་གསུམ་ལ་ནི། ། ཕྱག་འཚལ་ནས་ནི་བརྡུང་བྱ་སྟེ། །
ཅེས་པའང་ལྷས་སྦྱིན་གྱི་བརྟུལ་ཞུགས་ཡིན་ཞེས་སྨྲོས་ཤིག དཀར་བརྒྱུད་གོང་མ་རྣམས་ཀྱིས་དགག་སྒྲུབ་བཏང་སྙོམས་སུ་བཞག སྤོང་བ་བསམ་གཏན་གཙོ་བོ་མཛད་ནས་བཅོམ་བསྐྱུངས་ཏེ་བཞུགས་པ་ལ། རྗེ་ས་པཎ་གྱིས། བསྟན་པའི་གད་བདར་ལ་དགོངས་པའི་རྩོད་འཛུགས་མང་ཞིག་གནང་བ་ལ་བརྟེན། རྗེ་པདྨ་དཀར་པོ་དང༌། མཁན་ཆེན་གསེར་པས་འབེལ་གཏམ་རིམ་པར་མཛད་པ་ནི་ལེགས་པ་འབའ་ཞིག་ཡིན་པར་མཐོང་ནས་སྲིད་གསུམ་དུ། འཇམ་པའི་དབྱངས་དང་སྤྱན་རས་ཀྱིས། ། གཟིགས་པ་ནམ་མཁའི་རྗེས་འགྲོ་གཉིས། ། ལེགས་བགྲོས་བདུད་རྩིའི་རྒྱུན་བཟང་པོས། །
ཐུབ་བསྟན་བྱི་དོར་མཛད་ལ་དགྱེས། ། དེ་ཚེ་མཁས་རློམ་འབྱུང་པོའི་བྱ། ། ཕལ་ཆེར་སྨྲ་བཅད་རྒྱར་འཐུམས་ཀྱང༌། ། ཀླུ་སྒྲུབ་དཔྱིད་ཀྱི་ཕོ་ཉ་ཡིས། ། ལེགས་བཤད་སྦྲང་རྩིའི་སྒྲ་དབྱངས་བསྒྲགས། ། ཞེས་སྨོས། འོན་ཀྱང་དེའི་རྗེས་ཞུགས་པ་འགའ་ཞིག་གིས། ཀུན་སློང་ངན་པའི་གདོན་སྙིང་ལ་བཟུང་ནས་འབྲུག་པས་ལན་མ་ཐེབས་སོ་ཞེས་སྨྲེ་སྔགས་ཀྱི་རྒྱང་གླུ་རྣ་བར་ཞེན་པ་དང༌། ལུགས་འདི་པའི་ཁྲོད་ཀྱི་སྒམ་སྒོམ་མགོ་ལྟག་མ་ཕྱེད་པ་འགའ་ལའང་དེ་ལྟར་ཡིན་ནམ་སྙམ་པའི་ལོག་ཤེས་སྐྱེས་འདུག་པ་སོགས་ལ་བསམ་ནས། དེ་ལ་ཉན་བྱེད་ལྤགས་བྱིའུ་སོགས་སྨྲས་པ་འདིས།
བྱང་སྨྱོན་རིན་པོ་ཆེའི་གསུང་ལས། ཅི་སྟེ་རྗེ་བཙུན་ས་སྐྱ་པའི་རིང་ལུགས་འདིར་གུས་ན་སྲིད་གསུམ་རྣམ་པར་རྒྱལ་བའི་དགེ་མཚན་ཞེས་བྱའི་བསྟན་བཅོས་འདི་བརྩམས་པ་དགོས་པ་མེད་པར་ཡང་འགྱུར་ཏེ་ཞེས་སོགས་བཀོད་པའི་འགལ་སྤོང་ཡང་ལེགས་པར་གྲུབ་བོ། ། ཁྱེད་ཀྱི་བསྟན་བཅོས་འདི་ནི། ནགས་ཀྱི་སྤྲེའུའི་ཚོགས་འདུས་ནས། ། སྐྱེས་བུའི་ལུས་ལ་རྟོག་པ་ན། ། སྤུ་དང་མཇུག་མ་མི་ལྡན་ཞེས། ། ཁྲེལ་ཞིང་རང་ལུས་དམ་པར་འཛིན། ། ཟེར་བ་དང་ཀུན་ཏུ་མཚུངས་ཏེ། ཐ་ན་ཡི་གེའི་སྡེབ་དང་ཐོབ་གང་ཡང་རྩིར་མེད་པས་མ་དག་པ་བརྒྱུད་མར་བྲིས་ལ། ས་ལུགས་གཙང་མ་དོར་ནས་རྙིང་མ་སོགས་མང་པོས་བསླད་པ་མཚོན་བྱེད་དུ།
འདིར་དགོས་མེད་ཀྱི་གཏེར་ཚིག་སོགས་དང༌། ས་ལུགས་དང་མི་མཐུན་ཕྱོགས་སུ་གནས་པའི་ཚིག་དོན་ཁ་ཅིག་ཀྱང་གཞན་ནས་གཡར་གྱིན་གཞོག་ཡོན་མཛད་པ་རྣམས་དཔེ་བྲལ་གྱི་ལུང་རིགས་རྣམ་དག་ཡིན་པར་སྒོམ། ཕ་རོལ་པོའི་ལེགས་བཤད་ཡིན་ངེས་པ་ཚོ་ལའང་ཐབས་དུ་མའི་སྒོ་ནས་འཕྱས་འདོགས་འབའ་ཞིག་སྣང་བའི་ཕྱིར་རོ། ། རྒྱུ་མཚན་དེ་ཉིད་ཀྱི་ཕྱིར། ཁྱེད་ཀྱི་བསྟན་བཅོས་ཧ་ལེ་གཟེ་མ་ར་མགོའི་འབྲུ་ལ་སྟོང་སྦད་ཀྱི་ཕུབ་མ་བཏབ་པ་དེ་ལ། འཇམ་པའི་རྡོ་རྗེའི་གཟི་འོད་ཅེས་མིང་སྙན་པོ་དེ་འདྲ་མི་འོས་པས། དེང་ཕྱིན་ཆད་ཤིང་གི་རང་འཐག་ཏུ་མཚན་གསོལ་ལོ། ། མདོ་ལས། དགེ་སློང་དག་གམ་མཁས་རྣམས་ཀྱིས། ། བསྲེགས་བཅད་བརྡར་བའི་གསེར་བཞིན་དུ། །
ལེགས་པར་བརྟགས་ལ་ང་ཡི་བཀའ། ། བླང་བར་བྱ་ཡི་གུས་ཕྱིར་མིན། ། ཞེས་གསུངས་པས། རྒྱལ་བའི་བཀའ་ལའང་བརྟག་དཔྱད་དགོས་ཕྱིན་གཞན་ལ་ལྟ་ཅི་སྨོས། དེས་ན་བརྒལ་རྟགས་ཀྱི་རྣམ་དབྱེ་བཀོད་པ་ཙམ་ལ་ཁྲོ་གཉེར་སྡུད་མི་རིགས་ལ། གལ་ཏེ་ཁོ་བོས་ས་ལུགས་བཟུང་ནས། རབ་དབྱེ་སོགས་བསྟན་བཅོས་གསུམ་ལ་ཆོས་དང་མཐུན་པར་འབྲུ་གཉེར་ན་ཁྱེད་ཀྱིས་སྨྲས་པ་ལས་ཆེས་ལྷག་པའི་དོན་འབྲས་སྟོན་པར་སྤོབས་ངེས་ཡིན་གྱི། མངོན་པའི་ང་རྒྱལ་མ་ཡིན་ནོ།། ༈ ཤིང་གི་རང་འཐག་ལས། འདི་ནི་སྡོམ་གསུམ་རབ་དབྱེ་སྐབས་གསུམ་པར་ཇི་སྐད་དུ་བཤད་པ་དགག་བྱར་བཟུང་ནས།
བློའི་རྩལ་ཅི་ནུས་སུ་བསྐྱེད་དེ་དགག་པ་དང༌། ཞེས་པ་ནས། འགྲམ་ཆུ་ལྡང་བར་ཅི་ཞིག་ནུས་ཞེས་པའི་བར་དུ་སྨྱོ་གཏམ་མང་དུ་བཀོད་པར་བརྗོད་པར་བྱ་སྟེ། སྤྱོད་འཇུག་གི་ལུང༌། སངས་རྒྱས་བྱང་ཆུབ་སེམས་དཔའ་དག ། ཀུན་ཏུ་ཐོགས་མེད་གཟིགས་པར་ལྡན། ། ཞེས་སོགས་ཁྱེད་རང་གིས་དྲངས་པའི་ལུང་ལ་གོ་བ་ཐེབས་ཀྱི་ཡོད་ན། མ་རྟོགས་པའི་རྟོགས་རྫུ་དང་མི་མཁྱེན་པའི་མཁྱེན་རྫུ། དེས་སངས་རྒྱས་བྱང་སེམས་རྣམས་ཐུགས་ཁྲེལ་བར་འགྱུར་བས། ངོ་ཚ་ཤེས་པ་སོགས་གཉེན་པོས་དེང་ཕྱིན་ཆད་སྨྲ་བ་ངན་པ་རྣམས་དོར་ཅིག
མཁན་ཆེན་ཀླུ་སྒྲུབ་རྒྱ་མཚོའི་གསུང་དཔྱད་གཞིར་བཞག་ནས་འབེལ་གཏམ་གླེང་བའི་ཚེ། མཁན་ཆེན་པའི་ཐུགས་བཞེད་ཀྱི་རྩ་བ་རབ་དབྱེ་སོགས་ཡིན་པས། ལྟར་སྣང་ཙམ་དུ་དེ་ལའང་ཟུར་ཟ་ཅུང་ཟད་འཕོག་སྲིད་མོད། དེ་ལ་ཁྱེད་མ་དགྱེས་པ་ནི། ། ཚངས་ཐིགས་དྲང་པོར་བཏབ་པ་ན། ། ཡ་ཡོ་ཅན་གྱི་སེམས་ལ་གཟན། ། ཞེས་རྗེ་ས་པཎ་རང་གིས་ལུང་བསྟན་པ་དུས་ལ་བབ་པའོ། ། དེའི་ཕྱིར་བློ་ཆུང་མགོ་སྟོང་མཛད་དམ། ལྐུག་པ་མགོ་ཡོན་མཛད་ཁྱེད་རང་ལ་རག་ཅིང༌། མགོ་བོ་འཁོར་མི་འཁོར་དང༌།
འགྲམ་ཆུ་ལྡང་མི་ལྡང་ཡང་མཚུངས་སོ།། ༈ ཡང་ཤིང་རག་ཏུ། དེ་ལྟར་ན་སྲིད་གསུམ་མཁན་པོས། ས་ལུགས་ཀྱི་བཀའ་སྲོལ་བཟང་པོ་དེ་ཉིད་ལ་དངོས་སམ་བརྒྱུད་པའི་ཀླན་ཀ་ཇི་སྙེད་ཅིག་བཙལ་མོད་ཀྱི། རྒྱལ་བ་སྲས་དང་བཅས་པའི་བཞེད་དགོངས་ཡང་དག་པའི་དོན་ནི་སོ་སོ་སྐྱེ་བོ་སྐལ་བ་དམན་པ་དག་གི་སྤྱོད་ཡུལ་དུ་མ་གྱུར་པས། ངེས་གསང་བླ་ན་མེད་པའི་སྒྲ་ཐོས་པ་ཙམ་གྱིས་སྡང་བར་འགྱུར་ཞིང་རྩོད་པ་ལྷུར་ལེན་གྱི་བསམ་སྦྱོར་རྩུབ་མོ་ཁོ་ན་ལ་གཞོལ་བས། བསོད་ནམས་མ་ཡིན་པའི་ཕུང་པོ་ཆེན་པོ་སྤུངས་པར་གྱུར་ལ། ངེས་པའི་དོན་ལ་སྐབས་གཞན་དུ་ལྷུང་སྟེ། ཕྱོགས་འཛིན་གྱི་ཞེན་པས་བཅིངས་བཞིན་དུ་སྐྲག་པའི་གནས་མ་ཡིན་པ་ལ་སྐྲག་པར་བྱས་པས། འདི་ལྟར་བརྒལ་བའི་ཚིག་འབྱིན་པ་ནི།
ཉན་ཐོས་པ་དག ཐེག་པ་ཆེན་པོའི་སྒྲ་ཙམ་ཐོས་པས་སྐྲག་སྟེ། ཐེག་ཆེན་གྱི་གང་ཟག་དང་ཆོས་ལ་སྐུར་པ་འདེབས་པ་དང་རྣམ་པར་ཀུན་ཏུ་མཚུངས་པར་མངོན་ལ། ཇི་སྐད་དུ། འཕགས་པ་མདོ་སྡེ་རྒྱན་ལས། འགྲོ་བ་དེ་ཡིས་གནས་མིན་ཞེས་སོགས་ལུང་འདྲེན་མང་པོ་དང་བཅས་བྲིས་ཤིང༌། ངེད་ལ་འཇིགས་ལྡིར་ལྟག་གཅོག་གི་ཁུལ་ཡིན་པར་འདུག་སྟེ། བྱིས་པའི་ཨམ་གཙིགས་ལ་དར་མ་ག་ལ་འཇིགས། ལུང་རིགས་མགོ་ཡོན་དེ་ཀ་ཁྱེད་རང་གི་དབུ་ལ་འཁོར་ཏེ། ཇི་ལྟར་ཞེ་ན།
མཁན་ཆེན་གསེར་པ་སྐུ་སྐྱེ་སྔ་ཕྱི་གཉིས་ཀྱིས་འབྲུག་ལུགས་ཀྱི་བཀའ་སྲོལ་བཟང་པོ་འདི་ཉིད་ལ་དངོས་སམ་བརྒྱུད་པས་ཀླན་ཀ་ཇི་སྙེད་ཅིག་བཙལ་མོད་ཀྱི། རྒྱལ་བ་སྲས་དང་བཅས་པའི་བཞེད་དགོངས་ཡང་དག་པའི་དོན་ནི། སོ་སོ་སྐྱེ་བོ་སྐལ་བ་དམན་པ་དག་གིས་སྤྱོད་ཡུལ་དུ་མ་གྱུར་པས། ངེས་གསང་ཕྱག་རྒྱ་ཆེན་པོའི་སྒྲ་འདི་ཐོས་པ་ཙམ་གྱིས་སྡང་བར་འགྱུར་ཞིང་ཞེས་པ་ནས། མདོ་སྡེ་རྒྱན་དང་ཟླ་གྲགས་ཀྱི་ལུང་དྲངས་ཏེ་བསྙོན་ན་བདེན་འབྲེལ་གྱིས་གསུང་རྒྱུ་ཡོད་དམ།། ༈ ཡང་ཤིང་རག་ཏུ། ཟབ་མོའི་དེ་ཁོ་ན་ཉིད་ཀྱི་ཚུལ་ལུགས་རྣམས། ཚེ་འདི་རྐྱང་པར་ཐོས་པ་རྒྱ་ཆེན་བཙལ་བ་ཙམ་གྱིས་གོ་བར་མི་ནུས་ཀྱི། ཚེ་རབས་སྔ་མ་རྣམས་སུ་དེ་ཁོ་ན་ཉིད་ལ་བག་ཆགས་བཞག་ལ། ཚེ་འདིར་དཔེ་ཧྲུལ་མང་པོ་གཅིག་ཏུ་བསགས་ནས་ཐུན་ཚག་བསྡུས་པ་རྣམས་ཀྱིས་དོན་གྱི་མཐར་ཐུག་རྟོགས་པར་མི་ནུས་པ་དང༌།
ཞེས་པ་ནས། ཐེག་པ་ཆེན་པོ་འདི་ལ་མཆོག་ཡིན་པར་གྲུབ་བོ། ། ཅེས་པའི་བར་དུ་སྨྲས་པ་ལ་བརྗོད་པར་བྱ་སྟེ། ཁོ་བོས་སྲིད་གསུམ་གྱི་བར་ཞིག་ཏུ། ཐོས་པ་རྒྱ་ཆེར་བཙལ་བར་བྱའོ། ། ཞེས་བཀོད་པ་ལ་སྨྲ་བར་འདུག་ཀྱང༌། ཐོས་པ་རྒྱ་ཆེར་བཙལ་བ་ཙམ་གྱིས་ཟབ་མོའི་དེ་ཁོ་ན་ཉིད་རྟོགས་པར་སུ་ཞིག་སྨྲ། དེས་ན། ཁྱེད་ཀྱིས་ལུང་རིགས་དེ་དག་ནི། དུས་དང་བློ་གྲོས་གྲོན་དུ་འགྱུར། །
གསུང་བ་དེར་གདའོ། ། འོན་ཀྱང་ཐོས་པས་སྡིག་ལས་ལྡོག་པར་བྱེད། ། ཐོས་པས་དོན་མིན་སྤོང་བར་བྱེད། ། ཐོས་པས་ཆོས་རྣམས་ཤེས་པར་བྱེད། ། ཐོས་པས་མྱ་ངན་འདས་པ་ཐོབ། ། ཅེས་དང༌། འདི་ན་དང་པོ་ཐོས་ལ་བརྟེན་ནས་ཚུལ་བཞིན་ཡིད་ལ་བྱེད་པ་འབྱུང༌། ཞེས་སོགས་གསུངས་པས་ན། ཐོས་པ་རྒྱ་ཆེར་འཚོལ་ལ་སྡང་བར་མི་རིགས་སོ། ། འོན་ཏེ།
ཟབ་མོ་དེ་ཁོ་ན་ཉིད་དཔྱིས་ཕྱིན་པ་མངོན་དུ་གྱུར་ནས་གཞན་དག་ལའང་འདོམས་པ་ནི་རྫོགས་པའི་སངས་རྒྱས་ཁོ་ནའི་ཁྱད་ཆོས་ཡིན་པས། སྐྱོབ་པ་ཉིད་གཟིགས་ལམ་གསུང་བ། ། ཞེས་པ་དེར་སྣང་ལ། སྨྲ་བ་པོ་སོ་སྐྱེ་ཡིན་ནའང༌། ལུང་རྣམ་དག་ལ་བརྟེན་ནས་ཚོགས་ལམ་ཆུང་ངུ་ནས་སངས་རྒྱས་ཀྱི་ས་ཡི་བར་གཞལ་བར་ནུས་ན་ཁྱེད་ཀྱི་སྨྲ་བ་དེ་ཅིར་འགྱུར་ལྟོས་ཤིག སྐུ་སྐྱེ་ཡིན་པའི་ཐུགས་ཡུས་ཀྱིས། ཚེ་རབས་སྔ་མ་རྣམས་སུ་སྦྱངས་པ་འདིར་སད་ཅེས་དང༌། སྔོན་ནས་ངེས་པའི་དོན་ལ་ཤིན་ཏུ་སྦྱངས་པ་ཞེས་སོགས་སྨྲས་མོད་ཀྱི། ངེས་པའི་དོན་ལ་སྔོན་སྦྱངས་ཡོད་པའི་གསུང་རིགས་འདྲ་མོ་རང་མི་སྣང་བས་སྐུ་སྟོད་མི་འཚང་བར་ཞུ། ཁོ་བོ་ཅག་གིས།
རྒྱལ་བའི་བཀའ་དང་དགོངས་འགྲེལ་ཚད་ལྡན་རྣམས་ཁུངས་སུ་དྲངས་ནས་སྨྲས་པ་ལ། དཔེ་ཧྲུལ་མང་པོ་བསྡུས་ནས་ཞེས་བཀའ་བསྟན་འགྱུར་རོ་ཅོག་ལ་སྐུར་འདེབས་མཛད་ནས་ཆོས་སྤོང་གི་ལས་བསགས་འདུག་པས་སྡིག་ལྟུང་སྦྱོངས་ཤིག ཁོ་བོས་ཀྱང་མདོ་སྡེ་རྒྱན་གྱི་ལུང༌། དམན་པར་མོས་ཤིང་ཁམས་ཀྱང་ཤིན་ཏུ་དམན། ། ཞེས་སོགས་དྲངས་ནས། དྭགས་པོའི་ལུགས་ལ་མ་མོས་པ་ཙམ་ཉིད་ཀྱིས། དྭགས་པོ་དཀར་བརྒྱུད་ཀྱི་རིང་ལུགས་འདི་མཆོག་ཡིན་པར་ཤུགས་ཀྱིས་གྲུབ་ཅེས་ཟློག་སྡེ་སྨྲས་ན་ཅི་གསུངས། དེས་ན་ཁྱེད་ཀྱི་གསུང་རིགས་ཕལ་ཆེར་ནི། ཇི་སྐད་དུ། ལུང་རིགས་གཏན་ཚིགས་མི་ལྡན་པར། །
གཞན་ལ་བབ་ཅོལ་སྨྲ་བ་ནི། ། སྐྱེས་བུ་རྫ་ཡི་ཁུར་ཐོགས་ནས། ། རྡོ་བའི་གཡུལ་ངོར་འཇུག་པ་འདྲ། ། ཞེས་ཟེར་བ་དེར་སྣང་ངོ༌།། ༈ ཡང་བྱང་སྨྱོན་རིན་པོ་ཆེས། ཤིང་རག་ཏུ་བཀའ་འདི་ལྟར་སྩལ་ཏེ། ཁོ་བོ་ཅག་ནི་འདི་ལྟར་དུ། ། ཇི་ལྟར་མནམ་ན་རབ་བཀུ་ལ། ། སོགས་ལུང་དྲངས་ནས། ཚིག་ཙམ་ལ་མ་ཞེན་པར་དངོས་ཤུགས་དང་འབྲེལ་བ།
སྐབས་ལས་ཐོབ་པའི་གསུང་རབ་ཀྱི་དོན་ཕྱིན་ཅི་མ་ལོག་པར་ཤེས་ཤིང༌། རྒྱལ་བའི་བཀའ་ལ་རྣམ་དཔྱོད་ཀྱི་དབང་འབྱོར་བའི་ལེགས་པར་བཤད་པ་མི་ཟད་པའི་གཏེར་ཆེན་པོ་བློ་གྲོས་ཀྱི་ཀློང་ནས་རྩོལ་མེད་དུ་འབྱུང་བ་ཞིག་ཡིན་པས། བོད་ཀྱི་མཁས་པ་ཆེ་བར་གྲགས་པ་མང་པོ་ཞིག་གིས་ཟེར་ཟློས་ལ་སྐྱབས་མི་འཆོལ་བར། མདོ་རྒྱུད་ཀྱི་ངེས་གསང་དུ་མ་ལ་སྤོབས་པ་རང་བྱུང་གི་སོ་སོ་ཡང་དག་རིག་པ་ཐོབ་ཅིང༌། དེང་སང་གི་ཐོས་བསམ་པ་བཞིན་དུ། རང་རང་གི་བླ་མ་རྒན་པོ་རྣམས་ཀྱིས་རྟོག་པས་སྦྱར་བའི་ཡིག་ནག་ལ་སྨོན་དགོས་པའི་རིགས་ཤིག་མ་ཡིན་ལ། དེ་བས་ན། མདོ་རྒྱུད་ས་བཅུ་སེམས་དཔའི་གཞུང་དང་བཅས་པ་རྣམ་ལ་གཞུང་འཛུགས་ཀྱི། བོད་ཀྱི་བསྟན་བཅོས་སྣ་ཚོགས་ལ་ཁོ་བོ་ཅག་ཚད་མར་མི་བྱ་མོད། ཅེས་བདག་བསྟོད་གཞན་སྨོད་ཀྱི་ཚིག་ངན་ཁོ་ན་དབྱངས་སུ་གྱེར་རོ། །
བོད་ཀྱི་མཁས་པ་ཡོངས་དང༌། རང་རང་གི་བླ་མ་རྒན་པོ་རྣམས་ཀྱིས་གསུང་རྒྱུན་ལ་ཁྱེད་མི་བརྩི་ན། ས་སྐྱ་གོང་མ་ལྔ་པོ་ཡང་བོད་ཀྱི་མཁས་པ་དང༌། ཁྱེད་རང་གི་བརྒྱུད་པའི་བླ་མ་རྒན་པོ་ཤ་སྟག་ཡིན་པས། གོང་མ་ལྔའི་གསུང་རབ་རྣམས་ཀྱང་མཁས་པ་གཞན་ཚོ་དང་ལྷན་ཅིག་ཁྱད་དུ་གསོད་དམ། ཡང་དེའི་འཕྲོས་སུ། དེ་ལྟར་ན་ཡང༌། རྗེ་བཙུན་ས་སྐྱ་གོང་མ་ལྔའི་གསུང་རབ་རྣམས་ནི། མདོ་རྒྱུད་ཐམས་ཅད་ཀྱི་གསང་བ་མ་ལུས་པའི་གླེགས་བམ་ཆིག་དྲིལ་ལྟ་བུ་སྣང་བས། དེ་ལས་བྱུང་བའི་ངེས་དོན་རྣམས།
ཕྱོགས་བཅུའི་འཕགས་པའི་ས་ལ་གནས་པ་མཐའ་དག་གི་གཟིགས་པ་ཡང་དག་པ་དང་ཁྱད་པར་ཅི་ཞིག་ཡོད་ཅེས་འཕྲེད་ལྷན་ཟུར་གསུམ་པ་ཞིག་བཏབ་བོ། ། དེ་ལྟར་ན། གོང་མ་ལྔ་པོ་བོད་ཀྱི་མཁས་པ་མིན་ཟེར་རམ། ཁྱེད་རང་གི་བརྒྱུད་པའི་བླ་མ་རྒན་རབས་མིན་ཟེར་བསྙོན། གལ་ཏེ་དེ་གཉིས་ཡིན་ཚེ། ཁྱེད་ཀྱིས་བརྩི་བཞག་མི་བྱེད་པའི་གསེབ་ཏུ་གོང་མ་ལྔ་ཡང་ཅིའི་མི་འབྱོན་སོམས་དང༌། དེ་དག་གི་གསུང་རབ་མདོ་རྒྱུད་ཐམས་ཅད་ཀྱི་གླེགས་བམ་ཆིག་དྲིལ་ཡིན་ཚེ། གོང་མ་ལྔའི་བཀའ་འབུམ་ལ་པུ་སྟི་བཅུ་བཞི་མངོན་སུམ་དུ་སྣང་ལ། གླེགས་བམ་ཆིག་དྲིལ་གྱི་གླེགས་བམ་བཅུ་བཞི་རྒོད་བྲོའོ། ། དེ་ལས་བྱུང་བའི་ངེས་དོན་རྣམས་ཕྱོགས་བཅུའི་འཕགས་ཚོགས་ཀྱི་གཟིགས་ངོ་དང་ཁྱད་མེད་ཅེས།
ངེས་དོན་ལ་བསྔགས་མོད། འོ་ན་དེ་ལས་བྱུང་བའི་དྲང་དོན་སོགས་ལ་སྐྱོན་ཅི་འདྲ་སྣང༌།། ༈ ཡང་ཉིད་ཀྱིས། རྒྱུ་མཚན་དེ་ཉིད་ཀྱིས་ན། ས་ལུགས་ཀྱི་གཞུང་བཟང་ཁྱད་པར་ཅན་ལ་རྩོད་པས་སྒྲོ་འདོགས་པ་དང༌། སྐུར་པ་འདེབས་པ་ནི། དུས་གསུམ་གྱི་རྒྱལ་བ་སྲས་དང་བཅས་པ་རྣམས་ཀྱི་བསྟན་པ་ལ་བསྙོན་འདེབས་པ་ཡིན་པས། ངེས་པར་ལུང་དང་རིགས་པས་དགག་དགོས་ཀྱི། བཏང་སྙོམས་སུ་བཞག་མི་རུང་སྟེ། འཕགས་པ་བྱམས་པས།
སངས་རྒྱས་རྣམས་ནི་མངོན་སུམ་སྤྱན། ། བསྟན་པ་དག་ཀྱང་བསྲུང་བར་མཛད། ། དུས་ལའང་ཡེ་ཤེས་མ་སྒྲིབ་པ། ། དེ་ཕྱིར་བཏང་སྙོམས་མི་རུང་ངོ༌། ། ཞེས་དང༌། དབྱིག་གཉེན་ཞབས་ཀྱིས་ཀྱང༌། མ་འོངས་པ་ན་བསྟན་པར་གནོད་པ་ཆེན་པོ་ལ་བཏང་སྙོམས་སུ་བཞག་པར་མི་རུང་བར་བསྟན་ཏེ། ཅེས་གསུང་པ་ལྟར་རོ། ཁྱེད་ཀྱིས་བཀོད་པའི་ལུང་རིགས་འདི་རྣམས་ནི་དོན་གྱི་རྩ་བ་ལ་མི་འབྱོར་ཞིང༌། དགོས་མེད་ཀྱི་ནམ་མཁའ་སྟོང་པ་ལ་ལྡིང་ཞིང་འཁོར་བ་འབའ་ཞིག་ཏུ་སྣང་སྟེ།
དཔེར་ན། བརྗོད་མ་ཐག་པ་དང༌། དེའི་ཡང་གོང་མར་བཀོད་པའི་ཁྱེད་ཀྱི་ཚིག་རྣམས་ཁྱེད་རང་གི་དབུ་ལ་ཕྱིར་སློགས་ན་འདི་ལྟར་ཐོབ་སྟེ། དེ་ལྟར་ཡང༌། དཔལ་དྭགས་པོ་དཀར་བརྒྱུད་ཀྱི་གསུང་རབ་རྣམས་ནི། མདོ་རྒྱུད་ཐམས་ཅད་ཀྱི་གསང་བ་མ་ལུས་པ་འདུས་པའི་གླེགས་བམ་ཆིག་དྲིལ་ལྟ་བུར་སྣང་བས། དེ་ལས་བྱུང་བའི་ངེས་དོན་རྣམས་ཕྱོགས་བཅུའི་འཕགས་པའི་ས་ལ་གནས་པ་མཐའ་དག་གིས་གཟིགས་པ་ཡང་དག་པ་དང་ཁྱད་པར་ཅི་ཞིག་ཡོད། རྒྱུ་མཚན་དེ་ཉིད་ཀྱིས་ན། དཀར་བརྒྱུད་ལུགས་ཀྱི་གཞུང་བཟང་ཁྱད་པར་ཅན་ལ་རྩོད་པས་སྒྲོ་འདོགས་པ་དང༌། སྐུར་པ་འདེབས་པ་ནི།
དུས་གསུམ་གྱི་རྒྱལ་བ་རྣམས་ཀྱི་བསྟན་པ་ལ་བསྙོན་འདིངས་པ་ཡིན་པས། ངེས་པར་ལུང་དང་རིགས་པས་དགག་དགོས་ཀྱི། བཏང་སྙོམས་སུ་བཞག་པར་མི་རུང་སྟེ། འཕགས་པ་བྱམས་པས། སངས་རྒྱས་རྣམས་ནི་མངོན་སུམ་སྤྱན། ། ཞེས་སོགས་དྲངས་ནས་བྱང་ཕྱོགས་སྨྱོན་པའི་དབུ་ལ་དཀྲིས་ན་བདེན་པ་དང་འབྲེལ་བའི་གསུང་རྒྱུ་ཡོད་པ་མ་ཡིན་ནོ། ། ཚུལ་དེ་འདྲ་བར་དགོངས་ནས། ཤིང་གི་རང་འཐག་ཕྱིན་ཅི་ལོག་ཏུ་འཁོར་བ་ལ། ཟླ་བ་ལྔའི་བར་དུ་གདན་ས་ཆེན་པོར། འཇམ་པའི་དབྱངས་ཀུན་དགའ་བསོད་ནམས་ཞབས་ཀྱིས་ཡང་དག་པའི་གཟིགས་པ་སྟོང་ལྷུང་བ་ན།
འགལ་ཟློས་མ་འབྲེལ་བའི་ཕུང་པོ་སྨྱོན་པའི་འཆལ་བཏམ་ཆེན་པོར་གཟིགས་ཤིང༌། བསྟན་པ་སྤྱི་སྒོས་ལ་རྨ་འབྱིན་པའི་ལག་ཆ་གཞན་འཕྲུལ་དབང་བྱེད་པའི་སྒྱུ་འཕྲུལ་དྲ་བར་དགོངས་ནས། རེ་ཞིག་བདག་གི་ལག་ཏུ་མ་གནང་བར། དགུ་རིམ་གྱི་ཐེམས་འོག་མཛེས་པའི་རྒྱན་སར་རྒྱ་རིམ་པ་དགུས་བཏབ་སྟེ་གཏེར་དུ་སྦ་བའི་ཐུགས་འདུན་མཛད་པ་འདྲ་སྟེ། འདི་ལྟ་བུ་ནི། སངས་རྒྱས་རྣམས་ནི་མངོན་སུམ་སྤྱན། ། སོགས་ཀྱི་ལུང་དོན་མཁྱེན་པའི་སེམས་ཀྱི་རང་གཟུགས་སུ་ཤར་བས། བསྟན་པའི་བདག་པོའི་ལེགས་མཛད་ཡང་དག་པ་ལ་གཅིག་ཏུ་གཞོལ་བའོ།། ༈ ཡང་ཉིད་ཀྱིས། དེ་ལྟར་སྐབས་ཀྱི་གླེང་ཅུང་ཟད་གླེང་པ་ནས།
འདིར་བཤད་པར་བྱ་བ་ནི། སྲིད་གསུམ་རྣམ་པར་རྒྱལ་བའི་དགེ་མཚན་ཞེས་པའི་བསྟན་བཅོས་སུ་དོན་ཆུང་ཅུང་ཟད་ལ་ཚིག་ཚོགས་ཆེན་པོ་ཡང་ཟློས་སུ་བགྱིས་ནས། ས་ལུགས་ཀྱི་བཞེད་ཚུལ་དྲི་མ་མེད་པ་རྣམས་ངན་རྟོག་གིས་དཀྲུགས་པར་བྱས་པ་དེ་དག་གི་ལན། ཚིག་ཉུང་ལ་དོན་རྒྱས་པ་དག་གིས་མདོར་བསྡུས་ཤིག་བསྙད་པར་འདོད་པས། གཟུ་བོར་གནས་པ་དག་དྲན་པ་དང་ཤེས་བཞིན་གྱིས་བག་ཡོད་པར་གྱིས་ཤིག ཅེས་མཚམས་སྦྱར་ཏེ་ཞེས་བྲིས་སོ། ། སྲིད་གསུམ་རྣམ་རྒྱལ་གྱི་བརྗོད་དོན་ཕྱག་རྒྱ་ཆེན་པོ་ཡིན་པ་ལ། ཁྱེད་ཀྱིས་དོན་ཆུང་ངུ་ཞེས་ཕྱག་རྒྱ་ཆེན་པོ་ལ་བརྙས་པ་བྱས། ཚིག་ཚོགས་ཆེན་པོ་ཡང་ཟློས་སུ་བགྱིས་ནས་ཞེས་ངེད་ཀྱི་བསྟན་བཅོས་ལ་ཤོག་བུ་ཁ་གྲངས་ལྔ་བཅུ་བགྲང་ཙམ་འདུག་པར་མང་བར་བྱས། ། ཚིག་ཉུང་ལ་ཞེས་ཤིང་གི་རང་འཐག་ལ་ཤོག་བུ་མདའ་ཚད་མ་བདུན་ཅུ་དོན་གསུམ་སྣང་བ་ཉུང་བར་བྱས།
སྲིད་གསུམ་གྱི་དོན་རྐང་མང་པོ་ལ་དམིགས་རྣམ་མ་བཀྲལ་བར་ཧོར་ཀོང་དུ་བཞག་ནས། དོན་རྒྱས་པའི་ངག་གིས་ཞེས་མངོན་སུམ་ལ་བློ་མ་ཚད་བག་མེད་ཀྱི་རང་ཉམས་སྨྱོན་པའི་བླ་ཅོལ་བྱུང་རྒྱལ་དུ་སྨྲས་པ་འདི་ལ་ལྷ་དང་བཅས་པའི་འཇིག་རྟེན་གང་དག་གཟུ་བོའི་ཐུགས་ལྡན་རྣམས་ཀྱིས་དགོངས་ཤིག་ཅེས་སྨྲེང་གསོལ་ཏོ། ། རྗེ་ཀླུ་སྒྲུབ་པས། སེམས་འོད་གསལ་དག་པ་གངས་ཀྱི་རི། ། ཞེས་པའི་སྐབས་སུ། སྲིད་གསུམ་ལས། གཤིས་རང་བཞིན་གྱིས་འོད་གསལ་བ་ཀུན་གཞི་རྒྱུ་རྒྱུད་དེ་ཉིད་ལ་དེ་ཕན་གྱི་རྐྱེན་སྦྱོར་དགོས་ཚུལ་སྨྲས་པ་ལ། ཤིང་རག་ཏུ། སྤྱིར་སེམས་དང་སེམས་ཉིད་སོ་སོར་འབྱེད་པ་ནི་སྒྲ་རིགས་ཀྱང༌། ངེས་དོན་གྱི་སྐབས་སུ་དགོས་གལ་ཆེ་བ་སྟེ།
ཞེས་སོགས་ཕལ་ཆེ་བའི་རྣམ་དབྱེ་གོ་བ་ཕྱིན་ཅི་ལོག་པ་ཞིག་སྨྲས་འདུག་པ་ཡ་ཆ། ཚིག་ལ་འཁྲུལ་པ་སྤོང་བའི་བསྟན་བཅོས་སྒྲ་རིག་པའི་སྐབས་འདིར། ཐ་སྙད་གཙོ་ཆེ་བས་རང་བཞིན་དང་རྐྱེན་དང་རྣམ་འགྱུར་གསུམ་གྱི་སྒོ་ནས། རྣམ་དབྱེ་དང་སྦྱོར་ཚུལ་དང་ཚིག་ཕྲད་སོགས་རང་སའི་ཐོབ་ཐང་མ་ནོར་ཞིང་མ་འཁྲུགས་པ་ཞིག་དགོས་ལ། རྗེ་ཀླུ་སྒྲུབ་པའི་ཞལ་སྔ་ནས་ཀྱང༌། སྡོམ་བརྩོན་མང་དུ་ཐོས་པ་ཞིག་ཡིན་པར་འཁུམས་ཀྱང༌། ངེས་དོན་གྱི་རེ་སྒོ་མེད་པས་དེ་ཡི་འཕྲོས་གླེང་མ་བཏང་བར། ཐོག་མར་ཐ་སྙད་མཐུན་མི་མཐུན་གྱིས་ཚིག་སྦྱོར་འགོད་ཚུལ་བརྩད་པ་ཡིན་མོད། དེས་ན་ཉིད་སྒྲ་སྨོས་པ་དེ་ཐ་སྙད་ཀྱི་ཕྱོགས་ལ་ཡིན་གྱིས། ངེས་དོན་གྱི་སྐབས་སུ།
རྣམ་དག་ཡེ་ཤེས་གཟུགས་ཅན་དང༌། ། འཁོར་བ་རྣམ་པར་རྟོག་པ་ལ། ། ཁྱད་པར་ཅུང་ཟད་ཡོད་མ་ཡིན། ། སོགས་དང་འཆད་འགྱུར་གྱི་རྣམ་རྟོག་ཆོས་སྐུའི་སྐབས་སུ་དྲངས་པའི་མདོ་སྡེ་དང་རྒྱུད་སྡེ་དང༌། གྲུབ་བརྙེས་ཀྱི་གཞུང་རྣམས་ལས་བྱུང་བ་བཞིན་སྤང་བླང་མེད་པའི་རྣལ་མ་ཞིག་སྟོན་གྱིས། ། ཤིང་རག་ཏུ། སེམས་ལ་དྭངས་སྙིགས་ཕྱེ་སྙིགས་མ་དོར། ཟེར་བའི་ལུགས་ངན་དེ་འདྲས་ཅི་ཞིག་བཏུབ། ། དེས་ན་ངེས་དོན་གྱི་ཕྱོགས་ལ་འབྱོན་མ་མྱོང་བའི་རང་རྟགས་མཚོན་པའོ། ། ཞེས་བཀའ་བཀྱོན་མཛད་འདུག་ཀྱང༌། །
གཉིས་སྣང་ཟིང་ངེ་བའི་ངེས་དོན་དེ་འདྲ་བའི་ཕྱོགས་ལ་སྔར་ཡང་མ་ཕྱིན་ལ་ད་དུང་འགྲོ་བར་མ་གྱུར་ཅིག ཤིང་རག་གི་འཕྲོས་དེར། དེ་ལྟར་ཡང་རྗེ་ཀླུ་སྒྲུབ་ཀྱི་བཞེད་པ་ལ་གནོད་མི་ནུས་ཏེ་གཤིས་ལུགས་སེམས་ཉིད་དེ་ཀུན་རྫོབ་རྫས་ཀྱི་སེམས་མ་ཡིན་ཡང༌། ། དོན་དམ་པའི་སེམས་ཆོས་ཉིད་ཀྱི་སེམས་ཡིན་པ་ལ་ལྟོས། སེམས་ཞེས་མིང་བཏགས་པ་ནི་མདོ་རྒྱུད་ཀུན་ན་སྣང་བའི་ཕྱིར། དེ་ཕྱོགས་ཙམ་མཚོན་ན། འཕགས་པ་བྱམས་པས། ཞེས་བྱམས་ཆོས། དྲི་མེད་འོད། དོ་ཧའི་ལུང་རྣམས་དྲངས་པ་འབྲེལ་མེད་དེ།
དེ་གསུམ་མདོ་རྒྱུད་གང་ཡང་མ་ཡིན་པའི་ཕྱིར་རོ། ། དྲངས་མ་ཐག་པའི་ལུང་དེ་རྣམས། སེམས་དང་སེམས་ཉིད། སེམས་ཅན་དང་སངས་རྒྱས་སོགས་གཉིས་ཆོས་ཐམས་ཅད་སྤང་བླངས་མེད་པར་རོ་མཉམ་ཆེན་པོར་ཁྱབ་ཅིང་གདལ་བའི་སྐབས་ལ་དགོངས་པས་ན། ཁྱེད་རང་གིས་དྲངས་པའི་རྡོ་རྗེ་གུར་གྱི་རྒྱུད་དང༌། རིན་ཆེན་སེམས་ལས་ཕྱིར་གྱུར་པའི། ། སངས་རྒྱས་མེད་ཅིང་སེམས་ཅན་མེད། ། ཅེས་སོགས་གསུངས་ཕྱིན། སྐབས་འདི་ག་ཙམ་དུ་ཉིད་སྒྲ་སྦྱར་བ་དང་མ་སྦྱར་བ་ལ་ཁྱད་པར་མེད་པས་སྐབས་ཐོབ་ཀྱིས་ཤན་ཕྱེད་པར་བྱའོ།། ༈ རྗེ་ཀླུ་སྒྲུབ་པས།
གནས་ལྔའི་མཚོ་ཆེན་ཧུབ་གཅིག་གིས་ཟ་བའི། ། ཞེས་པ་ལ། སྲིད་གསུམ་དུ། ཟ་བ་དང་འཐུང་བ་ནོར་བས་ནོངས་ཏེ། འཇིག་རྟེན་དང་བསྟན་བཅོས་ཀྱི་སྒྲ་ལས་ཟན་ཟ། ཆུ་འཐུང་ཞེས་གྲགས་པ་དང་དངོས་སུ་འགལ་བའི་ཕྱིར་རོ། ། ཞེས་བཀོད་པ་ལ། ཤིང་རག་ཏུ། ཁྱེད་རང་གི་ཐུགས་རབ་ཏུ་གུ་དོག་ཅན་དེས་མ་དགོངས་པ་སྟེ། བདེ་མཆོག་གི་རྒྱུད་མངོན་བརྗོད་བླ་མ་ལས།
དྲི་ཆེན་རྡོ་རྗེའི་ཆུ་བཟའ་ཞིང༌། ། ཚོགས་ཀྱི་ཕུང་པོ་རྫོགས་གྱུར་ཅིག ། ཅེས་རྡོ་རྗེའི་ཆུ་བཟའ་བའི་བརྡའ་ཐ་སྙད་བཏགས་ཀྱི་འཐུང་བའི་བརྡའ་མ་སྦྱར་བ་དང༌། བརྟག་གཉིས་སུ། ཀྱཻ་རྡོ་རྗེའི་དངོས་གྲུབ་ཕྱིར། ། བདུད་རྩི་ལྔ་ཡང་དེ་བཞིན་བཟའ། ། ཞེས་བདུད་རྩི་བྱང་སེམས་དྲི་ཆུ་སོགས་ཟ་བར་གསུངས་ཀྱི། འཐུང་ཞེས་མ་གསུངས་ལ། དེ་བཞིན་དུ། ཇི་ལྟར་ཕ་ལས་བདེ་ཐོབ་པ། །
དེ་ཡི་བདེ་བ་རང་གི་བཟའ། ། ཞེས་སོགས་དྲངས་ནས་མང་དུ་གླེངས་སོ། ། ཚིག་རྩ་གཏན་ནས་མི་ཟིན་པར། སྨྲ་བ་དགེས་ལུགས་ལ་བལྟས་ན། མཁན་ཆེན་ཀླུ་སྒྲུབ་པའི་བག་ཆགས་སད་པ་ངེས་ཀྱིས་སྐུ་སྐྱེས་གསལ་པོར་ཡིན་པར་མངོན་ཏེ། སྲིད་གསུམ་དུ། ཟ་བ་དང་འཐུང་བ་ནོར་བས་ནོངས་ཏེ། འཇིག་རྟེན་དང་བསྟན་བཅོས་ཀྱི་སྒྲ་ལས་ཟན་ཟ་ཆུ་འཐུང་ཞེས་གྲགས་པ་དང་དངོས་སུ་འགལ་བའི་ཕྱིར་རོ། ། ཞེས་བཀོད་པ་ལ། རྒྱུད་ཀྱི་ལུང་དྲངས་ནས་འགོག་པའི་ཁུལ་བྱས་ཀྱང་ཅི་ཡང་མ་འབྲེལ་ཏེ།
རྒྱུད་ཀྱི་ལུང་དངོས་འཇིག་རྟེན་ལ་གྲགས་པའི་སྒྲ་ཡང་མ་ཡིན་ལ། བསྟན་བཅོས་ལ་གྲགས་པའི་སྒྲ་ཡང་མ་ཡིན་པའི་ཕྱིར་རོ། ། དེ་ལྟར་ཡང་སྒྲོན་མ་གསལ་བ་ལས། ཀ་ཊ་ཁྱ་ལ་སོགས་པའི་སྒྲ། ། འཇིག་རྟེན་བསྟན་བཅོས་ལས་གཞན་བྱས། ། དེ་བཞིན་གཤེགས་པ་རྣམས་ཀྱི་བརྡའ། ། དེ་ནི་ཇི་བཞིན་མིན་པར་བསྒྲགས། ། ཞེས་ཏེ། དཔེར་ན། བ་ལང་ཞེས་པ་ལྟ་བུ་འཇིག་རྟེན་ལ་གྲགས་པ་དང༌།
དེ་བཞིན་ཉིད་ཅེས་པ་ལྟ་བུ་བསྟན་བཅོས་ལ་གྲགས་པའི་བརྡའ་ཆད་དང་མི་གཅིག་པར། བཅོམ་ལྡན་འདས་ཀྱིས་རྟོག་གེ་པ་དང་སྒྲ་པས་རྟོགས་དཀའ་བའི་དོན་དུ། དེ་བཞིན་གཤེགས་པ་ལྔ་དང་སྲོག་ལ་སོགས་པ་རླུང་བཅུའི་མིང་དུ་མཛད་པ་བཞིན། ། མངོན་བརྗོད་དུའང་རྡོ་རྗེའི་ཆུ་ཟ་ཞེས་བརྡའི་ཆུ་ཟ་ཞེས་བརྡའི་སྐད་དུ་མཛད། སྤྱིར་བཤང་གཅི་ལ་སོགས་པ་རྣམས་ལ་བདུད་རྩི་ལྔར་བཏགས་པའང་རྒྱུད་སྡེ་ལས་གསུངས་པའི་བརྡའ་ཡིན་གྱིས་འཇིག་རྟེན་དང་བསྟན་བཅོས་ལ་གྲགས་པའི་བརྡའ་ཆད་མ་ཡིན་ལ། དེ་བཞིན་དུ། བདེ་མཆོག་རྩ་རྒྱུད་ཉུང་ངུར། མན་ངག་ཤིན་ཏུ་རྙེད་དཀའ་སྟེ། ། དཔའ་བོ་བརྡ་ཡི་སྐད་དུ་ནི། ། ང་ཡིས་རྒྱུད་དུ་སྦས་པ་ཡིན། །
ཞེས་གསུངས། སུ་ལ་སྦས་ན། བཤད་རྒྱུད་ཀུན་སྤྱོད་ལས། སངས་རྒྱས་མུ་སྟེགས་ཅན་ལ་སྦ། ། བརྡའ་དང་བརྡ་ཡི་བྱེ་བྲག་གིས། ། ལམ་འདི་ཉིད་ཀྱི་རྗེས་སུ་འབྲངས། ། ཞེས་ཐ་སྙད་ཀྱི་ཚིག་དང་རྡོ་རྗེའི་ཚིག་མི་འདྲེ་བཞིན་དུ་བསྲེ་མཁན་རྣམས་ལ་སྦས་པས་ན། རྒྱུད་ཀྱི་བརྡ་སྐད་འདི་དག་ཀླ་ཀློའི་སྐད་ལྟ་བུར་ཤིན་ཏུ་བརྟག་དཀའ་བ་ཡིན་པས་ཆ་གཅིག་ནས་དབུ་འཐོམས་པའང་མད་པ་ཙམ་ཡིན་མཆིས་སོ། ། དེར་མ་ཟད་རྒྱུད་སྡེ་སྤྱི་ཙམ་ཤེས་པ་རྣམས་ཀྱིས་ཀྱང་རྟོགས་དཀའ་བར་དགོངས་ནས། རྒྱུད་དུ།
རྒོད་དང་ལྟ་བ་དག་གིས་དང༌། ། འཁྱུད་དང་དེ་བཞིན་གཉིས་སྦྱོར་གྱི། ། རྒྱུད་ཀྱང་རྣམ་པ་བཞི་རྣམས་ཀྱིས། ། དགོངས་པའི་སྐད་ནི་མ་བསྒྲགས་པ། ། བཅོམ་ལྡན་ངེས་པར་གསུང་དུ་གསོལ། ། ཞེས་དང༌། འདི་འདྲ་བ་ལ་དགོངས་ནས། རྗེ་ས་པཎ་གྱིས། རྫོགས་སངས་རྒྱས་ཀྱིས་གདུལ་བྱའི་ངོར། ། འཇིག་རྟེན་བསྟན་བཅོས་ལ་མེད་པའི། །
བརྡ་ནི་སྐྱེ་བོའི་སྤྱོད་ཡུལ་མིན། ། ཀུན་མཁྱེན་དགོངས་པ་བསམ་མི་ཁྱབ། ། ཞེས་གསུངས་པ་ལྟར་རོ། ། ཡང་གལ་ཏེ་དྲི་ཆེན་རྡོ་རྗེའི་ཆུ་བཟའ་ཞིང༌། ། ཞེས་པ་ལ་བཤད་པའི་རྣམ་གྲངས་སུ་སྒྲ་ཇི་བཞིན་པ་ལྟར་གྱི་འབྲུ་གཉེར་བར་བཞད་ན། རྡོ་རྗེའི་ཆུ་དང་བཅས་པའི་དྲི་ཆེན་ལ་སོགས་པ་བཟའ་ཞེས་བྱ་བ་སྟེ། རྒྱ་འགྲེལ་རྣམས་ལ་གཟིགས་ཤིག ཡང་ན་དགྱེས་རྡོར་གྱི་ནཱ་རོ་འགྲེལ་ཆེན་ལས། རྣམ་པར་སྣང་མཛད་ལ་སོགས་པའི་རིལ་བུ་ཡུངས་ཀར་གྱི་ཚོད་ཙམ་ཉིན་ཞག་སོ་སོའི་དམ་ཚིག་གི་དོན་དུ་བསྟེན་པར་བྱའོ། ། ཞེས་བདུད་རྩི་ལྔ་དང་སྒྲོན་མ་ལྔ་ལ་སོགས་པའི་རྫས་མ་ཤ་ཀ་བདུན་ཅུ་རྩ་ལྔ་ཆོ་ག་བཞིན་དུ་སྦྱར་ཞིང་བྱིན་གྱིས་བརླབས་པའི་བདུད་རྩི་རིལ་བུ་བཟའ་ཞེས་པའི་དོན་དུ་སོང་ཞིང༌།
བདུད་རྩི་ལྔ་ཡང་དེ་བཞིན་བཟའ། ། ཞེས་པའང་དེ་ཀའོ། ། རྡོ་རྗེའི་ཚིག་དེ་དག་མཐའ་དྲུག་དང་ཚུལ་བཞིའི་མན་ངག་གིས་བཤད་ན་ཟབ་ཅིང་རྒྱ་ཆེ་བར་འགྱུར་མོད་ཀྱི། གཞུང་ཆེན་པོ་རྣམས་དྲང་དོན་འབའ་ཞིག་ཏུ་བཀྲལ་བའི་སྐྱག་རྟགས་མི་སྟོན་པ་ཞུ་ཞེས་ཁྱེད་ལ་གསོལ་ཏོ། ། སྐབས་འདིར་ནི། ཇི་ལྟར་གྲགས་པ་ལ་བསྟེན་ནས། ། རྣམ་པར་དཔྱད་པ་ཐམས་ཅད་བརྗོད། ། ཅེས་གྲགས་ཚོད་ཀྱི་བརྡ་དང་ཐ་སྙད་སོགས་དང་རྗེས་སུ་མཐུན་པའི་ཚིག་སྦྱོར་དགོས་ཤིང༌། དེ་ཡང༌། དོན་ཤེས་བྱེད་པ་བརྡ་ལ་རག །
བརྡ་ནི་སྔོན་གྱི་སྐྱེས་བུ་ལའོ། ། ཞེས་བཤད་པ་བཞིན་མཛད་ན་ལེགས་ཀྱི། གཞན་དུ་ན། ཟན་འཐུངས། ཆུ་ཟ ། ཤ་བཞུར། མར་བཙོས་ཞེས་སོགས་བརྡ་ཆད་གསར་པས་བཞད་གད་སློང་བར་འགྱུར་རོ། ། ཡང་ཁྱེད་ཀྱིས། དེས་ན་ཟ་ཞེས་པ་ལོངས་སྤྱོད་པའི་དོན་ཡིན་པས་ཟེར་བ་འབྲེལ་མེད་ཀྱི་ཚིག་སྟེ། འདོད་ཡོན་ལོངས་སྤྱོད་པ་དང་ཟ་བ་དོན་གཅིག་ན།
གོས་ལ་ལོངས་སྤྱོད་ན་གོས་ཟ་བ་དང༌། ཁང་བ་ལ་ལོངས་སྤྱོད་ན་ཁང་བ་ཟ་བ་དང༌། ། སྟན་ལ་ལོངས་སྤྱོད་པའང་སྟན་ཟ་བ་སོགས་སུ་ཁས་ལེན་དགོས་པར་འགྱུར་བས་མཁས་བླུན་ཀུན་གྱིས་འཕྱ་བའི་གནས་སུ་ལྷུང་ངོ༌། ། དེས་ན་ངེད་ཅག་ཤེས་རབ་གུ་དོག་ཀྱང་ཁ་འཆལ་སྨྲ་མ་མྱོང་ལགས།། ༈ ཡང་ཉི་མའི་འོད་ཟེར་དུ། ལྷ་རྣམས་རྒོད་པའི་དབྱངས་ཀྱིས་ཁྲེལ་ཞེས་ཐོས། ། ཞེས་པ་ལ། སྲིད་གསུམ་དུ། ཁྲེལ་ནས་རྒོད་པ་ཡིན་གྱི། རྒོད་ནས་ཁྲེལ་བ་མ་ཡིན་ཞེས་སྨྲས་པ་ལ།
ཤིང་རག་ཏུ། བློ་གྲོས་སྦུབས་འཐུམས་པའི་སྐྱོན་དུ་སྣང་སྟེ། སྤྱན་རས་གཟིགས་ཀྱི་དོན་དམ་བསྙེན་པར། བདེན་པ་མ་ཡིན་སྨྲ་ཞིང་བུ་རྣམས་བསླུ་འདོད་པ། ། ཞེས་སོགས་དྲངས་ནས་ལན་གྱི་ཁྲལ་འཇལ་མཛད་སྣང་ཡང༌། དེས་ཁྲལ་ཅུང་མི་འཁྱོལ་བ་འདྲ་སྟེ། དོན་དམ་བསྙེན་པའི་ལུང་དོན་ནི། གདུག་པའི་སློབ་དཔོན་དག་གིས་བསམ་པ་ལ། ཐོག་མར་རྫུན་ཚིག་གིས་བྲིད་ནས། དེའི་བློ་གཞན་དུ་འགྱུར་བ་ན་བསླུ་བའི་ལས་ལ་སྦྱར་བར་བྱའོ་སྙམ་པ་དང༌།
སློབ་སྤྲིང་དུ། གང་ཞིག་ཐོབ་ན་སྐྱེ་བའི་རྒྱ་མཚོ་མཐར་བྱེད་ཅིང༌། ། ཞེས་སོགས་ཀྱང་འགོད་ཁྱེར་གོང་དང་ཆ་འདྲ་མོད་ཀྱི། རྩོད་སྤོང་གི་ཚིག་དོན་ལ་དཔེ་རྒྱས་མི་ཁེགས་ཏེ། ཁྱེད་ཀྱི་དགོངས་པ་ལ་ཚིག་སྔ་ཕྱི་ལོག་པ་ཙམ་ལ་རྩོད་པ་འདྲ་སྙམ་འཁྲུངས་མདོག་ཁ་ཡང༌། རྒོད་པའི་དབྱངས་ཀྱིས་ཞེས་བྱེད་ཚིག་སྦྱར་འདུག་པས་སྐྱོན་ཞུགས་ཤིང༌། ལུང་གཉིས་པོ་ལ་བྱེད་ཚིག་མེད་པས་དོད་མི་མཉམ། འདི་རིགས་ཡི་གེ་ནོར་བ་ཡིན་གསུངས་ན་སྤ་ཡི། སྐྱུར་རྗེས་སྐམ་གྱིས་གནོན་པར་ཅི་སྟེ་རིགས། ཤིང་རག་ལས།
མཁན་ཆེན་ཀླུ་སྒྲུབ་པས། ཆོས་སྟོང་ཉིད་རང་གཟིགས་མ་མཐོང་ཡང༌། ཞེས་སོགས་ལ། སྲིད་གསུམ་དུ། དགོས་མེད་ཀྱི་ཚིག་རྩུབ་མང་པོ་སྨྲ་བ་ནི་འཇིག་རྟེན་པའི་ངན་ཤགས་ཁོ་ནར་སྣང་གི གསུང་རབ་དང་འབྲེལ་བ་མཁས་པའི་ཞལ་ལས་རྒྱུ་བའི་འོས་སུ་གཏོགས་པ་མི་སྣང་བས་མ་དགོས་ཟེར་བ་བྲིས་སོ། ། འཇིག་རྟེན་པའི་ངན་ཤགས་ལས། ། སྤྱིར་ཆོས་པའི་ངན་གགས་དང༌། སྒོས་སྤྲུལ་སྐུའི་ངན་གཤགས་བཟང་ཞིང་མཁས་པའི་ཞལ་ལས་རྒྱུ་བར་འོས་ན་མ་གཏོགས། གཞན་ནི་ཁྱེད་ཀྱིས།
འབྲུག་པ་དཔོན་སློབ་ལ་ཚིག་ངན་མི་འཚམས་པ་དུ་མ་བསྒྲགས་སྣང་ཡང་རྒོལ་བར་ཁས་བླངས་ཕྱིར་མི་བདེན་ཀྱང་བདེན་དུ་ཆུག ལོ་ཆེན་བྱང་རྩེ་དང༌། ལོ་ཆེན་གྲགས་པ་དང༌། རྒྱལ་སྲས་ཆོས་རྫོང་པས་མི་ཤེས། གོ་ཤཀ་ལ་སོགས་པ་ས་སྐྱ་པའི་མཁས་པ་སྤྱིས་མ་གོ མཁན་ཆེན་ཀླུ་སྒྲུབ་རྒྱ་མཚོས་མི་མཁྱེན། རྗེ་དྲུང་འགྱུར་མེད་དང་འཇམ་དབྱངས་དགའ་བས་འཆལ་གཏམ་སྨྲས་ཞེས་སོགས་སྐྱོར་ཟློས་ཙམ་ལའང་ཤིན་ཏུ་ཡ་ང་བའི་ཚིག་རྩུབ་བརྒྱ་ཕྲག་སྐད་གསང་མཐོན་པོས་བསྒྲགས་འདུག་པ་འདི་རྣམས་མཁས་པའི་ཞལ་ལས་རྒྱུ་བར་ཇི་ལྟར་འོས་བློ་ཚད་མ་རྣམས་ཀྱིས་གཟིགས་ཤིག། ༈ ཡང་ཕྱག་ཆེན་རྩོད་སྤོང་དུ། ཨེ་མ་ཧོ་ཞེས་གསུངས་པ་དང༌། སྲིད་གསུམ་དུ།
གྲོང་གསེབ་ཏུ་གུ་རུའི་ཚེས་བཅུ་འཛིན་པ་ཚོའི་དབྱངས་ཀྱི་འགོ་འདྲེན་དཔེར་མཛད་ཅེས་བྲིས་ཀྱང༌། ཨེ་མ་ཧོ་ནི་རྙིང་མའི་ཚེས་བཅུར་མ་ཟད། བཅོམ་ལྡན་འདས་ཀྱིས་རྒྱུད་རང་དུ། ཨེ་མ་ཧོ་ངོ་མཚར་རྨད་ཀྱི་གསང༌། ། ཨེ་མ་ཧོ་བདེ་བ་ལས་བྱུང་བ། ཞེས་སོགས་རྒྱ་ཆེར་འབྱུང་ལ། བླ་མེད་ཀྱི་རྒྱུད་ཐམས་ཅད་ན་ཨེ་མ་ཧོ་ཞེས་ཚིག་མེད་པ་ནི་མི་སྲིད་པ་ལྟར་སྣང་བ་དང༌། འདུལ་བ་ལུང་དུ། ཨེ་མ་ཧོ་བདག་ཅག་གི་མཁན་པོ་དང་སློབ་དཔོན་ལྷུང་བཟེད་ཀྱི་ལས་བྱའོ་ཞེས་པ་ནས་ཨེ་མ་ཧོ་དགེ་འདུན་གྱི་མཁན་པོ་དང་སློབ་དཔོན་མགུ་བ་བྱ་བ་དང་ཞེས་པའི་བར་དུ་ཨེ་མ་ཧོའི་ཚིག་མང་དུ་གསལ་ན། རྙིང་མའི་ཚེས་བཅུ་དང༌།
རྗེ་ཀླུ་སྒྲུབ་པའི་ཨེ་མ་ཧོ་འབའ་ཞིག་ལ་སྙད་འདོགས་པའི་རྒྱུ་མཚན་ཅི་ཞིག་ཡོད། ཅེས་བྲིས་སོ། ། ཁྱེད་ཀྱི་གསུང་ལུགས་ལ་དཔགས་ན། སྤྱིར་ཨེ་མ་ཧོ་ཞེས་པའི་ཚིག་བཀག་པར་དགོངས་པ་འདྲ་སྟེ། དེ་ནི་གྲོང་གསེབ་ཏུ་ཞེས་ཚིག་ཟུར་སྨོས་པའི་རྒྱུ་མཚན་ལ་མ་བརྟགས་པས་ལན་གདའ་བ། གསང་སྔགས་རྙིང་མའི་བཀའ་གཏེར་གྱི་ལག་ལེན་ཁུངས་མ་ལ་མ་སྦྱངས་ཀྱང་ནང་མཆོད་ཀྱིས་མྱོས་པའི་རང་ཉམས་འབར་བས་རོལ་མོའི་སྒྲ་དང་ལྷན་ཅིག་སྐབས་ཐོབ་བརྩི་བའི་རྣམ་དཔྱོད་མེད་བཞིན་དུ། གྲོང་གསེབ་ཏུ་ཚེས་བཅུའི་ཆང་གྲལ་ལ་ཚོགས་ཚེ། དབྱངས་ཀྱི་འགོ་འདྲེན་ཐམས་ཅད་ལ་ཨེ་མ་ཧོ་ཞེས་ཟེར་གྱིན་འདུག་པ་ལྟར། རྩོད་སྤོང་ཉི་མའི་འོད་ཟེར་དུ་ཡང་སྐབས་དང་མ་འབྲེལ་བའི་ཨེ་མ་ཧོ་སྨོས་པ་ལ་སྙད་འདོགས་པའི་རྒྱུ་མཚན་དེ་ཡིན་ནོ། ། དེས་ན་རྒྱུད་དང་འདུལ་བའི་ལུང་འདྲེན་གྲོན་དུ་སོང་བ་འདྲ་ལགས།
ལུང་གཉིས་སུ་ཨེ་མ་ཧོ་སྨོས་པ་ལ་དགོངས་པ་འདུག་སྟེ། ཨེ་མ་ཧོ་ནི། ངོ་མཚར་བའི་ཚིག་ཡིན་པས། རྒྱུད་དུ་བདེ་ཆེན་གྱི་ཡེ་ཤེས་ལ་ངོ་མཚར་བ་དང༌། འདུལ་བ་མཁན་སློབ་མགུ་བར་བྱས་པ་ལ་ངོ་མཚར་བའོ། ། དེའི་ཕྱིར། སྒྱུ་མས་བསླུས་པ་སོགས་དང་སྦྲེལ་རྒྱུ་ཡིན་ཚེ། དེ་ལ་སྐྱོ་བ་སྐྱེས་པའི་ཚིག་ཀྱེ་མ་ཧོ་ཞེས་སམ་ཀྱེ་ཧུད་ཅེས་ལྟ་བུ་འགོད་པར་རིགས་ཀྱི། ངོ་མཚར་བའི་ཚིག་སྨྲ་བར་མི་འོས་ལ། རྒྱུ་མཚན་ཅིའི་ཕྱིར་ན།
གང་མིན་བྱུང་བ་ལ་ངོ་མཚར་རྒྱུ་ཅི་ཞིག་ཡོད་དེ། གོད་ཁ་བྱུང་དུས་གླེན་པ་རྒོད་པ་བཞིན་འབྲེལ་མེད་ཡིན་ནོ།། ༈ ཡང་ཕྱག་ཆེན་རྩོད་སྤོང་དུ། ཁོང་སྒྱུ་མའི་མཁན་པོ་སྒྱུ་མས་བསླུས། ། ཞེས་སོགས་རྐང་པ་བཞི་ལ། སྲིད་གསུམ་དུ་སྒྱུ་མའི་འཕྲུལ་གྱིས་སྐྱེ་བོ་གཞན་བསླུ་བ་ཡིན་གྱི། སྒྱུ་མ་མཁན་གྱི་ངོར་སྣང་ཡང་བདེན་འཛིན་མེད་པས་བསླུ་མི་ཚུགས། ཕྱག་རྒྱ་ཆེན་པོ་འཁོར་གསུམ་ཡོངས་དག་གི་རང་ཚུགས་སུ་ཞིག་གིས་འཇིགས་པར་སྤོབས། རི་མགོ་མཇུག་ལོག་ན་མ་གཏོགས་རིའི་བུ་ཆུང་ཐང་ལ་འཁྱམས་དོན་མེད། ཐེག་པ་མཆོག་གི་གཞུང་བཟང་ཡོད་བཞིན་དུ། །
རྟོག་གེ་ཁ་སྐྱའི་གཞུང་ལ་སུ་ཞིག་སྐྱབས། ། ཞེས་རྐང་དོན་བཞི་བྲིས་པ་ལ། ཤིང་རག་ཏུ། སྒྱུ་མ་མཁན་པོ་སྒྱུ་མས་བསླུ་མི་ཚུགས་ཟེར་བ་ནི་གསུང་རབ་ལ་མ་སྦྱངས་པར་འཇིག་རྟེན་རིག་བཀྲའི་ཚོད་དཔག་ཙམ་བྱས་པའི་སྐྱོན་ཏེ། འཕགས་པ་བྱམས་པས་མདོ་སྡེ་རྒྱན་དུ། སྒྱུ་མའི་མཁན་པོ་སྒྱུ་མ་ཡི། ། རྒྱལ་པོ་གཞན་གྱིས་ཕབ་པ་ལྟར། ། གང་དག་གིས་ནི་ཆོས་མཐོང་བའི། ། རྒྱལ་སྲས་དེ་དག་ང་རྒྱལ་མེད། ། ཅེས་སྒྱུ་མའི་རྒྱལ་པོ་ནང་ཕན་ཚུན་ལ་རྒྱལ་ཕམ་བྱུང་བ་དཔེར་མཛད་པ་དང༌།
ཞེས་སྨྲས་ཏེ། དཔེ་དོན་མི་མཚུངས་སོ། ། རྒྱུ་མཚན། འདུལ་བ་ལུང་དུ་རྒྱལ་རིགས་ཀྱི་བསྟན་བཅོས་དྲངས་པར། མཁས་པ་རྣམས་ནི་བཞམས་པ་དང༌། ། རབ་ཏུ་སྦྱིན་དང་བསླུ་བ་དང༌། ། ཀུན་ཏུ་དཔྱད་དང་ལྔ་པར་ནི། ། དཔུང་གི་དོན་རྣམས་སྒྲུབ་པར་བྱེད། ། ཅེས་དགྲ་འདུལ་ཐབས་ལྔ་བཤད་པ་ལས། གསུམ་པ་ཐབས་ཀྱིས་བསླུ་བ་དང༌།
ལྔ་པ་དཔུང་གིས་དོན་སྒྲུབ་པ་སྟེ་དྲག་པོའི་ལས་ཀྱིས་ཕམ་པར་བྱེད་པ་སོ་སོར་བཤད་པ་ལ། ཁྱེད་ཀྱིས་དེ་གཉིས་གཅིག་ཏུ་གོ་བ་འདྲ། ། རྒྱན་གྱི་ལུང་དེར་ཡང༌། རྒྱལ་པོ་གཞན་གྱིས་ཕབ་པ་ལྟར། ཞེས་ཆམ་ལ་ཕབ་པ་ལྟ་བུར་བཤད་ཀྱིས། བསླུས་ཟེར་བ་མི་གདའ་བས་གསུང་རབ་ལ་སྦྱངས་པ་ཚོའི་ངང་ཚུལ་ནི་དེ་འདྲའོ། ། དཔེ་གཉིས་པའང་མི་འགྲིག་སྟེ། སྒྱུ་མ་མཁན་ནང་ཚོགས་པའི་ཚེ་སྒྱུ་མ་བཤིག་ལ་ཐུག་པ་སྲིད་ཀྱང༌། སྒྱུ་མ་མཁན་སྒྱུ་མས་བསླུས་པའི་དཔེར་མི་རུང་ངོ༌། ། ཡང་དེའི་འཕྲོས་སུ་མཁའ་འགྲོ་རྒྱ་མཚོའི་རྒྱུད་ཀྱི་ལུང་དྲངས་པར།
སྒྱུ་མ་ཡིས་ནི་འགྲོ་ཀུན་རྨོངས། ། མཁས་པ་སྒྱུ་མ་ཉིད་ཀྱིས་གྲོལ། ། ཞེས་ལུང་དོན་ནི། སྐྱེ་བོ་གཞན་ཀུན་གྱི་སྒྱུ་མ་སྒྱུ་མར་མ་ཤེས་པས་རྨོངས་ལ། སྒྱུ་མ་མཁན་སྒྱུ་མའི་མཚན་མ་ལ་མཁས་པས་མ་རྨོངས་པ་དཔེར་མཛད། དེ་ཁོ་ན་ཉིད་མ་རིག་པའི་སྐྱེ་བོ་ཀུན་སྲིད་ཚུལ་གྱི་སྒྱུ་མ་ལ་བདེན་པར་ཞེན་པས་རྨོངས། རང་བཞིན་ཡོངས་སུ་ཤེས་པའི་མཁས་པ་དག་གི་ངོར་སྣང་ཡང་དེར་འཛིན་གྱིས་མ་བསླད་པས་གྲོལ་བ་དོན་དུ་བཀོད་པ་སྟེ། བརྟག་གཉིས་སུ། སྐྱེ་བོ་མི་ཟད་པ་ཡི་ལས། ། གང་དང་གང་གིས་འཆིང་འགྱུར་བ། །
ཐབས་དང་བཅས་ན་དེ་ཉིད་ཀྱིས། ། སྲིད་པའི་འཆིང་བ་ལས་གྲོལ་འགྱུར། ། ཞེས་དང༌། ། དུག་གི་དུམ་བུ་གང་ཉིད་ཀྱིས། ། སྐྱེ་བོ་ཐམས་ཅད་འཆི་བར་འགྱུར། ། དུག་གི་དེ་ཉིད་ཤེས་པ་དེས། ། དུག་གི་དུམ་ཉིད་འབིགས་པར་བྱེད། ། ཅེས་སོགས་གསུངས་པ་དང་མཐུན་པར་ཁྱེད་ཀྱི་བཞེད་པ་ལ་ཕན་གནོད་མེད་དོ། ། རང་གིས་རང་ཉིད་མཚོན་ཏེ་ཤེས་པར་བྱོས། ། ཞེས་དང༌།
རང་རིག་བདག་ཉིད་དག་པ་སྟེ། ། སོགས་དང༌། བདེ་བ་འདི་ཀུན་རང་གི་ཁྱིམ་ན་འདུག ། ཅེས་སོགས། དྲངས་པ་རྣམས་ཁྱེད་ལ་སྒྲུབ་བྱེད་དུ་མི་འགྱུར་བའི་ཁར་གནོད་བྱེད་དུ་འགྲོ་སྟེ། ལུང་དེ་ལྟར་ན། སྒྱུ་མས་སྒྱུ་མ་བསླུས། སྒྱུ་མ་མཁན་གྱིས་སྒྱུ་མ་མཁན་བསླུས་པ་འདྲ་ཞིག་ཐོབ་རྒྱུ་སྟེ། རང་གིས་རང་བཅིངས་ཤིང༌། རང་གིས་རང་གྲོལ་བར་བཤད་པའི་ཕྱིར།
ཁྱེད་ཀྱི་དཔེར་བཀོད་པ་ལས། སྒྱུ་མ་མཁན་སྒྱུ་མས་བསླུས་པར་བཤད་པས་ལུང་དང་མི་འགྲིག་ལ། གོང་དུ། སེམས་ལ་དྭངས་སྙིགས་ཕྱེ་སྟེ་སྙིགས་མ་དོར། དྭངས་མའི་ངང་དུ་འཇོག་པའི་ངེས་དོན་གྱི་ཆོས་ཁྱད་པར་ཅན་ཁོ་དང་འགལ་ཞིང༌། རང་གཞུང་མ་ཚུགས་པར་ཚིག་སྒུམ་བཏུས་པའི་གྲུབ་མཐའ་སྣ་ཚོགས་ཟིང་ཟིང་པའོ།། ༈ ཤིང་རག་ཏུ། རི་མཐོན་པོའི་བུ་ཆུང༌། ། ཞེས་པ་སུ་ལ་སྙེག་རྒྱུ་ཡིན་སོམས་ཤིག་དེས་ངེས་པར་འགྱུར་རོ། ། ཟེར་བ་བྱས་འདུག་པ་ལྟར་བསམ་པས།
གོ་འཕང་མཐོན་པོར་ཕེབས་ནས་སྤམ་པོ་མཛད་དགོས་རྒྱུ་ལ། མི་མཁྱེན་བཞིན་དུ་མཁས་པའི་ལད་མོ་མཁན། ལ་སྟོང་རློན་པའི་བུ་ཆུང་སྤྱི་བརྟོལ་གྱིས་ཐང་སྐམ་པོ་ལ་འཁྱམ་གྱིན་འདུག་པ་དེ་ཡིན་པར་གཏན་ཚིགས་དང་བཅས་ངེས་བྱུང་ལགས་སོ། ། དེས་དོན་ཚན་བཞི་པའང་གོ་བར་གདའ།། ༈ ཡང་ཉིད་ཀྱིས། རྗེ་ཀླུ་སྒྲུབ་ཀྱིས། ། ཨ་ལ་ལ་ཧོ། ཞེས་པ་ལ། སྲིད་གསུམ་དུ། འདི་གསང་སྔགས་རྙིང་མའི་ལས་བྱང་འགའ་ཞིག་ཏུ་ཚོགས་ཆང་འཐུང་ཁར་བརྗོད་པ་ཞིག་སྣང་ཡང༌།
རང་རེ་བཙུན་པ་སྐམ་པོ་ཚོ་ལ་མི་མཁོ་བ་འདྲ། ཞེས་བྲིས་པ་ནི། རིགས་པ་མ་ཡིན་ཏེ། ཞེས་ཕ་རྒྱུད་མ་རྒྱུད་ཀྱི་ལུང་འདྲེན་མཛད་མོད། སྤྱིར་ཨ་ལ་ལའི་ཚིག་མི་འགོག་པས་ལུང་འདྲེན་དེ་ཚོས་འདིར་མི་གནོད་ལ། གོང་གི་ཨེ་མ་ཧོ་དང་འདྲ་བར་སྐབས་ཐོབ་ཀྱི་སྨྲས་ན་མཛེས་རྒྱུ་ལ། གོང་འོག་གི་བརྗོད་བྱ་གང་ཡང་འདྲེན་མི་ནུས་པ་གློ་བུར་གྱི་ཨ་ལ་ལ་ཧོས་ཅི་ཞིག་བྱ།། ༈ ཕྱག་ཆེན་རྩོད་སྤོང་དུ། ཆོས་ཚིག་གི་བདག་པོ་འདུལ་བ་ལས། ། ཞེས་སོགས་ལ།
སྲིད་གསུམ་དུ། དྲང་དོན་གཙོར་བྱེད་ཚེ་ཞེས་སོགས་དང༌། ལྷའི་བུ་བློ་གྲོས་རབ་གནས་ཀྱིས་ཞུས་པའི་མདོ་ལུང་དྲངས། བསྡུས་བརྗོད་ཀྱི་དཔེའི་ངོས་འཛིན་བྱས་པ་ལ། ཤིང་རག་ཏུ། ། དངོས་པོ་འགའ་ལ་བསམ་བྱས་ནས། ། ཞེས་སོགས་ངེད་ཀྱི་རྗེས་ཟློས་བྱས་པའི་མཇུག་ཏུ། རྗེ་འབྲུག་པས། ས་པཎ་གྱི་གསུང་བཀག་ཅིང་ཟིལ་གྱིས་གནོན་བློ་དེ་དང༌། སྦྲང་བུའི་གཤོག་རླབས་ཀྱིས་ཉི་ཟླ་སྒྲིབ་བློ་བྱས་པ་དེ་གཉིས་སྦྱར།
རྗེ་འབྲུག་པས། མདོ་རྒྱུད་ཐམས་ཅད་མཁྱེན་རྒྱུའི་བློ་དེ་དང་ནགས་དང་བཅས་པའི་ས་ནམ་མཁའ་ལ་འཕགས་བློ་བྱེད་པ་གཉིས་གོ་བྱ་གོ་བྱེད་དུ་སྦྱར། དཔེ་དེ་རྣམས་རྒྱལ་བས་འདུལ་བ་ལུང་དུ་མི་སྲིད་སྲིད་པའི་དཔེ་ལྟ་བུ་ལ་དགོངས་ནས་གསུངས་ཀྱང༌། དོན་ལ་མི་བདེན་པ་དེ་དང༌། རྗེ་འབྲུག་པས་དགག་སྒྲུབ་ཀྱི་གསུང་མང་པོ་ཞིག་བྱོན་ཡང༌། ཕལ་ཆེར་བདེན་པའི་ནུས་པ་མེད་པར་སྦྱར་ནས། ཁོང་རྒྱལ་བའི་གསུང་ཡིན་བདེན་ལས་ཆེའམ་སྟེ་མི་བདེན་ཞེས་པའི་དོན་ཡིན། དེ་ལ་ཁྱེད་ཀྱི་དྲང་ངེས་ཤན་འབྱེད་དེས་ཕན་གནོད་གང་ཡང་མ་མཆིས་སོ། ། ཞེས་འཛེར་རོ། ། ཚིགས་བཅད་དེ་ལ་དེ་བས་དོན་བཟང་ཙམ་ཞིག་ཡོད་དུ་རེ་ནའང་སྐྱེ་བ་དྲན་པའི་ཐུགས་རྒྱུས་ཐོག་ནས་དེ་བཞིན་གསུངས་ཕྱིན་དེ་ཀ་ལས་མེད་པ་ལོས་ཡིན།
ལུང་རིགས་མགོ་ཡོན་དེ་ནི་དེར་ཐལ། དེའི་ཕྱིར་ཏེ། རྗེ་འབྲུག་པའི་མཚན་གྱི་ཚབ་ཏུ་རྗེ་གསེར་པའི་མཚན་བཅུག ས་པཎ་གྱི་མཚན་གྱི་དོད་དུ་རྗེ་འབྲུག་པའི་མཚན་བཀོད། ཚིག་ལྷག་མ་རྣམས་གོང་བཞིན་བརྗོད་ནས་ཁྱེད་ལ་སློག་ན་ཁྱེད་རང་ལ་གནོད་པར་འགྱུར་བས་སོ།། ༈ རྗེ་ཀླུ་སྒྲུབ་ཀྱིས། སྔོན་རྒྱ་གར་འཕགས་ཡུལ་གྲུབ་ཐོབ་རྣམས། ། སྔར་ཐོས་བསམ་སྦྱངས་ནས་བརྟུལ་ཞུགས་སྤྱོད། ། ཞེས་པ་ལ། སྲིད་གསུམ་དུ།
འཕགས་ཡུལ་བ་རྣམ་ཐོས་བསམ་ལ་སྦྱངས་རྗེས་སྒོམ་སྒྲུབ་མཛད། དེ་ནས་བརྟུལ་ཞུགས་ཀྱི་སྤྱོད་པ་ལ་འཇུག་པ་ཡིན་གྱི། ཐོས་བསམ་ཙམ་འབྱོངས་འཕྲལ་བརྟུལ་ཞུགས་ཀྱི་སྤྱོད་པ་སྤྱད་མི་ནུས་ཀྱང༌། དེ་ལྟར་དུ་དགོངས་པ་ནི། ཨ་ཙ་ར་རྫུན་ཅན་ཞིག་གིས་ཞུས་སྟབས་སུ་སོང་བ་འདྲ། ། ཞེས་བྲིས་པ་ལ་ཤིང་གི་རང་འཐག་འཐབ་པའི་སྐད་ལས། འདི་ནི་གསུང་རབ་རྣམས་ལས་བར་ཚིག་མི་མངོན་པའི་གཞུང་ཇི་སྙེད་གསུངས་པ་རྣམས་ལ་སྐྱོན་གཏོང་བ་སྟེ། ཞེས་པའི་སྒྲུབ་བྱེད་དུ། དཔེར་བརྗོད་ཀྱི་ལུང་འདྲེན་ཁ་ཡར་མཛད་སྣང་ཡང༌། སྤྱིར་བར་གྱི་རྣམ་དབྱེ་དང་ཚིག་ཕྲད་བསྡུས་ནས་མི་མངོན་པར་བྱས་པ་སཾསྐྲྀཏ་ལ་ཡོད་པ་དང༌།
འགྱུར་མཛད་ཀྱི་ལོ་ཙཱ་བས་བརྗོད་བདེའི་དབང་དུ་བྱས་ནས་བསྡུས་པ་སོགས་ཤིན་ཏུ་མང་མོད་ཀྱི། ཧེ་ཧེ། འུ་བུའི་ཚིགས་བཅད་འདི་འདྲ་ལ་དཔེ་བཟང་པོ་དེ་ཚོ་བཀབ་ནས་ཅི་མཛད། ཡིག་མཁན་དང་པར་པའི་ལག་ནོར་བྱུང་བ་མ་གཏོགས། སྔར་ཐོས་བསམ་སྒོམ་ནས་བརྟུལ་ཞུགས་སྤྱོད། ། ཟེར་རྒྱུ་ཡིན་གསུང་ན་སྐུ་སྐྱེ་ཕྱི་མ་དེ་ཇོ་བོ་བཟང་པོ་རེད་ཟེར་ཉེན་གདའ་ལགས།། ༈ རྩོད་སྤོང་ལས། དུས་དེང་སང་གི་རྟོགས་ལྡན་རྒྱལ་པོ་རྣམས། ། སྔར་དབེན་པ་བསྟེན་ནས་གྲོང་མཐར་འཁྱམས། ། ཞེས་པ་ལ།
སྲིད་གསུམ་དུ། གྲོང་མཐར་ཀུན་ཏུ་རྒྱུ་ཞིང་འཁྱམས་པ་དེ་ཚོ་རྟོགས་ལྡན་རྒྱལ་པོ་མ་ཡིན་གྱི། སྙིང་པོའི་དོན་གྱི་རྟོགས་ལྡན་རྒྱལ་པོ་རྣམས་ནི་ཆོས་བརྒྱད་ཀྱི་བསྡུ་ཚོམས་ཤིག རིའི་བུ་བྱས། ན་བུན་གྱི་གོས་གྱོན། ལྟོ་གོས་གཏམ་ནོར་ལ་རྩེག་རུམ་མི་བྱེད་པར། ཕྱི་དབེན་པ། ནང་མལ་སྟན། གསང་བ་ལུས་གནད། དེ་ཁོ་ན་ཉིད་དམིགས་པ་གར་གཏད་ཀྱི་སྟེང་དུ་སྤང་ལ་བེ་ཕུར་བཏབ་པ་ལྟར་སྒྲུབ་པའི་རྒྱལ་མཚན་འཛུགས་ཀྱིན་གདའ།
ཞེས་བཀོད་པ་ལ་ཤིང་རག་ཏུ། ཁྱེད་རང་གི་ལུགས་ཀྱི་རྟོགས་ལྡན་ལ་བསྟོད་ཕུལ་ཅི་ཆེར་བྱས་པར་འདུག་ནའང༌། ། ཞབས་འདྲེན་དུ་སོང་སྟེ། དམིགས་པ་གར་གཏད་ཀྱི་སྟེང་དུ་སྤང་ལ་བེ་ཕུར་བཏབ་པ་ལྟ་བུ་ཞིག་བྱུང་ན། དམིགས་པ་ལ་སེམས་གྲིམས་སྦྲིང་ངེ་སྡོད་པ་ཞིག་ལས་མ་བྱུང༌། དེ་ནི་གནས་པ་རྐྱང་པར་ལུས་ཏེ། དེ་ཁོ་ན་ཉིད་ཀྱི་ལྷག་མཐོང་གི་རྣམ་པར་ཅུང་ཟད་ཀྱང་མ་ཤར་བས། དེ་ཙམ་གྱིས་སྙིང་པོ་དོན་གྱི་སྒྲུབ་པའི་རྒྱལ་མཚན་ཇི་ལྟར་འཛུགས། རྒྱུད་ཀྱི་རྒྱལ་པོ་སམྦུ་ཊ་ལས། དམིགས་མེད་གནས་སུ་ཤེས་རབ་དྭངས། །
དམིགས་མེད་སྙིང་རྗེ་ཆེན་པོ་ཉིད། ། རིག་དང་ལྷན་ཅིག་ཏུ་ནི་གཅིག ། ནམ་མཁར་ནམ་མཁའ་གྱུར་ཇི་ལྟར། ། གང་ལ་སྒོམ་པ་པོ་ཡང་མེད། ། གང་ཡང་རྣམ་པར་སྒོམ་པ་མེད། ། བསྒོམ་བྱ་ཉིད་ཀྱང་ཡོད་མིན་པ། ། དེ་ཡིས་དེ་ཉིད་སྒོམ་པར་བརྗོད། ། ཅེས་གསུངས་པ་ལྟར། དེ་ཁོ་ན་ཉིད་ཀྱི་རྣལ་འབྱོར་པ་ནི། དམིགས་གཏད་ཐམས་ཅད་དང་བྲལ་བ་ཞིག་ལགས་ན།
ཁྱེད་ཀྱིས་དམིགས་པ་གར་གཏད་དུ་ཞེས་པ་དེས་ཅི་ཞིག་རུང༌། ཞེས་སོགས་བྲིས་མོད། བསྟོད་ཡུལ་ཆེན་པོ་བྱེད་པའི་འོས་དེ་རྟོགས་པ་དང་ལྡན་པ་རྣམས་ཡིན་གྱི་གཞན་སུ་ཡིན་ལ་ཅིའི་ཕྱིར་བསྟོད། ཇི་སྐད་དུ། སྦྱོར་དུས་རྟེན་རྒྱུ་ཐ་དད་པས། ། དངོས་གཞི་སོ་སོ་སོ་སོར་འགྱུར། ། ཞེས་གསུངས་པ་ལྟར། འདིར་རྣལ་འབྱོར་པ་ཏིང་ངེ་འཛིན་གྱི་སྒོ་མི་འདྲ་བ་སྣ་ཚོགས་ལ་འཇུག་པའི་དུས་སུ། སྦྱོར་བའི་འདུན་སྟོབས་གང་ཡིན་སྔོན་དུ་གཏོང་བ་དམིགས་པ་གར་གཏད་ཟེར་ཞིང༌། ཏིང་ངེ་འཛིན་གྱི་དངོས་གཞི་རྐྱེན་གང་གིས་ཀྱང་གཞོམ་གཞིག་གཡོ་བ་མི་ནུས་པའི་དཔེར་སྤང་ལ་བེ་ཕུར་བཏབ་པ་ལྟ་བུ་ཅེས་སྨོས་ཀྱི།
དམིགས་གཏད་ཟེར་བ་དང༌། མི་གཡོ་ཟེར་བའི་དཔེ་དོན་ཐམས་ཅད་ཞི་གནས་སུ་བྱས། དེའི་ཟློག་ཟླ་དམིགས་མེད་དང༌། གཡོ་བ་ཟེར་ཚད་ལྷག་མཐོང་དུ་སྒྲུབ་པའི་ལུང་རིགས་ལྟར་སྣང་དེ་འདྲས་ཅི་བཏུབ། རྒྱུད་ཀྱི་ལུང་དོན། ཏིང་ངེ་འཛིན་གྱི་ངོ་བོ་ལ་དམིགས་བྱ་དམིགས་བྱེད་དང༌། བསྒོམ་བྱ་སྒོམ་བྱེད་སོགས་མེད་པར་སྟོན་པ་ཡིན་པས་ངེད་ཀྱི་འདོད་པ་ལ་མི་གནོད་པའི་ཁར་ཕན་པ་ཁོ་ནའོ། ། གང་ལ་ཞེན་པ་ཡོད་པ་དེ་ཡང་ཐོང༌། ། ཞེས་ཁྱེད་ཀྱི་དྲངས་པ་དེའང༌། ལས་དང་པོ་པ་སྤང་བྱ་སྤོང་བྱེད་ཡོད་པའི་དབང་དུ་བྱས།
དེའི་འཕྲོ། རྟོགས་པར་གྱུར་ན་ཐམས་ཅད་དེ་ཡིན་ཏེ། ། ཞེས་ལྷག་མས་རྣལ་འབྱོར་པས་ཆོས་ཐམས་ཅད་རོ་མཉམ་དུ་རྟོགས་པར་གྱུར་བ་གང་གི་ཚེ། ཞེན་པ་དང་ཞེན་མེད། དམིགས་གཏད་དང་དམིགས་མེད། སོ་སོ་དང༌། དབྱེར་མེད། ཆོས་ཅན་དང་ཆོས་ཉིད་ལ་དགོངས་པ་ཐམས་ཅད་དེ་ཁོ་ན་ཉིད་འབའ་ཞིག་ཡིན་གསུང་བར་འདུག་པ་ལ། ཁྱེད་ཀྱིས་དམིགས་གཏད་ངན་པར་བྱས། དམིགས་མེད་བཟང་བར་བྱས་པས་ཕྱོགས་གཅིག་པའི་ཨ་འཐས་ཀྱི་ཐོག་ཏུ་ཀོ་འཐས་ཀྱང་བརྩེགས་པར་འདུག་གོ །
སྤང་དང་བེ་ཕུར་གྱི་གནས་སྐབས་ཡོངས་རྫོགས་ཏིང་ངེ་འཛིན་ལ་མེད་ཀྱང༌། མཉམ་བཞག་ལས་མི་གཡོ་བའི་དཔེར། དེ་བཀོད་པ་ལ་འགལ་བ་ཅི་ཞིག་ཡོད། གང་ལས་མི་གཡོ་བ་ཐམས་ཅད་ཞི་གནས་ཙམ་ཡིན་ན། མི་གཡོ་ཆོས་རྣམ་ཐམས་ཅད་ལ། ། སྤྲོས་མེད་ཁྱོད་ལ་ཕྱག་འཚལ་ལོ། ཞེས་དང༌། ཆོས་ཀྱི་སྐུ་ལས་མ་གཡོས་བཞིན། ། སོགས་ཀྱང་དེར་འགྱུར་རོ། ། དེ་ལྟ་བས་ན།
དཔལ་དྭགས་པོ་དཀར་བརྒྱུད་རིན་པོ་ཆེ་རྣམས་ནི་སྒྲུབ་པའི་རྒྱལ་མཚན་སྤང་ལ་བེ་ཕུར་བཏབ་པ་བཞིན་གཡོ་མེད་དུ་སྒྲེང་བ་ལགས་ཀྱི། ཁྱེད་ཀྱི་ཏིང་ངེ་འཛིན་ཀུན་རྟོག་གི་རླུང་ནག་པོས་གཡོ་བར་འགྱུར་བར་ལྟོས་ཞིག། ༈ ཡང་ཆོས་ཐོས་པ་བྱེད་ཟེར་ཆོལ་ཆོལ་སྨྲ། ། སོགས་ལ། སྲིད་གསུམ་དུ། ངག་འཁྱལ་མང་པོ་བྲིས་སྣང་ཡང༌། གསུང་རབ་དང་འབྲེལ་བའི་དགག་སྒྲུབ་མི་སྣང་བས་ལན་བྱ་མ་དགོས། མཁན་ཆེན་གསེར་པས། ཆོས་ཐོས་པ་བྱེད་ཟེར་ཆོལ་ཆོལ་སྨྲ། ། སོགས།
ཚིག་ངན་གསུངས་པ་རྣམས་ངག་བཙུན་པར་བྱས། དེ་ལ་ལན་གྱི་ཉམས་འཚར་ཚིག་ཉམས་དོད་པོ་རྣམས་ངག་འཁྱལ་ཞེས་སྨྲ་བ་ནི་ཐུགས་ནན་ཏར་མཛད་པའི་མཚོན་དཔེ་ངོ་མའོ།། ༈ ཡང་ཁྱེད་ཀྱིས། ལྷ་ཡི་སྐད་དང་ཀླུ་དང་གནོད་སྦྱིན་སྐད། ། སོགས་དྲངས་ནས། ཚིག་གི་སྦྱོར་བ་ཕྱོགས་གཅིག་ལ་ཞེན་ནས་གཞན་ལ་སྡང་བར་མི་རུང་ལ། ཁྱད་པར་འཕགས་པ་ཀླུ་སྒྲུབ་ཀྱིས། བདེ་བའི་ངང་ཚུལ་རྙེད་དཀའ་བ། ། ཚུལ་ལྡན་ཁྱད་དུ་གསོད་མི་འདོད། ། རང་དབང་ལེགས་པར་སྨྲ་བ་མཛོད། །
ཅེས་གསུངས། ཁྱེད་ཀྱིས་སྨྲ་བ་དེ་རྣམས་དམ་པའི་ལུགས་དང་ཇི་ལྟར་མཐུན་སོམས་ཤིག ཅེས་བྲིས་སོ། ། བཟང་སྤྱོད་ཀྱི་ལུང་དོན་ནི། སྐད་རིགས་མི་འདྲ་བ་སྣ་ཚོགས་ཀྱིས་རིགས་དྲུག་སོ་སོ་ལ་ཆོས་སྟོན་པའི་ཚུལ་ལ་དགོངས་ཀྱི། ཚིག་གི་སྦྱོར་བ་སྣ་ཚོགས་ལ་དགོངས་པ་མིན་པས་ཅིར་ཡང་མ་འབྲེལ་ལ། ཁོ་བོ་ཚིག་སྦྱོར་བ་ཕྱོགས་གཅིག་ལ་ཞེན་པ་དང༌། གཞན་ལ་སྡང་བ་གཉིས་ཀ་མ་གྲུབ་པས་ཁྱེད་ཀྱིས་སུན་ཚིག་དེ་སྙིང་པོ་མེད་པར་སོང༌། ། ཚུལ་ལྡན་ཁྱད་དུ་གསོད་མི་འདོད། ། ཅེས་སོགས་ལ་ཁྱེད་རང་བསམ་དགོས་པར་གདའ་སྟེ།
བསྟན་བཅོས་ཤིང་རག་གི་མགོ་མཇུག་བར་གསུམ་དུ། ཉིད་རང་དམ་པ་དཔེ་མེད་ཡིན་པར་ཞལ་གྱིས་འཆེས་ཤིང༌། རང་ལ་བཀའ་དྲིན་ཆེ་ངེས་པའི་བླ་མར་ཁྱད་གསོད་ཀྱི་ཚིག་ངན་སྨྲ་བ་ལ་ཡ་མི་ང་ཞིང་བག་མི་ཚ་བ་དེ་ལ་བདག་ཅག་མ་མོས་ཀྱིས། སྨྲ་ཡུལ་དེ་པ་ཚུལ་ལྡན་མིན་ནམ། ཚིག་ངན་དེ་ལེགས་པར་སྨྲ་བ་ཡིན་གྲང༌། བདག་ནི་དམ་པའི་མགོན་གྱིས་ཟིན། སྙིང་པོའི་བསྟན་པ་རྨ་མེད་པ་དང་མཇལ། ལེགས་བཤད་ཀྱི་མགོ་ལྟག་ཕྱེད། ཉམས་ལེན་གྱི་བགོ་སྐལ་ཅུང་ཟད་ཐོབ་པའི་ཉམ་ཆུང་ཞིག་ལགས་ཀྱིས། རང་རྒྱུད་ཀྱི་བསླབ་སྡོམ་དྲི་མར་འགྱུར་དོགས།
རེ་ཞིག་དམ་པར་ཁས་ལེན་ནུས་པའི་ཧམ་པ་མི་བདོག་པས་དགོངས་འཆིང་གློད་པ་མཁྱེན། འོན་ཀྱང་ལུང་རིགས་འདི་རྣམས་དམ་པའི་དགོངས་དོན་དང་ཆ་ཙམ་མཐུན་པ་ཡོད་ལགས། ཁྱེད་ཀྱི་རྩོད་སྤོང་ཉི་མའི་འོད་ཟེར་གྱི་ཚིགས་བཅད་ཁྱད་པར་བ་བོར་ནས་ཡར་མར་མཆོངས་འདུག་པ་དེ། ཚིག་དེ་དག་སྙིང་པོ་མེད་པར་གཟིགས་པའི་ཞད་དུ་གདའ་བས་རྗེས་སུ་ཡི་རངས། ལར་ཡང༌། བཞད་གད་ཉམས་ལྡན་གྱི་སྐོར་འདི་པ་ལ་ལན་ལྡོན་དགོས་པའི་རིགས་སུ་མི་སྣང་ཡང༌། ཁ་འཆོལ་མཁན་འདྲས་འཕྱས་གདགས་པའི་ལན་དུ་ཅུང་ཟད་སྨྲས་པ་ལགས།། ༈ རྗེ་ཀླུ་སྒྲུབ་ཀྱིས་ཡང་ལན་མཁས་པའི་མིག་ཐུར་ལས། དྲང་དང་ཇི་བཞིན་དོན་མིན་ལྡེམ་པོའི་ངག ། འདོམས་མཛད་བཤེས་གཉེན་གཞན་ལས་ཆེས་ལྷག་པ། །
ངེས་གསང་བདུད་རྩིའི་བཅུད་ཀྱིས་པད་དཀར་སྙིང༌། ། ཚིམ་མཛད་འདྲེན་པ་རྣམ་གསུམ་འདིར་ཕྱག་ཡིན། ། ཞེས་པ་ལ། སྲིད་གསུམ་དུ། རྐང་པ་དང་པོའི་མིན། ཞེས་པ་གསལ་བྱེད་དུ་བྱས་ན། དྲང་དོན་མ་ཡིན་པ་དང༌། སྒྲ་ཇི་བཞིན་པ་མིན་པ། ཞེས་པར་གྲུབ། དེ་གཉིས་འོག་མ་དང་སྦྲེལ་ན།
དྲང་དོན་མིན་པའི་ངེས་དོན་དང༌། ཇི་བཞིན་པ་མིན་པ་གཉིས་ལྡེམ་པོའི་ངག་ཅེས་པར་སོང་བས་དེ་ལྟར་དུ་བཞེད་ཨེ་ནུས། ཞེས་སོགས་རྒྱུ་མཚན་དང་བཅས་བཀོད་པ་ལ། ཤིང་གི་རང་འཐག་གི་སྟོང་སྒྲ་ལས། ངེད་ཀྱི་ནི། དྲང་དོན་དང༌། སྒྲ་ཇི་བཞིན་པ་མིན་པ་དང༌། ལྡེམ་པོའི་ངག་གསུམ་གྱིས་གདུལ་བྱ་བཀྲི་བའི་བླ་མ་དེ་ལས་ཆེས་ལྷག་པ། ངེས་དོན་གསང་བ་བླ་ན་མེད་པའི་བདུད་རྩི་སྤེལ་བའི་བླ་མ་ལ་བསྟོད་པ་ཡིན། ཅེས་བྲིས་སོ།
རྒྱུད་སྡེ་ལས་བཤད་པའི་མཚན་ཉིད་དང་ལྡན་པའི་བླ་མ་དམ་པ་རྣམས་ཀྱིས། གསང་སྔགས་ཐབས་མཁས་ཀྱི་སྒོ་ནས་སློབ་མ་རྗེས་སུ་འཛིན་པའི་ཚེ། རྒྱུད་སྡེ་ཆེན་པོ་རྣམས་མཐའ་དྲུག་དང་ཚུལ་བཞིས་གཏན་ལ་ཕབ་ནས་རང་རང་གི་སྐལ་བ་དང་མཐུན་པར་བཀྲི་བ་ནི་ཐབས་ལ་མཁས་པ་ཡིན་གྱི། གདུལ་བྱ་མཆོག་དམན་ཐམས་ཅད་ལ་ངེས་དོན་གསང་བ་བླ་ན་མེད་པའི་བདུད་རྩི་སྤེལ་བ་དབང་རྟུལ་གྱིས་མི་འཆུན་པས། དམན་ལ་ཟབ་དང་རྒྱ་ཆེ་དང༌། ། སྐྱེས་པ་མེད་པར་བུད་མེད་མིན། ། ཞེས་བཀག་པ་དེ་མ་གཟིག་སམ། དེས་ན་མདོ་ལས། ཇི་ལྟར་ནད་པ་ན་བ་ལ། ། སྨན་པས་སྨན་ནི་གཏོང་བ་ལྟར། །
དེ་བཞིན་སངས་རྒྱས་སེམས་ཅན་ལ། ། ཇི་ཙམ་བཟོད་པའི་ཆོས་སྟོན་ནོ། ། ཞེས་གསུངས་ན། གང་ལ་གང་འཚམ་གྱིས་ཆོས་སྟོན་པའི་སློབ་དཔོན་དེ་ཐབས་ལ་མཁས་ཤིང་ཐུགས་རྗེ་ཆེ་བ་ལགས་ཀྱི། སློབ་མའི་སྐལ་བ་དང་མི་འཚམས་པའི་ཆོས་བྱུང་རྒྱལ་དུ་འཆད་པ་པོ་དེ་ཐབས་ལ་མི་མཁས་པའི་བླ་མ་ཡིན་ལ། དེ་འདྲ་བ་ལ་ཕྱག་བཙལ་ནས་ཅི་ཞིག་དོན་དུ་གཉེར་སྙམ་མོ། ། དེ་ནི་ཁྱེད་ཀྱི་འབྲུ་གནོན་ལྟར་བཤད་པ་ཡིན་ལ། རྩ་བའི་དོན་ལ་གཞིགས་ན་ཁྱེད་ཀྱི་འབྲུ་གནོན་དེ་ཡང་ཅུང་མིན་པ་འདྲ་སྟེ། དྲང་དང་ཇི་བཞིན་མིན་དང་ལྡེམ་པོའི་ངག ། བྱས་པས་ཆོག་པ་ལ།
བར་དེར་དོན་ཟེར་བ་ཅིག་བཅུག འདོམས་མཁས་བཤེས་གཉེན་གཞན་ལས་ཆེས་ལྷག་པ། ། བྱས་ན་ཕུལ་ཆེ་བ་ལ། བར་དེར་མཛད་ཟེར་བ་ཅིག་བཅུག འདྲེན་པ་རྣམ་གསུམ་དེར་ཕྱག་འཚལ། ། ཞེས་བྱས་ན་བདེ་བ་ལ། འདིར་ཕྱག་ཡིན་ཅེས་སྨྲས་པ་འདི་ལ། ཡང་ན་ནི། གོ་རྒྱུ་དབྱིངས་ཅན་ངེས་མེད་ཅིག་ཡོད་པ་མ་གོ་བཞིན་དུ་འབྲུ་གཉེར་བའི་སྐྱོན་ནམ། ཡང་ན་ནི།
བརྗོད་བྱས་སྟོང་པ་བརྗོད་རྣམས་ཀྱི། ། འདི་སྟེ་མི་ཤེས་ཀྱིས་བླངས་ཡིན་ཟེར་བ་དེ་གཉིས་གང་རུང་ལས་ཕྱི་མ་ལ་ཅུང་ཉེ་བ་འདྲའོ། ། གང་ལྟར་ཡང༌། སྐྱུར་རྗེས་སྐམ་གནོན་དང་རྐུན་རྒྱབ་རྫུན་གནོན་གཉིས་ཀ་སྟབས་གཅིག་མཛད་དགོས་བྱུང་འདུག་པས་ཐུགས་བསུན་པ་ཙམ་འོང་ཉེན་གདའ། དུས་འཁོར་འགྲེལ་ཆེན་གྱི་ལུང་འདྲེན་མང་དུ་མཛད་པ་བཀའ་དྲིན་ཆེ་ནའང༌། དེ་ཕྱོགས་ལ་ཁོ་བོ་རྒྱུས་ཆེ་བས་མེས་པོའི་རྣ་བར་བྱིས་པའི་གཏམ་ལྟ་བུར་མཐོང་མོད་ཀྱི། དེའི་ལུང་དོན་ལ་དཔྱད་ན་ཐ་སྙད་སྨྲ་བའི་རྟོག་གེ་བ་སྤྱི་ལ་གནོད་པར་འགྱུར་རོ། ། གལ་ཏེ་ཚིག་སྦྱོར་འདི་དག་ཐ་སྙད་ལྟར་བྱས་པ་ཡིན་ཚེ། དེ་ཡང་འགྲུབ་དཀའ་བར་སྣང་སྟེ། རྩོད་སྤོང་གི་ཚིགས་བཅད་རྣམས་སྙན་ངག་གི་རྒྱན་ཡིན་པར་རློམ་གྱིན་འདུག་པ་གང་ཞིག
དེ་བཞིན་ཡིན་ཕྱིན། ཐ་སྙད་ཀྱི་བརྡ་དང་མི་འགལ་བ་ཞིག་དགོས་རྒྱུ་ལ། དེ་མི་སྣང་བའི་ཕྱིར། ལར་རང་ཐ་སྙད་ལ་བརྩད་པའི་ཚེ་ངེས་དོན་གྱི་ཕྱོགས་སུ་འབྲོས། ངེས་དོན་བརྩད་ཚེ་རྟོག་གེའི་གཞུང་འདྲེན་པ་ནི། བྱ་ཁྲལ་དང་བྱི་སོའི་དཔེར་སོང་མ་སོང་རེ་ཞིག་ཁྱེད་རང་ལ་འདྲི་ཡི། སྐབས་འགའ་རེར་ཐུགས་ཚད་མཛད་པར་ཡང་ཅི་གནང༌།། ༈ ངེད་ཀྱིས་ཚིགས་བཅད་དུ། ལོག་སྨྲར་རྩོད་པའི་རིགས་ཚུལ་ཞེས་ལོག་སྨྲ་ལ་ཟེར་རྒྱུའི་ལ་ཡིག་བསྡུས་ནས་ར་ཡིག་བྲིས་པ་ཡིན་ནའང༌། ཧོབ་སྤྱོད་ལ་གོམས་པས་ལྗགས་ཀློག་དག་པོ་མ་མཛད་པའི་སྐྱོན་གྱིས་སྨྲ་བ་མང་དུ་བྱུང་འདུག་པ་ནི།
ཇི་སྐད་དུ། ལྷབ་ལྷབ་སྨྲ་བའི་ལམ་ཞུགས་ཙམ་གྱིས་བླུན་པོར་གོ་བའི་གཏན་ཚིགས་ཡང་དག་བྱིན། ཟེར་བ་དེར་གདའོ།། ༈ ཡང་ཁྱེད་ཀྱིས། སྒྲ་རྟོག་གེ་དགག་སྒྲུབ་ལྷུར་བླངས་ན། སྲིད་གསུམ་ལས་ཇི་སྐད་བཤད་པ་ཐམས་ཅད་རྡུལ་ཕྲན་བཞིན་དུ་གསིལ་བུར་བཤིག་ནུས་ལ་དཀའ་བ་ཅུང་ཟད་མེད་མོད། དེ་ནི་རྩོད་པ་ལྷུར་ལེན་གྱི་བསྟན་བཅོས་ལྟར་སྣང་ལ་དགའ་བ་དག་གི་ལུགས་ཡིན་པས། ངེས་པའི་དོན་ལ་བརྟེན་པའི་སྐབས་འདིར་མཛེས་པ་མ་ཡིན་ནོ། ། ཞེས་བྲིས་སོ། ། སྲིད་གསུམ་རྣམ་རྒྱལ་གྱི་བསྟན་བཅོས་ལས་བཤད་པའི་བརྗོད་བྱའི་དོན་ནི་ཕྱག་རྒྱ་ཆེན་པོ་དང༌།
རྗོད་བྱེད་ཀྱི་ཚིག་ནི་སྡེ་སྣོད་གསུམ་དང་རྒྱུད་སྡེ་བཞི་ཡིན་ལ། དེ་དག་རྡུལ་ཕྲན་བཞིན་གསིལ་ནུས་པའི་མཁས་པ་འདི་ནི་འ་རྫི་རྫི་སྙམ་ཤིན་ཏུ་འཇིགས་ནས་ཉིན་པར་གཉིད་མི་ཁུག་པ་ཙམ་དུ་གྱུར་ཏོ། ། ཡང་ལན་གྱི་ཚིགས་བཅད། བརྩད་ཅིང་དྲིས་པ་དག་གི་དབྱུག་པ་ཡིས། ། ཞེས་སོགས་ཤྭ་ལོ་ཀ་དང༌། རབ་དབྱེར་བརྒལ་བའི་རྔ་ལ་བརྒལ་ལན་གྱི། ། ཞེས་པའི་ཤློ་ཀ་གཉིས་གནད་ཆེ་བར་ཡོད་ཀྱང༌། ཅུང་ཟད་སྤྱན་རྣམ་མ་བཀྲབ་པར། བརྗོད་མ་ཐག་པའི་སྟོང་སྦད་ཡོལ་བའི་ཟོལ་གྱིས་བསྒྲིབས་ནས་མི་སྣང་བར་བྱས་མོད་ཀྱི། གཟིགས་པར་བཞེད་ན་སྲིད་གསུམ་རྣམ་རྒྱལ་གྱི་སྒྲོན་མེ་འདེགས་པར་མཛོད་ཅིག། །།
༈ བྱང་སྨྱོན་རིན་པོ་ཆེས་བསྐོར་བའི་ཤིང་གི་རང་འཐག་གི་སྒྲ་ལས་སླར་ཡང་འདི་སྐད་ཐོས་ཏེ། ད་ནི་བསྟན་བཅོས་དངོས་ལ་འཇུག་པར་བྱ་སྟེ། ཞེས་མཚམས་སྦྱར་ནས། ཆོས་རྗེ་པཎྜི་ཏས། དེང་སང་རྡོ་རྗེ་ཕག་མོ་ཡི། ། བྱིན་རླབས་དབང་བསྐུར་ཡིན་ཞེས་ཟེར། ། ཞེས་སོགས་ལས་འཕྲོས་ནས། རྗེ་ཀླུ་སྒྲུབ་ཀྱིས། བྱིན་རླབས་ཙམ་བསྐུར་ཡུལ་གྱི་སློབ་མ་དེ། ལས་དང་པོ་པ་མ་ཡིན་པར།
སྔར་དབང་གིས་སྨིན་ཟིན། ཡང་དག་པའི་ཡེ་ཤེས་ཀྱང་སྐྱེས་ཟིན་པ་ཞིག་ཡིན་པའི་ཤེས་བྱེད། བྱིན་རླབས་ཀྱི་གསོལ་བཏབ་སྐབས་སུ། ཐུགས་རྗེའི་བདག་ཉིད་དྲིན་ཅན་གྱིས། ། ཡང་དག་ཡེ་ཤེས་མཆོག་ཐོབ་སྟེ། ། རང་གི་རིག་པའི་ངོ་བོ་ལ། ། བདག་ནི་ཤིན་ཏུ་ངེས་པ་སྐྱེས། ། ཞེས་པའི་ལུང་དྲངས་པ་ལ། སྲིད་གསུམ་དུ། བདག་ནི་ཞེས་པས་འཁྲུལ་གཞི་བྱས་ནས་གོ་ལོག་རྒྱབ།
ཅེས་དང༌། ཡང་དག་ཡེ་ཤེས་མཆོག་ཐོབ་ཟིན་ནས། སླར་ཆོས་ཀྱི་བདུད་རྩིའི་ཕྱིར་དུ་གསོལ་བ་བཏབ་ནས་ཅི་ཞིག་དོན་དུ་གཉེར། ཞེས་བྲིས་སོ། ། འདིའི་ལན་ནི། སྤྱིར་རྒྱུད་ལས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་སྙིང་པོ་རྡོ་རྗེ་བཙུན་མོའི་བྷ་ག་ལ་བཞུགས་སོ། ། ཞེས་པའི་ཚིག་གཅིག་ཉིད་ལ་གཞི་ལམ་འབྲས་བུའི་རྣམ་གཞག་དུ་མ་ཞིག་རུང་བ་ལྟར། ཐུགས་རྗེའི་བདག་ཉིད་དྲིན་ཅན་གྱིས། ། ཞེས་སོགས་ལའང༌། སློབ་དཔོན་དང་སློབ་མ་གང་ལ་སྦྱར་ཡང་གོ་དོན་རུང་བ་ནི།
རང་རང་གི་རྣམ་དཔྱོད་ཀྱི་རྩལ་ཡངས་པོ་མཚོན་ནུས་སུ་སྣང༌། ཞེས་བྲིས་སོ། ། རྒྱུད་ཀྱི་གླེང་གཞིའི་ཚིག་གཅིག་ལ་གཞི་ལམ་འབྲས་བུའི་རྣམ་བཞག་དུ་མ་རུང་བའི་འཆད་ཚུལ་མཁྱེན་ན་ལྟ་ལེགས་པར་བཤད་པ་ཡིན་ལ། ། དེ་བཞིན་དུ་རྗེ་ས་པཎ་གྱི་གསུང་རྣམས་ལའང་སྦྱོར་ཚུལ་གོང་གིས་རྒྱས་བཀབ་པའི་འཆད་རྩོམ་མཛད་ན་བདག་དང་མི་མཐུན་པ་མེད་དོ། ། ཐུགས་རྗེའི་བདག་ཉིད་དྲིན་ཅན་གྱིས། ། ཞེས་སོགས་སློབ་དཔོན་ལ་སྦྱོར་དགོས་པའི་གཏན་ཚིག་ཡང་དག་གཟིགས། རྗེ་ཀླུ་སྒྲུབ་པས་སློབ་མ་ལ་སྦྱོར་བ་དེ་ཐུགས་ཀྱིས་གཏོང་མ་བདེ་བའི་སྒྲིབ་ཟོལ་དུ་གཉིས་མི་འགལ་གྱི་གསུང་བྱོན་པ་དེ་ཡང་རྣམ་དཔྱོད་ཅུང་ཟད་ཡོད་པ་མཚོན་ནུས་སུ་ཅིས་ཀྱང་འདུག དེ་འཕྲོས་ཀྱི་གསུང་རྗེས་མ་དེ་ཚོ་རྐུན་རྒྱབ་རྫུན་གནོན་ཁོ་ཀ་ཡང་སླེབ་པའི་རྟགས་སུ་འདུག་ཅིང་ལན་རྒྱས་བཤད་སྲིད་གསུམ་དུ་བཀོད་པ་དེ་ཀས་མ་འཐུས་པ་མེད་པ་འདྲ། འོན་ཀྱང༌། གཉིས་མེད་ཡེ་ཤེས་འདི་ཉིད་ནི། །
འགྲོ་བ་གཞན་ལ་ཡོད་མ་ཡིན། ། ཞེས་པའི་ཡེ་ཤེས་དེ་དཔེའི་ཡེ་ཤེས་མ་ཡིན་ཏེ། དེ་ནི་གཉིས་ཆོས་ཅན་ཡིན་གྱི་གཉིས་མེད་མ་ཡིན་པའི་ཕྱིར་དང༌། གཉིས་མེད་ཀྱི་ཡེ་ཤེས་དེ་ནི་རྫོགས་པའི་སངས་རྒྱས་དང་མི་གཉིས་པའི་རྡོ་རྗེ་སློབ་དཔོན་ཁྱེད་ལྟ་བུ་མ་གཏོགས་དེ་ལས་གཞན་པའི་འགྲོ་བ་ལ་ཡོད་པ་མ་ཡིན་ནོ། ། ཞེས་སློབ་དཔོན་གྱི་ཆེ་བ་བརྗོད་ནས་དེ་ལྟ་བུའི་གཉིས་མེད་ཡེ་ཤེས་ཀྱི་ངོ་བོར་གྱུར་པའི་ཆོས་ཀྱི་བདུད་རྩི་དེ་བདག་གིས་ཀྱང་འཐུང་བའི་ཕྱིར་བླ་མ་མཆོག་ཁྱེད་ལ་གསོལ་བ་འདེབས། ཞེས་པའི་ཐ་ཚིག་སྟེ། གསུང་རབ་སྤྱིའི་གྲགས་ཚོད་ལའང་ཁོ་བོ་ནི་བདུད་རྩི་ཐོབ་བོ་ཞེས་པས་མཚོན་ཏེ། རང་རང་གི་ཐོབ་བྱ་མཐར་ཐུག་གང་ཡིན་པ་དེ་ལ་བདུད་རྩི་ཞེས་གདགས་ཤིང༌། དེ་དངོས་སུ་སྩོལ་བ་པོ་དེ་ཡང་མཆོག་སྟེ་དམ་པའི་གཙོ་བོ་ཡིན་པས། བླ་མ་མཆོག་ལ་ཞེས་སྨོས་སོ། །
ཡེ་ཤེས་གྲུབ་པར་དེ་ལྟར་གསོལ་བཏབ་ཀྱི་མཐར་འཇུག་ཡོན་ཕུལ་ནས། དབང་གི་དངོས་གཞི་ནི། དེ་ནས་སངས་རྒྱས་ཀུན་དབང་བསྐུར། ། རྒྱུད་རྣམས་ཀུན་ཏུ་སྦས་པ་ནི། ། སངས་རྒྱས་ཀུན་དངོས་རྣལ་འབྱོར་ནི། ། ཐམས་ཅན་ཡན་ལག་བདེ་བ་བསྐྱེད། ། སེམས་ཅན་ཀུན་གྱིས་མ་རྟོགས་པས། ། འཇིག་རྟེན་མགོན་པོས་གསལ་བ་ནི། ། དེ་བཞིན་གཤེགས་པ་ཀུན་གྱི་ཐུགས། ། སྐུ་དང་གསུང་ནི་ཐམས་ཅད་འདུས། །
ཞེས་སོགས་ཀྱི་ཚིག་ནུས་ལ་བརྟག་པས་སློབ་དཔོན་ཁོ་ན་ལ་སྦྱོར་བར་གསལ་ལོ། ། དེ་ལྟར་རྡོ་རྗེ་ཡེ་ཤེས་ཀྱི་དབང་བསྐུར་འདི་ནི། སྐལ་བ་མཆོག་ལྡན་སྨིན་པར་བྱེད་པའི་དབང་སྟེ། དེ་ལས་གཞན་དུ་གྱུར་པའི་དབང་མི་དགོས་སོ་ཞེས་སྟོན་པ་ལ། དེ་འཕྲོས་སུ། ད་ནི་ཁྱོད་ཀྱི་ཆོས་རྣམས་ལ། ། སོམ་ཉི་དག་ནི་མི་བྱའོ། ། སླར་ནི་དབང་བསྐུར་མི་བྱ་སྟེ། ། གཞན་དུ་དམ་ཚིག་ཉམས་པར་འགྱུར། ། ཡང་དག་ཆོས་མཆོག་འཛིན་པ་སྟེ། །
ཁམས་གསུམ་གྱིས་ནི་ཕྱག་བྱས་པ། ། དབང་བསྐུར་ཁྱོད་ཀྱིས་ཐོབ་པས་ན། ། འདི་ལས་མཆོག་གཞན་ཡོད་མ་ཡིན། ། ཅེས་གསུངས་སོ། ། སྔར་གྱི་འཕྲོ་ལ་འཇུག་སྟེ། ཉིད་ཀྱིས་དགོས་དབང་གིས་སངས་རྒྱས་ནང་ཕན་ཚུན་གསོལ་བ་འདེབས་པའི་དཔེར་བརྗོད་བཀོད་པ་ལྟར་བདེན་ཅིང༌། སེམས་ཅན་དད་པ་ཅན་གྱིས་ཡེ་ཤེས་ཀུན་ལྡན་གྱི་སངས་རྒྱས་ལ་གསོལ་བ་འདེབས་པའང་བདེན་མོད་ཀྱི། ཡེ་ཤེས་ཀུན་ལྡན་གྱི་སློབ་མས་སློབ་དཔོན་སུ་ཞིག་ལ་གསོལ་བ་གདབ།། ༈ སྲིད་གསུམ་དུ། དཔེའི་ཡེ་ཤེས་ཙམ་ལ་མཆོག་གི་སྒྲ་མི་ཐོབ།
ཞེས་བྲིས་པ་ལ། ཤིང་རག་ཏུ། ཁྱེད་རང་གཟིགས་རྒྱ་ཆུང་པས་ལན་པ་སྟེ། འཕགས་པ་ལྷས། སྒྱུ་ལུས་ཀྱི་སྐབས་སུ། རང་གི་སེམས་ཡང་དག་པ་བཞིན་དུ་ཡོངས་སུ་ཤེས་པ་སོགས་དྲངས་པའི་ཚིག་ཟུར་གྱི་ཡང་དག་པ་ཞེས་བྱ་བས་ཐུགས་འཚེངས་མཛད་སྣང་ཡང༌། གང་ཟག་རིམ་གྱིས་བཀྲི་དགོས་པ་ཞིག་གི་དབང་དུ་མཛད་ནས། རིམ་པ་ལྔ་ལམ་རིམ་གཅིག་ཏུ་མཛད་པ་དང༌། ཅིག་ཅར་དང་ཐོད་རྒལ་དུ་བཀྲི་འོས་པ་འགའ་ཞིག་གི་དབང་དུ་བྱས་ནས་རིམ་པ་རེ་རེ་ལམ་རྫོགས་སུ་མཛད་པའི་དམིགས་བསལ་གཉིས་ལས། འདི་ནི་ཕྱི་མ་སློབ་དཔོན་ཤཱཀྱ་བཤེས་གཉེན་གྱིས་བཤད་པ་ལྟར་ཏེ།
སྒྱུ་ལུས་འབའ་ཞིག་གི་ཐོག་ཏུ་རིམ་ལྔ་རྫོགས་པར་འདོད་པས་སྒྱུ་ལུས་སྐབས་སུ་ཡང་དག་པའི་ཟུར་བཞག་པ་ཡིན་ཕྱིར་མི་འགལ་བས་གཟིགས་རྒྱ་ཆུང་བའི་ཀླན་ཀ་འགྲོ་ས་མེད་ལགས། ཡང་ཀུན་རྫོབ་བདེན་པ་སྒྱུ་མ་ཉིད། ། ལོངས་སྤྱོད་རྫོགས་པའི་སྐུ་ཡང་དེ། ། དེ་ཉིད་དྲི་ཟའི་སེམས་ཅན་འགྱུར། ། རྡོ་རྗེའི་སྐུ་ཡང་དེ་ཉིད་ཡིན། ། ཞེས་དྲངས་པ་འདིར་མ་འབྲེལ་ཏེ། གཞི་ལམ་རྣམ་གཞག་མ་འཆོལ་བར་དགོས་རྒྱུ་འདི་ལྟ་བུ་གཞིའི་སྐབས་ཏེ། དཔེར་ན། རྒྱུད་དུ། འཆི་བ་སྟོང་པ་ཆོས་སྐུ་ལ། །
བར་མ་དོ་ནི་ལོངས་སྤྱོད་རྫོགས། ། སྐྱེ་བ་སྣ་ཚོགས་སྤྲུལ་སྐུར་སྟོན། ། གསུང་བའི་སྐབས་དང་མཚུངས་པས་གཞན་དང་མི་བསྲེའོ།། ༈ ཡང་སྲིད་གསུམ་དུ། འདི་ནི་དམ་ཚིག་ཉམས་པར་འགྱུར། ། ཞེས་པའི་ཚིག་ལ་སྐྱབས་སུ་འཆོལ་ནས། སྔར་ཡེ་ཤེས་སྐྱེས་ཟིན་གྱི་དམ་ཚིག་ཅན་ལ་སྙེག་པ་འདིའང་རིགས་པ་སོང་སོང་མོར་བསྒོམས་འདུག་ཀྱང་སྙིང་པོས་དབེན་ཏེ། འོ་ན་དབང་མ་ཐོབ་པའི་གོང༌། དཀྱིལ་འཁོར་དུ་འཇུག་པའི་དམ་བཞག་སྐབས་སུ། འདི་ནི་ཁྱོད་ཀྱི་དམྱལ་བའི་ཆུ། །
དམ་ཚིག་འདས་ན་སྲེག་པར་བྱེད། ། ཅེས་སོགས་མང་དུ་འབྱུང་བས། དེ་གོང་དུ་དམ་ཚིག་གང་ཐོབ་སོམས་དང༌། ཞེས་བཀོད་པ་ལ། ཤིང་རག་ཏུ། རྣམ་དཔྱོད་ཅི་ལྟར་ལོང་དུ་སོང་བའི་རྟགས་མཚོན་པ་སྟེ། དབང་གི་དམ་ཚིག་གི་སྐབས་སུ། ཁས་བླངས་ཀྱིས་ཐོབ་པའི་དམ་ཚིག་དང༌། ཆོ་གས་ཐོབ་པའི་དམ་ཚིག་གཉིས་ལས། ཕྱི་མ་དངོས་གཞིའི་སྐབས་སུ་ཐོབ་པར་འགྱུར་ལ།
དངོས་གཞི། སྔོན་འགྲོའི་ཆོ་ག་རེ་རེ་ལ་ལྟོས་ནས། ཐད་སོ་ཐད་སོའི་དམ་ཚིག་རེ་ཡོད་པ་དེ་ལ་འཇོག སྙིང་གར་ཟླ་བ་རྡོ་རྗེ་སྒོམ་པའི་ཆོ་ག་ལ་ལྟོས་པའི་དམ་ཚིག གསང་བར་གདམས་པ་ལ་ལྟོས་པ། དམ་བཞག་བཞི་ལ་ལྟོས་པ། རིགས་ལྔའི་སྡོམ་གཟུང་ལ་ལྟོས་པའི་དམ་ཚིག་རྣམས་ཡིན་ལ། དཔེར་ན། འདི་ནི་ཁྱོད་ཀྱི་དམྱལ་བའི་ཆུ། ། ཞེས་སོགས་ཀྱི་གོང་དུ།
ཟླ་བ་རྡོ་རྗེ་དང༌། གསང་བར་གདམས་པའི་དམ་ཚིག་རྣམས་ཡོད་པས། རྩོད་པ་ནུས་མེད་དུ་ཞིག ཅེས་སྨྲས་སོ། ། དམ་ཚིག་རྣམ་དབྱེ་མང་པོ་ཡོད་ཀྱང༌། དམ་བཞག་བཞིའི་སྐབས་སུ་བཤད་པའི་དམ་ཚིག་ནི། རྒྱུད་ལས། འདི་ནི་རྡོ་རྗེའི་དམ་ཚིག་སྟེ། ། རྡོ་རྗེ་སེམས་དཔའ་ཡིན་པར་གྲགས། ། རྡོ་རྗེ་ཡེ་ཤེས་བླ་མེད་ནི། །
ད་ལྟ་ཉིད་དུ་འབབ་པར་ཤོག ། ཅེས་གསུངས་པའི་ཡེ་ཤེས་དེ་ལ་ཟེར་བས། འདི་ནི་ཞེས་ཉེ་ཚིག་སྦྱར་ལ། དམ་བཞག་གི་སྔོན་དུ་ཡེ་ཤེས་དེ་འབེབས་པ་མ་བཤད་པས་ན། ངེད་ཀྱི་ལུང་རིགས་ཅེར་ཅེར་ལོང་བ་མིན་གྱི་མིག་འབྲས་ཤིན་ཏུ་གསལ་བའོ། ། ཡང་ཉིད་ཀྱིས། སྤྱིར་ནི། དམ་ཚིག་འདས་ན་སྲེག་པར་བྱེད། ཅེས་པའི་དམ་ཚིག་ནི། མ་འོངས་པ་སྡུན་བསུས་པའི་ཚུལ་གྱིས།
དངོས་གཞིའི་དམ་ཚིག་ལ་འཇོག་པ་གཙོ་ཆེ་བར་ནི་བྱེད་དགོས་སོ། ། ཞེས་སྨྲས་སོ། ཟླ་བ་རྡོ་རྗེ་དང༌། གསང་བར་གདམས་པའི་དམ་ཚིག་རྣམས། དམ་ཚིག་འདས་ན་སྲེག་པར་བྱེད། ། ཅེས་པའི་དམ་ཚིག་གི་ཁྱུ་ནས་ཕུད་པ་སྟེ། མ་འོངས་པ་སྔོན་བསུས་པའི་ཚུལ་གྱིས་དངོས་གཞིའི་དམ་ཚིག་ལ་ཁྱེད་ཀྱིས་བཞག་པ་གང་ཞིག དེ་གཉིས་ལ་གཙོ་ཕལ་གྱི་ཁྱད་པར་འཇོག་མི་རིགས་པས་སོ། ། དེས་ན་སུའི་ཁས་བླངས་དང་རྩོད་པ་ནུས་མེད་དུ་སོང་གཟིགས་ཤིག། ༈ ཡང་ཉིད་ཀྱིས།
དུས་ཀྱི་འཁོར་ལོ་ལས། རྡོ་རྗེའི་ཐིག་རྣམས་གདབ་པ་དང༌། ། རྡུལ་ཚོན་དག་ཀྱང་བཀྱེ་བ་ནི། ། སྔགས་ཀྱི་སེམས་དཔས་མི་བྱ་སྟེ། ། བྱས་ན་དངོས་གྲུབ་རྙེད་པར་དཀའ། ། ཞེས་པའི་དོན་འཆད་པ་ན། རྗེ་ཀླུ་སྒྲུབ་ཀྱིས། སྔགས་ཀྱི་སེམས་དཔའ་དེ་ནི། ལས་དང་པོ་པ་མ་ཡིན་པར། དབང་གི་ཡེ་ཤེས་སྐྱེས་ཟིན།
དྲོད་འབྲིང་པོ་ཙམ་མ་མཐའ་ཡང་ཐོབ་པ་ཞིག་ལ་ངོས་འཛིན་མཛད་པ་ལ། སྲིད་གསུམ་དུ། འོ་ན་དེའི་ཡ་མཐའ་ཇི་ཙམ་ལ་འཇོག་རྩིས་ཡོད། རྒྱུད་མ་སྨིན་པ་ཞིག་ལ། སྨིན་བྱེད་ཀྱི་དབང་མི་བསྐུར་ན། སྨིན་བྱེད་ཀྱི་སྒྲ་དོན་ག་ལ་འབྱོར་གཟིགས་ཤིག ཅེས་ཟེར་བ་ནི།

ཟེར་རྒྱུ་ཅི་ཡང་མ་འབྱོར་པ་འུ་རྡུག་པའི་ཚིག་སྟེ། སྔགས་ཀྱི་སེམས་དཔའ་དེའི་ཡ་མཐའ་ནི་འཚང་རྒྱ་ཁ་མའི་སྔགས་ཀྱི་སེམས་དཔའ་ལ་འཇོག རྒྱུད་མ་སྨིན་པ་ལ་སྨིན་དབང་བསྐུར་བ་ངེད་ཅིས་ཀྱང་འདོད་མོད། འདི་སྐབས་ཀྱི་སྔགས་ཀྱི་སེམས་དཔའ་དེ་རྒྱུད་སྨིན་ཟིན་ཞིག་ཡིན་པར། ཀླུ་སྒྲུབ་རྒྱ་མཚོས་བཞེད་པས། དེ་ལ་མ་སྨིན་པ་སྨིན་བྱེད་ཀྱི་དབང་བསྐུར་མི་དགོས་པར་གྲུབ་ན། ཁྱེད་ཀྱི་རྩོད་པ་དེ་བྲག་ཆ་ཙམ་དུ་ཟད་དོ། ། ཞེས་བྲིས་སོ། ། ཨོཾ་ཧ་ལེ་ཧོ་ལེ་ཡེ་སྭཱ་ཧཱ། ཞེས་པའི་སྔགས་ལ་གྲངས་བསྙེན་སོང་བའི་གཤིས་ཀྱིས་ཐོག་མར་ལུང་ཁུངས་ནོར་ཏེ། རྗེ་ཀླུ་སྒྲུབ་ཀྱིས་རྩོད་སྤོང་དུ་དྲངས་པའི།
རྡོ་རྗེའི་ཐིག་རྣམས་གདབ་པ་དང༌། སོགས་ཀྱི་ལུང་འདི་ནི་ཡེ་ཤེས་གྲུབ་པའི་ལུང་ཡིན་པར་རྩོད་སྤོང་རང་དུ་གསལ་བར་བཤད་ཅིང༌། དོན་དུའང་དེ་ཀ་ཡིན་པ་ལ། ཁྱེད་ཀྱིས་དུས་འཁོར་ལས་ཞེས་བྲིས་པའི་ཕྱིར་རོ། ། འོན་ཀྱང་རྩོད་སྤོང་དུ་དེ་ཉིད་ཀྱི་ལེའུ་བཅོ་ལྔ་པར་ཡང་ཞེས་བྲིས་པའང་ཅུང་ཟད་ནོར་བ་སྟེ། ཚིག་དེ་པ་ལེའུ་བཅུ་བདུན་པའི་ནང་ན་ཡོད་མོད། ལར་མཁས་པའི་བརྟུལ་ཞུགས་འཛིན་པར་བཞེད་ན། གང་དང་ཅིའི་ཐད་དུ་མ་ནོར་ཞིང་མ་འཁྲུགས་པ་ཞིག་གལ་ཆེ་ནའང༌། བཅོ་ལྔ་བཅུ་བདུན་གྱི་ལྟག་འོག་ནོར་བ་ཙམ་ལ་འགངས་ཆུང་བས་སུ་ཞིག་བརྩི། འདིར་སྔགས་ཀྱི་སེམས་དཔའ་དེའི་ཡ་མཐའ་དྲོད་འབྲིང་ཙམ་ལ་ཀླུ་སྒྲུབ་གོང་མས་ངོས་བཟུང༌།
མ་མཐའ་འཚང་རྒྱ་ཁ་མའི་སེམས་དཔའ་ལ་ཀླུ་སྒྲུབ་ཕྱི་མས་ངོས་བཟུང་ནས། དོན་དུ་སྦྱོར་ལམ་དྲོད་ཀྱིས། རང་ས་ནས་རྒྱུན་མཐའི་བར་དུ་ཁྱབ་པར་མཛད་པའི་གཏམ་གསར་འདི་ལྟ་བུས་ཐུབ་པའི་གསུང་རབ་ལ་བརྒལ་ཚེ། ཤཱཀྱའི་བུ་རྣམས་འུ་མི་རྡུག་ཀ་མེད་དུ་སྣང༌། དེ་ཡང་ཡེ་གྲུབ་ལས། རྡོ་རྗེའི་ཐིག་ནི་གདབ་པ་དང༌། ། ཞེས་ནས། རྙེད་པར་དཀའ། ཞེས་གསུང་ཏེ། དཀྱིལ་འཁོར་གྱི་ཐིག་གདབ་པ་དང༌།
ཚོན་རྩི་བཀྱེ་བ་ལ་སོགས་པ་མི་བྱའོ། ། སྔགས་ཀྱི་སེམས་དཔའི་ཞེས་བྱ་བ་ནི་ཡིད་སྐྱོབ་པར་གྱུར་པའི་སྔགས་ཀྱི་ཡེ་ཤེས་ཏེ། ཡང་དག་པའི་ཡེ་ཤེས་མཐོང་བར་བྱ་བ་ཞེས་བྱ་བའི་དོན་ཏོ། ། ཞེས་པའི་ཚིག་དེས་རང་གིས་དགོངས་བཞེད་ལ་གནོད་པའི་སྲུང་འཁོར་དུ། རྩོད་སྤོང་ལས། ཡེ་ཤེས་མཐོང་བ་ཞེས་བྱ་བའི་དོན་ཏོ་ཞེས་སྨྲས་ནས། རྒྱ་གཞུང་གི་ཚིག་ལ། ཡེ་ཤེས་མཐོང་བར་བྱ་བ་ཞེས་མཐོང་ཟིན་ཁོ་ན་མ་ཡིན་པའི་ཚིག་ནུས་ཡོད་པ་ཕྲི་བ་དེ་ནི་འབྲོག་ལུགས་ཀྱི་ཟི་རིགས་སོ། ། དེས་ན། སྔགས་ཀྱི་སེམས་དཔའ་དེ་སྨིན་ཟིན་ཁོ་ནར་མི་འགྲུབ་པས།
བྲག་ཆའི་དབྱངས་ལ་ད་དུང་རྣ་བ་གཏོད་དགོས་པར་འགྱུར་རོ།། ༈ སྲིད་གསུམ་དུ། ཐེག་ཆེན་སྦྱོར་ལམ་པ་མཐའ་དག་ལས་དང་པོ་པར་བསྡུས་ཕྱིན་ཁྱེད་ཀྱིས་མ་མཐར་བཞག་པའི་དྲོད་འབྲིང་པོ་བ་དེ་ལས་དང་པོ་པར་ཅིའི་ཕྱིར་མི་འགྲོ། གལ་ཏེ་འགྲོ་བ་ཞིག་ན། དེ་ཡང་ལས་དང་པོ་པ་མ་ཡིན་པ་ནན་གྱིས་སྒྲུབ་པའི་ལུང་རིགས་ཐམས་ཅད་བདེན་མེད་དུ་ཐལ་བས། རྣམ་དཔྱོད་གྲོན་དུ་སོང་བ་ནི་དེ་འདྲ་ལ་ཟེར་རོ། ། ཞེས་བཀོད་པ་ལ། ཤིང་རག་ཏུ། ཚིག་ཙམ་ལ་འཁྲུལ་པ་སྟེ། ཞེས་སོགས་དཔེ་དོན་མང་པོར་འགོད་པར་མཛད་འདུག་པ་དེ་ནི།
ཐུགས་རབ་ཧོ་ལེ་བ་དེས་གྲུབ་མཐའི་གནད་དགོངས་ཀྱང༌། ངེད་ཀྱི་བདེན་རྒྱབ་མི་སྐྱོང༌། གོང་མའི་རྫུན་རྒྱབ་སྐྱོར་དགོས་སྟབས་ཀྱི་ཡ་རི་མ་རི་ཧ་རི་ཚུ་རིའོ།། ༈ ཡང་རྩོད་སྤོང་ལས། སྔགས་ཀྱི་སེམས་དཔའ་མཐོང་ལམ་ལ་སྙེག་པ་རྩ་གཞུང་ན་མེད་ཅིང༌། ཁོ་བོས་ཀྱང་མ་སྨྲས་ཞེས་དང༌། ཅི་སྟེ་ཟེར་མཁན་ཞིག་ཡོད་ནའང༌། བྱས་ན་དངོས་གྲུབ་རྙེད་པར་དཀའ་དང་ཅི་འགལ་ཏེ། བྲིས་སྒྲུབ་སོགས་ལས་དང་པོའི་བྱ་བ་བྱས་ན། དེ་རྙེད་པར་དཀའ་ཞེས་བྱ་བའི་དོན་དུ་སྣང་བའི་ཕྱིར།
ཞེས་པ་ལ། སྲིད་གསུམ་དུ། ཏིང་ངེ་འཛིན་གྱི་རང་མདངས་ལྷའི་འཁོར་ལོར་ཤར་བའི་བྲིས་སྒྲུབ་བྱས་ཀྱང་དངོས་གྲུབ་འཕྲོག་པ་དེ་བདེན་ན། ཐེག་ཆེན་འཕགས་པ་སྦུབས་འཐུམས་སུ་ལོས་སོང་ཞེས་བཀོད་པ་ལ། ཤིང་རག་ཏུ། ཏིང་ངེ་འཛིན་གྱི་རང་མདངས་ལྷའི་འཁོར་ལོར་ཤར་ནས་སྒྲུབ་པ་ནི། བྲིས་སྒྲུབ་མ་ཡིན་ཏེ། བྲིས་སྒྲུབ་ཀྱི་དོན་ནི་རྡུལ་ཚོན་རས་བྲིས་སོགས་ཕྱི་རྡུལ་བཅས་སུ་ཡོད་པའི་སྐུ་དེ། ཡེ་ཤེས་ཀྱི་ལྷར་སྒྲུབ་པར་ཟེར། ཞེས་སོགས་དང༌།
ཁྱེད་ཀྱིས་ཏིང་ངེ་འཛིན་རང་མདངས་ལྷའི་འཁོར་ལོར་ཤར་བ་ཅེས་དང༌། བྲིས་སྒྲུབ་ཟེར་བ་དེ་གཉིས་ནང་འགལ་གྱི་ཚིག་ཏུ་སྣང༌། ཞེས་ཟེར་རོ། ། ཉིད་ཀྱི་ཐུགས་ལ། བྲིས་ཟེར་བ་བྱུང་ཕྱིན། ལག་པས་རྡུལ་ཚོན་ནམ། པིར་ཁྱེར་ནས་བྲིས་པ་ཞིག་དགོས་སོ་སྙམ་མོད། ཇི་སྐད་དུ། ཡིད་ཀྱི་འཁོར་ལོ་ཆེར་བྲིས་ལ། ། མཆོད་པ་ཀུན་གྱིས་ཡང་དག་མཆོད། །
ཅེས་པའི་རྒྱུད་ཚིག་རྐང་པ་གཉིས་པོ་འདི། རྒྱ་གར་བའི་དཀྱིལ་ཆོག་ཁུངས་མ་གསུམ་ཙམ་གྱི་ནང་དུ་དྲངས་པ་དང་གཞན་ཡང་འདི་རིགས་ཀྱི་ལུང་མང་པོ་ཞིག་འདུག་པ་ལ་མ་གཟིགས་པས། གཞན་ལ་མཐོང་རྒྱ་ཆུང་པས་ལན་གསུངས་ཀྱང་རང་གི་མཚང་སྟོན་པའི་ཚིག་གོ ། དེས་ན་ཏིང་ངེ་འཛིན་གྱི་རང་མདངས་ལས་ཤར། ཏིང་ངེ་འཛིན་གྱིས་སྤྲུལ། ཏིང་ངེ་འཛིན་གྱིས་བྲིས། ཏིང་ངེ་འཛིན་གྱིས་བཤམས། ཏིང་ངེ་འཛིན་གྱིས་བསྒྲུབ་ཟེར་བ་མང་པོ་ལ་ཧོལ་སྤྱོད་བྱས། ཡང་ཀླན་ཀ་འདི་དག་ནི་ཉམས་མྱོང་མེད་པར་ཚིག་ལ་འཆོལ་བའི་རང་རྟགས་སོ། ། ཟེར་བ་བྱས་འདུག་པ།
ངེད་ལ་དེ་འདྲའི་ཉམས་མྱོང་མེད་པ་རང་གིས་འཆིངས་པར་གོ་ལགས།། ༈ སྲིད་གསུམ་དུ། གོང་མ་གོང་མའི་ལམ་རྒྱུད་ལ་སྐྱེས་ནས། འོག་མ་འོག་མ་སྤོང་རྒྱུ་ཡིན་ན། ཞེས་སོགས་རིགས་པ་དང་ལུང་བཀོད་པ་ལ། ཤིང་རག་ཏུ། རྫོགས་རིམ་གྱི་ཉམས་མྱོང་ཤིན་ཏུ་མཐར་ཐུག་པ་སྐྱེས་པའི་ཚེ། ཞེས་ནས། ས་ལུགས་སུ་ཞིག་གིས་མ་སྨྲས། ཞེས་པའི་བར་དུ་རྒྱས་བཤད་མཛད་འདུག་པ།
སྐུ་སྐྱེ་སྔོན་མའི་གསུང་གི་རྒྱབ་སྐྱོར་དུ་བཀོད་པར་སྣང་ཡང་འཕྲོད་ལྡན་གྱི་རྣམ་པ་ཙམ་ལས་དེ་ལ་དངོས་སུ་མ་ཕན་ཀྱང༌། སྤྱི་བབ་གོ་བ་བཟང་པོ་བྱུང་འདུག་པས། ད་ནི་གཙང་སྨྱོན་དང་དབུས་སྨྱོན་ལ་འགྲན་འཛུག་པའི་བྱང་སྨྱོན་ཆེན་པོར་མངའ་གསོལ་ལོ། ། དེའི་རྗེས་སུ། སྤྱིར་བཏང་དམིགས་བསལ་བཤད་པའི་སྐབས། ཤིང་རག་ཏུ། དུས་འཁོར་ལས་སྔགས་ཀྱི་སེམས་དཔས་མི་བྱ་སྟེ། ། བྱས་ན་དངོས་གྲུབ་རྙེད་པར་དཀའ། ། ཞེས་པའི་སྔགས་ཀྱི་སེམས་དཔའ་ཡང༌། མཆོག་གི་དངོས་གྲུབ་དོན་གཉེར་གྱི།
སྔགས་ཀྱི་སེམས་དཔའ་སྤྱི་ལ་ཟེར་བ་ཡིན་གྱི། ཞེས་པ་འདི་ནི་ཁུངས་དང་འབྲེལ་པོ་འདུག་པས། འདི་ལ་དཔག་ན་ནི། སྨྱོན་པ་མི་འདྲའོ། ། འོན་ཀྱང་སྔགས་ཀྱི་སེམས་དཔའི་སྐོར་གྱི་ལུང་འདི་གྲུབ་སྡེའི་གཞུང་ཡིན་ལ། དུས་འཁོར་དུ། རྡོ་རྗེའི་ཐིག་རྣམས་གདབ་པ་དང༌། ། རྡུལ་ཚོན་དག་ཀྱང་གདབ་པ་ནི། ། མི་བྱ་སྔགས་ཀྱི་དེ་ཉིད་ཀྱི། ། བྱེད་ན་བྱང་ཆུབ་ཐོབ་པར་དཀའ། །
ཞེས་པ་སྟེ། འདིར་གལ་ཏེ་སྔགས་ཀྱི་དེ་ཉིད་ནི། སྔགས་ཞེས་པ་ཡེ་ཤེས་ཏེ་ཡིད་སྐྱོབ་པར་གྱུར་པའི་ཕྱིར་རོ། ། སྔགས་ཀྱི་དེ་ཉིད་དེ་ཡི་གལ་ཏེ་རྡོ་རྗེ་སློབ་དཔོན། ཞེས་སྔགས་ཀྱི་སྐབས་སུ་སྔགས་ཀྱི་དེ་ཉིད་ཅེས་གསུངས་པའི་ཁྱད་ཙམ་གདའ་ཡང༌། སྙིང་འགྲེལ་གྱི་ལུང་ཐོག་ཏུ། སྲིད་གསུམ་ལས། ལུང་དོན་ལུང་གིས་བཤད་པའི་དབང་དུ་བྱས་ནས། རྡོ་རྗེ་མཁའ་འགྲོ་སོགས་ཀྱི་གཞུང་དང་སྦྱར་བའི་སྨྲ་སྒོ་ཅུང་ཟད་སྤྲོས་པ་ལ། ཤིང་རག་གི་སྒྲ་ལས།
སྲིད་གསུམ་དུ་མང་པོ་ཞིག་བྲིས་པའི་སྙིང་པོ་ནི། ཞེས་དང༌། ངེད་ཀྱི་ངག་ཉུང་ངུ་ཡང་མང་བར་བྱས། ཤིང་རག་རང་དུ་བསྐྱེད་རིམ་མཆོག་གི་དངོས་གྲུབ་ཀྱི་རྒྱུ་ཡིན་མིན་སོགས་འདིར་མཁོ་མེད་བཤད་ཡམས་ཀྱི་སྤུན་པ་དཔྱིད་དུས་ཀྱི་རླུང་ཙམ་ཕྱར་བ་ཉུང་བའི་ཁུལ་དུ་མཛད་སྣང་ཡང༌། ངེད་ཀྱི་ཞེ་འདོད་ལ་གཅིག་ཀྱང་མ་གནོད་འདུག་ཅིང༌། ། ཡི་གེས་དུབ་ཕྱིར་ལན་མ་བྱས་མོད། གལ་ཏེ་ངེད་ལ་གནོད་པ་ཞིག་ན་ཁྱེད་ཀྱི་སྨྲ་བ་དེས་ཆུ་ཐུབ་པ་མ་ཡིན་ནོ།། ༈ རྩོད་སྤོང་དུ། ལམ་ཟབ་མོ་བླ་མའི་ཆེ་བརྗོད་དང༌། གསང་སྔགས་ཟབ་མོའི་ཆེ་བརྗོད་བྱས།
ཆོས་སྟོན་ཉན་གྱིས་འབད་རྩོལ་ཆེར་མ་དགོས་པ་ལ་དམན་པ་ལ་དགག་སྒྲ་སྦྱར་བ་ཞེས་མཁས་པ་ལ་གྲགས་པ་དེར་སྣང༌། དེ་ལྟར་མིན་ན། ཆོས་གང་འཆད་ལ་ཆེ་བརྗོད་དེ་འདྲ་རེ་སྣང་བས། རོང་སྟོན་ལྷ་དགའ་དང་རྗེ་མི་ལའི་དཔེའོ། ། ཞེས་པ་ལ། སྲིད་གསུམ་དུ། འཁྲུལ་པའི་དྲི་བྲལ་བླ་མ་ས་སྐྱ་པ་ཆེན་པོ་དེ་ཉིད་ཀྱིས་གསུངས་པའི་ཆོས་དོན་བཟང་པོ། ཚིག་འབྲུ་བཟང་པོ་ལགས་ཀྱང༌། བུ་རུ་བརྫུས་ནས་ཕ་རབས་གཅོད་པའི་དཔེ་ལྟར། དེང་དུས་ཀྱི་ལུགས་འཛིན་ཁ་ཅིག་གིས་ཟོང་མར་བཏང་ཟིན་འདུག་པ་འདི་འདྲ་ཡ་ཆ།
རོང་སྟོན་ལྷ་དགས་རྫོགས་ཆེན་གྱི་ཆེ་བརྗོད་བྱས་པ་རྣམས་མི་བདེན་པ་ཅི་ལ་ཡིན། མི་ལས་སྐལ་ལྡན་དུ་རློམས་ནས་མ་བསྒོམས་པར་ཉལ་བསྡད་པས་ལན་པར་གདའ་བ། དོན་དུ་ཆོས་དེ་ཟབ་ཀྱང་ལས་འབྲེལ་མེད་པའི་ཞད་དུ་སྣང་མོད། ལམ་འབྲས་ལྟ་བུའི་ཟབ་ཆོས་ཁྱད་པར་ཅན་ཡང༌། ཚིག་ཙམ་དུ་བཞག་ནས་མ་བསྒོམས་ཙ་ན་དེ་ནས་བཤད་པའི་ལམ་དང༌། ཆེ་བརྗོད་རྣམས་ལ། འདི་ནི་ཆེ་བརྗོད་ཡིན། དོན་ལ་མི་བདེན། འདི་ཡང་ཆེ་བརྗོད་ཙམ་ཡིན་ཞེས་རེ་རེ་ནས་ལོག་ལྟ་འབའ་ཞིག་སྐྱེ་བ་ལས་འོས་ཅི་ཡོད་ཞེས་སོགས་བཀོད་པ་ལ། ཤིང་རག་ཏུ།
འདི་ནི་ཁྱེད་རང་ལ་ཁས་བླངས་ནང་འགལ་གྱི་ཚིག་སྟེ། རྫོགས་ཆེན་ལས་ནི། སྐལ་ལྡན་ལས་འཕྲོ་ཅན་སྒོམ་མི་དགོས། ཞེས་བཤད་ལ། དེ་ཆེ་བརྗོད་ཙམ་མ་ཡིན་པར་དངོས་གནས་སུ་ཁྱོད་ཀྱིས་ཁས་བླངས་པ་དང༌། མི་ལས་མ་བསྒོམས་པར་ཉལ་བསྡད་པས་ལན་ཟེར་བ་ནང་འགལ་བ་དང༌། ཞེས་དང༌། འོག་ཏུ་བསྒོམ་མི་དགོས་པ་བདེན་ན། མི་ལས་མ་བསྒོམས་པར་ཉལ་ཡང་ཅི་ཞིག་སྐྱོན་ཟེར། རྫོགས་ཆེན་སྐལ་ལྡན་ལས་འཕྲོ་ཅན་ལ་སྒོམ་མི་དགོས་པས་བདེན་ཀྱང༌།
སྲིད་གསུམ་དུ། དོན་དུ་ཆོས་དེ་ཟབ་ཀྱང་ལས་འབྲེལ་མེད་པའི་ཞད་དུ་སྣང་མོད་ཟེར་བ་བྱས་པས། ཆོས་དེའི་ལས་འཕྲོ་མི་ལ་ལ་མེད་ཅེས་པར་སོང༌། ལས་འཕྲོ་ཡོད་ན་མ་བསྒོམས་ཀྱང་གྲོལ་རྒྱུ་ལ། དེའི་ལས་མེད་པའི་ཁར་མ་བསྒོམས་པས་མ་གྲོལ་བར་དཀར་བརྒྱུད་ཀྱི་ལམ་དུ་འཇུག་དགོས་བྱུང་གདའ།། ༈ ཡང་ཁྱེད་ཀྱིས། སློབ་མས་ཐུན་གཅིག་ཀྱང་མ་བསྒོམས་པར་གྲོལ་བ། ཅེས་པ་འདི་དངོས་བསྟན་དུ་བདེན་ན། ལམ་འབྲས་སྒོམ་ག་ལ་དགོས། རིགས་པ་ཤེས་པ་གྲགས་པའི་འཁོར་གསུམ་ཟེར་བ་དེ།
འདི་འདྲ་བ་ཐལ་ངག་ཏུ་འཕངས་པས་འབྱུང་བ་ཡིན། ཞེས་དཔེ་མེད་སོང་རྒྱུར་བསྒོམ་པའི་ཀྲབ་ཀྲབ་མཛད་དོ། ། འོ་ན། ཁྱེད་ཀྱི་བླ་མ་ས་ཆེན་དེ་སློབ་མའི་ངོར་རྫུན་ཁམ་པོ་ཆེ་སྨྲ་བ་པོ་ཡིན་ཏེ། སློབ་མས་ཐུན་གཅིག་མ་བསྒོམས་ཀྱང་གྲོལ་བ་མི་བདེན་པ་ལ་དེ་གྲོལ་བར་བཤད་པའི་ཕྱིར། ཟེར་ན་ཅི་གསུངས། བློ་ཚད་མཛོད། དེས་ན་ཁྱེད་ཀྱི་འཁོར་གསུམ་དེ་འདྲ་བ་ནི་རྩ་བརྒྱུད་ཀྱི་བླ་མ་ལ་སུན་འབྱིན་ཅིང་ལམ་གྱི་རྒྱུད་གཅོད་པའི་འཁོར་གསུམ་འཇིགས་སུ་རུང་བར་སྣང་བས། རེ་ཞིག་ཆོས་སྡེ་ཆེན་པོའི་ཐེམ་འོག་ཏུ་སྦོས་ཤིག་དང༌། རྗེས་སོར་གཏེར་སྟོན་སྐྱག་རྫུན་གླིང་པས་འདོན་པར་འགྱུར་རོ། །
སྤྱིར་ཁྱེད་རང་གི་གོང་འོག་མང་པོར། སྦྱོར་ལམ་པ་ལས་དང་པོ་པ་དངོས་མ་ཡིན་ཀྱང་དེའི་མིང་བཏགས་པ་དང༌། རྡོ་རྗེ་ཕག་མོ་དང༌། བདག་མེད་མ་སོགས་རྒྱུད་ཀྱི་ཞུ་བ་པོ་རྨོངས་པ་མ་ཡིན་ཀྱང་རྨོངས་པའི་མིང་བཏགས་པར་སྨྲས་པ་བཞིན་དུ་ལམ་རིམ་ཟབ་མོ་རྣམས་ལའང་ངོ་བོའི་སྒོ་ནས། སྒོམ་པ་པོ་མེད་སྒོམ་པའང་མེད། ། ཅེས་པ་ལྟར་ཡིན་ལ། མི་སྒོམ་པ་དེ་ཀ་སྒོམ་པའི་མིང་བཏགས་པར་སྣང་བས་ན་ལབ་ལོབ་ལྷག་མ་དེ་ཚོ་ནི་སྣག་ཤོག་གྲོན་པ་ཙམ་དུ་ཟད།། ༈ སྲིད་གསུམ་དུ། ལས་དང་པོ་པ་བསོད་ནམས་ཀྱི་མཐུ་ཆེ་བ་ཞིག་ལ། རྡོ་རྗེ་ཡེ་ཤེས་ཀྱི་དབང་སྨིན་བྱེད་དུ་བསྐུར་ན།
རྒྱུད་ལས། གཏོར་དང་བླུགས་པ་ཞེས་བྱ་འདིས། ། དེས་ན་དབང་ཞེས་བརྗོད་པར་བྱ། ། ཞེས་གསུངས་པའི་དོན་ཡོངས་རྫོགས་དེ་ལ་ཚང་སྟེ། ཞེས་སོགས་རྒྱུ་མཚན་དང་བཅས་བཀོད་པ་ལ། མཁན་རིན་པོ་ཆེའི་ཤིང་རག་ཏུ། ཁྱོད་ཀྱི་བསམ་དོན་ལ། སློབ་མའི་དྲི་མ་བཞི་སྦྱངས་པ་དང༌། སྐུ་བཞིའི་ནུས་པ་བླུགས་པའི་སྒྲ་བཤད་དུ་ཅི་ཡོད་དེས་སྨིན་དབང་དུ་འགྲོའོ་སྙམ་ཡང༌། དེ་ལྟར་ག་ལ་ཡིན་ཟེར།
རང་གི་ཐུགས་དམ་རྒྱུན་ཁྱེར་ལ། བླ་མེད་ཀྱི་ལྷའི་མངོན་རྟོགས་སྒོམ་ཞིང༌། དབང་ལྷ་སྤྱན་དྲངས་ཏེ། ཨ་བྷི་ཥེ་ཀ་སོགས་བརྗོད་ཅིང༌། ཅེས་སོགས་དགོང་ཞོགས་ཉམས་སུ་བཞེས་རྒྱུའི་ཐུགས་དམ་གྱི་རིམ་པ་ཚོའང་རྩོད་ཡིག་ལ་འདེབས་པའི་ལོག་འདྲེན་གནང་ཞིང༌། དེ་ལའང་གཏོར་བླུགས་ཀྱི་སྒྲ་བཤད་དུ་ཡོད་ཀྱང་དོན་ལ་དེ་འདྲ་མི་འོང་འདུག་པའི་གསུང་རིགས་ཀྱིས་རང་གི་ཟབ་ཆོས་ལ་འཁུ་བ་ལྟར་སྣང་མོད། ཁོ་བོས་ནི། ལས་དང་པོ་པ་བསོད་ནམས་ཀྱི་མཐུ་ཆེ་བ་ཞིག་ལ་ཞེས་གཞི་ལ་སྦྱར། དེ་ལ་རྡོ་རྗེ་ཡེ་ཤེས་ཀྱིས་དབང་བསྐུར་བས། དྲི་མ་བཞི་གཏོར་བ་དང༌།
ནུས་པ་བཞི་བླུགས་པའི་གོ་དོན་ཡོངས་རྫོགས་ཚང་ཞེས་བརྗོད་པ་ཡིན་པས། བདག་འཇུག་གི་སྐབས་ཀྱི་དབང་དང་མི་འདྲ་བར་གྲུབ། སྐལ་བ་མཆོག་ལྡན་གྱི་ལས་དང་པོ་པ། སྔར་སྔགས་ལམ་དུ་འཇུག་མ་མྱོང་བ་ཞིག་ལ་དབང་དེ་སྨིན་བྱེད་དུ་བསྐུར་བས་ཆིག་ཆོག་ཏུ་གྲོལ་བའང་ཡོད་ལ། གལ་ཏེ་ཆིག་ཆོག་ཏུ་མ་གྲོལ་ཚེ། ཟབ་གསལ་ཟུང་དུ་འཇུག་པའི་ཏིང་ངེ་འཛིན་འབའ་ཞིག་གི་རྒྱུན་ཡང་དག་གི་དྲན་པས་སྐྱོང་ཞིང༌། ཨ་བ་དྷུ་ཏིའི་སྤྱོད་པ་དང༌། གཉིས་མེད་ཀྱི་དམ་ཚིག་ཙམ་གྲོགས་སུ་བསྟེན་པས་ཆོག དེས་ན་སྨིན་བྱེད་ཀྱི་སྨིན་ལུགས་ལ། རྒྱུ་རྐྱེན་ཚོགས་པས་སྨིན་པ།
སྒོམ་བྱུང་རང་རང་གི་སྨིན་པ། སྨིན་པ་མཚན་ཉིད་པ་གསུམ་དུ་བྱས་པའི། དང་པོ་གཉིས་སྔགས་ཀྱི་སྣོད་དུ་རུང་ཙམ་ཡིན་པས་ཇི་ལྟར་གསུང་བ་བཞིན་འདི་སྐབས་མོས་པ་ལམ་བྱེད་ཀྱི་སྒོ་ནས་ལམ་དུས་ཀྱི་ཐུགས་དམ་རྣམས་བསྒོམས་པའི་ཟོལ་གྱིས་ཞལ་འདོན་མཛད་དགོས་རྒྱུར་འདུག་པས། དབང་གིས་གྲོལ་བར་མ་ནུས་པའི། ། གང་ཟག་གཞན་ལ་སྒོམ་དགོས་སོ། ། ཞེས་པ་དང༌། སྨིན་པ་མཚན་ཉིད་པ་དེ་ལ་གྲོལ་ཐོབ་ཐམས་ཅད་དབང་དུས་དེ་ཁར་བྱུང་བས་ན། དེས་ན་གང་ཟག་དབང་པོ་རབ། ། དབང་བསྐུར་ཉིད་ཀྱིས་གྲོལ་བར་གསུངས། ། ཞེས་པ་དེར་གདའོ། །
འོན་ཀྱང་ཁྱེད་ཀྱིས་གསུང་རིགས་ལ་བལྟས་ན། ལྷ་དབང་བསྐུར་བ་དང་སློབ་མ་དབང་བསྐུར་བ་ནོར་བ་འདྲ་སྟེ། རྒྱུད་བརྟག་གཉིས་ན། དེ་གཉིས་སྟོན་བྱེད་ཀྱི་ལེའུ་སོ་སོར་ཡོད་ལགས། རྒྱུ་མཚན་དེ་དག་གི་ཕྱིར། བདག་ཅག་ནི། བདག་ཉིད་ཆེན་པོ་རྣམས་ཀྱི་གཞུང་ལུགས་དང༌། ཐ་ནའང་རྩོད་ཡིག་སྔ་ཕྱི་རྣམས་ལ་ཧོབ་སྤྱོད་མ་ཡིན་པར་རྟོག་དཔྱོད་ཞིབ་མོས་གཏན་ལ་འབེབས་པ་ཞིག་ལགས་པས། ལེགས་བཤད་ཀྱིས་ཡོངས་སུ་གང་བའི་ཁ་འདི་ལས་འགལ་བ་དང་མ་འབྲེལ་བ་རྒྱུ་བའི་གོ་སྐབས་མེད་ལ། རྟོགས་ལྡན་གྱི་ཁ་ནས་ལུང་རིགས་རྣམ་དག་མི་འབྱུང་བར་སྲིད་ནའང༌།
ང་ལ་ཁྱད་པར་མི་སྣང་ངོ༌།། ༈ སྲིད་གསུམ་དུ། དུས་ཀྱི་དབང་གིས། གང་ཟག་དབང་པོ་མ་སྨིན་པ་དེང་སང་མང་ཞིང༌། དེ་ལ་ཁྲིད་ཚུལ་རྒྱས་པ་དགོས་རྒྱུ་ལ། ཕྱག་ལེན་སླ་བཅོས་ཟོར་ཡང་དུ་སོངས་དོགས་ནས། རབ་དབྱེར་བྱིན་རླབས་ཙམ་གྱི་སྨིན་བྱེད་ཀྱིས་གོ་མི་ཆོད་པའི་གསུང་སྒྲོས་བྱུང་བ་རྣམས་སྐབས་ཐོབ་ཀྱིས་འགྲེལ་མ་ཤེས་པར། རྣམ་པ་ཀུན་ཏུ་དེ་ཁོ་ནའོ་སྙམ། ཞེ་ལ་བཞག་ནས་ཆོས་ཀྱི་གཏམ་སྨྲ་བར་བྱེད་པ་ནི་ཕྱོགས་གཅིག་པའི་བློ་རོ་ཡིན་ལ། དོན་རྩ་སློབ་མའི་རྒྱུད་ཚོད་དང་བསྟུན་ནས།
སྨིན་བྱེད་དབང་གི་གོ་རིམ་རྒྱས་བསྡུས་མཛད་པ་ནི་འཕགས་ཡུལ་གྱི་པཎ་གྲུབ་དུ་མའི་གཞུང་ལས་བྱུང་བ་བཞིན་བྱ། ཞེས་སོགས་དང༌། ཕུང་པོ་ཁམས་དང་སྐྱེ་མཆེད་ལ། ། སོགས་དྲངས་པ་ལས། བྱང་སྨྱོན་རིན་པོ་ཆེས། ངེད་ཀྱི་རབ་དབྱེའི་གཞུང་ཁྱེད་ཀྱིས་འདྲེན་པར་རང་མཚང་ཆེ་སྙམ་ཞེ་ལ་བཞག་པའི་ཁ་བུན་ལ། ཤིང་རག་ཏུ། ཕུང་པོ་ཁམས་དང་སྐྱེ་མཆེད་ལ། ། ཞེས་སོགས་ཁྱེད་རང་གི་འདོད་ཐོག་ཏུ་ཅི་ནུས་དྲངས་ཏེ། དོན་གྱི་སྙིང་པོ་ས་སྐྱ་པའི་རྗེས་འཇུག་རྣམས་ཀྱིས།
ས་པཎ་གྱི་གསུང་འགྲེལ་མ་ཤེས་པ་མ་གཏོགས། ས་པཎ་རང་གི་དགོངས་པ་བྱིན་རླབས་སྨིན་བྱེད་ཡིན་པར་བཞེད་རྒྱུའི་ཚུལ་དུ་དྲངས་པ་ནི། བོན་པོས་བོན་ཆོས་དབྱེར་མེད་དུ་འདྲེན་པ་དང་ཁྱད་པར་ཅི་ཞིག་ཡོད། ཞེས་སྙིང་ཁམས་བསྐྱེད་ནས་སྨྲས་སོ། ། རྗེ་ས་པཎ་གྱིས་མཐའ་དྲུག་གི་སྒོ་ནས་གཞུང་འཆད་དགོས་ཚུལ་མང་དུ་གསུངས་ཤིང༌། ཁྱེད་རང་གིས་བློ་གྲོས་ཀྱི་རྩལ་ཡོད་རྒྱུའི་ཁུལ་གྱིས་འཆོར་ངོམས་ལ། རྒྱུད་ཀྱི་གླེང་གཞི་དང༌། རྒྱུའི་གླེང་གཞི་དང༌། རྡོ་རྗེ་ཡེ་ཤེས་ཀྱི་དབང་གིས་གསོལ་བ་བཏབ་དོན་དཔོན་སློབ་གང་ལ་སྦྱར་ཀྱང་སོང་བའི་འཆད་ཚུལ་ཤེས་པར་ཞལ་གྱིས་འཆེས་པ་དེ་སྟོང་བཤད་མིན་ན། འདི་ཐད་དུ་དྲངས་པའི་རབ་དབྱེའི་གཞུང་ལའང་དེ་འདྲ་བའི་འཆད་ཚུལ་ཅིས་མི་ཐོབ་སོམས་དང༌།
གང་ཞིག་འགྲོ་བ་དག་ལ་ཉི་ཚེ་བ། ། དེ་ནི་ཐམས་ཅད་མཁྱེན་པའི་གསུང་མ་ཡིན། ། ཞེས་པའི་ཁྲོད་དུ་ས་པཎ་ཡང་ཁྱེད་ཀྱིས་འཛུད་དམ། ། དེང་སང་རྡོ་རྗེ་ཕག་མོ་ཡིས། ། ཞེས་སོགས་ཀྱི་གཞུང་ཚིག་འདི་རྣམས་རྡོ་རྗེ་ཡེ་ཤེས་ཀྱི་དབང་གི་སྐབས་སུ་ཁྱེད་ཀྱིས་དྲངས་པའང་དགོས་མེད་ཡིན་ཏེ། དབང་དེ་ཕག་མོའི་བྱིན་རླབས་མ་ཡིན་པའི་ཕྱིར་རོ། ། ཅི་སྟེ་ཕག་མོའི་བྱིན་རླབས་སྨིན་དབང་ཡིན་མིན་ལ་རྩོད་པར་བཟོད་པའི་བློ་གྲོས་ཡོད་ན་སླད་ཀྱི་སྨྲ་བར་བྱ་ཡི་འདིར་མི་སྤྲོ་ལ། ཕུང་པོ་ཁམས་དང་སྐྱེ་མཆེད་ལ། ། ཞེས་སོགས་ངེད་ཀྱི་ཕྱོགས་སུ་དྲངས་པ་ནི་ཁོ་བོ་རང་གི་དད་སྟོབས་ཀྱིས་ཡིན་ཅིང༌། དྲངས་པ་ཙམ་གྱིས་ཀྱང་གཞུང་དེ་དོན་ལ་འབྱོར་སོང་བས་ས་པཎ་ལ་ཞབས་ཏོག་ཆེན་པོའོ། །
བོན་ཆོས་བསྲེས་པ་སྨིན་བྱེད་དང་བྱིན་རླབས་བསྲེས་པ་དང་འདྲ་ན་བོན་པོའི་ཚབ་ཁྱེད་ལུགས་ཀྱིས་གྱིས་ཤིག། ༈ ཡང་ཤིང་རག་སྟོང་སྒྲ་ལས། དེང་སང་རང་གཞན་མང་པོ་དག བྱིན་རླབས་སྨིན་བྱེད་ཡིན་པ་ས་པཎ་གྱིས་བཀག་སྙམ་པ་སྣང་ཡང༌། ས་ལུགས་ལ་ཐོག་མར། སློབ་དཔོན་བདག་ཉིད་ཆེན་པོ་རྩེ་མོས། བོད་འདི་ན། ཕུབ་ཕྲ་མོ་རེའི་སྟེང་དུ་ནས་འདྲའི་གཡུང་དྲུང་རིས་བྱས་པ་ལ་དཀྱིལ་འཁོར་དུ་བྱེད་པ་དང༌། ཞེས་སོགས་དང༌། རྗེ་བཙུན་གྲགས་པས།
བྱང་ཕྱོགས་ཀྱི་རྒྱུད་འདི་ན་རྡོ་རྗེ་རྣལ་འབྱོར་མའི་བྱིན་རླབས་ཙམ་ལ་བརྟེན་ནས། གསང་བ་སྟོན་པ་ཡོད་པ་དེ་ནི་ནོར་བ་སྟེ། ཞེས་སོགས་དྲངས་པའི་དགོངས་པ་ལ་བརྟག་ན། ས་པཎ་དུ་མ་ཟད་རྗེ་བཙུན་སྐུ་མཆེད་ཀྱིས་ཀྱང་བཀག་ཟེར་རྒྱུ་ཡིན་པ་འདྲ་ན། བྱིན་རླབས་སྨིན་བྱེད་ཡིན་པ་ས་པཎ་ཁོ་ནས་བཀག་སྙམ་པ་སྣང་ཡང་ཟེར་དགོས་ཀྱང༌། ཡི་གེ་པས་ཆད་པའམ། རྩོམ་པ་པོས་ནོར་རམ། དེ་ལྟར་མ་ཡིན་ན་ནི་བརྗོད་བྱས་སྟོངས་སོ། ། ཡང་ཟློས་སུ་བྱས་ཞེས་ཁྱེད་ཀྱིས་ངེད་ལ་ཁ་ཟེར་བ་དེས་ན། ཁུ་དབོན་གསུམ་གྱིས་ཡང་ཟློས་སུ་མཛད་པ་འདི་ལའང་སྨོད་དམ།
དེས་ན་ས་པཎ་བྱིན་རླབས་སྨིན་བྱེད་ཡིན་པ་དང་མིན་པ་གང་བཞེད་ཀྱང་འདྲ་སྟེ། དེ་ནན་གྱིས་སྒྲུབ་པའི་ངལ་བ་བསྟེན་དོན་མེད་པས་ཁྱེད་རང་གི་ཕྱོགས་སུ་བརྫངས་ཡོད་དོ།། ༈ ཡང་ཤིང་རག་ཏུ། དུས་འཁོར་གྱི་དབང་དང༌། གྲངས་ངེས་ལས་འཕྲོས་པའི་དཔྱད་པ་ཅུང་ཟད། རྗེ་ཀླུ་སྒྲུབ་པ་དང༌། སྲིད་གསུམ་མཁན་པོ་གཉིས་ཀས་མཛད་སྣང་མོད། ཞེས་སོགས་མང་པོ་བྲིས་པའི་དོན་གྱི་སྙིང་པོ། འགྲེལ་ཚུལ་གྱིས་དོན་སྣ་ཚོགས་སུ་འགྱུར་རྒྱུའི་ཁུལ་གྱིས་བྱ་ཁྲལ་བྱུང་ཚེ་བྱི་སོ་ཁོ་ཡང་གཅིག་ངོམ་པ་དེ་བཞིན་དུ། དུས་འཁོར་གྱི་དབང་ལ་གྲངས་ངེས་མཛད་པ་དང༌།
བྱིས་དབང་སྔོན་དུ་མ་སོང་བའི་མཆོག་དབང་ཚད་ལྡན་མི་བཤད་པ་རྣམས་ནི། རྒྱུད་སྡེ་གཞན་རྣམས་དང༌། དུས་འཁོར་གྱི་ཆོས་སྐུ་གཅིག་ཏུ་སྒྲུབ་པའི་སྐབས་ཏེ། ཞེས་སྨོས་འཕྲལ། ཡང་ལུགས་འདི་རྒྱུད་སྡེ་གཞན་གྱི་འཇོག་མཚམས་དང་བསྟུན་དགོས་པའང་མ་ཡིན་ལ། དེས་མཚོན་ཏེ་ཇོ་བོ་མི་འཇིགས་པའི་ལུགས་ཀྱང༌། འཕགས་ཡུལ་གྱི་བཀའ་སྲོལ་ལོགས་པ་ཞིག་ཡིན་པས། དེ་དག་རབ་དབྱེའི་གྲུབ་མཐའ་དང་བསྟུན་དགོས་པའི་ངེས་པ་མི་སྣང་བ་ནི་བྱི་ཁྲལ་བྱུང་ཚེ་བྱ་གཤོག་ངོམ་པ་དེ་མི་ཚེ་གར་ཕྱིད་ཀྱི་གཏམ་ཙམ་ཡིན་གྱི་གཞུང་ཚུགས་པའི་ཆོས་སྐད་མ་ཡིན་ནོ། ། ཅིའི་ཕྱིར་ན། འཇིགས་མེད་ཞབས་དང༌།
དུས་འཁོར་གྱི་ལུགས་རབ་དབྱེའི་གྲུབ་མཐའ་དང་བསྟུན་མི་དགོས་ན། དུས་འཁོར་ལུགས་དང་རྒྱུད་སྡེ་གཞན་གཅིག་ཏུ་བསྒྲུབ་ནས་གང་མཛད་དང༌། རབ་དབྱེ་འཆད་སྐབས་དེ་དག་དྲངས་ནས་ཅི་མཛད་སོམས་ཤིག། ༈ ཡང་ཉིད་ཀྱིས། འདི་དག་ལ་བཤད་པ་བྱས་ན་མང་དུ་ཡོད་ཀྱང་ལོགས་སུ་འཆད་པར་སྤྲོའོ། ། ཞེས་སྨྲས་ཏེ། རྐང་མ་ཚུགས་པའི་བཤད་ཉོག་མང་པོས་ཅི་བྱ། ད་དགོས་ལོགས་སུ་མི་འཆད་པ་ཞུ་ལགས།། ༈ ཡང་ཤིང་རག་ལས། དེ་ལས་འཕྲོས་པའི་ཚུལ་དུ་ཐབས་ཤེས་རབ་གཏན་ལ་དབབ་པར།
གསང་དབང་ཚིག་ཟིན་ལ་གསལ་པོར་མ་བྱུང་བ་ཙམ་ལ་འཁྲུལ་ནས། འབྲུག་པ་དང༌། སྲིད་གསུམ་མཁན་པོ་གཉིས་ཀས། གསང་དབང་མ་བསྐུར་བར། ཤེས་དབང་བསྐུར་དུ་རུང༌། ཞེས་དང༌། དེའི་ཤེས་བྱེད་དུ། གཞུང་སོ་སོ་ཐ་དད་ཀྱི་འཇོག་མཚམས་མི་གཅིག་པ་ཤིན་ཏུ་མང་བའི་ཕྱིར། ཞེས་བཀོད་པ་ནི། དབང་བཞིའི་མིང་དང་གོ་རིམ་ཙམ་ལའང་རྨོངས་པ་སྟེ།
དང་པོའི་དབང་ནི་གཙོ་བོ་སྟེ། ། གཉིས་པ་གསང་བའི་མིང་ཅན་ནོ། ། གསུམ་པ་ཤེས་རབ་ཡེ་ཤེས་དབང༌། ། བཞི་པ་དེ་ནི་དེ་བཞིན་ཉིད། ། ཅེས་དབང་བཞི་ལ། དང་པོ། གཉིས་པ། གསུམ་པ། བཞི་པ་རྣམས་ཀྱི་མིང་མཛད་ལ། གསང་དབང་མ་བསྐུར་བར་ཤེར་དབང་བསྐུར་ན།
གསང་དབང་ལ་གཉིས་པ་དང༌། ཤེར་དབང་ལ་གསུམ་པའི་མིང་ཅི་ལ་ཐོབ། ཞེས་སོགས་ཚིག་སྤུན་མང་དུ་ཕྱར་རོ། ། དེ་ནི་རྐྱང་པའི་གྲངས་ཉུང་ངུ་ཙམ་གྱི་རྣམ་བཞག་ལའང་རྨོངས་པ་སྟེ། གཉིས་པ་དང་གསུམ་པའི་དབང་དངོས་སུ་ནོར་འདུག་པའི་ཕྱིར་རོ། ། ཞེས་སྨྲས་ན། ཅི་གསུང༌། རྒྱུ་མཚན། ཐབས་ཤེས་གཏན་དབབ་ཀྱི་རིམ་ཕྱེ་གསུམ་པར། ཚོགས་དཀྱིལ་སྒྲུབ་པ་དེར་གསང་དབང་བསྐུར།
དམ་ཚིག་ཕོག སློབ་དཔོན་དུ་བྱེད་པའི་རྗེས་གནང་ཕྱིན། ཤེར་དབང་གི་འཕྲོས་མེད་པར། དེའི་མཐར་དབང་བསྐུར་བ་སྨིན་བྱེད་དུ་བཤད་དེ། དེ་ཉིད་ལས། བྱང་ཆུབ་སེམས་དཔའི་དབང་བསྐུར་དེ་དག་བླང་བར་བྱ། ། རྗེས་སུ་གནང་བ་ཐོབ་ནས་འཇིག་རྟེན་གསུམ་པོ་ཡི། ། བྱ་བྱེད་ངན་པའི་དགྲ་ལས་རྒྱལ་བའི་བློར་ལྡན་པས། ། དྲི་མ་མེད་པ་དེ་ཉིད་གྲུབ་པའི་གནས་དེར་ནི། ། འཇུག་པའི་སེམས་ཀྱིས་རྒྱལ་བ་དེ་ཉིད་རྣལ་འབྱོར་བྱའོ། །
ཞེས་དོན་བསྡུས་དང་བཅས་པ་གསོལ། དེས་ན་ཁྱེད་ཀྱིས། གསང་དབང་ཚིག་ཟིན་ལ་གསལ་པོ་མ་བྱུང་བ་ཙམ་ལ་འཁྲུལ་ནས། ཟེར་བ་དེ་ནི་ཤེས་པ་རྣལ་དུ་མི་གནས་པའི་གཏམ་དུ་ཤེས་པར་གྱིས་ཤིག ཡང་ཁྱེད་རང་གི་གོང་དུ་བཀོད་པའི་རིགས་པ་དེ་འདིར་ཡང་འཇུག་སྟེ། འདིའང་འཕགས་ཡུལ་གྱི་བཀའ་སྲོལ་ལོགས་པ་ཞིག་ཡིན་པས། དང་པོའི་དབང་ནི་གཙོ་བོ་སྟེ། ། སོགས་ཀྱི་ལུང་དང་བསྟུན་དགོས་པའི་ངེས་པ་མི་སྣང་ཟེར་ན་ཅི་གསུང༌། དེའི་ཕྱིར་ངེད་ཀྱིས། གཞུང་སོ་སོ་ཐ་དད་ཀྱི་མཚམས་མི་གཅིག་པ་ཤིན་ཏུ་མང་བའི་ཕྱིར།
ཞེས་མ་སྨྲས་སམ། ། ཡང་ཁྱེད་ཀྱིས། ཚིག་ཟིན་ལ་གསལ་པོ་མ་བྱུང་བ་ཙམ་ལ་ཟེར་བ་བྱས་ནས། མི་གསལ་བ་མ་གཏོགས་དབང་བཞིའི་གྲངས་དང་གོ་རིམ་སྤྱིར་བཏང་བཞིན་ཡོད་རྒྱུའི་ཁུལ་བྱས་འདུག་པ། འོ་ན། དབང་གཞན་རྣམས་གསལ་པོར་བཤད་ནས། གཅིག་ཁོ་ན་མི་གསལ་བར་འཇོག་པའི་རྒྱུ་མཚན་གང་ཡིན། སློབ་དཔོན་ཡན་ལག་མེད་པའི་རྡོ་རྗེ་དེ་ཡང་ཁྱེད་ཀྱི་སོ་སོར་ཡང་དག་པར་རིག་པ་ཐོབ་ཟེར་བ་བཞིན་རྗེད་ངེས་ཀྱི་མུན་པ་འཐིབས་ནས་ལུས་པའམ། དབང་བཞིའི་མིང་དང་གོ་རིམ་ལ་རྨོངས་པ་གང་ཞིག་ཡིན་བསམ་དགོས་སོ། ། དེས་ན་ཁྱེད་རང་གི་གོང་དུ་སྨོས་པ་བཞིན།
འདི་ཡིན་གྱིས། གཞན་ནི་མ་ཡིན་ནོ་ཞེས་བསྙད་པར་མི་རུང་བ་ལྟར་རོ་ཞེས་སྨྲས་པ་དེ་ཨེ་དྲན་ཏོ།། ༈ ཡང་ཁྱེད་ཀྱིས། བྱིས་དབང་སྔོན་དུ་མ་སོང་བར། མཆོག་དབང་བཞི་པ་ཉིད་སྨིན་དབང་དུ་འགྱུར་བ། དུས་ཀྱི་འཁོར་ལོའི་ཆོས་སྐད་སྒོས་ཙམ་པ་ཞིག་སྟེ། ལུགས་འདི་རྒྱུད་སྡེ་གཞན་གྱི་འཇོག་མཚམས་དང་བསྟུན་དགོས་པའང་མ་ཡིན་ལ། ཞེས་སྨྲས་པའང་འདི་དང་མཚུངས་སོ། ། ཤེར་དབང་དངོས་སུ་མ་བསྐུར་ཀྱང༌། དབང་བསྐུར་ཚུལ་འདི་སྨིན་དབང་དུ་འགྲོ་བ་ནི།
གྲུབ་སྡེའི་ཆོས་སྐད་སྒོས་ཙམ་པ་ཡིན་ཏེ། ལུགས་འདི་གཞུང་ལུགས་གཞན་གྱི་འཇོག་མཚམས་དང་བསྟུན་དགོས་པ་མ་ཡིན་ནོ།། ༈ ཡང་ཁྱེད་ཀྱིས། དབང་བཞི་ལ་དང་པོ་གཉིས་པ་གསུམ་པ་བཞི་པ་རྣམས་ཀྱི་མིང་མཛད་ལ། ཞེས་སོགས་དང༌། སྐབས་ཀྱི་དཔེ་དང༌། དགའ་བའི་དཔེ་དང༌། རྡོ་རྗེ་བཞིའི་དཔེ་སོགས་མང་དུ་གླེང་བ་ཐམས་ཅད། བྱིས་པ་དར་མ་དེ་ནས་རྒན། ། སོགས་དྲངས་པའི་དཔེ་བདེན་མེད་དུ་བཏང་སྟེ།
བྱིས་པའི་གནས་སྐབས་སྐྱེད་བྱེད་ཀྱི་དབང་ནི་ཆུ་སོགས་རྗེས་གནང་གི་དབང་བདུན་ཡིན་ལ། དབང་བདུན་སྔོན་དུ་མ་སོང་བར་མཆོག་དབང་བསྐུར་བ་སྨིན་བྱེད་དུ་ཁྱེད་ཀྱིས་ཁས་བླངས་པ་གང་ཞིག དེ་ནི་བྱིས་པའི་གནས་སྐབས་སྔོན་དུ་མ་སོང་བའི་དར་མ་རྒན་པོ་སོགས་ཡོད་པ་བཞིན་སྔར་གྱི་གོ་རིམ་ཐམས་ཅད་དེ་དང་མཚུངས་པའི་ཕྱིར།། ༈ ཡང་ཁྱེད་ཀྱི་ལབ་ལོབ་མང་པོའི་མཇུག་ཏུ། ཁྱད་པར་དུ་ཁྱོད་ནཱ་རོ་པའི་བརྒྱུད་འཛིན་གཙང་མར་བཞེད་ན། རྣལ་འབྱོར་པ་དབང་རྣོན་ལ་གསང་དབང་མ་བསྐུར་བར་ཤེར་དབང་བསྐུར་ཟེར་བའི་གྲུབ་མཐའ་འདི་ནི་ནཱ་རོ་པའི་གསུང་དང་ངེས་པར་འགལ་བ་སྟེ། ཞེས་སྨྲས་མོད། ད་དུང་བརྟགས་གཞིག་མ་ཚུད་པར་གཉིས་པ་དང་གསུམ་པ་ནོར་བ་ཁོ་ན་རྒྱུན་མར་འཛེར་ཏོ། ། ངེད་ཅག་ནི་ནཱ་རོའི་བརྒྱུད་འཛིན་གཙང་རྒྱུ་གང་ཡོད་གཙང་བ་ལགས་པས་གསུང་རྒྱུ་ཡོད་ཚད་གསུངས་ཤིག ཁྱེད་ཀྱིས་ནཱ་རོ་འགྲེལ་ཆེན་གྱི་ལུང་དྲངས་པར།
མཆོག་གི་དངོས་གྲུབ་འདོད་པ་ལ། སྟོང་པ་ཉིད་?མི་བསྒོམས་པའི་དོན་དབང་བཞི་ཀ་སྦྱིན་ལ། ཞེས་རྣལ་འབྱོར་པ་དབང་རྣོན་མཆོག་དོན་གཉེར་ལ་དབང་བཞི་ཀ་བསྐུར་བར་གསུངས་ཀྱིས། འགའ་ཞིག་མི་བསྐུར་བར་མ་བཤད་ཅེས་ཁྱེད་ཀྱིས་སྨྲས་ཏེ། རྗེ་བཙུན་ནཱ་རོ་པ་ནི། སྤྱིར་གསུང་རབ་མཐའ་དག་དང༌། བྱེ་བྲག་རྒྱུད་སྡེ་རབ་འབྱམས་ཀྱི་མངའ་བདག་ལགས་པའི་ཕྱིར། གདུལ་བྱ་སྣ་ཚོགས་པའི་དབང་པོ་ཡི་རྗེས་སུ་ཉེ་བར་འགྲོ་བའི་དབང་གི་རྒྱས་བསྡུས་དང་གོ་རིམ་འདྲ་ལ་འདྲ་མིན་མང་བ་ཞིག་བཞེད་ཀྱི། གདུལ་བྱ་མཆོག་དམན་གང་ལའང་གཏི་ཐུག་ཁྲིད་གཅིག་ཁོ་ནའི་ཁྲིད་ཚུལ་མི་མཛད་པ་རྒྱ་འབག་གི་མིག་བཞིན་འཁྲུལ་ཆགས་པར་སྟོན་པ་ནི་རྡོ་རྗེ་ཐེག་པ་ལ་ཐབས་མང་བ་ཞེས་བསྔགས་པའི་དོན་དེའོ། ། ནཱ་རོ་འགྲེལ་ཆེན་གྱི་ལུང་ཁུངས་དེར་མཆོག་གི་དངོས་གྲུབ་འདོད་པ་ལ་སོགས་བཤད་ཀྱི་དབང་རྣོན་འཕྲོས་མི་སྣང་ཡང༌།
ཐུགས་འདོད་ཞལ་དུ་འཚངས་པས་དབང་རྣོན་ཟེར་བ་ཞིག་ལྷན་པར་བཏབ་མོད། མཆོག་དོན་གཉེར་གྱི་དབང་བརྟུལ་ཡང་ཡོད་པ་ཡིན་ནོ། ། དེས་ན། ལུང་དེ་ནི་གསང་སྔགས་སྤྱི་མཐུན་གྱི་དབང་དུ་མཛད་ལ། འདི་ལྟ་བུ་ནི་དམིགས་བསལ་ཏེ། སྤྱིར་བཏང་བ་ལ་དམིགས་ཀྱིས་བསལ། ། བསྟན་བཅོས་ཀུན་ལ་རབ་ཏུ་གཅེས། ། ཞེས་པའང་དོན་ལ་གནས་པའི་ཕྱིར། སྤྱིར་རྒྱུད་ཀྱི་རྒྱལ་པོ་རྣམས་སུ་དབང་དང་སྒྲུབ་ཐབས་ལས་རབ་འབྱམས་སོགས་ཀྱི་ཆོ་ག་མ་ཚང་བ་རྣམས་གཞན་ལ་ཞལ་འཕངས་མང་དུ་མཛད་པ་ཡོད་པ་ནི་ངེས་པར་བདེན་མོད་ཀྱི། ཡེ་ཤེས་གྲུབ་པ་དང༌།
ཐབས་ཤེས་གཏན་དབབ་ཀྱི་ཟབ་དབང་འདི་གཉིས་ལ་དབང་ཆོག་གཞན་ནས་ཁ་འགེངས་མི་དགོས་པའི་སྟེང་དུ། རྟོག་པ་ཐམས་ཅད་རྣམ་སྤངས་པའི། ། ཡེ་ཤེས་མཆོག་དབང་ཐོབ་པ་ཡིས། ། རྡོ་རྗེ་ཡེ་ཤེས་དབང་བསྐུར་བས། ། དངོས་གྲུབ་མཆོག་ནི་བསྒྲུབ་པར་བྱ། ། ཡང་དག་ཡེ་ཤེས་ཀུན་ལྡན་པས། ། བྲིས་པའི་དཀྱིལ་འཁོར་སོགས་གཞན་དུ། ། དབང་བསྐུར་བ་ནི་ལེན་བྱེད་ན། ། འདི་ནི་དམ་ཚིག་ཉམས་པར་འགྱུར། ། ཞེས་དང༌།
སེམས་ཅན་ཀུན་གྱིས་མ་རྟོགས་པར། ། འཇིག་རྟེན་མགོན་པོས་གསུངས་པ་ནི། ། དེ་བཞིན་གཤེགས་པ་ཀུན་གྱི་ཐུགས། ། སྐུ་དང་གསུང་ནི་ཐམས་ཅད་འདུས། ། ཞེས་སོགས་གསུངས་པས་རང་སྐྱ་ཚུགས་པ་ཡིན་ནོ། ། དཀྱིལ་ཆོག་རྡོར་འཕྲེང་སོགས་སློབ་དཔོན་ཚད་མས་མཛད་པ་ཕལ་མོ་ཆེར་ཡང༌། ཁ་འགེངས་དགོས་དང༌། འཁྲུགས་སྡེབ་དགོས་དང༌། གོ་རིམ་སྒྲིགས་དགོས་གང་ཡོད། བསྒྲིགས་ཟིན་པའི་ཕྱིར་སླད་བཅོས་མཛད་མི་དགོས་པ་ཀ་ཤས་ཆེའོ། །
སྤྱི་རྒྱུད་དང༌། སྙིང་འགྲེལ་གྱི་ལུང་དེས་འདི་མི་འགྲུབ་སྟེ། ལུང་དེ་པའི་བསྟན་དོན་རྒྱུད་ནི་རྒྱུད་གཞན་དག་གི་ཤེས་དགོས་པ་ལ་དགོངས་ལ། གྲུབ་སྡེ་འདི་དག་ནི་རྒྱུད་ཀྱི་འཁྲུགས་བསྡེབས་ནས་མངོན་རྟོགས་སུ་བསྒྲིགས་གྲུབ་པ་ཡིན་པའི་ཕྱིར།། ༈ ཡང་སྲིད་གསུམ་དུ་རྣལ་འབྱོར་པ་དྲོད་ཐོབ་པ་ལ་དབང་བཞི་བསྐུར་མཁན་གྱི་སློབ་དཔོན་དེ་བློ་དང་མི་ལྡན་གསུང་རྒྱུ་ཨེ་ཡིན། ཅེས་བཀོད་པ་ལ། ཉིད་ཀྱིས་དེ་ནི་འབྲེལ་མེད་དོ། ། དྲོད་ཐོབ་པའི་སློབ་མ་ལ་དབང་བཞི་བསྐུར་བ་པོ་དེ་བློ་དང་མི་ལྡན་པར་སུ་ཞིག་སྨྲ། ཞེས་བྲིས་སོ། ། དེ་ནི་རྗེ་ཀླུ་སྒྲུབ་རྒྱ་མཚོས་སྨྲས་ཏེ།
རྩོད་སྤོང་དུ། ཐབས་དང་ཤེས་རབ་གཏན་ལ་དབབ་པ་དང༌། གསང་བ་གྲུབ་པར། ཕྱག་རྒྱ་ཆེན་པོའི་དབང་བསྐུར་བ་ཞེས་བཤད་པ་དེ་གཉིས་ནི་རྣལ་འབྱོར་པ་མངོན་སྤྱོད་དང་ཀུན་བཟང་གི་སྤྱོད་པ་སོགས་སྤྱོད་པའི་ཚེ་བོགས་དབྱུང་བའི་ཕྱིར་བཞི་པ་རྟེན་ཅན་བསྐྱར་ནས་བསྐུར་བ་ལྟ་བུ་ཡིན་གྱི། ལས་དང་པོ་ལ་བསྐུར་བ་མ་ཡིན་གྱི་ཞེས་སོགས་སྨྲས་པ་དེས་ན། གཞུང་དེ་གཉིས་སོགས་ལས། དབང་གི་གོ་རིམ་ཁྲིགས་ཆགས་མ་ཡིན་པར་ཐོད་བརྒལ་དུ་རྣལ་འབྱོར་པ་ལ་བསྐུར་བར་བཤད་པ་གང་ཞིག དེ་ལྟར་དུ་བསྐུར་མཁན་གྱི་སློབ་དཔོན་དེ་བློ་དང་མི་ལྡན་པར་ཁྱེད་ཀྱིས་ལུང་གིས་བསྒྲུབས་འདུག་པའི་ཕྱིར། དེ་ལྟར་ཡང༌། རྡོ་རྗེ་སྙིང་འགྲེལ་ལས།
རྡོ་རྗེ་སློབ་དཔོན་བློ་དང་ལྡན་པས། དབང་ལ་འཆོལ་བའི་སྐྱོན་སྤངས་ལ། དབང་བཞི་གོ་རིམ་བཞིན་དུ་བསྐུར་བར་བྱའོ། ། ཞེས་དྲངས་པའི་ལྡོག་ཟླའོ།། ༈ སྲིད་གསུམ་དུ། རྒྱུ་དབང་བསྐུར་ཚུལ་དེ་ཙམ་ལ་ཧ་ཆེ་མི་དགོས། དུས་འཁོར་ལས། འཇུག་པའི་བྱིན་དབབ་དུས་སུ་སྐུ་གསུང་ཐུགས་དང་ཡེ་ཤེས་རྡོ་རྗེ་ཕེབས་པར་བཤད་པའི་ཡེ་ཤེས་རྡོ་རྗེ་དངོས་སུ་བབས་པའི་ཚེ། དེ་ཉིད་དུ་འཚང་རྒྱ་བར་བཤད་པ་ལྟར་ན། དབང་མ་བསྐུར་བར་མཆོག་ཐོབ་པར་སོང་ཞེས་བཀོད་པ་ལ།
ཁྱེད་ཀྱིས། བསྡུས་རྒྱུད་ཀྱི་ལུང་གི་ཐོག་ཏུ་དགོངས་པ་ལུང་སྟོན་གྱི་ཁུང་དྲངས་ནས། ཡེ་ཤེས་དབབ་པའི་སྟོབས་ཀྱིས་སློབ་མ་དེ་ཉིད་དུ་གྲོལ་བ་ཞིག་ཡོད་པ་ཁོ་བོ་ཅག་ཀྱང་འདོད་མོད། དེའི་ཚེ་དབང་མ་བསྐུར་བར་གྲོལ་བར་མི་འགྲོ་སྟེ། ཚེ་སྔ་མ་ལ་དབང་བཞི་དང༌། རིམ་གཉིས་ཀྱི་སྦྱངས་པ་སྔོན་དུ་སོང་ནས། ཉམས་མྱོང་གི་རྒྱུན་མ་ཉམས་པའི་ལས་འཕྲོ་ཅན་ཞིག་ལ་ཚེ་འདིར། དངོས་གཞིའི་དབང་མ་བསྐུར་ཡང༌། ཡེ་ཤེས་ཕབ་པས་སད་པའི་རྐྱེན་བྱས་ཏེ་གྲོལ་བ་ལྟ་བུ་ཡིན་གྱི། ཞེས་སོགས་དང༌།
མདོའི་དཔེར་བརྗོད་བཀོད་པ་དང་བཅས་པ་ནི། ཐུགས་རབ་ཀྱི་ཀློང་ལས་རྡོལ་བའམ། སྟབས་ལེགས་ཀྱིས་འགྲིགས་པ་གང་ཡིན་ཀྱང་འདྲ། ལེགས་བཤད་ཀྱི་གྲངས་སུ་གཏོགས་པ་ཙམ་མོ། ། འོན་ཀྱང་ཉམས་མྱོང་གི་རྒྱུན་ཅུང་ཟད་ཉམས་པ་ཞེས་སམ་རྗེད་པས་བྱེད་རྐྱེན་ལ་རག་ལུས་གདའོ། ། དེས་ན། བཤད་རྒྱུད་རྡོར་འཕྲེང་དང༌། སངས་རྒྱས་ཐོད་པའི་ལུང་གཉིས་ཐུན་མོང་གི་སྒྲུབ་བྱེད་དུ་འགྱུར་ལ། འོན་ཀྱང་ཡང་དག་དབང་བསྐུར་གྱིས་དབེན་ན། ། སྒྲུབ་པོས་རྒྱུད་ཀྱི་དོན་ཤེས་ཀྱང༌། །
ཞེས་པ་ལ་འབྲུ་གཉེར་ཚུལ་གྱི་གསང་འདོན་ལུགས་རྒྱ་འགྲེལ་ལས་འབྱུང་བ་བཞིན་འཆད་མ་ཤེས་ན་སྨྲ་བ་པོ་ལ་སྐྱོན་འདི་འཇུག་སྟེ། རྒྱུད་ཀྱི་དོན་ནི་ཟུང་འཇུག་བདེ་བ་ཆེན་པོའི་ཡེ་ཤེས་ཡིན་ལ། སེམས་ཅན་ཚུལ་བཞིན་དུ་དབང་མ་ཐོབ་པས་མི་ཤེས་པའི་ཕྱིར། ཞེས་སྨྲ་བར་འགྱུར་དགོས། འདི་ཐད་ཀྱི་དོན་རྩ་དབང་བསྐུར་མུ་བཞི་རྩི་བ་དང་མི་རྩི་བའི་ཚུལ་ལ་རག་སྟེ། དེ་རྩི་བ་དག་གིས་འདོད་པ་ཕྱོགས་གཅིག་ལྟར་ན། ཇི་སྐད་དུ། ཚེ་འདིར་དབང་མ་བསྐུར་ཀྱང་ཐོབ་པ་ཞིག ། མེད་ན་སྔགས་སྡོམ་སེམས་རྗེས་འབྲང་བ་ཅི། ། ཞེས་པ་ནི་ཁྱེད་ཀྱི་བཞེད་པ་དང་ཆ་ཙམ་མཐུན་ལ།
ཡང་ཕྱོགས་གཅིག་ལྟར་ན། བཤད་རྒྱུད་སྡོམ་འབྱུང་ལས། སྔོན་གྱི་དགེ་རྩ་ལ་ལྟོས་ནས། ། དབང་པོ་བརྟུལ་འབྲིང་རྣོན་པོར་འགྱུར། ། ཞེས་གསུངས་པ་བཞིན། ཚེ་འདིར་སྦྱངས་སྟོབས་མ་ཡིན་པར་རང་བཞིན་གྱིས་དབང་པོ་ཆེས་རྣོ་ཞིང་བསོད་ནམས་ཀྱི་དཔལ་ཆེས་ཆེར་འབར་བ་དག་ཀྱང་སྣང་ན། དེ་ནི་ཚེ་རབས་སྔ་མར་ཐེག་པ་གསུམ་གྱི་ལམ་དུ་མ་ཞུགས་ཀྱང་བསོད་ནམས་ཀྱི་མཐུ་ཆེན་པོ་སྟོབས་སུ་གྱུར་པ་ཡིན་ལ། དེའི་རྒྱུ་མཚན་གྱིས་མིའི་སྐྱེ་བ་གང་ཞིག་ལའང༌། རྩ་རླུང་ཐིག་ལེ་ཆེས་དྭངས་པ་འཁོར་ལོས་བསྒྱུར་བའི་རྒྱལ་པོ་ལྟ་བུ་མཚན་དཔེ་རྗེས་མཐུན་པས་བརྒྱན་ལ། དེ་ལ་རག་པའི་རྩ་མདུད་མེད་པར་བཤད་པ་དང༌།
དེའི་ཐིག་ལེ་སྔོན་པོ་དང༌། བུ་ཐུ་བོའི་ཐིག་ལེ་སེར་པོར་བཤད་པ་ལྟ་བུ། གང་ལ་རྩ་མདུད་རག་པ་མེད་པ་དེ་ནི་བསོད་ནམས་ཀྱི་སྟོབས་ཏེ། སངས་རྒྱས་ཀྱི་མཚན་དཔེ་རེ་ལ་རྒྱུ་བསོད་ནམས་བརྒྱ་ཕྲག་མང་པོ་བཤད་པ་དང་རྗེས་སུ་མཐུན་ཞིང༌། དེས་ན་འཁོར་ལོས་བསྒྱུར་བར་འགྱུར་བའི་གང་ཟག་ལ་ལམ་ཞུགས་ངེས་པར་མི་དགོས། དེ་ལྟ་བུའི་གང་ཟག་སྔགས་ལམ་དུ་གསར་དུ་འཇུག་ན། དང་པོར་དབང་བསྐུར། དེ་ནས་རིམ་གཉིས་སོགས་ཀབ་ཀབ་ཀྲིག་ཀྲིག་རིམ་འཇུག་པའི་ཁྲིད་ཚུལ་དེ་མི་དགོས་པར་དབང་བསྐུར་བའི་བྱ་རྩོལ་ལ་མ་ལྟོས་པར་རང་བཞིན་གྱིས་ཐོབ་པ་ཡོད་པ་ལ་བསམ་ནས་དབང་མ་བསྐུར་ཀྱང་ཐོབ་པའི་གང་ཟག་གཅིག་འདོད་མོད་ཀྱི། དེས་དབང་རིམ་ལས་འབྱུང་བའི་ཡེ་ཤེས་སོགས་ཐོབ་བྱར་གྱུར་པ་ཐམས་ཅད་ཅིག་ཅར་དུ་ཐོབ། སད་རྨིས་གཉིད་འཐུག་བཞི་པའི་བག་ཆགས་དང་བཅས་པའི་སྤངས་བྱར་གྱུར་པ་ཐམས་ཅད་ཀྱང་དུས་གཅིག་ལ་དག་པས་ན།
དབང་མེད་པ་ལ་དངོས་གྲུབ་མེད། ། ཅེས་སོགས་དང༌། དེ་བཞིན་དབང་དང་བྲལ་ན་ནི། ། ཡེ་ཤེས་ཀུན་གྱིས་སྟོང་པ་ཉིད། ། ཅེས་སོགས་ཀྱི་རྒྱུད་ལུང་དེ་དག་གིས་དེ་ལ་མི་གནོད་པ་ཙམ་ལ་ཆ་མ་བཞག་ཕན་ཁོ་ནའོ། ། དེ་ལྟར་ལེགས་བཤད་ཀྱི་སྨྲ་སྒོ་མང་པོ་ཐལ་བ་ལ་མི་དགྱེས་པ་མ་མཛད་ཅིག་གསོལ་བ་འདེབས་སོ། ། རྩ་ལྟུང་གི་སྐོར་འདི་ལ་སོགས་པའི་སྐབས་མང་པོར། ལ་ལར་དུས་འཁོར་གྱི་ལུང་འདྲེན་མཛད་ནས་རྒྱུད་སྡེ་གཞན་ལ་རྒྱས་འགེབས་གང་ཐུབ་ལ་འབད། ལ་ལའི་ཐད་དུ་བྱེད་དཀའ་བྱུང་ཙ་ན། དུས་འཁོར་དང་རྒྱུད་སྡེ་གཞན་སྣང་མུན་བཞིན་ལྷན་ཅིག་མི་གནས་པའི་འགལ་བ་ཡིན་པ་ལྟར་སྨྲ་བ་དེ་ལེགས་པ་མ་ཡིན་ཏེ།
མདོར་བསྡུས་དང་པོར། འདི་ནི་དཔལ་ལྡན་དུས་འཁོར་ལོ། ། རྡོ་རྗེ་རྣལ་འབྱོར་ཐམས་ཅད་ནས། ། བདེན་པ་གཉིས་ལ་གནས་པ་ནི། མངོན་པར་བརྗོད་དེའི་རྗོད་བྱེད་འགྱུར། ། ཞེས་དང༌། ཐེག་པ་ཀུན་དོན་གསལ་བྱེད་དེ། ། པདྨ་དཀར་པོ་བདག་གིས་ནི། ། རྩ་བའི་རྒྱུད་ཀྱི་རྗེས་འཇུག་ཅིང༌། ། གཞུང་ནི་སྟོང་ཕྲག་བཅུ་གཉིས་ཏེ། །
རྡོ་རྗེའི་ཚིག་འབྱེད་དང་བཅས་པ། ། བསྡུས་པའི་རྒྱུད་ལ་བྲི་བར་བྱ། ། ཞེས་གསུངས་ཏེ། སྤྲུལ་པའི་རིགས་ལྡན་ཆེན་པོ་དེ་ཉིད་རྫུན་མི་གསུང་བ་ཞིག་ན། དུས་ཀྱི་འཁོར་ལོ་འདི་ཐེག་པ་ཐམས་ཅད་ཀྱི་གསལ་བྱེད་དུ་བཤད་ཅིང་མི་མཐུན་པར་མ་བཤད་དོ། ། རྩ་ལྟུང་ལྔ་པ་སོགས་ཀྱི་ཐད་དུ་རྣམ་པ་ཙམ་ལ་འགལ་བ་ལྟར་སྣང་ཡང་འགལ་མེད་དུ་འཆད་ནུས་པའི་ལེགས་བཤད་ཀྱི་འཕྲུལ་དབྱངས་ཅན་ལྷ་མོའི་རྒྱུད་མང་གི་སྒྲ་ལས་མཉན་པར་མཛོད་ཅིག། ༈ རབ་དབྱེར། ནཱ་རོ་ཆོས་དྲུག་ཞེས་བྱའི་ཁྲིད། ། མི་ལ་ཡན་ཆད་དེ་ལས་མེད། ། ཆོས་དྲུག་བོར་ནས་ལམ་འབྲས་དང༌། །
ཕྱག་རྒྱ་ཆེན་པོ་ལ་སོགས་པ། ། གཞན་གྱི་གདམས་ངག་སྒོམ་བཞིན་དུ། ། ནཱ་རོའི་བརྒྱུད་པ་འདེད་བྱེད་པ། ། གཞན་དང་འགལ་བ་ལྟ་ཅི་སྨོས། ། རང་ལུགས་དང་ཡང་འགལ་བ་ཡིན། ། ཞེས་གསུངས་པ་ལ། རྗེ་འབྲུག་པས། ཕྱག་རྒྱ་ཆེན་པོ་གཞན་གྱི་གདམས་ངག་ཡིན་པ་དང༌། ལམ་འབྲས་སྒོམ་བཞིན་པ་གཉིས་ཀ་མ་གྲུབ་པ། དགག་པ་འདི་ནི།
ཕྱོགས་ཆོས་མ་གྲུབ་པའི་གཏན་ཚིགས་སུ་སྣང༌། དེས་ན་རྒོལ་བ་ཉིད་ཚར་བཅད་ཀྱི་གནས་སུ་ལྷུང་ངོ༌། ། ཞེས་གན་མཛོད་དུ་བྲིས་པ་ལ། རྗེ་ཀླུ་སྒྲུབ་ཀྱིས། ཚར་བཅད་ལ་རྩད་པའི་ལན་རྒྱ་ཆེར་མཛད་པ་རྣམས། སྡེ་བདུན་གྱི་དགོངས་པ་བླ་ན་མེད་པ་ཡིན་ལ། དེ་ལ་ཕ་རོལ་པོའི་ལན་གྱིས་ཅི་ཡང་ཟློག་མ་ནུས་མོད། སྨྲ་བའི་ལྕེ་ཆད་ཟེར་བའི་གྲགས་པའི་སྒྲིབ་ཟོལ་ཙམ་དུ། སྲིད་གསུམ་ལས། མདོ་དྲན་པ་ཉེར་བཞག་གི་ལོ་རྒྱུས་ཙམ་ཞིག་བྲིས་འདུག་ཀྱང༌།
ནུས་པ་ཅི་ཡང་མ་བྱུང་སྟེ། ཤཱ་རིའི་བུ་དང༌། མུ་སྟེགས་ཀུན་ཏུ་རྒྱུ་མ་འཕྲད་ཀྱང༌། ཀུན་ཏུ་རྒྱུ་ཚར་བཅད་ཀྱི་གནས་སུ་ལྷུང་ངོ༌། ། ཟེར་བའི་ལོ་རྒྱུས་ཡོད་ན་ཕྱོགས་འགྲོ་ཙམ་སྲིད་མོད། ཤཱ་རིའི་བུ་ནི། ང་དང་དེ་དག་འཕྲད་ན་ཚར་བཅད་ཟིན་པ་ཞིག་ན། བདག་གིས་མ་ཚོར་ཞེས་དེ་གཉིས། ཕྲད་ན་ཀུན་ཏུ་རྒྱུ་དེ་ཚར་བཅད་ཀྱི་གནས་སུ་ངེས་ཀྱང༌། མ་འཕྲད་པའི་སྟོབས་ཀྱིས་དེ་ལྟར་མ་བྱུང༌།
ཞེས་པའི་དོན་ཡིན། ཚར་བཅད་མ་ཟིན་པ་ལ་ཚར་བཅད་པའི་གནས་སུ་ལྷུང་ངོ༌། ། ཞེས་བརྗོད་ན་རྫུན་དུ་ཡང་ཅིས་མི་འགྱུར། སྡེ་བདུན་ལས་ནི། རྒོལ་བ་གང་སྨྲ་བའི་སྤོབས་པ་ཟློག་པའི་དུས་དེར་ཚར་བཅད་ཀྱི་གནས་སུ་ལྷུང་བར་བཤད་དོ། ། གལ་ཏེ་རྩོད་པ་མི་ཟློག་ན། ཚར་བཅད་པའི་གནས་སུ་གྱུར། ཞེས་སོགས་རྒྱ་ཆེར་འབྱུང་ཡང༌། ཀླུ་སྒྲུབ་རྒྱ་མཚོས་རྒྱ་ཆེར་གསུངས་པ་དེ་ཀས་དཔྱོད་ལྡན་ལ་ངེས་པ་རྙེད་པར་འགྱུར་བའི་ཕྱིར། འདིར་ཆེད་ཀྱིས་སྨྲ་མ་དགོས།
ཅི་སྟེ་སྨྲས་ཀྱང་བོད་སྐད་མི་ཤེས་པའི་ཨ་ཙ་ར་ལ། བོད་ཚིག་གི་གཏམ་གླེང་བ་དང་མཚུངས་པས་དགོས་པ་མེད་ལ། འདིར་བློ་རབ་འབྲིང་ཀུན་གྱི་གོ་བྱེད་དུ་འདི་ཙམ་ཞིག་བརྗོད་དེ། སྔོན་བྲམ་ཟེ་སྐར་རྒྱལ་དང༌། བྲམ་ཟེ་གནས་ལེན་གྱི་བུ་གཉིས་རྩོད་པས། གནས་ལེན་གྱི་བུ་མི་སྨྲ་བའི་བརྟུལ་ཞུགས་ལ་བཀོད་པས། དེ་ཚར་བཅད་ཀྱི་གནས་སུ་ལྷུང་བར་བཤད་དེ། འདུལ་བ་ལུང་ལས། ཤེས་ལྡན་དག་རྒོལ་བའི་དཀྱིལ་འཁོར་ཤོམས་ཤིག ཅེས་པ་ནས།
བྲ་ཟེ་གནས་ལེན་གྱི་བུ་ཅང་མི་སྨྲ་བར་འདུག་གོ ། ཚར་བཅད་པའི་གནས་རྣམས་ཀྱི་ནང་ན་འདི་ལྟ་སྟེ། ལན་ལ་སྤོབས་པ་མེད་པ་འདི་ནི་ཐ་ཆད་ཡིན་ནོ། ། ཞེས་པའི་བར་ཐོག་མཐའ་བསྡུས་ནས་དྲངས་ཏེ། མི་བཟང་བའི་བཟང་མདོག་གཙོ་བོར་སྟོན་ནས་བྱུང་བ་ལ་ངོ་སོ་བྱས་སོ། ། རྒྱུ་མཚན་ཅིའི་ཕྱིར་ན། ཇི་སྐད་དུ། དེས་ན་མཁས་པས་གྲུབ་མཐའི་སྐྱོན། ། གཟུ་བོར་བརྗོད་པས་ཚར་བཅད་ཀྱིས། ། གང་ཟག་སྐྱོན་དང་བདག་བསྟོད་པ། །
ངན་འགྲོའི་རྒྱུ་ཕྱིར་མཁས་པས་སྤངས། ། ཞེས་གསུངས་པའི་མི་མཐུན་ཕྱོགས་སུ་འདུག་པའི་ཕྱིར། དེ་ཡང༌། ཕ་རོལ་གྱི་གྲུབ་མཐའ་ལ་སྐྱོན་ཡོན་ཅི་འདུག་གཟུ་བོས་བརྟགས་ནས་སྐྱོན་ངེས་པར་ཡིན་པ་ཞིག་ན་ཚར་བཅད་དགོས་པར་གསུངས་ན། ཁྱེད་ཀྱིས་ནི་རང་བློ་འཁྱོག་པོས་གཞན་གྱི་ལེགས་བཤད་རྣམས་ཀྱང་ཚར་གཅོད་མི་ནུས་བཞིན་དུ་གཅོད་པའི་རྣམ་འགྱུར་སྟོན། རྒོལ་བར་ངོས་བཟུང་བ་ལ་རེ་ཞིག་དམད་པར་འོས་ཀྱང༌། བསྟན་པ་དང་བསྟན་འཛིན་སྤྱི་ཁྱབ་དང་ལྷག་པར་དཀར་བརྒྱུད་པ་ཐམས་ཅད་ལ་དམོད་མོ་མི་བཟད་པ་སྤྲོས། ཁྱེད་རང་གསུང་རབ་ཐམས་ཅད་ལ་དབང་འབྱོར་ཚུལ་དང༌། སོ་སོ་ཡང་དག་པའི་རིག་པ་ཐོབ་ཚུལ་དང༌། ཐོགས་མེད་ཀྱི་སྤོབས་པ་མངའ་ཚུལ་སོགས་གཞན་གྱི་ཟེར་མཁན་མེད་ཀྱང་ཁྱེད་རང་གིས་ཡང་དང་ཡང་དུ་བསྒྲགས་པ་འདི་རྣམས།
ངན་འགྲོའི་རྒྱུར་ཨེ་འགྲོ་དྲང་པོའི་ཐུགས་ལྡན་དག་གིས་མཁྱེན་པར་མཛོད་ཅིག དེ་ཡང་གན་མཛོད་དུ་ཚར་གཅོད་ཀྱི་འཕྲོས་གླེང་མཛད་པ་འདི་དག་རྟོག་གེ་ལ་གྲགས་པའི་ཚར་བཅད་དང་བསྟུན་དགོས་པའི་ངེས་པའང་མེད་མོད། ཅི་སྟེ་དེ་ཕྱོགས་སུ་ཟློག་པར་བཞེད་ནའང༌། ཚིག་རྩ་ཟིན་པར་བྱ་ཡི་གྱ་ཚོམས་སུ་སྨྲ་བ་ནི་ལེགས་པ་མ་ཡིན་ནོ། ། དྲན་པ་ཉེར་བཞག་གི་ལུང་འདིར། ཤཱ་རིའི་བུ་དང་མུ་སྟེགས་དངོས་སུ་འཛོམ་ན་ཤཱ་རིའི་བུའི་རིགས་པས་མུ་སྟེགས་དེ་ཉིད་ཚར་བཅད་ངེས་པ་ལ། མ་ཕྲད་པས་ཀ དེ་དག་དང་ཕྲད་ན་ཚར་བཅད་ཟིན་པ་ལ། ཞེས་ཏེ། དཔེར་ན་འཇིག་རྟེན་པ་ཁ་ཅིག་ཀྱང༌།
དགྲ་དེ་དང་དངོས་སུ་ཕྲད་ན་དེ་དག་བསད་གྲུབ་ཡོད་པ་ལ་མ་ཕྲད་ཟེར་བ་ལྟ་བུ། དེས་ཚར་བཅད་ཀྱི་གནས་སུ་ལྷུང་ཞེས་པའང༌། ལུང་རིགས་ངན་པ་དེ་ཚར་བཅད་པའི་གནས་ཡིན་པས་ན། ཚར་བཅད་ཀྱི་འོས་སམ་ཚར་བཅད་པའི་ཡུལ་ལམ་གནས་སུ་གྱུར་པས་ལྷུང་ཞེས་སྨོས་ཀྱི། དངོས་སུ་ཚར་བཅད་པ་ཞིག་ན་དེ་འདྲ་ཅི་སྨྲ། ཁྱེད་ཀྱིས་ཤཱ་རིའི་བུ་དང་མུ་སྟེགས་ཀུན་ཏུ་རྒྱུ་མ་ཕྲད་ཀྱང་ཀུན་ཏུ་རྒྱུ་ཚར་བཅད་ཀྱི་གནས་སུ་ལྷུང་ངོ༌། ། ཟེར་བའི་ལོ་རྒྱུས་ཡོད་ན་ཕྱོགས་འགྲོ་ཙམ་སྲིད་མོད་ཅེས་ལྷུང་ཞེས་པའི་མིང་ཡོད་མེད་ལ་རྩོད་པར་སྣང་མོད། འོ་ན་ཁྱེད་རང་གིས་དྲངས་པའི་ལུང༌། གལ་ཏེ་རྩོད་པ་མི་ཟློག་ན། ། ཚར་བཅད་པ་ཡི་གནས་སུ་གྱུར།
ཞེས་འབྱུང་གི་ལྷུང་ཞེས་པ་མི་འདུག་པས། ལུང་དེ་ནི་ཁྱེད་ཀྱི་རྒྱབ་སྐྱོར་ཕྱོགས་འགྲོ་ཙམ་ཡང་མ་ཡིན་ཏེ། མཁས་འཇུག་ལས། མི་སྨྲ་བར་གྱུར་པ་ཙམ་གྱིས་སྐབས་དོན་འགྲུབ་ན། མཚོན་དང་མེ་ལ་སོགས་པས་བསྡིགས་པས་མི་སྨྲ་བ་ཡང་དེར་འགྱུར་བས་ཧ་ཅང་ཐལ་ལོ། ། ཞེས་གསུངས་པ་དེ་ཅི་རེད། དེ་ལ་གཏན་ཚིགས་ཡང་དག་དང་རྗེས་སུ་འབྲེལ་བའི་སྨྲ་སྒོ་ཇི་སྙེད་མཆིས་བཞིན་དུ། སྨྲ་བའི་ལྕེ་ཆད་ཟེར་བ་རང་མཚང་ཆེ་ཞིང༌། ནུས་པ་བྱུང་མ་བྱུང་བློ་ཚད་རྣམས་ལ་དྲིས་ཤིག། ༈ ཡང་ཁྱེད་ཀྱིས།
ཅི་སྟེ་སྨྲས་ཀྱང་བོད་སྐད་མི་ཤེས་པའི་ཨ་ཙ་ར་ལ་བོད་ཚིག་གིས་གཏམ་གླེང་བ་དང་མཚུངས་པས་དགོས་པ་མེད་ལ། ཟེར་བ་བྱས་སོ། ། དེའི་ཞེ་འདོད་ཚད་མ་ཤེས་རྒྱུའི་ཁས་ལེན་དུ་སྣང་མོད། སྤྱིར་མུ་སྟེགས་དང༌། སྒོས་གྲངས་ཅན་པ་བོད་འདི་ན་ཕ་ཚན་མི་རྩ་གང་ཡང་མེད་པའི་ཁར། རྒྱ་གར་ནས་འོངས་པ་དག་ཀྱང་སློབ་དཔོན་ཆེན་པོ་པད་མའི་བཀའ་ལྟར་བརྟན་མ་བཅུ་གཉིས་ཀྱིས་བཀག་པ་ལ་བརྟེན། བོད་པའི་ཚད་མ་བ་རྣམས་ཀྱིས་མུ་སྟེགས་པ་རྣམས་ཉ་ངར་འོག་ཏུ་འཆོས་ཆོག་ཆོག་གི་སྟབས་ཀྱིས། ཇི་ལྟར་གཏོར་རྒྱབ་ལ་ཆས་པའི་དམག་མི་དག་དགྲ་མིག་ལམ་དུ་མེད་ཀྱང༌། ཕྱོགས་དེར་རྔམས་རྔམས་ལྟར་རྒྱུག་པ་བཞིན་དུ། གྲངས་ཅན་ལ་སོགས་པའི་ཕག་ཏུ་བཟང་བཟང་མོའི་འཆོར་སྟངས་བྱེད་པར་འདུག་སྟེ།
ཁོང་ཚང་གི་རིགས་པ་སྨྲ་བ་ཁ་ཡར་བོད་དུ་ལྷགས་ན། ཚར་བཅད་སོགས་རིགས་པའི་འཇུག་སྒོ་སཾསྐྲྀཏའི་སྐད་དུ་སྨྲ་བ་ལྟ་ཅི། གྲོང་ཁྱེར་བའི་ཕལ་སྐད་ཙམ་ཡང་མི་ཤེས་པས་རྨོངས་དུས། ཁྱེད་རང་ཚོས་བསླབས་པའི་རྣམ་འགྲེལ་གྱི་ཐལ་ཕྲེང་སྤར་མོ་གང་པོས་གང་དུ་ཡང་སླེབ་པ་མ་ཡིན།། ༈ ཡང་ཁྱེད་ཀྱིས། བྲམ་ཟེ་སྐར་རྒྱལ་གྱི་བུས་གནས་ལེན་གྱི་བུ་མི་སྨྲ་བའི་བརྟུལ་ཞུགས་ལ་བཀོད་པས། དེ་ཚར་བཅད་ཀྱི་གནས་སུ་ལྷུང་བར་བཤད། འདུལ་བ་ལུང་ལས། ཤེས་ལྡན་དག་རྒོལ་བའི་དཀྱིལ་འཁོར་ཤོམས་ཤིག ཅེས་པ་ནས།
བྲམ་ཟེ་གནས་ལེན་གྱི་བུ་ཅང་མི་སྨྲ་བར་འདུག་གོ ། ཚར་བཅད་པའི་གནས་རྣམས་ཀྱི་ནང་ན་འདི་ལྟ་སྟེ། ལན་ལ་སྤོབས་པ་མེད་པ་ནི་ཐ་ཆད་ཡིན་ནོ། ། ཞེས་དྲངས་མོད། འདུལ་བ་ལུང་དུ། གནས་ལེན་གྱི་བུས་བསམ་པ། སྐར་རྒྱལ་འདི་གཞུང་གསར་བྱེད་པ་གསལ་བས། བདག་གི་ལྷན་ཅིག་སྨྲ་བར་མི་ནུས་ཀྱི། ཇི་དང་ལྷག་གི་ཚིག་འདྲེད་པ་ཙིང་ཅིག་བྱའོ་སྙམ་ནས་རྒྱུན་ཆགས་ལྔ་བརྒྱ་བཟླས་སོ། ། སྐར་རྒྱལ་གྱི་བུས་ཕྱིར་བཟླས་ཏེ།
ཁྱེད་ཀྱི་འདི་ནི་རིག་པ་མེད་པ་ཡིན་ནོ། ། འདི་ནི་མི་མཐུན་པ་ཡིན་ནོ། ། འདི་ནི་མི་འཐད་པ་ཡིན་ནོ། ། ཞེས་སྐྱོན་བཏགས་པ་དང༌། བྲམ་ཟེ་གནས་ལེན་གྱི་བུ་ཅང་མི་སྨྲའོ། ། ཚར་བཅད་པ་རྣམས་ཀྱི་ནང་ནས་ལན་ལ་སྤོབས་པ་མེད་པ་ཐ་ཆད་ཡིན་ནོ། ། ཞེས་གསུངས་ལ། བདག་ཉིད་ཆེན་པོ་ས་པཎ་གྱིས་མཁས་འཇུག་ཏུ། འདྲི་ན་སྐབས་སུ་བབ་པ་འདི། ། ཅིག་ཅར་རྣམ་གྲངས་མང་པོ་མིན། །
ཞེས་པའི་རང་འགྲེལ་ལས། མུ་སྟེགས་བྱེད་དག་རྒོལ་བས་ཕྱོགས་སྔ་མ་མི་འདྲ་བའི་རྒྱུན་ཆགས་བརྒྱ་ལ་སོགས་ངག་རྒྱུན་གཅིག་ལ་སྟོན་ནས་དེ་ཕྱིར་རྒོལ་གྱི་གོ་རིམ་མ་འཁྲུགས་པར་ཕྱོགས་སྔར་རྗེས་སུ་བརྗོད་དེ། དེ་ནས་གོ་རིམ་ཕྱོགས་ཕྱི་མས་སུན་འབྱིན་པ་ལ། དེ་ལྟ་བུའི་ཕྱོགས་སྔར་བརྗོད་མ་ནུས་ན་རྗེས་སུ་མི་བརྗོད་པ་ཞེས་བྱ་བ་ཚར་བཅད་ཀྱི་གནས་སུ་འགྱུར་རོ་ཞེས་ཟེར་རོ། ། རྩོད་པའི་རིགས་པར་སྐབས་སུ་བབ་པའི་ཕྱོགས་སྔ་རེ་རེ་ནས་སུན་དབྱུང་བས་ཆོག་མོད། སྐབས་སུ་མ་བབ་པའི་ཕྱོགས་སྔ་རྗེས་སུ་བརྗོད་པ་ནི་སྒྲུབ་པ་སུན་འབྱིན་གྱི་ཡན་ལག་མ་ཡིན་པ་ཉིད་ཀྱིས་ཚར་བཅད་དུ་དགོངས་སོ། ། ཞེས་གསུངས་ཏེ། དོན་གྱི་སྙིང་པོ། བྲམ་ཟེ་གཉིས་རྒྱུན་ཆགས་ལྔ་བརྒྱ་བཏོན་པ་དང༌། དེ་སུན་ཕྱུང་བའི་ཚུལ་གྱིས་གཏམ་དེ་རང་ལུགས་འཐད་ལྡན་དུ་བྱས་ནས་ངོམ་ངོམ་ཡེར་ཡེར་དུ་སྨྲས་པའི་མགོར།
ས་པཎ་གྱི་ཐོག་རྒོད་དེ་ལྷུང་མ་ཐག་ཨརྫ་ཀའི་བདོག་པ་ལྟར་གས་ཏེ། ལྷ་བདུད་དུ་བབས་པ་ནི་དེ་འདྲ་བ་ལ་ཟེར་རོ། ། དེས་ན། འདི་རིགས་ཀྱི་གསུང་ཅི་ཙམ་མང་གིན་སྔོ་ལོ་འཕྱར་བ་ལས་སྤྲོས་པའི་དགོས་ནུས་གང་ཡང་མེད་ཅིང༌། ལྷག་པར་ཆོས་སྡེ་ཆེན་པོའི་བསྟན་པ་ལ་དགོངས་ནས་གསུང་ཚད་ཟིན་པར་མཛད་དུ་གསོལ།། ༈ ཡང་ཁོང་གི་ཞལ་ནས། གན་མཛོད་དུ། ཕྱག་རྒྱ་ཆེན་པོ་གཞན་གྱི་གདམས་ངག་ཡིན་པ་མ་གྲུབ་ཅེས་པ་ལས་འཕྲོས་ནས། སྲིད་གསུམ་དུ། གཞན་ཞེས་པ་བཀའ་གདམས་ལ་ཟེར་བར་གྲགས་ཀྱང༌།
ཞེས་སོགས་བྲིས་མོད། འདི་སྐབས་གཞན་ཞེས་པ། ཆོས་དྲུག་ལ་བསྲེ་བསླད་བཅུག་པའི་ཆོས་ལུགས་ཐམས་ཅད་ལ་ཟེར་ཞིང༌། ཁྱད་པར་དུ་རྒྱ་ནག་གི་གདམས་ངག་ལ་ཟེར་བར་དགོངས་ནས། རབ་དབྱེར་ད་ལྟའི་ཕྱག་རྒྱ་ཆེན་པོ་ནི། ། ཕལ་ཆེར་རྒྱ་ནག་ཆོས་ལུགས་ཡིན། ། ཞེས་བཤད་པས། གཞན་ཞེས་པ་བཀའ་གདམས་ལ་ཟེར་བར་གྲགས་པ་ནི། བསྟན་བྱའི་གཙོ་བོ་མ་ཡིན་ལ། སྔོན་ཆད།
ས་ལུགས་ཀྱི་བླ་མ་མང་པོས། སྡོམ་གསུམ་གྱི་ཡིག་ཆ་ཇི་སྙེད་ཅིག་བརྩམས་འདུག་པ་རྣམས་ལ་འབྲེལ་ཡོད་མེད་སྣ་ཚོགས་སྣང་བས། དེ་དག་ཏུ་བཤད་པ་ཙམ་གྱིས་གོ་ཆོད་པ་མ་ཡིན་གྱི། གོང་མ་ལྔ་པོ་རང་གི་དགོངས་པ་གཞུང་འཛུག་པར་རིགས་སོ། ། ཞེས་སྨྲས་སོ། ། གོང་མ་ལྔའི་དགོངས་པ་གཞུང་འཛུག་པ་ཞིག་ཅིས་ཀྱང་དགོས་ཏེ། དེ་མཁས་པ་སྔ་མ་ཚོས་མ་ཚུགས་ཕྱིན། ཁྱེད་ཀྱིས་འཛུག་པའི་ཐུགས་རློམས་གྱིས་བཀའ་དྲིན་བསྐྱང་ཀྱང་འོ་བརྒྱལ་བ་ལས་ཅི་མེད་ཅིང༌། གཞན་ཞེས་པ་ཆོས་དྲུག་ལ་བསྲེ་བསླད་བཅུག་པའི་ཆོས་ལུགས་ཐམས་ཅད་ལ་ཟེར་ཞེས་པའང་མ་བདེན་པ་འདྲ་སྟེ། དེ་ལྟར་ན་དེང་སང་གི་མཁས་རློམས་སྨྲ་ཁམ་ཅན་འགའ་དང་མི་འདྲ་བར།
རྗེ་ས་པཎ་དེ་ཉིད་མཁས་པའི་ནང་ནས་མཁས་པ་དཔེ་བྲལ་ཞིག་ཡིན་པའི་སྟབས་ཀྱིས། དེ་འདྲ་མིན་པའི་ཚིག་བཅད་རྩོམ་རིགས་པའི་ཕྱིར། ཆོས་དྲུག་གཞན་དང་བསྲེ་བ་ལ་ཆོས་དྲུག་བོར་ཞེས་པའི་སྒྲ་ཇི་ལྟར་འཇུག་སྟེ། ཕྱེ་མར་དང་བསྲེས་པ་ལ་ཕྱེ་བོར་བའི་ཐ་སྙད་མི་འཇུག་པ་འདྲའོ། ། གལ་ཏེ་ཆོས་དྲུག་ཆོས་གཞན་དང་བསྲེས་པ་ལྟ་ན། ཆོས་དྲུག་གི་རྩ་བའི་གཞུང་ཀ་དཔེ་ཆེ་ཆུང༌། འཕོ་བསྲེ་ཆེ་ཆུང༌། ཆོས་དྲུག་དྲིལ་བ་རྡོ་རྗེའི་མགུར་སོགས་གཞུང་ཁུངས་མ་རྣམས་ན་མེད་པའི་ལྷད་འདི་དང་འདིའོ་ཞེས་བསྟན་རྒྱུ་དགོས་ཀྱང༌། དེ་ནི་རི་བོང་གི་རྭ་རྣོ་བརྟུལ་བཞིན་དུ་གྱུར་པས་ཚོད་འཇོག་གི་སྨྲ་ལྕེ་བྲེལ་བ་ཙམ་ལས་སྙིང་པོ་གཞན་གར་ཡོད། ཁྱད་པར།
ཆོས་དྲུག་གཞན་དང་བསྲེས་པ་ལ་ཕྱག་རྒྱ་ཆེན་པོ་ཟེར་མཁན་ཁུངས་མ་མི་སྣང་བས་ན། ད་ལྟའི་ཕྱག་རྒྱ་ཆེན་པོ་ནི། ། ཕལ་ཆེར་རྒྱ་ནག་ཆོས་ལུགས་ཡིན། ། གསུང་པའི་ལུང་ཡང་སྐབས་འདིར་ཅུང་མི་འགབ་ལགས།། ༈ ཤིང་གི་རང་འཐག་ཏུ། འབྲུག་པ་དཔོན་སློབ་གཉིས་ཀས། ལམ་འབྲས་སྒོམ་བཞིན་པ་མ་གྲུབ་ཅེས་སྨྲས་པའང༌། ཇོ་བོ་ངན་པ་ཙམ་སྟེ། ཕག་གྲུས་ལམ་འབྲས་ཉན་སྒོམ་བྱས་ནས། གཞུང་དང་མན་ངག་གཅིག་ཏུ་བསྒྲིགས་པའི་ཡི་གེ་མངོན་སུམ་ན་སྣང་བ་དང༌།
དཀར་བརྒྱུད་རི་ཆོས་སྐོར་གསུམ་ན། ལམ་འབྲས་ཀྱི་བཤད་པ་དང༌། གདམས་ངག་གཉིས་ཀ་མང་དུ་བྲིས་པ་དང༌། ལམ་འབྲས་ཀྱི་གེགས་སེལ་ཕལ་ཆེར་ཞིག དཀར་བརྒྱུད་ཀྱི་ཡི་གེ་དག་ཏུ་ལེགས་པར་མཛད་འདུག་པས་སོ། ། ཞེས་བྲིས་སོ། ། སྔར་ཁོ་བོ་ཇོ་བོ་བཟང་པོ་ཡིན་ནའང༌། ཤེས་རབ་དགའ་ཚད་ཡོད་པ་ལ་ཇོ་ངན་ཁྱེད་ཀྱིས་བསླབས་པས་འཕྲལ་དུ་ཤེས་པ་ལགས། གན་མཛོད་ལས། སྒོམ་བཞིན་ཞེས་པ་སྔར་དེ་ལ་ཞུགས་པ་ཙམ་མིན་ཞེས་རུས་བཏོན་པའི་ལུགས་སོ། །
ཞེས་པའི་ཚིག་ནུས་ལ་མ་བརྟགས་པར། ཕག་གྲུས་ལམ་འབྲས་ཉན་སྒོམ་གཏན་ནས་མ་བྱས་ཞེས་སྨྲ་བར་འདུག་གོ་སྙམ་དུ་དགོངས་པར་སྣང་སྟེ། དེ་ནི་སྔགས་འབྲུ་བརྒྱད་ལ། གྲངས་བསྙེན་སོང་བའི་སྔགས་ནུས་སུ་གོ་ལགས། རྗེ་ཕག་གྲུས་བླ་ཆེན་ཀུན་དགའ་སྙིང་པོའི་དྲུང་དུ་ལམ་འབྲས་གསན། ཉམས་སུ་བཞེས། ཐུན་མོང་གི་ཉམས་མྱོང་མང་པོ་འཁྲུངས་པ་མཐོང་ལམ་དུ་ངོ་སྤྲོད་ཐེམས་པར་ཐོབ་ནས། གཞུང་བཤད་དཔེ་མཛོད་མ་སོགས་ཡིག་སྣ་ཉེར་གཅིག་མཛད་པ་ལ་བསྙོན་དུ་ཅི་ཡོད་ཀྱང་དེས་ཐུགས་མ་ཚིམ་པར་སྒམ་པོར་བྱོན་ནས་དཀར་བརྒྱུད་ཀྱི་གདམ་པ་གསན་པས་འཕགས་ལམ་གྱི་མངོན་རྟོགས་ཐུགས་ལ་འཁྲུངས་པར་གདའ། དེས་ན། ལམ་འབྲས་གསན་ཀྱང༌།
ཕྱིས་གཏང་སྙོམས་སུ་མཛད་པས་ན་ལམ་འབྲས་སྒོམ་བཞིན་པ་མ་ཡིན་ཟེར་རྒྱུ་ལགས་སོ། ། རྗེ་ཡང་དགོན་པའི་རི་ཆོས་སྐོར་གསུམ་གྱི་ནང་ཚན་རྡོ་རྗེ་ལུས་ཀྱི་སྦས་བཤད་དང༌། གཞན་ཡང་ས་ལུགས་ཀྱི་མན་ངག་ཟབ་ཁྱད་ཁ་ཡར་སྣང་བ་ཆོས་རྗེ་ས་པཎ་ལས་གསན་ཅིང༌། དེ་པའི་བརྒྱུད་པ་ལའང༌། གནས་ལྔ་རིག་པའི་པཎ་ཆེན་ས་སྐྱ་པ། ། ཞེས་བཀོད། ཞ་མ་ལྕམ་སྲིང་ལས་བརྒྱུད་པའི་ལམ་འབྲས་ཀོ་བྲག་པ་བསོད་ནམས་རྒྱལ་མཚན་ལ་གསན་ནས། དེ་སྐོར་གྱི་བརྒྱུད་པ་ལ། ས་གསུམ་འགྲན་ཟླ་བྲལ་བའི་ཀོ་བྲག་པ། ། ཞེས་སོགས་བཀོད་གདའ་ནའང༌།
རི་ཆོས་ཀྱི་ལམ་གྱི་གཞུང་ཤིང༌། ཆོས་རྗེ་རྒོད་ཚང་པ་དང༌། འབྲི་གུང་སྤྱན་སྔ་གྲགས་པ་འབྱུང་གནས་ལས་གསན་པའི་ཕྱག་ཆེན་ཆོས་དྲུག་ཡིན་ཅིང༌། གཞན་ཡང་རྫོགས་ཆེན་ཆོས་སྣ་མང་པོར་གླེགས་བམ་གཅིག་ཏུ་འཐུས་པར་མཛད་མོད་ཀྱི། དཀར་བརྒྱུད་སྤྱི་དང་ཅུང་མི་འདྲའོ། ། ལམ་འབྲས་ཀྱི་གེགས་སེལ་ཕལ་ཆེར་དཀར་བརྒྱུད་ཀྱི་ཡི་གེ་མང་པོར་བླངས་པ་མི་བདེན་ཏེ། བཀའ་ངེས་པ་ཅན་གྱི་སྐབས་སུ་ནད་འདོན་ཞི་བྱེད་པ་ལ་མ་ལྟོས་པས་ནད་འདོན་གདམས་ངག་ཞི་བྱེད་པ་ལ་མི་རེ་བའི་བཀའ་རྒྱ། གེགས་སེལ་ལམ་འབྲས་པ་ལ་མ་ལྟོས་པས་གེགས་སེལ་གྱི་གདམས་ངག་ལམ་འབྲས་པ་ལ་མི་རེ་བའི་བཀའ་རྒྱ། ཟློག་སྒོམ་གཅོད་ཡུལ་བ་ལ་མ་ལྟོས་པས་ཟློག་སྒོམ་གྱི་གདམས་ངག་གཅོད་ཡུལ་བ་ལ་མི་རེ་བའི་བཀའ་རྒྱ། ཞེས་སོགས་ཡོད་བཞིན་དུ།
སྙིང་ཡོད་སུ་ཞིག་དེ་ལས་འདའ་བར་ནུས་སྙམ་མོ།། ༈ ཡང་ཤིང་གི་རང་འཐག་ཏུ། དེ་ལྟར་ན། ནཱ་རོ་ཆོས་དྲུག་ཞེས་བྱའི་ཁྲིད། ། མི་ལ་ཡན་ཆད་དེ་ལས་མེད། ། ཅེས་པའི་དོན་ལ། ས་སྐྱ་པ་ཕལ་མོ་ཆེ་ཞིག མི་ལ་ཡན་ཆད་དུ་ཆོས་དྲུག་གཙང་མ་དེ་ཡོད། དྭགས་པོ་མན་ཆད་ཆོས་དྲུག་བསྲེ་བསླད་ཅན་ཅིག་མ་གཏོགས་གཙང་མ་མེད་ཅེས་འཆད་ལ། ཁོ་བོ་ནི་འདི་ལྟར།
མི་ལ་ཡན་ཆད་ལ་ཆོས་དྲུག་ཚིག་བརྒྱུད་དང་དོན་བརྒྱུད་གཉིས་བསྲེ་སླད་མེད་པར་ཡོད། དྭགས་པོ་རྗེའི་ཞབས་ཙམ་ནས་བཟུང་སྟེ། ཆོས་དྲུག་གི་ཚིག་བརྒྱུད་བསྲེ་སླད་མེད་པ་ཡོད་པ་ལ་དོན་བརྒྱུད་མ་བྱུང༌། དོན་བརྒྱུད་ཡོད་པ་རྣམས་ལ་ཚིག་བརྒྱུད་བསྲེ་སླད་མེད་པ་དེ་མ་བྱུང་བར། བསྲེས་བསྲེས་མང་པོར་སོང་ཞེས་པའི་དོན་ལ། ནཱ་རོ་ཆོས་དྲུག་ཞེས་བྱའི་ཁྲིད། ། མི་ལ་ཡན་ཆད་དེ་ལས་མེད། ། ཅེས་བྱུང༌། དེ་ལ་ཚིག་བརྒྱུད་བསྲེ་སླད་མེད་པའི་ཆོས་དྲུག་ནི། གཙང་གཞེར།
རྨོག་ཅོག་པ། མེས་སྟོན་ཚོན་པོའི་ཆོས་དྲུག་རྣམས་ཡིན། དེ་དག་གི་ཆོས་བརྒྱུད། ཆོས་རྗེ་པཎྜི་ཏས་ཀྱང་གསན་མོད་ཉམས་ལེན་མ་མཛད་པས། རང་འབྲས་ཐུན་མོང་མ་ཡིན་པའི་ཉམས་མྱོང་མ་སྐྱེས་པ་ལ་དགོངས་ནས། ཚིག་བརྒྱུད་གཙང་མར་ཡོད་ཀྱང་དོན་བརྒྱུད་མེད་པར་བཞེད། ཕག་གྲུ་གླིང་སོགས་ལ་ཆོས་དྲུག་སྒོམ་པའི་ཉམས་རྟོགས་མང་དུ་འཁྲུངས་པའི་དོན་བརྒྱུད་ཡོད་ནའང༌། གདམས་ངག་འཆད་ཉན་བགྱིད་ཚེ། རྒྱ་གར་ཕྱག་ན་ལས་བརྒྱུད་པའི་ཕྱག་ཆེན་དང༌། ལམ་འབྲས།
ཞི་བྱེད་ལ་སོགས་པའི་གདམས་པ་མཁོ་བཏུས་སུ་བཤད། རེས་འགའ་རང་རང་གི་རྟོགས་པ་ལས་གསར་འཁྲུངས་སུ་བྱུང་བའི་ཉམས་སུ་མྱོང་བའི་ཚུལ་དུ་གསུངས་པས། ཚིག་བརྒྱུད་བསྲེ་སླད་མེད་པ་དེ་ལ་མ་བྱུང༌། ཞེས་བྱའོ། ། ཞིབ་པར་ན། དྭགས་པོ་རང་ལ་ཆོས་དྲུག་བསྲེ་སླད་མེད་པའི་ཚིག་དོན་བརྒྱུད་པ་གཉིས་ལྡན་བྱུང་བ་གཞིར་བཞག་མོད། སློབ་མར་འཆད་ཚེ། བཀའ་གདམས་ཀྱི་གདམ་ངག་འགའ་དང༌། ཏི་ཕུ་པའི་མན་ངག་དང༌། རང་གི་མྱོང་བ་དང་ཇི་ལྟར་མཐུན་པ་སོགས་འཆད་སྒོམ་སྣ་ཚོགས་པའི་བཀྲི་ཚུལ་མཛད་ནས།
གསུང་ངེས་མེད་དུ་བྱོན་པས། མི་ལ་ཡན་ཆད་དེ་ལས་མེད། ། ཅེས་གསུངས་ལ། རྨོག་ཅོག་པ་སོགས་ལའང་བླ་མ་རང་ཐོག་ཏུ་ཆོས་དྲུག་བསྲེ་སླད་མེད་པའི་དོན་བརྒྱུད་ཡོད་སྲིད་མོད། སློབ་མ་ལ་རྒྱུན་ཆགས་སུ་དེ་ལྟར་མ་བྱུང་བས། མི་ལ་ཡན་ཆད་དེ་ལས་མེད། ། ཅེས་དམན་པ་ལ་དགག་སྒྲ་སྦྱར་བའི་སྐབས་ཀྱང་ཡིན་ཅེས་པ་དང་དཔེ་དང་བཅས་ཨ་ཟློས་ཀོ་ཟློས་སུ་སྨྲས་སོ། ། ས་པཎྜི་ཏས་ཕྱོགས་སྔར་བཞེད་པ་ནི། དྭགས་པོ་ལུགས་ཀྱི་ཕྱག་ཆེན་དུ་གྲགས་པ་འདི་ཡིན་ལ། དེ་འགོག་པའི་ཕྱིར།
ནཱ་རོ་ཆོས་དྲུག་ཞེས་བྱའི་ཁྲིད། ། ཅེས་སོགས་ཀྱི་གཞུང་ཚོགས་འདི་དག་བྱུང་བ་ཡིན་མོད་ནའང༌། ཆོས་དྲུག་གི་འཕྲོས་བྱུང་བ་ཙམ་གྱིས་ཆོས་དྲུག་བཀག་པར་གདོན་མི་ཟའོ་སྙམ་ནས། ཆོས་དྲུག་ལ་བསྲེ་སླད་ཡོད་མེད་དང༌། དག་མ་དག་དང༌། འབྲེལ་མ་འབྲེལ་སོགས་དགོས་མེད་ཀྱི་ཚིག་ཉོག་མང་པོས་དུས་དང་བློ་གྲོས་གྲོན་དུ་བཏང་མོད་ཀྱི། ས་པཎ་གྱི་དགོངས་པ་ལོན་པའི་སྨྲ་བ་པོ་དཀོན་ནོ། ། རྒྱུ་མཚན་རྗེ་བཙུན་གྱིས། ནཱ་རོ་ཆོས་དྲུག་དག་པའི་ཁྲིད། ། ཅེས་གསུངས་ན་དེར་འགྱུར་ཀྱང༌།
ཞེས་བྱའི་ཁྲིད་ཅེས་གསུངས་ནས་བསྲེ་བསླད་ཡོད་མེད་དང༌། དག་མ་དག་གི་འཕྲོས་མ་མཛད་འདུག་པ་ལ་ལབ་ལོབ་མང་པོས་ཅི་ཞིག་བྱ། གོང་དུ་སྨོས་པ་བཞིན། ཆོས་དྲུག་གི་རྩ་བ་རྡོ་རྗེ་འཆང་གི་གསུང་ངོ་མ་བཀའ་ཡང་དག་པའི་ཚད་མ། ནཱ་རོའི་རྡོ་རྗེའི་མགུར་ཆོས་དྲུག་དྲིལ་བ་ཞེས་བྱ་བ། རྗེ་མར་པའི་ཀ་དཔེ་ཆེ་ཆུང་སོགས་དང༌། དེང་སང་གི་ཆོས་དྲུག་ལ་དོན་གྱི་ཁྱད་པར་ཅི་ཞིག་འདུག གང་གི་ཐད་དུ་བསྲེ་སླད་ཅི་འདྲ་བཅུག་ལྟོས་ལ་དེ་ནས་སྨྲ་བར་གྱིས་ཤིག གལ་ཏེ་ཚིག་རྒྱས་བསྡུས་འདུག་པས་དེར་འགྱུར་རོ་སྙམ་ན། འོ་ན་ལམ་འབྲས་རྡོ་རྗེའི་ཚིག་རྐང་གི་ཐོག་ཏུ།
ས་ཆེན་ཡབ་སྲས་ནས་བརྩམས་ཏེ། དེང་སང་བར་གྱི་ཁྲིད་འགྲེལ་མཁའ་སྤྱོད་སོགས་ཡི་གེ་རྒྱས་བསྡུས་ཤིན་ཏུ་མང་པོ་འདུག་པ་འདི་པའང་བསྲེ་སླད་ཅན་གྱི་མ་དག་པ་ཁྱེད་རྣམས་ཀྱིས་ཟུངས་ཤིག དེས་ན། བཤེས་གཉེན་ཁ་ཅིག་སྡོམ་གསུམ་ལ་ཡིག་ཆ་རྩོམ་པར་ནི་འདོད། གཞུང་དོན་སྙིང་པོ་ནི་མ་མཐོང༌། འབྲུ་ཧར་ཀོངས་སུ་བཞག་པས་ནི་ངོ་ཚར་ཅི་བྱ་ཚང་རླག་གི་སྐབས་སུ་གཞན་གཞུང་ལ་རྟོག་དཔྱོད་གང་ཡང་མི་གཏོང་བར། ཇི་སྐད་དུ། གང་ཕྱིར་ལུག་དང་རྨོངས་པའི་འཕྲེང༌། ། གཅིག་སོང་གཅིག་རྗེས་རྒྱུག་པ་ཉིད། ། ཅེས་གསུངས་པ་དང་ཆ་འདྲ་བར་སྔོན་མས་བྲིས་པ་དེ་ལ་ཅུང་ཟད་འདྲ་མིན་གྱི་གཟུ་ལུམ་བཏགས་ནས་ལོང་བའི་འཁར་སྟབས་བཞིན་དུ་ཚོད་དཔགས་ཀྱི་འདོར་འཇོག་ཁོ་ན་ལྷུར་བྱེད་པ་འབའ་ཞིག་ཏུ་སྣང་བས་ཡིད་བརྟན་དུ་རུང་བ་མ་ཡིན་ནོ། །
ཅི་སྟེ་དེ་དག་ས་པཎ་གྱི་དགོངས་པར་འགྲོ་མི་འགྲོ་སུས་ཤེས། ཞེ་ན། སྡོམ་གསུམ་གྱི་ཡིག་ཆ་ཇི་སྙེད་བསགས་ཀྱང་དོན་འབྲས་མི་གཅིག་པ་དེ་སྙེད་ཅིག་མ་གཏོགས་སྐྱེལ་ཁུངས་གཅིག་ཏུ་འབབ་པ་ནི་ཆེར་མི་སྣང༌། དེ་དག་ལས་སུ་ཞིག་དག་ལ་སུ་ཞིག་མི་དག་ཅེས་ས་པཎ་སྤྱན་སྔར་ཟན་རིལ་བརྟག་པ་མཛད་དགོས་པར་ཡང་འགྱུར་རོ། ། དེ་ལྟར་སྡོམ་གསུམ་རབ་དབྱེའི་སྐོར་ལ་འཆད་རྩོམ་གྱི་ཁུར་བཞེས་པ་སྤྱི་ལ་ཐུན་མོང་དུ་གསོལ་ནས། ད་ནི་མཁན་ཆེན་རིན་པོ་ཆེ་བྱང་སྨྱོན་པའི་སྙན་དུ་འདི་ལྟར་འབུལ་ཏེ། རྗེ་ས་པཎ་གྱི་རྩོད་ངག་འཕེན་ཡུལ་གྱི་གཙོ་བོ་ནི་དྭགས་པོ་ལྷ་རྗེ་ཡིན་པས། མི་ལ་ཡན་ཆད་དེ་ལས་མེད། ། ཆོས་དྲུག་བོར་ནས། ཞེས་གསུངས་ལ།
ཁྱེད་ཀྱིས། དྭགས་པོ་རང་ལ་ཆོས་དྲུག་བསྲེ་བསླད་མེད་པའི་ཚིག་དོན་བརྒྱུད་པ་གཉིས་ལྡན་དུ་བྱུང་བ་གཞིར་བཅས་མོད་ཅེས་དགོངས་པ་འགྲེལ་བའི་ཟོལ་གྱིས་རྩ་བ་སུན་ཕྱུང་སྟེ། གཞུང་དུ་དྭགས་པོས་ཆོས་དྲུག་བོར་བ་བཤད་པ་ལ། ཁྱེད་ཀྱིས། ཆོས་དྲུག་ཚིག་དོན་གྱི་བརྒྱུད་པ་གཉིས་ལྡན་དུ་བཤད་པའི་ཕྱིར། ཡང༌། དྭགས་པོ་རྗེའི་ཞབས་ཙམ་ནས། ཆོས་དྲུག་གི་ཚིག་དང་དོན་གྱི་བརྒྱུད་པ་སོ་སོར་སོང་རྒྱུའི་ཁུལ་མཛད་འདུག་པ་ལ་ཤེས་བྱེད་ཚད་ལྡན་ག་རེ། རྗེ་ས་པཎ་གྱི་གསུང་དེས་ནི་ཁྱེད་ཀྱི་ཐུགས་འདོད་མི་བསྒྲུབ་པ་གདའོ། ། གཙང་བཞེར་བ་སོགས་གསུམ་གྱི་ཆོས་དྲུག་དེ་དོན་བརྒྱུད་དང་འབྲེལ་བའི་ཆོས་དྲུག་མིན་ཀྱང་བསྲེ་སླད་མེད་པའི་ཚིག་བརྒྱུད་ཡིན་ཅིང༌།
དེ་འཇམ་དབྱངས་ས་པཎ་གྱིས་ཀྱང་གསན་པ་ལྟར་ན། བླ་མ་གསུམ་པོས་ཆོས་རྗེ་པཎ་ཆེན་ལ་བཙུན་ཆུང་དཔེ་རྒྱུགས་སྤྲོད་པ་ལྟར་གསུངས་པ་ཨེ་ཡིན། ཇི་སྐད་དུ། ཆོས་ཀྱི་ཕུང་པོ་བརྒྱད་ཁྲི་དང༌། ། བཞི་སྟོང་གསུངས་པ་དེ་དག་ཀུན། ། སྟོང་པ་ཉིད་ལ་གཞོལ་ཞིང་འབབ། ། ཞེས་གསུངས་པ་ལྟར་ཆོས་ཐམས་ཅད་སྟོང་ཞིང་བདག་མེད་པར་གཅིག་པའི་རྒྱུ་མཚན་གྱིས། ཟབ་ཁྲིད་ཚད་ལྡན་ཅིག་ཉམས་སུ་བཞེས་པས་ཟབ་ཁྲིད་མཐའ་དག་ཉམས་སུ་བཞེས་པར་འགྲོ་བས་ཐེག་ཆེན་གྱི་ཆོས་ཐམས་ཅད་ལམ་གཅིག་པ། འཇུག་པ་གཅིག་པ། འབྲས་བུ་གཅིག་པ་ཞེས་གསུངས་པ་དེ་འོང་ཞིང༌།
དེའི་ཕྱིར། ཆོས་རྗེའི་ཐུགས་རྒྱུད་ལ་མངའ་བའི་ལམ་འབྲས་ཀྱི་ཉམས་མྱོང་དེ་ཀ་ལས། ལོགས་སུ་གྱུར་པའི་ཆོས་དྲུག་གི་རང་འབྲས་ཅི་ཞིག་དགོས། ལྷག་པར་ཆོས་རྗེས་ཉམས་ལེན་མ་མཛད་ཟེར་བ་དང༌། དོན་བརྒྱུད་མེད་ཟེར་བའི་ཚིག་འདི་ཙམ་ཡང་སྙིང་ལ་ཤིན་ཏུ་མི་འབབ་པས། ཆོས་རྗེ་པཎྜི་ཏ་ལ་ཞེ་རུས་མཛད་ནས་ཕྱིན་ཆད་དེ་རིགས་མི་གསུང་བ་ཞུ་ལགས།། ༈ སྲིད་གསུམ་དུ། མངའ་བདག་མཻ་ཏྲི་པ་ལས་བརྒྱུད་པའི་ཕྱག་རྒྱ་ཆེན་པོ་བརྡའ་རྩ་དང༌། བསམ་གཏན་ཐུན་འཇོག་སོགས་ཡིག་སྐོར་ཤིན་ཏུ་མང་པོ་ཡོད་ཀྱང༌། དེའི་བཤད་ལུང་འདོམས་པའི་ཚེ།
ཤ་བ་རི། མཻ་ཏྲི་པ། ཏི་ཕུ་པ། རས་ཆུང་པ་སོགས་བརྒྱུད་པ་འདེད་ཀྱི། ནཱ་རོ་བརྒྱུད་པར་མི་འདྲེན་པས་ན། གཞན་གྱི་གདམས་ངག་སྒོམ་བཞིན་དུ། ། ནཱ་རོ་བརྒྱུད་པར་འདེད་བྱེད་པ་སོགས། འཇམ་དབྱངས་ཀྱི་གསུང་དུ་སྣང་ཡང་ཀླན་ཀ་དེའི་འགྲོ་དམིགས་འདི་ན་མི་གདའ། ཞེས་བཀོད་པ་ལ། མཁན་ཆེན་པས་དེ་ནི་ཕྱོགས་སྔ་མ་རྟོགས་པའི་དགག་པ་སྟེ།
རབ་དབྱེར། མཻ་ཏྲི་པའི་ཕྱག་ཆེན་ལ་བརྒྱུད་པ་ནཱ་རོ་པ་འདེད་པ་དགག་པ་མ་ཡིན་གྱི། ནཱ་རོ་པའི་བསྲེ་འཕོའི་ཆ་ཤས་སུ་གྲགས་པ་ཕྱག་ཆེན་ལྷན་ཅིག་སྐྱེས་སྦྱོར་ཞེས་བྱ་བའི་བརྒྱུད་པ་ནཱ་རོ་པ་ལ་འདེད་པ་འགོག་པ་ཡིན། དེ་འགོག་པའི་རྒྱུ་མཚན་ཡང༌། ཕྱག་ཆེན་ལྷན་ཅིག་སྐྱེས་སྦྱོར་གྱི་ལྟ་བ་སྟོང་འུར་འུར་ལ་ཞེན་ནས་དགེ་མེད་སྡིག་མེད་ཀྱི་སྤྱོད་པ་ཧམ་པོ་ཆེར་བྱེད་པ་ནི། རྒྱ་ནག་གི་ལུགས་ཡིན་ལ། དེ་ལ་ནཱ་རོའི་ཕྱག་ཆེན་དུ་སྒྲུབ་པ་དང༌། བརྒྱུད་པ་ནཱ་རོ་པར་འདེད་པ་ནི། ནཱ་རོ་པ་རང་གི་ལུགས་དང་འགལ་བ་ཡིན་ཏེ། ནཱ་རོ་པ་ནི་ལྟ་བ་སྤྲོས་བྲལ་གྱི་ཡེ་ཤེས་ཙམ་ཕྱག་ཆེན་དུ་མི་བཞེད་ཀྱི།
རྒྱུད་སྡེ་ལས་བྱུང་བའི་ལས། ཆོས་དམ་ཚིག་ཕྱག་རྒྱ་ཆེན་པོ་རྣམས་ལ་ཕྱག་ཆེན་དུ་བཞེད་པས་སོ་ཞེས་སྟོན་པ་ལ། རབ་དབྱེར། ད་ལྟའི་ཕྱག་རྒྱ་ཆེན་པོ་ནི། ། ཕལ་ཆེར་རྒྱ་ནག་ཆོས་ལུགས་ཡིན། ། ནཱ་རོ་དང་ནི་མཻ་ཏྲི་པའི། ། ཕྱག་རྒྱ་ཆེན་པོ་ཞེས་སོགས་དྲངས་ནས། ཆོས་རྒྱུས་ཆེར་མེད་པའི་གསུང་ཅི་ཡང་ཞིག་བྱོན་ཏོ། ། ཉིད་རང་གི་སྐུ་སྔ་མས་རྩོད་སྤོང་དུ། མངའ་བདག་མཻ་ཏྲི་པ་སོགས་བརྒྱུད་པ་གཞན་ནས་བརྒྱུད་པའི་ཕྱག་ཆེན་སོགས་དང༌།
ལམ་འབྲས་སོགས་དང་བསྲེས་པའི་ཆོས་དྲུག་སྒོམ་བཞིན་དུ། བརྒྱུད་པ་གཞན་དེ་དག་གི་མཚན་མ་སྨོས་པར་གཅིག་ཁོ་ནའི་བརྒྱུད་པ་འདེད་པ་མི་རིགས་ཏེ། བརྒྱུད་པ་གཉིས་ཆར་གྱི་གདམ་ངག་བསྒོམ་པར་སོང་བའི་ཕྱིར། ཞེས་སོགས་དང༌། རང་མཆན་དུ་གྲགས་པའི་ལུང་འདྲེན་ཡང་མཛད་བྱས་མོད་དེ་ལས་ཅི་འགྱུར་ཞེ་ན། ཤིང་རག་ཏུ། མཻ་ཏྲི་པའི་ཕྱག་ཆེན་ལ་བརྒྱུད་པ་ནཱ་རོ་པ་འདེད་པ་དགག་པ་མ་ཡིན་གྱི་ཟེར་བ་འདི་རྩོད་སྤོང་དང་འགལ་ཏེ། གཞན་དེ་དག་གི་མཚན་མི་སྨོས་པར་གཅིག་ཁོ་ནའི་བརྒྱུད་པ་འདེད་ཞེས་པའི་གཅིག་ནི་ནཱ་རོ་སྟེ། གཞན་གྱི་གདམས་ངག་སྒོམ་བཞིན་དུ། ། ནཱ་རོ་བརྒྱུད་པར་འདེད་བྱེད་པ། །
ཞེས་སོགས་དང་འབྲེལ་བ་གང་ཞིག ཁྱོད་ཀྱིས་དེ་མ་ཡིན་པར་སྨྲས་པའི་ཕྱིར། དེ་ནི་བགྲེས་ཤིང་འཆལ་གྱི། ངེད་གཞོན་ནུར་གྱུར་པས་དེ་འདྲ་མི་ཟེར་རོ་གསུངས་ན། འདོད་ན་དེ་ལ་ངས་ཅི་བྱ། ཟེར་བར་སྣང་བས་བྱ་ཐབས་མེད་དོ།། ༈ ཡང༌། ནཱ་རོའི་བསྲེ་འཕོའི་ཆ་ཤས་ལྷན་ཅིག་སྐྱེས་སྦྱོར་གྱི་བརྒྱུད་པ་ནཱ་རོ་པ་ལ་འདེད་པ་འགོག་པ་ཡིན་ཟེར་བ་ནི་ཧ་ཅང་ཐལ་བའི་ཚིག་སྟེ། དེ་ལྟར་ན་ལམ་འབྲས་ཀྱི་བརྒྱུད་པ་བིར་ཝ་པ་ལ་འདེད་པ་དང༌། ཞི་བྱེད་ཀྱི་བརྒྱུད་པ་དམ་པ་ལ་འདེད་པ་དང༌།
བཀའ་གདམས་ཀྱི་བརྒྱུད་པ་ཇོ་བོ་ལ་འདེད་པ་དང༌། ཤང་ཆོས་ཀྱི་བརྒྱུད་པ་ནི་གུ་ལ་འདེད་པ་སོགས་ཀྱང་མཚུངས་པས་དགག་དགོས་པར་འགྱུར་རོ།། ༈ ཡང་ལྷན་ཅིག་སྐྱེས་སྦྱོར་གྱི་ལྟ་བ་སྟོང་སྐད་འུར་འུར་ལ་སོང་ནས་དགེ་མེད་སྡིག་མེད་ཀྱི་སྤྱོད་པ་ཧམ་པོ་ཆེར་བྱེད་པ་ནི་རྒྱ་ནག་གི་ལུགས་ལ་ཟེར་མོད། ལྷན་ཅིག་སྐྱེས་སྦྱོར་གྱི་ཁྲིད་ནི་ཏིལླིས་ནཱ་རོ་ལ་ཆུ་བོ་གངྒཱའི་ངོགས་སུ་གསུང་པའི་ཕྱག་ཆེན་གངྒཱ་མར་གྲགས་པའི་ལམ་རིམ་དང་མཐུན། འདོད་སེམས་རྩེ་གཅིག་པའི་ཞི་གནས་ཀྱི་ཏིང་ངེ་འཛིན་བརྟན་པོར་སྒྲུབ་རྗེས་སོ་སོར་རྟོགས་པའི་ཤེས་རབ་ཀྱི་དཔྱད་པས། ཆོས་ཐམས་ཅད་ཟུང་འཇུག་རང་བཞིན་མེད་པའི་རང་བཞིན་དུ་རྟོགས་པ་ཞིག་ཡིན་ལ་མཉམ་བཞག་ཏུ་དེ་ལྟ་བུ་རྟོགས་ཀྱང་རྗེས་ཐོབ་སྒྱུ་མ་ལྟ་བུའི་རྩལ་རྒྱུ་འབྲས་ཕྲ་ཞིབ་ཀྱི་བླང་དོར་ཉམས་ལེན་དུ་མཛད་པ་ནི་དཔལ་དྭགས་པོའི་དཀར་བརྒྱུད་བཟང་པོ་འདི་ཉིད་ཀྱི་བགོ་སྐལ་དུ་ཐོབ་པ་ལྷན་ཅིག་སྐྱེས་སྦྱོར་གྱི་ཁྱད་ཆོས་ཡིན་ཏེ་དཀར་བརྒྱུད་རིན་པོ་ཆེའི་རྣམ་ཐར་དང་གསུང་རབ་ལ་གཟིགས་དང་དགོངས་པར་འགྱུར་རོ། ། སྟོང་སྐད་འུར་འུར་དང༌། དགེ་མེད་སྡིག་མེད་ཀྱི་སྤྱོད་པ་ཧམ་པོ་ཆེར་བྱེད་པ་ནི་རྫོགས་ཆེན་པའི་ཁྲོད་ན་མང་སྟེ། འཚང་རྒྱ་མ་མྱོང༌། འཁོར་བར་འཁྱམས་མ་མྱོང༌།
སྡིག་པས་གནོད་མ་བསྐྱལ། དགེ་བས་ཕན་མ་བཏགས། ར་རོག་གི་ཁོང་པར་ལག་པ་བཅུག་པ་དང༌། ཕད་ནག་ནང་དུ་ལག་པ་བཅུག་པ་ལ་ཁྱད་པར་མེད་ཟེར་མཁན་གདའ་ཡི། སྟོང་སྐད་སྤྱོད་པ་ཧམ་ཅན་ལ་མི་དགྱེས་ན། རེ་ཞིག་དེ་པའི་ཁྲོད་དུ་མ་ཐེག་པར་ལམ་འབྲས་ཀྱིས་ཚིམས་གང་ཐུབ་མཛོད་དང་ཁྱེད་ལ་ལེགས་པར་འགྱུར་རོ།། ༈ ཡང༌། ཕྱག་ཆེན་ལྷན་ཅིག་སྐྱེས་སྦྱོར་གྱི་ལྟ་བ་ཟུང་འཇུག་གི་ལམ་དུ་ཁྱེར་ཐུབ་པ་ཞིག་བྱུང་ཡང་མདོ་ལུགས་དབུ་མའི་ལྟ་བ་ཡིན་གྱི། སྔགས་ལུགས་ཕྱག་རྒྱ་ཆེན་པོ་མ་ཡིན་པས་ཞེས་སོགས་ནི་དབང་པོ་ཆེས་རལ་གྲི་གནས་སྐྱུར་གྱི་ཚིག་ལྟ་བུ་སྟེ། གདུང་འདེགས་ཀྱི་དོན་བྱེད་ནུས་ཀྱང་ཀ་བ་མ་ཡིན་གྱི་བུམ་པ་ཡིན།
སྨྲ་ཤེས་ཤིང་དོན་གོ་ཡང་སྤྱང་པོ་མ་ཡིན་ལྐུགས་པ་ཡིན་ཟེར་བསྙོན་བརྡུང་བ་དང་འདྲའོ།། ༈ ཡང༌། ནཱ་རོ་པ་ནི་ལྟ་བ་སྤྲོས་བྲལ་གྱི་ཡེ་ཤེས་ཙམ་ཕྱག་ཆེན་དུ་མི་བཞེད་ཀྱི་ཞེས་པ་ནི་འབྲེལ་མེད་ཀྱི་ཚིག་ཆེན་པོ་སྟེ། སྤྲོས་བྲལ་གྱི་ཡེ་ཤེས་ཙམ་ཕྱག་ཆེན་ཡིན་ཟེར་མཁན་ཁུངས་མ་ཡིན་སྣང་བའི་ཕྱིར། ༈ ཡང༌། རྒྱུད་སྡེ་ལས་བྱུང་བའི། ལས་ཆོས། དམ་ཚིག ཕྱག་རྒྱ་ཆེན་པོ་རྣམས་ལ་ཕྱག་ཆེན་དུ་བཞེད་པས་སོ། ། ཟེར་བ་ནི་གོང་མ་དེ་ལས་ཀྱང་ལོད་དེ།
ལས་དང་ཆོས་ཕྱག་ཆེན་མ་ཡིན་པར་ཁྱེད་རང་ཡང་ངེས་པར་འདོད་དགོས་པའི་ཕྱིར།། ༈ ཡང་ཤིང་གི་རང་འཐག་ལས། སྤྱིར་དེང་སང་སངས་རྒྱས་ཀྱི་བསྟན་པ་སྤྱི་ཁྱབ་ན་ཡང༌། རྒྱལ་བ་སྲས་བཅས་ཀྱི་གཞུང་ལུགས་རྒྱ་གར་ནས་བྱོན་པ་དང༌། བོད་ཀྱི་ལོ་པཎ་ཆེན་པོ་རྣམས་ཀྱི་གསུང་རབ་ལ་མི་བལྟ་བར་ཕྱིས་བྱུང་བ་རང་རང་ཐད་སོའི་བླ་མའི་དཔེ་ཧྲུལ་མང་པོའི་ཚིག་སྣ་བཏུས་ནས། རང་འདོད་འཆོར་ངོམས་སུ་བགྱིས་པའི་ཡིག་ཆ་རེ་ལ་ཡིད་བརྟོན་པར་བྱེད། སངས་རྒྱས་ཀྱི་བསྟན་པའི་བཤད་ཉན་རྣལ་མ་རྣམས་ཉམས་དམའ་བའི་རྟགས་སུ་མཐོང་ལ། ཞེས་དེང་སང་གི་བསྟན་འཛིན་ཡོངས་ལ་སྨྲ་བར་བྱེད་དོ། ། མཁན་ཆེན་རིན་པོ་ཆེ་ཁྱེད་ནི། དམ་པའི་ཆོས་ཀྱི་གླེགས་བམ་མཐའ་དག་ལ་སྡང་བ་ཞིག་སྣང་སྟེ།
བཀའ་མདོ་རྒྱུད། བསྟན་བཅོས་རྒྱ་གར་ནས་འགྱུར་བ་རྣམས་ཁུངས་སུ་དྲངས་པ་ལ་ནི་དཔེ་ཧྲུལ་མང་པོའི་ཐུན་ཚགས་བསྡུས་ཞེས་བཀའ་བཀྱོན། ཕྱིས་བྱོན་གྱི་མཁས་པས་བཀའ་བསྟན་གྱི་དགོངས་འགྲེལ་མཛད་པ་ཚོ་ལ་ནི། དཔེ་ཆ་གསར་པ་རྣམས་ལ་ཅག་ཁས་མ་ཐོན་པ་ཞིག་ཡིན་ནམ་བརྩམས་འཕྲལ་ལ་དཔེ་ཧྲུལ་དུ་སོང་ནས་སྟོད་སྨད་ཀྱི་འདུག་པའི་ཕྱིར། དགོངས་འགྲེལ་རྣམས་ལ་ཐུགས་གཟུ་བོས་འཐད་མི་འཐད་དཔྱད་བརྡར་མཛད་པ་ཞིག་ན་མཁས་པའི་ལས་ཡིན་པས་ལེགས་ཀྱི། གཞན་ནི་བླ་མའི་བླ་མ་བླ་མེད་དཀོན་མཆོག་གསུམ། ། ཡི་གེ་གཉིས་འབྲེལ་དཀོན་མཆོག་གསུམ་གྱི་མཚན། ། ཞེས་སོགས་སྐྱབས་འགྲོའི་བསླབ་བྱ་དང་ཡང་འགལ་བ་འདྲ་ཞིང༌། གང་ཞིག་ཡིད་ནི་ཆོས་ལ་སྡང་བ་དེ་ལ་ཐར་པ་ག་ལ་ཡོད། ། ཅེས་སོགས་གཞུང་གི་ཆོས་སྤོང་གི་ལས་རྣམས་མཚམས་མེད་ལྔ་ལས་ཀྱང་ལྕི་བར་བཤད་པས་འ་རྫིག་བག་ཏུ་སྣང་ངོ༌།།
༈ གཞན་ཡང༌། ཁྱེད་ཀྱི་ཡིག་ཆ་འདིའི་ཁ་འཕངས་ལ། ཁོ་བོས་ཆེ་གེ་ཞེས་བྱ་བ་བྱས་ཡོད་པས་དེ་ལ་ལྟོས་ཤིག ག་གེ་མོ་ལ་ལྟོས་ཤིག ཉོག་གེ་མོ་ལ་ལྟོས་ཤིག ཅེས་པ་ལ་དཔགས་ན་ཡི་གེ་མང་པོ་མཛད་ཡོད་ཚོད་དུ་འདུག་པ། དེ་དག་ཀྱང་ཤིང་རག་འདི་དང་མཚུངས་པའི་རང་འདོད་འཆོར་ངོམ་ཅིག་ཡོད་ཀྱི་དོགས་པ་དང༌། དེ་རྣམས་ཕྱིས་བྱུང་གི་བླ་མས་སྦྱར་བར་འདུག་པས་དེ་དག་ལའང་མི་ལྟ་ཞིང་ཡིད་རྟོན་པར་མི་བྱེད་དེ། གལ་ཏེ་དེ་དག་མི་ལྟ་མི་ཉན་ཅིང་ཡིད་བརྟན་མི་རུང་ན་ནི་བརྩམས་པ་ལའང་དགོས་པ་ཅི་ཞིག་ཡོད་ཅེས་ཐུགས་བསམ་ཐུན་ཅིག་མཛད་དུ་གསོལ།། ༈ ཡང་ཁྱེད་ཀྱིས།
ཁྱད་པར་དཀར་བརྒྱུད་དུ་གྲགས་པ་འདི་ལ། ཆེན་པོར་རློམ་པ་ཇི་སྙེད་ཅིག་བྱོན་ཡང་ཆོས་ཀྱི་རྒྱལ་པོ་མར་པ་ལོ་ཙཱ་བའི་ཆོས་ལུགས་ཡིན་ངེས་པ་ཁྱད་པར་ཅན་རྣམས་ལ་རྩོལ་བ་དོར་ཏེ། སྒོམ་ཆེན་ཕྱོགས་རེ་བའི་གླུ་དང་མགུར་མ་ལ་སྐྱབས་སུ་བཅོལ་ནས་སྡུག་སྒོམ་བྱེད་པ་ནི། བུ་རུ་བརྫུས་ནས་ཕ་ཡི་རབས་གཅོད་པ་དངོས་གནས་ཏེ། མཚོན་ཙམ་སྨོས་ན། རྗེ་བཙུན་མར་པའི་ཆོས་ལུགས་ཡིན་ངེས་པ་མ་ཧཱ་མཱ་ཡ་དང༌། རྡོ་རྗེ་གདན་བཞི་དང༌། གསང་བ་འདུས་པ་ལ་སོགས་པའི་རྒྱུད་བཤད། དབང་ཁྲིད་ཤོག་དྲིལ་ཁྱད་པར་ཅན་སོགས། རྩོད་པ་མེད་ཅིང༌།
རྒྱལ་བའི་ལམ་ཕྱིན་ཅི་མ་ལོག་པ། ཆོས་ཤིན་ཏུ་མཆོག་ཏུ་གྱུར་པ་དེ་དག ཕྱིས་ཀྱི་དཀར་བརྒྱུད་པ་རྣམས་ཀྱིས། བཞི་མདོའི་རྩྭ་བཞིན་རྒྱང་དུ་བསྲིངས་ནས། མར་པ་སིངྒཱ་ལར་བྱོན་པའི་གཏམ་རྒྱུད་དང༌། ཡང་སྙིང་འཁོར་ལོ་སྡོམ་པ་ཞུས། ཞེས་པའི་ཚིག་གཅིག་ལ། མན་ངག་སྙན་རྒྱུད་ཞུས་དང༌། ལྷན་ཅིག་སྐྱེས་མ་ཞུས་སོགས་རང་འདོད་ཀྱི་ཆོས་དང་བསྟུན་པའི་ལོ་རྒྱུས་གསར་རྩོམ་བྱེད་པ་དང༌། ཆོས་ཀྱང་མར་པ་དང༌།
ནཱ་རོ་པའི་གསུང་ངག་ཡིན་མིན་ཐེ་ཚོམ་ཟ་བའི་མན་ངག་སྣ་ཚོགས་ལ་དོན་གཉེར་བྱེད་པ་ནི། མར་པ་ལོ་ཙཱ་བའི་བསྟན་པ་ལ་ཞབས་འདེགས་སུ་མཛེས་པ་མ་ཡིན། འདིར་གཏམ་དུ་གླེང་བ་གཞན་ཡང་ཡོད་མོད་ཆགས་སྡང་གི་ཀུན་སྤྱོད་རྩུབ་མོར་སོང་དོགས་པས། རེ་ཞིག་བཏང་སྙོམས་སུ་བགྱིས་སོ། ། ཞེས་རྩོད་ངག་གི་ལན་སྙིང་པོ་མེད་པ་ཞིག་ལས་མ་ཐེབས་པ་ལ་ཅུང་ཟད་གནོང་དགོས་རྒྱུ་ལ། ཚིག་པ་ཡབ་ལ་ཟོས་ནས་བརྡུང་བརྟགས་བུ་ལ་གཏོང་བའི་དཔེ་བཞིན། བསྟན་འཛིན་སྤྱི་དང༌། སྒོས་དཀར་བརྒྱུད་པ་ལ་དཔེ་མེད་དམད་ཟིན་ནས། ད་དུང་རྨེ་གཙང་རྒྱུ་ལུགས་གང་ཡང་བྱེད་རྒྱུ་ཡོད་ནའང༌། རེ་ཞིག་བཏང་སྙོམས་སུ་བཞག་པའི་ཁ་བཟང་མཛད་པ་སོགས་དགོས་མེད་མང་པོའི་གསུང་བྱུང་བ་ལ་དགོས་པ་དང་ལྡན་པའི་ལན་ཅུང་ཟད་བརྗོད་པར་བྱའོ། །
དེ་ཡང༌། རྗེ་ལོ་ཙཱ་བ་ཆེན་པོ་ཆོས་ཀྱི་བློ་གྲོས་དེ་ཉིད་ཀྱིས། རྒྱུད་འགྲེལ་བརྒྱ་རྩ། རྫོགས་རིམ་བརྒྱ་རྩ། ཁྱད་ཆོས་བརྒྱ་རྩ། བསྟན་སྲུང་བརྒྱ་རྩ་སོགས་བརྒྱ་ཕྲག་དུ་མ་མཁྱེན་པར་འདུག་ཀྱང༌། ཕལ་མོ་ཆེ་བོད་ཀྱི་སྐལ་བར་མ་ཤོང་བས་མ་དར། ཆོས་ཟབ་རྒྱས་ཅན་མང་པོ་ཆིག་བརྒྱུད་ཀྱི་བཀའ་རྒྱས་བཅིངས་ནས་སྲས་མདོ་སྡེ་ལ་གནང་འདུག་ཀྱང༌། དེ་སྐུ་ཚེ་མཐར་མ་ཕྱིན་པས་ཆོས་བཀའ་མང་པོ་ནུབ་པ་འདྲ། དབང་རྒྱུད་མན་ངག་གི་རྒྱུན་དིང་སང་གི་བར་དུ་མ་ཉམས་པར་བཞུགས་པ་ཡང་རྒྱ་ཆེ་ཞིང་དཔངས་མཐོ་བ་རྣམས་འཛིན་སྐྱོང་སྤེལ་བ་ལ།
བཤད་བརྒྱུད་དང་སྒྲུབ་བརྒྱུད་གཉིས་སུ་བྱུང་བའི། དང་པོ་ལ་བཀའ་བབས་གསུམ་དང༌། ཕྱི་མ་ལ་གཅིག་སྟེ། བཀའ་བབས་ཀྱི་སློབ་མ་མཆོག་བཞི་བྱུང་བའི་རྔོག་ཆོས་སྐུ་རྡོ་རྗེ་ལ་དགྱེས་རྡོར་རྩ་རྒྱུད། བཤད་རྒྱུད་གུར། གདན་བཞི་རྩ་བཤད། མ་ཧཱ་མཱ་ཡ། དེ་དག་གི་འགྲེལ་བཤད། མན་ངག་བསྲེ་འཕོ་གཙོ་བོར་གྱུར་པའི་ཟབ་ཅིང་རྒྱ་ཆེ་བའི་བཀའ་བབས། མེས་སྟོན་ཚོན་པོ་ལ་བདེ་དགྱེས་གསང་གསུམ།
སངས་རྒྱས་ཐོད་པ། མཱ་ཡ། དེ་དག་གི་མན་ངག་འགྲེལ་བཤད་དང་བཅས་པའི་བཀའ་བབས། མཚུར་སྟོན་དབང་གི་རྡོ་རྗེ་ལ་གསང་འདུས་ལུགས་གསུམ། རྩ་བཤད་ཀྱི་རྒྱུད་མན་ངག་དང་བཅས་པའི་བཀའ་བབས། དེ་གསུམ་ལ་བཤད་རྒྱུན་མུ་ཏིག་བསྟར་ལ་བརྒྱུས་པ་ལྟ་བུ་ཞེས་གྲགས། དེ་རེ་རེ་ལའང༌། སློབ་མ། ཡང་སློབ། ཉིང་སློབ་སོགས་བརྒྱུད་འཛིན་བསམ་གྱིས་མི་ཁྱབ་ཅིང༌།
དེ་རྣམས་ཀྱིས་བརྩམས་པའི་ཡིག་ཆའང་བརྗོད་ཀྱིས་མི་ལང༌། དེ་ལས་རྔོག་ཆོས་ཀྱི་དབང་ཁྲིད་རྒྱུད་བཤད་རྣམས། ཆོས་རྗེ་རྒྱ་རས་ཀྱིས་རྔོག་རྡོ་རྗེ་སེང་གེ་དང༌། རྔོག་ཐོགས་མེད་པ་ལས་གསན་པའི་རྒྱུན་དང༌། ཕྱིས་རྒྱལ་དབང་ཀུན་དགའ་དཔལ་འབྱོར་བས། རྔོག་བདུན་བརྒྱུད་ཀྱི་ཕྱི་མ་རྔོག་བྱང་ཆུབ་དཔལ་ལ་རྫོགས་པར་གསན་པས་རྒྱུན་ཉམས་མེད་དུ་ཐམས་ཅད་མཁྱེན་ཅིང་གཟིགས་ངེས་ཤེས་པ་པདྨ་དཀར་པོའི་ཞལ་ནས་དང༌། དེའི་རྒྱུན་བཤད་ཀྱི་བཀའ་བབས་པཎ་ཆེན་ལྷ་དབང་བློ་གྲོས་སོགས་ལས། འཁོས་མེད་ཀྱི་སྒོམ་ཆེན་བདག་འདྲ་བས་ཀྱང༌། ཐོས་ཤིང་སྦྱངས་ན། དཀར་བརྒྱུད་ཀྱི་ཆེན་པོ་རྣམས་ཀྱིས་གསན་ཞིང་མཁྱེན་པ་སྨོས་ཅི་དགོས།
མེས་སྟོན་ཚོན་པོའི་ཆོས་སྐོར་རྣམས་ཀྱང་མཁར་ཡང་སྟོན་ལས་རིམ་གྱིས་བརྒྱུད་པ་དང༌། མཚུར་སྟོན་གྱི་ཆོས་སྐོར་རྣམས་འཁོན་གད་པ་ཀིརྟི་སོགས་ལས་རིམ་གྱིས་བརྒྱུད་པ། མཁན་ཆེན་ཐམས་ཅད་མཁྱེན་པ་བུ་སྟོན་ལོ་ཙཱ་བ་ནས་བརྒྱུད་དེ། ཀུན་མཁྱེན་པདྨ་དཀར་པོ་དང་རྡོ་རྗེ་འཆང་ལྷ་རྩེ་བ་ཆེན་པོའི་ཞལ་ལས་ཁོ་བོས་ཀྱང་ཐོས་ན་གཞན་གྱིས་ལྟ་ཅི། ཤོག་དྲིལ་བཞི་པ་དང༌། དགུ་པ་དང༌། བཅོ་ལྔ་པ་སོགས་ཀྱང་ལེགས་པར་ཐོས་ཤིང་འདྲིས་པར་བྱས་ཟིན་གྱི་དེ་ལ་ཀླན་ཀ་ཅི་ཡོད། དེས་ན་ཁྱེད་ཀྱིས། མར་པའི་ཆོས་ལུགས་ཡིན་ངེས་ལ་རྩོལ་བ་དོར་ཏེ། ཞེས་པ་དང༌།
བཞི་མདོའི་རྩྭ་བཞིན་རྒྱང་དུ་བསྲིངས་ནས་ཞེས་པ་དེ་ཆ་མེད་ཀྱིས་རྒྱུས་གཏམ་དང༌། ཀུན་སློང་གི་གཞན་དབང་དུ་ཨེ་སོང་གཟིགས་དང༌། སྒྲུབ་བརྒྱུད་ཀྱི་བཀའ་བབས། རྣལ་འབྱོར་དབང་ཕྱུག་མི་ལ་རས་པས། རྗེ་མར་པའི་སྤྱན་སྔར། བདེ་དགྱེས། གདན་ཐོད། གསང་འདུས། མཱ་ཡ་སོགས་ཀྱི་དབང་རྒྱུད་སྒྲུབ་ཐབས་སྣ་ཚོགས་གསན། ཁྱད་པར་བསྲེ་འཕོ་གནད་ཀྱི་མཚམས་སྦྱོར།
བདེ་མཆོག་མཁའ་འགྲོ་སྙན་རྒྱུད། གྲུབ་པ་དང་སྙིང་པོའི་སྐོར་སོགས་ཐོས་པ་རྒྱ་མཚོའི་ཕ་རོལ་ཏུ་བྱོན་ནའང༌། ཁོང་གི་མགུར་དུ། རྒྱུད་སྡེའི་མཁྱེན་རྒྱ་མི་འཚལ་བར། །

བུ་སྒྲུབ་པ་སྙིང་པོར་ལོངས་ཤིག་གསུངས། ། མི་ངས་ཀྱང་ལེ་ལོ་མ་བྱས་པར། ། ཕ་བླ་མའི་གསུང་བཞིན་ཉམས་སུ་བླངས། ། ཞེས་སོགས་མར་པའི་བཀའ་ཆེམས་བཞིན། སྤོང་བ་བསམ་གཏན་གྱི་ངང་ནས་དཀའ་སྤྱད་སྙིང་རུས་ཀྱི་གོ་ཆ་བཞེས་ཏེ་སྒྲུབ་པའི་རྒྱལ་མཚན་སྲིད་རྩེར་བསྒྲེངས་པའི་གཏམ་འདི་ནི་ཀུན་ལ་ཐུན་མོང་ཉིད་དུ་གསལ་ལོ། ། རྒྱུ་མཚན་དེས་བཤད་བཤད་ཞུང་ཞུང་ཆེར་མཛད་པ་མ་ཤར་ཡང༌། བརྟག་གཉིས་དང་བདེ་མཆོག་ཉུང་ངུའི་བཤད་རྒྱུན་སྙིང་པོར་དྲིལ་བ་རེ་སློབ་མ་རྣམས་ལ་མཛད་པ་ནི། རྒྱུད་དེ་གཉིས་ལ་གྲུབ་ཐོབ་གླིང་གི་ཊཱིཀྐ་ཡོད་པས་ཤེས་སོ། ། དེར་མ་ཟད། མར་པ་མགོ་ལེགས་སོགས་སློབ་ཚོགས་རྒྱ་མཚོ་ལྟ་བུས་ཟབ་ཆོས་དེ་རྣམས་ཉན་བཤད་བསྒོམས་པས། བུ་སློབ་མ་བས་ཀྱང་ཡང་སློབ་བཟང༌། །
ཉིང་སློབ་ནམ་མཁའི་མཐའ་དང་མཉམ། ། ཞེས་ལུང་བསྟན་པ་དེ་ཁོ་ན་ལྟར་གྱུར་ཏོ། ། རྗེ་མི་ལའི་སློབ་རྒྱུན་དྭགས་པོའི་དཀར་བརྒྱུད་གྲགས་པ་འདི་རྣམས། སྙན་རྒྱུད་ཀྱི་ཆུ་བོ་བཞི་འདུས་པའི་ཆོས་ཀྱི་རྒྱ་མཚོ་ནཱ་རོ་པཎ་ཆེན་གྱི་ཆོས་དྲུག་དང༌། མདོ་རྒྱུད་ཀུན་གྱི་ཡང་སྙིང་ཕྱག་རྒྱ་ཆེན་པོ་ལས་བརྩམས་ཏེ། ཟབ་ཆོས་ཐམས་ཅད་ཐུགས་རྒྱུད་རྣལ་མའི་སྟེང་དུ་ཕབ་ནས་ཉམས་སུ་བླངས་པ་ལ། ཁྱེད་ཀྱིས། སྡུག་སྒོམ་བྱེད་པ་ནི་ཞེས་ཁ་འཛེར་ཏོ། ། འདི་པས་དཀའ་ཐུབ་སྡུག་ཁུར་གྱི་ཉམས་ལེན་བྱས་པས་གྲུབ་ཐོབ་ཀྱིས་བོད་ཁམས་གང་བར་མཛད་པ་གདའ་ཡིས། གཞན་ཚན་ཅིག་གིས་སྐྱིད་ཉལ་མཛད་པས་ཆོས་དང་གང་ཟག་ལྟག་གྱེས་སུ་སོང་སྟེ་སྲིད་པའི་ར་བ་དོག་པོར་བཏང་བར་གདའོ།།
༈ ཡང་ཁྱེད་ཀྱིས་ཤིང་རག་ཏུ། མར་པ་སིངྒཱ་ལར་བྱོན་པའི་གཏམ་རྒྱུད་དང༌། ཞེས་བྱས་གདའ་བ། གཏམ་མ་དག་པ་དེ་འདྲ་སུ་ལས་གསན། རྗེ་མར་པའི་བླ་མ་དཔལ་སིངྒཱ་གླིང་པ་ཞེས་བྱ་བ་ཅིག་ཡོད་ཀྱང༌། རྗེ་མར་པ་སིངྒཱ་ལར་བྱོན་པ་དེས་མི་གྲུབ་སྟེ། དཔེར་ན། ས་པཎ་ཁ་ཆེར་མ་བྱོན་ཀྱང་ཁ་ཆེ་པཎ་ཆེན་དང་མཇལ། རྒྱ་གར་ཤར་ནུབ་ཏུ་མ་བྱོན་ཀྱང༌། ཤར་ཕྱོགས་ཀྱི་པཎྜི་ཏ་དཱ་ན་ཤཱི་ལ་དང༌།
ནུབ་ཕྱོགས་ཀྱི་པཎྜི་ཏ་སུ་ག་ཏ་ཤཱི་དང་མཇལ། བལ་པོར་མ་བྱོན་ཀྱང་བལ་པོའི་པཎྜི་ཏ་སངྒྷ་ཤྲཱི་དང་མཇལ་བ་བཞིན་ནོ། ། དོན་དུ་རྗེ་མར་པ་སྤྱིར་རྒྱ་གར་དུ་ལན་གསུམ་བྱོན། སྒོས་ནུབ་ཏུ་ལ་ཀྵི་ཊ། ལྷོ་དུག་མཚོའི་གླིང༌། པུཥྤ་ཧ་རི། རི་བོ་མེ་ལྟར་འབར་བ་སོགས་སུ་བླ་མ་སོ་སོར་མཇལ་བར་བྱོན་ཡང་བྱོན་ལ། དེ་ཁའི་ལོ་རྒྱུས་ཀྱང་ཁུངས་མ་ཡོད་མོད། གང་ཞིག་ཡོད་པ་མི་མཐོང་མེད་མཐོང་བ། ། འདི་འདྲའི་མུན་ནག་རྣམ་པ་འདི་གང་ཞིག །
ཅེས་གསུངས་པ་བཞིན་མར་པ་སིངྒཱ་ལར་བྱོན་པའི་གཏམ་རྒྱུད་གསན་པའང་དེ་དང་མཚུངས་པ་ཡིན་ནོ།། ༈ ཡང་ཁྱེད་ཀྱིས། སྒོམ་ཆེན་ཕྱོགས་རེ་བའི་གླུ་དང་མགུར་མ་ལ་སྐྱབས་སུ་བཅོལ་ནས། ཞེས་སྨྲ་མོད། གྲུབ་ཐོབ་ཀྱི་སྤྱི་མེས་ས་ར་ཧས། རྒྱལ་པོ། བཙུན་མོ། དམངས་དང་བཅས་པ་ལ་དོ་ཧ་སྐོར་གསུམ་གླུར་བླངས་པ་སོགས། རྒྱ་གར་གྱི་གྲུབ་ཆེན་གྱི་མགུར་དང༌། རྗེ་མར་པའི་མགུར་ཆེན་བརྒྱད་དང༌།
མི་ལ་སོགས་དཀར་བརྒྱུད་ཀྱི་ཉམས་མགུར་རྣམས་ནི་གདམས་ངག་གླུར་བླངས་པ་དོན་ཤིན་ཏུ་བཟང་བ་ཡིན་པས་བརྙས་པར་ག་ལ་རིགས། དེ་ལྟར་བས་ན། གཏན་ཚིགས་ཡང་དག་གིས་ལན་བརྒྱར་གྲུབ་པའི་བརྒྱུད་པ་བཟང་པོ་འདི་ལ་སུ་ཞིག་གུས་པ་དེ་ནི་མཁས་པ་ཡིན་ནོ་ཞེས་ཤེས་པར་བྱོས་ཤིག། ༈ སྲིད་གསུམ་དུ། རྗེ་མི་ལ་ཡན་ཆད་དུ། ཆོས་དྲུག་མ་གཏོགས་ཆོས་གཞན་མེད་གསུངས་པ་འདྲ་ན། ཞེས་དང༌། ནཱ་རོས་གསུངས་ཚད་ཆོས་དྲུག་ཡིན་གསུང་རྒྱུ་ཡིན་ཚེ་ཞེས་བྲིས་པ་ལ། ཕྱོགས་སྔ་ཅི་ཡང་མེད་པའི་དགག་པ་སྟེ། ཁྱེད་ཀྱིས་ཕྱོགས་སྔར་བཀོད་པའི་ལུགས་དེ་གཉིས་པོ་གང་ཡང་ཁས་ལེན་པའི་ས་ལུགས་ཀྱི་མཁས་པ་སུ་ཡང་མི་སྣང་བའི་ཕྱིར།
ཞེས་ཁྱེད་ཀྱིས་སྨྲས་པ་དེ་ནི་རློམས་ཚོད་ཁོ་ན་སྟེ། དེ་གཉིས་ཁས་ལེན་བྱེད་པའི་ས་ལུགས་ཀྱི་མཁས་པ་སྔར་བྱོན་པ་གཉིས་དང༌། ད་ལྟར་འཚོ་ཞིང་གཞེས་པ་གཅིག་ངེས་པར་སྣང་མོད་ཀྱི། ཐམས་ཅད་དགྲར་སློང་བ་ནི་ཆ་མ་ཡིན་པས་ད་ལམ་རེས་མི་སྨྲ་ལ། མ་མཐོང་ཕྱིར་ན་མེད་པ་མིན། ། དེ་ཕྱིར་ལོང་བས་མཐོང་བ་མེད། ། ཅེས་པ་བཞིན། ཁྱེད་ཀྱིས་མ་གཟིགས་པ་ཙམ་གྱིས་མེད་པ་སྒྲུབ་པ་ནི་ཧ་ཅང་སྤྱི་བརྟོལ་ཆེས་པའི་སྐྱོན། གན་མཛོད་དུ། དབང་ལས་བྱུང་བ་དང༌།
རྫོགས་རིམ་ལས་བྱུང་བ་གཉིས་ཀ དཔེའི་ཡེ་ཤེས་སུ་འདོད་པར་སྣང་སྟེ། ཞེས་བྲིས་པ་ལ། རྗེ་ཀླུ་སྒྲུབ་ཀྱིས། དབང་ལས་བྱུང་བའི་ཡེ་ཤེས་ཡིན་ན་དཔེའི་ཡེ་ཤེས་ཡིན་མིན་གྱི་ཁྱབ་པ་ཁས་ལེན་པའི་དོན་མ་ཡིན། ཞེས་དང༌། རྫོགས་རིམ་གྱི་ཡེ་ཤེས་ལ་དཔེའི་ཡེ་ཤེས་ཡིན་པས་ཁྱབ་པ་བསྟན་པ་མ་ཡིན། ཞེས་ལན་རྣལ་མ་བཏབ་པ་ལ། སྲིད་གསུམ་དུ། དབང་དུས་ཀྱི་ཡེ་ཤེས་ལ་དཔེའི་ཡེ་ཤེས་ཡིན་མིན་གྱི་ཁྱབ་མཐའ་རབ་དབྱེའི་གཞུང་ལ་མེད་ཀྱང༌།
ཟོལ་གྱི་སྨྲ་བའི་སྒྲིབ་གཡོགས་སོ། ། ཞེས་བྲིས་མོད། ཤེས་རབ་ཤིན་ཏུ་གུ་དོག་པའི་རྣམ་འགྱུར་ཏེ། མདོ་ལུགས་ཀྱི་གཞུང་སྡེ་བདུན། བྱམས་ཆོས་ལྔ། རིགས་བསྟོད་གཏམ་གསུམ་ལ་སོགས་པའི་གཞུང་རྣམས་ན། ཁྱབ་མཐའི་ཚིག་ཟིན་ཅིག་ཀྱང་མི་སྣང་མོད། དེའི་དོན་མཐའ་དཔྱོད་དུ་གཏན་ལ་འབེབས་པ་ན། ཡིན་མིན་གྱི་ཁྱབ་མཐའ་ལ་སོགས་པའི་སྒོ་ནས་འཆད་པ་བོད་ཀྱི་མཁས་པ་སྤྱིའི་ལུགས་ཡིན་ལ། གཞུང་ལུགས་གཞན་ལའང་དེས་མཚོན་པ་ནི།
དཔེར་ན། སེམས་ཅན་རྣམས་ནི་སངས་རྒྱས་ཉིད། ། ཅེས་པའི་དོན་ནི་མཐའ་དཔྱོད་འདེབས་པ་ན། སེམས་ཅན་དང༌། སངས་རྒྱས་གཉིས་ཀྱི་ངོ་བོ་ཆོས་ཉིད་དབྱེར་མེད། ཅེས་པའི་དོན་ཡིན་གྱི། སེམས་ཅན་ཡིན་ན་སངས་རྒྱས་ཡིན་པས་ཁྱབ་ཅེས། ཁྱབ་མཐའ་སྟོན་པ་མ་ཡིན་ཞེས་འཆད་དགོས་པ་བཞིན་ནོ། ། ཞེས་སྨྲས་སོ། ། མི་མཐད་དེ།
སྲིད་མཐའ་འགོག་པའི་གསུང་རིགས། དེ་ཡོད་ན་དེ་ཡིན་དགོས་ཞེས་དང༌། ག་ལ་སྲིད་ཞེས་དང༌། སྲིད་པ་མ་ཡིན་ཞེས་དང༌། ངེས་པར་ཞེས་དང༌། གདོན་མི་ཟ་ཞེས་པ་ལྟ་བུ་སོགས་སོ་སོའི་སྐབས་ཐོབ་ཀྱི་ཚིག་ཕྲད་དང་སྦྱར་བ་དེ་ཁ་ཁྱབ་མཐའ་ཡིན་ལ། དེ་འདྲ་བ་ནི་འཕགས་ཡུལ་ནས་འགྱུར་བའི་གླེགས་བམ་ཆེན་པོ་རྣམས་ན་མང་པོ་སྣང་གི་བོད་ཀྱི་མཚན་ཉིད་པ་ལ་གྲགས་པའི་བརྡ་ཆད་ཁྱབ་ཅེས་པ་དང༌། བུད་ཅེས་པ་ལྟ་བུའི་ཚིག་མེད་ཀྱང༌། དོན་གཅིག་པས་གོ་ཆོད་ན་ནི་དེ་ཀའོ། ། བོད་ཀྱི་མཁས་པ་སྤྱིའི་ལུགས་ལ་ཁྱེད་ཀྱིས་མི་རྩི་བར་ཁས་བླངས་ཟིན་ནས།
ཡང་དེ་ལ་སྐྱབས་འཚོལ་ལམ་ཅི། འདི་ཐད་ཀྱི་ཕྱོགས་སྔ་ཕྱིའི་དོན་ལ་དཔྱད་པའི་འབེལ་གཏམ། སྲིད་གསུམ་དུ་རྒྱས་པར་བཀོད་པ་དེས་གཏན་ལ་ཕེབས་པ་ཡོད་མོད་ཀྱི། སླར་ཁྱེད་ཀྱི་གསུངས་པ་འདིས་རྩོད་སྤོང་གི་གེགས་མ་སེལ་ལ་བོགས་ཀྱང་མ་ཐོན་འདུག་པས་ལན་སྨྲ་མི་དགོས། ཁྱད་པར་དུ། མི་ངད་ཅན་དེ་འདྲའི་འཁྲུངས་ཡུལ་ཡིན་ཕྱིར་ལུང་པ་ལྷག་ངར་ཆེ་བའི་ཁར། དགུན་ཟླ་བའི་གྲང་རེག་གིས་གཙུབ་པས། སྣག་ཚས་གོང་བུ་གཅིག་པའི་བརྟུལ་ཞུགས་བླངས་པར་བརྟེན་རྒྱས་པར་འབྲི་མ་ཐུབ། འོན་ཀྱང༌། ཁྱེད་ཀྱི་གསུང་ལས།
གན་མཛོད་དང༌། སྲིད་གསུམ་གཉིས་ཀ་ན། ས་སྐྱ་པས་དབང་དུས་ཀྱི་ཡེ་ཤེས་དང༌། རྫོགས་རིམ་གྱི་ཡེ་ཤེས་ལ་དཔེའི་ཡེ་ཤེས་ཡིན་པའི་ཁྱབ་པ་ཁས་བླངས། ཞེས་ཡང་ཡང་བྲིས་པ་འདི་ཤེས་བཞིན་དུ། མི་དཀར་ལ་ཞྭ་ནག་བསྐོན་པའི་བསམ་སྦྱོར་འཆང་བའི་རྟགས་མཚན་དུ་སྣང་ངོ༌། ། དེ་ཙམ་གྱིས་མཁས་པའི་མགོ་བོ་འཁོར་བར་མི་ནུས་ཏེ། སོགས་བྲིས་པ་ནི་མཚན་དང་མཐུན་པར་ཐུགས་ལ་མཐོ་དམན་ཅུང་ཟད་ལ་ངེས་པའི་རྣམ་འགྱུར་གྱིས་མི་དཀར་ལ་ཞྭ་ནག་ཚུར་ལ་བསྐོན་པ་སྟེ། གན་མཛོད་དུ་ནི། དེའི་དབང་ལས་བྱུང་བ་དང་རྫོགས་པའི་རིམ་པ་ལས་བྱུང་བ་གཉིས་ཀ་དཔེའི་ཡེ་ཤེས་སུ་འདོད་པར་སྣང་སྟེ།
ཞེས་སོགས་གསུངས་པ་དང༌། སྲིད་གསུམ་དུའང༌། དབང་དུས་ཀྱི་ཡེ་ཤེས་ལ་དཔེའི་ཡེ་ཤེས་ཡིན་མིན་གྱི་ཁྱབ་མཐའ་རབ་དབྱེའི་གཞུང་ལ་མེད་ཀྱང་ཟོལ་གྱི་སྨྲ་བའི་སྒྲིབ་གཡོགས་སོ་ཞེས་སྨྲས་ཀྱིས་ཁྱབ་མཐའ་ཡོད་པར་མ་སྨྲས་ལ། ཁྱབ་ཁྱབ་ཀྱི་འཕྲོས་མཛད་མཁན་རྩོད་སྤོང་མཁན་པོ་ཡིན་པས་མཁས་པའི་དབུ་འཁོར་མི་འཁོར་ཇི་ལྟར་ཡང་བའི་ཤ་མ་གླང་ལ་མི་དཀྲི་བར་དག་གསོལ།། ༈ སྲིད་གསུམ་དུ། དཔེའི་ཡེ་ཤེས་ལ་མཐོང་ལམ་གྱི་མིང་བཏགས་པ་ལ་དགོས་པ་མེད་བཞིན་དུ་བཏགས་ནས་ཅི་བྱ་ཞེས་སྨྲས་པ་ལ། ཤིང་རག་ཏུ། རང་ཉིད་གཟིགས་རྒྱ་ཆུང་བའི་མཚོན་བྱེད་དེ། ཐེག་ཆེན་སྦྱོར་ལམ་པ་ལ་ཆོས་ཉིད་སྣང་མཆེད་ཐོབ་གསུམ་གྱི་རྟོགས་པ་ནམ་སྐྱེས་པ་ན་ཆོས་ཉིད་མཐོང་བའི་མིང་འདོགས་དང༌། ཞེས་དང༌།
ཡང༌། དང་པོ་ལས་ཀྱི་སྦྱོར་བ་ཡིས་སོགས་དྲངས་ནས། འདིས་ནི་རང་གཞན་མང་པོ་དག ། ས་བཅུའི་མིང་བཏགས་པ་ཐམས་ཅད་འཕགས་པའི་ས་བཅུ་ཁོ་ནར་འདོད་པའི་བློ་གྲོས་ཕྱོགས་རེ་རྣམས་བདེན་མེད་དུ་བཏང་ངོ༌། ། ཞེས་སོགས་གང་ཡང་ཞིག་གསུངས་སྣང་ངོ༌། ངེད་མཐོང་རྒྱ་ཆུང་པས་མཐོང་བར་འོས་པ་ཙམ་ལས་མ་མཐོང་ལ། ཁྱེད་གཟིགས་རྒྱ་ཧ་ཅང་ཆེས་པས་གང་མིན་བཅོ་བརྒྱད་གཟིགས་པར་འདུག་སྟེ། དེ་ལ་ངོ་མཚར་རྒྱུ་ཅི་ཡོད། ཐེག་ཆེན་སྦྱོར་ལམ་པས་མཐོང་བའི་སྣང་མཆེད་ཐོབ་པའི་སྟོང་པ་གསུམ་པོ་དེ་ལ་ཆོས་ཅན་ཟེར་གྱི་ཆོས་ཉིད་མི་ཟེར་ལ། ཆོས་ཉིད་ནི་ཐམས་ཅད་སྟོང་པ་འོད་གསལ་གྱི་མིང༌།
ཡང༌། རྒྱུ་ལ་འབྲས་མིང་བཏགས་པའང་ཤེས་བྱ་ལ་སྲིད་པས། དེའི་ཚེ་ནི་ཐད་སོའི་དགོས་པ་རེ་ཡང་འབྱུང་སྟེ་ཁྱེད་རང་གི་མཚན་སྤྲུལ་སྐུར་བོད་པ་བཞིན་ནོ། ། ཞེས་སྨྲས་པ་ཁོ་ནས་ཁྲོན་ཆུང་སྦལ་ཆུང་དང་ཉ་ཆུང་དང༌། མི་ཆུང་ཐམས་ཅད་རང་རང་གི་རྣམ་ཐར་ལས་ཉམས་པ་ཡིན་ཚོད་དུ་གདའ་ཞིང༌། རང་གཞན་གྱི་བློ་གྲོས་བདེན་མེད་དུ་གཏོང་བ་ལ་ཁྱེད་མཁས་པར་གདའ་ནའང་ཁོ་བོས་ནི། ས་དང་ལམ་དང༌། བདེན་དོན་དང༌། དེ་ཉིད་སོགས་ལ། ཇི་སྐད་དུ།
འཇིག་རྟེན་པ་དང་འདས་པའི་ལམ་གྱི་གཉིས། ། ཞེས་པའི་རྗེས་སུ་འབྲངས་ནས་བཤད་ཚུལ་གཉིས་སུ་བྱས་ཏེ། འོག་ཏུ་འཆད་འགྱུར་གྱི་སོ་སོ་སྐྱེ་བོ་ཉིད་ཡིན་ཡང༌། ། གལ་ཏེ་ཆོས་མཐུན་ཙམ་རྩི་ཡི། ། འོན་ཏེ་འཕགས་པ་ཉིད་ཡིན་པའི། ། བདེན་པའི་ས་ལ་དངོས་སུ་བྱེད། ། ཅེས་གསུངས་པའི་ལན་དུ་ཕུལ་གྲུབ་པས་ཁྱེད་ཀྱི་ངོ་སོ་ཁུར་དགོས་མེད་ལགས།། ༈ རབ་དབྱེར། འཕགས་པ་ལྷའི་སྤྱོད་བསྡུས་སུ། ། ཞེས་སོགས་དང༌།
རྩོད་སྤོང་དུ་དེའི་ལུང་འདྲེན་མཛད་པ་སོགས་ཀྱི་དཔེའི་ཡེ་ཤེས་ལ་བདེན་མཐོང་གི་མིང་བཏགས་པ་ལ། སྲིད་གསུམ་དུ། དཔེའི་ཡེ་ཤེས་ཙམ་རྟོགས་པ་དེ་ནི། གཉིས་ཆོས་ལས་མ་གྲོལ་བས། ཡང་དག་པའི་དོན་མཐོང་བའི་ཐ་སྙད་ཅི་ལ་ཐོབ། དེ་བཞིན་དུ་རྟག་ཆད་དང༌། འཕོ་བ་ལ་སོགས་པའི་ལྟ་ངན་འགགས་པར་ཅི་སྟེ་གསུངས། ཐུགས་གཏད་ཀྱི་དྲག་ཤོས་ལས་མཐའ་ལ་ཆགས་པར་བཤད་པ་དེར་སྣང་ཡང་མི་འགལ་ཏེ། དོན་དམ་ཆོས་ཉིད་དེ་མཐོང་འཕྲལ་བག་ཆགས་དེ་འདག་པར་མ་བཤད་པས། བག་ཆགས་དེ་སྦྱོང་བའི་ཕྱིར།
སྒོམ་ལམ་དུ་མངོན་བྱང་ལས་ལྡང་འཇུག་ཡང་ཡང་བྱེད་དགོས་ཞེས་བཀོད་པ་ལ། སྐུ་སྐྱེ་སྔ་ཕྱི་གཉིས་ཀ་སྒྲིལ་རྒྱག་མཛད་དེ་ལན་བཏབ་པ་ནི། སྤྱོད་བསྡུས་ལས། གལ་ཏེ་སྒྲུབ་པ་པོ་བདེན་པ་མཐོང་ཡང༌། ཞེས་སོགས་དྲངས་ནས། དྲི་བའི་དོན་གྱི་གཙོ་བོ་ཡང༌། སེམས་དབེན་མཐར་ཐུག་དཔེའི་འོད་གསལ་ཐོབ་པ་དང༌། སྒྱུ་ལུས་ཐོབ་པ་ལ་བདེན་པ་མཐོང་བ་ཅེས་པའི་མིང་བཏགས་ནས། ཞེས་རང་གི་ཐུགས་འདོད་ཡོངས་རྫོགས་ཞལ་དུ་འཚངས་ཏེ། གཞུང་ཐད་ཀར་མི་འཇོག་པར་རང་གི་འདོད་ཐོག་ཏུ་འབད་པ་ཆེན་པོས་གཅུས་ཤིང་སྐྱོག་པ་ནི་ཡེ་ཤེས་ཀྱི་སྤྱན་ལྡན་རྣམས་ཁྲེལ་བའི་རྒྱུའོ། །
ཇི་ལྟར་གཅུས་ཞེ་ན། སྤྱོད་བསྡུས་སྒྲོན་མར། རྡོ་རྗེ་སློབ་མས་གསོལ་པ། གལ་ཏེ་སྒྲུབ་པ་པོ་བདེན་པ་མཐོང་ཡང༌། ཞེས་པ་ཙམ་མ་གཏོགས། སྒྲུབ་པ་པོ་དེས་སེམས་དབེན་མཐར་ཐུག་ཐོབ་ཟེར་བ་དང༌། དཔེའི་འོད་གསལ་ཐོབ་ཟེར་བ་དང༌། སྒྱུ་ལུས་ཐོབ་ཟེར་བ་དང༌། དེ་རྣམས་ཐོབ་པ་ལ་བདེན་མཐོང་གི་མིང་བཏགས་ཟེར་བ་རྣམས་གཞུང་འདིའི་དངོས་ཤུགས་གང་ལའང་མེད་བཞིན་དུ་རྟོག་རྟགས་འཛེམ་མེད་དུ་སྨྲ་བ་འདི་འདྲས་ཅི་ཞིག་གཏུབ། ། སེམས་དབེན་ལ་སོགས་པ་དེ་རྣམས་བརྟག་པར་མི་བཟོད་པ་མེད་བཞིན་དུ་སྣང་བའི་ཆོས་རྫུན་པ་སྒྱུ་མ་ལྟ་བུ་ཡིན་མོད།
དེའི་ཕྱིར་རྫུན་པ་མཐོང་བ་ལ་བདེན་པ་མཐོང་ཞེས་མ་སྨྱོ་བའི་སྐྱེས་བུ་སུ་ཞིག་སྨྲ་སྟེ། ཇི་སྐད་དུ། མགོ་བོ་བཅད་ནས་མཇུག་མའི་རྒྱན། ། སྨྱོན་པ་མིན་པ་སུ་ཞིག་བྱེད། ། ཅེས་གསུངས་པ་ལྟར་རོ། ། གོང་གི་འཕྲོས་ལས། སྔོན་གྱི་བག་ཆགས་ལ་གོམས་པའི་སྟོབས་ཀྱིས། ཞིང་ལས་དང༌། ཚོང་དང༌། བསྙེན་བཀུར་ལ་སོགས་པས་གཡེངས་ནས།
སྤྱོད་པ་རྣམ་པ་གསུམ་སྤྱོད་པ་མི་བྱེད་ཅེས་སོགས། དྲིས་པའི་ལན་དུ། རྡོ་རྗེ་སློབ་དཔོན་གྱིས་སྨྲས་པ། འདི་ལ་བསལ་བ་གང་ཡང་མེད། ། བཞག་པར་བྱ་བ་ཅི་ཡང་མེད། ། ཡང་དག་ཉིད་ལ་ཡང་དག་བལྟ། ། ཡང་དག་མཐོང་ན་རྣམ་པར་གྲོལ། ། ཞེས་བྱ་བ་ནི། རྫོགས་པའི་རིམ་པ་ལ་གནས་པའི་དབང་དུ་བྱས་པའི་ཚིག་སྟེ། འདི་ལྟར་སྟེ་ཡང་དག་པ་མཐོང་བའོ། །
ཞེས་བྱ་བ་ནི་ཡང་དག་པ་མཐོང་བས། རྟག་པ་དང༌། ཆད་པ་དང༌། འཕོ་བ་ལ་སོགས་པའི་ལྟ་བ་ངན་པ་འགག་པར་འགྱུར་རོ། ། འོན་ཀྱང་ཐ་སྙད་ལ་བརྟེན་ནས། འཕོ་བ་རྣམ་པར་དག་པ་ངེས་སྤྱད་པར་བྱ། འདི་ནི་ཕུང་པོ་ལ་སོགས་པ་ནི་འཇིག་རྟེན་ཕ་རོལ་ཏུ་འཕོ་བར་མི་བྱེད། རྟག་པའི་སྐྱོན་དུ་ཐལ་བར་འགྱུར་བའི་ཕྱིར། འཇིག་རྟེན་ཕ་རོལ་འཆི་བ་ལས་གཞན་པ་ཉིད་ལས་ཀྱང་འབྱུང་བ་མ་ཡིན་ནོ། ། རྒྱུ་མེད་པའི་ངེས་པའི་ཐལ་བར་འགྱུར་བའི་ཕྱིར།
འདི་ལྟ་སྟེ། མར་མེ་ལས་མར་མེ་དང༌། རྒྱ་ལས་རྒྱ་དང༌། སྒྲ་ལས་བྲག་ཆ་དག་ནི། དེ་ཉིད་དེ་ལས་གཞན་པ་ཞེས་བརྗོད་པར་མི་ནུས་སོ། ། དེ་བས་ན་གསེར་འོད་དམ་པའི་མདོ་ལས། སངས་རྒྱས་མྱ་ངན་མི་འདའ་ཞིང༌། ། ཆོས་ཀྱང་ནུབ་པར་མི་འགྱུར་རོ། ། སེམས་ཅན་རྣམས་ནི་གདུལ་བའི་ཕྱིར། ། མྱ་ངན་འདས་པར་བསྟན་པ་ཡིན། །
ཞེས་གསུངས་པ་དང༌། ལང་ཀར་གཤེགས་པའི་མདོ་ལས་ཀྱང༌། འདི་ལས་གང་ཡང་རྐྱེན་རྣམས་ཀྱིས། ། སྐྱེ་བ་མེད་ཅིང་འགག་པ་མེད། ། བཏགས་པའི་རྐྱེན་རྣམས་ཁོ་ན་ནི། ། སྐྱེ་ཞིང་འགག་པར་འགྱུར་བ་ཡིན། ། ཞེས་གསུངས་སོ། ། རིགས་པ་འདི་ནི། བཅོམ་ལྡན་འདས་ཤཱཀྱ་ཐུབ་པས་མཛད་པ་ཐམས་ཅད་མཛད་ནས་མྱ་ངན་ལས་འདས་པ་ཉེ་བར་སྟོན་པར་མཛད་པ་ཡིན་ནོ། ། དེ་བཞིན་དུ།
རྫོགས་རིམ་པ་རྟོགས་པར་གྱུར་པས་ཀྱང་ཐམས་ཅད་བྱས་ནས་འཇིག་རྟེན་དུ་མྱ་ངན་ལས་འདའ་བར་འགྱུར་བ་འདི་ལ་སོམ་ཉི་མི་བྱའོ། ། དེ་བས་ན། དེ་ཁོ་ན་ཉིད་ཤེས་པ་ནི་རྐྱེན་མ་ཚང་བས། ཇི་སྐད་བཤད་པའི་སྤྱོད་པ་ལ་སྤྱད་དུ་ཟིན་ཀྱང༌། ལྟ་བ་ཐམས་ཅད་རྣམ་པར་སྤངས་ནས་འཆི་བར་འགྱུར་བ་ནི་དོན་དམ་པའི་བདེན་པ་ཡིན། སྐྱེ་བ་ནི་ཀུན་རྫོབ་ཀྱི་བདེན་པའོ། ། ཞེས་ཡང་དག་པར་མངོན་པར་རྟོགས་ནས་རྒྱ་ལམ་ན། འོད་གསལ་བར་ཞུགས་ནས་ཐ་མལ་པའི་ཕུང་པོ་བོར་ནས། བདག་ལ་བྱིན་གྱིས་བརླབས་པའི་རིམ་གྱིས་ལྡང་བར་བྱའོ། ། ཞེས་བརྟེན་པའི་སེམས་བསྐྱེད་དེ།
དེ་ཡིད་ལ་བྱེད་པས་གནས་པར་བྱེད་ན། དེ་སྐྱེ་བ་གཞན་དུ་ཡིད་ལ་བྱེད་པ་དེ་འདོར་བར་མི་འགྱུར་ཏེ། དེ་བས་ན་ཐམས་ཅད་མཁྱེན་པར་འགྱུར་རོ། ། ཞེས་པའི་ལུང་འདི་སྣག་ཚ་ཁ་དབུགས་ཀྱི་སྲོས་ཀྱིན་བྲིས་སོ། ། ལུང་དེའི་དོན་སྙིང་པོར་དྲིལ་བ་ཞིག་བཤད་པར་བྱ་སྟེ། དྲི་བའི་སྐབས་སུ། གལ་ཏེ་སྒྲུབ་པ་པོ་བདེན་པ་མཐོང་ཡང༌། ཞེས་པའི་དྲི་ལན་དུ། འདི་ལ་བསལ་བྱ་གང་ཡང་མེད། ། ཅེས་སོགས་གསུངས་ཏེ།
འདི་ལ་ཉེ་ཚིག་སྦྱར། དེ་ཡང་གསུང་རབ་སྤྱི་ལུགས་ལ་རང་རང་གི་མཐོང་ལམ་ཐོབ་པ་ལ་བདེན་པ་མཐོང་བ་ཞེས་བྱ་ཡི་གཞན་མ་ཡིན་ལ། ལུང་དོན་ལ་དཔྱད་ན། བསལ་བཞག་མེད་པ་དང༌། ཡང་དག་ཉིད་ལ་ཡང་དག་ལྟ་བ་དང༌། དེ་བཞིན་དུ་མཐོང་ན་གྲོལ་བ་སོགས་བདེན་མཐོང་མཚན་ཉིད་པའི་ཉམས་ལེན་ཁོ་ན་བཤད་པ་དང༌། རྫོགས་པའི་རིམ་པ་ལ་གནས་པའི་དབང་དུ་བྱས་པའི་ཚིག་སྟེ། ཞེས་པས་ཀྱང༌། དེ་བཞིན་དུ་བསྟན། རྒྱ་གཞུང་གི་དཔེ་ཧྲུལ་ཁ་ཅིག་ལས།
རྫོགས་པ་ནི་ཟུང་དུ་འཇུག་པའི་ལྷ་ཡེ་ཤེས་ཀྱི་སྐུའི་མིང་ཅན། རིམ་པ་ནི་དེ་ཉིད་དངོས་སུ་སྒྲུབ་པར་བྱེད་པའི་ཐབས་ཏེ། ཞེས་རྫོགས་རིམ་གྱི་མཚན་དོན་བཤད་ལ། ཟུང་འཇུག་དེ་དངོས་སུ་སྒྲུབ་པའི་ལམ་དེ་མ་ཐག་པ་ནི་འོད་གསལ་ཡིན་པས་ན། སྐབས་འདིའི་རྫོགས་པའི་རིམ་པའང་འོད་གསལ་ལ་འདོད་དགོས་སམ། མངོན་བྱང་དེ་མཐོང་བའི་ཡོན་ཏན་གང་རུང་བ་བཞེད་ནས། འདི་ལྟ་སྟེ། ཡང་དག་པར་མཐོང་བའོ། ། ཞེས་བྱ་བ་ནི་ཡང་དག་པ་མཐོང་བས། རྟག་པ་དང༌།
ཆད་པ་དང༌། འཕོ་བ་ལ་སོགས་པའི་ལྟ་བ་ངན་པ་འགག་པར་འགྱུར་རོ། ། ཞེས་པས། དབུ་མའི་གཞུང་རྣམས་སུ་ལྟ་བ་ཀུན་ཟློག་ཞེས་བཤད་པ་བཞིན་འདིར་ཡང༌། དེ་བཞིན་མ་ཡིན་པར། ཁྱེད་ཀྱིས་སྒྱུ་ལུས་ཐོབ་པ་ལ་བདེན་པ་མཐོང་བ་ཅེས་པའི་མིང་བཏགས་ནས། ཞེས་སོགས་ཡང་ཡང་སྨྲས་པ་ལ་སྙིང་པོ་མེད་དེ། གཞུང་ཞལ་གསལ་ཅན་འདི་ལྟ་བུ་དང་མི་བསྟུན་པར། བཙུན་གསར་ལ་མིང་འདོགས་པ་བཞིན་སྒྱུ་ལུས་སོགས་ཐོབ་པ་ཙམ་ལའང་བདེན་མཐོང་གི་མིང་གསར་པ་བཏགས་པ་དེས་གོ་ཅི་ལ་ཆོད་སོམས་དང༌། སྨྲ་བ་དེ་ཀུན་རང་འདོད་སྒྲུབ་པའི་གཡོ་ཐབས་འབའ་ཞིག་གོ །
ཅེས་ཏེ། རྗེ་ས་པཎ་གྱི་བཞེད་པ་འདི་ཚིག་ཟིན་ལྟར་འགྲེལ་བར་འདོད་ན། དཔེའི་ཡེ་ཤེས་ཉིད་ལ་དགོངས། ཞེས་གསུངས་པའི་སྔར་གྱི་སྒྲུབ་བྱེད་ལྟར་སྣང་མངོན་མཚན་ཅན་དེ་འདྲ་མ་ཡིན་པའི་ལེགས་བཤད་འགོད་རྒྱུ་ཡོད་ན་ལྟ་ཁྱེད་མཁས་པ་ཡིན་ཏེ། སྨྲ་ཁམ་ཆེ་བ་ཙམ་དཔུང་དུ་ཁྱེར་བའི་འོ་དོད་ལན་བརྒྱར་བོས་ཀྱང་ཝ་སྐྱེས་ཐང་སྟོང་དུ་བརྒྱལ་བ་དང་འདྲའོ། ། གསང་བ་འདུས་པའི་རྩ་བཤད་ཀྱི་རྒྱུད་འགྲེལ་འདི་པར། དབང་རྣོན་བརྩོན་འགྲུས་ཅན་ཚེ་འདི་ཉིད་ལ་འཚང་རྒྱ་བ། དབང་འབྲིང་ལེ་ལོ་ཅན་བར་མ་དོར་འཚང་རྒྱ་བ། དབང་བརྟུལ་ཤིན་ཏུ་ལེ་ལོ་ཅན་སྐྱེ་བ་བརྒྱུད་ནས་འཚང་རྒྱ་བ་གསུམ་བཤད་པ་ལས། སྤྱོད་བསྡུས་སུ་དོགས་གཅོད་བཀོད་པ།
འདི་ན་བར་པ་དེ་ཉིད་ཡིན་ལ། སྒྲུབ་པ་པོ་གང་དག བླ་མ་དམ་པའི་དྲིན་གྱིས་འོད་གསལ་དོན་དམ་པའི་བདེན་པ་མངོན་པར་བྱང་ཆུབ་པའི་མིང་ཅན་དེ་རྣལ་འབྱོར་གྱིས་མངོན་སུམ་དུ་བྱས་ཀྱང༌། སྔོན་གྱི་བག་ཆགས་ཀྱི་ནད་རོ་མ་དག་པས། ཞིང་ལས། ཉོ་ཚོང་བསྙེན་བཀུར་སོགས་བདག་གིར་བྱེད་པ་རྣམ་པར་གཡེངས་པས། སྤྱོད་པ་གསུམ་གང་རུང་ལ་མ་སྤྱད་པ་དང༌། འབྱོར་པ་མ་འཛོམ་པས་ཚོགས་རྫོགས་པར་བྱེད་མ་ནུས་པའི་གང་ཟག་དེ་ཚེ་འདིར་འཚང་རྒྱ་བར་མ་ནུས་ཀྱི། དེ་འཆི་བའི་དུས་ན་སྲིད་པར་སྐྱེ་བ་གཞན་ལེན་ནམ། རྡོ་རྗེ་འཆང་ཐོབ་པར་འགྱུར་ཞེས་པ་ནི་དྲི་བའོ། །
ལན་ནི། འདི་ལ་བསལ་བ་གང་ཡང་མེད། ། ཅེས་སོགས་ཚིགས་བཅད་ཀྱི་བསྟན་དོན། རྫོགས་རིམ་འོད་གསལ་དོན་དམ་བདེན་པའི་དབང་དུ་ཡིན་པས་དེ་ནི་ཕྱིན་ཅི་ལོག་གི་ཅིག་ཤོས་ཡང་དག་པ་སྟེ་བདེན་པ་མཐོང་བ་ཡིན་ལ། དེའི་མཐུས། རྟག་ཆད་དང༌། འཕོ་བ་སོགས་ལྟ་བ་ངན་པ་འགག་པར་འགྱུར་མོད། འོན་ཀྱང་རྣམ་སྨིན་ལས་གྱུར་པའི་ལུས་འདི་ཉིད། ཐ་སྙད་ཙམ་ལ་བརྟེན་ནས་འཆི་འཕོ་བ་དེའི་ཚེ། ཞེས་སོགས་མཐའ་དཔྱོད་དང་བཅས་བཀོད་ནས།
ངག་དོན་བསྡུ་བ་ལ། རིགས་པ་འདིས་ནི་བཅོམ་ལྡན་ཤཱཀྱ་ཐུབ་པས་མཛད་པ་ཐམས་ཅད་མཛད་ནས། མྱ་ངན་ལས་འདས་པ་ཉེ་བར་སྟོན་པ་མཛད་པ་ཡིན་ནོ། ། དེ་བཞིན་དུ་རྫོགས་པའི་རིམ་པ་རྟོགས་པར་གྱུར་པས་ཀྱང་ཐམས་ཅད་བྱས་ནས། འཇིག་རྟེན་དུ་མྱ་ངན་ལས་འདའ་བར་འགྱུར་བ་འདི་ལ་སོམ་ཉི་མི་བྱའོ། ། ཞེས་སྲིད་པ་བར་དོར་ཟུང་འཇུག་གི་སྐུ་མངོན་དུ་བྱེད་ཅེས་པའི་ཐ་ཚིག་གོ ། འོ་ན་སོམ་ཉི་མི་བྱའོ། ཞེས་ཚིག་ཟུར་ཅིའི་ཕྱིར་སྨོས་ཞེ་ན། དོན་དམ་པའི་བདེན་པའི་རྟོགས་པ་མ་ཐོབ་ཀྱི་བར་དུ་སྣང་བ་གསུམ་རྣམ་པར་མ་དག་པ་རྣམ་ཤེས་ཀྱི་ཀུན་ཏུ་རྟོག་པ་ཡོད་ཅིང༌། དེས་ཉོན་མོངས་པའི་བག་ཆགས་ཀྱི་རྒྱུན་གྱིས་ཡང་སྲིད་ལེན་པས་འཁོར་བར་ཕྱིར་ཟློག་པར་འགྱུར་རམ་འོན་ཏེ་མིན་སོམ་ཉི་དང་བཅས་ལ།
འོད་གསལ་དོན་དམ་བདེན་པ་མངོན་དུ་བྱས་པས་སྣང་གསུམ་རྣམ་པར་དག་ནས་སྣང་མེད་འོད་གསལ་དེ་ལས་ལངས་ཏེ་ཟུང་འཇུག་ཏུ་གནས་པའི་རིམ་གྱིས་བྱ་བ་མངོན་སུམ་དུ་བྱས་ཏེ། རྡོ་རྗེ་ལྟ་བུའི་ཏིང་ངེ་འཛིན་གྱི་ཡོན་ཏན་ཐམས་ཅད་ཀྱིས་བརྒྱན་ནས་གནས་པར་འགྱུར་བ་ནི་ཞེས་པའི་དོན་དུ་འཆད། སླར་ཡང་དེ་དག་གི་སྒྲུབ་བྱེད་འགོད་པར་བཞེད་ནས། དེ་བས་ན་དེ་ཁོ་ན་ཉིད་ཤེས་པ་ནི་རྐྱེན་མ་ཚང་བས། ཇི་སྐད་དུ་བཤད་པའི་སྤྱོད་པ་མ་སྤྱད་དུ་ཟིན་ཀྱང༌། ལྟ་བ་ཐམས་ཅད་རྣམ་པར་སྤངས་ནས་འཆི་བར་འགྱུར་བ་ནི་དོན་དམ་པའི་བདེན་པ་ཡིན་ལ། སྐྱེ་བ་ནི་ཀུན་རྫོབ་ཀྱི་བདེན་པའོ། ། ཞེས་ཡང་དག་པར་མངོན་པར་རྟོགས་ནས། ཞེས་སོགས་ལུང་འདྲེན་དང་བཅས་གསུངས་ཏེ། གང་ཞིག་སྐྱེ་བ་ཀུན་རྫོབ་བདེན་པ་སྟེ། །
འཆི་བའི་མིང་ཡང་དོན་དམ་བདེན་པ་ཡིན། ། རིམ་གཉིས་དེ་དག་བླ་མའི་དྲིན་གྱིས་ནི། ། བརྙེད་པ་འདི་ནི་མ་འོངས་སངས་རྒྱས་ཡིན། ། བདེན་གཉིས་དེ་ལ་ཟུང་དུ་འཇུག་པ་ནི། ། མི་ཕྱེད་བཞིན་དུ་དེ་དག་ཁྱད་པར་མེད། ། མིང་གཉིས་ཐ་མ་གཅིག་པུ་ཁོ་ནར་ནི། ། ཤེས་པ་དེ་འདིར་བཅིངས་ལས་གྲོལ་བ་ཡིན། ། རི་དབང་རྩེ་ནས་འགའ་ཞིང་ལྷུང་གྱུར་ན། ། ལྟུང་བར་མི་འདོད་ཀྱང་ནི་ལྟུང་བར་འགྱུར། ། བླ་མའི་དྲིན་གྱིས་ཕན་པའི་ལུང་ཐོབ་ན། །
གྲོལ་བར་མི་འདོད་ཀྱང་ནི་གྲོལ་བར་འགྱུར། ། ཞེས་གསུངས། རྒྱུ་མཚན་དེ་དག་ལ་གཟུ་བོའི་ཐུགས་ལྡན་ཀྱི་མཁས་པ་རྣམས་ཀྱིས་དཔྱོད་ཅིག་དང༌། དགྱེས་པའི་འཛུམ་ཞལ་བྱེ་བར་འགྱུར་རོ།། ༈ སྲིད་གསུམ་དུ། དཔེའི་ཡེ་ཤེས་ཙམ་རྟོགས་པ་ནི། གཉིས་ཆོས་ལས་མ་གྲོལ་བས་ཡང་དག་པའི་དོན་མཐོང་བའི་ཐ་སྙད་ཅི་ལ་ཐོབ། ཅེས་བྲིས་པ་ལ་ཤིང་རག་ཏུ། རང་གི་སེམས་ཡང་དག་པ་ཞེས་སོགས་ཟློས་ཤིང་ཞེ་སྐྱོར་གྱི་ལུང་དྲངས་ཤིང༌། སྣང་གསུམ་ངོས་འཛིན་པའི་སྐབས་ཀྱི་ལུང༌།
རང་བཞིན་གྱིས་གསལ་བའི་རྣམ་པ་དངོས་པོ་མ་ལུས་པ་ཐམས་ཅད་ལ་དམིགས་པས་ན་སྣང་བ་སྟེ། འདི་ནི་དོན་དམ་བྱང་ཆུབ་ཀྱི་སེམས་ཤེས་པའི་སྣང་བ་སྟོང་པ་དང་པོ་སྟེ། ཞེས་དཔེའི་འོད་གསལ་སྣང་བ་ཐོབ་པ་ལ་དོན་དམ་བྱང་ཆུབ་སེམས་མཐོང་བའི་མིང་བཏགས་པ་དང༌། སྣང་བ་མཆེད་པའི་མཚན་ཉིད་གང་ཞེ་ན། ཞེས་པ་ནས། བྱང་ཆུབ་ཀྱི་སེམས་ཀུན་ཏུ་བཟང་པོ་གཉིས་པ་སྟེ། རིམ་པ་གཉིས་པ་ཤིན་ཏུ་སྟོང་པའི་མཚན་ཅན། ཞེས་དཔེའི་འོད་གསལ་མཆེད་པ་ལ་ཀུན་ཏུ་བཟང་པོའི་མིང་འདོགས་མཛད་ལ་ཞེས་བྲིས་སོ། ། དེ་ནི་བལ་པོར་འབྲས་སཱ་ལུ་སྨིན་པའི་སྒྲུབ་བྱེད་དུ། ཀོང་པོར་ནས་རྒན་སྐྱེས་ཞེས་སྨྲས་པ་དང་མཚུངས་པར།
སྒྱུ་ལུས་ཐོབ་པ་ལ་ཡང་དག་པའི་དོན་མཐོང་བའི་མིང་འདོགས་པ་མ་ཡིན་ཏེ། སྣང་བ་ཉེར་ཐོབ་ལ་དོན་དམ་བྱང་ཆུབ་ཀྱི་སེམས་ཤེས་པའི་སྣང་བ་ཞེས་དང༌། སྣང་བ་མཆེད་པ་ལ་ཀུན་ཏུ་བཟང་པོའི་མིང་བཏགས་པའི་ཕྱིར་རོ། ། ཞེས་པར་སོང༌། གཞུང་ལས་སེམས་ཤེས་པའི་སྣང་བ་ཞེས་པ་བྱུང་བ་ལ། སྐྱོན་བཏགས་ས་དོན་དམ་བྱང་ཆུབ་ཀྱི་སེམས་མཐོང་བའི་ཤེས་པ་ཞེས་ལྷན་ཆུང་ཁ་གང་བཏབ་མོད། འཇིག་རྟེན་གྲགས་ཚོད་ལའང༌། ཤེས་རབ་ཅན་ཁ་ཅིག་གིས་བཟོའི་གནས་ཀྱི་བྱེད་པ་མ་མཐོང་ཀྱང་རང་གི་ཤེས་པ་མངོན་སུམ་ལ་སྣང་ལ། དེ་བཞིན་དུ། སྟོབས་དང་མི་འཇིགས་པ་ལ་སོགས་པའི་སངས་རྒྱས་ཀྱི་སའི་ཟག་པ་མེད་པའི་ཆོས་ཀྱི་སྡེ་ཚན་རྣམས་ལུང་དང་རིགས་པའི་སྒོ་ནས་རང་གི་ལེགས་པར་ཤེས་ཤིང་གཞན་ལ་འཆད་ཤེས་ནའང་མ་མཐོང་བ་ལྟ་བུ།
གཞན་ཡང་མདོ་ཕལ་པོ་ཆེར། དཔེར་ན་དམུས་ལོང་རི་མོ་མཁན། ། ཚོང་འདུས་དབུས་སུ་ལེགས་ཕྱིན་ནས། ། སྐྱེ་བོ་མང་པོ་དགའ་བྱས་ཀྱང༌། ། རང་གི་སྐད་ཅིག་མཐོང་བ་མེད། ། མ་བསྒོམས་ཆོས་ཀྱང་དེ་འདྲའོ། ། ཞེས་པས་ཀྱང་མཚོན་ནུས་ཏེ། དོན་དུ་སྐབས་འདིར་ཤེས་པ་དང་མཐོང་བ་མི་གཅིག་གོ། ༈ ཡང་ཤིང་རག་ལས། སྐབས་འདིར་ལྟར་སྣང་དང༌།
རྫུན་པ། མི་བདེན་པ། ཀུན་རྫོབ། འདུས་བྱས་རྣམས། རྣམ་གྲངས་ཕྱོགས་གཅིག་པ་དང༌། ཡང་དག་པ་དང༌། བདེན་པ། དོན་དམ། ཆོས་ཉིད། ཀུན་ཏུ་བཟང་པོ།
དོན་དམ་པའི་བྱང་ཆུབ་ཀྱི་སེམས། དཔལ་མཆོག་དང་པོ་རྣམས། རྣམ་གྲངས་ཕྱོགས་གཅིག་ཏུ་འཇོག་པ་ནི། ངེས་དོན་གྱི་རྣམ་གཞག་འཆད་པ་ཀུན་གྱི་སྤྱི་ལུགས་ཡིན་ཅིང༌། ཞེས་སོགས་བྲིས་སོ། ། ལྟར་སྣང་དང༌། ཡང་དག རྫུན་པ། བདེན་པ་སོགས་སྡེ་ཚན་སོ་སོར་འཇོག་པ་ནི་ལུང་རིགས་དོན་ལྟར་སྨྲ་བ་སྤྱི་ལ་གྲགས་པ་ལ། སྐབས་འདིར་ཞེས་ངེས་གཟུང་སྨོས་ནས་ཅི་མཛད།
ངེས་དོན་འཁྲུལ་མེད་འཆད་པ་རྣམས། གཉིས་ཀྱི་རྣམ་གྲངས་དེ་ཚོ་ཐ་དད་དུ་མི་འཆད་དེ། མདའ་བསྣུན་དབང་པོས། མི་བྱ་གཉིས་སུ་མི་བྱ་གཅིག་ཏུ་བྱ་བ་སྟེ། ། རིགས་དང་བྱེ་བྲག་དག་ཏུ་མ་བྱེད་ཅིག ། ཅེས་གསུངས་པ་ལ་ཉན་དགོས་པའི་ཕྱིར་རོ། ། ཡང༌། རྣམ་གྲངས་ཕྱོགས་གཉིས་པོ་དེ་ཐ་དད་ཡིན་ན། ཁྱེད་ལ་གནོད་པར་འགྱུར་ཏེ། སྒྱུ་ལུས་མན་གྱི་འཇིག་རྟེན་པའི་ལམ་རྣམས་ཕྱོགས་གོང་མས་བསྡུས་ཤིང༌།
འོད་གསལ་ཡན་གྱི་འདས་ལམ་ཕྱོགས་རྗེས་མས་བསྡུས་པར་འགྱུར་བའི་ཕྱིར་རོ།། ༈ ཡང་ཁྱེད་ཀྱིས། ཁོ་བོ་ཅག་རྣམས་ཀྱི་སྟོན་པ་སངས་རྒྱས་དངོས་སུ་གྱུར་པ། ཞེས་སོགས། བསྟོད་ཡུལ་དེ་བཟང་པོ་ཡིན་སྲིད་ཀྱང༌། འདིར་ནི་ཨ་ཕ་ལགས་ཀྱི་ཞལ་ཤུལ་ཀྱི་དཔེ་ལྟར་ཡིན་ལ། འབུམ་ཕྲག་གསུམ་པོ་དེ་སྐྱོན་གྱི་གྲངས་ཡིན་ནམ། ཡོན་ཏན་གྱི་གྲངས་ཅི་ཡིན་ཀྱང་མང་པོ་ནི་ཡིན་པར་གདའ་ལགས། རིམ་ལྔའི་ལུང༌། བདག་བྱིན་རླབས་པའི་མན་ངག་དག །
གང་གི་བླ་མ་ལས་མ་བསྒྲུབས། ། རྟག་དང་ཆད་པ་ལ་དམིགས་པས། ། མི་དེ་ཕྱིར་ཟློག་འགྱུར་བ་ཡིན། ། ཞེས་པའི་ལུང་དོན་ནི། སེམས་དབེན་མཐར་ཕྱིན་པ་དེ་ལ། བླ་མས་སྒྱུ་ལུས་ཀྱི་གདམས་ངག་བསྟན་དེ་སྒོམ་པ་ནི་སྒྱུ་མ་ལྟ་བུའི་ལྷ་སྐུ་མཐོང་བར་འགྱུར་ལ། དེ་ཉིད་སྒྱུ་མའི་དཔེ་བཅུ་གཉིས་ཀྱིས་མཚོན་ཏེ། བསླབ་པ་མཐར་ཕྱིན་པ་ན་རྟག་ཆད་ལ་སོགས་པའི་གཉིས་ཆོས་སྣང་ཙམ་དུ་མི་འགལ་ཀྱང༌། དམིགས་པར་ཞེན་པའི་བདེན་པར་ལྟ་བའི་མོད་ལ་སྒྱུ་ལུས་ཀྱི་གདམས་པ་ཉམས་སུ་མ་མྱོང་ན་དམིགས་ཞེན་ཅན་ཡིན་པས་ཕྱིར་ཟློག་སྲིད་དོ་ཞེས་པའི་དོན་ཡིན་ལགས། འདི་ཐད་དུ།
ཁྱི་སྙིང་ཕྲུ་བ་ལ་ཆགས་པ་བཞིན། ཁྱེད་ཀྱིས་ཡང་སྐྱོར། ཞེས་སྐྱོར་སྐྱོར་མཛད་ཀྱང༌། རང་བཞིན་ལ་ནི་ཕྱིན་ལོག་གིས། ། འབད་དུ་ཟིན་ཀྱང་མི་ཟློག་སྟེ། ། བློ་ནི་དེ་ཕྱོགས་འཛིན་ཕྱིར་རོ། ། ཞེས་པའི་སྐབས་སུ་སླེབ་གདའ། བློ་གྲོས་རྩིང་ཧྲལ་དུ་འགྲོ་ལུགས་ཀྱིས། ཤིང་གི་རང་འཐག་ཧར་ཧར་དེ་ལ་བཏགས་པས་ལན་ཏམ་སྙམ། སྲིད་གསུམ་དུ་ཐུགས་གཏད་ཀྱི་དྲག་ཤོད་ལས་མཐའ་ལ་ཆགས་པར་བཤད་པ་དེར་སྣང་ཡང་ཞེས་སོགས་བྲིས་ཀྱང༌།
ཁོ་བོ་ནི། ལས་མཐའ་ལ་ཆགས་པ། ཞེས་པའི་ཚིག་ཙམ་ལ་ཐུགས་གཏད་ཅི་ཞིག་བྱེད། འཆི་བ་དོན་གྱི་འོད་གསལ་གྱི་ལམ་རིམ་ལ་ཐུགས་གཏད་བྱེད་པ་ཡིན་ཅེས་བྲིས་སོ། ། ད་ལྟ་བློ་གྲོས་ཅུང་མ་སྨིན་པ་འདྲ་ཡང༌། ཐུགས་སྦྱོང་མཛད་ན་ཕུགས་སུ་མཁས་པ་ཆེན་པོ་ཞིག་འོང་དུ་རེ་བས། རེ་ཞིག་འཆི་བ་དོན་གྱི་འོད་གསལ་ལ་ཐུགས་མི་གཏད་ཞུ་ཞེས་གསོལ་བ་འདེབས་པ་ལགས་སོ། ། དེས་ན་ཁྱེད་ཀྱིས་ནད་གྲོལ་དང་གདོན་གྲོལ་དུ་སོང་ཞེས་སྦད་གོག་སྨྲས་པའི་ཁ་མཚུལ་ནི་དེ་ཀར་འདུས་གདའོ།། ༈ ཡང་ཤིང་རག་ཏུ། སྤྱོད་བསྡུས་ཀྱི་དགོངས་དོན་མཐར་ཐུག་པ།
སྔོན་གྱི་འདུས་པ་འཕགས་ལུགས་ཀྱི་སྲོལ་འཛིན་ཆེན་པོ་འགས་ཀྱང་ཇི་བཞིན་དུ་རྟོགས་པ་ཉུང་ཞིང༌། ཁྱད་པར། ས་ལུགས་ཀྱི་མཁས་པ་ཆེན་པོ་གོ་ཤཱ་ཀ་ལ་སོགས་པ་ཤིན་ཏུ་གྲགས་པ་དང་ལྡན་པ་དེ་དག་གིས་ཀྱང༌། དོན་འདི་དག་ཕུལ་དུ་ཕྱིན་པ་མ་དགོངས་པས་སྔོན་ཆད་བྱོན་ཟིན་པའི་སྡོམ་གསུམ་གྱི་ཡིག་ཆ་ཕལ་ཆེར་ཞིག་ལ། ངེས་པ་ཨོམ་ཏིག་པ་མི་སྣང༌། རྗེ་ཀླུ་སྒྲུབ་ཀྱིས་ཀྱང༌། རྒན་པོའི་ཟེར་ཟློས་ཡང་སྐྱོར་ཙམ་མ་གཏོགས། འཕགས་པ་ཀླུ་སྒྲུབ་ཡབ་སྲས་ཀྱི་དགོངས་པ་གཏིང་ཚུགས་པར་མཁྱེན་པའི་གསུང་རིས་མ་མཆིས་ལ། སྲིད་གསུམ་མཁན་པོ་དང༌། རྗེ་འབྲུག་པ་པདྨ་དཀར་པོ་སོགས་ཀྱི་ཡིག་ཆ་ན་ཡང༌།
དཔེ་ཧྲུལ་སྣ་ཚོགས་ཀྱི་ཚིག་སྐམ་ལ་བློ་ཕུགས་བཅོལ་ཏེ། ཚོད་དཔགས་ཀྱི་མི་འདྲ་གྲ་སྒྲིག་མཛད་པ་མ་གཏོགས་གསང་བ་འདུས་པའི་རྒྱུད་མན་ངག འཕགས་པ་ཀླུ་སྒྲུབ་ཀྱི་གཞུང་ལུགས་དང་བཅས་པ་ལ། རྣམ་དཔྱོད་ཀྱི་ངེས་པ་རྙེད་ནས་སྨྲས་པའི་གཏམ་མི་སྣང་ངོ༌། ། ཁོ་བོས་ནི། འཕགས་པ་ཀླུ་སྒྲུབ་ཡབ་སྲས་ལས་བྱུང་བའི་གསང་བ་འདུས་པའི་གཞུང་ལུགས་ལ་ཤིན་ཏུ་འདྲིས་པར་བྱས་ཏེ། བོད་ཀྱི་བླ་མ་རྣམས་ཀྱི་ཡིག་ཆ་ངེས་མེད་རྣམས་ལ་སྐྱབས་མ་བཅོལ་བར་འཕགས་པ་ཡབ་སྲས་ཀྱི་དགོངས་པའི་དཔྱིད་དང༌། ལམ་གྱི་ཞེ་ཕུགས་གང་ཡིན་པ་རྟོགས་པར་བགྱིས་ནས། གང་དུ་མཚོན་པ་ཙམ་སྨོས་པ་སྟེ། གཞན་ཡང་བཤད་པར་བྱ་བ་མང་དུ་ཡོད་མོད་ཀྱིས།
ཡི་གེར་འཇིགས་ཏེ་རེ་ཞིག་དེ་ཙམ་མོ། ། ཞེས་པ་ནི་བདག་བསྟོད་གཞན་སྨོད་ཀྱི་ང་རོ་ཆེན་པོ་དཀོན་མཆོག་གསུམ་ལའང་འཛེམ་མེད་དུ་སྒྲགས་སོ། ། འཕགས་ལུགས་ཀྱི་འདུས་པ་འཆད་པ་པོ་སྔ་རབས་པ་ཕལ་ཆེར་ནི་རྒྱུད་སྡེ་རིན་པོ་ཆེའི་ཚིག་དོན་ལ་མངའ་བརྙེས་ཤིང༌། རྒྱུད་སྡེ་རིན་པོ་ཆེའི་ཚིག་དོན་དང༌། བསྐྱེད་རྫོགས་ལ་དབང་ཐོབ་པ། ལྷག་པའི་ལྷ་དུ་མས་རྗེས་སུ་གཟུང་བའི་རྡོ་རྗེ་འཛིན་པ་ཤ་སྟག་ཡིན་པ་ཚོ་མི་ཤེས་པའི་གྲལ་དུ་བཞག ཧམ་སྤྱོད་ཀྱི་ཧ་ར་ཧུ་རས་བབ་ཆོལ་དུ་སྨྲ་བ་ཚོས་དཔྱིས་ཕྱིན་ཤེས་པའི་ཁུངས་བཟོད་པ་ཁྱེད་ནས། བདག་ཉིད་ཆེན་པོ་རྣམས་ལ་གཤེ་བ་འདི་ལྟ་བུ་ནི་ལུགས་གཉིས་ཀའི་བཀའ་ཁྲིམས་རྡོག་རྫིས་སུ་བྱས་པར་སྣང་ཡང༌། དུས་ཀྱི་དབང་ལས་ཚེ་འདིར་རྣམ་སྨིན་མཐོང་ཆོས་སུ་སྣང་བ་དཀའ་མོད། ཚར་བཅད་གཤིན་རྗེའི་རྒྱལ་པོས་བྱེད་པར་འགྱུར།
མཁས་པ་ཡིན་ངེས་ཤེས་པ་གོ་ཤཱཀ་དང་ཀླུ་སྒྲུབ་རྒྱ་མཚོ་སོགས་ཀྱིས་མ་ཤེས་ལ། ཁྱེད་ཀྱིས་དཔེ་མེད་ཤེས་པར་ཁས་འཆེ་བའི་གཏམ་འདི་འདྲ་ནི། ས་སྐྱ་པ་སྤྱི་སྒོས་ལ་སོག་པོ་ཐེངས་གསུམ་རྒྱུག་པའི་སྟེང་དུ་?བ་མ་རིམ་བརྡུངས་པར་གྱུར་པ་ན་བློ་འདི་ལྟ་བུ་གཏམ་ངན་ཐོས་པར་གྱུར་པ་ནི་དེ་ཀ་མ་ཡིན་པས་ས་སྐྱ་པ་ལ་ཞེན་རུས་ཅན་དག ལུང་རིགས་ཤེས་ན་ཚར་ཆོད། ནུས་ལྡན་ཡོད་ན་མཐུ་རྡེགས། དེ་ལྟ་མིན་ཀྱང་ཐུ་ལུད་འདེབས་པར་རིགས་སོ། ། གནས་ལྔ་རིག་པའི་པཎ་ཆེན་པདྨ་དཀར་པོ་མཁྱེན་གཉིས་ཀྱི་འདབ་བརྒྱ་ཅི་དགར་བཞད་པ་ལ། གཡེར་མའི་མེ་ཏོག་གིས་འགྲན་བརྫུས་པ་ནི། ཁྲེལ་བགད་ཀྱི་གནས་སུ་འདུག་པ་ལ་སྨོས་མ་དགོས། སྤྱིར་དཀར་བརྒྱུད་དང་སྒོས་འབྲུག་པའི་ཁྲོད་ན།
རྟོགས་པའི་མངའ་བདག་དུ་མ་དང༌། ལུང་རིགས་སྨྲ་བའི་མཁས་པ་ཇི་སྙེད་མཆིས་ཀྱང༌། ཁྱེད་སྐུ་སྐྱེ་སྔ་ཕྱིའི་ཁས་ལེན་པར་ཕངས་པས་དབྱིངས་སུ་བཞུགས་པར་གསོལ། དཀར་བརྒྱུད་ཀྱི་གྲྭ་པའི་ཐ་ཤལ་ཁོ་བོ་ཙམ་གྱིས་ཀྱང༌། ཁྱེད་ཀྱི་སྨྲ་ངན་རྣམས་ལུང་དང་རིགས་པས་བཙོད་བཞིན་དུ་བརྡུངས། ཏིལ་བཞིན་དུ་བཙིར། རྡུལ་ཕྲན་བཞིན་དུ་གསིལ་བ་མངོན་སུམ་པ་འདི་ལ་སུ་ཞིག་བསྙོན། དེས་ན་ས་སྐྱ་པའི་དྲག་ཤོས་སུ་ཁས་བླངས་པ་དེ། འབྲུག་པའི་ལོད་ཤོས་ཀྱིས་ཆམ་ལ་ཕོབ། ཞེས་གྲགས་པའི་དུང་དཀར་གཡས་སུ་འཁྱིལ་བའི་དབྱངས་ཀྱིས་ས་གསུམ་གང་བར་གྱུར་ཏོ།།
༈ རབ་དབྱེར། ཇོ་བོ་ནཱ་རོ་ཏ་པ་ནི། དབང་བསྐུར་དུས་སུ་མཐོང་ལམ་སྐྱེས། ། ཞེས་གསུངས་པའི་དོན་ལ་འབྲུག་པ་དཔོན་སློབ་གཉིས་ཀས་ནཱ་རོ་པ་དབང་དུས་སུ་མཐོང་ལམ་སྐྱེ་ཞིང་དེ་མི་རྟག་པར་འགག་པ་ཞིག་བཞེད་པར་ས་པཎ་གྱིས་གསུངས་སོ་སྙམ་ནས་སྨྲ་བ་མང་དུ་བྲིས་ཤིང༌། ས་ལུགས་པ་ཕལ་མོ་ཆེ་ཡང་རབ་དབྱེའི་དགོངས་དོན་དེ་ཀ་ཡིན་པར་སྨྲ་ལ། ཞེས་ཤིང་རག་གི་སྒྲ་ལས་བྱུང་ངོ༌། ། ངེད་དཔོན་སློབ་ཀྱིས་སུན་འབྱིན་སྨྲ་ཡུལ། ཁྱེད་མ་འཁྲུངས་གོང་གི་ས་ལུགས་སྨྲ་བ་ཁ་ཅིག་ཡིན་པས། དེ་ལ་དེ་འོས་སུ་བརྗོད་པ་ཡིན་གྱི། ཤིང་རག་ཏུ།
ཁོ་བོ་ནི། ཞེས་སོགས་བོན་ལུགས་བཞིན་གསར་བྱུང་གི་གྲུབ་མཐའ་སྨྲ་བ་ཡིན་འདུག་པས། དང་པོ་ཁྱེད་རང་གསར་རྙིང་འདྲོངས་པར་མཛོད་ལ། དེ་ནས་ཕྱོགས་གཞན་གྱི་དགག་པ་སྲུང་བར་མཛོད་ཅིག། ༈ སྲིད་གསུམ་དུ། དབང་དུས་ཀྱི་མཐོང་ལམ་དེ་ཡང༌། མཐོང་ལམ་མ་ཡིན་པར་བསྒྲུབས། ཞེས་སོགས་སྨྲས་པ་ལ། ཤིང་རག་ཏུ། ཕྱོགས་སྔའི་ནམ་མ་ལངས་པར་དགག་པའི་ཉི་མ་ཤར་བ་སྟེ།
དབང་དུས་སྐྱེས་པའི་དཔེའི་ཡེ་ཤེས་ལ་མཐོང་ལམ་དང་བདེན་མཐོང་གི་མིང་བཏགས་པ་རྣམས། མཐོང་ལམ་མཚན་ཉིད་པ་མ་ཡིན་པ་དང༌། བདེན་མཐོང་མཚན་ཉིད་པ་མ་ཡིན་པར་ནི་ཅིས་ཀྱང་འདོད་ལ་སོགས་བྲིས་ཏེ། ཁོ་བོས་ནི་སྲིད་གསུམ་དུ་བྲིས་པ་ལྟར་རོ། ། དཔེ་དང་དོན་གྱི་ཡེ་ཤེས། བདེན་མཐོང་དང་བདེན་མཐོང་མ་ཡིན་པ་སོགས་ལ་རང་ས་རང་སའི་བབ་དང་མཐུན་པའི་མིང་རེ་སྣང་བ་དེ་ལྟར་འདོད་པ་འཐད་ཀྱི། དགོས་མེད་དུ་མ་ཡིན་པ་ལ་ཡིན་པའི་མིང་བཏགས་པ་ལ་རྒྱུ་མཚན་མེད་དེ། བདག་ཏུ་ལྟ་བ་ལ་བདག་མེད་ཀྱི་མིང་དང༌། མུན་པ་ལ་སྣང་བའི་མིང་དང༌། ནུབ་ལ་ཤར་གྱི་མིང༌།
འོག་ལ་སྟེང་གི་མིང་བཏགས་པ་སོགས་བརྡ་དང་ཐ་སྙད་ལས་འགོངས་པའི་གཏམ་ཡིན་པས་སྐབས་འདི་དག་ཏུ་མཛེས་པ་མ་ཡིན་ནོ།། ༈ ཡང་ཁྱེད་ཀྱིས། གྲུབ་ཐོབ་ཀྱང༌། འཇིག་རྟེན་པའི་དངོས་གྲུབ་ཐོབ་པ་གྲུབ་ཐོབ་ཏུ་མིང་བཏགས་པ་རྣམས་སྐབས་ཐོབ། སྒོས་ཙམ་པའི་དམིགས་བསལ་ལ་གྲུབ་ཐོབ་ཏུ་རུང་ཡང༌། ཞེས་སོགས་སྨྲས་པ་འདིས། རྗེ་ས་པཎ་ཀྱང་སུན་ཕྱུང་སྟེ། དེ་ཉིད་ཀྱིས། འཕགས་པ་མིན་ལ་གྲུབ་ཐོབ་མེད། ། ཅེས་གསུངས་པ་ཉིད་ཀྱིས།
འཇིག་རྟེན་པའི་དངོས་གྲུབ་ཐོབ་པའི་གྲུབ་ཐོབ་ཡོད་པར་ཁས་བླངས་པས་སོ། ། སྲིད་གསུམ་དུ། དབང་ལས་བྱུང་བའི་ཡེ་ཤེས་དེ་རང་བྱུང་མ་ཡིན་ཏེ། ལས་རིམ་རྒྱས་པའི་སྒོ་ནས་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བའི་སྤྲོས་པ་ལ་ལྟོས་པས་སོ། ། ཞེས་དང༌། རིམ་གཉིས་ཀྱི་ཏིང་ངེ་འཛིན་ལས་བྱུང་བའི་ཡེ་ཤེས་དེ་ཡང་རང་བྱུང་མ་ཡིན་ཏེ། རིམ་གཉིས་སྒོམ་པའི་འབད་རྩོལ་ལ་ལྟོས་པའི་ཕྱིར། ཞེས་བཀོད་པ་ལ། ཤིང་རག་ཏུ། རྟེན་གཞི།
རྗེ་འགྱུར་མེད་ཀྱི་འཆལ་གཏམ་ངོམ་འཆོར་དུ་བྱས་པ་ལ་སྐྱབས་སུ་བཅོལ་ནས། སྲིད་གསུམ་དུ་བྲིས་པ་དེ་བཤུས་པར་སྣང་ཡང་ཟེར་རོ། ། རང་བྱུང་གི་དོན་ནི་རྒྱུ་རྐྱེན་གྱི་རྩོལ་བ་ལ་མ་ལྟོས་པར་ལྷུན་གྱིས་གྲུབ་པ་ཅིག་དགོས་རྒྱུ་ལ། རྩོལ་བས་བསྒྲུབས་པའི་རང་བྱུང་དེ་འདྲ་ངོ་མཚར་བ་མཐོང་ནས་སྨྲས་པ་ལགས་ཀྱིས། རྗེ་རིན་པོ་ཆེ་འགྱུར་མེད་ཞབས་དེ་ཉིད་མཁས་པ་ལ་གྲུབ་པས་ཁྱད་པར་དུ་བྱས་པ་ཞིག་ཡིན་པར་ཁུམས་པས་འཆལ་གཏམ་མི་གསུང་བ་ཐག་ཆོད་ཅིང༌། དག་སྣང་ཆེ་བར་ཡོད་ཀྱང༌། དཀར་བརྒྱུད་རིན་པོ་ཆེའི་ལེགས་བཤད་ཀྱིས་ཚིམ་པས་དེ་འདྲ་ལ་སྐྱབས་འཆོལ་དགོས་པའི་རིགས་དེ་མིན་པས་བཀའ་བཀྱོན་མེད་པ་ཞུའོ།། ༈ ཤིང་རག་ཏུ། དོན་གྱི་ལན་རྣལ་མ་ནི། སྡོམ་འབྱུང་གི་རྒྱུད་དུ།
འདི་ནི་རང་བྱུང་འཆར་བའོ། ། ཞེས་རང་བཞིན་ལྷན་ཅིག་སྐྱེས་པ་ལ་རང་བྱུང་གི་མིང་བཏགས་ཀྱང༌། དེ་ཐོབ་པར། སྣང་བ་མེད་ཅིང་ཐོགས་པ་མེད། ། ཅེས་སོགས་ལས་བྱུང་བས་བདེ་སྟོང་གི་ལམ་སྒོམ་པ་ལ་ལྟོས་པར་བཤད་ཅིང༌། འཕགས་པ་ཀླུ་སྒྲུབ་ཀྱིས། འདི་ནི་རང་བྱུང་བཅོམ་ལྡན་འདས། ། གཅིག་པུ་བདག་ཉིད་ཆེ་བའི་ལྷ། ། ཞེས་དང༌། རྡོ་རྗེ་རྩེ་མོའི་རྒྱུད་དུ།
འཁོར་བ་དག་པའི་བདག་ཉིད་དེ། ། རང་འབྱུང་ང་ཉིད་ཁོ་ན་ཡིན། ། ཞེས་ཆོས་སྐུ་ཐམས་ཅད་རང་བྱུང་དུ་བཤད་ཀྱང༌། དེ་ཐོབ་པ་ལ། ལམ་ཕར་ཕྱིན་བཅུ་དང༌། རིམ་གཉིས་སྒོམ་པ་སོགས་ལ་ལྟོས་དགོས་པར་བཤད་པ་ལྟར། གཞི་ཕྱག་རྒྱ་ཆེན་པོའི་ཡེ་ཤེས་སོགས། རྫོགས་རིམ་རང་བྱུང་གི་ཡེ་ཤེས་རྣམས། རང་བྱུང་ཡིན་ཡང་དེ་ཐོབ་པ། དབང་དང་ལམ་སྒོམ་པ་ལ་ལྟོས་པ་ནི་འགལ་བ་མེད་ལ།
མདོར་ན། ཆོས་སྐུ་ཐམས་ཅད་རང་བྱུང་ཡིན་ཡང༌། དེ་ཐོབ་པ་ལམ་སྒོམ་པ་ལ་ལྟོས་དགོས་པས་ན། སངས་རྒྱས་ཀྱི་བཀའ་མདོ་རྒྱུད་ཐམས་ཅད་དུ། ཆོས་སྐུ་ཐོབ་པའི་ཐབས་ཀྱི་རིམ་པ་གཉིས་གཙོ་བོར་གསུངས་པ་བཞིན་ནོ། ། ཞེས་རྣལ་མའི་ལན་ཤིན་ཏུ་རིང་བ་ཞིག་གསུངས་སོ། ། ཚིག་རྩ་ཡེ་རང་མི་ཟིན་པ་འདི་ཁྱེད་ལ་ལྷན་སྐྱེས་སུ་སྣང་སྟེ། མཁས་པའི་ཞལ་བཞེས་མཐོན་པོར་མཛད་ནས་དེ་འདྲ་གསུང་བར་ག་ལ་རིགས། རང་བྱུང་ཞེས་པའི་ཚིག་ཡོད་ཚད་འདིར་ལུང་དུ་དྲངས་ཀྱང་སྒྲུབ་བྱེད་དུ་མི་འགྱུར་བ་ལགས། རྒྱུ་མཚན།
རྩོད་གཞིར། ངེད་ཀྱི་ཕྱག་ཆེན་དབང་ལས་བྱུང༌། རིམ་གཉིས་ཀྱི་ཏིང་ངེ་འཛིན་ལས་བྱུང་ཞེས་རྣམ་དབྱེ་ལྔ་པ་འབྱུང་ཁུངས་ཀྱི་སྒྲ་བྱུང་བ་ལ་འཁྲིས་ནས་རྩོད་འདུག་པ་ལ། ངེད་རའི་ལུང་འདྲེན་རྣམས་ན་དེ་འདྲ་མེད་པར། ཆོས་ཉིད་ཀྱི་གནས་ལུགས་དེ་རང་བྱུང་ཡིན་པར་སྟོན་པ་ཙམ་ལས། དབང་དང་རིམ་གཉིས་ལས་བྱུང་བའི་གཏམ་གང་ཡང་མི་གདའ་བ། རྩོད་པ་འདི་རིགས་ལ་བསྒྲུབ་བྱ་དང་སྒྲུབ་བྱེད་དོད་མི་མཉམ་ན་ལེགས་པོ་མི་འོང་བས་ཞིབ་པོ་མཛད་དགོས་ལགས། དོན་དུ་ཆོས་སྐུ་དེ་རྒྱུ་རྐྱེན་ལ་མ་ལྟོས་པའི་རང་བྱུང་ཡིན་ཅིང་དེ་རྟོགས་པའི་ཐབས་སུ་ལམ་སྒོམ་དགོས་ཀྱང༌། དེ་ལམ་སྒོམ་པ་ལས་བྱུང་བ་མ་ཡིན་པ་ལ། གཞུང་དུ།
ངེད་ཀྱི་ཕྱག་རྒྱ་ཆེན་པོ་ནི། ། དབང་ལས་བྱུང་བའི་ཡེ་ཤེས་དང༌། ། རིམ་པ་གཉིས་ཀྱི་ཏིང་འཛིན་ལས། ། བྱུང་བའི་རང་བྱུང་ཡེ་ཤེས་ཡིན། ། ཞེས་དབང་དང་སྒོམ་སྟོབས་ལས་བྱུང་བར་བཤད་པ་ལ་སྐུ་རྩེད་ཕྲན་བུ་ཞུས་པའོ།། ༈ ཡང་སྲིད་གསུམ་དུ་མཐོང་ལམ་སྐྱེ་བའི་རྟེན་དུ། འཕགས་པ་ངེས་པར་དགོས་ཞེས་གསུང་བ་འདྲ་ན། དེ་ཡང་སྙིང་པོས་དབེན་ཞེས་བཀོད་པ་ལ། ཤིང་རག་ཏུ། འདི་རབ་དབྱེར།
དེས་ན་ངེད་ཀྱི་མཐོང་ལམ་ནི། ། འཕགས་པ་མིན་ལ་འབྱུང་མི་སྲིད། ། ཅེས་པ་ལ་ཟུར་ཟ་བར་སྣང་ཡང༌། ། ཕྱོགས་འགྲོ་ཙམ་དུའང་མ་ཕྱིན་པ་སྟེ། གཞུང་དེའི་དོན་མཐོང་ལམ་སྐྱེ་བའི་རྟེན་དུ་འཕགས་པ་ངེས་པར་དགོས་ཟེར་བ་མ་ཡིན་གྱིས། མཐོང་ལམ་འཕགས་པ་ཁོ་ནའི་རྒྱུད་ལ་ཡོད། སོ་སོའི་སྐྱེ་བོའི་རྒྱུད་ལ་མེད། ཅེས་པའི་དོན་ཡིན་ཞེས་སྨྲས་སོ། ། རབ་དབྱེ་ལ་ཟུར་ཟ་བ་ཙམ་ལ་ཆ་མ་བཞག་དངོས་བསྟན་རང་དུ་ཞུས་པ་ཡིན་ནའང༌། གཞུང་དེའི་དོན་ཚུལ་བཞིན་འཆད་ན་ཁྱེད་རང་གསུངས་པ་བཞིན་ཟེར་དགོས་ཤས་ཁ་མོད་དེ།
དེ་བཞིན་གསུང་མཁན་ཆེར་མི་སྣང་བས་བརྩད་པའོ།། ༈ ཤིང་རག་ལས་འབྲུག་པའི་གན་མཛོད་དུ། རྐང་པ་ཕྱི་མ་དེས་ནི། དེས་ན་གང་ཟག་དབང་པོ་རབ། ། དབང་བསྐུར་ཉིད་ཀྱིས་གྲོལ་བར་གསུངས། ། ཞེས་པའང་བདེན་མེད་དུ་བཏང་ལ། ཞེས་དང༌། དེའི་རྫུན་རྒྱབ་རྫུན་གྱིས་གནོན་པའི་ཐབས་སུ། སྲིད་གསུམ་ལས། དབང་དུས་སུ་གྲོལ་བ་ཞིག་ཡོད་ན་ལྟ།
ངེད་ཀྱི་ཕྱག་རྒྱ་ཆེན་པོ་ནི། ། དབང་ལས་བྱུང་བའི་ཡེ་ཤེས་ཡིན། ། གསུང་པས་ཆོག་པ་ལ། དེས་མ་གྲོལ་བས་ཀ ། རིམ་པ་གཉིས་ཀྱི་ཏིང་འཛིན་ལས། ། བྱུང་བའི་ཞེས་སྨོས་འདུག་པས། དབང་དུས་སུ་གྲོལ་བ་མེད་པར་བསྒྲུབས་ཟིན་ནས། ཞེས་བྲིས་པ་ལ། ཤིང་རག་ཏུ། ལན་འདི་འདྲ་སྐབས་སུ་བབས་པས་ཉོན་ཅིག
འོ་ན་དུས་འཁོར་དུ། ཡེ་ཤེས་ཕེབས་པས། སངས་རྒྱས་བླ་མ་ཡི་ཡང་བླ་མ་རྫུ་འཕྲུལ་ལྡན་པའི་སྟོན་པ་གཅིག་པུར་འགྱུར། ཞེས་ཡེ་ཤེས་དབབ་པའི་དུས་སུ་གྲོལ་བར་བཤད་པ་མི་བདེན་ཏེ། ཡེ་ཤེས་དབབ་པའི་དུས་སུ་གྲོལ་བ་ཞིག་ཡོད་ན། དངོས་གཞི་དབང་བཞིའི་ཆོ་ག་བཤད་པས། གསུངས་ནས་ཅི་ཞིག་བྱེད། ཡེ་ཤེས་དབབ་པའི་དུས་སུ་མ་གྲོལ་བས་ཀ དངོས་གཞིའི་དབང་བསྐུར་བ་དང༌། ལམ་སྟོན་པ་སོགས་དགོས་པ་བྱུང་བ་ཡིན།
དེས་ན་རྒྱུད་སྡེ་རྣམས་སུ་རིམ་གཉིས་སྒོམ་པའི་མན་ངག་དང༌། དབང་བཞི་དངོས་གཞིའི་ཆོ་ག་བཤད་པས། ཡེ་ཤེས་དབབ་པའི་དུས་སུ་གྲོལ་བའང་བདེན་མེད་དུ་བཏང་ངོ༌། ཞེས་རྣམ་པ་ཀུན་ཏུ་ཁྱེད་ལ་མཚུངས་སོ། ། འདི་ནི་འབྲུག་པ་པདྨ་དཀར་པོ་དང༌། སྲིད་གསུམ་དགེ་མཚན་རྩོམ་པ་པོ་གཉིས་ལ། མགོ་བོར་གནམ་ལྕགས་ཀྱི་ཐོག་བབས་པ་ལྟར་གྱུར། ཞེས་ཞ་ཉེའི་ཕུར་བུ་གནམ་ལྕགས་ཀྱི་ཐོག་ལྟར་བཅོས་ནས་ཕབ་པ་དེ་ནི་སྡིག་མཛུབ་ཀྱི་ཕྱག་རྒྱ་འདིས་བཟློག་པར་བྱའོ། ། འདི་ལ་ཞིབ་དཔྱད་བྱས་ན། སྐལ་ལྡན་སྦྱངས་པ་ཅན་དབང་དུས་སུ་གྲོལ་བ་དང༌།
དེར་གྲོལ་མ་ཐུབ་པས་རིམ་གཉིས་སྒོམ། དེས་ཀྱང་གྲོལ་བར་དཀའ་ན་སྤྱོད་པ་སྤྱད་ནས་ཚེ་འདིའམ། བར་དོའམ། སྐྱེ་བ་བརྒྱུད་ནས་ཐོབ་པ་ཞིག་ཡོད་པར་ནི་གཉིས་ཀ་འདོད་མོད། འོན་ཀྱང་རབ་དབྱེར། ངེད་ཀྱི་ཕྱག་རྒྱ་ཆེན་པོ་ནི། ། དབང་ལས་བྱུང་བའི་ཡེ་ཤེས་དང༌། ། རིམ་པ་གཉིས་ཀྱི་ཏིང་འཛིན་ལས། ། བྱུང་བའི་རང་བྱུང་ཡེ་ཤེས་ཡིན། ། ཅེས་པའི་དངོས་བསྟན་ལྟར་ན།
སུ་ལའང་དབང་དང་རིམ་གཉིས་ཅན་དུ་དགོས་པ་འདྲ་ཞིག་འདུག་པ་དང༌། ཡང༌། དེས་ན་གང་ཟག་དབང་པོ་རབ། ། དབང་བསྐུར་ཉིད་ཀྱིས་གྲོལ་བར་གསུངས། ། ཞེས་པ་དེ་འགལ་བ་ལྟར་སྣང་བ་ལ་འཁྲིས་ནས་རྩོད་པར་སྣང་ལ། གལ་ཏེ་ཚིག་དེ་དག་ལྟར་སྣང་དུའང་འགལ་མེད་དུ་འཆར་བར་བཞེད་ན། དབང་ལས་བྱུང་བའི་ཡེ་ཤེས་དང༌། རིམ་པ་གཉིས་ཀྱི་ཞེས་མ་གསུངས་ན་རྩོད་པ་འདི་འབྱུང་བའི་གོ་སྐབས་མེད་དོ། ། འདི་ངེད་ཀྱི་རྟོག་བཏགས་མིན་ཏེ། པཎ་ཆེན་ཤཱཀ་མཆོག་པའི་གསེར་ཐུར་ལས།
ཚད་ཐུབ་འགྲེལ་ཆེན་བཞི་དང་གཞུང་ཉིད་དུ། ། ཚིག་ཟུར་ཇི་བཞིན་མ་ཕྱིན་འདིར་དཔྱད་ཀྱི། ། ཞེས་གཞུང་ལའང༌། ཡིག་མཁན་དང་པར་མཁན་དང་ཞུས་མ་དག་པས་ཚིག་ཟུར་འཆུག་པ་ཡོད་པར་བཤད་ཅིང༌། ཁོང་ལ་མི་ཤེས་པའི་བཀའ་བཀྱོན་ཕོག་འདུག་ཀྱང༌། དེང་སང་གི་མཁས་པ་ལས་ཆེས་མཁས་པས་ན་དེ་ནི་ངེས་པར་བདེན་པ་ཉིད་དོ། ། དེས་ན་གཞུང་དོན་ལ་ཐོག་མར་གཞིགས། དེ་ནས་གཞུང་ལུགས་གཞན་དང་བསྟུན། སྔ་ཕྱིའི་འབྲེལ་བསམས། དེ་ནས་འབྲུ་གཉེར་རམ།
རྒོལ་བཟློག་གམ། སློབ་མ་ལ་འདོམས་ཤེས་ན་ལེགས་རྒྱུ་ལ་དེ་བཞིན་མ་བྱུང་ཙ་ན། ད་ལྟའི་འདི་དང་འདྲ་བར། གཞུང་སྔ་ཕྱི་ལས་འགལ་འགྲེལ་སྡེབ་ནས། རྩོད་སྤོང་མཁན་ཆེན་གཉིས་ཀ་འོ་ཐུག་སྦྲང་རྩི་ཅན་གསོལ་དགོས་པར་གྱུར་ཏོ། ། ཅིས་ཀྱང་དེ་རིགས་ལ་ད་དུང་ཐུགས་དགྱེས་པ་ཞིག་ན་འདི་ཞུ་སྟེ། འོ་ན་དུས་འཁོར་དུ། ཡེ་ཤེས་རྡོ་རྗེ་ཕེབས་པའི་དུས་སུ་གྲོལ་བར་བཤད་པ་མི་བདེན་ཏེ། དབང་མ་བསྐུར་བར་གྲོལ་བ་ནི་ཤེས་བྱ་འདི་ལ་མི་སྲིད་པ་གང་ཞིག བྱིན་རླབས་དབབ་དུས་སུ་གྲོལ་བའི་གང་ཟག་དེ་ནི་དབང་མ་བསྐུར་བའི་གང་ཟག་ཡིན་པའི་ཕྱིར།
དེ་ལ་འདོད་མི་ནུས་པ་ནི། གོང་དུ་ཁྱེད་རང་གི་ཡེ་ཤེས་དབབ་པའི་སྟོབས་ཀྱིས་སློབ་མ་དེ་ཉིད་དུ་གྲོལ་བ་ཡོད་པ་ཁོ་བོ་ཅག་ཀྱང་འདོད་ཅེས་སྨྲས་པས་སོ། ། དབང་མ་བསྐུར་བར་གྲོལ་བ་མེད་དེ། ཡང་དག་དབང་བསྐུར་གྱིས་དབེན་ན། ། སྒྲུབ་པོས་རྒྱུད་ཀྱི་དོན་ཤེས་ཀྱང༌། ། སློབ་དཔོན་སློབ་མ་མཚུངས་པར་ནི། ། མི་བཟད་དམྱལ་བ་ཆེན་པོར་འགྲོ། ། ཞེས་སོགས་ཁྱེད་རང་གིས་མ་དྲངས་སམ། དེ་ལྟ་བུའི་གང་ཟག་དེ་ལ་དབང་མ་བསྐུར་བ་ཡིན་ཏེ། དེ་ལ་དཀྱིལ་འཁོར་གང་ཡང་མ་བསྟན་ཅིང༌།
དབང་བཞི་གང་ཡང་མ་བསྐུར་བས་སོ། ། རྒྱུ་མཚན། དབང་བསྐུར་དཀྱིལ་འཁོར་སྔོན་འགྲོ་བར། ། རྡོ་རྗེ་འཆང་གིས་གསུངས་པ་སྟེ། ། ཞེས་སོགས་བཤད་པའི་ཕྱིར་ནའོ། ། དེས་ན་ཐོག་ཁོ་ནི་རང་ཡུལ་དྲན་ནས་འཁྱོག་སོང་བས་དབུ་ལ་ཟོན་མཛོད་ཅིག། ༈ ཡང་ཤིང་རག་ལས། འོ་ན་དབང་བསྐུར་བའི་དུས་སུ་གྲོལ་བ་ཡོད་ན། ཕྱོགས་རེའི་ཐབས་ཀྱིས་གྲོལ་བ་མིན། ཞེས་པ་དང་འགལ་ལོ་སྙམ་ན།
དབང་ནི་ལམ་ཕྱོགས་རེ་བ་མིན་གྱི། སྔགས་ལམ་ཡེ་ཤེས་ཀྱི་ཆུ་བོ་ཐམས་ཅད་གཅིག་ཏུ་འདུས་པ་ལ་དགོངས་ནས། རྡོ་རྗེ་ཐེག་པའི་སྒོར་ཞུགས་ནས། ། སོགས་དང༌། མཁས་རྣམས་ཅི་ནས་དབང་བསྐུར་ལས། ། ཞེས་སོགས་དྲངས་པ་དང༌། གཞན་ཡང་འདི་ཐད་དུ་སྨྲ་བ་མང་ཞིག་མཛད་འདུག་པར་འདི་འདྲ་ཞིག་ཞུ་སྟེ། དབང་ཕྱོགས་རེ་བ་མིན་ན། རིམ་གཉིས་ཀྱང་ཕྱོགས་རེ་བ་མིན་ཏེ། མཚུངས་པ་འདིར།
དེའི་ཤེས་བྱེད། དབང་ཞེས་པ་སྤྱི་ཚིག་སྤོམ་པ་ཡིན་ལ། དེ་ལ་བཞི་ཡོད་པ་བཞིན། དེ་དང་འབྲེལ་བའི་རིམ་གཉིས་ཀྱང་དབང་དང་དགོས་ནུས་མཚུངས་པའི་རྒྱུ་མཚན་གྱིས་སོ། ། ཞེས་བརྗོད་ནས། སླར་ཡང་འདི་སྐད་ཅེས། འོ་ན་བུམ་དབང་ཙམ་གྱིས་གྲོལ་ནས་ལམ་སྒོམ་མི་དགོས་པའི་གང་ཟག་དེ་འདྲ་སྲིད་དམ་མི་སྲིད། མི་སྲིད་ན་དཀྱིལ་འཁོར་ཆེན་པོར་འཇུག་པའི་བྱིན་དབབ་ཙམ་གྱིས་གྲོལ་ནུས་ལ། བསྟོད་བསྔགས་དཔེ་མེད་བྱས་པའི་དབང་གི་ནང་ཚན་བུམ་དབང་ཙམ་གྱིས་གྲོལ་མི་ནུས་པའི་རྒྱུ་མཚན་གང་ཡིན། དབང་གི་དངོས་གཞི་ལས་འཇུག་པ་ཟབ་པའི་ཁྱད་པར་འཐོན་ཅིང༌།
དེ་བཞིན་དུ། གསང་དབང་ཡན་ཙམ་དང་ཤེར་དབང་ཡན་ཆད་ཙམ་གྱིས་གྲོལ་བ་སོགས་ཀྱང་སྦྱོར། བྱིན་དབབ་ཙམ་གྱིས་གྲོལ་བའི་གང་ཟག་དེ། དེས་ན་གང་ཟག་དབང་པོ་རབ། ། དབང་བསྐུར་ཉིད་ཀྱིས་གྲོལ་བར་གསུངས། ། ཞེས་པའི་གནད་དུ་བསྟུན་ཨེ་ནུས། ནུས་ན་བྱིན་དབབ་དེ་དབང་ཡིན་ནམ། ཡིན་ན་ཁྱེད་ཀྱི་བཞེད་པའི་ཐོག་ཏུ་གནོད་བྱེད་ཀྱི་ཆར་འདི་དང་འདི་བབས་ཏེ་ཞེས་འཕྲོ་འཐུད་ནས་ཆམ་ལ་འབེབས་སོ། ། ཡང་གལ་ཏེ་དབང་ཙམ་གྱིས་གྲོལ་བའི་གང་ཟག་སྲིད་ན། དབང་བཞི་རིམ་པར་ངེས་ཅན་དུ་བསྐུར་དགོས་པའི་ལབ་ལོབ་བརྒྱ་ཚར་བགྲངས་པ་ཚོ་དང་འགལ་ཞིང༌།
ལྷག་པར་དཔའ་བོ་སངས་རྒྱས་ཐོད་པའི་རྒྱུད་ལུང་ཁྱེད་རང་གིས་སྔར་དྲངས་པར། དཔེར་ན་བུ་ཚ་མེད་པའི་ཁྱིམ། ། ཤི་བ་ཙམ་གྱིས་སྟོང་པ་ཉིད། ། དེ་བཞིན་དབང་དང་བྲལ་ན་ཡང༌། ། ཡེ་ཤེས་ཀུན་གྱིས་སྟོང་པ་ཉིད། ། ཅེས་པ་གསང་དབང་དང་སྦྱར། ། དཔེར་ན་པི་ཝང་སྦྱོར་ཀུན་ཚོགས། ། རྒྱུད་དང་བྲལ་ན་བརྡུང་མི་རུང༌། ། དེ་བཞིན་དབང་དང་བྲལ་ན་ཡང༌། ། སྔགས་དང་བསམ་གཏན་འགྲུབ་མི་འགྱུར། །
ཞེས་པ་ཤེར་དབང་དང་སྦྱར། རྨོངས་པ་གང་ཞིག་དབང་མེད་པར། ། བདག་ནི་དབང་བསྐུར་ཞེས་སྨྲ་བ། ། ཇི་ལྟར་སངས་རྒྱས་བཞུགས་ཀྱི་བར། ། སློབ་མར་བཅས་ཏེ་དམྱལ་བར་འགྲོ། ། ཞེས་དབང་བཞི་པ་དང་སྦྱར་ཏེ་རྒྱུད་དེའི་འགྲེལ་བཤད། བཀའ་འགྲེལ་ཡེ་ཤེས་ལྡན་ཅེས་པའི་དཔེ་ཧྲུལ་དཔལ་ས་ར་ཧ་ཆེན་པོས་མཛད་པ་དེ་ན་འདུག་པ་དེ་དང་འགལ་བས། ཁྱེད་ཀྱི་བཤད་བཤད་ཞུང་ཞུང་ཐམས་ཅད་བྱེ་མའི་ཆངས་བུ་བཞིན་དུ་ཞིག་པ་ཁོ་ནའོ། དེས་ན། རྡོ་རྗེ་ཐེག་པའི་སྒོར་ཞུགས་ནས། །
དབང་བསྐུར་ལས་གཞན་ཆོས་མེད་དོ། ། ཞེས་བྱ་བ་གྲུབ་མཐའ་བཟང་པོ་ཡིན་པས། འདི་ལ་ཕྱིན་ཅི་མ་ལོག་པའི་གོ་དོན་གང་ལོན་མཛོད་དང་ཁྱེད་ལ་སྨན་ཡོན་དུ་འགྱུར་རོ། ། ཤིང་རག་འཁོར་བའི་སྟོང་སྒྲ་ཅན། ། ཇོ་བོ་མི་བཟང་སྟོན་པ་ངན། ། ཚིག་ཉོག་རླུང་ལྷའི་བ་དན་དེ། ། འགལ་བའི་ཐལ་ཕུང་རྩེ་ལ་འཕྱར། ། ལེགས་པར་བཤད་དང་ཉེས་པར་སྨྲས། ། འཁྱོག་པོའི་བློ་ཅན་གྱིས་མི་རྟོགས། ། བློ་ཚད་འབྲེལ་བ་ཤར་ནས་སླར། །
དྲངས་པོའི་སྲང་ལ་བཏེག་ན་མངོན།། ༈ ཡང༌། ནཱ་རོ་དང་ནི་མཻ་ཏྲི་པའི། ། ཕྱག་རྒྱ་ཆེན་པོ་གང་ཡིན་པ། ། སོགས་ཀྱི་སྐབས་སུ། ཕྱག་རྒྱ་བཞིའི་དམ་རྒྱ་གསུམ་པར་བཞེད་པ་དང་བཞི་པར་བཤད་པ་ལས་འཕྲོས་ནས། ཤིང་རག་ཏུ། ཁ་སྦྱོར་མཁའ་འགྲོ་རྒྱ་མཚོའི་ལུང་དྲངས་ཀྱང་མ་འབྲེལ་ཏེ། ངེད་ཀྱི་དམ་རྒྱ་གསུམ་པར་བཞག་པ་མི་བདེན་ཅེས་པའམ། དམ་རྒྱ་བཞི་པར་བཞག་པ་མི་བདེན་ཟེར་བ་ལྟ་བུ་བྱས་ན།
སམྦུ་ཊི་ལས་དམ་རྒྱ་བཞི་པར་བཞག མཁའ་འགྲོ་རྒྱ་མཚོ་ལས་གསུམ་པར་བཞག་སྟེ་ཅེས་ལུང་དེ་འདྲེན་པ་ཡིན་མོད་ཀྱང༌། ནཱ་རོ་མཻ་ཏྲིའི་དམ་རྒྱ་བཞག་པའི་རང་གཞུང་དང་མི་བསྟུན། ས་པཎ་གྱིས་དམ་རྒྱ་གསུམ་པར་བཞག་པ་དེ་ནཱ་རོ་མཻ་ཏྲིའི་གཞུང་ཡིན་པ་ལྟར་མཛད་པ་ལ་བརྩད་པར་འདུག ཡང་སྐྱོར་ཞེ་སྐྱོར་གྱི་གཏམ་གག་ལྷོག་སྲུང་བའི་བཟླས་བརྗོད་ལྟར། གོང་འོག་མང་པོར་ཁྱེད་ཀྱིས་བྱས་རྗེས། ངེད་ལ་དེའི་ཉེས་པ་དཀྲི་བ་འདི་ནན་ལྟར་མི་འཚམ་པའི་གཏམ་སྣང་ཡང༌། ལྷ་བཀའ་བབས་པའི་རྟགས་སུ་སྣང་བས་བྱ་ཐབས་མ་བརྙེད།། ༈ ཤིང་རག་ཏུ་རབ་དབྱེར། དཀར་བརྒྱུད་པའི་ཕྱག་ཆེན་ལ་དགག་པ་མང་དུ་མཛད་པའི་གྲུབ་དོན་ནི།
ད་ལྟའི་དཀར་བརྒྱུད་པ་རྣམས་གནས་ལུགས་ཕྱག་རྒྱ་ཆེན་པོ་ཙམ་ཕྱག་ཆེན་དངོས་དང༌། ཕྱག་རྒྱ་བཞིའི་ནང་གི་བཞི་པ་མཐར་ཐུག་གི་ཕྱག་ཆེན་དུ་འདོད་ཅིང༌། དེ་ཐོབ་པ་ལས་རྒྱ་ལ་ལྟོས་མི་དགོས་པར། ལྟ་བ་གནས་ལུགས་ཀྱི་གདམས་ངག་བསྒོམ་པས་ཐོབ་པར་འདོད་པ་དེ་ངེས་པར་མི་འཐད། ཅེས་པ་ནི་རྣམ་བཅད་ཀྱི་དོན་ནོ། ། ཞེས་བྲིས་སོ། ། རྗེ་ས་པཎ་གྱིས་དགག་པ་མཛད་ཡུལ་གྱི་དཀར་བརྒྱུད་པ་ནི། རྗེ་དྭགས་པོ་དང་ཕག་འབྲི་སོགས་གོང་མ་རྣམས་ཡིན་མོད། ད་ལྟའི་དཀར་བརྒྱུད་པ་ལ་མ་འོངས་ལུང་བསྟན་མཛད་ན་མ་གཏོགས་ཅི་ལྟར་བྱེད་དེས་ན་དེ་ནི་ཕྱོགས་སྔ་མ་སྨིན་པར་ཨེ་འགྱུར་སོམས་དང་ཧོབ་སྤྱོད་ཀྱི་སྐྱོན་དུ་གོ་བར་འགྱུར་རོ། ། དཀར་བརྒྱུད་ལུགས་ལ་ཐབས་ལམ་དང་གྲོལ་ལམ་གཉིས་མཛད་པའི་དང་པོ་ལ།
ཕྱག་རྒྱ་བཞིར་དབྱེ་བའི་དམ་རྒྱ་དེ་དང༌། གྲོལ་ལམ་གྱི་གནས་ལུགས་ཕྱག་ཆེན་དེ་གཉིས། ངོ་བོ་ས་མཚམས་དགོས་པ་ཐམས་ཅད་གཅིག་ཏུ་བཞེད། དོན་མངོན་དུ་བྱེད་ཐབས་ལ། དབང་པོའི་བྱེ་བྲག་མཐའ་གཅིག་ཏུ་མ་ངེས་པར། ཐ་མ་ལས་རྒྱ་སོགས་ལ་རིམ་གྱིས་བརྟེན་པ་དང༌། འབྲིང་ཡིད་རིག་སོགས་ལ་བརྟེན་པ་དང༌། རབ་སྟོང་གཟུགས་ལ་བརྟེན་པའི་མུ་གང་ཡང་བཞེད་པ་ལས། ཐབས་ལམ་པ་རྣམས་དང་པོ་གཉིས་ལ་གཙོ་བོར་བརྟེན་ཅིང་གྲོལ་ལམ་པ་རྣམས་མཚན་མ་མེད་པའི་ཞི་གནས་ཀྱི་སྒྲུབ་པའི་སྟོང་པ་ཉིད་ཀྱི་གཟུགས་བརྙན་ནས་མངོན་དུ་བྱེད་པ་ལགས་ཏེ། དྲུང་པས་གཞན་གཞུང་གི་དཔེ་ཧྲུལ་མ་མཐོང་བའི་སྐྱོན་དུ་གདའ་ཡི།
དགག་སྒྲུབ་མཛད་བཞེད་ན་རང་གཞན་ལ་སྦྱངས་པ་དགོས། རྣམ་པ་གཞན་དུ་ན། ཁྱེད་རང་གསུངས་པ་བཞིན། ཕྱོགས་སྔའི་ནམ་མ་ལངས་ས་ནས། དགག་པའི་ཉི་མ་ཁོ་ཡང་ཡང་ཤར་བ་དེར་གདའོ། ། སྲིད་གསུམ་དུ་དུས་འཁོར་གྱི་ལུང༌། ལས་ཀྱི་ཕྱག་རྒྱ་ཡོངས་དོར་ཞིང༌། ། ཡེ་ཤེས་ཕྱག་རྒྱ་རྣམ་པར་སྤངས། ། ཕྱག་རྒྱ་ཆེ་ལས་ཡང་དག་སྐྱེས། ། ལྷན་སྐྱེས་གཞན་དང་འགྲོག་པས་མིན། །
ཅེས་དྲངས་ནས། ཕྱག་རྒྱ་དང་པོ་གཉིས་ལ་མ་བརྟེན་པར། སེམས་རྣམ་པར་དབེན་པ་ལས་བྱུང་བའི་ཕྱག་ཆེན་དེ་སྟོང་ཉིད་ཀྱི་གཟུགས་བརྙན་བསྒྲུབ། འོད་གསལ་དུ་ཞུགས་པའི་ཟུང་འཇུག་བསྟན་པ་ཉིད་ཀྱིས་དོན་གཉིས་འགྲུབ་བོ། ། ཅེས་པ་དང་དེའི་འོག་ཙམ་དུ། ལམ་འབྲས་བཀག་པ་ཡིན་ཏེ། འཚང་རྒྱ་བའི་ཉེ་རྒྱུར། རང་དང་སྤངས་རྟོགས་མཚུངས་པའི་ལས་ཀྱི་ཕྱག་རྒྱ་ངེས་པར་དགོས་ཞེས་པ་ལ། འདིར་ལས་ཀྱི་ཕྱག་རྒྱ་བཅོས་མ་འབའ་ཞིག་ལས། མ་བཅོས་པའི་ལྷན་ཅིག་སྐྱེས་པ་མི་འབྱུང་བར་བཤད་པའི་ཕྱིར།
ཞེས་བྲིས་པ་ལ། ཤིང་རག་ལས། སྲིད་གསུམ་དུ། ས་ལུགས་ལ་དགག་པ་མང་དུ་བྲིས་འདུག་པ་གཞན་རྣམས་ནི། བྱིས་པའི་ཚིག་ཙམ་ལས། མཁས་པའི་ཞལ་ལས་རྒྱུ་འོས་སུ་མི་སྣང་མོད། སྐབས་འདིའི་རྩོད་པ་འདི་གཉིས། རྩོད་ཁྱེར་ཤིན་ཏུ་ལེགས་ཤིང༌། རྒྱུད་སྡེ་ལ་སྦྱངས་པ་བྱས་པའི་རྣམ་དཔྱོད་ཅན་ནང་ཕན་ཚུན་ལྷན་ཅིག་འཛོམ་པ་ན་མཁས་པས་དཔྱད་པ་བྱ་བའི་དཀའ་གནད་དུ་གཏོགས་པ་ཞིག་སྣང་ལ། འོན་ཀྱང་དེས་རྗེ་བཙུན་ས་སྐྱ་པས་ལམ་འབྲས་སུ།
སངས་རྒྱ་བ་ལས་ཀྱི་ཕྱག་རྒྱ་ལ་ངེས་པར་ལྟོས་དགོས་པར་བཤད་པ་ལ་ནི། གནོད་མི་ནུས་པའི་ལུང་རིགས་རྣལ་མ་ཁོ་བོས་བཤད་པར་བྱ་སྟེ། དེ་ལ་གཉིས། རྗེ་བཙུན་ས་སྐྱ་པ་རྣམས། བཞི་པ་དོན་གྱི་ཕྱག་རྒྱ་ཆེན་པོ། ངེས་པར་ལས་རྒྱ་ལ་ལྟོས་པར་བཞེད་པ་འདི། རྒྱུད་སྡེ་ཐམས་ཅད་ཀྱི་དགོངས་པ་ཡིན་པར་བསྒྲུབ་པ་དང༌། དེ་ལ་དུས་ཀྱི་འཁོར་ལོའི་ལུང་གིས་གནོད་པ་མེད་པའི་ཚུལ་གྱིས་སྲིད་གསུམ་གྱི་རྩོད་པ་སྤངས་པ་གཉིས་སོ། ། ཞེས་བྲིས་སོ། ། ཁོ་བོ་རང་ནི་སོ་སྐྱེ་འཆིང་བ་ཀུན་ལྡན་ཞིག་ལགས་ཀྱིས།
དམ་པ་དང༌། འཕགས་པ་དང༌། མཁས་པ་དང༌། གྲུབ་ཐོབ་སོགས་མིང་སྙན་སྙན་རྣམས་གཞན་ཚང་གིས་བདག་གིར་མཛད་པས་མ་ཐོབ། རྒྱུ་མཚན་དེས་འབྲུག་པའི་ཁྲོད་དུའང་ཐབས་བརྡུགས་མཁོས་མེད་ཅིག་ལས་མ་བྱུང་མོད། འོན་ཀྱང༌། མཁས་པའི་འདུན་སར་སྦྱངས། གྲུབ་པའི་ཁྲོད་དུ་བསྒོམས། བློ་གྲོས་ཞིབ་མོས་དཔྱད་པར་བརྟེན། ཁ་འདི་ལས་འཆལ་གཏམ་མི་འབྱུང་བའི་དཔང་པོར་རྒྱལ་བ་སྲས་བཅས་བཞུགས་པས།
སྲིད་གསུམ་རྣམ་རྒྱལ་ཞེས་བྱ་བའི་བསྟན་བཅོས་ན་བྱིས་པའི་ཚིག་དང་འདྲ་བའི་འབྲེལ་མེད་ཡོད་པ་མིན་ཡང༌། དེ་ལྟར་དུ་དགོངས་པ་ནི་འཕགས་པ་ཉན་ཐོས་པ་དག་ཐེག་པ་ཆེན་པོ་ལ་མ་དད་པས་འཁུ་བ་བཞིན་ནོ། ། དེ་ལྟར་ནའང༌། ཉིད་རང་མཁས་པ་ཆེན་པོར་ཞལ་གྱིས་བཞེས་ཤིང༌། དེའི་ཞལ་ལས་ཚིག་འདི་དག་གང་ཡང་རྒྱུ་བཞིན་དུ། མཁས་པའི་ཞལ་ལས་རྒྱུ་བར་མི་འོས་ཞེས་འགལ་བར་གསུངས་ནས་ཅི་ཞིག་མཛད། དེས་ན་བཏང་སྙོམས་སུ་བཞག་པར་འོས་སོ། ། རྩོད་པ་འདི་གཉིས་རྒྱུད་སྡེ་ལ་སྦྱངས་པའི་རྣམ་དཔྱོད་ཅན་ནང་ཕན་ཚུན་ལྷན་ཅིག་ཏུ་འཛོམ་པ་ན། མཁས་པས་དཔྱད་པར་བྱ་བའི་དཀའ་གནད་དུ་གཏོགས་པ་ཞེས་སོགས་གསུངས་པ་དེའང་འགལ་བའི་ཕུང་པོ་སྟེ། རྒྱུད་སྡེ་ལ་སྦྱངས་པའི་རྣམ་དཔྱོད་ཅན་ལྷན་ཅིག་འཛོམ་པ་?མ་རྩོད་གྲུབ་ཐོབ་གཉིས་ལས་མ་བྱུང་ཞེས་སྨྲས་སོ། །
ལས་རྒྱ་ལ་ངེས་པར་ལྟོས་དགོས་པ་འདི་རྒྱུད་སྡེ་ཐམས་ཅད་ཀྱི་དགོངས་པ་ཡིན་པར་གྲུབ་ཟེར་བའང་འབྲེལ་མེད་ཡིན་ཏེ། རྒྱུད་སྡེ་ཕྱི་མ་གཉིས་ནས་དེ་འདྲ་བཤད་པ་མེད་པས་སོ། ། ཁ་སྦྱོར་དང༌། རྡོར་ཕྲེང་སོགས་རྒྱུད་ཀྱི་ལུང་དེའང༌། ཀློག་པ་དང༌། འབྲི་བ་སོགས་བྱས་པ་ལ་ནི་ཕན་ཡོན་ཆེན་པོ་ཡོད་དེ། རྒྱུད་ཆེན་བཀླག་པས་འགྲུབ་པ་ཉིད། ། ཅེས་བརྟག་གཉིས་ལས་གསུངས་ཤིང༌། གསང་འདུས་རྒྱུད་ཕྱི་མར་ཡང༌། གང་ཞིག་རབ་གསང་འདུས་པའི་རྒྱུད་འདི་ཉན་པ་དང༌། །
འདོན་པར་བྱེད་དང་ཀློག་པ་དང་ནི་སེམས་པ་དང༌། ། མཆོད་པ་བྱེད་པ་འབྲིའམ་འབྲིར་འཇུག་པ། ། བྱང་ཆུབ་རྡོ་རྗེ་འདྲར་ལྟ་དེ་ལ་ཕྱག་འཚལ་ལོ། ། ཞེས་གསུངས་མོད་ཀྱང༌། རྒྱུད་ཀྱི་ལུང་དེས་རྩོད་པ་འདི་ལ་ཕན་གནོད་མ་བྱུང༌། རྒྱུ་མཚན་ཅིའི་ཕྱིར་ན། རྒྱུད་ཀྱི་རྒྱལ་པོ་དེ་དག་གི་ལུང་དོན་ནི། གང་ཟག་ཆགས་ཅན་འགའ་ཞིག་རྣལ་འབྱོར་བླ་མེད་ཀྱི་ལམ་ལ་འཇུག་པ་དེའི་ཚེ། ཕྱག་རྒྱ་བཞི་པོ་སྔ་ཕྱི་རྒྱུ་འབྲས་ཀྱི་ཚུལ་དུ་མཐར་ཆགས་སློབ་པའི་དབང་དུ་མཛད། དེ་བཞིན་དུས་འཁོར་དུའང༌།
མེ་ནི་དངུལ་ཆུའི་དགྲ་ཉིད་ཡིན་ཏེ་སོགས་དཔེ་དང་བཅས་གསུངས་ཤིང༌། དེའི་གོ་རིམ་ཡང༌། རྒྱལ་བའི་ལྷན་སྐྱེས་བདེ་བ་འདི་ནི་འཕེལ་བའི་དོན་སླད་དང་པོར་ལས་ཀྱི་ཕྱག་རྒྱ་བསྟེན་པར་བྱ། སོགས་གསུངས་ཀྱི་རྣམ་པ་ཀུན་ཏུ་ལམ་རིམ་དེ་ཀ་མ་གཏོགས་ཁྲིད་ཚུལ་གཞན་བྱེད་པ་མེད་པའི་མཐའ་བཀག་པ་མ་ཡིན་ནོ། ། གཞན་ཡང༌། འཚང་རྒྱ་བའི་སྔོན་དུ་ལས་རྒྱ་བསྟེན་ནས་དབང་པོ་གཉིས་མཉམ་སྦྱོར་ཞིག་ངེས་པར་དགོས་སོ་སྙམ་པ་དེ་ལ། འོ་ན་ཉན་རང་དགྲ་བཅོམ་ལྷག་མེད་དུ་ཞུགས་པ་རྣམས་ཀྱང༌། སྤྱིར་ཐེག་ཆེན་དང༌། སྒོས་སྔགས་ལམ་དུ་འཇུག་པ་དེའི་ཚེ་ཡིད་ལུས་དེ་ཉིད་འཇུག་དགོས་ལ། ཡིད་ལུས་པས་ལས་རྒྱ་ལ་ཇི་ལྟར་སྤྱོད་སེམས་དང༌།
གལ་ཏེ་དེ་དག་ཐེག་ཆེན་དུ་འཇུག་ཁར་རྡུལ་ཕྲན་ཚོགས་པའི་རགས་ལུས་ལེན་ནོ་སྙམ་ན། དེ་ནི་དགྲ་བཅོམ་ཐོབ་པ་ན། བདག་གི་སྐྱེ་བ་ཟད་དོ། འདི་ལས་སྲིད་པ་གཞན་མི་ཤེས་སོ། ། ཞེས་པ་དང་འགལ་བས་ན་ལེགས་བཤད་མ་ཡིན་ནོ། ། དེའི་ཕྱིར། རྒྱ་འགྲེལ་ཁ་ཅིག་ཏུ་རྒྱུད་ཀྱི་ལུང་དྲངས་པར། འདི་ལ་སྤང་བ་གཉིས་ཡོད་དེ། ཡོན་ཏན་མེད་ནས་སྤངས་པ་དང༌། ཁྱད་པར་འཕགས་ནས་སྤངས་པའོ། །
ཞེས་གསུངས་ཏེ། ལྟ་བའམ་རླུང་གི་ནུས་པས་ཁམ་འཛག་མེད་དུ་འཆིང་ཚུགས་པའི་ཡོན་ཏན་མེད་པ་དང༌། སྟོང་གཟུགས་ཕྱག་ཆེན་ལ་བསྟེན་ནས་མཆོག་ཏུ་མི་འགྱུར་བའི་བདེ་ཆེན་མངོན་དུ་བྱེད་ནུས་པས་ཁྱད་པར་དུ་འཕགས་པ། དེ་གཉིས་པོས་ལས་རྒྱ་ལ་བསྟེན་པའི་ལམ་འདི་སྤངས་ཀྱང་ཆོག་གོ ། ཞེས་འཆད་པ་ལ། རྗེ་བཙུན་སྤྱན་རས་གཟིགས་ཀྱིས་དོན་དམ་བསྙེན་པར། བུད་མེད་སྦྱོར་བས་དམན་ལ་སྲིད་མེའི་སྡུག་བསྔལ་མེད། ། བུད་མེད་སྦྱོར་བས་དམན་ལ་མཆོག་གི་བདེ་བའང་མེད། ། དེ་བས་རང་གི་བློ་ཡིས་ལེགས་པར་བརྟགས་ནས་ནི། ། སྔགས་པས་གང་ལ་འདོད་པ་ཡང་ནི་བླངས་པར་གྱིས། །
གསུངས་སོ། ། དེའི་ཕྱིར་ལམ་འབྲས་ཀྱི་དགོངས་པ་ཡིན་རྒྱུར་བསྒོམས་ནས། ལས་རྒྱ་ལ་བསྟེན་པའི་ལམ་རིམ་རྣམ་པ་ཀུན་ཏུ་དགོས་པར་འབད་པས་བསྒྲུབ་ཀྱང་ཐང་ཆད་པ་ཙམ་ལས་སྙིང་པོ་མེད་པར་ཟད་ལ། གང་ཟག་གི་དབང་པོའི་བྱེ་བྲག་སྦྱོར་བའི་ལམ་སྟོན་པ་ནི་ཐབས་ལ་མཁས་ཤིང་ཐབས་ཅིག་ཁོ་ན་ལ་བརྡུགས་པ་སྟེ། དེའི་ཕྱིར། རྡོ་རྗེའི་ཐེག་པ་ལ་ཐབས་མང་བ་ཞེས་བསྔགས་པའི་དོན་ཀྱང་དེ་ཁོ་ནའོ། ། གང་ལྟར་ཡང༌། ལས་ཀྱི་ཕྱག་རྒྱ་ལ་གཟབ་བཤད་རུས་འདོན་དཔེ་མེད་མཛད་ལུགས་ཀྱིས་དགོངས་ཡུལ་དུ་གང་བཞུགས་མི་ཤེས་པ་སྣང་ཡང༌། མཆོག་གི་དངོས་གྲུབ་ཅུང་ཟད་འགྱང་པ་ནི་སླ་ཡི་བསྟན་པ་ལ་ཆུ་སྦུར་བྱུང་བ་ནི་དེ་ལྟ་མ་ཡིན་པས། མཁན་ཐོག་ཏུ་བཞུགས་རིང་ཁྲིམས་སམ་མི་ཁས་མི་སླད་པ་ཞིག་ཅིས་ཀྱང་མཁྱེན།
ཅེས་གསོལ་ཏོ།། ༈ འཕགས་པ་ཀླུ་སྒྲུབ་ཉིད་ཀྱིས་ཀྱང༌། ཕྱག་རྒྱ་བཞི་པར་འདི་སྐད་གསུངས། ཞེས་སོགས་ལ། སྲིད་གསུམ་དུ། བཀའ་བརྫུས་ལྷན་ཐབས་ཀྱིས་བརྒྱན་པའི་བསྟན་བཅོས་དེ་དང་པོར་སུ་ཞིག་གིས་བརྩམས་སྙམ་དུ་བསམས་སོ། ། དེ་ནི་འཕགས་པ་ཀླུ་སྒྲུབ་ཀྱིས་སོ་ཞེ་ན། དེ་དེས་མ་མཛད་པར་ཨ་བྷཱ་ཡ་ཀཱ་རས་མན་ངག་སྙེ་མར་བཤད་དོ། ། ཞེས་བཀོད་པ་ལ། ཤིང་རག་ཏུ།
དེ་ནི་ནུས་པ་མེད་པ་སྟེ། ཨ་བྷཱ་ཡ་ཀཱ་རས་བཤད་པ་ཙམ། སྒྲུབ་བྱེད་ཚད་མར་ཅི་ཞིག་ཏུ་འགྱུར། ཞེས་སོགས་བྲིས་ཏེ། འཕགས་ཡུལ་གྱི་མཁས་པ་ཆེན་པོ་དག་གི་ཚིག་ཚད་མར་མི་རུང་ན། བོད་རྒན་རྣམས་ལ་ནི་མི་བརྩི་བར་ཁྱེད་ཀྱིས་ཁས་བླངས་ཟིན། ད་ནི་ཚད་ཐུབ་བསྟན་བཅོས་མི་སྲིད་པར་ཁས་ལོངས་ཤིག། ༈ ཤིང་རག་ཏུ། འབྲུག་ཕྱོགས་པ་རྣམས། ལས་ཀྱི་ཕྱག་རྒྱ་བཅོས་མ་འབའ་ཞིག་ལས།
མ་བཅོས་པའི་ལྷན་ཅིག་སྐྱེས་པའི་རང་བཞིན་ཞེས་སོགས་ཀྱི་ཚིག་འདི་རིགས་ཡོད་པ་དེ་འཕགས་པ་ཀླུ་སྒྲུབ་ཀྱི་གཞུང་དངོས་སུ་ཁས་ལེན་པར་སྣང་ལ། ཁོ་བོ་ནི། ཚིག་རིགས་དེ་ལྟར་ཡོད་པ་དེ་ཀླུ་སྒྲུབ་ཀྱི་མ་ཡིན་ཏེ། བསྟན་བཅོས་དེའི་ནང་ན། ལྷན་སྐྱེས་གསུམ་པ་དང༌། དགའ་བྲལ་གྱི་དགའ་བ་བཞི་པར་བྱས་པ་དང༌། རྗེ་བཙུན་གོང་མའི་རྒྱུད་འགྲེལ་རྣམས་ན་དགག་པ་མཛད་པའི་ཕྱོགས་སྔ་འགའ་ཞིག་བསྟན་བཅོས་དེའི་ནང་ན་སྣང་བས། འཕགས་པ་ཀླུ་སྒྲུབ་ཀྱིས་མ་མཛད་བཞིན་དུ། མཛད་པའི་ཁ་འཕངས་བྱས་པ་ནི། ཁྱེད་རྣམས་འདོད་པའི་ཕྱག་རྒྱ་བཞི་པའི་བསྟན་བཅོས་དེ་ཉིད་དོ། །
ཞེས་དང༌། སློབ་དཔོན་མཻ་ཏྲི་པའི་གཞུང་རྣམས་དང་གྲུབ་མཐའ་གཅིག་ཁོ་ནར་སྣང་བས། ཁྱེད་རྣམས་ཚད་མར་རྩི་བའི་གཞུང་འདི་མཻ་ཏྲི་པའི་ཕྱོགས་མཐུན་ཞིག་གིས་བྱས་པར་ངེས་ཀྱི། འཕགས་པ་ཀླུ་སྒྲུབ་ཀྱིས་མཛད་པ་མ་ཡིན་ནོ། ། ཞེས་སོགས་མྱོག་མྱོག་མང་པོ་བྲིས་སོ། ། ཨ་བྷཱ་ཡས་བཤད་པ་སྒྲུབ་བྱེད་དུ་མི་རུང་བ་བཞིན། གོང་མའི་རྒྱུད་འགྲེལ་ཀྱང་མཚུངས་ལ། ཇི་སྐད་དུ། རྒྱུད་ལས། མཆོག་མཐའ་དགའ་བྲལ་དང་པོར་ནི། །
མུན་པ་ལ་ནི་མར་མེ་ལྟར། ། དེ་བཞིན་སུས་ཀྱང་ཡིད་ཆེས་བགྱིས། ། ཞེས་ཏེ། མཆོག་དགའི་མཐའ། དགའ་བྲལ་མ་བྱུང་བའི་གོང་དེར་མར་མེས་མཚོན་པའི་ལྷན་ཅིག་སྐྱེས་དགའ་མངོན་དུ་བྱེད་པར། རྡོ་རྗེ་འཆང་གིས་བཤད། མར་རྔོག་ཡབ་སྲས་ཀྱིས་བཀྲལ་བ་བཞིན་ཡིན་པས་ན། ཀླུ་སྒྲུབ་ཀྱི་གཞུང་འཁྲུལ་མེད་དུ་ངེས་ཤིང་མཻ་ཏྲི་པའང་ཀླུ་སྒྲུབ་ཀྱི་རྗེས་འཇུག་ཡིན་པས། གྲུབ་མཐའ་ཕལ་ཆེར་མཐུན་མོད། དེ་ཙམ་གྱིས་མཻ་ཏྲི་པའི་ཕྱོགས་མཐུན་གྱིས་བརྩམས་པའང་མི་འགྲུབ་བོ།།
༈ སྲིད་གསུམ་དུ། ས་སྐྱ་གོང་མའི་གསུང་དྲངས་ནས་ཕྱག་ཆེན་གྱི་འཕྲོས་གླེང་ཕུལ་བ་ལ། ཤིང་རག་ཏུ། དུག་སྦྲུལ་གྱི་གླ་རྩིའི་དྲི་ཚོར་བ་བཞིན་དུ་ཐུགས་ཆེར་འཁྲུགས་ཏེ། ལྐུག་པའི་སྤྱང་ཆོས་བྱས་ཟེར་གཤེ་བ་ཞིག་སྣང་མོད་ཀྱང༌། དེ་གསུམ་ཕྱག་རྒྱ་ཆེན་པོ་ཡིན་ཚུལ་ས་སྐྱའི་བཀའ་འབུམ་ན་ཡོད་པ་ལ་ཡོད་ཟེར་དབང་འོང་ཐང་ལ། དགོས་དོན་མེད་ནའང་དེ་འདྲ་ཞིག་མཐོང༌།། ༈ སྲིད་གསུམ་དུ། མདོ་དང་རྒྱུད་སྡེ་གོང་མ་ལས་གསུངས་པའི་ཕྱག་ཆེན་གྱི་མིང་ཅན་ཐམས་ཅད་ཕྱག་ཆེན་མཚན་ཉིད་པ་ཡིན་པའི་ཤེས་བྱེད་ལ། མུ་དྲ་ཞེས་པ་ལ་ཕྱག་དང་རྒྱ་སོ་སོར་ཕྲལ་བའི་བཤད་པ་དང༌།
གཅིག་ཏུ་བསྡམས་ནས་འཆད་པ་སོགས་བྱུང་མོད། གང་ལྟར་ཡང་འདྲ། རྡོ་རྗེ་འདིས་ནི་གདབ་པ་ཉིད། ། དེས་ན་ཕྱག་རྒྱར་བརྗོད་པར་བྱ། ། ཞེས་ཕྱག་རྒྱའི་དོན་མི་འདའ་བར་རྒྱས་བཏབ་པ་ཞིག་ལ་ཟེར་ལ། དེས་ན་མི་འདའ་བ་ཞིག་ལ། ཕྱག་རྒྱའི་སྒྲ་བཏགས་ན་དངོས་པོར་གནས་པ་སྟེ། ཞེས་སོགས་བཀོད་པ་ལ། ཤིང་རག་ཏུ་དེ་ནི་ནུས་པས་དབེན་ཏེ། མི་འདའ་བ་ཞིག་གིས་ཕྱག་རྒྱར་འགྱུར་ན།
འདུལ་བའི་དགེ་ཚུལ། དགེ་སློང་གི་སྡོམ་པ་རྣམས་ཀྱང༌། རང་རང་གི་བསླབ་པ་ལས་མི་འདའ་བས་དེ་དག་ཕྱག་རྒྱར་འགྲོ་བ་སོགས་ཧ་ཅང་ཐལ་ཆེས་པས་སོ། ། ཞེས་བྲིས་སོ། ། ཁོ་བོས་དབང་མ་བསྐུར་བར་མཆོག་ཐོབ་པ་ཡོད་པའི་སྒྲུབ་བྱེད་རྩེད་མོའི་ཚུལ་དུ། དབང་བསྐུར་མེད་པར་ཟབ་མོ་བསྒོམས་པས་སངས་རྒྱས་ཐོབ་སྙམ་ན། དབང་བསྐུར་མེད་པར་ལམ་ཟབ་མོ། ། སྒོམ་པ་ངན་འགྲོའི་རྒྱུ་རུ་གསུངས། ། ཞེས་དྲངས་ནས། མདོ་ལུགས་ཟབ་མོ་སྟོང་པ་ཉིད་སྒོམ་མཁན་ཚོ་ངན་སོང་གསུམ་པོ་གར་སྐྱེས་ཡོད་ཅེས་བཀོད་པ་ལ།
ཤིང་རག་ཏུ། ཁྱེད་ཀྱི་དབང་མ་བསྐུར་བར་མཆོག་ཐོབ་པ་ཞེས་པ་འདི་མདོ་ལུགས་ལ་རུང་ཡང༌། དེ་ནི་སྐབས་ཀྱི་དོན་མ་ཡིན་ལ། ཟེར་བ་བྱས་ནས་ཡང་འདིར་འདུལ་བའི་དཔེར་བརྗོད་བྱས་པ་འདི་སྐབས་སུ་ཇི་ལྟར་བབ་སོམས་དང༌། ཇོ་བོ་ངན་པ་ཙམ་ལ་སྙིང་པོ་མ་བཟུང་ཞིག འོན་ཀྱང་འདུས་བྱས་ཐམས་ཅད་མི་རྟག ཟག་བཅས་ཐམས་ཅད་སྡུག་བསྔལ་ཞེས་སོགས་བཞི་ལ་བཀར་བཏགས་ཀྱི་ཕྱག་རྒྱ་བཞིར་བོད་པའང༌། དེ་དང་དེ་ལས་མི་འདའ་བའི་དོན་ཡིན། དེས་ན་ཧ་ཅང་ཐལ་བའི་སྐྱོན་ཅི་འདུག། ༈ སྲིད་གསུམ་དུ།
དཔེའི་ཡེ་ཤེས་ཕྱག་ཆེན་བཏགས་པ་བར་མཛད་དགོས་པ་ལ། ད་ལམ་ཕྱག་ཆེན་དཔེའི་ཡེ་ཤེས་ཟེར་བ་བྱས་ནས། དཔེའི་ཡེ་ཤེས་དེ་ཡང་ཕྱག་ཆེན་མཚན་ཉིད་པ་ཡིན་རྒྱུའི་ཁུལ་གྱིས་སྦུབས་འདྲེན་མཛད་ནས། གཞན་ལ་གཤེ་བའང་མི་འོས་ཞེས་བཀོད་པ་ལ། ཤིང་རག་ཏུ། དེ་དང་མཚུངས་པར། ཕྱིས་བྱུང་བའི་ས་ལུགས་པ་མངོན་རློམས་ཅན་ཁ་ཅིག་ཀྱང༌། མཚོན་བྱེད་དཔེའི་ཕྱག་ཆེན་མཚན་ཉིད་པ་ཡིན་ཟེར་མོད། འདི་བསྲེ་བསླད་ཅན་གྱི་གྲུབ་མཐའ་རང་དགར་སྨྲས་པ་མ་གཏོགས། རྗེ་གོང་མའི་དགོངས་པ་གཏན་ནས་མ་ཡིན་ཏེ།
ཞེས་ཆོས་རྗེ་པཎྜི་ཏའི་ལུང་འདྲེན་དང་བཅས་བྲིས་འདུག་པས། དེ་ལྟར་ན། ཕྱིས་བྱུང་གི་ས་ལུགས་པ་མངོན་རློམས་ཅན་ཕན་ཚུན་དགག་སྒྲུབ་མཛོད་དང་ཁོ་ཐག་ཆོད་པར་འགྱུར་རོ།། ༈ ཤིང་རག་ཏུ། སོར་སྡུད་དང༌། སྒྱུ་ལུས། སེམས་དབེན་སོགས་ཕྱག་ཆེན་དུ་བཤད་པ་རྣམས་ཕྱག་ཆེན་མཚན་ཉིད་པ་ཡིན་ཟེར་ཤེས་བྱེད་བཀོད། རྗེ་གསེར་པས། མི་བླུན་པོ་དང་བ་གླང་གི་དཔེ་མཛད་ནས། དེ་པ་ཕྱག་ཆེན་མཚན་ཉིད་པ་མ་ཡིན་པའི་ཤེས་བྱེད་བཀོད་འདུག་པ་འགལ་མོད་ཀྱི།
སྐུ་སྐྱེ་བཞེས་ནས་ཐུགས་བསྐྱེད་ཐོབ་པའམ་ལོད་དུ་སོང་བ་གང་ཡིན་བརྟག་པར་རིགས་སོ།། ༈ ཡང་ཤིང་རག་ཏུ། འབྲུག་པ་རྣམས་ལ་ཁས་བླངས་ནང་འགལ་གྱི་ཉེས་པ་ཡང་འབྱུང་སྟེ། འབྲུག་པས། སྒྱུ་ལུས་གཏུམ་མོ་སོགས་ཕྱག་ཆེན་དུ་བཞག་ནས། ཡང་སྲིད་གསུམ་དུ། དཔེའི་ཡེ་ཤེས་ཕྱག་ཆེན་མཚན་ཉིད་པ་མ་ཡིན་པར་བྱས་པ་ཤིན་ཏུ་འགལ། ཞེས་འཛེར་མོད། གན་མཛོད་དུ། ཕྱག་རྒྱ་ཆེན་པོ་ཞེས་པའི་སྒྲ་ནི།
སྤྱོད་རྒྱུད་རྣལ་འབྱོར་རྒྱུད་དུའང་བཤད་ལ། དེ་དག་ཅམ་ཞོག་རྣལ་འབྱོར་ཆེན་པོ་ཉིད་ཀྱི་འདུས་པར། རྣམ་པར་སྣང་མཛད་ཕྱག་རྒྱ་ཆེ། ། སོགས་ལུང་འདྲེན་མཛད་པའི་མཐར། སྒྱུ་ལུས་ཕྱག་ཆེན་དུ་བཞག་པ་སོགས་མ་ཕྱེད་པས་སོ། ། ཞེས་གསུངས་ཀྱི་མཚན་ཉིད་པ་ཡིན་མ་གསུངས་པ་དང༌། སྲིད་གསུམ་དུ། དོན་གྱི་ཡེ་ཤེས་ཕྱག་ཆེན་དངོས་དང༌། དཔེའི་ཡེ་ཤེས་བཏགས་པ་བར་བྱས་པ་ལ་ནང་འགལ་རྒྱུ་ཅི་ཡོད། འགལ་བའི་འཁུར་པོ་ཡོངས་རྫོགས།
ཁྱེད་དབང་ཆེན་ཚོས་ཧབ་ཤར་ཁྱེར་ནས་བདག་ཅག་འབྲུག་པས་མ་ཐོབ་ལགས།། ༈ ཤིང་རག་ཏུ། རབ་དབྱེར། དབང་བསྐུར་དག་དང་མ་འབྲེལ་བ། ། དེ་ལ་ཕྱག་རྒྱ་ཆེན་པོ་བཀག ། བཤད་པ་ལ། འབྲུག་པའི་གན་མཛོད་དང༌། སྲིད་གསུམ་དུ་ཡང་ཟློས་སྐྱོར་གྱི་ཚིག་མང་པོ་བྲིས་ཀྱང༌། ཡིག་ཚོགས་ཆེ་ལ་དོན་ཆུང་ངུར་སྣང༌། ངས་སྙིང་པོ་འདི་ལྟར།
སྲིད་གསུམ་དུ་དེ་བཀག་པའི་གཞུང་ཚད་ལྡན་རྙེད་ན་ལྟ། རྩོད་པ་ཁོ་ནད་གྲོལ་དང་གདོན་གྲོལ་ལ་འགྲོ་སྟེ། དེ་མ་བྱུང་ཞེས་དང༌། དགག་བྱེད་ཀྱི་ལུང་གིས་ཤིན་ཏུ་དབུལ་བར་གྱུར་ནས། དེ་ལ་དབང་དགོས་པའི་སྒྲུབ་བྱེད་ཇི་ཙམ་བཀོད་ཀྱང༌། རྩ་བའི་གནོད་བྱེད་དུ་མ་སོང་བས་ཤ་གོ་མར་གྱིས་མ་ཆོད་ཅེས་དང༌། རྒྱུད་ཀྱི་རྒྱལ་པོ་གཞན་དང་ནི། ། བསྟན་བཅོས་ཆེན་པོ་གཞན་ལས་ཀྱང༌། ། དབང་བསྐུར་དག་དང་མ་འབྲེལ་བ། ། དེ་ལ་ཕྱག་རྒྱ་ཆེན་པོ་བཀག །
ཅེས་ལུང་མང་པོ་ཡོད་རྒྱུའི་ཁུལ་གྱིས་ཤོག་རལ་གཟི་བརྗིད་ཅན་མཛད་པ་ལ་དབུ་འཁོར་ནས་མང་དུ་གླེངས་ཀྱང༌། ལག་ཡོད་དུ་ཕྱོགས་སྔའི་རྩ་བར་གནོད་ངེས་ཀྱི་ལུང་ཚིག་རྐང་གཅིག་ཀྱང་མ་འབྱོར། ཞེས་བྲིས་པ་ལ། ཤིང་རག་ཏུ། དེ་ལ་དཀར་བརྒྱུད་པ་རྣམས། གནས་ལུགས་?ཟུང་འཇུག་གི་ཡེ་ཤེས་ལ། ཕྱག་རྒྱ་ཆེན་པོ་མཆོག་གི་ངོས་འཛིན་པ་དེ་འགོག་པའི་བར་དུ། ཆོས་རྗེ་པཎྜི་ཏས་རབ་དབྱེར། དབང་བསྐུར་དག་དང་མ་འབྲེལ་བ། ། དེ་ལ་ཕྱག་རྒྱ་ཆེན་པོ་བཀག །
ཞེས་སྤྱིར་བསྟན་ནས། དམིགས་བསལ། ཕྱག་རྒྱ་བཞིའི་ནང་ཚན་གྱི་མཆོག་ཏུ་གྱུར་པའི་བཞི་པ་ཕྱག་རྒྱ་ཆེན་པོ་སྟེ། དབང་བཞི་མ་ཐོབ་པར། དབང་གསུམ་མན་ཆད་ཅི་ཐོབ་ཀྱང༌། དེ་མི་སྐྱེ་ཞིང་སྒོམ་དུའང་མི་རུང་ངོ༌། ། ཞེས་སྟོན་པ་ལ། དབང་བསྐུར་བཞི་པ་མ་ཐོབ་པར། ། ཕྱག་རྒྱ་ཆེན་པོ་སོགས་བསྒོམ་དང༌། ། ཞེས་པ་ནས།
རང་གཞན་བརླག་པའི་རྒྱུ་རུ་བྱས། ། ཞེས་པའི་བར་གསུངས། ཞེས་བྲིས་སོ། ། རབ་ཏུ་དབྱེ་བའི་གཞུང་ཚན་གཉིས་པོར། དབང་བཞི་པ་མ་ཐོབ་པར། ཕྱག་རྒྱ་ཆེན་པོ་མི་སྒོམ་གསུང་བ་ཙམ་ཞིག་མ་གཏོགས། ཕྱག་རྒྱ་བཞིའི་མཆོག་ཏུ་གྱུར་མ་འགྱུར་གྱི་བརྗོད་གླེང་མ་མཛད་ཀྱང༌། ཁྱེད་ཀྱིས་བཙན་དུ་བཏང་བའི་ཁུལ་བྱས་མོད་དེ། གོང་ལྟར། དབང་བསྐུར་བཞི་པ་མ་ཐོབ་པར་ཕྱག་རྒྱ་ཆེན་པོ་སྒོམ་རུང་སྟེ།
སོར་སྡུད། སེམས་དབེན། སྒྱུ་ལུས་རྣམས། ཕྱག་ཆེན་དཔེའི་ཡེ་ཤེས་སུ་ཁས་བླངས་ཤིང༌། དེ་ཕྱག་ཆེན་མཚན་ཉིད་པ་མ་ཡིན་པར་ཁྱེད་འདོད་པ་གང་ཞིག དེ་དག་ནི་དབང་བཞི་པ་མ་ཐོབ་ཀྱང༌། གསང་དབང་དང་ཤེར་དབང་ཙམ་ཐོབ་པས་ཀྱང་སྒོམ་དུ་རུང་བ་ལ་ནི་རྩོད་པ་མེད་པའི་ཕྱིར། ཟེར་ན་ཅི་གསུངས།། ༈ ཡང་ཤིང་རག་ཏུ། དེ་ལ་ཕྱག་རྒྱ་ཆེན་པོ་བཀག །
ཅེས་པའི་ལུང་ཁུངས་དུས་འཁོར་ཡིན་པར། རང་མཆན་དང༌། དམར་མཆན་གཉིས་ཀར་གསུངས་པ་ལྟར། འགྲེལ་ཆེན་དྲི་མེད་འོད་དུ། ཕྱག་རྒྱ་ཆེན་པོ་དབང་དང་འབྲེལ་པ་ཞིག་དགོས་པའི་ལུང་དངོས་ཤུགས་ཤིན་ཏུ་མང་ཞིང༌། ཞེས་སོགས། ཁྱེད་རང་གསུང་བ་བཞིན། ཡིག་ཚོགས་ཆེ་ལ་དོན་ཆུང་བ་མང་དུ་བྲིས་སོ། ། ཁྱེད་རང་གིས་གོང་དུ་འདི་སྨྲས་ཏེ། བྱིས་དབང་སྔོན་དུ་མ་སོང་ཡང༌།
མཆོག་དབང་བཞི་པོ་ཉིད་སྨིན་དབང་དུ་འགྱུར་བས། དུས་ཀྱི་འཁོར་ལོའི་ཆོས་སྐད་སྒོས་ཙམ་པ་ཞིག་སྟེ། ལུགས་འདི་རྒྱུད་སྡེ་གཞན་གྱི་འཇོག་མཚམས་དང༌། བསྟུན་དགོས་པའང་མ་ཡིན་ལ། ཞེས་སྨྲས་པ་དྲན་ནམ། གལ་ཏེ་དྲན་ཚེ་འདིར་ཡང་དེ་བཞིན་སྨྲས་ན་ཅི་གསུངས། བློ་ཚད་འདི་སྐྱ་སེར་ཀུན་ལ་ཐུན་མོང་དུ་མཁོ་བ་ཞིག་ཡིན་པས། སྐབས་རེར་ཁྱེད་ཀྱིས་ཀྱང་མཛོད་ཅིག། ༈ ཡང་ཁྱེད་ཀྱིས། དེ་ལྟར་དབང་བཞི་པ་མ་ཐོབ་པའི་ཕྱིར།
དབང་གཞན་ཐམས་ཅད་དོན་མེད་པར་འགྱུར་རོ། ། ཞེས་དྲངས་པའི་ལུང་འདི། སྒྲ་ཇི་བཞིན་དུ་ཞལ་གྱིས་བཞེས་ན་ནི། དབང་བཞི་པ་མ་ཐོབ་གོང་དུ་བསྐུར་རྒྱུའི་དབང༌། བུམ་གསང་ཤེར་གསུམ་ཡོད་པ་དེ། དོན་མེད་བཞིན་དུ་བླ་མས་བསྐུར་ཞིང༌། དོན་མེད་དུ་སློབ་མས་ཞུ་བ་ཡིན་ནམ། སྒྲ་ཇི་བཞིན་དུ་ཞལ་གྱིས་མི་བཞེས་ན་ནི་ཁྱེད་ཀྱི་སྒྲུབ་བྱེད་དུ་མི་འགྱུར་རོ། ། དུས་འཁོར་རྩ་འགྲེལ་གྱི་བཤད་སྲོལ་གཞུང་ཇི་བཞིན་དུ་འཇུག་ན། དཔེ་ཧྲུལ་གྱི་ཚིག་སྣ་བསྡུས་པ་རང་གི་མི་ཕན་པས་སློབ་དཔོན་མཁས་པའི་ཞལ་ལས་རྟོགས་པར་བྱ་དགོས་སོ། །
དེ་ལྟ་བས་ན། འབྲུག་ཕྱོགས་པའི་རྩོད་པ་རང་ཡལ་དུ་སོང་ངམ། ཤིང་རག་པའི་རྩོད་པ་རང་ཡལ་དུ་སོང༌། དྲང་པོའི་ཐུགས་ལྡན་རྣམས་ཀྱིས་དགོངས་ཤིང་མཁྱེན་པར་མཛད་དུ་གསོལ།། ༈ གན་མཛོད་ལས། མདོ་རང་རྐང་གིས་འཚང་རྒྱ་བར་ཁས་བླངས་པ་དང་ནང་འགལ། ཞེས་དང༌། དེའི་རྫུན་རྒྱབ་ཏུ། སྲིད་གསུམ་ལས། ཕ་རོལ་ཕྱིན་པའི་ལམ་ཞུགས་ནས། །
གྲངས་མེད་གསུམ་གྱིས་རྫོགས་སངས་རྒྱས། ། ཞེས་སོགས་ཀྱི་གཞུང་ཞལ་གསལ་ཅན་བཞུགས་ཤིང༌། དེའི་ལུགས་འཛིན་དུའང་ཁས་བླངས་ནས། སླར་མདོ་རང་རྐང་གིས་འཚང་རྒྱ་བ་ཁས་མི་ལེན་ཟེར་བ་དེ་ནི། འགྲོ་བའི་བླ་མའི་གསུང་ལ་བརྒལ་བ་སྟེ། ཞེས་པ་དེར་སྣང་བས་གང་ཡང་མི་བཏུབ་ལ། རབ་དབྱེ་ལ་མི་རྩི་ན་ནི། འདོད་ན་དེ་ལ་ངས་ཅི་བྱ་ཟེར་བ་དེར་གདའོ། ། ཞེས་བཀོད་པ་ལ། ཤིང་རག་ཏུ།
རྩོད་ཁྱེར་འདི་དག་གིས་ནུས་པ་ནི། རབ་དབྱེར། ཕྱག་རྒྱ་ཆེན་པོ་དབང་ལ་ལྟོས་པར་བཤད་པ་ལ། དེ་ལ་ལྟོས་མི་དགོས་ཏེ། མདོ་ལམ་ལ་བསྟེན་ནས། ཕྱག་རྒྱ་ཆེན་པོ་མཆོག་གི་དངོས་གྲུབ་དམ་པ་ཐོབ་པར་ཡོད་པས་སོ། ། ཟེར་རྒྱུ་སྣང་མོད། ཕྱོགས་སྔའི་སྐྱ་རེངས་ཙམ་ཡང་མ་ཤར་བའི་དགག་པ་སྟེ། ངེད་རྣམས་མདོ་ལམ་ལས་ས་དང་པོ་ཐོབ་པ་ཞིག་འདོད་ཀྱང༌། ཞེས་སོགས་མང་དུ་གླེངས་སོ། །
མདོ་ལུགས་ཀྱིས་འཚང་རྒྱ་བ་ཁས་བླངས། ཞེས་དང༌། གྲངས་མེད་གསུམ་གྱིས་རྫོགས་སངས་རྒྱས། ། ཞེས་པའི་གཞུང་འདོན་བཞིན་ཏུ། ཤིང་རག་ཏུ། ས་དང་པོ་ཐོབ་པ་ཡོད་པས་སོ། ། ཟེར་རྒྱུར་སྣང་མོད་ཅེས་སྨྲ་བ་འདི་སྨྱོན་གཏམ་ཟད་མ་རང་ཡིན་པ་སྣང་ལ། དེ་ནི་ཕྱོགས་སྔའི་སྐྱ་རེངས་ཙམ་ཡང་མ་ཤར་བའི་དགག་པ་ངོ་མའོ། ། དེ་མིན་གྱི་ལབ་ལོབ་ངེད་ལ་དགོས་བྱེད་མི་གདའ། གཞུང་གསལ་པོ་སྔ་ཕྱི་གཉིས་ཀྱི་འཐུས་པ་བདོག
སྡོམ་གསུམ་གྱི་ལུང་དེ་པ་དང༌། བདག་མེད་བསྟོད་འགྲེལ་མི་མཐུན་ལ། རྗེ་བཙུན་རྩེ་མོ་ལ་གང་ཡང་ཞུ་ས་མེད་པས། ཁོ་རང་མཁའ་སྤྱོད་ཀྱི་གོ་སར་བཞུགས་སུ་ཆུགས། ས་ལུགས་པ་ཕྱིས་བྱོན་ལ་ངན་སྨྲས་ཀྱི་མཆོད་པའང་དེ་ཙམ་གྱིས་ཆོག་མོད། ད་མ་འབུལ་མཛོད།། ༈ ཡང་ཤིང་རག་ལས། སྲིད་གསུམ་དུ། མདོ་ལམ་གྱིས་སངས་རྒྱས་ཐོབ་པ། ས་པཎ་གྱི་དགོངས་པ་ཡིན་པ་ཇི་ཙམ་ཞིག་སྒྲུབ་ཀྱང༌།
དགོས་པ་གཞན་མ་མཐོང་བས་ཁྱེད་རང་འོ་བརྒྱལ་བ་ཙམ་མོ་ཟེར་རོ། ། ངེད་ཀྱི་རྩོད་གླེང་གི་འཕྲོས་སུ། ས་པཎ་འདི་བདེན་པ་གསུང་མཁན་ཅིག་ཡིན་ནམ་སྙམ་ནས་སྡོམ་གསུམ་གྱི་གཞུང་ལ་འཁྲིས་པ་ལགས་ཀྱིས། ཁྱེད་ཐུགས་རྒྱུས་ཆེ་བས་དེ་བཞིན་ཕེབས་སྒོ་བྱུང་ཕྱིན་འོ་བརྒྱལ་བྱེད་དོན་མི་གདའོ།། ༈ ཡང་ཤིང་རག་ཏུ། འབྲུག་ཕྱོགས་པས་མདོ་སྔགས་ཁྱད་མེད་པ་དང༌། མདོར་བསྟན་རྒྱས་བཤད་ཡིན་ཟེར་བ་དེ་ཡང་རྡུལ་ཕྲན་བཞིན་དུ་ཕྱེ་མར་སུན་དབྱུང་བའི་ལུང་རིགས་ཀྱི་ཕུང་པོ་གྲངས་ལས་འདས་སོ། ། ཁོ་བོའི་སྤོབས་པ་སོ་སོ་ཡང་དག་པར་རིག་པའི་རྒྱུ་རྩོལ་མེད་དུ་འཆར་མོད་ཀྱི། ཆོས་རྗེ་འབྲུག་པ་རིན་པོ་ཆེ། དེང་སང་མཁས་ཚུལ་ཆེར་མི་སྟོན་པར་ཟབ་བཞེས་ལ་ཐུགས་གཞོལ་བར་མཛད་སྣང་བ་ལ།
ཐུགས་དམ་སད་དུ་སོང་དོགས་པས་རེ་ཞིག་བཏང་སྙོམས་སུ་བཞག་ཅིང༌། ཞེས་ཟེར་རོ། ། འབྲུག་ཕྱོགས་ཀྱི་གྲུབ་པའི་མཐའ་བཟང་པོ། མཁས་པ་སུ་ཞིག་གིས་ཆོས་བཞིན་དུ་བརྒལ་བར་མི་སྤོབས་པ་དེ་ལ། ཁྱེད་ཀྱིས་སྤོབས་པ་སོ་སོ་ཡང་དག་པར་རིག་པའི་མིང་གིས་བསྙད་པའི་ཧམ་ལབ་དེས་བསྐལ་པར་བརྩད་ཀྱང་རྔོ་མི་ཐོགས་པས་སྨྲ་ཚོད་ཟིན་པར་མཛོད། ཡང་གལ་སྲིད་དེ་འདྲ་བ་བདེན་པ་ཞིག་ན་ནི། རི་བོང་གི་མགོ་ལ་རྭ་འདུག་སྨྲས་ཀྱང་བདེན་པར་འགྱུར་རོ། ། ཇི་སྐད་དུ། ཧ་ཅང་རློམ་པ་ཆེས་པ་ཡིས། ། སྡུག་བསྔལ་དུ་མར་ཐོབ་པར་འགྱུར། །
གསུང་བ་ལྟར་ཡིན་པས་སྟོད་འཚངས་ལ་གཟོབས་ཤིག རྒྱ་ལ་མཐུན་པའི་ཆོས་ཀྱི་གཏམ་གླེངས་ན་ཐུགས་དམ་ལ་བོགས་ཐོན་པ་ཡིན་ཏེ། ཁྱེད་ཀྱི་ཅ་ཅོ་འདིས་ཐུགས་དམ་སད་དུ་འགྲོ་ཤས་ཆེ་བས་བཏང་སྙོམས་སུ་བཞག་ན་ཅིས་ཀྱང་ལེགས་པས་དེ་བཞིན་མཛོད་ཅིག། ༈ ཤིང་རག་ལས། གན་མཛོད་དུ། གཞི་ཕྱག་རྒྱ་ཆེན་པོ་ཡུལ་ཅི་ནས་མི་ཐོན།

ཞེས་གསུངས་པ་དེ་སྲིད་གསུམ་དུ་ཟློས་སྐྱོར་མཛད་པ་ནི། ཕྱོགས་སྔ་ཐུགས་སུ་མ་ཚུད་པས་ལན་པར་འདུག་པ། འདིར་སྙིང་པོའི་ངག་དོན་བསྡུས་པ་འདི་ཙམ་ཞིག་ཞུ་སྟེ། གཞི་ཕྱག་རྒྱ་ཆེན་པོ་ཁས་ལེན་ཡང༌། དེ་ཕྱག་ཆེན་མཚན་ཉིད་པ་མ་ཡིན་པ་དང༌། སོགས་སྙིང་པོའི་ངག་དོན་རིང་པོར་བརྐྱངས་འདུག་སྟེ། ཕྱོགས་སྔའི་འདོད་པ་ཀ་ཁྱེད་སྔ་ཕྱི་གཉིས་ཀྱི་ཐུགས་སུ་མ་ཚུད་པས་ལན་འདུག་ཀྱང༌། ད་དུང༌། གཞི་ཕྱག་ཆེན། གཞི་དུས་ཀྱི་སྡོམ་པ། གཞིའི་སངས་རྒྱས་གསུམ་མཚན་ཉིད་པ་མ་ཡིན་ཅེས་སྒྲུབ་བྱེད་ལྟར་སྣང་འགོད་པས་བྲེལ་འདུག་པའི་ཕྱིར།
དེས་ན། སེམས་ཅན་གྱི་རྒྱུད་ཀྱི་གཞི་ཕྱག་ཆེན་དེ། བདེ་མཆོག་ཀྱཻ་རྡོར་སོགས་སུ་ཐལ་བ་དང༌། ཞེས་འཕངས་པ་ལ། སྲིད་གསུམ་དུ། ལྷམ་དཔེ་ཞྭ་ལ་འགེབས་ཕུལ་ཆེས་བྱས་པ་ཡིན་ཏེ། རྒྱུ་མཚན་འདིར། གཞི་ལམ་དབྱེར་མེད་དང༌། ལམ་འབྲས་དབྱེར་མེད་སོགས་ངེས་དོན་གྱི་ཆོས་སྐད་བཟང་པོ་ཞྭ་ལྟ་བུ་ལ། ཐ་དད་དེར་འཛིན་གྱིས་ཆོས་སྐད་ལྷམ་ལྟ་བུའི་རྒྱས་འགེབས་མཛད་འདུག་ཚུལ་སྲིད་གསུམ་དུ་སྨྲས་པ་དེ་ལ་ཐུགས་གཞིག་བཅུག་པས་གོ་བ་ཡོད་ལགས་སོ།།
༈ ཤིང་རག་ལས། རྩོད་སྤོང་དུ། ཤེས་རབ་ཕ་རོལ་ཕྱིན་གཉིས་མེད། ། ཅེས་སོགས་དང་སྦྱར་བའི་བཤད་པ་ཅུང་ཟད་མཛད་པ་ལ། སྲིད་གསུམ་དུ། གཞི་ཕྱག་རྒྱ་ཆེན་པོ་ཁོ་ན་རེ། དེ་ལ་ང་ལ་ནི་ཁྱད་པར་མེད་ཟེར་གྱིན་གདའོ། ། ཞེས་བྲིས་པ་ནི། ཕྱོགས་སྔའི་ནམ་མ་ལངས་པ་སྟེ། ཞེས་སོགས་ཉག་ཉོག་མང་ཞིག་བྲིས་པ་ནི།
ཡང་ཚིག་རྩ་མི་ཟིན་པའི་ནད་རོ་ཁོ་ཀ་ལངས་པ་ཡིན། རྒྱུ་མཚན། གཞུང་ལམ་དག་ལ་དེའི་སྒྲ། ཞེས་པས། གཞུང་ཤེར་ཕྱིན་དང་ལམ་ཤེར་ཕྱིན་གཉིས་ཤེར་ཕྱིན་སྤྱི་ཙམ་ཡིན་གསུངས་པ་ལ། གཞི་ཤེར་ཕྱིན་ནམ་གཞི་ཕྱག་ཆེན་ལ་ཁྱད་པར་མེད་དེ། གཞི་ཕྱག་ཆེན་གཞུང་ས་ལམ་གང་ཡང་མ་ཡིན་པའི་ཕྱིར་ཟེར་རྒྱུ་གདའ་བ་ལ། དེ་ཐོག་ཏུ་མི་འབབ་པའི་ལབ་ལོབ་མང་པོ་ནི་ཁ་ན་བ་ཙམ་མོ།། ༈ ཤིང་རག་ལས། གན་མཛོད་དུ།
དྲང་དོན། ངེས་དོན། མཐར་ཐུག་གསུམ་ཕྱེ་བ་ལ། རྗེ་ཀླུ་སྒྲུབ་ཀྱིས་དགག་པ་མཛད་པ་ཡང༌། སྤྱི་ལྡོག་ནས་དྲང་ངེས་གཉིས་སུ་མ་འདུས་པའི་ངེས་དོན་མཐར་ཐུག་འགོག་པ་ཡིན་གྱི། རིམ་པ་དེ་གསུམ་རྩ་བ་ནས་འགོག་པ་མ་ཡིན་ཏེ། དྲང་བའི་དོན། གནས་སྐབས་ངེས་དོན། མཐར་ཐུག་ངེས་དོན་ཞེས་ས་ལུགས་ཀྱི་མན་ངག་འགར་ཡང་སྣང་བའི་ཕྱིར་རོ། ། ཞེས་བྲིས་མོད།
རིམ་པ་དེ་གསུམ་རྩ་བ་ནས་སུས་ཀྱང་འགོག་མི་ཐུབ་ན། མཁན་པོས་ལྟ་ཅི་སྨོས། མཁན་ཆེན་སྔ་མས་ས་ལུགས་ཀྱི་མན་ངག་དེ་འདྲ་ཡོད་པ་མ་དགོངས་པ་འདྲ་ཡང༌། ཉིད་ཀྱི་རྩད་ཆོད་འདུག་པ་ཅིས་ཀྱང་ལེགས་གདའ།། ༈ སྲིད་གསུམ་ལས། རབ་དབྱེར། རྟོག་པ་ཁ་ཚོམ་ཉིད་བསྒོམ་གྱི། ། ཞེས་པ་ལ། རྟོག་པ་ཁ་ཚོམ་ཞེས་པ། རྣམ་རྟོག་ལམ་ཁྱེར་ལ་ཟེར་ན་ནི།
ཞེས་བརྟག་དཔྱད་དང་པོ་དང༌། ཡང་རྟོག་པ་ཁ་ཚོམ་ནི། རྣམ་རྟོག་འགོག་པ་ཡིན་ལ། དེ་སྔགས་ཀྱི་ཕྱག་ཆེན་མ་ཡིན་ཟེར་ན་ནི། ཞེས་བརྟག་དཔྱད་གཉིས་པ་ཞིག་བྱས་ནས། དེའི་ཕྱོགས་སུ་བརྟག་པའི་མཐའ་དེ་གཉིས་མ་ཡིན་པ་གཞན་ཞིག་སྟོན་རྒྱུ་ཡོད་ན་ལེགས་ཀྱང༌། དེ་མེད་པའི་ཆ་རྒྱུས་ང་ལ་ཡོད་དོ། ། ཞེས་བྲིས་སོ། ། དེ་ལ་ཤིང་རག་ཏུ། རྟོག་པ་ཁ་ཚོམ་གྱི་དོན་ས་ལུགས་པའི་ནང་དུའང་ངོས་འཛིན་མི་གཅིག་པ་ཅི་རིགས་སྣང་ཡང༌།
ཁོ་བོ་ནི། དྲན་འགྱུའི་རྟོག་པ་མངོན་འགྱུར་བ་འགག་པ་ཙམ་ལ། རིག་པའི་དྭངས་ཆ་མ་ཤར་བ། དཔེ་གཉིད་འཐུག་པོ་དང་མཚུངས་པའི་མི་རྟོགས་སམ་འཐུག་པོ་ཞིག་ལ་ཟེར། སྲིད་གསུམ་པའི་བསམ་པ་ལ། རྣམ་རྟོག་འགོག་པ་ཙམ་ཞིག གནས་ལུགས་ཕྱག་ཆེན་ཡིན་སྙམ་པ་དང༌། དཀར་བརྒྱུད་པའི་ཕྱག་ཆེན་དང༌། ས་ལུགས་ཀྱི་ཕྱག་ཆེན་ཡི་གེ་མེད་པ་སོགས་ལ་ཁྱད་པར་མེད་སྙམ་པ་ཡང་སྣང༌། ཐུགས་བསམ་རྣལ་དུ་མ་ཕབ་པའི་རང་སྐྱོན་ཏེ།
ཞེས་བྲིས་སོ། ། དེ་ནི་ཕྱོགས་སྔའི་གཞུང་ལ་གོ་བ་གང་ཡང་མ་ཤར་བཞིན་དུ། ཚོད་འཇོག་གིས་སྨྲས་པར་ཟད་དེ། རྣམ་རྟོག་འགོག་པ་ཙམ་གནས་ལུགས་ཕྱག་ཆེན་ཡིན་སྙམ་མཁན་འདུག་ན་དེ་ནི་སོག་པོའི་ཕྱོགས་སུ་བཟློག་ཅིང་བསྒྱུར་ལ། མི་དཀར་ལ་ཞྭ་ནག་གཡོག་མཁན་དེའི་རྗེས་སུ་རྫོངས་ཤིག། ༈ དེས་ན་ཁྱེད་ཀྱིས་འབོད་མཁན་མེད་པའི་ལྷང་ལྷང་ཁོའི་སྒྲུབ་བྱེད་དུ། མེད་དགག་དང་ཕུང་པོ་རྣམ་དཔྱད་སོགས་སྨྲས་པ་ནི། དགོས་མེད་བྱུང་རྒྱལ་དུ་ཤོར་བ་ཁོ་ནའོ། ། མཆོད་རྟེན་དྲུང་ཐོབ་དང་ཡི་གེ་མེད་པའི་དོན་ཚུལ་བཞིན་དུ་གོ་བ་དག་གི་ངོར། དེ་དག་དཀར་བརྒྱུད་ཀྱི་དགོངས་པ་དང་གཅིག་ཏུ་བབས་ཀྱང༌།
སྤྱང་ཀུའི་ཧབ་སྐད་སྦྲེ་རྩེས་མི་གོ་བས་མུ་ཁ་བྷེ་ཤ ། དོ་ཧ་སོགས་ཀྱི་གཞུང་རྣམས་ངེད་ཕྱག་རྒྱ་ཆེན་པོ་བས་ལེགས་པར་བསླབས་ཤིང་ལེགས་པར་ཤེས་པ་ཡིན་པས། མཛོ་བདག་གི་མདུན་དུ་མཛོ་རྒྱུས་འཆད་པ་ལ་མ་རིངས་ཤིག། ༈ རབ་དབྱེར། བླུན་པོས་ཕྱག་རྒྱ་ཆེ་བསྒོམ་པ། སོགས་ལ། གན་མཛོད་པས་དགག་པ་བྱས་པའི་ལན། མགོ་སྒྲེ་བའི་ཚུལ་དུ་རྗེ་ཀླུ་སྒྲུབ་པས་གསུངས་པ་ལ། སྲིད་གསུམ་དུ། དགག་པ་མང་དུ་བྱས་པ་རྣམས།
ཚིག་རོ་མང་ལ་དོན་ཉུང་བར་སྣང་མོད། ཞེས་ཤིང་རག་པས་ཟེར་རོ། ། སྐབས་འདི་ལ་སོགས་པའི་གོང་འོག་མང་པོར། སྲིད་གསུམ་དུ་སྨྲས་པ་མང་པོ་ཟོམ་ལ་སྐྱུར་ནས་ལན་མེད་དུ་བཞག འགའ་ཞིག་གི་ཐད་དུ་ཚིག་མང་ལ་དོན་ཉུང་ཟེར་བ་དང༌། ཚིག་རོ་མང་ཟེར་བ་སོགས་ལན་ཐེབས་པར་དཀའ་བའི་སྒྲིབ་ཟོལ་དུ་རྫུན་གྱི་ཡོལ་བར་རིམ་པ་མང་པོ་སྦྲེལ་ཞིང་བྲིས་ཏེ་རྣམ་པར་མི་འཚམས་པའི་གཏམ་གྱིས། ལྷ་དང་བཅས་པའི་འཇིག་རྟེན་ལ་མཐོ་འཚམས་པར་སྣང་གིས། དགོས་མེད་ཀྱི་ཚིག་སྐམ་ནུས་མེད་ཀྱི་ཚིག་འདུག་ན་འདི་དང་འདི་ཞེས་སྨོས་ཤིག་དང་ལན་གདབ་པར་བྱའོ།། ༈ ཤིང་རག་གི་འཕྲོ་དེ་ལས། སྲིད་གསུམ་དུ།
བླུན་པོས་ཕྱག་ཆེན་སྒོམ་པའི་རྒྱུ་གཅིག་པུ་ལས། འབྲས་བུ་དུད་འགྲོའམ། གཟུགས་མེད་དམ། འགོག་པའམ། དབུ་མའི་སྒོམ་གང་རུང་འབྱུང་བ་སྟེ། རྒྱུ་གཅིག་ལས་འབྲས་བུ་རིགས་མི་འདྲ་བ་བཞི་འབྱུང་བར་བཤད་ལ། ཁྱེད་ཀྱིས་དཔེར་བཀོད་པ་དེ་ལ། སྟོང་ཉིད་ལ་བལྟ་མ་ཤེས་ན། ཤེས་རབ་ཆུང་བ་རྣམས་ཕུང་ཞེས་པ་ཙམ་ལས་མ་བྱུང་བས། རྒྱུ་གཅིག་ལས་འབྲས་བུ་རིགས་གཅིག་པ་འབྱུང༌།
ཞེས་སོགས་བྲིས་ཀྱང༌། མ་དགོངས་པ་སྟེ། འབྲས་བུ་གཅིག་ཁོ་ན་ཡིན་ན། ཤེས་རབ་ཆུང་བ་རྣམས་ཞེས་རྣམས་ཀྱི་མང་ཚིག་སྨོས་པ་དགོས་མེད་དུ་ཅིས་མ་སོང༌། ཞེས་སྨྲས་ཏེ། ཁྱེད་རང་གསུངས་པ་བཞིན་མ་དགོངས་པ་ཡིན་ཉེན་འདུག རྣམས་ཞེས་མང་ཚིག་གི་སྦྱོར་བས་དེ་ཡིན་ཚེ། དབུ་མའི་སྒོམ་དུ་ལྷུང་བ་དེ་ཡང་ཕུང་བ་ཡིན་ནམ། རབ་དབྱེར། དབུ་མའི་སྒོམ་དེ་བཟང་མོད་ཀྱིས། །
ཞེས་བཟང་པོར་བཤད་པ་ལ། ཁྱེད་ཀྱི་ཕུང་པ་དང་ངན་པར་འཇོག་པ་ཅི། གཞན་ཡང༌། སྟོང་ཉིད་སྙིང་རྗེའི་སྙིང་པོ་ཅན་ལ་མཉམ་པར་འཇོག་པའི་དབུ་མའི་སྒོམ་དེ་ནི། དམ་ཆོས་ཀུན་གྱི་ཡང་སྙིང་ཡིན་ལ། དེ་ལྟར་དུ་སྨྲ་བ་དེ་ཡང༌། རྫོགས་པའི་སངས་རྒྱས་སྨྲ་རྣམས་ཀྱི། ། དམ་པ་དེ་ལ་ཕྱག་འཚལ་ལོ། ། ཞེས་དམ་པ་ཡིན་པ་ལ་ཕུང་བའི་གྲལ་དུ་ཅིའི་ཕྱིར་འཇོག་སོམས་ལ། དེ་ནས་གཞུང་འཆད་པར་གྱིས་ཤིག།
༈ ཤིང་རག་ཏུ། སྟོང་ཉིད་བསྒོམས་ཀྱང་སྒོམ་མ་ཤེས་ན། རྐྱེན་གྱི་བྱེ་བྲག་གིས་འབྲས་བུ་ངན་པ་ཅི་རིགས་སུ་འགྱུར་ཏེ། སོགས་མང་དུ་བྲིས་སོ། ། འོ་ན། ངེད་ཀྱི་སྲིད་གསུམ་དུ་མཚུངས་འདྲ་བཀོད་པ་བཞིན། ནས་ཀྱི་ས་བོན་བཏབ་ཀྱང་འདེབས་མ་ཤེས་ན། རྐྱེན་གྱི་བྱེ་བྲག་གིས་འབྲས་བུ་ངན་པ་ཅི་རིགས་སུ་གྱུར་ཏེ། ནས་ཀྱི་ས་བོན། ལུག་ལུད་དང་ཕུ་ཆུའི་རྐྱེན་གྱི་བྲ་བོར་སྨིན།
རྟ་ལུད་དང་གཞུང་ཆུའི་རྐྱེན་གྱི་སྲན་མར་སྨིན། ཞེས་སོགས་དང་ཅིས་མི་མཚུངས། ཀླུ་སྒྲུབ་ཀྱི་ལུང་དོན་ནི། གང་གི་སྟོང་ཉིད་མི་ཤེས་པས། ། ཞེས་པའི་སྟོང་ཉིད་ནི། སེམས་ཉིད་ཀྱི་བཞུགས་ཚུལ་ལོ། ། དེ་མི་ཤེས་པ་ནི་རྩ་བའི་མ་རིག་པ། དེ་ཉིད་རང་བཞིན་མེད་པར་མ་རྟོགས་པས་འཁོར་བར་རྨོངས་ཞེས་པ་སྟེ། དཀར་བརྒྱུད་པ་ཚོ་འཁོར་འདས་ཀྱི་རྩ་བ་མ་རིག་པ་དང་རིག་པའི་འཇུག་ལྡོག་ལ་མཛད་པས་ངེད་དང་མཐུན་ནོ། ། མདོ་ཏིང་ངེ་འཛིན་རྒྱལ་པོར།
འཇིག་རྟེན་དག་དང་སྟོང་ཉིད་བསྒོམ་ན་ཡང༌། ། དེ་ནི་བདག་ཏུ་འདུ་ཤེས་འཇིག་མི་འགྱུར། ། ཞེས་དཔེ་རུལ་རྣམས་སུ་ཚིག་དག་པར་འོང་ཡང༌། དཔེ་མ་རུལ་བའི་གསེར་ཆོས་ཁ་ཅིག་ཏུ་ཁྱེད་གསུངས་པ་ལྟར་ཡོད་སྲིད་པས་འགྱུར་བཅོས་འཕྲལ་དུ་མཛད་ལགས་སམ། དེ་ལྟར་བས་ན། དེའི་ཐད་དུ་ཁོ་བོས་མཐའ་དཔྱད་དང་དགོངས་པ་འགྲེལ་ཚུལ་རྣམ་དབྱེ་རྒྱས་པ་སྲིད་གསུམ་རྣམ་རྒྱལ་དུ་བཀོད་པ་དེ་ནི་གཟུར་གནས་རྣམ་དཔྱོད་ཀྱི་སྤྱན་འབྱེད་པའི་གསེར་ཐུར་མར་སྦྲང་གིས་བྱུགས་པའོ།། ༈ ཡང་ཤིང་རག་ཏུ། འབྲུག་ཕྱོགས་པས་ཐེག་པ་ཆེན་པོ་སོ་སྐྱེ་བའི་སྐབས་བདེན་གཉིས་སོ་སོར་བཞག་པ་དང༌། རྗེ་ཀླུ་སྒྲུབ་ཀྱིས་ཐེག་ཆེན་སྐབས་སུ། བདེན་གཉིས་ཁས་ལེན་པ་དེ་སྲིད་དུ།
དབྱེར་མེད་དུ་ཁས་ལེན་གསུངས་ཏེ། ཕྱོགས་གཉིས་ཀ་དགག་སྒྲུབ་མཛད་པ་ནི། དྲང་པོ་སྨྲས་ན། འབྲུག་པས། ཐེག་ཆེན་སོ་སྐྱེ་རྒྱུད་ཚོད་སོང་ཚོད་ཀྱི་གྲུབ་མཐའ་བཞག ཀླུ་སྒྲུབ་རྒྱ་མཚོས། སྒྲ་རྟོག་རློམ་ཚོད་ཀྱི་གྲུབ་མཐའ་བཞག་པས། ཕྱོགས་གཉིས་ཀ་ལ་ཕན་གནོད་མི་སྣང་ལ། ཞེས་སོགས་བྲིས་ཀྱང༌། ཁྱེད་དྲང་པོ་དང༌།
ཐུགས་ཚད་དང༌། གཟུ་བོ་མཁྱེན་པའི་རིགས་དེ་མིན་འདྲ་བས་དྲང་གཏམ་མི་ཞུ་ལ། གན་མཛོད་དང༌། རྩོད་སྤོང་དུ་བཤད་པ་རྣམས་སྲིད་གསུམ་གྱི་བཀྲལ་བ་དེ་ཀས་འཐུས་པར་ཡོད། ༈ ཡང་རྩོད་སྤོང་དང༌། ཤིང་རག་ཏུ། སྒོམ་མཉམ་འཇོག་པའི་ལུགས་མཁས་པས་ཟེར་མི་རིགས་ཞུས་པ་དང༌། རྣམ་རྟོག་ཆོས་སྐུར་སྨྲ་བའི་གླེན་སྒོམ་འདི་དག་ཅེས་སོགས་ཁ་ངན་མང་དུ་ཟེར་མོད། གླེན་སྒོམ་དང་སྤྱང་སྒོམ་གང་ཡིན་ཡང་འདྲ། ཁོ་བོས་སྲིད་གསུམ་དུ།
མདོ་སྡེ་མང་པོ་དང༌། རྒྱུད་སྡེ་མང་པོ་དང༌། གྲུབ་བརྙེས་ཀྱི་གཞུང་མང་པོའི་ལུང་དྲངས་ནས། གནས་ཚུལ་ལ། གཉིས་ཆོས་ཐམས་ཅད་རོ་མཉམ་དུ་གཅིག་པའི་ལེགས་བཤད་ཀྱི་གཏེར་ཁ་ཕྱེ་བ་ལ། མདོ་ཚིག་འདིའི་དགོངས་པ་ནི་འདིའོ་ཞེས་རེ་རེ་ནས་ལན་གྱིས་བཟློག་པར་མ་ནུས་པའི་ཟོལ་དུ། ཚིག་མང་ལ་དོན་ཉུང་ཟེར་མོད། ཚིག་དོན་མང་ཉུང་ཅི་ཡིན་ཀྱང་རྒྱལ་བ་སྲས་དང་བཅས་པའི་གཞུང་ལུགས་དང་ཐུགས་ཀྱི་དགོངས་པ་ཡིན་པར་གདའོ། ། འཁོར་འདས་སྲིད་ཞི། བདེན་གཉིས་སོགས་ཕན་ཚུལ་འགལ་བ་ལྟར་ལྟ་བའི་སྐབས་ཡོད་མོད་ཀྱང༌།
དེའི་རྒྱས་འགེབས་རྣལ་འབྱོར་གྱི་སྟོབས་རྒྱས་པའི་ནུས་པས། སྤང་གཉེན་གྱི་རྣམ་པ་མེད་པར་གཉིས་མེད་ཡེ་ཤེས་ཀྱི་རྣམ་རོལ་དུ་བཤད་པའི་སྐབས་ལ་སྦྱར་བ་འདི་འདྲ་ལ་ལྷམ་དཔེ་ཞྭར་བཀབ་པ་དང༌། ལྐུག་མའི་རིགས་འདྲེ་སོགས་ཀྱིས་མིང་འདོགས་པ་ལགས། གང་ལྟར་འདི་ཐད་དུ་ལུང་རིགས་ཇི་སྙེད་ཅིག་སྨྲ་རྒྱུ་ཡོད་ཀྱང༌། ?མི་ཤེས་པའི་རྨོངས་པ་ཚུལ་ཆེན་བསྟན་པར་མི་བྱའོ། ། ཞེས་གསུངས་པ་དང་དུ་བླངས་ཤིང༌། རྡོ་རྗེ་ཐེག་པའི་རྩ་ལྟུང་བདུན་པས་འཇིགས་ཏེ་མ་སྤྲོས་སོ།། ༈ ཤིང་རག་གི་སྟོང་སྒྲ་ལས། རྣམ་རྟོག་ཆོས་སྐུར་འདོད་པ་རྣམས་ལ་ཁོ་བོའི་རིགས་པ་འདི་ནི་གནམ་ལྕགས་ཀྱི་ཐོག་ལྟ་བུ་ཅིས་མ་ཡིན་ཟེར་བ་འདི་ནི། ཁོ་བོའི་ལུང་རིགས་ཀྱི་ཉི་མ་ལེགས་པར་ཤར་བའི་འོད་ཟེར་འབུམ་ཕྲག་འབར་བའི་མདུན་དུ།
ལོག་སྨྲའི་མུན་སྤྲུལ་གྱིས་སྡོད་མ་ཚུགས་པའི་ཟོལ་སྒྲིབ་སྤྱི་བརྟོལ་ཙམ་དུ། མི་ཤེས་པ་དག་གི་ངོར་རྦད་རྦད་བྱས་པར་མངོན་ནོ། ། དཔལ་ལྡན་ས་སྐྱ་པ་ལ་མ་འོངས་པའི་དུས་སུ། འདི་ལྟ་བུའི་རྗེས་འཇུག་ཀྱང་འབྱུང་བར་དགོངས་ནས་ཆོས་ཀྱི་རྗེས། གཏིང་ནས་ཉམས་པའི་ཁྲེལ་འདས་འགའ། ། རང་གི་གཏམ་ངན་ངོ་སོར་འཁྱེར། ། ཀཉྩའི་ཡུལ་གྱི་རྒྱལ་རིགས་འགའ། ། ཕ་བསད་པ་ལ་རྒྱལ་རྔ་བརྡུང༌། ། ཞེས་པའི་ལུང་བསྟན་གྱིས་ཟིན་པའི་སྐྱེས་བུ་ངོ་མཚར་ཆེ། ལོ་ཙཱ་བ་བྱང་གྲགས་སོགས་ལའང་དོན་མེད་དུ་བསྙོན་ནས་ཅི་མཛད།
ཁྱད་པར་སེམས་དཔའ་ཆེན་པོ་ཆོས་རྫོང་པ་མ་ཎི་འདྲེན་པ་ལ་གཟེ་མ་ར་མགོ་མི་འཛུག་པ་ཞུ།། ༈ ཤིང་རག་ཏུ། ཁ་ཅིག་དཀར་པོ་ཆིག་ཐུབ་ལས། ། འབྲས་བུ་སྐུ་གསུམ་འབྱུང་ཞེས་ཟེར། ། ཞེས་སོགས་ལ། འབྲུག་པས་དགག་པ་བྱས་པའི་ལན། མགོ་བསྒྲེའི་ཚུལ་གྱིས། ། རྗེ་ཀླུ་སྒྲུབ་ཀྱིས་གསུངས་པ་ལ། སྲིད་གསུམ་དུ། གང་དུ་ཡང་ནི་མི་རྙེད་དེ། །
ཅེས་པའི་དུ་ཡིག་ནི། རྣམ་དབྱེ་བདུན་པ་གནས་གཞིའི་དོན་ཏེ། ཞེས་སོགས་བྲིས་པ་ནི། འབེན་ངོས་མ་ཟིན་པའི་མདའ་སྟེ། ཀླུ་སྒྲུབ་རྒྱ་མཚོས་ནི། གང་དུ་ཡང་ནི་མི་རྙེད་པའི། མི་ཤེས་པའི་མིང་ཅན་དེ་དང༌། འོག་ཏུ། རང་གི་བསོད་ནམས་ལས་ཤེས་བྱ། ། ཞེས་ཤེས་པའི་མིང་ཅན་དེ་གཉིས་དོན་མི་འགལ་ཡང༌།
ཚིག་འགལ་ལ། སྙན་ངག་པའི་འགལ་རྒྱན་ལྟ་བུ་དེ་ལ། མགོ་བསྒྲེ་བར་མཛད་པ་ཡིན་གྱི། དུ་ཡིག་རྣམ་དབྱེ་བདུན་པ་དང༌། ལས་ཡིག་རྣམ་དབྱེ་ལྔ་པ་ལ་དཔྱད་པ་མ་ཡིན་པས། རྩོད་པའི་ཤུགས་བསྐྱེད་ཀྱང་འབེན་ལ་ཕོག་པའི་རིགས་ཅན་མ་ཡིན་པའོ། ། ཞེས་པ་ནི་ཞལ་ཅུང་ཟད་འཚལ་ཏོ། ། རྗེ་གསེར་པའི་རྩོད་སྤོང་དུ། རྒྱུད་ལུང་དེའི་བསྟན་དོན་སྤྱིར་བཏང་དམིགས་བསལ་དུ་བརྗོད་ཀྱི། དེ་བཞིན་དུ་ཁྱེད་ཀྱིས་ཀྱང་སྙེད་ཅེས་དང༌།
མི་ཤེས་ཞེས་པ་སྤྱིར་བཏང་དམིགས་བསལ་དུ་མཛད་ཨེ་ནུས། མི་ཤེས་པའི་མིང་ཅན་དང༌། ཤེས་པའི་མིང་ཅན་དེ་གཉིས་དོན་མི་འགལ་ཟེར་བ་བྱས་འདུག་པ། དེ་ལྟར་ན། གོང་དུ་ཁྱེད་རང་གིས་རྣམ་རྟོག་ཆོས་སྐུ་བཀག་པའི་དུས་སུ། བསླུ་བ་ཡང་མི་བསླུ་བ། ཀུན་རྫོབ་ཀྱང་དོན་དམ། མི་བདེན་པ་ཡང་བདེན་པ། དྲི་བཅས་ཀྱང་དྲི་བྲལ་ཡིན་པ་སོགས་མི་རིགས་རྒྱུའི་འོ་རོ་ཁ་རེ་རེ་རྒྱབ་པ་རྣམས་དང་འདི་ལ་ཁྱད་པར་ཅི་ཞིག་ཡོད་དེ། ཤེས་པ་དང་མི་ཤེས་པ་དོན་གཅིག་ན།
བསླུ་བ་དང་མི་བསླུ་བ་དོན་ཅིའི་ཕྱིར་མི་གཅིག མཚན་ཉིད་པའི་དངོས་འགལ་དང་སྔགས་པའི་དམ་ཚིག་འདི་བསྲུང་དགོས་པ་རང་ཅིག་ལགས་སོ། ། ཇི་སྐད་དུ། ཕ་རོལ་བླུན་པོར་འདུག་ན་ཡང་མི་སྲོང༌། ། མཁས་པ་ཡིན་ན་རིགས་པའི་ལམ་དྲང་པོར། ། དགག་དང་རང་ལུགས་བཞག་སྟེ་རྩོད་པ་སྤོང༌། ?། སྨྲ་བའི་མགྲིན་ནས་དགོས་པ་ཡིན་ཅེས་གསུངས་པ་ལྟར། རྗེ་གསེར་པ་དེའང་ཚིག་རྐང་གཉིས་པས་བསྟན་པ་བཞིན་ཡིན་གྲང་སྙམ་པ་དང༌། བརྟག་གཉིས་ཀྱི་འགྲེལ་པའི་རྒྱ་དཔེ་གཉིས་ཙམ་མཐོང་བ་ལའང༌།
འདི་ཐད་དུ་རྣམ་དབྱེ་ལ་རུས་འདོན་མཛད་འདུག་པ་ལྟར་ཞུས་པ་ཡིན་ཏེ། ད་ཀོ་མཁན་སྔ་ཕྱི་གཉིས་ཀ་ཚིག་རྐང་དང་པོའི་བསྟན་དོན་དུ་དང་བླངས་ཀྱིས་ཕེབས་པ་ལ། རྣམ་དབྱེ་སོགས་ཀྱི་མདའ་འཕེན་འོས་མིན་པ་ཐུགས་བདེན་གྱིས་བདག་གི་ནོངས་པར་གཟུང་དུ་གསོལ།། ༈ ཡང་ཤིང་རག་ཏུ། དེ་ལ་འདི་སྐད་ཅེས་ཟེར་ཏེ་མདོ་ཡི་གླེང་གཞིའི་འགྱུར་ལ་འགྱུར་ཉེས་སོ། ། ཞེས་བྲིས་པ་ནི། རྒྱ་གཞུང་རྣམས་ལ་སྤྱིར་བཏང་དང་དམིགས་བསལ་གྱི་དབང་གིས། གོང་འོག་མི་མཐུན་པ་ལྟ་བུ་དང༌། ཚིག་གི་གོ་རིམ་དང༌། འབྲུ་དོན་གྱི་གོ་རིམ།
གོ་བ་བླངས་དགོས་པ་ཤིན་ཏུ་མང་བར་ཡོད་པ་རྣམས་མ་གོ་བར། ཚིག་ཙམ་ལ་ཨ་འཐས་སུ་བྱེད་པའི་རྣམ་དཔྱོད་ཤིན་ཏུ་གུ་དོག་པོ་དེས་ལན་ཏེ། ལོ་ཙཱ་བ་ཀ་ཅོག་ལ་སོགས་པ་གངས་རིའི་ཞིང་འདིར། སྟོན་པ་སངས་རྒྱས་དངོས་དང་ཁྱད་མེད་པ་དེ་དག་ལ་འགྱུར་ཉེས་སོ། ། ཞེས་འཕྱས་འདོག་པར་སྣང་བས་ཁོ་བོ་ནི་ཅང་མི་སྨྲ་སྟེ། སློབ་དཔོན་ཟླ་བ་གྲགས་པས་ཚིག་གསལ་དུ། ཁོ་བོ་ཅག་གི་སྨྱོན་པ་དང་ལྷན་ཅིག་ཏུ་རྩོད་པ་ཡང་མ་ཡིན་ནོ། ། ཞེས་བཤད་པ་བཞིན་ནོ། ། ཟེར་རོ། ཁོ་བོས་ནི།
སྲིད་གསུམ་དུ། རྒྱ་དཔེ་ཐད་སྒྲིགས་ལྟར་བསྒྱུར་ན། ཐམས་ཅད་ཀྱང་དགྲ་བཅོམ་པ་ཟག་པ་ཟད་པ་ཞེས་སོགས་འོངས་ཀྱང༌། དེ་འགྱུར་མི་བདེ་ཞིང་ཟེར་བ་བྱས་པ་ལ་སྐྱོན་ཅི་ཞིག་ཡོད། ཀ་ཅོག་གི་དུས་བསྒྱུར་བའི་མདོ་འགྲེལ་མང་པོ་ལ། མངའ་བདག་ཁྲི་རལ་པ་ཅན་གྱི་དུས་ལོ་ཙཱ་བ་ཡེ་ཤེས་སྡེ་སོགས་ཀྱིས་འགྱུར་སྐད་གསར་བཅད་ཀྱིས་གཏན་ལ་ཕབ། ཕྱིན་ཆད་ཀྱང་དམ་པའི་ཆོས་བསྒྱུར་ཚུལ་གྱི་བཅའ་ཡིག་སྒྲ་སྦྱོར་བམ་པོ་གཉིས་པ་སོགས། མཛོད་ནག་པོ་ཐུང་བ་དེ་འགྱུར་སྔོན་མས་ཅུང་མ་འཐུས་པའི་སྐད་དུ་འདུག་ཅིང༌། དེས་ཀྱང་མ་ཆོག་པར། ལོ་ཆེན་རིན་ཆེན་བཟང་པོ་དང༌།
རྔོག་ལོ་ཆེན་ལོ་ཙཱ་བ་ཕྱི་མ་དུ་མས་འགྱུར་བཅོས་ཤིང༌། ཕྱིས་ཀྱང༌། ཡར་ཀླུང་བ་གྲགས་རྒྱལ་དང༌། ཆག་ཁུ་དབོན་དང༌། ཐར་ལོ་བུ་སྟོན་སོགས་ཀྱིས་ཀྱང་དེ་ཐོག་ཏུ་བཅོས་མང་པོ་མཛད་ཅིང༌། རྒྱུད་སྡེ་ལའང༌། དཔེར་ན་དུས་འཁོར་ལ་དེང་སང་མན་ཆད་དུ་འགྱུར་མཛད་ཉི་ཤུ་རྩ་ལྔ་ཙམ་བྱུང་བ་ལས། གཞི་འགྱུར་ལས་འགྱུར་བཅོས་ཆེས་མང་སྣང་ཞིང༌། ལྷག་པར་ཚིག་ལ་ཨ་འཐས་སུ་བྱེད་པ་ཆོས་ཀྱི་རྗེ་ས་པཎ་གྱིས། ཁ་ཆེ་པཎ་ཆེན་དཔོན་སློབ་དང་ལྷན་ཅིག་ཏུ།
སྔར་འགྱུར་ཟིན་གྱི་གཞུང་བཤད་མང་པོ་ལ་འགྱུར་བཅོས་ཀྱི་སྒོ་ནས་གཏན་ལ་ཕབ་ཅིང༌། དོན་འགྲེལ་བཟང་དུ་བཏང་བ་ཡིན་ཀྱང༌། ལོ་ཙཱ་བ་སྔོན་མས་འགྱུར་མ་བདེ་བ་རྣམས་ཕྱིན་ཆད་འདི་ལྟར་བསྒྱུར་དགོས་ཚུལ་གྱི་བསྟན་བཅོས་མཛད་པ་ཇི་ཙམ་འདུག་མ་གཟིགས་སམ། གཟིགས་པ་ཞིག་ན་སྔ་མའི་འགྱུར་དེ་ཅུང་མ་བདེ་བ་རྣམས་ཕྱི་མ་ཚོས་འགྱུར་བ་དེ་དག་ལ་དད་པ་སྒོམ་པ་ལགས། ཁྱེད་ཅང་མི་སྨྲ་བར་བཞུགས་ན་ལྟ་ཆོས་སྡེ་ཆེན་པོའི་དབུ་འདོན་ཞབས་འདེགས་སུ་འགྲོ་ཞིང༌། བླུན་པོ་སྨྲ་བ་ཉུང་ན་མཛེས། ། ཞེས་གདམས་པ་ལའང་ཉན་པར་འགྲོ་བ་གདའ་སྟེ་དེ་ཀ་མ་མཛད་པའི་སྐྱོན་ཅུང་ཟད་གདའོ། ། ཉིད་རང་གིས་བྱང་ཕྱོགས་ཀྱི་སྨྱོན་པ་ཀླུ་སྒྲུབ་ཆོས་ཀྱི་རྒྱལ་མཚན་དུ་མཚན་བཏགས་འདུག་པ། མ་སྨྱོ་ན་ནི་མཚན་དེ་འདྲས་ཅི་རང་མཛད། སྨྱོ་ངེས་ཤེས་པ་ཡིན་ཚེ་ཚིག་གསལ་གྱི་ལུང་དེ་ཁོ་བོའི་མགྲིན་པ་ལས་ཀྱང་རྒྱུ་བས་སོམས།
༈ ཤིང་རག་ཏུ། རྗེ་འབྲུག་པ་དང་སྲིད་གསུམ་མཁན་པོ་གཉིས་ཀྱི་དཔྱད་པ་མང་དུ་བྲིས་ཀྱང༌། སྡོམ་གསུམ་གྱི་དགོངས་པ་མ་ཤེས་པ་དགག་པ་སྤྱི་བརྟོལ་དུ་བྱས་ཤིང༌། རྗེ་ཀླུ་སྒྲུབ་ཀྱིས་ཀྱང༌། འདི་སྐབས་ན་རབ་དབྱེའི་དགོངས་དོན་སྒྲ་ཇི་བཞིན་མ་མཁྱེན་པར་ཅུང་ཟད་འཁྱོག་པ་ཞིག་སྣང་བས་འདིར་སྙིང་པོ། ཆོས་རྗེ་པཎྜི་ཏའི་དགོངས་པ་གཞུངས་བསྲངས་ན། འདི་སྐད་ཅེས། ཁ་ཅིག་དཀར་པོ་ཆིག་ཐུབ་ལས། ། འབྲས་བུ་སྐུ་གསུམ་འབྱུང་ཞེས་ཟེར། ། ཞེས་ཕྱོགས་སྔ་བརྗོད་ནས་དེ་འགོག་པ་ནི།
དཀར་པོ་ཆིག་ཐུབ་ཅེས་བྱ་བ། ཐབས་ཤེས་ཡན་གར་བའི་རྒྱུ་གཅིག་ལས། འབྲས་བུ་ཡོན་ཏན་གྱི་ཚོགས་གང་ཡང་འབྱུང་བ་མི་སྲིད། ཅེས་སྤྱིར་བཏང་གི་ཚུལ་དུ་སྟོན་པ་ལ། གཅིག་ལས་འབྲས་བུ་འབྱུང་མི་སྲིད། ། ཅེས་སོ། ། གལ་ཏེའམ། ཅི་སྟེ་དེ་ལས་འབྲས་བུ་ཞིག་འབྱུང་ཡང༌། ཉན་ཐོས་འགོག་པ་བཞིན་དུ་ཤེས་རབ་ཀྱི་ཕྱོགས་སུ་ལྷུང་བའི་འབྲས་བུའི་ཡོན་ཏན་ཉི་ཚེ་བའི་ཡན་ལག་གཅིག་འབྱུང་གིས། འབྲས་བུ་སྐུ་གསུམ་མི་འབྱུང་ངོ༌། །
ཞེས་སྟོན་པ་ལ། གལ་ཏེ་གཅིག་ལས་འབྲས་བུ་གཅིག ། བྱུང་ཡང་ཉན་ཐོས་འགོག་པ་བཞིན། ། འབྲས་བུ་དེ་ཡང་གཅིག་ཏུ་འགྱུར། ། ཞེས་བཤད་པ་ནི་དམིགས་བསལ་ལོ། ། ཞེས་འཛེར་ཏོ། ། དཀར་བརྒྱུད་པས་ཟུང་འཇུག་ཕྱག་རྒྱ་ཆེན་པོ་ལ་དཀར་པོ་ཆིག་ཐུབ་ཏུ་ངོས་གཟུང་བ་ལ། ཐབས་ཤེས་ཡན་གར་བའི་རྒྱུ་གཅིག་ལས། ཞེས་སོགས་བཀོད་པ་ནི་རྒོད་བྲོ་སྟེ། ཟུང་འཇུག་དེ་ཐབས་ཤེས་ཡན་གར་བ་ཡིན་ནམ་ཅི་ཕྱོགས་སྔ་མ་ལོངས་པ་ནི་དེ་རིགས་ལ་ཟེར་རོ། །
ཡང༌། གཅིག་ལས་འབྲས་བུ་མི་འབྱུང་བར་བཤད་པ་སྤྱིར་བཏང་དང༌། གཅིག་ལས་འབྲས་བུ་འབྱུང་བར་བཤད་པ་དམིགས་བསལ་ཡིན། འདུལ་བའི་བསླབ་བྱ་སོགས་སྤྱིར་བཏང་དམིགས་བསལ་མང་པོར་བཤད་པའི་སྐབས་རྣམས་སུ། སྤྱིར་བཏང་ལ་མཐའ་མ་བཅད་པར་འཇོག་པ་ཤ་སྟག་འོངས་འདུག་པ་དཔེར་ན། གཅིག་ལས་འབྲས་བུ་འབྱུང་མི་འགྱུར། ། ཞེས་གསུངས་ན་བདེན་དུ་ཆུགས་ཀྱང༌། འདིར་གཅིག་ལས་འབྲས་བུ་འབྱུང་མི་སྲིད། ཅེས་བཅད་པས་ན་སྤྱིར་བཏང་དམིགས་བསལ་མ་ཡིན་པ་གྲུབ་པས། རྗེ་ཀླུ་སྒྲུབ་པས་མ་མཁྱེན་པའི་ལེགས་བཤད་ཁྱེད་ཀྱི་སྨྲ་རྒྱུ་ཞལ་བཞེས་བཟང་ཡང་ཆེ་བགྲེས་ཆེན་མོ་ཀ་ཅུང་དྲག་པར་གོ་ལགས།
༈ ཤིང་རག་ཏུ། སྡོམ་གསུམ་གྱི་ཊིཀྐཱ་མང་པོར་སྣང་ཡང༌། གཞུང་འདི་དག་གི་གོ་བ་མཐིལ་ཕྱིན་མ་ཤེས་པར་འཕྱང་མོ་ཉུག་མང་ལ། སྙིང་པོ་ནི། འདི་སྐབས་ཀྱི་རྒྱུ་འབྲས་རྣམས། འཐོབ་བྱ་ཐོབ་བྱེད་ཀྱི་རྒྱུ་འབྲས་ཙམ་ཡིན་གྱིས། བསྐྱེད་བྱ་སྐྱེད་བྱེད་ཀྱི་རྒྱུ་འབྲས་མ་ཡིན། གནད་དེ་གོ་ན། རྩོད་པའི་ངལ་བ་ཐམས་ཅད་ཅི་བདེར་བཞག་ཆོག ཅེས་གུ་ཡངས་དཔེ་མེད་ཡིན་རྒྱུར་སྨྲས་མོད།
སྡོམ་གསུམ་གྱི་ཊིཀྐཱ་མཛད་མཁན་མང་པོའི་བརྒྱུད་འཛིན་ད་ལྟ་ཡང་གྲ་རྒྱས་པར་གདའ་ཡི། ཁྱེད་ཀྱིས་གསུང་དེ་ལ་ཁོང་རྣམས་ཉན་ན་ལྟ། རྩོད་པ་ཅི་བདེ་བར་འཇོག་ཆོག་ཀྱང་ཁོང་ཚོས་གང་ཟེར་ཅི་ཤེས། ༈ སྲིད་གསུམ་དུ། ཉན་ཐོས་འགོག་པའི་ངོས་འཛིན་ཀྱང༌། སོ་སོར་བརྟགས་མིན་གྱི་འགོག་པ་ལ་བཞེད་ན་ནི། འབྲས་བུ་གཅིག་ཀྱང་མི་འབྱིན་པས་མཚུངས་པ་བརྗོད་དུ་མེད་ལ། ཉན་ཐོས་སློབ་མི་སློབ་ཀྱི་འགོག་པ་ལ་སྦྱོར་ན། དེ་དག་སྟོང་རྐྱང་བསྒོམས་པ་ལས་འབྱུང་བར་བཤད་པའི་ཁུངས་གང་ན་བདོག ཅེས་སོགས་བཀོད་པ་ལ་ཤིང་རག་ཏུ།
ཕྱིས་ཀྱི་ས་སྐྱ་པ་རྣམས། ཡང་ན་ཉན་ཐོས་འགོག་པ་ལྟ་བུ། ཞེས་པ་དེ། ཉན་ཐོས་སློབ་མི་སློབ་ཀྱི་འགོག་པ་གང་ཡང་མ་ཡིན་པར། ཆད་པའི་སྟོང་པ་རྒྱ་ཡན་ཞིག་ལ་ཉན་ཐོས་འགོག་པའི་མིང་འདོགས་པར་བཤད་པ་མང་དུ་བྱུང་མོད། རྗེ་བཙུན་གོང་མའི་དགོངས་པ་དེ་ལྟར་མ་ཡིན་ཏེ། ཞེས་རྗེ་བཙུན་རྩེ་མོའི་གསུང་དང་བཅས་པ་དྲངས་ནས། སྐབས་འདིའི་འགོག་པ་ཉན་ཐོས་དགྲ་བཅོམ་ལ་འཇོག་ཅེས་པ་ནི་བརྟག་པར་བྱ་བའི་གནས་སོ།། ༈ སྲིད་གསུམ་དུ། ཉན་ཐོས་སློབ་མི་སློབ་ཀྱི་འགོག་པ་ལ་སྦྱོར་ན།
དེ་དག་སྟོང་རྐྱང་བསྒོམས་པ་ལས་འབྱུང་བར་བཤད་པའི་ཁུངས་གང་ན་བདོག ཅེས་བྲིས་པ་ལ། ཁྱེད་ཀྱིས། དེའི་ཁུངས་ནི་རྣམ་པར་སྣང་མཛད་མངོན་པར་བྱང་ཆུབ་པའི་རྒྱུད་ལས། ཐབས་དང་མི་ལྡན་ཤེས་རབ་དང༌། ། བསླབ་པ་དག་ཀྱང་གསུངས་པ་ནི། ། དཔའ་བོ་ཆེན་པོས་ཉན་ཐོས་རྣམས། ། དེ་ལ་གཞུག་པའི་ཕྱིར་བཤད་དོ། ། ཞེས་པ་འདི་ཡན་ཐེག་པ་ཆེན་པོའི་མདོ་རྒྱུད་ཐམས་ཅད་དུ། ཉན་ཐོས་ལ་དགག་ཅིང༌།
དམད་པའི་ཚིག་ཁོ་ན་གསུངས་པ་ཐམས་ཅད་འདིའི་དཔུང་གཉེན་ནོ། ། ཞེས་བྲིས་སོ། ། རྣམ་སྣང་མངོན་བྱང་གི་ལུང་ཁྱེད་ཀྱིས་དྲངས་པ་ནི་ཚིག་མ་དག་སྟེ། དཔེ་ཆ་མ་རུལ་བ་གསར་བཅོས་ལ་གཟིགས་པའི་སྐྱོན་ནོ། ། ཇི་ལྟར་མ་དག་སྙམ་ན་སྔོན་གྱི་དཔེ་རུལ་དག་པ་ཚོ་ན། ཐབས་དང་མི་ལྡན་ཡེ་ཤེས་དང༌། ། ཞེས་འབྱུང་གི་ཤེས་རབ་ཅེས་པ་མེད། དཔའ་བོ་ཆེན་པོ་ཞེས་འབྱུང་གི་ཆེན་པོས་ཞེས་པ་མེད་ཅིང༌། སློབ་དཔོན་སངས་རྒྱས་གསང་བས་ཀྱང་དེ་བཞིན་དུ་བཀྲལ་ལོ། ། ཁྱེད་ཀྱིས་ཐུགས་བཤད་ལ།
ཐབས་བྲལ་གྱི་ཤེས་རབ་རྐྱང་པ་དེ་གསུངས་པ་ནི། དཔའ་བོ་ཆེན་པོ་ཤཱཀྱ་ཐུབ་པས་ཉན་ཐོས་རྣམས་འགོག་པའི་དགྲ་བཅོམ་དེ་ལ་འཇུག་པའི་ཕྱིར་གསུངས་སོ་སྙམ་པའོ། ། དེ་ནི་མི་རིགས་ཏེ། བསླབ་པ་དག་ཀྱང་གསུངས་པ་ནི། ། ཞེས་པའི་བསླབ་པ་དེ་ཐབས་ཡིན་པའི་ཕྱིར། འོ་ན། ཐབས་དང་མི་ལྡན་ཡེ་ཤེས་དང༌། ། ཞེས་པའི་དོན་གང་ཡིན་ན། ། ཐེག་ཆེན་གྱི་མདོ་རྒྱུད་རྣམས་སུ་གསུངས་པ་བཞིན་གྱི་ཐབས་སྙིང་རྗེ་ཆེན་པོ་དང༌། ཤེས་རབ་སྟོང་པ་ཉིད་དབྱེར་མེད་པའི་ཡེ་ཤེས་དེ་ལ་ལྡན་པའི་སྒྲ་དོན་ཚང་པ་དེ་འདིར་མེད་པའི་དོན་ཡིན་གྱིས་གཞན་དུ་མི་བསམ་མོ། །
དེ་ལ་གཟུད་པའི་ཕྱིར་ཞེས་སམ། དེ་ལ་གཞུག་པའི་ཕྱིར་ཞེས་པའི་སྙེག་པ་ཡང་ཚིགས་བཅད་དེའི་གོང་དེ་མ་ཐག་ཏུ། ཐབས་དང་ཤེས་རབ་ལྡན་པ་ལ། ། བསླབ་ནས་བླ་མེད་བྱང་ཆུབ་ནི། ། འདུས་མ་བྱས་པ་དེ་ཐོབ་བོ། ། ཞེས་གསུངས་པ་དེ་ཉིད་ཡིན་པས། དེ་ལ་ཞེས་པ་བླ་ན་མེད་པའི་བྱང་ཆུབ་ལ་སྙེགས་པར་ལྷུན་གྱིས་གྲུབ། དེ་ལྟ་ན་གྲུབ་དོན། དཔའ་བོ་ཆེན་པོ་ཞེས་པའི་སྐབས་སུ་འབྲེལ་པ་མེད་པའི་ཚིག་སྣང་ན། དེ་ནི་བོད་སྒྲ་ཡིན་ཞེས་བཤད་པ་ལྟར་རྒྱུད་ཞུ་མོས་ལ་བོད་ནས་ཉན་ཐོས་རྣམས་བླ་མེད་བྱང་ཆུབ་ཏུ་རིམ་གྱིས་ཞུགས་པའི་ཕྱིར་དུ་ཐབས་ཐ་དད་ཀྱི་ལམ་དང་བསླབ་པའི་རིམ་པ་དང་པོར་གསུངས་ཞེས་པའི་དོན་དུ་སོང་བས་ན།
ཁྱེད་ཀྱི་ལུང་ཁུངས་སུ་དྲངས་ཀྱང་སླེབས་པ་མེད་དོ། ། ཡིད་མ་ཆེས་ན་རྒྱ་འགྲེལ་ལ་གཟིགས་ཤིག དེ་ལྟ་མ་ཡིན་ན། སེམས་ཅན་སངས་རྒྱས་ཀྱིས་བསླུས་པར་ཡང་འགྱུར་ཏེ། ཐབས་དང་མི་ལྡན་པའི་ཤེས་རབ་སྟོང་རྐྱང་གཅིག་ལ་ཁ་དྲངས་ནས། མཐར་ཉན་ཐོས་འགོག་པ་ཞིག་ལ་སྦྱར་བས་སོ། ། དེ་ལ་སྐྱོན་ཅི་ཡོད་སྙམ་ན། ཁྱེད་རང་གིས་ཐེག་ཆེན་གྱི་མདོ་རྒྱུད་ཐམས་ཅད་དུ་ཉན་ཐོས་ལ་དགག་ཅིང་དམད་པར་ཁས་བླངས་ཤིང༌། སྟོང་ཉིད་སྒོམ་མ་ཤེས་པའི་གོལ་སར་ཡང་བཤད་པའི་ཕྱིར་རོ།། ༈ སྲིད་གསུམ་དུ།
སྟེས་དབང་གིས་དམྱལ་བར་སྐྱེ་ཡང་སྲིད་ན་འགོག་པ་ཁོ་ནས་ཅི་ཉེས་སོགས་བཀོད་པ་ལ་ཤིང་རག་ཏུ། རང་ཉིད་ཐེག་པ་དམན་པ་ལ་ཞེན་ནས་ཐེག་ཆེན་གྱི་གཏམ་ཁོང་དུ་མ་ཤོང་བའི་རྣམ་འགྱུར་ཏེ། ཐེག་པ་ཆེན་པོ་མཆོག་གི་སྐབས་འདིར་ཉན་ཐོས་དང་དམྱལ་བ་གཉིས་ལ་ལྟོས་ཏེ། དམྱལ་བའི་ལུས་རྟེན་ལ་བསྔགས་ཤིང༌། ཉན་ཐོས་ལ་ཤིན་ཏུ་དམད་པའི་ཚིག་ཉིད་གསུངས། ཞེས་སོགས་ཚིག་རྩ་མ་ཟིན་པའི་ཚིག་ཉོག་བྱུང་རྒྱལ་དུ་སྨྲས་སོ། ། ངེད་ཀྱིས་ཉན་ཐོས་འགོག་པ་བཟང༌། དམྱལ་བ་ངན་ཟེར་ན། ཁྱེད་ཀྱི་ལུང་རིགས་འཇུག་སྒོ་འོང་སྲིད་ནའང༌། དེ་འདྲ་མ་སྨྲས་པས་ལུང་འདྲེན་དེ་རྣམས་སྤྱིར་བཏང་དོན་དང་ཚིག་འབྲུ་བཟང་ཡང༌།
རྩོད་པ་འདི་ལ་ཕན་གནོད་སྤུ་ཙམ་ཡང་མེད་པས་གཏམ་བྱུང་རྒྱལ་དུ་སྨྲ་བ་ལ་དགའ་བའི་རྣམ་འགྱུར་མཚོན་པ་ཙམ་མོ། ། འོན་ཀྱང༌། རང་གཞན་གྱི་ལུགས་འཛིན་པའི་སྐྱེས་བུ་དམ་པ་ཕལ་ཆེར། དམད་ལུགས་དང་རྫུན་གྱིས་བདག་བསྟོད་ཡང་ཡང་འཛེམས་མེད་སྨྲས། སྡོམ་པ་གསུམ་གྱི་བཅས་མཚམས་ལས་འདའ་ལུགས་དང༌། སེམས་ཅན་དམྱལ་བ་པ་རྣམ་ལ་བསྟོད་ར་ཆེ་ལུགས་ཀྱིས། རྟེན་འབྲེལ་ཅི་འདྲ་འགྲིགས་ཐིངས་དཀའ་བ་ཞིག་སྣང་ངོ༌།། ༈ ཡང་ཤིང་རག་ཏུ། སེམས་ཉིད་གཅིག་པུ་ཀུན་གྱི་ས་བོན་ཏེ། ། ཞེས་པ་དང༌།
གཅིག་པུའི་ཉམས་ཀྱིས་དུ་མའི་གར་མཛད་དོ། ། ཞེས་པའི་གཅིག་པུ་ཞེས་པ་གཙོ་ཆེ་བའི་དོན་ཡིན། ཞེས་རྗེ་ཀླུ་སྒྲུབ་པས་གསུངས་པ་རྣམས་འཁོར་འདས་ཀྱི་གནས་སོ་སོར་འཕྲོ་བ་ལ། གྲོགས་ཀྱི་རྐྱེན་ཅི་ཡང་མི་དགོས་པ་སེམས་གཅིག་པུས་འཁོར་འདས་སུ་འགྲོ་སྙམ་པའི་ལོག་རྟོག་སྐྱེ་བའི་སྐབས་སྲིད་པས། དེ་བཟློག་པའི་ཕྱིར། མཐའ་གཞན་བཀག་པའི་རིགས་པ་དང་མཐུན་པར་གསུངས་པས། སྐྱོན་དུ་མི་འགྱུར་ལ། ཞེས་ཟེར་མོད། དེ་འདྲ་སྐྱོན་དུ་ལོས་འགྱུར་ཏེ། རྩོད་སྤོང་དུ།
འཁོར་བར་འཁྱམས་པ་ལ་གྲོགས་ལས་ཉོན། འཚང་རྒྱ་བ་ལ་གྲོགས་ལྟ་སྒོམ་སྤྱོད་པ་རྣམས་སེམས་མ་ཡིན་པའི་ཁུལ་དུ་སྨྲས་འདུག་པ་རྣལ་འབྱོར་སྤྱོད་པའི་གཞུང་རྣམས་སུ་ཡང་འཁོར་འདས་ཐམས་ཅད་སེམས་ཡིན་པར་ཁས་བླངས་ན་ཐེག་པ་མཆོག་འདི་ལས་ཉན་ཐོས་ལྟ་སྒོམ་སོགས་སེམས་མིན་པར་སྨྲ་ན་དེ་ལས་སྐྱོན་ཆེ་བ་གང་ཞིག་ཡོད། ཡང་ཁྱེད་ཀྱིས། དོན་ལ་བརྟེན་པའི་ཚེ། གཞི་གཤིས་ཀྱི་སེམས་ཉིད་གཅིག་པུ་འདི་ཉིད་འཁོར་འདས་ཐམས་ཅད་ཀྱི་ས་བོན་ཡིན་པར་ཁོ་བོ་ཅག་འདོད་དེ། ཞེས་བརྟག་གཉིས་སོགས་ཀྱི་ལུང་དང་བཅས་བཤད་པ་ནི་དེ་དེ་བཞིན་ནོ། ། ཞེས་གསོལ་ཏོ།། ༈ སྲིད་གསུམ་དུ། སེམས་ཉིད་གཅིག་པུ་གང་ལས། མ་ཤེས་ན་སྲིད་པའི་སྡུག་བསྔལ་མཐའ་དག་འཕྲོ་བར་འགྱུར་ལ།
ཞེས་བྲིས་པ་ནི་དཔྱད་ན་མི་བདེན་ཏེ། སེམས་ཉིད་ཀྱི་རང་བཞིན་ཡོངས་སུ་མ་ཤེས་པ་ལས་སྲིད་པའི་སྡུག་བསྔལ་འཕྲོ་བར་འགྱུར་གྱི། མི་ཤེས་པའི་གྲོགས་མེད་པར། སེམས་ཉིད་གཅིག་པུ་ཁོ་རང་ལས་སྲིད་པའི་སྡུག་བསྔལ་མི་འབྱུང༌། གལ་ཏེ་མ་ཤེས་ན་ཞེས་སྨྲས་སོ་སྙམ་ན། དེ་ཙམ་གྱིས་གོ་མི་ཆོད་དེ། གང་ལས་ཞེས་པའི་ཚིག་བཏོན་ན་རུང་མོད་ཀྱི། དེ་ལྟར་མ་བྱུང་བས་གོ་དོན་ནུས་མེད་དུ་སོང་ཞེས་ཟེར་རོ། ། སྐབས་འདིར་སེམས་ཉིད་དང་རྫས་ཐ་དད་དུ་གྱུར་པའི་ཆོས་ཁས་མི་ལེན་པས་ན། འཆིང་གྲོལ་ཀུན་གྱི་གཞི་སེམས་ཉིད་གཅིག་པུར་གྲུབ་ལ་དེ་ཡང༌།
བདག་གམ། རང་ངམ། ང་ཞེས་པ་འདི་རང་གིས་རང་ཡོངས་སུ་ཤེས་སམ་མཐོང་ན་རྣམ་པར་གྲོལ་བ་དང༌། དེ་ངོ་མ་ཤེས་ན་འཆིང་བ་ལ་དགོངས་ནས། དོ་ཧ་ཟེར་བའི་དཔེ་ཧྲུལ་དེར། ང་མཐོང་བས་ནི་གྲོལ་འགྱུར་ཏེ། ། ང་མ་མཐོང་བས་འཆིང་བར་འགྱུར། ། ཟེར་བ་བྱས་གདའ། ཁོ་བོའི་ཚིག་ནུས་མེད་དུ་ཅིས་ཀྱང་སྒྲུབ་པར་བཞེད་ན། ཁྱེད་ལ་དེའི་སྒྲུབ་བྱེད་ཀྱི་ལུང་རིགས་མེད་ཀྱི།
སྲིད་གསུམ་པའི་ཚིག་ནུས་མེད་དུ་འགྲོ་བར་གྱུར་ཅིག་ཅེས་བསྔོ་བ་དང༌། སྨོན་ལམ་མཛད་པར་ཞུ། སྲིད་གསུམ་དུ། དེ་ཕན་རྐྱེན། ཉིད་སྒྲ་སྦྱོར་མ་སྦྱོར་གྱི་ལབ་བརྗོད་སྐོར་རྣམས། སེམས་འོད་གསལ་དག་པ་གངས་ཀྱི་རི། ། ཞེས་པའི་སྐབས་སུ་རྒྱས་པར་སྨྲས་ཟིན་པ་དེ་ཁས། ཉིད་སྒྲ་སྦྱོར་བ་དང་མི་སྦྱོར་བའི་རྣམ་དབྱེ་ཕུ་གྲོལ་མདའ་གྲོལ་དུ་བཏང་ཡོད་ལགས་པས། དེ་ཡི་ཟླ་སྐྱོར་དགོས་པ་མེད་ལགས།། ༈ གན་མཛོད་དུ།
མདོ་ལུགས་ལ་ཡང་མི་འཐད་དེ། ཞེས་སོགས་ཀྱི་ལན་རྗེ་ཀླུ་སྒྲུབ་ཀྱིས་མཛད་པ་ལ། སྲིད་གསུམ་དུ་ལན་ཅུང་ཟད་སྨྲས་པ་དེས། ཤིང་རག་ཏུ་མི་འཐད་པའི་ཀུ་ཅོ་དཔེ་མེད་བསྒྲགས་པ་འདི་ལ། ལན་ཉུང་ངུས་དོན་མི་ཕིགས་པས། ཤིང་གི་རང་འཐག་ཆ་ཚང་ལུང་རིགས་མེ་དཔུང་འབར་བའི་ཞལ་དུ་བསྟབ་པའི་ཆོ་ག་སླད་ཀྱི་བྲི་བར་བྱ་ཡི་ངང་མ་ཐུང་ཞིག། ༈ རབ་དབྱེར། ཁ་ཅིག་ཆིག་ཐུབ་བསྒོམས་པ་ཡི། ། རྗེས་ལ་བསྔོ་བ་བྱ་དགོས་ཟེར། ། འོ་ན་ཆིག་ཐུབ་གཉིས་སུ་འགྱུར། །
ཞེས་སོགས་བཤད་པ་ལ། སྲིད་གསུམ་དུ། རྗེས་སུ་བྱེད་པའི་བསྔོ་བ་དེ་ཡང་ཟུང་འཇུག་ལ་ཆིག་ཐུབ་ཏུ་བཏགས་པ་དེ་ཀ་ཡིན་པས་ཆིག་ཐུབ་གཉིས་སུ་འགྱུར་བའི་སྐྱོན་མེད། སྔོན་དུ་བྱེད་རྒྱུའི་སེམས་བསྐྱེད་སོགས་ཀྱང་ཟུང་འཇུག་ལ་ཆིག་ཐུབ་ཏུ་བཏགས་པ་དེ་ཀ་ཡིན་པས་ཆིག་ཐུབ་དུ་མར་འགྱུར་བའི་སྐྱོན་མེད་དེ། བུ་རམ་ལ་དབྱིབས་མི་གཅིག་པ་ལྔ་བཟོས་ཀྱང༌། ཐམས་ཅད་ཀྱང་རོ་མངར་བའི་ངོ་བོར་གཅིག་པ་བཞིན་ནོ། ། ཞེས་སོགས་གོ་བདེ་ཁྱེར་བདེའི་དཔེ་དང་བཅས་བཀོད་པ་ལ། ཤིང་རག་ཏུ། འདི་དཔྱད་ན་མི་འཐད་དེ། དངོས་གཞི་ཡང་ཆིག་ཐུབ།
སྔོན་འགྲོ་སྐྱབས་སེམས། རྗེས་བསྔོ་བ་ཡང་ཆིག་ཐུབ་ཡིན་ན། སྔོན་འགྲོ་ལས་ལོགས་སུ་དངོས་གཞི་དང་དེ་ལས་ལོགས་སུ་རྗེས་ཞེས་བཤད་པ་དགོས་མེད་དུ་སོང༌། རྒྱུ་མཚན། སྔོན་འགྲོ་དངོས་གཞི་རྗེས་ཐམས་ཅད་ཆིག་ཐུབ་གཅིག་ཡིན་པར་ཁྱེད་ཀྱིས་སྨྲས་སོ། ། འགོག་བྱེད་རིག་པའི་སྙིང་པོ་ནི། ཆིག་ཐུབ་ལ་སྔོན་འགྲོ་དངོས་གཞི་བྱེད་པ་མི་འཐད་དེ། ཆིག་ཐུབ་ནི་འདུས་མ་བྱས་ཡིན་ལ་འདུས་མ་བྱས་ལ་སྔོན་འགྲོ་དངོས་གཞིའི་ཐ་སྙད་ནམ་ཡང་བྱེད་མི་རུང་བའི་ཕྱིར་ཅེས་པ་སྟེ། ཆིག་ཐུབ་རང་འདུས་མ་བྱས་ཡིན་པས་སྔོན་འགྲོ་དངོས་གཞི་དབྱེར་མེད་ཀྱང༌། སོགས་བྲིས་སོ། །
འོ་ན། དམ་པའི་ཆོས་ནི་ཐོག་མར་དགེ་བ། བར་དུ་དགེ་བ། ཐ་མར་དགེ་བ། ཟེར་ཡང་མི་རུང་བར་འགྱུར་ཏེ། གསུམ་ཀ་དགེ་བའི་ངོ་བོར་གཅིག་པས་དང་པོར་དགེ་བ་ལས་ལོགས་སུ་གྱུར་པའི་བར་དུ་དགེ་བ་དང༌། བར་དུ་དགེ་བ་ལས་ལོགས་སུ་གྱུར་པའི་ཐ་མར་དགེ་བ་མི་དགོས་པའི་ཕྱིར། ཡང༌། རྒྱལ་བ་རིགས་ལྔ་ཞེས་བྱ་བ་ཡང་མི་འཐད་པར་འགྱུར་ཏེ། རྣམ་སྣང་ནས་དོན་འགྲུབ་ཀྱི་བར་ལྔ་ཀ་རྐྱལ་བའི་ངོ་བོར་གཅིག་པས།
རྣམ་སྣང་ལས་ལོགས་སུ་གྱུར་པའི་མི་བསྐྱོད་པ་དང༌། དེ་ལས་ལོགས་སུ་གྱུར་པའི་རིན་འབྱུང་སོགས་ཐ་དད་དུ་མི་དགོས་པའི་ཕྱིར། ཡང༌། སངས་རྒྱས་ཀྱི་སའི་ཡོན་ཏན་སྟོབས་དང་མི་འཇིགས་པ་ལ་སོགས་པ་ཐམས་ཅད་ཟག་པ་མེད་པ་འབའ་ཞིག་ཡིན་ན། ཟག་མེད་ཀྱི་ཆོས་ལ་སྡེ་ཚན་དུ་མར་བྱས་ནས་ཅི་བྱ། དེ་ལྟ་བས་ན། ཟུང་འཇུག་དེ་ཀ་གནས་སྐབས་ཀྱི་དབྱེ་བས་དེ་ལྟར་བྱས་པ་ཡིན། རྒྱུད་ལས། རིགས་ནི་ལྔ་པོ་འདི་ཉིད་ལས། ། སྟོང་ཕྲག་ཏུ་ནི་སྐྱེ་བ་ཉིད། །
དེ་ཕྱིར་འདི་དག་རང་བཞིན་གཅིག ། བདེ་ཆེན་མཆོག་ཏུ་ཕན་པ་ཉིད། ། འདོད་ཆགས་ལ་སོགས་སེམས་ལྔ་ཡིས། ། ཕྱེ་བས་ལྔ་རུ་འགྲོ་བར་འགྱུར། ། ཞེས་མཐར་ཐུག་ལྟར་བཤད་པ་དང་མཚུངས་སོ། ། འདི་ལྟ་བུ་ཐུགས་སུ་མི་ཤོང་བ་དེ་ཀ སྟོང་པ་ཉིད་ཀྱི་སྒྲ་ཐོས་པ་ཙམ་གྱིས་སྐྲག་པར་འགྱུར་པའི་ལོ་རྒྱུས་གོང་དུ་ཁྱེད་རང་གིས་བྲིས་པ་ལྟ་བུའི་མཚན་གཞིར་འདི་འདྲ་བ་བཟུང་ཞིག། ༈ སྲིད་གསུམ་དུ། སྟོང་ཉིད་དེ་མེད་དགག་ཞིག་ལ་ཐུགས་རྩེ་གཏད་པ་འདྲ་ཡང༌། ཞེས་སོགས་ཅུང་ཟད་སྨྲས་པ་ལ།
ཤིང་རག་ཏུ། ས་སྐྱ་པས་སྟོང་ཉིད་མེད་དགག་ཏུ་ཁས་བླངས་སྙམ་མོད། ཅེས་སོགས་མེད་དགག་ཏུ་ཁས་མ་བླངས་པའི་ཤེས་བྱེད་མཛད་འདུག་པ་དེ་ལྟར་ན་ལེགས་མོད། ཁོ་བོས་ནི། ཐུབ་པས་སྟོང་ཉིད་བསྔགས་པ་ནི། ། དངོས་པོར་འཛིན་པ་བཟློག་ཕྱིར་ཡིན། ། ཞེས་པའི་སྐབས་སུ། ལུགས་འཛིན་འགའ་ཞིག་གི་གསུང་ཐོས་ནས། ཐུགས་གཏད་ཡོད་པ་འདྲ་ཡང་ཞེས་ཐེ་ཚོམ་གྱིས་སྨྲས་པ་ལ། ཤིང་རག་ཏུ།
སྟོང་ཉིད་དོན་དམ་སེམས་བསྐྱེད་མ་ཡིན་ཞེས་དང༌། འབྲུག་པས། དེ་དེ་ཡིན་པར་སྨྲས་པས་མ་མཐུན་མོད། འབྲུག་པ་ནི། སེམས་བསྐྱེད་ཅེས་པའི་མིང་ཙམ་ལ་ཡང་རྨོངས་པ་སྟེ། སེམས་བསྐྱེད་ཅེས་པ་སློབ་དཔོན་དབྱིག་གཉེན་གྱི་བཞེད་པ་སེམས་བྱུང་དང༌། སེང་གེ་བཟང་པོའི་འདོད་པ་སེམས་ཡིན་ལ། སྟོང་ཉིད་ནི་སེམས་སེམས་བྱུང་གང་ཡང་མ་ཡིན་པའི་ཕྱིར། ཞེས་སོགས་སྨྲས་སོ། ། ཇི་ལྟར་བླངས་པའི་སེམས་བསྐྱེད་སེམས་པ་དང་མཚུངས་པར་ལྡན་པའི་སེམས་ཡུལ་ཁྱད་པར་ཅན་དུ་སྣང་བར་སྐྱེ་བས།
དོན་གཉིས་ལྡན་པའི་སེམས་འབྱུང་བ་ཞེས་གསུངས་ཀྱི། སེམས་བྱུང་དུ་སྟོན་པའི་ཕྱིར་ནི་མ་ཡིན་ལ། དེ་བས་ན་མཁས་པ་དབྱིག་གཉེན་གྱིས་སེམས་བསྐྱེད་སེམས་བྱུང་དུ་འདོད་ཟེར་བ་ཡང༌། དེའི་མདོ་སྡེ་རྒྱན་འགྲེལ་ལ་བརྟགས་ན་མི་བདེན་པར་གོ་ནུས་སོ། ། ཀླུ་སྒྲུབ་ཀྱི་ལུང་དེ་དང༌། གཞན་ཡང་རིམ་ལྔར། ཐོག་མ་ཐ་མ་མེད་ཞི་བ། ། དངོས་དང་དངོས་མེད་ཟབ་ཁྱབ་བདག ། སྟོང་ཉིད་སྙིང་རྗེ་དབྱེར་མེད་པས། ། བྱང་ཆུབ་སེམས་ཞེས་བྱ་བར་དྲན། །
ཞེས་དོན་དམ་བྱང་སེམས་དང་པོར་གཟུང༌། དེ་སོ་སོར་རང་རིག་པའི་ཡེ་ཤེས་ཀྱིས་རང་དབང་དུ་བྱེད་པ་ནི་བསྐྱེད་པ་སྟེ་དོན་དུ་དེ་ཉིད་མཉམ་པར་བཞག་པས་འགལ་བ་མེད་ལགས་པས་འབྲུག་པ་དཔོན་སློབ་ཀྱི་རྩོད་ཚིག་རྗེས་མེད་དུ་སོང་ངོ་སྙམ་ན་ཡང་མི་འགྲོ་བར་གདའོ།། ༈ ཡང་ཤིང་རག་ཏུ། གནད་དེ་དག་མ་གོ་བར། བོད་ཀྱི་མཁས་པ་མང་པོ་ཞིག་དང༌། རང་ལུགས་ཀྱིའང༌། འཇམ་དབྱངས་དགའ་བ་ལ་སོགས་པའི་དབུ་མའི་ཡིག་ཆར་འཆལ་ཏེ་གཏི་ཐུག་མང་དུ་བྲིས་པ་ནི། འཕགས་པ་ཀླུ་སྒྲུབ་ཀྱི་བསྟོད་ཚིག་གི་གཞུང་རྣམས་དང་བྱང་ཆུབ་སེམས་འགྲེལ། གསང་འདུས་རིམ་ལྔ། འཕགས་པ་ལྷའི་སྤྱོད་བསྡུས་སྒྲོན་མེ།
གཞན་ཡང་བདག་བྱིན་བརླབས། སེམས་ཀྱི་སྒྲིབ་སྦྱོང་སོགས་ལ་མ་གཟིགས་པའི་སྐྱོན་དུ་སྣང་མོད། རྒྱས་པར་གཞན་དུ་འཆད་དོ། ། ཞེས་སྨྲས་སོ། ། མཁས་པ་སྤྱི་ལ་སྡང་སྨྲས་བྱེད་པ་ནི། ཉིད་རང་གི་ཁྱད་ཆོས་སུ་འདུག་པས་བྱ་ཐབས་གང་ཡོད། འཇམ་དབྱངས་དགའ་བ་ཞེས་བཀའ་བཀྱོན་གནང་ཡུལ་དེ། རང་ལུགས་ཀྱི་ཞེས་དང༌། དབུ་མའི་ཡིག་ཆ་ཟེར་ལུགས་སོགས་གང་ས་ནས་རྗེས་སུ་དཔགས་ན། ཁྱེད་རང་བླ་མ་མཁན་བྱམས་ཕྲུག་པ་ལ་ཟེར་རྒྱུ་ཡིན་པ་འདྲ།
དེ་ལྟ་ཡིན་ཚེ། ཇི་སྐད་དུ། དམ་ཚིག་ཀློག་པ་སྦྱིན་པ་དང༌། ། འཆད་བྱེད་མན་ངག་སྟོན་པ་དང༌། ། དབང་བསྐུར་བ་དང་ལས་བྱེད་དང༌། ། དེ་རྣམས་སློབ་དཔོན་ཞེས་བཤད་དོ། ། ཞེས་དྲུག་བྱུང་བ་ཕལ་ཆེར་ཁོང་ལ་ཚང་བ་འདྲ་བས། དཔེར་ན་ཐུབ་པའི་སྐྱེས་རབས་ལས། བྱས་མི་བཟོད་ལ་ཕན་པ་དང༌། ། གྱ་གྱུ་དག་ལ་ཡིད་གཅུགས་དང༌། །
ངན་པ་རྣམས་ལ་གདམས་ངག་ནི། ། བྱེད་པོའི་སྐྱོན་ནི་འབའ་ཞིག་ཡིན། ། ཅེས་པ་ལྟར་ཕན་འདོགས་པ་པོའི་སྐྱོན་དུ་རྩི་ན་མ་གཏོགས། གཞན་ནི་ལུགས་གཉིས་ཀ་ནས་བཀའ་དྲིན་ཆེན་པོས་བསྐྱངས་པའི་བླ་མ་ཞིག་ཡིན་ཚུལ་རགས་པ་ཁོ་བོས་ཀྱང་ཐོས་ཀྱི། ཁྱེད་ཀྱིས་ཀླུ་སྒྲུབ་ཀྱི་གཞུང་ལ་སྦྱངས་པའི་སྦད་གོག་ཚོ་བདེན་ན། དེ་ཉིད་ཀྱིས། བྱས་པ་ཤེས་ཤིང་བྱས་པ་བཟོ། ། བྱས་པ་ཆུད་ཟོས་མི་གཏོང་བའི། ། མི་ལ་དཔལ་མགོན་ཉེ་བར་གནས། ། ཞེས་པ་དང་མི་འགལ་ལམ།
འདུལ་བ་དང་མདོ་སྡེ་དགོངས་འགྲེལ་དང་བཅས་པར། བཤེས་གཉེན་བསྟེན་ཚུལ་ཇི་སྙེད་བཤད་པ་དང་མི་འགལ་ལམ། ལྷག་པར། རབ་དབྱེར། བླ་མ་བརྒྱུད་པ་མ་ཉམས་ཤིང་གསུངས་པ་ལ། ཁྱེད་ཀྱི་གཟེ་མ་ར་མགོ་ལྟར་ན། གོང་མ་ལྔ་རྫོགས་མཚམས་ནས། ཁྱེད་རང་གི་བར་ལ་བླ་མ་རྨོངས་པ་ཁ་འཆལ་བོང་ཤའི་མགོ་ཙམ་སྨྲ་བའི་བླུན་པོ་འབའ་ཞིག་བྱུང་བར་སྨྲས་འདུག་པ་བདེན་ན་ནི། བླ་མ་བརྒྱུད་པ་ཉམས་པར་ཨེ་འགྲོ་སོམས་དང༌། གསུང་རབ་ལས་བཤད་པའི་བླ་མ་མཚན་ཉིད་ཀུན་ལྡན་ཅིག་ཡིན་ན་ནི།
དེས་གསུང་ཚིག་ཀྱང་ཚད་མའི་མཆོག་ཡིན་ཏེ། ཞེས་པ་ལྟར་ཡིན་པས་ཁ་འཆལ་འོང་དོན་ག་ལ་ཡོད། གལ་ཏེ་སྐྱོན་ལྟར་སྣང་བ་ཅུང་ཟད་མཐོང་ནའང༌། ཇི་སྐད་དུ། བླ་མའི་ཡོན་ཏན་གཟུང་བྱ་ཞིང༌། ། སྐྱོན་ནི་ནམ་ཡང་གཟུང་མ་ཡིན། ། ཅེས་གསུངས་པ་ལྟར་བཏང་སྙོམས་ཙམ་དུ་འཇོག་མི་དགོས་སམ། གཞན་ནི་ལྔ་བཅུ་པར། དེ་འདྲའི་མགོན་ལ་བསམས་བྱས་ནས། ། སློབ་མར་གྱུར་ནས་བརྙས་ན་ནི། །
སངས་རྒྱས་ཐམས་ཅད་བརྙས་པས་ན། ། དེས་ནི་རྟག་ཏུ་སྡུག་བསྔལ་ཐོབ། ། ཅེས་པ་ནས། གདོན་དང་ལོག་འདྲེན་རྣམས་ཀྱིས་ཀྱང༌། ། བསད་ནས་སེམས་ཅན་དམྱལ་བར་འགྲོ། ། ཅེས་པའི་བར་དུ་གསུངས་པའི་ཉེས་པ་ལ་བསམ་ནས་ཤིན་ཏུ་འཇིགས་པར་རིགས་ཏེ། དེ་ལྟ་བུ་ལ། ལ་སྟོད་ལྷོ་ཚོམ་ནི་ཇི་འདྲའང་བྱས་སོ་འབའ་ཟེར་གྱིན་གདའ། ༈ ཡང༌། འཇམ་དབྱངས་དགའ་བ་དེ་ཁྱེད་རང་ཚོའི་གྲྭ་པ་གཞན་དཀྱུས་མ་ཞིག་ཡིན་ན་ཅུང་དྲག་ཀྱང༌།
འཆལ་གཏམ་སྨྲ་བ་དང༌། དེ་ལ་གཤེ་བ་གཉིས་ཀ་འབྲས་འབྲང་ཁམས་ཞེས་པའི་བརྡ་རྙིང་ཡིན་ནམ་སྙམ་མི་གཙང་བས་བཏང་སྙོམས་སུ་ཞོག་ཅིག། ༈ གན་མཛོད་དུ། གཤིས་ལུགས་ཀྱི་དགེ་བ་བཤད་པ་འདི་འཐད་ན། ཆོས་མངོན་པའི་གླེགས་བམ་རྒྱབ་ཏུ་སྐྱུར་རིགས། ཞེས་བྲིས་པའི་ངན་རྒྱབ་སྲིད་གསུམ་དུ་དོན་ལྷག་པོ་མེད་པར་ཚིག་རྩུབ་མང་དུ་སྨྲས་ཟེར། ཚིག་རྩུབ་ཅུང་ཟད་ཀྱང་སྨྲ་དབང་མེད་པ་ཅི་ཡིན། ཚིག་རྩུབ་ཐམས་ཅད་ཁྱེད་ཀྱི་བགོ་སྐལ་དུ་ཐོབ་པ་ལགས་སམ། དོན་འབྲས། མཁན་ཆེན་གསེར་པས།
མངོན་པ་འོག་མར་སོ་སོར་བརྟག་འགོག་དོན་དམ་པའི་དགེ་བར་བྱས་ནས། དེས་དགེ་བའི་གོ་ཆོད་པ་དང༌། མངོན་པ་གོང་མར། དེ་བཞིན་ཉིད་ལ་དོན་དམ་པའི་དགེ་བར་བྱས་ནས་དགེ་བའི་གོ་ཆོད་པ་དང༌། ཀླུ་སྒྲུབ་ལུགས་ལ། ཆོས་དབྱིངས་སོགས་འདུས་མ་བྱས་ཀྱི་དགེ་བ་ཁས་མི་ལེན་པའི་ལུགས་སོ་སོར་ཡོད་པ་ལས། ཁོ་བོ་ཅག་ཀླུ་སྒྲུབ་ཀྱི་ལུགས་དེ་ཁས་ལེན་པའི་ཕྱིར་དང༌། ཞེས་སྨྲས་པ་ལ། སྲིད་གསུམ་དུ། མངོན་པ་གོང་འོག་ཏུ་གཤིས་ལུགས་ཀྱི་དགེ་བ་གོ་ཆོད་ཡོད་པར་ཁྱེད་རང་གིས་བཤད་ལ།
ཀླུ་སྒྲུབ་སོགས་འདུས་མ་བྱས་པའི་དགེ་བ་ཁས་མི་ལེན་པའི་རྗེས་སུ་ཁྱེད་ཀྱིས་ཞུགས་ཕྱིན། ལུགས་སྲོལ་སོ་སོར་འབྱེད་པའི་ཟོལ་གྱིས། ཆོས་མངོན་པའི་གླེགས་བམ་གཉིས་ཀ་སྐུ་རྒྱབ་ཏུ་སྒོབ་སྒྲ་དང་བཅས་སྐྱུར་བ་དེར་གདའོ། ། ཞེས་སྨྲས་པའི་རིགས་པ་འདི་འདྲ་མ་ཟློག་པའི་ཟོལ་ལ་ཚིག་རྩུབ་སྨྲས་ཞེས་འཛེར་ཏེ། ཁྱེད་ཀྱིས་ཤིང་རག་ཏུ། རང་གཞན་གྱི་མཁས་པ་ཕལ་ཆེར་ལ། དེ་ནི་རྨོངས་པ་སྟེ། དེ་ནི་འཆལ་གཏམ་སྟེ། དེ་ནི་མ་ཤེས་པ་སྟེ། ཞེས་སོགས།
ཇི་སྙེད་སྨྲས་པ་རྣམས་ཚིག་འཇམ་དུ་བྱས། ངེད་ཀྱིས་རིགས་ཚུལ་རྣམ་དག་གི་སྒོ་ནས་ཚིག་ཉམས་དོད་པོས་ཞེ་ས་ཕུལ་བ་ཚིག་རྩུབ་ཏུ་བྱེད་པ་འདི་ལྟ་བུ་ནི་བློ་ཚད་ཐུགས་རྒྱུད་ལ་འཆར་མ་མྱོང་བའི་རང་ཉམས་སོ། ། ཡིད་ལ་འཁོན་དུ་དམ་བཟུང་ནས། ། ཁ་ནས་ཚིག་འཇམ་སྨྲའོ་ཞེས། ། ཞེས་གོང་དུ་ཁྱེད་ཀྱིས་དྲངས་ནས། ངེད་ལ་དམད་པ་དང་དངོས་འགལ་ཡང་མ་ཡིན་ནམ།། ༈ ཡང་ཤིང་རག་བསྐོར་བའི་སྟོང་སྒྲ་ལས། ཐུབ་པ་དགོངས་གསལ་དུ། ཧྭ་ཤང་གི་ལོ་རྒྱུ་ཟུར་ཙམ་གསུངས་པ་ལ། འབྲུག་པས་ལོ་རྒྱུས་དེ་མ་དག་ཅེས་དང༌།
ཁྱད་པར་སྲིད་གསུམ་དུ། ལོ་རྒྱུས་དེ་ལ་མ་དག་པ་ཅི་དང་ཅི་སྣང་བ་སྨྲོས་ཤིག་ཅེ་ན། དེ་བཞིན་དུ་བྱ་སྟེ། ཐོག་མར་རྦ་དང༌། དབའ་ཞེས་པ་དོན་གཅིག་པ་ལ། བརྡའ་གསར་རྙིང་གིས་བཏགས་པ་མ་གོ་བར་ཐ་དད་དུ་ཕྱེ་བ་འདི་མ་དག ཅེས་སོགས་མ་དག་པ་དགུ་ཚར་ཅིག་བྲིས་སོ། ། དེའི་ལན་ཤིང་རག་ཏུ། ས་ལུགས་པ་ཕལ་ཆེར། རྦ་བཞེད་འབའ་བཞེད་སོ་སོར་ཡོད་དམ་སྙམ་པའི་ཚོད་འཇོག་ཙམ་ཞིག་གིས་གྲུབ་མཐའ་ཨུ་ཚུགས་སྐྱོང་མོད།
ཁོ་བོ་ནི་རྦ་དང་དབའ་གསར་རྙིང་ཡིན་པ་བདེན་ཞིང༌། ཐུབ་པ་དགོངས་གསལ་ན་པར་ཡིག་མ་དག་པ་གཞན་ཡང་སྣང་བ་དང༌། ཞེས་སོགས། རྒྱུ་མཚན་དང་བཅས་པ་ད་རེས་དྲང་པོར་སྨྲས་འདུག་པས་སླར་རྩད་མ་དགོས།། ༈ ཡང༌། སྲིད་གསུམ་དུ། རབ་དབྱེར། ཞི་འཚོས་རྒྱལ་པོ་ལ་དངོས་སུ་ལུང་བསྟན་པ་དང༌། ཐུབ་དགོངས་སུ་ཡེ་ཤེས་དབང་པོ་ལ་དྲིས་པར་བཤད་པ་གཉིས་མ་མཐུན་པས་གང་རུང་ཅིག་མ་དག ཅེས་སྨྲས་པའི་ལན།
ཤིང་རག་ཏུ། དང་པོར་ཞི་འཚོས་རྒྱལ་པོ་ལ་ལུང་བསྟན་པ་བདེན་ཡང༌། སླར་རྒྱལ་པོ་ཐེ་ཚོམ་དུ་གྱུར་ནས་ཡེ་ཤེས་དབང་པོ་ལ་དྲིས་པས། འདི་ནི་སྔོན་ལུང་བསྟན་པ་དེ་ཡིན་པས་ཀ་མ་ལ་ཤཱི་ལ་སྤྱན་འདྲེན་པར་རིགས་སོ། ། ཞེས་སྨྲས་པ་ཡིན་ཟེར་བའི་འགལ་སྤང་དེ་ཀ་ཡིན་པས་ལེགས་འདུག། ༈ ཡང་སྲིད་གསུམ་དུ། ཆོས་འབྱུང་རྙིང་མ་དང༌། སྒོམ་རིམ་དུ། དཀར་པོ་ཆིག་ཐུབ་ཀྱི་འཕྲོས་ཙམ་ཡང་མེད་པ་ལ། ཐུབ་དགོངས་སུ།
རྒྱ་ནག་དགེ་སློང་ན་རེ། སེམས་དཀར་པོ་ཆིག་ཐུབ་ཡིན་པར་སྨྲ་ཞེས་སྒྲོ་བཏགས་པས་མ་དག ཅེས་པའི་ལན། ཤིང་རག་ཏུ། བཀའ་ཆེམས་ཀྱི་ཡི་གེ་བསྲེ་བསླད་ཡོད་མེད་སྣ་ཚོགས་ཡོད་པས། དཔེ་ཁ་ཅིག་ཏུ་དཀར་པོ་ཆིག་ཐུབ་ཀྱི་མིང་མ་སྨོས་པ་ཙམ་ཤེས་བྱེད་དུ་ག་ལ་རུང༌། ཞེས་སྨྲས་ཏེ། བསྲེས་པ་དང་བསླད་པ་ནི་སྔར་གྱི་ཐོག་ཏུ་གཞན་བསྣན་པའི་མིང་ཡིན་པས་དཀར་པོ་ཆིག་ཐུབ་ཀྱི་མིང་བསྲེས་པ་མ་དག མ་བསྲེས་པ་དེ་ཉིད་དག་པས་དེ་ཉིད་གཏན་ཚིགས་སུ་བྱའོ།། ༈ དེའི་འཕྲོས་ཀྱི་ཤིང་རག་ཏུ།
སྒོམ་རིམ་གཙང་མ་ལས་དཀར་པོ་ཆིག་ཐུབ་ཀྱི་མིང་དངོས་སུ་མ་བྱུང་ཡང༌། ཧྭ་ཤང་གི་ཕྱོགས་སྔ་བརྗོད་པའི་སྐབས་སུ། འདི་ལྟར་གང་དག་ཅི་ཡང་མི་སེམས་ཤིང་ཅི་ཡང་མི་བྱེད་པས་དེ་དག་ནི་འཁོར་བ་ལས་ཡོངས་སུ་ཐར་བར་འགྱུར་ཏེ། ཞེས་སོགས་དྲངས་ནས། དེ་དཀར་པོ་ཆིག་ཐུབ་ཏུ་སྒྲུབ་འདུག་སྟེ། དེས་སྒོམ་རིམ་དུ་དཀར་པོ་ཆིག་ཐུབ་སྒྲུབ་པ་ནི་ཧ་ཧ་ཧོ་ཧོ།། ༈ ཡང་ཤིང་རག་འཕྲོས་སུ། སྒོམ་རིམ་དུ། ཧྭ་ཤང་དང༌། ཀ་མ་ཤཱི་ལ་གཉིས་ཀྱི་དགག་སྒྲུབ་དོན་ལ་བརྟེན་པ་ཡིན་གྱི།
སྔོན་གྱི་རྩོད་ཡིག་ཐམས་ཅད་ཚིག་ཟིན་ཞིབ་མོར་བྲིས་པ་མ་ཡིན་པས་སྐྱོན་ལས་གྲོལ་ཞིང༌། སྲིད་གསུམ་དུ། སྒོམ་རིམ་གྱི་གཞུང་རྣམས་སུ་ཧྭ་ཤང་དང་ཀ་མ་ཤཱི་ལའི་རྩོད་ངག་ཐམས་ཅད་ཚང་བར་བཤད་པའང་འདིས་ཁེགས་ཏེ། ཞེས་སོགས་མི་འགྲིགས་པའི་དཔེ་དང་བཅས་སྨྲས་སོ། ། ངེད་ཀྱིས་སྲིད་གསུམ་དུ། ཕན་ཚུན་གྱི་རྩོད་ངག་ཐམས་ཅད་དེ་གསུམ་ཅི་རིགས་པར་ཚང་བ་ཡིན་ཏེ། མཁས་པ་འཇུག་པའི་སྒོ་ལས། དེ་ལྟར་ལེགས་པར་གཏན་ཕབ་ནས། ། དཔང་པོས་འཛིན་དུ་གཞུག་པའི་ཕྱིར། ། རྩོད་པའི་ངག་རྣམས་བསྡུས་ཏེ་བསྒྲགས། །
འདི་ནི་མཁས་པའི་གཞུང་ལུགས་ཡིན། ། ཞེས་གསུངས་ལ། དེ་ཡང༌། རང་རང་གི་གྲུབ་མཐའ་གཟུང་ནས་རྩོད་པའི་ངག་འཕེན་ལེན་རྣམས། གཏམ་དང་བྱ་བ་གཞན་གྱིས་བར་ཆོད་པ་ལྟ་བུའི་རྐྱེན་གྱིས་དོན་ཅུང་ཟད་མ་ངེས་པའམ་ངག་འཐོར་བ་སྲིད་པས། རྩོད་པའི་མཇུག་ཐོག་ཏུ་སླར་གོ་རིམ་བསྒྲིགས་ནས་བསྟན་བཅོས་ཀྱི་ལུས་སུ་དྲིལ་བ་འདི་ལྟ་བུ་མཁས་པའི་གཞུང་ལུགས་ཡིན་པར་བཤད་པས་སོ། ། བསྡུས་ཏེ་ཞེས་པའང༌། སྔར་རྒྱས་པ་ཞིག་ཕྱིས་བསྡུས་སུ་བཏང་བ་ལྟ་བུ་ནི་མ་ཡིན་ཏེ། ཇི་སྐད་དུ། རང་གི་གཞུང་ཀུན་ལས།
བཏུས་ཏེ་སྣ་ཚོགས་འཐོར་རྣམས་འདིར་གཅིག་བྱ། ། ཞེས་པ་ལྟ་བུ་སྟེ། མཁས་མཇུག་གི་གཞུང་དེའི་རང་འགྲེལ་ལས། དེ་ལྟར་རྩོད་པའི་དངོས་གཞི་ལ་བརྒལ་ལན་གྱི་སྒོ་ནས་དགག་སྒྲུབ་ཀྱི་གནས་མ་འཁྲུལ་བར་གྲུབ་མཐའི་བླང་དོར་རྟོགས་པར་བྱས་ནས། ངག་ཅུང་ཟད་འཐོར་བ་རྣམས་ཚོགས་པས་གོ་བར་བྱ་བའི་ཕྱིར་བསྡུས་ཏེ་བརྗོད་པར་བྱའོ། ། ཞེས་གསུངས་པ་དེ་ཚོར་ད་དུང་ཐུགས་རྟོག་ཆུག་མཛོད་དང་དགོངས་མཆིས། ཧྭ་ཤང་དང་སློབ་དཔོན་ཀ་ཤཱི་རྩོད་པའི་གཞི། དོན་རྐང་གཉིས་ལས་མེད་ལ། དེ་གཉིས་ཀྱང་བརྒལ་བ་དང་མ་བརྒལ་བ་ཐམས་ཅད་ནི་སྒོམ་རིམ་དུ་ཚང་འདུག གཞན་རྩོད་པའི་དུས་དེར་སྨྲས་པའི་ངག་དང་ཚིག་ལྷད་སོགས་ཐམས་ཅད་ཚང་མི་དགོས་ཏེ།
རྗེ་ས་པཎ་གྱིས། ཐམས་ཅད་འདུས་ཏེ་ཉན་པ་ལ། ། བ་ལང་མེད་ཀྱང་སྐྱོན་མ་ཡིན། ། གསུངས་པ་དང་འདྲ། དེ་ནི་དོན་ལ་བསྟེན་པས་བརྟེན་གོ་ཆོད་པའི་རྣམ་ཐར་ཡིན་ནོ།། ༈ ཡང་སྲིད་གསུམ་དུ། རྦ་བཞེད་གཙང་མ་དང༌། ཐུབ་དགོངས་སུ། རྒྱ་ནག་རྩོད་པ་ཕམ་འཕྲལ་ཡི་གེ་རྣམས་གཏེར་དུ་སྦས་པར་བཤད་པ་དང༌། རབ་དབྱེར།
ཕྱིས་རྒྱ་ནག་གི་ཡི་གེ་ཙམ་ལ་བརྟེན་ནས་བྱས་པར་བཤད་པ་འགལ་བས་གང་རུང་ཅིག་མ་དག ཅེས་པའི་ལན་ཤིང་རག་ཏུ། ཆོས་རྗེ་པཎྜི་ཏས། ཧྭ་ཤང་གི་ལོ་རྒྱུས་དང༌། ཀ་མ་ཤཱི་ལའི་རྩོད་ཡིག་སོགས་གཟིགས་ནས་གསུངས་ཀྱི། མ་གཟིགས་པའི་མི་ཆོས་བླ་མ་ནི་དེས་ནམ་ཡང་མི་མཛད་དོ། ། ཞེས་ཟེར་རོ། ། རང་རང་སོ་སོའི་འཇུག་སྒོའི་སྟབས་ཀྱིས་རྟོག་ཅིང་དཔྱོད་པ་ཙམ་མ་གཏོགས། ཆོས་རྗེ་པཎྜི་ཏ་དེ་ཉིད་མི་དགེ་བཅུས་བསྡུས་པའི་རྫུན་གསུངས་པའི་སྐབས་མེད་ངེས་ཀྱང༌། ཐབས་ལ་མཁས་པའི་དཔྱོད་པ་ལ། །
གཡོ་སྒྱུར་ཐུབ་པས་གསུངས་པ་མེད། ། ཅེས་པ་ལྟར་དགོས་པ་ཁྱད་པར་བ་དང་འབྲེལ་བའི་གསུང་ཅི་རིགས་བྱོན་པ་ལ་མ་དད་པར་ཅི་ལ་རིགས། མི་ཆོས་བླ་མ་ནི་སྤངས་རྟོགས་ཀྱི་ཡོན་ཏན་ཁྱད་པར་ཅན་གྱི་མིང་ཡིན། དེ་མ་ཐོབ་པ་ལ་ཐོབ་ཅེས་སྨྲ་ན་མི་ཆོས་བླ་མའི་རྫུན་ཟེར་བ་ལགས་ཀྱི། ཤིང་རག་ན། མི་ཆོས་བླ་མ་ནི་དེས་ནམ་ཡང་མི་མཛད་དོ། ། ཞེས་རྫུན་ཟེར་བ་ཅིག་དགོས་རྒྱུར་འདུག་ཀྱང་མ་བྱུང་བ་འདི་རྩོམ་མཁན་འཁྲུལ་ལམ་ཡི་གེ་ནོར།། ༈ ཤིང་རག་འཕྲོས་སུ། སྤྱིར་བསྟན་པའི་འཕེལ་འགྲིབ་ཀྱི་དབང་གིས། སྔོན་གྱི་དཔེ་རྒྱུན་ཁྱད་པར་ཅན་འགའ་ཞིག
ད་ལྟ་མཐོང་ཡུལ་ན་དཀོན་ཏེ། འཕགས་ཡུལ་གྱི་དཔེ་རྣམས་ཀྱི་ལོ་རྒྱུས་དང་མཚུངས། དེས་ན་རང་གིས་མ་མཐོང་བ་ཡུས་སུ་བདར་ནས་གཞན་ལ་གཤེ་བ་ནི་དམ་པའི་ལུགས་མ་ཡིན། ཧྭ་ཤང་གི་བསྟན་འཆོས་བསྟན་རྒྱུ་མེད་པས་མ་དག་ཟེར་བ་ནི། མ་མཐོང་ཕྱིར་ན་མེད་པ་མིན། ། ཟེར་བ་དེར་སྣང་སྟེ་ཧྭ་ཤང་གི་བསྟན་འཆོས་མདོ་སྡེ་བརྒྱད་ཅུ་པ་ཞེས་བྱ་བ་དེ་ད་ལྟ་མིག་མཐོང་ཅེ་རེ་དངོས་སུ་སྣང་བས་སོ། ། འདི་ནི་འབྲུག་པས། རྒྱ་ནག་མཁན་པོའི་ཆོས་ལུགས་ཕྱིས་འཕེལ་བའི་གཞུང་ལུགས་ཡིན་ན་དེའི་གཞུང་ལུགས་གར་འཕེལ་སྟོན་དགོས་སོ། ། ཞེས་སོགས་དང༌། སྲིད་གསུམ་དུ།
ཧྭ་ཤང་གི་བསྟན་བཅོས་རྣམས། གཏེར་སྟོན་སྐྱག་རྫུན་གླིང་པས་བཏོན་ན་མ་གཏོགས། གཞན་ལོ་རྒྱུས་ཁུངས་ཅན་མེད་ཟེར་བ་རྣམས་ཀྱང་ཁྱེད་རང་དཔོན་སློབ་གཟིགས་རྒྱ་ཆུང་པ་ཙམ་དུ་རྟོགས་ནུས་ཏེ། ཞེས་སྨྲས་སོ། ཧྭ་ཤང་གི་བསྟན་བཅོས་རྣམས། སྔོན་གྱི་དཔེ་རྒྱུན་ཁྱད་པར་ཅན་དང༌། འཕགས་ཡུལ་གྱི་དཔེ་དང་འདྲ་མཚུངས་སུ་བཀོད་ནས། ཡང་དེ་འགོག་པའི་རྣམ་འགྱུར་སྟོན་པ་འདི་ནི་ཚ་གྲང་བཞིན་དུ་འགལ། ངེད་དཔོན་སློབ་གཟིགས་རྒྱ་ཆེ་ཆུང་ཇི་ལྟར་ཡང༌། ཡོད་པ་མཐོང་ཞིང་མེད་པ་མི་མཐོང་བ་ཞིག་ལགས་ཀྱི།
ཁྱེད་ནི་གང་ཞིག་ཡོད་པ་མི་མཐོང་མེད་མཐོང་བ། ། ཟེར་བ་དེར་གདའ་བས། གལ་ཏེ་དཔེ་དེ་པ་ཡོད་པ་ཞིག་ལགས་ན། ངེད་ཀྱི་འདོད་པ་ཧྭ་ཤང་གི་ཕྱོགས་སུ་འབུལ་བ་ནི་ཆེས་མི་རིགས་ཏེ། ངེད་ཀྱིས་མ་མཐོང་བའི་དཔེ་དང་གྲུབ་མཐའ་དེ་པ་ལ་ཁྱེད་རང་འདྲིས་པར་ཁས་བླངས་པའི་ཕྱིར།། ༈ ཡང༌། དེའི་གཞུང་ལུགས་གར་འཕེལ་དྲིས་པ་ལ། མདོ་སྡེ་བརྒྱད་ཅུ་པ་ཡོད་ཟེར་ལན་གདབ་པ་དེ་ཅིར་གྱུར་སོམས་ཤིག། ༈ ཡང་སྲིད་གསུམ་དུ། རྒྱ་ནག་ལུགས་ཀྱི་རྫོགས་ཆེན་ཟེར་བ་ཚད་ལྡན་ལས་མ་བཤད་ཅེས་གཟུར་གནས་དག་གསུང་ན།
མིང་གསར་འདོགས་སྒྲོ་བཏགས་ཡིན་པས་མ་དག ཅེས་པའི་ལན་ཤིང་རག་ཏུ། ཧྭ་ཤང་གི་བསྟན་བཅོས་རྣམས་དང་པོ་གཏེར་དུ་སྦས་པ་བདེན་ཡང༌། ཕྱིས་གཏེར་ནས་ཐོན་ནས་ཡི་གེ་འཕེལ་བར་བཤད་ཀྱི་སོགས་ནི་སེའུ་བཅུ་པའི་ངག་བཞིན་དྲིས་ལན་གང་ཡང་མ་འབྲེལ་ཏོ། ། ཡང་ན་ནི་ཁྱེད་རང་གི་ཡི་གེ་གོང་འོག་འཁྲུགས་པའོ།། ༈ དེའི་འཕྲོས་ཀྱི་ཤིང་རག་ཏུ། རྒྱ་ནག་གི་རྫོགས་ཆེན་ཡོད་པ་བོན་ལུགས་ཀྱི་རྫོགས་ཆེན་སྙན་རྒྱུད་ཆིག་ཆོག་ཆེན་མོ་ལ་བལྟས་པས་ཤེས་ཏེ། དེ་རྣམས་བརྒྱུད་པ་ཧྭ་ཤང་ལ་འདེད། མིང་རྫོགས་ཆེན་དུ་བཏགས། ཞེས་སོགས་སོ། །
ངེད་ནི་རྒྱ་གར་པའི་དཔེ་ཧྲུལ་ལྟ་བས་བྲེལ་ནས་བོན་ལུགས་ཀྱི་རྫོགས་ཆེན་ལྟ་ལོང་མི་གདའ་ཞིང༌། བོན་ལུགས་ཀྱི་རྫོགས་ཆེན་ཀྱི་བརྒྱུད་པ་ཧྭ་ཤང་ལ་འདེད་པ་ནི་ངོ་མཚར་ཤིན་ཏུ་ཆེ་བ་ལགས་ཀྱི། དེ་ནི་གཟིགས་རྒྱ་ཆེ་བའི་ཕན་ཡོན་ནོ།། ༈ ཡང་སྲིད་གསུམ་དུ། བཅོམ་ལྡན་འདས་ཀྱིས། བསམ་གཏན་གྱི་གདམས་ངག་འཕགས་པ་འོད་སྲུངས་ལ་གཏད་པ་ནས་བཟུང༌། བརྒྱུད་པ་ཉེར་གཅིག་ཧྭ་ཤང་མ་ཧཱ་ཡ་ན་ཡིན་པར་བཤད་པ་ལ། ཧྭ་ཤང་གི་ཆོས་ལུགས་མུ་སྟེགས་ལས་ཀྱང་ལོད་པར་རྩི་བ་སྐུར་འདེབས་ཡིན་པས་མ་དག ཅེས་པའི་ལན་ཤིང་རག་ཏུ། འཕགས་པ་འོད་སྲུང་ནས་བཟུང་བའི་བརྒྱུད་པ་ཉེར་གཅིག་ཧྭ་ཤང་ཡིན་དུ་ཆུག་ཀྱང༌།
ཕྱིས་ཧྭ་ཤང་ཉིད་ལྟ་བ་ལོག་པས། སངས་རྒྱས་ཀྱི་བཀའ་དང་མི་མཐུན་པ་མང་དུ་སྨྲས་པས། ཀ་མ་ལ་ཤཱི་ལས་དགག་ཅིང༌། ས་སྐྱ་པས་ཀྱང་ཤིན་ཏུ་སྨད་པར་མཛད་པ་སྟེ། འཇིག་རྟེན་ན། འབངས་སུ་བརྫུས་ནས་རྐང་ནས་འདྲེན་པའི་དཔེ་བཞིན་ནོ། ། ཞེས་ཟེར་རོ། ། དེ་ནི་གྱ་ཚོམ་དུ་སྣང་སྟེ། སློབ་དཔོན་པདྨའི་ངང་ཚུལ་དང༌། ས་སྐྱ་པ་ཧྭ་ཤང་གི་འབངས་ཡིན་ནམ།
འོན་ཏེ། ཧྭ་ཤང༌། སློབ་དཔོན་པདྨའི་ངང་ཚུལ་དང༌། ས་སྐྱ་པའི་འབངས་ཡིན་པ་ལ་བསམ་ནས་སྨྲས་སམ་ཞེ་ན། ཁྱེད་ཀྱི་ཚིག་སྦྱོར་དེ་གོང་འོག་འཛོལ་བ་སྟེ། དཔེར་ན། སངས་རྒྱས་ཀྱི་བཀའ་དང་མི་མཐུན་པར་སྨྲས་པས། འཇིག་རྟེན་འབངས་སུ་བརྫུས་ནས་ཞེས་སོགས་འགོད་པར་རིགས་ལགས། གྱ་མ་ཐོ་དེ་ནི་ཁྱེད་རང་ལ་འགེབས་པར་འོས་པ་སྟེ། ས་སྐྱ་པའི་འབངས་སུ་ཁས་བླངས་ནས།
ས་སྐྱ་པའི་དགག་བྱར་གྱུར་པའི་ཧྭ་ཤང་གི་བསྟན་བཅོས་རྣམས། འཕགས་ཡུལ་གྱི་དཔེ་རྒྱུན་ཁྱད་པར་ཅན་རྣམས་དང་མཚུངས་པར་སྨྲ་མ་ཐག་ཡིན་པའི་ཕྱིར་རོ།། ༈ ཡང་ཤིང་རག་འཕྲོར། སྤྱིར་ཧྭ་ཤང་འདི་འཇུག་སྒོ་སངས་རྒྱས་པའི་གྲུབ་མཐར་ཞུགས། ཁྱད་པར་དབུ་མ་ཐལ་འགྱུར་བའི་གྲུབ་མཐའ་འཛིན་པ་ཞིག་ཡིན་ལ། བོད་དུ་ཐལ་འགྱུར་བའི་གྲུབ་མཐའ་བཟུང་ཞེས་སྨྲས་སོ། ། འོ་ན་བོན་པོ་རྣམས། སྤྱིར་ཤཱཀྱ་ཐུབ་པའི་རྗེས་འཇུག་དང༌། སྒོས་དབུ་མ་ཐལ་འགྱུར་བའི་ལུགས་འཛིན་ཡིན་པར་འགྱུར་ཏེ། བོན་གྱི་བརྒྱུད་པ་ཧྭ་ཤང་ལ་འདེད་པར་ཁྱེད་ཀྱིས་སྨྲས་པ་གང་ཞིག
ཧྭ་ཤང་ཁོ་ནི་དེ་དང་དེ་ལྟར་ཡིན་པའི་ཕྱིར་རོ། ། དེ་ལ་འདོད་མི་ནུས་པ་ནི། བོན་པོ་ཤཱཀྱ་ཐུབ་པའི་རྗེས་འཇུག་མ་ཡིན་ཏེ། སྟོན་པ་གཤེན་རབ་ཀྱི་རྗེས་འཇུག་ཡིན་པར་གྲགས་ཤིང་གྲུབ་ལ། དབུ་མ་ཐལ་འགྱུར་བ་ཡང་མ་ཡིན་ཏེ། ལྟ་ལོག་འཛིན་མཁན་ཡིན་པས་སོ།། ༈ ཡང་སྲིད་གསུམ་དུ། རབ་དབྱེར་ཕྱག་རྒྱ་བའི་ཆོས་འདི་རྒྱ་ནག་གི་ལུགས་སུ་ཐག་བཅད་ནས། ཐུབ་དགོངས་སུ། ཕྱག་རྒྱ་བའི་ནང་ཚན་ཧྭ་ཤང་གི་རྗེས་འབྲང་དང༌།
སེམས་ཙམ་རྣམ་མེད་པའི་སྒོམ་དང༌། ཤེར་ཕྱིན་ལྟར་སྣང་ཕྱག་ཆེན་དུ་འདོད་པའི་ལུགས་གསུམ་དུ་བཤད་པ་འགལ་བས་གང་རུང་ཅིག་མ་དག ཅེས་པའི་ལན་ཤིང་རག་ཏུ། དཀར་བརྒྱུད་པའི་ཕྱག་ཆེན་གྱི་གདམས་ངག་རྣམས། འགའ་ཞིག་རྒྱ་ནག་ལུགས་དང༌། འགའ་ཞིག་སེམས་ཙམ་རྣམ་མེད་པའི་ལུགས་སོགས། སྲེས་བསྲེས་སུ་ཡོད་པ་ལས། ཕལ་ཆེར་རྒྱ་ནག་ལུགས་གཙོ་ཆེའི། ། ཞེས་སྟོན་པ་ལ། ད་ལྟའི་ཕྱག་རྒྱ་ཆེན་པོ་ནི། །
ཕལ་ཆེར་རྒྱ་ནག་ཆོས་ལུགས་ཡིན། ། ཕལ་ཆེར་གྱི་ཚིག་ནུས་ལ་བརྟགས་པས་ཤེས། ཞེས་སྨྲས་སོ། ། ས་པཎ་གྱི་དགོངས་གཞི་ཁྱད་པར་བ་ཞིག་ཡོད་པ་ནི་ཁྱེད་ཀྱིས་མི་གོ དཀར་བརྒྱུད་པའི་ཕྱག་ཆེན་གྱི་གདམས་ངག་དང༌། རྒྱ་ནག་ལུགས་སྲེས་བསྲེས་སུ་ཡོད་ཚུལ་ཁུངས་དང་འབྲེལ་བ་ཞིག་ཁྱེད་ཀྱིས་བསྐལ་ཆེན་གཅིག་གི་བར་དུ་བསྒྲུབས་ཀྱང་མི་འགྲུབ་མོད། ད་ལྟར་ཕྱོགས་གཏམ་སྨྲ་བ་དེ་ནི་རྒད་པོའི་ཁ་རྒྱུན་དོན་དུ་གཟུང་བའི་ལོག་ལྟའི་ཁ་བུན་ནོ།། ༈ སྲིད་གསུམ་དུ། ཐུབ་དགོངས་སུ་ཐེག་པ་ཆེ་ཆུང་གང་ཡང་མིན་པ་འགོག་པ་ལ་གཞིར་བྱས་པའི། སེམས་ཙམ་རྣམ་མེད་པ་དང་ཤེས་ཕྱིན་ལྟར་སྣང༌།
ཐེག་ཆེན་མིན་ཅེས་གསུངས་པ་མཁས་པ་སྤྱི་དང་མི་མཐུན་པས་མ་དག ཅེས་པའི་ལན་ཤིང་རག་ཏུ། ཉན་ཐོས་དང༌། ཐེག་ཆེན་གཉིས་ཀ་མ་ཡིན་པ་སངས་རྒྱས་ཀྱི་བསྟན་པར་འདོད་པ་དགག་པའི་སྐབས་སུ། སེམས་ཙམ་རྣམ་མེད་པའི་སྒོམ་ལ་ཕྱག་ཆེན་དུ་འདོད་པའི་ལུགས་དང༌། ཤེས་ཕྱིན་ལྟར་སྣང་ཕྱག་ཆེན་དུ་འདོད་པའི་ལུགས་གཉིས་གསུང་མོད། འདིའི་དོན། སེམས་ཙམ་རྣམ་མེད་པའི་ལུགས་སོགས་ཐེག་ཆེན་གྱི་ལུགས་མ་ཡིན་ཟེར་བ་གཏན་ནས་མ་ཡིན་ལ། སེམས་ཙམ་རྣམ་མེད་པའི་ལྟ་བ་དང༌། ཤེས་ཕྱིན་ལྟར་སྣང་ཕྱག་ཆེན་མ་ཡིན་པའི་དོན།
ཞེས་སྨྲས་སོ། ། དེ་ལྟར་ཡིན་ན་འབྲེལ་ཅི་ཡང་མ་བྱུང་སྟེ། ཉན་ཐོས་དང་ཐེག་ཆེན་གཉིས་ཀ་མ་ཡིན་པའི་སངས་རྒྱས་ཀྱི་བསྟན་པ་འདོད་པ་དགག་རྒྱུ་ལ། སེམས་ཙམ་རྣམ་མེད་པའི་ལུགས་དང༌། ཤེས་ཕྱིན་ལྟར་སྣང་ཕྱག་ཆེན་མ་ཡིན་བྱས་པས་ཕན་རྒྱུ་གང་ཡོད། དེ་ནི་དཔེར་ན། ར་ཐུལ་དང་ལུག་ཐུལ་གཉིས་ཀ་བཙུན་པའི་གོས་ཡིན་པ་དགག་རྒྱུ་ལ། ལྷམ་དང་ཟོམ་པ་གཉིས་ཞྭ་མ་ཡིན་ཞེས་སྨྲས་པ་དང་འདྲའོ།། ༈ གན་མཛོད་དུ། རྒྱ་ནག་ལུགས་ཀྱི་རྫོགས་ཆེན་ཞེས་སྦྱར་བས་འདི་མ་གཟིགས་པར་ཟད་དེ།
འདིར་མདོ་སྡེའི་སྒོམ་རིམ་དུ་བཤད་ལ་རྫོགས་ཆེན་ནི་ཨ་ཏི་ཡོ་ག་ཡིན་པས་ཤན་མ་ཕྱེད་པ་ཅེས་གསུངས་པ་ལ། ཤིང་རག་ཏུ། འབྲུག་པ་རང་ལ་ནང་འགལ་ཏེ། མདོ་སྔགས་ཁྱད་པར་མེད་པ་ཁྱེད་ཀྱིས་ཁས་བླངས་ནས། འདི་མདོ་སྡེའི་སྒོམ་རིམ་དང༌། ཨ་ཏི་ཡོ་གའི་སྒོམ་རིམ་ལ་ཁྱད་པར་ཡོད་པ་སྐད་སྨྲས་པ་དངོས་སུ་འགལ་བའི་ཕྱིར་རོ། ། ཞེས་ཟེར་རོ། ། འདི་ཡང་གོང་གི་དཔེ་དང་འདྲ་སྟེ། ར་ཐུལ་དང་ལུག་ཐུལ་གྱི་གོས་ལ་གྲང་དྲོ་ཁྱད་མེད་པར་ཁས་བླངས་ནས། དོན་གཅིག་ན་ཡང༌།
ཞེས་མཐར་ཐུག་གི་ལྟ་བ་དང༌། ཐོབ་བྱའི་འབྲས་བུ་གཅིག་པར་བྱས། མ་རྨོངས་པ་དང༌། ཐབས་མང་དཀའ་བ་མེད་པ་དང༌། ། དབང་པོ་རྣོན་པོའི་དབང་བྱས་ནས། ། སྔགས་ཀྱི་ཐེག་པ་ཁྱད་པར་འཕགས། ། ཞེས་ཁྱད་ཆོས་བཞིས་སྔགས་ལྷག་པར་བྱས། ལྟ་འབྲས་གཅིག་པ་དེ་རྟོགས་བྱེད་ཀྱི་ཐབས་ཆ་ཚང་མ་ཚང་གིས་ཁྱད་ཞུགས་པས། མདོར་བསྟན་རྒྱས་བཤད་དུ་བྱས་པ་ནི་ལེགས་པར་བཤད་པ་ཡིན་མོད་ཀྱི། ཤིང་རག་གི་ཡི་གེ་མ་དག་པ་ཡིན་ནམ།
མདོ་སྔགས་ཁྱད་པར་མེད་པ་ཁྱེད་ཀྱིས་ཁས་བླངས་ཟེར་བྲིས་འདུག་པ་དེ་ནི་མ་ངེས་པ་སྟེ། དེ་གཉིས་ཀྱི་ཐབས་ལ་ཁྱད་པར་བྱེད་ཆོས་མང་དུ་ཁས་ལེན་པའི་ཕྱིར།། ༈ ཡང་ཤིང་རག་ཏུ་ཀ་མ་ལ་ཤཱི་ལས། སོ་སོར་རྟོག་པའི་ཤེས་རབ་སྔོན་དུ་བཏང་ནས་གནས་ལུགས་ལ་མཉམ་པར་འཇོག་པར་གསུངས་པའི་དོན་འཆད་པ་ན། ལུགས་གཉིས་སྣང་སྟེ། ཐོས་བསམ་གྱིས་སོར་རྟོག་སྔོན་དུ་བཏང་བའི་ལུགས་དང༌། འཇོག་སྒོམ་གྱིས་སོར་རྟོག་ལ་བརྟེན་ནས་གནས་ལུགས་མངོན་དུ་འགྱུར་བའི་ལུགས་གཉིས་སོ། ། ཞེས་པ་ནས། ས་སྐྱ་པའི་རྗེས་འཇུག་རྣམས་ལ་བཀའ་བཀྱོན་བསྒྱུར་བྱང་གིས་མཐའ་བརྒྱན་པའི་བར་དུ་སྨྲས་པ་ནི། དཀར་བརྒྱུད་པའི་ཡིག་ཆ་ལེགས་པོ་གཅིག་ནས་བཤུས་པ་འདྲ་ཡང༌།
དེ་ཐད་དུ་ལན། ལེགས་ཉེས་ངོ་མ་མཁྱེན་པའང་རྣམ་དཔྱད་ལ་ལྟོས་པ་ཡིན་ཅིང༌། གལ་ཏེ་མཁྱེན་རབ་ཀྱི་རྩལ་ལས་གྲུབ་པ་ཞིག་ན་ཤིན་ཏུ་ལེགས་གདའ། གང་ལྟར་ཡང་དེ་ཐད་དུ་ལན་ལྡོན་མ་དགོས།། ༈ སྲིད་གསུམ་དུ། ཧྭ་ཤང་ལྟ་ལོག་འགེགས་པའི་ཟོལ་ཅན་དེས། ། ཞེས་སོགས་དང༌། ས་དཀར་གཉིས་པོ་ཧྭ་ཤང་དང་དོན་ལ་ཁྱད་པར་མེད་ན་མེད་མཉམ་དང༌། ཡོད་ན་ཡོད་མཉམ་དུ་འདུག་པས་སྨྲ་ཚོད་ཟིན་པར་བྱའོ། ། ཞེས་སོགས་བྲིས་པའི་ལན་ཤིང་རག་ཏུ།
དཀར་བརྒྱུད་ཀྱི་ཕྱག་ཆེན་དང་ས་སྐྱ་པའི་ལམ་སྐོར་ཕྱི་མའི་སེམས་ཁྲིད་རྣམས་ལ་ཁྱད་མེད་ཅིང༌། དཀར་བརྒྱུད་པའི་ཕྱག་ཆེན་རྣམས་ཧྭ་ཤང་གི་ལུགས་ཡིན་ན། ས་སྐྱ་པའི་སེམས་ཁྲིད་རྣམས་ཀྱང་ཧྭ་ཤང་གི་ལུགས་སུ་སོང་ཞེས་སྨྲ་བར་སྣང་མོད། ཧྭ་ཤང་ནི་སྦྱིན་སོགས་བསོད་ནམས་ཀྱི་དགེ་བ་ཐམས་ཅད་བཀག་ནས་ཅི་ཡང་མི་བསམ་པར་འདོད་ལ། ལམ་སྐོར་སོགས་སུ་བསོད་ནམས་ཀྱི་ཚོགས་མེད་མི་རུང་དུ་བཤད་པ་གཉིས་ཕྱོགས་འདྲ་ཙམ་ཡང་ག་ལ་ཡིན་ཞེས་སྨྲ་བར་རེ་རེ་བཞིན་ལན་བཏབ་པར་བྱ་སྟེ། ཧྭ་ཤང་དང་ཁྱད་ཡོད་ན་ཡོད་མཉམ་དུ་བསྒྲུབ་པར་བྱའོ། ། དེ་ཡང༌། དཀར་བརྒྱུད་ཀྱི་བླ་མ་རྣམས་ཀྱི་གསུང་ལས། བསོད་ནམས་ཅན་ལ་སྒོམ་གྱི་སྐལ་བ་ཡོད། ཅེས་པ་བཞིན་སྤྱིར་ཚོགས་བསགས་པ་ལ་འབད་ཅིང༌།
སྒོས་ཁྲིད་ཀྱི་སྔོན་འགྲོར་མཎྜལ་དང་ཡན་ལག་བདུན་པ་སོགས་ཚོགས་གཉིས་འཕེལ་བའི་རྟགས་མ་བྱུང་བར་དུ་གསོག་པ་ལགས། ཡང་ཉིད་ཀྱིས་ལྟ་སྒོམ་དངོས་གཞིའི་ཚེ། ས་སྐྱ་པ་ནི། སེམས་ཅན་སྣ་ཚོགས་སུ་འཕོ་བ། ཅེས་དང༌། བཞུགས་པར་དལ་དུ་མི་གཞུག ཅེས། དམིགས་པ་ཡུལ་གྱི་གནད་སྣ་ཚོགས་པ་ལ། ཡུལ་ཅན་བསམ་མེད་རྟོག་མེད་དུ་སྐྱོང་བ་དེ་དང༌། ཧྭ་ཤང་དྲན་རྟོགས་ཐམས་ཅད་འགེགས་པ་གཉིས།
རྣམ་པ་ཀུན་ཏུ་མི་མཚུངས། ཞེས་པའི་ལན་ནི། དཀར་བརྒྱུད་པ་རྣམས་ཀྱང༌། སྐྱེ་མེད་ལ་བརྟན་པ་ཐོབ་ནས་འགག་མེད་ལ་རྩལ་སྦྱངས་ཞེས་སྒོམ་གྱི་དངོས་གཞི་ཟུང་འཇུག་རོ་གཅིག་གི་དུས་སྣང་ཐོག་ཏུ་གཟུགས་སྐུའི་རྟེན་འབྲེལ་བསྒྲིགས་པ་ལགས།། ༈ ཡང་ཉིད་ཀྱིས། ས་སྐྱ་པ་རྣམས། གསལ་བ་ངོས་གཟུང་ནས་མཐའ་བྲལ་དང་བརྗོད་བྲལ་དུ་འཆར་བ་དང་ཧྭ་ཤང་གསལ་བ་འགེགས་པ་གཉིས་མཚུངས་པའི་སྐབས་གང་ན་ཡོད། ཅེས་པའི་ལན་ནི། དཀར་བརྒྱུད་པ་རྣམས། གསལ་བ་ལྷ་ཡི་རྣམ་པ་ཡང༌། །
རང་བཞིན་མེད་པའི་རང་བཞིན་ཏེ། ། ཞེས་གསལ་བ་ལྷ་དང་སྔགས་སུ་ལོངས་པ་ཡིས་ཟུང་འཇུག་མཐའ་བྲལ་འཆར་བ་ལགས།། ༈ ཡང་ཉིད་ཀྱིས། ས་སྐྱ་པ་རྣམས། སོད་པར་བཟུང༌། བཞག་པར་སྐྱངས། གྲོལ་བར་རྗེས་བཅད་ཅེས་དྲན་ཤེས་བཞིན་མ་ཉམས་པའི་བཅོས་མིན་སེམས་ཀྱི་ངོ་བོ་ཤིན་ཏུ་དག་པ་དམིགས་མེད་དུ་སྐྱོང་བ་དང༌། ཧྭ་ཤང་དྲན་ཤེས་ཅི་ཡང་མེད་པའི་མི་རྟོག་པར་འཇོག་པ་གཉིས་གཅིག་ཏུ་ཇི་ལྟར་སྒྲུབ་ཅེས་པའི་ལན་ནི། དཀར་བརྒྱུད་པ་རྣམས་སྣང་ཐོག་ཏུ་ངོས་གཟུང༌། རིག་ཐོག་ཏུ་རྗེན་པར་སྐྱོང༌།
གྲོལ་ཐོག་ཏུ་མཚང་རིག་ཟེར་ཞིང༌། རྣལ་འབྱོར་བཞི་པོ་ཡང་དྲན་ཤེས་མཐོ་དམན་གྱིས་ཁྱད་འབྱེད་པ་ལགས། དེ་ལྟ་ན་ས་དཀར་གཉིས་འདི་ཐད་དུ། ཧྭ་ཤང་གི་ལྟ་སྒོམ་དང་ཁྱད་ཡོད་ན་མཉམ་དུ་གྲུབ་གདའ་བས་དཀར་བརྒྱུད་པ་ཚོ་ཧྭ་ཤང་གི་ཕྱོགས་སུ་ཕྱིན་ཆད་མི་འཕུལ་བ་ཞུ། ཉིད་ཀྱིས་དེ་ནས་ལམ་སྐོར་རྒྱ་ནག་ལུགས་སུ་ཡུད་ཀྱིས་དྲངས། ཟེར་བ་ཁྱེད་ནི། དྲན་ཤེས་བཞིན་ཉམས་པའི་སྨྱོན་པ་ཞིག་གམ། འོན་ཏེ། ཧྭ་ཤང་གི་བསྟན་པ་ལ་ཆེར་གུས་པ། ཆོས་ཐམས་ཅད་ཧྭ་ཤང་ལུགས་སུ་འདྲེན་པར་བྱེད་པོ་ཞིག་ཧྭ་ཤང་གི་བྱིན་གྱིས་བརླབས་པའི་སྤྲུལ་པའི་ཚུལ་དུ་གསར་དུ་བྱོན་པ་གང་ཡིན་སྙམ་པས་བདག་ཅག་ཡིད་ཐེ་ཚོམ་དུ་འགྱུར་མོད།
གང་ལྟར་ཡང༌། སངས་རྒྱས་ཀྱི་བསྟན་པའི་ངེས་དོན་མཐར་ཐུག་རྣམས་ལ་སྐྲག་ཅིང་རྨོངས་པ། མངོན་པའི་ང་རྒྱལ་ཅན་ཞིག་ཡིན་པར་ཐེ་མི་ཚོམ་མོ་ཞེས་ཟེར་རོ། ། ལམ་སྐོར་རྒྱ་ནག་ལུགས་སུ་ཡུད་ཙམ་གྱིས་དྲངས། ཞེས་པ་དེ་ནི། དཀར་བརྒྱུད་པའི་ལྟ་སྒོམ་དང་ཧྭ་ཤང་གི་ལྟ་སྒོམ་གཉིས་གཅིག་གོ་ཞེས་ཆ་མེད་ཀྱི་རྒྱུས་གཏམ་སྨྲ་བ་དག་ལ། ལམ་སྐོར་ཕྱི་མའི་ལུང་དྲངས་ནས་ཁྱད་པར་མེད་ན་མེད་མཉམ་དུ་མཚུངས་སྒྲས་སྒྲུབ་པ་ལགས། ཁོ་བོ་ནི་དྲན་ཤེས་བག་ཡོད་ཀྱང་མ་ཉམས་ལ། སྨྱོ་བ་མེད་ཅིང་སྨྱོན་པའི་ཁས་ལེན་ཀྱང་མ་བྱས། ཧྭ་ཤང་གི་སྤྲུལ་པ་ཡིན་ཚེ་སྤྲུལ་སྐུ་རིན་པོ་ཆེ་ཞེས་མིང་སྙན་པོ་ཐོབ་ཀྱང༌།
སྤངས་རྟོགས་ཀྱི་ཡོན་ཏན་མེད་པའི་སྤྲུལ་སྐུ་དེ་འདྲ་ལྷམ་མཁན་ལ་སྤྲུལ་སྐུར་བོད་པ་དང་འདྲ་བས་ངེད་ནི་སྤྲུལ་སྐུ་ཡང་མ་ཡིན། སངས་རྒྱས་ཀྱི་བསྟན་པའི་ཡང་སྙིང་ཉམས་སུ་ལེན་བཞིན་པ་ཡིན་པས། དེ་ལ་མི་སྐྲག་ཅིང་མ་རྨོངས་པས་འདྲིས་པར་བྱས། མི་ཤེས་པ་ཤེས་སོ་དང༌། མ་ཐོབ་པ་ཐོབ་སྙམ་པ་ཡང་མེད་པའི་གཤིས་ཀྱིས་མངོན་པའི་ང་རྒྱལ་ཁོས་འདིར་མ་ཟུག་པར་ཁོ་རའི་སྡོད་ས་དེ་ཕྱོགས་སུ་ལོག་སོང་ལགས།། ༈ ཡང་ཁྱེད་ཀྱིས། དཀར་བརྒྱུད་པའི་ཕྱག་ཆེན་དང༌། ས་སྐྱ་པའི་ཕྱག་ཆེན་ཡི་གེ་མེད་པ་སོགས་གཅིག་པར་བྲིས་པའང་མི་བདེན་ཏེ། དཀར་བརྒྱུད་པ་རྣམས་དབང་མ་བསྐུར་བར་ཕྱག་ཆེན་འཆད། ངེད་རྣམས་དབང་བཞི་བསྐུར་ནས་ཕྱག་ཆེན་སྟོན་པས་སོ། །
དེའི་ཕྱིར་ས་སྐྱ་པའི་ཕྱག་ཆེན་ནི་དབང་ལས་བྱུང་བ་དང༌། གཏུམ་མོ། ཕོ་ཉ། རྦ་རླབས། རེངས་བྱེད་ལ་སོགས་ཀྱི་རྫོགས་རིམ་གང་རུང་རེ་དང་འབྲེལ་བས་ཕྱག་ཆེན་དངོས་སུ་འགྱུར་ལ། དཀར་བརྒྱུད་པའི་ཕྱག་ཆེན་རྣམས་ནི། ལྟ་བའི་ཡེ་ཤེས་མདོ་ལས་བྱུང་བ་དེ་ཙམ་ལས་བོགས་སུ་མ་གྱུར་པས། སྔགས་ཀྱི་ཕྱག་ཆེན་གྱི་དྲི་ཙམ་ཡང་མི་བྲོའོ། ། ཞེས་ཟེར་རོ། ། ཁྱེད་ཀྱི་ཕྱག་ཆེན་དེ།
ལམ་སྐོར་རང་སྐྱ་ཐུབ་པ་ཞིག་མ་ཡིན་པར། གཏུམ་མོ། ཕོ་ཉ་སོགས་ལ་བརྟེན་དགོས་ན། ངེད་དང་མི་གཅིག་ཟེར་བ་ཡང་ཆ་གཅིག་ནས་བདེན་པ་ཙམ། ཁྱེད་ལ་ཞུ་ས་མེད་པ་མ་གཏོགས། དྲི་མི་མནམ་ཟེར་དགོས་ཏེ། རོ་ཞེས་པ་དང་བྲོ་བ་ཞེས་པ་གཅིག་པས་དྲི་མི་བྲོ་བྱས་ན་བཞད་བགད་སློང་བར་འགྱུར་རོ།། ༈ སྲིད་གསུམ་དུ། གནས་ལུགས་ཡོངས་སུ་ཤེས་པ་དེ་རྟོགས་པ་དོན་གྱི་དབང་ཡིན་པས་ངོ་སྤྲོད་ཀྱིས་དབང་གི་གོ་ཆོད་བྱས་པ་ལ། ཤིང་རག་ཏུ།
ནམ་ཞིག་ངོ་འཕྲོད་པ་ན་དབང་ཐོབ་པ་ཁྱེད་ལ་ཡིན་དུ་ཆུག་ཀྱང༌། སེམས་ངོ་འཕྲོད་པའི་རྒྱུ་ཚོགས་སུ། གསང་སྔགས་ངེས་དོན་གྱི་གདམས་ངག་བཤད་ཉན་སྒོམ་གསུམ་བྱས་པ་རྣམས་དབང་མ་བསྐུར་བའི་གསང་སྒྲོག་དང༌། སྒོམ་པ་རང་དགར་བྱས་པའི་ཉེས་པ་ཅིས་མི་འབྱུང༌། དམ་པ་དང་པོའི་རྒྱུད་དུ། དབང་བསྐུར་མེད་པར་སྔགས་འཆད་དང༌། ། ཞེས་ལུང་འདྲེན་དང་བཅས་བྲིས་སོ། ། ཕྱག་ཆེན་པ་ཚོའི་བཞེད་པ་ལ། རྩེ་གཅིག་དང་སྤྲོས་བྲལ་གྱི་རྣལ་འབྱོར་དེ་ལ་ཐུན་མོང་གི་ཉམས་ལེན་ཟེར་ཏེ། རྒྱུ་མཚན།
དེ་གཉིས་ཞི་ལྷག་ལ་བཞག་པས་མདོ་སྔགས་ཐུན་མོང་བའི་ཉམས་ལེན་དང༌། རོ་གཅིག་སྒོམ་མེད་ཀྱི་རྣལ་འབྱོར་ལ་ཐུན་མོང་མ་ཡིན་པའི་ཉམས་ལེན་ཟེར་ཏེ། དེ་གཉིས་སློབ་མི་སློབ་ཀྱི་ཟུང་འཇུག་ལ་བཞག་ནས་གསང་སྔགས་ཐུན་མོང་མ་ཡིན་པའི་ཉམས་ལེན་ཟེར་བ་ལགས། དེས་ན། སེམས་ངོ་འཕྲོད་པའི་ཐ་སྙད་ཙམ་ནི་སྤྲོས་བྲལ་རྟོགས་པ་ལ་ཟེར་མོད། དེ་གསང་སྔགས་ངེས་དོན་གྱི་ཆོས་ངོ་མར་རང་མ་ཡིན་ཅིང༌། སྣོད་རུང་གི་གདུལ་བྱ་ལ་དེ་ཙམ་བསྟན་པས་གསང་སྒྲོག་སོགས་ཀྱིས་ཉམས་པ་མི་འབྱུང་ངོ༌། ། ལར། གསང་སྒྲོག་ཡོང་མི་ཡོང་གི་མཚམས་ཀྱང་གཟུང་དཀའ་བ་ཡིན་ཏེ། དབང་མ་ཐོབ་པའི་གོང་དུ།
སྟ་གོན་དང་འཇུག་པ་སོགས་སྔགས་ཀྱི་བྱ་བ་རྒྱ་ཆེན་པོ་རྣམས་བཤད་པ་ལའང་གསང་སྒྲོག་གི་ལྟུང་བ་འབྱུང་ངམ། དེ་ནི་གོང་དང་མཚུངས་ཏེ། དབང་བསྐུར་བ་དང༌། ཟུང་འཇུག་ངོ་སྤྲོད་པ་གཉིས་དགོས་ནུས་འདྲ་བས་ན། ཡང་ན། དབང་མ་བསྐུར་ཀྱང་ཐོབ་པའི་གང་ཟག་ཡོད་པར་དཀར་བརྒྱུད་པ་རྣམས་བཞེད་པས་སོ།། ༈ ཤིང་རག་གི་འཕྲོས་སུ། ངོ་སྤྲོད་ལས་ལོགས་སུ་ཚིག་དབང་བསྐུར་མི་དགོས་པ་ཡང་ཡང་བྲིས་མོད་ཟེར་བ་བྱས་འདུག་པ་ནི། ཡང་ན་ཚིག་རྩ་མ་ཟིན་པར་དང༌། ཡང་ན་རྫུན་སྨྲས་པ་སྟེ།
ཁོ་བོ་ནི་གང་ཟག་གི་དབང་པོའི་རིམ་པ་དང་སྦྱར་ནས་སྤྲོས་པ་རྒྱས་འབྲིང་གིས་འདུལ་འོས་པ་ལ་དཀྱིལ་འཁོར་གྱི་ལས་རིམ་རྒྱས་པའི་བྱིན་བརླབས་ཙམ་གང་རུང༌། དབང་པོ་ཆེས་རྣོ་བ་ལ་རྟོགས་པ་དོན་གྱི་དབང་སེམས་ཐོག་ཏུ་བསྐུར་ཞེས་སྨྲས་པ་ཡིན་ཏེ། བརྟགས་དཔྱོད་མ་སྨིན་པར་ཧ་ར་ཧུ་ར་ཕ་ལ་ན་ཧི། རབ་དབྱེར། ཡས་བབས་དང་ནི་མས་འཛེགས་གཉིས། ། ཞེས་སོགས་ལ། སྲིད་གསུམ་དུ། རྩེད་མོ་བྱས་ནས་ཅུང་ཟད་སྨྲས་པ་ལ། སྦུབ་འཐུམས་ཚོད་མ་ཐིག་པའི་ཉམས་ཀྱིས་ཕྱོགས་སྔ་མ་རྟོགས་པའི་དགག་པ་སྟེ་ཟེར་མོད་ཀྱང༌། རྩོད་པ་ཕྲན་བུ་དེ་ཙམ་གྱི་ཕྱོགས་སྔ་བཙུན་ཆུང་གསར་བུས་ཀྱང་རྟོགས་པར་འགྱུར་ན་གཞན་གྱིས་ལྟ་ཅི་སྨོས།།
༈ རབ་དབྱེར། ལྟ་བ་དེ་ཡི་ཡན་ལག་ཡིན། ། ཞེས་པ་ལ། གན་མཛོད་དུ། འདི་ནི་མི་རིགས་ཏེ། བཅོམ་ལྡན་འདས་ཀྱིས་དུས་ཀྱི་འཁོར་ལོའི་ལྟ་བ་མདོར་བསྡུས་སུ། གྲུབ་པའི་མཐའ་ཁོ་ན་ལྟ་བར་བཞག་པས་སོ། ། ཞེས་བཤད་པ་དེ་ཀ་ཡང་སྐྱོར་མཛད་པ་ནི་རྨོངས་པ་སྟེ། ཞེས་ཟེར་ཏེ། རང་རང་གི་བླ་མའི་གསུང་སྐྱོར་བ་རྨོངས་པ་ཡིན་ན།
བླ་མའི་གསུང་འཆལ་གཏམ་ཡིན་ཟེར་བ་དེ་མ་རྨོངས་པ་ལགས་སམ། ལམ་འབྲས་ཀྱི་ལྟ་གྲུབ་དེ་འདྲ་ཡིན་ཤས་ཁ་ཡང༌། འཕགས་པ་སྤྱན་རས་གཟིགས་ཀྱི་དྲི་མེད་འོད་དུ་གསུངས་པ་དེ་ཚད་མར་འཛིན་རིགས་ཟེར་བ་བྱས་པ་ལ་ཉེས་པ་ཅི་འདུག། ༈ སྲིད་གསུམ་དུ། ཐེག་ཆེན་གཉིས་ལའང་ལྟ་བའི་ཁྱད་པར་མེད་པར་ཞལ་གྱིས་འཆེས་ནས། སྔགས་བླ་མེད་ཀྱི་དབང་རེ་རེ་ལ་ལྟ་བ་མི་འདྲ་བར་རེ་བཟོས་པ་དེ་རྣམས་སྤྲོས་པ་ཅན་འབའ་ཞིག་ལགས་གྲང༌། ཞེས་བཀོད་པ་ལ། ཤིང་རག་ཏུ། ས་སྐྱ་པ་མང་པོ་དག རབ་དབྱེར།
ཕ་རོལ་ཕྱིན་དང་གསང་སྔགས་ལ། ། ལྟ་བའི་དབྱེ་བ་བཤད་པ་མེད། ། ཅེས་པའི་ཚིག་ཙམ་ལ་འཁྲུལ་ནས། ཡུལ་ཡུལ་ཅན་གྱི་ཤན་གང་ཡང་མི་འབྱེད་པར། མདོ་སྔགས་ལྟ་བ་གཅིག་ཁོ་ན་ཡིན་ཟེར་བ་དེ་ལ་རྩོད་པ་དེ་སོང་མོད་ཟེར་རོ། ། ངེད་ཀྱི་རྩོད་ངག་འཕེན་ཡུལ་ནི་མཁན་ཆེན་གསེར་པའི་ལུགས་གཙང་མར་སྐྱོང་མཁན་རྣམས་ལ་ལགས་ཤིང༌། མཁན་པོ་ལ་སྐྱོན་གཏོང་མཁན་ངེད་ཀྱིས་ཆོག་པར་གདའ་ཡིས། གཞན་མི་དགོས་སོ། ། མདོ་སྔགས་ལྟ་བ་གཅིག་ཟེར་མཁན་ལ་རྩོད་པ་སོང་ན་དེས་སོང་གོ་ཆོད་པ་གདའོ། ། རབ་དབྱེར།
སྟོང་ཉིད་སྙིང་རྗེ་སོགས་སྒོམ་པ། ། ཕ་རོལ་ཕྱིན་པའི་གཞུང་ལུགས་ཡིན། ། ཞེས་པ་ལ་འབྲུག་པ་དང་སྲིད་གསུམ་པས་དགག་པ་བྱས་པའི་སྙིང་པོ། སྟོང་ཉིད་སྙིང་རྗེ་སྒོམ་པ་ཕར་ཕྱིན་གྱི་སྙིང་པོ་ཡིན་ན། སྔགས་ལས་མ་བཤད་པར་འགྱུར་རོ། ། ཟེར་རྒྱུ་སྣང་ཡང༌། འབྲེལ་མེད་དེ། རབ་དབྱེར། སྟོང་ཉིད་སྙིང་རྗེའི་སྙིང་པོ་ཅན། ། ཐབས་དང་ཤེས་རབ་ཟུང་འཇུག་ཏུ། །
མདོ་རྒྱུད་ཀུན་ལས་རྒྱལ་བས་གསུངས། ། ཞེས་སྟོང་ཉིད་སྙིང་རྗེ་དབྱེར་མེད་དུ། མདོ་རྒྱུད་ཀུན་ལས་གསུངས་པར་བཤད་བཞིན་དུ། དེ་འདྲའི་རྩོད་པ་སྤོང་དོན་མ་མཆིས། ཅི་སྟེ་ཚིག་ཙམ་ལ་རྩོད་པ་བཏང་ན། འོ་ན་རྒྱུད་དུ། གང་གིས་མི་ཤེས་ཀྱཻ་རྡོ་རྗེ། ། དེ་ཡི་ངལ་བ་དོན་མེད་འགྱུར། ། ཟེར་བ་ཡང་མི་བདེན་ཏེ། ཀྱཻ་རྡོ་རྗེའི་ཆོས་སྒོར་མ་ཞུགས་ཀྱང༌།
བདེ་གསང་སོགས་ཀྱི་ལམ་ལས་འབྲས་བུ་ཐོབ་པ་ཡོད་པའི་ཕྱིར་རོ། ། ཞེས་སྐྱོན་གཏོང་རིགས་མོད། དེ་ལྟ་བུའི་ལས་ངན་བློ་ལྡན་སུ་ཞིག་བྱེད། སྐབས་ཀྱི་དོན། ཕར་ཕྱིན་ཐེག་པར་སྟོང་ཉིད་སྙིང་རྗེ་ཟུང་འཇུག་ཙམ་ཞིག་ལས་མ་གསུངས། རྡོ་རྗེ་ཐེག་པར། སྟོང་ཉིད་སྙིང་རྗེ་དང་རྫོགས་རིམ་རོ་གཅིག་པའི་གཟུགས་ཁྱད་པར་ཅན་གསུངས་ཞེས་ཟུར་ཁྱད་པར་དུ་བཏོན་པའོ། ། ཞེས་འཛེར་ཏོ། ། དེ་ནི་སྔོན་ལ་སྡོམ་གསུམ་རབ་དབྱེའི་དགོངས་པ་ཚུལ་བཞིན་དུ་ལོངས་པ་དགོས་རྒྱུ་ལ་གནད་འགག་ཕྱོགས་ཙམ་མ་གོ་བའི་སྟེང་དུ། ཕྱོགས་སྔ་སྨྲ་བ་པོའི་འདོད་པ་ཁོང་དུ་ཡེ་མ་ཆུད་པར་སྨྲ་བ་ལ་རིངས་པའི་གཏམ་སྟེ།
རྒྱུ་མཚན། སྟོང་ཉིད་སྙིང་རྗེའི་སྒྲ་གཞུང་ཚན་གཉིས་ཀ་ལ་ཡོད་ཅིང༌། སོགས་སྒྲ་གཞུང་སྔ་མ་ལ་ཡོད་པ། ཟུང་འཇུག་གི་སྒྲ་ཕྱི་མ་འབའ་ཞིག་ལ་ཡོད་པ་འདིའི་དོན་འབྲེལ་ཤེས་ན། ལེགས་བཤད་ཆེན་པོར་སྣང་ཡང་སྐུ་ཚེ་སྔ་ཕྱི་གཉིས་ཀས་མ་བྱུང་འདུག རྒྱུད་ཀྱི་ལུང་དཔེར་བཀོད་པ་དེ་ནི་མ་འབྲེལ་ཏེ། གཞན་འདི་སྐབས་ཀྱི། ཀྱཻ་རྡོ་རྗེ་ཐོད་པ་བཅུ་དྲུག་ཁྱེར་བའི་ཟིང་ངེ་བ་དེ་ལ་བློ་རྩེ་གཏད་འདུག་པས་ལན་མོད་ཀྱིས། འདི་ནི། ཧེ་ནི་སྙིང་རྗེ་ཆེན་པོ་ཉིད། །
བཛྲའང་ཤེས་རབ་བརྗོད་པར་བྱ། ། ཐབས་དང་ཤེས་རབ་བདག་ཉིད་རྒྱུད། ། འདི་ནི་ང་ཡིས་བཤད་ཀྱི་ཉོན། ། ཅེས་པའི་སྐབས་ཀྱི། ཀྱཻ་རྡོ་རྗེ། དམིགས་མེད་སྙིང་རྗེ་ཐབས་བདེ་བ་ཆེན་པོ་དང༌། ཤེས་རབ་རྣམ་པ་ཀུན་མཆོག་དང་ལྡན་པའི་སྟོང་ཉིད། ཡེ་གདོད་མ་ནས་ཟུང་དུ་འཇུག་པ་ལ་ཀྱཻ་རྡོར་དང༌། བདེ་མཆོག་དང༌། གསང་འདུས་དང་དུས་འཁོར་སོགས་སུ་བཞག་པ་དེ་ཉིད་ཡིན་ལ།
དེ་ལྟ་བུའི་ཟུང་འཇུག་མ་ཤེས་ན་ལམ་གཞན་ལ་འབད་པ་ཇི་ཙམ་བྱས་ཀྱང་ངལ་བ་དོན་མེད་ཡིན་གསུང་པར་འདུག དེས་ན་སྲིད་གསུམ་དུ། ཟུར་ཁྱད་བཏོན་ནས་བཤད་གཞི་ཆེན་པོ་མཛད་འདུག ཅེས་སྨྲས་པའི་ཚིག་སྙན་ལ་ཞེན་ཡང༌། འདིར་ཡང་ཟུར་ཁྱད་བཏོན་ཟེར་རྗེས་ཟློས་མཛད་འདུག་ཀྱང༌། ཟུར་ཁྱད་འདོན་ལུགས་མ་མཁྱེན་གདའོ།། ༈ ཤིང་རག་ལས། རབ་དབྱེར། རྩོད་པ་ཀུན་ལས་གྲོལ་བའི་ཆོས་ཞེས་པ་ལ། འབྲུག་པ་དང༌།
ཀླུ་སྒྲུབ་རྒྱ་མཚོ། སྲིད་གསུམ་མཁན་པོ་གསུམ་ཀས། དགག་སྒྲུབ་དུ་མ་ཞིག་བྲིས་ཀྱང༌། རྩོད་པ་ཞེས་པའི་སྐབས་དོན་མ་གོ་བར་དགག་སྒྲུབ་བྱས་པས། བླ་མ་གསུམ་ཀ་ཡང་ངལ་ཞིང་དུབ་པ་ཙམ་མོ། ། དོན་ནི། རྫོགས་པའི་སངས་རྒྱས་ལམ་པོ་ཆེ། ། རྩོད་པ་ཀུན་ལས་གྲོལ་བའི་ཆོས། ། ཞེས་པ་ནི། གསུང་རབ་ལས།
དགོངས་པ་བཞི་གསུངས་པའི་ནང་ཚན་དོན་གཞན་ལ་དགོངས་པའི་རིགས་པ་སྐབས་ཐོབ་ཀྱི་དབང་གིས། དགག་སྒྲུབ་ཀྱི་རྩོད་པ་བྱུང་མ་བྱུང་དང༌། དེ་ལས་གྲོལ་མ་གྲོལ་གྱི་དོན་མ་ཡིན་གྱི། ཐེ་ཚོམ་ཉིད་ལས་གྲོལ་བ་ལ་རྩོད་པ་ལས་གྲོལ་བའི་མིང་བཏགས་པ་ཡིན། ཞེས་སོགས་བྲིས་སོ། ། དེ་ཡང་འབྲེལ་མེད་ངོ་མ་སྟེ། རྩོད་པ་ཟེར་ཙ་ན། ཡང་ན་གོ་གྱོན་མཚོན་ཐོགས་སམ། ཡང་ན་བརྒལ་བ་གཉིས་དང་དཔང་པོ་གསུམ་འཛོམས་པ་འབའ་ཞིག་རང་ཡིན་ཅི་དགོས། ཡིན་ནམ་མིན་ནམ་སྙམ་པའི་ཐེ་ཚོམ་གྱི་ཀུན་སློང་དེས་རྒྱུ་བྱས།
དེ་བརྗོད་འདོད་ཀྱི་རྐྱེན་བྱས་ནས། འདི་ནི་ཡིན་ཏེ་རྒྱུ་མཚན་འདིས་སོ། ། འདི་ནི་མིན་ཏེ་རྒྱུ་མཚན་འདིའི་ཕྱིར་རོ། ། ཞེས་པ་ལྟ་བུ་ཀ་རྩོད་པ་ཡིན་མོད། དེ་སོགས་ལས་གྲོལ་བ་ལ་རྩོད་པ་ཀུན་ལས་གྲོལ་བ་ཞེས་ཟེར་ལགས།། ༈ སྲིད་གསུམ་དུ། རྡོ་རྗེ་ཐེག་པ་སྐྱ་ལ་ཕུད་གྲུབ་ཅེས་སྨྲས་པ་ནི་སྨྱོན་པའི་གཏམ་དང་མཚུངས་ཏེ། ཡང་ན་རྡོ་རྗེ་ཐེག་པ་ཡི། ། རྒྱུད་སྡེ་བཞིན་དུ་ཉམས་སུ་ལོངས། ། ཞེས་གསུངས་བཞིན་དུ།
རྩོད་པ་དེ་སྐད་སྨྲ་བ་འབྲེལ་གང་ཡང་མེད་པས་སོ། ། ཞེས་ཤིང་རག་ལས་འབྱུང་ངོ༌། ། དེ་ལ་འབྲེལ་ཤིན་ཏུ་ཆེ་བ་ཡོད་དེ། གོང་གི་ཚིག་རྩ་མནན་ནས། སྟོང་ཉིད་སྙིང་རྗེ་སོགས་སྒོམ་པ། ། ཕ་རོལ་ཕྱིན་པའི་གཞུང་ལུགས་ཡིན། ། ཅེས་པ་ལ། གན་མཛོད་དུ། སྟོང་ཉིད་སྙིང་རྗེའི་སྒོམ་ལས་ཟུར་དུ་རྡོ་རྗེ་ཐེག་པ་བཀར་བས་སོ་ཞེས་གསུངས་ལ། འདིར།
ཡང་ན་ཕ་རོལ་ཕྱིན་པ་ཡི། ། མདོ་ལས་ཇི་ལྟར་འབྱུང་བཞིན་གྱིས། ། ཡང་ན་རྡོ་རྗེ་ཐེག་པ་ཡི། ། རྒྱུད་སྡེ་བཞིན་དུ་ཉམས་སུ་ལོངས། ། ཞེས་གསུངས་པས་ཕར་ཕྱིན་དང་རྡོ་རྗེ་ཐེག་པ་མ་གཏོགས། གཞན་ཐམས་ཅད་རང་བཟོའི་ཆོས་སུ་བཞག་པས་ན། དེ་ནི་ཉན་རང་གི་ཐེག་པ་དང༌། ཐེག་པ་ཐུན་མོང་བ་ཚོའང་ཡང་ན་ནི་རང་བཟོའི་ཆོས་ཡིན་ཅེས་བཀའ་བཀྱོན་འཕོག་གམ། ཡང་ན་ནི་ཐེག་ཆེན་གཉིས་དང་མཐུན་ནོ་ཞེས་ཐུགས་ལ་བདོག་ཅེས་སྨྲ་བ་སྟེ། དོན་དུ་ཉན་རང་གི་ཐེག་པ་རང་བཟོའི་ཆོས་ཀྱང་མ་ཡིན།
ཐེག་ཆེན་གཉིས་གང་རུང་ཡང་མ་ཡིན་ན། ཟུར་དུ་འདོན་མི་རིགས་ཟེར་རྒྱུར་འདུག་པས་ཚིག་འཛིན་པ་ཞུ། ལབ་ལོབ་ལྷག་མ་ཚོ་ཞུས་དག་གོ། ༈ རབ་དབྱེར། རྟོགས་ལྡན་མཚན་ཉིད་འདི་ཡིན་ཞེས། ། མདོ་རྒྱུད་ཀུན་ལས་གསུངས་པ་མེད། ། ཅེས་སོགས་ལ་སྲིད་གསུམ་དུ། ཏིང་འཛིན་རྒྱལ་པོའི་མདོར། རྟོགས་ལྡན་ཡེ་ཤེས་འཕགས་པ་ཐོས་པ་འཛིན། ། ཞེས་དང༌།
བྱ་རྒྱུད་དུ། དྲན་དང་བློ་གྲོས་རྟོགས་ལྡན་འགྱུར། ། ཞེས་པས་རྟོགས་ལྡན་བསྟན་ཚུལ་བྲིས་པ་ལ།

ཤིང་རག་ཏུ། འོ་ན་བོན་ཀྱང་རྒྱལ་བའི་བཀའ་ལས་གསུངས་པར་ཐལ་ཏེ། མདོ་སྡེ་ཟ་མ་ཏོག་བཀོད་པ་ལས། ཡི་གེ་དྲུག་པའི་རིག་སྔགས་ཀྱི་རྒྱལ་མོ་འདི་བོན་ནོ། ། ཞེས་དང༌། གང་གི་ཚེ། འདི་བོན་པོ་དེའི་ཚེ། ནག་པོ་ཆེན་པོ་དང༌། མཁའ་འགྲོ་དང༌། ཤ་ཟ་ལ་སོགས་པ་ཐམས་ཅད་བྱེར་བར་འགྱུར་རོ། ། ཞེས་བོན་ཞེས་པའི་མིང་དངོས་སུ་བསྟན་པའི་ཕྱིར། །
རྣམ་པ་ཀུན་ཏུ་མཚུངས་སོ། ། ཞེས་བྲིས་སོ། ། མདོ་སྡེ་ཟ་མ་ཏོག་བཀོད་པ་ངན་འདྲེས་ཀྱིས་མ་བསླད་པར་ཡི་གེ་དྲུག་པའི་རིག་སྔགས་ཀྱི་རྒྱལ་མོ་གསོལ་ཅིག ཞེས་སོགས་དང༌། གང་གི་ཚེ་ཡི་གེ་དྲུག་པའི་རིག་སྔགས་ཀྱི་རྒྱལ་མོ་འདི་བྱིན་པའི་ཚེ་གླིང་བཞི་དང་ལྷའི་གནས་བཅས་ཏེ། ཤིང་ཆུ་སྐྱེས་ཀྱི་འདབ་མ་བཞིན་དུ་འགུལ་ལོ། ། རྒྱ་མཚོ་འཆིང་རྣམ་བཞི་ཡང་འཁྲུགས་སོ། ། བགེགས་དང་བར་ཆད་ཐམས་ཅད་ཀྱང་སྐྲག་གོ ། གནོད་སྦྱིན་དང་སྲིན་པོ་དང༌། ནག་པོ་ཆེན་པོ་བུད་མེད་མང་པོ་དང་བཅས་པ་ཡང་བྲོས་སོ། །
ཞེས་སོགས་གསུངས་ཀྱི། བོན་ཟེར་བ་མེད་ཀྱང༌། ཡི་གེ་མ་ལྷོགས་སམ་བླ་ཐབས་སུ་བསྣན་པ་གང་རུང་ངོ༌།། ༈ སྲིད་གསུམ་དུ། སངས་རྒྱས་དང་རྟོགས་ལྡན་ལ་སྒྲ་བཤད་དུ་ཡོད་ཀྱང་མི་འཇུག་པའི་རྒྱུ་མཚན་ཚད་ལྡན་མེད་བྱ་བ་ལ། ཤིང་རག་ཏུ་ཡོད་དེ། ཉན་ཐོས་དང༌། རང་སངས་རྒྱས་ལ་སངས་རྒྱས་ཀྱི་སྒྲ་མདོ་རྒྱུད་གཉིས་ཀ་ལས་གསུངས་པ་བཤད་དུ་ཡོད་ཀྱང༌། ཉན་རང་རྣམས་སངས་རྒྱས་མ་ཡིན་པའི་ཕྱིར་ན་སངས་རྒྱས་ཀྱི་སྒྲ་འཇུག་ཏུ་མེད་ལ་སོགས་བྲིས་སོ། ། སངས་རྒྱས་དང་རྟོགས་ལྡན་ལ་སྒྲ་བཤད་དུ་ཡོད་པ་གཞིར་བཅས་ཀྱི་སྟེང་དུ་ཉིད་རང་གིས་ཀྱང་ཞལ་གྱིས་བཞེས་ལ།
སྒྲ་འཇུག་ལ་ནི། ཉན་ཐོས་སངས་རྒྱས་འབྲིང་རྣམས་ཐུབ་དབང་སྐྱེས། ། ཞེས་སོགས་ཀྱིས་གསལ་བ་བཞིན། མདོ་རྒྱུད་ཀྱི་ལུང་དྲངས་པ་དེས་ཀྱང་ཤེས་སོ།། ༈ ཤིང་རག་ཏུ། རབ་དབྱེར། ལ་ལ་གྲུབ་ཐོབ་ངན་ཞེས་ཟེར། ། རྟོགས་ལྡན་བཟང་བ་ཡིན་ནོ་ལོ། ། ཞེས་སོགས་ལ། འབྲུག་པ་དཔོན་སློབ་ཀྱིས་དགག་པ་བྱས་པའི་སྙིང་པོ།
ཐུན་མོང་གི་དངོས་གྲུབ་གྲུབ་པ་ལ་གྲུབ་ཐོབ་ཏུ་བཞག འཕགས་པའི་ས་ཐོབ་པ་ལ་རྟོགས་ལྡན་དུ་བཞག་པར་སྣང་མོད་སོགས་བྲིས་པ་ནི་ཕྱོགས་སྔའི་འདོད་པ་མ་དགོངས་པའམ། དགོངས་བཞིན་དུ་བསྙོན་བརྡུང་བ་གང་རུང་ངོ༌། ། དགག་པ་ས་པཎ་གྱིས་མཛད་པ་ཡིན་ཏེ། དཀར་བརྒྱུད་པ་ཚོ་རི་ཁྲོད་དུ་སྒྲུབ་པ་བྱེད་པ་ལ་འདིར་ལོག་པའི་ཀླན་ཀ་མང་དུ་བཙལ་བའི་ཕྱིར། དེས་ན་འབྲུག་པ་དཔོན་སློབ་ཀྱི་ཚིག་འདི་རིགས་ལ་བརྒལ་ལན་ཟེར་བ་ཡིན་པས་ཤན་ཕྱེད་པར་བྱའོ།། ༈ སྲིད་གསུམ་དུ། དེ་སྐད་ཟེར་མཁན་ཕྱག་རྒྱ་བའི་ཁྲོད་ན་མེད་དེ། རྒྱུ་མཚན། ཕྱག་རྒྱ་ཆེན་པོའི་ཤིང་རྟའི་སྲོལ་འབྱེད།
ས་ར་ཧ་པ། ཀླུ་སྒྲུབ། ཏིལླི། ནཱ་རོ་སོགས་གྲུབ་བརྒྱའི་ཁྲོད་ན་བཞུགས་བཞིན་དུ་དེ་འདྲའི་གཟུ་ལུམ་ཅི་ལ་བྱེད། ཅེས་སྨྲས་པས། གྲུབ་ཐོབ་ལས་རྟོགས་ལྡན་མི་ལྷག་པར་གོ་བར་རིགས་སོ། ། གན་མཛོད་དུ། སྙིང་མ་སྡུག་གིས་སུན་འབྱིན་མཛད་པ་དེ་ལ་དོན་དུ་གཟུང་ན་མི་ལེགས་ཤིང༌། གྲུབ་ཐོབ་ལ་བཟང་འབྲིང་ངན་པ་གསུམ་དུ་འབྱེད་པ་བཞིན། རྟོགས་ལྡན་ལའང་འབྱེད་རིགས་མོད།
དེའི་ཕྱིར་མཐའ་ཅིག་ཏུ་འཕགས་པའི་རྟོགས་པ་མངོན་འགྱུར་དང༌། གྲུབ་ཐོབ་ཀྱང་ཐུན་མོང་གྲུབ་པ་ལ་འཇོག་པའི་ངེས་པ་ག་ལ་ཡོད། མདོར་ན་དཀར་བརྒྱུད་ཕྱོགས་ཀྱི་མིང་ཕྲན་བུ་ལའང་རྩོད་རྩོད་མཛད་པ་འདི་འདྲ་མི་རིགས་པར་སྟོན་ཕྱིར་ལབ་ལོབ་འདྲ་ཤོར་བར་གདའ།། ༈ སྲིད་གསུམ་དུ། མདོ་སྡེ་རྒྱན་གྱི་ལུང་འདིའང་གྲུབ་ཐོབ་ངོས་འཛིན་པའི་ལུང་མ་ཡིན་ཏེ་སོགས་སྨྲས་པ་ལ། ཤིང་རག་ཏུ། བླུན་རྟགས་ཤིན་ཏུ་ཆེ་བ་སྟེ། རྣམ་པར་མི་རྟོག་པའི་ཡེ་ཤེས་གྲུབ་པ་དེ་དངོས་གྲུབ་མ་ཡིན་ན་མཆོག་གི་དངོས་གྲུབ་མེད་པའམ། དེས་དངོས་གྲུབ་ཀྱི་གོ་མི་ཆོད་པར་སོང་ཞེས་སོགས་འཛེར་མོད། དེ་ནི་བླུན་རྟགས་སྔ་མ་ལས་ཆེས་ཏེ།
རྣམ་པར་མི་རྟོག་པའི་ཡེ་ཤེས་མ་གྲུབ་པ་དང༌། ལྷུན་གྱིས་གྲུབ་པ་གཉིས་པོ་གྲུབ་པ་ཡིན་ནོ། ། དེ་བཞིན་དུ་མ་གྲུབ་པ་ཐོབ་པ་གྲུབ་ཐོབ་ཡིན་ནམ་སོམས་དང༌། ངེད་ཀྱིས་གྲུབ་པ་ཞེས་པ་དང༌། གྲུབ་པ་དེ་ཐོབ་ཞེས་པ་ལ་གོ་བ་ལེགས་པར་ཐེབས་ནས་སྨྲས་ཀྱིས། གྱ་ཚོམས་སུ་སྨྲ་བའི་སྲོལ་མེད་པས་མ་བསྙོན་ཅིག། ༈ ཤིང་རག་ཏུ། འཕགས་པ་རྟོགས་ལྡན་དུ་འཇོག་ཟེར་བ་དེ་ལ་བསྒྲུབ་བྱའི་ཚིག་ཙམ་མ་གཏོགས་སྒྲུབ་བྱེད་ལུང་རིགས་གང་ཡང་མི་འདུག་པས། སླར་སྒྲུབ་བྱེད་ཀྱི་ལུང་རིགས་སྨོས་ཤིག དེ་ནས་རྩོད་པར་བྱའོ། །
ཞེས་ཟེར་ཏེ། སྒྲུབ་བྱེད་ཏིང་འཛིན་རྒྱལ་པོ་དང༌། བྱ་རྒྱུད་ཀྱི་ལུང་དྲངས་ཤིང༌། དེ་ལ་སྒྲ་བཤད་འཇུག་ཚང་བའི་རིགས་པ་བཀོད་པ་དེ་ཀས་འགྲུབ་པ་ཡིན་ཏེ། ཅེ་རེ་ལོང་གིས་མ་གཟིགས་པར་གདའ་བ།། ༈ ཤིང་རག་ལས། སྲིད་གསུམ་དུ། སྟོང་ཉིད་སྙིང་རྗེ་སོགས་སྒོམ་པ། ། ཞེས་པ་ལ་རྩོད་པ་ནས་བཟུང་སྟེ། གྲུབ་ཐོབ་རྟོགས་ལྡན་གྱི་བར་གྱི་རྩོད་ཚིག་འདི་རྣམས།
བྱིས་པ་བཙུན་ཆུང་གིས་རྩོད་པ་ཨོ་ཐོས་ལྟར་སྣང་བས། མཁས་པས་བཞད་གད་ཀྱི་གནས་སུ་འགྱུར་ལ། ལན་བྱེད་རིང་ཆོག་པ་རང་མི་སྣང་ཡང༌། བློ་ཆུང་སེམས་ཀྱི་ཁྲིད་ཕྱོགས་ལན་ཅུང་ཟད་སྨྲས་པ་དེ་ཙམ་མོ། ། ཞེས་ཟེར་རོ། ། སྟོང་ཉིད་སྙིང་རྗེ་སོགས་སྒོམ་པ། ། ཞེས་སོགས་བརྗོད་དོན་ཤིན་ཏུ་བཟང་པོ་ཞིག་འདུག་ཀྱང་མཁན་ཆེན་ཀླུ་སྒྲུབ་རྣམ་གཉིས་ཀྱིས་ཚུལ་བཞིན་མ་དགོངས་པ་དེར་འདུག་གིས། ། ད་དུང་སྐྱེ་བ་ཕྱི་མ་ལ་དགོངས་པར་འགྱུར་བའི་སྨོན་ལམ་ཐོབ་མཛོད། རྟོགས་ལྡན་དང་གྲུབ་ཐོབ་ཀྱི་སྐོར་འདི་རྩོད་པ་གཡས་ཆུང་ཞིག་སྣང་ཡང༌། ངེད་ཀྱིས་ས་པཎ་ལ་སྐུར་འདེབས་མ་ནུས།
ཁྱེད་ཞུ་ཕོད་ཆེ་བ་འདུག་པས་ས་པཎ་ལ་ཡང་གཟེ་མ་ར་མགོ་ཁོ་འཛུག་པར་ཞུ། མཁན་ཆེན་ཀླུ་སྒྲུབ་རྒྱ་མཚོ་དེ་ཉིད་མཁས་པའི་དབང་པོར་མཐོང་ཞིང༌། ཁོང་པས་གན་མཛོད་ལ་བརྒལ་ལན་ཡང་ལན་མཛད་སྣང་བ་ལ། འབྲུག་པས་ལན་མ་ཐེབས་ཟེར་བའི་གྲགས་པ་མ་ཡིན་པའི་རྔ་ཆུང་ཞིག་ཁོང་རའི་སློབ་རིགས་འདྲས་བརྡུངས་པར་བརྟེན། འབྲུག་ཕྱོགས་ཀྱི་མཁས་གྲུབ་རྣམ་རེ་ཞིག་ཕོངས་པར་བྱས། གྲྭ་རིགས་ཐ་ཆུང་བདག་གིས་ལན་དུ་འོས་པ་ཙམ་ཕུལ་བ་ཡིན་གྱི། ཁོང་གི་བཞེད་སྲོལ་མི་སྐྱོང་བ་ཁྱེད་ལྟ་བུ་ལ་ཞུ་རྒྱུ་མ་ཡིན་པས། ལན་བྱེད་རིང་མི་ཆོག་པ་ཞིག་ན་མ་མཛད་པ་དེས་ཁྱེད་རང་ཕྱོགས་ལ་ཕན་མཆིས། ཆོས་རྗེ་པཎ་ཆེན་གྱིས། སྡོམ་བརྩོན་ཕལ་ཆེར་བཀུར་བ་ཉུང༌། །
ཅེས་གསུངས་ཕྱིར་གོ་གནས་ཆེ་ཆུང་རང་ལ་ངེས་གནས་མེད་ཀྱང༌། འཇིག་རྟེན་གྲགས་ཚོད་དང་མཐུན་པའི་གོ་ས་ཆེན་པོར་ཁྱེད་བཞུགས་ཕྱིན་སྲིད་ཚུལ་དང་འབྲེལ་བའི་རྒོལ་བ་ནི་ཞུ་བ་ཅི་འོས། དམ་པ་ཆོས་དང་འབྲེལ་བའི་དགག་སྒྲུབ་ཞུ་ས་ཡང་མིན་པས་མི་སྨྲ་བའི་བརྟུལ་ཞུགས་འཛིན་པ་ཁོ་ན་རིགས་པར་མཐོང་ཡང༌། གདན་ས་ཆེན་པོ་ནས་གནང་བའི་སྟབས་ཀྱིས་ལན་མེད་ཞུས་ན། ཟབ་དགོངས་ཁྲེལ་འཁྲུགས་ཀྱི་རྒྱུ་རྐྱེན་དུ་སོང་དོགས། ད་ལམ་ཅུང་ཟད་ཕུལ་བ་ལགས་སོ། ། ཞེས་དགོས་མེད་ཀྱི་ཚིག་ལ་ལན་བཏབ་ནས་སྔར་གྱི་འཕྲོར་འཇུག་སྟེ། ༈ རབ་དབྱེར། ལ་ལ་ཉམས་དང་གོ་བ་དང༌། ། རྟོགས་པ་ཞེས་བྱ་རྣམ་པ་གསུམ། །
ཞེས་པ་ལ་འབྲུག་པས་ཉམས་ལས་རྟོགས་པ་བཟང་ཞེས་སྨྲས་པའི་རྒྱབ་རྟེན། སྲིད་གསུམ་ལས། ཉམས་ཡུལ་དང༌། མྱོང་བ་ཡུལ་ཅན། ཞེས་སོགས་དང༌། གོ་བ་ཐོས་བསམ་གྱི་སྒོ་ནས་གོ་ཡུལ་ཤར་ཙམ་དེ་ངན། ཉམས་མྱོང་གོང་དུ་བཀོད་པ་ལྟར་རང་རྒྱུད་ལ་གོམས་སྟོབས་ཀྱིས་ཤར་བའི་ཐུན་མོང་བའི་མངོན་རྟོགས་དེ་འབྲིང༌། རྟོགས་པ་མངོན་སུམ་དུ་ཤར་བ་ཐུན་མོང་མ་ཡིན་པའི་མངོན་རྟོགས་རབ་ཏུ་བྱེད་པ་ལགས་ཏེ། ཞེས་བཀོད་པ་ལ། ཤིང་རག་ཏུ།
དེ་ཙམ་གྱིས་རབ་དབྱེ་ལ་ཕན་གནོད་གང་ཡང་མ་བྱུང་ཞིང་ཟེར་མོད། དཀར་བརྒྱུད་པས། གོ་བ་ངན། ཉམས་འབྲིང༌། རྟོགས་པ་བཟང་ཞེས་གསུངས་པ་ལ། རབ་དབྱེར། ཉམས་ནི་ངན་ལ་གོ་བ་འབྲིང༌། ། རྟོགས་པ་བཟང་བ་ཡིན་ཅེས་ཟེར། ། ཅེས་ཕྱོགས་སྔའི་མི་འདོད་པ་ཞིག་ཕྱོགས་སྔར་བཟུང་བས་ན། ལྷ་རྗེ་བི་ཇིའི་སྙན་ཕྲ་ལ་གསན་པའི་སྐྱོན་བྱུང་སྟེ།
དེ་མི་བདེན་པར་ཤེས་པ་ནི་གནོད་པའོ།། ༈ ཡང་ཤིང་རག་ཏུ། ཁྱེད་རང་ལ་དཔྱད་པ་ཉམས་ལས་རྟོགས་པ་ལྷག་པ་བདེན་མེད་དུ་འགྲོ་སྟེ། ཉམས་ནི་སྒོམ་ཉམས་ཡིན་ལ། དེ་ལ་སྐྱོན་ཅན་སྐྱོན་མེད་ཀྱི། སྐྱོན་མེད་ས་བཅུའི་འཕགས་པ་རྣམས་ཀྱིས་གཟིགས་ངོར། ཅེས་སོགས་བྲིས་སོ། ། ཐོག་མར་ཐོས་བསམ་གྱི་སྒོ་ནས་གོ་བ་རྙེད། དེ་ཉམས་སུ་བླངས་པས་ཐུན་མོང་གི་ཉམས་མྱོང་སྐྱེས། དེ་ནས་ཆོས་དང་ཆོས་ཉིད་ཀྱི་ངང་ཚུལ་སྒྲིབ་མེད་དུ་གཟིགས་པའི་རྟོགས་པ་ཤར་བས་རིག་པ་དེ་སྐད་དུ་བཤད་ཀྱིས།
ས་ཐོབ་ནས་ཉམས་མྱོང་མེད་མ་སྨྲས་པས་ན། ཁྱེད་ཀྱིས་ལུང་འདྲེན་བཤད་བཤད་རྣམས་གྲོན་དུ་སོང་གདའོ།། ༈ ཤིང་རག་ལས། སྲིད་གསུམ་དུ། རྩེ་གཅིག་སྤྲོས་བྲལ་གྱི་རྣམ་གཞག་ཅུང་ཟད་དང༌། རྒྱུའི་བདེན་དོན་བཅུ་གཉིས་སྦྱོར་ལམ་དང་འབྲེལ་བ་རྩེ་གཅིག་ཁོ་ན་ལ་རྣལ་འབྱོར་ཕྱེ་བ་ཡིན། ཞེས་སོགས་ནི། དགག་སྒྲུབ་ལུང་རིགས་ནུས་པ་ཅན་ཚིག་གཅིག་ཀྱང་མེད་པར་རང་འདོད་ཀྱི་བསྒྲུབ་བྱ་ཙམ་ཞིག་བརྗོད་པ་སྟེ། ཞེས་སོགས་སྨྲས་སོ། ། སེམས་འགྲེལ་སྐོར་དང༌།
མཚན་བརྗོད་དུས་འཁོར་དང་མཐུན་པར་ཉི་མ་དཔལ་ཡེ་ཤེས་ཀྱིས་བཀྲལ་བ་སོགས་ལས། རྒྱུའི་བདེན་དོན་བཅུ་གཉིས་དང༌། རྒྱུའི་དེ་ཉིད་བཅུ་དྲུག་སྦྱོར་ལམ་ལ་བྱེད། འབྲས་བུའི་བདེན་དོན་བཅུ་གཉིས་དང༌། འབྲས་བུའི་དེ་ཉིད་བཅུ་དྲུག་འཕགས་ལམ་ལ་ཕྱེ་བ་ཞིག་འདུག་པ་ལ། དོན་ལ་བརྟག་པ་སྐབས་འདི་གཙོ་ཆེ་བའི་དབང་གིས། དཀར་བརྒྱུད་པ་རྣམས་མྱོང་ཆོས་སུ་བཞེད་པའི་རྣལ་འབྱོར་བཞི་ལའང་རྒྱུ་འབྲས་ཀྱི་ཚུལ་དེ་བཞིན་བྱས་པ་ལ་འགལ་བ་མེད་དེ། སོ་སོ་སྐྱེ་བོའི་གང་ཟག་ལ། ། ཆོས་མཐུན་ཙམ་ཞིག་བརྩི་ན་ནི། ། ཆོས་ནས་གསུངས་ན་འགལ་བ་མེད། །
ཅེས་གསུངས་པ་དང་མཐུན་པའི་ཕྱིར་རོ། ། ཡང་མིང་ཙམ་ལ་རྩོད་པར་བཞེད་ན། འཁོར་ལོ་འཆམས་པ་དང་བསྐོར་བ་ལ་སོགས་པ་ལམ་འབྲས་ལས་འབྱུང་བའི་བརྡའ་ཆད་རྣམས་ལའང་རྒྱུ་མཚན་མཚུངས་པར་བཀོད་པ་དེར་ལྟོས་ཤིག དེ་ཡི་འཁོར་ལོ་རོ་ཞེས་བརྗོད། ། སྒོམ་པ་རོ་གཅིག་མཉམ་པ་ཉིད། ། ཅེས་རོ་གཅིག་ལ་སྦྱོར་ཞིང༌། སྒོམ་མེད་སྒོམ་པ་པོ་ཡང་མེད། ། ཅེས་སྒོམ་མེད་དང་སྦྱར་བ་ལ། སྐྱོན་ཅི་ཡང་མེད་དེ། ཚིག་དོན་གཉིས་ཀ་ལེགས་པར་འབྱོར་བའི་ཕྱིར་རོ།།
༈ ཤིང་རག་ཏུ། སྒོམ་མེད་སྒོམ་པ་པོ་ཡང་མེད། ། ཅེས་པ་རྟོག་བཏགས་གློ་བུར་བ་ཙམ་ཞེས་ཟེར་བ་ནི། རང་བློའི་སྐྱོན་ཏེ། ཁྱེད་ཀྱིས་སྔས་མགོའི་དཔེ་ཆ་གསར་པ་ཚོ་དང་མ་མཐུན་ཚད་རྟོག་བཏགས་གློ་བུར་བ་ཡིན་ན་ཧ་ཅང་ཐལ་ཏེ། ཁྱེད་ཀྱིས་མ་གཟིགས་པའི་ཆོས་དང༌། བོང་བུས་མི་ཐར་བའི་ལམ་ཤིན་ཏུ་མང་བས་སོ། ། བཤད་རྒྱུད་དགོངས་པ་ལུང་སྟོན་ལས། ཚིག་གཅིག་ལ་ཡང་སྣ་ཚོགས་དོན། ། ཅེས་པ་བཞིན་སྐབས་ཐོབ་ཀྱི་ལུང་དོན་འགྲེལ་ཤེས་མཁས་པ་ཡིན་གྱི།
པིར་པིར་རྟོག་བཏགས་ལ་ངོ་མཚར་དུ་སུ་ཞིག་འཛིན།། ༈ ཤིང་རག་ཏུ། རབ་དབྱེར། དཔེར་ན་རྨི་ལམ་ངེས་བསྟན་ལས། ། ཞེས་སོགས་ལ་སྲིད་གསུམ་དུ། ས་བཅུའི་རྨི་ལྟས་གསུངས་པའི་རྒྱུ་མཚན་གྱིས་འཇིག་རྟེན་པའི་ས་བཅུ་ཡིན་གསུངས་པ་འདྲ་ན། དེ་ལ་ངེས་པ་ཅན་མི་སྣང་སྟེ། ས་བཅུ་པ་ལ་གནས་པའི་བྱང་སེམས་དོན་ཐམས་ཅད་གྲུབ་པ་ལྟ་བུའི་སྲིད་པ་ཐ་མ་པ་ལའང༌། རྒྱལ་པོའི་ཕོ་བྲང་ནས་འབྱུང་བའི་ནུབ་མོ་རྨི་ལམ་གྱི་མཚན་མ་བཟང་པོ་མང་དུ་གཟིགས་པར་འདུལ་བ་ལུང་དང༌། རྒྱ་ཆེར་རོལ་པའི་མདོ་ལས་གསུངས་པའི་ཕྱིར།
ཞེས་བྲིས་པ་ལ། ཤིང་རག་ཏུ། ས་བཅུའི་སེམས་དཔའ་རྣམས་ཀྱི་སྤྲུལ་པའི་རྣམ་རོལ་ལ་ནི་ངེས་པ་མེད་ཅིང༌། དེའི་ཕྱིར། བྱང་སེམས་དོན་གྲུབ་ཀྱི་རྨི་ལམ་རྣམས་ནི། སྤྲུལ་པ་ཚུལ་སྟོན་གྱི་རྨི་ལམ་ཡིན་གྱིས། ལས་སྣང་རང་རྒྱུད་པའི་རྨི་ལམ་མ་ཡིན། ཞེས་ཟེར་རོ། ། ཡབ་དང་སྲས་མཇལ་བའི་མདོར། རང་རེའི་སྟོན་པ་འདི་ཉིད་སྔོན་བསྐལ་པ་དཔག་མེད་འདས་པ་ན།
སངས་རྒྱས་དབང་པོའི་ཏོག་ཅེས་བྱ་བར་མངོན་པར་རྫོགས་པར་སངས་རྒྱས་ཟིན་པ་ཞིག སླར་ཞིང་འདིར་སྤྲུལ་པའི་གར་མཛད་ཚུལ་སོགས་ཆེར་གསུངས་པ་དང༌། དེ་མཚུངས་མདོ་གཞན་ལས་ཀྱང་གསུངས་མོད། དེ་ལྟར་ན་བྱང་སེམས་དོན་གྲུབ་ཀྱི་རྨི་ལམ་ཙམ་ལ་ཆ་མ་བཞག་ན། མཛད་པ་ལྷག་མ་རྣམས་ཀྱང་སྤྲུལ་པའི་རྣམ་རོལ་ཡིན་ཏེ། རྣམ་པ་སྣ་ཚོགས་སྟོན་པ་འདི། ། སྤྲུལ་པ་ཡིན་གྱིས་རང་རྒྱུད་མིན། ། ཞེས་བཤད་པ་དང་མཐུན་ལ། དེའི་ཚེ་སངས་རྒྱས་པ་དང༌། ཆོས་འཁོར་བསྐོར་བ་སོགས་ཀྱི་ཐ་སྙད་དུས་གནས་ཐམས་ཅད་འཇོག་དཀའ་བས་སྨྲ་ཚོད་མི་ཟིན་ལ།
ཐུན་མོང་ཐེག་པ་དང་སྒོ་བསྟུན་ནས་གླེངས་ཚེ། མནལ་བ་དང༌། རྨི་ལམ་རྨི་བ་སོགས་ཀྱང་འཇིག་རྟེན་དང་རྗེས་སུ་མཐུན་པ་ཞིག་སྨྲ་དགོས་སོ།། ༈ ཤིང་རག་ཏུ། ཐུབ་པའི་མཆོད་རྟེན་འཇིམ་པ་ལས། ། བྱས་པ་མཐོང་ན་ས་དང་པོ། ། ཞེས་སོགས་ནི། ལས་སྣང་རང་རྒྱུད་པའི་རྨི་ལམ་སྟེ། ཞེས་ཟེར་བ་ལ་སྙིང་པོ་མི་སྣང་སྟེ། དེ་རང་རྒྱུད་པ་ཡིན་པའི་ཤེས་བྱེད་མི་འདུག་པས་སོ། །
ས་པཎ་གྱིས་གསུངས་སོ་ཞེ་ན། ཁོ་བོ་ནི་དེ་ཀས་འཐུས་ཀྱང་གཞན་གྱིས་རྩི་དོན་བྱེད་པ་དཀའ། གཉིད་མེད་པ་ཙམ་རང་ལ་བཟང་རྒྱུ་མེད་དེ་དམྱལ་བ་བཞིན། རྨི་ལམ་མེད་པ་ཙམ་ལའང་བཟང་རྒྱུ་མེད་དེ་ལྷ་བཞིན་ནོ། ། རིམ་ལྔར། གཉིད་ལོག་པ་དང་སད་པ་སྟེ། ། གནས་སྐབས་གཉིས་པོ་སྤངས་པ་ནི། ། གཉིད་ལོག་པ་དང་རྣམ་བྲལ་བ། ། ཟུང་འཇུག་ཡིན་པར་སྟོན་པས་གསུངས། ། ཞེས་པ་ནི།
གཉིད་རྨི་ལམ་ཞེས་པའི་སྐབས་ཀྱི་གཉིད་མ་ཡིན་ལ། འདིའི་གཉིད་ནི་མ་རིག་པའི་གནས་སྐབས། གཉིད་སད་པ་ནི་མ་རིག་པ་དེ་དང་བྲལ་བའི་སྐབས་ཞེས་རྣམ་པར་དབྱེ་བ་མེད་དེ། དུས་རྟག་ཏུ་མ་རིག་པའི་གཉིད་ལས་སངས་ཕྱིར་དང༌། ཞེས་པའི་སྐབས་དང་མཐུན་ཅིང་དོན་དུ་ན། མ་རིག་པ་མེད། མ་རིག་པ་ཟད་པ་མེད་ཅེས་གསུངས་པ་དེ་ཡིན་པས། གཉིད་དང་རྨི་ལམ་གྱི་འཕྲོས་གླེངས་འདི་ལ་ཕན་གནོད་མི་སྣང་ངོ༌།། ༈ ཤིང་རག་ཏུ། སྦྱོར་ལམ་གྱི་སྐབས་སུ་དེ་བཞིན་གཤེགས་པའི་སྐུ་མཐོང༌།
ཆོས་འཆད་པ་ཐོབ་པའི་ཕྱིར། རྨི་ལྟས་བཅུ་པོ་ཡོངས་སྤོང་གི་སྐབས་ཡིན་ཟེར་བ་འབྲེལ་བ་མེད་དེ། ས་དང་པོ་བས་སངས་རྒྱས་བརྒྱ་མཐོང་ཞེས་པ་ནས་ས་བཅུའི་བར་དུ། སངས་རྒྱས་མཐོང་བ་དང༌། ཆོས་ཐོས་པ་ཇེ་མང་དུ་འགྱུར་བར་བཤད་པའི་ཕྱིར། དེ་ལྷག་གི་ལབ་རོ་རྣམས་དུད་འགྲོས་ཟ་བར་འགྱུར་རམ་བོར་ཞོག། ༈ རབ་དབྱེར། དེང་སང་འགའ་ཞིག་བླ་མ་ཡི། ། མོས་གུས་ཙམ་གྱིས་སེམས་བསྒྱུར་ནས། ། རྟོག་པ་ཅུང་ཟད་འགགས་པ་ལ། །
ཕྱག་རྒྱ་ཆེན་པོར་ངོ་སྤྲོད་བྱེད། ། ཅེས་སོགས་ལ། སྲིད་གསུམ་དུ། ལམ་འབྲས་ལས། ཁམས་འདུས་པ་གསུམ་ཞེས་འབྱུང་བ་དེ་དོན་གྱིས་འགོག་པར་བཞེད་པ་སྟེ། ཞེས་བྲིས་པ་ལ། ཤིང་རག་ཏུ། དེ་ནི་མི་རིགས་ཏེ། ཞེས་སོགས་རྒྱུ་མཚན་དང་བཅས་སྨྲས་པ་ནི། ཐུགས་སྲབ་མོ་ཡོད་པའི་རྣམ་འགྱུར་ཏེ།
ལམ་འབྲས་ས་པཎ་གྱིས་འགོག་པར་མི་སྲིད་ཅིང༌། ཁོ་བོས་ནི་ས་པཎ་གྱི་ལུགས་འཛིན་ཁ་ཅིག་ལ་ཅོ་དྲིས་པའོ།། ༈ ཤིང་རག་ཏུ། རབ་དབྱེའི་དགག་བྱ་ནི། མོས་གུས་ཀྱི་སྟོབས་ཀྱིས་རྟོག་པ་མངོན་འགྱུར་བ་སྐད་ཅིག་འགག་པ་ལ། ཕྱག་ཆེན་དུ་ངོ་སྤྲོད་པ་དགག་པ་ཡིན། གཉིད་ཀྱི་ཚེ་རྟོག་པ་མངོན་འགྱུར་བ་སྐད་ཅིག་འགགས་ཀྱང༌། ཕྱག་ཆེན་དུ་ངོ་སྤྲོད་པར་མི་རུང་བ་དང་འདྲ། དེས་ན་རྟོག་པ་ཅུང་ཟད་འགགས་པ་ལ། ཞེས་ཅུང་ཟད་ཀྱི་ནུས་པ་ལ་བརྟགས་པས་རྩོད་པ་རང་གྲོལ་ཡིན།
ཞེས་སྨྲས་སོ། ། གཉིད་འཐུག་གི་ཚེ་རྟོག་པ་མངོན་འགྱུར་བའི་སྐད་ཅིག་འགགས་པ་དེ་ཕྱག་ཆེན་དུ་ངོ་སྤྲོད་མི་རུང་བའི་རྒྱུ་མཚན་ཅི་ཡོད། གཉིད་སྒོམ་དུ་མ་ཤར་ན་སྒོམ་ཁོར་ཡུག་ཏུ་འོང་བ་མེད་པར་འཇོག་གིས། དེས་ས་ལམ་ཆེར་མི་བསྒྲོད་པས་ཁྱེད་ཀྱི་ངོ་སྤྲོད་དེ་ནི། ཚོད་འཇོག་ངོ་སྤྲོད་ལ་གོ་ཡུལ་གྱིས་ཤམ་བུ་བཏགས་པ་ཙམ་མོ། ཇོ་བོ་ནཱ་རོ་ཏ་པའི་མན་ངག་ཉམས་སུ་ལེན་མཁན་རྣམས་ནི། ཉིན་མཚན་བར་གསུམ་གྱི་འོད་གསལ་ངོས་འཛིན་པའི་སྐབས་ཀྱི་མཚན་དུས་སུ། ཉིན་སྣང་གིས་བསྡུས་པའི་སྣང་གསུམ་ལུགས་ཟློག་ཏུ་ཐིམ། རྨི་ལམ་འཆར་བའི་སྔོན་གྱི་སྣང་གསུམ་ལུགས་འབྱུང་དུ་མ་ལང་གོང་གི་བར་དེར། རང་བཞིན་གཞི་ལ་གནས་པའི་འོད་གསལ།
དེ་ལ་འོད་གསལ་མའི་མིང་བཞག གོམས་སྟོབས་ལས་བྱུང་བའི་ཡང་དག་གི་དྲན་པ་ལ་འོད་གསལ་བུའི་ཐ་སྙད་བྱས་ནས། དེའི་སྐབས་སུ། འོད་གསལ་དེ་གཉིས་ཆུ་ཐོག་ཏུ་ཆུ་བླུག་པ་བཞིན་དབྱེར་མེད་དུ་འདྲེས་པ་ལ། འོད་གསལ་མ་བུ་འདྲེས་པ་ཟེར་ཞིང༌། དེ་ལ་མཉམ་པར་བཞག་པས། ཐ་སྙད་དུ་བཏགས་པའི་གཉིད་མ་སད་ཀྱང༌། སྒོམ་ལ་འདུ་འབྲལ་མེད་པ་ཞིག་འོང་བ་ནི། ལག་ལེན་གྱི་རྒྱུན་མ་ཉམས་པའི་ཁྱད་ཆོས་སོ། ། དེས་ན་གཉིད་ཀྱི་རྟོག་པ་མངོན་འགྱུར་འགགས་པའི་སྐད་ཅིག་ཕྱག་ཆེན་དུ་འགྲོ་ཚུལ་དེ་ལྟར་ལགས།
རྟོག་པ་ཅུང་ཟད་འགགས་པ་ཕྱག་ཆེན་དུ་ངོ་སྤྲོད་བྱེད་མཁན་གྱི་དཀར་བརྒྱུད་པ་མེད་པས་ཅུང་ཟད་ཀྱི་ཚིག་ནུས་ལ་བརྟགས་དགོས་མ་མཆིས་སོ།། ༈ རབ་དབྱེར། དབང་མ་བསྐུར་ལ་བླ་མ་མེད། ། ཅེས་པ་ལ། སྲིད་གསུམ་དུ། བླ་མ་གཅིག་ལས་དབང་ཐོབ་རྗེས། གཞན་གཅིག་ལས་རྒྱུད་དམ་མན་ངག་ལྟ་བུ་ཐོབ་པའི་བླ་མ་དེ། གསང་སྔགས་ཀྱི་བླ་མ་མིན་པར་བསྒྲུབ་ཨེ་སྤོབས། ཞེས་སོགས་བཀོད་པ་ལ། ཤིང་རག་ཏུ།
སྔར་སྨིན་དབང་གཅིག་ཀྱང་མ་ཐོབ་པ་ལ། བླ་མས་དབང་མ་བསྐུར་བར་རྒྱུད་མན་ངག་བཤད་ན། དེ་བླ་མར་མི་འགྱུར་བ་ལ་དགོངས་ནས། དབང་མ་བསྐུར་ལ་བླ་མ་མེད། ། ཞེས་བཤད། སྔར་བླ་མ་གཞན་ལས་དབང་ཐོབ་པ་ཞིག་ལ། བླ་མས་དབང་མ་བསྐུར་བར་རྒྱུད་སོགས་བཤད་ཀྱང་བླ་མའི་གོ་ཆོད་པ་སློབ་མ་དེའི་རང་ངོར་ནི་བྱེད་དགོས་ཏེ། དབང་ཁྲིད་བརྒྱུད་པ་སོ་སོའི་ཆོས་མང་དུ་སྣང་བ་བཞིན་ནོ། ། ཞེས་སྨྲས་པ་ཆ་གཅིག་འདྲ་མོ་སྣང་སྟེ། འོན་ཀྱང༌།
རྩ་ལྟུང་འཁྲུལ་སྤོང་ལས། ཡང་དབང་བསྐུར་བ་དང༌། རྒྱུད་བཤད་པ་དང༌། མན་ངག་ཐོབ་པ་སྟེ་གསུམ་ལྡན་ནམ། གང་ཡང་རུང་བ་གཉིས་ཐོབ་པ་སྟེ་གཉིས་ལྡན་ནམ། གང་ཡང་རུང་བ་གཅིག་ལས་མ་ཐོབ་ཀྱང་རུང་སྟེ། རྡོ་རྗེ་ཐེག་པའི་བཀའ་དྲིན་མནོས་པ་ལ་ནི་བླ་མ་ཞེས་ཡོངས་སུ་གྲགས་པ་ཡིན་ནོ། ། ཞེས་པ་དང་ཅུང་མ་མཐུན་པས་ཆོས་རྗེའི་དགོངས་པར་སོང་མ་སོང་བརྟག་པར་བྱའོ།། ༈ ཡང་ཁྱེད་ཀྱིས། དཀྱིལ་འཁོར་དུ་ནི་མ་ཞུགས་ལ། །
འདི་ཡི་མིང་ཡང་བསྟན་མི་བྱ། ། དཀྱིལ་འཁོར་གཞན་དུ་ཞུགས་པ་ལའང༌། ། འདི་ཡི་གསང་བ་བསྟན་མི་བྱ། ། ཞེས་པའི་རྗེས་སུ་འབྲང་ནས། ས་ལུགས་པ་ཁ་ཅིག་ཕྱག་ལེན་གཙང་ཞིབ་ཅན་དུ་མཛད་པའང་སྣང་སྟེ། ཕྱོགས་གཅིག་ནས་ལེགས་པར་སྣང་ཡང༌། རྗེ་བཙུན་གོང་མ་རྣམས་ལ་དབང་རྒྱུན་མེད་པར་རྒྱུད་ཀྱི་ལུང་རྒྱུན་ཡོད་པ་འགའ་རེ་སྣང་ཞིང༌། དེང་སང་ཡང་ལུང་རྒྱུན་ཅི་ཡོད་ལ་དབང་རྒྱུན་མེད་པའི་ཆོས་དུ་མ་ཞིག་སྣང་བ་རྣམས། སྤངས་དགོས་པའི་ཉེས་པར་འགྱུར་བས་ལུགས་དེ་ལེགས་པ་མ་ཡིན་ནོ། ། ཞེས་སྨྲས་སོ། །
ལུང་འདི་མི་གཡོ་བླ་མེད་དང༌། ཕག་མོ་མངོན་འབྱུང་གཉིས་སུ་ཚིག་མཐུན་པར་བྱུང༌། རྒྱུད་འགའ་ཞིག་ཏུའང་ཕྱོགས་འདྲ་འབྱུང་མོད་ཀྱི། འདིའི་དོན་འཆད་པ་ནི། དཀྱིལ་འཁོར་དུ་ནི་མ་ཞུགས་ལ། ། རྒྱུད་འདི་བསྟན་པར་མི་བྱ་སྟེ། ། ཞེས་པའང༌། མི་གཡོ་བ་དང་ཕག་མོའི་དཀྱིལ་འཁོར་དུ་མ་ཞུགས་པ་ལ་དེ་གཉིས་ཀྱི་རྒྱུད་བསྟན་དུ་མི་རུང་ཟེར་བ་མ་ཡིན་ཏེ། དཀྱིལ་འཁོར་ཞེས་པའི་སྐབས་སུ། བྱེ་བྲག་ཏུ་བཀར་བའི་ཚིགས་མ་བྱུང་བས་སོ། །
དཀྱིལ་འཁོར་གཞན་དུ་ཞུགས་པ་ལའང༌། ཞེས་པའི་གཞན་དེ་ཡང༌། དུས་གསང་ལ་སོགས་པའི་དཀྱིལ་འཁོར་མ་ཡིན། དཔེར་ན་སྤྱི་རྒྱུད་དུ། སྟོན་པ་གཞན་གྱི་གཞུང་མི་ཆོད། ། ཅེས་པ་དང་ཆ་འདྲ་བར། མུ་སྟེགས་ཅན་ལ་སོགས་པའི་གཞུང་ལས་བཤད་པའི་དཀྱིལ་འཁོར་དུ་ཞུགས་ཤིང༌། དེའི་དམ་ཚིག་ཁས་ལེན་བཞིན་པའི་གང་ཟག་ལ་འདིའི་གསང་བ་མི་བསྟན་ཅེས་པའམ། ཡང་ན། གཞན་ཞེས་པ་རྒྱུད་སྡེ་ཕྱི་མ་ལ་བཞག་ནས།
དེའི་དཀྱིལ་འཁོར་དུ་ཞུགས་ནས། དེ་ཀའི་ཐུན་མོང་མ་ཡིན་པའི་བརྟུལ་ཞུགས་ལ་མཆོག་ཏུ་འཛིན་པ་ལ། འདི་ཉིད་མི་བསྟན་ཞེས་པའི་དོན་དུ་སོང་ངོ༌། ། དེ་ལྟ་མ་ཡིན་པར་བླ་མེད་ཀྱི་དཀྱིལ་འཁོར་ཆེན་པོ་གང་རུང་གཅིག་ཏུ་ཞུགས་ཤིང་དབང་ཐོབ་ཀྱང༌། རྒྱུད་འདི་གཉིས་བསྟན་དུ་མི་རུང་ན་ཧ་ཅང་ཐལ་ཏེ། སྒོས་ཀྱི་དབང་རྒྱུན་མེད་ལ། ལུང་རྒྱུན་དང་བཤད་རྒྱུན་ཡོད་པ་རྣམས་ལ་ཇི་ལྟར་བྱ། དུས་ཀྱི་འཁོར་ལོའི་དཀྱིལ་འཁོར་དུ་ཞུགས་ཤིང་དབང་བཞི་ཐོབ་ན། རྒྱུད་སྡེ་ཐམས་ཅད་འཆད་པའི་རྡོ་རྗེ་སློབ་དཔོན་དུའང་གྲུབ་པར། འཕགས་པ་འཇིག་རྟེན་དབང་ཕྱུག་ཀྱིས་བཤད་ན།
བསྟན་པའི་སྣོད་དུ་ལྟ་ཞིག་ཅི་སྨོས་སྙམ་དུ་གོ་བར་འགྱུར་རོ། ། གྲུབ་དོན་ནི། འཆད་ཚུལ་དེ་ལྟ་བུ་མ་བྱས་ན། རྒྱུད་སྡེ་ལས་བཤད་པའི་དཀྱིལ་འཁོར་གཞན་དུ་ཞུགས་ཕྱིན། མི་གཡོ་བླ་མེད་དབང་གི་རྒྱུད་ཀྱི་གདུལ་བྱར་མི་འགྱུར་བའི་ཁྱབ་མཐའ་འགོད་པར་འགྱུར་བས་མི་རུང་ངོ༌། ། དེས་ན། རྒྱུད་ལུང་དེ་དང་རྗེ་བཙུན་གོང་མའི་དགོངས་པ་འགལ་བར་བཟུང་ནས། ལུགས་དེ་སྤངས་ན་ཁྱེད་ལ་ཉེས་ལྟུང་དུ་གྱུར་ཏ་རེ།། ༈ སྲིད་གསུམ་དུ། ཡང༌།
དྭགས་པོ་བས་རང་བཞིན་ཡོངས་ཤེས་ལ་བློ་རྩེ་གཏད་ནས། སེམས་ངོ་མཐོང་བས་ཆོག་ཅེས་དང༌། རང་ངོ་ཤེས་པས་གྲོལ་ཞེས་གླེངས་པ་ལ། དེ་འདྲ་བདུད་ཀྱི་གསང་ཚིག་ཡིན། ། ཅེས་དང༌། ཁོ་བོའི་ལུགས་ཀྱི་སེམས་ལ་ངོ་བོ་མེད་པས་སྤྲད་རྒྱུ་མི་བདོག ཅེས་གསུངས་ནས། ཡང་དཀོན་མཆོག་མགོན་པོའི་ཞུས་ལན་དུ། སེམས་སེམས་ཀྱིས་སྟོངས་ཤིང་ཅིར་ཡང་མ་གྲུབ་པ་ལ། ཅིར་ཡང་མ་རེད་པ་ཞེས་པ་ནས།
དབུགས་འགགས་ན་རྣམ་ཤེས་འགགས་ནས་སྡུག་བསྔལ་གྱི་འཁོར་ལོ་འགགས་པར་ངོ་འཕྲོད་ན་སེམས་ངོ་འཕྲོད་ལུགས་ལེགས་པ་ལགས། ཞེས་སེམས་ངོ་འཕྲོད་རྒྱུ་ཡོད་པ་དང༌། སེམས་རྟེན་བརྟེན་པ་དག་མ་དག་རང་ངོ་ཤེས་པའི་དོན་དུ་བཞེད་པ་སྣང་ཞིང༌། རྗེ་བཙུན་གྲགས་པས་ཀྱང༌། རྔ་མོང་བུ་དང་ཕྲད་པ་བཞིན། ། སེམས་ཉིད་རང་ངོ་རང་གིས་ཤེས། ། ཞེས་གསུངས་པ་རྣམས་འགལ་བ་ལྟར་སྣང་ཞེས་དང༌། སྙེ་མོ་མཛེས་སྒོམ་གྱི་ཞུས་ལན་དུ། སེམས་སྟོང་པར་རྟོགས་པ་དང༌། ཟུང་འཇུག་ཏུ་རྟོགས་པ་གཉིས་ཀྱི་ཕྱི་མ་ལ་སྡེ་སྣོད་དང༌།
རྒྱུད་སྡེ་དང༌། དཀོན་མཆོག་གསུམ་ཚང་བར་གསུངས་འདུག་པ། སེམས་ལ་ངོ་བོ་མེད་ན་ཚང་ལུགས་ཇི་ལྟ་ལགས། ཞེས་བྲིས་པ་ལ། ཤིང་རག་ཏུ། ངེས་དོན་གྱི་སྐབས་འདིར། གནས་སྐབས་གཉིས་ཏེ། མཉམ་བཞག་གི་ངོ་བོ་ལ་ཟླ་བའི་སྐབས་དང༌། གཞི་ལམ་འབྲས་གསུམ་གཞན་ལ་བརྡའ་སྤྲོད་པའི་སྐབས་གཉིས་སོ། ། དང་པོའི་ཚེ།
སེམས་བཞག་བྱ་འཇོག་བྱེད། བསྒོམ་བྱ་སྒོམ་བྱེད། མྱོང་བྱ་མྱོང་བྱེད། འཐོབ་བྱ་ཐོབ་བྱེད། ངོ་སྤྲོད་བྱ་སྤྲོད་བྱེད་དང་བྲལ་བ་ཡིན་ལ། ས་པཎ་གྱིས། སེམས་ལ་ངོ་བོ་མེད་པས་སྤྲད་རྒྱུ་མི་བདོག ཅེས་པའང་དེ་ལ་དགོངས། ཡང་དག་པར་ན། སེམས་ལ་ངོ་བོ་ཡོད་མེད་གཉིས་ཀ་ལས་འདས་ཤིང༌།
ངོ་སྤྲོད་རྒྱུ་ཡོད་མེད་ཀུན་ལས་འདས་པ་ཞིག་ཡིན་ཡང༌། དེ་གོ་བར་བྱེད་པའི་བརྡར་སེམས་ལ་ངོ་བོ་མེད་པས་སྤྲད་རྒྱུ་མེད་ཅེས་གསུངས་པ་ནི། དཔེར་ན་སློབ་དཔོན་ཏོག་རྩེ་པས། གཉིས་སུ་མེད་པའི་མིང་ཙམ་སྟེ། ། ཞེས་སོགས་དང༌། སྙིང་པོ་གསལ་པོར་བརྗོད་ན། གལ་ཏེ་ངོ་སྤྲོད་རྒྱུ་ཡོད་ན། འདི་ནི་འདིའོ། ། ཞེས་མཚོན་པའི་ཚུལ་གྱིས་ངོ་སྤྲོད་དགོས་མོད། དོན་དམ་པའི་གཤིས་ལུགས་ནི་གང་གིས་ཀྱང་མཚོན་དུ་མེད་པ།
བརྗོད་དུ་མེད་པ་བློའི་ཡུལ་ལས་འདས་པའི་ཕྱིར་ངོ་སྤྲོད་རྒྱུ་མེད་དོ། ། ཅེས་པ་ལ། དོན་དམ་བློ་ཡི་སྤྱོད་ཡུལ་མིན། ། ཅེས་པ་དང༌། ས་ར་ཧའི་ལུང་དང་བཅས་སྨྲས། དེ་ལྟར་ན། ཁྱེད་ཀྱིས་སྨྲས་པ་འདི་ལ། ལ་ཟླ་ཚུལ་དེ་བདུད་ཀྱི་གསང་ཚིག་ཡིན་ནམ་རྩོད་གཞི་ཡིན་སོམས་དང༌། རང་མཉམ་བཞག་གི་ངོ་བོ་ལ་ཟླ་བའི་བསམ་བརྗོད་ཀྱི་ཡུལ་ལས་འདས་པ་དེ་ཀ གསང་སྔགས་ཀྱི་ཐབས་ཁྱད་པར་ཅན་གྱི་སྒོ་ནས་གཞན་ལ་བརྡའ་སྤྲོད་པ་ཡིན་གྱི།
རང་ལ་སེམས་ངོ་སྤྲོད་རྒྱུ་མེད་ན་གཞན་ལ་སེམས་ངོ་ཇི་ལྟར་སྤྲོད་སོམས་དང༌། འདི་ནི་འདིའོ། ། ཞེས་མཚོན་དུ་མེད་པའི་སྒོ་ནས་མཚོན་པར་བཤད་དེ། ཡེ་ཤེས་འདི་ནི་ཆེས་ཕྲ་ཞིང༌། ། ཞེས་སོགས་དང༌། མཆོག་དགར་སྒོམ་པ་མེད་ཅིང་སྒོམ་པ་པོ་ཡང་མེད། ཅེས་སོགས་གསུངས་པས་སོ། ། དེ་ནི། གཉིས་སུ་མེད་པ་མིང་ཙམ་སྟེ། ། དེ་ལ་མིང་ཡང་ཡོད་མ་ཡིན། །
ཅེས་པ་དེའི་དོན་དུ་སོང༌། དེ་ལ་དགོངས་ནས། ས་ར་ཧས། བླ་མས་སྨྲས་པ་གང་གིས་སྙིང་ཞུགས་པ། ། ལག་པའི་མཐིལ་ན་གནས་པའི་གཏེར་མཐོང་འདྲ། ། ཞེས་གསུངས་གདའ། ས་ར་ཧའི་ལུང་ཁྱེད་ཀྱིས་དྲངས་པ་ལས། བསམ་གཏན་བྲལ་བས་ཅི་ཞིག་བསམ་བྱར་ཡོད། ། ཅེས་སོགས་རང་གིས་མྱོང་བ་མེད་ཚུལ་གྱིས་མྱོང་རྗེས། གཞན་ལ་བརྗོད་པ་མེད་ཚུལ་གྱིས་བརྗོད་པ་ཡིན་པས་དོན་བཟང་པོའོ། །
ཕྱོགས་བཅུའི་སངས་རྒྱས་ཀྱི་ཞུ་འཕྲིན་དུ། སོ་མར་བཞག་ན་བལ་ཉིད་ཡིན། ། སྐུད་པར་བྱས་ན་བཅོས་པར་འགྱུར། ། ཞེས་སོགས་ཀྱི་དཔེ་ལ། སྲིད་གསུམ་དུ། འདི་ཕྱོགས་བཅུའི་སངས་རྒྱས་ལ་ཞུ་ལོག་འབུལ་གནང་འདུག་པ་ལ་གསེར་སྦྱངས་འདི་ལྟར་འབུལ་ཏེ། ཞེས་བཀོད་པ་ལ། ཤིང་རག་ཏུ། མ་རངས་པའི་ཚིག་སྔ་ཕྱིར་བྲིས་པ་ནི། སྤྲོ་གཏམ་བྱུང་ན་རང་དང་མཐུན་པས་དགྱེས་རྒྱུ་ལ།
དོན་དུ་ངེད་ཀྱིས་ས་པཎ་ལ་སྐུར་འདེབས་སུ་མི་འགྲོ་ལ། གནས་སྐབས་ཚིག་ཉམས་འཚར་པོ་བྲིས་པ་དེ་ལ་དགོངས་རྟགས་སུ་འདུག་པས། ཨོཾ་མ་ཎི་པད་མེ་ཧཱུཾ་ཧྲཱིཿ དེས་དེ་ལ། གསེད་དགྲོལ་སྲིད་གསུམ་དུ་ཞུས་པ་དེ་ཀས་ས་པཎ་ཆེན་པོའི་དགོངས་པ་རྫོགས་འགྲོ་བ་ཡོད་པས་སླར་བཟླས་མ་དགོས།། ༈ ཡང་ཉིད་ཀྱིས། དོན་གྱི་ཚེ། ཕྱོགས་བཅུའི་སངས་རྒྱས་ཀྱི་ཞུ་འཕྲིན་དུ། སོ་མ་མ་བཅོས་ལྷུག་པར་བཞག ། དེ་ལ་ཕྱག་རྒྱ་ཆེན་པོ་ཟེར།
ཞེས་དགག་པར་མཛད་པ་ལ། སྲིད་གསུམ་དུ། སོ་མ་སོགས་ལ་བཀའ་བཀྱོན་མཛད་ན། རང་ཕྱོགས་དམའ་དབབ་པའི་སྒྱུ་ཐབས་སུ་འགྲོ་བ་འདྲ་ལགས། ཞེས་སོགས་བཀོད་པ་ལ། ཤིང་རག་ཏུ། མ་དགོངས་པ་སྟེ། ངེད་ཀྱིས་ལམ་སྐོར་དགུའི་སེམས་ཁྲིད་རྣམས་སུ། སོ་མ་ལྷུག་པ་རང་འཐད་མ་བཅོས་པར་བཞག ཅེས་ཀྱང་བཤད་མོད།
དེ་དག་གནས་ལུགས་རྟོགས་པའི་ཐབས་སམ་རྒྱུ་ཡིན་གྱི། སོ་མ་མ་བཅོས་པར་བཞག་པ་དེ་ཙམ་ཞིག་གནས་ལུགས་མ་ཡིན། འབྲུག་པ་རྣམ་སོ་མ་མ་བཅོས་ལྷུག་པ་དེ་གནས་ལུགས་ཕྱག་ཆེན་རང་དུ་བྱེད་པ་ནི་ལྟ་སྒོམ་ཤན་མ་ཕྱེད་པའི་བླུན་རྟགས་ཤིན་ཏུ་ཆེ་བར་སྣང༌། ཞེས་སོགས་མང་དུ་སྨྲ་མོད། ཞུ་ལོག་འབུལ་བ་གནང་ཞེས་པའི་ཚིག་གནད་འཛིན་ས་འདི་ཡིན་ཏེ། སོ་མ་མ་བཅོས་ལྷུགས་པར་བཞག་པ་ཕྱག་ཆེན་ཡིན་ཅེས་འབྲུག་པས་མི་འདོད་པ་ས་པཎ་ལ་ཐུགས་རྒྱུས་ཡོད་བཞིན་དུ། ཕྱོགས་བཅུའི་སངས་རྒྱས་ལ་དེ་དང་མི་མཐུན་པའི་ཞུ་འཕྲིན་ཕུལ་ཞེས་པའི་དོན། སོ་མ་ལྷུག་པ་སོགས་ནི། ཕྱག་ཆེན་གྱི་གནས་ལུགས་རང་ངོ་འཕྲོད་ཟིན་དེ་སྐྱོང་བའི་ཐབས་སུ་འབྲུག་པས་བཞེད་ཀྱི། སོ་མ་སོགས་གནས་ལུགས་ཕྱག་ཆེན་རང་དུ་བྱེད་མཁན་གྱི་འབྲུག་པ་སུ་འདུག
ཕྱོགས་སྔའི་ནམ་མ་ལངས་པར་དགག་པའི་ཉི་མ་ཁ་ཤོར་ཤར་བ་འདི་རིགས་ལ་ཟེར་བས། མཁས་པའི་བྱ་བ་མཛད་པར་བཞེད་ན་གཞན་གཞུང་ལའང་བག་ཙམ་སྦྱངས་དགོས་ཀྱི། གཞན་དུ་ན་རྫ་བཅག་འདི་འདྲ་བ་མང་དུ་འབྱུང་བས་ན། གླེན་པས་རྫ་གཅོག་ཟེར་བ་དེར་འགྱུར་རོ།། ༈ ཡང་ཁྱེད་ཀྱིས། སེམས་ཁོང་གློད་པའི་སོ་མ་མ་བཅོས་ལྷུགས་པ་དེ། མར་མེ་ལྟར་རང་གསལ་གྱི་ཞི་གནས་ཞེས་བྱ་བ་ཡིན་ཟེར་རོ། ། འོ་ན། ཆུ་བོའི་རྒྱུན་ནི་རབ་འབབ་དང༌། ། མར་མེའི་རྩེ་མོ་རབ་བཅིངས་ལྟར། །
རྟག་ཏུ་དེ་ཉིད་རྣལ་འབྱོར་གྱིས། ། ཉིན་དང་མཚན་དུ་མཉམ་པར་བཞག ། ཅེས་གསུངས་པ་འདི་ཡང༌། ཞི་གནས་ཁོ་ན་ཡིན་ནམ། ཡིན་ཚེ། དེ་ཉིད་ཅེས་པའི་ཚིག་གིས་བསྟན་དོན་གནས་ལུགས་དེ་ཁོ་ན་ཉིད་ཡིན་ལ། གནས་ལུགས་དེ་ཁོ་ན་ཉིད་སྐྱོང་བ་ཞི་གནས་སྐྱོང་བ་ཡིན་ནམ། ཐུགས་རྣལ་དུ་ཕོབས་ཤིག། ༈ ཡང་ཁྱེད་རང་གིས་སྐབས་མང་པོར་མགོ་མ་ཚོས་པར་ཀླད་པ་ལྡག་པའི་ཟོལ་དུ། དཀར་བརྒྱུད་ཀྱི་ངེས་དོན་པ་སྤྱི་ལ་ཁ་ཟེར་བར་འདུག་ཀྱང༌།
དམ་པར་ཁས་བླངས་པ་དེ་མི་བདེན་པར་སྟོན་པའི་སྒོ་ཡིག་མཚོན་ཁྲ་མའོ། ། ཁྱེད་ཀྱིས། ས་ཕྱོགས་ཀྱི་བླ་མ་ཆེན་པོར་གྲགས་པ་ཕལ་ཆེར་ཞིག་གིས་ཀྱང་མ་དགོངས་པར་གསུང་གྲུལ་མ་བཏུབ་མང་དུ་བྱོན་མོད། རེ་ཞིག་བཏང་སྙོམས་སུ་བཞག་ནས་ཟེར་རོ། ། ས་ཕྱོགས་ཀྱི་བླ་མ་ཆེ་ཤོས་ནི། འཁོན་གྱི་གདུང་བརྒྱུད་རྣམས་ཡིན་ལ། དེ་དག་གིས་མ་དགོངས་པའི་གསུངས་གྲུལ་མ་གཏུབ་བྱོན་ཅིང༌། ཉིད་ཀྱིས་དགོངས་པའི་གསུང་གྲུལ་བཏུབ་བྱོན་པར་སྨྲ་བ་འདི་ནི་ཤིན་ཏུ་ཧམ་ཆེ་བ་སྟེ། དཔལ་ལྡན་ས་སྐྱ་པའི་ཞབས་ཏོག་ཡིན་ནམ་ཞབས་འདྲེན་ཡིན་གཟིགས་འཚལ་ལོ།། ༈ ཡང་ཁྱེད་ཀྱིས།
འདིར་སྙིང་པོར་ཅུང་ཟད་བརྗོད་པ་འདི་ནི། ངེས་དོན་གྱི་མདོ་རྒྱུད་མ་ལུས་པའི་སྙིང་པོ་གསོང་པོར་སྨྲས་པ་ཡིན་ལ། ངེས་དོན་ལ་སྔར་མྱོང་བའི་རླན་ཅུང་ཟད་ཡོད་པ་ཞིག་གིས། ཁོ་བོས་ཇི་སྐད་བཤད་པ་དེ་ལ་མྱང་ན། ཞི་གནས་ཀྱི་མཐར་མི་ལྷུང་བའི། མྱོང་བ་ཁྱད་པར་ཅན་ནང་ནས་སྐྱེ་བར་འགྱུར་ཏེ། མདོར་ན་དེང་སང་གི་སྒོམ་ཆེན་བླུན་པོའི་བླ་མ་གྲགས་པ་ཅན་ལ། གདམས་ངག་ལོ་བརྒྱར་སྡུག་ཉན་བྱེད་པ་བས། ཁོ་བོས་སྙིང་པོར་སྨྲས་པའི་ངེས་དོན་གྱི་གནད་དེ་ཙམ་ཞིག་ལ་ལན་གསུམ་ཙམ་ཀླགས་ཤིང་མྱོང་གཞིག་འཇུག་པ་ཡང༌། ངེས་དོན་གྱི་རྟོགས་པ་ལ་བོགས་ཐོན་པ་ཞིག་ཡོང་ངེས་པ་ནི་བདེན་པ་སྟེ།
འདིས་ནི་ངེས་དོན་གྱི་བསྟན་པ་ལ་བྱ་བ་ཆེན་པོ་བགྱིས་པའོ། ། ཞེས་ཧམ་ཟོག་འདྲེས་པའི་ཐལ་བ་ནམ་མཁའ་ལ་ཕྱར་རོ། ། སློབ་དཔོན་ཟླ་བ་གྲགས་པས། ཁོ་བོ་ཅག་ནི་སྨྱོན་པ་དང་ལྷན་ཅིག་ཏུ་རྩོད་པ་མ་ཡིན། ཞེས་གསུངས་པའི་ལུང་བཞིན། ཤེས་པ་རྣལ་དུ་མི་གནས་པའི་སྐྱེས་བུ་དང་ལྷན་ཅིག་གཏམ་འདྲེ་བར་མི་རིགས་ཀྱང༌། ཏིང་ངེ་འཛིན་གྱི་གནད་གཟེར་དང༌། སྔགས་ཀྱི་ཐུན་བྲབ་སོགས་གང་ལ་གང་འཚམས་ཀྱིས། ཁོ་བོས་སྨྱོན་པ་མང་པོ་སྔར་ཡང་བརྟུལ་ཟིན་གྱི། ད་ལམ་ཡང་དེ་བཞིན་དུ་བགྱིས་པའི་ལྷག་བསམ་གྱིས་ཅུང་ཟད་སྨྲ་བར་བྱའོ། །
དེ་ཡང་ཁྱེད་ཀྱིས་ཕྱོགས་སྔ་མའི་འདོད་པ་མ་གོ ས་པཎ་གྱི་དགོངས་པ་མ་ལོན། དོན་གྱི་ཁོག་མ་ཕུབ། ཚིག་སྐྱོན་འགལ་ཟློས་ཅན་རྒྱུད་མར་བྲིས་པ་ནི། ཧམ་པ་ལ་སྐྱབས་བཅོལ་ནས་སྨྲས་པར་ཟད་ཀྱིས། དེ་ལ་སྙིང་པོ་འཆང་དུ་རུང་བ་ཅི་ཞིག་ཡོད། གོང་མ་ལྔ་ཙམ་མ་གཏོགས་པ། ས་སྐྱ་པའི་ཞལ་ངོ་སློབ་རྒྱུན་དང་བཅས་པ་ཐམས་ཅད། མི་ཤེས་པ་དང༌། མ་གོ་བ་དང༌།
མ་རྟོགས་པའི་གྲལ་མགོར་ཡང་ཡང་སྐྱལ། དཀར་བརྒྱུད་ཀྱི་བསྟན་འཛིན་ཆེ་ཕྲ་ཐམས་ཅད་བླུན་པོ་སྒྲ་ཆེ་ཁོག་ཆུང་དུ་བཏང་རྗེས། ནོར་ཉན་པ་ཁྱེད་ཁོ་ན་ཡིན་པས། དེའི་འཆལ་གཏམ་ལན་གསུམ་བཀླག་ན་ངེས་དོན་བོགས་ཐོན་ཟེར་བ་འདི་ནི། སངས་རྒྱས་ཀྱི་བསྟན་པ་ལ་དམའ་འབྱིན་པའི་བདུད་ཚིག་ཡིན་པར་གོར་མ་ཆག ཚུལ་འདི་ལྟ་བུ་ནི་བོད་ཀྱི་བསྟན་འཛིན་སྤྱི་དང༌། ཁྱད་པར་དཔལ་ལྡན་ས་སྐྱ་པའི་ལུགས་འཛིན་རྣམས་ཀྱི་ཐུགས་ཀྱི་ཟུག་རྔུར་མི་འགྱུར་བ་ཞིག་ན་ནི། ཆོས་དང་འཇིག་རྟེན་གང་ཡང་མི་བདེན་པས་ཅི་དགའ་བའི་སྤྱོད་པ་ལ་འཇུག་པར་བྱའོ། ། ཐར་འདོད་ཀྱི་གདུལ་བྱ་ཕལ་ཆེར་སྒོམ་ཆེན་ཚོའི་མདུན་དུ་པད་མཚོར་ངང་པ་བཞིན། མ་བོས་པར་ཡང་ངང་གིས་འདུ་བ་འདི་ལ་སྤྱན་དུ་དུད་ཁུས་བྱུགས་པ་བཞིན་ཚ་ཡང་ཚ་བ་ཙམ་དུ་ཟད་ལ།
ཁྱེད་ཀྱིས་ཚིག་ལན་གསུམ་ཀློག་མཁན་དང༌། ཡིད་རྟོན་མཁན་གྱི་ཤེས་རིག་ཅན་ནི། ཇི་སྐད་དུ། མ་བྱུང་འབྱུང་བར་མི་འགྱུར་རོ། ། ཞེས་གསུངས་པ་བཞིན་ནོ།། ༈ ཡང་ཞུ་འཕྲིན་ལས། གོལ་ས་གསུམ་པོ་བཅད་ཙམ་གྱིས། ། ཕྱག་རྒྱ་ཆེན་པོར་འགྱུར་ན་ནི། ། ཉན་ཐོས་འགོག་པའང་དེར་འགྱུར་རོ། ། ཞེས་གསུངས་པ་ལ།
ཤིང་རག་གི་སྟོང་སྒྲ་ལས། འཇོག་སྒོམ་རྐྱང་པས་ཤོར་གོལ་སྤངས་པ་ཙམ་གྱིས་གནས་ལུགས་མངོན་སུམ་དུ་མཐོང་མི་ནུས་ཀྱི། དེའི་གྲོགས་སུ་བསོད་ནམས་ཀྱི་ཚོགས་རྒྱ་ཆེན་པོ་བསགས་དགོས། མ་བསགས་ན་ཉན་ཐོས་འགོག་པ་དང་ཁྱད་མེད་དུ་འགྱུར་བའི་དོན་ཡིན་ཅིང༌། མདོ་སྡུད་པར། ཇི་སྲིད་ཚོགས་གཉིས་ཡོངས་སུ་རྫོགས་པར་མ་གྱུར་པ། ། དེ་སྲིད་སྟོང་ཉིད་དམ་པ་འདི་ནི་མཐར་མི་ཕྱིན། ། ཞེས་གསུངས་པ་དང་ཕྱོགས་མཚུངས་སོ། ། ཞེས་རིགས་པ་མི་འགབ་པ་ཞིག་གི་རྒྱབ་ཏུ་ལུང་ཚིག་མ་དག་པ་ཅིག་དྲངས་ཤིང༌། སྲིད་གསུམ་པའི་རིགས་པ་སྦས་ནས་བཞག་པ་ནི།
ལྐུག་མའི་སྤྱང་བཅོས་སུ་གོ་བར་མཛོད་ཅིག། ༈ ཡང་རྣམ་རྟོག་ཕྱག་རྒྱ་ཆེན་པོ་མ་ཡིན། ཞེས་པ་ལ། སྲིད་གསུམ་དུ། རྣམ་རྟོག་ཕྱག་ཆེན་ཡིན་མིན་སྒོམ་པ་པོའི་ཉམས་ལེན་གྱི་འཁོས་ཁ་ལ་རག་གདའ། ཞེས་བཀོད་པ་ལ། ཤིང་རག་ཏུ། ཁྱེད་རང་ལ་རྣམ་རྟོག་ཆོས་སྐུར་ཁས་བླངས་པ་དང་འགལ། རྒྱུ་མཚན། སྐབས་འདིར་སྒོམ་བཟང་ངན་ལ་ལྟོས་ཏེ།
རྣམ་རྟོག་ཕྱག་ཆེན་ཡིན་མིན་གཉིས་བྱུང་བའི། རྣམ་རྟོག་ཕྱག་ཆེན་མ་ཡིན་པ་དེ་མི་སྲིད། ཁྱེད་ཀྱི་ལུགས་ལ་ཕྱག་ཆེན་དང་ཆོས་སྐུ་གཅིག་ལ། དེ་བས་ན། རྣམ་རྟོག་ཆོས་སྐུ་མ་ཡིན་པ་མི་སྲིད་པ་བཞིན། རྣམ་རྟོག་ཕྱག་ཆེན་མ་ཡིན་པ་ཡང་ཁྱེད་ལ་མི་སྲིད་པའི་ཕྱིར་རོ། ། དེ་ལ་ད་ལམ་ལན་རྣལ་མ་མི་འདེབས་པར་མི་སྨྲ་སྟེ། སྒོམ་པ་པོ་བཟང་ངན་ལ་ལྟོས་པས་ཀ སྒོམ་པ་པོ་བཟང་བ་ངེད་ཀྱི་ངོར་རྣམ་རྟོག་ཆོས་སྐུ་དང༌། ངན་པ་ཁྱེད་ཀྱི་ངོར་རྣམ་རྟོག་མ་རིག་པ་ཡིན་ནོ། །
ཞེས་བྱའོ།། ༈ ས་པཎ་གྱིས། རྟོག་པ་མེད་ན་སྤོང་མི་ནུས། ། ཞེས་སོགས་ལ། སྲིད་གསུམ་དུ། རྟོག་པ་མེད་ན་སྤང་བྱ་སྤོང་མི་ནུས་པའང་མི་མད་དེ། ཞི་བ་ལྷས། ཉོན་མོངས་ཤེས་བྱའི་སྒྲིབ་པ་ཡི། ། མུན་པའི་གཉེན་པོར་སྟོང་པ་ཉིད། ། མྱུར་དུ་ཐམས་ཅད་མཁྱེན་འདོད་པས། །
དེ་ནི་ཅིའི་ཕྱིར་སྒོམ་མི་བྱེད། ། ཅེས་དང༌། རྒྱལ་ཚབ་བྱམས་པས། བློ་དང་ལྡན་པས་མི་རྟོག་ཡེ་ཤེས་སྟོབས། ། རྟག་ཏུ་ཀུན་ནས་མཉམ་པར་སོང་བ་ཡིས། ། དེ་ལ་བརྟེན་པའི་ཉེས་ཚོགས་ཚང་ཚིང་རྣམས། ། དུག་སྨན་ཆེན་པོས་དུག་བཞིན་འཇོམས་པར་བྱེད། ། ཅེས་གསུངས་པའི་ཕྱིར་རོ། ། གཞན་དུ་ན། རྣམ་པར་མི་རྟོག་པའི་ཡེ་ཤེས་བསྒོམས་པས་སྤང་བྱ་སྤོང་མི་ནུས་ན།
དེ་བསྒོམས་ཀྱང་དོན་མེད་བསྒོམ་པར་སོང་བ་འདྲ། ཞེས་སོགས་བཀོད་པ་ལ། ཤིང་རག་ཏུ། རྟོག་པ་མེད་ན་སྤོང་མི་ནུས། ། ཞེས་གསུངས་པའི་དགོངས་པ་ནི། དོན་གཞན་ལ་དགོངས་པའི་ཚིག་ཡིན་པས། མི་མཐུན་ཕྱོགས་རྟོག་པ་འཕྲོར་མི་འཇུག་པའི་གཉེན་པོ་དྲན་ཤེས་བཞིན་དེ་ལ། རྟོག་པའི་མིང་བཏགས་པའམ། ཡང་ན་སོ་སོར་རྟོག་པའི་ཤེས་རབ་ལ་རྟོག་པའི་མིང་བཏགས་ཀྱིས། སྒྲ་དོན་འདྲེས་འཛིན་གྱི་རྟོག་པ་ལ་མི་ཟེར།
དེ་འཕགས་ལམ་ཡན་ལག་བརྒྱད་ཀྱི་ཡང་དག་པའི་རྟོག་པ་དང་འདྲ། ཁྱེད་ཕྱོགས་སྔ་མ་ངེས་པའི་དགག་པ་ལ་བརྩོན་བརྩོན་འདྲ་ཡང༌། འབེན་ལ་མི་འཕོགས་པའི་མདའ་དེས་དོན་མི་སྣང་ཟེར་རོ། ། ས་པཎ་གྱི་གསུང་དེ་ཉིད་དོན་གཞན་ལ་དགོངས་པ་ཡིན་ན། ཕྱོགས་བཅུའི་སངས་རྒྱས་ལ་ཞུ་ལོག་ཏུ་སོང་སྟེ། སྒྲ་ཇི་བཞིན་དུ་མ་ཞུས་པའི་ཕྱིར་རོ། ། དྲན་ཤེས་ལ་རྟོག་པའི་མིང་བཏགས་ཟེར་བ་ཡང༌། མ་ཡིན་པ་ལ་ཡིན་པའི་མིང་འདོགས་པ་ལ་ཁྱེད་ཞལ་བྱང་བས་ལན་ནོ། ། དེས་ན་ཕྱོགས་སྔ་གསར་རྙིང་གཉིས་ཀ་འདིའི་འབེན་ཡིན་པས་ན། མདའ་མོ་ཀ་རའི་དཀྱིལ་དུ་འཕོག་སོང་ངོ་ལགས།།
༈ ཡང་ཤིང་རག་ཏུ། ཡེ་ཤེས་ཅུང་ཟད་སྐྱེས་ན་ཡང༌། ། ཞེས་པའི་ཡེ་ཤེས་ཕྱག་ཆེན་ཡིན་པ་གཞིར་བཅས་སུ་མཛད་པ་ཡང་མ་དགོངས་པ་སྟེ། ཞེས་པ་ནས། དཔེའི་ཡེ་ཤེས་དང་དཔེའི་ཕྱག་ཆེན་ལ། ནོར་ས་ཡོད་པས་ཤན་ཕྱེད་དགོས་ཟེར་རོ། ། ངེད་ལ་ནོར་ས་མེད་ཀྱིས་ནོར་ས་ཡོད་ན་ཁྱེད་རང་གཟོབས་ཤིག། ༈ སྲིད་གསུམ་དུ། ཕྱག་ཆེན་ལ་ཤོར་གོལ་མེད་ན། དེའི་མཚུངས་ལྡན་གྱི་རིགས་པས།
ས་ལམ་གྱི་རིམ་པ་ཀུན་ལའང་གོལ་འཆུགས་སོགས་འོང་རྒྱུ་མ་ཡིན་འདུག་པས་སྨྲས་པ་ལ། ཤིང་རག་ཏུ། ཁས་བླངས་འགལ་བ་སྟེ། དེའི་གོང་དུ། དེས་ན་ཕྱག་རྒྱ་ཆེན་པོ་ཉིད། ། ཡིན་ན་ཤོར་ས་གོལ་ས་མེད། ། ཅེས་པ་དེ་ཁྱེད་རང་གི་བློ་ལ་འཐད་པར་ཁས་བླངས་ནས། སྐབས་འདིར། ཕྱག་ཆེན་ལ་ཤོར་གོལ་ཡོད་པར་སྨྲས་པས་སོ། ། ཞེས་པ་ནི་སྟོང་པའི་སྒྲ་སྟེ།
སྐབས་འདིར་ཕྱག་ཆེན་ལ་ཤོར་གོལ་ཡོད་པར་ངེད་ཀྱིས་ཁས་མ་བླངས་པ་མངོན་སུམ་པའི་ཕྱིར་རོ། ། ཁྱེད་ཀྱིས། ཁོ་བོ་ཅག་ནི། ཞེས་སོགས་རིགས་པ་བཀོད་པ་ལ་ནི་སྙིང་པོ་ཆེར་མི་སྣང༌། ས་པཎ་གྱི་བཞེད་དགོངས་ཡང་དག་པ་ནི། ངེད་ཀྱིས་སྙིང་ལ་གནས། ལྟར་སྣང་ཙམ་དུ་དེ་ལ་སུན་འབྱིན་གྱིས་རིགས་པ་ནི་སོང༌། མདོ་སྡེ་རྒྱན་དང་སྡོམ་འབྱུང་གི་ལུང་ནི་ཁོ་བོའི་ཕྱོགས་ན་བཞུགས་པས་སྨྲ་བ་མང་པོས་ཅི་ཞིག་བྱ། རྟོག་པ་ཅུང་ཟད་འགག་པ་ལ། ། ཞེས་པ་ནས།
འདིའི་བར་གྱི་ལུང་རིགས་ཁྱེད་ཀྱིས་སྨྲས་པ་རྣམས་སྐུ་ཁམས་ཉོགས་པའི་དུས་མཛད་པ་ཞིག་ཡིན་ནམ། དོན་ལ་འབབ་པ་ཞིག་མི་སྣང་ནའང༌། འགགས་ཐུག་ན་བརླ་བསྒྲད་ཀྱི་རྣམ་པས་འགྲོ་དམིགས་ཆུང་ངུས་སྦད་གོག་འཐག་པ་ཅིག་འདུག་པ་ལྟར། སྐབས་འདིར་ཚིགས་སུ་བཅད་པ་ཅིག་ཀྱང་སྨོན་ལམ་གྱི་ཚུལ་དུ་མཛད་པ་རྗེས་སུ་ཡི་རང༌། ལར་ཀླུ་སྒྲུབ་ཀྱིས། རིགས་པའི་དོན་དང་མི་ལྡན་པའི། ། གཞུང་ལུགས་གང་ཞིག་རྩོམ་བྱེད་པ། ། དེ་ཡིས་དགོངས་པ་འགྲུབ་མི་འགྱུར། ། སྔགས་དང་བྲལ་བའི་སྦྱིན་སྲེག་བཞིན། ། ཞེས་གསུངས་པ་ལ་ཐུགས་གཞིག་འཇུག་འཚལ་ལོ།
༈ རབ་དབྱེར། ལུས་རྒྱ་ཞིག་པའི་ཤི་མ་ཐག ། ཡོན་ཏན་ཕྱིས་ནས་འབྱུང་ཞེས་ཟེར། ། ཞེས་སོགས་ལ། སྲིད་གསུམ་དུ། ཁྱུང་སྒོང་རྒྱ་དང༌། སེངྒེའི་མངལ་རྒྱ་དང༌། རྣལ་འབྱོར་པ་ལུས་རྒྱ་གྲོལ་བ་དང་མ་གྲོལ་བ། ཤེས་རབ་རྐྱང་གྲོལ་གྱི་དགྲ་བཅོམ་པ་སོགས་ཀྱི་དཔེར་བརྗོད་འཐད་ལྡན་བཀོད། རྒྱུད་ལུང་གིས་རྒྱབ་མནན་བྱས་པ་ལ།
ཤིང་རག་ཏུ། ལྷ་མོ་བཞི་ཞུས་དྲངས་པ་ལ། ནུས་པ་ཅི་ཡང་མ་བྱུང་སྟེ། རྒྱུད་ཚིག་དེ་དག་གི་དོན་ནི། ཐ་མལ་གྱི་ཕུང་པོ་རྣམ་པར་དག་ནས་ཡེ་ཤེས་ཀྱི་ལྷ་སྐུར་འགྱུར་བ་ཙམ་གྱི་དོན་ཡིན་གྱི། ཁྱེད་ཀྱི་གྲུབ་མཐའི་དྲག་ཤོས་ཚེ་འདིར་མཐོང་ལམ་སྐྱེ། མཐོང་ལམ་གྱི་ཡོན་ཏན་ཤི་ནས་སྐྱེ་ཟེར་བ་དེ་ལ་ཟུར་ཆ་ཙམ་ཡང་མ་ཕན་ཞིང༌། ས་པཎ་གྱིས། ཉི་མ་དེ་རིང་ཤར་བ་ཡི། ། འོད་ཟེར་ནང་པར་འབྱུང་བ་མཚར། །
ཞེས་དགག་པ་མཛད་པ་ལ་གནོད་བྱེད་ཕྱོགས་འདྲ་ཙམ་ཡང་མ་བྱུང་བས་ལན་བྱེད་དགོས་ཀྱང་མི་སྣང་ཟེར་རོ། ། རྒྱུད་ཀྱི་ལུང་འདིས་ནི། རང་ལུགས་ལ་གནོད་ཤུགས་ཤིན་ཏུ་ཆེ་བའི་ཚུལ་རེ་ཞིག་ཉོན་ཅིག དེ་ཡང༌། གསང་འདུས་ཀྱི་བཤད་རྒྱུད་ལྷ་མོ་བཞིས་ཡོངས་སུ་ཞུས་པ་ལས། ལྷ་མོ་སྤྱན་མས་ཞུས་པར། ཆོས་ཀྱི་དབྱིངས་རྣམས་འཕྲོ་བ་ནི། ། གང་ལས་སྐྱེ་བར་འགྱུར་བ་ལགས། ། དང་པོ་ཅི་ལྟར་འོངས་པ་ཡིན། ། དེ་བཞིན་ཕྱིར་འགྲོ་ཅི་ལྟར་ལགས། །
ཞེས་དྲིས་པའི་ལན་རྡོ་རྗེ་སེམས་དཔས་གསུངས་ཏེ། དེ་བཞིན་ཕྱིར་འགྲོ་ཅི་ལྟར་ལགས། ། ཞེས་པ་ལ། བཅུ་གཉིས་མཐའི་ཚིག་གི་དོན། ། གང་གིས་རྟག་ཏུ་སྒོམ་བྱས་ན། ། དེ་ནི་དངོས་གྲུབ་རྒྱས་པ་ཡི། ། རྡོ་རྗེ་འཛིན་པར་རང་ཉིད་འགྱུར། ། བཅུ་གཉིས་ནི་ཡུལ་ཡུལ་ཅན་འདྲེས་པའི་ཤེས་པ་ལྔ། འབྱུང་བཞི། སྣང་གསུམ་སྟེ་བཅུ་གཉིས།
མཐའི་ཚིག་གི་དོན་ནི། དེའི་མཐར་རང་བཞིན་གྱིས་འོད་གསལ་འཆར་བ་དེ་ཉིད། རྣལ་འབྱོར་གྱིས་མངོན་སུམ་དུ་གྱུར་པ་ལ་ནི་བདེན་པ་མངོན་པ་ཞེས་བྱ་ལ། གང་གི་ཚེ་རྣལ་འབྱོར་པ་བརྩོན་འགྲུས་དང་ལྡན་པ་ཞིག་ན། རྒྱུད་དེ་དག་སྒོམ་པས་ཚེ་འདིར་རྡོ་རྗེའི་ས་ཐོབ་པར་འགྱུར་ཞེས་འཆད་པ་ལ། གང་གིས་རྟག་ཏུ་སྒོམ་བྱས་ནས། ། སོགས་གཞུང་ལྷག་མ་རྣམས་བྱུང་མོད། བརྩོན་པ་ལྷོད་པ་ཞིག་ན། མཐོང་ལམ་མངོན་དུ་བྱས་པ་དེས་ཀྱང་རྣམ་སྨིན་གྱི་ལུས་རྟེན་མ་སྤང་པ་དེ་སྲིད་དུ་ཐ་མལ་གྱི་ཀུན་ཏུ་སྤྱོད་པའང་སྟོན་སྲིད་ཀྱི། རང་ཐད་ཀྱི་ཡོན་ཏན་སྣང་བའི་ངེས་པ་མེད་ཅེས་སྟོན་པ་ལ།
ཇི་སྙེད་ལུས་དེ་གནས་ཀྱི་བར། ། དེ་ཡི་ལས་དང་ལས་མིན་བྱེད། ། དགེ་དང་མི་དགེའི་བསམ་པ་ཡང༌། ། བྱ་བའི་ལས་ཀུན་བྱེད་པ་ཡིན། ། ཞེས་གསུངས། གལ་ཏེ་ལས་དང་རྣམ་སྨིན་ལས་བྱུང་བའི་ལུས་རྟེན་འདི་ཞིག་པ་སྟེ་བོར་བ་ན། རང་སའི་ཡོན་ཏན་གང་ཡིན་པ་དེ་སྲིད་པ་བར་མ་དོའི་རྟེན་ལ་སྣང་བར་འགྱུར་ཞིང༌། སྒྱུ་མ་ལྟ་བུའི་ལུས་སུ་ལངས་པ་དེས་རྫོགས་སྨིན་སྦྱངས་གསུམ་མཐར་ཕྱིན་པར་བྱེད་ཚུལ་སྟོན་པ་ལ། གང་ཚེ་ལས་ཀྱི་ལུས་ཞིག་ན། ། དེ་ཚེ་དེ་ཡི་རང་མཐུ་ཡིས། །
དེ་འདྲའི་ལུས་སུ་དེ་གྱུར་ཏེ། ། གང་གིས་གཡོ་དང་མི་གཡོ་ཁྱབ། ། ནམ་མཁའ་མཉམ་པ་ཉིད་འདྲ་བར། ། དེ་ནི་གནས་པར་ཤེས་པར་བྱ། ། ཞེས་གསུངས་ཏེ། ཚེ་འདིར་ཚོགས་བསགས་པ་བར་མ་དོའི་རྟེན་ལ་སྨིན་པ་བཞིན་ནོ། ། ཉི་མ་དེ་རིང་ཤར་ནས་འོད་ཟེར་ནང་པར་ཡང་མི་འོང་ན། ནང་པར་གྱི་ཉི་མ་དེ་འོད་ཟེར་མེད་པའི་མུན་པ་ཅན་ཅིག་ལགས་སམ། དེས་ན་རྒྱུད་ཀྱི་དོན་རྩ་སློང་ནས་བཤད་ན་དེ་ལྟར་ཡིན་ཏེ། གཏམ་སྒུམ་འཐུ་མཁན་ཁ་ཅིག་གིས་མ་གོ
རྗེ་ས་པཎ་གྱི་བཞེད་པ་ཚུལ་བཞིན་ཤེས་པར་འདོད་ན། ད་དུང་བློ་སྦྱོངས་དགོས་པར་གདའ་བས་སྒྱིད་མ་ལུག་ཅིག། ༈ ཡང་ཁྱེད་ཀྱིས། མཐོང་ལམ་པས་ཟུང་འཇུག་གི་ལུས་མ་གྲུབ་ཀྱང་འཆི་བ་ནམ་ཡང་མེད་དོ། ། འཕགས་པས་ན་དང་འཆི་བ་དང༌། ། རྒ་བའི་སྡུག་བསྔལ་རྩད་ནས་སྤངས། ། ཞེས་པ་སྟེ། ཐེག་ཆེན་འཕགས་པ་སྤྱིའི་ཡོན་ཏན་ཡིན་པར་ཐོགས་མེད་ཞབས་ཀྱིས་བཤད་པས་སོ། ། ཞེས་སྨྲས་པ་ལ་འབྲེལ་གང་ཡང་མི་སྣང་སྟེ། བྱམས་ཆོས་ཀྱི་ལུང་དོན།
འཕགས་པས་སྐྱེ་རྒ་ན་འཆིའི་སྡུག་བསྔལ་སྤངས་པའི་དོན་ཡིན་གྱི། སྐྱེ་རྒ་ན་འཆི་སྤངས་ཟེར་བ་མ་ཡིན། བཅད་དུ་མེད་པ་སོགས་ཀྱང་རྣམ་སྨིན་གྱི་ལུས་ལ་ཟེར་བ་མ་ཡིན། ཡེ་ཤེས་ཀྱི་ལུས་སམ། འཕགས་རྒྱུད་ཀྱི་མངོན་རྟོགས་ལ་ཟེར་བ་ཡིན་པས་ཤན་མ་ཕྱེད་པར་སྨྲ་ཉོག་མང་དུ་གླེངས་ཀྱང་གཉིད་འཐུག་པའི་ཆོ་ག་ཙམ་དུ་ཟད་དོ། ། ཁྱེད་ཀྱིས། གསུང་རབ་ཀྱི་དོན་ཕྱིན་ཅི་མ་ལོག་པར་ཤེས་པ་དང༌། རྒྱལ་བའི་བཀའ་ལ་རྣམ་དཔྱོད་ཀྱི་དབང་པོ་འབྱོར་པས། ལེགས་བཤད་མི་ཟད་པའི་གཏེར་ཆེན་བློ་གྲོས་ཀྱི་ཀློང་ནས་རྩོལ་མེད་དུ་འབྱུང་བ་དང༌། སྤོབས་པ་སོ་སོ་ཡང་དག་པར་རིག་པ་ཐོབ་པ་དང༌།
བོད་ཀྱི་མཁས་གྲུབ་ཐམས་ཅད་ལས་ཁྱད་པར་དུ་འཕགས་ཚུལ་དང༌། ས་སྐྱ་པ་གོང་མ་ལྔ་མ་གཏོགས། ས་ལུགས་པ་སྤྱི་རྨོངས་པར་བཏང་ནས་ཁྱེད་གཅིག་པུས་ཤེས་པར་ཁས་བླངས་ནས། ཡང་སྐབས་འདིར། བདག་ཅག་སོ་སོའི་སྐྱེ་བོ་བློ་ཕྱོགས་རེ་བས་ཆོས་ཀྱི་དོན་ཇི་བཞིན་དུ་མ་ངེས་པས། བླུན་པོ་བདག་ལྟ་བུའི་ཚིག་ལ་བདེན་པ་ཅི་ཡོད་ཅེས་སྨྲས་པ་རྣམས་ནི་འགལ་བའི་ཕུང་པོ་བླ་ན་མེད་པ་སྟེ། ཤར་ནུབ་གོ་བརྗེས་སམ་རི་རྡོ་ཀླུང་སྐྱིལ་གྱི་གཏམ་དུ་སྣང་བས་སོ། ། འོན་ཀྱང་བླུན་པོ་བདག་ལྟ་བུའི་ཚིག་ལ་བདེན་པ་ཅི་ཡོད་ཅེས་གསུངས་པ་ཁོ་ན་སྙིང་པོར་གཟུང་སྟེ། གོང་འོག་གིས་ཞལ་ཚོ་རྣམས་མི་བདེན་པས་རྫུན་ཡིན་ཅེའམ། སྔ་མའི་ཡོན་ཏན་རྣམས་སྐབས་འདི་ཀ་ཙམ་དུ་འགྲིགས་པ་ཡིན་ཅེས་པར་སོང་བས།
རྫུན་གྱི་ནང་དུ་དྲང་པོ་ཟབ། ། ཟེར་བ་དེ་དགོངས་པར་ཞུགས་པའི་གསུང་རིགས་སུ་གདའ་བས། ལ་ལ་བཟང་ལ་ལ་ལ་ངན་པར་འདི་ཤེས་པ་ནི་ཆོས་སྤང་བ་ཡིན་ནོ།། ༈ ཡང་ཁྱེད་ཀྱིས་མདོའི་ལུང་དྲངས་པ་དེ་ནི། དཀར་བརྒྱུད་ཀྱི་རིང་ལུགས་འགོག་པ་པོ་རྣམས་དང༌། ཉིད་རང་ལ་འཕོགས་པའི་ཆོས་སྤོང་ལས་གྲངས་སུ་བགྲང་པ་སྟེ། ལ་ལ་བཟང་ལ་ལ་ལ་ངན་པར་འདུ་ཤེས་པ་དེ་ནི་ཆོས་སྤོང་བ་ཡིན་ནོ། ། ཞེས་པ་ནས་འདི་ནི་རིགས་འདི་མི་རིགས་ཅེས་ཟེར་ན། ཆོས་སྤོང་བ་ཡིན་ནོ། ། ཅེས་གསུངས་པའི་བར་ཐམས་ཅད་ཁྱེད་ལ་ཚང་ཞིང༌།
ཁྱེད་རང་གི་ཚིག་ལས་ཀྱང༌། དམ་པའི་ཆོས་ལ་ཕྱོགས་དང་རིས་སུ་ཕྱེ་བའི་དགག་སྒྲུབ་དང༌། འདི་ནི་ཡིན་གྱི་འདི་ནི་གཏི་མུག་གོ ། ཞེས་སྡང་ཞུགས་ཀྱི་སྨོད་པ་རྣམས་ནི། དམ་པའི་ལས་ཀྱང་མ་ཡིན་མོད། ། ཅེས་སྨྲས་པ་ཡང་ཁྱེད་རང་ལ་གནས་པ་དང༌། ཐེག་པ་ཆེན་པོ་སྤོང་བྱེད་ཅིང༌། ། དམ་ཆོས་འདྲར་སྣང་སྟོན་པའོ། ། ཞེས་དང༌། རྙེད་དང་བཀུར་སྟིར་ཆགས་པ་ཡིས། །
བདག་བསྟོད་གཞན་ལ་སྨད་པ་དང༌། ། ཞེས་དང༌། ཉོན་མོངས་པ་དང་གཞན་མཐུན་པས། ། ཆོས་ལྟར་བཅོས་པ་བརྗོད་པའོ། ། ཞེས་དང༌། དམ་པའི་ཆོས་ནི་སྤོང་བྱེད་པ། ། གཉིས་པོར་ཐུབ་པས་གསུངས་པ་ཡིན། ། ཞེས་དང༌། རང་གི་ཡོན་ཏན་བརྗོད་པ་དང༌། ། རྙེད་པ་དང་ནི་བཀུར་སྟི་དང༌། །
ཚིགས་བཅད་རྒྱུའི་གཞན་སྨོད་དང༌། ། བདག་ནི་ཟབ་མོ་བཟང་པོའི་ཞེས། ། ལོག་པ་ཉིད་ནི་སྨྲ་བ་དང༌། ། ཞེས་བྱང་སེམས་ཀྱི་སྡེ་སྣོད་ལས་བཤད་པའི་ལྟུང་བའི་ཚོགས་ཀྱང་ཤས་ཆེར་ཤིང་རག་གིས་སྨྲས་པ་དང་བསགས་ཤིང༌། གང་ཕྱིར་རྡོ་རྗེ་འཛིན་པ་ཡི། ། དངོས་གྲུབ་སློབ་དཔོན་རྗེས་འབྲངས་གསུངས། ། དེ་བས་དེ་ལ་བརྙས་པ་ནི། ། རྩ་བའི་ལྟུང་བ་དང་པོར་བཤད། ། ཞེས་གསུངས་ཏེ། འཁྲུལ་སྤོང་ལས།
དེ་ལ་བརྙས་པ་སྟེ། རིགས་སམ། ཚུལ་ཁྲིམས་སམ། ཐོས་པ་ལ་སོགས་པའི་སྒོ་ནས་བདག་ལ་མཆོག་ཏུ་འཛིན་ཅིང༌། བླ་མ་ལ་དམན་པར་འཛིན་པ་ནི་བརྙས་པའོ། ། ཞེས་པ་སྟེ། འཆལ་གཏམ་སྨྲས་སོ་ཞེས་སྒྲོགས་པ་ལྟ་བུའོ། ། གཞན་ཡང༌། རྡོ་རྗེ་སྤུན་ལ་ཁྲོས་པ་ནི། ། ཉེས་པ་བརྗོད་པ་གསུམ་པ་ཡིན། །
ཞེས་པའང་ཚང་བར་གདའ། དེ་ལྟ་བས་ན། ཐེག་པ་ཆུང་ངུ་ལྟ་ཞོག ཐེག་ཆེན་གཉིས་ཀྱི་བཅས་མཚམས་ཀྱི་རྩ་བ་མང་པོ། ཤིང་གི་རང་འཐག་འདིས་ཞིབ་ཏུ་བཅུག་གདའི། ཉེས་པ་ལ་ཉེས་པར་གཟིགས་པ་དེའི་ཚེ། ཕྱིན་ཆད་ལེགས་པར་སྡོམ་པའི་སླད་དུ། ཤིང་རག་མུན་པའི་ཁང་བུར་ཆུག་ལ། དྲན་པའི་སྒོ་སྡོམས། ཤེས་བཞིན་གྱི་སྒོ་ལྕགས་རྒྱོབ།
བག་ཡོད་ཀྱི་ལྷན་ཚལ་དཀྲིས། ངོ་ཚའི་སྐུད་པས་འཆིངས། ཁྲེལ་ཡོད་ཀྱི་དམ་རྒྱས་ཐོབ་ལ། ཨོཾ་སརྦ་དུརྒྷའི་ཥི་ཏ་རཀྵ་རཀྵ་སྭཱ་ཧཱ། ཞེས་སྔགས་ཟབ་མོ་བགྲང་བར་བྱའོ།། ༈ ཡང་ཁྱེད་ཀྱིས་འདི་ལྟར། རྒྱལ་བ་སྲས་དང་བཅས་པའི་བཀའ་བསྟན་བཅོས་དང་མི་མཐུན་པའི་རྣམ་གཞག་ལོག་པར་འཆད་པ་རྣམས་ནི་ངེས་པར་དགག་རིགས་པ་སྟེ། བླང་དོར་གྱི་སྤྱོད་པ་ཕྱིན་ཅི་མ་ལོག་པའི་རྣམ་བཞག་ཕུན་སུམ་ཚོགས་པ་རྣམས་ལ་བསྔགས་བསྟོད་དང༌། དེ་ལས་ཉམས་ཤིང་ལོག་པར་སྤྱོད་པ་དང༌། ཆོས་མིན་པ་ལ་སྨོད་པ་ནི།
བྱང་ཆུབ་སེམས་དཔའ་རྣམས་ཀྱི་བྱ་བའི་ལས་ཡིན་པའི་ཕྱིར། དེ་སྐད་དུ་མདོ་སྡེ་རྒྱན་ལས། ཞེས་ལུང་འདྲེན་མང་པོ་དང་བཅས་གསུངས་པ་ནི་ཁོ་བོ་ལ་མགོ་འདྲེན་དུ་ཆེ་བ་ཡིན་ནོ། ། ཞེས་སྐུ་རྩེད་གྱིས་མཐའ་བརྟེན་པར་ཡང་བྱས་སོ། ། ཡང་ཁྱེད་ཀྱིས་དེང་སང་ནི་དགག་སྒྲུབ་ཅུང་ཟད་རེ་བྱས་ན། དེ་བསྟན་པའི་དག་བྱེད་དུ་མ་བསམ་པར། ཆགས་སྡང་གི་ཀུན་སློང་ཁོ་ནར་མཐོང་བས། ཤིན་ཏུ་བྱེད་དཀའ་བར་གྱུར་མོད། ཅེས་སྨྲ་བ་ནི་ཅུང་ཟད་བདེན་མོད་ཀྱང༌། ཉིད་རང་གི་ཐུགས་གཤིས་ཀྱི་རང་བབས་སམ་བཅོས་མ་ཅི་ཞིག་ཡིན་ཀྱང་རུང༌།
ཚིག་གི་རྗོད་བྱེད་མི་ལེགས་པར་མཐོ་རྡེག དམས་རྡེག་མང་པོ་དང༌། གཞན་ཚིག་རྒྱུ་མཚན་དང་འབྲེལ་བའི་སྨྲ་བ་ཉུང་ངུ་ལ། ཚིག་མང་དོན་ཉུང་གི་སྐུར་འདེབས་དང༌། ཁྱེད་རང་གི་ཚིག་མང་པོ་ལ་འབྲེལ་མི་འགྲིགས་པའང་ཚན་གྲངས་བདུན་བརྒྱད་འདུག་པ་ལེགས་བཤད་དུ་བསྒོམས་པའི་སྒྲོ་བཏགས་རྣམས་ཐུགས་མ་ཚད་ཀྱིས་འུར་འཇུན་དུ་སྣང་ཞིང༌། ལྷག་པར་བདག་བསྟོད་གཞན་སྨད་ཀྱིས་ས་དཀར་གྱི་སྐྱེས་ཆེན་རྣམས་ལ་གཤེ་བ་ནི། དམ་པར་ཞལ་གྱིས་བཞེས་ནས་དམ་པ་མ་ཡིན་གྱི་སྤྱོད་པ་མཛད་པ་ལ་བདག་ཅག་མ་དད་པར། སྐབས་དེ་དང་དེར་ཉིད་ལ་སྐུར་པའི་རྣམ་པའང་ཁ་ཡར་ཤོར་མོད་ཀྱིས། དེ་ནི་ཁྱེད་རང་གི་ཉེས་པར་འཁུམས་པས་བཟོད་པར་མཛད་དུ་གསོལ།། ༈ ཡང་ཁྱེད་ཀྱིས།
དེ་ལྟར་ན་ཡང་ཆོས་ཀྱི་རྗེ་རྣམ་དཔྱོད་ཅན་སངས་རྒྱས་རྡོ་རྗེ་བས། སྲིད་གསུམ་རྣམ་པར་རྒྱལ་བའི་དགེ་མཚན་ཞེས་བྱ་བ་བརྩམས་ནས་བདག་གི་མིག་ལམ་དུ་སྨིན་པ་འདི་ནི། བདག་ཅག་དགའ་ཞིང་མགུ་ལ་ཡི་རང་བའི་རྒྱུར་སོན་ཏེ། ཚུལ་འདི་ལྟ་བུ་མཐོང་བ་ན་བསྟན་པ་འདི་ལ་ཆོས་ཀྱི་རྟོག་དཔྱོད་བླང་དོར་ཤེས་པ་ཅུང་ཟད། དེང་དུས་ཀྱང་ཡོད་འདྲའོ་སྙམ་ནས་དགའ་བར་གྱུར་པ་དང༌། ཁྱད་པར་ཆོས་རྗེ་སངས་རྒྱས་རྡོ་རྗེ་བས། ཆོས་ལ་སྦྱངས་པ་ནན་ཏན་མཛད་པའི་གྲུབ་འབྲས་སུ་གསལ་བས་ཤིན་ཏུ་ངོ་མཚར་སྐྱེས་ལ། སྲིད་གསུམ་དགེ་མཚན་ན། འགའ་རེ་འབྲེལ་མེད་ཀྱི་ཚིག་ཀྱང་སྣང་མོད། བསྟན་འཆོས་ཀྱི་བབས་འགྲོས་སྤྱི་རྣམས།
རྣམ་དཔྱོད་ཡོད་ངེས་པ་མཚོན་བྱེད་དུ་སྣང་བའི་ཕྱིར། ཤིན་ཏུ་ཡི་རང་བར་གྱུར་པས་ད་དུང་འབེལ་གཏམ་རྒྱ་ཆེན་པོ་ལ་བརྩོན་པ་མ་དོར་ཞིག ཅེས་ལེགས་མཛེས་ཀྱི་མོལ་མཆིད་མཛད་པའང་དགེ་མོད་ཀྱི། སོ་སོ་སྐྱེ་བོའི་བློ་གྲོས་དྲི་མ་དང་བཅས་པས་ལེགས་བཤད་ཀྱི་གཏེར་ཁ་ཕྱེད་པ་དཀའ་མོད། གསེར་རིའི་ངོས་ལ་བརྟེན་བྱས་པའི། ། འདབ་ཆགས་གསེར་གྱི་མདོག་ཏུ་སྣང༌། ། ཞེས་པ་ལྟར། ས་དཀར་གྱི་དགེ་བའི་བཤེས་གཉེན་འགའ་ལ་བརྟེན་ཅིང༌། གོང་མའི་གསུང་རབ་ལ་ཅུང་ཟད་སྦྱངས་པའི་སྟོབས་ཀྱིས། མ་འཚམས་པའི་ཁ་འཆལ་ཀྱང་འོང་དོན་མི་བདོག
ཁོ་བོས་ཆོས་ལ་སྦྱངས་པའི་གྲུབ་འབྲས་དམ་པའི་ཆོས་ལ་བློ་ཁུགས་པས། འཇིག་རྟེན་ཆོས་བརྒྱད་ལ་སྐྱུགས་ལོག་པ་ཙམ་ལགས་ཀྱི། འདི་ལ་དགྱེས་པར་མཛད་རིགས་སོ།། ༈ཡང༌། ཁྱེད་ལ་ཆེད་དུ་འདི་གསོལ་ཏེ། བླུན་པོའི་ཡོན་ཏན་ཁར་འབྱིན་ཏེ། ། མཁས་པའི་ཡོན་ཏན་ཁོང་དུ་སྦེད། ། ཅེས་པ་དགོངས་པའི་ཟ་མ་ཏོག་བཀོད་པར་བཞུགས་སུ་གསོལ་ནས། གསུང་འཇམ་པོས་ཆོས་ཀྱི་གཏམ་སྨྲས་ན་མཁས་བླུན་ཕལ་ཆེར་དགའ་བར་འགྱུར་གྱི། བརླངས་པོའི་ཚིག་བརྗོད་པ་ལ་དེ་ལྟ་མ་ཡིན་པས་ན།
སྨྲ་ན་ཡིད་ཕེབས་འབྲེལ་པ་དང༌། ། དོན་གསལ་ཡིད་དུ་འོང་བ་དང༌། ། ཆགས་དང་ཞེ་སྡང་སྤང་བ་དང༌། ། འཇམ་ཞིང་རན་པར་སྨྲ་བར་བྱ། ། ཞེས་གསུངས་པ་བཞིན་ཐུགས་ཉམས་སུ་བཞེས་ན་བསྟན་པ་ལ་ཕན་མཆིས་སོ། ། དེ་ལྟར་ཡང་ས་པ་ཎྜི་ཏས། ཆེན་པོས་ང་རྒྱལ་བྱ་མི་དགོས། ། ངན་པས་ང་རྒྱལ་བྱས་ཅི་ཕན། ། རིན་ཆེན་ཚིག་གིས་བསྒྲག་མི་དགོས། ། འཆིང་བུ་བསྒྲགས་ཀྱང་སུ་ཞིག་ཉོ། །
ཞེས་གསུངས་པའི་ཆེན་པོ་དེ་ཡང༌། སྐྱེས་བུ་ཆེན་པོའི་བདག་ཉིད་ཆེན་པོ་ཞེས་གྲགས་པ་དེ་ཡིན་མོད། དེ་ལྟ་བུ་ཡིན་པ་དང་མ་ཡིན་པའི་ཚུལ་ཤེས་པ་ནི། གང་ཟག་གི་རྒྱུད་ཚོད་མཐོ་དམན་ལ་རག་ལས་ཀྱང༌། དེ་མངོན་སུམ་དུ་རྟོགས་པའི་མཐུ་བདག་ཅག་མངོན་ཤེས་དང་བྲལ་བ་རྣམས་ལ་མེད་ཀྱི། ཇི་སྐད་དུ། མདོ་ལས། དུ་བ་ལས་ནི་མེར་ཤེས་དང༌། ། ཆུ་སྐྱར་ལས་ནི་ཆུ་དཔོག་བཞིན། ། བྱང་ཆུབ་སེམས་དཔའ་བློ་ལྡན་གྱི། །
རིགས་ནི་མཚན་མ་དག་ལས་ཤེས། ། ཞེས་དང་དེ་བཞིན་དུ། འཇམ་པའི་དབྱངས་ཀུན་དགའ་རྒྱལ་མཚན་དཔལ་བཟང་པོས། དུ་བས་མེ་བཞིན་རྣམ་ཐར་ལས། ། ནང་གི་ཡོན་ཏན་ལེགས་བརྟགས་ཏེ། ། ཞེས་གསུངས་པ་བཞིན། གོང་འོག་བར་གསུམ་གྱི་གསུང་རིགས་ལ་རྗེས་སུ་དཔག་པའི་ཚད་མས་གཞལ་བ་དེའི་ཚེ། ཇི་སྐད་དུ། སྲིད་གསུམ་རྣམ་པར་རྒྱལ་བའི་དགེ་མཚན་ཞེས་བྱའི་བསྟན་བཅོས་ལས། དགོས་པ་ཅིའི་སླད་དུ་ཞེ་ན།
ཀུན་སློང་ངན་པ་ཞེ་ལ་བརྣགས་པའི་ངན་ཤགས་སྨྲ་བ་མ་ཡིན་གྱི། རང་གཞན་གྱི་ལུགས་འཛིན་པར་རློམས་པ་རྣམས་ལ་བློ་གྲོས་གྱི་མཐུ་བརྟས་པ་དང༌། ལེགས་བཤད་སྨྲ་བའི་སྒོ་དབྱེ་བའི་ཆེད་དུའོ། ། ཞེས་སྨྲས་པ་དེའི་དོན་བདེ་བླག་ཏུ་རྟོགས་པ་འདི་ནི། དགོས་པ་མཆོག་ཏུ་གྲུབ་པའོ།། །། དུས་གསུམ་རྒྱལ་ཀུན་བགྲོད་པ་གཅིག་པའི་ལམ། ། ཐོག་མཐའ་བར་དུ་དགེ་བ་ཕྱག་རྒྱ་ཆེ། ། སྐལ་བཟང་སྙིང་གི་བཅུད་དུ་འབེབས་མཁས་པ། ། གྲུབ་པའི་གཙུག་རྒྱན་དཀར་བརྒྱུད་རིན་པོ་ཆེ། ། གང་གི་རིང་ལུགས་ལྷ་ཡི་ཆུ་བོའི་རྒྱུན། །
ས་གསུམ་དོན་དུ་རྒྱུ་བའི་རྦ་རླབས་འཛུམ། ། ཕྱོགས་ཀྱི་འཁོར་ལོར་འགྲེམ་པའི་ངོ་མཚར་མཐུ། ། རྣམ་དཔྱོད་ལྡན་པའི་གཞལ་བྱར་འོངས་པ་བཞིན། ། དེ་ལས་ས་གཞི་ཟླ་འོད་ལྟར་སྐྱ་བའི། ། ཐིག་ལེར་ཆགས་པ་མ་ཧཱ་པཎྜིཏ། ། ཀུན་དགའི་རྒྱལ་མཚན་མཐོན་པོར་བསྒྲེང་དེ་ཡིས། ། དཔལ་གྱི་ལེགས་བཤད་བཟང་པོས་མགྲོན་དུ་གཉེར། ། དེས་ནི་པདྨ་དཀར་པོའི་ཚལ། ། བློ་གྲོས་འདབ་མའི་དཀྱིལ་འཁོར་ལས། ། ལུང་རིགས་ཀེ་ས་ར་བཞད་པའི། །
ཁུ་བས་བློ་གསལ་ལང་ཚོ་བརྟས། ། དེ་ཚེ་ཀླུ་སྒྲུབ་རྒྱ་མཚོ་ཡིས། ། རྩོད་སྤོངས་དབུ་བ་བརྡོས་པའི་མཁར། ། ལན་བཟང་ཀེ་ལ་ཤར་འཁྲུལ་བའི། ། ཀརྐ་ཊ་རྣམས་ཀུན་ཏུ་རྨོངས། ། དེ་དུས་ཧ་ནུ་མན་དྷ་ཡང༌། ། སྙིང་པོའི་བསྟན་ལ་དགའ་བྱེད་པའི། ། གྲོགས་སུ་སྦྲན་པའི་སྙིང་སྟོབས་མདས༌། ། ལོག་སྨྲའི་འབོད་སྒྲོགས་མགྲིན་པ་གཅོད། ། སླད་ཀྱིས་སྨྲ་བའི་སེང་གེ་ཞིག །
རྒོལ་བའི་རི་དྭགས་ཟ་འདོད་ཀྱང༌། ། ཆེར་རློམས་འཐིབས་པའི་ནགས་ཕུག་ཏུ། ། ལུང་རིགས་མཆེ་སྡེར་ཆག་ནས་འཁུན། ། དེ་ལ་སྙིང་རྗེའི་གཞན་དབང་ཅན། ། རྣམ་དཔྱོད་མཐོ་རིས་དབང་པོའི་ཡུལ། ། སྐྱེ་མཆེད་རྫོགས་པས་བརྒལ་ལན་གྱིས། ། བདུད་རྩིའི་གྲུ་ཆར་སྨན་དུ་སྦྱིན། ། དེ་ཡི་དགེ་བའི་སྟོབས་ཀྱིས་དེང་ཕྱིན་ཆད། ། མངོན་རློམས་མ་ཞུའི་ནད་གྱིས་བདག་བསྟོད་ཅིང༌། ། གཞན་ལ་སྨོད་པའི་བཤལ་སྐྱུག་ཀུན་བྱང་ནས། །
དག་སྣང་བཟང་པོའི་བཅུད་ཀྱིས་འཚོ་བར་ཤོག ། གཞན་ཚིག་ཀ་ལ་པིང་ཀའི་དབྱངས་འགོག་ཅིང༌། ། རང་ཚིག་ཁྭ་ཏའི་སྐད་ཀྱང་སྒྲུབ་བྱེད་པ། ། འཁྱོག་པོའི་སྨྲ་སྒོ་བསྡམ་ནས་དྲང་གཏམ་གྱིས། ། དབྱངས་སྙན་ཕྱོགས་ཀྱི་འཁོར་ལོར་སྤྲོ་བར་ཤོག ། གཞུང་ལུགས་རྣམ་པར་དག་པའི་ཞིང་ཁམས་ཀྱི། ། རྗོད་ཚིག་རྡུལ་རེར་བརྗོད་དོན་རྡུལ་སྙེད་པ། ། སྨྲ་བའི་ལམ་དུ་ཞུགས་པའི་ལྟད་མོ་ལ། ། ལོངས་སུ་སྤྱོད་པའི་བློ་མིག་འཐོབ་པར་ཤོག ། རང་གཞན་ལུགས་ལ་འདྲིས་པའི་བློ་གྲོས་སྨིན། །
སྒྲུབ་དང་སུན་འབྱིན་ལ་མཁས་སྤོབས་པ་དག ། འཇམ་རན་སྙན་པའི་ངག་ལ་དབང་ཕྱུག་ནས། ། འཆད་རྩོད་རྩོམ་པའི་དགའ་སྟོན་འགྱེད་པར་ཤོག ། དོན་ཟབ་རིན་ཆེན་སྙིང་པོས་ཡོངས་གང་རྒྱ་ཆེའི་གཏམ་གྱིས་རླབས་འཕྲེང་གཡོ། ། ཚིགས་སྦྱོར་ལྦུ་བའི་དོ་ཤལ་མཚར་པོ་ཕྱོགས་ཀྱི་མཛེས་མའི་དཔྱིད་དུ་ཡངས། ། ལེགས་པར་བཤད་པའི་རྒྱ་མཚོ་ཆེན་པོ་བློ་གསལ་ཀླུ་དབང་ཀུན་དགའ་བའི། ། བསྟན་བཅོས་ཆེ་འདི་རྣམ་པ་ཀུན་ཏུ་ཕྱིར་རྒོལ་གཡུལ་ལས་ཛ་ཡན་ཏུ། ། དེ་ཡང༌། དཀར་བརྒྱུད་གོང་མ་རྣམས་སྒྲུབ་པ་བསམ་གཏན་གྱི་འཁོར་ལོ་ལ་གཅིག་ཏུ་གཞོལ་བ་ཚངས་པའི་དྲང་སྲོང་གི་བརྟུལ་ཞུགས་ལ་གནས་སྐབས། བདག་ཉིད་ཆེན་པོ་ས་སྐྱ་པཎྜི་ཏས་ཅོ་འདྲི་བར་མཛད་པའི་ལན།
ཀུན་མཁྱེན་པདྨ་དཀར་པོའི་ཞབས་ཀྱིས་ཅུང་ཟད་སྤྲོས་པ་ལ། མཁན་ཆེན་ཀླུ་སྒྲུབ་རྒྱ་མཚོས་རྩོད་སྤོང་ཉི་མའི་འོད་ཟེར་ཆ་ལག་དང་བཅས་པ་བརྩམས་ཏེ། སྒྲུབ་བརྒྱུད་ཀུ་མུ་ཏའི་དགའ་ཚལ་ཟུམ་པར་བཞེད་ཚེ། དེ་ཉིད་ཀྱི་གཉེན་པོར་གྱུར་པ་སྲིད་གསུམ་རྣམ་པར་རྒྱལ་བའི་དགེ་མཚན་ཞེས་བྱ་བ། གཡས་སུ་བསྐོར་བའི་འགྲོས་ཀྱིས་འོད་ཟེར་དང་བཅས་པའི་ཉི་མ་ཁྱུར་མིད་དུ་བྱས་པས་རེ་ཞིག་མ་སྣང་ཡང༌། སླར་འོད་ཟེར་བདུན་དང་ལྡན་པའི་གཤིན་རྗེའི་བ་དན་གློ་བུར་དུ་ཕྱར་བ་དེ་ཉིད། སྲ་མཁྲེགས་རྡོ་རྗེའི་སྙིང་པོ་མཆོག་ཏུ་གྲུབ་པའི་གཏམ་ཞེས་བྱ་བས་ལྷང་ལྷང་དུ་བརྫིས་ཏེ། དཀར་བརྒྱུད་བསྟན་པའི་རྒྱལ་མཚན་སྲིད་རྩེའི་བར་དུ་བསྒྲེངས་པའི་ཚུལ་འདི་ནི། དཀོན་མཆོག་གསུམ་གྱི་བཀའ་འབངས་མང་དུ་ཐོས་པའི་དགེ་སྦྱོང༌། སྙིང་པོའི་དོན་གྱི་སྒོམ་ཆེན་ངག་དབང་སངས་རྒྱས་རྡོ་རྗེ་ཞེས་བྱ་བའི་ཀུ་སཱ་ལིས།
ཟད་བྱེད་ཅེས་པ་མེ་ཕོ་སྟག་ལོ། མགོ་ཟླ་བའི་དཀར་ཚེས་གསུམ་ལ། ཟླ་བ་གྲོ་བཞིན་གྱི་ཁྱིམ་དུ་བསུས་པའི་འགྲུབ་སྦྱོར་བཟང་པོའི་ཉིན། གྲུབ་པའི་གནས་ཆེན་རྒྱལ་གྱི་ཤྲཱིའི་བསམ་གཏན་གྱི་གླིང་དུ་གྲུབ་པར་སྦྱར་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
