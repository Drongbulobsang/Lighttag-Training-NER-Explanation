བཀའ་བརྒྱུད་པའི་ཕྱག་ཆེན་ཆོས་སྐོར།
པོད ༣
ཕྱག་རྒྱ་ཆེན་པོ་རྣལ་འབྱོར་བཞིའི་རིམ་པ་སྙིང་པོ་དོན་གྱི་གཏེར་མཛོད།
༄༅། །ཕྱག་རྒྱ་ཆེན་པོ་རྣལ་འབྱོར་བཞིའི་རིམ་པ་སྙིང་པོ་དོན་གྱི་གཏེར་མཛོད་ཅེས་བྱ་བ་བཞུགས་སོ། ། ༄༅། །ན་མོ་གུ་རུ་ཤྲཱི་བཛྲ་ཡོ་གི་ནི། གཉིས་མེད་རང་བཞིན་ཕྱག་རྒྱ་ཆེན་པོའི་གནས། ། སངས་རྒྱས་ཆོས་དང་དགེ་འདུན་དེ་རང་བཞིན། ། རྡོ་རྗེ་འཆང་ཆེན་དབྱེར་མེད་ས་ར་ཧ། ། ཀླུ་སྒྲུབ་ཡབ་སྲས་རི་ཁྲོད་རྗེས་འབྲངས་དང༌། ། བྲམ་ཟེ་བཟང་པོ་དཔལ་ལྡན་ཏོག་ཙེ་པ། ། དབང་ཕྱུག་མི་ལ་དྭགས་པོ་ཡབ་སྲས་ལ། ། ཕྱག་བཟང་པོ་ཡིས་བཏུད་དེ་གསུང་འདི་བཀོད། ། དུས་གསུམ་གྱི་སངས་རྒྱས་ཐམས་ཅད་ཀྱི་ཡེ་ཤེས་ཀྱི་བདག་ཉིད་རིགས་དྲུག་པ་རྡོ་རྗེ་འཆང་ཆེན་པོ་དེས། །
བྱིན་གྱིས་བརླབས་ཤིང་དེ་དང་གཉིས་སུ་མེད་པ། མཆོག་གི་བྱིན་རླབས་ཀྱིས་ཚེ་འདི་ཉིད་ལ་མངོན་པར་རྫོགས་པར་སངས་རྒྱས་པ་ནི། "$ བྲམ་ཟེ་ཆེན་པོ་ས་ར་ཧ་ཡིན་ཏེ། བསྟན་པ་འདི་ལ་རྡོ་རྗེ་ཐེག་པའི་སྒོ་ནས་གྲུབ་པ་བརྙེས་པ་ལ་སྔ་བའི་གྲུབ་ཆེན་བརྒྱད་ཅུའི་སྤྱི་མེས་ཆེན་པོ་ཡིན་ནོ། ། དེའི་བརྒྱུད་པ་འཛིན་པ་ཀླུ་སྒྲུབ་ཡབ་སྲས་སམ། རི་ཁྲོད་རྗེ་འབངས་སམ། བྲམ་ཟེ་བཟང་པོའི་ཞབས་སམ། ཏོག་ཙེ་པ་ལ་སོགས་པ་ཡིན་ཏེ། དེའང་འཛམ་བུའི་གླིང་ན་ཕྱག་རྒྱ་ཆེན་པོ་ཞེས་གྲགས་ཤིང༌། ། སྙིང་པོ་དོན་གྱི་བརྒྱུད་པ་འཛིན་པ་ཐམས་ཅད་ཀྱི་བརྒྱུད་པའི་ཆུ་མགོ་བྲམ་ཟེ་ཆེན་པོ་ས་ར་ཧ་ལ་མ་ཐུག་པ་མེད་པ་ཡིན་ནོ། །
དེ་ཉིད་ནས་དོན་གྱི་བརྒྱུད་པ་དང་བྱིན་བརླབས་ཀྱི་འཕོ་བ་གཉིས་སུ་མེད་པའི་ཡེ་ཤེས་ཆིག་བརྒྱུད་ཟམ་མ་ཆད་པའི་བཀའ་བབས་ཤིང་བཅུད་འདུས་པ་ནི་ཚེ་གཅིག་ལུས་གཅིག་ལ་མཆོག་གི་དངོས་གྲུབ་བརྙེས་པའི་དབང་ཕྱུག་བཞད་པ་རྡོ་རྗེ་ཞེས་མཚན་ཉི་ཟླ་ལྟར་གྲགས་པ་དེ་ཉིད་ཡིན་ལ། དེའི་ཐུགས་སྲས་རྣམས་ཀྱི་ནང་ནས་མཆོག་དང་གཙོ་བོར་གྱུར་ཅིང་ལུང་བསྟན་མང་དུ་ཐོབ་པ་ནི་རྗེ་དྭགས་པོ་རིན་པོ་ཆེ་ཡིན་ཏེ། ཐུབ་པ་ཆེན་པོ་ཉིད་ཀྱིས་མདོ་རྒྱུད་དུ་མ་ནས་ལུང་བསྟན་ཅིང༌། ཁྱད་པར་དུ་ཏིང་འཛིན་རྒྱལ་པོའི་མདོ་དང༌། སྙིང་རྗེ་པདྨ་དཀར་པོའི་མདོ་ལས་གསལ་བར་ལུང་བསྟན་པའི་བྱང་ཆུབ་སེམས་དཔའ་ཟླ་འོད་གཞོན་ནུ། ལྔ་བརྒྱ་པའི་དུས་སུ་ཚད་མེད་པའི་ཐུགས་རྗེས་དགེ་སློང་འཚོ་བྱེད་ཀྱི་མིང་ཅན། འཇིག་རྟེན་གསུམ་དུ་གྲགས་པའི་དྭགས་པོ་ལྷ་རྗེ་ཞེས་བྱ་བ་བྱོན་ནས། གསང་བ་བླ་ན་མེད་པའི་སྙིང་པོ་བྱིན་བརླབས་མངོན་སུམ་གྱི་ལམ། ཡི་གེ་མེད་པའི་དོན་གྱི་བརྒྱུད་པ་གོལ་ས་མེད་པ་གཅིག་ཆར་བའི་ལམ་ནས་སྐལ་བ་ལྡན་པ་དཔག་ཏུ་མེད་པ་ཁྲིད་ཅིང༌། སྒྲུབ་བརྒྱུད་ཀྱི་བསྟན་པའི་བདག་པོ་ལྟ་བུ་མཛད་དེ།
དོན་གྱི་བརྒྱུད་པ་ཡེ་ཤེས་ཀྱི་སྒྲོན་མེ་ཕྱོགས་བཅུར་སྤར་ནས། ལྷ་དང་བཅས་པའི་འགྲོ་བ་དཔག་ཏུ་མེད་པ་ཕྱིར་མི་ལྡོག་པའི་ས་ལ་འགོད་པ་ཡིན་ནོ། ། དེའི་ཁྲིད་ཀྱི་རིམ་པ་ནི་ལྷན་ཅིག་སྐྱེས་སྦྱོར་བྱ་བ་ཡིན། དེའི་ཉམས་རྟོགས་ཀྱི་ཤན་འབྱེད། ས་ལམ་གྱི་ཚད་འཛིན། རྣལ་འབྱོར་བཞིའི་ལམ་གྱི་རིམ་པ་འདི་ཡིན། རྣལ་འབྱོར་བཞིའི་ཆོས་སྐད་འདི་རྣམས་རྒྱུད་སྡེ་རྣམས་ནས་ཐ་སྙད་དངོས་སུ་གསུངས་པ་ཡང་ཡོད་ཅིང༌། དོན་ཇི་ལྟ་བ་བཞིན་དུ་བཞུགས། དེས་ན་རྒྱུད་སྡེའི་དགོངས་དོན་དབང་ཕྱུག་བཞད་པ་རྡོ་རྗེའི་ཐུགས་རྒྱུད་ལ་གཅིག་ཅར་དུ་འཁྲུངས་པ། ཁྱད་པར་གྱི་ཆོས།
དྭགས་པོ་རིན་པོ་ཆེའི་རྟོགས་ཆོས་ཡིན་ཏེ། དེའི་བརྒྱུད་པ་འཛིན་པའི་བུ་ཆེན་རི་བོ་ལྟ་བུ་མཐའ་ཡས་པ་བྱོན་པས། དགོངས་པ་བཀོད་ལུགས་ཀྱི་བཞེད་པ་མང་པོ་ཞིག་བྱུང་འདུག དེ་རྣམས་ཀྱི་ནང་ནས་དབོན་པོ་དྭགས་པོ་སྒོམ་ཆུང་ལ་ཁྱད་པར་གྱི་ཆོས་སུ་གནང་བ། རྣལ་འབྱོར་བཞིའི་ཞལ་གདམས་མ་བྱ་བ་འདི་ལ་མཐིལ་བྱས་ནས། དཔལ་ཕག་མོ་གྲུ་པའི་ཡང་དགོངས་དོན། འཇིག་རྟེན་མགོན་པོ་འབྲི་ཁུང་པ་དང༌། ། ཞང་རིན་པོ་ཆེ་དང༌། འགྲོ་མགོན་རྒྱ་རས་གསུམ་གྱི་དགོངས་པ་གུང་སྲོལ་བ། རང་གི་མྱོང་བ་འཐད་ལྡན་ཕྱོགས་གཅིག་ཏུ་སྡེབས་པའི་ཞལ་གདམས་ཤིག་བྲི་བར་བྱའོ། །
དེ་ལ་དང་པོ་ཕྱག་རྒྱ་ཆེན་པོ་ཞེས་བྱ་བ་དེ་རང་གི་ངོ་ཤེས་དགོས་ཏེ། དེ་ཡང་དེ་བཞིན་གཤེགས་པའི་མདོ་རྒྱུད་དང༌། སྔོན་གྱི་གྲུབ་ཐོབ་རྣམས་ཀྱི་གདམས་ངག་ལས། ཕྱག་རྒྱ་བཞིའི་རིམ་པ་གསུངས་ཏེ། ཕྱག་རྒྱ་གསུམ་ལ་བརྟེན་ནས། ཕྱག་རྒྱ་ཆེན་པོ་མངོན་དུ་བྱེད་པས། འདིར་དེའི་ཁྲིད་ཀྱི་རིམ་པ་ལ་ཕྱག་རྒྱ་གསུམ་གྱི་རིམ་པ་དོན་གྱིས་ཚང་ཞིང་བྱིན་རླབས་ཀྱི་མཐུས། ཐབས་ཁྱད་པར་ཅན་གྱིས་ཕྱག་རྒྱ་ཆེན་པོ་ངོ་སྤྲོད་པར་མཛད་པས། གཅིག་ཆར་བའི་ལམ་ཡིན་ནོ། ། དེ་ལ་ཕྱག་རྒྱ་ཆེན་པོ་ཞེས་བྱ་བ།
འགའ་ཞིག་ཕྱག་སྣང་བ། རྒྱ་སྟོང་པ། ཆེན་པོ་ཟུང་འཇུག་ཟེར་ཏེ་ཆོས་ཀྱི་ཕྱག་རྒྱའི་སྐད་ཡིན། ཕྱག་རྒྱ་ཆེན་པོའི་རང་སྐད་མ་ཡིན། གསལ་སྟོང་གི་སྐད་ཐམས་ཅད་དམ་ཚིག་གི་ཕྱག་རྒྱའི་སྐད་ཡིན། བདེ་སྟོང་གི་སྐད་ཐམས་ཅད་ལས་ཀྱི་ཕྱག་རྒྱའི་སྐད་ཡིན་ནོ། ། ཕྱག་རྒྱ་ཆེན་པོ་ནི་བྲམ་ཟེ་ཆེན་པོ་ས་ར་ཧའི་བཞེད་ཀྱིས། རྐྱེན་གསུམ་དང་བྲལ་བ། དགའ་བ་བཞི་ལས་འདས་པ། འོད་གསལ་ལས་ཁྱད་པར་དུ་གྱུར་པ་གཅིག་བཞེད་པས།
ཕྱག་རྒྱ་ཆེན་པོ་བདེ་བའི་རྐྱེན་ལ་མི་ལྟོས། གསལ་བའི་རྐྱེན་ལ་མི་ལྟོས། མི་རྟོག་པའི་རྐྱེན་ལ་མི་ལྟོས་པས་རྐྱེན་གསུམ་ལ་མི་ལྟོས་པའོ། ། དགའ་བ་བཞི་ལས་ལྷན་ཅིག་སྐྱེས་པའི་དགའ་བ་ནི། བླ་མས་བསྟན་དུ་ཡོད་ལ། སློབ་མས་གོ་རུ་ཡོད་པས་མཚོན་བྱ་མཚོན་བྱེད་དང་བཅས་པའི་དཔེའི་ཡེ་ཤེས་ཡིན། ཕྱག་རྒྱ་ཆེན་པོ་ནི་བླ་མས་བསྟན་དུ་མེད། སློབ་མས་གོ་རུ་མེད། ཉམས་དང་མྱོང་བས་མ་སྦགས། རྟོགས་པ་དང་ངེས་ཤེས་ཀྱིས་མ་བསླད།
ལྟ་སྒོམ་སྤྱོད་པས་མ་ཕྱེ། གཞི་ལམ་འབྲས་བུའི་རིས་སུ་མ་བཅད་པའི། འདི་ལྟར་སྣང་སྲིད་འཁོར་འདས་ཀྱི་ཆོས་འདི་དག་ཐམས་ཅད་ལ་བསལ་བཞག་གམ། བཅིང་གྲོལ་ལམ། གཉེན་པོས་བཟོ་གཅིག་ཀྱང་མ་བྱས་པ། རང་སར་རང་ངོ་ཤེས་ཤིང་རང་གྲོལ་བ་ལ་ཕྱག་རྒྱ་ཆེན་པོ་ཟེར་བ་ཡིན་ནོ། ། འོད་གསལ་ནི་སྣང་མེད་སྤྲོས་བྲལ་ཡིན་ལ། ཕྱག་རྒྱ་ཆེན་པོ་ནི་སྣང་རིག་སོ་མ། སྤྲོས་པ་རང་གྲོལ་བ་ཡིན་པས་འོད་གསལ་ལས་ཁྱད་པར་དུ་གྱུར་བ་ཡིན་ནོ། ། དེ་ལ་ལྷ་སྐུའམ།
འོད་གསལ་ལམ། སྟོང་པའམ། བདེ་བའམ། མི་རྟོག་པ་ལ་སོགས་པའི་དམིགས་གཏད་དམ་སྐྱེད་ཡོད་རྒྱུ་གཅིག་ཀྱང་མེད་པར། ལྷ་སྐུ་ཡིན་མོད། འདྲེ་སྐུ་ཡིན་མོད། བདེ་བ་ཡིན་མོད། སྡུག་བསྔལ་ཡིན་མོད། སྣང་བ་ཡིན་མོད། སྟོང་པ་ཡིན་མོད།
འོད་གསལ་ཡིན་མོད། མཚན་མ་ཡིན་མོད། རྟོག་པ་ཡིན་མོད། མི་རྟོག་པ་ཡིན་མོད། གང་ཡིན་ཡང་དགག་སྒྲུབ་གཅིག་ཀྱང་མ་བྱས་པར། རང་སར་རང་གིས་ཆོག་པ་དེ་ཡིན་ནོ། ། དེ་ལ་བསལ་བཞག་གམ། བཅོས་བསླད་ཇི་ལྟར་བྱུང་ཡང་རྣམ་པ་ཡིན། ཉམས་ཡིན། མཚན་མ་ཡིན།
དམིགས་པ་ཡིན་ནོ། ། དེ་ཡང་ཕྱག་རྒྱ་ཆེན་པོའི་སྒྲ་དོན་ནི། སཾ་ཀྲི་ཏའི་སྐད་དུ་མ་ཧཱ་མུ་དྲ་མུ་དྲའི་སྒྲ་ལས་དྲངས་ན། མི་འདའ་བའམ། མི་ཕྱེད་པའམ། མི་རྟོག་པ་ལ་འཇུག་སྟེ། དེ་ལ་སྣང་སྲིད་འཁོར་འདས་ཀྱི་ཆོས་ཐམས་ཅད་རང་ས་རང་ས་ན་སོ་མ་ཉམས། མདོག་མ་འགྱུར་གཟུགས་མ་བརྗེས་པར། དུས་གསུམ་དུས་མེད་དུ་ལྷན་ཅིག་སྐྱེས་པའི་ཡེ་ཤེས་ལས་མི་འདའ་བས་ཕྱག་རྒྱ། དེ་ལས་ལོགས་སམ།
དེའི་གོང་ན་གཞན་མེད་པས་ན་ཆེན་པོའོ། ། དེ་ཡང་ཤེས་པ་སྐད་ཅིག་མའི་ཐོག་ཏུ་ཕྱོགས་གཅིག་ལ་སྦྱར་ན། རྣམ་པར་རྟོག་པ་གཅིག་ཐོལ་སྐྱེས་པའི་དུས་ན། རྣམ་རྟོག་དེ་ལ་དགག་སྒྲུབ་གཅིག་ཀྱང་མ་བྱས་པར། རྣམ་རྟོག་ཐོལ་ལེ་བ་དེ་རང་ལྷན་ཅིག་སྐྱེས་པའི་ཡེ་ཤེས་ཀྱི་དངོས་གཞིར་འདུག་ལ། དེ་རྟོགས་རུང་མ་རྟོགས་རུང་དེ་ལས་མི་གཡོ་མི་འདའ་བས་ཕྱག་རྒྱ། རྣམ་རྟོག་དེ་ལས་ལོགས་ན། ལྷན་ཅིག་སྐྱེས་པའི་ཡེ་ཤེས་སམ། སངས་རྒྱས་ཀྱི་དགོངས་པ་ཞེས་བཙལ་དུ་མེད་པས་ཆེན་པོའོ། ། དེ་ལྟར་ཡང༌།
ཕྱག་རྒྱ་ཆེན་པོ་ཐིག་ལེའི་རྒྱུད་ལས། ཕྱག་ནི་སྟོང་པའི་ཡེ་ཤེས་ཏེ། ། རྒྱ་ནི་འཁོར་བའི་ཆོས་ལས་གྲོལ། ། ཆེན་པོ་ཟུང་དུ་ཆུད་པ་སྟེ། ། ཕྱག་རྒྱ་ཆེན་པོ་ཞེས་བརྗོད་དོ། ། ཞེས་དང༌། བྲམ་ཟེ་ཆེན་པོ་ཉིད་ཀྱིས། དོན་དམ་པ་ཡི་རིག་པ་ལ། ། ཀྱེ་ལགས་དབང་པོ་ལྟོས་ཤིག་དང༌། ། ངས་ནི་འདི་ལས་མ་རྟོགས་སོ། །
རྟོགས་པར་གྱུར་ན་ཐམས་ཅད་དེ་ཡིན་ཏེ། ། དེ་ལས་གཞན་ཞིག་སུས་ཀྱང་རྙེད་མི་འགྱུར། ཞེས་དང༌། དཔལ་ལྡན་ཏོག་ཙེ་ཞབས་ཀྱིས། བསམ་མི་ཁྱབ་ལས། མིག་གི་དབང་པོས་བལྟས་པ་ལས། ། གཉིས་མེད་ཡེ་ཤེས་ངོ་མཚར་ཆེ། ། ཞེས་པ་ལ་སོགས་པའི་དོན་ཡིན་ནོ། ། དེ་ལྟར་གང་ཤར་རུང༌། ཇི་ལྟར་སྣང་རུང༌།
རྟོགས་རུང༌། འཁྲུལ་རུང་གནས་རུང༌། འགྱུས་རུང༌། ཇི་ལྟར་སོང་ཡང་ཕྱག་རྒྱ་ལས་འདའ་ས་མེད་ཅིང༌། ཆེན་པོ་ལས་དབུལ་ས་མེད་པས། ཕྱག་རྒྱ་ཆེན་པོའི་དཀྱིལ་འཁོར་ལས་ཡེངས་སུ་ཡེངས་ས་མེད་ལ། སངས་རྒྱས་ནས་སེམས་ཅན་གྱི་བར་གྱི་སྣང་བ། ཐ་ན་མནར་མེད་པའི་དམྱལ་བ་ན་བསྲེག་པའི་དུས་ན་ཡང༌། དམྱལ་བའི་སྣང་རིག་དེ་ཀ་སོ་མ་ཉམས་པར་སྐུ་གསུམ་གྱི་ངོ་བོར་ཀྲོང་ངེ་འདུག་པས་འཁྲུལ་དུ་འཁྲུལ་ས་མེད་ཅིང༌། དངོས་པོའི་ཆོས་སུ་མ་སྐྱེས།
དངོས་མེད་ཀྱི་ཆོས་སུ་མ་འགགས། ཐ་དད་ཀྱི་ཆོས་ལ་མི་གནས། རྟག་ན་རྟག་ཐོག་ཏུ་མཐའ་བརྒྱད་རང་གྲོལ། ཆད་ན་ཆད་ཐོག་ཏུ་མཐའ་བརྒྱད་རང་གྲོལ་ཏེ། གཅིག་མཐའ་གཅིག་གིས་བཀག་པའི་མཐའ་ཡེ་གྲོལ་ལ་གོལ་དུ་གོལ་ས་མེད། དེ་ལྟར་རང་ངོ་མ་ཤེས་པར་གཟུང་འཛིན་ལ་ཡང་དག་ཏུ་ཞེན་པས། ཡེངས་པའམ། འཁྲུལ་པའམ། གོལ་ས་ལ་སོགས་པ་ཐམས་ཅད་ཀུན་བརྟགས་ཀྱི་བློ་ངོ་ཡིན་ནོ། ། ཡིད་ལ་མི་བྱེད་པ་ཞེས་པའི་དོན་ནི།
སང་ཀྲི་ཏའི་སྐད་དུ། ཨ་མ་ན་སི་སི་ཀ་ར་ཞེས་བྱ་སྟེ། ཡི་གེ་བདུན་པོ་འདིའི་སྒྲ་ལས་དྲངས་ན། ཨ་མ་ན་ཡིད། སི་སི་ཀ་ར་བྱེད་པ་ཡིན་ལ། དེ་ཨ་ཡིས་བཀག་པས། དེ་ལྟར་ན་ཡིད་ལ་བྱེད་པ་མེད་པ་ཞེས་བྱ་སྟེ། ཡིད་ལ་མི་གནས་པའམ། ཡིད་ལས་གྲོལ་བའམ། ཡིད་ལས་འདས་པ་ཞེས་པ་ལ་འཇུག་ལ།
དེ་ཡིད་ལ་མི་གནས་པ་ཞེས་བསྒྱུར་ན་སྒྲ་དོན་གོ་བདེ་བ་ལ། ཡིད་ལ་མི་བྱེད་པ་ལ་འཁྲུལ་གཞི་བྱུང་ནས། ཡིད་ཀྱིས་ཡུལ་བྱས། རྣམ་རྟོག་དང་ཀུན་རྟོག་གིས་ཡུལ་ཅན་བྱས་ནས། དེ་གཉིས་ཀྱིས་དེ་ཡིད་ལ་མི་བྱེད་པ་ལ། ཡིད་ལ་མི་བྱེད་པ་ལྟར་གོ་ནས། ཡིད་ལ་མི་བྱེད་པ་རང་ཡིད་ལ་བྱེད་པར་སོང་བ་ཡང་འདུག་གོ ། འདིའི་དོན་ནི། ཀུན་གཞི་དང་སྒོ་ལྔར་ཇི་ལྟར་ཤར་ཡང་རྟོག་མེད་དུ་རང་གསལ་བ་ཕྱག་རྒྱ་ཆེན་པོའི་རང་གཤིས་ཡིན་ནོ། ། དེ་ལ་ཉོན་མོངས་པ་ཅན་གྱི་ཡིད་ཀྱིས་ཀུན་གཞི་ལ་ཁ་ནང་དུ་བལྟས་ཏེ་བདག་ཏུ་བཟུང༌།
ཡིད་ཤེས་ཀྱིས་སྒོ་ལྔ་ལ་ཕྱི་རུ་བལྟས་ཏེ་རིས་སུ་བཅད། དེ་ལྟར་ཡིད་གཉིས་ཀྱི་གཟུང་འཛིན་ནི་འཁོར་བའི་ཆོས་ཏེ་བཟང་ངན་གྱི་འཛིན་པ་ཐམས་ཅད་ཡིད་ཡིན་ལ། དེ་ལས་འདས་ཤིང་མི་གནས་པས་ཕྱག་རྒྱ་ཆེན་པོ་ཡིན་ནོ། ། དེ་ཡང་ལྟ་བ་ཟུང་འཇུག་གམ། མཉམ་ཉིད་དམ། ཕྱོགས་མེད་དམ། སྣང་སྟོང་དབྱེར་མེད་ལ་སོགས་པ་ཇི་ཙམ་ཟད་སར་སྐྱོལ་ཞིང་མཐའ་དང་བྲལ་བ། མཐོན་པོ་དང་ཆེན་པོར་མིང་ཇི་ལྟར་བཏགས་ཀྱང༌། རྣམ་དཔྱད་དང་ཡོངས་དཔྱོད་ཀྱི་ཕྱོགས་འཛིན་སྤུ་རྩེ་ཙམ་ཞིག་འདུག་ན་ཡིད་བྱེད་ཀྱི་ལྟ་བ་ཡིན། ཕྱག་རྒྱ་ཆེན་པོ་མ་ཡིན།
སྒོམ་པའི་ཁྱད་པར་བློ་འདས་སམ། དམིགས་མེད་དམ། རྩ་བྲལ་ལམ། ཟང་ཐལ་ལ་སོགས་པ་ཇི་ལྟར་བཟང་ཞིང་ཡངས་པར་མིང་བཏགས་ཀྱང༌། མྱོང་བའམ། ངེས་ཤེས་ཀྱི་གཏད་སོ་སྤུ་རྩེ་ཙམ་ཞིག་འདུག་ན་ཡིད་བྱེད་ཀྱི་སྒོམ་པ་ཡིན། ཕྱག་རྒྱ་ཆེན་པོ་མ་ཡིན། ད་ལྟར་གྱི་སྣང་རིག་སོ་མ་འདི་ལ་ཆོས་སྐུའམ། ཡེ་ཤེས་སམ། བདེ་ཆེན་ནམ།
བསལ་བཞག་གམ། བྲལ་ཐོབ་ཀྱི་གཉེན་པོས། བཅོས་རྒྱུའམ། སྤང་རྒྱུའམ། འདག་རྒྱུའམ། ཐོབ་རྒྱུའམ། སྐྱེད་དབྱུང་རྒྱུ་སྤུ་རྩེ་ཙམ་ཞིག་འདུག་ན་ཡང་ཡིད་བྱེད་ཀྱི་སྤྱོད་པ་ཡིན། ཡིད་བྱེད་ཀྱི་འབྲས་བུ་ཡིན། ཕྱག་རྒྱ་ཆེན་པོ་རྟོགས་པ་མ་ཡིན། མཻ་ཏྲི་པས།
སེམས་ཉིད་མ་བཅོས་ཆོས་ཀྱི་སྐུ། ། སྣང་བ་བདེ་ཆེན་ལོངས་སྤྱོད་རྫོགས། ། འགྲོ་འོང་སེམས་ཅན་སྤྲུལ་པའི་བདག ། དམ་པ་དག་ལས་རྟོགས་པའོ། ། ཞེས་དང༌། སྟུག་པོ་བཀོད་པ་ལས། སེམས་ཉིད་བདེ་སྟོང་ལྷན་ཅིག་སྐྱེས། ། འོག་མིན་གཙང་མའི་གནས་མཆོག་གོ ། ཞེས་པ་ལྟར། འདི་ནི་སྒྲ་ཇི་བཞིན་པ་མ་ཡིན་པས་དོན་ཐུན་མོང་མ་ཡིན་པ་གཏན་ལ་འབེབས་པ་སྟེ།
དེ་རྣམས་ལས་འདས་ཤིང་མི་གནས་པ་ལ་ཕྱག་རྒྱ་ཆེན་པོ་ཞེས་བྱ་བ་འཛིན་ཅིང་འདོད་ན་ཡང་ཕྱག་རྒྱ་ཆེན་པོ་མ་ཡིན་ནོ། ། སྨྲ་ཚད་ཕྱོགས་འཛིན། བསམ་ཚད་རྟོག་པ་ཡིན་པས། རྒྱལ་བ་སྲས་དང་བཅས་པ་རྣམས་ཀྱིས་ཀྱང༌། བསམ་གྱིས་མི་ཁྱབ་པའམ། ཟབ་པའམ། དབེན་པའི་དོན་ཞེས་པ་ལས། ཕྱོགས་གཅིག་ཏུ་འདི་ཡིན་ཞེས་གསུང་དུ་མ་བཏུབ་པས་ཚིག་གི་ལམ་ཆད་པ་ཡིན་ནོ། ། མདོར་ན་ཐ་མལ་གྱི་ཤེས་པ་སུས་ཀྱང་བཟོ་མ་བྱས་པའི་ཨཾ་སོ་རེ་བ་འདི། ཁོ་རང་གིས་ཁོ་རང་ངོ་ཤེས་པ་དེ་ལ་ཕྱག་རྒྱ་ཆེན་པོའི་དགེ་སྦྱོར་སྐྱེས་པ་ཟེར་བ་ཡིན་ནོ། །
འདི་ལ་རྣམ་པར་མི་རྟོག་པའི་ཡེ་ཤེས་བྱས་ན་ཆོས་སྐད་ཡིན། ཐ་མལ་གྱི་ཤེས་པ་རྗེན་པ་བྱས་ན་ཀུ་སུ་ལུའི་བླུན་གཏམ་ཡིན། དོན་ལ་འདྲ་བ་ཡིན་ནོ། ། དེ་ལྟར་ཕྱག་རྒྱ་ཆེན་པོའི་རང་ངོ་དེ་རིག་ཐོག་ཏུ་རྡོ་རུས་ཤིག་མ་ཐུག་ན། ཉམས་རྟོགས་ཀྱི་དབྱེ་བ་དང༌། རྣལ་འབྱོར་བཞིའི་རིམ་པ་ལ་སོགས་པའི་བཤད་ཤོད་ཇི་ལྟར་བྱས་ཀྱང༌། གོ་ཡུལ་བན་བུན་ལས་ས་ཟིན་དང༌། བཞག་ས་མི་ཡོང་བས། བླ་མ་རྟོགས་ལྡན་གཅིག་གི་དྲུང་དུ་མོས་གུས་ཀྱི་སྙིང་ཕུར་བཏབ་ལ། བྱིན་རླབས་ཀྱི་འཕོ་བས་དོན་གྱི་ཆིག་བརྒྱུད་ཐོབ་པར་བྱའོ། །
ཕྱག་རྒྱ་ཆེན་པོ་ན་བཏུབ། འཆི་བཏུབ། སྐྱིད་བཏུབ། སྡུག་བཏུབ། དྲན་བཏུབ། ཡེངས་བཏུབ་ཅིག་མེད་ན། གཞན་ཅི་ཡོད་ཀྱང་སྒོམ་ཆེན་དེ་ཕྱི་ལྡིར་ནང་སྟོང༌། ཁང་སྟོང་སྒོ་ལྕགས་ཅན་བྱ་བ་ཡིན་ནོ། ། ཉམས་དང་ཏིང་ངེ་འཛིན་གྱི་བྱེ་བྲག་སྐྱེད་ཅིང་སྒོམ་དུ་ངོ་སྤྲོད་པའི་བླ་མ་ནི་མང་ལ། ཐ་མལ་གྱི་ཤེས་པ་སྒོམ་དུ་ངོ་སྤྲོད་ཤེས་པའི་བླ་མ་ནི་ཉིན་ཁར་གྱི་སྐར་མ་བས་དཀོན་པ་ཡིན་ནོ། །
འདིའི་སྐབས་སུ་དཔལ་ཕག་མོ་གྲུ་པས་རྗེ་དྭགས་པོ་རིན་པོ་ཆེའི་དྲུང་དུ་ཉམས་ཕུལ་ཞིང་ངོ་སྤྲད་པ་དང༌། རྗེ་འབྲི་ཁུང་པས་དཔལ་ཕག་མོ་གྲུ་པའི་དྲུང་དུ་སྔར་གྱི་ཕྱག་རྒྱ་ཆེན་པོའི་སྒོམ་ལུགས་དང་ཉམས་ཕུལ་ཞིང་ངོ་སྤྲད་པ་དང༌། བླ་མ་ཞང་གིས་དྭགས་པོ་སྒོམ་ཚུལ་ལ་ཁྲིད་བསྐྱངས་པ་དང༌། བླ་མ་རི་ཤི་རས་པ་ལ་བླ་མ་འབའ་རོང་པས་བསླབས་པའི་སྒོམ་བླ་མ་ཞང་ཅན་བྱོན་པའི་དུས་སུ་བཤིག་ནས་ངོ་སྤྲད་པ་དང༌། འགྲོ་མགོན་རྒྱ་རས་ཀྱིས་རྗེ་བཙུན་གླིང་གི་དྲུང་དུ་ཁྲིད་བསྐྱངས་པའི་ལོ་རྒྱུས་རྣམས་གསུངས་ཏེ་ལོ་རྒྱུས་དེ་རྣམས་རང་ལ་གོ་རྒྱུ་རེ་ཡོད་པ་ཡིན་ནོ། ། དེ་ལྟ་བུའི་ཕྱག་རྒྱ་ཆེན་པོ་དེ་བླ་མ་ཉམས་རྟོགས་ཅན་གཅིག་གིས་ཁྲིད་ཀྱི་སྐྱ་དབར་ནས་བཏོན་པས། ཤོར་ས་བཞི་དང༌། གོལ་ས་གསུམ་དུ་མ་ཤོར་བར་བསྐྱངས་པ་ན། སྐྱེ་ལུགས་གསུམ་གྱིས་མཚམས་སྦྱར་ནས། རྣལ་འབྱོར་བཞིའི་རིམ་པས་སྐྱེ་བར་གསུངས།
དེ་ལ་དང་པོ་ཤོར་ས་བཞི་ནི། སྟོང་ཉིད་ཤེས་བྱ་གཤིས་ལ་ཤོར་བ། སྟོང་ཉིད་ལམ་དུ་ཤོར་བ། སྟོང་ཉིད་གཉེན་པོར་ཤོར་བ། སྟོང་ཉིད་རྒྱས་འདེབས་སུ་ཤོར་བའོ། ། འདི་ལ་ཡེ་ཤོར་དང༌། འཕྲལ་ཤོར་གཉིས་ཡིན་གསུངས། ཡེ་ཤོར་ནི་དོན་སྤྱི་གོ་ཡུལ་དུ་ཤོར་བ་ཡིན་ལ། འཕྲལ་ཤོར་ནི་ཉམས་མྱོང་ངམ་ལག་ལེན་འཁྲུལ་པ་ཡིན་ནོ། ། དེ་ལ་ཡེ་ཤོར་བཞིའི་སྟོང་ཉིད་ཤེས་བྱ་གཤིས་ལ་ཤོར་བ་ནི།
རྣམ་ཀུན་མཆོག་ལྡན་གྱི་སྟོང་པ་གཉིས་མེད་རྟེན་འབྲེལ་གྱི་འདུག་ལུགས་མ་གོ་བར། སྟོང་པ་བྱ་བ་མེད་པ། མ་གྲུབ་པ་གཅིག་ལ་བློ་རྩེ་གཏད་ནས། མཚན་ཉིད་པས། སྣང་བ་འདི་གཏན་ཚིགས་ཆེན་པོ་བཞིའི་སྒོ་ནས་བརྟགས་ནས། ཅི་ཡང་མ་གྲུབ་པ་ལ་གཤིས་བྱེད་པའམ། གསང་སྔགས་པས། སྭ་བྷཱ་ཝ་དང༌། ཤུ་ནྱ་ཏཱས། སྣང་དམིགས་ཀྱི་དངོས་པོ་ཐམས་ཅད་སྟོང་པར་སྦྱངས་ནས།
མེད་པའམ། མ་གྲུབ་པ་ལ་གཤིས་བྱེད་པ་ལྟ་བུ། སྟོང་ཉིད་དུ་བློས་བཟོ་བྱེད་པ་དེ། སྟོང་ཉིད་གཤིས་ལ་ཤོར་བའོ། ། ལམ་དུ་ཤོར་བ་ནི་རྒྱུ་འབྲས་དབྱེར་མེད་ཀྱི་དོན་ལམ་གསལ་བྱེད་ཀྱི་རྐྱེན་དང་འབྲས་བུ་བྲལ་བའི་འབྲས་བུར་མ་གོ་བར། ད་ལྟ་སྟོང་ཉིད་ལམ་དུ་བྱས་ཤིང་བསྒོམས་པས། དེས་འབྲས་བུ་ཆོས་སྐུ་ཐོབ་པར་འདོད་པའོ། ། གཉེན་པོར་ཤོར་བ་ནི། སྦང་བྱ་རང་གི་གཤིས་དུས་གསུམ་དུ་སྟོང་ཉིད་དུ་གནས་པའི་སྤང་བྱ་གཉེན་པོ་དབྱེར་མེད་པ་དེ་རང་ངོ་མ་ཤེས་ཤིང༌། སྤང་བྱ་ཁོ་རང་གི་གཉེན་པོར་ཁོ་རང་འཆར་བ་མ་གོ་བར།
ཉོན་མོངས་ལོགས་པ་ཞིག་ལ་སྟོང་ཉིད་ལོགས་པ་ཞིག་གིས་སྤང་བྱ་གཉེན་པོས་སྤང་བ་ནི། གཉེན་པོར་ཤོར་བའོ། རྒྱས་འདེབས་སུ་ཤོར་བ་ནི། ཐབས་ཤེས་ཟུང་འཇུག་ཟབ་རྒྱས་དབྱེར་མེད་ཀྱི་དོན་མ་གོ་བར། སྦྱིན་པའམ། བསྔོ་བ་ལྟ་བུ། སྔོན་ལ་འཁོར་གསུམ་དམིགས་པ་ཅན་གཅིག་བྱས་པ་ལ། དེ་ནས་འཁོར་གསུམ་མི་རྟོག་པའི་རྒྱས་འདེབས་པ་ནི། དང་པོ་ཐབས་རྐྱང་པ། འོག་མ་ཤེས་རབ་རྐྱང་པར་སོང་བས།
བདེན་གཉིས་ལམ་དུ་མི་སློང་ཤིང༌། དོན་གཉིས་མངོན་དུ་མི་བྱེད་པས་རྒྱས་འདེབས་སུ་ཤོར་བའོ། ། འཕྲལ་ཤོར་བཞི་ནི། རྣམ་ཀུན་མཆོག་ལྡན་གྱི་སྟོང་པ་དེ་ཡང༌། བླ་མ་གདམས་ངག་ཟབ་མོ་ཅན་གྱི་བདག་རྐྱེན་དང་རང་གི་ཤེས་རབ་ཆེན་པོའི་ཉེར་ལེན་གྱིས། དོན་སྤྱི་ཇི་ལྟ་བ་བཞིན་བློ་ཡུལ་དུ་གོ་ཞིང་གཞན་ལ་སྨྲ་ཤེས་ཀྱང་ག་ཤེད་ན་སུ་ཞིག་ལ་ཡོད་པ་ཞིག་གཏན་ལ་འབེབས་པ་ལྟ་བུར་སོང་ནས་རིག་ཐོག་ཏུ་ངོ་མ་འཕྲོད་ཅིང་ཐུག་རིག་མེད་པ་ནི། སྟོང་ཉིད་གཤིས་ལ་ཤོར་བའོ། ། རྟོགས་པ་ཉག་ཉུག་སྐྱེས་ཀྱང་འཛིན་མེད་དུ་ཐག་མ་ཆོད་ཅིང༌། ལྟོས་མེད་དུ་བློ་མ་ཁེལ་བ་དེ་བས་ལྷག་པར་ཞིག་ཡོད་པར་རེ་ནས། ཐ་མལ་གྱི་ཤེས་པས་བློ་མ་ཚིམ་པར་སྒོམ་གྱི་ལྷན་པ་བཏབ་ཅིང་བསྒོམ་པ་ནི།
ལམ་དུ་ཤོར་བའོ། ། རྣམ་རྟོག་འགྱུས་པའི་དུས་སུ་ཡང༌། རང་སར་རང་ངོ་ཤེས་པའི་ཡང་དག་གི་དྲན་པ་བསྟེན་མི་ཤེས་པར། འགྱུས་པ་བཀུག་ཅིང་སྒོམ་ལ་འཇོག་པ་ནི། གཉེན་པོར་ཤོར་བའོ། ། རྒྱས་འདེབས་སུ་ཤོར་བ་ལ་གཉིས་ལས། དྲེད་པོ་རྒྱས་འདེབས་སུ་ཤོར་བ་ནི། སྒོམ་མགོ་རྐང་མ་ཚང་བའམ། བདག་པོ་མེད་པར་ཤོར་བས་དང་པོ་བསྒོམ་དགའ་རབ་སྐྱེས་ཀྱང༌། ཕྱིས་ཡིད་ཡུལ་དུ་དྲེང་ཙམ་ལས་མེད་པ་དེ་ལ།
ཕྱིས་སྙོགས་སུ་ཡིད་དགའ་བྱས་ཤིང་དམིགས་མེད་ཡིན། མི་རྟོག་པ་ཡིན་སྙམ་དུ་གསལ་འདེབས་པའོ། ། བློ་ཆུང་རྒྱས་འདེབས་སུ་ཤོར་བ་ནི། རྗེས་ཐོབ་ལམ་དུ་མི་སློངས་པར། ཨ་ཕ་ད་ཅི་ནས་ཡེངས་འདུག ད་བསྒོམ་དགོས་སྙམ་དུ་རྣམ་རྟོག་གི་བྲེ་ཁ་སྒོམ་གྱིས་གཅོད་པའོ། ། དེ་བཞིར་མ་ཤོར་བར་བྱེད་པ་ནི། གོང་གི་ཕྱག་རྒྱ་ཆེན་པོ་དེ་དོན་སྤྱི་མ་ནོར་བ་གོ་ཞིང༌། རང་མཚན་མ་འཁྲུལ་བར་རྟོགས་ན་མི་འཆོར་ཏེ། དེ་ཡང་རྣམ་ཀུན་མཆོག་ལྡན་གྱི་སྟོང་པ།
ཡོད་པས་སྟོང༌། མེད་པས་སྟོང༌། རྟག་པས་སྟོང༌། ཆད་པས་སྟོང༌། སྣང་བས་སྟོང༌། སྟོང་པས་སྟོང༌། དངོས་པོས་སྟོང༌། དངོས་མེད་ཀྱིས་སྟོང་པས། གཤིས་ཅི་ཡང་མ་ཡིན་པ། རྐྱེན་གྱིས་ཅི་ཡང་བྱར་བཏུབ་ཅིང༌།
གཤིས་དོན་དམ་དུ་བདེན་པར་མེད་པ་ལ། གདངས་ཀུན་རྫོབ་ཏུ་བརྫུན་པར་མེད་པའི་གཉིས་མེད་རྟེན་འབྲེལ་དུ་གོ་བས་སྟོང་ཉིད་གཤིས་ལ་མི་འཆོར། གང་ཤར་གྱི་སྣང་རིག་སོ་མ་འདི་ལ། སྤང་ཐོབ་ཀྱི་བོགས་དབྱུང་རྒྱུ་མེད་པའི་རྒྱུ་འབྲས་དབྱེར་མེད་ཀྱི་དོན་ཤེས་པས། སྟོང་ཉིད་ལམ་དུ་མི་འཆོར། ལམ་སྙིང་པོའི་རང་འགྲོས་སྤང་གཉེན་གཉིས་སུ་མེད་པའི་ཟག་མེད་ཀྱི་སྡོམ་པ་རང་བྱུང་ལྷན་ཅིག་སྐྱེས་པའི་ཡེ་ཤེས་ཀྱི་དོན་ཤེས་པས། སྟོང་ཉིད་གཉེན་པོར་མི་འཆོར། མཚན་མའམ། དམིགས་བཅས་ཀྱི་དགེ་བ་ཇི་ལྟར་བྱས་ཀྱང༌། དེའི་གཤིས་དམིགས་མེད་ལས་འདའ་ས་མེད་པས།
འཁོར་གསུམ་རང་གི་ངོ་བོས་སྟོང་པས་གང་ཟག་གིས་རྒྱས་བཏབ་མི་དགོས་པར། ཆོས་ཀྱིས་རྒྱས་ཡེ་བཏབ་ཏུ་ཤེས་པས་སྟོང་ཉིད་རྒྱས་འདེབས་སུ་མི་འཆོར་བའོ། ། གོལ་ས་གསུམ་ནི། བདེ་གསལ་མི་རྟོག་པ་གསུམ་སྟེ། བདེ་བ་ལ་ཞེན་པ་ཡོད། གསལ་བ་ལ་འཛིན་པ་ཡོད། མི་རྟོག་པ་ལ་བློས་བྱས་ཡོད་པས། དེ་གསུམ་ལ་ཞེན་ན་ཁམས་གསུམ་ལ་གོལ་ཞིང༌། ཞེན་འཛིན་མེད་ཀྱང་གནས་ལུགས་ཀྱི་རང་ཞལ་མ་མཐོང་ན། ཉན་རང་གི་འབྲས་བུར་གོལ་ལོ། །
ཕྱག་རྒྱ་ཆེན་པོ་ནི། རྐྱེན་གསུམ་དང་བྲལ་བའི་ཐ་མལ་གྱི་ཤེས་པ་རྗེན་པ་ཡིན་པའི་ཕྱིར། དོ་ཧ་ལས། བསམ་གཏན་བརྫུན་པས་ཐར་པ་ཐོབ་བམ་ཅི། ། ཀྱེ་ལགས་གང་སྨྲས་བརྫུན་པར་སོང་བ་དེ་བོར་ལ། ། གང་ལ་ཞེན་པ་ཡོད་པ་དེ་ཡང་ཐོང༌། ཞེས་པའི་དོན་ནོ། ། སྤྱིར་ཞི་གནས་ཀྱི་བདེ་གསལ་མི་རྟོག་པ་གསུམ་གྱིས་མཚམས་ཕྱེད་དགོས་ཀྱི། རྣམ་པ་ནས་རྣམ་པར་གོལ་སར་བྱས་པས་མི་འོང༌། རྟོགས་པའི་བདེ་གསལ་མི་རྟོག་པས་སྐུ་གསུམ་མངོན་དུ་བྱེད་པ་ཡིད་ནོ། །
དེ་ལྟར་ཤོར་ས་བཞི་དང༌། གོལ་ས་གསུམ་དུ་མ་ཤོར་བར་ཉམས་སུ་བླངས་པས་སྐྱེ་ལུགས་གསུམ་ནི། གཅིག་ཆར་དུ་སྐྱེ་བ། རིམ་གྱིས་སྐྱེ་བ། ཐོད་རྒལ་དུ་སྐྱེ་བའོ། ། དེ་ལ་གཅིག་ཆར་བ་ནི། དཔེར་ན། གཅོང་རོང་དོག་མོའི་ལུང་པ་སྐམ་གཤེར་མེད་པའི་ནམ་མཁའ་ལས་ཉི་མ་ཤར་བའི་དུས་སུ། ཉི་རྒན་དེ་ཤར་མ་ཐག་ཏུ། མུན་པ་སངས་པ་དང༌།
ས་རྡོ་དྲོས་པ། འཁྱག་པ་ཞུ་བ་གསུམ་དུས་མཉམ་དུ་འབྱུང་བ་དང་འདྲ་བར། བླ་མ་བཅུད་ལྡན་གཅིག་ལ། སློབ་མ་སྣོད་ལྡན་གཅིག་གིས། མོས་གུས་ཚད་མེད་ཅིག་གནད་དུ་བསྣུན་པའི་དུས་སུ། བྱིན་རླབས་ཀྱི་འཕོ་བ་དོན་གྱི་ཆིག་བརྒྱུད་ཐོབ་སྟེ། གནས་པ། ཉམས་མྱོང་རྟོགས་པ་གསུམ་སྒོམ་པ་པོ་མེད་པར་དུས་གཅིག་ཆར་ལ་ཤར་ནས། སྐད་ཅིག་ལ་སྒོམ་མེད་ཀྱི་རྟོགས་པ་མངོན་དུ་གྱུར་པ་ནི། གཅིག་ཆར་བའི་སྐྱེ་ལུགས་ཏེ།
དྭགས་པོ་རིན་པོ་ཆེའམ། རྗེ་བཙུན་གླིང་རས་པ་ལྟ་བུའོ། ། རིམ་གྱིས་པའི་སྐྱེ་ལུགས་ནི། གནམ་ཁ་ཞེང་ཅན་གྱི་ཟེ་ཟུར་གྱི་ཉི་མའམ། ཡུལ་ངན་གྱི་ཉི་མ་ཁ་ཤོར་དང་འདྲ་སྟེ། ཉི་མ་ཤར་ནས་མུན་པ་རགས་པ་སངས་པ་ཙམ་འདུག་ཀྱང་ས་རྡོ་མི་དྲོས་ཤིང༌། འཁྱག་པ་འཇུ་བར་མི་ནུས་པ་བཞིན། གནས་པ། ཉམས་མྱོང༌། རྟོགས་པ་གསུམ་རིམ་གྱི་ནུད་ཙམ་ནུད་ཙམ་དུ་སྐྱེ་ཞིང༌།
སེམས་ཀྱི་ངོ་བོ་ཙམ་མཐོང་ཡང༌། འཕྲལ་དུ་སྤང་བྱ་མི་སྤངས་ཤིང༌། གཉེན་པོ་ལ་དབང་མ་ཐོབ་པས་སྒོམ་གཉུག་བསྲིང་དགོས་པ་ཡིན་ནོ། ། ཐོད་རྒལ་བའི་སྐྱེ་ལུགས་ནི། སྤྲིན་བར་གྱི་ཉི་མ་དང་འདྲ་སྟེ། སྔོན་ལ་རྟོགས་པ་ལྷག་གིས་འཆར། རྟོགས་ཀྱང་མི་བརྟན། མཐོ་དམའ་དང་གསལ་འགྲིབ་ཤིན་ཏུ་ཆེ། རས་ཉམས་སུ་འཆར། རེས་ཨ་འཐས་སུ་འོང༌།
རེས་རྟོགས་པ་རྗེན་འོང་སྟེ། སྐྱེ་ལུགས་འདི་ཉམས་ལེན་ཞེན་པའམ། སྒོམ་ཡུན་ཆུང་བས་ཚེ་འདིར་གཅིག་ཆར་བར་མ་འཕྲོད་ན། འདིའི་རྟོགས་པ་བཤའ་མ་བར་དོར་འཆར་བ་ཡིན་གསུངས་སོ། ། དེ་ལ་རིམ་གྱིས་པ་ལམ་མ་རྫོགས་པ་ཡིན། ཐོད་རྒལ་བ་ལམ་མི་བརྟན་པ་ཡིན། གཅིག་ཆར་བ་ལམ་མཆོག་ཡིན་ནོ། ། དེས་ན། རིམ་གྱིས་པའི་སྐྱེ་ལུགས་ཀྱི་དབང་དུ་བྱས་ན། གནས་པ།
ཉམས་མྱོང༌། རྟོགས་པ་གསུམ་རྣལ་འབྱོར་བཞིའི་རིམ་པས་སྐྱེ་བ་ནི། ཏིང་ངེ་འཛིན་གྱི་རྒྱུ་ཚོགས་པ་ལས། གནས་པ་གསུམ་གྱི་ཏིང་ངེ་འཛིན་སྐྱེ་སྟེ། གནས་པ་དང་པོ་རི་གཟར་གྱི་ཁ་ནས་ཆུ་འབབ་པ་དང་འདྲ་སྟེ། རྣམ་རྟོག་སྔར་བས་ཀྱང་རགས་ཤིང་མང་བ་ཟམ་མ་ཆད་པ་འབྱུང༌། དེའི་དུས་སུ་བླ་མ་ཉམས་མྱོང་ཅན་མེད་ན་སྒོམ་ཆེན་མགོ་འཁོར་ཞིང༌། སྣ་སུན་ནས་འགྲོ་བ་ཡིན། དེ་ལྟར་རྣམ་རྟོག་བྱུང་ཚད་ཚོར་བ་དེ། སེམས་ཅུང་ཟད་ཟིན་པ་ཡིན་པས་གནས་པའི་ཉམས་ཡིན།
གནས་པ་མེད་པའི་གོང་དུ་རྣམ་རྟོག་ངོས་མ་ཟིན་པས་རྒྱ་ཡན་དུ་ཤོར་བའོ། ། དེའི་སྣ་མ་བསྐྱིལ་རྗེས་སུ་མ་འབྲངས་པར་བསྐྱངས་པས། ཇི་ཞིག་ལྟར་ལ་རྣམ་རྟོག་དེ་ཕྲ་ཉལ་སོང་ནས་མི་རྟོག་པའི་ངང་མ་ཤོར་བར། རྣམ་རྟོག་ཕྲ་མོ་ཏོལ་སྐྱེས་ཀྱང༌། རྟོག་པའི་བྱ་བ་མི་བྱེད་པར་གཏད་མེད་དུ་ཡལ་འགྲོ་བ་དེ། གནས་པ་བར་པ་ཆུ་ཀླུང་དལ་གྱིས་འབབ་པ་ལྟ་བུ་ཡིན། དེ་ནས་རྣམ་རྟོག་གི་འགྱུ་བ་ཆད་ནས་མི་རྟོག་པའི་ངང་ལ་གང་བཞག་བཞག་གནས་པ་དེ། གནས་པ་ཐ་མ་མི་གཡོ་བ་རྒྱ་མཚོ་ལྟ་བུ་བྱ་བ་ཡིན། བཀའ་གདམས་པ་ཀུན་དེ་ལ་བསྒོམ་དུ་བྱེད་པ་ཡོད་པར་གདའ། དེ་ལྟར་གནས་པའི་ཏིང་ངེ་འཛིན་དེ་ཞེན་པ་མེད་པར་ཐབས་ལ་མཁས་ཤིང་ཤེས་རབ་ཀྱིས་ཟིན་པར་བསྐྱངས་པས།
རྩེ་གཅིག་གི་རྣལ་འབྱོར་སྐྱེ་སྟེ། རྣལ་འབྱོར་ཞེས་པ་ནི། ཐབས་དང་ཤེས་རབ་བམ་ཞི་གནས་དང་ལྷག་མཐོང་མཉམ་པར་སྦྱོར་བའི་རྣལ་འབྱོར་ཏེ། དེ་གང་གིས་སྦྱོར་བ་ནུས་པ་དེ་ལ་རྣལ་འབྱོར་པ་བྱ་བ་ཡིན། དེ་ལ་རྣལ་འབྱོར་བཞིའི་ས་མཚམས་ཞིབ་ཏུ་ཕྱེ་ན། རྗེ་དྭགས་པོ་སྒོམ་ཆུང་གི་ཞལ་གདམས་ལས། དང་པོ་ངོ་ཏི་ངོས་བཟུང་བ་བཞི་ནི། ངང་ལ་གནས་པ་རྩེ་གཅིག་ཡིན། ། སྒྲོ་འདོགས་ཆོད་པ་སྤྲོས་བྲལ་ཡིན། ། སྤང་བླང་མེད་པ་རོ་གཅིག་ཡིན། །
མྱོང་བ་དག་པ་སྒོམ་མེད་ཡིན། མཉམ་བཞག་གི་རྟོགས་པ་བཞི་ནི། རྩེ་གཅིག་དུས་སུ་ངོ་བོ་རྟོགས། ། སྤྲོས་བྲལ་དུས་སུ་རང་བཞིན་རྟོགས། ། རོ་གཅིག་དུས་སུ་མཚན་ཉིད་རྟོགས། ། སྒོམ་མེད་རྟོགས་པ་ཁོར་ཡུག་མའོ། ། རྟོགས་པའི་འཁོར་ས་བཞི་ནི། ། རྩེ་གཅིག་མུན་པའི་དཀྱིལ་ན་འབྱམས། ། སྤྲོས་བྲལ་མེད་པའི་སྟོང་རྫིས་ཁྱེར། ། རོ་གཅིག་འདྲེས་པའི་རྦ་ལ་གཡེངས། །
སྒོམ་མེད་ཉི་མ་སྤྲིན་གྱིས་བཀག ། རྗེས་ཤེས་ཀྱི་སྐྱེ་ཚུལ་བཞི་ནི། རྩེ་གཅིག་གི་རྗེས་ཤེས་ཨ་འཐས་སུ་སྐྱེ། སྤྲོས་བྲལ་གྱི་རྗེས་ཤེས་སྒྱུ་མར་སྐྱེ། རོ་གཅིག་གི་རྗེས་ཤེས་སྟོང་པར་སྐྱེ། སྒོམ་མེད་ཀྱི་རྗེས་ཤེས་སྙིང་རྗེར་སྐྱེ། ། རྗེས་ཀྱི་དྲི་མ་བཞི་ལ། རྩེ་གཅིག་ལ་དངོས་འཛིན་གྱི་དྲི་མ། སྤྲོས་བྲལ་ལ་ངོ་མ་ཤེས་ཀྱི་དྲི་མ། རོ་གཅིག་ལ་ཉམས་ཀྱི་དྲི་མ།
སྒོམ་མེད་ལ་ཤེས་བྱའི་དྲི་མའོ། ། རྗེས་ཤེས་འདག་ཚུལ་བཞི་ལ། རྩེ་གཅིག་ལ་བྲལ་བ་ཡོད་ལ་ཐོབ་པ་མེད། ། སྤྲོས་བྲལ་ལ་བྲལ་ཐོབ་གཉིས་ཀ་ཡོད། ། རོ་གཅིག་ལ་བྲལ་བ་མེད་ལ་ཐོབ་པ་ཡོད། ། སྒོམ་མེད་ལ་བྲལ་ཐོབ་གཉིས་ཀ་མེད་དོ། ། མཉམ་རྗེས་ཀྱི་ས་མཚམས་བཞི་ལ། རྩེ་གཅིག་མན་ཆད་ལ་མཉམ་རྗེས་མཚན་ཉིད་པ་མེད། རང་སའི་མཉམ་རྗེས་ཡོད། དེའི་དོན་གྱིས་རྗེས་སྣང་འབའ་ཞིག་ཡིན།
སྤྲོས་བྲལ་གྱི་དུས་སུ་མཉམ་རྗེས་ཤགས་ཀྱིས་དབྱེ། རོ་གཅིག་གི་དུས་སུ་མཉམ་རྗེས་འདྲེ། སྒོམ་མེད་ཀྱི་དུས་སུ་མཉམ་བཞག་འབའ་ཞིག་ཡིན། ཡང་རྩེ་གཅིག་ཨ་འཐས་སུ་སྒོམ་པའི་དུས། སྤྲོས་བྲལ་སྟོང་པར་སྒོམ་པའི་དུས། རོ་གཅིག་ཟུང་འཇུག་སྒོམ་པའི་དུས། སྒོམ་མེད་མངོན་དུ་གྱུར་པའི་དུས་སོ། ། དེ་ལ་མཉམ་བཞག་ཕུང་པོ་ལྔ་བྲལ་གྱི་རྟོགས་པ་རྗེས་ཤེས། རྣམ་ཤེས་ཚོགས་བརྒྱད་ཀྱི་སྣང་བ་འདག་ལུགས་ནི། རྩེ་གཅིག་དུས་སུ་གཟུགས་ཀྱི་ཕུང་པོ་དང་བྲལ་སྒོ་ལྔའི་རྣམ་ཤེས་འདག་སྤྲོས་བྲལ་གྱི་དུས་སུ་ཚོར་བའི་ཕུང་པོ་འདུ་ཤེས་ཀྱི་ཕུང་པོ་དང་བྲལ།
ཡིད་ཀྱི་རྣམ་ཤེས་འདག རོ་གཅིག་གི་དུས་སུ་འདུ་བྱེད་ཀྱི་ཕུང་པོ་དང་བྲལ། ཉོན་མོངས་པ་ཅན་གྱི་ཡིད་འདག སྒོམ་མེད་ཀྱི་དུས་སུ་རྣམ་པར་ཤེས་པའི་ཕུང་པོ་དང་བྲལ། ཀུན་གཞིའི་རྣམ་པར་ཤེས་པ་འདག་པ་ཡིན་ནོ། ། ཉམས་རྟོགས་ཀྱི་ས་མཚམས་བཞི་ལ། རྩེ་གཅིག་ཉམས་རྟོགས་དྲི་བཅས། སྤྲོས་བྲལ་ཉམས་རྟོགས་ཤན་འབྱེད། རོ་གཅིག་ཉམས་རྟོགས་ཟུང་འཇུག སྒོམ་མེད་རྟོགས་པ་ཁོར་ཡུག་མའོ། །
ཀུན་རྫོབ་རྒྱུ་འབྲས་ཀྱི་འཁྱེར་ཚུལ་བཞི་ལ། རྩེ་གཅིག་དུས་སུ་ཨ་འཐས་ཀྱི་རྒྱུ་འབྲས། སྤྲོས་བྲལ་དུས་སུ་སྒྱུ་མ་ལྟ་བུའི་རྒྱུ་འབྲས། རོ་གཅིག་དུས་སུ་ནམ་མཁའ་ལྟ་བུའི་རྒྱུ་འབྲས། སྒོམ་མེད་དུས་སུ་གཞི་མེད་རྟེན་ཅིང་འབྲེལ་འབྱུང་མཁྱེན་པའོ། གོ་བ་ཉམས་མྱོང་རྟོགས་པ་གསུམ་གྱི་ཁྱད་པར་ནི། དོན་སྤྱི་མ་ནོར་བ་བློ་ཡུལ་དུ་ཤར་བ་གོ་བ། རང་མཚན་གྱི་རྣམ་པ་ཉམས་འོག་ཏུ་ཚུད་པ་ཉམས་མྱོང༌། རང་མཚན་མ་འཁྲུལ་བར་མངོན་སུམ་རྟོགས་པ་ནི་རྟོགས་པ། ཡང་བློ་ཡུལ་དུ་ཡིད་ཆེས་པ་གོ་བ། །
དེ་སེམས་ཀྱིས་མྱོང་བ་ཉམས། སེམས་རང་དེའི་ངོ་བོ་ཤར་བ་རྟོགས་པའོ། ། དེ་ལྟར་རྣལ་འབྱོར་བཞི་པོ་དེ་ལ། རྗེ་ཕག་མོ་གྲུ་པའི། རྣལ་འབྱོར་བཞི་གསུམ་བཅུ་གཉིས་སུ་ཕྱེ་བ་ནི། རྩེ་གཅིག་ཆུང་ངུ་བདེ་གསལ་གྱི་ངོ་བོ་མཐོང༌། འབྲིང་པོ་ཏིང་ངེ་འཛིན་ལ་རང་དབང་ཐོབ། ཆེན་པོ་ཉམས་ཀྱི་ཁོར་ཡུག་ཏུ་སོང་བའོ། ། སྤྲོས་བྲལ་ཆུང་ངུ་སྐྱེ་འགག་མེད་པར་རྟོགས། འབྲིང་པོ་རྩ་བ་བྲལ་བར་རྟོགས།
ཆེན་པོ་ཕྱི་ནང་གི་ཆོས་ལ་སྒྲོ་འདོགས་ཆོད་པའོ། ། རོ་གཅིག་ཆུང་ངུ་འཁོར་འདས་གཅིག་ཏུ་འདྲེས། འབྲིང་པོ་གཟུང་འཛིན་གྱི་རྩ་བ་རྦད་ཀྱིས་ཆོད། ཆེན་པོ་ཆོས་ཐམས་ཅད་མཉམ་པའི་ཉིད་ཀྱི་ངང་དུ་ཞི་བའོ། ། སྒོམ་མེད་ཆུང་ངུ་བསྒོམ་བྱ་སྒོམ་བྱེད་དང་བྲལ། འབྲིང་པོ་ལྷུན་གྲུབ་ཀྱིས་རང་ས་ཟིན། ཆེན་པོ་འོད་གསལ་གཉིས་འདྲེས་པའོ། ། དེ་རྣམས་ལ། འགྲོ་མགོན་རྒྱ་རས་ཀྱིས་བཞེད་ཀྱི། ངོ་བོ་མཐོང་མ་མཐོང༌།
རྩལ་རྫོགས་མ་རྫོགས། རྣམ་རྟོག་སྒོམ་དུ་ཤར་མ་ཤར། ཡོན་ཏན་རྒྱུད་ལ་སྐྱེས་མ་སྐྱེས། ཀུན་རྫོབ་ལ་རང་བྱན་ཚུད་མ་ཚུད། ། གཟུགས་སྐུའི་ས་བོན་ཐེབས་མ་ཐེབས་དང་དྲུག་གིས་ཕྲ་ཞིབ་འབྱེད་པའོ། ། དེ་རྣམས་ཀྱི་དོན་རྒྱས་པར་བཤད་ན། དང་པོ་ངང་ལ་གནས་པ་རྩེ་གཅིག་གི་རྣལ་འབྱོར་ཏེ། དེ་ཡང་གནས་པའི་ཏིང་ངེ་འཛིན་ནི་ཞི་གནས་རྐྱང་པ་ཡིན་ལ། འདིར་རྣལ་འབྱོར་ཞེས་པ་ཞི་གནས་དང་ལྷག་མཐོང་ཟུང་དུ་འབྲེལ་དགོས་ཏེ། ཕྲ་རགས་ཀྱི་རྣམ་རྟོག་རང་སར་ཞི་ནས་སེམས་གསལ་སྟོང་ནམ་མཁའ་དྭངས་པའི་དཀྱིལ་ལྟ་བུ་སལ་ལེ་སེང་ངེ་གནས་པ་ལ་རྟོག་མེད་དུ་ངེས་ཤེས་སྐྱེས་པ་ནི་ལྷག་མཐོང་གི་ཉམས་ཡིན་པས་ཞི་གནས་དང་ལྷག་མཐོང་ཟུང་དུ་འབྲེལ་བའི་སྒོམ་མོ། །
སྒོམ་དེ་བཟང་དུས་ན་རྟོག་མེད་ཀྱི་ཤེས་པ་བདེ་གསལ་དུ་སེང་ངེ་རྗེན་ནེ་ཡེ་རེ་ལྷང་ངེ་གནས་པ་ནི། བདེ་གསལ་དུ་གནས་པའི་ངོ་བོ་མཐོང་བའོ། ། རྗེས་ཐོབ་ཏུ་རེས་བསྒོམས་ཀྱང་མི་འོང༌། རེས་མ་བསྒོམས་ཀྱང་འོང་བ་ནི། ཏིང་ངེ་འཛིན་ལ་དབང་མ་ཐོབ་པས། བཟོ་གསར་བཟའ་མི་བཏུབ་པ་དང་འདྲ་བས་རྩེ་གཅིག་ཆུང་ངུ་ཡིན་ནོ། ། ཕྱག་རྒྱ་ཆེན་པོའི་སྒོམ་གྱི་སྣ་འདི་ནས་ཟིན་པ་ཡིན་པས། བླ་མ་ཉམས་མྱོང་ཅན་གྱིས་ངོ་སྤྲད་འདོད་པ་ཡིན། དེ་ལ་སྒོམ་སྐྱེས་པ་ཟེར་བ་ལགས་སོ། ། དེ་བརྟན་པས་རྟོག་མེད་ཀྱི་ཤེས་པ་ངོས་བཟུང་མེད་པར་སིང་ངེ་བ་དེ་ལ་ནམ་བཞག་བཞག་གིས་གནས་པ་ན།
རྩེ་གཅིག་འབྲིང་པོ་ཏིང་ངེ་འཛིན་ལ་རང་དབང་ཐོབ་པ་བྱ་བ་ཡིན། དེ་རྒྱུན་ཆད་མེད་པར་ཤར་ནས། རྣམ་རྟོག་ཐམས་ཅད་དེའི་ངང་དུ་ཞི། གཉིད་ཀྱང་ཉམས་ཀྱི་འོད་གསལ་དུ་ཚུད་སྤྱོད་ལམ་རྣམ་བཞིར་འབྲལ་བ་མེད་པ་ན། རྩེ་གཅིག་ཆེན་པོ་ཉམས་ཀྱི་ཁོར་ཡུག་མ་བྱ་བ་ཡིན། འདིའི་དུས་སུ་སྒོམ་མེད་ཡིན་ནམ་སྙམ་པའི་ངེས་ཤེས་ཆེན་པོ་འོང་སྟེ། ཉམས་རྟོགས་པར་ཤོར་བ་བྱ་བའི་གོལ་ས་ཡིན། ཕྱོགས་རེའི་རྟོགས་པ་དང་སྦྱར་ན། ཞང་རིན་པོ་ཆེའི་ཞལ་ནས། རྩེ་གཅིག་དུས་སུ་ངོ་བོ་རྟོགས་གསུངས།
ངོ་བོ་གསལ་ལ་གོ་མ་འགགས་པའི་ཤེས་པ་ནམ་མཁའ་དྭངས་པའི་དཀྱིལ་ལྟ་བུ་དེ་ལ་ཡིད་ཆེས་ཤིང༌། རྟོག་མེད་དུ་ངེས་ཤེས་སྐྱེས་པ་ན། རྩེ་གཅིག་གི་ངོ་བོ་མཐོང༌། བདེ་གསལ་མི་རྟོག་པའི་ངང་ལ་ས་ལེ་སེང་ངེ་གནས་པ་ཙམ་འདུག་ཀྱང་ཡིད་ཆེས་ཀྱི་ངེས་ཤེས་མ་སྐྱེས་ན། ལྷག་མཐོང་གི་ཉམས་དང་མ་འབྲེལ། གནས་ལུགས་དང་ཞལ་མ་མཇལ་བས། རྩེ་གཅིག་མུན་པའི་དཀྱིལ་ན་འབྱམས་པ་ཞེས་བྱ་བ་ངོ་བོ་མ་མཐོང་བ་ཡིན། སེམས་རང་ངོ་མ་ཤེས་པས་ཉམས་རྟོགས་ཀྱི་ས་མཚམས་མ་ཕྱེད་དེ། སྣང་ལ་མ་ངེས་པའི་ཉམས་བུ་ཆུང་གིས་ཟླ་བ་མཐོང་བའམ། བླུན་པོས་ལྷ་ཁང་མཐོང་བ་ལྟ་བུའོ། །
ངེས་ཤེས་ཡུལ་འཛིན་དང་བཅས་པས་ཉམས་རྟོགས་དྲི་མ་ཅན་ཡིན། རྩེ་གཅིག་མན་ཆད་ལ་རྣམ་པར་མི་རྟོག་པའི་ཡེ་ཤེས་མ་སྐྱེས་པས། མཉམ་བཞག་མཚན་ཉིད་པ་མེད་ལ། རྗེས་སྣང་སྒྱུ་མར་མི་འཆར་བས་རྗེས་ཐོབ་མཚན་ཉིད་པ་མེད། རང་སའི་མཉམ་རྗེས་ཡོད། སེམས་གསལ་སྟོང་རྟོག་མེད་དུ་གནས་ཀྱང༌། ཡུལ་འཛིན་གྱི་ཡིད་བྱེད་མ་དག་པས་མཉམ་བཞག་བཏགས་པ་བ་ཡིན། རྗེས་ཤེས་དངོས་འཛིན་ཨ་འཐས་སུ་སྐྱེ་བས། མི་ལ་ཁྱི་རྗེས་བྱུང་བ་དང་འདྲ་སྟེ་རྗེས་ཐོབ་བཏགས་པ་བ་ཡིན། མཉམ་བཞག་བདེ་གསལ་རྟོག་མེད་ཀྱི་སྒོམ་ལ་ནམ་བཞག་བཞག་གིས་གནས་པ་ན་རྩེ་གཅིག་གི་རྩལ་རྫོགས།
རེས་བསྒོམས་ཀྱང་མི་འོང༌། རེས་མ་བསྒོམས་ཀྱང་འོང་ན། ད་དུང་རྩལ་མ་རྫོགས། རྣམ་རྟོག་སྐྱེས་ཚད་དྲན་པ་ཙམ་གྱིས་སྒོམ་དེའི་ངང་དུ་ཞི། གཉིད་ཉམས་ཀྱི་འོད་གསལ་ཚུད་པ་ན། རྣམ་རྟོག་སྒོམ་དུ་ཤར། དྲན་པས་རྣམ་རྟོག་ཞི་མི་ནུས་པར་སྒོམ་ལྕགས་ཀྱུ་མས་འགྱུས་དྲན་བཀུག་ཅིང་སྒོམ་ལ་བཞག་དགོས་ན། རྣམ་རྟོག་སྒོམ་དུ་མ་ཤར། དྲན་པས་མ་ཟིན་ན་སྒོམ་འཆོར་བས་བྲལ་བ་ཡོད་ལ། ཟིན་ཀྱང་སྔར་གྱི་སྒོམ་གྱི་རྒྱུན་དེ་ལ་བཞག་པ་ལས།
རྣམ་རྟོག་གི་ངོ་བོ་མ་མཐོང་བས་ཐོབ་པ་མེད་སྒོམ་དེ་བསྐྱངས་ཡུན་རིང་ན་ཆོས་བརྒྱད་ལས་བློ་ལྡོག ཕྱི་ནང་གི་སྲིན་བུ་སྤོང༌། མངོན་ཤེས་དང་ཟད་པར་ཟིལ་གནོན་ལ་སོགས་པའི་རྫུ་འཕྲུལ་ཅི་རིགས་པ་སྟོན་ནུས་ན། རྩེ་གཅིག་གི་ཡོན་ཏན་སྐྱེས་པ་ཡིན། སེམས་ལས་སུ་མི་རུང་ཞིང༌། ཡིད་ཞི་བ་མ་ཐོབ་ན་སྒོམ་གྱི་དྭངས་སྙིགས་མ་ཕྱེད་པར་ཐུན་མོང་གི་དྲོད་རྟགས་འབྱིན་མི་ནུས་ན། ཡོན་ཏན་མ་སྐྱེས་པ་ཡིན། ཏིང་ངེ་འཛིན་དྭངས་པའི་འཆར་སྒོ་ལ་ཕྱི་ནང་གི་རྒྱུ་འབྲས་ཕྲ་རགས་ལ་ཁྲིག་ཚུད་པས། བསྐྱེད་བྱ་སྐྱེད་བྱེད་ཀྱི་ཨ་འཐས་ཀྱི་རྒྱུ་འབྲས་གོ་ན། ཀུན་རྫོབ་ལ་རང་བྱན་ཚུད་པ་ཡིན།
ཟག་བཅས་འཇིག་རྟེན་པའི་ལམ་ཡིན། ལས་རང་རྒྱུད་པ་སོགས་བག་ཆགས་འབྲེལ་མ་ཆོད། སྟོང་ཆ་མི་རྟོག་པའི་ཏིང་ངེ་འཛིན་ཡོད་ཀྱང༌། སྣང་ཆའི་རྟེན་འབྲེལ་ལ་གོ་བ་མ་སྐྱེས་ན། ཀུན་རྫོབ་ལ་བྱན་མ་ཚུད། སྒོམ་དེའི་གདངས་ལ་སེམས་རྣམ་རྟོག་སྣ་ཚོགས་ཀྱིས་དུབ་པའི་སེམས་ཅན་ལ་དམིགས་བཅས་ཀྱི་སྙིང་རྗེའི་གདུང་ཤུགས་སྐྱེས་ན། གཟུགས་སྐུའི་ས་བོན་ཐེབས་པ་ཡིན། རང་སའི་འགྲོ་ལ་ཕན་པ་འབྱུང༌། ཉམས་ཀྱི་ཚན་ཁས་སྙིང་རྗེའི་སྐྱེ་སྒོ་འགགས་ན། གཞན་དོན་གྱི་ས་བོན་མ་ཐེབས་ཏེ་ཉན་ཐོས་འགོག་པ་དང་འདྲའོ། །
དེ་ལྟར་རྩེ་གཅིག་གི་ཉམས་དེ་ཞེན་པ་མེད་པར་བསྐྱངས་པས། ཉམས་མྱོང་དེ་རྣམ་པར་དག་པའི་ངང་དུ་ཇི་ཞིག་ལྟར་ལ། སྤྲོས་བྲལ་ཆོས་ཉིད་ཀྱི་བདེན་པ་མཐོང་འོང་སྟེ། གང་མཐོང་ན་རང་མཐོང༌། གང་གིས་མཐོང་ན་རང་གིས་མཐོང༌། ཇི་ལྟར་མཐོང་ན་ཡུལ་དང་ཡུལ་ཅན་གཉིས་སུ་མེད་པ་མཐོང་ངོ༌། ། དེ་ཡང་འདས་པའི་ཤེས་པ་རྒྱུན་ཆད། མ་འོངས་པའི་ཤེས་པ་མ་སྐྱེས་པའི་བར་ན། ད་ལྟར་གྱི་ཤེས་པ་རྣམ་རྟོག་སྐད་ཅིག་མ། རྣམ་པར་མི་རྟོག་པའི་ངོ་བོ།
ཁོ་རང་གིས་ཁོ་རང་ཡུལ་མེད་དུ་རང་ངོ་ཤེས་པའོ། ། འདིའི་དུས་སུ་འཁོར་འདས་ཀྱི་ས་མཚམས་ཕྱེད། སྔར་གྱི་གོ་བ་དང་ཆོས་སྐད། ། ཉམས་མྱོང་གི་བཟང་འཛིན་ཐམས་ཅད་ཕྱི་ཤུན་ལྟར་འགྲོ། སེམས་ཁོ་རང་ཕྱི་རུ་བལྟས་སྤྲོས་པ་དང་བྲལ། ནང་དུ་བལྟས་སྤྲོས་པ་དང་བྲལ། སྤྲོས་བྲལ་གྱི་ངོ་བོ་མཐོང་བས་ངོས་བཟུང་མ་གྲུབ། ཐ་སྙད་ཀྱི་གཏད་སོ་མ་རྙེད། བློའི་ཡུལ་དུ་བྱར་མ་བཏུབ་པར་ཡུལ་མེད་དུ་རང་ངོ་ཤེས་ཤིང་རྟོག་མེད་དུ་སྒྲོ་འདོགས་ཆོད་པ་དེ་སྤྲོས་བྲལ་གྱི་ངོ་བོ་མཐོང་བ་ཡིན་ནོ། ། དེ་ཡང་སྡུད་པ་ལས།
གཟུགས་རྣམས་མི་མཐོང་ཚོར་བ་དག་ཀྱང་མི་མཐོང་ཞིང༌། ། འདུ་ཤེས་མཐོང་བ་མེད་ལ་སེམས་པ་མི་མཐོང་སྟེ། ། གང་ལ་རྣམ་པར་ཤེས་དང་སེམས་ཡིད་མཐོང་མེད་པ། ། འདི་ནི་ཆོས་མཐོང་ཡིན་ཞེས་འདྲེན་པས་རབ་ཏུ་བཤད། ། མཐོང་བ་དཔེ་གཞན་གྱིས་ནི་བསྙད་པར་ནུས་མ་ཡིན། ། ནམ་མཁའ་མཐོང་ཞེས་སེམས་ཅན་ཚིག་ཏུ་རབ་བརྗོད་ཀྱང༌། ། ནམ་མཁའ་ཇི་ལྟར་མཐོང་བའི་དོན་འདི་བསམ་པར་གྱིས། ། དེ་ལྟར་ཆོས་མཐོང་བའང་དེ་བཞིན་གཤེགས་པས་བསྟན། ། ཅེས་པའི་དོན་ནི། དེ་ལྟར་སྒོམ་གྱི་གོ་ར་ནས་ཐོན་པའི་ཐ་མལ་དུ་ཁྲེས་སེ་བའི་རྟོགས་པ་དེ།
ཕུང་པོ་ལྔ་དང་བྲལ་བ་ཡིན་ཏེ། དངོས་པོའི་ངོ་བོ་མ་གྲུབ་པས་གཟུགས་ཀྱི་ཕུང་པོ་དང་བྲལ། མྱོང་རིག་གི་འཛིན་པ་དག་པས་ཚོར་བའི་ཕུང་པོ་དང་བྲལ། ཐ་སྙད་ཀྱི་གཏད་སོ་མེད་པས་འདུ་ཤེས་ཀྱི་ཕུང་པོ་དང་བྲལ། ཀུན་སྦྱོར་གྱི་སེམས་པ་མེད་པས་འདུ་བྱེད་ཀྱི་ཕུང་པོ་དང་བྲལ། ངེས་ཤེས་ཀྱི་ཡུལ་འཛིན་དག་པས་རྣམ་ཤེས་ཀྱི་ཕུང་པོ་དང་བྲལ་བ་སྟེ། ཕུང་པོ་ལྔ་བྲལ་གྱི་རྟོགས་པ། སངས་རྒྱས་ཀྱི་དགོངས་པ། རྣལ་འབྱོར་པའི་ལམ་གྱི་མངོན་སུམ་གྱིས་གྲུབ་པ་ཡིན་ཏེ། དོན་ཡོད་ཞགས་པའི་མདོ་ལས།
ཕུང་པོ་ལྔ་དང་བྲལ་བའི་སྦྱོར་བ་འདིས་ནི། སངས་རྒྱས་རྗེས་སུ་དྲན་པར་བྱའོ། ། ཞེས་པའི་དོན་ནོ། ། དེ་ལྟར་གསལ་སྟོང་གི་ངོ་བོ་མཐོང་ཡང༌། སྟོང་འཛིན་ནམ་ངེས་ཤེས་ཀྱི་འཁྲིས་ཤིག་དང་མ་བྲལ་བར་འདུག་ན། ཉམས་རྟོགས་ཀྱི་ཤན་མ་ཕྱེད་པས་སྤྲོས་བྲལ་ཆུང་ངུ་ཡིན། དེའི་དུས་སུ་སེམས་སྐྱེ་འགག་དང་བྲལ་བར་རྟོགས་ཏེ། ཐ་མལ་གྱི་ཤེས་པ་རྗེན་པ་རྣམ་རྟོག་བག་ཆགས་ཀྱི་འཆར་སྒོ། བཀྲ་ཧྲིག་གེ་བའི་རིག་སྟོང་འགྱུ་སྟོང༌། དངོས་པོའི་ཆོས་སུ་མ་སྐྱེས།
དངོས་མེད་ཀྱི་ཕྱོགས་སུ་མི་འགག ཐ་དད་ཀྱི་ཆོས་སུ་མི་གནས་པས། སྐྱེ་འགག་གནས་གསུམ་དང་བྲལ་བ་རྣམ་ཐར་སྒོ་གསུམ་གྱི་དོན་མཐོང༌། ཡིད་བྱེད་ཀྱི་མི་དགེ་བ་མེད་པས་དགེ་སྦྱོར་སྐྱེས་པ་ཟེར་ཟག་མེད་ཀྱི་ལམ་དུ་ཚུད་པས་མཐོང་ལམ་དངོས་ཡིན། རྟོགས་པ་དེ་བརྟན་པོར་སོང་བ་དང༌། སྟོང་འཛིན་ངེས་ཤེས་ཀྱི་ཆ་ཉམས་ཀྱི་དྲི་མ་དེ་རྩ་བ་ནས་དག་ནས། ཐ་མལ་གྱི་ཤེས་པ་ཡུལ་མེད་དུ་ལྷུང་སོང་སྟེ། སྣང་འཛིན་སྟོང་འཛིན་གཞི་རྩ་བྲལ་བས་ན། སྤྲོས་བྲལ་འབྲིང་པོ་རྩ་བ་བྲལ་བར་རྟོགས་པ་ཡིན། དོ་ཧ་ལས།
རྩ་བ་བྲལ་བར་གང་གིས་སུས་ཤེས་པ། ། བླ་མའི་བཀའ་དྲིན་ཐོབ་པ་དེ་ཡི་མཆོག ། ཅེས་སོ། ། འདིའི་སྐབས་སུ་རྟོག་པའི་རང་བཞིན་ཤེས་པས། འགྱུ་ཐོག་ཏུ་བདེ་ལ། སྣང་ཐོག་ཏུ་བདེ་དོག་གི་འཛིན་པ་འབྱུང་བ་ཡིན། འདི་ནས་ཉམས་རྟོགས་ཀྱི་ཤན་ཕྱེད། རྟོགས་པ་ཉམས་དང་འདྲེས་ཤིང༌། ཉམས་རྟོགས་པ་དང་མ་བྲལ་བར་ཉམས་ཀྱི་འདག་བྱེད་རྟོགས་པས་བྱས། རྟོགས་པའི་མགོ་ཉམས་ཀྱིས་བཏོན་ནས་བསྐྱངས་པས།
རྟོགས་པ་དེ་མཐར་ཐུག་པ་ན། འཁོར་འདས་ལམ་གྱི་བསྡུས་པ་ཤེས་བྱ་ལ་སྲིད་ཚད་ཀྱི་ཕྱི་ནང་གི་ཆོས་ལ། སྤྲོས་པ་དང་མ་བྲལ་བའམ་མི་སྟོང་པ་སྐྲའི་རྩེ་མོ་ཙམ་ཡང་མེད་པར། མཚན་མའི་སྤྲོས་པ་དང་བྲལ་ཞིང༌། འཛིན་པའི་སྒྲོ་འདོགས་ཆོད་པ་ནི། སྤྲོས་བྲལ་ཆེན་པོ་ཕྱི་ནང་གི་ཆོས་ལ་སྒྲོ་འདོགས་ཆོད་པའོ། ། འདིའི་དུས་སུ། སྣང་ཐོག་ཏུ་སྣང་བ་རང་བཞིན་མེད་པར་རྟོགས་པས་སྣང་བ་བདག་མེད་ཏུ་འཆར། སྣང་བ་རང་སེམས་དོན་སྤྱིའི་ཚུལ་དུ་རྟོགས་པ་ཡིན་པས། ཕྱི་རོལ་ན་སྣང་བ་མེད་པར་རང་གི་སེམས་སུ་རྟོགས་པས་སེམས་ཙམ་པ་དང་མཐུན་ཞེས་པའི་དོན་ཡང་དེ་ཡིན།
སྤྲོས་བྲལ་བྱང་ཆུབ་སེམས་ཀྱི་རང་བཞིན་རྟོགས་པས་སྟོང་ཐོག་ཏུ་སྒྲོ་འདོགས་ཆོད། དོན་དམ་པའི་ཤེས་རབ་ཡིན་པས། ཆོས་ཐམས་ཅད་རང་བཞིན་མེད་པའམ། མ་སྐྱེས་པའམ། མ་གྲུབ་པ་གཅིག་བདེ། གང་ཤར་གྱི་རྣམ་རྟོག་སོ་མ་ཉམས་པ་འདི་ཅུང་མི་བདེ་བས། ཕྱག་རྒྱ་ཆེན་པོའི་ཕྱོགས་གཅིག་ལས་མ་རྟོགས། རོ་གཅིག་སྐྱེས་པ་དང་སྤྲོས་པ་དང་བྲལ་མ་བྲལ་མེད། སྟོང་མི་སྟོང་མེད་པར་སྣང་བ་སོ་མ། ཅི་སྐྱེས་གང་ཤར་གང་སྣང་གིས་ཆོག་པ་སྟེ།
ཕྱག་རྒྱ་ཆེན་པོ་མཚན་ཉིད་པ་ད་གཟོད་རྟོགས་པ་ཡིན། སྤྲོས་བྲལ་དུ་འོད་གསལ་རྟོགས་པ་ཡིན། རོ་གཅིག་ཏུ་ཟུང་འཇུག་རྟོགས་པ་ཡིན། རྟོགས་པ་ལ་ན་འཕར་རྒྱུ་ཞིག་གདའོ། རྗེ་འབྲི་ཁུང་པས། སྔ་མའི་རྟོགས་པ་དེ་ཕྱི་མའི་འདག་རྒྱུ་ཡིན་ཡང་གསུངས། སྐད་ཅིག་གིས་སྐྱེ་འགག་བྱེད་པ་ཡང་སྤང་བྱ་དང་གཉེན་པོ་འཕེལ་འགྲིབ་བྱེད་པ་ཡིན་ནོ། ། སྤྲོས་བྲལ་སྐྱེས་པ་དང་མཉམ་རྗེས་གཉིས་སུ་ཤགས་ཀྱིས་འབྱེད་དེ། སེམས་ཕྱི་ནང་མེད་པར་ཡེ་ཤེས་ཟང་ཐལ་དུ་ཤར་བ་ལ་མཚན་མའི་སྤྲོས་པ་མེད་པ་ཡུལ་མེད་དུ་རང་ངོ་ཤེས་པ་དེ་རྣམ་པར་མི་རྟོག་པའི་ཡེ་ཤེས་ཞེས་བྱ་སྟེ། མཉམ་བཞག་མཚན་ཉིད་པ་ཡིན།
རྗེས་ཤེས་ཡུལ་ཡུལ་ཅན་དུ་སོང་ཡང༌། སྣང་བ་ལ་བདེན་འཛིན་མེད་པར་སྒྱུ་མར་སྐྱེ་སྟེ། མི་ཤུལ་དུ་མི་རྗེས་བྱུང་བ་དང་འདྲ་སྟེ། རྗེས་ཐོབ་མཚན་ཉིད་པ་ཡིན། དེ་ལ་སྣང་ལ་མ་ངེས་པའི་ངོ་མི་ཤེས་ཀྱི་དྲི་མ་ཡོད། ཡང་དག་གི་དྲན་པས་མ་ཟིན་ན་བྲལ་བ་དང༌། ཟིན་ཙམ་ན་གང་ཤར་གྱི་རང་ངོ་མཐོང་བས་ཐོབ་ཡོད་དེ། ཡེ་ཤེས་ཀྱི་འགྲོ་ལྡོག་བྱེད་པས་བྲལ་ཐོབ་གཉིས་ཀ་ཡོད། དེ་ལྟར་རྟོག་མེད་ཀྱི་ཤེས་པ་ཡུལ་མེད་དུ་གསལ་བ་ནི་མཉམ་བཞག རང་ངོ་མ་ཤེས་པར་ཡུལ་སྣང་གི་རྟོག་པར་ཐལ་ཤར་བ་ན་རྗེས་ཤེས།
དེ་ཉིད་དུ་ངོ་ཤེས་ཀྱི་དྲན་པས་རང་སར་རང་ངོ་མཐོང་བ་ནི་རྗེས་ཐོབ། དེའི་རྒྱུན་གཟུང་འཛིན་གྱི་མཐའ་ལ་མི་གནས་པར་རང་སོ་ཚུགས་པ་མཉམ་བཞག་སྟེ། དེ་ལྟ་བུའི་མཉམ་རྗེས་ཀྱི་ཉམས་ལེན་ཁོར་ཡུག་གིས་སྒོམ་སྤང་གི་དྲི་མ་སྤོང་བ་ཡིན་ནོ། ། དེ་ལ་སེམས་སྐད་ཅིག་མའི་རང་ངོ་སྤྲོས་བྲལ་དུ་མཐོང་བ་ལ། ངེས་ཤེས་ཀྱི་འཛིན་པ་དག་པ་སྤྲོས་བྲལ་དུ་རྟོགས་པ་ན་ངོ་བོ་མཐོང་བ་ཡིན། དེ་ལ་སྟོང་འཛིན་ནམ་ངེས་ཤེས་ཀྱི་ཆ་ཐམས་ཅད་སྤྲོས་བྲལ་གྱི་ཉམས་ཡིན། སྤྲོས་བྲལ་དུ་རྟོགས་ཀྱང་ཡུལ་ཡུལ་ཅན་གྱི་ཆ་བག་ཙམ་འདུག་ན་ངོ་བོ་མ་མཐོང༌། འཁོར་འདས་ཀྱི་ཆོས་ཐམས་ཅད་སྤྲོས་བྲལ་དུ་རང་ངོ་ཤེས་པས་འཛིན་པའི་སྒྲོ་འདོགས་ཆོད་པ་སྤྲོས་བྲལ་དུ་དག་པ་ན། སྤྲོས་བྲལ་གྱི་རྩལ་རྫོགས་པ་ཡིན། རྣམ་རྟོག་གི་རང་བཞིན་ཤེས་ཀྱང་སྣང་ཐོག་ཏུ་བདེ་དོག་འོང་བ་དང༌།
ངོ་བོ་མཐོང་ཡང་སྟོང་འཛིན་གྱི་མྱོང་བ་མ་དག་ན་རྩལ་མ་རྫོགས། གང་ཤར་གྱི་དྲན་སྣང་སྟོང་སྣང་དང་སྟོང་འགྱུ་རུ་རང་ངོ་ཤེས་ན་རྣམ་རྟོག་སྒོམ་དུ་ཤར། མཉམ་བཞག་གི་རྟོགས་པ་རྗེས་སྣང་གི་ཐོག་ཏུ་ལམ་དུ་མི་སློངས། ཉིན་བར་གྱི་དགེ་སྦྱོར་གཉིད་ཀྱི་དུས་སུ་མི་འདྲོངས་ན། སྒོམ་རེས་འཇོག་མ་སྟེ་རྣམ་རྟོག་སྒོམ་དུ་མ་ཤར། མཐོང་ལམ་གྱི་ཡོན་ཏན་བརྒྱ་ཕྲག་བཅུ་གཉིས་ལ་སོགས་པའི་ཆ་མཐུན་ཤར་ན་ཡོན་ཏན་སྐྱེས་པ་ཡིན། རྟོགས་པ་ཆོས་ཉིད་ཀྱི་བདེན་པ་མཐོང་ཡང་སང་བྱེད་ལམ་གྱི་རྐྱེན་དང་མ་འཕྲད་པར་གྲུབ་པའི་རྟགས་ཀྱི་སྣང་ཆ་མེད་ན་ཡོན་ཏན་མ་སྐྱེས། སྟོང་པའི་གདངས་རྒྱུ་འབྲས་སུ་རྟོགས་པས། གཤིས་ཅི་ཡང་མ་ཡིན་ལ། རྐྱེན་གྱིས་ཅིར་ཡང་བྱར་བཏུབ་པའི་རྟེན་འབྲེལ།
ཆོས་ཐམས་ཅད་ཚོགས་པ་ལས་འབྱུང་བ། རྐྱེན་ལས་སྐྱེ་བ། སྒྱུ་མ་ལྟ་བུའི་རྒྱུ་འབྲས། སྣང་སེམས་སྒྱུ་མའི་འཆར་སྒོར་གོ་ན། ཀུན་རྫོབ་ལ་བྱན་ཚུད་པ་ཡིན། དེ་ཁོ་ན་ཉིད་ལ་རྨོངས་པའི་མ་རིག་པ་མ་སངས་ན། ལས་འབྲས་ལ་རྨོངས་པའི་མ་རིག་པ་མ་སངས་པས་རྒྱུ་འབྲས་ཀྱི་རྟེན་འབྲེལ་མ་གོ་ན་བྱན་མ་ཚུད་པ་ཡིན། འདིའི་སྐབས་སུ་རྒྱུ་འབྲས་སྟོང་པར་རྟོགས་པས་རྣམ་སྨིན་ལ་བསགས་པ་མི་འདུག ལས་འབྲས་ལ་གྲུབ་པ་མི་འདུག་སྙམ་པའི་མྱོང་བའི་ངེས་ཤེས་ཀྱི་རྟོགས་པ་དེའི་རྗེས་སུ་འབྲེང་ན། ནག་པོ་ཁ་འབྱམས་སུ་ཤོར་དོགས་ཡོད།
སྤྲོས་བྲལ་མེད་པའི་སྟོང་རྫིས་ཁྱེར་བྱ་བའི་འཁོར་ས་ཡིན། བདུད་ཀྱི་བར་ཆད་སྡོམ་པ་ཤོར་བ་ལ་སོགས་པ་འབྱུང༌། ལས་རྗེས་སུ་མི་འབྲང༌། ལས་ཀྱི་དབང་དུ་མི་འཆོར། ལྟར་སྣང་ཙམ་དུ་སྨིན། སྟོང་ཉིད་རྟོགས་པའི་གདངས་དམིགས་མེད་ཀྱི་སྙིང་རྗེར་སྐྱེ། སྙིང་རྗེའི་སྨོན་ལམ་གྱི་འཕྲུལ་འཁོར་གྱིས་རྗེས་ཤེས་ཀྱི་སྣང་བ་ལ། ལེགས་ཚོགས་ཀྱི་རྟེན་འབྲེལ་བདེན་མེད་དུ་སྒྲིག་ཤེས་ན། གཟུགས་སྐུའི་ས་བོན་ཐེབས། གཞན་དོན་ཕུན་སུམ་ཚོགས་པའི་རྟེན་འབྲེལ་འགྲིག
སྟོང་ཉིད་རྟོགས་ཀྱང་སྙིང་རྗེ་མ་སྐྱེས་པའམ། ཤེས་རབ་རྒྱུད་ལ་སྐྱེས་ཀྱང་ཐབས་ཀྱི་རིམ་པ་ཁྱད་དུ་གསོད་ན་གཟུགས་སྐུའི་ས་བོན་མ་ཐེབས། གཞན་དོན་འགྲུབ་པར་དཀའ། གཞན་དོན་པས་ལྟོ་རྒྱབ་ཀྱང་ཕྱེད་དཀའོ། ། སྤྱིར་གང་ཟག་གི་རིགས་མ་ངེས་ཏེ་སྔོན་གྱི་སྦྱང་བ་ཆེ་ཆུང་གིས། ལ་ལ་སྤྲོས་བྲལ་དང་པོ་ནས་དྲན་པས་བཟུང་མི་དགོས་པ་འོང༌། ལ་ལ་རོ་གཅིག་ཆེན་པོའི་བར་དུ་དྲན་པས་བཟུང་དགོས་པ་འོང༌། ལ་ལ་སྟོང་ཉིད་རྟོགས་ཀྱང་སྙིང་རྗེ་མ་སྐྱེས་པའམ། ལ་ལ་རྟོགས་པ་དང་སྙིང་རྗེ་དུས་མཉམ་དུ་འཆར་བ་འོང༌། ཉམས་རྟོགས་ཟུང་དུ་ཆུད་མ་ཆུད།
ཐབས་ཤེས་ཡ་བྲལ་མ་བྲལ་མཐའ་གཅིག་ཏུ་འོང་བར་མ་ངེས་སོ། ། སྤྱོད་པ་ལ་ཡང༌། ལ་ལ་ཅི་བྱས་ཀྱང་མི་ལྟོ་སྙམ་ནས་འཇིག་རྟེན་པ་དང་འདྲེ་བ་འོང༌། ལ་ལ་རི་ཁྲོད་འགྲིམ་ཞིང་སྒྲུབ་པ་བྱེད། ལ་ལ་སངས་རྒྱས་ཀྱི་བྱ་བ་རླབས་པོ་ཆེ་ལ་འཇུག་སྟེ། མ་ངེས་པ་ཡིན་ནོ། ། དེ་ལྟར་སྤྲོས་བྲལ་གྱི་རྟོགས་པ་དེ་བསྐྱངས་པ་ལས། སྣང་སྲིད་འཁོར་འདས་ཀྱི་ཆོས་ཐམས་ཅད་ལ་སྤྲོས་བྲལ་མ་བྲལ་མེད། སྟོང་མི་སྟོང་མེད། བསལ་བཞག་དང་དགག་སྒྲུབ་མེད་པར་རང་སར་གྲོལ་བ་རང་ངོ་ཤེས་པས།
སྣང་བ་དུ་མར་སྣང་ཡང༌། རྟོགས་པ་གཅིག་གི་ངོ་བོར་དུ་མ་རོ་གཅིག་གི་རྣལ་འབྱོར་ཏེ། དེ་ལ་རོ་གཅིག་ཆུང་ངུ་འཁོར་འདས་གཅིག་ཏུ་འདྲེ་བ་ནི། སྣང་བ་སྟོང་པ་དོན་དམ་ཀུན་རྫོབ། སྐྱེད་རིམ་རྫོགས་རིམ་ལ་སོགས་པ་གཉིས་བསྡུས་ཀྱི་ཆོས་ཇི་སྙེད་པ་དེ་ཐམས་ཅད། རྟོགས་པ་གཅིག་གི་ངོ་བོར་དབྱེར་མེད་པར་ཟུང་འཇུག་མངོན་དུ་གྱུར། སྣང་བ་སྟོང་པ་དང་འབྲལ་མ་མྱོང་ལ་སྟོང་པ་སྣང་བ་དང་འབྲལ་མ་མྱོང་བས། སྣང་སྟོང་གང་རུང་རེའི་ཐོག་ན། ལམ་གྱི་ཆོས་ཇི་སྙེད་པ་ཐམས་ཅད་ཚང་ཞིང་གཉིས་མེད་ཟུང་དུ་འཇུག་པ་ཡིན་པས། ཟུང་འཇུག་ཡངས་པ་ཡིན།
དེ་ལྟར་དུ་མ་རོ་གཅིག་ཏུ་རྟོགས་ཀྱང༌། ད་དུང་དེ་རང་ལ་འཛིན་པའམ། ངེས་ཤེས་ཀྱི་ཆ་མ་འདྲེས་པའམ། འདྲེས་པའི་མྱོང་བ་ངེས་ཤེས་ཀྱི་དྲི་མ་ཅུང་ཟད་ཅིག་འདུག་ན་རོ་གཅིག་ཆུང་ངུ༌། རོ་གཅིག་འབྲིང་པོ་གཟུང་འཛིན་གྱི་རྩ་བ་རྦད་ཀྱིས་ཆོད་པ་ནི། རྟོགས་པ་དེ་བརྟན་དུ་སོང་བ་དང༌། རྟོགས་བྱ་དང་རྟོགས་མཁན་དུ་མ་རོ་གཅིག་ཏུ་འདྲེ་རྒྱུ་དང་འདྲེས་པའི་ཡུལ་འཛིན་རྩ་བ་ནས་དག་པས་བེམ་པོ་ཕྱི་རུ་མ་ལུས། རིག་པ་ནང་དུ་མ་ལུས་པར། སྣང་སེམས་གཅིག་ཏུ་ཀྲོང་ངེ་བ་དེ། རོ་གཅིག་འབྲིང་པོ་ཡིན།
ཡིད་ལ་མི་བྱེད་པ་མཚན་ཉིད་པ་དེ་རུ་མངོན་དུ་གྱུར་པ་ཡིན། རོ་གཅིག་ཆེན་པོ་སྣང་ཞིང་སྲིད་པའི་ཆོས་ཐམས་ཅད་སྐྱེ་མེད་ཀྱི་ངང་དུ་ཞི་བའི་དུ་མ་རོ་གཅིག་ཏུ་རྟོགས་ལ་རོ་གཅིག་གི་རྟོགས་པ་དེ་དུ་མའི་སྣང་བར་ཤར་བས། འཁོར་འདས་ཀྱི་ཆོས་ཐམས་ཅད་རྟོགས་པ་དེའི་དངོས་གཞིར་གནས་པ་ནི་རོ་གཅིག་དུ་མ་ཞེས་བྱ་བ་ཟབ་རྒྱས་དབྱེར་མེད་ཀྱི་དོན་རྟོགས་པ་སྟེ། མདོ་ལས། ཟབ་མོ་སྣང་བ་ཞེས་བྱ་བའི་ཏིང་ངེ་འཛིན་ཞེས་པ་དང༌། ཆོས་ཐམས་ཅད་མཉམ་པ་ཉིད་ཤིན་ཏུ་སྤྲོས་པའི་ཏིང་ངེ་འཛིན་ཞེས་གསུངས་པའི་དོན་ནོ། ། སྣང་སྲིད་འཁོར་འདས་ཀྱི་ཆོས་ལ། རང་ས་རང་ས་ན་སོ་མ་ཉམས། མདོག་མ་འགྱུར་བར། ཇི་ལྟར་གནས་པ་དེ་རང་གཉིས་མེད་རྟོགས་པའི་ངོ་བོར་འདུག་པ་ལས་དེ་ལ་བསལ་བཞག་གམ།
བྲལ་ཐོབ་བམ། གཉེན་པོས་བཅོས་རྒྱུ་སྤུ་རྩེ་ཙམ་ཡང་མ་གོས་པ་ནི་རོ་གཅིག་ཆེན་པོའོ། ། རོ་གཅིག་སྐྱེས་པ་དང་མཉམ་རྗེས་འདྲེ་བ་ཡིན་ཏེ། མཉམ་བཞག་གི་དུས་སུ་གཉིས་ཆོས་གཉིས་མེད་དུ་ཀྲོང་ངེ་བ་ལ་འཛིན་པའི་དྲི་མ་མེད་པར་གནས་པ་དེ་ལ། རྗེས་ཤེས་སྣང་སྟོང་གཉིས་མེད་དུ་རང་ངོ་མ་ཤེས་པར། སྟོང་པར་ཕྱོགས་གཅིག་ཏུ་ཐལ་འགྲོ་བ་དེ། རོ་གཅིག་གི་རྗེས་ཤེས་སྟོང་ཉིད་དུ་སྐྱེ་བ་བྱ་བ་ཡིན། དེ་ལ་སྟོང་འཛིན་ཡོད་པས་ཉམས་ཀྱི་དྲི་མ་ཡིན། རྗེས་སྣང་ཕལ་ཆེར་སྒྱུ་མར་འཆར་ཡང༌། ངོ་མ་ཤེས་ཀྱི་དྲི་མའང་ཡོད།
ཞང་རིན་པོ་ཆེའི་ཞལ་ནས། འདིའི་དུས་སུ་ཨ་འཐས་ཀྱི་སྣང་བ་ཡང་ཡུད་ཙམ་ཡོད་གསུངས། གོམས་རྗེས་ཚོགས་དྲུག་གི་སྣང་བ་ཤར་བའི་དུས་སུ་དྲན་པས་མ་ཟིན་ཡང་རྟོགས་པ་རྒྱུན་མི་ཆད་པས་བྲལ་བའི་ངོས་བཟུང་མེད་ལ། སྣང་སྟོང་དེ་ཡང་དག་གི་དྲན་པས་གསལ་བཏབ་པ་ལྟ་བུར་རྗེན་གྱིས་འོང་བས། བྲལ་བ་མེད་ལ་ཐོབ་པ་ཡོད། སྐྱེས་གྲོལ་དུས་མཚུངས་ཞེས་པ་ཡང་སྐྱེས་ཆ་རང་རྒྱུད་པ་མེད་ལ། གྲོལ་ཆ་ཡོད་པ་ཞིག་ཡོད། རོ་གཅིག་ཆེན་པོ་ནས་གང་ཤར་གྱིས་ཆོག་པ་ཡིན། དེ་ལ་བྲལ་ཐོབ་གཉིས་ཀ་མེད་དོ། ། གང་ཤར་གྱི་སྣང་བ་ལ་བསལ་བཞག་གམ།
དགག་སྒྲུབ་མེད་པར་རང་སར་རང་ངོ་ཤེས་པ་རོ་གཅིག་གི་རྟོགས་པ་ཡིན་ཏེ་ངོ་བོ་མཐོང་བ་ཡིན། དེ་ལ་ངེས་ཤེས་སམ། ཐག་ཆོད་པའི་འཛིན་པ་རྒྱུ་དང་འདྲེས་པའི་དགག་སྒྲུབ་ཀྱི་དྲི་མ་ཅུང་ཟད་འདུག་ན་རོ་གཅིག་གི་ཉམས་ཡིན་པས་ངོ་བོ་མ་མཐོང༌། སྣང་སྲིད་འཁོར་འདས་ཀྱི་ཆོས་ལ་གཉེན་པོའི་བཅོས་རྒྱུ་སྐད་ཅིག་མ་གཅིག་ཀྱང་མེད་པར། རང་སར་རང་གིས་ཆོག་པའི་དུ་མ་རོ་གཅིག་ཏུ་རྟོགས་ལ། རོ་གཅིག་གི་རྟོགས་པ་དེ་དུ་མའི་སྣང་བ་ལ་དབང་བསྒྱུར་བ་ན་རྩལ་རྫོགས་པ་ཡིན། དུ་མ་རོ་གཅིག་ཏུ་རྟོགས་ཀྱང་རོ་གཅིག་དུ་མར་མ་ཤར། གཉིས་ཆོས་གཉིས་མེད་དུ་རྟོགས་ཀྱང་གཉིས་མེད་གཉིས་ཆོས་སུ་མ་གྲོལ་བས་ད་དུང་བསལ་བཞག་གམ། དགག་སྒྲུབ་ཀྱི་གཉེན་པོའི་འཁྲིས་དང་མ་བྲལ་འདུག་ན་རྩལ་མ་རྫོགས་པ་ཡིན། རྒྱལ་ཐང་དུ་བླ་མ་ལྡུམ་གྱི་སློབ་མས།
ཏི་སི་བའི་རི་པ་ལ་ཆོས་སྐད་ཀྱི་འུད་བཏང་བའི་ལོ་རྒྱུས་ཀྱང་གསུངས། སྣང་སེམས་གཅིག་ཏུ་འདྲེས་པས་ངར་འཛིན་རྩ་བ་ནས་ཟད་ཅིང༌། ཉོན་མོངས་པ་ཅན་གྱི་ཡིད་དག རང་མ་གྲུབ་པས་དེ་ལ་ལྟོས་པའི་གཞན་མ་གྲུབ་སྟེ། བདག་གཞན་གཉིས་མེད་གཅིག་ཏུ་འདྲེས་པས། འཁྲིག་པའི་འདོད་པ་དང་བྲལ་ཕྲག་དོག་རྩ་བ་ནས་ཞི། ཚོགས་དྲུག་ཟང་ཐལ་གྱི་འཆར་སྒོ་ལ། བཅིངས་གྲོལ་འགྲོ་འོང་མེད་པར་གང་ཤར་གྱིས་ཆོག་ན། རྣམ་རྟོག་སྒོམ་དུ་ཤར་བ་ཡིན། དེ་དུས་ངོ་ཤེས་ཀྱི་དྲན་པས་ཐོབ་རྒྱུ་དང་གྲོལ་རྒྱུ་འདུག་ན།
རྣམ་རྟོག་སྒོམ་དུ་མ་ཤར། སྤྱིར་ཚོགས་དྲུག་སྤྲོས་བྲལ་གྱི་དུས་སུ་འདག་ཉོན་མོངས་པའི་ཡིད་རོ་གཅིག་གི་དུས་སུ་འདག ཀུན་གཞིའི་རྣམ་པར་ཤེས་པ་སྒོམ་མེད་ཀྱི་དུས་སུ་འདག་པ་ཡིན་ནོ། ། སྣང་སེམས་གཅིག་ཏུ་འདྲེས་ཤིང་རང་གཞན་གཉིས་མེད་དུ་ཤར་བས། འབྱུང་བ་ལ་དབང་ཐོབ་པའི་རྫུ་འཕྲུལ་དང་མངོན་ཤེས་དང་མཁྱེན་པའི་ཡེ་ཤེས་ཀྱིས་ཕྱི་ནང་གི་ཆོས་ལ་དབང་བསྒྱུར་བས། དག་པའི་ས་ལ་གནས་པའི་ཡོན་ཏན་འབྱུང་སྟེ། ཤེས་པ་སྐད་ཅིག་མའི་ཐོག་ཏུ་འཁོར་འདས་ཀྱི་ལེགས་ཚོགས་སྒྲུབ་པ་དང༌། ཉེས་སྐྱོན་སྤོང་བ་དང༌། ཡོན་ཏན་བསྐྱེད་པར་ནུས་པས་རྣམ་རྟོག་ལ་དབང་བསྒྱུར་བའོ། ། སྐྱེ་གནས་མྱོང་གྱུར་གྱི་ལས་བསྐལ་པ་དུ་མར་མནར་མེད་དུ་སྐྱེ་བའི་ལས་ལྟ་བུ་བག་ལ་ཉལ་དུ་མ་ལུས་པར་རང་དབང་མེད་པར་བསླང་ནས།
ད་ལྟ་རྨི་ལམ་འཁྲུག་པ་ཙམ་ཞིག་གིས་རང་དག་ཏུ་བྱེད་པའམ། དགེ་བའི་ལས་བསྐལ་པ་མང་པོའི་ཕ་རོལ་དུ་སྨིན་པར་བྱེད་པ་ཡང༌། དུས་འདི་ཉིད་དུ་མངོན་དུ་བྱེད་པ་ལ་སོགས་པ། ལས་ལ་དབང་བསྒྱུར། དུས་གསུམ་མཉམ་པ་ཉིད་དུ་རྟོགས་ཤིང་སྐད་ཅིག་མ་ཆ་མེད་དུ་རྟོགས་པས་བསྐལ་པ་སྐད་ཅིག་མར་བྱིན་གྱིས་རློབ་པའམ། སྐད་ཅིག་མ་བསྐལ་པར་བྱིན་གྱིས་རློབ་པ་ལ་སོགས་པ་དུས་ལ་དབང་བསྒྱུར། ལུས་སེམས་སྣང་བ་གསུམ་གཅིག་ཏུ་འདྲེས་པས། ནམ་མཁའ་དང་ལག་མཐིལ་མཉམ་པ་དང༌། སྟོང་གསུམ་ཡུངས་འབྲུར་ཚུད་པ་དང༌། གཅིག་ལས་མང་པོར་བྱེད་པ་དང༌།
མང་པོ་གཅིག་ཏུ་བྱེད་པ་དང༌། རིགས་དྲུག་སོ་སོའི་གཟུགས་སུ་སྟོན་ཅིང་སྐད་དུ་སྨྲ་བ་ལ་སོགས་པ། སྣང་བ་ལ་དབང་བསྒྱུར། མགྲིན་པའི་རྩ་ཁ་བྱེ། གསུང་གི་མཛོད་བརྡོལ། ངག་གི་དབང་ཕྱུག་འགྲུབ། རྩོམ་པའི་སྤོབས་པ་ལ་ཐོགས་པ་མེད། སྟོན་པའི་གསུང་རབ་ཀྱི་དོན་ལ་མ་རྨོངས། ཤེས་བྱའི་ཆོས་ལ་ཆགས་ཐོགས་མེད་པས་ཡེ་ཤེས་ལ་དབང་བསྒྱུར། དེ་རྣམས་སྣང་སེམས་འདྲེས་པའི་རྟེན་འབྲེལ་གྱིས་མི་འོང་ཁ་མེད་པ་ཡིན་ཏེ།
དྭགས་པོ་རཏྣས། སློབ་དཔོན་སྒམ་པོ་པ་ལ། རོ་གཅིག་གི་དུས་སུ། ལུས་སེམས་སྣང་བ་གསུམ་གཅིག་ཏུ་འདྲེས་པ་གསུངས་པ་དེ་ཙུག་ལགས་ཞུས་པས། ཕྱག་དབུ་སྔས་ཀྱི་ཀ་བ་ལ་ཕྱལ་ཕྱལ་མཛད་ནས། དེ་གསུམ་དེ་ཙུག་འདྲེ་བ་ཡིན་གསུངས། དེ་ལྟར་ན་ཡོན་ཏན་སྐྱེས་པ་ཡིན། རོ་གཅིག་གི་རྟོགས་པ་ཙམ་སྐྱེས་ཀྱང༌། སད་བྱེད་ལམ་གྱི་རྐྱེན་ཞེན་པས་གྲུབ་པའི་རྟགས་རྫུ་འཕྲུལ་མ་ཤར་ན་ཡོན་ཏན་མ་སྐྱེས། རོ་གཅིག་ངང་ལ་འབྱམས་གྱུར་ན།
རྒྱུ་འབྲས་མངོན་སུམ་ཉིད་དུ་འགྱུར། དེ་ཡང་དུ་མའི་སྣང་བ་རྟོགས་པ་གཅིག་གི་ངོ་བོར་དབྱེར་མེད་ཅིང་རོ་གཅིག་གི་རྟོགས་པ་དེས་དུ་མའི་རྒྱུ་འབྲས་ལ་དབང་བསྒྱུར་རྟེན་ཅིང་འབྲེལ་བར་འབྱུང་བ་སྐད་ཅིག་མར་རྒྱུ་འབྲས་འཁོར་ལོ་ཉི་མའི་གུང་ལ་ཟ་འོག་བཀྲམ་པ་བཞིན་གསལ། ཤེས་པ་སྐད་ཅིག་མའི་འཆར་སྒོ་ལ་འཁོར་འདས་འགྱེས། དགེ་སྡིག་གི་འདོར་ལེན། སྒྲིབ་དང་སྦྱང་བའི་སྤེལ་སྦྱང་བྱེད། སྟོང་པའི་མཚན་ཉིད་ལ་སྟོང་པའི་ཆོས་འབྱུང་བ། ནམ་མཁའ་ལྟ་བུའི་རྒྱུ་འབྲས་མངོན་དུ་གྱུར། བག་ཆགས་ཀྱི་ཀུན་སྦྱོར་ཟད་པས། ལས་འབྲས་སྐད་ཅིག་གཉིས་པར་མི་སྡོད། འཁོར་འདས་ལམ་གྱིས་བསྡུས་པའི་ཆོས་ཐམས་ཅད་ཀྱི་འབྱུང་རྒྱུ།
གནས་གཞི། འཇིག་རྐྱེན་དུ་ཤེས་པས། ལུས་ངག་ཡིད་གསུམ་གྱི་འཁྲུལ་འཁོར། ཐ་ན་རྡེའུ་འམ་ཤིང་བུ་གཅིག་གི་བསྒྱུར་ལྡོག་གིས་ཀྱང༌། སྐྱོན་ཡོན་གྱི་སྤོང་སྒྲུབ་ཤེས། ཕྱི་རོལ་གྱི་སྣང་བ་བྱ་དང་བྱེའུ་ཚུན་ཆད་ཀྱིས་ཀྱང་ཆོས་ཚུར་སྟོན། དེ་ལྟར་སྣང་བ་རང་སེམས་རང་མཚན་དུ་རྟོགས་པའི་རྟེན་འབྲེལ་རྒྱུ་འབྲས་ཀྱི་མཐའ་ལ་མཁས་པ་ན། ཀུན་རྫོབ་ལ་བྱན་ཚུད། རོ་གཅིག་སེམས་ཀྱི་མཚན་ཉིད་རྟོགས་པས། སྣང་ཐོག་ཏུ་སྒྲོ་འདོགས་ཆོད་པ་ཀུན་རྫོབ་ཤེས་པའི་ཤེས་རབ་ཡིན།
ལས་རྒྱུ་འབྲས་ལ་རྨོངས་པའི་མ་རིག་པ་སངས་ཏེ། ཇི་སྙེད་པ་མཁྱེན་པའི་ཡེ་ཤེས་སྐྱེ་དགོས་པ་ལ་སྟོང་པ་རོ་གཅིག་དུ་མའི་རྒྱུ་འབྲས་སུ་མ་ཤར་ན། ཀུན་རྫོབ་ལ་བྱན་མ་ཚུད་པ་ཡིན། དེ་ལྟར་དུ་མ་རོ་གཅིག་ཏུ་རྟོགས་ཤིང༌། རོ་གཅིག་གི་རྟོགས་པ་དེ་དུ་མའི་སྣང་བ་ལ་དབང་བསྒྱུར་བའི་དུས་སུ་ཀུན་ཁྱབ་ཀྱི་སྙིང་རྗེ་དང༌། རྩོལ་མེད་ཀྱི་ཕྲིན་ལས་འབྱུང་བས། འཁོར་འདས་ཀྱི་བདག་པོར་གྱུར། སྣང་བ་དང་མི་སྣང་བའི་འཁོར་དང་ལོངས་སྤྱོད་ཀྱི་སྤྲིན་འདུ། ལྷ་དང་བཅས་པའི་འཇིག་རྟེན་གྱིས་མཆོད་ཅིང་གཙུག་གི་ནོར་བུར་གྱུར་པ་ནི་དབང་མེད་ཀྱི་རྒྱུ་འབྲས་ཏེ། རྗེ་ཕག་མོ་གྲུ་པའི་ཞལ་ནས།
སྙིང་ནས་རྩ་བ་ཆོད་གྱུར་ཅིང༌། ། སྒོམ་རོ་གཅིག་ངང་ལ་འབྱམས་གྱུར་ན། ། དཔལ་གྱི་རི་ལ་དར་ཆེན་འཕྱར། ། དགོས་དགུ་མི་འདོད་བཞིན་དུ་འབྱུང༌། ། དེ་དབང་མེད་ཀྱི་རྒྱུ་འབྲས་མ་ལགས་སམ། གསུངས་སོ། འདིའི་དུས་སུ་གཞན་དོན་ལ་སྐེ་རགས་བཅིངས་པས། དུས་ཕུན་སུམ་ཚོགས་པ་ལྔ་ལ་རྒྱུན་ཆད་མེད་ཅིང༌། ཚེ་བསོད་ནམས་ཀྱི་ཚོགས་སུ་མི་འགྱུར་བ་ཡིན། རོ་གཅིག་མ་སྐྱེས་ན་གཞན་དོན་རྒྱ་ཆེན་པོ་མི་འགྲུབ་ཅིང༌།
འགྲུབ་ཀྱང་ལོགས་ཤིག་ཏུ་ཤོར་འོང་བ་ཡིན། དེ་ལྟར་གཞན་དོན་གྱི་གཏེར་ཁ་ཕྱེད་པ་ན། གཟུགས་སྐུའི་ས་བོན་ཐེབས། དུ་མ་རོ་གཅིག་གི་རྟོགས་པ་སྐྱེས་ནས། སྣང་སེམས་གཅིག་ཏུ་འདྲེས་པའི་དུས་སུ། རང་དང་སེམས་ཅན་གཉིས་སུ་མི་འདུག་པ་ལ། སུ་ཡིས་སུའི་དོན་བྱ་སྙམ་པ་དང༌། བླ་མ་དང་རང་སེམས་གཅིག་ཏུ་འདྲེས་ནས། གསོལ་བ་འདེབས་པ་དང༌། མོས་གུས་བྱ་བའི་ཡུལ་མ་རྙེད།
ངེས་ཤེས་ཀྱི་ཉམས་རྟོགས་དེའི་རྗེས་སུ་འབྲངས་ན་ཉན་ཐོས་ཀྱི་གསེབ་ལམ་འགྲིམས་དོགས་ཀྱང་ཡོད། རོ་གཅིག་འདྲེས་པའི་རྦ་ལ་གཡེངས་བྱ་བའི་འཁོར་ས་ཡིན། ས་བདུན་པ་མན་ཆད་ཉན་རང་དུ་ལྡོག་པའི་སྐབས་ཡོད་པ་ཡང་དེ་ཡིན་ནོ། ། རྟོགས་པའི་རྩལ་སྙིང་རྗེ་རུ་མ་ཐོན་པས་གཞན་དོན་གྱི་གཏེར་ཁ་མ་ཕྱེད་ཏེ། རྟོགས་ལྡན་གྱི་དྲོད་འཆག་ཅིང༌། ཕོ་ཧྲེང་པོར་ལྡུ་པ་ཡང་སྲིད་དེ། བླ་མ་ལྡུམ་ལྟ་བུའམ། བགྲེས་མོས་ཞུས་པ་ཞི་མདོ་ལྟ་བུའོ། ། དེ་ལྟར་ན་གཟུགས་སྐུའི་ས་བོན་མ་ཐེབས། དེ་ལ་དགོངས་ནས་དྭགས་པོ་རིན་པོ་ཆེས།
གཞན་ཕན་ཞེན་མེད་སྙིང་རྗེ་འདི། ། ཐབས་ཀྱི་མཆོག་ཏུ་ཙིར་གྱིས་བཟུང༌། ། སྤྱིར་མཐོ་ཡིན་མཐོ་ཡིན་གཡང་ས་ཆེ། ། འཕྲུལ་ས་དང་འཁོར་ས་མང་དུ་ཡོད། སྤྲོས་བྲལ་དང་རོ་གཅིག་རྟོགས་པའི་རང་ལྡོག་ཙམ་ཞིག་སྐྱེས་ཀྱང༌། ཟབ་མོའི་གནད་ནས་འཛིན་མ་ཤེས་ན་ཅིར་འགྱུར་ཆ་མེད། ལར་བླ་མ་དང་གདམས་ངག་གལ་ཆེ་བ་ཡིན་ནོ། ། དེ་ལྟར་རོ་གཅིག་ནི་སློབ་པའི་ཟུང་འཇུག་ཡིན། སྒོམ་མེད་ནི་མི་སློབ་པའི་ཟུང་འཇུག་ཡིན་ཏེ། རྟོགས་པ་དེ་ལ་གོམས་པར་བྱ་རྒྱུ་མེད་ན་སྒོམ་མེད་མངོན་དུ་གྱུར་པ་ཡིན་ཏེ།
དེ་ལ་སྒོམ་མེད་ཆུང་ངུ་བསྒོམ་བྱ་སྒོམ་བྱེད་དང་བྲལ་བ་ནི། སྒོམ་མཁན་ནམ། རྟོགས་མཁན་གྱི་མཁན་པོ་རྩ་བ་ནས་དག་པས། བསྒོམ་བྱ་སྒོམ་བྱེད། རྟོགས་བྱ་རྟོགས་བྱེད། ཤེས་བྱ་ཤེས་བྱེད། དྲན་འཛིན་གོམས་པར་བྱ་རྒྱུའི་ཉམས་ཀྱི་དྲི་མ་རྩ་བ་ནས་དག་ནས། ཉིན་བར་གྱི་དུས་ན་མཉམ་རྗེས་མེད། ཡེངས་མ་ཡེངས་མེད་པར་ཤར་བ་ལ། མཚན་བར་གྱི་དུས་ན་སྒོམ་བྱེད་དམ།
ངེས་ཤེས་ཀྱི་དྲི་མ་ཅུང་ཟད་ཅིག་འདུག་པ་དེ་སྒོམ་མེད་ཆུང་ངུ༌། རྗེ་རྒོད་ཚང་པ། ཉིན་བར་གྱི་དུས་སུ་རྗེས་སྣང་སྒྱུ་མའམ་སྟོང་པར་གསལ་དུ་མངོན་ཙམ། ཡུན་སེ་གོལ་ཏོག་པའི་བར་ཙམ་རེ་བྱུང་ཡང༌། དྲན་པས་བཟུང་རྒྱུའི་ཐ་སྙད་མེད་པར་དེ་ཉིད་དུ་ངོ་བོ་རང་དག་ཏུ་འགྲོ་བ་འོང་གསུངས། སྒོམ་མེད་འབྲིང་པོ་ལྷུན་གྲུབ་ཀྱི་རང་ས་ཟིན་པ་ནི། གཞི་ཐོག་ཏུ་འབྲས་བུའི་སར་ཕྱིན། སྐུ་གསུམ་མ་དང་འཕྲད། ཡིན་ལུགས་ཡིན་བཞིན་དུ་མངོན་དུ་གྱུར་པས་ཉིན་མཚན་མེད། གཉིད་ལོག་མ་ལོག་མེད་པར།
དྲན་པས་བཟུང་རྒྱུའམ། ངོ་ཤེས་རྒྱུ་གཏན་ནས་མེད་པའི་མཉམ་བཞག་ཆེན་པོ་གཅིག་ཏུ་གྱུར་པ་ལས། ཡེ་ཤེས་ཀྱི་རང་གྲིབས་མི་ཤེས་པའི་གྲོལ་ཤེས་བྱའི་དྲི་མ་ཅུང་ཟད་དང་བཅས་པ་དེ་སྒོམ་མེད་འབྲིང་ངོ༌། ། ཆོས་ཀྱི་དབྱིངས་ཡེ་ཤེས་དེར་ཤེས། ཡེ་ཤེས་ཆོས་ཀྱི་དབྱིངས་དང་དབྱེར་མེད་པས་ལམ་དང་རང་བཞིན་གྱི་འོད་གསལ་གཅིག་ཏུ་འདྲེས་ནས། འོད་གསལ་ཆེན་པོ་སྤྲོས་མེད་ཀྱི་ཡེ་ཤེས་ལ་མི་ཤེས་པ་དང༌། ཤེས་བྱའི་དྲི་མ་རྩ་བ་ནས་དག་ནས། ཚེ་འདི་ཕྱིའམ་རྒྱུ་འབྲས་ཀྱི་འཛིན་པ་ཕྲ་མོ་ཙམ་ཡང་མེད་པར་རང་གཞན་འཁོར་འདས་ཐམས་ཅད་ཆོས་ཀྱི་སྐུ་གཅིག་ཏུ་གྱུར་པ་ནི། སྒོམ་མེད་ཆེན་པོ་འོད་གསལ་གཉིས་འདྲེས་མི་སློབ་པའི་ཟུང་འཇུག་གོ ། སྤྱིར་སྒོམ་མེད་ལ་གསུམ་ཡིན་གསུངས།
སྒོམ་མཁན་གྱི་ཤེས་པ་རང་ངོ་ཤེས་པའི། བསྒོམ་བྱ་སྒོམ་བྱེད་དང་བྲལ་བའི་སྒོམ་མེད་དེ་ནི་སྤྲོས་བྲལ་སྐྱེས་པ་དང་འོང་བ་ཡིན་ཏེ། རྗེ་འབྲི་ཁུང་པའི་ཞལ་ནས། སྒོམ་མེད་ཀྱི་རྣལ་འབྱོར་བྱ་བ་སེམས་རང་ངོ་ཤེས་པ་ལ་ཟེར་བ་ཡིན་གསུངས། མཉམ་བཞག་རྗེས་ཐོབ་འདྲེས་པས་ཐུན་དང་དུམ་བུ་མེད་པའི་སྒོམ་མེད་ནི། རོ་གཅིག་གི་དུས་སུ་འོང་བ་ཡིན་ཏེ། འགྲོ་མགོན་རྒྱ་རས་ཀྱི་ཞལ་ནས། རོ་གཅིག་སྣང་བ་སྒོམ་དུ་ཤར། ཁོར་ཡུག་མ་རུ་སོང་བ་ཡིན་གསུངས། ལམ་གྱི་འོད་གསལ་དང་འབྲས་བུའི་འོད་གསལ་གཅིག་ཏུ་སོང་བས།
འོད་གསལ་གཉིས་འདྲེས་པའི་སྒོམ་མེད་ནི། སྒོམ་མེད་དངོས་མཐར་ཐུག་པ་ཡིན་ཏེ། ཀྱཻ་རྡོ་རྗེ་ལས། སྒོམ་པ་པོ་མེད་ལྷན་ཅིག་སྐྱེས། ། འདི་ལ་བསྒོམ་བྱ་ཡོད་མ་ཡིན། ། ཞེས་པའི་དོན་ནོ། ། སྒོམ་མེད་ལ་མཉམ་རྗེས་མེད་པའོ། རྟག་ཏུ་མཉམ་བཞག་འབའ་ཞིག་ཡིན། དག་པ་འཇིག་རྟེན་ལས་འདས་པའི་ཡེ་ཤེས། རྗེས་ཐོབ་དམིགས་མེད་ཀྱི་སྙིང་རྗེར་སྐྱེ་བ་ཡང་འགལ་བ་མེད་དེ།
སྡུད་པ་ལས། ཕུང་པོ་འདི་དག་གདོད་ནས་སྟོང་ཞིང་སྐྱེ་མེད་ཤེས། ། མཉམ་པར་མ་བཞག་སེམས་ཅན་ཁམས་ལ་སྙིང་རྗེས་འཇུག ། བར་སྐབས་དེར་ཡང་སངས་རྒྱས་ཆོས་ལས་ཡོང་མི་ཉམས། ། ཞེས་པའི་དོན་ནོ། ། ཉམས་རྟོགས་ཀྱི་དབྱེ་བ་མེད། རྟོགས་པའི་ཁོར་ཡུགས་ཡིན། རྟོགས་པའི་ངོ་བོ་ལ་སྤངས་རྟོགས་ཀྱི་མཐོ་དམའ་ཅུང་ཟད་ལ་སྒོམ་མེད་ཆེ་འབྲིང་ཆུང་གསུམ་དུ་རྩི་བ་ཡིན། འགྲོ་མགོན་རྒྱ་རས་ཀྱི་བཞེད་ཀྱིས། སྒོམ་མེད་འབྲིང་པོ་དང་ས་བཅུའི་རྟོགས་པ་མཉམ།
སྒོམ་མེད་ཆེན་པོ་སངས་རྒྱས་ཀྱི་ས་ཡིན་ནོ། ། དེ་ལྟར་རྟོགས་པའི་ཡེ་ཤེས་ལ་དུས་ཐམས་ཅད་དུ་དྲན་པས་བཟུང་རྒྱུའམ། གོམས་པར་བྱ་རྒྱུའི་མྱོང་བ་རྩ་བ་ནས་དག་པ་ན། སྒོམ་མེད་ཀྱི་ངོ་བོ་མཐོང༌། ད་རུང་རྟོགས་པ་དེ་ལ་གོམས་པར་བྱ་རྒྱུའམ། གསལ་དུ་འགྲོ་རྒྱུ་ཅུང་ཟད་ཅིག་འདུག་ན། ངོ་བོ་མ་མཐོང༌། རྟོགས་པའི་ཡེ་ཤེས་ལ་གཉིས་འཛིན་གྱི་དྲི་མ་དང༌། མི་ཤེས་པའི་ཟོལ་མེད་པས་ཤེས་པ་དང་ཤེས་བྱ་གཅིག་ཏུ་ཟད་དེ། ཡེ་ཤེས་ཆོས་ཀྱི་དབྱིངས་དང་དབྱེར་མེད་དུ་གྱུར་པ་ན།
སྒོམ་མེད་ཀྱི་རྩལ་རྫོགས། བསྒོམ་བྱ་སྒོམ་བྱེད་དང་བྲལ་བས་སྒོམ་མཉམ་བཞག་འབའ་ཞིག་ཏུ་གྱུར་ཀྱང༌། ནང་དུ་ཤེས་པ་མ་ཟད་པས་ཡེ་ཤེས་རང་འགྲིབ་སྟེ། ལམ་གྱི་ཡེ་ཤེས་འབྲས་བུའི་ཡེ་ཤེས་སུ་རྣམ་པར་མ་དག ཕྱི་རུ་ཤེས་བྱ་མ་ཟད་པས། ཇི་སྙེད་པའི་ཆོས་ལ་གཉིས་སྣང་ཕྲ་མོ་དང་མ་བྲལ་འདུག་ན། སྒོམ་མེད་ཉི་མ་སྤྲིན་གྱིས་བཀབ་བྱ་བ་ཡིན་ཏེ་རྩལ་མ་རྫོགས། ཕུང་པོ་ལྔ་དང་བྲལ་ཞིང་ལུས་མེད་སེམས་མེད། སྣང་བ་སྣང་མེད་དུ་རྒྱ་གསུམ་གྲོལ་ནས། ཀུན་གཞིའི་རྣམ་ཤེས་གནས་སུ་དག་ན།
རྣམ་རྟོག་སྒོམ་དུ་ཤར་བའོ། ། ཚོགས་དྲུག་དང་ཉོན་ཡིད་དག་ནས་ཀུན་གཞི་ལ་ལུས་སེམས་སྣང་བའི་འཛིན་པ་བག་ལ་ཉལ་ཕྲ་མོའམ། བདེ་གསལ་མི་རྟོག་པ་ལ། ཉོན་མོངས་ཤེས་བྱའི་སྒྲིབ་པ། ཉམས་ཀྱི་དྲི་མ་ཕྲ་མོ་ཞིག་འདུག་ན། རྣམ་རྟོག་སྒོམ་དུ་མ་ཤར། ལུས་འཇའ་ལུས་སུ་གྱུར། སེམས་ཆོས་སྐུར་གྱུར། སྣོད་འོག་མིན་སྟུག་པོ་བཀོད་པའི་ཕོ་བྲང་ལ། བཅུད་རྣམ་པར་སྣང་མཛད་ཡེ་ཤེས་ཀྱི་སྐུ།
སྐུ་ལྔ་དབྱེར་མེད་ཀྱི་ཚེ་འདི་ཉིད་ལ་སངས་རྒྱས་ན་ཡོན་ཏན་སྐྱེས། ཐབས་རྟེན་འབྲེལ་གྱི་འགྲོས་མ་ཐིམ་ཞིང༌། ཤེས་རབ་རྟོགས་པའི་རྩལ་ཞན་པས་ད་རུང་ལུས་སེམས་དང་སྣོད་བཅུད་མ་དག་པས་འཆི་བའི་དུས་ལ་ལྟོས་ན་ཡོན་ཏན་མ་སྐྱེས། རང་གཞན་སྣོད་བཅུད་བརྟན་གཡོའི་དངོས་པོ་ཐམས་ཅད་རྡོ་རྗེ་གསུམ་གྱི་ངོ་བོ་ཆོས་སྐུ་གཅིག་ཏུ་གྱུར་པས། ཡང་དག་པར་རྫོགས་པར་སངས་རྒྱས་ཏེ། སེམས་ཅན་གྱི་ཁམས་རྒྱུད་དང་སངས་རྒྱས་ཀྱི་ཐུགས་རྗེ་གཉིས་སུ་མེད་པར་ཁྱབ་པས་འཁོར་བ་མ་སྟོངས་ཀྱི་བར་དུ་མཆོག་གི་སྤྲུལ་སྐུ་རྒྱུན་མི་འཆད་ན་གཟུགས་སྐུའི་ཕྲིན་ལས་ཀྱི་ས་བོན་མངོན་དུ་གྱུར་པ་ཡིན། ད་རུང་ཞིང་ཁམས་གསུམ་གྱི་དུས་ལ་ལྟོས་ན། མངོན་དུ་མ་གྱུར་པ་ཡིན། ཇི་ལྟ་བ་དང༌། ཇི་སྙེད་པ་དང༌།
སྟོབས་དང་མི་འཇིགས་པ་དང༌། མ་འདྲེས་པའི་སངས་རྒྱས་ཀྱི་ཆོས་རྣམས་ཡོངས་སུ་རྫོགས་པར་མངོན་དུ་གྱུར་ན། ཀུན་རྫོབ་རྣམ་པར་དག་ཅིང་མཐར་ཕྱིན་པས་བྱན་ཚུད། ཇི་ལྟ་བའི་རྟོགས་པ་མངོན་དུ་གྱུར་ཀྱང༌། ཇི་སྙེད་པའི་མཁྱེན་པ་ཕྲ་ཞིང་ཕྲ་བ་རྣམས་རྒྱ་གསུམ་དྲི་མས་མངོན་དུ་མ་གྱུར་ན། ཀུན་རྫོབ་རྣམ་པར་མ་དག་སྟེ། བྱན་མ་ཚུད་པ་ཡིན། སྒོམ་ཆེན་པའི་ཆོས་སྐད་ཉམས་མྱོང་གི་ཕྲ་བ་ཡིན། ས་མཚམས་ཀྱི་བྱེ་བྲག་ཤེས་པར་བྱ་བ་ཕྲ་མོ་དེ་རྣམས་ཅུང་ཟད་གོ་དཀའ་བ་ཡིན་པས། བླ་མ་དམ་པའི་ཞལ་གྱི་བདུད་རྩི་ལེགས་པར་ཐོབ་པར་བྱས་ལ་ཤེས་པ་སྐད་ཅིག་མའི་ཐོག་ཏུ།
སྐྱོན་ཡོན་གྱི་གནད་མཚང་རིག་པས། སྒྲོ་འདོགས་སེམས་ཐོག་ཏུ་ཆོད་པ་གལ་ཆེའོ། འགྲོ་མགོན་རྒྱ་རས་ཀྱི་བཞེད་པས། སྒོམ་ལ་རིགས་བདུན་དུ་འགྱེད་དེ། སྒོམ་ལྕགས་ཀྱུ་མ་ནི། འགྱུས་དྲན་ལྐུག་ནས་སྒོམ་ལ་འཇོག་པའོ། ། སྒོམ་འཇའ་ཚོན་མ་ནི་གསལ་གསལ་དྭངས་དྭངས་པོ་དེ་གཅིག་པུ་ལ་དོན་དུ་བྱས་ཤིང་སྒོམས་པས། རྗེས་ཤེས་གྱི་སྣང་བ་རྐྱེན་དང་ཕྲད་ཙམ་ན། རྟག་མ་ཐུབ་པའོ། ། སྒོམ་བདག་མེད་མ་ནི་སྒོམ་ལེགས་པོ་གཅིག་སྐྱེས་ཀྱང༌།
སྐྱོང་མཁན་གྱི་བདག་པོ་མེད་པས། དྲེད་པོ་ཤོར་བ་སྟེ། སྒོམ་གྱི་མགོ་རྐང་མ་ཚང་བའོ། ། དེ་གསུམ་རྩེ་གཅིག་གི་དུས་ཡིན་གསུངས། རྟོགས་པ་སྐྱེས་པ་དང་ངོ་ཤེས་ཀྱི་དྲན་པས་ཆོག་རྗེས་སྣང་གི་གསལ་འདེབས། དྲན་པས་མ་བསྐྱངས་ཀྱང༌། བོགས་མི་ཐོན་ཙམ་མ་གཏོགས་རྩ་བ་ནས་འཆོར་མི་སྲིད་པའོ། ། སྒོམ་ཕྱོགས་རེ་མ་ནི། སྟོང་ཉིད་རྟོགས་ཀྱང་སྙིང་རྗེ་མ་སྐྱེས་པའོ། ། སྒོམ་རེས་འཇོག་མ་ནི།
མཉམ་བཞག་གི་རྟོགས་པ་རྗེས་ཤེས་ཀྱི་ཐོག་ཏུ་མི་འདྲེ་བ་དང༌། ཉིན་བར་གྱི་དགེ་སྦྱོར་གཉིད་དང་རྨི་ལམ་གྱི་དུས་སུ་མི་འདྲོངས་པ་སྟེ། དེ་གཉིས་སྤྲོས་བྲལ་འབྲིང་པོ་མན་ཆད་ཀྱི་དུས་ཡིན་གསུངས། སྒོམ་ཁོར་ཡུག་མ་ནི། མཉམ་རྗེས་དང་ཉིན་མཚན་ཐུན་མཚམས་མེད་པ་སྟེ། རོ་གཅིག་ཆེན་པོའི་དུས་ཡིན་གསུངས། སྒོམ་རྣལ་འབྱོར་གྱི་དབང་ཕྱུག་ཆེན་པོ་མ་ནི། ཟུང་འཇུག་གི་རྟོགས་པ་ལ་གོམས་པར་བྱ་རྒྱུ་མེད་པར། སྣང་སྲིད་ལ་དབང་བསྒྱུར་བས། མི་སློབ་པའི་ལམ་གྱི་མཐར་ཐུག་སྟེ།
སྒོམ་མེད་ཆེན་པོའི་དུས་ཡིན་གསུངས་སོ། ། ཡང་རྩེ་གཅིག་ཉམས་ཀྱི་སྣང་ཆ་ཡིན། ། འཇིག་རྟེན་ལམ་སྟེ་ལས་རྣམས་སོག ། སྤྲོས་བྲལ་ཕ་ཡུལ་མཐོང་བ་ཡིན། ། རྫུན་སྣང་ངེས་མེད་ལྟད་མོར་ཆེ། ། རོ་གཅིག་སྣང་བ་སྒོམ་དུ་ཤར། ། ཁོར་ཡུག་མ་རུ་སོང་བ་ཡིན། ། སྒོམ་མེད་ཆོས་སྐུའི་རྒྱལ་ས་ཟིན། ། བྱ་རྩོལ་ཐམས་ཅད་དབྱིངས་སུ་ཐིམ། གསུངས།
རྗེ་འབྲི་ཁུང་པའི་ཞལ་ནས། སྒོམ་གྱི་རྩ་བ་རྩེ་གཅིག་དུས་སུ་ཚུགས་དགོས། རྟོགས་པའི་གཟུགས་རུས་སྤྲོས་བྲལ་དུས་སུ་ཐོན་དགོས། རོ་གཅིག་ཕན་ཆད་རྒྱུ་དྲུག་འཛོམ་པའི་བཟོ་ཡིན་སླ་གསུངས། རྗེ་དྭགས་པོ་རིན་པོ་ཆེའི་ཉེ་གནས་ལོ་བཅུ་གཉིས་བྱས་པའི་དྭགས་པོ་གླན་སྒོམ་བྱ་བས། སློབ་དཔོན་སྒོམ་པ་བ་ལ་རྣལ་འབྱོར་བཞིའི་ཁྱད་པར་ཅིག་ཞུ་བྱས་པས་རྩེ་གཅིག་སེམས་ཀྱི་རང་བཞིན་ཤེས་པ་ཡིན། སྤྲོས་བྲལ་སྟོང་པའི་རང་བཞིན་ཤེས་པ་ཡིན། རོ་གཅིག་སྣང་བའི་རང་བཞིན་ཤེས་པ་ཡིན། སྒོམ་མེད་དམ་དེ་ང་ལ་མེད་གསུངས། ཡང་རྩེ་གཅིག་ནལ་གྱི་བུ་དང་འདྲ། །
སྐྱེས་པ་མང་སྟེ་ཁས་ལེན་ཉུང༌། ། སྤྲོས་བྲལ་སྤྱི་རྟ་རྒལ་ཅན་འདྲ། ། ཁ་འཛིན་མང་སྟེ་ཆེད་གཉེར་ཉུང༌། ། རོ་གཅིག་གཏེར་གྱི་ཁ་བྱང་འདྲ། ། གླེང་བ་མང་སྟེ་ཐོན་པ་ཉུང༌། ། སྒོམ་མེད་རྒྱལ་པོའི་གདན་ས་འདྲ། ། སྨོན་པ་མང་སྟེ་ཐོབ་པ་ཉུང༌། གསུངས་སོ།། ༈ མ་བཅོས་རྐྱེན་གསུམ་བྲལ་བ་སྙིང་པོའི་དོན། ། གཉུག་མ་འགྲོ་འོང་མེད་པ་ཕྱག་རྒྱ་ཆེ། །
མོས་གུས་མཆོག་ཏུ་གྱུར་པའི་སྐལ་ལྡན་ལ། ། བྱིན་བརླབས་སྟོབས་ཀྱིས་འཆར་གྱིས་བརྟགས་པས་མིན། ། བླ་མའི་དྲིན་གྱིས་སེམས་ཀྱི་ངོ་བོ་མཐོང༌། ། གོམས་པའི་སྟོབས་ཀྱིས་རྗེས་ཤེས་དྲི་མ་དག ། གོང་མའི་གསུང་དང་རང་གི་མྱོང་བའི་གནད། ། གཞན་ལ་ཕན་ཕྱིར་ཡི་གེ་བཀོད་པ་ཡིན། ། དགེ་བ་འདི་ཡིས་མཁའ་མཉམ་སེམས་ཅན་ཀུན། ། ཕྱག་རྒྱ་ཆེན་པོའི་རྟོགས་པ་མངོན་གྱུར་ཤོག ། ཕྱག་རྒྱ་ཆེན་པོ་རྣལ་འབྱོར་བཞིའི་རིམ་པ། བླ་མ་དམ་པའི་གསུང་ལས་ཅུང་ཟད་རྒྱས་པར་ཕྱེ་བ།
སྙིང་པོ་དོན་གྱི་གཏེར་མཛོད་ཅེས་བྱ་བ། ཀུ་སུ་ལུའི་སྤྲང་པོ་ཡང་དགོན་པས། དཔལ་ལྷ་སྡིངས་ཀྱི་དགོན་པར་ཡི་གེར་བཀོད་པ་རྫོགས་སོ། ། དུས་གསུམ་རྒྱལ་བའི་ཕྲིན་ལས་གཅིག་འདུས་པ། ། ས་གསུམ་བསྟན་འགྲོའི་དཔལ་མགོན་ཡང་དགོན་པས། ། ཐེག་གསུམ་གདམས་པའི་གནད་དྲིལ་རྣལ་འབྱོར་གྱི། ། བཞི་གསུམ་བཅུ་གཉིས་ས་ལམ་གསལ་བྱེད་འདི། ། དབེན་གསུམ་ལྷུར་ལེན་ལ་དྭགས་ཝ་གིནྡྲས། ། འཁོར་གསུམ་དམིགས་མེད་ཆོས་སྦྱིན་པར་བཞེངས་དགེས། ། སྐུ་གསུམ་རྒྱལ་བའི་བསྟན་པ་གསལ་བ་དང༌། །
ཁམས་གསུམ་སྲིད་པའི་དྲྭ་བ་སྐེམ་པར་ཤོག ། དགེའོ། ། དགེའོ། ། དགེའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
