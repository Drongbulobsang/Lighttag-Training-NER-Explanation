བཀའ་བརྒྱུད་པའི་ཕྱག་ཆེན་ཆོས་སྐོར།
པོད ༢
རྗེ་རྒོད་ཚང་པའི་རྣལ་འབྱོར་བཞིའི་ཟབ་འགྲེལ།
༄༅། །རྗེ་རྒོད་ཚང་པའི་རྣལ་འབྱོར་བཞིའི་ཟབ་འགྲེལ་བཞུགས་སོ། ། "$ ༄༅། །ཨོཾ་བཛྲ་གུ་རུ་ཌཱ་ཀི་ནི་སིདྡྷི་ཧཱུྃ་ཕཊ྄ཿ། ན་མོ་རཏྣ་གུ་རུ། སྐུ་གསུམ་ལྷུན་གྲུབ་ཐམས་ཅད་མཁྱེན་པར་ལྡན་པའི་དཔལ། ། དམིགས་མེད་ཐུགས་རྗེས་བརྩེ་བ་ཆེན་པོ་ཡིས། ། འགྲོ་བ་བུ་བཞིན་གཟིགས་ནས་དགོས་འདོད་ཆར་བཞིན་འབེབས། ། མ་རིག་མུན་པར་གནས་པའི་སེམས་ཅན་ལོང་བ་རྣམས། ། མཁྱེན་གཉིས་སྤྱན་གྱིས་ཐར་ལམ་འཁྲིད་མཁན་མཆོག ། ཆོས་རྗེ་རིན་པོ་ཆེ་ལ་གུས་པར་ཕྱག་འཚལ་ལོ། །
དེ་ལ་འཇིག་རྟེན་གསུམ་གྱི་མགོན་པོ་བླ་མ་ཡང་དག་པར་རྫོགས་པའི་སངས་རྒྱས་རྒྱལ་བ་རྒོད་ཚང་པ་འདི་ཡང་སྐྱེ་བ་དཔག་ཏུ་མེད་པའི་སྔོན་རོལ་དུ་སངས་རྒྱས་ཤིང༌། གདུལ་བྱ་བསམ་གྱིས་མི་ཁྱབ་པ་སྨིན་ཅིང་གྲོལ་བའི་ལམ་ལ་བཀོད་པའི་སངས་རྒྱས་ཡིན་པར་འདུག་ཀྱང༌། སྐྱེ་བ་འདིར་གདུལ་བྱའི་སྣང་ངོ་དང་བསྟུན་ནས། སྤྲུལ་པའི་སྐུ་འཇིག་རྟེན་འདིར་བྱོན། རྗེ་རིན་པོ་ཆེ་ལ་སྦྱང་གཞི་སྦྱོང་བྱེད་ཀྱིས་སྦྱང་རྒྱུ་མེད་ཀྱང༌། གང་ཟག་རིམ་སྐྱེས་པ་རྣམས་ཀྱི་བློ་རིམ་གྱིས་དྲངས་ཞིང་བྲོད་པ་སྐྱེ་བར་བྱ་བའི་ཕྱིར་དང༌། ལོག་ཤེས་ཅན་རྣམས་ཀྱི་འཁྲུལ་པ་སེལ་བར་མཛད་པ་དང༌། རྟོགས་ཤིང་ཉམས་སུ་མྱོང་བ་རྣམས་ཀྱི་ངོ་སྤྲོད་པར་མཛད་ཅིང་ངེས་ཤེས་སྐྱེད་པ་དང༌། རྗེས་འཇུག་མ་འོངས་པ་རྣམས་ལ་སྣང་བར་མཛད་པའི་དོན་དུ། རྗེ་རིན་པོ་ཆེ་ཡང་ལམ་རིམ་གྱིས་སྦྱང་པ་ལྟར་སྐྱེ་ཚུལ་བསྟན་པར་གདའོ། །
དེ་ལ་བླ་མ་ཡང་དག་པར་རྫོགས་པའི་སངས་རྒྱས་ཀྱི་སྐུ་བཀོད་པ་རིན་པོ་ཆེ་དེ། མཐོང་བ་ཙམ་གྱིས་བ་སྤུ་གཡོ་ཞིང༌། བལྟས་པ་ཙམ་གྱིས་ཟག་པ་མེད་པའི་ཏིང་ངེ་འཛིན་རྒྱུད་ལ་སྐྱེ་བ། དབང་པོ་ལ་ཡུལ་གཞན་གྱིས་བསྐྱོད་མི་ནུས་པ་དེ། འཚོགས་པ་རྣམས་ལ་ཞལ་བསྟན། གསུང་ཚངས་དབྱངས་ཀྱི་སྒྲ་རིན་པོ་ཆེ་དེ་ཐོས་པ་ཙམ་གྱིས་དང་བ་འདྲེན་ཅིང༌། བརྗོད་པ་ཙམ་གྱིས་ཡིད་ཚིམ་པར་བྱེད་པ་དེ་ལ། ཐུགས་ཆོས་ཉིད་རིན་པོ་ཆེ་དེ་འགག་མེད་རིག་པའི་གདངས་ལ་མཁྱེན་པ་སྣ་ཚོགས་ཤར་བ་དེ། གསུང་ཚངས་དབྱངས་རིན་པོ་ཆེའི་སྒྲ་ལ་སྐྱོད་ནས། ཆོས་དང་གདུལ་བྱའི་དབང་པོ་བརྡ་འཕྲོད་པར་མཛད་པའི་ཕྱིར།
ལྗགས་པདྨ་རིན་པོ་ཆེ་ནི་བསྒྱུར། ཚིག་སྐྱེ་མེད་རྡོ་རྗེའི་འོད་ཟེར་གྱིས། གཞན་རྒྱུད་བློ་གྲོས་པདྨོ་ཁ་ནི་ཕྱེ། རྨོངས་པ་རྣམས་ཀྱི་ཐེ་ཚོམ་གྱི་མུན་པ་སེལ་བར་མཛད་ཅིང༌། ཐར་པའི་ལམ་རིན་པོ་ཆེ་སྟོན་པར་མཛད་པའི་ལྷན་ཅིག་སྐྱེས་སྦྱོར་དང༌། རྣལ་འབྱོར་བཞི་ལ་སོགས་པའི་ཆོས་ཀྱི་འཁོར་ལོ་བསྐོར་བའི་དུས་སུ། རྗེ་རིན་པོ་ཆེའི་ཞལ་ནས། རྗེ་སྒམ་པོ་བས་མཛད་པའི་རྣལ་འབྱོར་བཞི་ལ། རྗེ་ཕག་མོ་གྲུབ་པས་གསུམ་གསུམ་དུ་ཕྱེ་ནས་བཅུ་གཉིས་སུ་མཛད་འདུག་སྟེ། བཤད་པ་མཛད་པ་ནི་མི་འདུག་སྟེ།
ང་ཡིས་གོ་བ་འདི་ལྟར་བླངས་གསུངས། དེ་ཡང་རྩེ་གཅིག་ལ་གསུམ་ལས། རྩེ་གཅིག་དང་པོ་ངོ་བོ་མི་རྟོག་པར་གནས་པ་དེ་ཡིན། འབྲིང་པོ་གནས་པ་དེ་བརྟན་པར་སོང་བ་དེ་ཡིན། བདེ་གསལ་མི་རྟོག་པའི་ཏིང་ངེ་འཛིན་དེ་སྦྱངས་པའི་དྭངས་ཆ་ལ། ཟག་བཅས་ཀྱི་མངོན་ཤེས་དང་རྫུ་འཕྲུལ་སྟོན་ནུས་པ་འབྱུང༌། ཟག་བཅས་ཀྱི་ཡོན་ཏན་བསམ་གྱིས་མི་ཁྱབ་པ་འབྱུང་སྟེ། དེ་ལ་ལམ་དང་བསྟུན་ན་འཇིག་རྟེན་པའི་ལམ་ཡིན། རྣལ་འབྱོར་བཞིའི་དབང་དུ་བྱས་ན་རྩེ་གཅིག་གི་རྣལ་འབྱོར་བྱ་བ་ཡིན། རྩེ་གཅིག་གི་མཉམ་རྗེས་གནས་མི་གནས་ཡིན།
ཕྱིར་རྩེ་གཅིག་རྗེས་རང་ཡིན། དེ་ཡང་ཁོ་རང་གི་དབང་དུ་བྱས་ན། བདེ་གསལ་མི་རྟོག་པར་གནས་པ་དེ་མཉམ་བཞག ། དེ་ལ་མི་གནས་ན་རྗེས་རང་ཡིན་གསུང༌། རྗེའི་ཞལ་ནས། ང་ལ་དང་པོ་རྟོག་པ་གཅིག་པུར་སོང་ནས་རྩེ་གཅིག་ཉམས་དེ་སྐྱེ་མ་མྱོང་སྟེ། སྐལ་ལྡན་ཀུན་བླ་མ་རྟོགས་ལྡན་ལ་གསོལ་བ་བཏབ་པས། ཉམས་སྐྱེ་ལོང་མ་བྱུང་བར་རྟོགས་པ་ཤར་བ་ཡིན། ད་ལྟ་ངའི་འདི་ན་ཡང་རྩེ་གཅིག་གི་ཉམས་དེ་ཆེན་པོ་མེད་གསུང༌། སྤྲོས་བྲལ་ལ་གསུམ་ལས།
སྤྲོས་བྲལ་དང་པོ་སེམས་སྐྱེ་འགགས་དང་བྲལ་བར་རྟོགས་པ་བྱ་བ་དེ་ཡིན། གོང་གི་ཏིང་ངེ་འཛིན་དེ་རྟོགས་པའི་སྒྲིབ་བྱེད་དུ་ཡོད་པ་ཡིན། དེས་གང་ལ་སྒྲིབ་ན་གནས་ལུགས་རྟོགས་པའི་ངོ་ལ་སྒྲིབ་པ་ཡིན། བདེ་གསལ་མི་རྟོག་པའི་ཉམས་ཞིག་ནས། ཐ་མལ་གྱི་ཤེས་པར་ཁྲེས་ཀྱི་སོང་བ་དང༌། ཐ་མལ་གྱི་ཤེས་པ་རང་ག་མ་འདི། གཞི་རྩ་མེད་པར་ལྷང་གིས་རྟོགས་པ་དེ་ལ། དང་པོ་འདི་ནས་སྐྱེས་བྱ་བ་མི་འདུག ། འདི་རུ་འགགས་བྱ་བ་མི་འདུག ། འདི་ན་གནས་བྱ་བ་མི་འདུག་པས།
སེམས་སྐྱེ་འགག་གནས་གསུམ་དང་བྲལ་བར་རྟོགས་བྱ། ཕལ་མོ་ཆེ་འབྲུ་དེ་ལྟར་གནོན་པ་ཡིན་ཏེ། ངས་འདི་བཞིན་བྱས་ཏེ་འདི་རང་བདེ་བར་འདུག་གསུང༌། དེ་ཡང་སྣང་བ་སྣ་ཚོགས་སུ་འཆར་གྱི་འདུག་པ་དེ་འགག་མེད་དུ་འདུག ། ཤར་ཡང་ཁོ་རང་གི་རང་བཞིན་སྐྱེ་བ་མེད་པར་འདུག་པས་སྐྱེ་མེད་དུ་འདུག ། དེའི་ཐོག་ན་ཐ་མལ་རང་རྒྱུད་པ་མི་གནས་པར་འདུག ། དེ་ལ་དང་པོ་སྤྲོས་བྲལ་དང་པོ་སྐྱེ་འགག་གནས་གསུམ་དང་བྲལ་བར་རྟོགས་ཟེར་བ་དེ་ཡིན་གསུང༌། ཡང་རྗེའི་ཞལ་ནས། ང་ལ་འདིའི་སྐབས་སུ་འདི་ལྟར་བྱུང་གསུང༌། དང་པོ་རྗེ་རིན་པོ་ཆེའི་དྲུང་ན་ཡར་ལ་ཕྱིན།
ཉི་མ་གཅིག་རང་ལ་རྗེ་རིན་པོ་ཆེ་དང་མཇལ། དེ་ནས་ཞག་ཤས་ནས་ངེད་བཙུན་པ་བདུན་ཅུ་ཙམ་ལ་ཁྲིད་བཏབ་ཅིག་ཏུ་མཛད་ཀྱི་འདུག ། རྗེ་རིན་པོ་ཆེའི་ཞལ་ནས། ཐམས་ཅད་བླ་མ་ལ་གསོལ་བ་ཐོབ་ལ། སེམས་མ་བཅོས་པར་རང་སོར་ཞོག ། རང་རང་གི་ཕུག་པར་སོང་ལ་བསྒོམས་ཤིག་གསུང༌། དེར་དང་པོ་ཙ་ན་ངའི་བསམ་པ་ལ། བསྒོམ་བྱ་བ་འདི་ད་ལྟར་གྱི་རྟོག་པ་འགགས་པ་ལ་ཟེར་བ་ཡིན་སྙམ་པ་གཅིག་བྱུང༌། དེར་དེ་ལ་བློ་རྩེ་གཏད་ཅིང་བསྒོམ་པས། རྟོག་པ་ཡེ་འགག་ཏུ་མ་གཏུབ་སྟེ།
རྟོག་པ་ལ་ཡང་ཕ་རྒད་པོ་མོན་གྲགས་བྱ་བ་དེ་ཀྲོང་ཀྲོང་ཤར་བྱུང༌། དེར་དེ་མེད་པ་གཅིག་འདོད་ཅིང་ཇི་ལྟར་བྱས་ཤིང་བསྒོམས། རྟོག་པ་ཡེ་འགག་ཏུ་མ་གཏུབ་སྟེ། རྟོག་པ་ལ་རྒད་པོ་མོན་གྲགས་སྔར་བས་ཀྱང་གསལ་བར་སྔོ་ཀྲོང་ཀྲོང་ཤར་བྱུང་གསུང༌། དེ་ནས་སང་ཡན་ཆད་ཁོང་པ་ཀུན། ཁར་སང་ཆེ་གེ་མོའི་བཙུན་གསར་ལ་བསྒོམ་སྐྱེས་ཟེར། མ་གེ་མོའི་བཙུན་གསར་ལ་བསྒོམ་སྐྱེས་ཟེར་གྱིན་སོང༌། དེར་ངའི་བསམ་པ་ལ་ཁོང་པ་ཀུན་ཉམས་རེ་དགའ་ན། ང་ཕ་གི་བ་ཚོ་ལ་རྟོགས་པ་མི་སྐྱེ་བ་འོང་ངོ་སྙམ་པ་བྱུང༌། དེ་ནས་ཞག་ཤས་ན་ངེད་ཁ་གཅིག་མིན་པ་ཐམས་ཅད་ལ་བསྒོམ་སྐྱེས་ཟེར་གྱི་འདུག་པས།
དེར་ཉི་མ་གཅིག་གི་བསམ་པ་ལ་ཁོང་པ་ཚོ་ཐམས་ཅད་ལ་བསྒོམ་སྐྱེས་ཟེར་གྱི་འདུག་པས། ང་ལ་མི་སྐྱེ་བ་ཝ་དམར་པོ་བསམ་པ་གཅིག་བྱུང༌། དེར་དེ་ནུབ་ཀྱང་སྤྱིལ་པོ་གོག་པོ་གཅིག་ཏུ་ཕྱིན། བླ་མ་ལ་གསོལ་བ་དྲག་པོ་བཏབ་ནས། ཤེས་པ་ཚར་ཆོད་པའི་རྟེན་འབྲེལ་མང་པོ་བྱས་ནས། དེ་ཀ་ཙུག་གསོལ་བ་བཏབ་པས། ནམ་ཕྱེད་ཡོལ་ཙ་ན་ཐང་ཆད་ནས་འགྱེལ་ནས་སོང༌། དེ་ནས་གཉིད་གཅིག་སད་ནས་འདུག་བལྟས་པས། སེམས་འཛིན་པ་མེད་པར་ཕྱལ་ལེ་གནས་ཀྱི་འདུག ། དེར་བསྒོམ་བྱ་བ་དེ་འདི་ལ་ཟེར་བ་ཡིན་ནམ་སྙམ་པ་བཀྲ་ཧྲིག་པ་གཅིག་བྱུང༌།
དེ་ནས་དེ་ཁ་ཙུག་བསྒོམས་པས། ཡང་རྟོག་པ་ལ་སྔར་གྱི་ཕ་རྒད་པོ་མོན་གྲགས་ཀྲོང་ཤར་བྱུང༌། དེ་ཁོ་རང་ལ་བལྟས་པས་གཞི་མེད་སྐྱེ་བ་མེད་པ་འདྲ་བ་གཅིག་འདུག ། སང་རིན་པོ་ཆེའི་དྲུང་ན་ཡར་ཕྱིན་པས། ལྷོ་པ་བསྒོམ་སྐྱེས་སེ་གསུང༌། བསྒོམ་མ་སྐྱེས་ལགས། རྣམ་རྟོག་ལ་རང་བཞིན་མེད་པ་འདྲ་བ་གཅིག་གདའ་སྟེ་བྱས། ད་རུང་ཅི་འདྲ་གཅིག་འདུག་ལྟོས་ལ་ཤོག ། ཁྱོད་ཀྱི་སྔར་ཆོས་འདྲ་བ་ཉན་ནེ་གསུངས་ནས་ངོ་སྤྲོད་དུ་མ་འདོད། དེ་ཙ་ན་ངོ་སྤྲོད་པས་ཆོག་ཙམ་ཡོད་པས་གསུང༌།
དོ་རེད་ཡང་མདངས་ཀྱི་སྐྱིལ་པོ་གོག་པོ་དེར་ཕྱིན། བླ་མ་ལ་གསོལ་བ་བཏབ་ནས་བསྒོམས་པས། རྟོག་པ་ལ་སྔར་གྱི་ཕ་རྒད་པོ་མོན་གྲགས་ཀྲོང་ཤར་བྱུང༌། དེར་ཁོ་རང་ལ་ལྟས་པས། ཁོ་རང་རང་བཞིན་སྐྱེ་བ་མེད་པ་གཅིག་ཏུ་འདུག་སྟེ། དེ་རྗེས་ལ་རང་བཞིན་མེད་པ་ཡིན་ན་རྣམ་རྟོག་ཏུ་འཆར་བ་མི་འཐད། རང་བཞིན་མེད་པ་འཆར་ན་ནམ་མཁའ་འཆར་རམ་སྙམ་པ་གཅིག་བྱུང༌། དེ་ཀ་ལ་ཤེས་པ་དཀྲུག་ཐོམ་ཙེར་སོང༌། ང་ལས་མེད་ཀྱི་ངས་དེའི་ཤན་ཡང་མ་ཕྱེད་པ་ཡིན་གསུང༌། ཡང་རིན་པོ་ཆེའི་དྲུང་ན་ཡར་ཕྱིན་པས།
ལྷོ་པ་བསྒོམ་སྐྱེས་སེ་གསུང༌། བསྒོམ་ཀ་མ་སྐྱེས་ལགས་ཞུས་པས། འདིར་ཤོག་དང་ཅི་འདྲ་གཅིག་བྱུང་གསུང༌། དེར་རྟོག་པ་རང་བཞིན་མེད་པ་འདྲ་བ་གཅིག་གདའ་སྟེ། རང་བཞིན་མེད་པ་ཡིན་ན། རྣམ་རྟོག་ཏུ་འཆར་མི་འཐད། རང་བཞིན་མེད་པ་འཆར་ན། ནམ་མཁའ་འདི་ཡང་འཆར་རམ་སྙམ་པ་གཅིག་བྱུང་ཞུས་པས། རིན་པོ་ཆེ་ཞལ་ལ་ཕྱག་བཀབ་ནས་དར་གཅིག་བཞད་ཀྱིན་འདུག ། དེའི་ཕྱི་ནུབ་ནམ་མཁའ་སྟོང་པ་བྱ་བ་ཡིན།
ནང་གི་སེམས་རིག་སྟོང་དབྱེ་བ་མེད་པ་བྱ་བ་ཡིན་པས། རང་བཞིན་མེད་པ་ཁོ་ནས་འཆར་བ་ཡིན་མོད་གསུང༌། དེར་དེ་ཀ་ལ་བཀྲ་ཧྲིག་བྱུང་ནས་བདེ་ཕྱམ་སོང༌། དེར་སྔར་གྱི་ཕ་རྒད་པོ་མོན་གྲགས་ཀྱི་སྣང་བ་འགག་ཏུ་མ་འདོད་པ་དེ། ཆུ་ནང་གི་ཟླ་བའམ་ནམ་མཁའི་འཇའ་ཚོན་བཞིན་ཝལ་ལེ་མ་འགགས་པར་འདུག ། རང་བཞིན་མེད་པ་བྱ་བ་དེ། བསྒོམ་ཆེན་པ་ཕལ་མོ་ཆེ་སྟོང་པ་ཕྱང་ཆད་གཅིག་ལ་བློ་རྩེ་གཏད་ནས་འདུག་སྟེ་མ་གོ་བ་ཡིན། རང་བཞིན་མེད་པ་བྱ་བ་དེ། ཡུལ་སྟོང་པར་འགྲོ་བ་ལ་ཟེར་བ་མིན། ཨ་འཐས་ཀྱི་རང་བཞིན་མེད་པ་ལ་ཟེར་བ་ཡིན།
འཛིན་པའི་རང་བཞིན་མེད་པ་ཡིན། ཡང་དེས་ལས་སྣ་ཚོགས་སུ་འཆར་གྱིན་འདུག་པས་འགག་མེད་དུ་འདུག ། ཤར་ཡང་ཁོ་རང་གི་རང་བཞིན་སྐྱེ་བ་མེད་པར་འདུག་པས་སྐྱེ་མེད་དུ་འདུག ། དེའི་ཐོག་ན་ཐ་མལ་རང་རྒྱུད་པར་མི་འདུག་པས་གནས་པ་མི་འདུག ། དེ་ལ་ངས་ཆོས་སྐད་དུ་སྤྲོས་བྲལ་འབྲིང་པོ་རྣམ་རྟོག་རང་བཞིན་མེད་པ་སྐྱེ་འགག་གནས་གསུམ་དང་བྲལ་བར་རྟོགས་པ་བྱ་བ་ཡིན་གསུང༌། རྩེ་གཅིག་དང་སྤྲོས་བྲལ་གྱི་ཁྱད་པར་རྣམ་རྟོག་ཆོས་སྐུར་གྲོལ་མ་གྲོལ་ཡིན། རྩེ་གཅིག་འཇིག་རྟེན་པའི་ལམ་ཡིན། རྣམ་རྟོག་ཆོས་སྐུར་གྲོལ་བ་དེ། སྤོས་བྲལ་ངོ་བོ་མཐོང་བ་ཟེར། སེམས་སྐྱེད་ཀྱི་དབང་དུ་སོང་བ་ཡིན་ན།
དོན་དམ་བྱང་ཆུབ་མཆོག་ཏུ་སེམས་སྐྱེད་པ་ཟེར། དབང་བཞིའི་སྐད་དུ་བྱས་ན་དབང་བཞི་པ་ཐོབ་པ་ཟེར། མཚན་ཉིད་པ་མཐོང་ལམ་རྣམ་པར་མི་རྟོག་པའི་ཡེ་ཤེས་ངོས་ཟིན་པ་ཡིན་གསུང༌། འོ་ན་དེ་ལ་ཏིང་ངེ་འཛིན་བརྒྱ་ལ་སྙོམས་པར་འཇུག་པ་དང༌། སངས་རྒྱས་བརྒྱའི་ཞལ་བལྟ་ནུས་པ་དང༌། སྤྲུལ་པ་མི་འདྲ་བ་བརྒྱ་བརྒྱ་འགྱེད་ནུས་པ་ལ་སོགས་པ་ཡོན་ཏན་བརྒྱ་ཕྲག་བཅུ་གཉིས་སྟོན་ནུས་པ་དེ་ཡོད་དམ་ཞེ་ན། ང་ཡོད་པར་འདོད་པ་ཡིན། ཏིང་ངེ་འཛིན་བརྒྱ་མཚོན་པ་ཙམ་ཡིན། དེའི་དུས་ན་ཏིང་ངེ་འཛིན་བསམ་གྱིས་མི་ཁྱབ་པ་ལ་སྙོམས་པར་ཞུགས་ནས་ཡོད་པ་ཡིན། སངས་རྒྱས་བརྒྱའི་ཞལ་མཚོན་པ་ཙམ་ཡིན།
བླ་མ་ཇོ་བོ་ཐུགས་རྗེ་ཆེན་པོར་བསྒོམ་ཙ་ན། བླ་མ་ཐུགས་རྗེ་ཆེན་པོའི་ཞལ་མཐོང་བ་ཡིན། དེ་བཞིན་སངས་རྒྱས་བསམ་གྱིས་མི་ཁྱབ་པའི་ཞལ་བལྟ་བར་ནུས་ཏེ། དེ་ཁྱེད་མཚན་ཉིད་པའི་བློ་ཁོག་ཏུ་མི་ཤོང༌། ཡོན་ཏན་བརྒྱ་ཕྲག་བཅུ་གཉིས་པོ་དེ། རྟོགས་ལྡན་གཅིག་གི་རང་སྣང་ཡིན། གང་ཟག་གཞན་དང་མཐུན་སྣང་དུ་བྱུང་བ་མ་ཡིན། སྤྲུལ་པ་ཡང་དེ་དང་འདྲ་བར་བསམ་གྱིས་མི་ཁྱབ་པ་སྟོན་ནུས་གསུང༌། འབྲིང་པོ་རྩ་བ་དང་བྲལ་བར་རྟོགས་བྱ་བ་དེ། གོང་གི་ཉོན་མོངས་པ་དང་རྣམ་པར་རྟོག་པ་གཞི་རྩ་མེད་པར་ལྷང་གིས་རྟོགས་པ་ལ།
ངེས་པའི་ཤེས་པ་ཨ་པ་འཁོར་བར་འཁྱམ་པར་བྱེད་པའི་གཞི་ཉོན་མོངས་པ་དང་རྣམ་པར་རྟོག་པ་ལ། གཞི་རྩ་མེད་འདུག་པ་ལ་སྙམ་པའི་ཤེས་པ་དགའ་བ་ཁྱད་པར་ཅན་སྐྱེས་ཏེ། ངེས་ཤེས་དེ་རང་བཟང་རྟོག་ཏུ་སོང་ཡོད་པ་ཡིན། དེ་ངོས་ཟིན་ནས་བཟང་རྟོག་གཞི་རྩ་མེད་པར་ལྷང་གིས་རྟོགས་པ་ལ། འབྲིང་རྩ་བ་དང་བྲལ་བར་རྟོགས་པ་ཟེར་བ་ཡིན། ཡང་ན་ངེས་ཤེས་དེ་རང་ཆོས་ཉིད་རང་གསལ་དུ་རྟོགས་ན་ཡང༌། རྩ་བ་དང་བྲལ་བར་རྟོགས་པ་ཡང་དཀའ་སྟེ་འདུག ། ང་ལ་བསྒོམ་དེང་ཙམ་ཡོད་ཙ་ན། རིན་པོ་ཆེ་སྐུ་གཤེགས་ནས་མེད་གསུང༌། རབ་ཕྱི་ནང་གི་སྒྲོ་འདོགས་ཆོད་པ་བྱ་བ་དེ།
སྤྲོས་བྲལ་འབྲིང་པོ་ན། ནང་ཉོན་མོངས་པ་དང་རྣམ་པར་རྟོག་པ་ཐམས་ཅད་གཞི་རྩ་མེད་པར་རྟོགས་ཀྱང༌། ད་རུང་ཕྱི་རོལ་གྱི་ཡུལ་ལ་ཇི་ལྟར་བྱས་ཀྱང༌། འཁྲིག་མ་ཚུད་པར་ཡོད་པ་ཡིན། ང་ལ་དང་པོ་ཕྱི་རོལ་གྱི་ཡུལ་སྣང་ཐམས་ཅད་རང་སེམས་སུ་ཤེས། སེམས་སྣང་ལ་རང་བཞིན་མེད་པ་ནམ་མཁའ་ལྟ་བུར་རྟོགས། ནང་ཉོན་མོངས་པ་དང་རྣམ་པར་རྟོག་པ། ཕྱི་ཚོགས་དྲུག་གི་སྣང་བ་ཐམས་ཅད་རང་གི་སེམས་སུ་ཤེས། སེམས་སྣང་ལ་རང་བཞིན་མེད་པ། ཡུལ་དམིགས་གཏད་དང་བྲལ་བ།
ནམ་མཁའི་དཀྱིལ་ལྟ་བུར་བདེ་ཕྱམ་གྱིས་རྟོགས་པ་དེ་ལ་ཕྱི་ནང་གི་སྒྲོ་འདོགས་ཆོད་པ་ཟེར་བ་ཡིན། རྗེའི་ཞལ་ནས། འདིའི་སྐབས་སུ་ང་ལ་འདི་ལྟར་བྱུང་གསུང༌། རིན་པོ་ཆེ་པ་སྐུ་གཤེགས་པའི་མྱ་ངན་དུ། ལྷོ་བྲག་མཁར་ཆུར་བསྒྲུབ་པ་བྱེད་ཀྱིན་ཡོད་ཙ་ན། ཉི་མ་གཅིག་གི་ཚེ་ཕྱེ་ཕད་ལ་བྱི་བས་རྨུགས་ནས་འདུག ། དེར་དང་པོ་ཚིག་པ་ཟ་འཁྲུག་པ་གཅིག་བྱུང་དེར་རྗེས་སྙིང་རྗེ་དུངས་པ་གཅིག་བསྒོམས་པས་སྙིང་རྗེ་ཀ་རེ་འདུག ། བླ་མ་དང་ཇོ་བོ་ཐུགས་རྗེ་ཆེན་པོར་བསྒོམས་པས་ཀྱང་དེ་ལྟར་ཤར་བྱུང༌། དེར་སྣང་བ་རང་གི་སེམས་བྱ་བ་དེ་ལ་ཟེར་བར་འདུག་སྙམ་པ་བཀྲ་རིག་པ་གཅིག་བྱུང༌། དེ་ནས་ཁོ་རང་གི་ཐོག་ཏུ་མ་བཅོས་པར་བཞག་པས་ཁོ་རང་གི་རང་བཞིན་སྐྱེ་བ་མེད་པར་འདུག །
སྐྱེ་བ་མེད་པར་འདུག་ཀྱང༌། སྣང་བ་འགག་ཏུ་མ་གཏུབ་སྟེ། ཆུ་ནང་གི་ཟླ་བ་འམ་ནམ་མཁའི་འཇའ་ཚོན་ལྟར་ཝལ་ལེ་འདུག ། དམིགས་པ་དང་བྲལ་བ་བྱ་བ་དེ། སྟོང་པ་ཡུལ་དུ་དམིགས་གཏད་དང་བྲལ་བ་དེ། སྣང་བ་མ་འགགས་པར་འདུག ། རྟོག་པ་ཡུལ་དུ་དམིགས་གཏད་དང་བྲལ་བ་དེ། སྣང་བའི་རང་བཞིན་སྐྱེ་བ་མེད་པར་འདུག ། འཛིན་པ་མེད་པ་ནམ་མཁའི་དཀྱིལ་ལྟ་བུར་འདུག ། ཉམས་ལེན་ཕྱི་ནང་མེད་པར་བདེ་བར་འདུག་པས།
དེ་ལ་ཆོས་སྐད་སྤྲོས་བྲལ་ཆེན་པོ་སྣང་བ་རང་གི་སེམས་སུ་ཤེས། སེམས་སྣང་ལ་རང་བཞིན་མེད་པ། ཡུལ་དམིགས་གཏད་དང་བྲལ་བ། ནམ་མཁའི་དཀྱིལ་ལྟ་བུར་རྟོགས་པ་བྱ་བ་ཡིན། ང་བསྒོམ་དེ་ཙམ་གཅིག་ཡོད་ཙ་ན་རྒྱ་གར་ཛ་ལན་དྷ་ར་ལ་སོགས་བསྐོར་བ་ཡིན་གསུང༌། དེ་ཙ་ན་ངས་བསྒོམ་ཆེན་པ་ཀུན་ལ། སྣང་བ་འདི་ཐམས་ཅད་རང་གི་སེམས་སུ་འདུག ། སེམས་ནི་སྣང་ལ་རང་བཞིན་མེད་པར་འདུག ། དེ་ལས་ལྷག་པའི་བསྒོམ་ཡོད་དེ་བྱས་ཀྱིན་དྲིས་པས། ཤན་ཕྱེད་པ་ཙམ་མ་བྱུང་གསུང༌།
སྤྲོས་བྲལ་གྱི་མཉམ་རྗེས་དྲན་མི་དྲན་ཡིན། དྲན་ན་མཉམ་བཞག་མ་དྲན་ན་རྗེས། སྤྲོས་པ་དང་བྲལ་བ་ལ། འཁོར་འདས་ཀྱི་བར་ན་དྲན་མི་དྲན་ལས་མེད་པས། གདམ་ངག་གི་རྩ་བ་དྲན་པ་ཡིན། ཉིན་བར་རྐྱེན་གྱིས་མི་གནོད་ན་སྤྲོས་བྲལ་ཆེན་པོ་ཡིན། རྟོགས་པ་རྩལ་རྫོགས་པ་ལ། རྐྱེན་གྱིས་མི་གནོད་ཞེས་ཐ་སྙད་བཏགས་པ་ཡིན། དེ་ནས་རོ་གཅིག་ཏུ་ན་འཕར་བ་ལ་ཚེགས་མི་འདུག་གསུང༌། རོ་གཅིག་འཁོར་འདས་གཅིག་ཏུ་འདྲེས་བྱ་བ་དེ།
སྣང་བ་ལ་བདེན་པར་བཟུང་བས་འཁོར་བ་ཟེར་བ་ཡིན། དེའི་རང་བཞིན་སྐྱེ་བ་མེད་པར་ཤེས་པ་ལ། མྱ་ངན་ལས་འདས་པ་ཟེར་བ་ཡིན། དེར་སྣང་བ་དང་སྟོང་པ་དབྱེར་མེད་པར་རྟོགས་པ་ལ། རོ་གཅིག་འཁོར་འདས་གཅིག་ཏུ་འདྲེས་པ་ཟེར་བ་ཡིན། རོ་གཅིག་སྣང་བ་བསྒོམ་དུ་ཤར། ཁོར་ཡུག་མ་རུ་སོང་བ་ཡིན་བྱ་བ་དེ། བསྒོམ་རོ་གཅིག་གི་རྟོགས་པ་ཤར་ནས། ཉམས་མྱོང་ཕལ་མོ་ཆེ་ཁོར་ཡུག་ཏུ་འགྲོ ། གང་ཟག་རིགས་མ་ངེས་པས།
ནུབ་མོ་མི་འོང་པ་ཡང་སྲིད། ལ་ལ་རྨི་ལམ་འགག་ཟེར་ཏེ། རྨི་ལམ་གྱི་སྣང་བ་མི་འགག་པར་འདོད། ད་ལྟར་གྱི་སྣང་བ་འདི་འགག་གམ། རྩ་ཆད་རང་ས་ཟིན་པ་དང༌། འཛིན་མེད་རང་སོ་ཚུགས་པ་ལ། ཡང་དག་པའི་དྲན་པས་ཟིན་པ་ཟེར་བ་ཡིན། སེམས་ཅིའི་ངོ་བོར་ཡང་མ་གྲུབ་པས། ཅིར་ཡང་འཆར་ལ། ཤར་བའི་དུས་སུ་ཇི་ལྟར་ཤར་ཡང༌།
ཁོ་རང་ངོ་བོ་ཉིད་ཀྱིས་སྟོང་པར་རྟོགས་པ་དེ༌། སྣང་འཛིན་དང་སྟོང་འཛིན་མི་འདུག་པས། བློ་འདས་ཟེར། སྣང་དམིགས་དང་སྟོང་དམིགས་མི་འདུག་པས། དམིགས་གཏན་དང་བྲལ་པ་ཟེར། བསྐྱེད་རྫོགས་ཟུང་འཇུག ། བདེན་གཉིས་དབྱེར་མེད། འཁོར་འདས་གཅིག་ཏུ་འདྲེས་པ་ཟེར་བ་ཡིན། རྗེའི་ཞལ་ནས། ང་ལ་འདིའི་སྐབས་སུ་འདི་བྱུང་གསུང༌།
དང་པོ་རང་རོ་གཅིག་ཡིན་ནམ་སྙམ་པ་བྱུང༌། འབྲི་ཁུང་པའི་སྒོམ་ཆེན་འདྲ་བ་ལ་དྲིས་པས། ཤན་ཕྱེད་པ་མ་བྱུང༌། དེ་རོ་གཅིག་མིན་པར་འདུག ། ཕྱིས་ཙ་རི་ན་གཏོར་མ་གཅིག་བཏང་བའི་རྗེས་ལ། ཤེས་རབ་སྙིང་པོ་གཅིག་འདོན་གྱིན་ཡོད་ཙ་ན། གཟུགས་སྟོང་བའོ། ། སྟོང་པ་ཉིད་གཟུགས་སོ་ཟེར་བ་ལ། ཨ་པ་གཟུགས་རང་སྟོང་པར་འདུག་པ། སྟོང་པ་ཉིད་གཟུགས་སུ་འདུག་པ་ལ་སྙམ་བཀྲ་རིག་པ་གཅིག་བྱུང༌།
དེའི་རྗེས་ལ་གང་ལྟར་ཤར་བའི་སྣང་བ་ཐམས་ཅད་དྲན་པས་ཚུར་བཟུང་མ་དགོས་པར། སྣང་བ་ཐམས་ཅད་ཁོ་རང་ངོ་བོ་ཉིད་ཀྱིས་སྟོང་པ། འཛིན་མེད་དུ་ཟང་ཐལ་ཐལ་འདུག ། དེ་ལ་དྲན་འཛིན་རྩོལ་བ་མེད་པ་ལ། དྲན་མེད་ཕྱལ་པར་མ་ཤོར་བ། ནང་འཛིན་མེད་རང་སོ་ཚུགས་པ། ངོ་བོ་ཉིད་ཀྱིས་སྟོང་པ། རྩོལ་མེད་མ་ཡེངས་ཙམ། ཐུག་ཕྲད་རང་ངོ་ཤེས་པ་ལ། ཡང་དག་པའི་དྲན་པ་ཟེར་བ་ཡིན།
དེ་ནས་བསྒོམ་མ་ཡེངས་པའི་ངང་དུ་འཛིན་པ་མེད་པར་གློད་ནས་ཅི་དགར་བཞག་པས། ཅི་ཞིག་ལྟར་ན་ཉམས་མྱོང་གནས་ཆ་མེད་པར་སོང༌། སྔར་གྱི་བག་ཆགས་ཐམས་ཅད་བཀྲ་རིག་རིག་ཤར་ནས་བྱུང༌། སྣང་བ་ཐམས་ཅད་ཁོ་རང་གི་ངོ་བོ་ཉིད་ཀྱིས་སྟོང་པར་འདུག ། སྟོང་པར་འདུག་ཀྱང་སྣང་བ་འགག་ཏུ་མ་གཏུབ་སྟེ། བག་ཆགས་ཀྱི་སྣང་བ་དེ་ཐམས་ཅད་སྔར་གྱི་སེམས་གཟུགས་སུ་གོ་བས། དེ་ནས་རྒྱུ་འབྲས་ཀྱི་འགྲོས་རགས་པ་ཐམས་ཅད་ཤེས་པ་བྱུང༌། བསྒོམ་རོ་གཅིག་གི་རྟོགས་པ་ཤར་ནས། རྒྱུ་འབྲས་རགས་རིམ་གཅིག་ཅིས་ཀྱང་འཆར་ངེས་པར་འདུག་གསུང༌། སྤྲོས་བྲལ་དང་རོ་གཅིག་གི་ཁྱད་པར།
སྤྲོས་བྲལ་སྣང་བ་རང་གི་སེམས་སུ་ཤེས། རོ་གཅིག་སྣང་བ་བསྒོམ་དུ་ཤར། འོ་ན་སེམས་སུ་ཤེས་པ་དང་བསྒོམ་དུ་ཤར་བ་ལ་ཁྱད་ཅི་ཡོད་ན། སྟོང་ཐོག་ཏུ་སྟོབ་མི་སྟོབ་གཅིག་ཡོད། སྤྲོས་བྲལ་སྟོང་ཐོག་ཏུ་ཚུར་སྟོབ་པ་གཅིག་ཡོད། དེ་དག་པ་རོ་གཅིག་ཏུ་སོང་བ་ཡིན། རོ་གཅིག་ཡན་ཆད་ལ་རྟོགས་པའི་ངོ་བོ་ན་འཕར་རྒྱུ་མེད། མྱོང་བ་བརྟན་དུ་སོང་བས་ཁྱད་པར་དུ་ཆེ་བ་ཡིན། མྱོང་བ་བརྟན་དུ་སོང་བས་ཀྱང་སྤང་བྱ་རེ་སྤངས་ནས་ཡོང་བ་ཡིན་ཏེ། ངོ་བོ་ལ་ནི་འཕར་རྒྱུ་མེད་པ་ཡིན་གསུང༌།
སྤྲོས་བྲལ་བ་དང་རོ་གཅིག་གི་ཁྱད་པར་རྒྱས་པར་ཕྱེ་ན། འདི་སྤྲོས་བྲལ་ཆེན་པོའི་སྐྱེ་ཚུལ་ཡིན་ཏེ། སྣང་བ་ཐམས་ཅད་རང་གི་སེམས་སྣང་ལ་རང་བཞིན་མེད་པར། ཡུལ་དམིགས་གཏད་དང་བྲལ་བ། ནམ་མཁའི་དཀྱིལ་ལྟ་བུ་བདེ་ཁྱབ་ཀྱིས་རྟོགས། དེ་ལྟར་རྟོགས་ཀྱང་ད་རུང་ཡུལ་སྣང་སྟོང་ཟུང་འཇུག་ལ་འཕྲིག་མ་ཚུད་པར་ཡོད། ཡུལ་སྣང་སྟོང་དུ་ཤར་བ་དང༌། ཡུལ་སྣང་ལ་རང་བཞིན་མེད་པར་བདེ་བར་ཡོད། སྟོང་ཐོག་ཏུ་ཚུར་སྟོབ་པ་གཅིག་ཡོད་པ་ཡིན། སེམས་ཀྱི་རང་བཞིན་སྐྱེ་བ་མེད་པར་རྟོགས་པ་ལས།
གནས་ལུགས་རྟོགས་པ་མིན། ཆོས་སྐད་སྟོང་པའི་ཁ་འཛིན་ཆེ་བར་ཡོད། རང་བཞིན་མེད་པ་ཟེར། མ་གྲུབ་པ་ཟེར། མ་སྐྱེས་པ་ཟེར། གཞི་རྩ་མེད་པ་ཟེར་ཏེ། རྒྱུ་འབྲས་ཁྱད་དུ་གསོད་ཉེན་ཡོད་པ་ཡིན། སྟོང་པ་ཕྱོགས་གཅིག་རྟོགས་པ་གནས་ལུགས་མིན། ཡུལ་ལ་དངོས་པོར་ཞེན་ནའང་གནས་ལུགས་རྟོགས་པ་མིན། སྤྲོས་བྲལ་རྟོགས་པས་ཀྱང་གནས་ལུགས་རྟོགས་པ་མིན།
སངས་རྒྱས་ཀྱི་ཐུགས་རང་བཞིན་གྱི་མེད་པར་རྟོགས་ཀྱང༌། སྣང་བ་ཐམས་ཅད་རྒྱུ་རྐྱེན་རྟེན་འབྲེལ་ཚོགས་པ་ལས་བྱུང་བ་ཡིན་ཏེ། རྡོ་རྗེ་གསང་ལམ་མའི་ན་བཟའ་ལ་གཟིགས་ནས། འདིའི་མཚན་ཉིད་མ་ཤེས་པས། རྒྱུ་འབྲས་རྟེན་འབྲེལ་མ་ཤར་བ་ཡིན། སྤྲོས་བྲལ་དུས་སུ་རྒྱུ་འབྲས་སྟོང་ཉིད་དུ་བཞུགས་པ་ཡིན། རོ་གཅིག་དུས་སུ་སྟོང་ཉིད་རྒྱུ་འབྲས་སུ་ཤར་བ་ཡིན། དེ་གཉིས་ཀྱི་ཁྱད་པར་དེ་ཡིན་གསུང༌། སྤྱིར་སེམས་ལ་གསུམ་ཡིན་གསུང༌། ངོ་བོ།
མཚན་ཉིད། གནས་ལུགས་བྱ་བ་གསུམ་ཡིན། ངོ་བོ་བྱ་བ་ཐམས་ཅད་རང་གི་སེམས་སུ་ཤེས། སེམས་སྣང་ལ་རང་བཞིན་མེད་པ། བསམ་བརྗོད་ཀྱི་ཡུལ་ལས་འདས་པ་དེ་ཡིན། དེའི་གདངས་འགག་པ་མེད་པ་སྣང་བ་སྣ་ཚོགས་སུ་ཤར་བ་ལ། སེམས་ཀྱི་མཚན་ཉིད་ཟེར་བ་ཡིན། སྣང་བ་དང་སྟོང་པ་དབྱེར་མེད་པར་རྟོགས་པ་ལ། གནས་ལུགས་རྟོགས་པ་ཟེར་བ་ཡིན། རྗེའི་ཞལ་ནས།
འོ་སྐོལ་ཚོ་སེམས་ཀྱི་མཚན་ཉིད་མི་གཅིག་པས། འདི་ཙམ་གཅིག་ལ་འདྲ་བ་གཅིག་ཀྱང་མི་གདའ་ན། དེ་ཚོ་ཐམས་ཅད་སེམས་ཀྱི་མཚན་ཉིད་འཆར་སྒོ་ཐ་དད་མི་གཅིག་པ་ལས་བྱུང་བ་ཡིན་ཏེ། སེམས་གཟུགས་ཀྲོང་ཀྲོང་བ་སྣང་བ། རང་གི་སེམས་གཟུགས་ལས་བྱུང་བ་ཡིན་ཏེ། སྣང་བ་དེ་ཐམས་ཅད་ངོ་བོ་རང་བཞིན་གྱིས་དག་པ། སྣང་བ་དང་སྟོང་པ་དབྱེ་བ་མེད་པས་རྟོགས་པ་གནས་ལུགས་རྟོགས་པ་ཟེར་བ་ཡིན། དགེ་སྡིག་གི་སྣང་བ་ཐམས་ཅད་སེམས་གཟུགས་སུ་གོ་བས། རྒྱུ་འབྲས་ཕྲ་ཞིང་ཕྲ་བ་ནས་འདོར་ལེན་ཤེས་ཏེ། སྐྱོན་དག་ཅིང་ཡོན་ཏན་རྟོགས་པའི་རྟེན་འབྲེལ་སྒྲིག་ཤེས།
གང་ཤར་བའི་སྣང་བ་ཐམས་ཅད་སེམས་གཟུགས་སུ་ཀྲོང་ཤར། རྒྱུ་འབྲས་རགས་རིམས་ཤར་བ་ཡིན་གསུང༌། འབྲིང་གཟུང་འཛིན་གྱི་རྩ་བ་རྦད་ཀྱིས་ཆད་བྱ་བ་དེ། འཛིན་པ་ཚོགས་དྲུག་གི་ཡུལ་ལ་སྐྱེ་བ་ཡིན། ཡུལ་སྣང་ཤར་བ་དང་འཛིན་པ་སྟོང་པ་དུས་གཅིག་ཏུ་འབྱུང་བས། འབྲིང་བཟུང་འཛིན་གྱི་རྩ་བ་རྦད་ཀྱིས་ཆད་ཟེར་བ་ཡིན། གང་ལྟར་ཤར་བའི་སྣང་བ་ཐམས་ཅད་སེམས་གཟུགས་སུ་ཀྲོང་ཀྲོང་ཤར། སྣང་བ་དེ་ཁོ་རང་ངོ་བོ་ཉིད་སྟོང་པར་འདུག ། སྟོང་པར་འདུག་ཀྱང་སྣང་བ་འགག་ཏུ་མ་གཏུབ་སྟེ། སྒྱུ་མ་ལྟར་ཝལ་ལེ་འདུག་པས།
གཉིས་མེད་ཟུང་འཇུག་ཏུ་རྟོགས་པ་ཡིན། དྲན་འཛིན་རྩོལ་བ་མེད་པ། ཡང་དག་གི་དྲན་པ་ལས་མ་གཡོས་པ། མ་བཟུང་ལ་མ་ཤོར་བ། མ་བྱས་ལ་ལྷུན་གྱིས་གྲུབ་པ་བྱ་བ་དེ་ཚོ་དོན་གཅིག་པ་ཡིན་གསུང༌། རབ་སྣང་ཞིང་སྲིད་པའི་ཆོས་ཐམས་ཅད་སྐྱེ་བ་མེད་པའི་ངང་དུ་ཞི་བ་བྱ་བ་དེ། ཉོན་མོངས་པ་དང་རྣམ་པར་རྟོག་པའི་རང་བཞིན་སྐྱེ་བ་མེད་པར་ནི་སྤྲོས་བྲལ་རང་ནས་རྟོགས་ལ། འདིར་རོ་གཅིག་འབྲིང་པོ་ན་རྗེས་བདེན་འཛིན་ཕྲ་མོ་ཡོད་ལས་ཆེ། འདིར་གཉིས་འཛིན་ཐམས་ཅད་སྐྱེ་མེད་ཀྱི་ངང་དུ་ཞི་བ་ཞེས་བྱ། འོ་ན་བསྒོམ་མེད་དང་ཁྱད་ཅི་ཡོད་ཞེ་ན།
ད་རུང་རྗེས་སྒྱུ་མ་ལྟ་བུ་ཡོད། སྤྱིར་མཉམ་བཞག ། རྗེས་ཤེས། རྗེས་ལ་ཐོབ་པར་བྱ་བ་གསུམ་ཡོད། རྗེས་ལ་བཞི་ལས། རྗེས་ཤེས་ཉོན་མོངས་པ། རྗེས་ཤེས་རྟོག་པ། རྗེས་རྟོག་པ་ཕྲ་མོ། རྗེས་སྒྱུ་མ་བྱ་བ་ཡིན། རྗེས་ཉོན་མོངས་པ་བྱ་བ་དེ་སྤྲོས་བྲལ་ལ་དྲན་པས་མ་ཟིན་ན་ཉོན་མོངས་རབ་སྐྱེ་ཉེན་ཆེ།
རྗེས་རྟོག་པ་བྱ་བ་དེ། རྟོག་པ་སྐད་ཅིག་མ་ཏོལ་སྐྱེ། རྟོག་པ་ཕྲ་མོ་བྱ་བ་དེ་རྟོག་པ་ཕྲ་མོ་སྐྱེ། སྒྱུ་མ་བྱ་བ་དེ་སྒྱུ་མ་ཕྲ་མོ་སྐྱེ་བ་ཡིན། དེ་རྣམས་ཐམས་ཅད་བསྒོམ་བྱ་ཡིན། བསྒོམ་བྱེད་ལ་ཆེད་དུ་འཛིན་པ་ལ་མ་ཞུགས་པས། དེ་བློ་འདས་སུ་གནས། རྩོལ་བ་མེད་པ། ཡང་དག་གི་དྲན་རྒྱུན་སྲིངས་པས། རྗེས་ཇེ་ཕྲ་འདག་པ་ཡིན་གསུང༌།
བསྒོམ་མེད་དང་པོ་བསྒོམ་བྱ་བསྒོམ་བྱེད་དང་བྲལ་བ་བྱ་བ་དེ། ཆོས་སྤྱི་ལྟོས་ནས་ཉོན་མོངས་པའི་སྒྲིབ་པ་སྔོན་ལ་སྦྱངས། ཤེས་བྱའི་སྒྲིབ་པ་མཇུག་ལ་སྤོར་བར་གསུངས། ཆོས་རྗེ་རས་པ་རྒྱུ་ཟད་སྤུན་ཟད་དུས་གཅིག་ལ་འཛད་པར་བཞེད། རྗེ་མི་ལའི་ཞལ་ནས། ཤེས་བྱའི་སྒྲིབ་པ་སྔོན་ལ་སྤོང༌། ཉོན་མོངས་པའི་སྒྲིབ་པ་མཇུག་ལ་སྤོང་གསུངས་ཏེ། ཁོང་གི་དེ་ལ་མི་འཐད་པ་མི་འདུག་གསུང༌། ངས་བསྒོམ་མེད་དང་པོ་བསྒོམ་བྱེད་དང་བྲལ་བ་དེ་ལ་གོ་བ་འདི་ལྟར་དུ་བླངས་སོ། ། རོ་གཅིག་ན་རྗེས་སྒྱུ་མ་ལྟ་བུ་ཡོད།
བླ་མ་ཞང་གི་ཞལ་ནས། རོ་གཅིག་ཨ་འཐས་ཡད་ཡུད་ཙམ་གསུང༌། རོ་གཅིག་ཆེན་པོ་ན་ཨ་འཐས་དང་ནམ་ཡང་མེད་དེ། ང་ཉིན་པར་རྗེས་རང་མེད་དམ་སྙམ། རྗེས་དེ་ནུབ་མོ་གཉིད་དུ་སོང༌། རྨི་ལམ་མ་བྱུང་བ་ནས་རྗེས་བཟུང་འཛིན་རགས་པ་ཡང་མ་སྐྱེ། ཆོས་ཉིད་རང་གསལ་དུ་ཡང་མ་སོང་ལ། རྗེས་སྒྱུ་མ་ལྟ་བུ་གཅིག་ཡོད་དེ། སྒོམ་བྱ་ཡིན། དེ་འཛིན་མེད་རང་གསལ་དུ་དྲན་ཙ་ན།
ཡང་དག་གི་དྲན་པ་ཕྲ་མོ་དེ་བསྒོམ་བྱེད་ཡིན། དེ་ལ་རྟག་པར་བསྒོམ་པ་མི་འདུག ། ཆད་པར་བསྒོམ་པར་མི་འདུག ། བློ་མི་འདུག་པས་མི་བསྒོམ་པར་ཡོང་བ་ཡིན། དྲན་པ་དེ་དག་པ་དང་བསྒོམ་མེད་དུ་སོང་བ་ཡིན། བསྒོམ་མེད་ཆུང་ངུ་ན་གོང་གི་རྗེས་སྒྱུ་མ་ཙམ་དེ་ཡང་ཕྲ་མོར་སོང་བའི་སྒྱུ་མ་ཕྲ་མོ་གཅིག་ཡོད། དེ་ལ་དྲན་པ་རྟེན་མི་དགོས། ཁོ་རང་རང་དག་ལ་འགྲོ ། དེ་མཚོ་ནང་གི་འཁྱགས་པ་དང་འདྲ་གསུང༌། རོ་གཅིག་དང་བསྒོམ་མེད་ཀྱི་ཁྱད་པར།
རྩོལ་མེད་ཀྱི་དྲན་པ་དག་མ་དག་ཡིན། བསྒོམ་གྱི་ངོ་བོ་ལ་ནི་རོ་གཅིག་ཡན་ལ་ན་འཕར་རྒྱུ་མེད། དྲན་པ་དེ་དག་པ་དང་བསྒོམ་མེད་ཟེར་བ་ཡིན། རྗེའི་ཞལ་ནས། ངའི་གོ་བ་དེ་ཚོ་ཐམས་ཅད་ཐད་སོ་ཐད་སོ་ན་ཏིག་པ་ཡོད་པ་ཡིན་གསུང༌། ང་འདི་ན་མར་ལ་སྤར་ཚོད་བྱེད་པ་ཡིན། འབྲིང་ལྷུན་གྲུབ་ཀྱི་རང་ས་ཙིར་གྱིས་ཟིན་བྱ་བ་དེ་ཡང༌། ཡང་རིག་རྩོལ་བྲལ་གནས་ལུགས་རང་རིག་རྟོགས་པའི་ཡེ་ཤེས་ལ་ཟེར། རང་རིག་རྟོགས་པའི་ཡེ་ཤེས་རྗེས་སྣང་སྒྱུ་མ་ཙམ་དུ་ཡང་མི་འཕོ་ལ། འགྱུར་པ་མེད་པ་ལ་རང་ས་ཟིན་པ་ཟེར།
འོ་ན་བསྒོམ་མེད་ཆེན་པོ་དང་ཁྱད་ཅི་ཡོད་ཞེ་ན། ད་རུང་འདི་ན་རྗེས་མི་རྟོག་ངོ་མ་ཤེས་བྱ་བ་ཡོད་དམ་སྙམ། རབ་འོད་གསལ་མ་བུ་གཅིག་ཏུ་འདྲེས་བྱ་བ་དེ། སློབ་དཔོན་མཚན་ཉིད་པ་ཀུན། ས་བཅུ་རྒྱུན་གྱི་ཐ་མ་ལ། གནས་ངན་ལེན་གྱི་དྲི་མ་ཞེས་ཀྱང་བྱ། ཤེས་བྱའི་སྒྲིབ་པ་ཞེས་ཀྱང་བྱ་དེ་ཕྲ་མོ་གཅིག་ཡོད་ཟེར། ཅི་འདྲ་གཅིག་ཡོད་བྱེད་ཀྱང་ཕྲ་མོ་གཅིག་ཡོད་ཟེར་བ་མིན་པ་འཛུག་གུ་འཛུག་ས་མི་འདུག ། ངས་ཕར་ཚོད་བྱས་ན། བསྒོམ་མེད་འབྲིང་པོ་ན་ཡོད་པའི་གནས་ངན་ལེན་གྱི་དྲི་མ་ཞེས་ཀྱང་བྱ།
ཤེས་བྱའི་སྒྲིབ་པ་ཞེས་བྱ་བ་དེ། རྗེས་མི་རྟོག་པ་ངོ་མ་ཤེས་གཉིས་སྣང་ཕྲ་མོ་གཅིག་ཡོད་དམ་སྙམ། དཔེ་སྤྲོས་བྲལ་ལ་ཉིན་མོ་བསྒོམ་ཡོད་ཀྱང༌། ནུབ་མོ་མེད་པ་གཅིག་གཉིད་དུ་སོང༌། རྨི་ལམ་མ་བྱུང་གི་བར་ན་མི་རྟོག་རང་གསལ་དུ་མ་སོང་བ་གཅིག་ཡོད། དེ་འདྲ་ཕྲ་མོ་གཅིག་ཡོད་དམ་སྙམ། སྤྱིར་སྤྲོས་བྲལ་ལ་ངོ་བོ་མཐོང་ནས་རྗེས་སྒྱུ་མ་ཤེས་བྱ་སྦྱོང་བ་རང་ཡིན། འདི་ན་རྗེས་ཉོན་མོངས་པ་དང་རྣམ་རྟོག་ནམ་ཡང་མེད་དེ། རྗེས་སྒྱུ་མ་ཙམ་ཡང་མེད། མི་རྟོག་རང་གསལ་དུ་མ་ཤར་བ།
རྗེས་སྣང་སྒྱུ་མ་ཙམ་གཅིག་ཡོད་དམ་སྙམ། སྤྱིར་ཡང་ཤེས་བྱ་ཞེས་བྱ་བ་དེ་གང་དུ་ངོས་འཛིན་ན། ནང་རྣམ་པར་ཤེས་པའི་ཕྱིའི་ཡུལ་དུ་ཤར་བ་ལ་ཤེས་བྱ་ཟེར་བ་ཡིན། ཡུལ་སྣང་དེ་ལ་ཤེས་བྱའི་ཡུལ་ཟེར་བ་ཡིན། དེ་ལ་ཆགས་སྡང་སྣ་ཚོགས་སུ་སྤྱད་པས་འཁོར་བར་འཁྱམས་པ་ཡིན། ཤེས་བྱའི་སྒྲིབ་པ་ཞེས་བྱ་བ་དེ། ཡུལ་སྣང་དེ་མི་རྟོག་ངོ་ཤེས་དུས་ཐུང་པ་སེ་གོལ་གཅིག་རྣམས་སྒྱུ་མ་ལྟ་བུ། ངོ་བོ་མི་རྟོག་པར་གསལ་དུ་མ་ཤར་བ། རྗེས་གཉིས་སྣང་ཕྲ་མོ་གཅིག་ཡོད་དམ་སྙམ་མོ། ། དེས་གང་སྒྲིབ་ན་ཐམས་ཅད་མཁྱེན་པའི་ཡེ་ཤེས་ལ་སྒྲིབ།
དེ་གང་གིས་འདག་པར་བཞེད་ན། མཚན་ཉིད་པ་ཕ་རོལ་ཏུ་ཕྱིན་པ་ནས། རྡོ་རྗེ་ལྟ་བུའི་ཏིང་ངེ་འཛིན་གྱིས་འདག་པར་བཞེད། གསང་སྔགས་པས་དབང་བཞི་པ་བསྐུར་ནས་འདག་པར་གསུངས་སོ། ། ང་བླ་མའི་མོས་གུས་དུངས་པ་གཅིག་གི་འདག་པར་འདོད་པ་ཡིན། མོས་གུས་དེ་བློས་བྱས་སུ་མི་འགྲོ་འམ་ཞེ་ན། ས་ལ་གནས་པའི་བྱང་ཆུབ་སེམས་དཔའ་ལ་བློས་བྱས་དང་བློ་འདས་ཀྱི་ཐ་སྙད་མེད་དེ། རྩལ་མ་འགགས་པའི་མོས་གུས་དུང་དུང་དེས་ཤེས་བྱའི་སྒྲིབ་པ་འདག་པ་ཡིན། སྒྲིབ་གཉིས་དག་པའི་སྐད་ཅིག་ལ། ཤེས་བྱའི་དཀྱིལ་འཁོར་ཀུན་ཁྱབ་འགྱུར།
ཅེས་གསུངས་པས། ཐམས་ཅད་མཁྱེན་པའི་ཡེ་ཤེས་བཀྲ་རིག་དེར་འཆར་བ་ཡིན། རབ་འོད་གསལ་མ་བུ་གཅིག་ཏུ་འདྲེས་བཅུ་གཅིག་ཀུན་ཏུ་འོད་ཀྱི་ས་ཞེས་བྱ་བ། བསྒོམ་དུ་མེད་པའི་རྣལ་འབྱོར་ཞེས་བྱ་བ་སངས་རྒྱས་ཐོབ་པའོ། ། གསང་སྔགས་ནས་བཅུ་བཞི་གསུངས་པ་སྟེ། ས་བཅུ་གཅིག་ཡན་ཆད་སྤང་བྱ་ནི་སྤང་རྒྱུ་མེད། ཡོན་ཏན་གྱི་ཐོབ་བྱ་ལ་དགོས་པ་འདྲ་གསུང༌། རྗེའི་ཞལ་ནས། སངས་རྒྱས་ཀྱི་ཐམས་ཅད་མཁྱེན་པ་བྱ་བ་དེ། མཁྱེན་ནི་ཐམས་ཅད་མཁྱེན་ལ།
དུས་གཅིག་ལ་མཁྱེན་པར་ནི་མི་འདོད། ཆོས་སྤྱི་ལྟོས་དང་ངའི་འདི་ཨན་གཅིག་འགལ་བ་གཅིག་ཡོད། ཡིན་ནི་ངའི་འདི་ཡིན་པ་འདྲ། དེ་ནི་གང་ཟག་གཅིག་གི་རྒྱུད་ལ་ཉོན་མོངས་པ་བརྒྱ་ཐམ་པ་དུས་གཅིག་ལ་སྐྱེ་རུ་བཏུབ་ལ། གཉེན་པོ་བརྒྱ་ཐམ་པ་དུས་གཅིག་ཏུ་གཏོང་དུ་བཏུབ་ན། མཁྱེན་པ་བརྒྱ་ཐམ་པ་དུས་གཅིག་ལ་འཆར་བ་ལས་འོས་མེད་ཀྱི། སེམས་གཅིག་ལས་མེད་པའི་གནད་ཀས། ཉོན་མོངས་དུས་གཅིག་ལ་སྐྱེ་རུ་ནི་མི་གཏུབ། ངས་མཁྱེན་ནི་ཐམས་ཅད་མཁྱེན་ལ། དུས་གཅིག་ལ་མཁྱེན་པར་ནི་མི་འདོད།
ཐམས་ཅད་ཐད་ཀ་ཐད་ཀར་མཁྱེན་པར་འདོད་པ་ཡིན་གསུང༌། ཁ་གཅིག་ན་རེ། གང་ཟག་བརྒྱ་ཐམ་པ་དུས་གཅིག་ལ་འདུལ་དགོས་བ་ཙུག་འདུལ་ཟེར་བས། རྗེའི་ཞལ་ནས། བླ་མ་དེའི་སྔོན་གྱི་སྨོན་ལམ་གྱི་སྟོབས་དང༌། གང་ཟག་ལས་སད་པ་གཉིས་འཛོམ་ནས། སོ་སོ་རང་རང་སྣང་ངོར་བླ་མ་དེའི་སྐུ་རེ་བྱོན་ནས་སྨིན་པར་བྱེད་པ་ཡིན་གསུང༌། ང་སྤྲུལ་སྐུའི་འགྲོ་དོན་བྱ་བ་དེ་འདྲ་གཅིག་ལ་འདོད་པ་ཡིན། དངོས་སུ་སྤྲུལ་པ་རེ་རེ་འབྱུང་བར་མི་འདོད། དཔེ་ནམ་མཁའ་ལ་ཉི་ཟླ་གཅིག་ལས་མེད་ཀྱང༌།
སྣོད་ཆུ་དང་རལ་གྲི་ལ་སོགས་པ་མང་པོ་བཀྲམ་ན། དེ་རྣམས་ཀྱི་ནང་དུ་རེ་རེ་འབྱུང་བ་ཡིན་གསུང༌། རྗེའི་ཞལ་ནས། ངའི་ཉམས་མྱོང་འདི་ཤི་རིམ་ཀོ་རིམ་པ་ཡིན་པས། གང་ཟག་རིམ་སྐྱེས་པ་འཁྲིད་པ་ལ་མཁས་པ་ཡིན། གང་ཟག་རིམ་སྐྱེས་པ་ལ་ཐད་ཀ་ཐད་ཀར་ཆོས་འདི་འདྲ་བ་གཅིག་སྟོན་ཤེས་དགོས་པ་ཡིན། ང་ལ་ཁྱེད་ཚོ་རེ་ཆེ་བ་ཡིན་པས། གཟབ་ནས་བཤད་པ་ཡིན་ནོ་གསུང༌། རྗེ་རྒོད་ཚང་པས་རྣལ་འབྱོར་བཞིའི་ཟབ་འབྲེལ་མཛད་པ་ལགས་སོ། ། ཕྱག་རྒྱ་ཆེན་པོ་རྣལ་འབྱོར་བཞིའི་གཏེར་མཛོད༌།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
