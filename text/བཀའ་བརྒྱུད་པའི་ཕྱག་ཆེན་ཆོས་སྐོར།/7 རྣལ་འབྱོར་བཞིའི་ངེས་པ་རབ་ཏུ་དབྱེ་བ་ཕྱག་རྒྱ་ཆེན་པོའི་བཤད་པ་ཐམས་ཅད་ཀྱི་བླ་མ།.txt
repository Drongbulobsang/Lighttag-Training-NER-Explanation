བཀའ་བརྒྱུད་པའི་ཕྱག་ཆེན་ཆོས་སྐོར།
པོད ༧
རྣལ་འབྱོར་བཞིའི་ངེས་པ་རབ་ཏུ་དབྱེ་བ་ཕྱག་རྒྱ་ཆེན་པོའི་བཤད་པ་ཐམས་ཅད་ཀྱི་བླ་མ།
༄༅། །རྣལ་འབྱོར་བཞིའི་ངེས་པ་རབ་ཏུ་དབྱེ་བ་ཕྱག་རྒྱ་ཆེན་པོའི་བཤད་པ་ཐམས་ཅད་ཀྱི་བླ་མ་བཞུགས་སོ། ། ༄༅། །བཀའ་བརྒྱུད་རིན་པོ་ཆེ་ལ་ཕྱག་འཚལ་ལོ། ། ཨེ་ཡི་མཁའ་དབྱིངས་དབུས་སུ་ཝཾ། ། ངེས་གནས་གསང་བ་མཆོག་གང་ན། ། རྟག་ཏུ་དགྱེས་པར་རོལ་མཛད་པའི། "$ ། དཔལ་ལྡན་བླ་མའི་ཞབས་ལ་འདུད། ། གཞི་དང་ཉམས་ལེན་ཉམས་མྱོང་དང༌། ། དྲོད་རྟགས་འབྱེད་དང་འབྲས་བུ་ནི། ། མངོན་གྱུར་རྣལ་འབྱོར་བཞི་པོ་འདིར། །
ལམ་ནི་ངེས་པའི་མདོར་བསྡུས་སོ། ། གཞི་ནི་གཏན་ལ་དབབ་དེ་བཞིན། ། ལམ་དུ་ཉམས་ལེན་དེ་ཉིད་ལས། ། བྱུང་བའི་ཉམས་མྱོང་དེ་ཡི་ལམ། ། ཇི་ལྟར་བགྲོད་དང་མངོན་གྱུར་འབྲེལ། ། མ་བསླད་ཕྱིར་དང་མི་གནས་ཕྱིར། ། མི་འགལ་ཕྱིར་དང་མི་དམིགས་ཕྱིར། ། གཞི་ནི་རྩེ་གཅིག་སྤྲོས་བྲལ་དང༌། ། རོ་གཅིག་སྒོམ་མེད་བཞིར་བཤད་དོ། ། ཀུན་ནས་ཉོན་མོངས་ཉིད་དང་གཞན། །
རྣམ་པར་བྱང་བ་ཞེས་བྱའི་ཆོས། ། བསལ་དང་བཞག་པར་བྱ་བ་ནི། ། ཅུང་ཟད་མེད་ཕྱིར་མ་བསླད་པ། ། ཡོད་དང་མེད་སོགས་ཇི་སྙེད་པའི། ། ཕུང་པོ་གཉིས་ནི་ཡོད་མིན་ལ། ། དབུ་མར་ཡང་ནི་མི་དམིགས་པས། ། མི་གནས་པ་ཞེས་བྱ་བར་བརྗོད། ། ཇི་སྙེད་པ་ཡི་ཆོས་ཐམས་ཅད། ། དེ་ལས་གཞན་མིན་དེ་ཉིད་ཀྱང༌། ། དེ་སྙེད་པ་ཡི་རྣམ་པ་ལ། །
འཇུག་ཕྱིར་དེ་ནི་མི་འགལ་བ། ། གང་ཞིག་ཉེ་བར་བརྗོད་པ་ལ། ། ཀུན་མཁྱེན་ཚིག་གིས་དབུལ་གྱུར་ཅིང༌། ། བློ་ཡི་ཡུལ་མིན་དཔེ་གཞན་གྱིས། ། བསྙད་བྱ་མིན་པས་མི་དམིགས་པའོ། ། མི་རྟོག་པ་དང་སྐྱེ་མེད་དང༌། ། གཉིས་སུ་མེད་དང་བསམ་མི་ཁྱབ། ། གང་གིས་ངང་ལ་འཇོག་ཕྱིར་ལམ། ། ཉམས་སུ་ལེན་ཚུལ་དེ་ཡང་བཞི། ། ཇི་སྲིད་དངོས་པོར་འཛིན་ཡོད་པ། །
དེ་སྲིད་སྲིད་པའི་བརྩོན་རར་འཆིང༌། ། དེ་བས་དངོས་འཛིན་ཡོངས་བཏང་སྟེ། ། དངོས་མེད་ཉིད་དུ་མི་རྟོག་གོ ། གང་ལས་སྐྱེས་ཤིང་གང་དུ་གནས། ། གང་དུ་འགག་པ་མ་རྙེད་ནས། ། རྩ་བ་བྲལ་བའི་དེ་ཉིད་དང༌། ། མཉམ་པར་འཇོག་པ་སྐྱེ་མེད་དོ། ། ཇི་སྲིད་རྣམ་པར་འཕྲོས་དེ་སྲིད། ། སེམས་ཀྱི་རང་བཞིན་ཉིད་ཡིན་ཕྱིར། ། དངོས་པོ་དང་ནི་སྟོང་པ་ཉིད། །
གཉིས་སུ་མེད་པར་མཉམ་པར་གཞོག ། སྒོམ་པ་ཅུང་ཟད་ཡོད་མིན་པས། ། བསྒོམ་པར་བྱ་བ་ཉིད་ཀྱང་མེད། ། སྒོམ་དང་བསྒོམ་བྱ་ལས་འདས་པ། ། དེ་ནི་བསམ་མི་ཁྱབ་ཀྱིས་རིག ། ཇི་ལྟར་རྩེ་གཅིག་སྤྲོས་བྲལ་དང༌། ། རོ་གཅིག་དེ་བཞིན་སྒོམ་མེད་ཀྱི། ། རྣལ་འབྱོར་བཞི་པོ་ཉམས་མྱོང་གི ། སྤུ་རིས་ཕྱེ་བ་ཉིད་དུ་འདོད། ། གནས་ཐོག་འགྱུ་བའི་རང་ངོ་ཤེས། །
འགྱུ་ཐོག་གནས་པའི་རང་ས་ཟིན། ། གནས་འགྱུའི་བར་ལག་འགྱེལ་བ་ན། ། རྩེ་གཅིག་རང་ངོ་འཕྲོད་པ་ཡིན། ། གང་ཞིག་སྐྱེ་འགག་རྟག་ཆད་དང༌། ། འགྲོ་འོང་གཅིག་དང་དུ་མ་ཡི། ། སྤྲོས་པ་ཉེར་ཞི་སྤྲོས་མེད་ལས། ། གྲོལ་བར་རྟོགས་པ་སྤྲོས་བྲལ་ལོ། ། དངོས་ཀུན་གཙོ་བོ་རང་སེམས་ཀྱི། ། ངོ་བོ་ཉིད་དེ་ལེགས་རྟོགས་པས། ། ཐམས་ཅད་དེ་ཡིན་དེ་ལས་གཞན། །
ནམ་ཡང་རྙེད་མིན་རོ་གཅིག་ལོ། ། ཇི་ལྟར་མེ་དང་བུད་ཤིང་བཞིན། ། ཅིག་ཅར་སྤང་གཉེན་ཟད་གྱུར་པའི། ། དབྱིངས་སུ་ཆོས་ཀུན་རྫོགས་པ་གང༌། ། བསྒོམ་དུ་མེད་པའི་རྣལ་འབྱོར་རོ། ། གང་ཟག་དབང་པོའི་བྱེ་བྲག་ནི། ། ཅིག་ཅར་ཐོད་བརྒལ་རིམ་སྐྱེས་པ། ། རྣམ་པ་གསུམ་དུ་ངེས་གནས་པས། ། རྟོགས་ཚུལ་རྣམ་པ་གསུམ་བཤད་དོ། ། དེ་དག་བརྟན་པ་མ་ཐོབ་དང༌། །
ཐོབ་དང་ཤིན་ཏུ་ཐོབ་རིམ་བཞིན། ། ཆུང་ངུ་འབྲིང་དང་ཆེན་པོ་སྟེ། ། དབྱེ་བ་རྣམ་པ་བཅུ་གཉིས་བཤད། ། ཇི་ལྟར་བཤད་པའི་རྣལ་འབྱོར་བཞི། ། ཡོན་ཏན་ཉིད་ཀྱི་རྗེས་འགྲོ་བས། ། རྣམ་བཞི་རེ་རེར་དབྱེ་བ་ཡང༌། ། བཞི་བཞི་བཅུ་དྲུག་དག་ཏུ་གནས། ། ངོ་མཐོང་རྣམ་རྟོག་སྒོམ་དུ་ཤར། ། རྩལ་རྫོགས་ཡོན་ཏན་སྐྱེས་པ་དང༌། ། ཀུན་རྫོབ་བྱན་ཚུད་གཟུགས་ཀྱི་སྐུའི། །
ས་བོན་ཐེབས་དང་མ་ཐེབས་དབྱེ། ། རྩེ་གཅིག་སྦྱོར་ལམ་སྤྲོས་བྲལ་གང༌། ། མཐོང་ལམ་རོ་གཅིག་སྒོམ་ལམ་སྟེ། ། མི་སློབ་ལམ་ནི་སྒོམ་མེད་དུ། ། དོན་དམ་གཟིགས་པ་རྣམས་ཀྱིས་གསུངས། ། ཇི་ལྟར་ངེས་འབྱེད་ཡན་ལག་ནི། ། བཅུ་གཉིས་དེ་བཞིན་རྩེ་གཅིག་གོ ། ཐུན་མོང་མིན་པའི་ངེས་འབྱེད་བཞིས། ། རྣལ་འབྱོར་བཞི་ཀ་བསྡུས་པ་ཡིན། ། མ་གྲུབ་པ་དང་གྲུབ་པ་དང༌། །
གྲུབ་པའང་ཆུང་འབྲིང་ཆེན་པོ་ཡིས། ། ས་མཚམས་རྣམ་པ་བཞིར་ཕྱེ་བ། ། རྫོགས་སངས་རྒྱས་ཀྱིས་རྒྱ་ཆེར་བཤད། ། རྟག་ཏུ་ཆོས་ཀྱི་སྐུ་ཉིད་ལས། ། མི་གཡོ་རྩེ་གཅིག་དེ་ཉིད་ཀྱང༌། ། སྒྲིབ་པ་ཀུན་ལས་རྣམ་གྲོལ་བ། ། སྤྲོས་བྲལ་དེ་ལས་གཞན་གྱི་དོན། ། མཛད་པར་སྣང་བ་རོ་གཅིག་སྟེ། ། དེ་ཡང་ཐོག་མ་མཐའ་མེད་པས། ། སྒོམ་མེད་ཉིད་དུ་བཤད་པ་གང༌། །
འབྲས་བུ་མངོན་དུ་གྱུར་པ་ཡི། ། རྣལ་འབྱོར་རྣམ་པ་བཞིར་བརྗོད་དོ། ། དེ་ལྟར་ཤིན་ཏུ་ཟབ་མོའི་དོན། ། བླ་མ་དམ་པའི་དྲིན་ཐོབ་པས། ། ཆ་ཙམ་བདག་གིས་འདིར་བརྗོད་ལ། ། ཉེས་པ་མཆིས་ན་བཟོད་པར་མཛོད། ། འདི་ནི་གྲུབ་པའི་ཁྱུ་མཆོག་རྣམས་ཀྱི་བྱིན་གྱིས་བརླབས་པའི་གནས་ཆེན། ། མོག་པ་ལྷ་རྩེའི་དགོན་པར་པདྨ་དཀར་པོས་སྦྱར་བ་དགེ་ལེགས་སུ་གྱུར་ཅིག ། མངྒལཾ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
