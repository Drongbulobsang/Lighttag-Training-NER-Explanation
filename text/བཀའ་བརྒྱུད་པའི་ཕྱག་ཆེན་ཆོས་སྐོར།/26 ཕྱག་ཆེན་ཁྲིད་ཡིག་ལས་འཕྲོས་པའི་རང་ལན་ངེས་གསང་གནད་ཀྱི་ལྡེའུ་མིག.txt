བཀའ་བརྒྱུད་པའི་ཕྱག་ཆེན་ཆོས་སྐོར།
པོད ༢༦
ཕྱག་ཆེན་ཁྲིད་ཡིག་ལས་འཕྲོས་པའི་རང་ལན་ངེས་གསང་གནད་ཀྱི་ལྡེའུ་མིག
"$ ༄༅། །ཕྱག་ཆེན་ཁྲིད་ཡིག་ལས་འཕྲོས་པའི་རང་ལན་ངེས་གསང་གནད་ཀྱི་ལྡེའུ་མིག་ཅེས་བྱ་བ་བཞུགས་སོ། ། ༄༅། །ན་མོ་མ་ཧཱ་མུ་དྲཱ་ཡ། རྣམ་གྲོལ་མཆོག་གི་གོ་འཕང་ལ་བཞུགས་པའི། ། ཁྱབ་བདག་འཁོར་ལོའི་མགོན་པོ་རྡོ་རྗེ་འཆང༌། གཅིག་པུ་དུ་མ་ཤར་བ་ཆུ་ཟླའི་གར། ། བསྒྱུར་མཁས་རྩ་བརྒྱུད་བླ་མས་དགེ་ལེགས་མཛོད། ། འཆད་པོ་རང་གི་མ་གོ་བཞིན་དུ་ཡང༌། ། ཉན་པོ་རྣམས་ལ་ཁྲིད་དཔེའི་རྒྱུགས་འབུལ་མཁན། ། དེང་དུས་བཞུགས་པ་རྣམས་ཀྱིས་དྲི་བ་འདིར། །
ལན་མེད་རང་ལན་རང་གིས་གདབ་བར་བྱ། ། འདིར་གླེང་གཞི་ནི། མཚན་དོན་ལེགས་པར་ལྡན་པ་ཀུན་མཁྱེན་པདྨ་དཀར་པོ་དེ་ཉིད་ཀྱིས། ཇི་སྐད་དུ། ཚིག་ཙམ་སྨྲ་ལ་གནད་རྣམས་མ་ཟིན་པས། ། ད་དུང་དགེ་བའི་བཤེས་ཀྱི་ཞབས་བརྟེན་ནས། ། ལམ་འདི་ཐོས་བསམ་སྒོམ་པ་མཐར་ཕྱིན་པའི། ། ཆེད་དུ་ཡིན་གྱི་གཞན་དུ་དྲིས་པས་ཅི། ། ཞེས་གསུངས་པའི་དོན་རྣམས་བློ་ཡུལ་དུ་བཞག་ནས་དྲི་བའི་སྤོབས་པ་སྐྱེས་ཤིང༌། དྲི་བའི་ཡུལ་དེ་དག་ཀྱང་མཁྱེན་བཞིན་དུ་གཞན་ལ་འདེམས་པའི་བློ་ནོད་ངོམ་པ་ཡིན་ནམ།
མངོན་པའི་ང་རྒྱལ་གྱིས་སམ། གྲགས་འདོད་ལྷུར་ལེན་པ་ལྟ་བུ་གང་ཡིན་བརྟག་པར་འདོད་ལ། བརྟག་པའི་ཐབས་ནི་དྲི་བ་ལས་ལྷག་པ་མ་མཆིས་པས་ན། འཇམ་པའི་དབྱངས་ཀྱིས། མཁས་པར་རྩོད་ཅིང་མ་དྲིས་པ། ། དེ་ཡི་བར་དུ་གཏིང་མི་དཔོག ། རྔ་ལ་དབྱུག་གུས་མ་བསྣུན་པ། ། དེ་སྲིད་གཞན་དང་ཁྱད་ཅི་ཡོད། ། ཅེས་གསུངས་ཤིང༌། དྲི་ཚིག་ལས་ཀྱང༌།
བློ་གྲོས་གསེར་གྱི་དངོས་པོ་བཟང་ངམ་ངན། ། བརྟག་ཕྱིར་བསྲེག་བཅད་བརྡར་ལྟའི་དྲི་ཚིག་འདི། ། ཚིག་དོན་སྲང་ལ་འཇལ་བའི་བརྡ་ལགས་ཀྱི། ། ཡང་དག་དྲན་པའི་ངང་ནས་ལན་སྩོལ་ཅིག ། ཅེས་སྨྲས་པ་ཡིན་ཏེ། ཚེ་དང་ལྡན་པ་རྟ་ཐུལ་གྱིས་དྲིས་པ་ལ་ཚངས་པས་བཞིན་དུ་ཟོལ་སྒྲིབ་ཁོ་ནས་སྦུབས་ལྡིར་གྱིས་ཆེར་སྙེམས་མི་འདོར་ཡང༌། ཀུན་མཁྱེན་འབྲུག་པའི་ཞལ་ནས། ཐ་སྙད་ལུང་རིགས་དང་མཐུན་པར། ། ཡིན་ལུགས་ངེས་དོན་ལ་གཞོལ་བ། ། གང་གསུངས་གདམས་ངག་གི་གཏེར་མཛོད།
མཚན་ལྡན་འབྲུག་པ་དེ་དྲན་པ། ། ཞེས་གསུངས་པ་ལྟར་དགོས་རྒྱུ་ལ། ཚུལ་དང་མཐུན་པའི་ལན་གྱིས་ཐོགས་ཏེ་མི་སྨྲ་བའི་དཀའ་ཐུབ་ལ་གནས་པའི་ཚེ། དྲི་བར། ཚུལ་དང་མཐུན་པའི་ལེགས་བཤད་ལན་མེད་ན། ། དྲི་བ་བྱེད་པོ་སླར་ཡང་དྲིས་ཤིག་ཅེས། ། ཟེར་བ་ཐུགས་ལ་བཏོད་པའི་ཆེ་ཕྲན་མང་པོས་བསྐུལ་བ་ལ་བརྟེན་ནས་རང་ལན་འོས་ཙམ་ཞིག་སྨྲ་བ་ལ་ཞུགས་ཏེ། དེ་ཡང་གླེན་པ་ལ་དྲིས་པའི་གཏམ་ལན་སྤྱང་པོས་གདབ་པར་མི་རིགས་ཀྱང༌། དཔལ་ལྡན་འབྲུག་པའི་བཀའ་བརྒྱུད་པ་ཡོངས་ཀྱི་གཙུག་གི་ནོར་བུ་ངག་དབང་རྣམ་པར་རྒྱལ་བའི་ཞལ་སྔ་ནས་ཀྱིས་ལན་གྱི་འཕྲེང་བ་རྒྱས་པ་ཞིག་གནང་འདུག་པ་དག་གཡུལ་དུ་བྱེད་པ་ནི་འབངས་ཀྱིས་གྱེན་སློག་ཤིན་ཏུ་མི་རིགས་པས་ཕྱག་མཆོད་ཀྱི་ཡུལ་དུ་བཞུགས་སུ་གསོལ་ནས། འདིར་ནི་དྲི་ཚིག་རེ་རེ་ལ་ཡང་དྲི་དགོས་པའི་རྒྱུ་མཚན། །
དངོས་ལན། མཐའ་དཔྱད་པ་གསུམ་གསུམ་གྱི་སྒོ་ནས་བཤད་པར་བྱའོ། ། དེ་ལ་དྲི་བ་དང་པོར། ཁྲིད་ལུགས་གཞན་མང་པོ་ལས། ཐོག་མར་འཁོར་བའི་ཉེས་དམིགས་བསམ་པ་ནི་འཁོར་བ་ལས་བློ་ལོག་པའི་ངེས་འབྱུང་གི་བསམ་པ་བསྐུལ་བའི་ཕྱིར་ཡིན་པས་མན་ངག་གི་གནད་དམ་པའོ་ཟེར་ལ། ཁྲིད་ལུགས་འདི་ཉིད་དུ་ཐོག་མར་དལ་འབྱོར་རྙེད་དཀའ་ནན་གྱིས་སྟོན་པ་ལ་རྒྱུ་མཚན་ཁྱད་པར་བ་གང་ཞིག་མཆིས་གྲང༌། ཞེས་སྨོས་སོ། ། དེ་ལྟར་དྲི་དགོས་པའི་རྒྱུ་མཚན་རང་ལུགས་སྐྱོང་བར་ཁས་འཆེ་བ་ཕལ་ཆེར། དལ་འབྱོར་རྙེད་དཀའ། འཆི་བ་མི་རྟག་པ།
ལས་རྒྱུ་འབྲས། འཁོར་བའི་ཉེས་དམིགས་དང་བཞི་པོའི་གོ་རིམ་ལ་རྟོག་དཔྱོད་དོན་སྤྱི་ཙམ་ཡང་མི་འཆད་པར། སློབ་མ་མང་དུ་འདུ། ལ་ལས་ཀློག་རྒྱུགས་སྤྲོད། ལ་ལས་དཔེ་རྒྱུགས་སྤྲོད་པ་ཤ་སྟག་སྣང་ལ། དེ་ཙམ་གྱིས་བསྟན་པ་ལ་མི་ཕན་པར་མ་ཟད་མིག་ལྟོས་ལ་གནོད་པས། རྒྱུ་མཚན་ཡང་དག་བཀོད་ནས་རྨོངས་པ་ཞི་བར་བྱེད་དགོས་སོ། ། དངོས་ལན་ནི། ཁྲིད་ལུགས་གོང་མ་དེ་ནི་ཅུང་ཟད་བློ་གྲོས་རྩིང་པའི་གཏམ་ཡིན་ཏེ། འཁོར་བའི་ཉེས་དམིགས་གོ་བས་འཁོར་བ་ལ་བློ་ལྡོག་པ་དང༌།
ཐར་པ་ཐོབ་འདོད་ཀྱི་འདུན་པ་སྐྱེ་སྲིད་ཀྱང༌། གཞན་དོན་དུ་རྫོགས་བྱང་ལ་དམིགས་པའི་བློ་གྲོས་སྐྱེ་བའི་ངེས་པ་མེད་ལ། ཁྲིད་ལུགས་ཕྱི་མའི་གོ་རིམ་འདི་ནི། ཐོག་མར་དལ་འབྱོར་རྙེད་དཀའ་ཞིང་རྙེད་ན་དོན་ཆེ་བར་གོ དེ་ཡང་ཡུན་རིང་དུ་མི་འཚོ་བར་འཇིག་རྟེན་ཕྱི་མར་འཕགས་ཆོས་ལོང་ཡོད་དུ་མི་འཇོག ཀུན་གཞི་བག་ལ་ཉལ་དུ་གནས་པའི་དཀར་ནག་གིས་ས་བོན་རྣམས་ཚེ་རབས་གཞན་དུ་སྨིན་ལུགས་ལ་ངེས་པ་རྙེད་པས་སྡིག་སྤོང་དགེ་སྒྲུབ་ཀྱི་ལས་ལ་བརྩོན། ལས་དེ་དག་གིས་འཕངས་པས་འཁོར་བ་མཐོ་དམན་གང་སྐྱེས་ཀྱང་སྡུག་བསྔལ་གྱི་སྡུག་བསྔལ་དང༌། འགྱུར་བའི་སྡུག་བསྔལ་དང༌། འདུ་བྱེད་ཀྱི་སྡུག་བསྔལ་དེ་དེས་མནར་བར་འགྱུར་བ་གོ་ཆེད་དུ་གོ་རིམ་གྱི་འབྲེལ་བ་བསྒྲིགས་ནས། དོན་དུ་ན་ཇོ་བོ་བཀའ་གདམས་པ་རྣམས་དང༌།
རྗེ་བཙུན་བཞད་པ་རྡོ་རྗེའི་གསུང་ལས་བྱུང་བ་ལྟར་སྐྱེས་བུ་གསུམ་གྱི་ལམ་རིམ་དང་སྦྱར་བ་ཡིན་གྱི། གང་བྱུང་བྱུང་ཡི་གེར་བྲིས་པའི་འབྲེལ་མེད་མ་ཡིན་ནོ། ། དེ་ཡང་དལ་འབྱོར་གྱི་རྟེན་བཟང་པོ་རྙེད་དཀའ་བ་ཤེས། དེ་ཡང་ནམ་འཆི་ངེས་མེད་དུ་རིག དེའི་འོག་ཏུ་ལས་འབྲས་ལ་ངེས་པ་འགྲོ་ངེས་པ་ཙམ་ནི་སྐྱེས་བུ་ཆུང་ངུའི་ལམ་ཚུར་མཐོང་བྱིས་པ་དག་ལ་འོས་ཏེ། རྒྱལ་སྲས་ཞི་བ་ལྷས། འཇིག་རྟེན་པ་ཡི་དངོས་མཐོང་ཞིང༌། ། ཡང་དག་ཉིད་དུའང་རྟོགས་བྱེད་ལ། ། སྒྱུ་མ་ལྟ་བུ་མིན་པས་འདིར། ། ཞེས་གསུངས་པ་ལྟར་བཀོད།
དེ་ནས་འཁོར་བ་ནི་འདམ་རྫབ་ལྟ་བུ། བཙོན་རྭ་ལྟ་བུ། མེ་འོབས་ལྟ་བུར་ཤེས་ནས་རང་དེ་ལས་ཐར་འདོད་ཀྱི་བློ་སྐྱེ་ཞིང༌། དེ་ཡང༌། སྐར་མ་རབ་རིབ་མར་མེ་དང༌། ། སྒྱུ་མ་ཟིལ་པ་ཆུ་ལྦུར་ལྟར། ། རྨི་ལམ་གློག་དང་སྤྲིན་ལྟ་བུར། ། འདུས་བྱས་ཆོས་རྣམས་དེ་ལྟར་ལྟ། ། ཞེས་སྒྱུ་མའི་དཔེ་དེ་དག་དང་མཚུངས་པ་ལྟ་ལ། སྐྱེས་བུ་ཆུང་ངུ་དེ་ལྟར་མ་ཡིན་པར་ཨ་འཐས་སུ་ལྟ་བ་ནི་གཉིས་པོའི་ཁྱད་པར་གྱི་གཙོ་བོ་སྟེ།
སྒྱུ་མ་ལྟ་བུ་མིན་པས་འདིར། ། འཇིག་རྟེན་པ་དང་རྣལ་འབྱོར་རྩོད། ། ཅེས་འབྱུང༌། དེའི་རྗེས་སུ་ཐུན་མོང་མ་ཡིན་པའི་སྔོན་འགྲོའི་སྐྱབས་སེམས། རྡོར་སེམས་སྒོམ་བཟླས། མཎྜལ། བླ་མའི་རྣལ་འབྱོར་རྣམས་ལས་བརྩམས་ཏེ་ཁྲིད་ཡིག་རྫོགས་ཀྱི་བར་གྱིས་སྐྱེས་བུ་ཆེན་པོའི་ལམ་བསྟན་ཏེ། གཞན་དོན་དུ་སངས་རྒྱས་ཐོབ་འདོད་ཀྱིས་ལམ་ཕར་ཕྱིན་དྲུག་ལ་སློབ་པའོ། ། དེ་དག་ལའང་སྙིང་སྟོབས་ཀྱི་ཁྱད་པར་ཡོད་པས། འཇིག་རྟེན་རྣལ་འབྱོར་གྱིས་གནོད་ཅིང༌། །
རྣལ་འབྱོར་པ་ཡང་བློ་ཁྱད་ཀྱིས། ། གོང་མ་གོང་མ་རྣམས་ཀྱིས་གནོད། ། ཅེས་གསུངས། དེ་ལྟར་སྐྱེས་བུ་ཆུང་འབྲིང་ཆེན་པོའི་ལམ་སྲོལ་འདིའང་བདེ་བར་གཤེགས་པའི་གསུང་རབ་ཀྱི་སྙིང་པོ་བཏུས་པ་ཡིན་པས་ཡིད་རྟོན་པར་འོས་ཏེ། ཇོ་བོའི་བྱང་ཆུབ་ལམ་སྒྲོན་ལས། གང་ཞིག་ཐབས་ནི་གང་དག་གིས། ། འཁོར་བའི་བདེ་བ་ཙམ་དག་ལ། ། རང་ཉིད་དོན་དུ་གཉེར་བྱེད་པའི། ། སྐྱེས་བུ་དེ་ནི་ཐ་མར་ཤེས། ། སྲིད་པའི་བདེ་བ་རྒྱབ་ཕྱོགས་ཤིང༌། །
སྡིག་པའི་ལས་ལས་ལྡོག་བདག་ཉིད། ། གང་ཞིག་རང་ཞི་ཙམ་དོན་གཉེར། ། སྐྱེས་བུ་དེ་ནི་འབྲིང་ཞེས་བྱ། ། རང་རྒྱུད་རྟོགས་པའི་སྡུག་བསྔལ་གྱིས། ། གང་ཞིག་གཞན་གྱི་སྡུག་བསྔལ་ཀུན། ། ཡང་དག་ཟད་པར་ཀུན་ནས་འདོད། ། སྐྱེས་བུ་དེ་ནི་མཆོག་ཡིན་ནོ། ། ཞེས་དང༌། དབང་ཕྱུག་བཞད་པ་རྡོ་རྗེས་ཚེ་རིང་མ་ལ་གསུངས་པའི་མགུར་ལས། དགེ་དང་མི་དགེའི་ལས་རྣམས་ལ། །
རྒྱུ་འབྲས་ཡང་དག་མ་བསམ་ན། ། ངན་སོང་སྡུག་བསྔལ་མི་བཟོད་པས། ། ཕྲ་ཞིང་ཕྲ་བའི་རྣམ་སྨིན་ལ། ། བག་ཡོད་དྲན་པས་ཟིན་ཀྱང་འཚལ། ། འདོད་ཡོན་སྐྱོན་དུ་མ་བལྟས་ཤིང༌། ། ཞེན་པ་ནང་ནས་མ་ལོག་ན། ། འཁོར་བའི་བཙོན་རྭ་མི་སྒྲོལ་བས། ། ཐམས་ཅད་སྒྱུ་མར་ཤེས་པའི་བློས། ། ཀུན་འབྱུང་གཉེན་པོ་བརྟེན་ཡང་འཚལ། ། འགྲོ་དྲུག་དྲིན་ཅན་ཕ་མ་ལ། །
བྱས་པ་དྲིན་དུ་མི་བཟོ་ན། ། ཐེག་པ་དམན་པར་གོལ་བའི་སྐྱོན། ། དེ་ཕྱིར་བརྩེ་པ་ཆེན་པོ་ཡིས། ། བྱང་ཆུབ་སེམས་ལ་བསླབ་ཀྱང་འཚལ། ། ཅེས་གསུངས་ལ། དེ་དག་ཉམས་སུ་ལེན་ཁྱེར། ཚོས་ཀྱི་རྒྱལ་པོ་དྭགས་པོ་ལྷ་རྗེས་ཆོས་བཞིའི་གཞུང་དུ། ཐེག་པ་ཐམས་ཅད་བརྗོད་པར་བྱེད་པ་ཡི། ། སྐྱེས་བུ་གསུམ་གྱི་ལམ་གྱི་རིམ་པ་འདི། ། དུས་གསུམ་འཕགས་པ་རྣམས་ཀྱི་གཞུང་ལམ་སྟེ། །
ཆོས་བཞིས་རྒྱས་བཤད་དེ་དག་རེ་རེའང༌། ། ལྟ་སྒོམ་སྤྱོད་པ་གསུམ་གྱིས་ཉམས་སུ་བླངས། ། ཡང་དག་ལྟ་བ་ལས་འབྲས་སྒོམ། ། དགེ་སྡིག་འཇུག་ལྡོག་སྤྱོད་པ་སྟེ། ། འབྲས་བུ་མཐོ་རིས་ལྷ་མི་གཉིས། ། སྐྱེས་བུ་ཆུང་དུ་བསྡུས་པ་ཡིན། ། བདག་མེད་ལྟ་བ་ཉེས་དམིགས་སྒོམ། ། ངེས་འབྱུང་བསླབ་པ་གསུམ་སྤྱོད་པ། ། འབྲས་བུ་ཉན་རང་བྱང་ཆུབ་གཉིས། ། སྐྱེས་བུ་འབྲིང་པོ་བསྡུས་པ་ཡིན། །
བདེན་གཉིས་ལྟ་བ་ཟུང་འཇུག་སྒོམ། ། ཕ་རོལ་ཕྱིན་བཅུ་སྤྱོད་པ་སྟེ། ། འབྲས་བུ་མི་གནས་མྱ་ངན་འདས། ། སྐྱེས་བུ་ཆེན་པོ་བསྡུས་པ་ཡིན། ། ཅེས་གསུངས་ཏེ། ས་བཅད་ཀྱི་གོ་རིམ་འདི་ཙམ་ལའང་དམ་པའི་ཆོས་ཀྱི་མདོ་རྒྱས་ལེགས་པར་ཚང་བས་ན་འཆད་པ་པོ་རྣམས་ཀྱིས་ལྡབ་ལྡིབ་དང་སབ་སུབ་ཏུ་མ་སོང་བ་ཞིག་ཨི་དགོས་དཔྱོད་ལྡན་གཟུར་གནས་རྣམས་ཀྱིས་མཁྱེན་པར་མཛོད་ཅིག མཐའ་དཔྱོད་ཀྱི་དབང་དུ་བྱས་ཏེ། ལུང་དེ་དག་གི་ལུང་དོན་གང་ཡིན་ན། སྐྱེས་བུ་ཆེ་འབྲིང་ཆུང་གསུམ་ཡང་ཁུངས་ཆེ་ཆུང་ངམ། བོངས་ཆེ་ཆུང་ངམ།
ནོར་ཆེ་ཆུང་ལྟ་བུ་མ་ཡིན་པར། སོ་སོའི་ལེགས་བྱས་ལས་བྱུང་བའི་བློ་གྲོས་ཀྱི་སྟོབས་ཆེ་ཆུང་འབའ་ཞིག་ཡིན། དེ་ཡང༌། སྐྱེས་བུ་ཆུང་ངུ་དེ་ཉིད་ལ་འཁོར་བ་མཐའ་དག་སྤོང་འདོད་ཀྱི་བློ་མེད་ཀྱང༌། ངན་འགྲོའི་སྡུག་བསྔལ་རྒྱུ་བཅས་སྤོང་འདོད་དང༌། མཐོ་རིས་ཀྱི་བདེ་བ་ཐོབ་འདོད་ཡོད་པས། འཁོར་བའི་བདེ་བ་ཙམ་དག་ལ། ། རང་ཉིད་དོན་དུ་གཉེར་བྱེད་པའི། ། ཞེས་གསུངས། སྐྱེས་བུ་འབྲིང་ལ།
འཁོར་བའི་སྡུག་བསྔལ་དངོས་མི་འདོད་པའི་སྟེང་དུ་བདེ་བ་ལྟར་སྣང་བའི་ཚོར་བ་འདི་ཡང་སྤངས་ནས་རང་ཉིད་གཅིག་པུ་ཞི་བ་ཕྱོགས་གཅིག་པའི་མྱང་འདས་མངོན་དུ་བྱ་སྙམ་པའི་བློ་དང་ལྡན་པས་ན། གང་ཞིག་རང་ཞི་ཙམ་དོན་གཉེར། ། ཞེས་གསུངས། སྐྱེས་བུ་ཆེན་པོའི་བློ་གྲོས་མཆོག་ནི། བདག་གཞན་མཉམ་པ་དང༌། བདག་གཞན་བརྫེ་བ་དང༌། བདག་གཞན་མི་དམིགས་པའི་སྒོ་ནས་གཞན་དོན་དུ་རྫོགས་པའི་བྱང་ཆུབ་ཐོབ་འདོད་ཀྱི་བསམ་པ་ལྷག་པར་བཟང་བ་འབའ་ཞིག་སྟེ། གང་ཞིག་གཞན་གྱི་སྡུག་བསྔལ་ཀུན། ། ཡང་དག་ཟད་པར་ཀུན་ནས་འདོད། ། ཅེས་གསུངས་སོ། །
ལུང་གཞན་གཉིས་པོའི་དོན་ཡང་དེར་འདུས་ལ། བློ་ཚད་རང་བྱེད་ནས་བཅད་སྒྲིག་ཁྱེར་ཙམ་ལའང་སྡེ་སྣོད་ཀྱི་གོ་བབས་ཆེན་པོ་ཡོད་པས་ཁྲིད་འཆད་པ་ལ་མ་རིངས་པར་ཐོས་བསམ་སྒོམ་གསུམ་ལ་འབད་འདོན་འཚལ་ལོ། ། དྲི་བ་གཉིས་པར། ཚུལ་ཁྲིམས་ཙམ་དང་ཚུལ་ཁྲིམས་ཀྱི་ཕར་ཕྱིན་ལ་ཁྱད་པར་འབྱེད་ཆོས་ཡོད་དམ་མེད། ཡོད་ན་དལ་འབྱོར་གྱི་རྒྱུ་ལ་ཚུལ་ཁྲིམས་ཙམ་གྱིས་ཆོག་གམ་ཚུལ་ཁྲིམས་ཀྱི་ཕར་ཕྱིན་དགོས། མེད་ན་ལུང་དོན་ཚད་མ་རྣམས་འགེགས་སམ། མི་དགེ་བཅུ་སྤོང་བའི་སེམས་པ་མཚུངས་ལྡན་ཙམ་ཚུལ་ཁྲིམས་ཀྱི་ཕར་ཕྱིན་དུ་འདོད་ཨེ་ནུས། མི་ནུས་ན་རགས་པ་དེའི་རྒྱབ་ཏུ་སྤྱོད་འཇུག་གི་ལུང་དེ་དྲངས་པ་ལ་དགོས་པ་ཅི་ཡོད། ཅེས་སྨོས་ཏེ། དྲི་དགོས་པའི་རྒྱུ་མཚན་ནི།
ཁྲིད་ཡིག་ཏུ། དལ་འབྱོར་གྱི་ལུས་རྒྱུའི་སྒོ་ནས་རྙེད་པར་དཀའ་བ་སྟོན་པའི་ཚེ། རྒྱུ་ཚུལ་ཁྲིམས་སྲུང་བ་ལས་འབྲས་བུ་མི་ལུས་ཐོབ་པ་ཡིན་ལ། ཚུལ་ཁྲིམས་ནི་མི་དགེ་བ་བཅུ་འཁོར་བཅས་སྤོང་བའི་སེམས་པ་སྟེ། སྤོང་བའི་སེམས་ནི་ཐོབ་པ་ལས། ། ཚུལ་ཁྲིམས་ཕ་རོལ་ཕྱིན་པར་བཤད། ། ཅེས་གསུངས། ཞེས་པ་ལ་དལ་འབྱོར་གྱི་རྒྱུ་ཚུལ་ཁྲིམས་དགོས་པར་ལུང་ཕལ་ཆེར་མཐུན་ཅིང༌། ཁྲིད་དཔེར་ཡང༌། རྒྱུ་ཚུལ་ཁྲིམས་སྲུང་བ་ལས་སོགས་དང༌།
རྗེ་བཙུན་གྱི་གསུང་དྲངས་པར་ཡང༌། དལ་འབྱོར་མི་ལུས་མི་དཀོན་དུ། ། ཚུལ་ཁྲིམས་བསྲུང་བའི་མི་རེ་ཉུང༌། ། ཞེས་དལ་འབྱོར་གྱི་རྒྱུ་ཚུལ་ཁྲིམས་ཙམ་གསུངས་ལ་དེ་དང་སྤྱོད་འཇུག་གི་ལུང་དྲངས་པའི། སྤོང་བའི་སེམས་ནི་ཐོབ་པ་ལས། ། ཚུལ་ཁྲིམས་ཕ་རོལ་ཕྱིན་པར་བཤད། ། ཅེས་ལུང་རིགས་པ་གཉིས་ཅུང་ཟད་མི་མཐུན་པ་ལྟར་སྣང་བས་འགལ་བ་སྤོང་ཕྱིར་ངེས་པར་དྲི་དགོས་པའི་རིགས་སུ་སྣང་ངོ༌། ། རང་གི་དངོས་ལེན་ནི། མདོ་མང་གི་ནང་ཚན་འཕགས་པ་ནམ་མཁའ་མཛོད་ཀྱིས་ཞུས་པ་ཞེས་བྱ་བ་ཐེག་པ་ཆེན་པོའི་མདོ་ལས། ཚུལ་ཁྲིམས་ནི་ལྷ་དང་མིར་སྐྱེ་བའི་རྒྱུ་སྟེ།
ལྷ་དང་མིར་སྐྱེས་ནས། བྱང་ཆུབ་སེམས་དཔས་སེམས་ཅན་རྣམས་ཚུལ་ཁྲིམས་ལ་རབ་ཏུ་འཛུད་དེ། ། ཚུལ་ཁྲིམས་ཡང་དག་པར་བཟུང་བ་དེ་ཡང་ཐམས་ཅད་མཁྱེན་པར་བསྔོས་ནས་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་དོ། ། ཞེས་དང༌། དབུ་མ་ལ་འཇུག་པར། མངོན་མཐོའི་རྒྱུ་ནི་ཚུལ་ཁྲིམས་ལས་གཞན་མེད། ཅེས་མཐུན་ཕྱོགས་དང༌། སྐྱེ་བོའི་ཚུལ་ཁྲིམས་རྐང་པ་ཆག་གྱུར་ན། ། སྦྱིན་པས་ལོངས་སྤྱོད་ལྡན་ཀྱང་ངན་འགྲོར་འགྲོ། ། ཞེས་ལྡོག་ཕྱོགས་ནས་དལ་འབྱོར་གྱི་རྒྱུ་ཚུལ་ཁྲིམས་ཡིན་པར་བཤད་པས་ན་དལ་འབྱོར་གྱི་རྒྱུ་ཚུལ་ཁྲིམས་ཙམ་གྱིས་ཆོག་པར་ལྷུན་གྱིས་གྲུབ་འོན་ཀྱང་ཚུལ་ཁྲིམས་ཙམ་དང་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ལ་ཁྱད་པར་འབྱེད་ཆོས་མང་པོ་ཡོད་དེ།
གསེར་འོད་དམ་པའི་མདོ་ལས། དེ་ལ་ཕ་རོལ་ཏུ་ཕྱིན་པའི་དོན་གང་ཞེ་ན། སྤྱོད་པའི་ཁྱད་པར་ཡོངས་སུ་རྫོགས་པར་བྱེད་པའི་དོན་ནི་ཕ་རོལ་ཏུ་ཕྱིན་པའི་དོན་ནོ། ། ཡེ་ཤེས་ཟབ་ཅིང་རྒྱ་ཆེ་བ་ཡོངས་སུ་རྫོགས་པར་བྱེད་པའི་དོན་ནི་ཕ་རོལ་ཏུ་ཕྱིན་པའི་དོན་ནོ། ། འདུས་བྱས་དང་འདུས་མ་བྱས་ལ་ཆགས་པ་མེད་པའི་དོན་ནི་ཕ་རོལ་ཏུ་ཕྱིན་པའི་དོན་ནོ། ། འཁོར་བའི་ཉེས་པ་ཇི་ལྟ་བ་བཞིན་དུ་རྟོགས་པའི་དོན་ནི་ཕ་རོལ་ཏུ་ཕྱིན་པའི་དོན་ནོ། ། སྐྱེ་བོ་མི་མཁས་པ་རྣམས་ཁོང་དུ་ཆུད་པར་བྱེད་པའི་དོན་ནི་ཕ་རོལ་ཏུ་ཕྱིན་པའི་དོན་ནོ། ། ཆོས་ཀྱི་མཛོད་ཟད་མི་ཤེས་པའི་ཡང་དག་པར་སྟོན་པའི་དོན་ནི་ཕ་རོལ་ཏུ་ཕྱིན་པའི་དོན་ནོ། ། སྒྲིབ་པ་མེད་པའི་རྣམ་པར་ཐར་པ་ཡོངས་སུ་རྫོགས་པར་བྱེད་པའི་དོན་ནི་ཕ་རོལ་ཏུ་ཕྱིན་པའི་དོན་ནོ། ། སེམས་ཀྱི་ཁམས་རབ་ཏུ་ཤེས་པར་བྱ་བའི་དོན་ནི་ཕ་རོལ་ཏུ་ཕྱིན་པའི་དོན་ནོ། །
སྦྱིན་པ་མཉམ་པ་ཉིད་རྗེས་སུ་རྟོགས་པའི་དོན་ནི་ཕ་རོལ་ཏུ་ཕྱིན་པའི་དོན་ནོ། ། ཚུལ་ཁྲིམས་མཉམ་པ་ཉིད་རྗེས་སུ་རྟོགས་པའི་དོན་ནི་ཕ་རོལ་ཏུ་ཕྱིན་པའི་དོན་ནོ། ། ཞེས་སོགས་མང་དུ་གསུངས་པ་རྣམས་ཚུལ་ཁྲིམས་ཙམ་ལ་མེད་པའི་ཕྱིར་དང༌། དེ་ལྟ་བུའི་ཡོན་ཏན་མངའ་བ་ནི་ཕ་རོལ་ཏུ་ཕྱིན་པར་གྲུབ་པའི་ཕྱིར་རོ། ། དེ་ནི་ཟག་པའི་སྒོ་དྲུག་དང་བྲལ་བ་ཡིན་པས་འཕགས་པ་དགྱེས་པའི་ཚུལ་ཁྲིམས་ཞེས་བྱ་སྟེ། གཟུངས་གྲྭ་ལྔའི་གསང་སྔགས་རྗེས་འཛིན་ལས། བདེན་པ་དང་བདེན་པའི་ཚིག་གིས། ཚུལ་ཁྲིམས་དང༌། བརྟུལ་ཞུགས་དང༌། དཀའ་ཐུབ་དང་ཚངས་པར་སྤྱོད་པ་ལ་གནས་པ་གང་ཅི་ཡང་རུང་བ་དེ་དག་གི་ནང་ན་ནི།
འཕགས་པ་དགྱེས་པའི་ཚུལ་ཁྲིམས་མཆོག་ཅེས་བྱ་སྟེ། བདེན་པ་དང་བདེན་པའི་ཚིག་དེས་མིང་འདི་ཞེས་བྱ་བ་ལ་བདེ་ལེགས་སུ་གྱུར་ཅིག ཅེས་གསུངས། ལུང་དེའི་ཚུལ་ཁྲིམས་དང་ཞེས་པ་ནི་ཚུལ་ཁྲིམས་ཙམ་དང༌། འཕགས་པ་དགྱེས་པའི་ཚུལ་ཁྲིམས་ཞེས་པ་ཚུལ་ཁྲིམས་ཀྱི་ཕར་ཕྱིན་ལ་དགོངས་པས་ཤན་ཕྱེད་པར་བྱའོ། ། མདོར་ན་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ནི། ས་ཐོབ་ནས་ཚུལ་ཁྲིམས་འཁོར་གསུམ་ཡོངས་སུ་དག་པར་ཤེས་པ་དང༌། སོ་སོ་སྐྱེ་བོས་དེ་ཕར་ཕྱིན་དུ་འགྲོ་བ་བསྔོ་བ་ལ་ལྟོས་པས་ན། ནམ་མཁའ་མཛོད་ཀྱི་ལུང་ལས། ཚུལ་ཁྲིམས་ཡང་དག་པར་བཟུང་བ་དེ་ཡང་ཐམས་ཅད་མཁྱེན་པར་བསྔོས་ནས་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་དོ། །
ཞེས་གསུངས་སོ། ། དེ་ལྟར་དེ་གཉིས་ཀྱི་རྣམ་གཞག་སྤྱིར་བསྟན་ནས། སྐབས་འདི་ཉིད་དུ་ཉེ་བར་མཁོ་བའི་གཏམ་ནི། སྤྱོད་འཇུག་ལས། ཉ་ལ་སོགས་པ་གང་ཞིག་ཏུ། ། དེ་དག་གསོད་མི་འགྱུར་བར་བསྐྲད། ། སྤོང་བའི་སེམས་ནི་ཐོབ་པ་ལས། ། ཚུལ་ཁྲིམས་ཕ་རོལ་ཕྱིན་པར་བཤད། ། ཅེས་ཉེས་པ་གང་དང་གང་གི་མི་མཐུན་ཕྱོགས་དེ་དང་དེ་སྤོང་བའི་སེམས་ལ་འདིར་ཕ་རོལ་ཏུ་ཕྱིན་པའི་ཐ་སྙད་མཛད་པ་སྟེ། ཐམས་ཅད་སེམས་ཀྱི་བྱེད་ལས་སུ་བཤད་པ་སྡོམ་པར་བྱེད་པའི་ཕྱིར་རོ། །
དེ་ལྟར་ཡང༌། སྤྱོད་འཇུག་གི་ཤེས་བཞིན་བསྲུངས་བའི་ལེའུ་ལས། བསླབ་པར་བསྲུང་བར་འདོད་པ་ཡིས། ། རབ་ཏུ་སྒྲིམས་ཏེ་སེམས་བསྲུང་སྟེ། ། སེམས་ནི་བསྲུང་བར་མ་བྱས་ན། ། བསླབ་པ་བསྲུང་བར་ཡོངས་མི་ནུས། ། སེམས་ཀྱི་གླང་པོ་ཡན་བཏང་བས། ། མནར་མེད་གནོད་པར་བྱེད་པ་ལྟར། ། གླང་ཆེན་མ་ཐུལ་མྱོས་པ་ཡིས། ། འདི་ན་དེ་འདྲའི་གནོད་མི་བྱེད། །
ཀུན་ནས་དྲན་པའི་ཐག་པ་ཡིས། ། སེམས་ཀྱི་གླང་པོ་དམ་བཏགས་ནས། ། འཇིགས་པ་ཐམས་ཅད་མེད་འགྱུར་ཞིང༌། ། དགེ་བ་ཐམས་ཅད་ལག་ཏུ་འོང༌། ། སྟག་དང་སེདྒེ་གླང་ཆེན་དྲེད། ། སྦྲུལ་དང་དགྲ་རྣམས་ཐམས་ཅད་དང༌། ། སེམས་ཅན་དམྱལ་བའི་སྲུང་མ་དང༌། ། བྱད་མ་དེ་བཞིན་སྲིན་པོ་རྣམས། ། སེམས་འདི་གཅིག་པུ་བཏགས་པ་ཡིས། ། དེ་དག་ཐམས་ཅད་བཏགས་པར་འགྱུར། །
སེམས་འདི་གཅིག་པུ་བཏུལ་བས་ན། ། དེ་དག་ཐམས་ཅད་ཐུལ་བར་འགྱུར། ། འདི་ལྟར་འཇིགས་པ་ཐམས་ཅད་དང༌། ། རྫུ་འཕྲུལ་དཔག་ཏུ་མེད་པ་ཡང༌། ། སེམས་ལས་བྱུང་བ་ཡིན་ནོ་ཞེས། ། ཡང་དག་གསུང་བ་ཉིད་ཀྱིས་བསྟན། ། སུ་ཞིག་གི་ནི་ཆེད་དུ་བྱས། ། ལྕགས་སྲེག་ས་གཞི་སུ་ཡིས་བྱས། ། མེ་ཚོགས་དེ་དག་ཅི་ལས་བྱུང༌། ། དེ་འདྲ་དེ་དག་ཐམས་ཅད་ཀྱང༌། །
སྡིག་སེམས་ཡིན་པ་ཐུབ་པས་གསུངས། ། དེ་ལྟར་འཇིག་རྟེན་གསུམ་པོ་ན། ། སེམས་ལས་འཇིགས་པ་གཞན་འགའ་མེད། ། ཅེས་དང༌། ཕ་རོལ་ཏུ་ཕྱིན་པ་རྣམས་དང་སྦྱར་ནས་ཀྱང་གསུངས་ཏེ། གལ་ཏེ་འགྲོ་བ་དབུལ་བོར་ནས། ། སྦྱིན་པའི་ཕ་རོལ་ཕྱིན་ཡིན་ན། ། ད་དུང་འགྲོ་བཀྲེན་ཡོང་ན་སྔོན། ། སྐྱོབ་པ་ཇི་ལྟར་ཕ་རོལ་ཕྱིན། ། ཅེས་དོགས་གནས་བཀོད།
དེ་གཅོད་པའི་ཕྱིར། བདོག་པ་ཐམས་ཅད་འབྲས་བཅས་ཏེ། ། སྐྱེ་བོ་ཀུན་ལ་གཏང་སེམས་ཀྱིས། ། སྤྱིན་པའི་ཕ་རོལ་ཕྱིན་གསུངས་ཏེ། ། དེ་ལྟར་དེ་ནི་སེམས་ཉིད་དོ། ། ཞེས་སྦྱིན་པ། ཉ་ལ་སོགས་པ་གང་ཞིག་ཏུ། ། ཞེས་སོགས་སྔར་བཀོད་པས་ཚུལ་ཁྲིམས། སེམས་ཅན་མི་བསྲུན་ནམ་མཁའ་བཞིན། ། དེ་དག་གཞོམ་གྱིས་ཡོངས་མི་ལོང༌། །
ཁྲོ་བའི་སེམས་ནི་གཅིག་བཅོམ་ན། ། དགྲ་དེ་ཐམས་ཅད་ཆོམས་དང་འདྲ། ། ས་སྟེང་འདི་དག་ཀོས་གཡོག་ཏུ། ། དེ་སྙེད་ཀོ་བས་ག་ལ་ལང༌། ། ལྷཱམ་མཐིལ་ཙམ་གྱི་ཀོ་བས་ནི། ། ས་སྟེང་ཐམས་ཅད་གཡོགས་དང་འདྲ། ། དེ་བཞིན་ཕྱི་རོལ་དངོས་པོ་ཡང༌། ། བདག་གི་ཕྱིར་བཟློག་མི་ལང་གི ། བདག་གི་སེམས་འདི་ཕྱིར་བཟློག་བྱའི། ། གཞན་རྣམས་བཟློག་གོ་ཅི་ཞིག་དགོས། །
ཞེས་དཔེ་དོན་སྦྱར་ཏེ་བཀོད་པ། སེམས་ལ་གཅིག་བསྐྱེད་འབྲས་བུ་གང༌། ། ཚངས་ལ་སོགས་པ་ཡིན་པ་ལྟར། ། ལུས་ངག་བཅས་པའི་འབྲས་བུ་ཡང༌། ། སྤྱོད་པ་ཞན་པས་དེ་ལྟ་མིན། ། བཟླས་བརྗོད་དང་ནི་དཀའ་ཐུབ་ཀུན། ། ཡུན་རིང་དུས་སུ་སྦྱང་བྱས་ཀྱང༌། ། སེམས་གཞན་གཡེང་བས་བྱས་པ་ནི། ། དེ་ཉིད་རིགས་པས་དོན་མེད་གསུངས། ། ཞེས་བསམ་གཏན།
གང་གིས་ཆོས་ཀྱི་གཙོ་བོ་མཆོག ། སེམས་ཀྱི་གསང་འདི་མ་ཤེས་ན། ། བདེ་ཐོབ་སྡུག་བསྔལ་གཞོམ་འདོད་ཀྱང༌། ། དེ་དག་དོན་མེད་ཀྱི་ནར་འཁྱམས། ། ཞེས་ཤེས་རབ། དེ་ལྟས་བདག་གིས་སེམས་འདི་ནི། ། ལེགས་བཟུང་ལེགས་པར་བསྲུང་བར་བྱ། ། སེམས་བསྲུང་བརྟུལ་ཞུགས་མ་གཏོགས་པ། ། བརྟུལ་ཞུགས་མང་པོས་ཅི་ཞིག་བྱ། ། ཞེས་སོགས་ཚིགས་སུ་བཅད་པ་ལྷག་མས་བརྩོན་འགྲུས་ཕན་ཡོན་དང་བཅས་པ་བསྟན་ནོ། །
དེ་ལྟར་ཚོགས་ལ་མ་བལྟས་པར་ལུང་རིགས་མང་པོ་འགོད་པ་ནི། ཁྲིད་ཡིག་ཚིག་ཉུང་ངུ་ལ་དོན་བཟང་པོ་དུ་མ་ཡོད་པ་རྣམས་མ་གོ་བའི་རྟགས་ནར་མར་སྟོན་མཁན་དག་ལ་བློ་གྲོས་སྦྱིན་པའོ། ། མཐའ་དཔྱད་པ་ནི། ཚེ་རིང་པོའི་ལྷའི་ངོས་འཛིན་ལྷ་སྤྱི་ལ་མཛད་དམ་བྱེ་བྲག་པ་ཞིག་ལ་མཛད། ཅེས་དྲིས་ཏེ། དྲི་དགོས་པའི་རྒྱུ་མཚན། བཙུན་པ་ཆོས་ལྡན་རབ་འབྱོར་དབྱངས་ཀྱི་མདོ་དྲན་པ་ཉེར་བཞག་གི་དོན་བསྡུའི་ལུང་ཁྲིད་ཡིག་ཏུ་དྲངས་པར། ཚེ་རིང་ལྷ་དང་ནི། ཞེས་པ་དང༌། དེ་དང་མཐུན་པར་ལྟུང་བཤགས་སུ།
ལྷ་ཚེ་རིང་པོའི་གནས་སུ་སྐྱེ་བའམ་ཞེས་ཀྱང་གསུངས་པ་ལ་ཞིབ་ཏུ་མ་བརྟགས་པར། ལྷར་སྐྱེ་བ་ཐམས་ཅད་རང་རང་གི་ཚེ་ཚད་རིང་པོ་བཤད་པ་བཞིན་ཐུབ་པོ་སྙམ་པའི་བློ་རེ་ཡོད་པ་རང་མེད་པར་སྣང་ལ། དེ་ལྟ་ན་འགྲོ་བ་འགའ་ཞིག་ལྷར་སྐྱེ་བའི་ལས་བསགས་པ་ལྟར་ལྷ་གནས་གང་རུང་དུ་ཡུད་ཙམ་མམ་ཞག་བདུན་གྱི་རིང་ཙམ་ལ་སྐྱེས་ནས། སླར་ལས་གཞན་ཞིག་གམ་སྨོན་ལམ་གྱི་དབང་གིས་ཞིང་གཞན་དུ་སྐྱེས་པའི་གཏམ་མང་པོ་མདོ་སྡེར་སྣང་ཡང་ལུང་ཚིག་མང་བས་མ་བྲིས་ལ། སྒྲ་མི་སྙན་མ་གཏོགས་པ་འཆི། ཞེས་བཤད་པའང་ཇི་ལྟར་སྙམ་དང༌། ལྷར་སྐྱེས་ཞེས་སྨོས་པས་ཆོག་མདོག་ཁ་བ་ལ། ཚེ་རིང་པོ་ཞེས་བླ་ཐབས་སུ་སྣོན་པའི་དགོས་པ་སོགས་ལ་བརྟག་ཅིང་དཔྱད་པའི་སླད་དུའོ། ། དངོས་ལན་ནི། སྤྱིར་གྱིས་ལྷ་ཐམས་ཅད་ལ་ཨམྲྀ་ཏའི་སྒྲ་ལས་དྲངས་ནས་འཆི་མེད་ཅེས་སྨོས་པ་ནི་ཚེ་རིང་བ་ལ་བསམས་མོད་ཀྱང༌།
འདོད་གཟུགས་ཀྱི་ལྷ་རྣམས་ལ་དགེ་བའི་བསམ་པ་རྒྱ་ཆེར་ཡོད་པས། སངས་རྒྱས་སོགས་ཡུལ་དམ་པའི་ཞལ་བལྟས། ཕྱག་མཆོད་ཕུལ། ཆོས་ཉན་ནས་བདེན་པ་མཐོང་བ་ཇི་སྙེད་བཤད་པས་དེ་དག་ཏུ་སྐྱེས་ན། སྐྱིད་ལ་ཆོས་འཕེལ་བཀྲ་ཤིས་ཤོག ། ཟེར་བ་འདུག་པས་མི་ཁོམ་པའི་གྲངས་སུ་ཅི་སྟེ་བགྲང༌། འདིར་ལྷ་བྱེ་བྲག་པ་ལ་ངོས་འཛིན་བྱེད་པ་ལུང་དང་མཐུན། དེ་ཡང་གང་ཡིན་ན་སྤྱིར་གཟུགས་མེད། ཁྱད་པར་འདུ་ཤེས་མེད་འདུ་ཤེས་མེད་མིན་གྱི་ལྷ་རྣམས་ལ་ཚོར་བ་རགས་པ་འགགས་པའི་དབང་གིས་ཆོས་ཀྱི་སྣོད་དུ་མི་རུང་བས་མི་ཁོམ་པ་བརྒྱད་ཀྱི་ཡ་བར་བགྲངས་ལ། ཕྱིན་ཆད་ཀྱང་དེར་མི་སྐྱེ་བའི་འདུན་པ་བྱ་དགོས་ཏེ།
སྡུད་པ་རིན་པོ་ཆེར། བྱང་ཆུབ་ཡོན་ཏན་ཕ་རོལ་ཕྱིན་ཉམས་འགྱུར་འོང་ཞེས། ། གཟུགས་མེད་ཁམས་སུ་སྐྱེ་བ་དོན་དུ་གཉེར་མི་བྱེད། ། ཅེས་གསུངས་པ་བཞིན་ནོ། ། མཐའ་དཔྱོད་ནི། དེ་ལྟར་མ་བཤད་ན་ལྷར་སྐྱེ་བ་རྣམ་པ་ཀུན་ཏུ་སྤང་བྱ་ཡིན་ནོ་སྙམ་སེམས་པའང་སྣང་བས་སྐབས་ཕྱེད་པར་བྱའོ། ། དྲི་བ་བཞི་པར། བག་དང་ལྡན་པའི་ལྷ་ཡོད་དམ་མེད། ། ཡོད་ན་ལྷ་མི་ཁོམ་པའི་གནས་ཡིན་པའི་གཏན་ཚིགས་སུ། ལྷ་ནི་བག་མེད་པས་དང་ཞེས་ཅི་སྟེ་གསུང༌།
མེད་པར་བཞེད་ན་ཧ་ཅང་མ་ཐལ་ལམ། ཞེས་དྲི་བའི་རྒྱུ་མཚན། ལྷ་ཕལ་ཆེར་འདོད་ཡོན་གྱི་དཔལ་ལ་ཅི་བདེར་སྤྱོད་པའི་གཞན་དབང་གིས་སྔར་བྱས་ཀྱི་དགེ་ཚོགས་ཟད་པར་བྱེད་པ་དང༌། སྟོན་པའི་བཀའ་ནོད་པའི་ལྷ་ནི་དེ་ལྟ་མ་ཡིན་ནའང༌། དྲན་པ་ཉེར་བཞག་གི་ལུང་ལས། ལྷ་རྣམས་བག་མེད་པ་ཡིས་ཉམས། ཞེས་པ་ཙམ་ལ་འཆེལ་ནས་ཀྱི་གཏམ་སྨྲ་བ་དག་གི་མཐར་འཛིན་འགོག་པའི་ཆེད་དུའོ། ། དངོས་ལན་ནི། སྔོན་བསགས་ཀྱི་མཐུས་ལྷ་རྣམས་མཐོ་རིས་ཀྱི་ཡོན་ཏན་བདུན་ལ་རང་དབང་དུ་ལོངས་སྤྱོད་པར་མཐུན་པས་བག་མེད་པར་གྱུར་དུ་དོགས་ནས། སྟོན་པའི་ཚེམས་མཆེ་བ་མཆོད་པའི་ཆེད་དུ་འཕགས་པ་འོད་སྲུངས་ཆེན་པོས་སུམ་ཅུ་རྩ་གསུམ་དུ་བྱོན་ཚེ།
ལྷ་རྣམས་ལ་བག་ཡོད་པར་བྱོས་ཤིག་ཅེས་གདམས་པ་དང༌། ལྷའི་རྔ་བོ་ཆེ་ཆོས་ཀྱི་ཤུགས་འཆང་གི་སྒྲ་ལས་ཆོས་ཀྱི་སྡོམས་བཞི་འབྱུང་བས་ཀྱང་སྟོན་པའི་ཞལ་གྱི་བདུད་རྩི་བགོ་སྐལ་དུ་མ་ཐོབ་པ་དག་ལ་འདོམས་པར་ཟད་ཀྱི་ལྷ་ཐམས་ཅད་ལ་དགག་བྱ་དེ་མེད་པས། བག་ལྡན་གྱི་ལྷ་དང་བག་མེད་ཀྱི་ལྷ་མང་པོ་ཡོད་མཆིས་སོ། ། དེའི་ཕྱིར་འཆད་ཐབས་འདི་ལ་ཧ་ཅང་ཐལ་བའི་ཉེས་པ་ག་ལ་སྲིད། མཐའ་སྤྱོད་ལས། འདོད་པའི་ཡོན་ཏན་ཡིན་ནོ་ཅོག་ཐར་པའི་མི་མཐུན་ཕྱོགས་མ་ཡིན་ལ། བཤེས་པའི་འཕྲིན་ཡིག་ལས། ལྷ་ཡི་འཇིག་རྟེན་དག་ནས་འཕོས་པ་ལ། ། གལ་ཏེ་དགེ་བའི་ལྷག་མ་འགའ་མེད་ན། ། དེ་ནས་དབང་མེད་དུད་འགྲོ་ཡིད་དྭགས་དང༌། །
དམྱལ་བར་གནས་པ་གང་ཡང་རུང་བར་འགྱུར། ། ཞེས་གསུངས་ཏེ། གལ་ཏེ་ཞེས་སྲིད་མཐའ་ཙམ་བསྟན་པ་ནི་བག་མེད་པའི་ལྷ་རྣམས་ལ་དགོངས་པ་སྟེ། བག་ལྡན་གྱི་ལྷ་རྣམས་ཀྱི་རྒྱུད་ལ་དགེ་བའི་རྩ་བ་རྒྱ་ཆེར་མངའ་བའི་ཕྱིར་སྙམ་མོ། ། དྲི་བ་ལྔ་པར། གླིང་བར་དུ་སྐྱེས་ཚད་ལ་སྟོན་པའི་སྣང་བ་མེད་པས་ཁྱབ་ན་མདོ་སྡེ་ཁ་གཅིག་དང་མི་འགལ་ལམ་ཞེས་པ་འདི་ལ་དྲི་དགོས་པའི་རྒྱུ་མཚན་ནི། དཔལ་མགོན་འཕགས་པ་ཀླུ་སྒྲུབ་ཀྱི་སྤྱིར་བཏང་གི་དབང་དུ་མཛད་ནས། ཉི་མ་ཟླ་བ་ཉིད་ཐོབ་རང་ལུས་ཀྱི། ། འོད་ཀྱིས་འཇིག་རྟེན་མཐའ་དག་སྣང་བྱས་ནས། ། སླར་ཡང་མུན་ནག་སྨག་དུ་ཕྱིན་གྱུར་ནས། །
རང་གི་ལག་པ་བརྐྱངས་པའང་མཐོང་མི་འགྱུར། ཞེས་གསུངས་ཏེ། ལས་ཀྱི་མུན་ནག་ཀུན་ཏུ་འཐིབས་པས་རང་གི་ལག་པ་བརྐྱངས་བསྐུམ་ཙམ་ཡང་མི་མཐོང་ན། སྟོན་པ་དང་བསྟན་པའི་སྣང་བ་ག་ལ་ཞིག་སྙམ་མཐའ་གཅིག་ཏུ་སེམས་པ་བཟློག་ཕྱིར་དྲིས་པའོ། ། དངོས་ལན་ནི། སྤྱིར་བཏང་བ་ལ་དམིགས་ཀྱི་གསལ། ། བསྟན་བཅོས་ཀུན་ལ་རབ་ཏུ་གཅེས། ། ཟེར་བ་ལྟར། འདིར་ཡང་སྤྱིར་བཏང་ལ་དེ་བཞིན་ཡིན་ནའང༌། མདོ་མང་པོར།
བཅོམ་ལྡན་འདས་ཀྱི་སྐུ་ལས་འོད་ཟེར་གྱི་ཚོགས་རྣམ་པ་དུ་མ་འཕྲོས་པས་ངན་སོང་གི་སྡུག་བསྔལ་མཐའ་དག་ཞི་བར་བྱས། སེམས་ཅན་གང་དག་གླིང་བར་དུ་སྐྱེས་པའམ། མུན་ནག་ཏུ་འཁྱམས་པ་དག་ཀྱང་ཅིག་གིས་ཅིག་མཐོང་སྟེ་ཆེད་དུ་བརྗོད་པར་བཤད་པ་དམིགས་བསལ་དུ་ཤེས་ན་མདོ་དང་འགལ་བའི་སྐྱོན་མེད་དོ། ། མཐའ་དཔྱོད་ནི། གང་ཡང་མི་མཐོང་བ་ནི་རང་གི་ལས་མཐུ། ཐམས་ཅད་གསལ་བ་ནི་སངས་རྒྱས་ཀྱི་མཐུར་ཤེས་ན་མཁས་པའོ། ། དྲི་བ་དྲུག་པར། ཡིད་ཀྱི་དབང་པོ་མ་ཚང་བའི་གང་ཟག་ཨེ་སྲིད། ཞེས་པ་ལ། དྲི་བའི་རྒྱུ་མཚན།
ཁྲིད་ཡིག་ཏུ། ལྐུགས་པ་ནི་ཡིད་ཀྱི་དབང་པོ་མ་ཚང་བ་ལེགས་ཉེས་མི་ཤེས་པས་དམ་པའི་ཆོས་ཉན་པར་མི་ཁོམ་པ་ཞེས་བྱའོ། ། ཞེས་འབྱུང་ལ། འདི་ལ་གང་ཟག་ཁ་ཅིག་ལ་དབང་པོ་གཞན་རྣམས་ཚང་ལ་ཡིད་དབང་མ་ཚང་བ་དེ་འདྲ་ཡོད་ན་ནི་བེམ་ཆོས་ཁོ་ནར་སོང་བས་གང་ཟག་ཏུ་མ་གཏུབ། མེད་ན་ནི་ཡིད་ཀྱི་དབང་པོ་མ་ཚང་ཞེས་ཅི་ལ་གསུང་སྙམ་པའི་དོགས་སེལ་དུ་དྲིས་པའོ། ། དངོས་ལན་ནི། ལྐུགས་པ་འདི་དག་མི་ཁོམ་བརྒྱད། ། ཅེས་པའི་སྐབས་ཀྱི་ལྐུགས་པ་ནི་ངག་མི་གསལ་བ་ཙམ་མ་ཡིན་གྱི། དུད་འགྲོ་ལྟར་སེམས་མི་གསལ་བས་གླེན་པ་ཞེས་ཀྱང་བྱ་སྟེ། དོན་དུ་གང་ཡང་མི་གོ་ཞིང་ལེགས་ཉེས་ཀྱི་མཚམས་མི་བྱེད་པ་ལ་ཡིད་ཀྱི་དབང་པོ་མ་ཚང་ཞེས་དམན་པ་ལ་དགག་སྨྲ་སྨོས་པ་ཡིན་གྱི་ཡིད་དབང་གཏན་ནས་མེད་ཅེས་གསུངས་པ་མ་ཡིན་ནོ། །
མཐའ་དཔྱད་པ་ནི། འཇིག་རྟེན་གྲགས་ཚོད་ལ། སྨྲ་མི་ཤེས་པའི་མི་ལ་ལྐུགས་པའི་ཐ་སྙད་བྱེད་ཀྱང༌། དེ་བས་ཀྱང་ལྐུགས་པ་ནི་ཡིད་རྨོངས་པས་ཡིན་མིན་ལེགས་ཉེས། དགེ་སྡིག་སོགས་མི་ཤེས་པ་ཆོས་ཀྱི་སྣོད་མ་ཡིན་པས་མི་ཁོམ་པའི་གནས་ཐ་ཆད་པ་གཅིག་ཏུ་བགྲངས་སོ། ། དྲི་བ་བདུན་པར། མཚམས་མེད་ཀྱི་ལས་བྱས་པ་ཐམས་ཅད་ལས་མཐའ་ལོག་པར་ཨེ་འགྲོ། ཞེས་པ་ལ་དྲི་བའི་རྒྱུ་མཚན། ཁྲིད་ཡིག་ཏུ། ལས་ཀྱི་མཐའ་མ་ལོག་པ་ནི་མཚམས་མེད་པ་ལྔ་གང་ཡང་རུང་བ་མ་བྱས་པ་ཞེས་གསུངས་པ་ལ།
ལས་མཐའ་ལོག་མ་ལོག་གོ་བ་མ་ཆགས་པར་ཆོས་བཤད་བྱེད་པ་མང་བས་དེ་དག་ལ་བསམ་ནས་དྲིས་པའོ། ། དངོས་ལན་ནི། མཚམས་མེད་ཅེས་པ་ནི་ལས་ལྔ་གང་རུང་བྱས་ལ་འགྱོད་སེམས་ཀྱི་བཤགས་པར་མ་བྱས་པར་ཚེའི་དུས་བྱས་ན། བར་དོས་མཚམས་མ་ཆོད་པར་དམྱལ་བ་ཆེན་པོར་ལྟུང་བས་ན་མཚམས་མེད་ཅེས་བྱ་སྟེ། དཀར་པོའི་ལས་ཀྱི་མཐའ་ལོག་པ་ཞེས་བྱ་ལ། སྤྱོད་འཇུག་ལས། དེ་ཙམ་ཁོ་ནར་མྱོང་གྱུར་ནས། ། དེ་ནི་རྣམ་ཐར་མི་འགྱུར་ཏེ། ། འདི་ལྟར་དེ་ནི་མྱོང་བཞིན་དུ། ། སྡིག་པ་གཞན་དག་རབ་ཏུ་སྐྱེ། །
ཞེས་པ་ལྟ་བུ་དང་ཡང༌། དགེ་བའི་ལས་ཆེན་པོ་བྱས་པའི་མཐུས་མཚམས་མེད་ཀྱི་ཉེས་པ་བྱང་ཤིང་དག་པར་འགྱུར་བར་མདོ་རྒྱུད་ལས་ཤིན་ཏུ་མང་བ་བཤད་པས་ཐམས་ཅད་ལས་མཐའ་ལོག་པ་དང་ཐམས་ཅད་མ་ལོག་པར་མ་ངེས་སོ། ། མཐའ་དཔྱད་པ་ནི། འདི་ལྟར་ཤན་མ་ཕྱེད་ན་རྒྱལ་པོ་མ་སྐྱེས་དགྲ་དང་ལྷས་བྱིན་གྱིས་གཏམ་རྒྱུད་ལྟར་རྣམ་པ་མང་པོར་འགྱུར་བས་མཐའ་ཆོད་པར་གལ་ཆེའོ། ། དྲི་བ་བརྒྱད་པར། མཚམས་མེད་ལས་ལྕི་བའི་ཆོས་སྤོང་ལྟ་བུ་ལས་མཐའ་ལོག་པའི་མཚན་གཞིར་འཛིན་རིགས་པ་ལ། དེའི་འཕྲོས་མི་མཛད་པའི་དགོངས་པ་གང་དུ་བཙལ་ཞེས་འདྲི་བའི་རྒྱུ་མཚན་ནི། རྒྱུད་བླ་མར། གང་ཞིག་ཡང་ཡང་སྡིག་གྲོགས་བརྟེན་པས་སངས་རྒྱས་ངན་སེམས་ལྡན་གྱུར་དང༌། ། ཕ་མ་དགྲ་བཅོམ་གསོད་པ་བྱ་བ་མིན་བྱེད་མཆོག་ཚོགས་འབྱེད་པའི་མི། །
དེ་ཡང་ཆོས་ཉིད་ངེས་པར་བསམས་ན་མྱུར་དུ་དེ་ལས་ཐར་འགྱུར་གྱི། ། གང་ཞིག་ཡིད་ནི་ཆོས་ལ་ལྡང་བ་དེ་ལས་ཐར་པ་ག་ལ་ཡོད། ། ཅེས་གསུངས་ཏེ། མཚམས་མེད་ལྔའི་ལས་མི་བཟད་པའང་ཆོས་ལ་སེམས་པས་དག་པར་འགྱུར་ལ། དག་བྱེད་ཀྱི་ཆོས་སྤངས་ན་ཐར་པ་ག་ལ་ཡོད་དེ་མེད་པ་ཁོ་ནའོ། ། དངོས་ལན་ནི། དལ་བརྒྱད་དང་འབྱོར་བཅུའི་གཏམ་འདི་གཙོ་ཆེར་བསྟན་པའི་སྒོར་མ་ཞུགས་གོང་གི་གང་ཟག་ལ་དགོངས། དེ་དག་ལ་སྤོང་རྒྱུའི་ཆེད་མེད་པས་མཚན་གཞིར་མི་འཛིན་པའི་རྒྱུ་མཚན་དེ་ཡིན་ནམ་སྙམ། མཐའ་དཔྱད་པ་ནི། མཚམས་མེད་དང་ཆོས་སྤོང་གི་ལས་ཡང་ལྕིར་བཤད་པ་ལྟ་བུའོ། །
དྲི་བ་དགུ་པར། རྒྱ་ཤུག་གི་ཚིག་གུ་ཇི་ཙམ་འོང་གི་བཤད་པ་ཨེ་གཟིགས། ཞེས་པ་ལ་དྲི་བའི་རྒྱུ་མཚན་ནི། ཁྲིད་ཡིད་དུ་དྲངས་པའི་ལུང༌། མ་ཡི་ཐོག་མཐའ་རྒྱ་ཤུག་ཚིག་གུ་ཙམ། ། རིལ་ལུར་བྱས་ཀྱང་ས་ཡིས་ལང་མི་འགྱུར། ། ཞེས་བླ་མའི་ཞལ་ནས་གསུང་ནའང༌། ཡིད་ཡུལ་དུ་དེའི་རྣམ་པ་སྤྱི་མི་འཆར་བ་ཙམ་དུ་མ་ཟད་ཞིབ་ཆ་བྱེད་མཁན་ལའང་ཅོལ་ཆུང་དུ་ལྟ་བ་དག་ལ་བསམས་ཏེའོ། ། དངོས་ལན་ནི། དེ་ཡང༌།
སེམས་ཅན་རེ་རེས་རང་གི་མ་བྱས་པའི་གྲངས་དཔེར་བགྱིས་ན། ས་ཆེན་པོ་འདི་ཉིད་ལ་རྒྱ་ཤུག་གི་ཚིག་གུ་ཙམ་གྱི་རིལ་བུ་བྱས་ཀྱང་སེམས་ཅན་རེ་རེས་རང་གི་མ་བྱས་པའི་གྲངས་ཀྱི་དོད་མི་ཐུབ་སྟེ། རིལ་བུ་ཉུང་ལ་མའི་གྲངས་ཆེས་མང་བའི་ཕྱིར་རོ། ། ཞེས་བྱ་བའི་དོན་རྟོགས་པ་ལ་རྒྱ་ཤུག་གི་ཚིག་གུ་ངེས་པར་ཤེས་དགོས་ཏེ་རི་རབ་ཙམ་ཞེས་པ་ལ་དེའི་ཚད་ཤེས་དགོས་པ་བཞིན་ནོ། ། དེ་བཞིན་དུ་མགོ་བོ་ཙམ། སྙིམ་པ་ཙམ། ། ཁུ་ཚུར་ཙམ། མཐེ་བོང་ཙམ། རྒྱ་སྲན་ཙམ། ནས་ཙམ།
ཡུངས་འབྲུ་ཙམ་ཞེས་སོགས་ལའང་རང་གི་ཚད་གོ་དགོས་པ་དང་མཚུངས་སོ། ། བོད་ཀྱི་མཁས་པ་མང་པོས་རྒྱ་ཤུག་སྤ་མ་ལ་ངོས་བཟུང་འདུག་ལྟར་ན། དེའི་འབྲུ་དང་ཚིག་གུ་ཡང་ཤེས་པར་སླའོ། ། མཐའ་དཔྱོད་ནི། རྒྱ་ཤུག་གི་ངོས་འཛིན་འདིའང་གཞན་ཡིན་ཀྱང་འདྲ་སྟེ་ཁུངས་དང་འབྲེལ་བར་སྨྲ་བ་ནི་གནད་དམ་པའོ། ། དྲི་བ་བཅུ་པར། ཚེ་ཟད་ནས་འཆི་བ་དང་ལས་ཟད་ནས་འཆི་བ་ལས་གཞན་པའི་འཆི་ཚུལ་ཨེ་ཡོང༌། ཞེས་པ་ལ་རྒྱུ་མཚན་ནི། འཆི་ཚུལ་འདི་འདྲར་རྣམ་དབྱེ་ཞིབ་མོ་དགོས་ཀྱང་སྤོམ་མེ་ཡོ་རེ་བ་དག་ལ་བསམས་ཏེ་དྲིས་པའོ། ། དངོས་ལན་ནི།
མངོན་པ་འོག་མར་འཆི་ཚུལ་གཉིས་པོ་དེ་དང༌། གོང་མར་དེའི་སྟེང་དུ་བསོད་ནམས་ཟད་ནས་འཆི་བ་སྟེ་གསུམ་ཡོད་ཅེས་དངོས་ལན་བཏབ་པ། མཐའ་དཔྱོད་ནི། ཚེ་དང་ལས་དང་བསོད་ནམས་ཀྱི་འཕེལ་ཟད་ལ་བརྟག་པའོ། ། དྲི་བ་བཅུ་གཅིག་པར། སའམ་འོན་ཏེ་མཐོ་རིས་ན། ། ཞེས་སོགས་ལུང་འདྲེན་ཚིགས་བཅད་ཁ་ཡར་འདུག་པ་རྣམས་སློབ་དཔོན་དཔའ་བོའི་གསུང་ཡིན་པར་ཞལ་འཆམས་པ་འདྲ་ཞིག་སྣང་མོད། དཔའ་བོའི་བསྟན་བཅོས་གང་ལས་འབྱུང༌། ཞེས་དྲིས་ཏེ། རྒྱུ་མཚན་ནི།
ལུང་ཁུངས་མ་དགོངས་པར་བཤད་ཉན་བྱེད་པ་རྣམས་ལ་བསམས་ཏེའོ། ། དངོས་ལན་ནི། ལུང་འདི་ནི་མྱ་ངན་བསལ་བ་ཞེས་བྱ་བ་ལས་འབྱུང་སྟེ་དཔའ་བོའི་གསུང་ཡིན་ནོ། ། མཐའ་དཔྱོད་ནི། ལུང་ཁུངས་རྩད་མ་ཆོད་པའི་ལུང་འདྲེན་ནི་སྐུ་ཡོན་མེད་དོ་ཞེས་སྒོ་ཡིག་བཏབ་པ་དང་མཚུངས་པས་བརྟག་དཔྱད་ལེགས་པར་བྱའོ། ། དྲི་བ་བཅུ་གཉིས་པར། བསམ་སྦྱོར་གཉིས་ཀ་དགེ་བས་བྱས་པ་གཅིག་ཏུ་དཀར་བའི་ལས་སུ་བཞེད་པ་དེ་ལྟ་ན། དཔེར་ན་ཚད་ནད་ཅན་ལ་སྙིང་རྗེའི་བསམ་པས་སྦྱོར་བ་དེ་ཉིད་ཆང་གི་བཏུང་བས་ཚིམ་པར་བྱས་ནས། བསམ་པ་སྙིང་རྗེ་དང་སྦྱོར་བ་སྦྱིན་པའི་ལས་སུ་འདུག་པ་དེ་གཅིག་ཏུ་དཀར་བ་ཞིག་གམ་གཞན། གཅིག་ཏུ་གནག་པའི་ལས་ལའང་ལྡོག་སྟེ་སྨྲས་ན་ཅིར་འགྱུར་ཞེས་དྲིས་པ་ལ་དགོས་པའི་རྒྱུ་མཚན་ནི། །
ཁྲིད་ཡིག་ཏུ། བསམ་སྦྱོར་གཉིས་ཀ་དགེ་བས་བྱས་པ་གཅིག་ཏུ་དཀར་བའི་ལས། བསམ་སྦྱོར་གཉིས་ཀ་མི་དགེ་བ་གཅིག་ཏུ་གནག་པའི་ལས་སོ། ། བསམ་སྦྱོར་གང་རུང་དགེ གཞན་མི་དགེ་ན་འདྲེས་པའི་ལས། དང་པོ་རྣམ་སྨིན་བདེ་བ་འབའ་ཞིག་པ་དང༌། གཉིས་པ་ལ་ནི་རྣམ་སྨིན་སྡུག་བསྔལ་འབའ་ཞིག་པ་དང༌། གསུམ་པ་ལ་ནི་བདེ་སྡུག་འདྲེས་པར་འབྱུང་ལ། ཞེས་གསུངས་ཏེ། མངོན་པ་གོང་མར།
དཀར་ནག་འདྲེས་མ་གསུམ་བཤད་པ་ལ་མཐའ་མི་དཔྱོད་པ་སྤོམ་ཡོར་ཁོ་ནས་སློབ་མ་འབྲིད་བའི་འཆད་པ་པོ་རྣམས་ལ་སྐྱོ་ནས་དྲིས་སོ། ། དངོས་ལེན་ནི། སྤྱིར་བཏང་དེ་ལྟར་ཡིན་ཀྱང་དམིགས་བསལ་ལ་མ་ངེས་སོ་ཞེས་དེ་འགོག་པའི་རིགས་པ་སྟོན་པའི་ཕྱིར་ཚད་ནད་ཅན་གྱི་དཔེ་བརྗོད་པ་སྟེ། དེའི་བསམ་སྦྱོར་དཀར་བ་ནི་སྙིང་རྗེ་ཡིན་མོད་ཀྱང་ཐབས་ལ་མི་མཁས་པའི་ཕྱིར་ཡང་དག་པའི་སྙིང་རྗེ་མ་ཡིན་ཏེ། རྗེ་ས་པཎ་གྱིས་ཐེག་ཆེན་གྱི་མདོ་རྒྱུད་ཀྱི་དོན་བསྡུས་ནས་གསུངས་པར། ནད་པ་དགའ་པའི་ཁ་ཟས་སྟེར། ། ངན་པར་སྤྱོད་པ་ཚར་མི་གཅོད། ། དབང་བསྐུར་མེད་པར་གསང་སྔགས་སྟོན། ། སྣོད་མིན་པ་ལ་ཆོས་འཆད་སོགས། ། འཕྲལ་དུ་ཕན་པ་ལྟར་སྣང་ཡང༌། །
ཕུགས་སུ་གནོད་པ་ཆེར་འགྱུར་བས། ། སྙིང་རྗེའི་དབང་གིས་བྱེད་ན་ཡང༌། ། མ་དག་པ་ཡི་སྙིང་རྗེ་ཡིན། ། ཞེས་དང༌། དེ་བཞིན་དུ་སྦྱིན་པ་ལའང་མཚུངས་ཏེ། ཆང་དང་དུག་དང་མཚོན་ཆ་དང༌། ། གཞན་གྱི་ལོངས་སྤྱོད་སྟེར་བ་དང༌། ། གསོད་སར་ཕྱུགས་མ་སྟེར་བ་དང༌། ། མཆོག་གི་ནོར་ནི་མཆོག་མིན་ལ། ། སྟེར་སོགས་མདོ་ལས་བཀག་པས་ན། །
མ་དག་པ་ཡི་སྦྱིན་པ་ཡིན། ། ཞེས་གསུངས། དེས་ན་ཙནྡྲ་གོ་མིས། གཞན་རྣམས་དང་ནི་རང་ལ་ཡང༌། ། སྡུག་བསྔལ་ཡིན་ཀྱང་གང་ཕན་དང༌། ། ཕན་དང་བདེ་བ་རྣམས་བྱ་སྟེ། ། བདེ་ཡང་མི་ཕན་མི་བྱའོ། ། ཞེས་པ་ལྟར། ཚད་ནད་ཅན་ལ་ཆང་སྦྱིན་པས་རྣམ་པ་ཙམ་དུ་བདེ་ནའང་སྲོག་ལ་གནོད་པའི་ཉེན་ཡོད་པས་བསམ་སྦྱོར་གཉིས་ཀ་དཀར་བ་ཙམ་རྒྱུ་མཚན་དུ་བྱས་ནས་དེ་ལྟ་བུའི་ལས་ལ་མི་འཇུག་པ་ནི་དམིགས་བསལ་ལོ། ། མཐའ་དཔྱོད་ནི།
དེ་འདྲ་བའི་གནང་བཀག་ཤེས་པ་ལ་མདོ་རྒྱུད་ཀྱི་གཞུང་ལ་ཐོས་པ་རྒྱ་ཆེན་པོ་བཙལ་དགོས་པ་ན། བྱང་ཆུབ་སེམས་དཔའ་ཐོས་མང་དང༌། ། ཞེས་གསུངས་ཤིང༌། ཡོན་ཏན་ལྷག་པར་བརྩོན་བྱས་ལུང་གིས་ཕྱུག ། ཅེས་ཀྱང་བཤད་དོ། ། དེ་ལྟར་ཡིན་མོད་ཀྱང༌། དེང་སང་སྙིགས་མའི་དུས་འདི་འདྲ་ནི། ལུང་དང་རྟོགས་པའི་ཆོས་ཕལ་མོ་ཆེ་ལ་དགྲ་ལྟ་བུར་བཟུང་ནས་མདོ་རྒྱུད་ལས་མ་བཤད་པའི་སྤྲོ་ཚོམ་ཙམ་ལ་བྲེལ་ཞུགས་ཀྱིས། ལུགས་གཞན་པ་འགས་འཕྱས་དོགས་ཀྱང་འཇམ་མེར་གྱི་ནར་སྤྱོད་པ་དག་ལ་སྤྱིར་བཏང་དམིགས་བསལ་དང༌། གནང་བཀག་བླང་དོར་སོགས་ཀྱི་འཕྲུལ་བཤད་པ་ཡིན་ནོ། །
དྲི་བ་བཅུ་གསུམ་པར། དགེ་སྡིག་སྟོབས་མཉམ་ན་ཐོག་མར་གང་སྨིན། ཞེས་པ་ལ་རྒྱུ་མཚན་ནི། སྐྱ་སེར་ཕལ་ཆེར་གྱི་བསམ་པ་ལ། ལས་གང་བྱས་པ་དེ་ཉིད་འཕྲལ་རང་དུ་སྨིན་པའམ་ཚེ་རབས་མང་པོར་མི་སྨིན་པ་གང་རུང་གི་ཕྱོགས་འཛིན་པ་མང་བར་སྣང་བ་ལ་བསམ་སྟེ་དྲིས་སོ། ། དངོས་ལན་ནི། དགེ་སྡིག་གིས་ལས་གང་ཡིན་པ་དེ་སྟོབས་ཆེན་མཐོང་ཆོས་ཚེ་འདིར་སྨིན་པ་དང༌། འབྲིང་ནི་སྐྱེ་བ་ཕྱི་མ་ལ་སྨིན་པ་དང༌། སྟོབས་ཆུང་ན་ལན་གྲངས་གཞན་ལ་སྟེ་སྐྱེས་རབས་མང་པོ་བརྒྱུད་སོགས་བཤད་པ་གསུམ་པོ་གང་ལའང་འདྲ་སྟེ། མཁས་པ་དབྱིག་གཉེན་གྱི་གཞུང་ལས།
ལས་ཀྱི་འབྲས་བུ་ལྕི་གང་དང༌། ། ཉེ་བ་གང་དང་གོམས་པ་གང༌། ། སྔར་བྱས་གང་ཡིན་དེ་དག་ལ། ། འབྲས་བུ་ཐོག་མ་ཉིད་དུ་སྨིན། ། ཅེས་གསུངས་ཏེ། དགེ་སྡིག་ལྕི་བ་ཞེས་པ་སྟོབས་ཆེ་བ་དེ་ཐོག་མར་སྨིན། སྟོབས་ཉམས་ན་གང་དང་ཉེ་བ། ཉེ་འགྱང་མཉམ་ན་གོམས་ཤས་གང་ཆེ་བ། གོམས་ཤས་མཉམ་ན། སྔོན་ལ་གང་བྱས་དེ་ཐོག་མར་སྨིན་པར་བཤད་དོ། །
མཐའ་དཔྱོད་ནི། དེ་ལྟར་ཤེས་ཚེ། མདོ་ལས། ལུས་ཅན་རྣམས་ཀྱི་ལས་དག་ནི། ། བསྐལ་པ་བརྒྱར་ཡང་ཆུད་མི་འཛའ། ། ཚོགས་ཤིང་དུས་ལ་བབ་པ་ན། ། འབྲས་བུ་ཉིད་དུ་སྨིན་པར་འགྱུར། ། ཞེས་པའི་ལུང་ལ་དེས་པ་རྙེད་འགྱུར་རོ། ། དེ་ལྟར་བྱས་ཙ་ན། སྤྱོད་འཇུག་ཏུ།
ལས་ཚུལ་བསམ་གྱི་མི་ཁྱབ་པ། ། ཐམས་ཅད་མཁྱེན་པ་ཁོ་ནས་མཁྱེན། ། ཅེས་གསུངས་པ་དེ་གོ་བས་སྒྱིད་ལུགས་པར་མི་འགྱུར་ལགས། དྲི་བ་བཅུ་བཞི་པར། རྣམ་སྨིན་གྱི་རྟེན་ཀུན་གཞིས་བྱེད་དམ་རྣམ་ཤེས་ཀྱིས་བྱེད། ། ཅེས་པ་ལ་དྲི་དགོས་ཏེ། དམ་པ་དང་པོར། ཇི་སྲིད་འགྱུར་བ་ཐོབ་ཀྱི་བར། རྟེན་དང་བརྟེན་པའི་འབྲེལ་བ་གནས། ། ཞེས་འཇིག་རྟེན་པའི་ལམ་དུ་རྟེན་དང་བརྟེན་པའི་འབྲེལ་པ་ལྷན་སྐྱེས་སུ་ཡོད་པ་ལས་བརྩམས་ཏེའོ། །
དངོས་ལན་ནི། རྣམ་པར་སྨིན་པའི་རྟེན་ནི་ཀུན་གཞི་འབའ་ཞིག་གིས་བྱེད་པར་བཤད་དེ། དཔལ་འཕྲེང་གིས་ཞུས་པའི་མདོར། བཅོམ་ལྡན་འདས་རྣམ་པར་ཤེས་པའི་ཚོགས་དྲུག་པོ་གང་ལགས་པ་འདི་དང༌། རྣམ་པར་ཤེས་པ་འདི་སྟེ། དེ་ལྟར་ཆོས་བདུན་པོ་འདི་ནི་མི་གནས་པ་དང་མ་འབྲེལ་བ་སྐད་ཅིག་མ་ལགས་པས་སྡུག་བསྔལ་མྱོང་བ་ལགས་སོ། ། བཅོམ་ལྡན་འདས་དེ་བཞིན་གཤེགས་པའི་སྙིང་པོ་ནི་འབྲེལ་པ་རྣམ་པར་དབྱེར་མེད་པ་སྐད་ཅིག་མ་མ་ལགས་པས་སྡུག་བསྔལ་མྱོང་བ་ལགས་སོ། ། ཞེས་དང༌། ལང་གཤེགས་ལས། ཀུན་གཞིའི་ཆུ་བོ་དེ་བཞིན་དུ། །
རྟག་ཏུ་ཡུལ་གྱི་རླུང་གིས་བསྐྱོད། ། སྣ་ཚོགས་རྣམ་ཤེས་རྦ་རླབས་རྣམས། ། གར་བཞིན་རབ་ཏུ་འབྱུང་བར་འགྱུར། ། ཞེས་པའི་ལུང་དོན་གཉིས་བརྗོད་དོན་གཅིག་ཏུ་བབས་ལ། སྤྱིར་ཀུན་གཞི་ངོས་ཟིན་པ་ཤིན་ཏུ་དཀའ་ཡང༌། འདིར་ཀུན་གཞི་དང་དེ་བཞིན་གཤེགས་པའི་སྙིང་པོ་དང་འོད་གསལ་རྣམས་དོན་གཅིག་པའི་དབང་དུ་མཛད་ནས། དྲངས་མ་ཐག་པའི་ལུང་དང༌། ཀུན་གཞི་ལས་ནི་རྣམ་ཤེས་སྐྱེ། ། ཞེས་རྡོར་འཕྲེང་ལས་དང༌། དཔལ་འཕྲེང་གི་ཞུས་པའི་མདོ་ལུང་རྣམས་མཐུན།
བསྲེ་འཕོའི་རྣམ་བཤད་ཆེན་པོར་ཡང༌། བག་ཆགས་བསྒོ་བའི་གཞི་འོད་གསལ་དུ་ངེས་པ་དེའི་འོག་ཏུ་ཇི་ལྟར་བསྒོ་བའི་ཚུལ་འདི་ཤེས་པར་བྱ་སྟེ། ཞེས་སོགས་མང་དུ་གསུངས་པའི་ཕྱིར་རྣམ་སྨིན་གྱི་རྟེན་ཀུན་གཞིའམ་འོད་གསལ་དུ་ངེས་ལགས། མཐའ་དཔྱོད་ནི། མན་ངག་བསྲེ་འཕོར་རྒྱས་བཤད་ཡོད་ནའང་ཧ་ཅང་ཡི་གེ་མང་བས་རེ་ཞིག་བཏང་སྙོམས་སོ། ། དྲི་བ་བཅོ་ལྔ་པར། འཕེན་བྱེད་དང་རྫོགས་བྱེད་ཀྱི་ལས་གཉིས་སུ་འབྱེད་རིགས་སམ་མི་རིགས། རིགས་ན་དབྱེ་འབྱེད་གང༌། མ་རིགས་ན་ཤིང་རྟ་ཆེན་པོ་རྣམས་ཀྱི་གཞུང་སུབ་བམ། ཞེས་པ་དྲི་བའི་རྒྱུ་མཚན།
ཆོས་མངོན་པ་སོགས་ལས། འཕེན་རྫོགས་དང༌། འཕེན་གྲུབ་སོགས་ལས་འབྲས་བཞིན་ལུགས་མང་དུ་བཤད་པ་ལ། ཁྲིད་ཡིག་འདིར། དེ་འདྲ་བཤད་པ་མི་གནང་བར་བསྡུས་པ་འདི་ཅིའི་ཕྱིར་སྙམ་པའོ། ། དངོས་ལན་ནི། འཕེན་བྱེད་དང་རྫོགས་བྱེད་དུ་འབྱེད་པ་ནི་ཤིན་ཏུ་རིགས་པས། གཞུང་ཆེན་པོ་རྣམས་ལ་གུས་པར་བྱ་ཡི་སུབ་པའི་བསམ་སྦྱོར་རྨི་ལམ་དུའང་ག་ལ་འཆད། དེ་གཉིས་ཀྱི་དབྱེ་འབྱེད་ནི། དཔེར་ན་ཚེ་སྟོད་ལ་མི་དགེ་བ་སྟོབས་ལྡན་བསགས་པའི་སྡིག་ཅན་ཞིག
ཚེ་སྨད་འཆི་ལ་ཉེ་བའི་ཚེ། དགེ་བའི་བཤེས་གཉེན་གྱིས་ཟིན་པའི་འཕོ་བ་ཟབ་མོའམ། དགེ་བའི་བསམ་པས་རྒྱུད་འཁུལ་བའི་མཚམས་པ་བཟང་པོ་བྱུང་ན། མཚམས་སྦྱོར་དེས་འཕེན་བྱེད་བྱས་ནས་བདེ་འགྲོའི་རྟེན་ཐོབ་ཀྱང༌། སྡོན་དུ་མི་དགེ་བ་རྒྱ་ཆེར་སྤྱད་པའི་མཐུས་ནད་མང་བ་དང༌། ཚེ་ཐུང་བ་དང༌། དབུལ་ཞིང་ཕོངས་པ་སོགས་སུ་རྫོགས་པར་བྱེད་པས་ན་རྫོགས་བྱེད་ཀྱི་ལས་ཏེ། ཁ་དྲག་ནོར་ལྡན་རྣམས་ཚེ་ཐུང་བ་མངོན་སུམ་དུ་མཐོང་བ་འདི་ལྟ་བུས་མཚོན་ལ། དེ་འདྲ་ལྡོག་སྟེ་གཞན་ལའང་རིགས་བསྒྲེ་བར་བྱའོ། ། མཐའ་དཔྱོད་ནི།
བཤེས་སྤྲིན་ལས། སྡིག་བའི་ལས་རྣམས་བྱས་པ་འགའ་ཡང་ནི། ། དེ་ཡི་མོད་ལ་མཚོན་བཞིན་མི་གཅོད་ཀྱང༌། ། འཆི་བའི་དུས་ལ་བབ་ན་སྡིག་པ་ཡི། ། ལས་ཀྱི་འབྲས་བུ་གང་ལགས་སྨིན་པར་འགྱུར། ། ཞེས་གསུངས་སྣང་ཡང༌། ཅི་རིགས་ཀྱི་ཟེར་ལུགས་ལ་སྡིག་ཅན་ཆེ་གེ་མོ་ཡང་མིར་སྐྱེས་འདུག ག་གེ་མོ་ལ་གདུང་ལོག་བྱུང་འདུག ཉེ་གེ་མོ་ལ་རིང་བསྲེལ་འཁྲུངས་ཟེར་ལས་འབྲས་ལ་ལོག་ལྟ་བྱེད་པ་འདུག་ཀྱང་བླུན་གཏམ་ཡིན་པས་ཡིད་མི་བརྟན་པར་ལུང་རིགས་ཚད་མས་གཞལ་བར་བྱའོ། ། དྲི་བ་བཅུ་དྲུག་པར།
མི་དགེ་བཅུ་པོ་རེ་རེར་ཡང་རྣམ་སྨིན་རྒྱུ་མཐུན་བདག་འབྲས་སུ་ཕྱེ་ནས་ཞིབ་པར་འཆད་རིགས་པ་ལ་བཏང་སྙོམས་མཛད་པའི་དགོངས་པ་ཅི། ཞེས་འདྲི་བའི་རྒྱུ་མཚན། ། བྲིད་དཔེའི་ཚིག་ཙམ་ལ་ནེའུ་ཙོའི་འདོན་པ་མཛད་མཁན་འགའི་བསམ་པ་བརྟག་པའི་སླད་དུའོ། ། དངོས་ལན་ནི། ཁྲིད་ཡིག་སྔོན་འགྲོ་དང་དངོས་གཞིའི་ཡིག་ཆ་བསྐུལ་བ་པོ་ཟངས་དཀར་རྒྱལ་པོ་དང༌། ཕྱིས་ཀྱི་བླ་མ་སྡེ་སྣོད་ལ་སྦྱངས་པ་མཛད་པ་དག་གིས་མ་གོ་དོགས་ནས་ཉུང་ངུར་བསྡུས་པ་ནི་དགོངས་པའོ། ། མཐའ་དཔྱོད་ནི། ཐོག་མར་ཉུང་ངུ་འདི་ཙམ་བཤད་ཀྱི། ཕྱིས་བློ་གྲོས་ཅུང་ཟད་འཕེལ་བར་གྱུར་ན་རྒྱ་ཆེར་འཆད་པའང་མ་བཀག་པས་ཅི་ནུས་སུ་སྤྲོ་བར་རིགས་སོ། ། དྲི་བ་བཅུ་བདུན་པར།
ལས་ལ་མྱོང་བར་ངེས་མ་ངེས་གཉིས་སུ་འཆད་ཨེ་རིགས། རིགས་ན་ངོས་འཛིན་དང་སྒྲུབ་བྱེད། མི་རིགས་ན་འགོག་བྱེད་ཀྱི་ལུང་རིགས་ཅི་ཞེས་པ་ལ་དྲི་བའི་རྒྱུ་མཚན། སྨིན་པར་ངེས་པ་དང་མ་ངེས་པའི་རྣམ་གཞག་མ་གོ་བཞིན་དུ་ལས་འབྲས་འཆད་པའི་ཕ་རིན་པོ་ཆེ་རྣམས་ལ་ཀུ་རེ་ཞུས་པའོ། ། དངོས་ལན་ནི། མངོན་པ་མཛོད་ལས། ཉོན་མོངས་རབ་དང་དྲག་པོ་དང༌། ། ཡོན་ཏན་ཞིང་དང་རྒྱུན་ཆགས་སུ། ། བྱས་པ་གང་ཞིག་ཡིན་པ་དང༌། ། ཕ་མ་གསོད་དང་དེ་ངེས་སོ། །
ཞེས་གསུངས་ཏེ། ཡོན་ཏན་གྱི་ཞིང་དང༌། དགེ་མི་དགེ་རྒྱུན་ཆགས་སུ་བྱས་པ་དང༌། ཉོན་མོངས་པ་ཆགས་སོགས་གསུམ་གང་རུང་གིས་ཀུན་ནས་བླངས་པའི་མི་དགེ་བའི་ལས་སམ། རབ་ཏུ་དང་བ་དྲག་པོས་ཀུན་ནས་བླངས་པའི་དགེ་བའི་ལས་བྱེད་པ་ནི་དགེ་པའི་ལས་ཡིན་ལ། ཕ་མ་གསོད་པའི་ལས་ནི་མྱང་བར་ངེས་པའི་ལས་སོ། ། མཐའ་དཔྱོད་འོག་ཏུ་འབྱུང་ངོ༌། ། དྲི་བ་བཅོ་བརྒྱད་པར། པར་སིག་སོགས་ཡུལ་གྲུ་ལ་ལར། ཕ་མ་རྒས་ནས་བསད་ན་བསོད་ནམས་སུ་འགྱུར་ཟེར་བ་བཞིན།
བསོད་ནམས་འདོད་པའི་བསམ་པ་བཟང་པོས་ཕ་མ་བསད་ན་དེའི་ལས་ཁམ་པོ་ཆེ་དེ་དགེ་འམ་སྡིག དགེ་ན་དེ་མཚམས་མེད་ཀྱི་ཆར་མི་གཏོགས་སམ། སྡིག་ན་ཐེག་པ་ཆེན་པོར་བསམ་པ་གཙོ་བོར་མ་བཤད་དམ། དེ་འདྲའི་དགེ་སྡིག་གི་ལས་དེ་ངེས་པ་དང་མ་ངེས་པའི་ལས་ཅིར་འགྱུར་རྒྱུ་མཚན་དེ་དང་བཅས་ཏེ་མཐའ་ཆོད་པར་གསུངས་ཤིག ཅེས་པ་ལ་དྲི་བའི་རྒྱུ་མཚན་དང་ལན་ནི། གྲུབ་མཐའ་ངན་པས་བསླད་ནས་ཕན་སེམས་ཀྱི་ཕ་མ་གསོད་པ་ལྟ་བུ་སྤྱིར་ངེས་པའི་ལས་ཏེ། ཕ་མ་གསོད་གང་ངེས་སོ། ། ཞེས་པས་སོ། ། བྱེ་བྲག་ཏུ་ཕན་གདགས་པའི་འདུ་ཤེས་ཀྱིས་བསད་པ་ནི། གཏི་མུག་གི་མུན་པ་འཐིབས་པས་ལན་ཏེ།
རྨོངས་པ་ཕལ་ཆེར་དུད་འགྲོར་འགྲོ། ། ཞེས་པས་སོ། ། མཚམས་མེད་ཀྱི་ཆ་ཙམ་དུ་གཏོགས་ཏེ། གང་ཞིག་དགྲ་བཅོམ་ཕ་མ་གསོད་པ་དང༌། ། ཞེས་པས་སོ། ། མཚམས་མེད་ཀྱི་ལས་དངོས་གཞི་ནི་མིན་ཏེ། ཡན་ལག་མ་ཚང་བའི་ཕྱིར་རོ། ། ཐེག་ཆེན་ལ་བསམ་པ་གཙོ་བ་བདེན་ཀྱང༌། ཕྱིན་ཅི་ལོག་གི་བསམ་པ་མི་གཙོ་བའི་ཕྱིར་རོ། ། མཐའ་དཔྱོད་ཀྱང་དེ་ལ་ཚང་སྟེ།
ཐམས་ཅད་འཐུས་པའི་ཕྱིར་རོ། ། དྲི་བ་བཅུ་དགུ་པར། ཉི་ཚེ་བ་དང་ཉེ་འཁོར་གྱི་དམྱལ་བའི་ངོས་འཛིན་གང་ལ་མཛད། ཞེས་པ་ལ་དྲི་བའི་རྒྱུ་མཚན་ནི། གང་ཡང་མ་དགོངས་པ་དང༌། གོ་བ་ཕྱིན་ཅི་སློག་པ་དག་གསལ་བའི་ཕྱིར་དུའོ། ། དངོས་ལན་ནི། ཉི་ཚེ་བ་ཞེས་པ་བྱེ་བྲག་པའི་མིང་སྟེ། ཚ་གྲང་ཉེ་འཁོར་བ་དང་བཅས་པ་ལ་མི་ཐེ་བའི་དམྱལ་བ་རྣམས་སོ། ། དེ་གང་ཞེ་ན།
འཕགས་པ་ཀ་ཏྱ་ཡ་ན་དང༌། འཕགས་པ་དགེ་འདུན་འཕེལ་གྱི་གཏམ་རྒྱུད་ལས་བྱུང་བ་ལྟར་ཡིན་ནོ། ། ཉེ་འཁོར་བའི་དམྱལ་བ་བཅུ་དྲུག་ནི་ཚ་དམྱལ་གྱི་ཕྱོགས་བཞིར་བཞི་བཞི་སྟེ་བཅུ་དྲུག་གོ མཐའ་དཔྱོད་ནི། ཉི་ཚེ་བ་ལ་གནས་ངེས་མེད་དང༌། ཉེ་འཁོར་བ་ལ་ཚ་དམྱལ་གྱི་ཕྱོགས་བཞིར་ངེས་སོ། ། དྲི་པ་ཉི་ཤུ་པར། ཏིལ་རྫང་ཞེས་པའི་གོ་དོན་གང་ཡིན། ཞེས་དྲི་བ་ནི། ཡི་གེའི་སྡེབས་ལ་ཁ་གཅིག་གིས་ས་མགོ་བརྒྱབ་པས་གོ་བ་འཆུགས་པར་མཐོང་ནས་མ་བཟོད་པར་དྲིས་པའོ། །
ལན་ནི་རྫང་ཞེས་ར་མགོ་བཏགས་པ་ནི་འབྲུའི་བོང་བ་སྟེ་བརྡའ་རྙིང༌། མཐའ་དཔྱོད་ནི། ཡི་གེའི་བརྡའ་དང་སྐད་གསར་རྙིང་ཙམ་གྱི་དབྱེ་བ་ཤེས་པར་བྱ་བ་ནི་འཆད་པ་པོ་རྣམས་ལ་ངེས་པར་མཁོ་བ་ཉིད་དོ། ། དྲི་བ་ཉེར་གཅིག་བར། འདོད་ལྷ་དྲུག་གི་ཚེ་ཚད་མཉམ་མམ་མི་མཉམ། མཉམ་ན་དེ་འདྲ་གང་ནས་བཤད། མི་མཉམ་ན། འདོད་ལྷའི་ཚེ་དང་ཉིན་ཞག་མཉམ། ། ཞེས་པའི་འདོད་ལྷ་དེ་གང་ཡིན། དེའི་ཚད་ཇི་ལྟ་བུ་ཡིན།
ཞེས་དྲི་དགོས་པའི་རྒྱུ་མཚན། ཚ་དམྱལ་བའི་ཚེ་ཚད་སྟོན་པའི་སྐབས་འདིར་ཁྲིད་ཡིག་ཏུ་དོན་གྱིས་ཚང་བར་གསུངས་འདུག་སྟེ། ཚིག་བསྡུས་དྲགས་པར་བརྟེན་ནས་ཚུལ་བཞིན་དུ་མ་གོ་ཡང་གོ་རྒྱུ་བའི་ཁུལ་གྱིས་ཆོས་འཆད་མཛད་མཁན་ཚོར་དོགས་སློང་ཞུས་པའོ། ། དངོས་ལན་ནི། མཛོད་ལས། ཡངས་སོས་ལ་སོགས་དྲུག་རིམ་བཞིན། ། འདོད་ལྷའི་ཚེ་དང་ཉིན་ཞག་མཉམ། ། ཞེས་གསུངས་ཏེ་སྦྱར་གཞིའོ། ། འདོད་ལྷའི་ཚེ་ཇི་ཙམ་ཞེ་ན། མི་རྣམས་ལོ་ནི་ལྔ་བཅུ་ལ། །
འདོད་པ་དག་གི་ལྷ་རྣམས་ལས། ། འོག་མ་དག་གི་ཉིན་ཞག་གཅིག ། དེས་ན་ཚེ་ལོ་ལྔ་བརྒྱའོ། ། གོང་མ་གཉིས་ཀ་གཉིས་འགྱུར་རོ། ། ཞེས་པའི་དོན། མི་ལོ་ལྔ་བཅུ་ལ་འདོད་ལྷ་འོག་མའི་རྒྱལ་ཆེན་རིགས་བཞིའི་ཉིན་ཞག་གཅིག དེ་སུམ་ཅུ་ལ་ཟླ་བ། དེ་བཅུ་གཉིས་ལ་ལོ། དེ་འདྲ་བ་ལྔ་བརྒྱ་ནི་ཚ་དམྱལ་ཡང་སོས་པའི་ཚེ་ཚད། དེ་ལ་མི་ལོ་བྱེ་བ་ཕྲག་འབུམ་ཁྲི་ཉིས་སྟོང་ཡོད།
དེས་རིགས་བསྒྲེས་ཏེ་འདོད་ལྷ་གཞན་ལྔ་དང་ཐིག་ནག་སོགས་ལྔ་རིམ་པར་འགྲོས་བསྟུན་པས་གང་བཤད་ཀྱི་ལུང་དང་འགྲིག དེས་ན་འདོད་ལྷ་དྲུག་ཚེ་ཚད་མཉམ་པ་གཞུང་ལུགས་གང་ཡང་མ་བཤད་དོ། ། མཐའ་དཔྱད་ནི། ། དམྱལ་བའི་ཚེ་ཚད་གཞལ་བ་ལ། འཇལ་བྱེད་འདོད་ལྷའི་ཚེ་ཚད་བཀོད་པ་གོ་དགོས་སོ། ། ཐུན་མོང་མ་ཡིན་པའི་སྔོན་འགྲོའི་སྐབས་ཀྱི་དྲི་བ་དང་པོར་འདི་སྐབས་ཀྱི་སྐྱབས་འགྲོ་སེམས་བསྐྱེད་རྣམས་མདོ་ལུགས་སམ། སྔགས་ལུགས་སམ། དེ་གཉིས་སུ་མ་འདུས་པའི་ཕུང་པོ་གསུམ་པ་གང་ཡིན། ཞེས་དྲི་དགོས་པའི་རྒྱུ་མཚན། འཇམ་དཔལ་རྩ་རྒྱུད་དུ།
སྐྱབས་མ་སོང་བ་ལ་ཆོས་འདི་པར་གཏོགས་པ་མེད་པ་དང་ཞེས་གསུངས་པས་ཐེག་པ་གསུམ་གང་གི་སྒོར་ཞུགས་ཀྱང་དཀོན་མཆོག་གསུམ་ལ་སྐྱབས་འགྲོ་ངེས་པར་དགོས་ལ། ཡང་དེར་བྱང་ཆུབ་ཏུ་སེམས་མ་བསྐྱེད་པ་ལ་བྱང་ཆུབ་སེམས་དཔའ་མེད་པ་ལྟར། ཞེས་པས་ཐེག་པ་ཆེན་པོའི་སྒོར་འཇུག་པ་དང་ཞུགས་ཟིན་ནས་བྱང་ཆུབ་ཆེན་པོར་སེམས་བསྐྱེད་དགོས་ལ། སྐྱབས་སེམས་འདི་གཉིས་མདོ་སྔགས་གང་གི་ལུགས་ཡིན་ཅེས་དང༌། ཡང༌། ཕུང་པོ་གསུམ་པ་ཞེས་བྱ་བ་ནི་མདོ་སྔགས་གཉིས་སུ་མ་འདུས་པའི་ཟུར་པ་གཅིག་ཡིན་ནམ་དྲིས་པའོ། ། དངོས་ལན་ནི། ཕུང་པོ་གསུམ་ནི། ཚན་པ་གསུམ་མམ། གནས་སྐབས་གསུམ་མམ།
བརྗོད་དོན་གསུམ་གྱི་བརྡར་གཞུང་ཆེན་པོ་རྣམས་སུ་གསུངས་པས་བྱང་ཆུབ་ལྟུང་བཤགས་དང་མ་ནོར་བ་གལ་ཆེ་བ་གདའ། བརྗོད་བྱའི་སྙིང་པོ་དྭགས་པོའི་བཀའ་བརྒྱུད་ལ་གྲགས་པའི་ཕྱག་རྒྱ་ཆེན་པོ་ཞེས་བྱ་བ་འདི་ནི་མདོ་སྡེ་དང་རྒྱུད་སྡེ་ཀུན་གྱི་སྙིང་པོ་ཡིན་ཏེ། དང་པོ་ནི། འཕགས་པ་ཏིང་ངེ་འཛིན་རྒྱལ་པོའི་མདོ་སོགས་བཀའི་བསྟན་དོན་མགོན་པོ་བྱམས་པས་བཀྲལ་བ་རྒྱུད་བླ་མ་དང༌། སློབ་དཔོན་ཡེ་ཤེས་གྲགས་པའི་དེ་ཁོ་ན་ཉིད་ལ་འཇུག་པ་སོགས་ཚད་ཐུབ་ཀྱི་བསྟན་བཅོས་མང་པོས་བཀྲལ་བ་མདོ་ལུགས་ཀྱི་ཕྱག་ཆེན་དང༌། རྒྱུད་ཀྱི་རྒྱལ་པོ་རྣམས་ཀྱི་དགོངས་འགྲེལ་གྲུབ་པའི་སྤྱི་མེས་ས་ར་ཧ་ཆེན་པོ་རྗེས་འབྲང་དང་བསྟན་བཅོས་གྲུབ་པ་སྡེ་བདུན་སྙིང་པོ་བསྐོར་དྲུག ཨ་མ་ན་སིའི་ཆོས་སྐོར་ཉེར་ལྔ་སོགས་ཀྱི་བཀྲལ་བ་སྔགས་ལུགས་ཀྱི་ཕྱག་ཆེན་གཉིས་ཀའི་ཐུན་མོང་དུ་དགོས་པའི་སྡོན་འགྲོ་བཞི་སྦྱོར་ཡིན་པས་མདོ་སྔགས་གཉིས་ཀའི་སྐྱབས་སེམས་ཚང་ཚུལ་འཆད་པར་རིགས་ཀྱང་ཡི་གེར་འཛེམས། དེ་གཉིས་མིན་པའི་ཐེག་ཆེན་ནི། ། རྫོགས་སངས་རྒྱས་ཀྱིས་གསུངས་པ་མེད། ། ཅེས་འཇམ་དབྱངས་ས་པཎ་གྱིས་གསུངས་པ་ལྟར་དོན་ལ་གནས་པས་ཕུང་པོ་གསུམ་པ་མེད་མཆིས་པ་མོད།
མཐའ་དཔྱོད་ནི། དེ་ལྟར་མ་བཤད་ན་ཨོཾ་ཟོམ་ཟོམ་བླུན་པོའི་ངོར་མཛེས་ཀྱང་མཁས་པས་མཛད་པའི་ཡིག་ཆ་ཆུད་འཛའ་བར་འགྱུར་རོ། ། དྲི་བ་གཉིས་པར། རྡོར་སེམས་ཞལ་ཕྱག་བཞུགས་སྟངས་འདིར་བསྟན་དང་ཡི་གེ་བརྒྱ་པ་འདི་རྒྱུད་གང་ལས་བཤད། ཅེས་དྲི་དགོས་པའི་རྒྱུ་མཚན་ནི། རྡོ་རྗེ་སེམས་དཔའི་སྐུ་མདོག་ཕྱག་མཚན་ཞལ་ཕྱག་བཞུགས་སྟངས་བསམ་གྱིས་མི་ཁྱབ་པ་རྒྱུད་དང་རྒྱ་འབྲེལ་ལས་བཤད་ན་འདི་གང་དང་མཐུན། ཡི་གེ་བརྒྱ་པ་འདི་ཡང་རྒྱུད་གང་ལས་བཤད་ཅེས་པ་ནི་རྣམ་དཔྱོད་ཅན་དགྱེས་པའི་རོལ་མོའོ། ། ལན་ནི། འདི་ལ་དབྱེ་གཞི་དབྱངས་བགྲངས་པའི་བརྒྱ་དང༌། བཛྲ་ཏིཀྵ་ཎ་ལ་རྡོ་རྗེ་རྣོན་པོའི་ཡིག་བརྒྱ།
ཡ་མནྟ་ཀས་གཤིན་རྗེ་གཤེད་ཀྱི་ཡིག་བརྒྱ་སོགས་འདོན་པ་བསྒྱུར་ནས་མང་པོར་སོང་ལ། རྡོར་སེམས་ཀྱི་ཡིག་བརྒྱ་དང༌། ཞལ་ཕྱག་བཞུགས་སྟངས་འདི་བཞིན་ཡོ་གའི་རྩ་བརྒྱུད་དེ་ཉིད་འདུས་པ་དང༌། བླ་མེད་སྤྱིའི་བཤད་རྒྱུད་སམྦུ་ཊ་དང་སྙིང་པོ་རྒྱན་ལས་འབྱུང་མོད། འོན་ཀྱང་ཡུམ་དང་མཉམ་སྦྱོར་བླ་མེད་སྤྱིའི་རྒྱས་འགེབས་བླ་མའི་ཞལ་སྐྱིན་གྱིས་བརྒྱན་པའོ། ། མཐའ་དཔྱོད་ནི། ལྷ་སྔགས་ཀྱི་བཤད་ཁུངས་དེ་ལྟར་དང༌། ཡིག་བརྒྱ་བོད་སྐད་དུ་བསྒྱུར་བ་དེའི་གོ་དོན། བགྲང་ཚུལ་ཐམས་ཅད་ལོགས་སུ་བཀོད་ཡོད་པས་བཞེད་ན་དེར་གཟིགས་ཤིག དྲི་བ་གསུམ་པར།
མཎྜལ་དངོས་སུ་མེད་པར་བསྒོམས་ཏེ་ཕུལ་བ་ལ། བ་ཡི་ལྕི་བ་ཆུར་བཅས་སྦྱིན་པ་སྟེ། སོགས་ཀྱི་དོན་ཚང་ངམ་མ་ཚང༌། ཞེས་འདྲི་བའི་བསམ་པ་ནི། ཁ་གཅིག་གི་བསམ་པ་ལ་དངོས་སུ་ཕུལ་ན་བསོད་ནམས་ཆེ་ལ། དམིགས་པ་ཙམ་ནི་དེ་ལྟ་མ་ཡིན་ནོ་སྙམ་པ་དེ་ལའོ། ། ལན་ནི། ཏིང་ངེ་འཛིན་གྱི་དང་མདངས་ལས་སྤྲུལ་པའི་མཆོད་པ་དང༌། ཡིད་ཀྱི་མཆོད་པ་དང༌། ཡིད་ཀྱི་དགེ་བ་ལ་སོགས་པས་ཀྱང་རང་རང་སོ་སོར་གོ་ཆོད་ཅིང་དགོས་དོན་གྲུབ་ན་ཡིད་ཀྱི་མཎྜལ་གྱིས་མཎྜལ་གྱི་གོ་ཆོད་དེ་དགོས་ནུས་མཚུངས་པའི་ཕྱིར་རོ། །
དེ་ཕྱིར་བསམ་པའི་རྩ་བ་ལ། བསོད་ནམས་སྡིག་པ་རྣམ་པར་གནས། ། ཞེས་པའང་འདིའི་སྒྲུབ་བྱེད་དུ་འགྱུར་བས་ན་སྦྱིན་སོགས་ཀྱི་ཕན་ཡོན་ངེས་པའང་འབྱུང་བར་ལྷུན་གྱིས་གྲུབ་པའོ། ། མཐའ་དཔྱོད་ནི། གྲུབ་ཆེན་གཅིག་བསྐྱེད་འབྲས་བུ་ཡང༌། ། ཆངས་ལ་སོགས་པ་ཡིན་པ་ལྟར། ། ལུས་ངག་བཅས་པའི་འབྲས་བུ་ཡང༌། ། འཇུག་པ་ཞན་པས་དེ་ལྟ་མིན། ། ཅེས་གསུངས་ཏེ། ལུས་ངག་སེམས་སམ་ཡིད་ཀྱི་འཇུག་པ་མཐུ་ཆེ་བར་བཤད་ཅིང༌།
ཆོས་རྣམས་སྔོན་དུ་ཡིད་འགྲོ་ཡིད་གཙོ་སྟེ། ། ཞེས་གསུངས་སོ། ། དྲི་བ་བཞི་པར། འབུལ་ཡུལ་གྱི་བླ་མ་རྡོ་རྗེ་འཆང་དེ་ལོངས་སྤྲུལ་གང་དུ་བཞེད། ལོངས་སྐུ་ཡིན་ཚེ་མྱ་ངན་ལས་མི་འདའ་བར་གསོལ་བ་དང་ཆོས་ཀྱི་འཁོར་ལོ་བསྐོར་བར་བསྐུལ་ནས་ཅི་མཛད། དེ་གཉིས་སྤྲུལ་སྐུས་ཁྱད་ཆོས་མིན་ནམ། སྤྲུལ་སྐུ་ཡིན་ན་མཆོག་དང༌། སྐྱེ་བ་དང༌། བཟོ་སྤྲུལ་སྐུ་གསུམ་གང་རུང་དུ་འདུ་རིགས་པས་དེ་གང་དུ་བསྡུ། དེ་གསུམ་དུ་མི་འདུ་བའི་སྤྲུལ་སྐུ་མཚན་ཉིད་པ་ཨེ་ཡོད།
ཅེས་པ་ལ་དྲི་བའི་རྒྱུ་མཚན། དོགས་པའི་མཐའ་དེ་དག་ནི་ངེས་པར་དཔྱོད་ལྡན་ལ་འཆད་རིགས་པས་ཞིབ་མོར་བརྟག་པའི་ཕྱིར་དུའོ། ། དངོས་ལན་ནི། མཎྜལ་འབུལ་ཡུལ་གྱི་བླ་མ་རྡོ་རྗེ་འཆང་དེ་ཉིད་ལོངས་སྐུ་མ་ཡིན་ཏེ། དུས་འཁོར་སོགས་སྔགས་བླ་མེད་ཀྱི་རྒྱུད་གཞུང་འགར། ནཱ་དའི་སྐད་དམ་གསུང་རྣམ་པ་ཐམས་ཅད་པ་ལོངས་སྐུར་བཞེང་པ་དང་ནི་འདི་མ་མཐུན། ཐེག་ཆེན་སྤྱི་བཞེད་པ་དང་ཡང་ཅུང་མ་མཐུན་ཏེ། དེར་ལོངས་སྐུ་ངེས་པ་ལྔ་ལྡན་དུ་བཤད་པ་ལ། འདིར་སྟོན་འཁོར་གནས་དུས་ཆོས་ཐམས་ཅད་མ་ངེས་པར་བཤད་པ་ལ་བསྙོན་དུ་ག་ལ་ཡོད། དེ་དག་ལོངས་སྐུ་དངོས་མ་ཡིན་པ་ལ་དགོངས་ནས་ཆོས་འཁོར་བསྐོར་བར་བསྐུལ་བ་དང༌།
མྱ་ངན་ལས་མི་འདའ་བར་གསོལ་བ་བཏབ་པ་ལགས་མོད། འོ་ན་གང་ཡིན་ན་མཆོག་གི་སྤྲུལ་སྐུ། དེ་ལ་གཉིས་སུ་ཡོད་པའི་ངེས་པའི་མཆོག་སྤྲུལ་ནི། རང་ཅག་གི་སྟོན་པ་་ཤཱཀྱ་ཐུབ་པ་ལྟ་བུ་མཛད་པ་བཅུ་གཉིས་ཀྱི་ཚུལ་སྟོན་མཁན་དང༌། མ་ངེས་པའི་མཆོག་གི་སྤྲུལ་སྐུ་ནི་འདིར་བསྟན་དང་དཀྱིལ་འཁོར་རབ་འབྱམས་ཀྱི་མགོན་པོ་རྣམས་ཡིན་ལ། མཆོག་སྐྱེ་བཟོ་གསུམ་གང་རུང་དུ་མི་འདུ་བའི་སྤྲུལ་སྐུ་མཚན་ཉིད་པ་མི་འདོད་མཆིས། མཐའ་དཔྱོད་ནི། དེ་ལྟར་ཤ་རུས་ཕྱེ་ནས་མ་བཤད་ན། བླུན་པོ་ངོ་བསྟོད་དུ། སྤྲུལ་སྐུ་ཤིང་བཟོ་བ་དང་སྤྲུལ་སྐུ་ལྷམ་བཟོ་བ་ཞེས་བོད་པ་དང་ནོར་གྱི་དོགས་སོ། །
དྲི་བ་ལྔ་པར། སྤྱིར་བླ་མ་སྐུ་བཞིའི་བདག་ཉིད་ཅན་དུ་སྒོམས་པ་དེ་མདོ་རྒྱུད་ནས་བཤད་པའི་སྐུ་བཞི་དངོས་ཡིན་ནམ་མིན། ཡིན་ན་དེའི་སྒྲུབ་བྱེད་དང༌། མིན་ན་སྐུ་བཞིའི་བདག་ཉིད་ཅན་མིན་པར་ཡིན་པར་བསྒོམས་པས་ཕྱིན་ཅི་ལོག་བསྒོམས་པར་མི་འགྲོའམ། ཞེས་པ་ལ་དྲི་དགོས་པའི་རྒྱུ་མཚན། མཎྜལ་གྱི་སྐབས་དང་འདི་ཅུང་མི་འདྲ་སྟེ། དེར་བཤད་པའི་འཁོར་སྣ་ཚོགས་པའི་དོན་དུ་ཆོས་སྟོན་པར་བསྐུལ་བ་ན། སྣ་ཚོགས་ཚུལ་གྱི་གདུལ་བྱ་ལ། ། རང་རང་བསམ་པ་ཇི་ལྟ་བར། ། ཞེས་མ་ངེས་པ་ཁོ་ནར་བཤད་པས་སྤྲུལ་སྐུར་བསྡུས་ལ།
འདིར་དེ་ལྟ་མ་ཡིན་པ་ཞིག་དཔྱད་གཞིར་མཛད་པས་སོ། ། ལན་ནི། བླ་མ་སྐུ་བཞིའི་བདག་ཉིད་ཅན་ཅེས་ཚིག་ལ་རུས་བཏོན་པ་དེས་ཁྱད་པར་བསྟན་ཏེ། བདག་ཉིད་ཅན་ནི་སྐུ་བཞི་ཀ་འདུས་པ་མདོ་རྒྱུད་ལས་སྐུ་བཞི་འདུས་པའི་ངོ་བོ་ཡིན་པར་བཤད་པས་ཕྱིན་ཅི་ལོག་བསྒོམ་པའི་ཉེས་པ་མེད་དོ། ། མཐའ་དཔྱོད་ནི། མཐོང་ལུགས་ལ་དགོངས་གཞི་དང་དགོས་དབང་གིས། ཅི་ཡང་གསུངས་པ་ཡོད་དེ། ཆོས་རྗེ་རས་པའི་མགུར་དུ། རྗེ་བླ་མའི་ངོ་བོ་ཆོས་ཀྱི་སྐུ། ། རྡོ་རྗེ་འཆང་དང་ཞལ་མཇལ་བས། །
བརྒྱུད་པ་ཉེ་རིང་བགྲང་མ་དགོས། ། མི་འོ་སྐོལ་ཚོ་ལྷ་གསོལ་བྱེད་རེ་རན། ། ཞེས་གསུངས་ཤིང༌། ཆོས་སྐུ་རྡོ་རྗེ་འཆང་ཆེན་ལ་གསོལ་བ་འདེབས། ། ཞེས་ཀྱང་ཟེར་བས་སོ། ། རྡོ་རྗེ་འཆང་འོག་མིན་གྱི་སྟོན་པ་ངེས་པ་ལྔ་ལྡན་གྱི་གཙོ་བོ་ཡིན་པས་ལོངས་སྐུ་དང༌། ཆོས་འཁོར་བསྐོར་བ་པོ་ཡིན་པས་མཆོག་གི་སྤྲུལ་སྐུར་ཡང་གྲུབ་བོ། ། དྲི་བ་དྲུག་པར། འོད་ཟེར་སྒྲོ་བསྡུའི་དབང་འདི་སྨིན་བྱེད་ཡིན་ནམ་ལམ་དབང་ཡིན། དང་པོ་ལྟར་ན་དབང་དེས་མ་སྨིན་པའི་གང་ཟག་གིས་སྔགས་ལམ་བསྒོམ་དུ་རུང་ངམ།
མི་རུང་ན་དེའི་སྔོན་དུ་སྔགས་ལུགས་ཀྱི་སྐྱབས་སེམས་དང༌། རྡོ་རྗེ་སེམས་དཔའི་སྒོམ་བཟླས་བྱེད་པ་ཅི། གཉིས་པ་ལྟར་ན་ལམ་དབང་གི་གོ་དོན་སྨིན་ཟིན་གོམས་པར་བྱ་བའི་ཆེ་དུ་དབང་བླང་བ་ཞིག་མི་ཟེར་རམ། ཟེར་ན་དེའི་སྔོན་དུ་རྒྱུད་དབང་བསྐུར་བའི་ཕྱག་ལེན་ཁྲིད་འདིའི་སྲོལ་ལ་ཨེ་ཡོད། མི་ཟེར་ན་ལམ་དབང་གི་གོ་དོན་གཞན་ཚུལ་དང་མཐུན་པ་གསུངས་དུ་གསོལ་ཞེས་སྔོན་འགྲོའི་ཟིན་བྲིས་སྐབས་སུ་དོགས་གནས་ཡོད་པ་རྣམས་གོ་རིམ་ལྟར་བུར་དྲིས་པ་ལགས། ཞེས་པ་ལ་དྲི་བའི་རྒྱུ་མཚན་ནི། མདོ་ལུགས་དང་སྔགས་ལུགས་ཀྱི་ཕྱག་ཆེན་ཐུན་མོང་ལ་མཁོ་བའི་སྔོན་འགྲོ་ཡིན་པ་ལ་བརྟེན་ནས་ལབ་ལོབ་མང་པོ་དྲི་དགོས་བྱུང་བར་འདུག་པས་དཔྱད་པར་བྱ་དགོས་སོ། ། དངོས་ལན་ནི། མདོ་དང་མདོ་འགྲེལ་ལས་བཤད་པའི་ཕྱག་ཆེན་ཡོད་ཚུལ་གོང་དུ་བརྗོད་ཟིན་ལ། རྗེ་བཙུན་ས་སྐྱ་པའི་བཞེད་པ་ལྟར་ན་མདོ་ལས་ཕྱག་ཆེན་གྱི་སྔོན་དུ་དལ་འབྱོར་རྙེད་དཀའ་སོགས་ཐུན་མོང་བ་བཞི་དང༌།
བྱང་ཆུབ་ཀྱི་སེམས་བསྒོམ་ཞིང་བླ་མ་ལ་གསོལ་བ་གདབ་སོགས་བློ་སྦྱོང་གི་ཁྲིད་དང་ཕལ་ཆེར་མཐུན་པ་ཙམ་བྱ་ཡི་དབང་གི་གླེང་བརྗོད་མི་དགོས་ཀྱང༌། འདི་ལྟར་བཤད་པ་ནི་སྔགས་དང་འབྲེལ་བའི་དབང་དུ་མཛད་དོ། ། སྔར་དབང་གིས་སྨིན་ཟིན་ཞིག་མ་ཡིན་ན་སྤྲོ་བསྡུའི་དབང་འདི་སྨིན་བྱེད་དང༌། སྔར་སྨིན་པ་ཞིག་ལ་འདི་ལམ་དབང་དུ་འགྲོ། སྐྱབས་སེམས་རྡོར་སེམས་སོགས་སྔགས་ལམ་ལོས་ཡིན་ཀྱང༌། དབང་གིས་མ་སྨིན་པའི་གང་ཟག་གིས་བྱས་པ་ལ་དགག་བྱའི་ཉེས་པ་མི་འབྱུང་སྟེ། དབང་གི་སྔོན་དུ་སྟ་གོན་དང་འཇུག་པའི་ཆོ་ག་སོགས་བྱས་པ་ལ་སྐྱོན་མེད་པའི་སྟེང་དུ་ཕན་ཡོན་འོང་བ་དང་མཚུངས་སོ། ། དེ་ཡང་སྔོན་འགྲོའི་རང་ལན་ནོ། ། དོན་གཉིས་པ་ཕྱག་རྒྱ་ཆེན་པོའི་ཟིན་བྲིས་ཀྱི་སྐབས་སུ་འདི་འདྲི་སྟེ། ཞེས་མཚམས་སྦྱར་ནས།
དྲི་བ་དང་པོར། རང་བབས་རྣམ་གསུམ་སྟོན་པའི་ཚེ་རྒྱུད་ཀྱི་ལུང༌། ལུས་བསྲང་རྡོ་རྗེ་སྐྱིལ་ཀྲུང་བྱ། ། ཞེས་སྐྱིལ་ཀྲུང་དང་ལུས་བསྲང་བ་ཙམ་མ་གཏོགས་ལུས་གནད་ལྷག་མ་ལྔ་ཕུང་དང་མི་སྦྱོར་པའི་རྒྱུ་མཚན་དགོངས་ཨེ་བྱུང༌། ཞེས་པ་ལ་དྲི་དགོས་པའི་རྒྱུ་མཚན་ནི། ཁྲིད་ཡིག་ཏུ། རྣམ་སྣང་མངོན་བྱང་ལས། ལུས་བསྲང་རྡོ་རྗེ་སྐྱིལ་ཀྲུང་བྱ། ། ཡིད་ནི་རྩེ་གཅིག་ཕྱག་རྒྱ་ཆེ། ། ཞེས་གསུངས་པ་ལྟར་རྐང་པས་རྡོ་རྗེ་སྐྱིལ་ཀྲུང༌།
ཞེས་སོགས་བྱེད་བཅིངས་བདུན་བཤད་པ་གཉིས་ཅུང་ཟད་མ་མཐུན་ནས་དྲིས་པའོ། ། རང་ལན་ནི། ལུས་བསྲང་ཞེས་པས་ལུས་གནད་ལྷག་མ་དྲུག་ཀ་བསྟན་པ་ཡིན་ཏེ། ལག་པ་དང་སྒལ་ཚིག་སོགས་ལུས་ཀྱི་ཆ་ཤས་སོ་སོར་རང་རང་གི་ངང་ཚུལ་ལས་མ་འཁྱོགས་པ་ལ་བསྲང་ཞེས་པ་དང༌། རྡོ་རྗེ་སྐྱིལ་ཀྲུང་ནི་ལུས་གནད་གཞན་ལས་གནད་ཆེ་བའི་ཕྱིར་ཟུར་དུ་བཤད་པའོ། ། ཡང་ན། རིགས་པའི་དབང་ཕྱུག་གིས། མ་བརྗོད་ན་ཡང་འདོད་པ་ནམ། ། ཤུགས་ལས་རྟོགས་པར་འགྱུར་བ་ཡིན། ། ཞེས་བཤད་པ་ལྟར།
ལུས་བསྲང་དང་རྡོར་སྐྱིལ་དངོས་སུ་དང་ལྷག་མ་རྣམས་ཤུགས་ཀྱིས་བསྟན་པར་བྱས་ཀྱང་ལེགས་པོ་འོང་ངོ༌། ། མཐའ་དཔྱོད་ནི། དེ་ལྟར་མ་བཤད་ན་བསྒྲུབ་བྱ་སྒྲུབ་བྱེད་སྟོབས་མི་མཚུངས་པའི་སྐྱོན་དུ་འགྱུར་རོ། ། དྲི་བ་གཉིས་པར། སྤྱིར་བྱེད་བཅིངས་འདི་ལྟར་དུ་བཞུགས་པའི་སངས་རྒྱས་བྱང་སེམས་ཀྱི་སྐུ་མང་ཞིང༌། བྱེ་བྲག་སྣང་བ་མཐའ་ཡས་ཀྱིས་ངེས་པར་བསྟན་འདུག་པ་ལ། འདིར་རྣམ་སྣང་ཁོ་ན་དང་སྐྱོར་བའི་རྒྱུ་གང༌། རྐྱེན་གང༌། ཞེས་པ་ལ་དྲི་དགོས་པའི་རྒྱུ་མཚན་ནི། སྤྱི་དང་བྱེ་བྲག་དེ་ལྟར་འབྱུང་བ་བདེན་ཀྱང༌།
འདིར་ནི་གཟུགས་ཕུང་རྣམ་པར་སྣང་མཛད་དག་སྦྱོར་ཡིན་ཏེ། བཤད་རྒྱུད་རྡོར་འཕྲེང་ལས། དང་པོ་སྐུའི་རྡོ་རྗེ་ནི། ། གཟུགས་ཕུང་ལ་ནི་ཡང་དག་བཞུགས། ། ཞེས་གསུངས་པའི་ཕྱིར་རོ། ། དེ་ལྟར་རྒྱུ་མིང་འབྲས་ལ་བཏགས་ནས་རྣམ་སྣང༌། དེའི་བྱེད་བཅིངས་བདུན་ཡོད་པས་ན་རྣམ་སྣང་ཆོས་བདུན་ཞེས་དང༌། རྣམ་སྣང་གངས་ཅན་མཚོའི་བཞུགས་སྟངས་དང་གཅིག་པས་ཀྱང་དེར་གྲགས་ཞེས་ཁ་ཅིག་གླེང་བས་རྒྱུ་རྐྱེན་ནི་དེའོ། ། མཐའ་དཔྱོད་ནི། གཟུགས་ཕུང་སྒྲིབ་བྲལ་དུ་དག་པ་རྣམ་པར་སྣང་མཛད་དུ་གོ་ན་ཚུལ་འདི་ལ་ངེས་པ་རྙེད་པར་འགྱུར་རོ། །
དྲི་བ་གསུམ་པར། ཡང༌། རྣམ་པར་སྣང་མཛད་ཀྱི་བཞུགས་སྟངས་ཀྱང་འདི་འདྲ་བ་ཁོ་ནར་མ་ངེས་པར་གར་སྟབས་དང༌། འགྱིང་སྟབས་དང༌། ཕྱག་ཁྱེར་མི་གཅིག་པ་དང༌། ཞལ་གདངས་པ་དང༌། སྤྱན་བགྲད་སོགས་རྒྱུད་སྒྲུབ་ཐབས་རྣམས་སུ་མང་པོ་བཤད་གདའ་བ། དེ་ཚོ་རྣམ་སྣང་མིན་ལགས་སམ། ཞེས་པ་ལ་དྲི་བའི་བསམ་པ་ནི། རྣམ་སྣང་གི་རྣམ་པ་མི་འདྲ་བ་དེ་ལྟ་ན།
ལུས་གནད་དང་དག་པ་སྦྱོར་རྒྱུ་རྣམ་སྣང་བྱེད་བཅིངས་བདུན་ལྡན་ཁོ་ན་ལ་ངོས་འཛིན་པའི་རྒྱུ་མཚན་དྲིས་པ་སྟེ། གོང་བཀོད་དེ་དག་རྣམ་སྣང་ཡིན་མཉམ་པའི་འདམ་ཀ་བྱེད་པ་ཅི་ཞེས་པའོ། ། དངོས་ལན་ནི། ལུས་གནད་དང་མཐུན་པའི་རྣམ་སྣང་གི་བཞུགས་ཁྱེར་འདི་ནི་གཟུགས་རྣམ་སྣང་དུ་བཤད་པའི་སྐབས་ཀྱི་ངོ་བོ་དང༌། ཞལ་ཕྱག་བཞུགས་སྟང་སོགས་མང་པོ་ནི་རྣམ་འགྱུར་ཏེ། གང་དུ་བདེ་ཆེན་ཞེས་བྱ་གཅིག་པུ་ཉིད། ། གཅིག་པུའི་ཉམས་ཀྱི་སྒྱུ་མའི་གར་མཛད་དོ། ། ཞེས་པ་བཞིན་ཏེ། བཤད་མ་ཐག་པ་དེ་དག་རྣམ་སྣང་ལོས་ཡིན་ཀྱང༌། འདི་ནི་དངོས་པོའི་རང་བཞིན་དང་སྦྱར་གྱི་རྣམ་འགྱུར་དང་མ་སྦྱར་བ་ཡིན་ནོ། །
མཐའ་དཔྱོད། དེ་ལྟར་ངོ་བོ་དང་རྣམ་འགྱུར་གྱིས་ངེས་གསང་མ་ཕྱེད་ན། ཞལ་ཕྱག་བཞུགས་སྟངས་མང་པོ་རྣམས་རྣམ་སྣང་མ་ཡིན་པའམ། ཡིན་ཀྱང་མི་གོ་བ་ལྟ་བུར་དོགས་པའི་མཐའ་གསལ་བའོ། ། དྲི་བ་བཞི་པར། ལུས་གནད་དེའི་བྱེད་ལས་ཀྱི་སྒོ་ནས། ལས་རླུང་ཐམས་ཅད་དབུ་མར་ཚུད་ཅིང་མི་རྟོག་པ་སྐྱེ་བ་དེ་སྒྲ་ཇི་བཞིན་དུ་ཞལ་གྱིས་བཞེས་ཨེ་ནུས། ནུས་ན་དེས་ཆོག་མོད། ངག་རང་བབས་མན་ཆད་ཀྱི་ཁྲིད་དམིགས་ཚོས་ཅི་མཛད། དེ་ལ་བག་ཀྱིས་གཞོལ་བའི་ཆེ་བརྗོད་ཙམ་དང༌།
ཞི་གནས་ཀྱི་ཡན་ལག་ཏུ་རྒྱུ་རྐྱེན་ཆགས་དགོས་པའི་དབང་དུ་མཛད་པ་ཡིན་ན་ནི་རེ་ཞིག་ཞུ་རྒྱུ་མི་སྣང༌། ཞེས་དྲི་བའི་རྒྱུ་མཚན་ནི། ཁྲིད་ཡིག་ཏུ། བྱེད་ལས་ཀྱི་སྒོ་ནས་བསམ་གཏན་གྱི་ཆོས་ལྔ་ཞེས་བཞག་པ་སྟེ། དེ་ཡང་སྐྱིལ་ཀྲུང་གིས་ཐུར་སེལ་དང༌། མཉམ་བཞག་གིས་མེ་མཉམ་དང༌། སྒལ་ཚིགས་བསྲངས་པ་དང༌། དང་ཁ་དགྱེ་བས་ཁྱབ་བྱེད་དང༌། མགྲིན་པ་གུག་པས་གྱེན་རྒྱུ་དང༌། ལྕེ་ཡར་རྐན་ལ་སྦྱར་བ་དང་ལྟ་སྟངས་ཀྱིས་སྲོག་འཛིན་གྱི་རླུང་དབུ་མར་ཚུད་པར་བྱེད་ཅིང༌།
དེ་ལྔ་དབུ་མར་ཚུད་པས་ལས་རླུང་མཐའ་དག་དབུ་མར་ཚུད་ནས་རྣམ་པར་མི་རྟོག་པའི་ཡེ་ཤེས་འཆར་བ་ནི་འགྱུར་བ་ནི་ལུས་དབེན་ནམ། ལུས་མི་གཡོ་བ་དང༌། ལུས་རང་བབས་སུ་གནས་པ་ཞེས་བྱའོ། ། ཞེས་གསུངས་པ་འདི་སྒྲ་ཇི་བཞིན་དུ་ཁས་ལེན་ནུས་པ་དང་མི་ནུས་པ་གཉིས་སུ་ཡོད་པའི་དང་པོ་ནི། དབང་པོ་རྣོན་པོ་རྒྱུའི་སྟོབས་ཅན་འགའ་ཞིག་གི་ཚུལ་ལ་དགོངས་ནས་ཁྱད་ཆོས་བསྲེ་འཕོར། ལུས་གནད་ཙམ་གྱིས་གྲོལ་བ་དང༌། རླུང་གནད་ཙམ་གྱིས་གྲོལ་བ་སོགས་བཤད་ཅིང༌། མཚན་བརྗོད་དང་ཤིན་ཏུ་རྨད་བྱུང་གི་རྒྱུད་མཐུན་པར། རྡོ་རྗེ་སྐྱིལ་ཀྲུང་རྫོགས་སངས་རྒྱས། ། ཞེས་གསུངས་ལ།
འདུལ་བ་ལུང་ལས། སྔོན་སྤྲེའུ་དང༌། རང་སངས་རྒྱས་དང༌། དྲང་སྲོང་ལྔ་བརྒྱའི་གཏམ་རྒྱུད་ལས་བརྩམས་ཏེ། སྤྲེའུས་བསླབས་པའི་ལུས་གནད་ཀྱིས་དྲང་སྲོང་ལྔ་བརྒྱ་རང་སངས་རྒྱས་ལྔ་བརྒྱར་སོང་ཚུལ་འདུག་པའང་འདི་དང་དོན་མཐུན། ཕྱི་མ་ལྟར་ན་སྦྱོར་དྲུག་གི་དྲིས་ལན་ཀུན་མཁྱེན་པདྨ་དཀར་པོས་བཀའ་སྩལ་བ་བཞིན། རླུང་བཅུ་དབུ་མར་སྔར་མ་ཞུགས་ཀྱང་དབུ་མར་ཁ་ཕྱོགས་པ་ལའང་ཞུགས་པའི་ཐ་སྙད་ཐོབ་པར་བཤད་པ་དང་མཚུངས་ལ། སྔ་མ་ལ་ངག་རང་བབས་མན་མི་དགོས་ཀྱང༌། ཕྱི་མ་ལ་ཤིན་ཏུའང་དགོས་སོ། ། མཐའ་དཔྱོད་ནི།
དེས་ན་སྦྱངས་པའི་འཕྲོ་ཅན་ལ། ། ཅིག་ཅར་བ་ནི་བསྟན་པ་བྱ། ། ཞེས་གསུངས་པས། དང་པོ་ལྟར་ན་སྒྲ་ཇི་བཞིན། ཕྱི་མ་ལྟར་ན། གང་ཟག་དང་པོའི་ལས་ཅན་ལ། རིམ་གྱིས་པ་ནི་བསྟན་པར་བྱ། ཞེས་གསུངས་པས་སྒྲ་ཇི་བཞིན་པར་ཁས་ཅུང་ཟད་མི་ལེན་པའི་རྣམ་དབྱེ་ཕྱེ་ན་འགལ་བ་མེད་དོ། ། དྲི་བ་ལྔ་པར། ལུས་གནད་དེ་ལུས་དབེན་པ་དང༌།
ལུས་མི་གཡོ་བ་ཡིན་པ་ལ་བསྙོན་དུ་མེད་མོད་ཀྱི། འབད་རྩོལ་གྱིས་བཅོས་པའི་འདུག་ལུགས་དེ་རང་བབས་སུ་ཇི་ལྟར་འགྲོའམ་དེ་ལྟར་གྱི་ཚེ་ན་རྩོལ་བ་དང་བཅས་པའི་བྱ་བ་ཐམས་ཅད་རང་བབས་ཡིན་པར་སྨྲས་ན་ལན་ཅི་རྩོལ། ཞེས་པ་ལ་དྲི་དགོས་པའི་རྒྱུ་མཚན་ནི། ལུས་གནད་དེ་རང་བབས་སུ་འགྲོ་བ་དཀའ་སྟེ་འབད་པས་བཅོས་པའི་ཕྱིར་རོ། ། ཞེས་སྨྲ་བ་དག་བྱུང་གི་དོགས་སོ། ། རང་ལན་ནི། གཟུགས་ཕུང་རྣམ་པར་སྣང་མཛད་ཡིན་ལ། དེ་ཉིད་ཆོས་བདུན་དང་ལྡན་པ་ནི་ལུས་ཀྱི་ངང་ཚུལ་ཡིན་པས་རང་བབས་སུ་སོང༌། དེ་ལས་གཞན་པའི་འདུག་ལུགས་ཐམས་ཅད་བཅོས་མའམ་རྣམ་འགྱུར་ཡིན་པས་སྐབས་ཕྱེད་པར་བྱའོ། ། མཐའ་དཔྱོད་ནི།
དེ་སྐད་བྱས་ཙ་ན། ཉལ་བ་དང༌། གཞོགས་སྙེལ་བ་དང༌། རྐང་ལག་བརྐྱང་བ་དང༌། འགྲེང་བ་སོགས་ལ་གོམས་པ་དག་གི་འདུག་ཚུལ་ནི་བཅོས་མའི་ལང་ཤོར་དུ་གོ་བར་འགྱུར་རོ། ། དྲི་བ་དྲུག་པར། རྣམ་སྣང་མངོན་བྱང་གི་ལུང་རྐང་པ་དང་པོས་ལུས་མི་གཡོ་བ་བསྟན་ནས། ཡིད་ནི་རྩེ་གཅིག་ཕྱག་རྒྱ་ཆེ། ཞེས་པས་ཡིད་མི་གཡོ་བ་བསྟན་མོད་ཀྱི། ངག་མི་གཡོ་བ་ལུང་སྐལ་གཅོད་པ་འདི་ཅི་ལགས།
ཞེས་དྲི་བའི་རྒྱུ་མཚན་ནི་དེ་ཀ་སྟེ་གོ་བདེའོ། ། དངོས་ལན་ནི། ངག་ཅེས་བྱ་བ་རླུང༌། དེའི་གདངས་དེས་སྐད་ཀྱི་ང་རོར་གྲག་གོ ། དེ་དང་གང་སྨྲ་བར་འདོད་པ་དེ་ལ་ཀུན་སློང་ཟེར་ལ། དེ་ནི་སེམས་མ་ཤེས་པ། དེ་ལས་རླུང་གཡོས་ཏེ་ལྕེ་དང་མཆུ་དང་མགྲིན་པ་དང་རྐན་སོགས་ཡི་གེའི་སྐྱེ་གནས་དང་ཕྲད་པ་ལས་སྐྱེས་བུའི་ངག་འབྱུང་ལ། སྐད་གདངས་དེ་ནི་ཡི་གེའམ་དབྱངས་ཨ་ཨི་སོགས། དེ་འདྲ་བ་འདུས་པ་ལས་མིང་སྟེ་ཀ་བའམ་བུམ་པ་ཞེས་པ་ལྟ་བུ། དེ་རྣམ་དབྱེས་ཇི་སྐད་དུ་བསྒྱུར་བ་ནི་ཚིག་སྟེ་ཀ་བས་གདུང་བཏེག
བུམ་པ་ལས་ཆུ་འབྱུང༌། ཞེས་སོགས་ལྟ་བུ། དེ་འདྲ་བ་དུ་མ་ཚོགས་པ་ལས་གླེགས་བམ་ཆེན་པོའི་བརྗོད་ཚིག་མཐའ་དག་འབྱུང་ངོ༌། ། དེའི་ཕྱིར་རིགས་པའི་གཞུང་ལས། ཡི་གེའི་ཀུན་སློང་ཤེས་པ་ལས། ། སྐྱེ་ལ་ཤེས་པས་སྒྲ་སྐྱེའོ། ། ཞེས་པ་གྲུབ། དོན་དུ། བརྗོད་འདོད་ནི་ཡིད། ལྕེ་རྐན་སོགས་ནི་ལུས།
དེ་ལས་ཡི་གེ་སྐྱེ་བའི་དབང་དུ་མཛད་ནས་ངག་དངོས་སུ་མ་སྨོས་པ་དང༌། ཡང་ན་ལུས་སེམས་དངོས་སུ་བསྟན་ནས་ངག་རང་བབས་ཤུགས་ལས་བསྟན་པར་བྱས་ཀྱང་ལེགས་པར་འོང་ངོ༌། ། མཐའ་དཔྱོད་ནི། ལུང་དོན་དེ་ལྟར་འཆད་ཤེས་ན་ཚིག་དང་དོན་མང་པོའི་མདུད་པ་གྲོལ་བར་འགྱུར་རོ། ། དྲི་བ་བདུན་པར། ཡིད་མི་གཡོ་བའི་རྒྱབ་སྐྱོར་དུ་དྲངས་པའི་དོ་ཧའི་ལུང་ཚིག་ཟུར། སྒྲིམ་ཏེ་ཞེས་དང་གུས་འབད་ན་ཞེས་པའི་དོན་རྩོལ་བ་དང་བཅས་ཞེས་པའི་དོན་དུ་འདུག་པ་འདི་རང་བབས་སུ་ཇི་ལྟར་འགྲོ། ཞེས་འདྲི་བའི་རྒྱུ་མཚན་ནི། དོ་ཧའི་ཚིག་ཟུར་གཉིས་པོ་འབད་རྩོལ་ཅན་གྱི་ཚིག་ཕྲད་དུ་སྣང་ལ། དོན་གྱི་རྩ་བ་རང་བབས་དང་ཅུང་མི་མཐུན་པར་དོགས་པས་སོ། །
དངོས་ལན་ནི། བསམ་དང་བསམ་བྱ་ཡོངས་སུ་དོར་ནས་སུ། ། ཇི་ལྟར་བུ་ཆུང་ལྷུག་པར་གནས་པ་བཞིན། ། བླ་མའི་ལུང་ལ་སྒྲིམས་ཏེ་གུས་འབད་ན། ། ལྷན་ཅིག་སྐྱེས་པ་འབྱུང་བར་ཐེ་ཚོམ་མེད། ། ཅེས་གསུངས་པས། སྒྲིམ་པ་དང་གུས་པར་འབད་པ་གཉིས་བརྩོན་འགྲུས་ཀྱི་བླ་དྭགས་ཏེ། གཞན་དུ་ན། བསམ་དང་བསམ་བྱ་དོར་ཞེས་པར་དང༌། ལྷུག་པར་ཞེས་པ་དང་ཡང་མི་མཐུན་པས་ན་ལུང་དོན་ཇི་ལྟར་འགྲེལ་བསམ་དགོས་ལ།
དེས་ན་འདི་ནི་བླ་མའི་མན་ངག་གམ་ལུང་ལ་གུས་པས་འབད་དགོས་ཏེ། བརྩོན་གང་དགེ་ལ་སྤྲོ་བའོ། ། ཞེས་པས་སོ། ། མཐའ་དཔྱོད་ནི། འདི་ནི་ཉམས་ལེན་ལ་བརྩོན་འགྲུས་རྩོམས་ཞིག་པར་གདམས་པ་སྟེ། ཕ་རོལ་ཏུ་ཕྱིན་པ་ལྔ་ཡང་བརྩོན་འགྲུས་ལ་རག་པའི་ཕྱིར། བྱང་ཆུབ་སེམས་དཔའི་སྤྱོད་པ་ལ་འཇུག་པར། འདི་ལྟར་བརྩོན་ལ་བྱང་ཆུབ་གནས། ། རླུང་མེད་གཡོ་བ་མེད་པ་བཞིན། ། བསོད་ནམས་བརྩོན་འགྲུས་མེད་མི་འབྱུང༌། །
བརྩོན་གང་དགེ་ལ་སྤྲོ་བའོ། ། ཞེས་གསུངས་པ་དང་འབྲེལ་ཏོ། ། དྲི་བ་བརྒྱད་པར། ཀླུ་སྒྲུབ་ཀྱི་བཤེས་སྤྲིངས་དྲངས་པར། དབང་ཕྱུག་ལུས་གཏོགས་དྲན་པ་བདེ་གཤེགས་ཀྱི། ། ཞེས་བཏོན་ནས། གོ་བ་ལེན་དུས་དབང་ཕྱུག་ཅེས་རྒྱལ་པོ་བདེ་སྤྱོད་བཟང་པོ་ལ་བོས་ནས། ལུས་འགྲེང་བ་དང་འདུག་པ་སོགས་ཀྱི་གནས་སྐབས་ཐམས་ཅད་ལ་རྣམ་པར་དཔྱོད་པ་ནི་ལུས་སུ་གཏོགས་པའི་དྲན་པ་སྟེ། དེ་ནི་བདེ་བར་གཤེགས་པའི་བགྲོད་པ་གཅིག་པའི་ལམ་ཞེས་འབྲུ་གཉེར་ཞིང༌། རྒྱབ་སྐྱོར་དུ་མདོའི་ལུང༌།
མྱ་ངན་ལས་འདས་པ་མངོན་སུམ་དུ་བྱེད་པའི་ལམ་ནི་འདི་ལྟ་སྟེ་ལུས་སུ་གཏོགས་པའི་དྲན་པ་ཡིན་ནོ། ། ཞེས་དགོངས་པ་འགྲེལ་ལུགས་འདི་འདྲ་ཤ་སྟག་འོང་གི་འདུག་ཀྱང༌། རང་རེའི་ཁྲིད་ཡིག་འདིར། དབང་ཕྱུག་ལུང་རྟོགས་དྲན་པ་བདེ་གཤེགས་ཀྱི། ། ཞེས་བྲིས་འདུག་པ་ལ། རང་ལུགས་འཛིན་པའི་ལུང་མི་བཟད་པས་གཉའ་བ་མནན་པ་ཁ་ཅིག འབྲུ་ཀྱོག་གི་རང་གཞན་གཉིས་ཀའི་བློ་གྲོས་གྲོན་དུ་གཏོང༌། གཟུར་གནས་སུ་རློམ་པ་ཁ་ཅིག་ཡི་གེ་མ་དག་པ་ལ་ཁག་འཇོག ཕལ་ཆེར་ནི་གང་ཡང་གི་རྟོག་དཔྱོད་མི་མཛད་པར་ལྗགས་ཀློག་བྱེད་པ་ཙམ་ལ་སྐྱབས་སུ་མཆི་བར་འདུག ལྔ་རིགས་པཎ་ཆེན་པདྨ་དཀར་པོ་དེ་ཉིད་མཁྱེན་གཉིས་ཕྱོགས་མེད་རྒྱས་པ་སོམ་ཉིའི་དྲི་ཡང་མི་མནམ་ན།
ནོར་བ་ལྟ་ཅི་ནོར་བའི་གྲབས་ཀྱང་ག་ལ་སྲིད། རང་རེ་རྗེས་འཇུག་རྣམས་ཀྱིས། རྗེ་དེ་ཉིད་ཀྱི་དགོངས་པ་འགྲེལ་ལུགས་ངོ་མི་ཚ་ཙམ་ཞིག་བྱེད་ན་ཇི་ལྟར་ལགས། ཞེས་དྲི་བའི་རྒྱུ་མཚན། ལུང་རྟོགས་དང་ལུས་གཏོགས་ཚིག་དོན་གང་གི་སྒོ་ནས་ཀྱང་མི་གཅིག གཞུང་དེའི་རྒྱ་འགྲེལ་དང་ཁྲིད་ཡིག་ཏུ་དྲངས་པའང་མི་གཅིག་པས་ཕྱོགས་གང་གི་རྗེས་སུ་འཇུག་པར་རིགས་བརྟག་པའི་ཆེད་དུའོ། ། དངོས་ལན་ནི། སྐབས་སུ་འབྲེལ་བ་མེད་པའི་ཚིག ། བྱུང་ན་དེ་ནི་བོད་སྒྲ་ཡིན། ། ཞེས་ཏེ།
དབང་ཕྱུག་ཅེས་རྒྱལ་པོ་བདེ་སྤྱོད་ལ་བོས་ནས། ལུས་འགྲེང་བ་དང་འདུག་པ་སོགས་ཀྱི་གནས་སྐབས་ཐམས་ཅད་ལ་རྣམ་པར་དཔྱོད་པ་ནི་ལུས་སུ་གཏོགས་པའི་དྲན་པ་སྟེ། དེ་ནི་བདེ་བར་གཤེགས་བའི་བགྲོད་པ་གཅིག་པའི་ལམ་དུ་བསྟན་ཏེ། མདོ་ལས། དགེ་སློང་དག་སེམས་ཅན་རྣམས་རྣམ་པར་དག་པར་བྱེད་པ་དང༌། སྡུག་བསྔལ་དང༌། ཡིད་མི་བདེ་བས་ཡང་དག་པར་འདའ་བར་བྱེད་པ་དང༌། རིགས་པའི་ཆོས་རྟོགས་པར་བྱེད་པ་དང༌། མྱ་ངན་འདས་པ་མངོན་སུམ་དུ་བྱེད་པའི་ལམ་ནི་འདི་ལྟ་སྟེ་ལུས་སུ་གཏོགས་པའི་དྲན་པ་ཡིན་ནོ། ། ཞེས་སོ། །
དྲན་པ་དེ་ཤིན་ཏུ་གལ་ཆེ་བའི་ཕྱིར། དེ་ནི་སྒྲིམས་ནས་མངོན་པར་བསྲུང་བགྱི་སྟེ། ། དྲན་པ་ཉམས་པས་ཆོས་ཀུན་འཇིག་པར་འགྱུར། ། ཞེས་གསུངས་པའི་དྲན་པ་འདི་ཉིད་ཕྱོགས་རེ་མ་ཡིན་གྱི། རྫོགས་པའི་སངས་རྒྱས་ཀྱི་སར་འཇུག་པའི་ལམ་པོ་ཆེ་ལྟ་བུའམ། ཐམས་ཅད་ཀྱི་རྟེན་ལུས་ལྟ་བུ་ཡིན་པས་ན་ལུས་སུ་གཏོགས་པའི་དྲན་པའོ། ། དེ་ལྟར་ན་ལུང་དང་རྟོགས་པ་ཟེར་བའི་དོན་སྤྱི་ཤར་ནས་མཁས་སུ་རེ་བ་འགས་ཡི་གེར་བཀོད་པ་ལྟར་པར་ཡིག་ཏུའང་འཁོད་པ་ལ་ཐམས་ཅད་མཁྱེན་པ་ཆེན་པོ་དེ་ཉིད་ཆོས་ལྡན་གྱི་མཛད་པ་རྒྱ་ཆེན་པོ་ལ་མཆོག་ཏུ་གཞོལ་བའི་ཐུགས་བྲེལ་གྱིས་ལྗགས་ཞུས་གནང་སྐབས་མ་བྱུང་བར་དེ་ཁར་ལུས་པ་ཡིན་ནོ། ། མཐའ་དཔྱོད་ནི། གོ་བ་ལེན་ལུགས་དེ་བཞིན་བྱས་ན་འགྲེལ་པ་དང་མཐུན། དོན་གྱི་སྙིང་པོ་ལོན་པ་གཅིག་འོང་སྟེ་གཞིགས་པས་གསལ་ལོ། །
དེ་ལྟར་མ་དཔྱད་ན། བཤེས་སྤྲིང་གི་ལུང་ལ་འབྲུ་གཉེར་ལུགས་ཚུལ་དང་མཐུན་པ་དཀའ་བས་རྣམ་དཔྱོད་ཞིབ་པ་གལ་ཆེའོ། ། དྲི་བ་དགུ་པར། མངོན་པ་གོང་མའི་ལུང༌། དྲན་ནི་འདྲིས་པའི་དངོས་པོ་མ་བརྗེད་པའོ། ། ཞེས་པའི་སྐབས་ཀྱི་དྲན་པ་འདི། བྱང་ཕྱོགས་སོ་བདུན་གྱི་གྲངས་སུ་བགྲང་རྒྱུའི་དྲན་པ་ཞིག་གམ། གཞན་གང་ཞིག་ལགས། དང་པོ་ལྟར་ན། ལུས།
ཚོར། སེམས། ཆོས་ཀྱི་དྲན་པ་ཉེ་བར་བཞག་པ་བཞིའམ། དྲན་པའི་དབང་པོའམ། དྲན་པའི་སྟོབས་སམ། དྲན་པ་ཡང་དག་བྱང་ཆུབ་ཀྱི་ཡན་ལག་གམ། ཡང་དག་པའི་དྲན་པ་གང་ལགས། ཕྱི་མ་ལྟར་ན། ཐེག་པ་གསུམ་གྱི་ལམ་རིམ་ཐམས་ཅད་བྱང་ཕྱོགས་སོ་བདུན་དུ་འདུས་པར་བཤད་པ་ཨེ་གསན། ཞེས་པ་འདི་ལ་དྲི་དགོས་པའི་རྒྱུ་མཚན།
དྲན་པ་ཞེས་པའི་མིང་ཤིན་ཏུ་མང་བར་བྱུང་བ་ལས། དྲན་པ་ནི་འདྲིས་པའི་དངོས་པོ་མ་བརྗེད་པ་སྟེ་རྣམ་པར་མི་གཡེང་བའི་ལས་ཅན་ནོ། ། ཞེས་པའི་གཞུང་གིས་བསྟན་དོན་དང་འདི་ཨེ་གཅིག་སྙམ་པ་དང༌། གལ་ཏེ་གཅིག་ན་བྱང་ཕྱོགས་སོ་བདུན་གྱི་ནང་ཚན་ནམ། དེ་མ་ཡིན་པ་གཞན་ཞིག་ཡིན་ནམ་སྙམ་པ་དག་དཔྱོད་ལྡན་ལ་སྐྱེ་བར་འོས་པའི་དོགས་གནས་ལ་བསམ་ཏེའོ། །

དངོས་ལན་ནི། གོང་དུའང་དྲངས་པའི། དབང་ཕྱུག་ལུས་གཏོགས་དྲན་པ་བདེ་གཤེགས་ཀྱི། བགྲོད་པ་གཅིག་པའི་ལམ་དུ་ཉེ་བར་བརྟན། ། ཅེས་དྲན་པའི་ཕན་ཡོན་དང༌། དེ་ནི་སྒྲིམས་ནས་མངོན་པར་བསྲུང་བགྱི་སྟེ། ། ཞེས་དྲན་པ་སྐྱོང་ཚུལ་དང༌། དྲན་པ་ཉམས་པས་ཆོས་ཀུན་འཇིག་པར་འགྱུར། ཞེས་མི་མཐུན་ཕྱོགས་ཀྱི་ཉེས་དམིགས་བསྟན་པས་ན། ལམ་རྣམས་ཀུན་གྱི་རྩ་བ་དྲན་པ་སྟེ། ། ཞེས་པ་གྲུབ།
དྲན་པ་དེ་ཀ་མ་བརྗེད་པའམ་མ་ཡེངས་པ་ཡིན་ལ། དེ་ཉིད་ཐེག་པ་གསུམ་གྱི་བྱང་ཆུབ་སྒྲུབ་པའི་ཐབས་ཐམས་ཅད་ཀྱི་གཙོ་བོ་ཡིན་པས། མ་ཡེངས་པའི་འཇོག་ཚུལ་གཅིག་པུ་ལས། ཐེག་གསུམ་གྱི་བྱང་ཆུབ་དེ་སོ་སོར་སྟོན། ཅེས་དང༌། མ་ཡེངས་པ་ནི་སངས་རྒྱས་ཀུན་གྱི་ལམ། ། ཞེས་སོགས་ཀྱི་དགོངས་པ་ངོ་མའོ ། བཀའ་བརྒྱུད་ལ་གྲགས་པའི་རྣལ་འབྱོར་བཞི་ཡང་དྲན་པའི་ན་རིམ་ཁོ་ན། བྱང་ཕྱོགས་ཀྱི་དྲན་པ་ཡང་དྲན་པའི་ན་རིམ་ཁོ་ན་ཡིན་པས་ན། ཉམས་ལེན་ཐམས་ཅད་པར་གཅིག
ཅེས་གསུངས་པའི་བསྟན་དོན་གྲུབ་པོ། ། དེ་ཡང་རྣལ་འབྱོར་བཞི་ལ་རིམ་པ་བཞིན། དྲན་པ། དྲན་མེད། སྐྱེ་མེད། བློ་འདས་བཞི་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱི་དྲན་པ་རྣམས་ཀྱང་རིམ་པ་བཞིན་ཚོགས་ལམ་ཆུང་ངུ་ན་ལུས་དྲན་པ་ཉེར་བཞག་སོགས་བཞག འབྲིང་པོ་ན་སྡིག་པ་མི་དགེ་བའི་ཆོས་སྐྱེས་པ་སྤོང་བ་སོགས་ཡང་དག་སྤོང་བ་བཞི། ཆེན་པོ་ན་འདུན་པའི་ཏིང་ངེ་འཛིན་སོགས་རྫུ་འཕྲུལ་གྱི་རྐང་པ་བཞི། སྦྱོར་ལམ་དྲོད་དང་རྩེ་མོར་དབང་པོ་ལྔ། བཟོད་པ་དང་ཆོས་མཆོག་ཏུ་སྟོབས་ལྔ།
མཐོང་ལམ་དུ་བྱང་ཆུབ་ཡན་ལག་བདུན། སྒོམ་ལམ་དུ་འཕགས་ལམ་ཡན་ལག་བརྒྱད་དེ་སོ་བདུན། དེ་ལྟར་ན། དྲན་པ་ཉེ་བར་བཞག་པ་བཞིའི་དྲན་པ་རྩེ་གཅིག་གི་སྐབས་ཏེ་སྔོན་འགྲོ་ཚོགས་ལམ། དྲོད་རྩེ་སོགས་སྦྱོར་ལམ་བཞིར་དྲན་པའི་དབང་པོ་དང་དྲན་པའི་སྟོབས། སྤྲོས་བྲལ་དུ་དྲན་པ་ཡང་དག་བྱང་ཆུབ་ཀྱི་ཡན་ལག རོ་གཅིག་གི་སྐབས་སུ་ཡང་དག་པའི་དྲན་པ་སྟེ་གོ་བདེར་བཤད་པའོ། ། མཐའ་དཔྱོད་ནི། སྦྱོར་ལུགས་འདི་ནི་མཉམ་མེད་སྒམ་པོ་པའི་གསུང་དང་བསྟུན་ལ། སེམས་འགྲེལ་སྐོར་གསུམ་སོགས་གཞུང་ལུགས་མང་པོ་འདྲ་ལ་འདྲ་མིན་ཇི་སྙེད་བཤད་སྣང་བས་དེ་དང་དེའི་དགོངས་པ་འགྲེལ་ཤེས་ན་མཁས་སོ། །
དྲི་བ་བཅུ་པར། དངོས་གཞིའི་སྐབས་སུ་ཐུན་མོང་འང་ཐུན་མོང་མ་ཡིན་པ་ཞེས་བཞག་པའི་དོན། ཐུན་མོང་ཞེས་བྱ་བ་སྤྱིའི་མིང༌། དཔེར་ན། ཞལ་ངོ་ཐུན་མོང་དུ་ཞེས་ཞལ་ངོ་ཡོངས་ལ་ཟེར་བ་ལྟ་བུ་ལགས་མོད། དེ་ལྟར་གྱི་ཚེ་ཞི་ལྷག་གཉིས་པོ་ཐེག་པ་གསུམ་ཀའི་ཐུན་མོང་བ་ཟེར་རྒྱུ་ཡིན་ནམ། ཕར་ཕྱིན་ཐེག་པ་དང་རྡོ་རྗེའི་ཐེག་པ་ཐུན་མོང་བ་ཟེར་རྒྱུ་ཡིན། སྔ་མ་ལྟར་ན། ཐེག་པ་གསུམ་གྱི་ལྷག་མཐོང་གི་རྟོགས་བྱ་གཅིག་པ་ལགས་སམ། ཕྱི་མ་ལྟར་ན།
ལྷག་མཐོང་ཙམ་དུ་ཆ་མ་བཞག་ཐུན་མོངས་མ་ཡིན་པའི་རོ་གཅིག་དང་སྒོམ་མེད་ཀྱང་ཐུན་མོང་པར་མཛད་དམ་ཅི་ཞེས་བྱ་བ་འདི་ལ་དྲི་བའི་རྒྱུ་མཚན། སྔོན་འགྲོ་ལ་ཐུན་མོང་དང་ཐུན་མོང་མ་ཡིན། ཞེས་འབྱུང་བ་བཞིན། དངོས་གཞི་འདིར་ཡང་དེ་བཞིན་དུ་འཆད་པའི་གོ་བ་ལ་བརྟགས་པའོ། ། རང་ལན་དངོས་ནི། ཐེག་པ་གསུམ་ཀའི་ཐུན་མོང་པའི་ལམ་ནི་ཞི་གནས་དང་ལྷག་མཐོང་ཡིན་ཏེ། ཐེག་གསུམ་རང་རང་གི་བྱང་ཆུབ་སྒྲུབ་པ་ལ་ཞི་ལྷག་ངེས་པར་དགོས་པའི་ཕྱིར་རོ། ། དེ་ལྟ་ནའང་ཐེག་པ་གསུམ་གྱི་ལྷག་མཐོང་གི་རྟོགས་བྱ་གཅིག་པོར་ཐལ་བའི་སྐྱོན་མི་འཇུག་སྟེ། གང་ཟག་གི་བདག་མེད་དང༌། ཆོས་ཀྱི་བདག་མེད་སོ་སོར་པས་སོ། །
འོན་ཀྱང་བདག་མེད་ཙམ་དུ་གཅིག་པས་ཚིག་ཙམ་ལམ་རྩེ་གཅིག དེའི་ཕྱིར་རོ་གཅིག་སྒོམ་མེད་གཉིས་སློབ་པའི་ཟུང་འཇུག་དང་མི་སློབ་པའི་ཟུང་འཇུག་ཡིན་པ་ན། དོན་དུ་སྤྱིར་ཐེག་ཆེན། སྒོས་སྔགས་ལམ་ཡིན་པའི་ཕྱིར་ཐུན་མོང་མ་ཡིན་པ་ཁོ་ནའོ། ། མཐའ་དཔྱོད་ནི། ཞི་ལྷག་གཉིས་ཐེག་པ་ཆེ་ཆུང་གཉིས་ཀའི་ཐུན་མོང་བ་དང་རོ་གཅིག་དང་སྒོམ་མེད་གཉིས་ཐེག་ཆེན་གཉིས་ཀའི་ཐུན་མོང་གི་ལམ་དུ་ཤེས་ན་འགལ་བའི་ཉེས་པ་མེད་དོ། ། དྲི་པ་བཅུ་གཅིག་པར། སེམས་ཀྱི་གནས་ཆ་མ་རྙེད་པར་ལྷག་མཐོང་སྐྱེ་བ་འོང་ངམ་མི་འོང༌། འོང་ན་སྒོམ་གྱི་རྩ་བ་ཞི་གནས་ཀྱི་ཉམས་བཙལ་ནས་རྩེ་གཅིག་གི་རྣལ་འབྱོར་བསྒོམ་པ་དང༌། ཞེས་ཞི་གནས་སྒོམ་གྱི་རྩ་བར་མཛད་པས།
རྩ་བ་སྔོན་དུ་མ་སོང་བའི་རྩེ་མོ་ཇི་ལྟར་སྲིད། རྩ་བ་ལ་ལྟོས་ནས་རྩེ་མོའི་ཐ་སྙད་བཏགས་པ་མིན་ནམ། མི་འོང་ན་ཕྱག་ཆེན་རང་ལའང༌། གཉུག་མ་ཆིག་ཆོད་དང༌། ཡི་གེ་བཞི་པའི་ཁྲིད་ལུགས་ལྟ་བུ་ཅིར་འགྱུར་བསམ་ཨི་དགོས། ཞེས་དྲི་བའི་རྒྱུ་མཚན། བཀའ་བརྒྱུད་རིན་པོ་ཆེའི་ཕྱག་སྲོལ་མཉམ་པ་ལ། ཁྲིད་ལུགས་གཉིས་མི་མཐུན་པ་ལྟར་འབྱུང་བའི་རྒྱུ་རྐྱེན་ལ་དཔྱོད་པར་འདོད་པའོ། ། རང་ལན་ནི། འདི་ལྟར་འབྱུང་བ་ཡང་ཕྱག་ཆེན་གྱི་ལམ་དུ་འཇུག་པར་འོས་མཉམ་ལ་དབང་པོ་རྣོན་པོ་རྒྱུའི་སྟོབས་ཅན་ཁ་ཅིག་ལ་ཐོག་མ་ཉིད་ནས་རང་ངོ་སྤྲོད་པ་ལ་དང་པོ་སེམས་ཀྱི་གཞི་རྩ་གཅོད་པ་ཟེར།
དེའི་རྒྱུན་སྐྱོང་བ་ལ་གཉིས་པ་སེམས་ཀྱི་བཞག་ཐབས་བསྟན་པ། གསུམ་པ་སེམས་ཀྱི་གོལ་ས་བཅད་པ། བཞི་པ་སེམས་ཀྱི་ལམ་ཁྱེར་བསྟན་པ་ཞེས་དོན་ཚན་ལ་ཡི་གེའི་མིང་བཏགས་ནས་ཡི་གེ་བཞི་པ་དང༌། གཉུག་མ་ཆིག་ཆོད་ཀྱི་ཁྲིད་ལུགས་ཀྱང་དེ་ཀ དབང་དུས་ངོ་འཕྲོད་པ་དག་ཀྱང་དེ་ཀ་སྟེ་དབང་རྣོན་དམིགས་ཀྱིས་བསལ་བའོ། ། དམ་པའི་ཆོས་སྤྱི་དང་ཁྱད་པར་སྤྱོད་འཇུག་སོགས་གཞུང་ལུགས་མང་པོར་འབྱུང་བ་ནི་སྤྱིར་བཏང་དང་དབང་རྟུལ་གྱི་ཆེད་དུ་སྟེ། ཞི་གནས་རབ་ཏུ་ལྡན་པའི་ལྷག་མཐོང་གིས། ། ཉོན་མོངས་རྣམ་པར་འཛོམས་པར་ཤེས་བྱ་སྟེ། ། ཐོག་མར་ཞི་གནས་བཙལ་བྱ་དེ་ཡང་ནི། ། འཇིག་རྟེན་ཆགས་པ་མེད་ལ་མངོན་དགས་འགྲུབ། །
ཞེས་པ་ལྟར་ཏེ། སྔོན་དུ་ཞི་ལྷག་གང་འགྲོ་ཡང་འདྲ། དོན་ལ་ཞི་ལྷག་མཚུངས་ལྡན་ནམ། ཟུང་འཇུག་གམ། ཟུང་འབྲེལ་ངེས་པར་དགོས་ཏེ། བཤེས་སྤྲིང་ལས། ཤེས་རབ་མེད་པར་བསམ་གཏན་ཡོད་མིན་ཏེ། ། བསམ་གཏན་མེད་པར་ཡང་ནི་ཤེས་རབ་མེད། ། གང་ལ་དེ་གཉིས་ཡོད་པས་སྲིད་པ་ཡི། ། རྒྱ་མཚོ་གནག་རྗེས་ལྟ་བུར་འཚལ་བར་བགྱི། །
ཞེས་གསུངས། དེ་ཡང་ཤེས་རབ་མེད་པར་བསམ་གཏན་སྐྱེ་བ་ཡོད་པ་མ་ཡིན་ཏེ། ཤེས་རབ་ཀྱིས་ཤེས་བྱའི་གནས་ལ་ཐེ་ཚོམ་མེད་པར་སྒྲོ་འདོགས་ཆོད་པ་ན་དམིགས་པ་ལ་བདེ་བར་སེམས་མཉམ་པར་འཇོག་པའི་ཕྱིར་རོ། ། བསམ་གཏན་མེད་པར་ཡང་ནི་ཤེས་རབ་མེད་དེ། སེམས་མཉམ་པར་བཞག་ན་ཡང་དག་པ་ཇི་ལྟ་བ་བཞིན་ཤེས་ལ་གཞན་དུ་མ་ཡིན་པའི་ཕྱིར་རོ། རྣལ་འབྱོར་པ་གང་ལ་དམིགས་པ་ལ་སེམས་རྩེ་གཅིག་པའི་བསམ་གཏན་དང༌། ཡང་དག་པ་ཇི་ལྟ་བ་བཞིན་དུ་ཤེས་པའི་ཤེས་རབ་དེ་གཉིས་ཡོད་པས་སྲིད་པའི་རྒྱ་མཚོ་གནག་རྗེས་སམ་བ་ལང་གི་རྨིག་རྗེས་ཀྱི་ཆུ་ལྟར་ཆུང་ངུར་བགྱིད་པར་འཚལ་ཏེ། མྱུར་དུ་སྐམ་པའམ་ཚེག་ཆུང་ངུས་བརྒལ་བ་ནུས་པས་སོ། ། སྐབས་འདིའི་ཤེས་རབ་ནི་བདག་མེད་རྟོགས་པའི་ཤེས་རབ་ལ་བྱ་སྟེ། གཞན་གྱིས་སྲིད་པའི་རྩ་བ་གཅོད་མི་ནུས་པའི་ཕྱིར་རོ། །
བསམ་གཏན་མེད་པའི་ཤེས་རབ་ནི་མི་བརྟན་པའི་ཕྱིར་ཉོན་མོངས་པ་དྲུངས་འབྱིན་པར་མི་ནུས་ཏེ་མགོ་ནོན་པ་ཙམ་དུ་ཟད་དོ། དེས་ན་ཞི་ལྷག་ཟུང་འབྲེལ་གྱིས་མྱ་ངན་ལས་འདས་པ་ཐོབ་པ་ཡིན་ནོ། ། མཐའ་དཔྱོད་ནི། དབང་རྣོན་ཁྲིད་ཚུལ་དེ་ལ་ལྟ་ཐོག་ནས་སྒོམ་པ་ཚོལ་བ་ཞེས་བྱ་སྟེ། ལྟ་བའི་གནད་ལེགས་པར་རྙེད་པ་དེ་ལ་བརྟེན་ནས་སེམས་གནས་སྒྲུབ་པའི་ཕྱིར། ལུང་ལས། ཁ་ཅིག་ནི་ལྷག་མཐོང་ལ་བརྟེན་ནས་ཞི་གནས་སྒྲུབ་པར་བྱེད་དོ། ། ཞེས་གསུངས་པ་ལྟར་དང༌། དབང་རྟུལ་ཁྲིད་ལུགས་དེ་ནི། ཞི་གནས་རབ་ཏུ་ལྡན་པའི་ལྷག་མཐོང་གིས།
ཞེས་པ་ལྟར་ཏེ་སྒོམ་ཐོག་ནས་ལྟ་བ་ཚོལ་བ་ཞེས་པ་ཡིན་ནོ། ། རྒྱུ་མཚན་ནི་ཞི་གནས་ཀྱི་དྲན་ཤེས་སོ་སོར་རྟོགས་པའི་ཤེས་རབ་ཏུ་ལངས་པ་དེས་དཔྱད་མཐར་ལྷག་མཐོང་མངོན་དུ་གྱུར་པ་ནི་འབྲས་བུ་སྟེ། ཟླ་པས། རྟོག་རྣམས་ལེགས་པར་གྱུར་པ་གང་ཡིན་དེ། ། རྣམ་པར་དཔྱོད་པའི་འབྲས་བུར་ཐུབ་པས་གསུངས། ། ཞེས་འབྱུང་བས་སོ། ། དེས་ན་ཁྱད་ཆོས་བསྲེ་འཕོའི་སེམས་དངོས་པོའི་གནས་ལུགས་ལ་ཕྱག་ཆེན་གྱི་སྒོམ་རིམ་གསུམ་ཡོད་པའི་ལྟ་ཐོག་ནས་སྒོམ་པ་ཚོལ་བ་དེ་གཉུག་མ་ཆིག་ཆོད་ཡིན་ལ། སྒོམ་ཐོག་ནས་ལྟ་བ་ཚོལ་བ་དེ་སྒོམ་རིམ་བར་པ་དང་ལྷན་ཅིག་སྐྱེས་སྦྱོར་ཡིན་པས་དབང་པོའི་རིམ་པ་དང་སྦྱར་བའི་གནད་ཀྱི་ཞི་གནས་སྟོན་དུ་འགྲོ་བ་དང་མི་འགྲོ་བའི་འཇུག་ལྡོག་ཤེས་པར་བྱའོ། ། དྲི་བ་བཅུ་གཉིས་པར། ཞི་ལྷག་གི་རྒྱུ་མདོ་སྡེ་དགོངས་པ་ངེས་པར་འགྲེལ་བ་ལས།
བཅོམ་ལྡན་འདས་ཞི་གནས་ལྷག་མཐོང་གི་རྒྱུ་གང་ལགས། བྱམས་པ་ཚུལ་ཁྲིམས་རྣམ་པར་དག་པའི་རྒྱུ་ལས་བྱུང་ངོ༌། ། ཐོས་པ་དང་བསམ་པའི་ལྟ་བ་རྣམ་པར་དག་པའི་རྒྱུའོ། ། ཞེས་དང་པོའི་རྒྱུ་ཚུལ་ཁྲིམས་ཡིན་པར་གསུངས་པ་དང༌། བསླབ་པ་གསུམ་ཀྱང་ཚུལ་ཁྲིམས་ལ་བརྟེན་ནས་ཏིང་ངེ་འཛིན། ཏིང་ངེ་འཛིན་ལ་བརྟེན་ནས་ཤེས་རབ་སྐྱེ་བར་བཤད་པ་འདི་བདེན་པ་ལྟ་ན། ཚུལ་ཁྲིམས་འཆལ་ངེས་ཀྱི་གང་ཟག་ཕྱིར་བཅོས་ཀྱིས་ལྟུང་བ་ལས་ལྡང་བའི་ཐབས་མདོ་རྒྱུད་ལས་བཤད་པ་གང་ཡང་མ་བྱས་པ་ཞིག་ལ། ཟླ་བ་གཅིག་ཙམ་ཕྱག་ཆེན་གྱི་ཁྲིད་མཛད་པ་ཐོན་འཕྲལ་ཏིང་ངེ་འཛིན་བཟང་པོ་ཡོད་པར་བྱས་ནས་སྡོམ་པ་དང་དམ་ཚིག་བསྲུང་མཁན་ཚོ་ཚུར་ཁྱད་དུ་གསོད་པ་འདྲ་བ་ཡང་མང་པོ་མཐོང་བ་འདི། བློའི་བུ་ག་ཆུང་བས་ལན་ནམ་མི་ཤོང་བ་རང་ཅིག་གདའ་བ་འགལ་བ་ཇི་ལྟར་བྱས་སྤོང་ནུས་སམ། གཉིས་པའི་རྒྱུ་ཐོས་བསམ་གྱི་ལྟ་བ་རྣམ་དག་གིས་ངེས་པ་འདྲོངས་པར་གསུངས་པ་དང༌།
དཔལ་ལྡན་ཟླ་བས། རྟོག་རྣམས་ལོག་པར་གྱུར་པ་གང་ཡིན་ཏེ། ། རྣམ་པར་དཔྱོད་པའི་འབས་བུར་ཐུབ་པས་གསུངས། ། ཞེས་སོགས་འདིར་རིགས་མང་པོ་གསུངས་ཀྱང༌། ། དེང་སང་ཅི་རིགས་ཀྱི་གསུང་ལུགས་ལ། ཐོས་བསམ་གཉིས་སྤྱིར་སྒོམ་ཆེན་གྱི་དགྲ་ནག་པོ། སྒོས་སུ་ཕྱག་ཆེན་གྱི་མི་མཐུན་ཕྱོགས་དཔེ་མེད་ཡིན་རྒྱུའི་ཁུངས་མཛད་ནས་ཐོས་བསམ་པ་ཕྲན་བུ་འདུག་པ་ཚོ་མིར་མི་རྩི་སྒོམ་ཆེན་གྱི་ཆོས་སྐད་ལེགས་པ་བྱུང་ན། དེ་ནི་སྒོམ་མེད་པའི་ཐ་སྙད་ཡིན་ཟེར་དཔེ་ཆ་ལ་དངོས་སུ་ལྟ་མཁན་ཚོར་བརྙེས། ལྐོག་ཏུ་དཔེ་གོག་ལ་ལོང་བས་ཤིག་ཟིན་མཛད་མཁན་ཀྱང་ཡོད་ཤས་ཁ་མོད། དོན་དུ་མདོ་རྒྱུད་ལ་ཐོས་བསམ་བྱེད་པ་སྒོམ་གྱི་རྒྱུར་ཨི་འགྲོ།
ལམ་ཤེས་ལམ་གྱི་མཆོག་གསུང་བ་དང༌། མང་ཐོས་ཚུལ་ཁྲིམས་ལྡན་ལ་སྒོམ་ཆེན་དང༌། ། དེ་ཕྱིར་ངེས་དོན་ཆོས་ལ་ཐོས་བསམ་འཚལ། ། ཞེས་གསུངས་པ་ནི་འདུག་ལགས་སོ། ། ཞེས་དྲི་དགོས་པའི་རྒྱུ་མཚན། ཞི་གནས་ཀྱི་རྒྱུ་ཚུལ་ཁྲིམས་ལ་གཅེས་སྤྲས་བྱེད་དགོས་པ་དང༌། ལྷག་མཐོང་གི་རྒྱུ་ཐོས་བསམ་ཡིན་པ་ལྟ་ན་སློབ་གཉེར་ཕྲན་ཚེགས་དེ་ཡང་དགོས་པ་འདྲ་བ་ལ། དེ་གཉིས་ལ་གཡས་ཆུང་ངུ་མཛད་པ་འདི་ཅི་རེད་སྙམ་དོགས་པའོ། ། རང་ལན་ནི། མུན་པ་དང་སྣང་བ་ལྷན་ཅིག་མི་གནས་པ་ལྟར།
ཚུལ་འཆལ་ལས་ཏིང་ངེ་འཛིན་དང༌། ཐོས་མེད་བསམ་མེད་ལས་ཡང་དག་པའི་ཤེས་རབ་ཀྱང་མི་སྐྱེ་བ་ནི་ཤེས་བྱའི་གཤིས་སུ་འདུག དེའི་ཕྱིར་བསླབ་གསུམ་རྒྱུ་འབྲས་སུ་བཤད་དེ། དཔལ་མགོན་ཀླུ་སྒྲུབ་ཞབས་ཀྱི། ལྷག་པའི་ཚུལ་ཁྲིམས་དང༌། ལྷག་པའི་ཤེས་རབ་དང༌། ལྷག་པའི་སེམས་ལ་རྟག་ཏུ་བསླབ་པར་བགྱི། ། བསླབ་པ་བརྒྱ་རྩ་ལྔ་བཅུ་ལྷག་ཅིག་ནི། ། གསུམ་པོ་འདི་ནང་ཡང་དག་འདུ་བར་འགྱུར། ། ཞེས་དང༌།
དབྱིག་གཉེན་ཞབས་ཀྱིས། ཚུལ་གནས་ཐོས་དང་བསམ་ལྡན་པས། ། སྒོམ་པ་ལ་ནི་རབ་ཏུ་སྦྱོར། ། ཞེས་དང༌། བྱམས་མགོན་གྱིས། འདི་ན་དང་པོར་ཐོས་ལ་བརྟེན་ནས་ཚུལ་བཞིན་ཡིད་ལ་བྱེད་པ་འབྱུང༌། ། ཚུལ་བཞིན་ཡིད་ལ་བྱེད་པ་ལས་ཀྱང་ཡང་དག་དོན་ཡུལ་ཡེ་ཤེས་འབྱུང༌། ། ཞེས་གསུངས་པ་ནི་ཡང་དག་པའི་ཡེ་ཤེས་ལ་འཇུག་པའི་གོ་རིམ་བསྟན་པ་རིན་པོ་ཆེའི་བབས་དང་འབྲེལ་བའོ། ། རྒྱུ་མཚན་དེའི་ཕྱིར་བསླབ་པ་གསུམ་པོ་སྔ་མ་རྒྱུ་དང་ཕྱི་མ་འབྲས་བུར་གྲུབ་པས་ན་མདོ་སྡེའི་རྒྱན་ལས་གསུངས་པའི། སྔ་མ་ལ་བརྟེན་ཕྱི་མ་སྐྱེ། །
ཞེས་གསུངས་པ་འདིར་ཡང་འགབ་བོ། ། ཚུལ་ཁྲིམས་འཆལ་བ་ཕྱིར་མ་བཅོས་པ་ལྟུང་བས་རྒྱུད་འགགས་བཞིན་དུ་ཏིང་ངེ་འཛིན་བཟང་པོ་ཡོད་པར་རློམ་ཞིང་སྨྲ་བ་ནི་ཟོག་བརྫུས་སམ། ཡང་ན་ཚུལ་འཆལ་ལྟ་བུར་བཅོས་པའི་སྤྲུལ་པའི་གང་ཟག་གང་རུང་ངོས། དེ་བས་ན་ལུང་གཉིས་པའི་དོན་ངེས་པར་བདེན་པར་གོ་ལགས། མཐའ་དཔྱོད་ནི། དེ་ལྟར་མ་བཤད་ན། ཚུལ་ཁྲིམས་སྲུངས་ཤིང་ཐོས་བསམ་བྱས་པ་དང༌། དེའི་ལྡོག་ཕྱོགས་པ་དག་མགོ་འཕང་མཉམ་ཞིང་ཡོན་ཏན་མང་ཉུང་མེད་པ་འདི་བསྐལ་པ་སྙིགས་པའི་རྟགས་སུ་གོ་བས་ཡིད་སྐྱོ་བའི་རྒྱུར་འགྲོ་བས་ན་དེ་སྤངས་ཏེ་ཞི་ལྷག་གི་རྒྱུ་ལ་འབད་པར་བྱའོ། ། དྲི་བ་བཅུ་གསུམ་པར། རྟེན་ཅན་གྱི་རླུང་མེད་སྐབས་སུ་དམིགས་པའི་རྟེན་ལ་དག་པ་དང་མ་དག་པ་ཞེས་བརྡའ་སྦྱར་བ་ལ་དགོས་པ་གང་ཡོད་དམ།
ཡིད་ཀྱི་ཤེས་པའི་ཐོག་ཏུ་སེམས་གནས་པ་སྒྲུབ་རིགས་པ་ལ། དམིགས་རྟེན་དེ་ལས་ཤེས་པ་ཕྱིར་ཡང་མི་སྤྲོ། ནང་དུ་ཡང་མི་སྡུད་པར་དེ་ཁོ་ན་ལ་རྩེ་གཅིག་ཏུ་ལྟ་བར་བྱ་ཞིང༌། ཞེས་མིག་ཤེས་ཀྱི་སྟེང་དུ་སེམས་གནས་ཚོལ་བ་འདྲ་བ་ཞིག་འདུག་པའི་གོ་བ་གང་ཡིན། ཞེས་དྲི་བའི་རྒྱུ་མཚན་ནི། དག་པ་ལ་རྟེན་རྒྱུ་ཡོད་བཞིན་དུ་མ་དག་པའི་རྫས་ལ་བརྟེན་ནས་ཅི་ཞིག་བྱ་སྙམ་པའི་དོགས་སེལ། དབང་ཤེས་ལ་བརྟེན་ནས་སེམས་གནས་ཚོལ་འོས་མིན་དཔྱད་པའི་ཆེད་དུའོ། ། དངོས་ལན་ནི། སྐབས་འདིར་དག་པ་དང་མ་དག་པ་ཞེས་བཟང་ངན་དང་མཆོག་དམན་གྱི་རྣམ་དབྱེ་སྟོན་ཕྱིར་མ་ཡིན་མོད་ཀྱི། དྲན་པ་ནི་འདྲིས་པའི་དངོས་པོ་མ་བརྗེད་པའོ། །
ཞེས་པ་ལྟར་མ་དག་པའི་རྫས་ཕལ་པ་རྡེའུ་ཤིང་བུས་མཚོན་ནས་གང་ཡང་རུང་བའམ། དག་པའི་རྫས་རྒྱལ་བའི་སྐུ་གསུང་ཐུགས་ལྟ་བུ་གང་ལ་འདྲིས་ཤིང་གོམས་སྟོབས་གང་ཆེ་བ་ལ་རྟེན་ན་བསམ་གཏན་སྐྱེ་སླ་བའི་ཆེད་དུ་ཁོ་ན་སྟེ་གཞན་དུ་མི་བསམ་མོ། ཁྲིད་ཡིག་ཏུ། སྤྱིར་རིག་པ་དབང་པོས་བསྒྱུར། ཁྱད་པར་མིག་གིས་བསྒྱུར་བ་ཞེས་གསུངས་པས་མིག་ཤེས་དམིགས་པའི་ཀ་བ་ལ་འཆིང་ནུས་ན་ཡིད་ཀྱི་འཕྲོ་འདུ་འགོག་པའི་དབང་དུ་མཛད་ནས་དེ་སྐད་གསུངས་པས་འགལ་བར་མི་བཟུང་ངོ༌། ། མཐའ་དཔྱོད་ནི། མ་དག་པའི་དངོས་པོ་ལ་སེམས་གནས་ཡུལ་ཆེན་དེ་སུས་འཇོག དག་པའི་དངོས་པོ་ལ་སེམས་འཆིང་སླ་ན་དེ་དམིགས་ཡུལ་དུ་བྱེད་པ་མ་གོ་ན་གོང་གི་འགལ་སྡེབ་ཀྱི་དོགས་པ་སྐྱེ་རིགས་པས་ཞིབ་ཏུ་དཔྱད་པར་བྱའོ། ། དྲི་བ་བཅུ་བཞི་པར། རླུང་ཅན་གྱི་རྡོ་རྗེའི་བཟླས་པའི་སྐབས་སུ།
རླུང་འབྱུང་རྡུབ་ཀྱི་གྲངས་སམ་རྒྱུ་སེམས་ཚུལ་དམིགས་ནས་གནས་ཆ་སྒྲུབ་པ་དོན་གྱི་རྩ་བར་འདུག་པ་ལ་དེའི་ཞལ་གསལ་མི་མཛད་པར། དབུགས་ཕྱི་ནང་དུ་རྒྱུ་བའི་གྲངས་ལ་མཁས་པར་འགྱུར་རོ། ། དང༌། དབུགས་ཀྱི་མཚན་ཉིད་ལ་མཁས་པར་འགྱུར་རོ། ། སོགས་བྱོལ་སྐབས་སུ་བཀའ་སྩོལ་བ་འདི་ལ་དགོས་པ་ཁྱད་པར་བ་ཞིག་ཡོད་ངེས་པས་དེ་གང་ཡིན་ཨེ་གོ ཞེས་འདྲི་བའི་རྒྱུ་མཚན། དགོས་པའི་གཙོ་བོ་དངོས་སུ་མ་བརྗོད་པར། ཤུགས་བསྟན་གྱི་འབྲས་བུ་ཙམ་སྨོས་པའི་དོགས་སེལ་དྲིས་པའོ། ། རང་ལན་ནི། འདིར་དོན་གྱི་སྙིང་པོ་ནི་གནས་ཆ་ཚོལ་བ་ལོས་ཡིན།
དེ་ཡང་རླུང་འབྱུང་རྡུབ་གང་རུང་གཅིག་ནས་ཉི་ཁྲི་ཆིག་སྟོང་དྲུག་བརྒྱའི་བར་དུ་བགྲངས་པས་སེམས་གནས་རྙེད་པ་དངོས་གཞི་ཞར་བསྟན་གྱི་འབྲས་བུ་ལ་ཉིན་ཞག་གཅིག་གི་རླུང་གི་གྲངས་འདྲེན་པ་ལ་མཁས་པ་དང༌། འབྱུང་འཇུག་གནས་པ་སོ་སོར་བརྟགས་ཤིང༌། དེ་གསུམ་ཡང་ལུས་ཀྱི་ཆ་ཤས་ཐམས་ཅད་ནས་སམ། ཕྱོགས་གཅིག་ཁོ་ན་ལས་རྒྱུ་ན་དབུགས་འབྱུང་རྡུབ་ཀྱི་རྗེས་སུ་འགྲོ་བས་གཞིགས་ཤིང་དཔྱད་པ་ན། ལུས་ཀྱི་ཆ་ཤས་སམ་ཚོགས་པ་གང་ལས་ཀྱང་རྒྱུ་བ་མ་ཡིན་པར་ཤེས་ཏེ། རྟེན་ཅིང་འབྲེལ་བར་འབྱུང་བའི་མཚན་ཉིད་ལ་མཁས་པར་འགྱུར་བ་རང༌། དེ་ནས་རླུང་སེམས་འཇུག་པ་གཅིག་པ་དེས་སྣ་རྩེ་ནས་ལྟེ་བའི་བར་དུ་འགྲོ་འོང་གནས་པ་ལ་བརྟགས་པས་དྲན་པའི་རང་མདངས་ལས་ས་རླུང་སེར་པོ་སོགས་འབྱུང་ལྔའི་རླུང་གི་ཁ་དོག་དང་རིང་ཐུང་གི་སོར་ཚད་མཐོང་བ་ནི་ཞར་གྱི་འབྲས་བུ། དེ་ནས་འབྱུང་བ་སོ་སོའི་རླུང་མ་འདྲེས་པ་ལ་བརྟགས་པས་རྒྱུ་བ་དང་རིང་ཐུང་དང་ཁ་དོགས་སོགས་ཟིན་པས་ཕྱི་ནང་དུ་རྒྱུ་བའི་ཤུགས་དང་གྲངས་སོགས་རིམ་པར་འགྲིབ་ཅིང༌། དེ་ནས་རླུང་འབྱུང་རྡུབ་གནས་པ་གསུམ་ཨོཾ་ཧཱུྃ་ཨཱཿ དཀར་སྔོ་དམར་བའི་ཡི་གེར་བསྒྱུར་བས་ཞུགས་གནས་ཐིམ་གསུམ་གྱི་ཕྱི་མ་མངོན་དུ་འགྱུར་ཏེ་དེ་ནི་ཟད་པའོ། །
དེ་ལྟ་བས་ན་འདི་དག་བྱོལ་སྟབས་སུ་གསུངས་པ་མ་ཡིན་ཏེ། དེ་ཐམས་ཅད་སེམས་པའི་ཕན་ཡོན་འབའ་ཞིག་ཡིན་པ་དངོས་སུ་མ་སྨོས་ཀྱང་ཤུགས་ལས་གསལ་བའི་ཕྱིར་རོ། ། མཐའ་དཔྱོད་ནི། རིམ་ལྔ་དང་ཆོས་དྲུག་སོགས་སུ་འབྱུང་བའི་རྡོར་བཟླས། བརྗོད་དང་དམིགས་པར་བཅས་པ་དང༌། ། བརྡའ་བསྒྱུར་དང་ནི་དོན་དམ་མོ། ། ཞེས་པ་བཞི་ཡིན་ལ། དེ་བཞི་ལ་རྟེན་པའི་ལམ་རྫོགས་དང་རྟེན་འབྲེལ་གྱི་སྐོར་ལུས་རླུང་དམིགས་གསུམ་ཇི་ལྟར་བཤད་པ་བཞིན་དགོས་ལ། ཞི་གནས་སློབ་པའི་སྐབས་འདིར་གཟུང་དྲན་གྱི་རྟེན་ཙམ་ཡིན་པས་བློ་གང་འགྲོ་ཅིག་རང་གིས་ཆོག་སྟེ་དགོས་ནུས་ཐམས་ཅད་དེ་ལ་འདུས་པའི་ཕྱིར་རོ། ། དྲི་བ་བཅོ་ལྔ་པར།
རྡོར་བཟླས་དང་བུམ་ཅན་གྱི་སྐབས་སུ། རླུང་གི་རྒྱུ་བ་ཟད་པ་དང་འཕོ་བ་ཟད་པར་བཤད་པའི་དོན་གང་ཡིན། དུས་ཇི་སྲིད་དུ་ཡིན། ཅེས་འདྲི་བའི་རྒྱུ་མཚན། ཟད་པ་དེ་གཉིས་དོན་གཅིག་གམ་ཐ་དད་དུ་དོགས་པའི་མཐའ་སེལ་བའི་ཕྱིར་དུའོ། ། དངོས་ལན་ནི། རླུང་གི་རྒྱུ་བ་ཟད་པ་ནི་ཕྱི་རོལ་ཏུ་རླུང་མ་རྒྱུས་པས་དེ་ལ་བརྟེན་པའི་སེམས་ཡུལ་ལ་མི་འཕྱན་པས་ཕྱིར་ཆད་ཀྱི་འཆར་སྒོ་ཟད་པ། འཕོ་བ་ཟད་པ་ནི་ནང་ཏིང་ངེ་འཛིན་གྱི་འཕྲོ་འདུའང་དམིགས་མེད་དུ་ཐིམ་པས་ཕྱི་ནང་གཉིས་འཛིན་གྱི་འཕོ་བ་ཟད་པ། འདི་ནི་འཕགས་པའི་དབང་དུ་བྱས་མོད་ཀྱི་རྗེས་མཐུན་པ་ཙམ་ཞིག་ཞི་གནས་ཀྱི་སྐབས་སུའང་འབྱུང་བ་ཡིན་ནོ། ། མཐའ་དཔྱོད་ནི།
ཟད་པའི་དོན་མེད་པོར། སོང་བ་ལྟ་བུ་མ་ཡིན་ཏེ་འགག་མེད་ཀྱི་རྩལ་སུས་ཀྱང་མི་འགོག་པས་ཐོག་མ་ནས་ཐ་མའི་བར་དུ་རང་བཞིན་གྱིས་གནས་པ་ཡིན་ནོ། ། འོ་ན་གང་ཞེ་ན། གནས་འགྱུའམ། གཤིས་གདངས་ཀྱི་རྣམ་དབྱེ་རང་བཞིན་ཤེས་པའི་དབྱིངས་སུ་རྫོགས་པ་ལ་ཟད་པའི་བརྡའ་སྦྱར་བའོ། ། དྲི་བ་བཅུ་དྲུག་པར། སེམས་ཡུལ་ལ་འཕྱེན་པའི་རྣམ་རྟོག་ཟད་པའི་དོན་ཇི་ཙམ་ལ་ངོས་འཛིན། ཞེས་འདྲི་བའི་རྒྱུ་མཚན། དངོས་ལན། མཐའ་དཔྱོད་ཐམས་ཅད་གོང་དུ་བཤད་པ་དེས་འཐུས་པར་མཆིས་སོ་ཨང༌།
དྲི་བ་བཅུ་བདུན་པར། ཐོལ་སྐྱེས་རྦད་གཅོད་ཀྱི་སྐྱོང་ཐབས་འདི་གནས་པ་བསྒྲུབ་པའི་ཐབས་ནི་ལོས་ཡིན་ནམ། དེ་ཡིན་ཚེ། ཏིལླིས་འཇོག་ཐབས་དྲུག་གསུངས་པ་དང་འགལ་བས་གནས་སྐབས་སུ་འཕྲོ་རྐྱེན་བྱེད་པ་འདི་མ་བདེ་བས་དོགས་པ་བསལ་དུ་གསོལ། ། ཞེས་འདྲི་བའི་རྒྱུ་མཚན། གནས་འགྱུ་གཉིས་འགལ་བ་ལྟར་སྣང་ལ། གནས་པ་བསྒྲུབ་བྱེད་ཀྱི་དྲན་ཤེས་ཀྱིས་འགྱུ་རྐྱེན་བྱེད་པ་དོགས་གནས་སུ་འདུག་པ་ལ་བསམ་ཏེའོ། ། དངོས་ལན་ནི། འདི་གནས་པ་བསྒྲུབ་བྱེད་ཡིན་པ་གཞིར་བཅས་མོད། རྟེན་ཅན་གྱི་དྲན་ཤེས་ན་གཞོན་པས་གནས་འགྱུའི་མཚམས་མ་ཕྱེད་པ་ཟོམ་ཟོམ་གྱི་ལྷད་འབྱིན་པ་ལ་ཐོལ་སྐྱེས་རྦད་གཅོད་འདི་གནད་དུ་ཆེ་སྟེ།
དང་པོར་རྣམ་རྟོག་མ་སྐྱེས་པར་བྱེད་པའི་འདུན་པ་བཏང་བས་སྐྱེས་པ་ངོས་ཟིན་སླ། བར་དུ་སྐྱེས་པ་འི་འཕྲོ་མི་མཐུད་པར་རྦད་རྦད་བཅད་པས་རྣམ་རྟོག་གི་སྐྱེ་འགག་ཤེས། ཐ་མར་ངོས་མ་ཟིན་པའི་གནས་འགྱུའི་ལྷད་འདོན་པའི་ཐབས་མཆོག་ཏུ་འགྱུར་བས་སོ། ། དེ་ལྟ་ན་ངན་ལང་དུ་ཤོར་བའི་ཤེས་པ་ཚར་གཅོད་པ་ལ་དཔའ་བོ་གཡུལ་ངོར་ཞུགས་པ་འདྲ་བའི་མཐུ་ཅན། རྣམ་རྟོག་ཚར་གཅོད་པའི་མན་ངག་ཡང་དག་པའོ། ། མཐའ་དཔྱོད་ནི། རྣམ་རྟོག་མ་སྐྱེ་བར་བྱའོ་སྙམ་པའི་དང་འཕྲོ་གཅོད་པའི་འདུན་པ་དེ་ཡང་རྣམ་རྟོག་ཡིན་མོད་ཀྱང༌། རྣམ་རྟོག་སྔོན་མའི་གཉེན་པོར་ཕྱི་མ་གཉིས་གཏོང་བ་ནི་དྲི་མས་དྲི་མ་འཁྲུད་པ་དང་ཁྱིའུས་ཁྱིའུ་འབྱིན་པ་དཔེར་བཞག་པའི་བཟློག་སྒོམ་སྟེ། དཔེར་ན་དྲི་མ་བཀྲུ་བའི་རྫས་བུལ་ཏོག་གམ་སུག་པ་དེ་ཡང་དྲི་མ་ཀ་ལོས་ཡིན་ནའང༌། དྲི་མ་སྔོན་མའི་གཉེན་པོར་གྱུར་པ་དང༌།
ཤིང་ལྟ་བུ་འགས་ཕྱིར་ཁྱེའུས་གཟོང་ཁམ་བཏབ་པ་དེ་སླར་འདོན་ཕྱིར་དེ་ལས་ཁ་སྦོམ་པ་ཞིག་བཏབ་པས་སྔོན་མ་འབྱིན་བཞིན་ནོ། ། དྲི་བ་བཅོ་བརྒྱད་པར། གང་ཤར་བཟོ་མེད་ཀྱི་སྐྱོང་ཐབས་འདི་དང༌། གོང་གི་རང་བབས་རྣམ་གསུམ་སྐྱོང་ཐབས་ཨེ་གཅིག མི་གཅིག་ན་ཁྱད་པར་འབྱེད་ཆོས་ཅིག་བདོག་གི གཅིག་ན་མཐོ་དམའ་ཆེན་པོའི་གོ་རིམ་འདི་ཇི་ལྟར། ཞེས་འདྲི་བའི་རྒྱུ་མཚན། ཁྲིད་ཡིག་ཏུ། དེ་ལྟ་བུའི་སྒོམ་པའི་ཚུལ་གཉིས་ཀ་ས་ར་ཧའི་ཞབས་ཀྱིས། བཅིངས་པར་གྱུར་ན་ཕྱོགས་བཅུར་འགྲོ་བ་རྩོམ། །
ཐོངས་པར་གྱུར་ན་མི་གཡོ་བརྟན་པར་གནས། ། གོ་ལྡོག་རྔ་མོང་ལྟ་བུར་བདག་གིས་རྟོགས། ། ཞེས་ལུང་དོན་འདི་སྐྱོང་ཐབས་གཉིས་ཀ་ལ་གསུངས་ཏེ། དེ་ནི་དང་བས་སོ། འོན་ཀྱང་མཐོ་དམན་འབྱུང་བ་ནི། ཡིད་མི་གཡོ་བའི་སྐབས་སུ། དེ་ལྟར་སྒོ་ལྔའི་ཡུལ་དུ་གང་སྣང་ཡང༌། ། འདི་ཡིན་འདི་མིན་ཅེས་རྟོག་དཔྱོད་མི་བྱེད་པར་ཁ་ནང་དུ་ལོག་ནས་བུ་ཆུང་ལྷུག་པར་གནས་པ་བཞིན་དུ་སེམས་རང་བབས་སུ་འཇོག་པ་སྟེ་སྐད་ཅིག་ཀྱང་མ་ཡེངས་པར་བྱའོ། ། ཞེས་གསུངས་ཏེ། ཁ་ནང་དུ་ལོག་ཅེས་སྒོམ་ལྕགས་ཀྱུ་མའི་རྣམ་པ་ཅེས་བཤད་ལ།
གང་ཤར་བཟོ་མེད་ཀྱི་སྐབས་སུ་རྣམ་རྟོག་ཁོ་རང་གང་བྱེད་དུ་བཞག་ཅེས་སོགས་གསུངས་པས་ན་འདི་ནི་ཞི་གནས་རང་ལ་དཔག་པའི་ཁ་ཡན་དུ་སྐྱོང་པ་སྟེ། རྗེ་ཡང་དགོན་པས། བློ་རྟོག་པ་ལ་སྐྱོན་དུ་མི་ལྟ་ཞིང༌། ། མི་རྟོག་པ་ཆེད་དུ་མི་བསྒྲུབ་པར། ། སེམས་རང་ལུགས་སུ་ཞོག་ལ་དྲན་པའི་རྒྱང་སོ་ཞིག་ཚུགས་དང༌། ། སྒོམ་ཞི་གནས་ཀྱི་མཐིལ་དུ་ཕེབས་པ་ཞིག་འོང་གི ། གསུང་པ་དེར་གདའ་བས་ཁྱད་པར་དེས་དབྱེའོ། ། མཐའ་དཔྱོད་ནི། ཀུན་མཁྱེན་འབྲུག་པའི་མགུར་དུ། ངེས་བཅོས་མིན་གྱི་ལམ་པ་ཕྱག་རྒྱ་ཆེ། །
ཞེས་ཕྱག་ཆེན་གྱི་ལམ་ཐམས་ཅད་བཅོས་མིན་རང་བབས་ཡིན་པར་བཤད་པས་ཡིད་མི་གཡོ་བ་དང་གང་ཤར་བཟོ་མེད་ཅེས་ལ་ཆམ་བཞག་གོ ། དྲི་བ་བཅུ་དགུ་པར། སྐབས་འདི་དག་ཏུ་བྱིང་རྒོད་རྨུགས་གསུམ་གྱིས་བསམ་གཏན་གྱི་གེགས་བྱེད་པར་བཤད་ན་དེ་གསུམ་གྱི་ངོས་འཛིན་བཅར་བ་གང་ཡིན། ། ཞེས་དྲི་བའི་རྒྱུ་མཚན། བྱིང་རྒོད་རྨུགས་གསུམ་ལས་བྱིང་རྨུགས་ཀྱི་ངོས་འཛིན་འཁྲུལ་མེད་སྨྲ་བ་ཉུང་བས་བཤད་སྒྲུབ་ཆུད་འཛའ་བ་མ་བཟོད་པར་གླེང་བའོ། ། དངོས་ལན་ནི། མདོ་དགོངས་འབྲེལ་ལས། གལ་ཏེ་རྨུགས་པ་དང་གཉིད་ཀྱིས་བྱིང་བའམ་སྙོམས་པར་འཇུག་པའི་ཉེ་བའི་ཉོན་མོངས་པར་གྱུར་ན་དེ་ནི་ནང་དུ་སེམས་རྣམས་པར་གཡེང་བར་ཡིན་ནོ། ། ཞེས་དང༌། ། དུས་འཁོར་འགྲེལ་ཆེན་ལས།
ལེ་ལོ་འགྱོད་པ་དག་དང་གཉིད་དང་ནི། ། ཞེས་ལུང་གཉིས་ཀར་གཉིད་བྱིང་བའི་ཆེད་བཞེད་བཟུང་མོད། དེ་ཁོ་ནར་མ་ངེས་ཏེ། ཐ་མལ་པ་དག་ཀྱང་སེམས་བྱིང་བ་ཞིག་འདུག་ཟེར་བ་ལྟ་བུ། རྨུགས་པ་དང་འབྱེད་ན་རྨུགས་པ་ཡིས་ཆོད་ཟེར་བ་ལྟ་བ་སྟེ་དོན་དུ་སེམས་མྱོགས་པ་ཞིག་གི་མིང༌། མདོར་ན་བྱིང་རྨུགས་གཉིས་མྱོགས་པ་ཙམ་དུ་གཅིག་ལ། སོ་སོར་ཕྱེ་ན་གོང་བཞིན། རྒོད་པ་ནི་ཡུལ་ལ་རྣམ་པར་གཡོ་བའི་སེམས་ཏེ་བྱིང་རྒོད་རྨུགས་གསུམ་གྱི་ངོས་འཛིན་མདོར་བསྡུས་བཅར་བའོ། ། མཐའ་དཔྱོད་ནི། བྱིང་རྒོད་གཉིས་སམ།
བྱིང་རྒོད་རྨུགས་གསུམ་ཞེས་གང་བྱས་ཀྱང་མི་འགལ་ལོ། ། དྲི་བ་ཉི་ཤུ་པར། བཞག་ཐབས་དང་པོ་ཡན་དུ་སྤང་གཉེན་དུས་མཉམ་པ་ཨེ་སྲིད། སྲིད་ན་དེ་ཡན་གྱི་དྲན་པ་ཕྱི་སྙེད་ཁོ་ནར་བཤད་པ་ཅི། མི་སྲིད་ན་དེ་འདྲ་བའི་སྲིད་མཐའ་སངས་རྒྱས་ཀྱིས་ཀྱང་འགོག་པར་ཨེ་དཀའ། ཞེས་དྲི་བའི་རྒྱུ་མཚན། སྤང་གཉེན་དུས་མཉམ་ཇི་ཙམ་ནས་འབྱུང་ལ་མི་མཐུན་པའི་སྨྲ་སྒོ་མང་བས། གང་ཞིག་དོན་ལ་གནས་ཞེས་ཞིབ་པར་མོལ་བའོ། ། དངོས་ལན། ཁྲིད་ཡིག་གི་དངོས་བསྟན་འདི་ནི་གང་ཟག་རིམ་འཇུག་པའི་མྱོང་བ་དང་སྦྱར་ལ།
གཞན་རང་བབས་གསུམ་ཙམ་ནས་སྤང་གཉེན་དུས་མཉམ་དུ་འཆར་བ་ཤིན་ཏུ་མང་བས་སྲིད་མཐའ་འགོག་པའི་ངལ་བ་བརྟེན་མི་འཚལ་ལོ། ། མཐའ་དཔྱོད་ནི། ཁྲིད་ཡིག་འདི་ཉིད་རིམ་འཇུག་པའི་སྒོམ་བྱ་མྱོང་བྱ་མཐོང་བྱའི་དབང་དུ་བྱས་ལ། ཐོད་བརྒལ་དང་ཅིག་ཅར་དུ་འཇུག་པའི་མཐའ་མ་བཀག་པས། སྤྱིར་བཏང་དང་དམིགས་བསལ་གྱི་མཚམས་བྱེད་པར་བྱའོ། ། དྲི་བ་ཉེར་གཅིག་པར། གང་ཟག་ལ་ལར་གནས་པ་དང་པོ་ནས་རྟགས་སྣང་འཆར་གྱི་འདུག་པ་ལ། ཁྲིད་ཡིག་ཏུ་བཞག་ཐབས་གསུམ་པ་ནས་རླུང་རང་མལ་དུ་ཟིན་པས་བདེ་གསལ་མི་རྟོག་པའི་ཉམས་འཆར་བར་བཤད་ལ། དེ་ཡན་དུ་འཕྲོས་མི་མཛད་པའམ་དགོངས་པ་གང་དུ་གནས། ། ཞེས་འདྲི་བའི་རྒྱུན་མཚན།
རྟགས་སྣང་འཆར་ཚུལ་སྔ་ཕྱི་སོགས་སྣ་ཚོགས་མ་ངེས་པ་ཞིག་འདུག་པའི་དོགས་པ་སྤོང་ཕྱིར་རོ། ། དངོས་ལན། འདི་ཡང་སྔ་མ་དང་མཚུངས་ཏེ། ཁྲིད་ཡིག་རིམ་གྱིས་པའི་དབང་དུ་མཛད་ལ། དེ་ལས་རྟགས་སྣང་འཆར་ཚུལ་གཞན་པ་ནི་ཐོད་བརྒལ་བ་དང་ཅིག་ཅར་བ་གང་རུང་ངོ༌། ། མཐའ་དཔྱོད། གང་ཟག་གསུམ་དབང་པོའི་རིམ་པས་མྱོང་རྟགས་འཆར་ཚུལ་མ་ངེས་པའོ། ། དྲི་བ་ཉེར་གཉིས་པར། འདི་སྐབས་ཀྱི་དྲན་པ་དང་ཤེས་བཞིན་ཨེ་གཅིག གཅིག་ན་སོ་སོར་སྨོས་ཅི་དགོས།
མི་གཅིག་ན་ཚུལ་བཞིན་ཡིད་བྱེད་དེ་དྲན་ཤེས་གང་ཡིན། ཞེས་འདྲི་བའི་རྒྱུ་མཚན། གསུང་རབ་དགོངས་འགྲེལ་དང་བཅས་པར་དྲན་པ་དང་ཤེས་བཞིན་ནི་ཐར་པ་མཆོག་གི་བགྲོད་པ་གཅིག་པའི་ལམ་དུ་གསུངས་ཏེ། དེའི་ངོས་འཛིན་གལ་ཆེ་བའི་དབང་དུ་བྱས་པའོ། ། རང་ལན་ནི། ཤཱནྟ་དེ་ཝས། སེམས་བསྲུངས་འདོད་པ་རྣམས་ལ་ནི། ། དྲན་པ་དང་ནི་ཤེས་བཞིན་དག ། ཐམས་ཅད་འབད་པས་སྲུངས་ཤིག་ཅེས། ། བདག་ནི་དེ་ལྟར་ཐལ་མོ་སྦྱོར། །
ཞེས་གསུངས་ཏེ། ཐར་པ་དོན་གཉེར་རྣམས་ལ་མེད་མི་རུང་གི་ཆོས་སོ། ། ངོས་འཛིན་ནི། ཇི་ཙམ་བཞག་ལ་གནས་པར་ནུས། ། དེ་ཡི་ངོ་བོ་དྲན་པ་ཡིན། ། དྲན་པ་ཡེངས་པ་མེད་ལ་བྱ། ། མ་ཡེངས་པ་ན་འགྱུ་བ་རིག ། རིག་པའི་ཆ་དེ་ཤེས་བཞིན་ཡིན། ། ཅེས་ཀུན་མཁྱེན་འབྲུག་པས་གསུངས་པ་དེ་དོན་ལ་གནས་ཤིང་ཚིག་ཉུང་བར་སྣང་བས་འདིར་བཀོད་ཐོག་མར་མ་ཡེངས་པར་བྱའོ་སྙམ་དེ་དྲན་པ་ཡིན་ཀྱང་སྔོན་དུ་བྱུང་བའི་ཆ་ནས་འདུན་པ་ཞེས་དང༌། དངོས་གཞི་ཡེངས་མེད་དམ་བརྗེད་མེད་དེ་ལ་དྲན་པ་ཞེས་དང༌།
དེ་ལས་གནས་འགྱུ་ཚུལ་བཞིན་དུ་རིག་པ་ཤེས་བཞིན་ཏེ། ཐོག་མར་ཐ་མའི་སྐབས་ལ་མིང་གསུམ་བཏགས་པ། དཔེར་ན། ཁམས་ནི་གནས་སྐབས་གསུམ་དག་ཏུ། ། མིང་གསུམ་གྱིས་ནི་བསྟན་པ་ཡིན། ། ཅེས་པ་དང་ཆ་འདྲ་ཞིང༌། རྗེ་བླ་མས། ལམ་རྣམས་ཀུན་གྱི་རྩ་བ་དྲན་པ་སྟེ། ། སྔོན་དུ་བཞག་པར་བྱ་བ་འདུན་པ་ཡིན། ། ཅེས་གསུངས་སོ། །
སྔ་མའི་འཕྲོར། དེ་གཉིས་དུས་གཅིག་འབྱུང་བས་ན། ། དྲན་ཤེས་འཇུག་པ་གཅིག་ཏུ་གསུངས། ། ཞེས་པ་དང་མཐུན་པར། སྤྱོད་འཇུག་ལས། གང་ཚེ་དྲན་པ་ཡིད་སྒོ་ནས། ། བསྲུང་བའི་དོན་དུ་གནས་གྱུར་པས། ། དེ་ཚེ་ཤེས་བཞིན་འོང་འགྱུར་ཞིང༌། ། སོང་བ་དག་ཀྱང་འོང་བར་འགྱུར། ། ཞེས་གསུངས་ཏེ།
ཚུལ་བཞིན་ཡིད་བྱེད་དེ་དྲན་ཤེས་གཉིས་ཀའི་ངོ་བོ་ཡིན་པས། ཡེངས་མེད་ལ་བསམ་ན་གཅིག བྱེད་ལས་ལ་ལྟོས་ན་ཐ་དད། གང་ལྟར་ཡང་མི་འགལ་ལོ། ། མཐའ་དཔྱོད་ནི། དེ་ལྟར་ཤ་དབྱེ་རུས་དབྱེར་མ་བཤད་ན་གོ་བ་དང་ཉམས་ལེན་གཉིས་ཀར་མི་འབབ་པས་མཐའ་ཆོད་ངེས་བྱའོ། ། དེ་ལྟར་ཡང༌། དགོངས་འགྲེལ་ལས། དེ་གཅིག་པུ་དབེན་པར་འདུག་སྟེ་ནང་དུ་ཡང་དག་བཞག་ནས་ཇི་ལྟར་ལེགས་པར་བསམས་པའི་ཆོས་དེ་ཉིད་ཡིད་ལ་བྱེད་ཅིང༌། སེམས་གང་གི་ཡིད་ལ་བྱེད་པའི་སེམས་དེ།
ནང་དུ་རྒྱུན་ཆགས་སུ་ཡིད་ལ་བྱེད་པས་ཡིད་ལ་བྱེད་པའོ། ། དེ་ལྟར་ཞུགས་ཤིང་དེ་ལ་ལན་མང་དུ་གནས་པ་དེ་ལ་ལུས་ཤིན་ཏུ་སྦྱངས་པ་དང༌། སེམས་ཤིན་ཏུ་སྦྱངས་པ་འབྱུང་བ་གང་ཡིན་པ་དེ་ནི་ཞི་གནས་ཞེས་བྱ་སྟེ། ཞེས་པས་ལུས་སེམས་ཤིན་ཏུ་སྦྱངས་པ་ཐོབ་པ་དེ་ཀ་ཚུལ་བཞིན་ཡིད་བྱེད་དམ་དྲན་ཤེས་ཞེས་བྱ་སྟེ་ཞི་གནས་སོ། ། དྲི་བ་ཉེར་གསུམ་པར་གནས་འགྱུའི་བར་ལག་འགྱེལ་བ་དེ་ཤིན་སྦྱངས་ཡིན་གསུང་རྒྱུ་ཨི་རེད། ཞེས་དྲི་བའི་རྒྱུ་མཚན། ཁྲིད་དུ། དེ་ལ་གནས་པ་ཐ་མ་རྒྱ་མཚོ་རླབས་དང་བྲལ་བ་ཞེས་གསུངས་ཤིང༌། དེ་དུས་གནས་ཐོག་ཏུ་འགྱུ་བའི་རང་ངོ་ཤེས། འགྱུ་ཐོག་ཏུ་གནས་པའི་རང་ས་ཟིན་པས་གནས་འགྱུའི་བར་ལག་འགྱེལ་བ་ཞེས་བྱ་སྟེ།
རྩེ་གཅིག་གི་རང་ངོ་འཕྲོད་པ་ཡིན་ནོ། ། དེ་དུས་ཀྱི་གནས་པ་དང་འགྱུ་བ་ངོ་ཤེས་མཁན་དེ་ལ་ཚུལ་བཞིན་ཡིད་ལ་བྱེད་པའམ། སོ་སོར་རྟོག་པའི་ཤེས་རབ་དང༌། རང་རིག་པ་ཞེས་བྱའོ། ། དེ་ཡང་མདོ་སྡེ་རྒྱན་ལས། དེ་ན་དེ་ཡི་ལུས་དང་སེམས། ། ཤིན་ཏུ་སྦྱངས་པ་ཆེ་ཐོབ་ནས། ། ཡིད་ལ་བྱེད་དང་དཔྱད་ཤེས་བྱ། ། ཞེས་གསུངས་སོ། ། ཞེས་གསུངས་ཏེ།
གནས་འགྱུའི་བར་ལག་འགྱེལ་བ་དེ་ཤིན་སྦྱངས་སུ་བཤད་པ་འདྲ་ཞིག་བྱུང་བས་སོ། ། དངོས་ལན། གནས་འགྱུའི་བར་ལག་འགྱེལ་བ་ཙམ་ནི་འདོད་སེམས་རྩེ་གཅིག་པའི་དུས་སུ་འབྱུང་བ་སྟེ་སྟོང་ཉིད་ཀྱི་བག་ཆགས། ཤིན་སྦྱངས་ནི་དེ་ཉིད་ཀྱི་འབྲས་བུ་ཡིན་པའི་ཁྱད་པར་ཤེས་དགོས་སོ། ། མཐའ་དཔྱོད་ནི། དེ་ལྟར་མ་བཤད་ན་མདོ་སྡེ་རྒྱན་གྱི་ལུང་ལ་སྙེགས་མེད་པས་འབྲེལ་མི་འགྲིག་ལ། མ་འགྲིག་ཚེ་ལུང་དྲངས་པ་ལའང་སྙིང་པོ་ཅི་འདུག་བསམ་དགོས་སོ་ཞེས་སྨྲའོ། ། དྲི་བ་ཉེར་བཞི་པར། དེ་ཞི་གནས་ཀྱི་མཐར་ཐུག་ཡིན་ནམ་ད་དུང་སྐྱེད་རྒྱུ་ཡོད། དང་པོ་ལྟར་ན།
བསམ་གཏན། གཟུགས་མེད། མཐར་གྱི་གནས་པའི་སྙོམ་འཇུག་སོགས་གང་དུ་སོང༌། ཕྱི་མ་ལྟར་ན་འཕྲོ་ཡོད་བཞིན་དུ་མི་འཐད་པའི་རྒྱུ་མཚན་ལྟར་སྣང་མ་ཡིན་པ་ཞུ། ཞེས་དྲི་བའི་རྒྱུ་མཚན་ནི་དེ་ཁར་འདུག་ཕྱིན་སླར་འགོད་མ་དགོས། དངོས་ལན། ཁྱད་པར་འཕགས་བསྟོད་ལས། ཁྱོད་ཀྱི་བསྟན་ལས་ཕྱིར་ཕྱོགས་པའི། ། སྐྱེ་བོ་མ་རིག་གིས་ལྡོངས་པ། ། སྲིད་རྩེའི་བར་དུ་ཕྱིན་ནས་ཡངས། །
སྡུག་བསྔལ་ཡང་བྱུང་སྲིད་པ་བསྒྲུབ། ། ཞེས་མུ་སྟེགས་ཁ་ཅིག་ཞི་གནས་ཙམ་ལ་བརྟེན་ནས་སྲིད་རྩེར་བགྲོད་པའི་མཐུ་ཐོབ་ཀྱང༌། འཁོར་བའི་རྩ་བ་མ་ཆོད་པས། སླར་ཡང་སྲིད་པའི་གདུང་བ་མྱོང་དགོས་པར་བཤད་ལ། དེས་ན་བསམ་གཏན་དང་གཟུགས་མེད་སོགས་ཞི་གནས་མཐར་ཐུག་འགའ་ཡོད་ཀྱང་ཐར་པ་ཐོབ་པ་ལ་མ་ཕན་པས་འཕྲོ་མི་འཐུད་པ་ཡིན་ཏེ། འཕགས་བསྟོད་ཀྱི་འཕྲོ་ལས། ཁྱོད་ཀྱི་བསྟན་པའི་རྗེས་ཞུགས་པ། ། བསམ་གཏན་དངོས་གཞི་མ་ཐོབ་ཀྱང༌། ། བདུད་ཀྱི་མིག་རས་བཙའ་བཞིན་དུ། ། སྲིད་པ་དག་ནི་བཟློག་པར་བགྱིད། །
ཞེས་གསུངས་ཏེ། འདོད་པའི་ཁམས་ཀྱི་བསམ་གཏན་ལ་སེམས་རྩེ་གཅིག་ཏུ་གཞོལ་བའི་མྱོང་བ་ཙམ་ལ་བརྟེན་ནས་སྲིད་པ་མཐའ་དག་བཟློག་པའི་ཏིང་ངེ་འཛིན་མངོན་དུ་བྱེད་དེ་འཕྲོ་མི་མཐུད་པའི་རྒྱུ་མཚན་ནི་དེའོ། ། ཡང་དྲི་བར། དྲི་བ་ཞིབ་མོ་འདི་འདྲར་ཁ་ཅིག་ཚེ་དང་ལྡན་པ་རྟ་ཐུལ་གྱི་དྲི་བ་ལ་ཚངས་པ་ལྟ་བུའི་ཟོལ་དང༌། འགའ་རེས་གཡས་ཆུང་དུ་མཛད་པའང་སྲིད་ཀྱང༌། བྱང་གསེར་ཁའི་བཤོས་བུའི་དཔེ་བཞིན་ཡིན་པས་སྒྲུབ་རྒྱུད་ཀྱི་བསྟན་པ་ལ་ཕན་ཕྱིར་བློ་ཁ་རྫོགས་པའི་ལན་འདེབས་འདྲ་མཛད་པར་ཅི་གནང་ཞེས་ཐལ་མོ་སྦྱར་ནས་གསོལ་ཏོ། ། ཞེས་སྨྲས་ཏེ། ཆེད་དུ་དྲི་ཡུལ་རྣམས་ཀྱིས་ནི་རྟ་ཐུལ་གྱིས་ཚངས་པ་ལ་འབྱུང་བཞི་གང་དུ་འགག་ཅེས་དྲིས་པ་ལ་དངོས་པོ་དང་མཐུན་པའི་ལན་གདབ་པར་མ་ནུས་ཏེ་ཟོལ་གྱིས་གཞན་དུ་བསྒྱུར་བ་ལྟ་བུ་དང༌། བྱང་གསེར་ཁའི་བཤོས་བུའི་དཔེ་ནི། བྱང་ཁར་ཕྱེ་དཀོན་པར་བཤོས་བུ་ཆུང་དུ་ཞིག་བཏང་བ་མི་ལྟོགས་པ་ཞིག་གིས་བརྐུས།
དེ་ལ་གཞན་གྱི་འཕྱས་པས། ཁོ་ན་རེ་ངན་ནའང་ངན། བྱང་གསེར་ཁ་བཤོས་བུ་ཟ་རྒྱུ་འོང་བ་རང་གྱིས་དང་ལོ། དེ་བཞིན་དྲི་བ་གནང་ཆུང་ངམ། མ་འབྲེལ་ཏམ། ཉེས་པ་གང་ཡོད་ཀྱང་འདྲའི། ཚུལ་དང་མཐུན་པའི་ལན་འདེབས་རེ་གནང་ན་ཁྲིད་འཆད་པའི་བླ་མ་དག་གི་མིག་རྐྱེན་དུ་འགྲོ་བ་ལགས་ཞེས་བསྐུལ་བ་སྟེ་འཕྲོས་དོན་ནོ། ། དྲི་ཚིག་དང་པོ་ལ་ལྷག་མཐོང་གི་དཔྱད་པའི་སྐབས་སུ་འདྲི་སྟེ། རྣམ་པར་མི་རྟོག་པའི་ཞི་གནས་སོ་སོར་རྟོགས་པའི་ཤེས་རབ་ཏུ་ལངས་པ་དེ་གནས་འགྱུ་གང་དུ་བསྡུ། གནས་པར་བསྡུ་ན།
དེ་མི་གནས་པར་དཔྱད་གཞི་ལ་དཔྱོད་པ་ཅི། འགྱུ་བར་བསྡུ་ན། རྩེ་གཅིག་གི་མཉམ་རྗེས་གནས་མི་གནས་ཞེས་མ་གསུངས་སམ། ཞེས་འདྲི་བའི་རྒྱུ་མཚན། དཔྱོད་པའི་ཆ་དེ་འགྱུ་བ་འདྲ་ཞིག་སྣང་མོད། གལ་ཏེ་དེ་འགྱུ་བ་རང་ཡིན་ཚེ། འོ་ན་གོང་མའི་གསུང་རྒྱུན་ལས། རྩེ་གཅིག་གི་མཉམ། རྗེས་གནས་མི་གནས་ཞེས་འབྱུང་ལ། དེའི་དོན་རྩེ་གཅིག་གི་སྐབས་སུ་སེམས་གནས་པ་མཉམ་བཞག་དང་མི་གནས་ན་རྗེས་ཤེས་ཡིན་གྱིས་འདི་ལ་རྗེས་ཐོབ་མེད་པས་སོར་རྟོག་གི་ཤེས་རབ་དེ་གནས་འགྱུ་གང་དུ་བསྡུ་བ་ཞེས་དོགས་སེལ་གྱི་ཆེད་དུའོ། །
རང་ལན། དཔེར་ན་ཆུ་འཁྱག་པར་ལངས་པ་བཞིན། ཞི་གནས་དེ་ཀ་སོ་སོར་རྟོག་པའི་ཤེས་རབ་ཏུ་ལངས་ཏེ་ཞེས་པ་ཞི་གནས་ཅུང་ཟད་ངར་དང་ལྡན་པ་ལ་བྱ་སྟེ། ཞི་གནས་ལྟེངས་པོས་དཔྱོད་མི་ནུས་པའི་ཕྱིར་རོ། ། འོན་ཀྱང་ད་དུང་གནས་པར་ཡོད་དེ་དཔྱད་གཞི་ལས་གཞན་དུ་མི་གཡོ་བའི་ཕྱིར་དང༌། ཆུ་ལས་གཞན་པའི་འཁྱག་པ་མེད་པ་བཞིན་ནོ། ། རྒྱུ་མཚན་དེས་རྩེ་གཅིག་གི་མཉམ་རྗེས་གནས་མི་གནས་ཞེས་པའི་སྒྲོག་རང་སར་གྲོལ་ལོ། ། མཐའ་དཔྱོད། དོ་ཧར། དེ་ལྟར་བདག་ཉིད་ངེས་པར་མ་འཁྲུལ་བར། །
རང་གི་རང་ལ་ངེས་པར་ཤེས་པར་བྱ། ། ཞེས་གསུངས་པ་བཞིན་ཡེངས་མེད་ཀྱི་དཔྱད་པ་ཡིན་པས་ཐེ་ཚོམ་གྱི་གནས་མེད་དོ། ། དྲི་བ་གཉིས་པར། སོ་སོར་རྟོག་པའི་ཤེས་རབ་དང༌། ཆོས་རབ་ཏུ་རྣམ་འབྱེད་ཀྱི་ཤེས་རབ་གཅིག་གམ་ཐ་དད། ཞེས་འདྲི་བའི་རྒྱུ་མཚན་ནི་དེ་ཁའོ། ། རང་ལན། སོ་སོ་བ་ནི་གནས་འགྱུ་རིག་གསུམ་སོགས་དཔྱད་པའི་གཞི། རྟོག་པ་ནི་དེ་དག་ལ་དཔྱོད་པའི་ཤེར་རབ་ཡིན་ཏེ་ཟག་པ་དང་བཅས་པའི་བློའི་འཛིན་སྟངས། ཆོས་རབ་ཏུ་རྣམ་འབྱེད་ནི་ཟག་མེད་ཀྱི་བློ་རང་བཞིན་ཡོངས་སུ་ཤེས་པའི་ཤེས་རབ་ཡིན་ནོ། །
མཐའ་དཔྱོད་ནི། འཁོར་གསུམ་དུ་དམིགས་པ་དང་མི་དམིགས་པའི་ཁྱད་ཡོད་པས་གཉིས་པོ་མི་གཅིག་གོ ། དྲི་བ་གསུམ་པར། དཔྱད་མཐར་གནས་འགྱུ་རིག་གསུམ་གཅིག་ཏུ་རྟོགས་རྒྱུའི་དཔྱད་པ་དེ་དང༌། དུས་གསུམ་གྱི་སྒོ་ནས་དཔྱད་པ་སོགས་གསུམ་པོ་དོན་གཅིག་གམ་ཐ་དད། གཅིག་ན་སྔ་མ་ཡིད་བྱེད་དང༌། ཕྱི་མ་ཡིད་ལ་མི་བྱེད་པར་བཞག་འདུག་པ་ཅི། མི་གཅིག་ན་དཔྱད་གཞི་མི་གཅིག་གམ། དཔྱོད་པ་པོ་མི་གཅིག་གམ། གཉིས་ཀ་མི་གཅིག་གསུངས་ཤིག
ཞེས་འདྲི་བའི་རྒྱུ་མཚན་གནས་འགྱུའི་རྩ་བ་དཔྱོད་པའི་སྐབས་ཀྱི་དཔྱད་པ་དང༌། སྤྲོས་བྲལ་གྱི་སྐབས་ཀྱི་དཔྱད་པར་ལ་ཁྱད་པར་ཡོད་དམ་མེད། ཡོད་ན་དེ་གང་ཡིན། མེད་ན་གཉིས་བྱེད་པ་དེ་ཅི་ཡིན་དྲི་བ་ལ་དགོངས་པ་ཆེན་པོ་ཡོད་པས་སོ། ། དངོས་ལན། དེ་གཉིས་མི་གཅིག་སྟེ། དང་པོའི་དཔྱད་པ་དེ་གནས་འགྱུ་རིགས་གསུམ་ངོ་བོ་གཅིག་ཏུ་རྟོགས་པའི་ཆེད་དང༌། ཕྱི་མ་དེ་ཡང་འཁོར་གསུམ་ཡོངས་དག་ཏུ་རྟོགས་པའི་ཆེད་དུ་ཡིན་པས་དཔྱད་པའི་དགོས་པ་མི་གཅིག་པ་དེ་གས་དཔྱད་གཞི་མི་གཅིག་པར་སོང༌། དཔྱོད་མཁན་དང་པོ་དེས་འཁོར་གསུམ་དུ་རྟོག་པ་དང༌། ཕྱི་མ་དེས་འཁོར་གསུམ་དུ་མི་དམིགས་པས་དཔྱོད་པ་པོ་མི་གཅིག
དེ་གཉིས་ཀ་མི་གཅིག་པ་ལྷུན་གྱིས་གྲུབ། དཔྱོད་པའི་ས་མཚམས་ཀྱང་མི་གཅིག་སྟེ། སྔ་མ་ཞི་གནས་དང་ཕྱི་མ་ལྷག་མཐོང་གི་དོན་སྤྱི་ཐོག་ཏུ་དཔྱོད་པའི་ཕྱིར་རོ། ། མཐའ་དཔྱོད། དེ་ལྟར་མ་བྱས་ན་དཔྱད་པ་སྔ་ཕྱི་གཉིས་བྱས་པའི་དགོས་པ་དང་གྲུབ་འབྲས་ཁོང་དུ་ཆུད་པར་དཀའོ། ། དྲི་བ་བཞི་པ། དཔྱད་པ་དང་པོའི་སྐབས་འདི་ཀ་ཙམ་རྣལ་འབྱོར་བཞིའི་གང་དུ་བསྡུ་བ་འཐད། ཞེས་དང༌། རྩེ་གཅིག་ཏུ་བསྡུ་ན་ལྷག་མཐོང་རྩེ་གཅིག་ཏུ་བསྡུ་ལགས་སམ། དེའི་སོར་རྟོག་གི་ཤེས་རབ་བམ་ཤེས་བཞིན་དེ་ལྷག་མཐོང་དུ་བཞག་གདའ་བ།
ཞེས་དང༌། སྤྲོས་བྲལ་དུ་བསྡུ་ན་ད་གཟོད་སྤྲོས་བྲལ་གྱི་དཔྱད་པ་སྟོན་གྱི་འདུག་པ་ཅི། ཞེས་དྲི་ཚན་གསུམ་པོ་ལ་སྟབས་གཅིག་ཏུ་ལན་འདེབས་ཏེ། ཐོག་མར་དྲི་དགོས་པའི་རྒྱུ་མཚན་ནི་དེ་ཁར་ཟད་དེ་དོགས་གནས་ཆེན་པོའོ། ། ལན་ནི། འདི་སྐབས་ཀྱི་དཔྱད་པ་ནི་རྩེ་གཅིག་གི་རྣལ་འབྱོར་དུ་བསྡུ་བར་རིག་སྟེ། ལས་དང་པོ་པའི་སྐབས་ཡིན་པའི་ཕྱིར་རོ། ། འོན་ཀྱང༌། སོ་སོར་རྟོག་པའི་ཤེས་རབ་བམ་དྲན་ཤེས་ཀྱི་ཟླས་ཕྱེ་བའི་ཤེས་བཞིན་དེ་ཉིད་ལྷག་མཐོང་དངོས་མ་ཡིན། ཞི་གནས་རྒྱ་མཚོ་མེར་བ་ལ། །
ལྷག་མཐོང་ཉ་མོ་འཁྱུག་པ་འདྲ། ། ཟེར་བ་དེ་ཡིན་པས་ལྷག་མཐོང་གི་དོན་སྤྱི་ལ་ལྷག་མཐོང་དུ་མིང་བཏགས་པའོ། ། དེ་ལྟར་དུ་སྤྲོས་བྲལ་དུ་ག་ལ་བསྡུ། མཐའ་དཔྱོད་ནི། གནས་འགྱུའི་རྩ་བ་དཔྱད་པ་ཙམ་ལ་ལྷག་མཐོང་གི་དཔྱད་པ་ཟེར་ཏེ་དང་པོ། ལྷག་མཐོང་ངོས་བཟུང་ནས་དེ་ལ། དུས་གསུམ་དང༌། དངོས་པོ་དངོས་མེད་དང༌། གཅིག་ཐ་དད་ཀྱི་སྒོ་ནས་དཔྱད་པ་གསུམ་བརྟན་པས་ལྟ་བ་ཁས་ལེན་དང་བྲལ་བ་ཞེས་སམ། སྤྲོས་བྲལ་ཞེས་སམ།
ལྷག་མཐོང་མཚན་ཉིད་པ་འཆད་དེ་འཁོར་གསུམ་ཡོངས་སུ་དག་པའོ། ། དྲི་བ་ལྡ་པར། སྤྱོད་འཇུག་གི་ལུང་དེས་ཡེངས་མེད་ཀྱི་ངང་ནས་དཔྱོད་ཚུལ་དང༌། ཤིང་གཉིས་འདྲུད་པའི་དཔེ་དང་སྦྱར་བའི་དཀོན་བརྩེགས་ཀྱི་ལུང་དེས་དཔྱད་མཐར་དཔྱད་གཞི་གཉིས་དང་དཔྱོད་མཁན་ཐམས་ཅད་དམིགས་སུ་མེད་པ་དང༌། རྒྱལ་དབང་རྗེས་མགུར་དེས། དེ་ཡང་འཁོར་གསུམ་ཡོངས་སུ་དག་ཏུ་སྟོན་རྒྱུར་འདུག་པ་ལ། ལུང་གི་གོ་རིམ་ཅུང་ཟད་འཛོལ་བ་འདྲ་ཞིག་འདུག་པ་འདི་ལ་ཅི་གསུང་ངམ། ཞེས་དྲི་བའི་རྒྱུ་མཚན་ནི་དྲི་ཚིག་དེ་ཁའོ། ། ལན། ལྟ་ཕྱོགས་གཅིག་ལ་ལུང་གི་གོ་རིམ་གྱི་ཐད་དུ་དོགས་པར་འོས་ཀྱང༌།
དོན་ལ་དེ་ལྟ་མ་ཡིན་ཏེ། དཔྱད་གཞི་གནས་འགྱུ་གཉིས་ཀྱི་ངོ་བོ་མ་རྙེད་པའི་ཚེ། དཔྱོད་མཁན་གྱི་རིག་པ་དེ་ཉིད་ལ་བརྟགས་པས་བལྟ་བྱ་དང་ལྟ་བྱེད་མེད་དུ་རྟོགས། དེའི་ངོ་བོ་གང་དུ་ཡང་བཞག་ཏུ་མེད་པ་ལ་དགོངས་ནས་རྒྱལ་བའི་དབང་པོའི་མགུར་དུ། ། བློས་བྱས་ཀྱི་ལྟ་བ་བཟང་ཡང་འཇིག ། བློ་འདས་ལ་ལྟ་བའི་མིང་ཡང་མེད། ། ལྟ་བྱ་དང་ལྟ་བྱེད་དབྱེར་མེད་པའི། ། ངེས་པ་དེ་བླ་མའི་དྲིན་ལས་རྙེད། ། ཅེས་གསུངས་ཏེ། སྨྲ་བསམ་ཤེས་བརྗོད་ཀྱི་ཡུལ་ལས་འདས་པའི་ཕྱིར་ལྟ་བ་ཁས་ལེན་དང་བྲལ་བ་དེ་ཉིད་མངོན་དུ་འགྱུར་རོ། །
དེ་ནི་དོ་ཧར། གདོད་ནས་དག་པ་ནམ་མཁའི་རང་བཞིན་ལ། ། བལྟས་ཤིང་བལྟས་ཤིང་མཐོང་བ་འགག་པར་འགྱུར། ། ཞེས་དང༌། ཀུན་མཁྱེན་པདྨ་དཀར་པོའི་མགུར་ལས། སེམས་ཉིད་ཀྱི་ངང་དུ་བལྟས་ལགས་པས། ། ལྟ་བྱེད་ཀྱི་ཤེས་པ་དབྱིངས་སུ་ཡལ། ། ལྟ་རྒྱུ་དང་ལྟ་བ་གཉིས་སུ་ཟད། ། ཅེས་གསུངས་པ་ཡིན་ནོ། ། དེ་འདྲ་བའི་དཔྱད་པ་ནི་སློབ་དཔོན་ཞི་བ་ལྷས་སྤྱོད་འཇུག་ཏུ།
ཅི་ནས་ཏིང་འཛིན་བརྩོན་པ་ནི། ། སྐད་ཅིག་གཅིག་ཀྱང་མི་འཆོལ་བར། ། བདག་གི་ཡིད་འདི་གར་དཔྱོད་ཅེས། ། དེ་ལྟར་ཡིད་ལ་སོ་སོར་བརྟག ། ཅེས་པའི་ལུང་དོན། ཡེངས་མེད་ངང་ནས་དཔྱོད་པ་དང༌། དཔྱོད་མཁན་གྱི་རིག་པ་གཞི་དང་བཅས་པ་ཡིད་ཀྱི་ཆོ་འཕྲུལ་ཡིན་མོད་ཀྱི། དེ་ཡང་དམིགས་སུ་མེད་པར་བསྟན་པ་སྟེ། འདི་ལ་དགོངས་ནས། ཨཱརྻ་དེ་བའི་ཞལ་ནས།
བདེ་དེ་གང་གིས་རིག་ཅེ་ན། ། ཡིད་ཀྱིས་རིག་པར་བྱེད་མོད་ཀྱི། ། རང་བཞིན་མེད་པའི་རིག་བྱ་དང༌། ། རིག་བྱེད་གྱུར་པའི་སྐྱོན་མེད་དོ། ། ཅེས་གསུངས་པ་དང་གནད་གཅིག མཐའ་དཔྱོད། ཡང་དག་པའི་མཐའ་ལ་འཇུག་ཚུལ་དཔེ་དང་བཅས་པ་ཞིག དཀོན་བརྩེགས་ཀྱི་ནང་ཚན་འོད་སྲུངས་ཀྱིས་ཞུས་པའི་མདོ་ལས། ཇི་སྐད་དུ། ཤིང་གཉིས་འདྲུད་པ་ལས་ནི་མེ་འབྱུང་སྟེ། །
བྱུང་བ་དེ་ཡིས་དེ་གཉིས་སྲེག་པ་ལྟར། ། ཞེས་པས་དཔེ་བསྟན་ཏེ། ཤིང་གཞུན་པོ་ཕྱེད་དུ་བཤག་པ་གཉིས་ཕན་ཚུན་འདྲུད་པ་སྟེ་སྲུབས་པ་ལས་གློ་བུར་དུ་མེ་བྱུང་བ་དེས་ཤིང་གཉིས་ཀ་བསྲེགས་ནས་ཐལ་བ་ཙམ་དུ་གྱུར། དོན་ནི། དེ་བཞིན་ཤེས་རབ་དབང་པོ་སྐྱེས་ནས་ཀྱང༌། ། སྐྱེས་པ་དེ་ཡིས་དེ་གཉིས་སྲེག་པར་བྱེད། ། ཅེས་པས། གནས་འགྱུ་གཉིས་ལ་སོར་རྟོག་གིས་དཔྱད་པས་བདག་མེད་རྟོགས་པའི་ཤེས་རབ་གློ་བུར་དུ་སྐྱེ་ལ། དེ་གནས་འགྱུ་རང་བཞིན་མེད་པར་སྦྱངས་མཐར་ཤེས་རབ་ཁོ་རང་ཡང་དམིགས་སུ་མེད་དེ། དཔེར་བཀོད་པའི་རྩུབ་ཤིང་དང་རྩུབ་གཏན་སྲུབ་པ་ལས་སྐྱེས་པའི་མེས་ཤིང་གཉིས་བསྲེགས་མཐར།
སྲེག་བྱེད་ཀྱི་མེ་ཡང་ཟད་པ་དང་མཚུངས་པར་གོ་དགོས། དེ་ནི་སྤྱོད་འཇུག་ཤེས་ལེར། སྟོང་ཉིད་བག་ཆགས་གོམས་པས་ནི། ། དངོས་པོའི་བག་ཆགས་སྤོང་འགྱུར་ཞིང༌། ། ཅི་ཡང་མེད་ཅེས་གོམས་པས་ནི། ། དེ་ཡང་ཕྱིས་ནས་སྤོང་བར་འགྱུར། ། གང་ཚེ་གང་ཞིག་མེད་དོ་ཞེས། ། བརྟག་བྱའི་དངོས་པོར་མི་དམིགས་པ། ། དེ་ཚེ་དངོས་མེད་རྟེན་བྲལ་བ། ། བློ་ཡི་མདུན་ན་ཇི་ལྟར་གནས། །
གང་ཚེ་དངོས་དང་དངོས་མེད་དག ། བློ་ཡི་མདུན་ན་མི་གནས་པ། ། དེ་ཚེ་རྣམ་པ་གཞན་མེད་པས། ། དམིགས་པ་མེད་པར་རབ་ཏུ་ཞི། ། ཞེས་དང༌། སྔགས་གཞུང་རྣམས་སུ་ཡང༌། སྒྱུ་ལུས་མངོན་བྱང་དུ་འཇུག་ཚུལ། རྣམ་ཀུན་མཆོག་ལྡན་གྱི་སྟོང་གཟུགས་འགྱུར་མེད་བདེ་ཆེན་ལ་གཞོལ་ལུགས་སོགས་མང་པོ་གསུངས་པ་རྣམས་དོན་རྩེ་གཅིག་ཏུ་འབབ་བོ། ། དྲི་བ་དྲུག་པར། བཟློག་བསྒོམ་ནི།
རྟོག་པའི་གཉེན་པོར་རྟོག་པར་ཐོང༌། ། བཟློག་སྒོམ་རྟོག་པའི་སྐོར་འདེད་ཡིན། ། ཅེས་སྤང་གཉེན་ཅན་དུ་གསུངས་པ་ལ། ཁྲིད་ཡིག་ཏུ། རྣམ་པར་རྟོག་པ་ཉིད་རང་གིས་ངོ་ཤེས་པ་ཙམ་གྱིས་གྲོལ་བས་སྤང་གཉེན་དབྱེར་མེད་དུ་རྟོགས་པ་འདི་ནི་རྡོ་རྗེ་ཐེག་པའི་ཉམས་ལེན་གྱི་སྙིང་པོ་བཟློག་པའི་སྒོམ་པ་ཞེས་བྱའོ། ། ཞེས་དང༌། ཚུལ་འདི་ལྟ་བུའི་ཉམས་ལེན་ལ་དགོངས་ནས་ལམ་གང་ཤར་ལ་སྤང་བླང་མེད་པ་ཞེས་གསུངས་སོ་ཞེས་དེ་གཉིས་དོན་གཅིག་ཏུ་གསལ་པོར་བཤད་འདུག་པའི་དགོངས་གཞི་གང༌། ཞེས་འདྲི་བའི་རྒྱུ་མཚན། སྤང་གཉེན་ཡོད་པ་དང་མེད་པ་གཉིས་སྐབས་འདིར་གཅིག་ཏུ་མཛད་པ་གོ་དཀའ་བ་ལ་བསམས་ཏེའོ། ། དངོས་ལན།
ཆོས་རྗེ་རྒོད་ཚང་པའི་སྒང་དྲིལ་དུ། བཟློག་སྒོམ་འདི་རོ་སྙོམས་ཀྱི་དགོངས་པ་ཏིག་པ་དང་མིན་གསུང༌། རྒྱུ་མཚན་གང་ཞེ་ན། རོ་སྙོམས་ནི་མཉམ་ཉིད། དེ་ནི་སྤང་གཉེན་སོགས་གཉིས་ཆོས་ཐམས་ཅད་དང་བྲལ་བ་ཞིག་ཡིན་ལ། བཟློག་སྒོམ་ནི་སྤང་གཉེན་ཅན། འདིའི་སྤང་གཉེན་ཀྱང་ཚད་པའི་གཉེན་པོར་ག་བུར་གཏོང་བ་ལྟ་བུའི་སྤང་གཉེན་འདུག་པ་ཡིན་པར་ཚད་ནད་ཅན་ལ་པི་པི་ལིང་གཏོང་བ་ལྟ་བུའི་གཉེན་པོ་གོ་ལྡོག་པ་སྟེ། རྟོག་པའི་གཉེན་པོར་རྟོག་མེད་མི་གཏོང་བར། ཆོས་རྗེ་རས་པས། རྟོག་པའི་གཉེན་པོར་རྟོག་པ་ཐོང༌། །
གསུང་པ་བཞིན་གཉེན་པོ་གོ་ལོག་ཡིན། དེ་ཡང༌། ཇི་ལྟར་རྣ་བར་ཆུ་ཞུགས་པ། ། ཆུ་གཞན་གྱིས་ནི་དགུག་པར་བྱ། ། ཞེས་སོགས་དཔེ་དང་དཔེ་ཅན་གསུངས་པ་རྣམས་ལ་བཟློག་བསྒོམ་ཞེས་བྱའོ། ། འདི་ཙམ་ཡང༌། སྤང་བྱ་སྤོང་བའི་ལམ་གཞན་ལས་དོན་དམ་པ་ལ་ཉེ་བས་ན། བཟློག་པའི་སྒོམ་པ་འདི་ཉིད་ནི། སངས་རྒྱས་མུ་སྟེགས་ཀྱིས་མི་ཤེས། ཞེས་བསྔགས་སོ། །
སངས་རྒྱས་པའི་མུ་སྟེགས་ཞེས་པ་བསྐྱེད་རིམ་མན་ཆད་དེ། རྒྱུད་སྡེ་ཕྱི་མ་པ། ཕར་ཐེག་པ། ཉན་རང་རྣམས་ཏེ། དེ་དག་ནི་སངས་རྒྱས་པ་ཡིན་ཀྱང་ཆོས་ཐམས་ཅད་ཀྱི་ངོ་བོ་ཉིད་ཡོངས་སུ་ཤེས་པའི་ལམ་དང་རེ་ཞིག་བྲལ་བས་མུ་སྟེགས་པ་ཞེས་པའི་སྒྲ་སྦྱར་བ་ཡིན་ནོ། ། བཟློག་བསྒོམ་གྱི་ཚེ། རྣམ་པར་རྟོག་པ་ཉིད་རང་གིས་ངོ་ཤེས་པ་ཙམ་གྱིས་གྲོལ་ཞེས་གསུངས་ཏེ། དེའི་གྲོལ་བ་ནི་ཤེས་བཞིན་གྱི་སླེབ་མ་ཐག་རྣམ་རྟོག་རང་དག་ལ་འགྲོ་བ་ལ་དགོངས། རོ་མཉམ་མམ་རོ་མི་སྙོམས་ནི་ཟུང་འཇུག་གི་ལམ་ཡིན་པས་དཔལ་མཆོག་གི་རྒྱུད་དུ། སྲིད་པ་ངོ་བོ་ཉིད་ཀྱིས་དག །
ངོ་བོ་ཉིད་ཀྱིས་སྲིད་བྲལ་བྱས། རང་བཞིན་དག་པའི་སེམས་དཔའ་ནི། ། སྲིད་པ་དམ་པ་བྱེད་པར་འགྱུར། ཞེས་ཡེ་དག་ཡེ་རྫོགས་ཡིན་པས་གློ་བུར་དུ་དག་རྒྱུ་དང་གྲོལ་རྒྱུ་མེད་པ་འདི་ནི་དམ་པར་ལ་བཟླ་བ་ཡིན་པ་ལ་དགོངས་ནས། དགྱེ་རྡོར་རྩ་རྒྱུད་ལས། རོ་མཉམ་དེ་ཉིད་སྒོམ་པ་ཡིན། དེ་ཡི་འཁོར་ལོར་རོ་ཞེས་བརྗོད། ། སྒོམ་པ་རོ་གཅིག་མཉམ་པ་ཉིད། ། འདིས་ན་དོན་གྱི་བརྗོད་པར་བྱ། ། ཞེས་གསུངས།
དེ་ལྟ་བས་ན་བཟློག་སྒོམ་དང་རོ་མཉམ་གཅིག་པར་བཤད་པ་འདི་ནི་དངོས་དང་རྗེས་མཐུན་གཅིག་ཏུ་བསྡུས་པའམ་སྒྲ་ཡངས་པའི་དབང་དུ་བྱས་ནས་རྒྱུ་མིང་འབྲས་ལ་བཏགས་ཤིང་འབྲས་མིང་རྒྱུ་ལའང་བཏགས་པའོ། ། མཐའ་དཔྱོད་ནི། དེ་ལྟ་བུའི་དབྱེ་གསལ་མ་བརྗོད་ན་སྤང་གཉེན་ཡོད་མེད་ཀྱི་མཚམས་མི་ཕྱེད་པས་འདི་ལ་བློ་གྲོས་ཞིབ་པ་གནད་དུ་འདུག་གོ ། དྲི་བ་བདུན་པར། གོང་དུ་བུད་ཤིང་དང་མེའི་དཔེས་ཐམས་ཅད་ཉེ་བར་ཞི་རྗེས། སླར་དཔྱད་པ་འདི་གསུམ་སུས་དཔྱོད། ཞེས་དྲི་བའི་རྒྱུ་མཚན། དགེ་སྦྱོར་གྱི་ན་རིམ་དང་བསྟུན་པའི་དཔྱད་པ་གོ་བའི་ཆེད་དུའོ། ། དངོས་ལན། སྔ་མ་སོ་སོར་རྟོག་པས་དཔྱད་འབྲས་ལ་གནས་འགྱུ་རིག་གསུམ་ཉེ་བར་ཞི་ཡང༌།
འདིར་ནི་སོ་སོ་རང་རིག་པའི་ཤེས་རབ་བམ། ཆོས་རབ་ཏུ་རྣམ་འབྱེད་ཀྱི་ཤེས་རབ་ཆེན་པོས་དཔྱོད་པའོ། ། མཐའ་དཔྱོད། ཤེས་རབ་དེ་གཉིས་རྒྱུ་འབྲས་སུ་འོང་སྟེ། སོར་རྟོག་ལས་རང་རིག་སྐྱེ་བའི་ཕྱིར་རོ། ། དྲི་བ་བརྒྱད་པར། སེམས་མ་སྐྱེས་ཤིང་མ་འགགས་པ་ཡིན་པ་ལ། འདས་པའི་སེམས་ནི་ཞིག་ཅིང་འགགས། མ་འོངས་སེམས་ནི་མ་སྐྱེས་ཤིང་མ་བྱུང་ཅི་སྟེ་གསུང༌། ཞེས་དྲི་བའི་རྒྱུ་མཚན།
རྒྱུད་ལས། ཐོག་མ་ཐ་མ་མེད་པའི་སེམས། ཞེས་འབྱུང་བ་ལ། ཁྲིད་ཡིག་ཏུ། འདས་པའི་སེམས་ནི་ཞིག་ཅིང་འགགས། ། ཞེས་སོགས་ཅི་སྟེ་བཀའ་སྩོལ་སྙམ་པའོ། རང་ལན། ། སེམས་ཉིད་ཀྱི་ངོ་བོའི་དབང་དུ་མཛད་ནས་ཐོག་མཐའ་བར་གསུམ་མེད་པར་གསུངས། རྣམ་འགྱུར་གྱི་དབང་དུ་མཛད་ནས་ཡོད་པར་གསུངས་པས་དོན་ལ་མི་འགལ་ལོ། ། མཐའ་དཔྱོད།
ཡོད་མེད་སོགས་ཀྱི་གླེང་བརྗོད་འདི་གདུལ་བྱ་བཀྲི་བའི་དོན་དུ་མཛད་ཀྱི། གཞན་བསམ་བརྗོད་ཀྱི་ཡུལ་ལས་འདས་པས་སྨྲ་བར་སུས་སྤོབས་ཏེ་གྲུབ་སྡེ་ལས། འགྲོ་བ་རྣམས་ཀྱི་བདེ་ཆེན་རྒྱལ་པོ་ཉིད་དེ་ནི། ། རྒྱུ་རྣམས་དང་བྲལ་རྟག་ཏུ་འབྱུང་བར་འགྱུར་བ་སྟེ། གང་ཞིག་གིས་ནི་ཉེ་བར་བརྗོད་པའི་དུས་དག་ཏུ། ཐམས་ཅད་མཁྱེན་པ་ཚིག་གིས་དབུལ་འགྱུར་རྒྱལ་གྱུར་ཅིག ། ཅེས་གསུངས་པས་སོ། ། དྲི་བ་དགུ་པར། དོ་ཧར། རླུང་གི་ཆུ་ལ་ཞུགས་ཤིང་དཀྲུགས་པ་ཡིས། །
འཇམ་པའི་ཆུ་ཡང་རྡོ་བའི་གཟུགས་སུ་འགྱུར། ། རྟོག་པས་དཀྲུགས་པས་རྨོངས་པ་གཟུགས་མེད་ལ། ། ཤིན་ཏུ་སྲ་ཞིང་འཁྲེགས་པ་ཉིད་དུ་འགྱུར། ། ཞེས་དཔེ་དང་བཅས་པས་དངོས་པོར་ཡོད་པ་འདྲ་ཞིག་དང༌། རྗེ་མི་ལས། ། སེམས་འགྱུ་བ་དངོས་མེད་སྟོང་པ་འདི། ། འདྲེ་ཁྱོད་བས་ངས་ཀྱང་མཐོང་བ་མེད། ། ཅེས་དངོས་མེད་འདྲ་ཞིག་བཤད་འདུག་པ། ། ཁྲིད་འཆད་ཚེ་འདི་ཐད་དུ་ཅི་འདྲ་ཞིག་མཛད་ཀྱི་ཡོད་དམ། ། ཞེས་དྲིས་བའི་རྒྱུ་མཚན། །
སེམས་དངོས་པོར་གསུངས་པ་དང༌། དངོས་མེད་དུ་གསུངས་པ་འདི་གནས་ཚད་ལ་གང་བདེན། ། ཞེས་འདྲི་བའོ། ། རང་ལན། དེ་གཉིས་ཀ་དོན་ལ་མི་གནས་ཏེ་སྒྲོ་བཏགས་ཡིན་པས་སོ། ། ལུང་དོན་ནི། རླུང་གྲང་མོས་རྩུབ་པ་ལས་ཤིན་ཏུ་འཇམ་པའི་ཆུའང་རྡོ་བ་བཞིན་རྩུབ་པོར་འགྱུར་བ་དཔེར་བཞག ཐོག་མ་མེད་པ་ནས་ཀུན་གཞིའི་སྟེང་དུ་བཞག་པའི་བག་ཆགས་རྣམས། གློ་བུར་བའི་རྣམ་རྟོག་གིས་དཀྲུགས་པས་དངོས་པོ་ལྟར་སྣང་བའི་འཁྲུལ་སྣང་ཤར་ཞེས་དང་སེམས་འགྱུ་བ་དངོས་མེད་སྟོང་པ་འདི། ། གསུང་པ་ཡང་དངོས་འཛིན་དགག་པའི་ཆེད་དུ་གསུངས་ཀྱི།
དངོས་མེད་དུ་བསྒྲུབ་པ་མ་ཡིན་ནོ། ། མཐའ་དཔྱོད། ཤེས་ཕྱིན་གྱི་མདོ་རྣམས་སུ་གཟུགས་ནས་རྣམ་མཁྱེན་གྱི་བར་ཐམས་ཅད་མེད་པར་གསུངས་པའང་ཡོད་མཐའ་འགོག་ཆེད་ཁོ་ན་ཡིན་པས་དེ་དང་འདི་གཉིས་མཚུངས་སོ། ། དྲི་བ་བཅུ་པར། སེམས་འདི་གཅིག་གམ་ཐ་དད་ཅེས་དཔྱད་པས་གཅིག་མིན་པར་འདོད་ན། དོ་ཧར། གཉིས་སུ་མི་བྱ་གཅིག་ཏུ་བྱ་བ་སྟེ། ། རིགས་དང་བྱེ་བྲག་དག་ཏུ་མ་འབྱེད་ཅིག ། ཞེས་པ་འདི་ཅི་ཞིག ཞེས་དྲི་བའི་རྒྱུ་མཚན་དེ་ཁའོ། །
དངོས་ལན། ལུང་གི་དངོས་བརྟན་ལ་ཕྱོགས་གཅིག་ནས་གཞལ་ན། གཉིས་ཕན་ཆད་མ་ཡིན། གཅིག་ཁོ་ན་ཡིན་གསུངས་པའི་བཟོ་འདྲ་ཞིག་འདུག་མོད་ཀྱང་དེ་འདྲ་གཞུང་དོན་ཕྱོགས་སུ་མ་ཕྱིན་པའི་གཏམ་མོ། ། འོ་ན་གང་ཡིན་ན། ལུང་དེའི་རྐང་པ་ཕྱི་མར། རིགས་དང་བྱེ་བྲག་དག་ཏུ་མ་འབྱེད་ཅིག ། ཅེས་གསུངས་ཏེ། གཅིག་ཐ་དད་དམ། དངོས་པོ་དངོས་མེད་དམ།
ཡོད་མེད་དམ། རྟག་ཆད་སོགས་རིགས་དང༌། སྡེ་ཚན་དང༌། བྱེ་བྲག་སོ་སོར་མ་འབྱེད་ཅེས་པའི་ཐ་ཚིག སེམས་ཉིད་གཅིག་པུ་ཀུན་གྱི་ས་བོན་ཏེ། ། ཞེས་པ་དང་མཚུངས་སོ། ། མཐའ་དཔྱོད། དེ་ལྟར་མ་བཤད་ན་ལུང་དོན་དེ་ཁོང་དུ་མ་ཆུད་པས་ཕྱོགས་གཅིག་གི་འདུ་ཤེས་སུ་གོལ་ཉེན་ཆེ་ལ་གཅིག་ཏུ་ལྟ་བ་དང་ཐ་དད་དུ་འཛིན་པ་གཉིས་ཀ་ཕྱོགས་ལྷུང་གི་མཐར་གོལ་བས་ཉེས་པ་མཉམ་པར་བཤད་དོ། ། དྲི་བ་བཅུ་གཅིག་པར། ཡང་ཁྲིད་ཡིག་ཏུ།
དེ་ལྟར་རྟོགས་པའི་མཉམ་བཞག་ཏུ་སོ་སོ་རང་གི་རིག་པའི་ཡེ་ཤེས་འབའ་ཞིག་ལས་གཞན་ཅི་ཡང་མི་སྣང་བས་སྣང་བ་མེད་པ་ཞེས་བྱ་ལ། ཞེས་གསུངས་པ་འདི་ལས་ནི། སོ་སོ་རང་རིག་གི་ཡེ་ཤེས་ཀྱི་སྣང་བས་སྣང་བའི་གོ་མི་ཆོད་འདྲ་ཞིག་ཏུ་ཨེ་འགྲོ། ཞེས་འདྲི་དགོས་པའི་རྒྱུ་མཚན། སོ་སོ་རང་རིག་པས་ཆོས་ཐམས་ཅད་གཞལ་བྱར་བྱེད་མོད། འཇལ་བྱེད་ལ་སྣང་བ་ཡོད་མེད་བརྟག་པར་དཀའ་ཡང༌། དེའི་འགག་མེད་ཀྱི་རྩལ་རེ་ཞིག་སྣང་བ་ཡིན་པའི་དབང་དུ་བྱས་པས་སྣང་བའི་གོ་ཆོད་པ་གཞིར་བཅས་ནའང༌། གཞན་དག་པ་དང་མ་དག་པའི་སྣང་བ་འཆར་དུ་མེད་པ་ལ་དགོངས་ནས་དེ་སྐད་གསུངས་པར་གདའ་བ་ལ་ཅུང་ཟད་ཀླན་ཀར་བྱས་པའོ། ། དངོས་ལན། རྣལ་འབྱོར་པ་དེའི་མཉམ་བཞག་ཏུ་སོ་སོ་རང་རིག་པའི་ཡེ་ཤེས་ཁོ་ན་དང༌།
རྗེས་ཐོབ་ཏུ་སྒྱུ་མ་ལྟ་བུའི་ཏིང་ངེ་འཛིན་འབའ་ཞིག་རྩལ་དུ་འཆར་ལ། ཤར་དུས་དེར་ཡང་རང་བཞིན་གྱི་འོད་གསལ་བ་ལས་མི་གཡོ་བས་སྣང་བ་ཡོད་མེད་ཀྱི་གླེང་སྒོ་མི་དགོས་ལགས། མཐའ་དཔྱོད། སྣང་བ་ནི་རྟེན་འབྲེལ་ཚོགས་པའི་རྫུན་སྣང༌། སྣང་མེད་ནི་གཤིས་ཀྱི་འདུག་ཚུལ་ཡིན་པས་འགལ་བར་མི་བཟུང་ངོ༌། ། དྲི་བ་བཅུ་གཉིས་པར། ཡེ་ཤེས་དེ་སྣང་མེད་ཡིན་ཚེ་འོ་ན། གལ་ཏེ་ཡེ་ཤེས་སྣང་མེད་ཉིད་ཡིན་ན། ། གཉིད་མཐུག་ལྟ་བུ་སྒྲུབ་བྱར་འགྱུར་བ་སྟེ། ། གང་ཡང་དབང་པོ་འགོག་ལས་ཡེ་ཤེས་ནི། །
བྱེ་བྲག་སྨྲ་བ་རྣམས་ཀྱི་ལུགས་ཡིན་ནོ། ། ཞེས་པའི་ལུང་འདིའི་དོན་ཇི་ལྟར་འཆད། ཅེས་དྲི་བའི་རྒྱུ་མཚན། ཡེ་ཤེས་དེ་སྣང་མེད་ཡིན་ན་དབང་ཤེས་འགོག་པའི་བསམ་གཏན་བྱེ་བྲག་ཏུ་སྨྲ་བའི་གཞུང་ལས་བྱུང་བ་དེ་ལྟ་བུ་ཡིན་ནམ་ཞེས་པའོ། ། དངོས་ལན། སྣང་བ་ལ་རང་སྣང་དང་གཞན་སྣང་གཉིས་སུ་ཡོད་པའི་རང་སྣང་ནི་སོ་སོ་རང་རིག་དེ་ཀ་ཡིན་པས་དེ་ནི་ཡོད་ལ། སྒོ་ལྔའི་དབང་ཤེས་འགོག་པ་དང་མི་གཅིག་གོ ། གཞན་སྣང་གི་འཆར་སྒོ་ནི་མི་དང༌། ཕྱིར་ཆད་ཀྱི་སྣང་བ་མེད་པས་སོ། ། མཐའ་དཔྱོད།
ཀུན་མཁྱེན་འབྲུག་པའི་གསུང་གིས་རང་སྣང་ལ་མ་འཁྲུལ་པའི་ཤེས་པ་དང༌། གཞན་སྣང་ལ་འཁྲུལ་པའི་ཤེས་པར་གསུངས་པ་དང་གཅིག་གོ ། དྲི་བ་བཅུ་གསུམ་པར། དོ་ཧར། གཅིག་དང་དུ་མས་སེམས་ལ་དཔྱད་བྱས་ན། ། གསལ་བ་སྤངས་ནས་སྲིད་པ་དག་ཏུ་འགྲོ། ། མཐོང་བཞིན་དུ་ནི་དོང་དུ་འཇུག་པ་གང༌། ། དེ་ལས་སྙིང་རྗེའི་གནས་ནི་གང་ཞིག་ཡོད། ། ཅེས་སེམས་ལ་མི་དཔྱད་པར་ལྷུག་འཇོག་ཁོ་ན་དགོས་པའི་གསུང་རིགས་འདྲ་ཞིག་འདུག དེའི་ཚེ་ན་དཔྱད་པ་དེ་དག་ཇི་ལྟར་རིགས།
ཞེས་དྲི་བའི་རྒྱུ་མཚན་ནི་དེ་ཁའོ། ། དངོས་ལན། དོ་ཧའི་ལུང་དོན་ནི། གཅིག་དུ་བྲལ་སོགས་ལུང་རིགས་ཀྱིས་སེམས་ལ་དཔྱོད་པ་ནི་སླར་ཡང་རྙོག་མའི་འདམ་སློང་བའི་རྒྱུ་རྐྱེན་དུ་འགྲོ་བ་ལ་དགོངས་ནས། གསལ་བ་སྤངས་ནས་སྲིད་པ་དག་ཏུ་འགྲོ། ། ཞེས་གསུངས་ཏེ་ཁ་ཕྱིར་ལྟའི་དཔྱད་པ་སྤང་བར་བཤད་ཀྱི་དཔྱད་པ་མཐའ་དག་བཀག་པ་མ་ཡིན་པའི་ཁར་དོ་ཧ་དེ་ཉིད་དུ། དེ་ལྟར་བདག་ཉིད་ངེས་པར་མ་འཁྲུལ་བར། ། རང་གིས་རང་ལ་ངེས་པར་ཤེས་པར་བྱ། རྔུལ་མེད་རྔུལ་བྲལ་མ་ཡིན་སེམས་ཀྱང་མེད། ། དངོས་པོ་དེ་དག་གདོད་ནས་སྟོང་པ་ཉིད། །
མདའ་བསྣུན་གྱིས་སྨྲས་དེ་ཙམ་ཞིག་ཏུ་ཟད། ། ཅེས་སོ་སོར་རྟོག་དང་རབ་ཏུ་རྣམ་འབྱེད་ཀྱི་ཤེས་རབ་ཀྱིས་ཁ་ནང་དུ་ལོག་པའི་དཔྱད་པ་ནི་ངེས་པར་དགོས་པར་བཤད་པ་འདི་ནི། སྤྱོད་འཇུག་ཏུ། ཅི་ནས་ཏིང་འཛིན་བརྩོན་པ་ནི། ། སྐད་ཅིག་གཅིག་ཀྱང་མི་འཆོར་བར། ། བདག་གིས་ཡིད་འདི་གང་དཔྱོད་ཅེས། ། དེ་ལྟར་ཡིད་ལ་སོ་སོར་བརྟག ། ཅེས་པས་བསམ་གཏན་ནས་དྲན་ཤེས་ཀྱི་ངང་མ་ཤོར་བར་དཔྱོད་པ་འདི་དོ་ཧའི་ལུང་དང་ཡང་མཐུན་པར་སྣང་ངོ༌། ། མཐའ་དཔྱོད། ཁ་ཕྱིར་ལྟའི་དཔྱད་པ་བཟུང་འཛིན་གྱི་རི་མོ་ཡིན་ལ།
ཅིག་ཤོས་ནི་དྲན་ཤེས་ཀྱི་ཡོ་ལང་ཡིན་པས། དཔྱད་པ་ཞེས་པའི་མིང་ཙམ་ལ་འཁྲུལ་བར་མི་བྱའོ། ། དྲི་བ་བཅུ་བཞི་པར་ཡང༌། སོ་སོར་རྟོག་པའི་ཤེས་རབ་ཀྱིས་དཔྱད་པ་མེད་ན། ཧ་ཤང་གི་སྒོམ་དང་ཁྱད་མེད་ཅེས་མང་པོས་བཤད་པའི་སྐྱོན་སྤོང་བར་བཞེད་ནས་དཔྱད་པ་དེ་དག་མཛད་མོད། དཔྱད་པ་འདི་ཚོ་མདོ་སྡེ་གང་གི་ལུགས་ཡིན། ཞེས་འདྲི་བའི་རྒྱུ་མཚན་སོར་རྟོག་གི་དཔྱད་པ་མེད་ན་ཧ་ཤང་གི་སྒོམ་དང་ཁྱད་པར་མེད་ཚུལ་སློབ་དཔོན་པདྨའི་ངང་ཚུལ་གྱིས་སྒོམ་རིམ་དུ་བཤད་པའི་ཀླན་ཀ་སྤོང་ཕྱིར་ཙམ་དུ་འདིར་དཔྱད་པ་གསུངས་པ་མ་ཡིན་ཀྱང༌། འདིའི་གནད་ཐམས་ཅད་ཆོས་ཀྱི་བབས་ལ་བཞུགས་པའི་ཕྱིར་རོ། ། དངོས་ལན་ནི། དཔྱད་ཡུལ་དང་པོ་ཞི་གནས་ལྟེངས་པོ་ཙམ་དང༌།
དཔྱད་ཡུལ་ཕྱི་མ་གཟུང་འཛིན་གཉིས་བྲལ་གྱི་ཤེས་པ་རང་རིག་རང་གསལ་ཙམ་གྱིས་མཐར་ཐུག་གི་དོན་མི་རྟོགས་ལ། དཔྱད་འབྲས་ཀྱིས་ཡང་དག་མཐའ་མངོན་དུ་བྱེད་པས་དཔྱད་པ་གཉིས་བསྟན་ཏོ། ། དཔྱད་པ་འདིའི་དངོས་བསྟན་མདོ་ལུགས་ཡིན་ཀྱང༌། ཤུགས་ལས་སྔགས་ལུགས་སུའང་གྲུབ་སྟེ། དོ་ཧ་སོགས་ལས་གསུངས་པ་རྣམས་ཀྱང་འདིར་དྲངས་པའི་ཕྱིར་རོ། ། མཐའ་དཔྱོད། མ་ཡེངས་པའི་དཔྱད་པ་འདི་ལྟ་བུས་རྨོངས་པའི་སྒོམ་པ་ལས་རིང་དུ་འདའ་བའི་ཕྱིར་ལེགས་པའི་ལམ་མོ། དྲི་བ་བཅོ་ལྔ་པར། སྔགས་གཞུང་ལས་སོ་སོར་རྟོག་པའི་དཔྱད་སྒོམ་བཤད་པ་ཨེ་ཡོང་ལགས། ཞེས་དྲི་བའི་རྒྱུ་མཚན།
མདོར། ཤིང་གཉིས་འདྲུད་པ་ལས་ནི་མེ་འབྱུང་སྟེ། སོགས་དཔྱད་པ་མང་པོ་བཤད་གཞིར་བཅས་སུ་བཞག་ནས་དེ་འདྲ་བ་སྔགས་གཞུང་ནས་ཀྱང་ཇི་ལྟར་བཤད་ཅེས་པའོ། ། དངོས་ལན་ནི། སྔགས་ཀྱི་བྱ་རྒྱུད་དཔུང་བཟང་དང༌། རྣལ་འབྱོར་གྱི་རྒྱུད་དེ་ཉིད་འདུས་པ་སོགས་ལས་བཤད་ཅིང༌། བླ་མེད་ཀྱི་ཕ་རྒྱུད་འོད་ཟེར་དྲ་བར་གྲུབ་པའི་རྒྱལ་མོས་བཟང་པོ་ཡོངས་བཟུང་དུ་དྲངས་པར། ལྟོས་ཤིག་ལྟོས་ཤིག་སེམས་ལ་ལྟོས། ། སེམས་ནི་ཅིར་ཡང་གྲུབ་པ་མེད། ། གསལ་བཞག་དགག་སྒྲུབ་བྲལ་བས་ན། །
འདི་ནི་རང་རིག་ཡེ་ཤེས་ཡིན། ། ཅེས་དང༌། མ་རྒྱུད་ཀྱཻ་རྡོ་རྗེ་ལས། ཡིད་ནི་བརྟན་ནམ་གཡོའམ་ཅི། ། རང་གི་སེམས་ནི་སོ་སོར་བརྟག ། ཅེས་པ་ལྟ་བུས་མཚོན་ནས་རྒྱུད་སྡེ་ཕྱི་ནང་མང་པོར་དངོས་ཤུགས་ཅི་རིགས་པས་གསུངས་ཏེ། འོན་ཀྱང་མདོ་ལས་མི་རྒྱས་སོ། ། དྲི་ཚིག་གི་འཕྲོ་ལས། དྲི་བ་འདི་པའི་སྐོར་ཉམས་ལེན་དང་སྦྱར་ན་སྒོམ་ཆེན་སོ་སོའི་ཐུགས་ལ་མི་བདེ་བའི་ཆ་ཤས་ག་ལ་ཡོང༌། ངན་པ་བདག་ཅག་ལའང་མི་འཆར་བ་འདུག
འོན་ཀྱང་ཤེས་རབ་ཅན་མདུན་དུ་སླེབ་ཚེ། ཚིག་དང་བསྟུན་པའི་གོ་བ་ལེན་ལུགས་ལ་མ་གཟབ་ན་མེ་ཕར་བུས་པས་སྨ་ར་ཚུར་ལ་ཚིག་པ་ཡང་ཡོང་བ་ཞིག་འདུག་པས་དོགས་པ་ཁོང་ནས་བསུས་པ་ལ་ཁམས་འདུས་མི་ལྡང་བ་ཞུ། ཞེས་པ་ནི་ཕ་རིན་པོ་ཆེ་རྣམས་ལ་སྙན་སྒྲོན་ཕུལ་བ་ཡིན་ནོ། ། སྒོམ་རོ་གཅིག་གི་སྐབས་སུ་འདི་དྲི་སྟེ། འོ་ན་སྤྲོས་བྲལ་གྱི་རྣལ་འབྱོར་ལ་རྗེས་ཐོབ་བཟོ་བ་དང་མི་བཟོ་བ་གཉིས་འདུག་པ་འཐད་དམ་མི་འཐད། འཐད་ན་དེའི་དུས་སུ་ཀ་སྣང་བ་སེམས་སུ་རྟོགས་ལགས་གྲང༌། རྟོགས་ན་སྣང་སེམས་དབྱེར་མེད་རོ་གཅིག་གི་ཁྱད་ཆོས་སུ་འཇོག་པ་ཅི་ཞིག གལ་ཏེ་དེ་སྐབས་རྗེས་ཐོབ་ཀྱི་ཐ་སྙད་དགོངས་པར་མི་བདེ་ན་མ་དག་པ་བདུན་སྤྲོས་བྲལ་དུ་མཛད་པ་འདི་ཅིར་འགྱུར་དགོངས་ཤིག འདི་ཐད་དུ་དྲངས་པའི་དོ་ཧའི་ལུང་རྐང་པ་གཉིས་པོའི་གོ་བ་ཇི་ལྟར་ལེན་ཞེས་དྲི་བའི་རྒྱུ་མཚན་ནི་དྲི་ཚན་གསུམ་པོ་དེ་ཀ དངོས་ལན།
སྤྲོས་བྲལ་གྱི་རྣལ་འབྱོར་ལ་རྗེས་ཐོབ་བཟོ་བ་བཀའ་བརྒྱུད་གོང་མ་འགའ་ཞིག་གི་བཞེད་པ་ཡིན་པས་ཤིན་ཏུ་འཐད། དེའི་རྗེས་ཐོབ་ཏུ་སྣང་བ་སེམས་སུ་རྟོགས་པའང་འཐད། རྗེས་ཐོབ་དེ་རོ་གཅིག་ཡིན་པས་ཁོ་རང་གི་ཁྱད་ཆོས་ཁོ་རང་ལ་ཡོད་པ་གཞིར་བཅས། མཐའ་དཔྱོད། སྤྲོས་བྲལ་ལ་རྗེས་ཐོབ་བཟོ་ཕྱོགས་ལ་དེ་ལྟར་དུ་བཤད་པ་ལས་འོས་གཞན་མེད་དོ། ། དྲི་བ་གཉིས་པར། གལ་ཏེ་དེ་སྐབས་རྗེས་ཐོབ་ཀྱི་ཐ་སྙད་དགོངས་པར་མི་བདེ་ན་མ་དག་པ་བདུན་སྤྲོས་བྲལ་དུ་མཛད་པ་འདི་ཅིར་འགྱུར་དགོངས་ཤིག ཅི་དྲི་བའི་རྒྱུ་མཚན། བཀའ་བརྒྱུད་གོང་མ་ལ་ལའི་གསུང་ལས། སྤྲོས་བྲལ་མཉམ་བཞག་ཡེ་ཤེས།
རོ་གཅིག་རྗེས་ཐོབ་ཡེ་ཤེས་ཞེས་འབྱུང་བ་ལྟར་ན། ཕྱི་ནང་གི་བསྡུས་པའི་ཆོས་ཐམས་ཅད་སྤྲོས་པའི་མཐའ་ཐམས་ཅད་དང་བྲལ་བ་དེ་ཉིད་ཡིན་པས་དེ་ཀ་མཉམ་བཞག་ཡེ་ཤེས་ཏེ་མིང་དོན་མཚུངས་པའི་སྤྲོས་བྲལ་ངོ་མ། དེ་ཉིད་ཐོག་མེད་བག་ཆག་གི་རླུང་གིས་བསྐྱོད་པས་ཡུལ་སྣང་གི་རྣམ་པར་ཤར་བ་རྗེས་ཐོབ་སྟེ་རོ་གཅིག སྤྲོས་བྲལ་དང་རོ་གཅིག་གི་ངོ་བོ་གཅིག་ཀྱང་རྗེས་ལ་ཐོབ་དང་མི་ཐོབ་པའི་གནད་ཀྱིས་གཉིས་སུ་ཕྱེ་བ་ཡིན། རྗེ་བཙུན་གོང་མ་ལ་ལས་སྤྲོས་བྲལ་རྒྱ་ཆེ་བར་མཛད་དམ་དག་པ་བདུན་སྤྲོས་བྲལ་དུ་བསྡུས། ལ་ལས་རོ་གཅིག་རྒྱ་ཆེ་བར་མཛད་ནས་སྒོམ་ལམ་དགུ་ཀ་རོ་གཅིག་ཏུ་བསྡུས་པ་ཞིག་བྱུང༌། དེའི་ས་མཚམས་གཅོད་ཁྱེར་གྲུབ་ཐོབ་ཨོ་རྒྱན་རྒྱལ་པོའི་གསུང་འཕྲེང་སྐོར་ལས། བྲང་སོ་ཁྲ་བོ་ལ་ནས་བྷུཏ་ཏའི་གཟིམ་ཁང་གི་བར་དཔེར་མཛད་ནས་གསལ་རྒྱས་སུ་གསུངས་པས་གོ་བར་འགྱུར་ལགས་མཐའ་དཔྱོད། དེ་ལྟར་དགོངས་པ་འགྲེལ་ཤེས་ན་གོང་མའི་གསུང་རབ་འགལ་མེད་དུ་འཆར་བའི་གོ་བ་སྐྱེའོ། ། དྲི་བ་གསུམ་པར།
འདི་ཐད་དུ་དྲངས་པའི། དོ་ཧའི་ལུང་རྐང་པ་གཉིས་པོའི་གོ་བ་ཇི་ལྟར་ལེན། ཅེས་འདྲི་བའི་རྒྱུ་མཚན། ཁམས་གསུམ་འདོད་ཆགས་ཆེན་པོར་ཁ་དོག་བསྒྱུར་ཚུལ་དང་བསྒྱུར་བའི་དགོས་པ་ཇི་ལྟར་ཞེས་དོགས་གནད་སེལ་ཕྱིར་དུའོ། ། དངོས་ལན། དམངས་དོ་ཧའི་ལུང༌། ཁམས་གསུམ་མ་ལུས་འདི་དག་ཐམས་ཅད་ནི། འདོད་ཆགས་ཆེན་པོ་ཞིག་ཏུ་ཁ་དོག་བསྒྱུར་ཞིག་དང༌། ཞེས་པའི་དགོངས་པ་འདི་ལྟར་ལེན་ཏེ། འདོད་གཟུགས་གཟུགས་མེད་ཁམས་ཏེ་ཕྱི་དང༌།
ལུས་ངག་ཡིད་གསུམ་སྟེ་ནང་གི་ཁམས་གསུམ་ཐམས་ཅད། འདོད་ཆགས་ཆེན་པོ་ནི་ཟུང་འཇུག་གི་རྟོགས་པ། ཁ་དོག་ནི་ངང་ཚུལ། བསྒྱུར་ཞིག་པ་ནི་ངང་ཚུལ་དེར་འབྱམས་ཀླས་པར་བྱོས་ཤིག་ཅེས་རྗེས་སུ་གདམས་པའོ། ། མཐའ་དཔྱོད། ཚིག་རྐང་གཉིས་པོ་སྦས་དོན་དུ་བཀྲལ་ཏེ། མཐར་ཐུག་ཏུ་བསྐྱལ་བའོ། ། དྲི་བ་བཞི་པར། སྣང་སྟོང་ཟུང་འཇུག་འདི་སློབ་པའི་ཟུང་འཇུག་མཚན་ཉིད་པར་ཨེ་འདོད། འདོད་ན་རྒྱལ་དབང་བཀའ་འབུམ་དང༌།
ཕྱག་ཆེན་གན་མཛོད་དུ། སྣང་སྟོད་ཟུང་འཇུག་དེ་ཟུང་འཇུག་ཡང་དག་པ་མིན་ཚུལ་བཤད་པ་དེ་གང༌། མི་འདོད་ན་ཁྲིད་ཡིག་ཏུ། དེ་དུ་མ་རོ་གཅིག་གི་མཚན་གཞིར་ཅིའི་ཕྱིར་འཇོག དུ་མ་རོ་གཅིག་གིས་ཟུང་འཇུག་གི་གོ་མི་ཆོད་པའི་དཔེ་རང་ཨེ་ཡོད། ཅེས་དྲི་བའི་རྒྱུ་མཚན་ནི་དེ་ཀ་སྟེ་འགལ་སྤོང་དོན་དུ་གཉེར་བའི་རང་ལན། རྒྱལ་དབང་རྗེ་དང་ཀུན་མཁྱེན་པད་དཀར་ཞབས་ཀྱི་གསུང་ནི་ངེས་པར་བདེན་པ་ཞིག་སྟེ། སྣང་སྟོང་ཟུང་འཇུག་ནི་སྣང་བཞིན་དུ་སྟོང༌། སྟོང་བཞིན་དུ་སྣང་ཞེས་པར་འདུག་པས་ཀུན་རྫོབ་ཀྱི་སྟེང་གི་ལབ་ལོབ་ཁོ་ན་སྟེ་དོན་དམ་ལ་ཐོ་རེག་མེད། འོན་ཀྱང་འཇུག་པ་བདེ་བའི་ཕྱིར་སྣང་སྟོང་ཟུང་འཇུག་དཔེར་བཀོད་པ་ཙམ་ཡིན་གྱི་ཟུང་འཇུག་མཚན་ཉིད་པ་མ་ཡིན་ཏེ།
ཀུན་རྫོབ་ཁོ་ནའི་ཕྱོགས་སུ་ལྷུང་བའི་ཕྱིར་རོ། ། བདེན་གཉིས་ཟུང་དུ་འཇུག་པ་ནི་དོན་གྱི་ཟུང་འཇུག དེ་གང་ཞེ་ན། བདེ་སྟོང༌། གསལ་སྟོང༌། རིག་སྟོང་ཞེས་སྨོས་ཏེ་གཤིས་གདངས་རྣམ་དབྱེ་མེད་པ་ཞིག་གོ ། དེས་ན་སྣང་སྟོང་ཟུང་འཇུག་རོ་གཅིག་མཚན་ཉིད་པ་མིན་ཀྱང་ཟུང་འཇུག་གི་མིང་གིས་བསྙད་རུང་ཙམ་ཡིན་པས་དེ་དུ་མ་རོ་གཅིག་གི་མཚན་གཞིར་བཞག་པ་འདྲ་ཞིག་བྱུང་སྟེ་རོ་གཅིག་ཆུང་ངུ་འོ། ། དོན་དུ་དུ་མ་རོ་གཅིག་གི་གོ་རེ་ཞིག་དེས་ཆོད་པར་ནི་བྱེད་དགོས་མཆིས་སོ། ། མཐའ་དཔྱོད། སྤྱིར་ཟུང་འཇུག་ལ་སློབ་མི་སློབ་གཉིས་ཡོད་པའི་སློབ་པ་ལྟ་བུ་ལ་མཚོན་ཀྱང་ཆུང་འབྲིང་ཆེན་པོའི་གནས་སྐབས་དུ་མ་ཡོད་པས་སྐབས་ཐོབ་བརྩི་བར་བྱའོ། །
དྲི་བ་ལྔ་པར། འདི་རྟོགས་པའི་རྣལ་འབྱོར་པ་ལ་རྗེས་ཤེས་སྟོང་པ་ཉིད་ཀུན་ཏུ་འགྲོ་བར་ཞེས་པའི་རྗེས་ཤེས་འདི་དྲན་པས་མ་ཟིན་པའི་རྗེས་ཤེས་ཕལ་པ་དེ་ཡིན་ནམ་གཞན་ཞིག དྲན་མེད་དེ་ཡིན་ན། རྣལ་འབྱོར་འདི་ནི་རོ་གཅིག་ཆེན་པོའི་དུས་ཡིན་ལ། དེ་ནི་ཟུང་འཇུག་དེ་ལ་བརྟན་པ་ཐོབ་པའི་དུས་ཡིན། བརྟན་པ་ཐོབ་པའི་དོན་ཡང་རང་ཐད་ཀྱི་སྒོམ་ལ་བར་ལག་མེད་པ་ཞིག་ལ་ཟེར་དགོས་སམ། དེ་ལྟ་ན་སྐབས་དེར་དྲན་མེད་འཁྲུལ་པ་ཨེ་སྲིད། ཡང་གལ་ཏེ་གཞན་ཞིག་ཡིན་ནོ་དགོངས་ན་དེ་གང་ཡིན། ཞེས་འདྲི་དགོས་པའི་རྒྱུ་མཚན་ནི་སྨོས་མ་ཐག་པ་དེ་ཀའོ། ། རང་ལན།
གཞུང་བཤད་ཀྱི་སྐབས་སུ་མ་ངེས་ཀྱང༌། སྒོམ་ཆེན་པའི་བརྡའ་ལ་དྲན་མེད་ཀྱི་ཤེས་པ་ལ་རྗེས་ཤེས་ཟེར་ལ། དྲན་བཞིན་དུ་གནས་སམ་འགྱུ་བ་ལ་མཉམ་བཞག་དང་རྗེས་ཐོབ་ཟེར། དེས་ན་དྲན་པས་མ་ཟིན་པའི་རྗེས་ཤེས་ཕལ་པ་ཞེས་སྨྲ་བ་ཡིན་མོད། དེ་ལ་གནས་འགྱུ་གཉིས་ཡོད་པ་ལས། འདིར་བག་ལ་ཉལ་གྱི་མ་རིག་པ་གནས་པའི་ཆར་གཏོགས་པའི་མི་རྟོག་ཧད་པོ་དེ་ལ་ངོས་འཛིན་དགོས་ཏེ། དེ་འདྲ་བའི་རྗེས་ཤེས་སྐབས་འདི་ཀ་ཙམ་དུ་འགྱུར་ཉེ་བའི་ཕྱིར་རོ། ། མཐའ་དཔྱོད། དྲན་མེད་ཀྱི་ཤེས་པའི་སྣང་ཆའམ་གནས་འགྱུའི་ཆ་ལ་རྗེས་ཤེས་དང༌། དྲན་པས་སླེབ་པའི་སྣང་གནས་འགྱུ་གསུམ་ལ་རྗེས་ཐོབ་ཟེར་གྱི།
རྫ་ཁོག་གཅོག་པའི་སྨྲ་བ་དེ་འདྲ་མི་མཛེས་པས་མུ་ཁ་བྷྱ་ཤ། དྲི་བ་དྲུག་པར། རོ་གཅིག་འདྲེས་པའི་རྦ་ལ་གཡེངས་ཟེར་བའི་འདྲེས་པའི་དོན་གང་ལ་འཆད། སྣང་སེམས་འདྲེས་པ་དང་མཉམ་རྗེས་འདྲེས་པ་ལ་འཆད་པའི་གབ་ལེ་ནི་མེད་དམ། རྗེས་ཤེས་དང་འདྲེས་པ་ཡིན་གསུང་ན། དེའི་རྗེས་ཤེས་དེ་གནས་འགྱུ་གང་ཡིན། ཅེས་དྲི་བའི་རྒྱུ་མཚན་ནི་དེ་ཀའོ། ། རང་ལན། གང་ཟག་དབང་པོ་ཡང་རབ་ལམ་ཅིག་ཅར་དུ་བགྲོད་པ་དག་ལ་དོགས་གནས་འདི་ལྟ་བུ་འབྱུང་བའི་གོ་སྐབས་མེད་ཀྱང༌། ཐོད་བརྒལ་དང་རིམ་འཇུག་པ་དག་ལ་ཅི་རིགས་སུ་འབྱུང་སྟེ།
ཆོས་རྗེ་རྒོད་ཚང་པའི་གསུངས་ལས། སྒོམ་རོ་གཅིག་རྟོགས་པ་དག་ལ་ཡང་ཆགས་སྡང་གི་སྣང་བ་རྣ་བར་ཤིང་བུ་བཙུགས་པ་ཙམ་འོང་སྲིད་གསུངས་པ་འདི་ལྟ་བུ་ནི་ཉམས་དང་སྒོམ་འདྲེས་སུ་སོང་བ་སྟེ་རྦ་ལ་གཡེང་བའི་ཐ་ཚིག་གོ ། དེ་ཕལ་ཆེར་ནི་གནས་པར་ཡོད་པ་མང་སྟེ། ཡང་རྒོད་ཚང་པའི་གསུང་དུ། ང་ལ་སྒོམ་གྱི་བར་ལག་ཆེར་མེད་མོད། གཉིད་དུས་སུ་རྗེས་ཤེས་ཐུམ་ཙམ་ཅིག་ཡོད་པ་དེ་ཡང་ཡོད་ནི་གནས་པར་ཡོད་གསུང་པ་དེས་གོ་བར་འགྱུར་རོ། ། མཐའ་དཔྱོད། དེ་ནི་རྩ་བའི་མ་རིག་པས་བཞག་པའི་བག་ཆགས་ཕྲ་མོ་ཞིག་ཡིན་ནོ། དྲི་བ་བདུན་པར། འདྲེས་པའི་རྦ་ལ་གཡེངས་པ་འདི་རོ་གཅིག་ཆུང་འབྲིང་ཆེན་པོ་གང་གི་དུས་སུ་འབྱུང་ཞེས་དྲི་བའི་རྒྱུ་མཚན་ཡང་དེ་ཀའོ། །
རང་ལན། རྗེ་པད་དཀར་ཞབས་ཀྱིས། དེ་དག་བརྟན་པ་མ་ཐོབ་དང༌། ཐོབ་དང་ཤིན་ཏུ་ཐོབ་རིམ་བཞིན། ཆུང་ངུ་འབྲིང་དང་ཆེན་པོ་ཡི། ། དབྱེ་བ་རྣམ་པ་བཅུ་གཉིས་བཤད། ཅེས་རྩ་བ་རྣལ་འབྱོར་བཞི་ལ། བརྟན་པ་མ་ཐོབ་པ་ཆུང་ངུ༌། ཅུང་ཟད་ཐོབ་པ་འབྲིང་པོ། ཤིན་ཏུ་ཐོབ་པ་ཆེན་པོ་སྟེ་བཅུ་གཉིས་ཡོད་པའི།
རོ་གཅིག་ཆེན་པོའི་སྐབས་སུ་རྗེས་ཤེས་མེད་དེ། རྣལ་འབྱོར་དེ་ལ་བརྟན་པ་ཐོབ་པའི་ཕྱིར། འོན་ཀྱང་ཆུང་འབྲིང་གཉིས་ལ་འབྱུང་སྟེ་གོམས་སྟོབས་ཀྱིས་ཤས་ཆེ་ཆུང་ནི་ཡོད་དོ། ། མཐའ་དཔྱོད་ནི། ཆུང་འབྲིང་ཆེ་གསུམ་ཐམས་ཅད་ཁྱབ་མཉམ་དུ་བཏང་ན་ཉམས་ལེན་གྱི་ཁྲིགས་ག་ལ་གནོད་པས་སྐབས་ཕྱེད་པར་བྱའོ། ། དྲི་བ་བརྒྱད་པར། རོ་གཅིག་དག་པ་ས་གསུམ་དང་སྦྱར་ཚེ། ས་བརྒྱད་པ་བ་ལ་ཕྱིར་ཆད་ལྟ་བུའི་སྣང་བ་མེད་ཀྱང་ནང་ཏིང་ངེ་འཛིན་གྱི་འཕྲོ་འདུའི་སྣང་བ་ཡོད་པར་གསུངས་ལ། ཏིང་ངེ་འཛིན་གྱི་སྣང་བས་སྣང་བའི་གོ་ཆོད་དམ་མི་ཆོད། ཆོད་ན་ཏིང་ངེ་འཛིན་དེ་ནི་སོ་སོ་རང་རིག་པའི་ཡེ་ཤེས་ཡིན་ལ།
དེ་སྣང་མེད་ཡིན་པར་སྤྲོས་བྲལ་གྱི་ངོ་སྤྲོད་སྐབས་སུ་མ་བཤད་དམ། གོ་མི་ཆོད་ན་དེ་སྐབས་སུ་སྣང་སེམས་དབྱེར་མེད་རྟོགས་པའི་སྣང་བ་དེ་ངོས་ཟུང་ཤིག ཅེས་དྲི་བའི་རྒྱུ་མཚན། མཐའ་དཔྱོད་ཐམས་ཅད་དྲི་བ་བཅུ་གཅིག་པའི་སྐབས་སུ་བཤད་པ་དེས་འཐུས་པར་མཆིས་སོ་ཨང༌། དྲི་བ་དགུ་པར། སྒོམ་མེད་ཀྱི་སྐབས་སུ་དྲངས་པའི་ལུང་ཕྱག་རྒྱ་ཆེན་པོ་གཉུག་མ་ཆིག་ཆོད་དུ་བསྟན་པའི་གཞུང་ཤོ་ལོ་ཀ་གཅིག་པོ་འདི་ཉིད། རང་ལུགས་ཀྱི་ལོ་རྒྱུས་སུ། རྗེ་བཙུན་ཏིལླིའི་དྲུང་དུ་པཎ་ཆེན་ནཱ་རོས་དཀའ་བ་ཆེན་པོ་བཅུ་གཉིས་ཐུགས་ཉམས་སུ་བསྟར་བའི་མཐར་ཁྲག་རླུང་གི་རྐྱེན་གྱིས་བརྒྱལ་དུས། ཏིལླིས་མཆིལ་ལྷམ་ནཱ་རོའི་དཔྲལ་བར་འདེབས་པ་དང་ལྷན་ཅིག་ཚིགས་སུ་བཅད་པ་འདི་གསུངས་པར་བརྟེན་ནཱ་རོས་མཐོང་ལམ་གྱི་རྟོགས་པ་མངོན་དུ་གྱུར་ཚུལ་བཤད་པ་ཨེ་གཟིགས། མཐོང་མོད་དེ་ལས་ཅིར་འགྱུར་ཞེ་ན།
བདེན་པ་གསར་མཐོང་དེ་ཀ་རྣལ་འབྱོར་བཞིའི་སྤྲོས་བྲལ་ཡིན་པར་གཞུང་དུ། སྤྲོས་བྲལ་ནི་མཐོང་ལམ་ཞེས་ས་ལམ་གྱི་དྲོད་རྟགས་འབྱེད་པའི་སྐབས་སུ་བཤད་པ་དེས་ན། ལུང་དེས་སྤྲོས་བྲལ་བསྟན་ནས། མི་མནོ་མི་བསམ་སོགས་དོན་ཚན་དྲུག་པོས། ཇི་ལྟ་བ་ངོ་འཕྲོད་པའི་མཉམ་བཞག་ཡེ་ཤེས་དེ་སྐྱོང་ཚུལ་དུ་བྱས་ནས་འཆད་རིགས་པ་ལ་སྒོམ་མེད་དུ་སྟོན་པའི་རྒྱུ་མཚན་ཅི་ཞིག གལ་ཏེ་སྤྲོས་བྲལ་དང་སྒོམ་མེད་ཀྱི་ངོ་བོ་ལ་ཁྱད་པར་མེད་པས་དེ་སྐད་མཛད་དོ་སྙམ་ན། འོ་ན་སྤྲོས་བྲལ་ཆུང་དུ་ནས་སངས་རྒྱས་ཀྱི་སའི་བར་དུ་ངོ་བོ་ལ་ཁྱད་པར་མེད་པ་བཤད་མོད། དེ་ལྟ་ན་བར་དེར་རོ་གཅིག་ལ་ཇི་ལྟར་སྨྲ། ཟུར་འཇོག་མཛད་དམ། མཁས་པའི་ཡིག་ཆ་གོ་ངེས་ཀྱི་དགོངས་པ་ལེན་ལུགས་གལ་ཆེ་བ་འདྲ་བ་ལགས་སོ། །
ཞེས་དྲི་བའི་རྒྱུ་མཚན་ནི་དེ་ཀར་ཟད་ལ། དངོས་ལན་ནི། གཉུག་མ་ཆིག་ཆོད་ཀྱི་ལུང་གིས་སྤྲོས་བྲལ་གྱི་ངོ་བོ་རྗེན་པར་བསྟན་པ་དེ་ཉིད། གང་ཟག་དམན་འབྲིང་གཉིས་ལ་རྒྱུན་སྐྱོང་ཕྱིར། མི་མནོ་མི་བསམ་མི་དཔྱད་ཅིང༌། ། མི་སྒོམ་མི་སེམས་རང་བབས་བཞག ། ཅེས་གསུངས་པ་ལྟར་འགྲེལ་དགོས་ལ། དབང་པོ་ཡང་རབ་ལ་གཉུག་མ་ཆིག་ཆོད་ལྟར་གྱི་ངོ་སྤྲོད་ལས་མ་གཡོས་ཕྱིན། རྒྱུན་སྐྱོང་བའི་དལ་བབ་བསྟེན་མི་དགོས་པས་ཏིལླི་པའི་ཆོས་དྲུག་པོ་ལ་བཟླ་བའི་ཚིག་ཏུ་ཤེས་པར་བྱའོ། ། དེ་ཡང་གཉུག་མའི་གཤིས་ལ་མི་མནོ་བ་སོགས་དྲུག་གིས་མ་རེག་ཅིང་མ་བསླད་པའོ་ཞེས་གོ་བ་ལེན་དགོས་སོ། །
མཐའ་དཔྱོད་ནི། ལམ་རིམ་འདི་དག་གང་ཟག་གི་དབང་པོ་དང་སྦྱར་ནས་སྨྲ་བ་ལ་མི་རིགས་པ་མེད་དོ། ། དྲི་བ་བཅུ་པར། དེ་ནས་རྗེས་ཀྱི་བྱ་བ་ཕྱག་རྒྱ་ཆེན་པོ་ངོས་བཟུང་ཞིང་རང་ངོ་སྤྲོད་པའི་སྐབས་སུ། གཞི་གཏན་ལ་དབབ་པའི་རྣལ་འབྱོར་བཞི། དེ་བཞིན་དུ། ལམ་ཉམས་སུ་བླང་བའི། ཉམས་མྱོང་གི་སྤུ་རིས་འབྱེད་པའི། ས་ལམ་གྱི་དྲོད་རྟགས་འབྱེད་པའི། འབྲས་བུ་མངོན་དུ་གྱུར་པའི་རྣལ་འབྱོར་བཞི་ཚན་ལྔར།
གཞི་ཕྱག་རྒྱ་ཆེན་པོ། ལམ་ཕྱག་རྒྱ་ཆེན་པོ། འབྲས་བུ་ཕྱག་རྒྱ་ཆེན་པོའི་རྣམ་པར་བཞག་པ་ཀུན་འདུས་ཕྱིར་བཤད་གཞི་རྒྱ་ཆེ་ལ་དཔངས་མཐོ་བ་འདིར་དྲི་རྒྱུ་མང་དུ་འདུག་ནའང༌། ཧ་ཅང་མང་དོགས་མཐོང་ནས་རེ་ཞིག་བཏང་སྙོམས་སོ། ། དྲི་བ་བཅུ་གཅིག་པར། གེགས་དང་གོལ་ཤོར་བཅད་པའི་སྐབས་སུ། སྣང་བ་དགྲར་ལངས། རྣམ་རྟོག་དགྲར་ལངས། སྟོང་པ་དགྲར་ལངས་ཏེ། གེགས་གསུམ་པོ་ལམ་མ་བསྒོམ་པའི་གང་ཟག་ཅི་རིགས་ལའང་འོང་ཞིང་འདུག་ལ།
གང་ཟག་དེ་རིགས་ལ་གེགས་གསུམ་ཅི་རིགས་བྱུང་ཚེ། དེ་སེལ་ཐབས་སུ་སྣང་བ་སེམས་སུ་དང༌། རྣམ་རྟོག་ཆོས་སྐུར་དང༌། སྣང་སྟོང་ཟུང་འཇུག་ཏུ་ངོ་སྤྲད་ཀྱང་གོམས་ཤུགས་ཆུང་བས་ཇི་བཞིན་དུ་ངོ་འཕྲོད་པ་ནི་དཀའ། དེ་སྒོམ་གེགས་མིན་པར་འདུག་ཀྱང་སེལ་བ་ཤར་ཚེ་ཇི་འདྲས་སེལ། དབྱུག་པའམ་མེ་ཕུང་ལྟ་བུས་སོ་སྙམ་ན། དེ་ཡང་ལེགས་མོད་ཀྱི། རིག་པ་སྐད་ཅིག་མའི་སྟེང་ནས་སེལ་ན་ཇི་ལྟར་མཛད། ཅེས་འདྲི་བའི་རྒྱུ་མཚན་དེ་ཀར་ཚང༌། རང་ལན་ནི།
སྔར་སྒོམ་མ་བྱས་པའམ། བྱས་ཀྱང་ཉམས་མྱོང་མ་ཤར་བ་ཞིག་ལ་གེགས་གསུམ་ཀའམ་གང་རུང་ཞིག་བྱུང་ན་དེ་སེལ་ཐབས་ནི། གང་ཟག་དབང་རྣོན་ཡིན་ན། གེགས་ཀྱི་འཁྲུལ་སྣང་དེ་ཀ་ཆོས་སྐུར་ངོ་སྤྲད་པ་བཞིན་དུ་འཕྲོད་པའང་ཡོད་ལ། དེ་ནི་འཁྲུལ་ཐོག་ཏུ་གྲོལ་བའི་གདེང་རྙེད་ཟེར་བ་དེ་ཡིན། འཁྲུལ་པ་གཞི་དང་ཕྲལ་བས་འཁྲུལ་མེད་རང་སོ་ཚུགས་པ་ཞེས་བྱ་བ་དེ་ཀའོ། ། དོན་དུ་ན་འཁྲུལ་པའི་དེ་ཁོ་ན་ཉིད་མངོན་དུ་གྱུར་པ་སྟེ་རབ་ལྟ་ཐོག་ནས་གེགས་སེལ་བ་ཞེས་པ་དེའོ། ། ཡང༌། གང་ཟག་དབང་རྟུལ་གོམ་སྟོབས་ཆུང་བ་འདྲ་ལ་དེ་བཞིན་མི་འོང་ཀྱང༌། ཐབས་ལ་མཁས་པས་དམིགས་པ་དང༌།
འཁྲུལ་འཁོར་དང༌། ཟས་སྤྱོད་སོགས་ཀྱིས་གེགས་སེལ་རིམ་པ་མང་པོ་བཤད་པ་རྣམས་གང་འོས་སུ་བསྟེན་པར་བྱ། རིག་པ་སྐད་ཅིག་མས་སེལ་བ་ནི་དབང་པོ་ཡང་རབ་ལ་གོང་དུ་བཤད་པ་དེས་སེལ། དབང་དམན་ལ་ནི་བླ་མའམ་གྲོགས་མྱོང་བ་ཅན་ལྟ་བུའི་གཞན་རྐྱེན་ལ་ལྟོས་པ་མང་སྟེ། ཇོ་བོ་སྙེ་ཐང་དུ་བཞུགས་དུས། རྒྱ་གར་དུ་ངའི་སློབ་མ་ཞིག་ལ་གེགས་བྱུང་འདུག་པས་ང་སྒོམ་བྱེད་དགོས་གསུང༌། འོ་ན་བླ་མས་བསྒོམས་པས་སློ་བ་མ་ལ་ཕན་ནམ་ཞུས་པས་ལོས་ཕན། མི་ཕན་ན་བླ་མས་དགོས་པ་མེད་གསུང་པས་མཚོན་ནོ། ། མཐའ་དཔྱོད་ནི། ཁྲིད་ཡིག་ཆེན་པོ་ཚོར་གང་ཟག་གི་ཁམས་དང་དབང་པོ་དང་དད་པ་དང་བརྩོན་འགྲུས་སོགས་དང་སྦྱར་བའི་གེགས་སེལ་ཤིན་ཏུ་མང་བ་བཤད་ཅིང༌།
འགྲོ་མགོན་ཀོ་བྲག་བ། རྗེ་ཡང་དགོན་པ། གྲུབ་ཐོབ་ཨོ་རྒྱན་པ་སོགས་ཀྱིས་མྱོང་བཅོས་མང་དུ་མཛད་པ་རྣམས་ཀྱང་གོ་བར་བྱའོ། ། དྲི་བ་བཅུ་གཉིས་པར། སྒོམ་ཆེན་ལ་འདི་རིགས་འབྱུང་བའི་དབང་དུ་བྱས་ན། སྒོམ་གསར་པ་ཁོ་ན་ལ་འབྱུང་ངམ། སྒོམ་མཐོ་སར་ཡང་འབྱུང་སྲིད། སྒོམ་མཐོན་པོ་ལའང་འབྱུང་བ་ནི། དཔེར་ན་དཔལ་ལྡན་ཕག་མོ་གྲུབ་པའི་སློབ་མ་སྒོམ་རོ་གཅིག་སྐྱེས་པ་གཅིག རྗེ་དེའི་འཕྲལ་གྱི་མཛད་པ་འདྲ་ལ་ལོག་ལྟ་ཕྲ་མོ་བྱུང་བ་ལ་བརྟེན་སྨྱོ་བའི་གཏམ་རྒྱུད་འདུག་པ་དེའི་ཚེ་ན་ཁོང་རོ་གཅིག་པ་ཡིན་པས་ལོག་པར་ལྟ་བའི་འཆར་སྒོ་དེ་ཉིད་སེམས་སུ་ནི་ཤེས་ཟིན།
འཁྲུལ་གྲོལ་གྱི་བར་ལག་འགྱེལ་བས་རྣམ་རྟོག་ཆོས་སྐུར་རྟོགས་ཟིན། སྣང་བཞིན་དུ་སྟོང༌། སྟོང་བཞིན་དུ་སྣང་བར་ཤེས་པས་སྣང་སྟོང་ཟུང་འཇུག་ཏུ་ནི་རྟོགས་ཟིན། ད་འོ་ན་ཁོ་ལ་སུ་དགྲར་ལངས་ནས་སྨྱོ་བ་ཡིན། ལོག་ལྟའི་དྲི་མ་དེའོ་སྙམ་ན། དྲི་མ་དེ་གེགས་གསུམ་གང་རུང་དུ་འདུར་མི་འདོད་དམ། དེ་ལྟ་བུ་བྱུང་ན་སེལ་ཐབས་ཨི་ཏིག་པ་རང་དེ་གང་ཡིན། ཡང་གསུམ་ཀ་དགྲར་ལངས་སོ་སྙམ་ན། འོ་ན་དེ་འདྲ་དེང་སང་གི་རོ་གཅིག་པ་ལ་ལའི་རྣམ་ཐར་སྐྱོང་བར་འདུག་པ་ཅི་ཞིག་བྱར་ཡོད། ཅེས་དྲི་བའི་རྒྱུ་མཚན།
གེགས་དེ་སྒོམ་མཐོ་སར་ཡང་འབྱུང་ན། རོ་གཅིག་རྟོགས་མ་ཐག་པ་དང༌། དེ་ལས་དམའ་བ་དག་ལ་སྨོས་མ་དགོས། དེས་ན་ཐབས་དང་སྟོབས་མཚུངས་ཇི་ལྟར་སྦྱོར་ཤེས་བརྟག་པའི་ཕྱིར་དུའོ། ། རང་ལན་ནི། སྣང་བ་དང༌། རྣམ་རྟོག་དང༌། སྟོང་པ་དགྲར་ལངས་གསུམ་པོ་སྒོམ་མཐོ་དམན་གང་དུའང་འབྱུང་སྲིད། སེལ་ཐབས་གདུལ་བྱའི་དབང་པོ་དང་གོམས་ཤས་ཆེ་ཆུང་གི་བབས་འགྲོས་ཀྱིས་སེལ་དགོས་ཏེ་སྔར་བཤད་པ་ལྟར་རོ། །

འགྲོ་མགོན་རིན་པོ་ཆེའི་སློབ་མའི་གཏམ་རྒྱུད་ཀྱི་དོན། དཔེར་ན་རྣལ་འབྱོར་པ་བཟང་པོར་བརྩི་བ་ཁ་ཅིག་ཀྱང་ཡང་དག་མཐའ་ལ་རྩེ་གཅིག་ཏུ་མི་གནས་པར་ཡང་ག་གི་དྲན་པ་ཁོ་རང་བག་ཆགས་ཀྱི་འཆར་སྒོ་ཅི་རིགས་པར་ལྡང་སྟེ། ཁ་གཅིག་ལ་ནི་མི་དགེ་བའི་རྣམ་རྟོག་ཏུ་སྣང་བ་ནི། ཆོས་རྗེ་རྒོད་ཚང་པའི་གསུང་དུ། སྒོམ་རོ་གཅིག་པ་ལའང་ཆགས་སྡང་གི་སྣང་བ་རྣ་བར་ཤིང་བུ་བཙུགས་པ་ཙམ་འབྱུང་སྲིད་ཞེས་དང༌། རོ་གཅིག་ཆེན་པོ་མངོན་གྱུར་གྱི་གྲུབ་ཐོབ་ཨོ་རྒྱན་རྒྱལ་པོས་གངས་ཏི་སེར་འཆར་སྒོ་དགེ་སྡིག་ལ་རྡེའུ་དཀར་ནག་བཞག་པས་དང་པོར་ནག་པོ་ཤས་ཆེ། བར་དུ་མཉམ། ཐ་མ་དཀར་པོ་འབའ་ཞིག་བྱུང་བའི་གཏམ་རྒྱུད་འདུག་པ་དེ་བཞིན་དུ། ཁོང་པའང་བག་ཆགས་ཀྱི་དབང་ལས་ལོག་ལྟ་ཕྲ་མོ་དེས་སྨྱོ་བར་འདུག མཛོད་རང་འགྲེལ་གྱི་ལུང་ལས་འབྱུང་བ་བཞིན། ཉེས་པ་ཕྲ་མོ་འདི་འདྲ་བ་བྱིས་པ་ལག་མཐིལ་འདྲ་བས་མི་རྟོགས།
འཕགས་པ་མིག་དང་འདྲ་བས་རྟོགས་ཞེས་གསུངས་ཏེ་དེ་ནི་འདུ་བྱེད་ཀྱི་སྡུག་བསྔལ་ལོ། དེ་ནི་དེ་སྡུག་བསྔལ་གྱི་ཐ་མ་སྟེ་ཕྱིན་ཆད་དེ་འདྲ་བ་མི་འབྱུང་བས་ལོ་རྒྱུས་ཀྱི་འཕྲོར། ཁོང་ལྟ་བུའི་རྣལ་འབྱོར་པ་ལ་དེ་འདྲ་འོང་མ་འཐད་ན་ཞུས་པས་དགེ་སྦྱོར་བཟང་བས་དེ་ཀ་ད་ལྟ་རང་ལ་སྨིན་པ་ཡིན་མོད། ད་ཕྱིན་ཆད་འདི་རིགས་མི་འབྱུང་གསུང་ངོ༌། ། མཐའ་དཔྱོད་ནི། གང་ཟག་གི་དབང་པོའི་བྱེ་བྲག་བསམ་གྱིས་མི་ཁྱབ་པས་གང་ལ་གང་འཚམས་ཀྱི་གནད་དང་སྦྱོར་བ་གལ་ཆེའོ། ། དྲི་བ་བཅུ་གསུམ་པར། གོལ་ས། ལམ་མ་བསྒོམས་པའི་གང་ཟག་རང་རང་གི་ལས་ཀྱིས་ཁམས་གསུམ་དུ་སྐྱེས་པ་དང༌། སྒོམ་པའི་གང་ཟག་བདེ་གསལ་མི་རྟོག་པའི་ཉམས་ལ་ཞེན་པས་ཁམས་གསུམ་དུ་སྐྱེས་པ་གཉིས་ལ།
ལས་དང་ལས་ཀྱི་འབྲས་བུ་བཟང་ངན་གྱི་ཁྱད་པར་བཤད་ཁུང་ཨེ་གཟིགས་ཞེས་དྲི་བའི་རྒྱུ་མཚན་ནི་དེ་ཀའོ། ། རང་ལན། སྣང་བས་མི་འཆིང་ཞེན་པས་འཆིང་བ་བཞིན། སྒོམ་པ་དང་མ་བསྒོམས་པ་སུ་ཞིག་ཡིན་ཀྱང་འདྲ། ཁམས་གསུམ་དུ་གོལ་བ་ནི་ཞེན་པ་འབའ་ཞིག་གིས་བྱེད་དེ། སྒོམ་ཉམས་ཀྱི་བདེ་གསལ་མི་རྟོག་གསུམ་ལ་ཞེན་པ་དང༌། མ་བསྒོམས་པའི་གང་ཟག་འཁྲིག་བདེ་ལྟ་བུ་ལ་ཞེན་པ་དང༌། སྒྱུ་ཐབས་དང་དྲན་གསལ་ལྟ་བུ་ལ་ཞེན་པ་དང༌། གཉིད་དང་བླང་དོར་ལ་རྨོངས་པ་དང༌། གང་ཡང་མི་དྲན་པའི་ཧོན་ཧོན་ལ་རློམ་ཞེན་དུ་འཛིན་པ་རྣམས་ཁམས་གསུམ་འཁོར་བའི་རྒྱུར་གཅིག
འོན་ཀྱང་བདེ་གསལ་མི་རྟོག་གསུམ་ཉམས་སུ་ལེན་པ་ཁོ་ནའོ་ཞེས་པའི་ལོག་རྟོག་སྐྱེ་བར་འགྱུར་བའི་གནས་ཡོད་དོ། ། དྲི་བ་བཅུ་བཞི་པར། གོལ་ཞེས་པའི་དོན་དེ་དང་དེར་སྐྱེ་བ་ལ་ཟེར་ལགས་སམ། ཞེས་དྲི་བའི་རྒྱུ་མཚན་ནི་དེ་ཀའོ། ། དངོས་ལན། སྒོམ་མ་སྒོམས་གང་ལའང་གོལ་བའི་དོན་དེ་དང་དེར་སྐྱེས་པ་ལ་ཟེར་རོ། ། མཐའ་དཔྱོད་འོག་ཏུ་འཆད། དྲི་བ་བཅོ་ལྔ་པར། སྒོམས་པས་བདེ་ཉམས་བཟང་པོ་སྐྱེས། དེ་ལ་ཞེན་པ་མ་སེལ་བས་རྒྱུ་བྱས་ནས།
འདོད་ཁམས་ལ་བཅུ་གཅིག་ཡོད་པའི་ནང་ཚན་ངན་འགྲོ་གསུམ་དུ་སྐྱེ་བ་ཨེ་སྲིད། སྲིད་ན་མདོ་ལས། སྐད་ཅིག་བསམ་གཏན་ཐུན་ཞུགས་ན། ། ཁམས་གསུམ་གང་བའི་སེམས་ཅན་ལ། ། སྲོག་སྦྱིན་པས་ནི་འདི་དོན་ཆེ། ། ཞེས་སོགས་ཀྱིས་ཕན་ཡོན་ཆེན་པོར་སྟོན་པའི་གཞུང་ཡང་མི་བདེན་པ་ལྟ་ཞིག་མི་སྲིད་པ་ཞིག་ན། དོ་ཧར། ཏིལ་གྱི་ཤུན་པ་ཙམ་གྱི་ཟུག་རྔུས་ཀྱང༌། ། ནམ་ཞིག་སྡུག་བསྔལ་འབའ་ཞིག་བསྐྱེད་པར་བྱེད། ། ཅེས་གསུངས་པའི་ཟུག་རྔུ་དེ་ཞེན་པ་ལ་ཆ་བཞག
ཞེན་པ་དེའི་རང་བཞིན་མ་ཤེས་པ་རྒྱུན་འཐུད་པས་སྲིད་པར་སྐྱེ་བའི་ལས་སོགས་པའི་དབང་དུ་མཛད་ནས། དོ་ཧར། གང་ལ་ཞེན་པ་ཡོད་པ་དེ་ཡང་ཐོང༌། ། ཞེས་གསུངས་པ་ཅི་རེད། ཅེས་དྲི་བའི་རྒྱུ་མཚན་ནི་དེ་ཀའོ། ། རང་ལན། ལམ་སྒོམ་པའི་འབྲས་བུ་ལ་ངན་འགྲོར་འགྲོ་བ་ག་ལ་སྲིད། འོན་ཀྱང་ཡང་དག་པའི་བཤེས་གཉེན་གྱིས་མ་ཟིན་པའི་འཛིན་པས་བསྒོམ་པ་ཅི་རིགས་ཞིག་དུག་གསུམ་གྱི་རྐྱེན་དུ་སོང་བས་ངན་འགྲོར་གཞོལ་ཞིང་བྱང་ཆུབ་ལ་ཐག་རིང་པོར་འགྱུར་བ་ན། རིན་ཆེན་ཕྲེང་བར། ཞེ་སྡང་གིས་ནི་དམྱལ་བར་སྐྱེ། །
ཆགས་པས་ཡི་དྭགས་འགྲོ་བར་འགྱུར། ། རྨོངས་པ་ཕལ་ཆེར་དུད་འགྲོར་འགྲོ། ། ལྡོག་པས་ལྷ་དང་མི་ཉིད་དོ། ། ཞེས་གསུངས། དེས་ན་མདོའི་ལུང་མི་བདེན་པར་འགྱུར་བའི་སྐྱོན་མེད་དེ། ལུང་དེར་ཕན་ཡོན་ཆེན་པོ་བཤད་ཀྱི་ངན་འགྲོར་འགྲོ་བ་དང་མི་འགྲོ་བའི་མཐའ་དཔྱོད་དངོས་ཤུགས་གང་ལའང་མི་འདུག་ཅིང༌། ཡི་དྭགས་དུད་འགྲོའི་སྐྱེ་གནས་པ་ཁ་ཅིག་བསོད་ནམས་ཀྱི་མཐུས་སྟོབས་འབྱོར་ཅན་དུ་བཤད་པའི་ཕྱིར་རོ། ། དོ་ཧའི་ལུང་ཚན་གཉིས་ཀྱང་བདེན་ཏེ། ཞེན་པ་འདི་འཆིང་བའི་རྩ་བར་གསུངས་པའི་ཕྱིར་རོ། ། མཐའ་དཔྱོད་ནི།
འཁོར་གསུམ་གྱིས་མ་དག་པའི་དགེ་བ་བསོད་ནམས་ཆ་མཐུན་གང་ཡང་རུང་བ་རྣམས་སྨོན་ལམ་གྱིས་ཟིན་ན་བྱང་ཆུབ་ཀྱི་རྒྱུར་འགྲོ་ཞིང་གནས་སྐབས་སུ་དཔལ་དང་ལྡན་ལ། དག་ན་གནས་སྐབས་སུ་བདེ་ཞིང་སྐྱིད། མཐར་ཐུག་སྐུ་གཉིས་མངོན་དུ་བྱེད་དོ། ། དྲི་བ་བཅུ་དྲུག་པར། ཡང་མདོ་ལས། འཇིག་རྟེན་དག་ན་ཏིང་འཛིན་སྒོམ་བྱེད་ཀྱང༌། ། དེས་ནི་བདག་ཏུ་འདུ་ཤེས་འཇིག་མི་འགྱུར། ། དེས་ནི་ཉོན་མོངས་ཕྱིར་ཞིང་རབ་འཁྲུག་སྟེ། ། ལྷག་སྤྱོད་ཀྱིས་ནི་ཏིང་འཛིན་འདི་བསྒོམ་བཞིན། ། ཞེས་འཇིག་རྟེན་པའི་ཏིང་ངེ་འཛིན་བསྒོམས་པས་སླར་ངན་སོང་དུ་སྐྱེ་བའང་སྲིད་དོ་ཞེས་གསུངས་མཁན་དེང་སང་འདུག་ཀྱང༌།
དེ་ཏིང་ངེ་འཛིན་བསྒོམས་པའི་ནུས་པས་ངན་སོང་དུ་སྐྱེས་པ་གར་ཡིན། ། བདག་ཏུ་ལྟ་བའི་འདུ་ཤེས་ཡང་དག་པའི་ཤེས་པས་སྦྱང་མ་ཚུགས་པའི་དབང་ལས་སྔར་བསགས་ཀྱི་ལས་ངན་མ་ཆོམས་པའི་རྒྱུ་དང་རྐྱེན་དུ་འོས་པ་ཕྲད་ནས་དེར་སྐྱེས་པ་ཡིན་པ་ལུང་ལ་དཔྱད་པས་ཤེས་པར་གདའ་བ། ཅེས་དྲི་བའི་རྒྱུ་མཚན། དངོས་ལན། མཐའ་དཔྱོད་ཐམས་ཅད་ཚིག་དེ་ཀས་གོ་བར་འགྱུར་བས་བཟློས་མ་དགོས་སོ། ། དྲི་བ་བཅུ་བདུན་པར། ཤོར་ས་བཞིའི་རེ་རེ་ལའང་ཡེ་ཤོར་དང་འཕྲལ་ཤོར་གཉིས་གཉིས་མཛད་པ་འོང་འདུག་པ་དེ་གཉིས་བཅོས་སྟབས་གང་བདེའི་རྒྱུ་མཚན་ཞུའོ། ། ཞེས་དྲི་བའི་རྒྱུ་མཚན་ནི། གོ་ཡུལ་དང་ལག་ལེན་ནམ། སྔོན་ལས་དང་འཕྲལ་རྐྱེན་ལྟ་བུ་གང་གཙོ།
སེལ་སྟབས་གང་བདེ་དྲིས་པའོ། ། རང་ལན་ནི། དཔེར་ན་སྟོང་ཉིད་ཤེས་བྱའི་གཤིས་ལ་ཤོར་བ་ལྟ་བུ་ལ་མཚོན་ཀྱང་ཡེ་ཤོར་སེལ་དཀའ་སྟེ། གོ་ཡུལ་རྟོག་པ་ཡིན་པའི་རློམ་ཚོད་འདྲ་བ་དཀའ་བ་ནི་རང་རང་གི་ངེས་ཤེས་དེ་བག་ལ་ཉལ་དུ་ཞ་བས་ཡིན་ལ། འཕྲལ་ཤོར་ནི་མཉམ་པར་འཇོག་ལུགས་མ་ལེགས་པ་དང་སྒོམ་གྱི་ལག་ལེན་མ་ཤེས་པས་ཧ་ཅང་གཅུར་དྲགས་སམ་གློད་ཐལ་བ་ཙམ་ཡིན་པས། དེ་ཙམ་སེལ་བ་ལ་ཚེགས་མེད་པའི་ཕྱིར་རོ། ། སེལ་མ་ཤེས་པར་རྒྱུན་འཐུད་ན་གཉིས་ཀས་སྐྱོན་བསྐྱེད་པ་གོ་བ་གལ་ཆེའོ། ། དྲི་བ་བཅོ་བརྒྱད་པར། ཉམས་རྟོགས་གོ་བ་གསུམ་གྱི་ཤན་འབྱེད་ལ་སོ་སོར་ཕྱེ་བའི་དབང་དུ་བཏང་ན། འདི་གསུམ་རིམ་པ་བཞིན་འབྱུང་བ་ཞིག་གམ།
མ་ངེས་པར་འབྱུང༌། དང་པོ་ལྟར་ན། ཐོས་བསམ་གྱི་གོ་བའི་སྒྲ་མི་གྲགས་པར་ཡང་ཉམས་བཟང་པོ་ཡོད་ཟེར་བ་དང༌། ཉམས་མྱོང་གི་དྲི་མི་མནམ་པར་ཡང་རྟོགས་པ་མཐོན་པོ་ཡོད་ཟེར་བ་དང༌། རྟོགས་པའི་རོ་མི་བྲོ་བར་ཡང་རྟོགས་ལྡན་དཔེ་བྲལ་ཡིན་ཟེར་བ་ཡོད་འདུག་པ་འདི་ངེས་པར་བདེན་ལགས་སམ། སྒྲ་འཇུག་པ་གཅིག་པའི་དབང་དུ་བྱས་ན། ལུང་རྣམ་དག་གི་བརྗོད་དོན་རྗེ་བཀའ་དྲིན་ཅན་གྱི་ཞལ་སྐྱིན་གྱིས་བཀྲལ་བ་ན། ཚོགས་ལམ་ཆུང་ངུ་ནས་སངས་རྒྱས་ཀྱི་སའི་བར་གྱི་རྣམ་གཞག་རྟོགས་ནུས་པ་དེས་ན། དགེ་སྦྱོར་ཡིད་ཡུལ་ཙམ་དུའང་མི་གནས་པའི་བདག་ཅག་ཐ་སྙད་པ་ཚོས་ཀྱང་སྤྱི་བརྟོལ་གཟེངས་བསྟོད་ནས་རྟོགས་ལྡན་བཟང་པོ་ཧ་ལས་རྦ་ལས་ཡིན་ནོ་སྨྲས་ན་ཐུགས་མི་ཁྲེལ་བའི་དགོངས་ཡངས་འཚལ་ལོ། ། ཞེས་དྲི་དགོས་པའི་རྒྱུ་མཚན་ནི་དེ་གའོ། །
རང་ལན། རྗེ་བཙུན་བྱམས་མགོན་གྱིས། འདི་ན་དང་པོར་ཐོས་པ་ལ་བརྟེན་ནས་ཚུལ་བཞིན་ཡིད་ལ་བྱེད་པ་འབྱུང༌། ཞེས་སོགས་གསུངས་ཤིང༌། དེ་བཞིན་དུ། ། བཀའ་བསྟན་བཅོས་གཞན་མང་པོར་ཡང་འབྱུང་བ་ལྟར་འདིར་ཡང༌། དོན་སྤྱི་མ་ནོར་བ་བློ་ཡུལ་དུ་ཤར་བ་གོ་བ། རང་མཚན་གྱི་རྣམ་པ་ཉམས་འོག་ཏུ་ཚུད་པ་ཉམས་མྱོང༌། རང་མཚན་མ་འཁྲུལ་བ་མངོན་སུམ་དུ་རྟོགས་པ་རྟོགས་པ་ཞེས་སམ། ཡང་ན་བློ་ཡུལ་དུ་ཡིད་ཆེས་པ་གོ་བ།
དེ་སེམས་ཀྱིས་མྱོང་བ་ཉམས། སེམས་རང་དེའི་ངོ་བོར་ཤར་བ་རྟོགས་པ་ཡིན་མོད་ཀྱི། ངོ་ཚ་བློས་བཏང་སྟེ་བཟང་མདོག་གཙོར་འདོན་གྱི་སྨྲ་བ་ལ་སྙིང་པོ་ཅི་ཡང་མ་མཆིས་སོ། ། ཡང་གོ་རིམ་དེ་ལྟར་མ་ཡིན་པར། ཐོག་མ་ཉིད་ནས་ཆོས་རབ་ཏུ་རྣམ་འབྱེད་ཀྱི་ཤེས་རབ་སྐྱེ་བའང་ཡོད་ལ། དེ་ནི་འདིར་བསྟན་གྱི་རྟོགས་པ་དང་གནད་གཅིག དེ་ལྟར་གྲུབ་ཐོབ་གླིང་གི་མགུར་ལས། དཔེ་ཡི་གེ་གཅིག་ཀྱང་མ་ཞུས་ཏེ། ། རྒྱལ་བའི་གསུང་རབ་རབ་འབྱམས་ལ། ། ཤེས་པའི་སྣང་བ་དེ་ནས་སྐྱེས། །
ཤེས་རབ་ཀྱི་སྤྱན་གཅིག་གནང་བ་འདྲ། ། ཞེས་གསུང་པ་དང་གཅིག་ཏུ་སྣང་ངོ༌། ། དྲི་བའི་འཕྲོར། ལམ་སྐོར་འདི་ལས་འཕྲོས་པའི་དོགས་གནས་ཤིན་ཏུ་ཆེས་མང་པོ་ལ་དྲི་རྟོག་དང་འབེལ་གཏམ་རྒྱ་ཆེར་ད་དུང་བྱར་ཡོད་མོད་ཀྱི། དྲི་བ་རྒྱ་ཆེས་ན་ལེན་འདེབས་དཀྱིལ་སྟོང་པའི་དཔེ་ཡོད་པར་བསམས་ནས་ད་ལམ་ཁྲིད་ཡིག་གི་ཚིག་རིས་འབའ་ཞིག་ལ་བཀྲིས་ནས་དོགས་དཔྱོད་ཞུས་པ་ལགས་ཞེས་པ་ནི་གོ་བདེའོ། ། ཟབ་དོན་སྙིང་པོར་སྦྱོར་བའི་ཐབས་ཀྱི་སྒོ། ། ཕྱག་ཆེན་ལྕགས་ཀྱི་མུ་དྲས་རྒྱས་བཏབ་པ། ། དྲི་ཚིག་ངེས་གསང་གནད་ཀྱི་ལྡེ་མིག་འདིས། ། ཅི་དགར་ཕྱེ་ནས་མཆོད་སྦྱིན་འགྱེད་དེ་ཡང༌། ། ཚུལ་མཐུན་ལན་གྱིས་དབུལ་མོད་དེ་ལྟ་ནའང༌། །
དྲི་ཡུལ་རྗེས་འབྲངས་བཅས་པ་ཆེར་སྙེམས་དངོམ། ། དག་སྣང་བརླན་བྲལ་རྨིག་རྒྱུའི་ཐང་ཆེན་དུ། ། ཆགས་སྡང་སྨིག་རྒྱུའི་དྲ་བ་སླད་ཀྱིས་བྲེས། ། རྒྱུ་མཚན་དངོས་ལན་མཐའ་དཔྱོད་མེ་ལོང་དུ ། ཕྱག་ཆེན་སྐྱེ་མཆེད་གསལ་རྫོགས་རང་ལན་འདི། ། རྣམ་དཔྱོད་བི་ཤྭ་ཀརྨའི་འཕྲུལ་གྱིས་བསྐྲུན། ། གཟུར་གནས་མཁས་དང་གྲུབ་པས་བསྔགས་པར་འོས། ། འདི་ལས་བསོད་ནམས་ཕུང་པོ་གང་ཐོབ་པ། ། དུས་གསུམ་བསགས་ཡོད་དགེ་བ་དང་འདྲེས་ནས། ། ཚོགས་གཉིས་རྒྱ་མཚོའི་རླབས་ཀྱིས་ཀུན་ཁྱབ་པའི། །
སྒྲུབ་བརྒྱུད་བསྟན་པ་འཕེལ་ཞིང་རྒྱས་པར་ཤོག ། དེ་ལྟར་རང་ལེན་ངེས་གསང་གནད་ཀྱི་ལྡེ་མིག་ཅེས་བྱ་བ་འདི་ཉིད་ནི། སྐྱ་སེར་དྲག་ཞན་མང་པོས་དངོས་དང་བརྒྱུད་པ་དང་ཕྲིན་ཡིག་གིས་ནན་ཆེར་བསྐུལ་བ་ལ་བརྟེན་ནས་གོང་མའི་གསུང་རྒྱུན་དཔང་པོར་བཀོད་དེ་བྱ་བྲལ་བ་སངས་རྒྱས་རྡོ་རྗེས། དབང་ཕྱུག་གི་ལོའི་ཐ་སྐར་ཟླ་བའི་དམར་ཕྱོགས་ཚེས་བཅུ་ལ། རྒྱལ་གྱི་ཤྲཱིའི་སྒྲུབ་གླིང་ཆེན་པོ་ཟུར་པུག་དཔལ་གྱི་དགོན་པར་སྦྱར་བ་ཕྱོགས་དུས་ཀུན་ལས་རྣམ་པར་རྒྱལ་བར་གྱུར་ཅིག ། སརྦ་མངྒལཾ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
