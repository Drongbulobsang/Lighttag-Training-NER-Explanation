བཀའ་བརྒྱུད་པའི་ཕྱག་ཆེན་ཆོས་སྐོར།
པོད ༡༦
ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་དངོས་གཞིའི་ཁྲིད་ཡིག་འོག་མིན་ཆེན་པོར་བགྲོད་པའི་ལམ་བཟང་།
"$ ༄༅། །ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་དངོས་གཞིའི་ཁྲིད་ཡིག་འོག་མིན་ཆེན་པོར་བགྲོད་པའི་ལམ་བཟང་ ཞེས་བྱ་བ་བཞུགས་སོ། ། ༄༅། །ན་མོ་གུ་རུ་བྷྱཿ རྡོ་རྗེ་འཆང་གིས་རྗེས་བཟུང་ཏིལླི་པའི། ། གདམས་པའི་མཛོད་འཛིན་ནཱ་རོ་ཏ་པའི་སྲོལ། ། འཛིན་སྐྱོང་སྤེལ་མཁས་མར་མི་དྭགས་གསུམ་སོགས། ། བཀའ་བརྒྱུད་བླ་མ་རྣམས་ལ་ཕྱག་བགྱིའོ། ། གྲུབ་བརྒྱའི་གཙུག་རྒྱན་མཉམ་མེད་རྒྱ་རས་དང༌། ། ཐམས་ཅད་མཁྱེན་དེས་པདྨ་དཀར་པོའི་ཞབས། ། ཆོས་ཀྱི་རྒྱལ་པོ་ངག་དབང་རྣམ་རྒྱལ་སོགས། །
དཔལ་ལྡན་འབྲུག་པ་བརྒྱུད་པར་བཅས་ལ་འདུད། ། ཆོས་དབྱིངས་སྤྲོས་མཚན་བྲལ་བའི་ནམ་མཁའ་ལ། ། ཡེ་ཤེས་ཉི་མ་ཁོར་ཡུག་འཆར་བའི་གཟིས། ། སྒྲུབ་བསྟན་པད་ཚལ་ཅི་ཡང་རྒྱས་མཛད་པའི། ། རྗེ་བཙུན་བླ་མའི་ཞབས་རྡུལ་སྤྱི་བོར་མཆོད། ། མདོ་སྔགས་ཆུ་ཀླུང་མ་ལུས་འདུས་པའི་བཅུད། ། གསང་ཆེན་བསྐྱེད་རྫོགས་རྒྱ་མཚོར་འཁྱིལ་བའི་སྙིང༌། ། ཕྱག་རྒྱ་ཆེན་པོའི་མན་ངག་ནོར་བུའི་ཕྲེང༌། ། འབྲལ་མེད་སྙིང་གི་རྒྱན་དུ་བཅང་ལ་རིངས། ། ཚུལ་འདི་ཚིག་ཉུང་དོན་རྒྱས་བྱིན་ཆེ་བར། །
བཞུགས་གང་རང་འདྲའི་བློ་རྟུལ་རྣམས་ཀྱི་ངོར། ། མདོ་ཙམ་ཉུང་ངུའི་ངག་གིས་འཆད་པ་ལ། ། རྩ་བརྒྱུད་བླ་མས་གནང་བ་སྦྱིན་དུ་གསོལ། ། ཞེས་མཆོད་པར་བརྗོད་ཅིང་བཀའི་གནང་བ་སྦྱིན་དུ་གསོལ་ནས། འདིར་གླེང་བར་བྱ་བའི་གཞི་ནི། སྤྱིར་བདག་ཅག་གི་སྟོན་པ་སངས་རྒྱས་བཅོམ་ལྡན་འདས་ཀྱི་བཀའ་མདོ་རྒྱུད་དགོངས་འགྲེལ་དང་བཅས་པའི་དགོངས་བཅུད། བྱེ་བྲག་ཏུ་བླ་མེད་རྒྱུད་སྡེ་མ་ལུས་པའི་མཐར་ཐུག་རྨད་བྱུང་རྒྱུད་ཀྱི་བསྟན་བྱའི་སྙིང་པོ། རྒྱ་གར་འཕགས་པའི་ཡུལ་ན་མཆོག་གཟིགས་རྣམ་གཉིས་སུ་གྲགས་པའི་ཞལ་གྱི་གདམས་པའི་ཉིང་ཁུ། གངས་རིའི་ཁྲོད་ཀྱི་གྲུབ་ཆེན་མར་མི་དྭགས་གསུམ་བརྒྱུད་པ་དང་བཅས་པའི་མན་ངག་གི་ཡང་སྙིང༌། དཔལ་ལྡན་འབྲུག་པའི་གདམས་ངག་གི་གཞུང་ཤིང་ལྟ་བུ་བཀའ་རྒྱ་ཅན་ལྔར་གྲགས་པའི་ཕྱི་མོར་བཞུགས་པ་ཕྱག་རྒྱ་ཆེན་པོ་འདི་སྟེ།
དེ་ཡང་སྟོན་པ་རྡོ་རྗེ་འཆང་ཆེན་པོས་གདུལ་བྱ་ཅིག་ཅར་བའི་སྐལ་བར་གསུངས་པའི་ཕྱིར། གྲུབ་ཆེན་ཏིལླི་པ་དང་པཎ་ཆེན་ནཱ་རོ་པ་ལ་སོགས་པའི་གོང་མ་རྣམས་ཀྱིས་གདུལ་བྱ་དབང་རྣོན་ཆོས་ཀྱི་རྗེས་འབྲང་དག་ལ། ཕྱག་རྒྱ་ཆེན་པོ་གཉུག་མ་ཆིག་ཆོད་ཀྱི་གདམས་པ་ལྟ་ཐོག་ནས་སྒོམ་པ་འཚོལ་བའི་ལུགས་སུ་བཏབ་པར་མཛད་པས་ཅིག་ཅར་དུ་གྲོལ་བ་ཐོབ་པའང་བགྲང་བ་ལས་འདས་པར་བྱོན་པར་སྣང་མོད། འོན་ཀྱང་ད་ལྟའི་སྐབས་ན་གང་ཟག་དེ་འདྲ་སྲིད་མཐའ་མ་དཀག་ཙམ་ལས། ཕལ་ཆེར་དབང་རྟུལ་དད་པའི་རྗེས་འབྲང་འབྱུང་ཤས་ཆེ་བར་དགོངས་ཏེ། རྗེ་མི་ལ་དང་དྭགས་པོས་སྒོམ་ཐོག་ནས་ལྟ་བ་འཚོལ་བའི་གདམས་པ་ཕྱག་རྒྱ་ཆེན་པོ་རྣལ་འབྱོར་བཞིའི་ལམ་ནས་རིམ་གྱིས་བཀྲི་བའི་བཀའ་སྲོལ་བཏོད་པར་མཛད་ཅིང༌། དཔལ་ཕག་མོ་གྲུ་པ་དང་ཆོས་རྗེ་འབྲུག་པས་དེ་ཉིད་གསལ་རྒྱས་སུ་གསུངས་པའི་མན་ངག་གི་ཟབ་གནད་མི་འཕྱུགས་པའི་སླད་དུ། ཀུན་མཁྱེན་པད་དཀར་ཞབས་ཀྱིས་སྔོན་འགྲོ་དངོས་གཞིའི་ཁྲིད་ཀྱི་རིམ་པ་ཟིན་བྲིས་སུ་བཏབ་པར་མཛད་པ་ལས། འདིར་དངོས་གཞིའི་ཁྲིད་ཟིན་གྱི་དགོངས་པ་ཇི་ལྟ་བར་འཆད་པ་ལ། གདམས་ངག་གི་མཚན་དང༌།
མཚན་དེ་ལྡན་གྱི་གཞུང་གཉིས་ལས། དང་པོ་གདམས་ངག་གི་མཚན་ལ་སྤྱི་དང་བྱེ་བྲག་གཉིས་ལས། དང་པོ་སྤྱིའི་མཚན་ནི། རྒྱ་གར་སྐད་དུ། མཧཱ་མུ་དྲཱ་ཞེས་པ། བོད་སྐད་དུ། ཕྱག་རྒྱ་ཆེན་པོ་ཞེས་བྱ་སྟེ། སྐད་གཉིས་ཤན་སྦྱར་ན། མཧཱ་ནི་ཆེན་པོ་དང༌། མུ་དྲཱ་ནི་ཕྱག་རྒྱ་ཞེས་བྱ།
དེ་ལ་སྨྲ་འདོད་པ་དག་ན་རེ། མུ་དྲའི་སྒྲ་རྒྱ་ཁོ་ན་ལ་འཇུག་པས་དེ་ལྟར་སྦྱར་བ་མི་འཐད་ཅེས་ཁ་ཚོན་གཅོད་པར་བྱེད་མོད། མུ་དྲའི་སྒྲ་ཕྱག་གམ་རྒྱ་སོ་སོར་བསྒྱུར་བ་དང༌། ཕྱག་རྒྱ་ཞེས་བསྡམས་ཏེ་བཤད་པའི་ཚུལ་གཉིས་ཡོད་པའི་ཕྱིར་དང༌། མ་ཟད་ཕྱག་གི་སྒྲ་བསྡུ་བའི་དབང་དུ་སོང་བ་ལས་ཤུགས་ཀྱིས་འཐོན་དགོས་པའི་ལུང་འོག་ཏུ་འབྱུང་བ་ལྟར་བཀྲལ་བའི་ཚུལ་རྣམས་ཡོད་པས་ཁ་ཚོན་མི་ཆོད་དོ། ། དེ་ཡང་མཚན་འདོགས་ཚུལ་ལ། འདེབས་པར་བྱེད་པའམ་བཏབ་པའི་དོན་གྱིས་ཕྱག་རྒྱར་འདོགས་པ་ནི། དཔེར་ན་འཇིག་རྟེན་ན་ཐམ་ག་ལྟ་བུས་གཞན་ལ་རྒྱས་འདེབས་པའམ་བཏབ་པས་ན་རྒྱ་ཟེར་བ་ལྟར། འདིས་འཁོར་འདས་ཀྱི་ཆོས་ཐམས་ཅད་ལ་རྒྱས་འདེབས་པའམ་བཏབ་པས་ན་ཕྱག་རྒྱ་དང༌། མཚན་མས་མཚོན་པར་བྱེད་པས་ཕྱག་རྒྱར་འདོད་པ་ནི།
དཔེར་ན་འཇིག་རྟེན་ན་གོ་ཆ་ལ་སོགས་པའི་མཚན་མས་སོ་སོའི་བྱེ་བྲག་མཚོན་པ་ལྟར། འདིས་འཁོར་འདས་ཀྱི་ཆོས་ཐམས་ཅད་ཀྱི་རང་བཞིན་ནམ་གནས་ལུགས་མཚོན་པས་ན་ཕྱག་རྒྱ་དང༌། མི་འདའ་བར་བྱེད་པས་ཕྱག་རྒྱར་འདོགས་པ་ནི། དཔེར་ན་འཇིག་རྟེན་ན་རྒྱལ་པོས་བཀའ་རྒྱ་བཏབ་པ་དེ་ལས་འཁོར་འབངས་རྣམས་ཀྱིས་འདའ་མི་ནུས་པ་ལྟར། འཁོར་འདས་ཀྱི་ཆོས་ཐམས་ཅད་འདི་ལས་མི་འདའ་བས་ན་ཕྱག་རྒྱ་ཞེས་བྱ། དེ་དག་དང་ཕྱོགས་འདྲ་བ་གཞན་ཡང་འཕགས་པ་ནམ་མཁའ་མཛོད་ཀྱིས་ཞུས་པའི་མདོ་ལས་གསུངས་པ་སོགས་རྣམ་གྲངས་མང་ངོ༌། ། མཚན་དོན་འགྲེལ་ན། ཕྱག་ནི་སྟོང་པ་ཉིད་རང་རིག་པའི་ཡེ་ཤེས་རང་ངོ་རང་གིས་ཤེས་པའི་དོན་དང༌། རྒྱ་ནི་འཁོར་བའི་རྒྱ་གཟུང་འཛིན་མ་རིག་འཁྲུལ་པ་ལས་གྲོལ་ཞིང༌། དེས་ཆོས་ཐམས་ཅད་ལ་རྒྱས་འདེབས་པའམ་བཏབ་པའི་དོན་དང༌།
ཆེན་པོ་ནི་ཐབས་ཤེས་དང་སྣང་སེམས་སོགས་ཟུང་དུ་འཇུག་ཅིང་གཉིས་མེད་མཉམ་པ་ཆེན་པོར་སྦྱོར་བའི་དོན་དུ་གསུངས་ཏེ། ཕྱག་ཆེན་ཐིག་ལེ་ལས། འདི་ནི་ཕྱག་རྒྱ་ཆེན་པོ་སྟེ། ། ཕྱག་ནི་སྟོང་པའི་ཡེ་ཤེས་ཡིན། ། རྒྱ་ནི་འཁོར་བའི་ཆོས་ལས་གྲོལ། ། ཆེན་པོ་ཟུང་དུ་འཇུག་པའོ། ། ཞེས་དང༌། སྙན་རྒྱུད་རྡོ་རྗེའི་ཚིག་རྐང་ལས། ། ཕྱག་ནི་གཉིས་མེད་ཡེ་ཤེས་ངོ་ཡིས་ཟིན། ། རྒྱ་ནི་འཁོར་བའི་མདུད་པ་གྲོལ་བ་སྟེ། །
ཆེན་པོ་ཟུང་འཇུག་སྒྲོན་མེ་བལྟམས་པ་ལས། ། གཞན་གྱིས་མ་ཡིན་རང་གྲོལ་ཆོས་སྐུའོ། ། ཞེས་སོ། ། ཡང་ན་ཆོས་འདིའི་གོང་ན་གཞན་མེད་པའི་དོན་དུའང་གསུངས་ཏེ། གསང་བ་གྲུབ་པ་ལས། ཕྱག་རྒྱ་ཆེན་པོ་རྣམ་སྒོམ་པ། ། དེ་ཡི་གོང་ན་གཞན་མེད་པའོ། ། ཞེས་སོ། ། གཞན་ཡང་དུས་འཁོར་བཀའ་འགྲེལ་པདྨ་ཅན་ལས། ཕྱག་རྒྱ་ཞེས་པ་ནི་འདས་པ་དང༌།
མ་བྱོན་པ་དང༌། ད་ལྟར་བྱུང་བའི་དེ་བཞིན་གཤེགས་པ་ཐམས་ཅད་སྐྱེད་པར་མཛད་པ་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་ལ། རབ་ཏུ་མི་གནས་པའི་མྱ་ངན་ལས་འདས་པའམ། མི་འཕོ་བའི་བདེ་བས་བདེ་བ་ལ་རྒྱས་བཏབ་པས་ན་ཕྱག་རྒྱ་སྟེ། ལས་ཀྱི་ཕྱག་རྒྱ་དང༌། ཡེ་ཤེས་ཀྱི་ཕྱག་རྒྱ་ལས་ཁྱད་པར་དུ་གྱུར་པ་དང༌། འཁོར་བའི་བག་ཆགས་དང་བྲལ་བར་གྱུར་པས་ན་ཆེན་པོའོ། ། ཞེས་གསུངས། གསེར་སྡིངས་པའི་ཐེག་སྒྲོན་ལས་ནི། ཕྱག་རྒྱ་ཆེན་པོའི་ངེས་ཚིག་ནི། །
ལས་དང་ཉོན་མོངས་སྒྲིབ་པ་རྣམས། ། རང་གྲོལ་སེམས་ཉིད་ཆོས་སྐུ་རུ། ། མཇལ་བའི་ཕྱིར་ན་ཕྱག་ཅེས་བྱ། ། མཚན་མའི་རྣམ་པར་རྟོག་པ་ཡིས། ། འདའ་བར་མི་ནུས་ཕྱིར་ན་རྒྱ། ། མཚན་ཉིད་ཐེག་དང་བྱ་སྤྱོད་སོགས། ། ཐེག་པ་ཀུན་ལས་ཆེ་བས་ན། ། ཆེན་པོ་ཞེས་ནི་བརྗོད་པ་ཡིན། ། ཞེས་གསུངས་པ་སོགས་མང་ངོ༌། ། དོན་བསྡུ་ན།
རྗེ་སྒམ་པོ་པས། སྣང་སྲིད་འཁོར་འདས་རྣམས་ཆོས་ཉིད་སྐྱེ་བ་མེད་པའི་ངང་ལས་མི་འདའ་བར་རྟོགས་པ་ནི་ཕྱག་གོ ། ཅིར་སྣང་ཅི་སྲིད་ཐམས་ཅད་གཉུག་མའི་དོན་ལས་མི་འདའ་བས་ན་རྒྱའོ། ། ཆོས་ཉིད་རང་གྲོལ་དུ་རྟོགས་པས་ན་ཆེན་པོའོ། ། ཞེས་གསུངས་པ་ལྟ་བུའོ། ། དེ་སྒོམ་པ་ནི། ལམ་སྒོམ་པ་ཐམས་ཅད་ཀྱི་མཆོག་རབ་ཡིན་པའི་ཚུལ། མཻ་ཏྲི་པའི་དེ་ཉིད་བཅུ་པ་ལས། ཐབས་དང་ཤེས་རབ་མཉམ་སྦྱོར་བ། ། སྒོམ་པ་མཆོག་གི་རྣལ་འབྱོར་པ། །
ཕྱག་རྒྱ་ཆེན་པོ་མཉམ་སྦྱོར་བ། ། ཞེས་སོགས་གསུངས་པ་ལྟར་རོ། ། ཕྱག་རྒྱ་ཆེན་པོ་འདི་ལ་དབྱེ་ན། གཞི་ལམ་འབྲས་བུའི་ཕྱག་རྒྱ་ཆེན་པོ་གསུམ་སྟེ། དང་པོ་གཞི་ཕྱག་རྒྱ་ཆེན་པོ་ནི། སྤྱིར་ཆོས་ཐམས་ཅད་ཀྱི་ཆོས་ཉིད་གདོད་ནས་སྤྲོས་པ་ཐམས་ཅད་དང་བྲལ་ཞིང་རང་བཞིན་གྱིས་འོད་གསལ་བའི་སྟོང་པ་ཉིད་འཁོར་འདས་ཀུན་གྱི་ཁྱབ་བདག་ཏུ་གྱུར་པ་དང༌། བྱེ་བྲག་ཏུ་རང་སེམས་ཀྱི་གཤིས་གདོད་མའི་གནས་ལུགས་བསམ་བརྗོད་ཀྱི་ཡུལ་ལས་འདས་པ་དེ་དག་ལ་ཟེར། གཉིས་པ་ལམ་ཕྱག་རྒྱ་ཆེན་པོ་ནི། སྨིན་གྲོལ་གྱི་ལམ་ལ་བརྟེན་ནས་སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་སྐྱེ་འགག་གནས་གསུམ་དང་བྲལ་བའི་འོད་གསལ་སྟོང་པ་ཉིད་དུ་རྟོགས་ཤིང༌། མྱོང་ཐོག་ཏུ་རང་ངོ་ཤེས་པའི་ལྟ་སྒོམ་ཁྱད་པར་ཅན་དེ་ལ་ཟེར།
གསུམ་པ་འབྲས་བུ་ཕྱག་རྒྱ་ཆེན་པོ་ནི། དེ་ལྟའི་གཞིའི་ཕྱག་ཆེན་དེ་ཉིད་ལམ་ཕྱག་ཆེན་གྱིས་གོམས་པར་བྱས་པ་ལས། གཉིས་སྣང་ཕྲ་ཞིང་ཕྲ་བའང་དག་ནས་སྒྲིབ་བྲལ་དག་པ་གཉིས་ལྡན་གྱི་ཡེ་ཤེས་འབའ་ཞིག་ཏུ་གྱུར་པ་དེ་ལ་ཟེར་རོ། ། དེ་ལས་གཞི་ཕྱག་རྒྱ་ཆེན་པོ་ནི་རྟོགས་བྱ་དང༌། ལམ་ཕྱག་རྒྱ་ཆེན་ནི་རྟོགས་བྱེད་དང༌། འབྲས་བུ་ཕྱག་རྒྱ་ཆེན་པོ་ནི་ཐོབ་བྱ་ཡིན་ནོ། ། དེ་ལས་འདིར་ལམ་ཕྱག་རྒྱ་ཆེན་པོ་ཡིན། དེ་ལ་སྨིན་ལམ་དང་གྲོལ་ལམ་གཉིས་ལས་ཕྱི་མ་སྟེ། དེ་ལ་བཤད་པ་ཚིག་གི་སྐོར། གདམས་ངག་ཉམས་ལེན་གྱི་སྐོར།
རྟོགས་པ་བྱིན་རླབས་ཀྱི་སྐོར་ཏེ་གསུམ། དང་པོ་བཤད་པ་ཚིག་གི་སྐོར་ནི། གྲུབ་པ་སྡེ་བདུན། སྙིང་པོ་སྐོར་དྲུག ཡིད་ལ་མི་བྱེད་པའི་ཆོས་ཚན་ཉི་ཤུ་རྩ་ལྔ་རྣམས་སོ། ། གཉིས་པ་གདམས་ངག་ཉམས་ལེན་གྱི་སྐོར་ནི། ཅིག་ཅར་བའི་ལམ་གཙོ་བོར་བཏོན་པ་ཐོག་བབས། ཐོད་བརྒལ་གྱི་ལམ་གཙོ་བོར་བཏོན་པ་བསམ་གཏན་ཐུན་འཇོག རིམ་གྱིས་པའི་ལམ་གཙོ་བོར་བཏོན་པ་རྟོགས་བརྗོད་གསེར་ཕྲེང་རྣམས་སོ། ། གསུམ་པ་རྟོགས་པ་བྱིན་རླབས་ཀྱི་སྐོར་ནི།
ཕྱག་རྒྱ་ཆེན་པོ་གཉུག་མ་ཆིག་ཆོད། ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར། ཕྱག་རྒྱ་ཆེན་པོ་ལྔ་ལྡན། ཕྱག་རྒྱ་ཆེན་པོ་ཡི་གེ་བཞི་པ་ལ་སོགས་པ་རྣམས་སོ། ། གཉིས་པ་བྱེ་བྲག་གི་མཚན་ནི། རྒྱ་གར་སྐད་དུ། ས་ཧ་ཛ་ན་ཡུ་ཛི་ར་ཞེས་པ། བོད་སྐད་དུ། ལྷན་ཅིག་སྐྱེས་སྦྱོར་ཞེས་བྱ་སྟེ། སྐད་གཉིས་ཤན་སྦྱར་ན།
ས་ཧ་ནི་ལྷན་ཅིག་དང༌། ཛ་ན་ནི་རབ་ཏུ་སྐྱེ་བ་དང༌། ཡུ་ཛི་ར་ནི་སྦྱོར་བ་ཞེས་པའི་བྱིངས་སོ། ། མཚན་དོན་ཅུང་ཟད་འགྲེལ་ན། དེའང་ཆོས་ཅན་བརྟན་གཡོས་བསྡུས་པའི་དངོས་པོ་ཐམས་ཅད་དང་རང་རང་གི་ཆོས་ཉིད་དེ་བཞིན་ཉིད་དག ཡེ་གདོད་མ་ནས་ལྷན་ཅིག་ཏུ་སྐྱེས་ཤིང་གནས་པས་ན་ལྷན་ཅིག་སྐྱེས་པ་ཞེས་བྱ་སྟེ། བརྟག་གཉིས་ལས། ལྷན་ཅིག་སྐྱེས་པས་གང་སྐྱེས་པ། ། ལྷན་ཅིག་སྐྱེས་པར་དེ་བརྗོད་བྱ། ། ཞེས་དང༌།
ཌོམ་བྷི་པའི་ལྷན་ཅིག་སྐྱེས་གྲུབ་ལས། ལྷན་ཅིག་སྐྱེས་གྱུར་དེ་ཡི་ཕྱིར། ། བརྗོད་བྲལ་ལྷན་ཅིག་སྐྱེས་པར་བཤད། ། ཅེས་གསུངས། ། དེ་ལ་དབྱེ་ན། སྤྱིར་གཞི་ལམ་འབྲས་བུའི་ལྷན་སྐྱེས་གསུམ་དུ་ཕྱེ་བ་དང༌། བརྟག་གཉིས་ལས་རང་བཞིན་ལྷན་སྐྱེས་དང་ཞུ་བདེ་ལྷན་སྐྱེས་གཉིས་སུ་ཕྱེ་བ་དང༌། གྲུབ་སྙིང་གི་སྐོར་ནས་དེའི་ཐོག་ཏུ་བདེ་སྟོང་ལྷན་སྐྱེས་བསྣན་ཏེ་གསུམ་དུ་ཕྱེ་བ་སོགས་མང་ངོ༌། འདིར་ནི་སེམས་ཉིད་ལྷན་ཅིག་སྐྱེས་པ་དང་སྣང་བ་ལྷན་ཅིག་སྐྱེས་པ་གཉིས་སུ་ཕྱེ་སྟེ། རྗེ་དྭགས་པོས།
སེམས་ཉིད་ལྷན་ཅིག་སྐྱེས་པ་ཆོས་ཀྱི་སྐུ། ། སྣང་བ་ལྷན་ཅིག་སྐྱེས་པ་ཆོས་སྐུའི་འོད། ། དེ་ཕྱིར་སྣང་སེམས་དབྱེར་མེད་ལྷན་ཅིག་སྐྱེས། ། ཞེས་གསུངས། དེ་ལས་སེམས་བྱུང་གི་རྟོག་པ་སྣ་ཚོགས་པ་དང་སྣང་བ་སོ་སོར་འབྱེད་དེ། སེམས་ཉིད་ལྷན་སྐྱེས་དང༌། སྣང་བ་ལྷན་སྐྱེས་དང༌། རྣམ་རྟོག་ལྷན་སྐྱེས་བཅས་གསུམ་དུ་ཡང་གསུངས་ཏེ། རྗེ་སྒོམ་ཆུང་གིས། སེམས་ཉིད་ལྷན་ཅིག་སྐྱེས་པ་ཆོས་སྐུའི་དངོས། །
སྣང་བ་ལྷན་ཅིག་སྐྱེས་པ་ཆོས་སྐུའི་འོད། ། རྣམ་རྟོག་ལྷན་ཅིག་སྐྱེས་པ་ཆོས་སྐུའི་རླབས། ། དབྱེར་མེད་ལྷན་ཅིག་སྐྱེས་པ་ཆོས་སྐུའི་དོན། ། ཞེས་སོ། ། དེ་ལ་སྦྱོར་བའི་ཚུལ་ནི། གོང་སྨོས་བཞིན་དུ་གདོད་མ་ནས་ལྷན་ཅིག་སྐྱེས་ཤིང་དབྱེར་མེད་དུ་གནས་ཀྱང༌། དེའི་ཚུལ་སྔར་མ་རྟོགས་པས་བཟང་ངན་དང་ཐ་དད་དུ་འཛིན་པ་ལས། དེ་དག་སྙིང་པོ་དོན་གྱི་གདམས་པས་གདོད་མ་ནས་ལྷན་ཅིག་ཏུ་སྐྱེས་ཤིང་གནས་པར་ངོ་སྤྲོད་ནས། དེ་ཐམས་ཅད་དབྱེར་མེད་པའི་ངོ་བོ་སེམས་ཉིད་ཁོ་ནར་སྦྱོར་བར་བྱེད་པས་ན་ལྷན་ཅིག་སྐྱེས་སྦྱོར་ཞེས་བྱ་སྟེ། དཔལ་ཟླ་འོད་གཞོན་ནུས།
སེམས་དང་རྣམ་རྟོག་ཆོས་སྐུ་གསུམ། ། དང་པོར་ལྷན་ཅིག་སྐྱེས་པ་སྟེ། ། གདམས་པས་གཅིག་ཏུ་སྦྱོར་བ་ལ། ། ལྷན་ཅིག་སྐྱེས་སྦྱོར་མི་ཟེར་རམ། ། ཞེས་དང༌། རྗེ་ཕག་གྲུས། སེམས་དང་རྣམ་རྟོག་ཆོས་སྐུ་གསུམ། ། དང་པོར་ལྷན་ཅིག་སྐྱེས་པ་དེ། ། གདམས་པས་སེམས་སུ་སྦྱོར་བའི་ཕྱིར། ། ལྷན་ཅིག་སྐྱེས་སྦྱོར་ཞེས་སུ་བཤད། །
ཅེས་གསུངས་པ་ལྟར་དང༌། གཞན་ཡང་ཐ་མལ་པའི་སེམས་སྣང་ལྷན་ཅིག་སྐྱེས་པའི་ཡེ་ཤེས་སུ་སྦྱོར་བས་དེ་སྐད་དུ་བཏགས་པ་སོགས། མདོར་ན་གསལ་སྟོང་སྣང་སྟོང་རིག་སྟོང་བདེ་སྟོང་སོགས་གཉིས་ཆོས་སུ་སྣང་བ་མཐའ་དག་ཟུང་འཇུག་ལྷན་སྐྱེས་སུ་སྦྱོར་བ་ལ་ཟེར་རོ། ། འདིའི་གཞུང་ནི། ཆོས་རྗེ་དྭགས་པོས་མཛད་པའི་ལྷན་ཅིག་སྐྱེས་སྦྱོར་ཚིགས་བཅད་རྐང་པ་གསུམ་པ་དང༌། རྣལ་འབྱོར་བཞི་པ་གཉིས་ལ་སྔ་མ་ཟེར། ། རྗེ་ཕག་གྲུས་མཛད་པའི་ལྷན་ཅིག་སྐྱེས་སྦྱོར་ཚིགས་བཅད་མ་དང༌། རྣལ་འབྱོར་བཞི་གསུམ་བཅུ་གཉིས་མ་ཟུང་ལ་བར་པ་ཟེར། རྗེ་རྒྱ་རས་ཀྱིས་མཛད་པའི་ལྷན་ཅིག་སྐྱེས་སྦྱོར་ཚིགས་བཅད་མ་དང༌། གནས་ལུགས་དྲི་མེད།
རྣལ་འབྱོར་བཞི་རིམ་རྣམས་ལ་ཕྱི་མ་ཟེར་ཏེ་དོན་དུ་སྒོམ་རིམ་བསྡུས་འབྲིང་རྒྱས་པར་ཕྱེ་བ་ཙམ་མོ། ། གཉིས་པ་མཚན་དེ་ལྡན་གྱི་གཞུང་ལ། ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་གྱི་སྒོམ་རིམ་ཕྱི་མ་ལྟར་ཏེ། འདི་ལ་སྔོན་འགྲོ་དང༌། དངོས་གཞི་དང༌། རྗེས་ཀྱི་རིམ་པ་སྟེ་གསུམ་ལས། དང་པོ་སྔོན་འགྲོ་ལའང་ཐུན་མོང་གི་སྔོན་འགྲོ་དང༌། ཐུན་མོང་མ་ཡིན་པའི་སྔོན་འགྲོ་དང༌། ཁྱད་པར་གྱི་སྔོན་འགྲོ་སྟེ་གསུམ་ལས། དང་པོ་ཐུན་མོང་གི་སྔོན་འགྲོ་བློ་ལྡོག་རྣམ་བཞི་གཞན་དུ་བཤད་ཟིན་པ་ལྟར་དང༌།
གཉིས་པ་ཐུན་མོང་མ་ཡིན་པའི་སྔོན་འགྲོ་ལ། རྒྱུད་སྣོད་དུ་རུང་བར་བྱེད་པ་ལ་སྐྱབས་འགྲོ་དང་སེམས་བསྐྱེད། འགལ་རྐྱེན་སྡིག་སྒྲིབ་སྦྱོང་བར་བྱེད་པ་ལ་རྡོ་རྗེ་སེམས་དཔའི་བསྒོམ་བཟླས། ཚོགས་རྫོགས་པར་བྱེད་པ་ལ་མཎྜལ། བྱིན་རླབས་འཇུག་པར་བྱེད་པ་ལ་བླ་མའི་རྣལ་འབྱོར་ཏེ། དེ་དག་ཀྱང་གཞན་དུ་བཤད་པ་ལྟར་གནད་སྨིན་སྔོན་དུ་འགྲོ་བས་ཐུགས་ཡིད་བསྲེས་ནས་མཉམ་བཞག་ལ་འཇུག་པར་བྱའོ། ། གསུམ་པ་ཁྱད་པར་གྱི་སྔོན་འགྲོ་སྒོ་གསུམ་གྱི་གནད་བསྟན་པ་ལས། དང་པོ་ལུས་ཀྱི་གནད་ནི། རྣམ་སྣང་མངོན་བྱང་ལས། ལུས་བསྲངས་རྡོ་རྗེའི་སྐྱིལ་ཀྲུང་བྱ། །
ཡིད་ནི་རྩེ་གཅིག་ཕྱག་རྒྱ་ཆེ། ཞེས་དང༌། རྨད་བྱུང་རྒྱུད་ལས། ལུས་ནི་རྡོ་རྗེའི་སྐྱིལ་མོ་ཀྲུང༌། ། སྒལ་ཚིགས་རིན་ཆེན་རྩར་ལ་བརྒྱུས། ། མཐོངས་ཀ་རྒྱུན་དུ་ཡངས་པ་དང༌། ། སྟོང་ལྐོ་ཤིན་ཏུ་སྦ་བར་བྱ། ། ལྕེ་ནི་ཡར་རྐན་ཉིད་དུ་གཏད། ། མཉམ་བཞག་ཕྱག་རྒྱ་ལྟེ་འོག་བཙིར། ། ཞེས་སོགས་གསུངས་པ་ལྟར།
རྐང་པ་གཡས་ཕྱི་ནས་སྟེང་དུ་བཏོན་པའི་རྡོ་རྗེའི་སྐྱིལ་ཀྲུང་དམ་ལྷོད་རན་པར་བཅའ་བ་དང་གཅིག ལག་གཡས་སྟེང་དང་གཡོན་འོག་ཏུ་བྱས་ནས་བརྩེགས་པའི་མཉམ་བཞག་གི་ཕྱག་རྒྱ་ལྟེ་འོག་ཏུ་བཅའ་བ་དང་གཉིས། སྒལ་ཚིགས་མུ་ཏིག་རྩར་ལ་རྒྱུས་པའམ་གསེར་གྱི་དོང་ཙེ་བརྩེགས་པ་ལྟར་དྲངས་པོར་བསྲངས་པ་དང་གསུམ། རོ་སྟོད་རྒོད་གཤོག་ལྟར་རྒྱབ་ཏུ་འཕུལ་ནས་ཕྲག་པའི་དང་རུ་ཁ་ཕྱིར་དགྱེ་ཞིང་མཐོངས་ཁ་ཡངས་པར་བྱ་བ་དང་བཞི། མགྲིན་པ་ཅུང་ཟད་གུག་པའི་ཨོག་སྐོས་ཨོལ་མདུད་ནོན་ཙམ་བྱས་པ་དང་ལྔ། ལྕེ་རྩེ་ཅུང་ཟད་ཡ་རྐན་ལ་གཏད་དེ་སོ་མཆུ་བར་ཡོད་ཙམ་བྱ་བ་དང་དྲུག སྤྱིར་རིག་པ་དབང་པོས་བསྒྱུར་ཞིང་ཁྱད་པར་མིག་གི་དབང་པོས་བསྒྱུར་བས་མིག་མི་འཛུམ་ཞིང་མི་འགུལ་བར་གཉའ་ཤིང་གང་ཙམ་གྱི་ཐད་དུ་བལྟ་བ་དང་བདུན་པོ་ལ་རྣམ་སྣང་གི་ཆོས་བདུན་ཞེས་བྱ་སྟེ། དེ་ནི་རྣམ་སྣང་གངས་ཅན་མཚོའི་བཞུགས་སྟངས་དང་ཆོས་མཚུངས་པའི་ཕྱིར་རམ། གཟུགས་ཕུང་སྦྱངས་ནས་རྣམ་པར་སྣང་མཛད་དུ་དག་པར་བྱེད་པའི་ཕྱིར་ཡང་དེ་སྐད་དུ་བཏགས་པའོ། ། གཞན་ཡང་གྲོལ་ལམ་ཕྱག་རྒྱ་ཆེན་པོ་བསྒོམ་དུས་འདིར་ལུས་གནད་ལ་བདེ་ཡངས་ལྷོད་གསུམ་འཛོམ་པ་ཞིག་དགོས་ཏེ།
རྒྱུད་རྡོ་རྗེའི་ཕྲེང་བ་ལས། འབྱུང་བཞིའི་ལུས་ཀྱི་འདུག་ཚུལ་ནི། ། བདེ་དང་ཡངས་དང་ལྷོད་དང་གསུམ། ། ཞེས་གསུངས། དེ་ལྟ་བུའི་ལུས་གནད་བཅའ་ཚུལ་ལེགས་པ་ལས་བྱུང་བའི་གནས་སྐབས་དང་མཐར་ཐུག་གི་ཡོན་ཏན་ནི། གོང་མའི་གསུངས་ལས། རྟེན་འབྲེལ་ལུས་ལ་བསྒྲིགས་པས་རྟོགས་པ་སེམས་ལ་འཆར། ། ཞེས་དང༌། ལུས་དྲང་བས་རྩ་དྲང༌། རྩ་དྲང་བས་རླུང་དྲང༌།
རླུང་དྲང་བས་ཐིག་ལེ་དྲང༌། ཐིག་ལེ་དྲང་བས་སེམས་ཟིན། ། ཞེས་དང༌། ཡང་ལུས་དྲང་བས་རྩ་དྲང༌། རྩ་དྲང་བས་རླུང་དྲང༌། རྩ་རླུང་གནད་དུ་ཚུད་པས་སེམས་ཟིན། ། ཞེས་དང༌། གཞན་ཡང་བྱེད་ལས་ཀྱི་སྒོ་ནས་བསམ་གཏན་གྱི་ཆོས་ལྔ་ཞེས་རྣམ་པར་བཞག་སྟེ། དེའང་སྐྱིལ་ཀྲུང་གིས་ཐུར་སེལ་གྱི་རླུང་གསང་གནས་ན་གནས་པ་དེ་ཟིན་པ་དང༌། མཉམ་བཞག་གི་ཕྱག་རྒྱས་མེ་མཉམ་གྱི་རླུང་ལྟེ་བར་གནས་པ་དེ་ཟིན་པ་དང༌།
སྒལ་ཚིགས་བསྲངས་པ་དང་དང་ཁ་དགྱེ་བས་ཁྱབ་བྱེད་ཀྱི་རླུང་ཚིག་རྣམས་ལ་གནས་པ་དེ་ཟིན་པ་དང༌། མགྲིན་པ་གུག་པས་གྱེན་རྒྱུའི་རླུང་བྲང་ལ་གནས་པ་དེ་ཟིན་པ་དང༌། ལྕེ་ཡ་རྐན་ལ་སྦྱར་བ་དང་ལྟ་སྟངས་ཀྱིས་སྲོག་འཛིན་གྱི་རླུང་སྙིང་གར་གནས་པ་དེ་ཟིན། དེ་ལྟར་རྩ་བའི་རླུང་ལྔ་ཟིན་ཅིང་དབུ་མར་ཚུད་པར་བྱེད་པས་ཡན་ལག་གི་རླུང་ལྔ་སོགས་ལས་རླུང་མཐའ་དག་དབུ་མར་ཚུད་ནས་རྣམ་པར་མི་རྟོག་པའི་ཡེ་ཤེས་འཆར་ཏེ་ས་ལམ་གྱི་མངོན་རྟོགས་རྫོགས་ནས་འཚང་རྒྱ་བར་འགྱུར་བའི་ཕྱིར། མཚན་བརྗོད་དང་རྨད་བྱུང་རྒྱུད་ཚིག་མཐུན་པར། རྡོ་རྗེ་སྐྱིལ་ཀྲུང་རྫོགས་སངས་རྒྱས། ། ཞེས་གསུངས་པའོ། ། ཡང་ལུས་གནད་བཅའ་ཚུལ་ཉེས་པའི་སྐྱོན་ནི། ལུས་བསྙེ་བ་དང་མདུན་རྒྱབ་གཡས་གཡོན་དུ་ཡོ་བ་སོགས་བྱེད་ན། རྩ་འཆུས་རླུང་འཆུས་སུ་སོང་ནས་སེམས་ལས་སུ་མི་རུང་བ་དང༌།
གཟུང་རྟོག་འཛིན་རྟོག་ཇེ་མང་ཇེ་རགས་སུ་འགྲོ་བ་དང༌། ཕོ་མོ་མ་ནིང་གི་གདོན་དང༌། ཚ་གྲང་འདུས་པའི་ནད་སོགས་འབྱུང་ཉེན་ཡོད་པས། བླ་མའམ་མཆེད་གྲོགས་རྒྱུས་ཅན་ལ་བསྟེན་ནས་ལུས་གནད་བཅའ་ཚུལ་ལེགས་པར་བསླབ་བོ། ། དེ་དུས་ལུས་ཀྱི་ཕྱི་ནང་གསང་བའི་བྱ་བས་དབེན་པས་ན་དེ་ལ་ལུས་དབེན་ནམ། ལུས་མི་འགུལ་བར་རི་རྒྱལ་ལྟ་བུར་གནས་པས་ན་ལུས་མི་གཡོ་བ་དང༌། ལུས་མ་བཅོས་རང་ལུགས་སུ་བཞག་པས་ན་ལུས་རང་བབས་སུ་གནས་པ་ཞེས་ཀྱང་བྱའོ། ། གཉིས་པ་ངག་གི་གནད་ནི། སྤྱིར་སྨྲ་བ་ལ་དགའ་བ་ནི་ཉེས་པའི་སྒོ་དང་ཉོན་མོངས་པ་ཐམས་ཅད་སྐྱེ་བའི་གཞིར་གྱུར་པས་ན། བཅོམ་ལྡན་འདས་ཀྱིས་ཀྱང་སྨྲ་བ་ལ་དགའ་བའི་ཉེས་པ་བརྒྱད་ཅུ་རྩ་གཉིས་ལ་སོགས་པ་གསུངས་ཤིང༌།
རྒྱུད་སྡེ་རྣམས་ལས་ཀྱང་སྔགས་ཀྱི་ནུས་པའི་དགག་བྱས་སྨྲ་བཅད་བྱ་དགོས་པར་གསུངས་ལ། སྨྲ་བཅད་བྱས་པ་བཟླས་བརྗོད་ཀྱི་མཆོག་ཀྱང་ཡིན་ཏེ། རྒྱུད་ལས། བརྗོད་དུ་མེད་པ་བཟླས་པའི་མཆོག ། ཅེས་དང༌། རྡོ་རྗེ་གདན་པས་ཀྱང༌། མི་གཡོ་མི་སྨྲ་བཟླས་པའི་མཆོག ། ཅེས་གསུངས་ལ། དེ་ལ་ཐོག་མར་འདོད་ཆགས་ཞེ་སྡང་གཏི་མུག་སྟེ་དུག་གསུམ་དང༌། ཕོ་མོ་མ་ནིང་སྟེ་གདོན་གསུམ་དང༌།
ཚ་གྲང་འདུས་པ་སྟེ་ནད་གསུམ། གཞན་ཡང་སྡོམ་པ་གསུམ་དང་འགལ་བའི་ཉེས་ལྟུང་དྲི་མའི་ཚོགས་སོགས། མདོར་ན་བྱང་ཆུབ་སྒྲུབ་པ་ལ་བར་དུ་གཅོད་པའི་འགལ་རྐྱེན་ཐམས་ཅད་དུ་བའི་རྣམ་པས་ཕྱིར་འཐོན་པར་བསམ་ནས་རླུང་རོ་ལན་གསུམ་སྤྱི་ལྟར་དོར། དེ་ནས་ཕལ་གྱི་ལོང་གཏམ་ལྟ་ཅི་ཁ་ཏོན་བཟླས་བརྗོད་ཀྱང་མི་བྱ་བར་སྨྲ་བ་ངག་གི་སྒོ་བཅད་དགོས། དེ་ཡང་གྲོལ་ལམ་ཕྱག་རྒྱ་ཆེན་པོ་བསྒོམ་དུས་རླུང་སྣ་བུག་ནས་མི་གཏོང་བར་ཁ་ནས་དལ་བུས་རྒྱུར་བཅུག་པས། ལས་རླུང་རྟ་རྒོད་ལོང་བ་ལྟ་བུ་དེ་རང་མལ་དུ་གནས་པར་འགྱུར་ལ། དེའི་དབང་གིས་དེ་ལ་བརྟེན་པའི་སེམས་སྐྱེས་བུ་འཕྱེ་བོ་ལྟ་བུ་འདི་ཡང་ཡུལ་ཐོག་ཏུ་གཡོ་བར་བྱེད་མི་ནུས་པས་ཏིང་ངེ་འཛིན་ལས་སུ་རུང་བར་འགྱུར་ཏེ། གདན་བཞི་ལས། རླུང་དང་ངག་ནི་གཡོ་མེད་པ། ། དེ་ཡིས་བསམ་གཏན་འབྲས་བུ་འགྲུབ། །
ཅེས་གསུངས། དེ་དུས་ངག་གི་ཕྱི་ནང་གསང་བའི་བྱ་བས་དབེན་པས་ན་དེ་ལ་ངག་དབེན་ནམ། རླུང་རྔམ་པ་དང་སྒྲ་ཅན་དང་རྒོད་བག་ཏུ་མི་རྒྱུ་བས་ན་ངག་མི་གཡོ་བ་དང༌། རླུང་རང་མལ་དུ་ཟིན་པས་ན་ངག་རང་བབས་སུ་གནས་པ་ཞེས་ཀྱང་བྱའོ། ། གསུམ་པ་སེམས་གནད་ནི། དེ་ཡང་འཁོར་འདས་ཐམས་ཅད་ཀྱི་རྩ་བར་གྱུར་བའི་སེམས་ཀྱི་ཆོས་ཉིད་འདི་མ་ཤེས་ན་གཞན་བྱས་པ་ཐམས་ཅད་དོན་མེད་ཡིན་ཏེ། ཀླུ་སྒྲུབ་ཀྱིས། ཁྱོད་ཀྱིས་ཐུགས་དུལ་མཛོད་ཅིག་བཅོམ་ལྡན་གྱིས། ། སེམས་ནི་ཆོས་ཀྱི་རྩ་བ་ལགས་པར་གསུངས། ། ཞེས་དང༌།
ཞི་བ་ལྷས། སེམས་ཀྱི་གསང་འདི་མ་ཤེས་ན། ། བདེ་ཐོབ་སྡུག་བསྔལ་གཞོམ་འདོད་ཀྱང༌། ། དེ་དག་དོན་མེད་གྱི་ནར་འཁྱམས། ། ཞེས་གསུངས་པ་ལྟ་བུའོ། ། དེས་ན་ཐོག་མར་དུས་གསུམ་གྱི་སྤྲོས་པ་བཅད་དེ་སེམས་རང་བབས་སུ་བཞག་དགོས་པས། དེའི་ཚུལ་ནི། བཤད་མ་ཐག་པའི་ལུས་ངག་གི་གནད་དང་ལྡན་པའི་ངང་ནས་སྔར་དེ་དང་དེ་ལྟ་བུ་བྱས་སོ་སྙམ་པ་སོགས་འདས་པའི་རྗེས་སུ་མི་མནོ། ད་གཞི་ནས་བྱ་རྒྱུའི་ལས་ཀ་འདི་དང་འདི་ལྟ་བུ་ཡོད་སྙམ་པ་སོགས་མ་འོངས་པའི་སྔོན་བསུས་ཏེ་མི་བསམ། ཆེད་དུ་བློས་སྒྲོ་བཏགས་ནས་མི་བསྒོམ།
སྟོང་པ་ཉིད་ཅེས་ཅང་མེད་པའི་སྟོང་རྐྱང་དུ་ཡང་མི་བལྟ། ད་ལྟར་མིག་སོགས་སྒོ་ལྔའི་ཡུལ་དུ་གང་སྣང་ཡང༌། འདི་ཡིན་ཞེས་སྒྲུབ་པ་དང༌། འདི་མིན་ཞེས་དགག་པའི་རྟོག་དཔྱོད་གང་ཡང་མི་བྱེད་པར་ཁ་ནང་དུ་ལོག་ནས། དཔེར་ན་བུ་ཆུང་ལྷུག་པར་གནས་པ་བཞིན་དུ་སེམས་མ་བཅོས་རང་བབས་སུ་འཇོག་པ་སྟེ། དེ་ལྟའི་སེམས་ཀྱི་རང་གཤིས་ལྷུག་པར་འཇོག་པ་དེ་ལས་སྐད་ཅིག་ཀྱང་མ་ཡེངས་པར་བྱའོ། ། དེ་ཡང་རྗེ་དྭགས་པོས། འདས་པའི་རྗེས་མི་དཔྱོད། མ་འོངས་པའི་སྔོན་མི་བསུ། ད་ལྟར་གྱི་ཤེས་པ་ཡང་དག་རྣལ་མར་ཙན་གྱིས་ཞོག
དེ་ལ་འདས་པའི་རྗེས་མི་དཔྱོད་ཟེར་ཙ་ན། འོ་སྐོལ་བློ་རྣམ་རྟོག་སྔ་མའི་ཕྱིར་མི་འབྲང་བ་ཡིན། མ་འོངས་པའི་སྔོན་མི་བསུ་ཟེར་ཙ་ན། འོ་སྐོལ་གྱི་རྣམ་པར་རྟོག་པ་ཕྱི་མའི་སྔོན་མི་བསུ་བ་ཡིན། ད་ལྟར་གྱི་ཤེས་པ་རྣལ་མར་ཙན་གྱིས་ཞོག་ཟེར་ཙ་ན། ད་ལྟ་གང་དུའང་མི་དམིགས་པ་ལ་ཟེར་བ་ཡིན། སེམས་མ་བཅོས་ན་གསལ། ཆུ་མ་རྙོགས་ན་དྭངས་བྱ་བ་ཡིན་པས་མ་བཅོས་པའི་ངང་ལ་རང་གར་ཙན་གྱིས་ཞོག ཅེས་གསུངས་པའི་དོན་དང༌། ས་ར་ཧའི་ཞབས་ཀྱིས།
བསམ་དང་བསམ་བྱ་ཐམས་ཅད་ཡོངས་སུ་དོར་ནས་སུ། ། ཇི་ལྟར་བུ་ཆུང་ལྷུག་པར་གནས་པ་བཞིན། ། བླ་མའི་ལུང་ལ་བསྒྲིམས་ཏེ་གུས་འབད་ན། ། ལྷན་ཅིག་སྐྱེས་པ་འབྱུང་བར་ཐེ་ཚོམ་མེད། ། ཅེས་དང༌། ཏིལླི་པས། མི་མནོ་མི་བསམ་མི་དཔྱད་ཅིང༌། ། མི་བསྒོམ་མི་སེམས་རབ་བབས་བཞག ། ཅེས་གསུངས། དེ་ཡང་བསྡུ་ན།
ཆོས་ཀྱི་རྒྱལ་པོ་ཟླ་འོད་གཞོན་ནུས། མ་ཡེངས་པ་ནི་སངས་རྒྱས་ཀུན་གྱི་ལམ། ། མ་ཡེངས་པ་ནི་དགེ་བའི་བཤེས་དང་གཉེན། ། མ་ཡེངས་པ་ནི་གདམས་པ་ཀུན་གྱི་གཙོ། ། ཞེས་དང༌། མ་ཡེངས་རྒྱུན་གྱི་དྲན་པ་འདི། ། དུས་གསུམ་སངས་རྒྱས་གཞུང་ལམ་ཡིན། ། ཞེས་གསུངས་པ་ལྟ་བུའོ། ། དེ་དུས་ཡིད་ཀྱི་ཕྱི་ནང་གསང་བའི་བྱ་བས་དབེན་པས་ན་དེ་ལ་སེམས་དབེན་ནམ། ཤེས་པ་ཡུལ་དྲུག་གི་ཐོག་ཏུ་མི་གཡོ་བས་ན་སེམས་མི་གཡོ་བ་དང༌།
སེམས་ཉིད་མ་བཅོས་པར་བཞག་པས་ན་སེམས་རང་བབས་སུ་བཞག་པ་ཞེས་ཀྱང་བྱའོ། ཏེ་ལོ་པས། ལུས་ཀྱི་བྱ་བ་ཡོངས་ཐོང་རྣལ་མར་ཞོག ། ངག་གི་སྨྲ་བརྗོད་མ་སྨྲ་བྲག་ཆ་འདྲ། ། ཡིད་ལ་མི་བསམ་ལ་བཟླའི་ཆོས་ལ་ལྟོས། ། ཞེས་གསུངས་པའི་དོན་ནོ། ། དེ་ནས་བཟུང་དུས་རྒྱུན་དུ་དྲན་པ་གལ་ཆེ་སྟེ། མགོན་པོ་ཀླུ་སྒྲུབ་ཀྱིས། དབང་ཕྱུག་ལུས་གཏོགས་དྲན་པ་བདེ་གཤེགས་ཀྱིས། ། བགྲོད་པ་གཅིག་བུའི་ལམ་དུ་ཉེ་བར་བསྟན། །
དེ་ལ་བསྒྲིམས་ཏེ་མངོན་པར་བསྲུང་བགྱི་ཞིང༌། དྲན་པ་ཉམས་པས་ཆོས་ཀུན་འཇིག་པར་འགྱུར། ། ཞེས་གསུངས་པས་སོ། ། དེའི་དྲན་པ་ནི་ཡེངས་པ་སྟེ། དེ་ཡང་སྤྱིར་དྲན་པ་ལ་དབྱེ་བ་མང་ཡང༌། འདིར་རེ་ཞིག་བརྟེན་པར་བྱ་བ་ནི་ཡུལ་ངེས་ཀྱི་དྲན་པ་ཁྱད་པར་ཅན་ཏེ། མངོན་པ་ཀུན་བཏུས་ལས། དྲན་པ་གང་ཞེ་ན། འདྲིས་པའི་དངོས་པོ་ལ་སེམས་བརྗེད་པ་མེད་པ་སྟེ། སེམས་རྣམ་པར་མི་གཡེང་བའི་ལས་ཅན་ནོ། །
ཞེས་གསུངས་པ་དེའོ། ། དེའི་དོན་ནི། དམིགས་པའི་ཁྱད་པར་སྔར་འདྲིས་ཀྱི་དངོས་པོ་ལ་དམིགས་པ། འཛིན་སྟངས་ཀྱི་ཁྱད་པར་དེ་ཉིད་སེམས་ཀྱིས་བརྗེད་པ་མེད་པ། བྱེད་ལས་ཀྱི་ཁྱད་པར་རྣམ་པར་མི་གཡེང་བའི་ལས་ཅན་ཏེ་མཚན་ཉིད་གསུམ་དང་ལྡན་པ་ཞིག་ལ་བྱ་བ་ཡིན་ནོ། ། གཉིས་པ་དངོས་གཞི་ལ། ཐུན་མོང་གི་ཉམས་ལེན་དང་ཐུན་མོང་མ་ཡིན་པའི་ཉམས་ལེན་ཏེ་གཉིས། དེ་ལས་སྔ་མ་ལ་ཐུན་མོང་གི་ཉམས་ལེན་ཟེར་བའི་དོན་ནི། མདོ་ལམ་གྱི་དངོས་བསྟན་དང་ཐུན་མོང་དུ་གྱུར་པ་ཤས་ཆེ་བའི་ཕྱིར་དང༌། ཕྱི་མ་ལ་ཐུན་མོང་མ་ཡིན་པ་ཟེར་བའི་དོན་ཡང༌།
མདོ་ལམ་གྱི་དངོས་བསྟན་ལས་ཁྱད་པར་དུ་འཕགས་པ་གསང་སྔགས་བླ་མེད་ཀྱི་བསྟན་དོན་ཤས་ཆེ་བའི་ཕྱིར་རོ། ། དེའང་ཐུན་མོང་བའི་ལམ་ཐམས་ཅད་ཞི་གནས་དང་ལྷག་མཐོང་གཉིས་སུ་བསྡུས་ནས་དེ་དག་རིམ་པ་ལྟར་འདིར་རྩེ་གཅིག་དང་སྤྲོས་བྲལ་ཡིན་ཞིང༌། ཐུན་མོང་མ་ཡིན་པའི་ལམ་ཐམས་ཅད་སློབ་པའི་ཟུང་འཇུག་དང་མི་སློབ་པའི་ཟུང་འཇུག་གཉིས་སུ་བསྡུས་ནས་དེ་དག་ཀྱང་རིམ་པ་ལྟར་འདིས་རོ་གཅིག་དང་སྒོམ་མེད་ཡིན་ནོ། ། དེ་ལས་དང་པོ་ཐུན་མོང་གི་ཉམས་ལེན་ལ། སྒོམ་གྱི་རྩ་བ་ཞི་གནས་ཀྱི་ཉམས་བཙལ་ནས་རྩེ་གཅིག་གི་རྣལ་འབྱོར་བསྒོམ་པ་དང༌། གནས་འགྱུའི་རྩ་བ་དཔྱད་ནས་ལྷག་མཐོང་ངོས་བཟུང་སྟེ་སྤྲོས་བྲལ་གྱི་རྣལ་འབྱོར་བསྒོམ་པ་སྟེ་གཉིས་ལས། དང་པོ་སྒོམ་གྱི་རྩ་བ་ཞི་གནས་ཀྱི་ཉམས་བཙལ་ནས་རྩེ་གཅིག་གི་རྣལ་འབྱོར་བསྒོམ་པ་ལ། རྟེན་ཅན་དང་རྟེན་མེད་གཉིས་ལས། དང་པོ་རྟེན་ཅན་ལ་རླུང་མེད་དང་རླུང་ཅན་གཉིས་ལས། དང་པོ་རླུང་མེད་ལའང་མ་དག་རྡེའུ་ཤིང་བུ་ལ་རྟེན་བཅའ་བ་དང༌།
དག་པ་དེ་བཞིན་གཤེགས་པའི་སྐུ་གསུངས་ཐུགས་ལ་རྟེན་བཅའ་བ་སྟེ་གཉིས་ལས། དང་པོ་མ་དག་རྡེའུ་ཤིང་བུ་ལ་རྟེན་བཅའ་ཚུལ་ནི། ཐོག་མར་བློ་ལྡོག་རྣམ་བཞི་ནས་བཟུང་སྟེ་ཐུན་མོང་ཐུན་མིན་གྱི་སྔོན་འགྲོ་ཆ་ཚང་ངམ། བསྡུ་ན་སྐྱབས་སེམས་དང་བླ་མའི་རྣལ་འབྱོར་གཞུང་བཞིན་བསྒོམས་ནས། མ་ནམ་བཞི་སྐོར་སྤྱི་དང༌། ཁྱད་པར་དུ། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བླ་མ་སངས་རྒྱས་རིན་པོ་ཆེ་ལ་གསོལ་བ་འདེབས་སོ། ། བདག་གི་རྒྱུད་ལ་ཟབ་ལམ་གྱི་རྟོགས་པ་མཆོག་ཏུ་གྱུར་པ་སྐྱེད་དུ་གསོལ། ཕྱག་རྒྱ་ཆེན་པོ་མཆོག་གི་དངོས་གྲུབ་ཚེ་འདི་ཉིད་ལ་ཐོབ་པར་བྱིན་གྱིས་བརླབ་ཏུ་གསོལ། ཞེས་གསོལ་བ་ཕུར་ཚུགས་སུ་བཏབ་ནས་དབང་བཞི་བླངས་པའི་མཐར།
བླ་མ་རྡོ་རྗེ་འཆང་ཡས་མས་ནས་འོད་དུ་ཞུས་ཏེ་ཐུགས་ཀྱི་ཐད་ཀར་འོད་སྔོན་པོའི་གོང་བུ་ཞིག་ཏུ་གྱུར་པ་རང་གི་སྤྱི་བོ་ནས་ཞུགས་སྙིང་དབུས་སུ་སིབ་ཀྱིས་ཐིམ་པས། བླ་མའི་ཐུགས་དང་རང་གི་སེམས་དབྱེར་མེད་རོ་གཅིག་ཏུ་འདྲེས་པར་བསམ། དེ་ནས་གོང་བཤད་ལྟར་སྒོ་གསུམ་རང་བབས་སུ་བཞག་པའི་ངང་ནས། འདི་ལྟར་རང་གི་མདུན་དུ་ལྟ་སྟངས་ཀྱི་ཐད་ཀར་རྡེའུ་འམ་ཤིང་བུ་ཆུང་ངུ་ཞིག་དམིགས་པའི་རྟེན་དུ་བཞག དེའང་ཁ་དོག་དཀར་ལ་འཚེར་བ་བཞག་ན་མིག་ལ་གནོད་པས་རན་པ་ཞིག་བཙལ། དམིགས་རྟེན་དེ་ལ་མིག་དང་ཤེས་པ་མི་འགྱུར་བའི་བརྟོད་ཕུར་དུ་བཟུང་ནས་བཞག་ལ། དེ་དུས་དམིགས་རྟེན་དེ་ཉིད་ལ་བཙིར་འཛིན་དུ་བྱེད་ནས་ཁ་དོག་དང་དབྱིབས་སོགས་ལ་བསམ་མནོ་མི་གཏོང་བར་དམིགས་རྟེན་མཐོང་ཙམ་ཤེས་ཙམ་དུ་བཞག དེ་ལས་ཤེས་པ་ཕྱིར་ཡང་མི་སྤྲོ་ཞིང་ནང་དུའང་མི་སྡུད་པར། དམིགས་རྟེན་དེ་ཁོ་ན་ལ་རྩེ་གཅིག་ཏུ་གཏད་ནས་མཉམ་པར་བཞག དེ་སྐབས་ཡུད་ཙམ་རེ་གནས་ཆ་རྙེད་ན།
གནས་བཞིན་པའི་ངང་དེ་ཉིད་འཕྲོ་བཅད་ལ་ཅུང་ཟད་ངལ་གསོས། ཡང་སྔར་བཞིན་གནས་སུ་འཇུག་ནས་བསྒོམ། དེ་ལྟར་ཐུན་ཡུན་ཐུང་ལ་ཐུན་གྲངས་མང་བར་བྱས་པའི་དོན་ནི། ཡུན་ཐུང་བས་སྒོམ་ལ་སྐྱོན་མི་འབྱུང་ཞིང་གྲངས་མང་བས་ཏིང་ངེ་འཛིན་གྱི་ཡོན་ཏན་རང་རྒྱུད་ལ་སྐྱེ་བའི་གནད་ཡོད་པས་ཏེ། ཁྲིད་རྐང་ཕྱི་མ་རྣམས་བསྒོམ་དུས་ཀྱང་འདི་བཞིན་བྱ་ལ། མ་ཟད་སྒོམ་དང་བཟང་གྱེས་བྱས་པས་ཕྱིས་སྒོམ་འདོད་པ་འོང་བས་ཀྱང་ཡིན་ནོ། ། ཡང་བླ་མ་སྤྱི་བོར་བསྒོམ་ནས་སངས་རྒྱས་དངོས་སུ་མོས་པའི་བློས་སྔར་བཞིན་མ་ནམ་མཁའ་མས་གསོལ་བ་གདབ། ཕྱག་རྒྱ་ཆེན་པོ་མཆོག་གི་དངོས་གྲུབ་ཚེ་འདི་ཉིད་ལ་ཐོབ་པར་བྱིན་གྱིས་བརླབ་ཏུ་གསོལ། ། ཞེས་འདོད་དོན་གསོལ་ནས། དབང་བཞིའམ་སྐུ་གསུང་ཐུགས་ཀྱི་དངོས་གྲུབ་ཞུས་ནས་བདག་ཉིད་ལ་བསྟིམ།
ཐུགས་ཡིད་འདྲེས་པར་བསམ་ལ་ཇི་ཙམ་མཉམ་པར་འཇོག་ནུས་པ་དེ་ཙམ་དུ་བཞག་པར་བྱའོ། ། དེ་ལ་ཁ་ཅིག་འདི་སྙམ་དུ་བསམ་སྟེ། སེམས་གནས་ཡིད་ཀྱི་ཤེས་པའི་སྟེང་དུ་སྒྲུབ་དགོས་ཀྱིས། རྡེའུ་དང་ཤིང་བུ་མཐོང་བའི་དབང་ཤེས་ལ་བརྟེན་ནས་སེམས་གནས་སྒྲུབ་པ་མི་རིགས་སོ་སྙམ་ན་སྐྱོན་མེད་དེ། དབང་ཤེས་ལ་བརྟེན་ནས་ཡིད་ཤེས་གཡོ་བ་ཤས་ཆེ་བའི་ཕྱིར། འདིར་མིག་གི་དབང་པོ་མི་གཡོ་བའི་ལྟ་སྟངས་བྱས་པས་མིག་གི་དབང་ཤེས་ཀྱང་མི་གཡོ་ཞིང༌། དེས་རྣ་བའི་དབང་ཤེས་སོགས་གཞན་རྣམས་ཀྱང་མི་གཡོ་བར་འགྱུར་བ་དང༌། དེས་ཡིད་ཤེས་ཀྱང་གཡོ་ཤས་ཆུང་བའི་གནད་ཀྱིས་སོ། ། ཡང་རྡེའུ་ཤིང་བུ་ལ་དམིགས་རྟེན་བྱས་ནས་སེམས་གནས་སྒྲུབ་པ་འདི་ཏིང་ངེ་འཛིན་སྒྲུབ་པའི་ཐབས་ལ་རྨོངས་པའོ་སྙམ་ན། དེ་ནི་ལས་དང་པོ་པ་དགེ་བ་ལ་ཆེར་མ་གོམས་ཤིང༌།
དཀོན་མཆོག་ལ་དད་གུས་ཀྱི་བག་ཆགས་མི་བཟང་བ་དག་གིས། ཐོག་མ་ཉིད་ནས་དག་པའི་རྟེན་ལ་སེམས་འཛིན་པར་བྱེད་མི་ནུས་པས། རེ་ཞིག་བག་ཆགས་འདྲེས་གོམས་ཆེ་བའི་དབང་གིས་དམིགས་རྟེན་ཕལ་བ་ལ་སེམས་འཛིན་བདེ་ཞིང་དགོས་དོན་འགྲུབ་པར་འགྱུར་བའི་ཕྱིར། ཐོག་མར་མ་དག་རྡེའུ་ཤིང་བུ་ལ་དྲན་རྟེན་བྱས་པ་ལ་སྐྱོན་མེད་དེ། སྒོམ་རིམ་དུ་ཡང་ཞི་གནས་ཀྱི་དམིགས་པ་ལ་ངེས་པ་མེད་པར་བཤད་པའི་ཕྱིར་དང༌། ཏིལླི་པས། ལྟ་སྟངས་སེམས་འཛིན་ཡན་ལག་དུ་མ་ཡིས། ། རིག་པ་ངང་ལ་མི་གནས་བར་དུ་གཅུན། ། ཞེས་དང༌། ལྷག་པར་ཆོས་རྗེ་རས་པས།
རྟེན་ནི་རྡེའུ་ཤིང་བུ་དང༌། ། མར་མེ་བླ་མ་དག་ལ་གཏད། ། ཅེས་གསུངས་པའི་ཕྱིར་རོ། ། དེ་སྐབས་སེམས་ཀྱི་ངང་ཚུལ་འཕྲལ་ལ་གང་དང་གང་བྱུང་བ་རྣམས་བླ་མ་ཉམས་མྱོང་ཅན་ལ་ཞུ་ཞིང་བསྒོམ་པར་བྱའོ། ། བྱིང་བ་བྱུང་ན་མིག་གི་ལྟ་སྟངས་དཔངས་བསྟོད་ལ་རི་རྩེ་ལྟ་བུའི་ས་སྣང་གཡེར་ཆེ་ས་དང་རླུང་འོང་སར་བསྒོམ། རྨུགས་པ་བྱུང་ན་གཞན་སྔ་མ་བཞིན་ལ་དྲན་པ་དང་ཤེས་བཞིན་བཞུར་ནས་གསལ་ངར་བཏོན། ཡུལ་ཡིད་དུ་འོང་བའི་ཐོག་ཏུ་རྒོད་པ་བྱུང་ན་རྩིག་པ་དང་རིབ་མ་སོགས་ཀྱིས་བསྒྲིབས་པའི་ས་འགོལ་སར་འདུག མིག་གི་ལྟ་སྟངས་སྨད་ཅིང་ལུས་སེམས་ལྷོད་ཆ་གཙོ་བོར་བྱས་ནས་བསྒོམས་པས་སྐྱོན་དེ་དག་སེལ་བར་འགྱུར་རོ། ། མཐར་ཐུན་བསྡུ་བ་ན་དགེ་རྩ་བྱང་ཆུབ་ཏུ་བསྔོ་ཞིང་སྨོན་ལམ་རྣམ་པར་དག་པ་ཇི་ནུས་གདབ་པར་བྱའོ། ། གཉིས་པ་དག་པ་དེ་བཞིན་གཤེགས་པའི་སྐུ་གསུངས་ཐུགས་ལ་རྟེན་བཅའ་བ་ལ།
སྐུ་གཟུགས་བརྙན་ལ་རྟེན་བཅའ་བ་དང༌། གསུང་ཡིག་འབྲུ་ལ་རྟེན་བཅའ་བ་དང༌། ཐུགས་ཐིག་ལེ་ལ་རྟེན་བཅའ་བ་སྟེ་གསུམ་ལས། དང་པོ་སྐུ་གཟུགས་བརྙན་ལ་རྟེན་བཅའ་བའི་ཚུལ་ནི། དེ་ཡང་སྐྱབས་སེམས་བླ་མའི་རྣལ་འབྱོར་བསྒོམ་པ་ནས་ཐུགས་ཡིད་བསྲེས་ཏེ་མཉམ་པར་བཞག་པའི་བར་གོང་བཞིན་བྱས། དེ་ནས་སྔར་མ་དག་པའི་རྟེན་རྡེའུ་ཤིང་བུའི་ཚབ་ཏུ་དག་པ་དེ་བཞིན་གཤེགས་པའི་སྐུ་རྟེན་ལ་དམིགས་པ་སྟེ། དེ་ཡང་སྐུ་རྟེན་བསྒོམ་མི་ཤེས་པའི་རིགས་ལ་བསླབ་ཚུལ་ནི། དེ་བཞིན་གཤེགས་པའི་སྐུ་ལུགས་སུ་བླུགས་པ་ལྟ་བུའི་འབུལ་མའམ་རི་མོས་བྲིས་པ་ལྟ་བུ་ཆ་ཚད་ལེགས་ཤིང་གྲུམས་རལ་ལ་སོགས་པའི་སྐྱོན་གྱིས་མ་གོས་པས་མཐོང་ན་མི་མཐུན་པ་མེད་པ་ཞིག་བཀུར་བསྟི་དང་བཅས་མདུན་དུ་བཞུགས་སུ་གསོལ། རྒྱལ་བའི་སྐུ་བརྙན་མཇལ་དུ་ཡོད་པ་བསོད་ནམས་ཆེ་སྙམ་དུ་སྤྲོ་བ་བསྲིང༌། དེ་བཞིན་གཤེགས་པའི་སྐུ་ལ་སྐྱབས་སུ་མཆིའོ་སྙམ་དུ་འདུན་པ་བསྐྱེད་རྗེས།
མིག་དང་ཤེས་པ་གཞན་དུ་མ་ཡེངས་པར་དེ་ཉིད་ལ་རྩེ་གཅིག་ཏུ་གཏད། སྐུ་གཟུགས་ཀྱི་བཟོ་སྒྲོས་གཙང་མིན་དང་རྒྱུའི་ཁྱད་པར་སོགས་ལ་བསམ་མནོ་མི་གཏོང་བར། སྐུ་རྟེན་དེ་ལ་དྲན་རྟེན་ཙམ་ཞིག་བྱས་ནས་སེམས་རང་བབས་སུ་བཞག རྣམ་རྟོག་ཤར་བྱུང་ན་དྲན་པས་ངོས་འཛིན། ཡེངས་ཤོར་ན་སླར་འདུན་པས་འཚོ་སྐྱོང་བྱེད་དེ་བསྒོམ། ལུས་མི་བདེ་བ་དང༌། སྐུ་མི་མཐོང་བ་དང༌། སེམས་གནས་སྐྱོང་མི་ཐུབ་པ་སོགས་བྱུང་ན་འཕྲོ་བཅད་དེ་ངལ་གསོས་ལ། སླར་གསོལ་བ་བཏབ་སྟེ་སྔར་བཞིན་བསྐྱང་ངོ༌། ། དེ་ལྟར་སྐུ་གཟུགས་དངོས་ལ་སེམས་ཟིན་པ་ན།
དེ་དང་རང་གི་བར་དུ་སྣང་བརྙན་དེ་འདྲ་བ་ཞིག་བསྒོམ་ལ་སེམས་འཛིན། དེ་ལ་གནས་ན་སྐུ་གཟུགས་དེ་མིག་སྔོན་མི་འཇོག་པར་ཡིད་ཀྱིས་བསྒོམ་པར་བྱ་སྟེ། རང་གི་མདུན་དུ་རིན་པོ་ཆེའི་ཁྲི་པདྨ་ཉི་ཟླས་བརྒྱན་པའི་སྟེང་དུ་སྟོན་པ་སངས་རྒྱས་ཀྱི་སྐུ་གསེར་བཙོ་མའི་རི་བོ་ཉིད་འོད་ཀྱིས་འཁྱུད་པ་དང་འདྲ་བར་སྐུ་མདོག་སེར་པོ་ཞལ་གཅིག་ཕྱག་གཉིས་པ། ཕྱག་གཡས་ས་གནོན་དང་གཡོན་མཉམ་བཞག་གི་ཕྱག་རྒྱ་ཅན། མཚན་བཟང་པོ་སུམ་ཅུ་རྩ་གཉིས་དང་དཔེ་བྱད་བཟང་པོ་བརྒྱད་ཅུས་བརྒྱན་པའི་སྐུ་ལས་འོད་ཟེར་དཔག་མེད་འཕྲོ་བ་དང་བཅས་པ། ངུར་སྨྲིག་གི་ཁ་དོག་ཅན་གྱི་ཆོས་གོས་རྣམ་གསུམ་གསོལ་ཞིང་ཞབས་གཉིས་རྡོ་རྗེ་སྐྱིལ་ཀྲུང་གིས་བཞུགས་པ། དེ་ཡང་རང་གི་མདུན་གྱི་ནམ་མཁར་སངས་རྒྱས་དངོས་སུ་བཞུགས་པ་ལྟ་བུར་བསམས་ཤིང༌། ཡོན་ཏན་རྗེས་སུ་དྲན་པའི་དད་འདུན་བསྐྱེད་རྗེས་སྔར་བཞིན་སེམས་འཛིན་པ་སྟེ་རྒྱུན་དུ་སངས་རྒྱས་ཡིད་ལ་དྲན་པའི་ཏིང་ངེ་འཛིན་བསྒོམ་པར་བྱའོ། ། དེ་ལ་གོམས་པ་ན་དམིགས་པའི་རྩལ་འདོན་དུ་སྐུའི་བོངས་ཚོད་མི་ཚད་ཙམ་པ་ནས་ནམ་མཁའ་དང་མཉམ་པའི་བར་ཆེ་བསྐྱེད་དང༌། ནམ་མཁའ་དང་མཉམ་པ་ནས་མཚོན་གང་གི་བར་ཆུང་ངུར་སྡུད་པའང་ནུས་ན་བྱའོ། །
དེ་ལྟར་དང་པོ་འདྲེས་པའི་བག་ཆགས་ལ་བསླབ། དེ་ནས་རྒྱལ་བའི་སྐུ་དངོས་བཅས་ལ་བསླབ། དེ་ནས་དངོས་མེད་ཡིད་ཀྱིས་སྒོམ་པའི་སྐུར་བསླབ་པ་ནི་བློ་དམན་རིམ་གྱིས་ཁྲིད་པའི་ཐབས་སོ། ། གཞན་དུ་དང་པོ་ནས་དམིགས་པ་གསལ་བ་ཞིག་ན། འདྲིས་པའི་བག་ཆགས་ལ་བསླབ་པ་དང༌། དངོས་བཅས་ཀྱི་སྐུ་ལ་སེམས་གཏོད་པ་སྔོན་དུ་འགྲོ་མི་དགོས་སོ། ། ཚུལ་འདི་ནི་བཅོམ་ལྡན་འདས་ཉིད་ཀྱིས་ཁྱིམ་བདག་རྒན་མོ་ཞིག་ལ་སྟོང་པ་ཉིད་ཀྱི་དོན་བསྟན་པ་མ་འཚལ་ནས། སྟོན་པས། ཁྱོད་ཅི་ལ་སེམས་འགྲོ་ཞེས་དྲི་བའི་ཚུལ་མཛད་པ་ན། རྒན་མོས།
བདག་བཅོས་ལྡན་འདས་ཉིད་ཀྱི་སྐུ་ལ་སེམས་འགྲོ་ཞེས་གསོལ་པས། སྟོན་པས་དེ་ནི་ཤིན་ཏུ་ལེགས་ཏེ། དེ་ལྟར་ན་བདག་ཉིད་བསྒོམས་ནས་དེ་ལ་སེམས་གཏོད་ཅིག ཅེས་གསུངས་པ་ལྟར་བྱས་པས་རིང་པོར་མ་ཐོགས་པར་ཟབ་མོ་སྟོང་པ་ཉིད་ཀྱི་དོན་རྟོགས་པར་བཤད་པ་སོགས་ཀྱི་དོན་དང༌། ཏིང་ངེ་འཛིན་རྒྱལ་པོ་ལས་ཀྱང༌། གསེར་གྱི་ཁ་དོག་ལྟ་བུའི་སྐུ་ལུས་ཀྱིས། ། འཇིག་རྟེན་མགོན་པོ་རབ་ཏུ་མཛེས་པ་ནི། ། དམིགས་པ་དེ་ལ་གང་གིས་སེམས་གཏོད་པ། ། བྱང་ཆུབ་སེམས་དཔའ་དེ་མཉམ་བཞག་ཅེས་བྱ། ། ཞེས་གསུངས་པའི་དོན་ནོ། །
འདི་དུས་བྱིང་རྨུགས་ཀྱི་སྐྱོན་བྱུང་ན། ལྟ་སྟངས་དང་སེམས་དཔངས་བསྟོད་ནས་སངས་རྒྱས་ཀྱི་སྐུའི་དབུའི་གཙུག་ཏོར་རམ་མཛོད་སྤུའམ་ཞལ་གྱི་དཀྱིལ་འཁོར་ལ་སེམས་འཛིན། འཕྲོ་རྒོད་ཀྱི་སྐྱོན་བྱུང་ན་ལྟ་སྟངས་དང་སེམས་དཔངས་སྨད་ནས། རྒྱལ་བའི་སྐུའི་ལྟེ་བ་དང་ཞབས་པད་སོགས་ལ་སེམས་འཛིན་པས་སེལ་ལ། བྱིང་རྒོད་མེད་པའི་ཚེ་སྐུ་ཡོངས་རྫོགས་ལ་སེམས་གཏད་དེ་བསྒོམ་མོ། ། མཐར་ཐུན་བསྡུ་བ་ན་དགེ་རྩ་བྱང་ཆུབ་ཏུ་བསྔོ་ཞིང་སྨོན་ལམ་ཇི་ནུས་གདབ་བར་བྱའོ། ། གཉིས་པ་གསུང་ཡིག་འབྲུ་ལ་རྟེན་བཅའ་བའི་ཚུལ་ནི། སྐྱབས་སེམས་དང་བླ་མའི་རྣལ་འབྱོར་གོང་བཞིན་བསྒོམས་ནས་ཐུགས་ཡིད་བསྲེས་ལ་མཉམ་པར་བཞག དེ་ནས་རང་མདུན་ཐད་ཀའི་ནམ་མཁའ་ལ་ཟླ་བའི་དཀྱིལ་འཁོར་དྭངས་ཤིང་ཉ་གང་བ་ཆེ་ཆུང་སྲན་མ་ཙམ་ཞིག་གི་སྟེང་དུ་ཧཱུྃ་ཡིག་ཁ་དོག་ལྔ་ལྡན་ནམ་སྔོན་པོ་སྤུས་བྲིས་པ་ལྟ་བུ་ཕྲ་མོ་འོད་ལྔ་འཕྲོ་བ་ཞིག་དམིགས་ཏེ་དེ་ལ་སེམས་གཏད། ཡེངས་ཤོར་ན་འདུན་པ་བསྒྲིམས་ཏེ་དམིགས་པ་བསྒོམ།
རྒྱུན་རིང་བས་བྱིང་བ་བྱུང་ན་འཕྲོ་བཅད་དེ་ངལ་གསོས་ནས་སྔར་བཞིན་བསྒོམ། འདིར་གོང་མ་དག་བྱིང་རྨུགས་སེལ་ཐབས་སུ་ཟླ་བའི་དཀྱིལ་འཁོར་འོད་ཟེར་འབར་བ་དང༌། དེའི་སྟེང་དུ་ཧཱུྃ་ཡིག་ཀྱང་དཀར་ལ་འཚེར་བ་ཞིག་ཏུ་བསྒོམ། རྒོད་པ་བྱུང་ན་ཧཱུྃ་ཡིག་མཐིང་ནག ཉོན་མོངས་པ་ཆེ་ན་དམར་པོ། རྒྱུན་དུ་ཁ་དོག་ལྔ་ལྡན་བསྒོམ་ཞེས་ཀྱང་གསུངས། དེ་དག་ནི་སློབ་དཔོན་བྱང་ཆུབ་བཟང་པོས། ཁ་ཕྱིར་བལྟས་པས་ཐོབ་པ་ལ་གཉིས་ཏེ། ཁྱད་པར་ཅན་དང་ཕལ་པའོ། ། དེ་ལ་ཁྱད་པར་ཅན་ལ་གཉིས་ཏེ།
སྐུ་ལ་དམིགས་པ་དང་གསུང་ལ་དམིགས་པའོ། ། ཞེས་གསུངས་པའི་དོན་ནོ། ། མཐར་དགེ་རྩ་བསྔོ་ཞིང་སྨོན་ལམ་ཇི་ནུས་གདབ་པར་བྱའོ། ། གསུམ་པ་ཐུགས་ཐིག་ལེ་ལ་རྟེན་བཅའ་བའི་ཚུལ་ནི། བླ་མའི་རྣལ་འབྱོར་གོང་སྨོས་ཇི་བཞིན་སྔོན་དུ་བཏང་ནས། རང་གི་མདུན་མཁར་གཉའ་ཤིང་གང་ཙམ་གྱི་ཐད་ན། ཐིག་ལེ་ཁ་དོག་སྔོན་པོ་དབྱིབས་བྱའི་སྒོ་ང་འདྲ་བ། ཆེ་ཆུང་སྲན་མ་ཙམ་པ་དྭངས་གསལ་སྒྲིབ་པ་མེད་པ་འོད་ཟེར་སྣ་ཚོགས་འཕྲོ་བ་དང་བཅས་པའི་མཚན་མ་ཁྱད་པར་ཅན་ལ་སྔར་བཞིན་སེམས་འཛིན་བྱ། དེ་ལ་ཅུང་ཟད་གོམས་པ་ན་དམིགས་པའི་རྩ་འདོན་དུ་ཐིག་ལེ་བྱ་སྒོང་ཙམ་པ་ནས་སྟོང་གསུམ་དང་མཉམ་པའི་བར་ཆེ་བསྐྱེད་དང༌། སྟོང་གསུམ་ཙམ་པ་ནས་ཡུངས་འབྲུ་ཙམ་གྱི་བར་ཆུང་ངུར་བསྡུས་པའང་ནུས་ན་བྱ།
བྱིང་རྨུགས་བྱུང་ན་ཐིག་ལེའི་འོད་ཀྱིས་རང་ལུས་ཀྱི་ཕྱི་ནང་ཐམས་ཅད་གསལ་བར་བསམ། རྒོད་པ་བྱུང་ན་ཐིག་ལེ་ནག་པོ་འོད་འཕྲོ་བ་ལ་སེམས་གཏད་པས་སེལ་ལོ། ། དེ་ནི་རྡོ་རྗེ་མཁའ་འགྲོ་ལས། ཐིག་ལེའི་གཟུགས་ལ་མི་ཤིགས་པ། ། ཡེ་ཤེས་འོད་ཀྱི་རྣམ་འཁྲིགས་ལྡན། ། ཞེས་དང༌། ཨིནྡྲ་བྷུ་ཏིས། འཁོར་འདས་མ་ལུས་ཐམས་ཅད་ཀུན། ། ཐིག་ལེའི་གོང་བུ་གཅིག་བྱས་ནས། ། སྟོང་གསུམ་མ་ལུས་ཁྱབ་པ་དང༌། །
ཡུངས་ཀར་ཙམ་དུ་བསྡུ་བར་བྱ། ། ཞེས་གསུངས་པ་དང་ཕྱོགས་མཐུན་ནོ། ། མཐར་དགེ་རྩ་བསྔོ་ཞིང་སྨོན་ལམ་ཇི་ནུས་གདབ་པར་བྱའོ། ། དེ་ལྟར་སྐུ་གསུང་ཐུགས་ལ་དམིགས་པ་རིམ་པར་བཤད་པའང་གོ་རིམ་ཙམ་ཡིན་ལ། གང་ཟག་གཅིག་གིས་གསུམ་པོ་རིམ་ཅན་དུ་བསླབ་དགོས་ངེས་ནི་མ་ཡིན་ཞིང༌། འགའ་ཞིག་རིམ་ཅན་གྱིས་བོགས་སུ་འགྱུར་བ་ཡོད་པས་དེ་ལྟར་བསྟན་པ་དོན་མེད་པའང་མ་ཡིན་ནོ། ། གཉིས་པ་རླུང་ཅན་ནི། དེ་ཡང་སེམས་རླུང་གི་བཞོན་པ་ཅན་ཡིན་པས་རླུང་འཆིང་ན་སེམས་འཆིང་བའི་གནད་ཀྱིས་རླུང་ཅན་གྱི་ཁྲིད་སྟོན་པ་འདི་ལ། རྡོ་རྗེའི་བཟླས་པ་ལ་བརྟེན་པ་དང༌། བུམ་པ་ཅན་ལ་བརྟེན་པ་སྟེ་གཉིས་ལས།
དང་པོ་རྡོ་རྗེའི་བཟླས་པ་ལ་བརྟེན་པ་ལའང་ནང་གསེས་ལྔ་ཡོད་པ་ལས། དང་པོ་བགྲང་བ་ལ་བསླབ་པ་ནི། བླ་མའི་རྣལ་འབྱོར་སྔོན་དུ་བཏང་ནས་ལུས་གནད་དང་སེམས་གནད་སྔར་ལྟར་བཞག་སྟེ། ཐོག་མར་མ་དག་པའི་རྩ་ལམ་དུ་རྒྱུ་བའི་ལས་ཀྱི་རླུང་དང་ཉོན་མོངས་པའི་རླུང་སོགས་དག་པའི་རྟེན་འབྲེལ་དུ་རླུང་རོ་ལན་གསུམ་སྤྱི་ལྟར་བསལ། དེ་ནས་རང་གི་སྣ་བུག་གི་རླུང་རྔམ་པ་དང་སྒྲ་ཅན་དང་རྒོད་བག་མེད་པར་རང་བབས་ཀྱིས་དབུགས་ནང་དུ་རྔུབ་པ་དང་ཕར་དལ་བུས་རང་འགྲོས་དུ་དབྱུང་བ་ལ་སེམས་གཏད་ཅིང་མངོན་པར་འདུ་བྱ་བ་གཞན་མེད་པར། དབུགས་འབྱུང་འཇུག་གནས་གསུམ་གཅིག་ཏུ་བྱས་པའི་ཁུག་པ་གཅིག་དང་གཉིས་ལ་སོགས་པ་ནས་བདུན་ཙམ་གྱི་བར་བགྲང་ཞིང་ངལ་གསོ། དེ་ནི་ཉེར་གཅིག་ཙམ་དང༌། ལྔ་བཅུ་ཙམ་དང༌། བརྒྱ་ཕྲག་རེ་ཙམ་སོགས་གོམས་པ་དང་བསྟུན་གྲངས་སྤར་ནས་བགྲང༌། མཐར་ཉིན་ཞག་གཅིག་ལ་དབུགས་ཉི་ཁྲི་ཆིག་སྟོང་དྲུག་བརྒྱ་རྫོགས་པའི་བར་དུ་བགྲང་བར་བྱའོ། །
དེ་སྐབས་གོམས་འདྲིས་ཆུང་བའི་དབང་གིས་སེམས་ཡེངས་ཤིང་ལུས་གནད་དང་རླུང་གནད་སྐྱོན་ཅན་དུ་སོང་ན། སླར་རླུང་རོ་བསལ་ཏེ་གནད་རྣམས་བཅོས་རྗེས་སྔར་བཞིན་བགྲང་བ་ལ་བསླབ་བོ། ། དེ་ལྟར་བགྲངས་པས་གཙོ་བོ་སེམས་ལ་གནས་ཆ་རྙེད་པ་དང༌། ཞར་བྱུང་དུ་ཉིན་ཞག་གཅིག་ལ་དབུགས་ཕྱི་ནང་དུ་ཇི་ཙམ་རྒྱུ་བའི་གྲངས་ལ་ངེས་པ་རྙེད་ཅིང་མཁས་པར་འགྱུར་རོ། ། དེ་ནས་ས་སྙིང་འཁོར་ལོ་བཅུ་པའི་མདོ་ལས། ཇི་ལྟར་ན་དྲན་པའི་དབང་གིས་ཡང་དག་པ་ཇི་ལྟ་བ་བཞིན་དུ་དབུགས་ཕྱི་ནང་དུ་རྒྱུ་བ་ལ་རྟོག་པ་སྐྱེ་ན། ཡང་དག་པ་ཇི་ལྟ་བ་བཞིན་དུ་བགྲང་བ་དང༌། ། ཞེས་དང༌། སྡོམ་འབྱུང་ལས། རྣལ་འབྱོར་པས་ནི་མཉམ་བཞག་པས། །
འཇུག་པའི་རླུང་ནི་བགྲང་བར་བྱ། ། ཇི་སྲིད་འབུམ་ལ་སོགས་པའི་གྲངས། ། སྒྲ་དང་བྲལ་བར་རྟག་ཏུ་བཟླ། ། ཞེས་གསུངས་པའི་དོན་ནོ། ། གཉིས་པ་འབྱུང་འཇུག་ལ་བསླབ་པ་ནི། དེ་ནས་ཇི་སྲིད་དུ་འབྱུང་ཞིང་འཇུག་པ་དེ་དག་ལུས་ཀྱི་ཆ་ཤས་ཐམས་ཅད་ནས་རྒྱུའམ་ཕྱོགས་གཅིག་ཁོ་ན་ལས་རྒྱུ་བ་གང་ཡིན་ཞེས་རྟོགས་ཅིང་དཔྱོད་དེ་དབུགས་འཇུག་པ་དང་དབྱུང་བའི་རྗེས་སུ་འགྲོ་བས་གཞིག་པ་ན། ལུས་ཀྱི་ཆ་ཤས་ནས་སམ་ཚོགས་པ་གང་ལས་ཀྱང་རྒྱུ་བ་མ་ཡིན་པར་ཤེས་ཏེ་དབུགས་ཀྱི་རྟེན་ཅིང་འབྲེལ་བར་འབྱུང་བའི་མཚན་ཉིད་ལ་མཁས་པར་འགྱུར་རོ། ། གསུམ་པ་འགྲོ་འོང་གནས་གསུམ་ལ་བསླབ་པ་ནི། དེ་ཡང་སྔར་ལྟར་དབུགས་ཀྱི་གྲངས་བགྲང་བ་དང་འབྱུང་འཇུག་ལ་གཞིག་པའི་བསམ་བློ་མི་གཏོང་བར། དབུགས་དང་ཤེས་པ་བསྲེས་ཏེ་དབུགས་ལྟེ་བ་ནས་སྣ་རྩེའི་བར་འགྲོ་བ་དང༌།
སྣ་རྩེ་ནས་ལྟེ་བའི་བར་དུ་འོང་བ་དང༌། ལྟེ་འོག་ཏུ་གནས་པ་སྟེ་དེ་གསུམ་གྱི་རང་བཞིན་ལ་རྩེ་གཅིག་ཏུ་བལྟ་བར་བྱའོ། ། དེས་ཀྱང་གཙོ་བོ་སེམས་ལ་གནས་ཆ་རྙེད་པ་དང༌། ཞར་བྱུང་དུ་ས་རླུང་སེར་པོ། ཆུ་རླུང་དཀར་པོ། མེ་རླུང་དམར་པོ། རླུང་གི་རླུང་ནག་པོ། ། ནམ་མཁའི་རླུང་སྔོན་པོ་སྟེ་རླུང་ལྔ་སོ་སོའི་ཁ་དོག་མཐོང་བ་དང༌། སྣ་སྒོ་ནས་ཕྱིར་སོར་བཅུ་དྲུག་གི་མཚམས་ཚུན་ནམ་མཁའི་རླུང་རྒྱུ་བ་དང༌། བཅོ་ལྔ་ཚུན་རླུང་གི་རླུང་རྒྱུ་བ་དང༌།
བཅུ་བཞི་ཚུན་མེ་རླུང༌། བཅུ་གསུམ་ཚུན་ཆུ་རླུང༌། བཅུ་གཉིས་ཚུན་ས་རླུང༌། དེ་རྣམས་ཕྱིར་སོར་ཚད་ཇེ་ཐུང་དང་ནང་གི་ལུས་ལ་ཇེ་རིང་དུ་རྒྱུ་བ་སྟེ་རླུང་ལྔའི་རིང་ཐུང་ཇི་ལྟ་བ་བཞིན་དུ་མཐོང་ངོ༌། ། བཞི་པ་འབྱུང་ཆེན་ལྔའི་རླུང་ལ་བརྟག་པ་ནི། དེ་ལྟར་ཁ་དོག་དང་རིང་ཐུང་ཟིན་ནས་འབྱུང་བ་ཆེན་པོ་ལྔའི་རླུང་སོ་སོར་བརྟག་ཚུལ་འདི་ལྟ་སྟེ། དཔེར་ན་སྣ་གཡས་པ་ནས་ས་རླུང་རྒྱུ་བའི་དུས་དེར་སའི་རླུང་སེར་པོར་མཐོང་བར་འགྱུར་ལ། དེ་དུས་ས་རླུང་དང་ཤེས་པ་བསྲེས་ཏེ་བསྒོམས་པས་ཅི་ཞིག་ན་ས་རླུང་གི་སྟོབས་ནུས་ཟིན་པར་གསུངས་ལ། དེས་མཚོན་ནས་སོ་སོར་མ་འདྲེས་པར་བརྟགས་པས་འབྱུང་ལྔའི་རླུང་གི་སྟོབས་ནུས་ཟིན་པ་དང༌། དབུགས་ཕྱི་ནང་དུ་རྒྱུ་བའི་འཕེལ་འགྲིབ་ཀྱང་ཤེས་པར་འགྱུར་རོ། །
ཞེས་སོ། ། ལྔ་པ་འབྲུ་གསུམ་རྡོ་རྗེའི་བཟླས་པ་ལ་བསླབ་པ་ནི། སྣ་སྒོའི་རླུང་ཕྱིར་འགྲོ་བའི་དུས་རླུང་དེ་ཨོཾ་ཡིག་དཀར་པོའི་ཕྲེང་བ་ཨོཾ་གྱི་སྒྲ་གདངས་ཅན་དུ་འཐོན་པར་དམིགས། དེ་ནང་དུ་འོང་བའི་ཚེ་ཧཱུྃ་ཡིག་སྔོན་པོའི་ཕྲེང་བར་ལམ་གྱིས་སོང་བ་ཧཱུྃ་གི་སྒྲ་གདངས་དང་བཅས་སྣ་ནས་ཞུགས་པར་བསམ། ལྟེ་འོག་ཏུ་གནས་པའི་ཚེ་ཨཱཿཡིག་དམར་པོ་གཅིག་གམ་དུ་མར་བསྒྱུར་བ་ཨཱཿའི་སྒྲ་གདངས་ཅན་དུ་གནས་པར་བསམ་པ་སྟེ། དེ་ལྟར་འབྱུང་འཇུག་གནས་གསུམ་ཡི་གེ་འབྲུ་གསུམ་དུ་བསྒྱུར་ནས་དེ་དག་གི་འཕྲོ་འདུ་གནས་གསུམ་ལ་དམིགས་པས། དབུགས་ཕྱི་རོལ་དུ་མི་རྒྱུ་བར་རང་མལ་དུ་གནས་པས་སེམས་ཀྱང་ཡུལ་ལ་འཕྱན་པར་མི་འགྱུར་བས། དེའི་ཚེ་རྒྱུ་བ་ཕྱིར་ཆད་ཀྱི་འཆར་སྒོ་ཟད་པ་མངོན་དུ་འགྱུར་བར་གསུངས་སོ། ། དེ་ནི་རྒྱུད་རྡོ་རྗེ་ཕྲེང་བ་ལས། སྐུ་གསུང་ཐུགས་ཀྱི་རྡོ་རྗེ་རྣམས། །
སྔགས་ནི་བཟུང་ཞིང་བཟླས་བརྗོད་བྱ། ། དེ་ཡིས་དངོས་གྲུབ་མྱུར་འགྲུབ་འགྱུར། ། ཞེས་གསུངས་པའི་དོན་ནོ། ། གཉིས་པ་བུམ་པ་ཅན་ལ་བརྟེན་པ་ནི། ལུས་གནད་ལེགས་པར་བཅས་ཏེ་རླུང་རོ་ལན་གསུམ་སྤྱི་ལྟར་དོར་ནས། སྟེང་རླུང་སྣ་བུག་གཉིས་ནས་དལ་བུལ་བརྔུབས་ཏེ་ལྟེ་འོག་ཏུ་བསྐྱུར། འོག་རླུང་ཡར་ཅུང་ཟད་འཐེན་ནས་ཁ་སྦྱོར་དུ་ཇི་ཙམ་ཐུབ་པའི་བར་བཟུང༌། མི་བདེ་བ་མེད་ཙམ་དུ་རྒོད་བག་དང་སྒྲ་མེད་པར་སིལ་གྱིས་བཏང༌། དེ་ལྟར་ཕྱི་ནས་བརྔུབ་པ་དང༌། ནང་དུ་བསྡོམ་པ་དང༌།
ཕྱིར་བཏང་བའི་བར་གྱི་གནས་སྐབས་ཐམས་ཅད་དང༌། ཁྱད་པར་ནང་དུ་ཅི་ཙམ་བསྡམ་པའི་སྐབས་ན་སེམས་མ་ཡེངས་པར་རྟོག་མེད་དུ་ཧད་དེ་སེམ་མེ་ཧུ་རེར་གནས་པའི་རྒྱུན་བཟུང་བ་ལ་འབད་དོ། ། དེ་ལྟ་བུ་ཡང་དང་པོ་རླུང་བུམ་ཅན་བདུན་དང་ཉེར་གཅིག་སོགས་ཀྱི་མཚམས་ཅི་རིགས་ལ་ངལ་གསོ་ཞིང་གོམས་ནས་ཡུན་ཇེ་རིང་དང་གྲངས་ཇེ་མང་ལ་གཏང༌། དེས་སེམས་རྒོད་དུ་སོང་ན་མ་ཡེངས་ཙམ་མ་གཏོགས་སེམས་ཁོང་གློད། དེས་ཀྱང་འཚུབ་ན་དུབ་པ་ཡིན་པས་དུབ་བསངས་ཅི་རིགས་བྱ། མགོ་འཁོར་བའམ་སེམས་ཡེར་ན་རླུང་ཁ་སྐྱེས་པ་ཡིན་པས་བཟའ་བཏུང་བཅུད་ཆེན་བརྟེན་ཅིང་བཀུ་མཉེ་བྱ། དེ་དུས་རླུང་བསྡམ་པའི་གནད་ཀྱིས་བྱིང་བ་ཤས་ཆེར་མི་འབྱུང་ལ། བྱུང་ན་ལྟ་སྟངས་དཔངས་བསྟོད་ནས་ཧུར་འདོན་སོགས་བྱ། རྟོག་པ་འོག་འགྱུས་ལྟ་བུར་མ་སོང་བར་དྲན་བཞིན་པའི་ངང་ནས་རྟོག་པ་ཕྲ་མོ་རེ་གཉིས་འཆར་བ་ལ་སྐྱོན་དུ་མི་བཟུང་ཞིང་འཁུ་འཕྲིག་མི་བྱ་བར། སླར་དྲན་པའི་སྟོབས་བསྐྱེད་དེ་ཤེས་པ་གཏིང་གྲིམས་ལ་ཁ་ལྷོད་པ་ལྟ་བུ་ཞིག་བྱའོ། །
དེ་ནི་རྡོ་རྗེ་མཁའ་འགྲོའི་རྒྱུད་ལས། དགང་བ་ཡིས་ནི་ལུས་དག་ནས། ། དུག་དང་རིམས་ཀྱི་ཚ་བ་འཕྲོག ། བུམ་པ་ཅན་གྱི་རླུང་བཅིངས་ན། ། སྒོ་ཡི་བུ་ག་འགག་པར་འགྱུར། ། ཞེས་དང༌། སྡོམ་འབྱུང་ལས། སྟེང་དང་འོག་ཏུ་འགྲོ་བའི་རླུང༌། ། ཡིད་ཀྱིས་ཁ་སྦྱོར་དུ་བྱས་ཏེ། དེ་ཡི་རྣལ་འབྱོར་གོམས་པ་གང༌། །
དེ་ཡིས་བརྟན་པའི་གོ་འཕང་ཐོབ། ། ཅེས་གསུངས་པ་དང་མཐུན་ལ། ཡང་ན་དཔལ་ནཱ་རོ་པས། རྔུབ་དང་དགང་དང་གཞིལ་བ་དང༌། ། འཕངས་པར་བྱ་དང་རྣམ་པ་བཞི། ། སྦྱོར་བ་བཞི་ལྡན་མ་ཤེས་ན། ། ཡོན་ཏན་སྐྱོན་དུ་འགྱུར་བའི་ཉེན། ། ཞེས་སོགས་ཀྱིས་བུམ་ཅན་སྦྱོར་བ་བཞི་ལྡན་དུ་གསུངས་པ་ཡང་བརྟེན་ན་ཡང་ལེགས་མོད། སྤྲོ་ཞིང་ནུས་ན་དེའི་ཚུལ་ཆོས་དྲུག་གི་ཁྲིད་ཡིག་དག་ལས་ཤེས་པར་བྱའོ། ། དེ་ལྟར་འབད་པས་རབ་ཏུ་འདུལ་བར་དཀའ་བའི་སེམས་ཞེས་བརྗོད་པ་དེ་ནི་རླུང་ལས་གུད་དུ་མི་དམིགས་པའི་ཕྱིར།
རླུང་གི་འཕོ་བ་ཟད་པས་སེམས་ཡུལ་ལ་འཕྱན་པའི་རྣམ་པར་རྟོག་པའང་ཟད་པར་འགྱུར་རོ། ། ཞེས་གསུངས་སོ། ། དེ་ལ་གོང་དུ་རླུང་གི་རྒྱུ་བ་ཟད་པར་གསུངས་པ་དང༌། འདིར་རླུང་གི་འཕོ་བ་ཟད་པར་གསུངས་པ་གཉིས་ཀྱི་ཁྱད་པར་ཇི་ལྟར་འབྱེད་སྙམ་ན། རླུང་གི་རྒྱུ་བ་ཟད་པ་ནི་ཕྱི་རོལ་ཏུ་རླུང་མ་རྒྱུས་པས་དེ་ལ་བརྟེན་པའི་སེམས་ཡུལ་ལ་མི་འཕྱན། དེས་ཕྱིར་ཆད་ཀྱི་འཆར་སྒོ་ཟད་པ་དང༌། འཕོ་བ་ཟད་པ་ནི་ནང་ཏིང་ངེ་འཛིན་གྱི་འཕྲོ་འདུའང་དམིགས་མེད་དུ་ཐིམ་པས། ཕྱི་ནང་གཉིས་འཛིན་གྱི་འཕོ་བ་ཟད་པ་འདི་དངོས་ནི་འཕགས་པའི་དབང་དུ་བྱས་པ་ཡིན་ཡང༌། རྗེས་མཐུན་པ་ཙམ་ཞིག་ཞི་གནས་ཀྱི་སྐབས་སུའང་འབྱུང་བ་ཡིན་ནོ། ། དོན་དུ་ཟད་པ་ཞེས་པ་མེད་པར་སོང་བ་ལྟ་བུ་མ་ཡིན་ཏེ།
འགག་མེད་ཀྱི་རྩལ་སུས་ཀྱང་མི་འགོག་པས། ཐོག་མ་ནས་ཐ་མའི་བར་དུ་རང་བཞིན་གྱིས་གནས་པ་ཡིན་ནོ། ། འོ་ན་གང་ཞེ་ན། གནས་འགྱུའམ་གཤིས་གདངས་ཀྱི་རྣམ་དབྱེ་རང་བཞིན་ཤེས་པའི་དབྱིངས་སུ་རྫོགས་པ་ལ་ཟད་པའི་བརྡ་སྦྱར་བ་ཙམ་མོ། ། འོན་ཀྱང་སྐབས་འདིར་ནི་རླུང་ལ་བརྟེན་པའང་གནས་ཆ་རྙེད་པའི་ཆེད་དུ་ཡིན་པའི་ཕྱིར། ཕལ་ཆེར་གྱིས་བུམ་ཅན་ཆེན་པོ་འབྱོངས་པ་ལ་སོགས་པ་ཙམ་དུ་འབད་པ་ཤས་ཆུང་ཡང༌། དབང་རྣོན་འགའ་ཞིག་སྐབས་འདི་ཁོ་ནར་བུམ་ཅན་འབྱོངས་ཤིང་ལམ་རྫོགས་པས་ཤེས་སྒྲིབ་དང་ཉོན་སྒྲིབ་དག་པ་སོགས་ཀྱི་ཡོན་ཏན་སྐྱེ་བའང་སྲིད་པ་ཡིན་ནོ། ། ཡང་སེམས་རྟོག་པའི་འཁོར་ལོ་མ་ཟད་པའི་རླུང་གི་རྣལ་འབྱོར་གྱིས་ནི་དོན་གང་ཡང་མི་འགྲུབ་ཅིང་ངོ་མཚར་མི་ཆེ་སྟེ། རྒྱ་གར་ན་ཉ་པ་དང་མུ་ཏིག་བསད་པས་འཚོ་བ་དག་ཀྱང་རླུང་འཛིན་པར་བྱེད་ལ། འཇམ་དབྱངས་བུདྡྷས།
རླུང་སེམས་དབྱེར་མེད་མི་སྐྱོང་བའི། ། རླུང་རྐྱང་འབུད་པ་སྐྱི་སེར་ཏེ། ། ལུས་ཀྱི་འཁྲུལ་འཁོར་གར་མཁན་འདྲ། ། ཞེས་གསུངས་པ་ལྟར་དུ་ཟད་ལ། རླུང་དང་མི་རྟོག་པ་ཟུང་འཇུག་ཏུ་བསྒོམ་པ་ནི་ཡང་དག་པའི་ཉམས་ལེན་ཡིན་ཏེ། རྗེ་སྒོམ་ཚུལ་གྱིས། རླུང་སེམས་དབྱེར་མེད་མན་ངག་འདི། ། སྒོམ་ཆེན་རབ་ཀྱི་ཉམས་ལེན་ཡིན། ། ཞེས་གསུངས་པ་ལྟར་བྱའོ། ། དེ་ལྟར་སེམས་གླང་པོ་ཆེ་མ་དུལ་བ་འདྲ་བ་འདི་ཉིད།
རྡེའུ་ཤིང་བུ་ནས་འདིའི་བར་གྱི་དམིགས་པ་ཀ་བ་བརྟན་པོ་དང་འདྲ་བ་ལ། དྲན་པ་ཐག་པ་ལྟ་བུས་དམ་དུ་བཅིངས་ཤིང༌། དེ་ལ་སྡོད་དུ་མ་བཏུབ་ན་ཤེས་བཞིན་ལྕགས་ཀྱུ་ལྟ་བུས་གཙགས་ནས་རིམ་གྱིས་རང་དབང་དུ་བྱེད་པ་ནི། དབུ་མ་སྙིང་པོ་ལས། ཡིད་ཀྱི་གླང་པོ་ལོག་འགྲོ་བ། ། དམིགས་པའི་ཀ་བ་བརྟན་པོ་ལ། ། དྲན་པའི་ཐག་པས་ལེགས་བཅིངས་ནས། ། ཤེས་རབ་ལྕགས་ཀྱུས་རིམ་དབང་བྱ། ། ཞེས་གསུངས་པའི་དོན་ནོ། ། དེ་ཡང་དྲན་ཤེས་གཉིས་ལས་དྲན་པས་ནི་སེམས་དམིགས་པ་ལས་མི་ཡེངས་པར་བྱེད་ཅིང༌། །
ཤེས་བཞིན་གྱིས་ཡེངས་མ་ཡེངས་དང་བྱིང་རྒོད་བྱུང་མ་བྱུང་གི་བྱ་ར་ཙམ་བྱེད་པའོ། ། འདིའི་སྐབས་སུ་དཔྱོད་ལྡན་དག ། དེ་ལྟ་བུའི་དྲན་ཤེས་ཀྱིས་ཡིད་དམིགས་པ་ལ་རྩེ་གཅིག་ཏུ་བཟུང་བའི་ཚེ། དམིགས་པ་ལ་གནས་མི་གནས་དང་བྱིང་རྒོད་བྱུང་མ་བྱུང་བརྟག་པའི་རྟོག་པ་ཕྲ་མོ་དེ་བསྐྱེད་ན་ནི་མི་རྟོག་པར་མི་འགྱུར་ལ། མ་བསྐྱེད་ན་ནི་བྱིང་རྒོད་སོགས་རྟོགས་པའི་ཤེས་བཞིན་མི་འབྱུང་བས་ཅི་ལྟར་བྱ་སྙམ་ན། སྒོམ་པའི་ཐབས་ལ་མི་མཁས་པ་དག ། དེ་ལ་སྐྱོན་དུ་བཟུང་ནས་ཤེས་བཞིན་གྱི་གསལ་ངར་ནི་མེད་ལ། སེམས་ཀྱི་གསལ་ཆ་ཅི་རིགས་ནི་ཡོད་པའི་གནས་ཆ་སྐྱོང་བར་སྣང་ཡང༌། དེ་ལྟ་བུའི་རྟོག་པ་ཕྲ་མོ་དེ་འཁྲུལ་རྟོག་རང་མཚན་པ་མ་ཡིན་ཞིང༌། ལྷག་མཐོང་དང་མཚུངས་ལྡན་གྱི་ཤེས་བཞིན་ཡིན་པས་བསྐྱེད་དགོས་ཏེ།
སྒོམ་རིམ་བར་པ་ལས། དེ་ལ་ཉེ་བར་བཞག་ནས་སེམས་ལ་འདི་ལྟར་དཔྱད་པར་བྱ་སྟེ། ཅི་དམིགས་པ་ལ་སེམས་ལེགས་པར་འཛིན་ནམ། འོན་ཏེ་བྱིང་ངམ། འོན་ཏེ་ཕྱི་རོལ་གྱི་ཡུལ་ལ་རྣམ་པར་འཕྱར་བས་རྣམ་པར་ཡེངས་སམ་སྙམ་དུ་བརྟག་པར་བྱའོ། ། ཞེས་གསུངས་པའི་ཕྱིར་རོ། ། དེ་ལྟ་བུའི་རྟོག་པ་ཕྲ་མོ་དེ་བསྐྱེད་ལུགས་ཀྱང་མ་ཡེངས་པའི་དྲན་འདུན་བཏང་ནས་བསྐྱེད་པ་མིན་གྱི། ཏིང་ངེ་འཛིན་གྱི་ངང་མ་ཤོར་བའི་ཐོག་ནས་བྱ་ར་ཙམ་བྱེད་པའོ། ། རྟོག་པ་འདི་ཡང་ཤུགས་ཆེ་དྲགས་ན་དྲན་པ་ཤོར་བའི་རྟོག་པ་སྐྱོན་ཅན་ལྡང་ཉེན་ཡོད་པས། སྔ་མ་སྔ་མའི་ངེས་ཤེས་ཀྱི་ཤུགས་མ་ཟད་ཙམ་ལ་ཕྱི་མ་ཕྱི་མས་བྱ་ར་ཙམ་བྱེད་པ་སྟེ།
ཚུལ་འདི་ནི་བསམ་གཏན་སྐྱོང་ཚུལ་མཐའ་དག་གི་གནད་དམ་པའོ། ། གཉིས་པ་རྟེན་མེད་ཀྱི་སྒོམ་རིམ་ནི། དེ་ཡང་སྔར་བཤད་པའི་རྡེའུ་ཤིང་བུ་སྐུ་གསུང་ཐུགས་རྟེན་རླུང་རྣམས་ལ་བརྟེན་ནས་སེམས་འཛིན་སྒྲུབ་པ་ལྟ་བུ་མ་ཡིན་པར་གང་ལའང་སེམས་རྟེན་བཅས་པ་མེད་པས་ན་རྟེན་མེད་ཅེས་བྱ། འདི་ལ་ཀུན་མཁྱེན་ཆེན་པོའི་ཁྲིད་ཟིན་དུ། ཐོལ་སྐྱེས་རྦད་གཅོད་དང༌། གང་ཤར་བཟོ་མེད་དང༌། བཞག་ཐབས་ཀྱི་གནད་རྣམ་པ་བཞི་ཙམ་ལས་མ་གསུངས་མོད། འོན་ཀྱང་དྭགས་པོ་བཀྲ་ཤིས་རྣམ་རྒྱལ་གྱིས་ལེགས་བཤད་ཟླ་བའི་འོད་ཟེར་དུ་རྟེན་མེད་དམ་གཏད་མེད་ལ་སྦྱོར་བའི་ཚུལ་གསུངས་པ་དང་མཐུན་པར། གྲུབ་དབང་ཤཱཀྱ་ཤྲཱི་ཛྙཱ་ནའི་ཞབས་ཀྱིས་རྟེན་མེད་གནས་འགྱུར་ལོགས་སུ་ཕྱེ་སྟེ་ཁྲིད་པའི་གསུངས་རྒྱུན་བཞིན། བླ་མ་རིན་པོ་ཆེའི་ཞལ་སྔ་ནས་ཀྱང་ཕལ་ཆེར་ལ་ཁྲིད་པར་མཛད་སྲོལ་ལྟར་སྨོས་ན།
རྟེན་མེད་གནས་འགྱུ། ཐོལ་སྐྱེས་རྦད་གཅོད། གང་ཤར་བཟོ་མེད། བཞག་ཐབས་ཀྱི་གནད་རྣམས་བསྟན་པ་དང་བཞི་ལས། དང་པོ་རྟེན་མེད་གནས་འགྱུ་བསྒོམ་ཚུལ་ནི། ལུས་གནད་སོགས་གཞན་ཐམས་ཅད་སྔར་ལྟར་བྱས་ནས། ཕྱིའི་དམིགས་རྟེན་དང་ནང་གི་དབུགས་འགྲོ་འོང་སོགས་ལ་སེམས་གཏད་དེ་འཛིན་བའི་སྦྱོར་བ་མི་བྱེད་པར། མིག་རྟེན་མེད་པར་སྣང་སྟོང་སང་ངེ་བ་ལ་བབ་ཀྱིས་བལྟ། སེམས་དུས་གསུམ་གྱི་སྤྲོས་པ་བཅད་དེ་གཏད་མེད་མ་བཅོས་རང་གཤིས་སུ་བཞག དེའི་ཚེ་སེམས་གཞན་དུ་མི་འཕྲོ་བར་བདེ་ཆམ་མེར་གནས་ན་གནས་ཚུལ་དེ་ངོ་ཤེས་ཙམ་བྱས་ཏེ་འཇོག
མི་གནས་པར་སྣ་ཚོགས་སུ་འཕྲོ་ཞིང་འགྱུ་ན་འགྱུ་བ་དེ་ཡང་ངོ་ཤེས་ཙམ་བྱས་ཏེ་འཇོག དེ་ལས་གཞན་དུ་གནས་པ་ཞིག་ཨེ་འོང་གི་རེ་བ་དང༌། འགྱུ་བ་དེ་མ་བྱུང་ན་སྙམ་པའི་དོགས་པ་སོགས་བསམ་བློ་མང་པོ་མི་གཏོང་བར་རང་ལུགས་སུ་བཞག་སྟེ་བསྒོམ་པར་བྱའོ། ། འདི་ནི་གསང་འདུས་ལས། སེམས་ནི་སེམས་མིན་བྱས་ནས་སུ། ། ཅི་ཡང་བསམ་པར་མི་བྱའོ། ། ཞེས་དང༌། གོང་མའི་གསུང་ལས། རྟེན་མེད་མ་བཅོས་པ་ལ་བཞག ། ཞེས་སོ། །
འདི་སྐབས་གནས་འགྱུ་རིག་གསུམ་གྱི་ངོས་འཛིན་ཅུང་ཞིག་སྨྲ་སྟེ། སེམས་ཡུལ་ཐོག་ཏུ་མི་འགྲོ་བར་སྡོད་པ་ལ་གནས་པ་ཟེར། མི་སྡོད་པར་ཡུལ་ཐོག་ཏུ་འགྲོ་བ་ལ་འགྱུ་བ་ཟེར། དེ་གཉིས་ངོ་ཤེས་བྱ་ལྟ་བུ་ཡིན། གནས་ན་གནས་པར་ངོ་ཤེས་མཁན་དང་འགྱུ་ན་འགྱུ་བར་ངོ་ཤེས་མཁན་འདི་ལ་རིག་པ་ཟེར། འདི་ངོ་ཤེས་བྱེད་ལྟ་བུའོ། ། དེ་གསུམ་ལས་རིག་པ་གཙོ་ཆེ་སྟེ། རིག་པ་འདི་མ་ཡེངས་པའི་རིང་ལ་ཉམས་ལེན་ཡོད་ལ། རིག་པ་འདི་ཡེངས་པའི་མོད་ལ་ཉམས་ལེན་རྩ་བ་ནས་མེད་པ་འགྲོ་བ་ཡིན། ཇི་ལྟར་སྙམ་ན།
རང་རེ་ལས་དང་པོ་པའི་རིགས་རྣམས་ཐོག་མར་གནས་འགྱུ་ངོ་ཤེས་ཙམ་ཡོད་ཀྱང༌། དེའི་འཕྲོ་བསྐྱང་མ་ཤེས་ན། ཅི་ཞིག་ནས་རིག་པའི་གསལ་ངར་ཉམས་ཏེ་གནས་པའང་ངོས་མི་ཟིན་ཅིང་འགྱུ་བ་ཡང་ངོས་མི་ཟིན་པར་འཁྲུལ་པ་ལུ་གུ་རྒྱུད་དུ་ཤར་ནས་ཡེངས་འབྱམས་སུ་འགྲོ་སྟེ། དེ་ནི་འཇིག་རྟེན་རྒན་པོ་སོས་དལ་ལ་དགའ་བ་ཞིག་བསམ་བློ་མང་པོ་གཏོང་ནས་རང་གར་བསྡད་པ་དང་འདྲའོ། ། དེ་དུས་ལུས་ཅོག་གེར་འདུག་ཀྱང་དོན་མེད་སྟོང་འདུག་ཡིན། མིག་གི་ལྟ་སྟངས་ཧུ་རེར་བལྟས་ཀྱང་དོན་མེད་སྟོང་ལྟ་ཡིན། སེམས་སྐྱོང་ཁུལ་བྱེད་ཀྱང་དོན་མེད་འཁྲུལ་འབྱམས་ཡིན་པས་བསྒོམ་དོན་རྩ་བ་ནས་སྟོར་བ་ཡིན་ནོ། ། ཡང་ན་དེ་བས་སྐྱོན་ཆེ་བ་ཞིག་ཀྱང་འབྱུང་ཉེ་སྟེ། ཇི་ལྟར་སྙམ་ན། དང་པོ་གནས་འགྱུ་ངོ་ཤེས་ཙམ་ཡོད་ཀྱང་སྐྱོང་མ་ཤེས་པའི་དབང་གིས་བྱིང་རྨུགས་འཕེལ།
དེ་ནས་ཡང་བྱིང་རྨུགས་ཇེ་འཕེལ་དུ་སོང་ནས་མིག་ཡུལ་གྱི་གཟུགས་ཕྲ་རགས་ཕལ་ཆེར་མི་གསལ་བར་ཝལ་པོ་ལྟ་བུར་སོང༌། དེ་ཡང་ཇེ་མི་གསལ་དུ་སོང་ནས་ཅི་ཞིག་ན་མིག་གི་ཤེས་པ་ཐིམ་པས་གཟུགས་ཀྱི་སྣང་བ་འགག དེ་བཞིན་དུ་རྣ་བའི་ཡུལ་སྒྲ་ལ་སོགས་པའང་མི་གསལ་དུ་སོང་ནས་མཐར་འགགས་ཏེ་སྣང་བ་མེད་པ་དཔེར་ན་དྲན་མེད་བརྒྱལ་བ་ལྟ་བུ་འབྱུང༌། དེ་ལ་ཞི་ལྐུགས་ལྟེངས་པོ་ཟེར་ཏེ། རྗེ་མི་ལས། ལུས་གནད་མཉམ་པར་བཞག་དུས་སུ། ། རྟོག་མེད་སྣང་བ་འགགས་པ་དེ། ། ཞིག་གནས་ལྟེངས་པོ་བྱ་བ་ཡིན། ། ཞེས་དང༌། རྗེ་དྭགས་པོས།
མི་རྟོག་ལྟེངས་པོ་སྒོམ་གྱི་བདུད། ། ཅེས་གསུངས་པའི་ཕྱིར་རོ། ། ཡང་ན་དེ་བས་ཅུང་ཟད་དྭངས་ཤིང་དྲན་པ་ཡུད་དེ་བ་ཙམ་ཡོད་པས་གཟུགས་སྒྲ་ལ་སོགས་པའི་སྣང་བ་མ་འགག་ཀྱང༌། ཤེས་བཞིན་གྱི་གསལ་ངར་མེད་པས་གཟུགས་སྒྲ་ལ་སོགས་པའི་སྣང་བ་ཝལ་པོར་འགྲོ་བ་ཡང་འབྱུང་སྟེ། འདི་ལ་ཞི་གནས་འཐོམས་པོ་ཟེར་བའོ། ། དེ་དག་ནི་ཉོན་མོངས་པ་གཏི་མུག་གི་རིགས་དང་དེའི་ཉེ་ཉོན་གྱི་ཆར་གཏོགས་སུ་གསུངས་པས་ན་དུད་འགྲོར་སྐྱེ་བའི་རྒྱུ་སྟེ། རིན་ཆེན་ཕྲེང་བ་ལས། རྨོངས་པས་ཕལ་ཆེར་དུད་འགྲོར་འགྱུར། ། ཞེས་དང༌། ས་པཎ་གྱིས།
བླུན་པོས་ཕྱག་རྒྱ་ཆེ་སྒོམ་པ། ། ཕལ་ཆེར་དུད་འགྲོའི་རྒྱུ་རུ་འགྱུར། ། ཞེས་སོ། ། དེ་དག་ནི་ནམ་དུའང་བསྒོམ་བར་མི་བྱའོ། ། གཉིས་པ་ཐོལ་སྐྱེས་རྦད་གཅོད་བསྒོམ་ཚུལ་ནི། དེ་ལྟར་བསྒོམས་པ་ལ་ཡེངས་ཤས་ཆེ་བའི་སྐྱོན་བྱུང་བ་སེལ་བའི་ཆེད་དུ་དྲན་འདུན་ཡེངས་མེད་ཀྱི་རྐང་འཛུགས་པ་སྟེ། ལུས་གནད་ཉ་བཞི་གྲིམས་ཤིང་སྒལ་ཚིགས་བསྲང་ལ་མིག་ཀྱང་ཧུ་རེར་བལྟ། སེམས་གནས་ཀྱང་སྙོམ་མེ་བ་མ་ཡིན་པར་དྲན་འདུན་སོ་བྱ་ཉ་སྒུག་པ་ལྟར་གྲིམས་ནས། ཐུན་འདི་ཉིད་ཀྱི་ནང་དུ་སེམས་ཡུལ་གྱི་རྗེས་སུ་སོང་བའི་རྣམ་པར་རྟོག་པར་སྐྱེ་ན། འཕྲོ་མཐུད་དུ་མི་འཇུག་པར་རྣམ་པར་རྟོག་པ་གཅིག་ཀྱང་མ་སྐྱེས་པར་བྱེད་དགོས་སྙམ་པའི་དྲན་པས་བཞུར་ནས་བལྟ།
དེའི་ཚེ་དྲན་པ་ཡེངས་མེད་ཧྲིག་གེ་བ་དེ་ཀའི་ངང་དུ་གནས་ན་དེའི་རྒྱུན་བསྐྱང༌། དེ་ལ་མི་གནས་པར་རྣམ་རྟོག་ཞིག་ཐོལ་གྱིས་སྐྱེས་བྱུང་ན། དེ་དྲན་འདུན་གྱིས་ངོས་བཟུང་སྟེ་རྣམ་རྟོག་དེའི་མུ་ལ་འབྱམས་སུ་མི་འཇུག་པར། རྣམ་རྟོག་གང་ཤར་དེའི་འཕྲོ་རྦད་ཀྱིས་བཅད་ནས་དྲན་པ་རང་ཐོག་ཏུ་བཞག་སྟེ་བསྐྱང༌། དེ་ཡང་ངོས་ཟིན་ལ་མི་ཟིན་ལ་ཙམ་མ་ཡིན་པར་ལེགས་པར་ངོས་བཟུང་ནས་ཐུན་ཡུན་ཐུང་ལ་ཐུན་གྲངས་མང་བར་བྱས་ཏེ་བསྒོམ་མོ། དེ་ལྟར་ཐུན་གྲངས་བསྲིངས་ཀྱིན་བསྒོམས་པས་རྣམ་པར་རྟོག་པ་ཇེ་ཉུང་དུ་མི་འགྲོ་བར་ཇེ་མང་ཇེ་རྒོད་དུ་སོང་ནས། མཐར་རྣམ་རྟོག་གཅིག་གི་རྟིང་ལ་གཅིག་སྐྱེ་བས་རྒྱུན་མི་ཆོད་པ་ལྟ་བུ་འབྱུང་བར་བརྟེན་ནས། ལ་ལ་ཞིག་བདག་འདྲ་བ་ལ་བསྒོམ་གྱི་སྐལ་བ་མེད་པ་ཡིན་ནམ། རྣམ་རྟོག་ནི་སྔར་བས་མང་ཞིང་རྒོད་པར་སོང་སྙམ་པའི་བློ་སུན་སྐྱེ་བ་སོགས་འབྱུང༌། དེ་ནི་སྔར་བྱིང་རྨུགས་ལ་སོགས་པའི་དབང་དུ་སོང་ནས་རྣམ་རྟོག་འཕྲོ་བ་མ་ཚོར་བ་ཡིན།
འདིར་དྲན་རིག་གྲུང་ཆ་བཏོན་ནས་བསྒོམ་པས་གནས་ཆ་ཅུང་ཟད་རྙེད། དེའི་དབང་གིས་རྣམ་རྟོག་འཕྲོ་ཚད་ངོས་ཟིན་པ་དཔེར་ན་དགྲ་རྐུན་ངོ་ཤེས་པ་ལྟ་བུ་སྟེ། དེ་ཡང་ཁང་སྟོང་ཞིག་ཏུ་རྐུན་མ་ཡང་ཡང་ཞུགས་ཀྱང་བདག་པོ་མེད་པས་མང་ཉུང་གི་ཆ་མི་འབྱུང་ལ། བདག་པོ་ཡོད་པའི་ཁང་པའི་ནང་དུ་དགྲ་རྐུན་ལན་གཉིས་གསུམ་ཙམ་རེ་འཛུལ་བ་ལ་ཁང་བདག་གིས་ཚོར་ནས་ལན་མང་དུ་སླེབ་བྱུང་ཞེས་གླེང་ཞིང་དགྲ་རྐུན་ངོས་འཛིན་བྱེད་པ་དང་འདྲ་བར། དོན་གོ་རྒྱུ་ནི། སྔར་སེམས་ལ་དྲན་ཤེས་ཀྱི་བདག་པོ་མེད་པས་རྣམ་རྟོག་མང་དུ་འགྱུས་ཀྱང་མ་ཚོར་བས་ཉུང་སྣང་འཆར་བ་ཡིན། འདིར་དྲན་ཤེས་གསལ་ངར་ཅན་གྱིས་བསྐྱངས་པས་གནས་ཆ་ཅུང་ཟད་རྙེད། དེའི་དབང་གིས་འགྱུ་བ་ཕྲ་རགས་ཤར་ཚད་ཐམས་ཅད་ངོ་ཤེས་པས་རྣམ་རྟོག་མང་སྣང་འཆར་བ་སྟེ། དེ་དུས་རྩེ་གཅིག་གི་རྣལ་འབྱོར་སྐྱེ་བའི་ལམ་སྟེགས་ལྟ་བུར་གནས་ཆའི་ཉམས་ཅུང་ཟད་རྙེད་པའི་ཕྱིར། དེ་ལ་གནས་པ་དང་པོ་རི་གཟར་གྱི་ངོས་ནས་ཆུ་འབབ་པ་ལྟ་བུ་ཞེས་བྱའོ། །
དེ་ཡང་སྐད་ཅིག་མ་རེ་རེ་ཙམ་གནས་པས་རྣམ་རྟོག་གི་སྐྱེ་འགག་ཤེས། དེའི་དབང་གིས་རྣམ་རྟོག་མང་དུ་སོང་བ་འདྲ་ཞིག་བྱུང་བ་མ་གཏོགས། རྣམ་རྟོག་རྒྱུན་ཆགས་སུ་སྐྱེ་བས་མང་ཉུང་ཡོད་པ་མ་ཡིན་ཏེ། རྣམ་རྟོག་སྐད་ཅིག་ལ་སྐྱེ་ཞིང༌། དེའི་ཕྱི་ལོགས་ཀྱི་སྐད་ཅིག་ལ་འགག་པ་ཆོས་ཉིད་ཡིན་པས་འཁོར་བ་ཟོ་ཆུན་གྱི་འཁྱུད་མོ་ཞེས་བྱ། གནས་པ་དང་པོ་དེ་ནི། ཏིལླི་པས། ལས་ནི་དང་པོ་གཅོང་རོང་འབབ་ཆུ་འདྲ། ། ཞེས་དང༌། རྗེ་ཞང་གིས།
གནས་པ་དང་པོ་བྱུང་དུས་སུ། ། རི་གཟར་ལོགས་ལས་རྦབ་འགྲིལ་འདྲ། ། རྣམ་རྟོག་ཟམ་མི་ཆད་པར་ལྡང༌། ། སྒོམ་ཉམས་མེད་དམ་སྙམ་པ་འོང༌། ། རྣམ་རྟོག་བྱུང་ཚད་ཚོར་བ་དེ། ། ཤེས་པ་ཅུང་ཟད་གནས་པ་ཡིན། ། གནས་པ་མེད་པའི་གོང་རོལ་དུ། ། རྣམ་རྟོག་རང་གར་ཤོར་བ་ཡིན། ། རྟག་པར་འགྱུས་ཀྱང་ངོ་མ་ཤེས། ། ཞེས་གསུངས་པའི་དོན་ནོ། །
དེ་ལྟར་གང་ཟག་ཡེངས་ཤས་ཆེ་བའི་རིགས་དྲན་འདུན་ཡེངས་མེད་ཀྱི་རྐང་བཙུགས་པ་གལ་ཆེ་མོད། ། འོད་ཀྱང་དྲན་པའི་རྒྱུན་ཐག་ལྷོད་མེད་རང་ཆས་སུ་ཡོད་པ་ཞིག་ན་འདི་ལ་བསླབ་དགོས་པའི་ངེས་པའང་མེད་དོ། ། ཁ་ཅིག་ཚུལ་འདི་ལ་རྣམ་རྟོག་བཀག་སྒོམ་ཞེས་སྐྱོན་དུ་བརྗོད་ཀྱང་སྐྱོན་དུ་མི་འགྱུར་ཏེ་བློ་དང་བསྟུན་པའི་ཁྲིད་ཚུལ་ཡིན་པའི་ཕྱིར་རོ། ། དཔེར་ན་ཀླུ་སྒྲུབ་ཀྱིས། མ་ཧེ་རྫི་བོ་རྒས་འཁོགས་ཤིག་དགོས་པའི་དབང་གིས་མགོ་ལ་མ་ཧེའི་རྭ་ཅོ་སྐྱེས་པར་བསྒོམ་དུ་བཅུག་པས་དགོས་དོན་གྲུབ་པ་ལྟ་བུའོ། ། གསུམ་པ་གང་ཤར་བཟོ་མེད་ཀྱི་བསྒོམ་ཚུལ་ནི། གྲིམས་པའི་སྐྱོན་སེལ་དུ་ལུས་གནད་ཆོས་བདུན་ལྡན་ལྷོད་ཆ་ཅན་དུ་བཅས་ནས། སེམས་གནད་རྫི་བོ་མཁས་པས་ཕྱུགས་རྒྱང་འཚོ་བྱེད་པ་ལྟར་འཇོག་པ་སྟེ། དེ་ཡང་དཔེར་ན་རྫི་བོ་འཚོ་སྐྱོང་གི་ཐབས་ལ་མཁས་པ་དེས་ནོར་ཕྱུགས་འཚོ་བའི་ཚེ། ནོར་ཕྱུགས་རྣམས་རྩྭ་ཆུ་ཡོད་པའི་ཕྱོགས་སུ་བཞག་ནས་འགྲོ་འདུག་གང་བྱེད་ཀྱང་བྱེད་དུ་བཅུག་ཅིང༌།
རང་ཉིད་རི་ཟུར་ལྟ་བུའི་ས་སྣང་གཡེར་ཆེ་ས་ཞིག་ཏུ་ཕྱིན་ནས་ཐམས་ཅད་མི་འོག་ཏུ་ཚུད་པར་བྱས་ཤིང༌། ནོར་ཕྱུགས་དེ་རྣམས་གཡང་སར་འགྲོ་མིན་དང༌། དགྲ་རྐུན་དང་འཕར་སྤྱང་སོགས་ཀྱི་གནོད་པ་བྱུང་མིན་ལྟ་རྟོག་བགྱིད་དེ་རྒྱང་འཚོ་བྱེད་པས། རང་ཉིད་དལ་ཞིང་ཕྱུགས་མ་རྣམས་ཀྱང་རྩྭ་ཆུ་གང་དགར་སྤྱད་དུ་ཡོད་པ་དང་འདྲ་བར། ཞི་གནས་ཀྱི་ཉམས་ལེན་སྐྱོང་ཚུལ་ལའང༌། རང་སེམས་མ་ཡེངས་ཙམ་གྱི་དྲན་ཤེས་རྫི་བོ་མཁས་པ་ལྟ་བུ་འདིས། རྣམ་རྟོག་གི་འགྱུ་ཆ་ཕྲ་རགས་ཕྱུགས་མ་དང་འདྲ་བ་དེ་དག་ཁོ་རང་འཕྲོ་འདུ་གང་བྱེད་ཀྱང་བྱེད་དུ་བཅུག་ཅིང་བཞག དྲན་ཤེས་ཀྱི་རྫི་བོ་རང་ཉིད་རྣམ་རྟོག་ཕྱུགས་མའི་དབང་དུའང་མ་སོང་ཞིང༌། རྣམ་རྟོག་གི་ཕྱུགས་མ་འཕྲོ་ཞིང་རྒོད་པ་དགག་ཀྱང་མི་དགག་པར། དྲན་ཤེས་ཀྱི་རྫི་བོས།
བྱིང་རྒོད་ལ་སོགས་པའི་དགྲ་རྐུན་བྱུང་མིན་དང༌། ཞི་ལྐུགས་ཀྱི་གཡང་སར་ལྷུང་མིན་གྱི་བྱ་ར་བྱེད་ཤེས་ཙམ་ངང་འཛིན་པ་མེད་པར་རང་བབས་སུ་བཞག་ནས་བསྒོམས་པས། རྣམ་པར་རྟོག་པ་འཕྲོར་མི་ཉན་པར་ཞི་གནས་རྗེས་མཐུན་པ་ཙམ་གྱི་ངང་ལ་རྩེ་གཅིག་ཏུ་གནས་པ་འབྱུང༌། དེ་ནས་ཡང་རེས་འགའ་རྣམ་རྟོག་ལ་སོགས་པར་ཁྱུར་ཁྱུར་འགྱུར་འགྲོ། དེ་ལ་ཡང་སྔ་མ་བཞིན་ཁ་ཡན་དུ་གློད་ནས་བསྒོམས་པས་གནས་རྒྱུན་ཇེ་གསལ་ཇེ་རིང་དུ་འགྲོ་བ་འོང་སྟེ། དོ་ཧ་ལས། འཇུར་བུས་བཅིངས་པའི་སེམས་ཉིད་ནི། ། གློད་ན་གྲོལ་བ་ཐེ་ཚོམ་མེད། ། ཞེས་སོ། ། དེ་དུས་རྩེ་གཅིག་གི་རྣལ་འབྱོར་སྐྱེ་བའི་ལམ་སྟེགས་ལྟ་བུར་གནས་ཆའི་ཉམས་འབྲིང་ཙམ་རྙེད་པའི་ཕྱིར།
དེ་ལ་གནས་པ་བར་པ་ཆུ་ཀླུང་དལ་གྱིས་འབབ་པ་ལྟ་བུ་ཞེས་བྱ་སྟེ། ཏིལླི་པས། བར་དུ་ཆུ་བོ་གདྒཱ་དལ་བཞིན་གཡོ། ། ཞེས་དང༌། རྗེ་ཞང་གིས། དེ་ནས་དལ་འབབ་ཆུ་བོ་བཞིན། ། ཤེས་པ་དལ་ཞིང་རྣམ་རྟོག་ཉུང༌། ། ཞེས་གསུངས་པའི་དོན་ནོ། ། དེ་ལྟ་བུའི་གནས་ཉམས་བར་པ་ཆུ་ཀླུང་དལ་འབབ་འདྲ་བ་ལའང་དངོས་དང་དངོས་མིན་གྱི་ཤན་འབྱེད་ཅུང་ཟད་སྨོས་ན། དཔེ་ཆུ་ཀླུང་དལ་འབབ་ཐག་རིང་ནས་མི་གསལ་བའི་ཚུལ་གྱིས་མཐོང་བ་དང་མཚུངས་པར།
དོན་གོ་རྒྱུ་ནི། དྲན་པའི་རྒྱུན་མ་ཆད་ཀྱང་ཤེས་བཞིན་གྱི་གསལ་ངར་མེད་པའི་རྟོག་མེད་ཀྱི་ངང་དུ་འཇམ་ཉལ་ལེ་བར་གནས་ཤིང༌། དེའི་ངང་ནས་འགྱུ་བ་རགས་པ་ཤར་བ་དག་ངོས་ཟིན་ཅིང༌། འགྱུ་བ་ཕྲ་མོ་ཕལ་ཆེར་ངོས་མི་ཟིན་པར་འོག་འགྱུས་སུ་ཤོར་བ་ཞིག་འབྱུང༌། དེ་ནི་གནས་ཉམས་བར་པ་ཆུ་ཀླུང་དལ་འབབ་དངོས་མ་ཡིན་པས་གོ་མི་ཆོད་ལ། དངོས་ནི། དཔེ་ཆུ་ཀླུང་དལ་འབབ་ཀྱི་འགྲམ་དུ་ཕྱིན་ནས་བལྟས་པའི་ཚེ། རྦ་ཀློང་འཁྲུགས་པ་རང་སར་ཞི་བའི་ཆུ་ཀླུང་དལ་གྱིས་འབབ་ལུགས་ཆུ་རིས་འཆར་འཇིག་དང་བཅས་གསལ་པོར་མཐོང་བ་དང་མཚུངས་པར། དོན་གོ་རྒྱུ་ནི། དྲན་ཤེས་གསལ་ངར་སྒྲིབ་མེད་ཀྱི་ངང་ནས་བབ་ཀྱིས་བལྟས་པ་ན།
སྔར་གྱི་རྣམ་རྟོག་རི་གཟར་གྱི་འབབ་ཆུ་ལྟ་བུ་དེ་འདིར་ཕྲ་ཉལ་གྱིས་ཞི་ནས་རྣམ་པར་མི་རྟོག་པའི་ཞི་གནས་དྭངས་སིང་ངེ་བའི་ངང་ལ་རྩེ་གཅིག་ཏུ་གནས་པ་འབྱུང༌། སྐབས་སྐབས་སུ་ཡུལ་རྐྱེན་ཅི་རིགས་ཀྱི་དབང་ལས་རྣམ་རྟོག་ཕྲ་རགས་གང་ཡང་རུང་བ་རེ་གཉིས་ཤར་བའང་ངོ་ཤེས་པའི་མོད་ལ་རྩལ་རྫོགས་ཏེ་གཤིས་ཐོག་ཏུ་རང་ཡལ་རྗེས་མེད་དུ་དག་པ་ཞིག་འབྱུང་ན། དེ་ནི་གནས་ཉམས་བར་པ་ཆུ་ཀླུང་དལ་འབབ་ཀྱི་མྱོང་བ་དངོས་འཐོན་པ་ཡིན་ནོ། ། དེ་ལྟར་སེམས་མ་བཅོས་ལྷུག་པར་བཞག་པའི་གནད་འདིས་སེམས་ཀྱི་དྭངས་སྙིགས་ཕྱེད་ཚུལ། ཆོས་རྗེ་དྭགས་པོས། སེམས་མ་བཅོས་ན་བདེ། ཆུ་མ་རྙོགས་ན་དྭངས། ཞེས་དང༌། རྣལ་འབྱོར་གྱི་དབང་ཕྱུག་ཆེན་པོ་གླིང་རས་ཀྱིས། མ་བཅོས་སོ་མར་བཞག་ན་རྟོགས་པ་འཆར། །
ཆུ་བོའི་རྒྱུན་བཞིན་བསྐྱངས་ན་ཡོངས་ཀྱང་འཆར། ། དམིགས་གཏད་མཚན་མ་ཐམས་ཅད་ཡོངས་སྤོངས་ལ། ། རྟག་ཏུ་མཉམ་པར་ཞོག་དང་རྣལ་འབྱོར་པ། ། ཞེས་གསུངས། དེ་ལྟར་ཐོལ་སྐྱེས་རྦད་གཅོད་དང་གང་ཤར་བཟོ་མེད་ཀྱི་བསྒོམ་ཚུལ་གཉིས་པོ་རྔ་མོང་དང་འདྲ་སྟེ། དེ་ཡང་དཔེར་ན། རྔ་མོང་དེ་ཐག་པའི་བཏགས་ནས་བརྟོད་ན་ཕྱོགས་གཞན་དུ་འགྲོ་འདོད་བསྐྱེད་དེ་བརྟོད་ཐག་འཐེན་པ་སོགས་བྱེད་ཅིང༌། བརྟོད་ཕུར་ལས་བཏང་ན་གཞན་དུ་མི་འགྲོ་བར་བག་ཕབ་སྟེ་སྡོད་པ་དང་མཚུངས་པར། སྔར་ཐོལ་སྐྱེས་རྦད་གཅོད་ཀྱི་སྐབས་སུ་རྣམ་རྟོག་བཀག་ནས་བསྒོམས་པས་འཕྲོ་རྐྱེན་བྱེད་ལ། འདིར་གང་ཤར་བཟོ་མེད་ཀྱི་སྐབས་ན་རྒྱ་ཡན་དུ་བཏང་བས་རྣམ་རྟོག་མི་འཕྲོ་བར་གནས་པ་གོ་ལྡོག་གི་ཚུལ་ཅན་ཏེ།
ས་ར་ཧའི་ཞབས་ཀྱིས། བཅིངས་པར་གྱུར་ན་ཕྱོགས་བཅུར་འགྲོ་བར་རྩོམ། ། ཐོངས་པར་གྱུར་ན་མི་གཡོ་བརྟན་པར་གནས། ། གོ་ལྡོག་རྔ་མོང་ལྟ་བུར་བདག་གིས་རྟོགས། ། ཞེས་གསུངས་པའི་དོན་ནོ། ། མདོར་བསྡུ་ན། ཐོལ་སྐྱེས་རྦད་གཅོད་ཀྱིས་དྲན་འདུན་ཡེངས་མེད་ཀྱི་རྐང་བཙུགས་ནས། དེ་ནས་འདུན་པ་དང་གཉིས་འཛིན་ཨ་འཐས་ཆེ་བ་སྤང་ཆེད་གང་ཤར་བཟོ་མེད་ཀྱི་གནད་ཀྱིས་ཀུན་ཀྱང་གཉིས་མེད་རང་བཞིན་ཡོངས་ཤེས་ཀྱི་གློད་དུ་གློད་པ་ཡིན་ནོ། ། བཞི་པ་བཞག་ཐབས་ཀྱི་གནད་ལའང༌། བྲམ་ཟེ་སྐུད་པ་འཁལ་བ་ལྟར་བཞག་པ།
སོག་ཕོན་ཐག་པ་ཆད་པ་ལྟར་བཞག་པ། བུ་ཆུང་ལྷ་ཁང་བལྟ་བ་ལྟར་བཞག་པ། གླང་པོ་ཆེ་ལ་ཚེར་མས་བཏབ་པ་ལྟ་བུར་བཞག་པ་སྟེ་བཞི་ལས། དང་པོ་བྲམ་ཟེས་སྐུད་པ་འཁལ་བ་ལྟར་བཞག་པའི་ཚུལ་ནི། གྲིམས་ལྷོད་མ་སྙོམས་པའི་སྐྱོན་སེལ་དུ་ལུས་གནད་ཆོས་བདུན་ལྡན་གྲིམས་ལྷོད་རན་པར་བཅས་ནས། སེམས་གནད་ཀྱང་གྲིམས་ལྷོད་རན་པ་བྲམ་ཟེས་སྐུད་པ་འཁལ་བ་ལྟ་བུར་བཞག་པ་སྟེ། དེ་ཡང་དཔེར་ན་སྐྱེ་བོ་དམངས་དང་མི་འདྲ་བར་ཤེས་པ་གསལ་ཞིང་གཙང་སྦྲ་ཆེ་ལ་ལས་ཀ་ལའང་རྩོལ་སྟོབས་ཅན་གྱི་བྲམ་ཟེ་རྣམས་ཀྱིས། རང་གི་ཡོ་བྱད་ཚངས་སྐུད་ལ་སོགས་པའི་ཆེད་དུ་སྐུད་པ་འཁལ་བའི་ཚེ། གྲིམས་དྲགས་པའི་སྐྱོན་དང་ལྷོད་དྲགས་པའི་སྐྱོན་སྤངས་ནས་སྙོམས་པ་ཞིག་བྱེད་ཀྱི་ཡོད་པ་ལྟར། འདིར་ཞི་གནས་བསྒོམ་པའི་སྐབས་སུའང་དྲན་འདུན་གྲིམས་དྲགས་ན་རྟོག་པ་འཆོར་ནས་རྣལ་དུ་མི་ཕེབས་ཤིང༌།
དྲན་འདུན་ལྷོད་དྲགས་ན་སྙོམས་ལས་སུ་ལུས་པ་དང༌། ལུང་མ་བསྟན་དུ་འབྱམས་པ་སོགས་འབྱུང་བས་གྲིམས་ལྷོད་སྙོམས་པར་བྱའོ། ། དེ་ལ་ལུང་མ་བསྟན་དུ་འབྱམས་ཚུལ་ཇི་ལྟར་སྙམ་ན། ཐོག་མར་ཞི་གནས་རྗེས་མཐུན་པ་ཙམ་སྐྱེས་པར་གྱུར་ཀྱང༌། དེ་སྐྱོང་མ་ཤེས་པའི་དབང་གིས་བྱིང་རྨུགས་འཕེལ། དེ་ནས་ཡུལ་དྲུག་ལ་འཇུག་པའི་རྣམ་ཤེས་དྲུག་ཀ་འགགས་པའི་ཞི་ལྐུགས་ལྟེངས་པོ་དང༌། དེ་བས་ཅུང་ཟད་དྭངས་ཤིང་དྲན་པ་ཡུད་དེ་བ་ཙམ་དང་ཡུལ་གྱི་སྣང་བའམ་མ་འགག་པར་ཝལ་པོར་འགྲོ་བའི་ཞི་གནས་འཐོམས་པོ་ཞེས། གོང་དུ་ཉོན་མོངས་པ་གཏི་མུག་གི་རིགས་དང་དེའི་ཉེ་ཉོན་གྱི་ཆར་གཏོགས་སུ་བཤད་ཟིན་པ་དེ་དག་ལས་གསལ་ཆ་ཆེ་བ་ཞིག་སྟེ། དེ་ཡང་སེམས་དང་ཡུལ་གྱི་གསལ་སྣང་ཅི་རིགས་དང་ལྡན་ཡང་དྲན་པ་ཤུགས་ཅན་གྱི་ཁོངས་ནས་འབྱུང་བའི་ཤེས་བཞིན་གྱིས་གསལ་ངར་དྭངས་སང་ངེ་བ་ཞིག་མེད་པ་དེ་ལ་ཟེར། དེ་ནི་དགེ་བའི་སེམས་རྩེ་གཅིག་པར་མི་འགྲོ་ཞིང་མི་དགེ་བ་འདིར་འགྱུར་ཡང་མེད་པས་ལུང་མ་བསྟན་གྱི་སེམས་སུ་གཏོགས་སོ། །
དེ་བཞིན་དུ་དྲན་ཤེས་མི་གསལ་བར་སྣང་བ་མཐའ་དག་ལ་དགག་སྒྲུབ་མེད་པར་གནས་པ་ཙམ་ཡང་འདུ་བྱེད་བཏང་སྙོམས་པའི་ཁོངས་སུ་གཏོགས་དགོས་པས་ལུང་མ་བསྟན་གྱི་སེམས་སོ། ། ལུང་མ་བསྟན་གྱི་ལས་ནི། ཕྱིས་རྐྱེན་གྱིས་ལས་གཞན་དུ་འགྱུར་སྲིད་ཀྱང་འབྲས་བུ་མཐའ་གཅིག་ཏུ་མི་འབྱུང་བར་བཤད་ལ། དེ་དག་སྟབས་ལེགས་ན་འདུ་ཤེས་མེད་པའི་སྙོམས་འཇུག་ཉོན་མོངས་པ་ཅན་གྱི་རྒྱུའི་ཕྱོགས་སུ་འགྲོ་བ་སྲིད་ཀྱང༌། དེ་ནི་བསམ་གཏན་བཞི་དང་གཟུགས་མེད་ཀྱི་ཏིང་ངེ་འཛིན་སྐྱོན་མེད་དུའང་མི་འགྲོ་བས། འདིར་བསྒྲུབ་བྱའི་བསྒོམ་དུ་ནི་ནམ་ཡང་མི་རུང་སྟེ། དགོངས་འགྲེལ་ལས། སྙོམས་པར་འཇུག་པའི་ཉེ་བའི་ཉོན་མོངས་པ་ཞེས་གསུངས་པའི་ཕྱིར་དང༌། སྤྱོད་འཇུག་ལས། སྟོང་པ་ཉིད་དང་བྲལ་བའི་སེམས། །
འགག་པ་སླར་ཡང་སྐྱེ་འགྱུར་ཏེ། ། འདུ་ཤེས་མེད་པའི་སྙོམས་འཇུག་བཞིན། ། ཞེས་གསུངས་པས་སོ། ། དེ་ལྟར་ལས་དང་པོ་པ་རྣམས་རིམ་གྱིས་བཀྲི་བའི་ཆེད་དུ། དང་པོར་ཐོལ་སྐྱེས་རྦད་གཅོད་ཀྱིས་བསྒྲིམས། དེ་ལ་སུན་པ་དང་གང་ཤང་བཟོ་མེད་ཀྱིས་གློད། དེ་ལྟ་བུའི་རེས་འཇོག་གིས་ཅི་ཞིག་ན་གྲིམས་ལྷོད་རང་ལུགས་སུ་སྙོམས་པར་འགྱུར་བ་ལ་དགོངས་ནས། འདི་ལ་སེམས་སྒྲིམ་བསྒྲིམས་ནསལྷོད་གློད་པ་བྲམ་ཟེས་སྐུད་པ་འཁལ་བ་ལྟ་བུར་བཞག་པ་ཞེས་བྱ་སྟེ། ས་ར་ཧ་ཞབས་ཀྱིས། བྲམ་ཟེས་སྐུད་པ་འཁལ་བ་བཞིན། །
སེམས་གྲིམས་ལྷོད་སྙོམས་པའི་རྣལ་འབྱོར་བདེ། ། ཞེས་དང༌། རྗེ་ཕག་གྲུས། གཉུག་མ་ཆོས་སྐུ་བསྒོམ་པ་ནི། ། བྲམ་ཟེས་སྐུད་པ་འཁལ་བ་བཞིན། ། སོ་མ་མ་བཅོས་ལྷུག་པར་བཞག ། ཞེས་གསུངས་པའི་དོན་ནོ། ། གཉིས་པ་སོག་ཕོན་ཐག་པ་ཆད་པ་ལྟར་བཞག་པའི་ཚུལ་ནི། སྔར་གྱི་དམིགས་པ་བྱ་རྩོལ་སྤོང་ལེན་གྱི་སྤྲོས་པས་བསླད་པའི་དྲན་འཛིན་དེ། འདིར་གནས་ཉམས་བརྟན་པོ་རྙེད་པའི་སྟོབས་ཀྱིས་སྐྱུར་ནས་རང་ལུགས་སུ་བཞག་པ་སྟེ།
དེ་ཡང་དཔེར་ན་སོག་ཕོན་ཐག་པས་བསྡམས་ནས་ཁྲེས་པོར་བྱས་པ་དེ་ཐག་པ་ཆད་པ་ན་འཆིང་བྱེད་གཞན་མེད་པས་རང་སར་ཞིག་སྟེ་འགྲོ་བ་ལྟར། སྔར་གྱི་གཉེན་པོ་ཐམས་ཅད་རྣམ་རྟོག་སྐྱེས་འདུག་པས་མ་ཡེངས་པར་བྱེད་དགོས་སྙམ་པ་སོགས་བྱ་རྩོལ་སྤོང་ལེན་གྱི་སྤྲོས་པས་བསླད་པའི་བཟུང་དྲན་ཁོ་ན་སྟེ། དེ་དག་ནི་སྤང་བྱའི་རྣམ་རྟོག་འགག་ནས་གཉེན་པོ་དྲན་ཤེས་རྗེས་སུ་སློབ་པ་ཙམ་ལས་སྤང་གཉེན་བྲང་འཕྲོད་མ་བྱུང་བས། དྲན་པ་རྣམ་རྟོག་གི་ཕྱིས་སྙེག་པ་ཞེས་བྱ་བ་སྒོམ་གྱི་དྲི་མ་ཡིན་པར་གསུངས་པས། དེ་ལྟ་བུའི་དྲན་ཤེས་ཐག་པ་དང་འདྲ་བ་སྤངས་ནས་ཞི་གནས་ཀྱི་རྒྱུན་དེ་ཀ་ལ་རང་ལུགས་སུ་བཞག་པ་ནི། སེམས་བྱ་རྩོལ་སྤོང་ལེན་དང་བྲལ་བར་འཇོག་པ་སོག་ཕོན་ཐག་པ་ཆད་པ་ལྟ་བུ་ཞེས་བྱའོ། ། དེ་ནི་རྩོལ་མེད་ཀྱི་དྲན་པའི་ཕྱོགས་གཏོགས་ཙམ་སྟེ། ཁ་སྦྱོར་ལས། གཉིས་ཀྱིས་བཟུང་བ་ཡོངས་སྤངས་ལ། ། རྣམ་རྟོག་གནས་དང་བྲལ་བ་སྟེ། །
ང་ཞེས་བྱ་བའི་རྣམ་རྟོག་འདི། ། དེ་ཉིད་ཕྱིར་ན་ཡོངས་སུ་སྤངས། ། ཞེས་གསུངས་པའི་དོན་ཡང་ཡིན་ཏེ། རྒྱལ་བའི་གན་མཛོད་དུ། ང་ཞེས་པ་བཟུང་དྲན། དེ་ནི་བདག་ལྟའི་བྱེ་བྲག་ཡིན་པ་ལ་དགོངས་ནས་སྤོང་བར་གསུངས་པའི་ཕྱིར་རོ། ། གསུམ་པ་བུ་ཆུང་ལྷ་ཁང་བལྟ་བ་ལྟར་བཞག་པའི་ཚུལ་ནི།

སྣང་ཆ་མ་འགག་ལ་འཛིན་ཞེན་མེད་པར་བཞག་པ་སྟེ། དེ་ཡང་དཔེར་ན་བུ་ཆུང་འདུ་ཤེས་མ་བྱེ་བ་ཞིག་ལྷ་ཁང་ནང་དུ་འཁྱེར་ནས་བལྟར་བཅུག་པ་ན། སྐུ་གསུང་ཐུགས་རྟེན་དང་མཆོད་རྫས་ཀྱི་བྱེ་བྲག་ཐམས་ཅད་ཁྲ་ལམ་མེར་མཐོང་ཙམ་ལས་འདི་ཡིན་དང་འདི་མིན་གྱི་འཛིན་ཞེན་མི་སྐྱེ་བ་དང་འདྲ་བ། དོན་གོ་རྒྱུ་ནི། སྔར་ཕན་སེམས་ཀྱི་གླང་པོ་དྲན་ཤེས་ཀྱི་ཐག་པས་དམིགས་པའི་ཀ་བ་ལ་དམ་པོར་ཐོགས་པས་རླུང་རང་མལ་དུ་ཟིན། དེའི་དབང་གིས་དུ་བ་ལ་སོགས་པའི་སྟོང་གཟུགས་ཀྱིས་མཚོན། ཉམས་ཀྱི་རིགས་བསམ་བརྗོད་ལས་འདས་པ་རྒྱ་མཚོ་ལས་རླབས་གཡོ་བ་ལྟར་འཆར་དུས་ཉམས་བྱུང་རྒྱལ་དུ་བསྐྱང་དགོས་པ་གསུངས་ཏེ། འདིར་གསལ་ཉམས་དང༌། བདེ་ཉམས་དང༌། སྟོང་ཉམས་སམ་མི་རྟོག་པའི་ཉམས་དང་གསུམ་དུ་བསྡུས་ནས་སྨོས་ན། དང་པོ་གསལ་ཉམས་ནི།
འབྱུང་ལྔའི་རླུང་རང་མལ་དུ་འཆིང་བ་ལས་འཆར་བ་དང༌། དབུ་མར་ཞུགས་པ་ལས་འཆར་བ་དང༌། དབུ་མར་གནས་པ་ལས་འཆར་བ་དང༌། དབུ་མར་ཐིམ་པ་ལས་འཆར་བ་སོགས་ཡོད་ཀྱང༌། གང་ཟག་ཕལ་ཆེར་ལ་སྐབས་འདིར་འཆར་བ་ནི། དང་པོ་གཉིས་ཡིན་ཏེ། དེ་ཡང་ས་རླུང་འཆིང་བ་ལས་དུ་བ་ལྟ་བུ་དང༌། ཆུ་རླུང་འཆིང་བ་ལས་སྨིག་རྒྱུ་ལྟ་བུ་དང༌། མེ་རླུང་འཆིང་བ་ལས་སྲིན་བུ་མེ་ཁྱེར་ལྟ་བུ་དང༌། རླུང་གི་རླུང་འཆིང་བ་ལས་མར་མེ་འབར་བའི་ཕྲེང་བ་ལྟ་བུའམ།
ཡང་ན་རླུང་གི་རླུང་འཆིང་བ་ལས་སྐྱ་རེངས་གསུམ་པ་འཆར་བ་ལྟ་བུ་དང༌། ནམ་མཁའི་རླུང་འཆིང་བ་ལས་ནམ་མཁའ་སྤྲིན་དག་ལྟ་བུ་སྟེ་ལྔ་དང༌། ཡང་ས་རླུང་དབུ་མར་ཞུགས་པར་རྩོམ་པའི་རྟགས་སུ་ཐིག་ལེ་སེར་པོ་འབར་བའི་རྣམ་པ་དང༌། ཆུ་རླུང་དབུ་མར་ཞུགས་པར་རྩོམ་པའི་རྟགས་སུ་ཡར་ཚེས་ཀྱི་ཟླ་བའི་རྣམ་པ་དང༌། མེ་རླུང་དབུ་མར་ཞུགས་པར་རྩོམ་པའི་རྟགས་སུ་ཉི་མ་འཆར་ཁའི་རྣམ་པ་དང༌། རླུང་གི་རླུང་དབུ་མར་ཞུགས་པར་རྩོམ་པའི་རྟགས་སུ་སྒྲ་གཅན་གྱི་རྣམ་པ་དང༌། ནམ་མཁའི་རླུང་དབུ་མར་ཞུགས་པར་རྩོམ་པའི་རྟགས་སུ་གློག་འཁྱུག་པའི་རྣམ་པ་ལྟ་བུ་སྟེ་ལྔའོ། ། དེ་ལྟ་བུའི་རྟགས་བཅུ་པོ་རྣམས་གསལ་བ་ལ་དངོས་སུ་དང་མི་གསལ་བ་ལ་རྨི་ལམ་ཙམ་དུ་ཡང་འབྱུང་སྟེ། རྨད་བྱུང་རྒྱུད་ལས། དུ་བ་སྨིག་རྒྱུ་མེ་ཁྱེར་དང༌། །
སྐྱ་རེངས་ཤར་བ་ཇི་བཞིན་དང༌། ། ནམ་མཁའ་སྤྲིན་དག་ལྟ་བུ་འབྱུང༌། ། ཞེས་སོགས་གསུངས་པ་ལྟ་བུའོ། ། ཡང་རྟགས་བཅུ་ཤར་བའི་རྗེས་སུ་ཐིག་ལེ་ཆེན་པོའི་སྣང་བ་འཆར་བའང་ཡོད་དེ། དེ་ཡང་སད་དུས་སམ་རྨི་ལམ་དུ་རང་ཉིད་ངན་སོང་གསུམ་གྱི་སྡུག་བསྔལ་མྱོང་བའམ། གཞན་དེ་ལྟར་འགྱུར་བར་མཐོང་བ་དང༌། རང་ཉིད་བདེ་འགྲོ་གསུམ་གྱི་ལོངས་སྤྱོད་མྱོང་བའམ། གཞན་གྱིས་དེ་ལྟར་མྱོང་བར་མཐོང་བ་སོགས་འཁོར་བ་ན་སྲིད་ཚད་ཀྱི་རྣམ་པ་དང༌། སངས་རྒྱས་ཀྱི་ཞིང་ཁམས་ཆེ་ཆུང་མ་ངེས་པ་དུ་མ། དཀྱིལ་འཁོར་གྱི་འཁོར་ལོ།
འོད་ཀོར་གྱི་ནང་དུ་སངས་རྒྱས་ཀྱི་སྐུ་ཆེ་ཕྲ་ཆིག་རྐྱང་ཡབ་ཡུམ་ཚོམ་བུ་ཡི་གེ་མཆོད་རྟེན་གྱི་རྣམ་པ་སོགས་གོ་རིམ་ངེས་མེད་དུ་འཆར་ལ། མདོར་ན་འཁོར་འདས་ཀྱི་རྣམ་པ་ཐམས་ཅད་ཀྱང་འཆར་བར་གསུངས་ཏེ། དཔལ་ཤ་བ་རིས། རྟགས་བཅུ་རྟོགས་པར་གྱུར་པས་ན། ། ཐིག་ལེ་ཆེན་པོའི་སྣང་བ་འབྱུང༌། ། སྣ་ཚོགས་ཐིག་ལེ་ཆེན་པོ་ལ། ། རེས་འགག་ནག་པོའི་རྣམ་པ་འབྱུང༌། ། དེ་ནས་འགྲོ་བ་དྲུག་སོགས་དང༌། ། ཤིན་ཏུ་ཕྲ་བའི་སྤྲུལ་སྐུ་དང༌། ། ལོངས་སྐུ་དུ་མ་མཐོང་གྱུར་པས། །
སྣ་ཚོགས་གཟུགས་ཅན་འོད་གསལ་བའོ། ། ཞེས་དང༌། ཉམས་སྒྲོན་ལས། གཞན་ཡང་རླུང་ཟིན་བག་ཆགས་དང༌། ། སེམས་ཕྱོགས་མེད་པའི་རང་སྣང་ཕྱིར། ། ངན་སོང་གསུམ་གནས་སྡུག་བསྔལ་དང༌། ། འདོད་ཁམས་ལྷ་མིའི་སྣང་ཚུལ་དང༌། ། པདྨའི་ཚལ་དང་སངས་རྒྱས་ཞིང༌། ། ཉམས་ཀྱི་སྣང་བ་ཅི་ཡང་འཆར། ། ཞེས་གསུངས་པ་ལྟར་རོ། །
གཞན་ཡང་མུན་ནག་ཏུ་བསྒོམས་ཀྱང་ཡུལ་སྣང་ཀུན་ཟླ་བ་ཤར་བ་ལྟ་བུའི་གསལ་སྣང་གིས་ཁྱབ་ཅིང༌། དེ་ཡུན་དུ་བསྐྱངས་པས་ཁང་ཁྱིམ་དང་རི་རྭ་བ་སོགས་ཀྱིས་སྒྲིབ་པ་མེད་པར་ཕ་རོལ་གྱིས་ཅི་བྱེད་མཐོང་བ་དང༌། གཞན་སེམས་ཤེས་པའི་མངོན་ཤེས་འཆར་བ་སྙམ་བྱེད་པ་དང༌། མཚན་མོའང་ཉེ་རིང་གི་དངོས་པོ་རྣམས་མཐོང་བ་སྙམ་བྱེད་པ་སོགས་འབྱུང་བ་ན། ཐོས་པ་ཆུང་ལ་རློམ་པ་ཆེ་བ་རྣམས་བདག་ནི་ས་ལམ་མཐོན་པོར་སླེབ་བོ་སྙམ་དུ་ཁེངས་སེམས་སྐྱེ་ཉེན་ཡོད་དོ། ། གཉིས་པ་བདེ་ཉམས་ནི། ལུས་ལ་ཤིན་སྦྱངས་ཀྱི་བདེ་བ་ཐོབ་པ་ལྟ་བུ་དང༌། རེག་བྱ་བདེ་བར་འཆར་བ་དང༌། ལུས་ཡོད་མེད་མི་ཚོར་བའི་བདེ་བ་དང༌། སེམས་དགའ་སྤྲོས་རྒོད་སྙིང་འདོད་པ་དང༌།
བློ་བདེ་ཞིང་སྐྱིད་སྣང་འཆར་བ་དང༌། ཉིན་མཚན་ངོ་མི་ཤེས་པ་ཙམ་གྱི་བདེ་བས་ལུས་སེམས་གང་བ་དང༌། འཁྲིག་པའི་བདེ་བ་ལྟ་བུས་ལུས་གང་ཞིང་བརྒྱལ་བ་ཙམ་དང༌། བདེ་བ་ཁལ་ཁོལ་གཡོ་བ་ལྟ་བུ་སོགས་འབྱུང་ངོ༌། ། གསུམ་པ་མི་རྟོག་པའི་ཉམས་སམ་སྟོང་ཉམས་ནི། རྣམ་རྟོག་གི་ར་རི་གཏན་ནས་མེད་པ་ནམ་མཁའ་གཡའ་དག་པ་ལྟ་བུ་འབྱུང་བ་དང༌། ལུས་སེམས་ཡོད་དུ་མི་ཚོར་བར་བར་སྣང་སྟོང་པ་ལ་འདུག་པ་ལྟ་བུ་དང༌། ཡུལ་སྣང་ཡོད་པ་མི་ཚོར་བར་བྱ་བ་བྱེད་རྒྱུ་བརྗོད་པ་དང༌། བརྟན་གཡོའི་དངོས་པོ་ཐམས་ཅད་ལ་སྟོང་པའི་འཛིན་སྟངས་སྐྱེ་བ་དང༌། གཟུགས་སྒྲ་ལ་སོགས་པའི་ཡུལ་སྣང་ཐམས་ཅད་བཀྲག་མེད་བན་བུན་དུ་འཆར་བ་དང༌།
རང་ཡང་མེད་པ་ལྟ་བུ་དང༌། སྣང་བ་ཐམས་ཅད་སྟོང་པའི་རྣམ་འགྱུར་དུ་འཆར་བ་སོགས་འབྱུང་ངོ༌། ། རྣམ་པར་བཞག་ཚུལ་གཞན་ཡང༌། ལུས་ཉམས་དང༌། སེམས་ཉམས་དང༌། སྣང་ཉམས་དང༌། རྨི་ཉམས་བཞིར་བཞག་པར་མཛད་པ་དང༌། གཟུགས་ཀྱི་རྣམ་པའི་མཐོང་ཉམས། སྒྲའི་རྣམ་པས་ཐོས་ཉམས། དྲིའི་རྣམ་པའི་ཚོར་ཉམས་སོགས་དབང་པོ་གཟུགས་ཅན་པ་ལྔའི་ཡུལ་གྱི་སྣང་བ་དང་འདྲ་བ་ཡིད་ཡུལ་དུའང་འབྱུང་ཚུལ་སོགས་མང་ཡང་རེ་ཞིག་དེ་ཙམ་མོ། །
དེ་ལྟར་འབྱུང་ཚུལ་རྗེ་མི་ལས། རྣལ་འབྱོར་པའི་ཉམས་ལ་ཅི་ཡང་འཆར། ། དབྱར་ཀའི་སྤང་ལ་ཅི་ཡང་སྐྱེ། ། ཞེས་གསུངས། ཉམས་དེ་དག་ལ་ཆགས་ཤིང་ཞེན་ན་ཁམས་གསུམ་དུ་གོལ་བའི་ཚུལ་ཡང༌། རྗེ་མི་ལས། བདེ་དང་གསལ་དང་མི་རྟོག་གསུམ། ། འདི་གསུམ་སྒོམ་གྱི་གོལ་ས་ཡིན། ། ཞེས་གསུངས་པ་དང༌། རྗེ་ཕག་གྲུས།
བླ་མ་དམ་པའི་རྩར་ཕྱིན་ཏེ། ། གདམས་པ་གང་རུང་ཉམས་བླངས་པས། ། བདེ་བས་ལུས་སེམས་གང་བ་འབྱུང༌། ། ཞེན་ཅིང་ཆགས་པས་བསྐྱངས་བྱས་པས། ། འདོད་ཁམས་གནས་སུ་གོལ་ནས་འགྲོ། ། གསལ་བ་དྭངས་པ་མཁའ་ལྟ་བུ། ། ཕྱི་ནང་ཟླ་བ་ཤར་བ་འདྲ། ། ཕྱེ་དང་བཙུམ་པ་ཁྱད་པར་མེད། ། དེ་ལ་ཞེན་ཅིང་ཆགས་པ་ཡིས། ། སྒྲུབ་པ་པོ་ཡིས་བསྐྱངས་གྱུར་ན། །
གཟུགས་ཀྱི་ཁམས་སུ་གོལ་བར་འགྱུར། ། ཕྱི་དང་ནང་དུ་བལྟས་གྱུར་ཀྱང༌། ། རྟོག་པ་ཕྲ་བ་ཙམ་ཡང་མེད། ། རྡུལ་བྲལ་ཆོས་སྐུར་བལྟ་བྱས་ནས། ། དགའ་དང་མི་དགའ་བསམ་པ་ཡིས། ། ཉམས་ལེན་ངེས་པར་བསྐྱངས་གྱུར་ན། གཟུགས་མེད་ཁམས་སུ་གོལ་བར་འགྱུར། ། ཞེས་དང༌། གླིང་རས་ཀྱིས། ཉམས་མྱོང་འཇའ་ཚོན་དང་འདྲ་བའི་གསལ་སྣང་ལ། །
བློ་ཆུང་བྱིས་པ་དང་འདྲ་བའི་སྒོམ་ཆེན་ཆགས། ། བསླུ་བྲིད་གོལ་ས་ཞིག་ཡིན་ཏེ་ངོ་མ་ཤེས། ། ཞེས་གསུངས་སོ། ། དེས་ན་ཉམས་ཀྱི་སྣང་བ་ཅི་ཤར་ཡང་དགའ་བ་དང་སྐྱོན་དུ་བལྟས་ནས་ཆེད་དུ་འཛིན་པ་དང་སྣང་ཆ་འགོག་པ་གང་ཡང་མི་བྱ་བར། སྣང་ཆ་ཟུར་ཙམ་ཡང་མ་འགག་ལ་འཛིན་པ་དང་ཞེན་པ་རྡུལ་ཙམ་ཡང་མེད་པར་ཉམས་བྱུང་རྒྱལ་དུ་བསྐྱངས་པ་ལ་བུ་ཆུང་ལྷ་ཁང་བལྟ་བ་ལྟ་བུར་བཞག་པ་ཞེས་བྱ་སྟེ། བྲམ་ཟེ་ཆེན་པོས། བསམ་དང་བསམ་བྱ་རབ་ཏུ་སྤངས་ནས་སུ། ། ཇི་ལྟར་བུ་ཆུང་ཚུལ་དུ་གནས་པར་བྱ། ། ཞེས་དང༌། བསམ་དང་བསམ་བྱ་ཐམས་ཅད་ཡོངས་སུ་དོར་ནས་སུ། །
ཇི་ལྟར་བུ་ཆུང་ལྷུག་པར་གནས་པ་བཞིན། ། བླ་མའི་ལུང་ལ་བསྒྲིམས་ཏེ་གུས་འབད་ན། ། ལྷན་ཅིག་སྐྱེས་པ་འབྱུང་བར་ཐེ་ཚོམ་མེད། ། ཅེས་གསུངས་པའི་དོན་ནོ། ། བཞི་པ་གླང་པོ་ཆེ་ལ་ཚེར་མས་བཏབ་པ་ལྟར་བཞག་པའི་ཚུལ་ནི། རྣམ་རྟོག་བྱུང་ཚོར་ལ་དགག་སྒྲུབ་མི་བྱེད་པར་བཞག་པ་སྟེ། དེ་ཡང་དཔེར་ན་གླང་པོ་ཆེ་ནི་དུད་འགྲོ་གཞན་ལས་ལུས་སྟོབས་ཆེ་ཞིང་ཀོ་བ་མཐུག་པས། དེ་འགྲོ་དུས་ཚེར་མས་བཏབ་པ་དང༌། མ་བཏབ་པས་དགག་སྒྲུབ་གང་ཡང་མི་བྱེད་པ་ལྟར། དོན་གོ་རྒྱུ་ནི།
རྣམ་པར་མི་རྟོག་པའི་ཞི་གནས་ཀྱི་ངང་ལ་གནས་པའི་རྗེས་ཐོག་ཏུ། རྣམ་པར་རྟོག་པ་ཕྲ་རགས་གང་ཡང་རུང་བ་སྐྱེས་པ་དང་དེ་ངོ་ཤེས་པའི་དྲན་རིག་དུས་མཉམ་དུ་ལངས་ནས། སྤང་བྱ་རྣམ་རྟོག་དང་གཉེན་པོ་དྲན་རིག་བྲང་འཕྲོད་པས། རྣམ་རྟོག་གཅིག་ནས་གཉིས་སུ་བརྒྱུད་དེ་འཁྲུལ་འབྱམས་སུའང་འགྲོ་མི་ཐུབ་ཅིང༌། ལུང་མ་བསྟན་ཕུལ་མའི་ཞབས་ཀྱི་འཇབ་ཆུ་འདྲ་བར་ཡང་མི་ཤོར་ལ། གཉེན་པོ་དྲན་པ་རང་ཡང་སྔར་ལྟར་རྩོལ་བས་བསྒྲུབ་མ་དགོས་པར་རྩོལ་མེད་དུ་རང་བྱུང་བས་ན་དྲན་པ་ཚུར་བསྐྱངས་པ་ཞེས་བྱའོ། ། སྤང་གཉེན་བྲང་འཕྲོད་པ་འདི་ལ། རྫོགས་ཆེན་བི་མ་སྙིང་ཐིག་བརྒྱུད་པའི་མན་ངག་རྣམས་ལས། དང་པོ་རྣམ་རྟོག་ངོ་ཤེས་པས་གྲོལ་བ་སྔར་འདྲིས་ཀྱི་མི་དང་འཕྲད་པ་ལྟ་བུ་ཞེས་གསུངས་སོ། ། དེ་ལྟར་རྣམ་རྟོག་བྱུང་བ་ཚོར་དུས་འཕྲོ་བ་དགག་པ་དང་གནས་པ་སྒྲུབ་པའི་བླང་དོར་མི་བྱེད་པར།
འཕྲོ་གནས་ཁྱད་མེད་དུ་འཇོག་པ་ནི་གླང་པོ་ཆེ་ལ་ཚེར་མས་བཏབ་པ་ལྟ་བུར་བཞག་པའི་དོན་ནོ། ། དེ་ལ་གནས་པ་མཐའ་མ་རྒྱ་མཚོ་རླབས་དང་བྲལ་བ་ལྟ་བུ་ཞེས་ཀྱང་གསུངས་ཏེ། རྗེ་ཞང་གིས། དེ་ནས་རྒྱ་མཚོའི་གཏིང་བཞིན་དུ། ། ཤེས་པ་མི་གཡོ་བརྟན་པར་གནས། ། ཞེས་དང༌། པྲ་ཁྲིད་ལས། མི་རྟོག་ཐིག་ལེའི་ངང་ལ་གནས་པ་ནི། ། མི་བསྐྱོད་དྭངས་མའི་རྒྱ་མཚོ་ཆེན་པོའི་ངང༌། ། མི་གཡོ་གསལ་བ་ཏིལ་གྱི་མར་མེ་འདྲ། །
ཞེས་སོ། ། གནས་ཉམས་མཐའ་མ་རྒྱ་མཚོ་རླབས་བྲལ་ལྟ་བུ་དེ་ལའང་དངོས་དང་དངོས་མིན་གྱི་ཤན་འབྱེད་ཅུང་ཟད་སྨོས་ན། དཔེར་ན་དབྱར་དུས་ཀྱི་རྒྱ་མཚོ་རླབས་བྲལ་ཞིག་མཚན་མོའི་ཟླ་སྣང་ལ་མི་གསལ་བའི་ཚུལ་གྱིས་མཐོང་བ་དང༌། སྟོན་དུས་ཀྱི་རྒྱ་མཚོ་རླབས་བྲལ་ཞིག་ཉིན་སྣང་ལ་གསལ་པོར་མཐོང་བའི་ཚུལ་གཉིས་ཀྱི་ཁྱད་པར་བཞིན། དོན་གོ་རྒྱུ་ནི། སེམས་བྱིང་སྐྱོན་ཕྲ་བ་མ་སངས་པའི་ཞི་གནས་འཐོམས་པོ་དང་ལུང་མ་བསྟན་གྱི་ངང་ལ་གནས་པ་ནི་དངོས་མ་ཡིན་པས་གོ་མི་ཆོད་ལ། དེ་འདྲའི་བྱིང་སྐྱོན་ཕྲ་མོའང་སངས་ནས་རྣམ་པར་མི་རྟོག་པའི་ཞི་གནས་གསལ་ཞིང་དྭངས་ལ་རིག་ཆ་དང་བཅས་པ་ཞིག་གི་ངང་དུ་གནས་ཆ་རྙེད་ན། དེ་ནི་གནས་ཉམས་མཐའ་མ་རྒྱ་མཚོ་རླབས་བྲལ་དངོས་ཀྱི་མྱོང་བ་འཐོན་པ་ཡིན་ནོ། ། དེ་ལ་མཐའ་མ་ཟེར་བའི་དོན་ཡང་འདོད་སེམས་རྩེ་གཅིག་པའི་མྱོང་བ་མཐར་ཐུག་པ་ལ་དགོངས་པའོ། ། ཞེས་གན་མཛོད་ལས་བཤད་དོ། །
ཞི་གནས་ཀྱི་རྣམ་པར་བཞག་འཇོག་གཞན་ཡང༌། མདོ་སྡེ་རྒྱན་དང་མངོན་པ་ཀུན་བཏུས་སོགས་ལས་སེམས་གནས་པ་རྣམ་པ་དགུས་གནས་པར་གསུངས་པ་རྣམས། འདིར་སྦྱོར་བའི་ཚུལ་ཡང་ཟུར་ཙམ་སྨོས་ན། དེ་ཡང་དང་པོ་སེམས་འཇོག་པ་དང་གཉིས་པ་རྒྱུན་དུ་འཇོག་པ་སྟེ་གཉིས་པོ་འདིར་དབེན་གསུམ་རྟེན་ཅན་རྣམས་དང་སྦྱོར་ལ། གསུམ་པ་བླན་ཏེ་འཇོག་པ་དང་བཞི་པ་ཉེ་བར་འཇོག་པ་སྟེ་གཉིས་པོ་འདིར་ཐོལ་སྐྱེས་རྦད་གཅོད་དང་སྦྱོར་ལ། ལྔ་པ་དུལ་བར་བྱེད་པ་དང་དྲུག་པ་ཞི་བར་བྱེད་པ་དང་བདུན་པ་རྣམ་པར་ཞི་བར་བྱེད་པ་སྟེ་གསུམ་པོ་འདིར་སྤྱིར་བསྟན་ནམ་སྤྱི་ཁྱབ་ཏུ་འགྱུར་ལ། བརྒྱད་པ་རྩེ་གཅིག་ཏུ་བྱེད་པ་ནི་འདིར་གང་ཤར་བཟོ་མེད་ཀྱི་སྐྱོང་ཚུལ་དང་སྦྱོར་ལ། དགུ་པ་མཉམ་པར་འཇོག་པ་ནི་བཞག་ཐབས་གཉིས་པ་མན་དང་སྦྱོར་ཚུལ་ཡང་གན་མཛོད་ལས་སོ། ། གཞན་ཡང་ལེགས་བཤད་ཟླ་འོད་ལས། སྟོབས་དྲུག་གིས་འགྲུབ་ཚུལ་དང༌།
དེ་ལ་ཡིད་ལ་བྱེད་པ་བཞི་ཡོད་ཚུལ་གསུངས་པ་རྣམས་འདིར་འཆད་ན་མང་གིས་དོགས་སོ། ། འདི་སྐབས་མདོ་ལམ་གྱི་སྒོམ་རིམ་གཙོ་བོར་སྟོན་པའི་མཁས་པ་ཁ་ཅིག་གིས། སྨོས་མ་ཐག་པའི་སེམས་གནས་དགུ་པ་རྒྱུད་ལ་སྐྱེས་ཀྱང་ལུས་སེམས་ལ་ཤིན་སྦྱངས་མ་ཐོབ་ན། དེ་ལ་འདོད་སེམས་རྩེ་གཅིག་པ་དང་ཞི་གནས་དང་རྗེས་སུ་མཐུན་པའི་ཡིད་ལ་བྱེད་པ་ཞེས་ཟེར། སེམས་གནས་དགུ་པ་རྒྱུད་ལ་སྐྱེས་ཤིང་ལུས་སེམས་ལ་ཤིན་སྦྱངས་ཐོབ་པ་ཞིག་ན། དེ་ནི་བསམ་གཏན་བཞི་གང་རུང་ཡིན་ཞིང་ཞི་གནས་མཚན་ཉིད་པར་ཡང་འདོགས་ཚུལ་དང༌། མཐར་གྱིས་གནས་པའི་སྙོམས་འཇུག་དགུ་པོ་བསྒོམ་དགོས་ཚུལ་སྐད་གསངས་མཐོན་པོས་བཤད་ཀྱང༌། འདིར་སྔགས་ལམ་གྱི་སྒོམ་རིམ་གཙོ་བོར་སྟོན་པའི་སྒྲུབ་བརྒྱུད་ཀྱི་བླ་མ་དམ་པ་རྣམས་ནི། མཐར་གནས་དགུ་ལ་མི་བལྟོས་པར་འདོད་སེམས་རྩེ་གཅིག་པ་དང་བསམ་གཏན་དང་པོའི་ཉེར་བསྡོགས་གང་ཡང་རུང་བའི་སྟེང་ནས་སྤྲོས་བྲལ་དུ་ན་སྤར་ཏེ་ཞི་ལྷག་ཟུང་འཇུག་གི་ལམ་བསྒོམ་དུ་རུང་བར་བཞེད་ལ། དེ་ནི་སློབ་དཔོན་དཔའ་བོས།
ཁྱོད་ཀྱི་ཆོས་ལ་མི་ཕྱོགས་པའི། ། སྐྱེ་བོ་མ་རིག་གིས་ལྡོངས་པ། ། སྲིད་རྩེའི་བར་དུ་ཕྱིན་ནས་ཀྱང༌། ། སྡུག་བསྔལ་ཡང་འབྱུང་སྲིད་པ་སྒྲུབ། ། ཁྱོད་ཀྱི་བསྟན་པའི་རྗེས་ཞུགས་རྣམས། ། བསམ་གཏན་དངོས་གཞི་མ་ཐོབ་ཀྱང༌། ། བདུད་ཀྱིས་མིག་རས་བཙའ་བཞིན་དུ། ། སྲིད་པ་དག་ནི་བཟློག་པར་བྱེད། ། ཅེས་གསུངས་པ་དང་འདྲའོ། ། དེ་དུས་བྱིང་རྒོད་རྨོངས་གསུམ་གྱི་སྐྱོན་དང་བྲལ་ཞིང་བདེ་གསལ་མི་རྟོག་པའི་གདངས་དང་ལྡན་པའི་ཞི་གནས་ཀྱི་ངང་ལ་མཉམ་པར་བཞག་པའི་ཚེ།
གནས་ཆ་མ་ཡེངས་པའི་ཐོག་ནས་འགྱུ་བ་བུན་ཙམ་སྐྱེས་པ་རང་ངོ་ཤེས་མ་ཐག་རང་སར་གྲོལ་བ་ལ་གནས་ཐོག་ཏུ་འགྱུ་བའི་རང་ངོ་ཤེས་པ་ཞེས་བྱ། འགྱུ་ཆ་བུན་ཙམ་ལས་གཅིག་ནས་གཉིས་སུ་འགྱུ་བ་མུ་མཐུད་དུ་མི་འགྲོ་བར། དེ་མ་ཐག་གནས་པའི་རང་ས་འཛིན་པ་ལ་འགྱུ་ཐོག་ཏུ་གནས་པའི་རང་ས་ཟིན་པ་ཞེས་བྱ། དེ་ནས་གནས་འགྱུ་གཉིས་སུ་འཛིན་པའི་བར་ལ་དེ་ཡང་རིག་ཐོག་ཏུ་ཞིག་པ་ན་གནས་འགྱུ་བར་ལག་འགྱེལ་བ་ཞེས་བྱ་སྟེ། དེ་དུས་རྩེ་གཅིག་གི་རྣལ་འབྱོར་རང་ངོ་འཕྲོད་པ་ཡིན་ནོ། ། དེ་དག་གི་ཚེ། གནས་པ་དང་འགྱུ་བ་ངོ་ཤེས་མཁན་དེ་ལ་དྲན་པའམ། ཤེས་བཞིན་ནམ། ཚུལ་བཞིན་ཡིད་ལ་བྱེད་པའམ། ཆོས་རབ་རྣམ་འབྱེད་དམ།
སོ་སོར་རྟོག་པའི་ཤེས་རབ་བམ། སྐབས་འདི་ཉིད་དུ་རང་རིག་པ་ཞེས་ཀྱང་བྱ་སྟེ། དེའང་མདོ་སྡེ་རྒྱན་ལས། དེས་ན་དེ་ཡི་ལུས་དང་སེམས། ། ཤིན་ཏུ་སྦྱངས་པ་ཆེ་ཐོབ་ནས། ། ཡིད་ལ་བྱེད་རང་བཅས་ཤེས་བྱ། ། ཞེས་སོ། ། དེ་ལྟ་བུའི་རྩེ་གཅིག་གི་སྐབས་སུ་མཉམ་བཞག་དེའི་ངོར་ཉོན་མོངས་པ་དང་རྣམ་རྟོག་རང་མཚན་པ་མི་དམིགས་པའི་ཆ་ནས་སྤྲོས་བྲལ་དང་ཁྱད་མེད་ཀྱང༌། དེ་ཉིད་ལ་མཚན་མར་འཛིན་པའི་སྤྲོས་པ་མ་སྤངས་པའི་ཆ་ནས་སྤྲོས་བྲལ་ལས་དམན་པ་ཡིན་ཚུལ་སོགས་ཉམས་མྱོང་གི་སྤུ་རིས་འབྱེད་ཐབས་མང་ཡང་གཞན་ལས་ཤེས་པར་བྱའོ། ། གཉིས་པ་གནས་འགྱུའི་རྩ་བ་དཔྱད་དེ་ལྷག་མཐོང་ངོས་བཟུང་ནས་སྤྲོས་བྲལ་གྱི་རྣལ་འབྱོར་བསྒོམ་པའི་སྐབས་འདིར་དཔྱད་སྒོམ་མང་དུ་འབྱུང་བ་ལ།
ཁ་ཅིག་ན་རེ། ཆུ་དྭངས་སུ་འདོད་ནས་དབྱུག་པས་དཀྲུགས་པ་ལྟ་བུའི་དཔྱད་པར་ཅི་བྱེད། ཆུ་མ་རྙོགས་ན་དྭངས་ཤིང་གཟུགས་བརྙན་འཆར་བ་དང་འདྲ་བར་སེམས་རང་ལུགས་སུ་བཞག་ན་ཡེ་ཤེས་འཆར་བའི་ཕྱིར་ཟེར། དེ་ནི་དབང་རྣོན་ཅིག་ཅར་བའི་ལམ་ཐད་དྲང་དུ་སྟོན་པའི་ཟུར་སྐད་ཞིག་སྟེ། འདིར་དབང་རྟུལ་རིམ་གྱིས་བཀྲི་བའི་ཚེ། སྔར་རྩེ་གཅིག་གི་དུས་ན་རྒྱུད་ལ་སྐྱེས་པའི་ཞི་གནས་ཀྱི་ཉམས་དེ་བཤིག་ནས་སྤྲོས་བྲལ་དུ་ན་སྤར་བའི་ཆེད་དུ་དཔྱད་སྒོམ་གསུངས་པ་ཡིན་ཏེ། གུ་རུ་རིན་པོ་ཆེས། ཕུ་ཆུ་དྲག་པོ་བརྡབ་ཀྱིན་བཟང༌། ། རྣལ་འབྱོར་སྒོམ་པ་བཤིག་གིན་བཟང༌། ། ཞེས་དང༌།
རྗེ་འབྲུག་པས། སྒོམ་ཤེས་མང་སྟེ་བཤིག་ཤེས་ཉུང༌། ། ཞེས་གསུངས་པའི་ཕྱིར་རོ། ། དེ་ལ་སྤྱི་སྐད་དུ། པཎྜི་ཏའི་དཔྱད་སྒོམ་དང་ཀུ་སུ་ལུའི་འཇོག་སྒོམ་ཞེས་གཙོ་ཆེ་ཆུང་གིས་བཞག་ཀྱང༌། དོན་དུ་པཎྜི་ཏ་ལའང་བསྒོམ་བྱའི་དོན་ལ་མཉམ་པར་བཞག་པའི་འཇོག་སྒོམ་དགོས་ཤིང༌། ཀུ་སུ་ལུ་པ་ལའང་ལྟ་བ་ལ་སྒྲོ་སྐུར་གཅོད་པའི་དཔྱད་སྒོམ་དགོས་ལ། དེ་མེད་ན་དཔྱད་གཞིག་ཁོ་ནས་བཙལ་བའི་ལྟ་བ་དེ་བློས་བྱས་ཀྱི་ལྟ་བར་འགྱུར་ལ། བཞག་པ་ཁོ་ནའི་ལྟ་བ་དེའང་སེམས་ཀྱི་ཉམས་མྱོང་ཙམ་དུ་འགྱུར་བས། གཅིག་ཁོ་ནས་ཡང་དག་པའི་ལྟ་སྒོམ་རྙེད་པར་དཀའོ། །
འོ་ན་པཎྜི་ཏའི་དཔྱད་ཚུལ་དང་ཀུ་སུ་ལུ་པའི་དཔྱད་ཚུལ་གྱི་ཁྱད་པར་ཇི་ལྟར་འབྱེད་སྙམ་ན། ཁ་ཕྱིར་ལྟས་ཀྱི་ཤེས་པས་རྗེས་དཔག་ལམ་བྱེད་ཀྱི་སྒོ་ནས་ལྟ་སྒོམ་གྱི་སྒྲོ་སྐུར་གཅོད་པ་དེ་ལ་པནྜི་ཏའི་དཔྱད་པ་ཟེར། ཁ་ནང་ལྟས་ཀྱི་རིག་པས་མངོན་སུམ་ལམ་བྱེད་ཀྱི་སྒོ་ནས་ལྟ་སྒོམ་གྱི་སྒྲོ་སྐུར་གཅོད་པ་དེ་ལ་ཀུ་སུ་ལུ་པའི་དཔྱད་པ་ཟེར་རོ། ། དེ་ལས་དང་པོ་དེ་ལམ་བུལ་ཞིང་ཕྱི་མ་འདི་ལམ་མྱུར་བ་ཡིན་ཏེ། རྗེ་རྒོད་ཚང་པས། མཐའི་སྐྱེལ་སོ་ལ་ཁྱད་པར་མེད་ཀྱང༌། ལམ་ནི་ཀུ་སུ་ལུའི་འདི་མྱུར་བ་ཡིན། ། ཞེས་གསུངས་པའི་ཕྱིར་རོ། ། དེས་ན་འདིར་དཔྱད་པའི་ཚུལ་གསུངས་པ་ཐམས་ཅད་ཀུ་སུ་ལུ་པའི་དཔྱད་སྒོམ་དུ་ངེས་པར་བྱས་ནས་དཀྱུས་དོན་འཆད་པ་ལ། གནས་འགྱུའི་རྩ་བ་དཔྱད་པ་དང༌།
ལྷག་མཐོང་ངོས་བཟུང་བ་དང༌། སྤྲོས་བྲལ་གྱི་རྣལ་འབྱོར་བསྒོམ་པ་སྟེ་གསུམ་ལས། དང་པོ་གནས་འགྱུའི་རྩ་བ་བཅད་པའི་ཚུལ་ནི། སྐྱབས་སེམས་བླ་མའི་རྣམ་འབྱོར་སོགས་སྔོན་དུ་བཏང་ནས་ཐུགས་ཡིད་བསྲེས་ཏེ་མཉམ་པར་བཞག དེ་ནས་རྣམ་པར་མི་རྟོག་པའི་ཞི་གནས་ཀྱི་གསལ་ངར་སོ་སོར་རྟོག་པའི་ཤེས་རབ་ཏུ་ལངས་པ་དེས། གནས་ན་གནས་པའི་ངོ་བོ་ཇི་ལྟ་བུ་ཞིག་འདུག ཚུལ་ཇི་ལྟར་གནས། གནས་པ་དེ་ལས་ཇི་ལྟར་འགྱུ། འགྱུ་བའི་ཚེ་གནས་པ་ལས་གཡེལ་ཏེ་གནས་པ་མེད་པར་འགྱུའམ། ཡང་ན་རང་ངོ་གནས་བཞིན་པར་འགྱུ།
འགྱུ་བའི་ཚེ་གནས་པ་ཨེ་འདུག འགྱུ་བ་དེ་གནས་པ་ལས་གཞན་པ་ཞིག་ཡིན་ནམ་མིན། འགྱུ་བ་དེ་ཀའི་ངོ་བོ་ངོས་བཟུང་ཇི་ལྟ་བུ་ཞིག་འདུག མཐར་འགྱུ་ཆ་འགག་པའི་ཚུལ་ཇི་འདྲ་ཞེས་དཔྱད། དེའི་ཚེ་འགྱུ་དུས་གནས་མཁན་དང༌། གནས་དུས་འགྱུ་མཁན་སོགས་འདུག་སྙམ་ན། འོ་ན་དེ་གཉིས་སྡོད་དུས་སྟེང་འོག་གམ། མཉམ་གཤིབས་སོགས་ཅི་འདྲ་བྱས་ནས་བསྡད་འདུག་བལྟ། འགྲོ་དུས་གཅིག་འགྲོ་གཅིག་འདུག་གམ། མཉམ་འགྲོ་མཉམ་འདུག་ཇི་ལྟར་བྱེད་བལྟ།
ཡང་གནས་དུས་འགྱུ་བ་མིན་འདུག་ཅིང༌། འགྱུ་དུས་ཀྱང་གནས་པ་མིན་འདུག་པས་དེ་གཉིས་གཅིག་གོ་སྙམ་ན། དེ་ཡང་གཅིག་ལུགས་ལ་བརྟག་པར་བྱ་སྟེ། འགྱུ་ཆའི་རྣམ་རྟོག་མེད་དུས་གཅིག་པར་འདུག་གམ། ཡོད་དུས་གཅིག་པར་འདུག མེད་དུས་གཅིག་པར་འདུག་སྙམ་ན། ཁོང་གཉིས་འདྲེས་པའི་ཚུལ་དུ་གཅིག་པར་འདུག་གམ་སོགས་དཔྱད། རྣམ་རྟོག་ཡོད་དུས་གཅིག་པར་འདུག་སྙམ་ན། འགྱུ་བ་གནས་པར་ཕར་གཅིག་གམ། གནས་པ་འགྱུ་བར་ཚུར་གཅིག་སོགས་དཔྱད་པས།
མཐར་གནས་འགྱུ་གཉིས་ཀའི་ངོ་བོ་ངོས་བཟུང་མེད་པར་གོ་ཞིང༌། རང་བཞིན་སྟོང་པ་ཉིད་དུ་རིག་པས་དེ་དག་ལ་གཉིས་འཛིན་དང་དགག་སྒྲུབ་མི་བྱེད་པར་གནས་ན་གནས་ཐོག་དང་འགྱུ་ན་འགྱུ་ཐོག་ཏུ་བཞག་པས་རང་ཤར་རང་གྲོལ་དུ་ངེས་པ་རྙེད། དེ་ལྟར་གནས་པ་ལས་གཞན་དུ་འགྱུ་བ་དང༌། འགྱུ་བ་ལས་གཞན་དུ་གནས་པ་ཞིག་བཞག་ཏུ་མེད་པར་ཤེས་ན། གནས་རྒྱུའི་ངོ་བོ་མ་རྙེད་པ་དེའི་ཚེ། ཡང་དཔྱད་པའི་ཚུལ་ཁ་སྤོས་ཏེ། ལྟ་མཁན་གྱི་རིག་པ་འདི་ཉིད། བལྟ་བྱའི་གནས་འགྱུ་ལས་གཞན་དུའམ། གནས་འགྱུ་དང་གཅིག་པ་གང་ཡིན་ཞེས། ཁ་ནང་དུ་ལོག་ཙམ་བྱས་ཏེ་རང་རིག་པའི་མིག་གིས་བརྟག་ཅིང་དཔྱད་པས།
དཔྱོད་མཁན་རང་ཡང་གནས་འགྱུ་ལས་ལོགས་སུ་ངོས་བཟུང་རྒྱུ་ཅི་ཡང་མ་རྙེད་པས། དེའི་ཚེ་བལྟ་བྱ་དང་ལྟ་བྱེད་དབྱེར་མེད་པའི་ཤེས་པ་གསལ་སྟོང་རང་རིག་རང་གསལ་ཙམ་ཞིག་ཉམས་སུ་མྱོང་བ་འབྱུང༌། དེ་དུས་སེམས་ཙམ་པའི་ལྟ་བ་ཉམས་འོག་ཏུ་ཆུད་པ་ཡིན་ཚུལ། ཀུན་མཁྱེན་པདྨ་དཀར་པོས་ངེས་དོན་ལྟ་བའི་མིག་ཏུ། རྩེ་གཅིག་གི་དུས་སུ་སེམས་ཙམ་པའི་ལྟ་བ་རྫོགས་པ་ཡིན་ཏེ། གཟུང་འཛིན་གཉིས་སུ་རྣམ་པར་མི་རྟོག་པ་དང༌། ཤེས་པ་རིག་ཅིང་གསལ་བ་དང༌། དེའི་ཉམས་བདེ་བར་ཤར་བ་སྟེ་བདེ་གསལ་མི་རྟོག་པ་གསུམ་རྩེ་གཅིག་ཏུ་གནས་པ་ཡིན། ། ཞེས་དང༌། ཡང་རྗེ་དེས་རྒྱལ་བའི་གན་མཛོད་དུ།
དེ་བས་བླ་མ་རྣམས་སེམས་ཙམ་པ་དང་ཆ་མཐུན་ཁྱད་འཕགས་ཞེས་པའི་ཆ་མཐུན་བརྩི་ས་འདིར་ཡིན། དངོས་ནི་མ་ཡིན་ཏེ། རྟོག་ཚུལ་ཁྱེར་བས་མ་ལྕོགས་ནས་སེམས་ཙམ་དུ་ལུས་པ་མ་གཏོགས་ཞེ་འདོད་དུ་མི་བྱེད། ཅེས་དང༌། སོ་སྐྱེ་ལ་འོད་གསལ་འཆར་ཀར་འདི་ལྟ་བུ་ངེས་པར་འབྱུང་བས། ལངྐར་གཤེགས་པ་དང༌། བྱམས་པའི་རྒྱན་གཉིས་དང༌། ཀ་མ་ལ་ཤྲཱི་ལའི་སྒོམ་རིམ་རྣམས་སུའང༌། སྦྱོར་ལམ་དུ་སེམས་ཙམ་པའི་ལྟ་བ་སྟོན་པའི་གནད་དེར་འདུག་གོ ། ཞེས་གསུངས་སོ། །
དེ་དུས་ཀྱི་ལྟ་བའི་ངོ་བོ་ནི་འདི་དང་འདི་ལྟ་བུ་ཞིག་གོ་སྙམ་དུ་བློས་གང་དུའང་བཞག་ཏུ་མ་རྙེད་ཅིང་ཁས་ལེན་མི་ནུས་པའི་ཕྱིར། དེ་ལ་བློ་འདས་ཀྱི་ལྟ་བའམ་ལྟ་བ་ཁས་ལེན་དང་བྲལ་བ་ཞེས་ཀྱང་བྱ་སྟེ། དཔལ་རྒྱལ་བའི་དབང་པོས། བློས་བྱས་ཀྱི་ལྟ་བ་བཟང་ཡང་འཇིག ། བློ་འདས་ལ་ལྟ་བའི་མིང་ཡང་མེད། ། བལྟ་བྱ་དང་ལྟ་བྱེད་དབྱེར་མེད་པའི། ། ངེས་པ་དེ་བླ་མའི་དྲིན་ལས་རྙེད། ། ཅེས་གསུངས། དེའི་ངེས་པ་རྙེད་ཚུལ་ཀྱང་གན་མཛོད་དུ། འདིའི་ངེས་པའང་ངེས་ཤེས་འདྲོངས་ཞེས་པ་ལྟ་བུ་མ་ཡིན་པར།
མཐོང་བའི་ལམ་ལ་ངེས་པར་བཞག་པ་དེའོ། ། ཞེས་བཀྲལ་བར་མཛད། ཚུལ་དེ་ལྟ་བུའི་དཔྱད་པ་དེ་ཀ་སློབ་དཔོན་ཞི་བ་ལྷས། ཅི་ནས་ཏིང་འཛིན་བརྩོན་པ་ནི། ། སྐད་ཅིག་གཅིག་ཀྱང་མི་འཆོར་བ། ། བདག་གི་ཡིད་ནི་གར་དཔྱོད་ཅེས། ། དེ་ལྟར་ཡིད་ལ་སོ་སོར་བརྟག ། ཅེས་གསུངས་སོ། ། དེ་ཡང་དཔེར་མཚོན་ན། ཤིང་ཞུན་པོ་ཕྱེད་དུ་གཤགས་པ་གཉིས་ཕན་ཚུན་དྲུད་ཅིང་བསྲུབས་པ་ལས་བློ་བུར་དུ་མེ་བྱུང༌།
དེས་ཤིང་གཉིས་བསྲེག་ནས་ཐལ་བར་བྱས་རྗེས། སྲེག་བྱེད་ཀྱི་མེ་རང་ཡང་ཟད་པ་དང་མཚུངས་པར། གནས་འགྱུ་གཉིས་པོ་ལ་སོ་སོར་རྟོག་པའི་ཤེས་རབ་ཀྱིས་དཔྱད་པས། བདག་མེད་རྟོགས་པའི་ཤེས་རབ་ཏུ་ཡངས། དེས་གནས་འགྱུ་རང་བཞིན་མེད་པར་སྦྱངས་པའི་མཐར། ཤེས་རབ་ཁོ་རང་ཡང་དམིགས་པ་མེད་པའི་ངང་དུ་ཞི་ཚུལ། བུད་ཤིང་དང་མེའི་དཔེས་འོད་སྲུང་གིས་ཞུས་པའི་མདོར་གསུངས་ཏེ། ཤིང་གཉིས་དྲུད་པ་ལས་ནི་མེ་འབྱུང་སྟེ། ། བྱུང་བ་དེ་ཡིས་དེ་གཉིས་སྲེག་པ་ལྟར། ། དེ་བཞིན་ཤེས་རབ་དབང་པོ་སྐྱེས་ནས་ཀྱང༌། །
སྐྱེས་པ་དེ་ཡིས་དེ་གཉིས་སྲེག་པར་བྱེད། ། ཅེས་སོ། ། གཉིས་པ་ལྷག་མཐོང་ངོས་བཟུང་བ་ལ། སྤྱིར་ཞི་རགས་ཀྱི་རྣམ་པ་ཅན་འཇིག་རྟེན་པའི་ལམ་ལ་གྲགས་པའི་ལྷག་མཐོང་དང༌། བདེན་བཞིའི་རྣམ་པ་ཅན་ཐེག་དམན་གྱི་ལམ་ལ་གྲགས་པའི་ལྷག་མཐོང་དང༌། བདག་མེད་རྣམ་པ་གཉིས་རྟོགས་བྱེད་ཐེག་ཆེན་གྱི་ལམ་ལ་གྲགས་པའི་ལྷག་མཐོང་སྟེ་གསུམ་ལས། འདིར་ཕྱི་མ་སྟེ། འདི་ལའང་མདོ་སྡེ་དགོངས་པ་ངེས་འགྲེལ་དང་མངོན་བ་ཀུན་བཏུས་སོགས་ལས་རྣམ་དབྱེ་མང་ཉུང་དང༌། དཀོན་མཆོག་སྤྲིན་དང་དུས་འཁོར་སོགས་མདོ་རྒྱུད་དགོངས་འགྲེལ་དང་བཅས་པ་དེ་དག་ལས་རྟོག་བཅས་དང་རྟོག་མེད་ལ་ངོས་འཛིན་ཚུལ་སྣ་ཚོགས་བྱུང་བར་བརྟེན། ས་དགེ་བཀའ་རྙིང་གི་མཁས་གྲུབ་རྣམས་ཀྱི་བཞེད་ཚུལ་ལའང་ཁྱད་པར་ཅུང་ཟད་རེ་སྣང་ཞིང༌།
དེ་ལས་དཀོན་མཆོག་སྤྲིན་དང་མདོ་སྡེ་རྒྱན་སོགས་མདོའི་དགོངས་པ་གཙོ་བོར་བཏོན་ནས་སོ་སོར་རྟོག་པ་ཁོ་ན་ལ་ལྷག་མཐོང་དུ་ངོས་འཛིན་མཛད་པ་དག་གིས། ཤེས་པ་རྟོག་མེད་ལ་ལྷག་མཐོང་དུ་འདོད་པ་དག་ནི་སོ་སོར་རྟོག་པའི་ཤེས་རབ་སྤངས་པའི་ཕྱིར་ཧ་ཤང་ཡིན། ཞེས་ཆོས་དང་གང་ཟག་ལ་སྨད་པའི་གཏམ་རི་བོང་གི་ཆལ་སྒྲ་ལྟར་སྒྲོག་པས། བརྟག་དཔྱད་ཀྱི་རྣམ་དབྱེ་མི་ཤེས་པའི་སྐྱེ་བོ་ཕལ་ཆེར་རིག་དྭགས་ཀྱི་ཚོགས་ལྟར་ཆོས་སྤོང་གི་ཀུ་ཅོ་འདོན་པར་བྱེད་ཅིང༌། དུས་འཁོར་སོགས་གསར་མའི་རྒྱུད་དང༌། སེངྒེ་རྩལ་རྫོགས་སོགས་རྙིང་མའི་རྒྱུད་ཀྱི་དགོངས་པ་གཙོ་བོར་བཏོན་ནས་རྟོག་བྲལ་འཛིན་མེད་ཀྱི་ཤེས་པ་ཁོ་ན་ལ་ལྷག་མཐོང་དུ་ངོས་འཛིན་མཛད་པ་དག་གིས། གཅིག་ཤོས་ལ་རྟོག་དཔྱོད་ཁོ་ན་ལ་བློ་གཏད་བཅོལ་བའི་རྟོག་གེ་བ་ཞེས་བརྙས་པ་སོགས་ཆོས་མིན་གྱི་ལས་ངན་གསོག་པ་མང་དུ་མཐོང་མོད། འོན་ཀྱང་བཀའ་བརྒྱུད་རང་ལུགས་ནི། ལྷག་མཐོང་གི་སྦྱོར་བ་བརྟེན་པའི་སྐབས་སུ་སོ་སོར་རྟོག་པ་ལ་ལྷག་མཐོང་ཞེས་བཏགས་ཀྱང༌། དངོས་གཞིའི་སྐབས་ན་རྟོག་བྲལ་འཛིན་མེད་ཀྱི་ཤེས་པ་སྟོང་ཉིད་སྙིང་རྗེའི་སྙིང་པོ་ཅན་དེ་ལ་ལྷག་མཐོང་དུ་བཞེད་པ་ཡིན་ཏེ།
རྗེ་མར་པའི་སྤྱན་སྔར་མི་ལས་རྟོགས་པ་འབུལ་བའི་གསུང་འགྲོས་ལས། མདོར་ན་ཞི་གནས་བཟང་པོའི་ཉམས་ངར་འདོན་དང་བཅས་པ་འདི་དང༌། སོ་སོར་རྟོག་པའི་ཤེས་རབ་ཟབ་མོས་དཔྱོད་པ་དང་བཅས་པ་འདི། ལྷག་མཐོང་ཐོབ་པར་བྱེད་པའི་ཐབས་མེད་དུ་མི་རུང་བ་སྐས་ལ་འཛེག་པའི་སྐས་ཐེམ་འོག་མ་དང་འདྲ་བར་བསམ་ལགས། ཞེས་བྱུང་བའི་ཕྱིར་དང༌། དེ་བཞིན་དུ་ཀུན་མཁྱེན་འབྲུག་པའི་རྒྱལ་བའི་གན་མཛོད་ལས་ཀྱང༌། ཞི་གནས་དེ་ཀའི་ངོ་བོ་ཚུལ་བཞིན་ཡིད་ལ་བྱེད་པ་ལ་སོ་སོར་རྟོག་པ་ཞེས་བྱ་ལ། དེ་ཀ་བཞིན་ཀཱ་མ་ལ་ཤཱི་ལའི་སྒོམ་རིམ་གསུམ་དུ་ཡང༌། མཚན་མ་མེད་པའི་ཞི་གནས་དེ་ཀ་སོ་སོར་རྟོག་པའི་གཟུགས་བརྙན་དུ་ལངས་པར་བཤད་པས། ལྷག་མཐོང་མཚན་ཉིད་པ་མ་ཡིན་ཡང༌།
རང་ས་དེར་ཆོས་རབ་ཏུ་རྣམ་པར་འབྱེད་པ་དེ་ཡིན་པས། ཤེས་བཞིན་དེ་ཀ་ལ་སོ་སྐྱེའི་སྐབས་འདིར་ལྷག་མཐོང་དུ་བཞག་ནས། ། ཞེས་དང༌། དེས་ན་དེ་དག་གི་ལྷག་མཐོང་ཡང་ཕྱིན་ཅི་ལོག་ཏུ་འཛིན་པ་ལས་ལྡོག་པ་ཙམ་ཡིན་གྱི། ཕྱིན་ཅི་ལོག་ཐམས་ཅད་དྲུངས་འབྱིན་གྱི་གཉེན་པོ་མ་ཡིན་པས་ན། ལྷག་མཐོང་མཚན་ཉིད་པར་རྗེ་གོང་མ་རྣམས་མི་བཞེད། དེའི་ཕྱིར་ལྷག་མཐོང་གི་ངོ་བོ་ནི། སྟོང་ཉིད་སྙིང་རྗེའི་སྙིང་པོ་ཅན་དེ་ལ་ཟེར་བ་ཡིན་ནོ། ། ཞེས་གསུངས་པའི་ཕྱིར་རོ། ། དེ་ན་ཕྱོགས་གཉིས་ཀའི་ཉེས་པར་འཇུག་པའི་གོ་སྐབས་མེད་པ་ཞིག་སྟེ།
དེ་ལྟའི་ཚུལ་ལ་དགག་བཞག་སྤང་གསུམ་གྱི་རྣམ་བཞག་མཛད་ཚུལ་སོགས་ནི་འདིར་སྤྲོ་བྱ་མ་ཡིན་ནོ། ། དེ་ལྟར་རྣམ་དབྱེ་བཞག་འཇོག་མང་ཡང་དོན་ལ་གསུམ་དུ་འདུ་སྟེ་དམིགས་པའི་ལྷག་མཐོང་དང༌། ཉམས་དུས་ཀྱི་ལྷག་མཐོང་དང༌། རྟོགས་པའི་ལྷག་མཐོང་ངོ༌། ། དེ་ཡང་གཉིས་སུ་འདུ་སྟེ་ལམ་དུས་ཀྱི་ལྷག་མཐོང་དང་འབྲས་བུའི་ལྷག་མཐོང་ངོ༌། དང་པོ་ལམ་དུས་ཀྱི་ལྷག་མཐོང་ངོས་འཛིན་པའི་ཚུལ་ནི། རང་གི་སེམས་ཉིད་ལྷན་སྐྱེས་ཀྱི་རྩལ་གསལ་ལ་གོ་མ་འགག་པ་དེ་ལ་ལྷག་མཐོང་ཞེས་བྱ་སྟེ། དེའི་དོན་ལ་འཇོག་ཚུལ་ནི། སྐྱབས་སེམས་སྔོན་དུ་བཏང་ནས་བླ་མ་ཉིད་སངས་རྒྱས་ཀུན་འདུས་སུ་ཤེས་པའི་བློས་གསོལ་བ་ཕུར་ཚུགས་སུ་བཏབ་ནས་དབང་བཞི་བླངས་ཤིང་འོད་དུ་ཞུ་ཏེ་རང་ལ་བསྟིམས་པས། བླ་མའི་དགོངས་བརྒྱུད་རྟོགས་པའི་བྱིན་རླབས་རང་རྒྱུད་ལ་འཕོས་ནས་སེམས་ཉིད་རིག་སྟོང་ལྷན་ཅིག་སྐྱེས་པའི་ཡེ་ཤེས་སུ་ལྷག་གེར་འཆར་བ་འབྱུང༌།
དེའི་རང་རྩལ་རིག་ཆ་རྟོག་བྲལ་འཛིན་མེད་ཀྱི་ཤེས་པ་དེ་ལ་ལྷག་མཐོང་ཞེས་བྱ་སྟེ། ལྗོན་པས་ཞུས་པའི་མདོ་ལས། ཞི་གནས་ནི་རྩེ་གཅིག་པའོ། ། ལྷག་མཐོང་ནི་རིག་པའོ། ། ཞེས་དང༌། ཀུན་མཁྱེན་པདྨ་དཀར་པོས་དོན་དམ་མཛུབ་ཚུགས་མར། སྤྲོས་པ་ཉེ་བར་ཞི་བའི་དབྱིངས་སུ་གནས་པ་ལ་ཞི་གནས་དང༌། དེའི་རྩལ་གསལ་རིག་གི་ཆ་ལ་ལྷག་མཐོང་དུ་བཞག ཅེས་གསུངས་པས་སོ། ། དེའི་ཚེ་ལས་དང་པོ་པའི་གང་ཟག་རྣམས་དེ་ཀའི་ངང་དུ་ཡུན་རིང་མི་གནས་པས།
ལྷག་མཐོང་གི་ཤེས་རབ་འདི་ལས་རོལ་པ་སྤྱིར་རྣམ་རྟོག་དང་སྒོས་ཉོན་མོངས་པའི་འགྱུ་བ་ཇི་ལྟ་བུ་ཞིག་སྐྱེས་ཀྱང༌། དེ་དག་སྤོང་ཡང་མི་སྤོང་ལ། དེའི་དབང་དུའང་མི་གཏོང་བར། སྐྱེ་བའི་སྐད་ཅིག་དེ་གར་རང་ངོ་རང་ཤེས་ཙམ་ངང་བཟོ་མེད་དུ་བཞག་པས། སྤོང་ལེན་དགག་སྒྲུབ་ཅིའང་མ་དགོས་པར། རྣམ་རྟོག་དང་ཉོན་མོངས་པ་གང་ཤར་ཅི་འགྱུས་ཐམས་ཅད་མ་སྤངས་གནས་སུ་དག་པའི་སྟོང་ཉིད་དུ་འཆར་ཞིང༌། དེ་ཡང་རྟོག་པའི་རྣམ་པ་གྲྭ་མ་ཆག་ཅིང་གྲུ་མ་ཉམས་པར་གསལ་བ་དང༌། ངོ་བོ་ངོས་བཟུང་མེད་པའི་སྟོང་པ་གཉིས་པོ་དབྱེར་མི་ཕྱེད་པར། འགྱུ་བ་སྟོང་པའི་རང་བཞིན་ཅན་དང༌། སྟོང་པ་འགྱུ་པའི་རྣམ་འགྱུར་ཅན་དུ་ཉམས་སུ་མྱོང་བས།
ཨ་འཐས་ཀྱི་བདེན་འཛིན་མི་བསྐྱེད་པ་དེ་ནི་རྣམ་རྟོག་ལྷན་སྐྱེས་ཀྱི་རང་ངོ་མཐོང་བ་སྟེ། རྗེ་སྒོམ་ཚུལ་གྱིས། སེམས་ཉིད་ལྷན་ཅིག་སྐྱེས་པ་ཆོས་ཀྱི་སྐུ། ། རྣམ་རྟོག་ལྷན་ཅིག་སྐྱེས་པ་ཆོས་སྐུའི་རླབས། ། དེ་ཕྱིར་གཤིས་གདངས་དབྱེར་མེད་ལྷན་ཅིག་སྐྱེས། ། ཞེས་གསུངས་པའི་དོན་ཉམས་འོག་ཏུ་ཆུད་པའོ། ། འདིའི་སྐབས་སུ་རྟོག་པའི་འཆར་སྒོ་མ་འགག་པ་ལ་ཞེན་འཛིན་རང་སར་དག་པ་དེ་ཞི་གནས་དང༌། དེ་ཉིད་ཀྱང་སྐྱེ་མེད་ཆོས་སྐུ་སྟོང་པ་ཉིད་ཀྱི་རང་བཞིན་དུ་རང་ངོ་ཤེས་པའི་ཆ་དེ་ལྷག་མཐོང་སྟེ། དེ་ལྟ་བུའི་འགྱུར་སྟོང་དབྱེར་མེད་དེ་ལ་ཞི་ལྷག་ཟུང་འཇུག་ཅེས་བྱའོ། ། དེ་ལ་བཀའ་བརྒྱུད་གོང་མ་རྣམས་ཀྱིས་རྣམ་རྟོག་ཆོས་སྐུར་གྲོལ་བའི་ཐ་སྙད་བཏགས་པའི་ཚུལ་ལ།
མཁས་པ་ཁ་ཅིག་གིས་ཀླན་ཀར་མཛད་ཀྱང༌། དེ་ལ་སྒམ་པོ་པ་བཀྲ་ཤིས་རྣམ་རྒྱལ་དང་རྒྱལ་དབང་པདྨ་དཀར་པོ་སོགས་ཀྱིས་རྒྱུ་མཚན་མཚུངས་པའི་མགོ་སྙོམས་ཀྱི་རིགས་པས་རྩོད་སྤོང་མཛད་ཚུལ་ཡང་འདིར་སྨོས་ན་མང་གིས་དོགས་སོ། ། རྣམ་རྟོག་ཆོས་སྐུའི་འདོད་ཚུལ་ལའང་ཁ་ཅིག་གིས། རྣམ་རྟོག་ལ་བལྟས་པས་དེ་ཉིད་དག་ནས་མི་རྟོག་པར་ཆམ་གྱིས་འགྲོ་བ་ལ་ཟེར་བ་དང༌། ཁ་ཅིག་གིས། རྣམ་རྟོག་གི་རང་བཞིན་རྟོགས་ན་ཆོས་སྐུ་དང་མ་རྟོགས་ན་ཆོས་སྐུ་མིན་པར་བཤད་པ་དང༌། ལ་ལས། གནས་ཚུལ་ལ་ཆོས་སྐུ་དང་སྣང་ཚུལ་ལ་རྣམ་རྟོག་ཏུ་བཞེད་པ་སོགས་སྣང་ཡང༌། རང་ལུགས་ནི་གོང་དུ་སྨོས་པ་ལྟར་ཡིན་ནོ། ། རྣམ་རྟོག་ལམ་དུ་འཁྱེར་ཚུལ་དེས་རིགས་འགྲེས་ནས་རྐྱེན་བཟང་ངན་ཐམས་ཅད་ལམ་དུ་འཁྱེར་ནུས་པས་ན་རྐྱེན་ལམ་དུ་སློང་པ་ཡང་ཟེར།
རྣམ་པར་རྟོག་པ་ཉིད་རང་ངོ་རང་གིས་ཤེས་པ་ཙམ་གྱིས་རང་གྲོལ་དུ་འགྲོ་བས་ན་སྤང་གཉེན་དབྱེར་མེད་དུ་གྱུར་པ་ཞེས་ཀྱང་བྱ་སྟེ། འདི་ལ་རྫོགས་ཆེན་བི་མ་སྙིང་ཐིག་བརྒྱུད་པའི་མན་ངག་རྣམས་ལས་ནི། བར་དུ་རྣམ་རྟོག་ཁོ་རང་གིས་ངོ་ཤེས་ནས་གྲོལ་བ་སྦྲུལ་གྱི་མདུད་པ་ཞིག་པ་ལྟ་བུ་ཞེས་གསུངས། དེ་ལྟར་སྤང་གཉེན་དབྱེར་མེད་དུ་རྟོགས་པ་འདི་ནི་རྡོ་རྗེ་ཐེག་པའི་ཉམས་ལེན་གྱི་སྙིང་པོ་བཟློག་པའི་སྒོམ་པ་ཞེས་ཀྱང་བྱའོ། ། དེ་ཡང་སྤྱི་ལ་གྲགས་པ། བཟློག་པའི་སྒོམ་པ་འདི་ཉིད་ནི། ། སངས་རྒྱས་མུ་སྟེགས་ཀྱིས་མི་ཤེས། ། ཞེས་བསྐྱེད་རིམ་མན་ཆད་ཀྱིས་མི་ཤེས་པའི་གསང་བ་ཟབ་པར་བསྔགས་པའི་བཟློག་སྒོམ་དངོས་ནི་འདི་མིན་ཏེ། དེ་ནི་ཆོས་རྫེ་རས་པས། རྟོག་པའི་གཉེན་པོར་རྟོག་པ་ཐོང༌། །
བཟློག་བསྒོམ་རྟོག་པའི་སྐོར་འདེད་ཡིན། ། ཞེས་སྤང་གཉེན་ཅན་དུ་གསུངས་པ་དེའོ། ། འདིར་ནི་སྤང་བྱ་དང་གཉེན་པོ་སོགས་གཉིས་ཆོས་ཐམས་ཅད་དང་བྲལ་བ་ཞིག་ཡིན་པས། སྤང་གཉེན་ཅན་དེ་ལས་ཀྱང་ཁྱད་པར་དུ་འཕགས་པ་ཞིག་གོ ། འོན་ཀྱང་མིང་དེ་ལྟར་འདོགས་པའི་རྒྱུ་མཚན་ནི། ཐོག་མར་སྤང་གཉེན་ཅན་དེ་ལ་གོམས་པས་ཀྱང༌། ཅི་ཞིག་ན་སྤང་གཉེན་དབྱེར་མེད་འདི་འབྱུང་བའི་ཕྱིར། རྒྱུ་མིང་འབྲས་བུ་ལ་བཏགས་ནས་དེ་སྐད་དུ་གསུངས་པའོ། ། གཉིས་པ་འབྲས་བུའི་ལྷག་མཐོང་ངོས་འཛིན་པའི་ཚུལ་ནི། གཤིས་འགྱུར་བ་མེད་པའི་བདེ་བ་ཆེན་པོ།
གདངས་སྐྱེ་དགག་གནས་གསུམ་དང་བྲལ་བ། ཀུན་ཀྱང་ཟུང་འཇུག་ཀློང་ཡངས་ཆེན་པོར་རོ་གཅིག་པ་ཞིག་གོ ། དེ་ཡང་གོ་བདེ་བར་བྱས་ཏེ་སྨོས་ན། གཤིས་འགྱུར་མེད་བདེ་ཆེན་ནི། སེམས་ཉིད་ལྷན་ཅིག་སྐྱེས་པ་ཆོས་ཀྱི་སྐུ་སྟེ་དཔེར་མཚོན་ན་རྒྱ་མཚོ་ལྟ་བུའོ། ། གདངས་སྐྱེ་དགག་གནས་བྲལ་ལས་རྩལ་གདངས་གཉིས་སུ་ཕྱེ་ནས། རྩལ་རྣམ་རྟོག་ལྷན་ཅིག་སྐྱེས་པ་ནི། ཆོས་སྐུའི་རང་རྩལ་ཏེ་དཔེར་ན་རྒྱ་མཚོའི་རླབས་ལྟ་བུའོ། ། གདངས་སྣང་བ་ལྷན་ཅིག་སྐྱེས་པ་ནི། ཆོས་སྐུའི་རང་གདངས་ཏེ་དཔེར་ན་རྒྱ་མཚོ་ལ་གཟུགས་བརྙན་སྣ་ཚོགས་འཆར་བ་ལྟ་བུ་ཡིན་པས་ན།
མིང་གསུམ་དུ་བཏགས་ཀྱང་དོན་ལ་ཡེ་ནས་སོ་སོ་མ་ཡིན་ཐ་མི་དད་པ་ཞིག་སྟེ། རྗེ་སྒོམ་ཚུལ་གྱིས། སེམས་ཉིད་ལྷན་ཅིག་སྐྱེས་པ་ཆོས་སྐུ་དངོས། ། སྣང་བ་ལྷན་ཅིག་སྐྱེས་པ་ཆོས་སྐུའི་འོད། ། རྣམ་རྟོག་ལྷན་ཅིག་སྐྱེས་པ་ཆོས་སྐུའི་རླབས། ། དབྱེར་མེད་ལྷན་ཅིག་སྐྱེས་པ་ཆོས་སྐུའི་དོན། ། ཞེས་གསུངས་པ་ལྟ་བུའོ། ། དེའི་དོན་བསྡུ་ན། གཤིས་འགྱུར་མེད་བདེ་ཆེན་ནི། སེམས་ཉིད་ལྷན་ཅིག་སྐྱེས་པ་སྟེ་གདོད་ནས་སྣང་བ་དང་ལྷན་ཅིག་ཏུ་སྐྱེས་པའི་ཕྱིར་དང༌།
གདངས་སྐྱེ་དགག་གནས་བྲལ་ལམ་རྣམ་ཀུན་མཆོག་ལྡན་གྱི་སྟོང་ཉིད་ནི། སྣང་བ་ལྷན་ཅིག་སྐྱེས་པ་སྟེ་གདོད་ནས་སེམས་ཉིད་དང་ལྷན་ཅིག་ཏུ་སྐྱེས་པས་སོ། ། དེས་ན་ཡེ་ནས་སྣང་སེམས་དབྱེར་མེད་ལྷན་སྐྱེས་སུ་གནས་ཚུལ་དཔེར་ན་ཉི་མ་དང་ཉི་འོད་ལྟ་བུ་ཞིག་སྟེ། རྗེ་དྭགས་པོས། སེམས་ཉིད་ལྷན་ཅིག་སྐྱེས་པ་ཆོས་ཀྱི་སྐུ། ། སྣང་བ་ལྷན་ཅིག་སྐྱེས་པ་ཆོས་སྐུའི་འོད། ། དེ་ཕྱིར་སྣང་སེམས་དབྱེར་མེད་ལྷན་ཅིག་སྐྱེས། ། ཞེས་གསུངས་པ་ལྟ་བུའོ། ། དེའང་བསྡུ་ན། ཐ་མལ་གྱི་ཤེས་པ་རིག་ཆ་གོ་མ་འགག་པ་འདི་སྟེ།
འདིའི་རང་ངོ་མ་ཤེས་པར་འཁྲུལ་པ་ལ་འཁོར་བ་དང༌། རང་ངོ་ཤེས་ནས་གྲོལ་བ་ལ་མྱང་འདས་ཞེས་བྱ། ཤེས་པ་ཁོ་རང་ནི་འཁོར་བ་ན་ངན་དུ་མ་སོང་ལ། འདས་པ་ན་བཟང་དུ་མ་སོང་བས། རྒྱ་གར་ཡང་མ་ཆད་ཅིང་ཕྱོགས་གང་དུའང་མ་ལྷུང་བ་ཞིག་གོ ། དེ་ལ་ད་ལྟའི་རིག་པ་སྐད་ཅིག་མ་ཞེས་ཀྱང་ཟེར་ཏེ། དེའང་ད་ལྟའི་སྒྲས་དུས་གསུམ་གྱི་ཟླས་ཕྱེ་བའི་ད་ལྟ་བ་དང༌། སྐད་ཅིག་མའི་སྒྲས་མི་རྟག་པའི་ཁྱད་ཆོས་སུ་བཞག་པའི་སྐད་ཅིག་མ་དག་ལ་གོ་རྒྱུ་མིན་ཏེ། འོ་ན་ཇི་ལྟར་ཡིན་སྙམ་ན། དཔེར་ན་ཉི་མ་ནི་སྔ་དྲོ་ནས་ཕྱི་དྲོའི་བར་དུ་ཤར་བཞིན་པ་ཡིན་ནའང༌།
རེ་ཞིག་སྤྲིན་གྱིས་བསྒྲིབས་ཏེ་མ་མཐོང་བ་དེ། སྤྲིན་མཐོངས་བྱེ་སྟེ་མཐོང་བའི་ཚེ། ད་ལྟ་ཉི་མ་སྐད་ཅིག་ཙམ་ཤར་བྱུང་ཞེས་གླེང་བ་དང་ཆོས་མཚུངས་པར། ཐ་མལ་གྱི་ཤེས་པ་རིག་ཆ་མ་འགག་པའང་རང་རེ་ལ་དུས་ཐམས་ཅད་དུ་རྒྱུན་ཆད་མེད་པར་ཤར་ནའང༌། རྣམ་རྟོག་སྔ་ཕྱིའི་དྲྭ་བས་བསྒྲིབས་ནས་མ་མཐོང་བ་དེ། བླ་མ་དམ་པའི་བྱིན་རླབས་ཀྱི་རྟེན་འབྱུང་ལས། ད་ལྟ་རྣམ་རྟོག་སྔ་ཕྱི་སོ་མཚམས་ན་ཐ་མལ་གྱི་ཤེས་པ་རིག་ཆ་གོ་མ་འགག་པར་རིག་སྟོང་ལྷན་སྐྱེས་ཀྱི་རང་བཞིན་ལྷག་གེར་མཐོང་བས་ན་དེ་སྐད་དུ་བཏགས་བ་སྟེ། རྗེ་མི་ལས། རྟོག་པ་སྔ་ཕྱིའི་སོ་མཚམས་ན། ། ཡེ་ཤེས་རྒྱུན་དུ་འཆར་དེ་བྲོད། །
ཅེས་གསུངས། ཡང་ན་རིག་པ་སྐད་ཅིག་མ་ཞེས་པ་མི་འགྱུར་བས་སྐད་ཅིག་ཕྱི་མར་མི་འགྲོ་བའི་དོན་ཏེ། དུས་འཁོར་འགྲེལ་ཆེན་ལས། དང་པོ་མཆོག་ཏུ་མི་འགྱུར་བའི་བདེ་བའི་སྐད་ཅིག་གིས་སོགས་གསུངས་པ་ལྟ་བུའོ། ། དེའི་དོན་ལ་འཇོག་ཚུལ་ནི། རང་རེ་རྣམས་ཚེ་འདི་བློས་བཏང་ནས་རིའི་བུ་བྱས་ཤིང་ན་བུན་གྱི་གོས་གྱོན་ཏེ། དབེན་པའི་མལ་དུ་ལུས་གནད་སྐྱིལ་ཀྲུང་དང་མ་བྲལ། ངག་གནད་བླ་མ་ལ་གསོལ་བ་འདེབས་པའི་གདུང་དབྱངས་དང་མ་བྲལ། སེམས་གནད་བླ་མ་ལ་ཆོས་སྐུར་ཤེས་པའི་མོས་གུས་དང་མ་བྲལ་བའི་ངང་ནས་གསོལ་བ་བཏབ་ཅིང་དབང་བཞི་བླངས་མཐར་ཐུག་ཡིད་བསྲེས། དེ་ནས་གནས་ལུགས་ཐ་མལ་གྱི་ཤེས་པ་འདི་མ་བཅོས་རང་གཤིས་སུ་བཞག་ཅིང༌།
དེའི་རང་རྩལ་གོ་མ་འགག་པའི་རིག་ཆ་རྟོག་བྲལ་འཛིན་མེད་དེས་རང་ངོ་ཤེས་ཙམ་གྱི་རྒྱུན་ཡེངས་བསྒོམ་གཉིས་མེད་དུ་བསྐྱང་བ་སྟེ། དེ་ནི་ཏོག་ཙེ་བས། ཐ་མལ་ཤེས་པ་སྙིང་གི་དབུས་སུ་སད། ། ཚོགས་དྲུག་དག་ན་བདེ་བ་རྒྱུན་མི་ཆད། ། བརྟག་པ་ཐམས་ཅད་དོན་མེད་སྡུག་བསྔལ་རྒྱུ། ། སྒོམ་དུ་མེད་པ་གཉུག་མའི་ངང་དུ་ཞོག ། ཅེས་དང༌། རྗེ་མི་ལས། ཐ་མལ་ཤེས་པ་སྐྱོང་སྐྱོང་ནས། ། མ་རིག་འཁྲུལ་པ་བརྗེད་དེ་ཐལ། །
ཞེས་དང༌། རྗེ་དྭགས་པོས། ཐ་མལ་ཤེས་པས་ཆོག་པའི་ཉམས་ལེན་འདི། ། སངས་རྒྱས་མི་གཟུགས་ཅན་གྱི་དྲིན་ལས་རྙེད། ། ཅེས་སོ། ། དེའི་ཚེ་རང་གཤིས་སུ་གནས་པའི་ཆ་དེ་ཞི་གནས་དང༌། རང་ངོ་ཤེས་པའི་ཆ་དེ་ལྷག་མཐོང་སྟེ་ཞི་ལྷག་ཟུང་འཇུག་གོ ། དེ་བཞིན་རང་ངོ་ཤེས་པའི་ཆ་ལ་རིག་པ་དང༌། ཤེས་བྱའི་མཁྱེན་ཆ་གོ་མ་འགག་པའི་ཆ་ལ་འགྱུ་བ་དང༌། དེ་གཉིས་ཐ་དད་མེད་པའི་ཆ་ལ་གནས་པ་སྟེ་ཆོས་ཉིད་རིག་པ་འོད་གསལ་གྱི་གནས་འགྱུ་རིགས་གསུམ་ཞེས་ཀྱང་བྱའོ། །
དེ་ལྟར་གཤིས་སྐྱེ་མེད་ལ་བརྟན་པ་མ་ཐོབ་ཀྱི་བར་དུ་བྱ་བ་དགུ་ཕྲུགས་སུ་བཏང་ནས་ཡེངས་མེད་བསྒོམ་མེད་དུ་བསྐྱང་བར་བྱ་དགོས་ཏེ། གསང་བ་བདུད་རྩི་རྒྱལ་པོའི་རྒྱུད་ལས། ། བསྒོམ་དུ་རྡུལ་ཙམ་མེད་པ་ལ། ། ཡེངས་སུ་སྐད་ཅིག་མེད་པའོ། ། ཞེས་དང༌། ཤ་ཝ་རིས། ལྟོས་ཤིག་ལྟོས་ཤིག་ཅི་ཡང་མ་ལྟ་ཞིག ། སྒོམས་ཤིག་སྒོམས་ཤིག་ཅི་ཡང་མ་སྒོམས་ཤིག ། ཅེས་པ་ལྟར་བྱའོ། ། འདི་དུས་ཀྱང་མ་བསྒོམ་པར་སེམས་རང་ལུགས་སུ་འཇོག་པ་ཞི་གནས་དང༌།
དོན་ཐོག་ནས་མ་ཡེངས་པ་ལྷག་མཐོང་སྟེ་ཞི་ལྷག་ཟུང་འཇུག་གོ ། འཕྲོས་སུ་སྒྲ་མཐུན་དོན་འཕགས་ཀྱི་གནད་ཅུང་ཟད་སྨོས་ན། གོང་དུ་ཞི་གནས་ཀྱི་སྐབས་སུ་རྟོག་པ་སྔ་མ་འགག་ཕྱི་མ་མ་ཤར་བའི་བར་ན་ཤེས་པ་རྟོག་མེད་ཧད་དེ་བར་གནས་པ་དེ་དང༌། འདིར་ལྷག་མཐོང་གི་སྐབས་སུ་རྟོག་པ་སྔ་ཕྱིའི་སོ་མཚམས་ན་ཐ་མལ་གྱི་ཤེས་པ་རིག་ཆ་གོ་མ་འགག་པར་དྭངས་སེང་ངེར་འཆར་བ་གཉིས་པོ་མ་ནོར་བར་ངོ་ཤེས་དགོས། དེ་གཉིས་ཤན་འབྱེད་པའི་གནད་བསྡུ་ན། སྔ་མ་དེ་དྲུག་པ་ཡིད་ཤེས་རྟོག་མེད་དམ་ཀུན་གཞི་གང་རུང་ལས་མ་འདས་པའི་ཕྱིར་ཆོས་ཅན་སེམས་ཀྱི་ཆ་ཡིན་ལ། ཕྱི་མ་འདི་ཡུལ་མེད་གཟུང་འཛིན་ལས་འདས་པའི་ཤེས་པ་རང་ངོ་ཤེས་པའི་རིག་ཆ་གོ་མ་འགག་པ་ཞིག་ཡིན་པས་ན་ཆོས་ཉིད་རིག་པའོ། ། ཡང་ན་སྔ་མ་དེ་ལྷན་སྐྱེས་ཀྱི་མ་རིག་པ་ཡིན་ལ། ཕྱི་མ་འདི་རང་བྱུང་གི་རིག་པའོ། ། ཡང་ན་སྔ་མ་དེ་གནས་ཆ་རང་སར་མ་གྲོལ་བ་ཞིག་ཡིན་ལ།
ཕྱི་མ་འདི་གནས་ཆ་རང་སར་གྲོལ་བ་ཞིག་གོ ། ཡང་ན་སྔ་མ་དེ་རྨོངས་ཆ་མ་སངས་བ་ཞིག་ཡིན་ལ། ཕྱི་མ་འདི་མཁྱེན་ཆ་མ་འགག་པ་ཞིག་གོ ། གོ་བདེ་བར་བྱས་ན། སྔ་མ་དེ་ལ་གནས་འགྱུ་ངོ་ཤེས་པའི་གསལ་ཆ་ཡོད་ཀྱང་རང་ངོ་ཤེས་པའི་རིག་ཆ་མེད་ལ། ཕྱི་མ་འདི་གནས་འགྱུ་ངོ་ཤེས་པ་ཙམ་དུ་མ་ཟད་རང་ངོ་རང་ཤེས་ཀྱི་རིག་ཆ་དྭངས་སིང་ངེ་བ་ཞིག་ལགས་སོ། ། དེ་དག་ལ་རྫོགས་ཆེན་སྙིང་ཐིག་གོང་འོག་གི་མན་ངག་རྣམས་ལས་ནི། སེམས་དང་རིག་པ། ཀུན་གཞི་དང་ཆོས་སྐུ། རྣམ་ཤེས་དང་ཡེ་ཤེས་སོགས་ཤན་འབྱེད་བཞི་དང༌།
བཅུ་གསུམ་དང༌། བཅུ་དྲུག་ཏུའང་གསུངས་སོ། ། དེ་ལྟར་གཤིས་སྐྱེ་མེད་ལ་བརྟན་པ་ཐོབ་པར་བྱས་ནས། དེ་ནས་གདངས་འགག་མེད་ལ་རྩལ་སྦྱོང་ཚུལ་ལ་གཉིས་ལས། རྩལ་རྣམ་རྟོག་ལྷན་སྐྱེས་ལ་ཉམས་རྩལ་སྦྱོང་ཚུལ་ནི་གོང་དུ་བཤད་ཟིན་པས་སླར་བསྐྱར་མ་དགོས་ལ། གདངས་སྣང་བ་ལྷན་སྐྱེས་ལ་ཉམས་རྩལ་སྦྱོང་ཚུལ་ཡང་འོག་ཏུ་རོ་གཅིག་གཅིག་གི་སྐབས་སུ་འབྱུང་བས་འདིར་དེ་ཙམ་མོ། ། དེ་ནས་རང་གི་སེམས་ཉིད་ཀྱི་རང་བཞིན་མ་རྟོགས་པའི་སེམས་ཅན་རྣམས་ལ་སྙིང་རྗེ་ལྷག་པར་སྐྱེ་སྟེ། ཤ་ཝ་རིས། རྟོགས་པའི་རང་སྤྱོད་རྩིས་མེད་ངང་དེ་ནས། ། རྨོངས་པའི་འགྲོ་བ་ཉམ་ཐག་མངོན་གྱུར་ཚེ། །
མི་བཟོད་སྙིང་རྗེའི་ཤུགས་ཀྱིས་འཆི་མ་འཁྲུགས། ། བདག་གཞན་ལྡོག་ནས་ཕན་པ་ཉིད་ལ་སྤྱོད། ། ཅེས་གསུངས་པ་ལྟར་འབྱུང༌། དེའི་ཚེ་ལུས་ངག་ཡིད་གསུམ་སེམས་ཅན་ཐམས་ཅད་ཀྱི་ཆེད་དུ་ལྷ་སྔགས་ཡེ་ཤེས་ཀྱི་རོལ་པར་སད་པའི་བསྐྱེད་རིམ་ལ་སོགས་ཐབས་ཀྱི་བྱ་བས་དུས་འདའ་ཡང༌། ལྷག་མཐོང་བདག་མེད་རྟོགས་པའི་ཤེས་རབ་ལ་གོམས་པའི་ཚུལ་དེས་བདེན་པར་ཞེན་པ་ཡོངས་སུ་སྦྱངས་པའི་དབང་གིས། དཔེར་ན་སྔགས་ཀྱིས་ཟིན་པའི་དུག་ལ་ལོངས་སྤྱོད་པས་ཉོན་མོངས་ཤིང་སྡུག་བསྔལ་བར་མི་འགྱུར་བ་ལྟ་བུ་སྟེ། དོ་ཧ་ལས། ཡུལ་རྣམས་བརྟེན་ཀྱང་ཡུལ་གྱི་མི་གོས་ཏེ། ། ཨུཏྤལ་འདབ་མ་ཆུ་ཡིས་མི་གོས་ཤིང༌། ། གང་ལ་རྩ་བ་རྣལ་འབྱོར་སྐྱབས་འགྲོ་དང༌། །
དུག་གི་སྔགས་ཅན་དུག་གིས་ག་ལ་ཚུགས། ། ཞེས་གསུངས་པ་བཞིན་ནོ། ། ཚུལ་འདི་ལྟ་བུའི་ཉམས་ལེན་ལ་དགོངས་ནས་བཀའ་བརྒྱུད་གོང་མ་རྣམས་ཀྱིས་ལམ་གང་ཤར་ལ་སྤང་བླང་མེད་པ་ཞེས་གསུངས་པར་མཛད་དོ། ། གསུམ་པ་སྤྲོས་བྲལ་གྱི་རྣལ་འབྱོར་བསྒོམ་པ་ལ། དུས་གསུམ་གྱི་སྒོ་ནས་དཔྱད་པ་དང༌། དངོས་པོ་དངོས་མེད་ཀྱི་སྒོ་ནས་དཔྱད་པ་དང༌། གཅིག་ཐ་དད་ཀྱི་སྒོ་ནས་དཔྱད་པ་སྟེ་གསུམ་ལས། དང་པོ་དུས་གསུམ་གྱི་སྒོ་ནས་དཔྱད་པའི་ཚུལ་ནི། དེ་ཡང་མཉམ་པར་འཇོག་པའི་རང་ཚུགས་མ་ཤོར་བའི་ངང་ནས་རྩལ་གྱི་ཤེས་རབ་ཕྲ་མོ་དེས། རང་གི་སེམས་འདི་འདས་པའི་ཤེས་པ་ཞིག་གམ།
མ་འོངས་པའི་ཤེས་པ་ཞིག་གམ། ད་ལྟ་བའི་ཤེས་པ་ཞིག་གམ། དེའང་དུས་གསུམ་ཅར་རམ་གང་རུང་གིས་བསྡུས་པ་ཅི་ཡིན་ཞེས་བབ་ཀྱིས་བལྟས་ན། ཤེས་པ་གཅིག་ལ་དུས་གསུམ་ཆར་གྱིས་བསྡུས་པར་ནི་བཞག་ཏུ་མེད་ལ། དེ་ལས་དུས་གསུམ་གང་རུང་གིས་བསྡུས་པའོ་སྙམ་ན། འདས་པའི་སེམས་ནི་འགགས་ཤིང་ཞིག་པས་ད་ལྟ་ངོས་འཛིན་དུ་མེད། མ་འོངས་པའི་སེམས་ནི་མ་སྐྱེས་ཤིང་མ་འབྱུང་བས་ད་ལྟ་ངོས་འཛིན་དུ་མེད། དེའི་ཤུལ་ན་ད་ལྟ་བ་ལས་མེད། དེ་ཡང་ངོ་བོ་དང་དབྱིབས་ཁ་དོག་སོགས་འདི་ཞེས་ངོས་འཛིན་དུ་ཅི་ཡང་མེད་ལ། དེས་ན་ཡུལ་ཅན་སེམས་སྐྱེ་འགག་གནས་གསུམ་དང་བྲལ་ཞིང༌།
དེ་བཞིན་བྱུང་གནས་འགྲོ་གསུམ་ལ་བརྟགས་ཀྱང་མ་དམིགས་པས་སེམས་ཉིད་སྤྲོས་བྲལ་ཟུང་འཇུག་ལྷན་སྐྱེས་ཀྱི་ཚུལ་ལ་ངེས་པ་རྙེད། དེ་བཞིན་དུ་བརྟགས་པས་ཡུལ་གཟུགས་སོགས་ཆོས་ཐམས་ཅད་ཀྱི་གནས་ཚུལ་ཡང་དེ་དང་འདྲ་བར་ཆོས་ཉིད་སྤྲོས་པ་དང་བྲལ་བ་ཞིག་ཏུ་རྟོགས་པ་སྟེ། བདེན་གཉིས་ལས། ཀུན་རྫོབ་འདི་ལྟར་སྣང་བ་འདི། ། རིག་པས་བརྟགས་ན་འགའ་མི་རྙེད། ། མ་རྙེད་པ་ཉིད་དོན་དམ་ཡིན། ། ཡེ་ནས་གནས་པའི་ཆོས་ཉིད་དོ། ། ཞེས་གསུངས་པ་བཞིན་ནོ། ། དེས་ན་ཆོས་ཐམས་ཅད་སྣང་ཙམ་མ་གཏོགས་སྣང་དུས་ཉིད་ནས་སྣང་བ་སྣང་བའི་གོ་ས་ན་བདེན་པར་གྲུབ་པ་རྡུལ་ཙམ་ཡང་མེད་པ་ལ་རང་གི་བློས་ཡོད་པར་བཏགས་པ་ཙམ་དུ་ཟད་པས། ཆོས་ཐམས་ཅད་གདོད་ནས་སྐྱེ་བ་དང་འགག་པ་དང་གནས་པ་ཅི་ཡང་གྲུབ་པ་མི་འདུག་གོ་སྙམ་དུ་རིག་པ་ནི།
ས་ར་ཧས། དངོས་པོ་སྐྱེ་བ་མཁའ་ལྟར་རབ་ཞི་ནས། ། དངོས་པོ་རྣམ་སྤངས་ཕྱིས་ནས་ཅི་ཞིག་སྐྱེ། ། གདོད་ནས་སྐྱེ་མེད་རང་བཞིན་ཡིན་པ་ལ། ། དེ་རིང་བླ་མ་མགོན་པོས་བསྟན་པས་རྟོགས། ། ཞེས་གསུངས་པ་ལྟར་དུ་དཔྱད་པའོ། ། གཉིས་པ་དངོས་པོ་དངོས་མེད་ཀྱི་སྒོ་ནས་དཔྱད་པའི་ཚུལ་ནི། དེའང་མཉམ་པར་འཇོག་པའི་རང་ཚུགས་མ་ཤོར་བའི་ངང་ནས་རྩལ་གྱི་ཤེས་རབ་ཕྲ་མོ་དེས། རང་གི་སེམས་འདི་ཡོད་པ་དངོས་པོར་གྲུབ་བམ། མེད་པ་དངོས་མེད་དུ་གྲུབ་ཅེས་བབ་ཀྱིས་བལྟ།
དངོས་པོར་གྲུབ་བོ་སྙམ་ན། གཟུང་བ་ཡུལ་དང་འཛིན་པ་ཡུལ་ཅན་གང་དུ་གྲུབ་ཅེས་བལྟ། བཟུང་བར་གྲུབ་པོ་སྙམ་ན། འོ་ན་དབྱིབས་དང་ཁ་དོག་གཉིས་སུ་གྲུབ་དགོས་པས། ཟླུམ་པོ་གྲུབ་བཞི་ཟླ་གམ་ངོས་མཉམ་མི་མཉམ་མཐོ་དམན་སོགས་དབྱིབས་ཅི་ལྟ་བུ་ཞིག་ཏུ་གྲུབ། དེ་བཞིན་དུ་དཀར་སེར་དམར་ལྗང་མཐིང་ག་སོགས་ཁ་དོག་ཅི་ལྟ་བུ་ཞིག་ཏུ་གྲུབ་བལྟ། འཛིན་པར་གྲུབ་པོ་སྙམ་ན། དེའང་གཟུང་བ་ལ་བལྟོས་ནས་བཞག་པ་ཡིན་པས། གཟུང་བ་ཡུལ་མ་གྲུབ་བས་འཛིན་པའང་དེར་སྣང་བ་ཉིད་དུ་ཟད་ལ། ཡང་དངོས་པོ་མེད་པ་ཞིག་གོ་སྙམ་ན།
འོ་ན་སྣ་ཚོགས་སུ་སྣང་བ་འདི་གང་གིས་བྱས་ཞེས་བརྟགས་པས་དངོས་མེད་ནམ་མཁའ་དང་གཏན་མེད་མོ་ཤམ་གྱི་བུ་ལྟ་བུར་ཡང་མ་སོང་བས། དེ་ལྟར་བརྟགས་པའི་ཚེ་ངོ་བོར་གྲུབ་པ་ཞིག་ཡོད་ན་དངོས་པོར་བཞག་ཏུ་རུང་སྟེ། རིག་རྩལ་ཤེས་རབ་ཀྱིས་བརྟགས་པའི་ངོ་ན་ཅི་ཡང་མ་དམིགས་པས་ཡོད་པ་དངོས་པོའི་ཆོས་སུ་བཞག་ཏུ་མ་རྙེད། སོ་སོ་རང་རིག་པའི་ཡེ་ཤེས་ཀྱི་སྤྱོད་ཡུལ་དུ་གྱུར་པས་མེད་པ་དངོས་མེད་ཀྱི་ཕྱོགས་སུའང་མ་སོང་ཞིང༌། དེས་ན་སེམས་དངོས་པོ་དང་དངོས་པོ་མེད་པ་གཉིས་ཀ་དང་བྲལ་བས་ན་རྟག་པ་དང་ཆད་པའི་ལམ་དུ་མ་ལྷུང་ཞིང་དབུས་ཙམ་དུའང་མི་གནས་པས་ན་དབུ་མའི་ལམ་ཞེས་བྱ་སྟེ། མདོ་ལས། བདེན་དང་རྫུན་པ་འདི་ཡང་མཐའ་ཡིན་ལ། ། ཡོད་དང་མེད་པ་འདི་ཡང་མཐའ་ཡིན་ཏེ། ། དེ་ཕྱིར་མཐའ་ནི་གཉིས་ཀ་རྣམ་སྤངས་ནས། ། མཁས་པས་དབུས་ལ་ཡང་ནི་གནས་མི་བྱེད། །
ཅེས་སོ། ། དེའང་ཀློག་པ་ཐོས་བསམ་པའི་ལུགས་ལྟར་རྟགས་ཀྱི་རྗེས་སུ་འགྲོ་བ་དང་ལྡོག་པས་གཏན་ལ་ཕབ་པའི་དོན་སྤྱི་བློ་ཡུལ་དུ་ཤར་བ་ལྟ་བུ་མ་ཡིན་པར། འདིར་བླ་མའི་མན་ངག་གིས་ངོ་རང་ཐོག་ཏུ་སྤྲད་པའི་དོན་ལ་མཉམ་པར་བཞག་པས་སེམས་ཉིད་སྤྲོས་བྲལ་གྱི་རང་མཚན་མངོན་སུམ་དུ་མཐོང་བའི་ཚུལ། དཔེར་ན་ལག་པའི་མཐིལ་དུ་གནས་པའི་གཏེར་མཐོང་བ་ལྟ་བུའོ། ། དེ་ལ་ཟུང་འཇུག་རབ་ཏུ་མི་གནས་པའི་དབུ་མ་ཆེན་པོའི་དོན་མངོན་སུམ་དུ་མཐོང་བ་ཞེས་བྱ་སྟེ། དེ་ནི་དོ་ཧ་མཛོད་ལས། བླ་མས་སྨྲས་པ་གང་གི་སྙིང་ཞུགས་པ། ། ལག་པའི་མཐིལ་དུ་གནས་པའི་གཏེར་མཐོང་འདྲ། ། ཞེས་གསུངས་པ་དེ་གྲུབ་པ་ཡིན་ནོ། ། གསུམ་པ་གཅིག་ཐ་དད་ཀྱི་སྒོ་ནས་དཔྱད་པའི་ཚུལ་ནི།
དེ་ཡང་གོང་བཞིན་མཉམ་པར་འཇོག་པའི་རང་ཚུགས་མ་ཤོར་བའི་ངང་ནས་རྩལ་གྱི་ཤེས་རབ་ཕྲ་མོ་དེས། རང་གི་སེམས་འདི་གཅིག་པུ་ཞིག་གམ་ཡང་ན་དུ་མ་ཞིག གཅིག་པུ་ཡིན་སྙམ་ན། སེམས་ཞེས་བྱ་བ་འདི་དགེ་བའི་རྟོག་པ་དད་པ་ངེས་འབྱུང་བྱང་ཆུབ་ཀྱི་སེམས་སོགས་དང༌། མི་དགེ་བའི་རྟོག་པ་ཆགས་སྡང་རྨོངས་གསུམ་སོགས་སྣ་ཚོགས་སུ་སྣང་བ་ལ་བཏགས་པ་ཉིད་དེ། གཅིག་ཏུ་ཇི་ལྟར་བཞག དུ་མ་ཞིག་གོ་སྙམ་ན། དེ་ཐམས་ཅད་ཀྱང་རང་གི་ངོ་བོ་སྟོང་ཉིད་སྤྲོས་བྲལ་དུ་མཉམ་པར་ཇི་ལྟར་འགྱུར་ཞེས་བབ་ཀྱིས་བལྟས་པས། གཅིག་ཐ་དད་དང་བཅས་པ་དང༌། མཐའ་ཐམས་ཅད་དང་བྲལ་བའི་དབུ་མའི་དཔྱད་སྟོང་ལས་ཀྱང་འདས་པའི་ཐ་མལ་གྱི་ཤེས་པ་སྒྲིབ་བྲལ་རྗེན་པར་མཐོང་བས།
དེ་ལ་ཕྱག་རྒྱ་ཆེན་པོ་སྤྲོས་བྲལ་རབ་ཏུ་མི་གནས་པའི་དོན་མཐོང་བ་ཞེས་བྱའོ། ། དེ་ལྟར་ཡང་ཕྱག་རྒྱ་ཆེན་པོ་རབ་ཏུ་མི་གནས་པའི་རྒྱུད་ལས། འདི་ནི་ཕྱག་རྒྱ་ཆེན་པོ་སྟེ། ། འདི་ནི་དྲི་མས་མ་གོས་པ། ། འདི་ལ་དགག་དང་སྒྲུབ་པ་མེད། ། ལམ་དང་གཉེན་པོས་རྙེད་པ་མིན། ། ཞེས་སོ། ། དེ་ལྟར་རྟོགས་པའི་རྣལ་འབྱོར་པ་དེའི་མཉམ་བཞག་ཏུ་སོ་སོ་རང་རིག་པའི་ཡེ་ཤེས་འབའ་ཞིག་ལས་གཞན་ཅི་ཡང་མི་སྣང་བས་ན་སྣང་བ་མེད་པ་ཞེས་བྱ་ལ། རྗེས་ཐོབ་ཏུ་ལམ་འདིས་ཆོས་ཐམས་ཅད་ལ་བདེན་པར་ཞེན་པ་དག་པའི་ཕྱིར་རྗེས་ཐོབ་སྒྱུ་མ་ལྟ་བུར་སྣང་བ་ཞེས་བྱ་བ་ཡིན་ནོ། ། དེ་ནི་ས་ར་ཧས།
མདུན་དང་རྒྱབ་དང་ཕྱོགས་བཅུ་རུ། ། གང་གང་མཐོང་བ་དེ་དེ་ཉིད། ། དེ་རིང་མགོན་པོ་ང་ལྟར་འཁྲུལ་པ་ཆད། ། ད་ནི་སུ་ལའང་དྲི་བར་མི་བྱའོ། ། ཞེས་གསུངས་པའི་ཐོག་ཏུ་སོན་པའོ། ། དེ་སྐབས་འཁྲུལ་པ་གང་ཤར་གྱི་ཐོག་ཏུ་དེ་ཉིད་གཞི་མེད་རྩ་བྲལ་དུ་ཤེས་པ་ལ་འཁྲུལ་ཐོག་ཏུ་གྲོལ་བའི་གདེངས་རྙེད་པ་ཞེས་བྱ། གཞི་མེད་རྩ་བྲལ་དུ་ཤེས་པ་དེ་ལས་ཕྱི་ཆད་འཁྲུལ་པའི་ཆོས་གཏན་ནས་མི་རྙེད་པ་ལ་གྲོལ་ཐོག་ཏུ་འཁྲུལ་པའི་མཚང་རིག་པ་ཞེས་བྱ། དེ་ནས་ཅི་ཞིག་ན། འཁྲུལ་པ་དང་གྲོལ་བའམ་འཁོར་བ་མྱ་འདས་ཞེས་གཉིས་སུ་འཛིན་པའི་བར་ལ་དེ་ཡང་རིག་ཐོག་ཏུ་ཞིག་པ་ན་འཁྲུལ་གྲོལ་གྱི་བར་ལག་འགྱེལ་བ་ཞེས་བྱ་སྟེ། དེ་དུས་སྤྲོས་བྲལ་གྱི་རང་ངོ་འཕྲོད་པ་ཡིན་ནོ། །
དེ་ལྟ་བུའི་སྤྲོས་བྲལ་གྱི་སྐབས་སུ་དངོས་པོར་འཛིན་པའི་སྤྲོས་པ་དང་བྲལ་བའི་ཆ་ནས་རོ་གཅིག་དང་ཁྱད་མེད་ཀྱང༌། ཆོས་ཅན་སྣ་ཚོགས་པའི་རྩལ་དུ་མར་མ་ཤར་བའི་ཆ་ནས་རོ་གཅིག་ལས་དམན་པ་ཡིན་ཚུལ་སོགས་ཉམས་མྱོང་གི་སྤུ་རིས་འབྱེད་ཐབས་མང་ཡང་གཞན་ལས་ཤེས་པར་བྱའོ། ། གཉིས་པ་ཐུན་མོང་མ་ཡིན་པའི་ཉམས་ལེན་ལ། ཆོས་ཐམས་ཅད་སྣང་སེམས་དབྱེར་མེད་དུ་རོ་མཉམ་པ་རོ་གཅིག་གི་རྣལ་འབྱོར་བསྒོམ་པ་དང༌། ཆོས་ཐམས་ཅད་གཉུག་མ་ལྷན་ཅིག་སྐྱེས་པ་ཆོས་ཀྱི་སྐུར་གཏན་ལ་ཕབ་ནས་སྒོམ་མེད་ཀྱི་རྣལ་འབྱོར་བསྒོམ་པ་སྟེ་གཉིས་ལས། དང་པོ་ལའང་གཉིད་དང་རྨི་ལམ་གྱི་དཔེས་སྣང་བ་སེམས་སུ་ངོ་སྤྲོད་པ། ཆུ་དང་ཁྱག་རོམ་གྱི་དཔེས་སྣང་སྟོང་ཟུང་འཇུག་དུ་ངོ་སྤྲོད་པ། ཆུ་དང་རླབས་ཀྱི་དཔེས་ཆོས་ཐམས་ཅད་རོ་མཉམ་དུ་གཏན་ལ་དབབ་པ་སྟེ་གསུམ་ལས། དང་པོ་གཉིད་དང་རྨི་ལམ་གྱི་དཔེས་སྣང་བ་སེམས་སུ་ངོ་སྤྲོད་པའི་ཚུལ་ནི། གོང་སྨོས་སྤྲོས་བྲལ་གྱི་གནད་ལ་རྡོ་རུས་ཐུག་པར་བྱས་པའི་ཉམས་མྱོང་དེ་རོ་གཅིག་གི་རྟོགས་པར་ན་སྤར་བའི་ཆེད་དུ།
ཐོག་མར་སྣང་བ་ཐམས་ཅད་སེམས་ཉིད་ཀྱི་རང་གདངས་ཙམ་དུ་གཏན་ལ་འབེབས་པ་སྟེ། དེ་ལ་སྣང་བ་དང་སྣང་ཡུལ་ཐ་དད་དུ་ཕྱེ་བ་དང་མི་ཕྱེ་བའི་མན་ངག་གི་བཀའ་སྲོལ་གཉིས་སུ་སྣང་བ་ལས། འདིར་རང་ལུགས་ཀྱི་གོང་མ་རྣམས་ཀྱི་ཕྱེ་བར་སྣང་བ་ལ་རྩལ་སྦྱོང་མཛད་པར་བཞེད་པས། དེའི་ཚུལ་ཡང༌། དཔེར་ན་གཉིད་ཀྱི་དུས་སུ་རང་ཉིད་མལ་ནས་མ་གཡོས་བཞིན་དུ་རྨི་སྣང་ལ་ས་རྡོ་རི་བྲག་རྩི་ཤིང་ནགས་ཚལ་སྐྱེ་འགྲོ་ཕོ་མོ་སོགས་ཇི་ལྟར་སྣང་ཡང༌། གཉིད་ལས་སད་མ་ཐག་ཉམས་ཕབ་ནས་དཔྱད་ན། དེ་ཐམས་ཅད་རྨི་ལམ་གྱི་སེམས་ལས་ལོགས་སུ་མེད་པ་ཤེས་པ་ལྟར། ད་ལྟ་ཉིན་མོའི་དུས་ཀྱི་ཚོགས་དྲུག་གི་སྣང་བ་སྣ་ཚོགས་སུ་འཆར་བ་འདི་ཐམས་ཅད་ཀྱང༌། གཏི་མུག་གི་གཉིད་ལོག་པ་ལས་བྱུང་བའི་རྨི་ལམ་གྱི་སྣང་བ་ཡིན་ཞིང༌། དེ་རྣམས་ཀྱང་སྣང་དུ་ཉིད་ནས་ད་ལྟར་གྱི་སེམས་ལས་གཞན་དུ་བདེན་གྲུབ་རྡུལ་ཙམ་ཡང་མེད་དེ།
རྣལ་འབྱོར་གྱི་དབང་ཕྱུག་གླིང་གིས། གཞི་རྩ་བྲལ་བའི་སེམས་ཉིད་ལ། ། མདང་རྨི་ལམ་ཉམས་སུ་མྱོང་བ་དེ། ། སྣང་བ་སེམས་སུ་ངོ་སྤྲོད་པའི། ། སློབ་དཔོན་གཅིག་ལགས་ཏེ་གོ་ལགས་སམ། ། ཞེས་གསུངས། དེ་ཡང་སྣང་བ་གང་སྣང་གི་ཡུལ་ཐོག་དེ་གར་འཛིན་མེད་དུ་གློད་ནས་རྩལ་སྦྱོང་གི་ཏིང་ངེ་འཛིན་ལ་མཉམ་པར་བཞག་པ་ཉིད་ཀྱིས། ཅི་ཞིག་ན། ཡུལ་དྲུག་གི་སྣང་བ་ཕྱིར་མ་ཆད་ཅིང་ཡུལ་ཅན་གྱི་སེམས་ནང་དུ་མ་ཆད་པར་སྣང་སེམས་དབྱེར་མེད་རོ་གཅིག་ཏུ་འདྲེས་པར་འགྱུར་རོ། ། དེ་ཡང་འདྲེས་པ་ཟེར་བ་ཆུ་དང་འོ་མ་གཉིས་གཅིག་ཏུ་བསྲེས་པ་ལྟ་བུ་ལ་གོ་བར་མི་བྱ་སྟེ།
གྲུབ་ཐོབ་ཨོ་རྒྱན་པས། སེམས་དང་སྣང་བ་གཉིས་པོ་མེ་དང་ཚ་བ་བཞིན་དུ་གནས་པ་ཡིན་མོད། ཅེས་གསུངས་པ་ལྟར་ཡེ་ནས་སྣང་སེམས་དབྱེར་མེད་ཡིན་པ་ལ་ཡིན་པར་རྟོགས་པའི་ཐ་ཚིག་གོ ། འདི་སློབ་པའི་ཟུང་འཇུག་ཡིན་པས། དོ་ཧ་ལས། ཁམས་གསུམ་མ་ལུས་འདི་དག་ཐམས་ཅད་ནི། ། འདོད་ཆགས་ཆེན་པོ་གཅིག་ཏུ་ཁ་དོག་སྒྱུར་ཅིག་དང༌། ། ཞེས་གསུངས། དེའི་དོན་ཡང༌། ཁམས་གསུམ་གྱི་སྒྲས་ལུས་ངག་ཡིད་གསུམ་དང༌།
འདོད་ཆགས་ཆེན་པོའི་སྒྲས་ཟུང་འཇུག་ལྷན་སྐྱེས། ཁ་དོག་སྒྱུར་ཅིག་དང་ཞེས་པས་དེའི་རང་བཞིན་དུ་གྱིས་ཤིག་པར་གདམས་པའོ། ། ཞེས་སོ། ། གཉིས་པ་ཆུ་དང་ཁྱག་རོམ་གྱི་དཔེས་སྣང་སྟོང་ཟུང་འཇུག་ཏུ་ངོ་སྤྲོད་པ་ནི། དེ་ཡང་སྔར་སྤྲོས་བྲལ་གྱི་དུས་ནས་སྣང་སྟོང་ཐ་མི་དད་པར་ཤེས་སུ་ཟིན་མོད། དེ་ལྟ་ནའང་ཡུལ་སྣང་སྒོམ་དུ་མ་ཤར་ལ། འདིར་རོ་གཅིག་གི་སྐབས་སུ་སྣང་བའི་ཆོས་ཐམས་ཅད་སེམས་ཉིད་གཅིག་པུའི་རྒྱ་ལས་མི་འདའ་བར་ཤེས་ནས་ཡུལ་སྣང་སྒོམ་དུ་ཤར་བས། ཇི་ལྟར་དག་མ་དག་སྣ་ཚོགས་སུ་སྣང་བའི་ཆོས་ཐམས་ཅད་སྣང་བའི་དུས་དེ་ཉིད་ནས་སྣང་བ་སྣང་བའི་གོ་ས་ན་ངོ་བོ་ཅིར་ཡང་མ་གྲུབ་པར་ཉམས་སུ་མྱོང་བ་ནི་སྣང་བའི་ངོ་བོ་སྟོང་པ་ཞེས་བྱ་ལ། ངོ་བོ་ཅིར་ཡང་མ་གྲུབ་ཅིང་ཞེན་འཛིན་མེད་བཞིན་དུ་སྣང་ཚུལ་མ་འགག་པར་ཅིར་ཡང་སྣང་གི་འདུག་པ་ནི་སྟོང་པའི་རང་གདངས་སྣང་བ་ཞེས་བྱའོ། ། དེ་ལྟར་ཡེ་ནས་སྣང་བ་སྟོང་པ་དང་འབྲལ་མ་མྱོང་ཞིང༌།
སྟོང་པ་སྣང་བ་དང་འབྲལ་མ་མྱོང་བས། སྣང་སྟོང་ངོ་བོ་ཉིད་ཀྱིས་འདུ་འབྲལ་མེད་པའི་གནས་ལུགས་ཀྱི་རང་མཚན་ཉམས་འོག་ཏུ་ཆུད་པ་ནི་སྣང་སྟོང་ལྷན་སྐྱེས་ཀྱི་རང་ངོ་མཐོང་བ་དང༌། སྣང་སྟོང་ཟུང་འཇུག་མངོན་དུ་གྱུར་པ་ཞེས་བྱ། དེ་དུས་ཆོས་ཅན་རྣམ་པ་ཐམས་ཅད་པར་སྣང་བ་དེ་ཐམས་ཅད་ཆོས་ཉིད་སྟོང་པ་ཉིད་གཅིག་པུའི་རྒྱ་ལས་མི་འདའ་བར་མཐོང་བ་ལ་སྣང་སྟོང་རོ་གཅིག་ཏུ་རྟོགས་པ་ཞེས་བྱ་སྟེ། དཔེར་ན་རྣམ་པ་ཁྱག་པ་སྣ་ཚོགས་སུ་སྣང་ཡང་སྣང་དུས་ཉིད་ནས་ངོ་བོ་ཆུ་ལས་མི་འདའ་བར་ཤེས་པ་བཞིན་ནོ། ། ཚུལ་དེས་བདེ་སྟོང་ཟུང་འཇུག་དང༌། གསལ་སྟོང་ཟུང་འཇུག་དང༌། རིག་སྟོང་ཟུང་འཇུག་རྣམས་ཀྱང་རིགས་འགྲེ་ནས་ཤེས་པར་བྱ་ཞིང༌། དེ་དག་ལ་དུ་མ་རོ་གཅིག་ཏུ་རྟོགས་པ་ཞེས་བྱའོ། ། དེ་ཡང་རི་ཁྲོད་ཞབས་ཀྱིས།
གངྒཱ་ལ་སོགས་ཆུ་ཀླུང་སྣ་ཚོགས་པ། ། བ་ཚྭ་ཅན་གྱི་རྒྱ་མཚོར་རོ་གཅིག་ལྟར། ། བརྟག་པའི་སེམས་དང་སེམས་བྱུང་སྣ་ཚོགས་ཀུན། ། ཆོས་ཀྱི་དབྱིངས་སུ་རོ་གཅིག་ཤེས་པར་གྱིས། ། ཞེས་དང༌། བྲམ་ཟེ་ཆེན་པོས། རྟོག་པར་གྱུར་ན་ཐམས་ཅད་དེ་ཡིན་ཏེ། ། དེ་ལས་གཞན་ཞིག་སུས་ཀྱང་རྙེད་མི་འགྱུར། ། ཀློག་པ་དེ་ཡིན་འཛིན་དང་སྒོམ་པའང་དེ། ། བསྟན་བཅོས་སྙིང་ལ་འཆང་བའང་དེ་ཡིན་ནོ། །
ཞེས་གསུངས་པ་ལྟ་བུའོ། ། གསུམ་པ་ཆུ་དང་རླབས་ཀྱི་དཔེས་ཆོས་ཐམས་ཅད་རོ་མཉམ་དུ་གཏན་ལ་དབབ་པ་ནི། དེ་ཡང་དཔེར་ན། ཆུ་རླབས་ཐམས་ཅད་ཆུ་ཉིད་ལས་ཤར་བ་བཞིན་དུ། གཟུགས་སྒྲ་ལ་སོགས་སྣ་ཚོགས་སུ་སྣང་བའི་ཆོས་ཐམས་ཅད་ཀྱང་རང་གི་སེམས་ཉིད་སྟོང་པའི་རྩལ་གདངས་འགག་མེད་རྣམ་པ་ཐམས་ཅད་པར་ཤར་བའི་ཚུལ་གྱིས་བྱས་པ་ལྟ་བུར་རྟོགས་པ་སྟེ། ས་ར་ཧས། ཇི་སྲིད་སེམས་ལས་རྣམས་འཕྲོས་པ། ། དེ་སྲིད་མགོན་པོའི་རང་བཞིན་ཏེ། ། ཆུ་དང་རླབས་དག་གཞན་ཡིན་ནམ། ། ཞེས་དང༌།
རྦ་རླབས་ཇི་ལྟར་ཆེ་ཡང་རྒྱ་མཚོའི་ངང༌། ། ཞེས་གསུངས་པ་ལྟ་བུའོ། ། འདི་ལ་སེམས་ཀྱི་ཆོས་ཉིད་གཅིག་རྣམ་པ་ཐམས་ཅད་པར་འཆར་བ་ཆོས་ཀྱི་དབྱིངས་ཀུན་ཏུ་འགྲོ་བ་རོ་གཅིག་དུ་མར་ཤར་བ་ཞེས་བྱ་སྟེ། དེ་ཡང་ཀུན་སྤྱོད་ལས། གང་དུ་བདེ་ཆེན་ཞེས་བྱ་གཅིག་པུ་ཉིད། ། གཅིག་པུའི་ཉམས་ཀྱིས་དུ་མའི་གར་མཛད་དོ། ། ཞེས་གསུངས་པ་ལྟར་རོ། ། གཅིག་ཤེས་ཀུན་གྲོལ་ཞེས་པའང་འདི་ལྟ་བུ་ལ་ཟེར་བ་ཡིན་ནོ། ། འདི་རྟོགས་པའི་རྣལ་འབྱོར་པ་ལ་རྗེས་ཤེས་སྟོང་པ་ཉིད་ཀུན་ཏུ་འགྲོ་བར་འཆར་བར་འགྱུར་རོ། ། དེ་སྐབས་སྣང་བ་ཐམས་ཅད་སྣང་ཙམ་གྱི་དུས་ཉིད་དུ་སེམས་ཉིད་དུ་རྟོགས་པ་ནི་སྣང་ཐོག་ཏུ་སེམས་ཀྱི་འདུག་ཚུལ་རིག་པ་ཞེས་བྱ་ལ།
སེམས་ཉིད་ཀྱི་གདངས་རྣམ་པ་ཐམས་ཅད་པར་ཤར་བ་ནི་སེམས་ཐོག་ཏུ་སྣང་བའི་འཆར་ཚུལ་རྟོགས་པ་ཞེས་བྱའོ། ། དེ་ནས་ཅི་ཞིག་ན། སྣང་བ་དང་སེམས་གཉིས་སུ་འཛིན་པའི་བར་ལ་དེ་ཡང་རིག་ཐོག་ཏུ་ཞིག་པ་ན་སྣང་སེམས་བར་ལག་འགྱེལ་བ་ཞེས་བྱ་སྟེ། དེ་དུས་རོ་གཅིག་གི་རང་ངོ་འཕྲོད་པ་ཡིན་ནོ། ། དེ་ལྟ་བུའི་རོ་གཅིག་གི་སྐབས་སུ་ཆོས་ཐམས་ཅད་རོ་མཉམ་དུ་ཤར་བའི་ཆ་ནས་སྒོམ་མེད་དང་ཁྱད་མེད་ཀྱང༌། ཉམས་ལེན་གྱི་རྩོལ་བ་དབྱིངས་སུ་མ་ཟད་པའི་ཆ་ནས་སྒོམ་མེད་ལས་དམན་པ་ཡིན་ཚུལ་སོགས་ཉམས་མྱོང་གི་སྤུ་རིས་འབྱེད་ཐབས་མང་ཡང་གཞན་ལས་ཤེས་པར་བྱའོ། ། གཉིས་པ་ཆོས་ཐམས་ཅད་གཉུག་མ་ལྷན་ཅིག་སྐྱེས་པ་ཆོས་ཀྱི་སྐུར་གཏན་ལ་ཕབ་ནས་སྒོམ་མེད་ཀྱི་རྣལ་འབྱོར་ཉམས་སུ་ལེན་ཚུལ་ནི། ཁྲིད་གཞུང་དུའང་ས་བཅད་ཙམ་ལས་མ་གསུངས་པ་འབྲེལ་མེད་སྨྲ་བའི་སྒོ་ཡང་བསྡམ་པ་ལས་འོས་མེད་དོ། ། འབྲུ་དོན་ཙམ་ནི། དཔེར་ན།
བུད་ཤིང་ཟད་པ་ན་མེ་ཡང་ཟད་པ་བཞིན་དུ། སྤང་བྱ་ཉོན་མོངས་པ་མཐའ་དག་ཟད་པ་ན་སྤོང་བྱེད་ཀྱི་གཉེན་པོ་ཡང་ཟད་ནས། ཕར་ཕྱིན་ཐེག་པར་ལམ་ཆད་དེ་དེ་ལས་གཞན་དུ་ཕྱིན་ས་མེད་ཅིང༌། འཇུག་པ་ཆད་དེ་དེ་ལས་གོང་དུ་འཕུལ་ས་མེད་པས། སྲིད་ཞི་ལ་མི་གནས་པའི་མྱང་འདས་ཐོབ་པར་བཤད་པ་ལྟར། འདིར་ཡང་སྒོམ་མེད་ཀྱི་རྣལ་འབྱོར་མཐར་ཕྱིན་པ་ན་མི་སློབ་པའི་ཟུང་འཇུག་གམ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འགྱུར་ཏེ། དེ་ནི་བསྲེ་སྐོར་གྱི་གཞུང་ལས། ཀྱེ་ཧོ། འདི་ནི་རང་རིག་ཡེ་ཤེས་ཏེ། ། ངག་གི་ལམ་འདས་ཡིད་ཀྱི་སྤྱོད་ཡུལ་མིན། །
ཏིལླི་ངས་ནི་ཅི་ཡང་བསྟན་དུ་མེད། ། རང་གིས་རང་ཉིད་འཚོལ་ཏེ་ཤེས་པར་བྱོས། ། ཞེས་གཉུག་མ་ཆིག་ཆོད་དུ་གདམས་པར་མཛད་པ་དང༌། མི་མནོ་མི་བསམ་མི་དཔྱད་ཅིང༌། ། མི་བསྒོམ་མི་སེམས་རང་བབས་བཞག ། ཅེས་ཏིལླི་པའི་ཆོས་དྲུག་ཏུ་གདམས་པར་མཛད་པ་ལྟར་སྟེ་དེའི་དོན་ཡང་ཡི་གེ་མང་གིས་དོགས་ནས་སྤྲོ་བར་མ་བྱས་སོ། ། དེ་དག་གི་གནས་སྐབས་ཐམས་ཅད་དུ་ཆོས་ཉིད་ཉག་གཅིག་པའི་སྣང་བ་ལས་མི་གཡོ་བ་ནི་རྗེས་ཐོབ་ཏུ་ཆོས་ཉིད་ཀྱི་ངང་ལས་མི་གཡོ་བ་ཞེས་བྱ་ལ། ཆོས་ཉིད་དེ་ཀ་ཐུགས་རྗེ་ཆེན་པོའི་རང་བཞིན་དུ་གྱུར་པས་འཁོར་བ་ཇི་སྲིད་ཀྱི་བར་དུ་སེམས་ཅན་ལ་ཕན་བདེ་སྒྲུབ་པར་མཛད་པ་ནི་མཉམ་བཞག་ཏུ་ཐུགས་རྗེའི་ཀློང་བརྡོལ་བ་ཞེས་བྱའོ། ། ཐུགས་རྗེ་ཆེན་པོས་གཞན་དོན་མཛད་པ་ལ་རྗེས་ཐོབ་ཀྱི་མིང་བཏགས་པ་ཙམ་ཡིན་གྱི། དོན་ལ་ནི་མཉམ་བཞག་འབའ་ཞིག་ཡིན་ནོ། །
དེ་ལ་མཉམ་རྗེས་བར་ལག་འགྱེལ་བ་ཞེས་དང༌། སྒོམ་མེད་རང་ངོ་འཕྲོད་པ་ཞེས་དང༌། སྐུ་གཉིས་ཟུང་དུ་འཇུག་པ་ཞེས་དང༌། སྣང་སྲིད་སྐུ་གསུམ་དུ་འཆར་བ་ཞེས་དང༌། ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པ་ཞེས་དང༌། མངོན་པར་རྫོགས་པར་སངས་རྒྱས་པ་ཞེས་བྱའོ། ། ཞེས་སོ།། །། གསུམ་པ་རྗེས་ཀྱི་རིམ་པ་ལ། ཕྱག་རྒྱ་ཆེན་པོ་ངོས་བཟུང་ཞིང་རང་ངོ་སྤྲོད་པ་དང༌། གེགས་དང་གོལ་ཤོར་གཅོད་པ་དང༌།
ཉམས་རྟོགས་གོ་བ་གསུམ་གྱི་ཤན་འབྱེད་པ་དང་གསུམ་ལས། དང་པོ་ཕྱག་རྒྱ་ཆེན་པོ་ངོས་བཟུང་ཞིང་རང་ངོ་སྤྲད་པ་ནི། བཤད་མ་ཐག་པའི་རྣལ་འབྱོར་བཞི་པོ་རེ་རེ་བཞིན། གཞི་གཏན་ལ་ཕབ་པའི་རྣལ་འབྱོར་བཞི། ལམ་ཉམས་སུ་ལེན་པའི་རྣལ་འབྱོར་བཞི། ཉམས་མྱོང་གི་སྤུ་རིས་འབྱེད་པའི་རྣལ་འབྱོར་བཞི། ། ས་ལམ་གྱི་དྲོད་རྟགས་འབྱེད་པའི་རྣལ་འབྱོར་བཞི། འབྲས་བུ་མངོན་དུ་གྱུར་པའི་རྣལ་འབྱོར་བཞི་སྟེ་བཞི་ཚན་ལྔ་པོ་རྣམས་སོ། ། དེ་དག་ནི་ཀུན་མཁྱེན་པདྨ་དཀར་པོས། ཕྱག་རྒྱ་ཆེན་པོའི་བཤད་པ་ཐམས་ཅད་ཀྱི་བླ་མ་ཞེས་བྱ་བའི་རྩ་ཚིག་ཏུ།
གཞི་དང་ཉམས་ལེན་ཉམས་མྱོང་དང༌། ། དྲོད་རྟགས་འབྱེད་དང་འབྲས་བུ་ནི། ། མངོན་གྱུར་རྣལ་འབྱོར་བཞི་པོ་འདིར། ། ལམ་ནི་ངེས་པའི་མདོར་བསྡུས་སོ། ། ཞེས་སོགས་གསུངས་པའི་དོན། རང་འགྲེལ་ངེས་དོན་ལྟ་བའི་མིག་ཅེས་བྱ་བས་རྒྱས་པར་བཀྲལ་བ་སོགས་ལས་ཤེས་པར་བྱ་ཞིང༌། འདིར་བསྡུ་ན། ཡང་དགོན་པས། ཕྱག་རྒྱ་ཆེན་པོ་ནི། བྲམ་ཟེ་ཆེན་པོ་ས་ར་ཧའི་བཞེད་ཀྱིས།
རྐྱེན་གསུམ་དང་བྲལ་བ། དགའ་བ་བཞི་ལས་འདས་པ། འོད་གསལ་ལས་ཁྱད་པར་དུ་གྱུར་པ་ཞིག་བཞེད་པས། ཕྱག་རྒྱ་ཆེན་པོ་བདེ་བའི་རྐྱེན་ལ་མི་ལྟོས། གསལ་བའི་རྐྱེན་ལ་མི་ལྟོས། མི་རྟོག་པའི་རྐྱེན་ལ་མི་ལྟོས་པས་རྐྱེན་གསུམ་ལ་མི་ལྟོས་པའོ། ། དགའ་བ་བཞི་ལས་ལྷན་ཅིག་སྐྱེས་པའི་དགའ་བ་ནི། བླ་མས་བསྟན་དུ་ཡོད་ལ་སློབ་མས་གོ་རུ་ཡོད་པས། མཚོན་བྱ་མཚོན་བྱེད་དང་བཅས་པའི་དཔེའི་ཡེ་ཤེས་ཡིན། ཕྱག་རྒྱ་ཆེན་པོ་ནི།
བླ་མས་བསྟན་དུ་མེད་ལ་སློབ་མས་གོ་རུ་མེད། ཉམས་དང་མྱོང་བས་མ་སྦགས། རྟོགས་པ་དང་ངེས་ཤེས་ཀྱིས་མ་བསླད། ལྟ་སྒོམ་སྤྱོད་པས་མ་ཕྱེ། གཞི་ལམ་འབྲས་བུའི་རིས་སུ་མ་བཅད་པ། འདི་ལྟར་སྣང་སྲིད་འཁོར་འདས་ཀྱི་ཆོས་འདི་དག་ཐམས་ཅད་ལ། བསལ་བཞག་གམ། བཅིང་གྲོལ་ལམ། གཉེན་པོས་བཟོ་གཅིག་ཀྱང་མ་བྱས་པ། རང་སར་རང་ངོ་ཤེས་ཤིང་རང་གྲོལ་བ་ལ་ཕྱག་རྒྱ་ཆེན་པོ་ཟེར་བ་ཡིན་ནོ། །
འོད་གསལ་ནི་སྣང་མེད་སྤྲོས་བྲལ་ཡིན་ལ། ཕྱག་རྒྱ་ཆེན་པོ་ནི་སྣང་རིག་སོ་མ་སྤྲོས་པ་རང་གྲོལ་ཡིན་པས། འོད་གསལ་ལས་ཁྱད་པར་དུ་གྱུར་པ་ཡིན་ནོ། ། ཞེས་དང༌། མདོར་ན་ཐ་མལ་གྱི་ཤེས་པ་སུས་ཀྱང་བཟོ་མ་བྱས་པའི་ཨང་སོ་རེ་བ་འདི། ཁོ་རང་གི་ཁོ་རང་ངོ་ཤེས་པ་དེ་ལ་ཕྱག་རྒྱ་ཆེན་པོའི་དགེ་སྦྱོར་སྐྱེས་པ་ཟེར་བ་ཡིན་ནོ་ཞེས་གསུངས། དེ་ནི་ཤ་ཝ་རིས། ཐ་མལ་ཤེས་པ་རང་ལུགས་གཉུག་མ་ལ། ། བཅོས་མའི་དམིགས་པ་དག་གིས་མི་སླད་དེ། ། ཞེས་དང༌།
མ་བཟུང་མ་བཏང་རང་ག་ཉིད་དུ་ཞོག ། ཅེས་དང༌། རྗེ་མི་ལས། ཐ་མལ་ཤེས་པ་སྐྱོང་སྐྱོང་ནས། ། མ་རིག་འཁྲུལ་པ་བརྗེད་དེ་ཐལ། ། ཞེས་དང༌། རྗེ་དྭགས་པོས། ཐ་མལ་ཤེས་པས་ཆོག་པའི་ཉམས་ལེན་འདི། ། སངས་རྒྱས་མི་གཟུགས་ཅན་གྱི་དྲིན་ལས་རྙེད། ། ཅེས་སོ། །
དེ་འདྲའི་ཟབ་གནད་ཟིན་པར་དཀའ་ཚུལ། རྗེ་ཡང་དགོན་པས། ཉམས་དང་ཏིང་ངེ་འཛིན་གྱི་བྱེ་བྲག་ཕྱེད་ཅིང་སྒོམ་དུ་ངོ་སྤྲོད་པའི་བླ་མ་ནི་མང་ལ། ཐ་མལ་གྱི་ཤེས་པ་སྒོམ་དུ་ངོ་སྤྲོད་པའི་བླ་མ་ནི་ཉིན་མོའི་སྐར་མ་བས་ཀྱང་དཀོན་པ་ཡིན་ནོ། ། ཞེས་གསུངས། ངོ་སྤྲད་བྱ་ཐ་མལ་གྱི་ཤེས་པའམ་རང་བཞིན་གྱི་ཤེས་པ་འདི་ནི། སྤྱི་སྐད་ལ། འཁྲུལ་རྟོག་ཐ་མལ་གྱི་ཤེས་པ་དང༌། ཉམས་ཞེན་ཐ་མལ་གྱི་ཤེས་པ་དང༌། གནས་ལུགས་ཐ་མལ་གྱི་ཤེས་པ་ཞེས་གསུམ་དུ་ཕྱེ་བའི་ཕྱི་མ་དང་དོན་གཅིག་སྟེ།
དེ་ཡང་རང་ཐོག་ཏུ་ངོ་སྤྲོད་པའི་དབང་དུ་བྱེད་ན། རང་གི་སེམས་ཉིད་མ་བཅོས་པའི་ངང་ལ་བཟོ་མེད་རང་ལུགས་སུ་ལྷོད་དེ་བཞག་པས། འདས་པའི་རྣམ་པར་རྟོག་པ་འགག མ་འོངས་པའི་རྣམ་པར་རྟོག་པ་མ་སྐྱེ་བའི་བར་དེ་ན། ཐ་མལ་གྱི་ཤེས་པ་གཤིས་ཅིར་ཡང་མ་གྲུབ་ཅིང༌། གདངས་གར་ཡང་མ་འགག་པ། ངོ་བོ་ཅིར་ཡང་མི་རྟོག་པ། ཡུལ་མེད་ཀྱི་ཤེས་པ་གསལ་སྟོང་བློ་ལས་འདས་པ། དཔེར་ན་ནམ་མཁའ་དྭངས་མའི་དཀྱིལ་ལྟ་བུ་ཞིག རང་སར་རང་ངོ་ཤེས་པའི་རྒྱུན་ཡེངས་མེད་འཛིན་མེད་དུ་བསྐྱངས་པ་ལ་ལམ་རང་བྱུང་སྙིང་པོའི་རང་འགྲོས་ཞེས་བྱ་སྟེ།
དེ་ལྟའི་རང་མཚན་ཇི་བཞིན་རྟོགས་གོམས་མཐར་འདོན་བྱེད་ན། ཚེ་ལུས་འདི་གར་རེ་དོགས་ཀྱི་ཐག་པ་ཆད། ཐེ་ཚོམ་གྱི་སྒྲོག་ལས་གྲོལ། གཉིས་འཛིན་གྱི་མདུད་པ་ཞིག སྒྲིབ་གཉིས་ཀྱི་དྲི་མ་དགས་ལམ་གྱི་འཇུག་པ་ཆད་དེ། སྣང་སྲིད་སྐུ་གསུམ་གྱི་རོལ་པར་འཆར་ནས་དོན་གཉིས་ལྷུན་གྱིས་འགྲུབ་པར་ངེས་སོ། ། ཞེས་བླ་མ་དམ་པའི་ཞལ་སྔ་ནས་ཐོས་སོ།། །། གཉིས་པ་གེགས་དང་གོལ་ཤོར་གཅོད་པ་ལ། སྣང་བ་དགྲར་ལངས་ཀྱི་གེགས་དང༌། ། རྣམ་རྟོག་དགྲར་ལངས་ཀྱི་གེགས་དང༌།
སྟོང་པ་དགྲར་ལངས་ཀྱི་གེགས་ཏེ་གསུམ་ལས། དང་པོ་སྣང་བ་དགྲར་ལངས་ཀྱི་གེགས་ནི། ཕྱིའི་ཚོགས་དྲུག་གི་ཡུལ་སྣང་མཐོང་ཐོས་མྱོང་བའི་སྐབས་སུ་དེ་དག་གི་སྒོམ་ལ་གནོད་པ་འདྲ་ཞིག་འབྱུང་ན་སྣང་བ་དགྲ་ལངས་ཀྱི་གེགས་ཏེ། ཕ་དམ་པས། སྣང་བ་དགྲར་ལངས་ཁང་སྟོང་རྐུན་མ་འདྲ། ། དོན་ལ་ཐོབ་ཤོར་མེད་དོ་དིང་རི་བ། ། ཞེས་གསུངས། དེ་སེལ་ཐབས་ནི། སྔར་སྣང་བ་སེམས་སུ་ངོ་སྤྲོད་པའི་གནད་འདིར་ཡང་དྲན་པར་བྱས་ནས་སྣང་བ་ཐམས་ཅད་སེམས་སུ་ཤེས་པས་སེལ་བར་འགྱུར་ཏེ། ཤ་ཝ་རིས།
རང་གི་སེམས་ཉིད་རྟོགས་ན་ཕྱག་རྒྱ་ཆེན་པོ་སྟེ། ། ཇི་ལྟར་སྣང་བ་འདི་ཡང་རང་གི་སེམས་ལས་ལོགས་ན་མེད། ། ཅེས་དང༌། མདོ་སྡེ་རྒྱན་ལས། སེམས་ལས་གཞན་མེད་པར་ནི་བློས་རིག་ནས། ། དེ་ནས་སེམས་ཀྱང་མེད་པ་ཉིད་དུ་རྟོགས། ། ཞེས་གསུངས་པ་ལྟར་ཤེས་པར་བྱའོ། ། གཉིས་པ་རྣམ་རྟོག་དགྲར་ལངས་ཀྱི་གེགས་ནི། ནང་རྣམ་རྟོག་དང་ཉོན་མོངས་པའི་འགྱུ་བ་ཧྲག་པ་ཤར་དྲགས་པའི་སྐབས་སུ་དེ་དག་གིས་སྒོམ་ལ་གནོད་པ་འདྲ་ཞིག་བྱུང་ན་རྣམ་རྟོག་དགྲར་ལངས་ཀྱི་གེགས་ཏེ། ཕ་དམ་པས།
རྣམ་རྟོག་ངན་པ་སྤང་ལ་ཆུ་རྡོལ་འདྲ། ། བཀག་བས་ཁེགས་པ་མེད་དོ་དིང་རི་བ། ། ཞེས་གསུངས། དེ་སེལ་ཐབས་ནི། སྔར་རྣམ་རྟོག་ལྷན་སྐྱེས་སུ་ངོ་སྤྲོད་པའི་གནད་འདིར་ཡང་དྲན་པ་བྱས་ནས་རྣམ་རྟོག་ཆོས་སྐུར་ངོ་ཤེས་པས་སེལ་བར་འགྱུར་ཏེ། ས་ར་ཧས། རྣམ་རྟོག་ཡེ་ཤེས་ཆེན་པོ་སྟེ། ། འཁོར་བའི་རྒྱ་མཚོ་སྐེམ་བྱེད་ཡིན། ། ཞེས་གསུངས་པ་ལྟར་ཤེས་པར་བྱའོ། ། གསུམ་པ་སྟོང་པ་དགྲར་ལངས་ཀྱི་གེགས་ནི།
རེས་འགའ་ལུས་སེམས་སྣོད་བཅུད་གང་ལའང་གཏད་སོ་མེད་པར་སྟོང་ཉིད་དུ་འབྱམས་ཀླས་དྲག་པའི་སྐབས་སུ་དེས་ལས་འབྲས་ལ་གནོད་པ་འདྲ་ཞིག་བྱུང་ན་སྟོང་པ་དགྲར་ལངས་ཀྱི་གེགས་ཏེ། ས་ར་ཧས། སྙིང་རྗེ་དང་བྲལ་སྟོང་པ་ཉིད་ཞུགས་གང༌། ། དེས་ནི་ལམ་མཆོག་རྙེད་པར་མི་འགྱུར་རོ། ། ཞེས་གསུངས། དེ་སེལ་ཐབས་ནི། སྔར་སྣང་སྟོང་ལྷན་སྐྱེས་སུ་ངོ་སྤྲོད་པའི་གནད་འདིར་ཡང་དྲན་པར་བྱས་ནས་སྣང་སྟོང་ཟུང་འཇུག་ཏུ་ཤེས་པས་སེལ་བར་འགྱུར་ཏེ། ནཱ་རོ་པས། སྣང་ཞིང་སྟོང་ལ་སྟོང་ཞིང་སྣང༌། ། དེ་ཕྱིར་སྣང་སྟོང་དབྱེར་མེད་དོ། །
ཞེས་དང༌། འབའ་ར་བས། སྣང་བ་རྟེན་ཅིང་འབྲེལ་འབྱུང་འདི། ། མེ་ལོང་ནང་གི་བྱད་དང་འདྲ། ། ཞེས་གསུངས་པ་ལྟར་ཤེས་པར་བྱའོ། ། གོལ་ས་གསུམ་ནི། ཞི་གནས་ཀྱི་བདེ་གསལ་མི་རྟོག་པའི་ཉམས་ལ་ཞེན་པ་སྟེ། དེ་ཡང་བདེ་ཉམས་འདོད་ཆགས་དང་མཐུན། དེ་ལྟ་བུའི་བདེ་ཉམས་གང་ཞིག་ཞེན་པ་དང་བཅས་པས་བསྐྱངས་ན་དེས་འདོད་ཁམས་སུ་གོལ་ནས་འགྲོ། གསལ་ཉམས་ཞེ་སྡང་དང་མཐུན།
དེ་ལྟ་བུའི་གསལ་ཉམས་གང་ཞིག་འཛིན་པ་དང་བཅས་པས་བསྐྱངས་ན་དེ་གཟུགས་ཁམས་སུ་གོལ་ནས་འགྲོ། མི་རྟོག་པའི་ཉམས་གཏི་མུག་དང་མཐུན། དེ་ལྟ་བུའི་མི་རྟོག་པར་ཉམས་གང་ཞིག་བློས་བྱས་ཀྱིས་བསྐྱངས་ན་དེས་གཟུགས་མེད་ཁམས་སུ་གོལ་ནས་འགྲོ་ལ། ཞེན་འཛིན་བློས་བྱས་ཀྱིས་མ་བསླད་ཀྱང༌། གནས་ལུགས་ཀྱི་རང་ཞལ་གསལ་རྒྱས་རྫོགས་པར་མ་མཐོང་ན་ཉན་རང་གི་འབྲས་བུར་གོལ་བར་གསུངས་སོ། ། དེ་འདྲའི་གོལ་ས་གསུམ་པོ་གཅོད་པའི་ཐབས་ནི། ཞི་གནས་ཀྱི་ཉམས་དེ་རྣམས་གཞི་རྩ་བྲལ་བའི་སྟོང་ཉིད་ཀྱི་དོན་ལ་ངེས་པ་རྙེད་པའི་ལྷག་མཐོང་བདག་མེད་རྟོགས་པའི་ཤེས་རབ་ཏུ་ན་སྤར་བས་སེལ་བར་འགྱུར་རོ། ། ཞེས་སོ། ། ཤོར་ས་བཞི་ནི། སྟོང་ཉིད་ཤེས་བྱའི་གཤིས་ལ་ཤོར་བ་དང༌།
སྟོང་ཉིད་ལམ་དུ་ཤོར་བ་དང༌། སྟོང་ཉིད་གཉེན་པོར་ཤོར་བ་དང༌། སྟོང་ཉིད་རྒྱས་འདེབས་སུ་ཤོར་བ་སྟེ་བཞི། དེ་ལ་ཡེ་ཤོར་དང་འཕྲལ་ཤོར་བཞི་ཚན་གཉིས་སུ་དབྱེ་རུ་ཡོད་ཀྱང༌། འདིར་མ་ཕྱེ་བའི་དབང་དུ་བྱས་པ་ལས། དང་པོ་སྟོང་ཉིད་ཤེས་བྱའི་གཤིས་ལ་ཤོར་བ་ནི། གོང་གི་སྟོང་པ་དགྲར་ལངས་དང་ཕྱོགས་འདྲ་བར་སྟོང་རྐྱང་ལ་ཞེན་ནས་ལས་འབྲས་ཁྱད་དུ་བསད་པ་ཞིག་སྟེ། འོན་ཀྱང་གོང་གི་སྟོང་པ་དགྲར་ལངས་ཏེ་སྒོམ་པའི་སྐྱོན་གཙོ་བོ་དང༌། འདི་ནི་ལྟ་བའི་སྐྱོན་གཙོ་བོ་ཡིན་པས་ཟློས་སྐྱོན་དུ་མི་འགྱུར་ལ། སེལ་ཐབས་ནི།
སྟོང་ཉིད་སྙིང་རྗེའི་སྙིང་པོ་ཅན་དང་སྙིང་རྗེ་སྟོང་ཉིད་ཀྱི་རང་བཞིན་ཅན་ཏེ་ཟུང་འཇུག་ཏུ་ལངས་པས་གཅོད་པར་འགྱུར་ཏེ། རྩ་ཤེས་ལས། གང་ཞིག་རྟེན་འབྱུང་མ་ཡིན་པའི། ། ཆོས་འགའ་ཡོད་པ་མ་ཡིན་ནོ། ། དེ་ཕྱིར་སྟོང་ཉིད་མ་ཡིན་པའི། ། ཆོས་འགའ་ཡོད་པ་མ་ཡིན་ནོ། ། ཞེས་དང༌། བྱང་ཆུབ་སེམས་འགྲེལ་དུ། ཀུན་རྫོབ་སྟོང་པ་ཉིད་དུ་བཤད། ། སྟོང་ཉིད་ཁོ་ན་ཀུན་རྫོབ་ཡིན། །
ཞེས་པ་ལྟར་རོ། ། སྟོང་ཉིད་རྒྱས་འདེབས་སུ་ཤོར་བ་ནི། དགེ་ཆོས་ཐམས་ཅད་ཡེ་ནས་ཐབས་ཤེས་ཟུང་འཇུག་ཏུ་གནས་པ་དེ་མ་ཤེས་པར། དང་པོ་བསྐྱེད་པའི་རིམ་པ་སོགས་ཐབས་ཀྱི་ཆ་གང་ཡང་རུང་བ་དངོས་མཚན་ཅན་དུ་བསྒོམས་ནས་སླར་མི་རྟོག་བློས་བྱས་ཀྱིས་བསླད་པའི་ཤེས་རབ་སྟོང་པ་ཉིད་ཀྱིས་རྒྱས་བཏབ་པ་ཞིག་སྟེ། སེལ་ཐབས་ནི། ཡེ་ནས་ཐབས་ཤེས་དབྱེར་མེད་དམ་བསྐྱེད་རྫོགས་ཟུང་འཇུག་ཡིན་ལུགས་ཡིན་བཞིན་པར་རྫོགས་པས་གཅོད་པར་བྱེད་དོ། ། སྟོང་ཉིད་གཉེན་པོར་ཤོར་བ་ནི། སྤང་གཉེན་ཡེ་ནས་དབྱེར་མེད་པ་དེ་མ་གོ་བར། སྤང་བྱའི་ཉོན་མོངས་དང་གཉེན་པོ་ཡེ་ཤེས་ཐ་དད་དུ་བཟུང་ནས་དགག་སྒྲུབ་ཏུ་རྟོག་པ་ཞིག་སྟེ། སེལ་ཐབས་ནི།
སྔར་སྨོས་པ་ལྟར་སྤང་གཉེན་དབྱེར་མེད་རང་ཤར་རང་གྲོལ་དུ་སྐྱོང་བས་ཁེགས་པར་འགྱུར་རོ། ། སྟོང་ཉིད་ལམ་དུ་ཤོར་བ་ནི། ། གཞི་ལམ་འབྲས་བུ་དབྱེར་མེད་ཀྱི་དོན་མ་གོ་བར། ལམ་སྟོང་པ་ཉིད་ཅེས་གཞན་ཞིག་བསྒོམས་པ་ལས། འབྲས་བུ་སྐུ་གསུམ་ཡེ་ཤེས་ལྔ་ལྡན་གྱིས་སངས་རྒྱས་ཞེས་བྱ་བ་གཞན་ཞིག་ཐོབ་ཏུ་རེ་ནས་སྟོང་ཉིད་བསྒོམས་པ་ཞིག་སྟེ། སེལ་ཐབས་ནི། ཤར་གྲོལ་སྔ་ཕྱི་མེད་པར་དུས་མཉམ་དང་སྐུ་གསུམ་རང་ཆས་སུ་གནས་པར་རྟོགས་པས་ཁེགས་པར་འགྱུར་རོ། ། གསུམ་པ་ཉམས་རྟོགས་གོ་བ་གསུམ་གྱི་ཤན་འབྱེད་ནི། སེམས་ཀྱི་གནས་ལུགས་ཐོས་བསམ་གྱིས་རྟོགས་པ་གོ་བ། དོན་སྤྱིའི་ཚུལ་དུ་རྟོགས་པ་རྩེ་གཅིག་སྟེ་ཉམས།
མངོན་སུམ་དུ་རྟོགས་པ་སྤྲོས་བྲལ་མན་ཆད་ལ་རྟོགས་པ་ཞེས་བྱ་ལ། སྒྲ་འཇུག་པ་གཅིག་པའི་དབང་གིས་ཐམས་ཅད་ལ་རྟོགས་པ་ཞེས་སྦྱར་ཡང་འགལ་བ་མེད་དོ། ། ཞེས་ཀུན་མཁྱེན་པད་དཀར་རང་གིས་བཞེད་ལ། རྗེ་ཡང་དགོན་པས་ནི། དོན་སྤྱི་མ་ནོར་བ་བློ་ཡུལ་དུ་ཤར་བ་གོ་བ། རང་མཚན་གྱི་རྣམ་པ་ཕྱོགས་གཅིག་ཉམས་འོག་ཏུ་ཚུད་པ་ཉམས་མྱོང༌། རང་མཚན་མ་འཁྲུལ་བར་མངོན་དུ་གྱུར་པ་ལ་རྟོགས་པ་ཞེས་དང༌། ཡང་ན། བློ་ཡུལ་དུ་ཤར་ནས་ཡིད་ཆེས་པ་གོ་བ། དེ་སེམས་ཀྱི་མྱོང་བ་ཉམས།
སེམས་རང་དེའི་ངོ་བོར་ཤར་བ་ལ་རྟོགས་པ་ཞེས་ཀྱང་གསུངས་སོ། ། ད་ནི་ཞར་ལ་རྣལ་འབྱོར་བཞི་པོ་དེ་དག་སོ་སོའི་ཁྱད་པར་ཅི་རིགས་སུ་སྣང་བ་ལས། ཐོག་མར་དྲན་པའི་དབྱེ་བ་བཞི་ནི། གོང་མ་ཕལ་ཆེ་བས། རྩེ་གཅིག་རྣམ་རྟོག་བཟུང་དྲན། སྤྲོས་བྲལ་སྟོང་ཉིད་དྲན་པ། རོ་གཅིག་སྐྱེ་མེད་དྲན་པ། སྒོམ་མེད་བློ་འདས་དྲན་པ། ཞེས་དང༌། ཡང་འགའ་ཞིག་གིས།
རྩེ་གཅིག་གོང་དང་འདྲ་བ་ལ། སྤྲོས་བྲལ་སྐྱེ་མེད་དྲན་པ། རོ་གཅིག་བློ་འདས་དྲན་པ། སྒོམ་མེད་དབྱིངས་སུ་ཐིམ་པ། ཞེས་ཀྱང་གསུངས། ཏིང་ངེ་འཛིན་གྱི་ངོས་འཛིན་བཞི་ནི། རྗེ་སྒོམ་ཆུང་གིས། ངང་ལ་གནས་པ་རྩེ་གཅིག་ཡིན། ། སྒྲོ་འདོགས་ཆོད་པ་སྤྲོས་བྲལ་ཡིན། ། སྤང་བླང་མེད་ན་རོ་གཅིག་ཡིན། །
མྱོང་བ་དག་ན་སྒོམ་མེད་ཡིན། ། ཞེས་དང༌། མཉམ་བཞག་གི་རྟོགས་པ་བཞི་ནི། རྗེ་སྒོམ་ཆུང་གིས། ། རྩེ་གཅིག་དུས་སུ་ངོ་བོ་རྟོགས། ། སྤྲོས་བྲལ་དུས་སུ་རང་བཞིན་རྟོགས། ། རོ་གཅིག་སྣང་བའི་མཚན་ཉིད་རྟོགས། ། སྒོམ་མེད་རྟོགས་པ་ཁོར་ཡུག་མ། ། ཞེས་དང༌། རྟོགས་པའི་འཁོར་ས་བཞི་ནི།
རྗེ་དེས། རྩེ་གཅིག་མུན་པའི་དཀྱིལ་ན་འབྱམས། ། སྤྲོས་བྲལ་མེད་པའི་སྟོང་རྩིས་ཁྱེར། ། རོ་གཅིག་འདྲེས་པའི་རྦ་ལ་གཡེངས། ། སྒོམ་མེད་ཉི་མ་སྤྲིན་གྱིས་སྒྲིབ། ། ཅེས་དང༌། རྗེས་ཤེས་ཀྱི་སྐྱེ་ཚུལ་བཞི་ནི། རྗེ་དེས། རྩེ་གཅིག་གི་རྗེས་ཤེས་ཨ་འཐས་སུ་སྐྱེ། ། སྤྲོས་བྲལ་གྱི་རྗེས་ཤེས་སྒྱུ་མར་སྐྱེ། །
རོ་གཅིག་གི་རྗེས་ཤེས་སྟོང་པར་སྐྱེ། ། སྒོམ་མེད་ཀྱི་རྗེས་ཤེས་སྙིང་རྗེར་སྐྱེ། ། ཞེས་དང༌། རྗེས་ཤེས་ཀྱི་དྲི་མ་བཞི་ནི། རྗེ་དེས། རྩེ་གཅིག་ལ་དངོས་འཛིན་གྱི་དྲི་མ་ཡོད། ། སྤྲོས་བྲལ་ལ་ངོ་མ་ཤེས་ཀྱི་དྲི་མ་ཡོད། ། རོ་གཅིག་ལ་ཉམས་ཀྱི་དྲི་མ་ཡོད། ། སྒོམ་མེད་ལ་ཤེས་བྱའི་དྲི་མ་ཡོད། ། ཅེས་དང༌།
རྗེས་ཐོབ་འདག་ཚུལ་བཞི་ནི། རྗེ་དེས། རྩེ་གཅིག་བྲལ་ཡོད་ཐོབ་པ་མེད། ། སྤྲོས་བྲལ་བྲལ་ཐོབ་གཉིས་ཀ་ཡོད། ། རོ་གཅིག་བྲལ་མེད་ཐོབ་པ་ཡོད། ། སྒོམ་མེད་བྲལ་ཐོབ་གཉིས་ཀ་མེད། ། ཅེས་དང༌། མཉམ་རྗེས་ཀྱི་ས་མཚམས་བཞི་ནི། རྗེ་དེས། རྩེ་གཅིག་རང་སའི་མཉམ་རྗེས་ཡོད། །
སྤྲོས་བྲལ་མཉམ་རྗེས་སོ་སོར་འབྱེད། ། རོ་གཅིག་དུས་སུ་མཉམ་རྗེས་འདྲེས། ། སྒོམ་མེད་མཉམ་བཞག་འབའ་ཞིག་གོ ། ཞེས་དང༌། སྒོམ་དུས་བཞི་ནི། རྗེ་དེས། རྩེ་གཅིག་ཨ་འཐས་སྒོམ་པའི་དུས། ། སྤྲོས་བྲལ་སྟོང་པར་སྒོམ་པའི་དུས། ། རོ་གཅིག་ཟུང་འཇུག་སྒོམ་པའི་དུས། ། སྒོམ་མེད་མངོན་དུ་གྱུར་བའི་དུས། །
ཞེས་གསུངས། མཉམ་བཞག་ཕུང་པོ་ལྔ་བྲལ་གྱི་རྟོགས་པས་རྗེས་ཤེས་ཚོགས་བརྒྱད་ཀྱི་དག་ལུགས་བཞི་ནི། རྗེ་ཡང་དགོན་པས། རྩེ་གཅིག་དུས་སུ་གཟུགས་ཀྱི་ཕུང་པོ་དང་བྲལ། སྒོ་ལྔའི་རྣམ་ཤེས་དག སྤྲོས་བྲལ་གྱི་དུས་སུ་ཚོར་བ་དང་འདུ་ཤེས་ཀྱི་ཕུང་པོ་དང་བྲལ། ཡིད་ཀྱི་རྣམ་ཤེས་དག རོ་གཅིག་གི་དུས་སུ་འདུ་བྱེད་ཀྱི་ཕུང་པོ་དང་བྲལ། ཉོན་མོངས་པ་ཅན་གྱི་ཡིད་དག སྒོམ་མེད་ཀྱི་དུས་སུ་རྣམ་པར་ཤེས་པའི་ཕུང་པོ་དང་བྲལ།
ཀུན་གཞིའི་རྣམ་ཤེས་དག་གོ ། ཞེས་གསུངས།

ཉམས་རྟོགས་ཀྱི་ས་མཚམས་བཞི་ནི། རྗེ་སྒོམ་ཆུང་གིས། རྩེ་གཅིག་ཉམས་རྟོགས་དྲི་མ་ཅན། ། སྤྲོས་བྲལ་ཉམས་རྟོགས་རུ་ཤན་འབྱེད། ། རོ་གཅིག་ཉམས་རྟོགས་ཟུང་དུ་འཇུག སྒོམ་མེད་རྟོགས་པ་ཁོར་ཡུག་མ། ། ཞེས་དང༌། ཀུན་རྫོབ་རྒྱུ་འབྲས་ཀྱི་མཁྱེན་ཚུལ་བཞི་ནི། རྗེ་དེས། རྩེ་གཅིག་གི་དུས་སུ་རྒྱུ་འབྲས་ཨ་འཐས། སྤྲོས་བྲལ་གྱི་དུས་སུ་རྒྱུ་འབྲས་སྒྱུ་མ་ལྟ་བུ།
རོ་གཅིག་གི་དུས་སུ་རྒྱུ་འབྲས་ནམ་མཁའ་ལྟ་བུ། སྒོམ་མེད་ཀྱི་དུས་སུ་གཞི་མེད་རྟེན་ཅིང་འབྲེལ་འབྱུང་མཁྱེན་པའོ། ། ཞེས་སོ། ། བོགས་འདོན་བཞི་ནི། རྩེ་གཅིག་གི་བོགས་བརྩོན་འགྲུས་ཀྱིས་འདོན། སྤྲོས་བྲལ་གི་བོགས་མོས་གུས་ཀྱིས་འདོན། རོ་གཅིག་གི་བོགས་སྙིང་རྗེས་འདོན། སྒོམ་མེད་ནི་བོགས་འདོན་དང་བྲལ་བའོ། ། གེགས་སེལ་བཞི་ནི། ། རྩེ་གཅིག་གི་གེགས་བཞག་ཐབས་ཀྱིས་སེལ།
སྤྲོས་བྲལ་གྱི་གེགས་སྒོམ་པ་ཉིད་ཀྱིས་སེལ། རོ་གཅིག་དང་སྒོམ་མེད་ནི་གེགས་སེལ་ལས་འདས་པའོ། ། ཞེས་སོ། ། གནས་ལུགས་རྟོགས་པའི་ཁྱད་པར་བཞི་ནི། རྗེ་ཟླ་འོད་གཞོན་ནུས། རྩེ་གཅིག་གི་རྣལ་འབྱོར་ནི། གསལ་ལ་མ་འགག་པ་སྐད་ཅིག་མའི་ཤེས་པ་དེ་ཡིན། སྤྲོས་བྲལ་གྱི་རྣལ་འབྱོར་ནི། རིག་པའི་ངོ་བོ་སྐྱེ་མེད་དུ་མཐོང་བས། ཡར་སངས་རྒྱས་ལ་མི་རེ།
མར་འཁོར་བ་ལ་མི་དོགས། བར་དུ་སྣང་བ་ལ་མི་འཛིན། གཞན་གྱིས་བསྒྱུར་དུ་མི་བཏུབ་པའོ། ། རོ་གཅིག་གི་རྣལ་འབྱོར་ནི། སྣང་སྟོང་དབྱེར་མེད་དུ་རྟོགས་པའོ། ། སྒོམ་མེད་ཀྱི་རྣལ་འབྱོར་ནི། ཅིར་སྣང་ཅིར་སྐྱེས་ངོ་བོ་གཅིག་ཏུ་ཤར་ནས་དྲན་རྟོག་ཐམས་ཅད་སྒོམ་དུ་སོང་བ་ཡིན། ཞེས་དང༌། རྣམ་རྟོག་ལ་གཉེན་པོས་འཇུན་དགོས་ན་རྩེ་གཅིག དྲན་ཙམ་ལ་ངོ་བོ་རྙེད་ན་སྤྲོས་བྲལ།
སྣང་ཐོག་ཏུ་གྲོལ་བ་ཐོབ་ན་རོ་གཅིག བསྒོམ་བྱ་སྒོམ་བྱེད་ཟད་པ་སྒོམ་མེད་དོ། ། ཅེས་དང༌། དྲན་པ་རྣམ་རྟོག་ཏུ་ལངས་པ་རྩེ་གཅིག རྣམ་རྟོག་དྲན་པར་སོང་བ་སྤྲོས་བྲལ། རྣམ་རྟོག་ཆོས་སྐུར་འཆར་བ་རོ་གཅིག རྣམ་རྟོག་དབྱིངས་སུ་དག་པ་སྒོམ་མེད། ། ཅེས་གསུངས་སོ། ། ཡང་རྩེ་གཅིག་ནལ་གྱི་བུ་དང་འདྲ། ། སྐྱེ་བ་མང་སྟེ་ཁས་ལེན་ཉུང༌། །
སྤྲོས་བྲལ་སྤྱི་རྟ་སྒལ་ཅན་འདྲ། ། ཁ་འཛིན་མང་སྟེ་ཆེད་གཉེར་ཉུང༌། ། རོ་གཅིག་གཏེར་གྱི་ཁ་བྱང་འདྲ། ། གླེང་བ་མང་སྟེ་ཐོན་པ་ཉུང༌། ། སྒོམ་མེད་རྒྱལ་པོའི་གདན་ས་འདྲ། ། སྨོན་པ་མང་སྟེ་ཐོབ་པ་ཉུང༌། ། ཞེས་སོ། ། ཆོས་རྗེ་རྒྱ་རས་ཀྱིས། རྩེ་གཅིག་ཉམས་ཀྱི་མཐོ་དམན་ཡིན། ། འཇིག་རྟེན་ལམ་སྟེ་ལས་རྣམས་གསོག །
སྤྲོས་བྲལ་ཕ་ཡུལ་མཐོང་བ་ཡིན། ། ཕལ་ཆེར་བསྒོམ་ལ་རེས་འཇོག་བྱེད། ། རོ་གཅིག་སྣང་བ་སྒོམ་དུ་ཤར། ། ཁོར་ཡུག་མ་རུ་སོང་བ་ཡིན། ། སྒོམ་མེད་ཆོས་སྐུའི་གདན་ས་ཡིན། ། བྱ་རྩོལ་ཐམས་ཅད་དབྱིངས་སུ་ཐིམ། ། ཞེས་དང༌། རྩེ་གཅིག་བསྐྱངས་ཡུན་རིང་ལགས་ན། འདོད་ཡོན་ཞེན་པ་དབང་མེད་ལྡོག མངོན་ཤེས་རྫུ་འཕྲུལ་ལ་སོགས་པ། །
དྲང་སྲོང་ཡོན་ཏན་ཆ་ཤས་ཙམ། ། སྤྲོས་བྲལ་རྟོགས་པ་བསྐྱང་བ་ན། ། རྫུན་སྣང་ངེས་མེད་ལྟད་མོར་ཆེ། ། སྦྱངས་སྟོབས་དབང་པོ་རྣོ་རྟུལ་གྱིས། ། སེམས་དཔའི་ཡོན་ཏན་ཆ་ཤས་འབྱུང༌། ། ཞེན་མེད་སྙིང་རྗེ་འཆར་ཐང་ཡིན། ། རོ་གཅིག་བསྐྱངས་ཡུན་རིང་ལགས་ན། ། སངས་རྒྱས་ཞིང་ཁམས་ལྟད་མོར་ཆེ། ། འདྲེ་ལོག་སྤྱི་གཙུག་གར་སོང་ཡང༌། ། རྒྱལ་པོ་གདན་ལས་གཡོ་བ་མེད། །
རྒྱུ་འབྲས་རྟེན་འབྲེལ་ཤར་ཚེ་ལ། ། ཉི་མའི་གུང་ལ་ཟ་འོག་བཀྲམ། ། སངས་རྒྱས་ཡོན་ཏན་ཆ་ཤས་ཙམ། ། འགྲོ་དོན་དཔག་ཏུ་མེད་པ་འབྱུང༌། ། སྒོམ་མེད་རབ་ཏུ་སོང་ཙམ་ན། ། མཛད་པ་མཐར་འདོན་ཡོན་ཏན་འབྱུང༌། ། ཞེས་གསུངས་པ་དང༌། དེ་བཞིན་གཙང་སྨྱོན་གྱིས། སྣང་གྲགས་ཀྱི་ཆོས་ཐམས་ཅད་ཐོལ་སྐྱེས་ཀྱི་རིག་པ་སྐད་ཅིག་མའི་སྟེང་དུ་རྫོགས་ཤིང་ཚང་ལ། དེ་ཡང་གཞི་ལམ་འབྲས་གསུམ་མམ་རྣལ་འབྱོར་བཞིའི་ངོ་བོར་གནས་ཏེ།
ཚོགས་དྲུག་གི་སྣང་བ་ཞིག་ཤར་ཙམ་ན་ངང་ལས་མི་གཡོ་བས་ན་རྩེ་གཅིག རྩེ་གཅིག་གི་དུས་ན་མཚན་འཛིན་གྱི་སྤྲོས་པ་དང་བྲལ་བས་ན་སྤྲོས་བྲལ། སྤྲོས་པ་དང་བྲལ་བའི་དུས་ན་འཁོར་འདས་མཉམ་ཉིད་དུ་རོ་གཅིག་པས་ན་རོ་གཅིག རོ་གཅིག་གི་དུས་ན་བློ་ལས་འདས་པས་ན་སྒོམ་མེད་དོ། ། ཞེས་དང༌། ཐོལ་སྐྱེས་ཀྱི་རྣམ་རྟོག་སོ་མ་ལས་གྲྭ་ཆག་ཟུར་ཉམས་མེད་པ་རྩེ་གཅིག རང་ངོ་ཤེས་པ་སྤྲོས་བྲལ། གསལ་སྟོང་ཟུང་འཇུག་ཏུ་མྱོང་བ་རོ་གཅིག བློ་འདས་ཆེན་པོར་གྲོལ་བ་སྒོམ་མེད་དོ། ། ཞེས་དང༌། །
སོ་མ་ཉམས་པ་རྩེ་གཅིག ལྷུག་པ་སྤྲོས་བྲལ། རང་དྭངས་རོ་གཅིག བརྗོད་བྲལ་སྒོམ་མེད་དོ། ། ཞེས་དང༌། སྐྱེ་མེད་ལས་མི་འདའ་བ་རྩེ་གཅིག འགག་མེད་དུ་འཆར་བ་སྤྲོས་བྲལ། གཉིས་མེད་དུ་མྱོང་བ་རོ་གཅིག མྱོང་དག་ཏུ་འགྲོ་བ་སྒོམ་མེད་དོ། ། ཞེས་དང༌།
རྗེ་པདྨ་དཀར་པོས། མི་རྟོག་པའི་ངང་དུ་བཞག་པ་རྩེ་གཅིག སྐྱེ་མེད་ཀྱི་ངང་དུ་བཞག་པ་སྤྲོས་བྲལ། གཉིས་མེད་ཀྱི་ངང་དུ་བཞག་པ་རོ་གཅིག གཉུག་མའི་ངང་དུ་བཞག་པ་སྒོམ་མེད་དོ། ། ཞེས་དང༌། མདོ་ཁམས་པ་ཐུགས་ཀྱི་རྡོ་རྗེས། མཉམ་བཞག་ལ་ཇི་ཙམ་འདོད་པར་གནས་ཐུབ་པ་རྩེ་གཅིག ཐ་མལ་གྱི་ཤེས་པ་རང་ངོ་ཤེས་ཤིང་གཞི་རྩ་མེད་པར་རྟོགས་པ་སྤྲོས་བྲལ། འཁོར་འདས་གཉིས་སྣང་གི་འཛིན་པ་རིག་ཐོག་ཏུ་གྲོལ་བ་རོ་གཅིག
ངེས་ཤེས་བག་ཆགས་ཀྱི་དྲི་མ་ཐམས་ཅད་དག་པ་སྒོམ་མེད། ཅེས་དང༌། ཡང་དེ་ཉིད་ཀྱིས། སེམས་ཉིད་ལྷན་ཅིག་སྐྱེས་པ་ཆོས་ཀྱི་སྐུ་ནི་རྒྱ་མཚོ་དང་འདྲ་སྟེ་ཀུན་གྱི་གཞི་ཡིན། དེའི་གནས་ལུགས་རྟོགས་པ་ལ་རྩེ་གཅིག་ཏུ་བཞག རྣམ་རྟོག་ལྷན་ཅིག་སྐྱེས་པ་ཆོས་སྐུའི་རྩལ་ནི་རྒྱ་མཚོའི་རླབས་དང་འདྲ་སྟེ་ཆོས་སྐུའི་རང་རྩལ་ཡིན། དེའི་གནས་ལུགས་རྟོགས་པ་ལ་སྤྲོས་བྲལ་དུ་བཞག སྣང་བ་ལྷན་ཅིག་སྐྱེས་པ་ཆོས་སྐུའི་འོད་ནི་རྒྱ་མཚོའི་ནང་དུ་གཟུགས་བརྙན་སྣ་ཚོགས་ཤར་བ་དང་འདྲ་སྟེ། བསམ་པའི་རང་གཟུགས་ཡིན། དེའི་གནས་ལུགས་རྟོགས་པ་ལ་རོ་གཅིག་ཏུ་བཞག
རྟོགས་པ་དེ་གསུམ་མཐར་ཕྱིན་ནས་འབད་རྩོལ་གྱི་སྒོམ་དུ་མེད་པ་ནི་མངོན་པར་རྫོགས་པར་སངས་རྒྱས་པ་སྟེ་སྒོམ་མེད་དུ་བཞག་པའོ། ། ཞེས་གསུངས་པ་སོགས་མང་ངོ༌། ། ཡང་རྗེ་སྒམ་པོ་པའི་མན་ངག་བཞིན་དུ་ཕག་གྲུས་རྣལ་འབྱོར་བཞི་གསུམ་བཅུ་གཉིས་སུ་དབྱེ་བའི་ཚུལ་ལས། རྩེ་གཅིག་གི་རྣལ་འབྱོར་གསུམ་ནི། རྗེ་ཕག་གྲུས། རྩེ་གཅིག་ཆུང་ངུ་སེམས་བདེ་གསལ་གྱི་ངོ་བོ་མཐོང་བ་དང༌། འབྲིང་པོ་ཏིང་ངེ་འཛིན་དེ་ལ་རང་དབང་ཐོབ་པ་དང༌། ཆེན་པོ་དེའི་ཉམས་ཁོར་ཡུག་ཏུ་སོང་བའོ། ། ཞེས་གསུངས། དེའི་དོན་ནི།
རྣམ་རྟོག་ཕལ་ཆེར་རང་སར་ཞི་ནས་སེམས་བདེ་གསལ་གྱི་ངོ་བོ་ས་ལེ་སིང་ངེ་རྗེན་ནེ་བར་མཐོང་ཞིང༌། ཏིང་ངེ་འཛིན་དེ་ཐོག་མར་སྐྱོང་དཀའ་བ་ཙམ་ནས་བཟུང་སྟེ་ནམ་སྒོམ་རིང་ལ་འཆར་ཞིང༌། མ་བསྒོམ་ན་འཁྲུལ་འབྱམས་ལ་འཆོར་བའི་བར་ལ་རྩེ་གཅིག་ཆུང་ངུ་ཞེས་བཞེད། དེ་ནས་རེས་འགའ་མ་བསྒོམ་པའི་སྐབས་ནའང་དེ་ཉིད་འཆར་ཞིང༌། བསྒོམས་པའི་ཚེ་གསལ་ཆ་དང་བརྟན་ཆ་ཆེ་རུ་སོང་ནས། ཏིང་ངེ་འཛིན་དེ་ལ་རང་དབང་ཐོབ་པ་ལ་རྩེ་གཅིག་འབྲིང་པོ་ཞེས་བཞེད། མཐར་མཉམ་རྗེས་གང་གི་སྐབས་སུའང་ཏིང་ངེ་འཛིན་དེ་རྒྱུན་ཆད་མེད་པར་ཤར་ཞིང༌། མཚན་མོའི་གཉིད་ཀྱང་ཕལ་ཆེར་དེའི་ངང་དུ་འབྱམས་པ་སྟེ་ཉིན་མཚན་ཁོར་ཡུག་ཏུ་སོང་བ་ལ་རྩེ་གཅིག་ཆེན་པོ་ཞེས་བཞེད་པར་མཛད་དོ། ། སྤྲོས་བྲལ་གྱི་རྣལ་འབྱོར་གསུམ་ནི། རྗེ་ཕག་གྲུས།
སྤྲོས་བྲལ་ཆུང་ངུ་རང་སེམས་སྐྱེ་མེད་དུ་རྟོགས་པ་དང༌། འབྲིང་པོ་རྩ་བ་བྲལ་བར་རྟོགས་པ་དང༌། ཆེན་པོ་ཕྱི་ནང་གི་ཆོས་ཐམས་ཅད་ལ་སྒྲོ་འདོགས་ཆོད་པའོ། ། ཞེས་གསུངས། དེའི་དོན་ནི། རང་སེམས་ཀྱི་ངོ་བོ་དངོས་པོའི་ཆོས་སུ་མ་སྐྱེ། དངོས་མེད་ཀྱི་ཆོས་སུ་མ་འགག ཐ་དད་ཀྱི་ཆོས་སུ་མི་གནས་པར་སྐྱེ་འགག་གནས་གསུམ་གྱི་སྤྲོས་པ་དང་བྲལ་བར་རྟོགས་ཀྱང༌། སྟོང་འཛིན་དང་མ་བྲལ་ཞིང་འཁོར་འདས་ལ་རེ་དོགས་ཡོད་པ་ལ་སྤྲོས་བྲལ་ཆུང་ངུ་ཞེས་བཞེད། དེ་ནས་སྟོང་འཛིན་གྱི་ཉམས་དེ་དག་ཅིང༌།
ཐ་མལ་གྱི་ཤེས་པ་ཡུལ་མེད་དུ་ལྷང་གིས་སོང་སྟེ། སྣང་འཛིན་དང་སྟོང་འཛིན་གཞི་མེད་རྩ་བྲལ་དུ་རྟོགས་ནས་འགྱུ་ཐོག་ཏུ་སྒྲོ་འདོགས་ཆོད་ཀྱང༌། སྣང་ཐོག་ཏུ་སྒྲོ་འདོགས་མ་ཆོད་པས་ཨ་འཐས་ཀྱི་རེ་དོགས་དུམ་རེ་ཡོད་པ་ལ་སྤྲོས་བྲལ་འབྲིང་པོ་ཞེས་བཞེད། དེ་ནས་ཉམས་ཀྱི་དག་བྱེད་རྟོགས་པས་བྱས་ཤིང་རྟོགས་པའི་བོགས་ཉམས་ཀྱིས་དབྱུང་ནས་བསྐྱངས་པས། མཐར་འཁོར་འདས་ཀྱིས་བསྡུས་ཤིང་ཤེས་བྱ་ལ་སྲིད་ཚད་ཀྱི་ཕྱི་ནང་གི་ཆོས་ཐམས་ཅད་ལ་མཚན་མའི་སྤྲོས་པ་དང་བྲལ་ཞིང་འཛིན་པའི་སྒྲོ་འདོགས་ཆོད་པ་ལ་སྤྲོས་བྲལ་ཆེན་པོ་ཞེས་བཞེད་དོ། ། རོ་གཅིག་གི་རྣལ་འབྱོར་གསུམ་ནི། རྗེ་ཕག་གྲུས། རོ་གཅིག་ཆུང་ངུ་འཁོར་འདས་གཅིག་ཏུ་འདྲེས་པ་དང༌། འབྲིང་པོ་གཟུང་འཛིན་གྱི་རྩ་བ་ཆོད་པ་དང༌། ཆེན་པོ་ཆོས་ཐམས་ཅད་མཉམ་ཉིད་ཀྱི་ངང་དུ་ཞི་བའོ། །
ཞེས་གསུངས། དེའི་དོན་ནི། འཁོར་འདས་གཉིས་ཀྱིས་བསྡུས་པའི་ཆོས་ཐམས་ཅད་ཟུང་འཇུག་ཕྱག་རྒྱ་ཆེན་པོའི་ངོ་བོར་རྟོགས་ནས་དུ་མ་རོ་གཅིག་ཏུ་འདྲེས་པར་གྱུར་ཀྱང༌། དེའི་ཉམས་མྱོང་དང་ངེས་ཤེས་ཀྱི་འཛིན་འཁྲིས་ཡོད་པ་ལ་རོ་གཅིག་ཆུང་ངུ་ཞེས་བཞེད། དེ་ནས་དུ་མ་རོ་གཅིག་ཏུ་ཉམས་སུ་མྱོང་བའི་ངེས་ཤེས་ཀྱི་འཛིན་འཁྲིས་དག་ནས། གཟུང་བ་ཡུལ་དང་འཛིན་པ་སེམས་ཀྱི་རྩ་བ་ཆོད་པས་ཡུལ་སྣང་བེམ་པོའི་རྣམ་པར་ཕྱིར་མ་ཆད། ཡུལ་ཅན་གྱི་ཤེས་པ་གསལ་རིག་གི་རྣམ་པར་ནང་དུ་མ་ཆད་པར། ཡེ་ནས་སྣང་སེམས་དབྱེར་མེད་ཡིན་ལུགས་ཇི་ལྟ་བུའི་དོན་མངོན་དུ་གྱུར་པ་ལ་རོ་གཅིག་འབྲིང་པོ་ཞེས་བཞེད། མཐར་དུ་མ་རོ་གཅིག་ཏུ་རྟོགས་ཤིང༌། རོ་གཅིག་གི་རྟོགས་པ་དེ་དུ་མར་ཤར་ཏེ།
འཁོར་འདས་ཀྱི་ཆོས་ཐམས་ཅད་མཉམ་ཉིད་གཉུག་པའི་ངང་དུ་ཞི་ནས་མངོན་ཤེས་དང་རྫུ་འཕྲུལ་ལ་རང་དབང་ཐོབ་པ་ལ་རོ་གཅིག་ཆེན་པོ་ཞེས་བཞེད་དོ། ། སྒོམ་མེད་ཀྱི་རྣལ་འབྱོར་གསུམ་ནི། རྗེ་ཕག་གྲུས། སྒོམ་མེད་ཆུང་ངུ་བསྒོམ་བྱ་སྒོམ་བྱེད་དང་བྲལ་བ་དང༌། འབྲིང་པོ་ལྷུན་གྲུབ་ཀྱི་རང་ས་ཟིན་པ་དང༌། ཆེན་པོ་འོད་གསལ་གཉིས་མེད་དུ་འདྲེས་པའོ། ། ཞེས་གསུངས། དེའི་དོན་ནི། གཉིས་སྣང་ཕལ་ཆེར་དག་ནས་ཆེད་དུ་མཉམ་པར་བཞག་ནས་བསྒོམ་མ་དགོས། དྲན་པས་བཟུང་མ་དགོས་པར་སྣང་བ་ཐམས་ཅད་སྒོམ་དུ་ཤར་ནས་བསྒོམ་བྱ་སྒོམ་བྱེད་དང་བྲལ་བར་གྱུར་ཀྱང༌།
སྒྱུ་མ་ལྟ་བུའི་ཉམས་མྱོང་གི་འཛིན་པ་ཅུང་ཟད་ཙམ་ཡོད་པའི་བར་ལ་སྒོམ་མེད་ཆུང་ངུ་ཞེས་བཞེད། དེ་ནས་སྒྱུ་མ་ལྟ་བུའི་གཉིས་སྣང་ཕྲ་མོ་ཞིག་ཡོད་ལ། དེ་རང་གསལ་དུ་འཆར་བ་ལ་སྒོམ་མེད་འབྲིང་པོ་ཞེས་བཞེད། མཐར་རྣམ་ཤེས་ཀྱི་ཆ་ཕྲ་མོ་དེ་ཡང་དག་ནས་ལམ་འོད་གསལ་དང་འབྲས་བུའི་འོད་གསལ་གཉིས་དབྱེར་མེད་དུ་འདྲེས་ཏེ་ཡེ་ཤེས་ཀྱི་ཀློང་འབྱམས་འབའ་ཞིག་ཏུ་གྱུར་ཅིང༌། རང་དོན་ཆོས་ཀྱི་སྐུར་བྱང་ཆུབ་ནས་གཞན་དོན་དུ་གཟུགས་སྐུ་སྣང་བ་གང་འདུལ་དུ་ཤར་ཏེ། འཁོར་བ་ཇི་སྲིད་ཀྱི་བར་དུ་འགྲོ་དོན་འབད་མེད་ལྷུན་གྲུབ་ཏུ་འབྱུང་བ་ལ་སྒོམ་མེད་ཆེན་པོ་ཞེས་བཞེད་དོ། ། དེ་དག་ནི་སྒོམ་མེད་དངོས་ཏེ། རྗེ་རྒྱ་རས་ཀྱིས། སྒོམ་མེད་ཆེན་པོ་སངས་རྒྱས་ས། ། ཞེས་དང༌།
སྒོམ་མེད་ཆོས་སྐུའི་གདན་ས་ཡིན། ། ཞེས་གསུངས། དེ་ལས་གཞན་དུ་སྒོམ་ཉམས་ཁོར་ཡུག་ཏུ་སོང་བའི་སྒོམ་མེད་འདྲ་བ་ནི་རྩེ་གཅིག་གི་དུས་ནས་འབྱུང་བ་དང༌། བསྒོམ་བྱ་སྒོམ་བྱེད་དབྱེར་མེད་པའི་སྒོམ་མེད་ཙམ་ནི་སྤྲོས་བྲལ་གྱི་དུས་ནས་འབྱུང་བ་དང༌། ཅིར་སྣང་ཐམས་ཅད་སྒོམ་དུ་ཤར་ནས་མཉམ་རྗེས་མེད་པའི་སྒོམ་མེད་ཞིག་ནི་རོ་གཅིག་གི་དུས་ནས་འབྱུང་བ་སྟེ། དེ་རྣམས་ལ་བཏགས་པ་བ་ཉམས་ཀྱི་སྒོམ་མེད་ཅེས་བྱ་ཚུལ། རྗེ་དེས། ཕལ་ཆེར་སྒོམ་མེད་བཏགས་པར་སོང༌། ། ཞེས་སོ། ། ཆོས་རྗེ་འབྲུག་པའི་གསུང་རྒྱུན་རྣལ་འབྱོར་བཞིའི་ཕྲ་ཞིབ་ལས།
རྣལ་འབྱོར་བཞི་པོ་རེ་རེ་ལ་ཡང་བཞི་བཞིར་དབྱེ་བས་བཅུ་དྲུག་ཏུ་འགྱུར་བའི་ཚུལ་ནི། ཀུན་མཁྱེན་པདྨ་དཀར་པོས། ཇི་སྐད་བཤད་པའི་རྣལ་འབྱོར་བཞི། ། ཡོན་ཏན་ཉིད་ཀྱི་རྗེས་འགྲོ་བས། ། རྣམ་བཞི་རེ་རེའི་དབྱེ་བ་ཡང༌། བཞི་བཞི་བཅུ་དྲུག་དག་ཏུ་གནས། ། ཞེས་གསུངས། དེའི་དོན་ཡང༌། གོང་དུ་བཤད་པའི་རྣལ་འབྱོར་བཞི་དང་ཡོན་ཏན་ཆ་འདྲ་བའི་སྒོ་ནས། རྣལ་འབྱོར་བཞི་ཚན་རེ་རེ་ལ་ཡང་ནང་གསེས་སུ་བཞི་བཞིར་དབྱེ་བར་མཛད་པ་སྟེ།
དེ་ལས་རྩེ་གཅིག་གི་རྩེ་གཅིག་ནི། རྣམ་གཡེང་གི་རྟོག་པ་ཞི་བའི་ངང་དུ་རྩེ་གཅིག་ཏུ་གནས་པ་དེ་ལ་བཞེད། རྩེ་གཅིག་གི་སྤྲོས་བྲལ་ནི། གནས་པ་དེའི་ངོས་ནས་མཚན་མའི་སྤྲོས་པ་མི་དམིགས་པ་དེ་ལ་བཞེད། རྩེ་གཅིག་གི་རོ་གཅིག་ནི། ངོ་བོ་མི་རྟོག་པ་དང་རྣམ་པ་བདེ་བ་དང་གསལ་བ་དེ་ལ། ཉམས་ཀྱི་བདེ་གསལ་མི་རྟོག་པ་གསུམ་རོ་གཅིག་ཏུ་འདྲེས་པ་དེ་ལ་བཞེད། རྩེ་གཅིག་གི་སྒོམ་མེད་ནི། དེ་ལ་བརྟན་པ་ཐོབ་ནས་ཉིན་མཚན་ཁོར་ཡུག་ཏུ་སོང་བ་དེ་ལ་བཞེད་དོ། ། སྤྲོས་བྲལ་གྱི་རྩེ་གཅིག་ནི།
གང་ཤར་གྱི་ངོ་བོ་ལ་ཡང་དག་གི་དྲན་པ་མ་ཡེངས་པར་རྩེ་གཅིག་ཏུ་ལྟ་བ་དེ་ལ་བཞེད། སྤྲོས་བྲལ་གྱི་སྤྲོས་བྲལ་ནི། བལྟས་པའི་ཚེ་ན་སྤྲོས་པའི་མཐའ་གང་དུ་ཡང་མ་གྲུབ་པ་དེ་ལ་བཞེད། སྤྲོས་བྲལ་གྱི་རོ་གཅིག་ནི། ཐམས་ཅད་སྟོང་པ་ཉིད་ཀྱི་ངང་དུ་རོ་གཅིག་པ་དེ་ལ་བཞེད། སྤྲོས་བྲལ་གྱི་སྒོམ་མེད་ནི། དེ་ལ་བརྟན་པ་ཐོབ་ནས་ཉིན་མཚན་ཁོར་ཡུག་ཏུ་སོང་བ་དེ་ལ་བཞེད་དོ། ། རོ་གཅིག་གི་རྩེ་གཅིག་ནི། སྣང་གྲགས་ཀྱི་ཆོས་ཐམས་ཅད་མཉམ་པ་ཉིད་ཀྱི་ངང་དུ་སྒྲོ་འདོགས་ཆོད་པ་དེ་ལ་བཞེད། རོ་གཅིག་གི་སྤྲོས་བྲལ་ནི།
ཐ་དད་དམ་གཉིས་སུ་འཛིན་པའི་སྤྲོས་པ་ཐམས་ཅད་མཉམ་ཉིད་དེའི་ངང་དུ་འབྲལ་བ་མེད་པ་དེ་ལ་བཞེད། རོ་གཅིག་གི་རོ་གཅིག་ནི། མཉམ་པ་ཉིད་དེས་ཆོས་ཐམས་ཅད་ལ་ལོངས་སྤྱོད་པའམ། འཇུག་པའམ། ཐམས་ཅད་ལ་ཁྱབ་པར་རོལ་པ་དེ་ལ་བཞེད། རོ་གཅིག་གི་སྒོམ་མེད་ནི། དེ་ལ་བརྟན་པ་ཐོབ་ནས་ཉིན་མཚན་ཁོར་ཡུག་ཏུ་སོང་བ་དེ་ལ་བཞེད་དོ། ། སྒོམ་མེད་ཀྱི་རྩེ་གཅིག་ནི། བསྒོམ་བྱ་སྒོམ་བྱེད་དང་བྲལ་བའི་ངང་ལ་རྩེ་གཅིག་ཏུ་མཉམ་པར་བཞག་པ་དེ་ལ་བཞེད། སྒོམ་མེད་ཀྱི་སྤྲོས་བྲལ་ནི།
བློ་ལས་འདས་ཏེ་བློའི་སྤྲོས་པ་ཐམས་ཅད་ལས་གྲོལ་བ་དེ་ལ་བཞེད། སྒོམ་མེད་ཀྱི་རོ་གཅིག་ནི། སྲིད་པ་དང་ཞི་བ་ཐམས་ཅད་སྒོམ་མེད་དེའི་དབྱིངས་སུ་རོ་གཅིག་པ་དེ་ལས་དབྱེ་རྒྱུ་རྡུལ་ཙམ་ཡང་མེད་པ་དེ་ལ་བཞེད། སྒོམ་མེད་ཀྱི་སྒོམ་མེད་ནི། དེ་ལ་བརྟན་པ་ཐོབ་པ་ཞིག་སྟེ། རོ་གཅིག་མན་ཆད་ཀྱི་བརྟན་པ་ཐོབ་པ་ནི་གནས་སྐབས་ཀྱི་མཉམ་རྗེས་འདྲེས་པ་དང༌། སྒོམ་མེད་ཀྱི་བརྟན་པ་ཐོབ་པ་ནི། མཐར་ཐུག་གི་མཉམ་རྗེས་འདྲེས་པའོ། ། དཔེར་ན་བསྐྱེད་རིམ་ལ་བརྟན་པ་ཐོབ་པ་དང་རྫོགས་རིམ་ལ་བརྟན་པ་ཐོབ་པ་ལྟ་བུའོ། ། ཞེས་བཞེད་པར་མཛད་དོ། །
ཡང་རྣལ་འབྱོར་བཞི་པོ་རེ་རེ་ལ་ཡང་དྲུག་དྲུག་ཏུ་དབྱེ་བས་ཉི་ཤུ་རྩ་བཞིར་འགྱུར་ཚུལ་ཡང༌། ཀུན་མཁྱེན་པདྨ་དཀར་པོས། ངོ་མཐོང་རྣམ་རྟོག་སྒོམ་དུ་ཤར། ། རྩལ་རྫོགས་ཡོན་ཏན་སྐྱེས་པ་དང༌། ། ཀུན་རྫོབ་བྱན་ཚུད་གཟུགས་ཀྱི་སྐུའི། ། ས་བོན་ཐེབས་དང་མ་ཐེབས་དབྱེ། ། ཞེས་གསུངས། དེའི་དོན་ཡང་རྣལ་འབྱོར་བཞི་པོ་ལ་ཆུང་འབྲིང་ཆེན་པོའི་དབྱེ་བས། ངོ་བོ་མཐོང་མ་མཐོང༌། རྣམ་རྟོག་སྒོམ་དུ་ཤར་མ་ཤར།
རྩལ་རྫོགས་མ་རྫོགས། ཡོན་ཏན་རྒྱུད་ལ་སྐྱེས་མ་སྐྱེས། ཀུན་རྫོབ་ལ་རང་བྱན་ཚུད་མ་ཚུད། གཟུགས་སྐུའི་ས་བོན་ཐེབས་མ་ཐེབས་ཀྱི་ཕྲ་ཞིབ་འབྱེད་པར་མཛད་པའོ། ། དེ་དག་ལ་བརྟེན་ནས་དཔལ་འབྲུག་པའི་རིང་ལུགས་འཛིན་པ་རབས་ནས་རབས་སུ་བྱོན་པ་རྣམས་ཀྱིས་མཛད་པའི་རྣལ་འབྱོར་བཞིའི་གཞུང་དབྱེ་གསུང་འགྲོས་ཞལ་གདམས་ཀྱི་སྐོར་ཇི་སྙེད་ཅིག་བཞུགས་པ་རྣམས་ལས་གསུངས་པའི་ཟབ་གནད་ཀྱང་སྨོས་ཀྱིས་མི་ལང་ངོ༌། ། གཞན་ཡང་ས་ལམ་བགྲོད་ཚུལ་ནི། ཆོས་དང་གང་ཟག་གཉིས་ཀ་ཕྱག་རྒྱ་ཆེན་པོར་སོང་བ་ལྟ་ཐོག་ནས་སྒོམ་པ་འཚོལ་བའི་ལུགས་ལ། ས་ལམ་སྤང་རྟོགས་ཀྱི་ཡོན་ཏན་ཐམས་ཅད་ཅིག་ཅར་དུ་རྫོགས་པ་ཡིན་ཏེ། གྲུབ་ཆེན་ཏིལླི་པས་དཔལ་ནཱ་རོ་པར་གཉུག་མ་ཆིག་ཆོད་དུ་ངོ་སྤྲོད་དེ་བསྒོམས་པས་སྤང་གཉེན་རང་གྲོལ་དུ་དག་ནས་ས་ལམ་ཆིག་རྫོགས་ཡེ་གྲོལ་དུ་སོང་བ་ལྟ་བུའོ། ། དེས་ན་རྗེ་ཞང་གིས།
ཕྱག་རྒྱ་ཆེན་པོ་ཆིག་ཆོད་ལ། ། རྨོངས་པས་ས་ལམ་བརྩི་བ་འཁྲུལ། ། ཞེས་གསུངས། ཆོས་ཕྱག་རྒྱ་ཆེན་པོ་ཡིན་ཡང་གང་ཟག་དེ་ལྟར་མ་སོང་བ་སྒོམ་ཐོག་ནས་ལྟ་བ་འཚོལ་བའི་ལུགས་ལ། ས་ལམ་སྤང་རྟོགས་ཀྱི་ཡོན་ཏན་ཟླ་བ་ཡར་གྱི་ངོ་བཞིན་རིམ་གྱིས་རྫོགས་དགོས་པ་ཡིན་པས། དེས་ན་མཚན་ཉིད་ཐེག་པའི་རྗོད་བྱེད་ས་བཅུ་ལམ་ལྔའི་གོ་དོན་ལྷོངས་དགོས་པ་བྱུང༌། དེ་མ་ལྷོངས་ན་བརྗོད་བྱའི་དོན་ལ་རྨོངས་པར་འགྱུར་བའི་ཕྱིར། འདིར་ས་བཅུ་ལམ་ལྔ་དང་རྣལ་འབྱོར་བཞི་པོ་རིམ་གྱིས་ལྟོ་སྦྱར་ཚུལ་གསུངས་ཏེ། རྗེ་ཞང་གིས། འོན་ཀྱང་རྨོངས་པ་དགའ་བའི་ཕྱིར། །
མཚན་ཉིད་ཐེག་པའི་ས་ལམ་རྣམས། འདིར་ཡང་དོད་པོ་བརྩི་བར་བྱ། ། ཞེས་སོགས་དང༌། ཆོས་རྗེ་འབྲུག་པས། ས་སོགས་ལམ་ལ་དགོས་མེད་ཀྱང༌། ། འོན་ཀྱང་བསྟན་ན་འདི་ལྟར་འདོད། ། མཎྜལ་འབུལ་བ་ཚོགས་ཀྱི་ལམ། ། ཉམས་མྱོང་སྐྱེས་པ་སྦྱོར་བའི་ལམ། ། སྤྲོས་དང་བྲལ་བ་མཐོང་བའི་ལམ། ། རྟོགས་པ་སྐྱེས་པ་སྒོམ་པའི་ལམ། །
རོ་གཅིག་པ་ནི་ས་བརྒྱད་པ། ། སྒོམ་མེད་བཅུ་གཅིག་མཐར་ཕྱིན་ལམ། ། ཞེས་སོགས་དང༌། ཡང་ཇི་སྐད་དུ། ། སྔོན་འགྲོ་ཚོགས་ལམ་རྩེ་གཅིག་ནི། ། སྦྱོར་བའི་ལམ་སྟེ་འཇིག་རྟེན་པ། ། སྤྲོས་བྲལ་ཆུང་ངུ་མཐོང་བའི་ལམ། ། འབྲིང་ནས་རོ་གཅིག་ཆེན་པོའི་བར། ། མ་དག་ས་བདུན་སྒོམ་མེད་ཀྱི། ། དང་པོ་གསུམ་པོ་དག་པའི་ས། །
མཐའ་མ་ཉག་གཅིག་སངས་རྒྱས་ཏེ། ། རྣལ་འབྱོར་བཞིར་དབྱེའི་དང་པོ་ནས། ། བཞི་ཡན་རྩེ་གཅིག་སྤྲོས་བྲལ་ནི། ། ལྔ་དྲུག་ཁོ་ན་ལྷག་མ་ལས། ། མཐའ་མ་མ་གཏོགས་རོ་གཅིག་གོ ། བཅུ་གཉིས་དབྱེ་ན་དང་པོ་གཉིས། ། ཆུང་ངུ་འབྲིང་དང་ཆེན་པོ་དང༌། ། ལྔ་དྲུག་ཆུང་ངུ་བདུན་པ་ནི། ། འབྲིང་པོ་བརྒྱད་པ་ཆེན་པོ་དང༌། ། དགུ་པ་ཆུང་ངུ་བཅུ་པ་འབྲིང༌། །
བཅུ་གཅིག་བཅུ་གཉིས་ཆེན་པོ་དང༌། ། བཅུ་གསུམ་ཆུང་ངུ་བཅུ་བཞི་དང༌། ། བཅོ་ལྔ་འབྲིང་སྟེ་མཐའ་མ་ནི། ། ཆེན་པོར་གསལ་བར་ཤོག་ཁྲར་ལྟོས། ། གོང་མའི་གསུང་དང་མཐུན་ན་ལོངས། ། མི་མཐུན་རིང་དུ་དོར་བར་བྱོས། ། སྔོན་འགྲོའི་ཆོས་ཐམས་ཅད་ རྩེ་གཅིག་གི་རྣལ་འབྱོར་ སྤྲོས་བྲལ་གྱི་རྣལ་འབྱོར་ རོ་གཅིག་གི་རྣལ་འབྱོར་ སྒོམ་མེད་ཀྱི་རྣལ་འབྱོར་ ཚོགས་ལམ་ སྦྱོར་ལམ་ མཐོང་ལམ་ སྒོམ་ལམ་ མི་སློབ་པའི་ལམ་ ༡ རྩེ་གཅིག་གི་རྩེ་གཅིག ། ཆུང་ངུ་ སྦྱོར་ལམ་དྲོད་ ༥ སྤྲོས་བྲལ་གྱི་རྩེ་གཅིག ། ཆུང་ངུ༌། མཐོང་ལཾ་ས་དང་པོའི་མཉམ་བཞག་གི་ཡེ་ཤེས་ ༩ རོ་གཅིག་གི་རྩེ་གཅིག །
ཆུང་ངུ༌། སྒོམ་ལམ་ས་བཞི་པ་ ༡༣ སྒོམ་མེད་ཀྱི་རྩེ་གཅིག ། ཆུང་ངུ༌། སྒོམ་ལམ་ས་བརྒྱད་པ་ ༢ རྩེ་གཅིག་གི་སྤྲོས་བྲལ། ཆུང་ངུ༌། སྦྱོར་ལམ་རྩེ་མོ་ ༦ སྤྲོས་བྲལ་གྱི་སྤྲོས་བྲལ། ཆུང་ངུ༌། མཐོང་ལཾ་ས་དང་པོའི་རྗེས་ཐོབ་ཀྱི་ཡེ་ཤེས་ ༡༠ རོ་གཅིག་གི་སྤྲོས་བྲལ། འབྲིང་པོ། སྒོམ་ལམ་ས་ལྔ་པ་ ༡༤ སྒོམ་མེད་ཀྱི་སྤྲོས་བྲལ།
འབྲིང་པོ། སྒོམ་ལམ་ས་དགུ་པ་ ༣ རྩེ་གཅིག་གི་རོ་གཅིག ། འབྲིང་པོ། སྦྱོར་ལམ་བཟོད་པ་ ༧ སྤྲོས་བྲལ་གྱི་རོ་གཅིག ། འབྲིང་པོ། སྒོམ་ལམ་ས་གཉིས་པ་ ༡༡ རོ་གཅིག་གི་རོ་གཅིག ། ཆེན་པོ། སྒོམ་ལམ་ས་དྲུག་པ་ ༡༥ སྒོམ་མེད་ཀྱི་རོ་གཅིག ། འབྲིང་པོ། སྒོམ་ལམ་ས་བཅུ་པ་ ༤ རྩེ་གཅིག་གི་སྒོམ་མེད།
ཆེན་པོ། སྦྱོར་ལམ་ཆོས་མཆོག ༨ སྤྲོས་བྲལ་གྱི་སྒོམ་མེད། ཆེན་པོ། སྒོམ་ལམ་ས་གསུམ་པ་ ༡༢ རོ་གཅིག་གི་སྒོམ་མེད། ཆེན་པོ། སྒོམ་ལམ་ས་བདུན་པ་ ༡༦ སྒོམ་མེད་ཀྱི་སྒོམ་མེད། ཆེན་པོ། མི་སློབ་ལམ་སངས་རྒྱས་ཀྱི་ས། དེ་དག་གི་རྣམ་བཞག་དཔྱིས་ཕྱིན་པར་ནི།
འདིར་རྗོད་བྱེད་ཀྱི་ཚིག་ཉུང་ངུས་བཀྲལ་བར་བྱེད་མི་ནུས་པས། དཔལ་འབྲུག་པ་ཡབ་སྲས་བརྒྱུད་པའི་གསུང་རབ་ལས་ཤེས་པར་བྱའོ། ། དེས་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་དངོས་གཞིའི་ཁྲིད་ཟིན་གྱི་དགོངས་དོན་མདོ་ཙམ་བཤད་ཟིན་ཏོ། ། སླར་སྨྲས་པ། ཨོཾ་སྭ་སྟི། ཟུང་འཇུག་ཆེན་པོའི་མཁའ་ལ་གནས་བཅས་ཏེ། ། ངེས་གསང་གདམས་པའི་རྔ་སྒྲ་ཅི་ཡང་གིས། ། འགྲོ་ཀུན་གཉིད་ལས་སློང་པའི་ཆོ་ག་མཁན། ། འབྲུག་ཆེན་ངག་དབང་ནོར་བུ་སྤྱི་བོར་མཆོད། ། གང་དེའི་ཁྲིད་གཞུང་དགོངས་དོན་ས་འོག་གཏེར། །
བདག་འདྲ་བྱིས་བློའི་མིག་གི་མ་མཐོང་བཞིན། ། ཚིག་འབྲུའི་དབྱིག་འཛིན་ཁུང་བུར་བྲུས་པའི་འབྲས། ནོངས་པའི་རྡུལ་གྱིས་རང་རྒྱུད་སྦགས་ལས་ཅི། ། འོན་ཀྱང་དམ་པས་བཏང་བའི་གྲོགས་དག་གིས། ། བསྐུལ་ངག་དབྱུག་གུས་ལན་བརྒྱར་བསྣུན་པའི་མཐུས། ། སྦུབས་སྟོང་རྔ་གོག་རང་མཚང་འབྱིན་པའི་སྒྲ། ། སྒྲོག་པའི་ཉེས་ཚོགས་འཁོར་ལོའི་མགོན་ལ་བཤགས། ། འདིར་འབད་ཀྱིས་མཚོན་དགེ་ཚོགས་ཟླ་བའི་ཆུས། ། འགྲོ་ཀུན་སྙིགས་ལྔའི་ཚ་གདུང་ཡོངས་བཅིལ་ནས། ། རྫོགས་ལྡན་ཀུ་མུད་གསར་དུ་བཞད་པའི་ནང༌། །
ཐུབ་བསྟན་ཟིལ་མངར་དར་རྒྱས་ཡུན་གནས་ཤོག ། ལྷག་པར་དགོངས་བརྒྱུད་གདམས་པའི་གྲུ་ཆར་འདིས། ། འགྲོ་ཀུན་གནས་རིགས་ས་བོན་བརླན་པའི་མོད། ། རྒྱས་འགྱུར་མྱུ་གུ་ཅིག་ཅར་བསྐྱེད་བསྲིངས་ནས། ། སྐུ་བཞིའི་འབྲས་སྨིན་དོན་གཉིས་ལྷུན་གྲུབ་ཤོག ། ཅེས་པ་འདིའང༌། དོན་གྱི་སླད་དུ་མཚན་ནས་སྨོས་ན། བཀའ་དྲིན་གསུམ་ལྡན་ངག་དབང་བསྟན་འཛིན་རྒྱ་མཚོ་གཙོ་བོར་གྱུར་པའི་དཔལ་མགོན་བླ་མ་དུ་མའི་ཞལ་སྔ་ནས། ། ཕྱག་རྒྱ་ཆེན་པོའི་ཟབ་ཁྲིད་རྒྱས་བསྡུས་ཅི་ཡང་སྩལ་བ་ཐོས་པས་གློ་བ་དགའ་ཙམ་མ་གཏོགས། གཤིས་སྐྱེ་མེད་ལ་བརྟན་པ་མ་ཐོབ་ཅིང་གདངས་འགག་མེད་ཉམས་རྩལ་མ་སྦྱང་པས།
སྒོམ་ཉམས་ཀྱི་ཡོན་ཏན་རྡུལ་ཕྲན་ཙམ་ཡང་མེད་པའི་དྲེད་པོ་ཕྱིར་ལྡིར་ནང་སྟོང་བདག་ལྟ་བུས། ཀུན་མཁྱེན་འབྲུག་པའི་ཕྱག་ཆེན་དངོས་གཞིའི་ཟིན་ཐུན་གྱི་དགོངས་དོན་ཟབ་མོ་གོ་ཡུལ་འུད་གོག་འཐག་པའི་འཆད་རྩོམ་བགྱིར་མི་རུང་མོད། འོན་ཀྱང་རང་མཉམ་བློ་རྟུལ་དུ་མས་ཡང་ནས་ཡང་དུ་བསྐུལ་བའི་རེ་སྐོང་ཙམ་དུ། སྒྲུབ་བརྒྱུད་གོང་མའི་གསུང་རབ་དང་བླ་མའི་མན་ངག་ལ་བརྟེན་ནས་ཤཱཀྱའི་དགེ་སློང་སྤོང་བའི་བརྟུལ་ཞུགས་ཅན་ཡོན་ཏན་འོད་དམ་བསྟན་འཛིན་དོན་ཀུན་གྲུབ་པའི་སྡེས་རང་ལོ་ཞེ་དགུའི་ཐོག་ཏུ་སོན་པ་ཉལ་འགྲོའི་ཁམས་ལྡན་ཁྱུ་མཆོག་གི་ལོ། སྒྲུབ་སྡེ་ངེས་དོན་དགའ་ཚལ་གྱི་ཡང་དབེན་འོད་གསལ་ཆོས་གླིང་དུ་བྲིས་པ་དགེ་ལེགས་སུ་གྱུར་ཅིག།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
