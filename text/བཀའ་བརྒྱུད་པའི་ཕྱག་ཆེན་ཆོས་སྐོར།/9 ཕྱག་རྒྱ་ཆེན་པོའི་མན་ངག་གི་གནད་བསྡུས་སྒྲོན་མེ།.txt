བཀའ་བརྒྱུད་པའི་ཕྱག་ཆེན་ཆོས་སྐོར།
པོད ༩
ཕྱག་རྒྱ་ཆེན་པོའི་མན་ངག་གི་གནད་བསྡུས་སྒྲོན་མེ།
༄༅། །ཕྱག་རྒྱ་ཆེན་པོའི་མན་ངག་གི་གནད་བསྡུས་སྒྲོན་མེ་ཞེས་བྱ་བ་བཞུགས་སོ། ། "$ ན་མོ་མཧཱ་མུ་དྲཱ་ཡ། ཀུན་ལ་ཁྱབ་ཅིང་གདལ་བ་ཆོས་ཀྱི་སྐུ། ། རང་རིག་གདོད་མའི་སེམས་དང་དབྱེར་མེད་པར། ། སྟོན་མཛད་འགྲོ་བའི་བླ་མ་རྡོ་རྗེ་འཆང༌། ། ངག་དབང་བཟང་པོས་དེང་འདིར་བདེ་ལེགས་མཛོད། ། དད་བརྩོན་ཤེས་རབ་ནམ་མཁའི་ཁྱོན་ཡངས་པར། ། ཐུབ་བསྟན་ཉིན་མོར་བྱེད་པའི་དཀྱིལ་འཁོར་ནི། ། བག་ཡོད་དྲན་པའི་རྟ་ལྗང་གིས་དྲངས་ཚེ། ། ཀུན་རྨོངས་མུན་པའི་དཔུང་ཚོགས་ག་ཤེད་བྲོས། །
བཅོས་མའི་དམིགས་གཏད་ལྕགས་ཀྱུས་རིག་པའི་རྩལ། ། ཡང་ཡང་འགུགས་པའི་ངལ་བས་ཅི་ཞིག་བཏུབ། ། རང་བབས་གཉུག་མའི་རང་འགྲོས་འདི་ཁོ་ནས། ། འཆིང་གྲོལ་མེད་པའི་ལམ་བཟང་དབྱེ་བར་བྱ། ། ཐུབ་པ་ཆེན་པོའི་གསུང་རབ་དགོངས་འགྲེལ་བཅས། ། མཐའ་དྲུག་ཚུལ་བཞིས་དངོས་བརྒྱུད་འཆད་ཚུལ་རྣམས། ། ཕྱག་རྒྱ་ཆེན་པོ་རྟོགས་པའི་ཐབས་སུ་གཅིག ། འདིར་ནི་གཅེར་མཐོང་མངོན་སུམ་ཉིད་དུའོ། ། གཞི་ལམ་འབྲས་བུའི་ཕྱག་ཆེན་རྣལ་འབྱོར་བཞིས། ། འཆད་པ་སྒྲུབ་བརྒྱུད་འདི་ཡི་བཀའ་སྲོལ་ཏེ། །
མ་བསླད་མི་གནས་མི་འགལ་མི་དམིགས་པ། ། གཞི་ལ་གནས་པའི་རྣལ་འབྱོར་རྣམ་བཞིའོ། ། ཡེ་དག་ཡེ་རྫོགས་སེམས་ཀྱི་རང་བཞིན་འདིར། ། དྲི་མ་བསལ་དང་དྲི་མེད་བཞག་རྒྱུ་ཞིག ། མེད་ཕྱིར་གང་གིས་མ་བསླད་བཅིངས་གྲོལ་མེད། ། གཉིས་བརྗོད་མཐའ་བྲལ་བསམ་བརྗོད་ཡུལ་མི་གནས། ། གང་ཡང་མིན་ཀྱང་གང་དང་མི་འགལ་བར། ། ཇི་སྙེད་ཆོས་ཀྱི་རྗེས་སུ་འཇུག་ལྡོག་མཁན། ། ཇི་བཞིན་བརྗོད་པ་རྒྱལ་བའང་ཚིག་གིས་དབུལ། ། དཔེ་བྲལ་མི་དམིགས་ཆོས་འདི་ངོ་མཚར་ཆེ། །
གཤིས་ལ་སངས་རྒྱས་སེམས་ཅན་རྣམ་དབྱེ་མེད། ། འཁོར་བར་འཁྱམ་མེད་མྱང་འདས་ཐོབ་མཁན་མེད། ། སུ་ཡང་མ་བཅིངས་སུ་ཡང་གྲོལ་བ་མེད། ། དགེ་བས་མ་ཕན་སྡིག་པས་གནོད་པ་མེད། ། དེ་ལྟར་ལགས་ཀྱང་རྨོངས་པ་གློ་བུར་བས། ། འཁྲུལ་མཁན་མེད་པའི་འཁྲུལ་པ་འདི་ལྟར་བཟོས། ། རང་གི་རང་བཅིངས་སྲིན་བུའི་ཁ་ཆུ་བཞིན། ། རང་གིས་རང་གྲོལ་སྦྲུལ་གྱི་མདུད་པ་བཞིན། ། རང་གིས་རང་སྟོར་རྒན་པོའི་ཐ་གུ་བཞིན། ། མེད་ལ་ཡོད་འཁྲུལ་ཡོད་ལ་མེད་འཁྲུལ་ནས།
འཁོར་བའི་འཁོར་ལོ་འདི་ནི་དྲག་ཏུ་འཁོར། ། སྐྱིད་སྡུག་ཉིན་མཚན་གཉིས་པོ་རེས་ཀྱིས་སྤྱོད། ། སྨིག་རྒྱུ་ཆུ་བོས་རི་དྭགས་སྐོམ་དྲིར་བསད། ། བྱེ་མའི་ཁང་བུས་བྱིས་པ་ཨ་ཐང་བཅད། ། རང་གི་མགོ་བོ་རང་གིས་ལན་བརྒྱར་བསྐོར། ། ད་གདོད་དེ་དེར་མ་འཛིན་རང་སོར་ཞོག ། དེ་ཕྱིར་འཁོར་དང་མྱ་ངན་འདས་པ་ཞེས། ། དམིགས་སུ་མེད་ཀྱང་ཀུན་རྫོབ་རྫུན་ནང་དུ། ། རྨི་ལམ་སྐྱེས་བུས་རྨི་ལམ་ཆུ་བརྒལ་བཞིན། ། ཉམས་སུ་ལེན་པའི་ལག་ལེན་འདི་ལ་འབད། །
ལས་དང་སྐལ་བ་མཐུན་པའི་བླ་མ་ལས། ། སྙིང་པོར་དྲིལ་བའི་མན་ངག་གནད་ཐོབ་ནས། ། འདུ་འཛིས་དབེན་པའི་རི་ཁྲོད་བས་མཐར་རུ། ། མི་རྟོག་སྐྱེ་མེད་གཉིས་མེད་བསམ་མི་ཁྱབ། ། རྣལ་འབྱོར་བཞི་པོ་འདི་ལ་རིམ་བཞིན་བསླབ། ། འགྱུ་བ་དགག་བྱ་གནས་པ་བསྒྲུབ་བྱ་ཞེས། ། མི་རྟོག་རང་བབས་ངང་ནས་དྲན་ཤེས་ཀྱི། ། མེལ་ཚེ་རྒྱང་སོར་འཛུགས་ལ་མན་ངག་ཡིན། ། གང་ལས་སྐྱེས་དང་གར་གནས་གང་དུ་འགག ། དཔྱད་པས་མ་རྙེད་པ་ན་དཔྱོད་པ་པོའང༌། །
ཤིང་གཉིས་དྲུད་ལས་སྐྱེས་པའི་མེ་བཞིན་དུ། ། སྐྱེ་བའི་རང་བཞིན་མེད་པ་ཉིད་དུ་རྟོགས། ། སྣ་ཚོགས་སྣང་ཡང་གཅིག་པུ་དུ་མའི་ཉམས། ། རང་སེམས་འགག་པ་མེད་པའི་རང་རྩལ་ཏེ། ། རྣམ་ཀུན་མཆོག་དང་ལྡན་པའི་ཀློང་ཡངས་སུ། ། གཉིས་མེད་སྒྱུ་མ་ཆེན་པོའི་གར་བྱོས་ཤིག ། བསྒོམ་བྱ་སྒོམ་བྱེད་ལ་སོགས་གཉིས་ཆོས་ཀྱི། ། བར་ལག་དེ་ནི་རང་བཞིན་ཤེས་པས་སྒྱེལ། ། བསམ་གྱིས་མི་ཁྱབ་གཉུག་མའི་རྒྱ་མཚོ་ཆེར། ། འཁོར་འདས་ཆོས་ཀུན་སྐྱུར་དང་སྒོམ་ཆེན་པ། །
དེ་དེའི་མྱོང་བ་འཆར་ཚུལ་འདི་ཡིན་ཏེ། ། བཟུང་དྲན་སྟོབས་སུ་གྱུར་པས་གནས་ཐོག་དེར། ། འགྱུ་བ་ཕྲ་རགས་རིག་འཕྲལ་གནས་པར་ཁུགས། ། གནས་འགྱུ་བར་འགྱེལ་རྩེ་གཅིག་རྣལ་འབྱོར་ཟེར། ། འགག་མེད་རྟོག་པར་འགྱུ་བ་གནས་ལུགས་སྒོ། ། རང་ངོ་ཤེས་པའི་གནད་ཀྱིས་རང་སར་གྲོལ། ། གཞི་རྩ་བྲལ་བའི་གནད་ཀྱིས་རང་རིག་པ། ། འཁྲུལ་གྲོལ་བར་འགྱེལ་སྤྲོས་བྲལ་རྣལ་འབྱོར་ཟེར། ། ཆུ་རླབས་ཆུ་བཞིན་ཡུལ་སྣང་གནས་ལུགས་ཀྱི། ། རང་འོད་ཉིད་ཕྱིར་བདེན་པར་ཅི་སྟེ་གྲུབ། །
ཡུལ་ཐོག་རང་ཞལ་ལྟ་བའི་གནད་ཤེས་ན། ། སྣང་སེམས་བར་འགྱེལ་རོ་གཅིག་རྣལ་འབྱོར་ཟེར། ། འདག་བྱའི་དྲི་མ་ཟད་པས་འདག་བྱེད་ཀྱི། ། གཉེན་པོའི་རྩོལ་བའང་དེ་བཞིན་ཉིད་དུ་ཟད། ། ལམ་གྱི་འཇུག་པ་ཆད་ནས་གཞི་ཐོག་སླེབ། ། མཉམ་རྗེས་བར་ལག་མེད་དེ་སྒོམ་མེད་ལོ། ། དེ་དེའི་རྣལ་འབྱོར་བཞི་པོ་རེ་རེར་ཡང༌། ། བརྟན་པ་མ་ཐོབ་པ་དང་ཅུང་ཟད་ཐོབ། ། ཤིན་ཏུ་ཐོབ་པའི་རིམ་པས་ཆུང་འབྲིང་ཆེའི། ། རྣམ་གཞག་བཅུ་གཉིས་དག་གིས་སྤུ་རིས་འབྱེད། །
དེ་དག་ཡོན་ཏན་ཉིད་ཀྱི་རྗེས་འགྲོའི་ཕྱིར། ། རེ་རེ་ནང་གསེས་དབྱེ་བས་བཞི་བཞི་རུ། ། ལུང་རིགས་མྱོང་བ་རྟོགས་པས་ཕྱེ་བ་ཞིག མཁས་དབང་གྲུབ་པའི་དད་དཔོན་ཆེ་རྣམས་བཞེད། ། ངོ་མཐོང་རྣམ་རྟོག་སྒོམ་ཤར་རྩལ་རྫོགས་དང༌། ། ཡོན་ཏན་སྐྱེས་དང་ཀུན་རྫོབ་རང་བྱན་ཚུད། ། གཟུགས་སྐུའི་ས་བོན་ཐེབས་དང་དེ་དེ་མིན། རྣམ་པ་བཅུ་གཉིས་དབྱེ་བའང་གོང་མའི་སྲོལ། ། སྔོན་འགྲོ་ཚོགས་ལམ་རྩེ་གཅིག་སྦྱོར་བའི་ལམ། ། སྤྲོས་བྲལ་མཐོང་ལམ་རོ་གཅིག་སྒོམ་པའི་ལམ། །
སྒོམ་མེད་མི་སློབ་ལམ་དུ་འཆད་མོད་ཀྱི། ། འདི་ལའང་མཐའ་དཔྱད་འཕྲུལ་གྱི་སྒོ་གླེགས་དབྱེ། ། ཆོས་ཀྱི་དབྱིངས་ལས་གཡོ་མེད་རྩེ་གཅིག་སྟེ། ། བག་ཆགས་དང་བཅས་སྒྲིབ་པའི་སྤྲོས་པ་བྲལ། ། སྨོན་ལམ་དབང་གིས་གཞན་འདུལ་རོ་གཅིག་ཡིན། ། ཐོག་མཐའ་བྲལ་བའི་དོན་གྱིས་སྒོམ་དུ་མེད། ། དེ་ལྟར་གཞི་དང་ཉམས་ལེན་ཉམས་མྱོང་དང༌། ། དྲོད་རྟགས་འབྱེད་དང་འབྲས་བུ་མངོན་གྱུར་པའི། ། རྣལ་འབྱོར་བཞི་ཚན་ལྔ་པོས་ཕྱག་རྒྱ་ཆེའི། ། གནད་ཕལ་བཤད་ནས་སླར་ཡང་འདི་སྐད་སྨྲེང༌། །
དམ་པའི་དྲིན་ལས་བརྙེད་པའི་གནད་ལྡན་ན། ། གོལ་ཤོར་འཕྲང་ལ་རྡུགས་པའི་གོ་སྐབས་ཅི། ། བླུན་སྒོམ་ལོག་པའི་ལམ་ལས་བསྲུང་སླད་དུ། ། ངོས་འཛིན་སྐྱོན་གྱི་ཚེར་མ་འདི་ལྟར་འབྱིན། ། ཤོར་ས་བཞི་སྟེ་གཤིས་དང་ལམ་གཉེན་པོ། ། རྒྱས་འདེབས་ཤོར་བ་རེ་རེར་ཡེ་ཤོར་དང༌། ། འཕྲལ་དུ་ཤོར་བ་གཉིས་གཉིས་འབྱུང་དེ་ཡང༌། ། གོ་ཡུལ་འཆེལ་དང་ཉམས་མྱོང་འཁྲུལ་པའོ། ། སྟོང་དང་རྟེན་འབྱུང་དོན་གཅིག་རྣམ་ཀུན་གྱི། ། མཆོག་ལྡན་ཡིན་པར་མ་གོ་ལུང་རིགས་ཀྱིས། །
དཔྱད་པའི་མེད་དགག་ཙམ་དང་སྔགས་དོན་ལ། ། འཁྲུལ་པའི་སྟོང་རྐྱང་བློ་བཟོ་གཤིས་ཤོར་ཡིན། ། གཞི་འབྲས་དབྱེར་མེད་ནའང་ལམ་གསལ་བྱེད། ། འབྲས་བུ་བྲལ་འབྲས་ཡིན་ཚུལ་མ་རྟོགས་པས། ། སྟོང་ཉིད་ལམ་དུ་བྱས་ལས་ཆོས་སྐུ་ཞིག ། སྒུག་སྡོད་བྱེད་པའི་བློ་དེ་ལམ་ཤོར་ཡིན། ། སྤང་གཉེན་རྣམ་དབྱེར་མེད་པ་མ་གོ་བར། ། སྦྱིན་སོགས་དམིགས་བཅས་བསྒོམ་མཐར་གང་དང་གང༌། ། སྟོང་ཉིད་ཡིན་སྙམ་རི་བོ་གསེར་བསྒོམ་གྱིས། ། དེ་དེར་རྒྱ་ཡིས་འདེབས་རྣམས་ཡེ་ཤོར་བའི། །
སྟོང་ཉིད་སྙིང་རྗེར་ལོངས་པས་དང་པོ་སེལ། ། ཤར་གྲོལ་དུས་མཉམ་རྟོགས་པས་གཉིས་པ་འགོག ། སྤང་གཉེན་དབྱེར་མེད་གོ་བས་གསུམ་པ་དབྱུང༌། ། ཡིན་ལུགས་ཇི་བཞིན་ཤེས་པས་བཞི་པ་འབྱིན། ། གནས་ལུགས་ཡང་དག་མ་ཡིན་རྣམ་སྤྱི་ཙམ། ། དོན་དུ་བཟུང་བས་གཞན་ལ་སྨྲ་ཤེས་ཀྱང༌། ། རིག་ཐོག་ངེས་མ་འདྲོངས་པས་ཁང་སྟོང་ལ། ། སྒོ་ལྕགས་བཏབ་པས་གཤིས་ལ་འཕྲལ་ཤོར་ཡིན། ། སེམས་ངོ་ཅུང་ཟད་ཤེས་ཀྱང་གནས་འགྱུ་གཉིས། ། རང་སར་འཛིན་མེད་མ་གྲོལ་སོམ་ཉི་ཟ། །
ཐ་མལ་ཤེས་པས་མ་ཚིམ་བཅོས་ལྷད་ཀྱིས། ། ལྷན་པ་འདེབས་པ་ལམ་དུ་འཕྲལ་ཤོར་ཡིན། ། གནས་ལུགས་སྒོ་ཆེན་གདངས་ལས་འགྱུ་བའི་རླུང༌། ། ཡུལ་ཐོག་འཕྱོ་བ་རང་སར་ངོ་ཤེས་ཀྱི། ། ཡང་དག་དྲན་པར་མི་ལྡང་ལྕགས་ཀྱུ་བཞིན། ། འབད་པས་འགུགས་པ་གཉེན་པོར་འཕྲལ་ཤོར་ཡིན། ། སྒོམ་ལ་བདག་པོ་མེད་པས་དྲན་ཤེས་བཞིན། ། སྲོལ་དུ་མ་ཚུད་དྲེད་པོར་འཕྲལ་ཤོར་དང༌། ། རྗེས་སུ་མ་ཐོབ་རྣམ་རྟོག་བྲེ་ཡི་ཁ། ། སྒོམ་གྱིས་འགེངས་པ་བློ་ཆུང་འཕྲལ་ཤོར་གཉིས། །
བླ་མའི་དྲིན་གྱིས་མ་ནོར་ངོ་འཕྲོད་ནས། ། རང་མཚན་འཁྲུལ་པ་མེད་པའི་དྲན་པ་དང༌། ། ཤེས་བཞིན་བག་ཡོད་འཁར་བ་ལ་བརྟེན་ནས། ། ཤོར་ས་མེད་ཀྱི་ཐར་ལམ་དྲང་པོར་སྲོངས། ། བདེ་དང་གསལ་དང་མི་རྟོག་ལ་ཞེན་པས། ། འདོད་པའི་ཁམས་དང་གཟུགས་དང་གཟུགས་མེད་ཀྱི། ། ཁམས་སུ་གོལ་མོད་རང་བཞིན་ཡོངས་ཤེས་པའི། ། གནད་ལ་དྲིལ་བས་སྒོམ་གྱི་ཡང་རྩེར་ཁུགས། ། སྣང་དང་རྣམ་རྟོག་སྟོང་པ་དགྲར་ལངས་གེགས། ། རིམ་བཞིན་སེམས་དང་ཆོས་སྐུ་སྣང་སྟོང་གཉིས། །
ཟུང་འཇུག་ཉིད་དུ་ཤེས་པར་རང་སར་གྲོལ། ། དེ་དག་ཤོར་གོལ་གེགས་སེལ་མན་ངག་གནད། ། མདོར་ན་ཤར་ཚད་རང་སེམས་གཅིག་པུའི་གར། ། ཡིན་ཕྱིར་བརྟགས་ན་གེགས་དང་དངོས་གྲུབ་ཅེས། ། ཐ་དད་སུ་ཡིས་འཛིན་པ་དེ་བླུན་པོ། ། དེ་ཕྱིན་མཉམ་ཉིད་ངང་དུ་ཆོས་ཀུན་རྫོགས། ། ལེ་ལོར་གཉིད་པའི་སྒོམ་ཆེན་རྒན་པོ་ལ། ། སྒོམ་ཕྲུག་ཐུབ་བསྟན་ཉིན་བྱེད་ཀྱིས་བསྐུལ་བའི། ། ངོ་མ་ཆོག་པར་གོང་མའི་གསུང་བསྙེན་ནས། ། ཆ་ལག་ཡོངས་སུ་རྫོགས་པར་བྲི་ལ་སྤྲོ། །
མང་དུ་ཐོས་པའི་དཔལ་འཛིན་ཀུ་སཱ་ལི། ། ངག་དབང་མགྲིན་མཚོར་རོལ་པ་སངས་རྒྱས་ཀྱི། ། རྡོ་རྗེར་བོད་དེས་དག་པའི་སྣང་བ་ཀུན། ། རབ་ཏུ་འབྱམས་པའི་ཁང་བརྩེགས་མཆོག་ཏུ་བཀོད། ། དགེ་ལེགས་ཟླ་བའི་དཀྱིལ་འཁོར་འབུམ་ཕྲག་བརྒྱ། ། གཅིག་ཏུ་ཚོགས་ལྟའི་འོད་དཀར་ཕུང་པོ་ཡིས། ། སྒྲུབ་བརྒྱུད་ཀུནྡའི་འདབ་རྒྱ་ཡོངས་གྲོལ་ནས། ། སྙིགས་དུས་མཚན་ཀྱང་ཉིན་བཞིན་དཀར་གྱུར་ཅིག ། བཀྲ་ཤིས་གང་ཞིག་མ་རིག་བྱེད་པའི་བློ། ། ཡེ་ཤེས་དཔུང་པས་གནོན་པའི་མཐུ་གྲུབ་པས། །
རིགས་བརྒྱའི་འཁོར་ལོ་བསྒྱུར་བའི་དཔལ་ཐམས་ཅད། ། སྐལ་བཟང་གཙུག་ཏོར་མཛེས་པའི་རྒྱན་དུ་ཤོག། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
