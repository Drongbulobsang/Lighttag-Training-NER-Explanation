དོ་ཧ་སྐོར་གསུམ་གྱི་ཚིག་དོན་གྱི་རྣམ་བཤད་སེམས་ཀྱི་རྣམ་ཐར་གསལ་བར་བསྟོན་པའི་མེ་ལོང
དོ་ཧ་སྐོར་གསུམ་གྱི་ཚིག་དོན་རྣམ་བཤད།
གཞུང་འདིའི་མ་དཔེ་ནི། གནས་དུས་ཀྱི་དབང་གིས་ཕྱག་དཔེ་འདི་ཉིད་ཤིན་ཏུ་དཀོན་པས་མི་མངོན་པའི་དབྱིངས་སུ་ཕེབས་པར་ཉེ་མོད། དཔལ་རྒྱལ་བའི་དབང་པོ་ཀརྨ་པ་ཨོ་རྒྱན་ཕྲིན་ལས་རྡོ་རྗེ་མཆོག་གིས་གལ་ཆེའི་དཔེ་རྒྱུན་ཁག་ཐུགས་རྩོལ་ཆེན་པོའི་སྒོ་ནས་ཐབས་ཚོལ་གནང་བའི་ཕྱག་དཔེ་ཁག་ལས་གཡར་པོ་ཞུས་ནས་པར་དུ་བསྐྲུན་པ་ལགས། We extend our heartiest thanks to Ven. Tenzin Jamchen and especially to ‘Tsadra foundation’for bearing all the expenses of publishing this book. We pray for a long life and prosperity to the members of Tsadra foundation and to Ven. Tenzin Jamchen. Vajra Vidya Libraryཞུ་སྒྲིག་འགན་འཁུར་བ། དགེ་སློང་ཚེ་རིང༌། དཔེ་སྒྲིག་འགན་འཁུར་བ། དགེ་སློང་ཚེ་རིང་དང༌། འཇམ་དབྱངས་བཀྲིས། མདུན་ཤོག་མཛེས་རིས་པ། འཇམ་དབྱངས་བཀྲིས།
༢༠༠༩ ལོའི་ཟླ་༩ པར་གཞི་དང་པོ་བསྒྲིགས། ༢༠༠༩ ལོའི་ཟླ་༩ ལ་ལྡི་ལིར་པར་ཐེངས་དང་པོ་རྒྱབ། པར་ཐེངས་དང་པོ། ༡༠༠༠ པར་བཏབ། ཝཱ་ཎ་བཛྲ་བིདྱཱ་དཔེ་མཛོད་ཁང༌། Vajra Vidya Institute LibraryKhajuhee P.O. Sarnath, Varanasi, U.P., India 221007 Phone: 00-91-542-2595744, 2595747, 2595748 Mob: 09651492319 Fax: 00-91-542-2595746 Email: vvlibrary48@yahoo.inདཀར་ཆག ཀ སྔོན་བརྗོད། iiiཁ པར་སྐྲུན་གསལ་བཤད། ixག
གཞུང་དངོས་གཞི། ༡ དམངས་དོ་ཧའི་རྣམ་བཤད། 1༢ བཙུན་མོ་དོ་ཧའི་ཊཱི་ཀ་འབྲིང་པོ། 119༣ རྒྱལ་པོ་དོ་ཧའི་ཊཱི་ཀ་འབྲིང་པོ། 195ང གཞུང་ཡོངས་རྫོགས་ཀྱི་ས་བཅད། ༡ དམངས་དོ་ཧའི་ས་བཅད། 235༢ བཙུན་མོ་དོ་ཧའི་ས་བཅད། 251༣ རྒྱལ་པོ་དོ་ཧའི་ས་བཅད། 262པར་སྐྲུན་གསལ་བཤད། སྤྱིར་དཔལ་རྣལ་འབྱོར་གྱི་དབང་ཕྱུག་ས་ར་ཧའི་དོ་ཧ་སྐོར་གསུམ་ལ་བོད་འགྲེལ་མང་དུ་བཞུགས་ཡོད་པ་ལས།
ད་ལམ་དམིགས་བཀར་གྱིས་རྗེ་ཀརྨ་ཕྲིན་ལས་པས་མཛད་པའི་དོ་ཧ་སྐོར་གསུམ་གྱི་ཊཱི་ཀ་འབྲིང་པོ་སེམས་ཀྱི་རྣམ་ཐར་གསལ་བར་སྟོན་པའི་མེ་ལོང་ཞེས་བྱ་བ་འདི་ཉིད་པར་དུ་བསྐྲུན་དགོས་པའི་རྒྱུ་མཚན་ནི། བོད་གངས་ཅན་གྱི་ལྗོངས་འདིར་དོ་ཧ་ལ་བལ་པོ་ཨ་སུ་ལས་མཆེད་པ་དོ་ཧ་བལ་ལུགས་སུ་གྲགས་པ་དང༌། རྗེ་རས་ཆུང་པས་ཨ་སུ་དང་ཏི་ཕུ་པ་ལ་གསན་ནས་རིམ་པར་བརྒྱུད་པ་དོ་ཧ་རས་ཆུང་ལུགས་དང༌། མངའ་རིས་ཇོ་སྟན་གྱིས་གསན་ནས་གྲུ་ཤུལ་བ་ལས་བརྒྱུད་དེ་རྗེ་སྤར་ཕུ་བ་བློ་གྲོས་སེང་གེས། རྒྱལ་པོ་དོ་ཧའི་འགྲེལ་བཤད་ཟླ་བའི་འོད་ཟེར། བཙུན་མོ་དོ་ཧའི་འགྲེལ་བཤད་སྙིང་པོ་རྣམ་པར་ངེས་པ། དམངས་དོ་ཧའི་བསྡུས་དོན། བཙུན་མོ་དོ་ཧའི་བསྡུས་དོན། དོ་ཧའི་ས་བཅད་དང་མ་རིག་མུན་སེལ། ལུང་སྦྱོར།
དོ་ཧ་མཛོད་ཀྱི་སྒོ་འབྱེད་པའི་སྒྲོན་མེ་ལྷན་ཅིག་སྐྱེས་པའི་སྣང་བ་སོགས་མཛད་པས་དོ་ཧ་པར་ལུགས་སུ་གྲགས་པ་དང་ལུགས་གསུམ་དུ་དར་བ་ལས། རྗེ་རས་ཆུང་ལུགས་ལ་ཡང༌། གླིང་ལུགས་དང༌། ཀར་ལུགས་གཉིས་སུ་དར་བ་ལས། དང་པོ་ནི། རྗེ་རས་ཆུང་པ་ནས་རྒྱལ་བ་ལོ་དང༌། སུམ་པ་ལས་བརྒྱུད་དེ། གྲུབ་ཆེན་གླིང་རས་ཀྱིས་དམངས་དོ་ཧའི་ཊཱི་ཀ་དེ་ཉིད་གསལ་བ་ཞེས་བྱ་བ་དང༌། དེའི་བསྡུས་དོན་ས་བཅད་དང་བཅས་པ་མཛད་པས་དོ་ཧ་གླིང་ལུགས་སུ་གྲགས། དེའི་ལྷན་ཐབས་རྒྱས་བཤད་འགྲོ་མགོན་ཆོས་རྗེ་གཙང་པ་རྒྱས་རས་ཀྱིས་གསེར་མིག་གཡུས་རྒྱན་བྱ་བ་མཛད།
དེ་རྣམས་དམངས་དོ་ཧ་གཅིག་པུའི་འགྲེལ་པ་ཡིན་ཀྱང༌། གཞན་གཉིས་པོ་འགོག་པར་ནི་མི་མཛད་དོ། ། དེ་དག་ར་ལུང་གི་དབོན་རྒྱུད་རྣམས་ཀྱིས་ཐུགས་རྩིས་སུ་མཛད་པའི་ཟབ་ཆོས་ངོ་མཚར་ཅན་ཡིན་ནོ། ། ཞེས་རྗེ་ཀརྨ་ཕྲིན་ལས་པས་དམངས་དོ་ཧའི་སྤྱི་དོན་ལས་གསུངས་སོ།། གཉིས་པ་ཀར་ལུགས་ནི། རྗེ་བཙུན་རས་ཆུང་པ། ཀརྨ་པ་དུས་གསུམ་མཁྱེན་པ། རྒྱ་ཕོ་བ་ལུང་པ། འགྲོ་མགོན་རས་ཆེན་པའམ། རྗེ་རས་ཆུང་པ་ནས་ཟངས་རི་རས་པ།
འགྲོ་མགོན་རས་ཆེན། སྤོམ་བྲག་པ། ཀརྨཱ་པ། གཉན་རས་ལ་དཔལ་ཀརྨ་པ་རང་བྱུང་རྡོ་རྗེས་གསན་ཏེ། དམངས་དོ་ཧའི་ཊཱི་ཀ་དྲི་མ་མེད་པའི་སྒྲོན་མེ་དང༌། གཞུང་གསུམ་པོ་སོ་སོའི་ས་བཅད་མཆན་བུ་དང་བཅས་པ་རྣམས་མཛད་པས་དོ་ཧ་ཀར་ལུགས་ཞེས་གྲགས་ཤིང༌། དེ་ནས་བླ་མ་ཆོས་རྡོར་བ། བླ་མ་སངས་མགོན་པ། སོག་དབོན་པ། ཀརྨ་པ་དོན་ལྡན་ཞབས།
བྱང་སེམས་དཔལ་འབྱོར་དོན་གྲུབ། ཀརྨ་པ་ཆོས་གྲགས་རྒྱ་མཚོ་ལ་རྗེ་ཀརྨ་ཕྲིན་ལས་པས་དོ་ཧའི་བཤད་པ་དང་ཡིག་སྣ་རྣམས་ཀྱི་ལུང་ཀྱང་ལན་མང་དུ་རྫོགས་པར་གསན་ཏེ། རྗེ་འདིའི་ལེགས་བཤད་རྣམས་ཀྱང་བརྒྱན་ནས་དོ་ཧ་སྐོར་གསུམ་གྱི་ཊཱི་ཀ་བསྡུས་འབྲིང་གཉིས་དང༌། རྒྱས་པ་རྩོམ་འཕྲོ་བཅས་མཛད་ཅིང༌། དེ་ཡང་གོང་དུ་སྨོས་པའི་དོ་ཧ་བལ་ལུགས་དང༌། རས་ཆུང་ལུགས་དང༌། པར་ལུགས་གསུམ་པོ་དང༌། རས་ཆུང་ལུགས་ལ་ཡང༌། གླིང་ལུགས་དང༌། ཀར་ལུགས་གཉིས་སུ་དར་བའི་ལེགས་བཤད་སྙིང་དོན་ཐམས་ཅད་གཞུང་འགྲེལ་འདིར་བསྡུས་ཡོད་པ་དང་གཅིགཁོང་གི་བླ་མ་དཔལ་རྒྱལ་བའི་དབང་པོ་ཀརྨ་པ་ཆོས་གྲགས་རྒྱ་མཚོ་དང༌།
འཁྲུལ་ཞིག་ཆེན་པོ་སངས་རྒྱས་བསམ་གྲུབ་ཀྱི་ཞལ་སྔ་ནས་ཀྱི་བཞེད་པ་རྣམས་ཀྱང་ཇི་ལྟ་བ་བཞིན་བཀོད་པ་དང་གཉིས། འགྲེལ་པས་བཀྲལ་ཚུལ་ཡང༌། གླིང་ཊཱིཀ་དང༌། པར་འགྲེལ། ཀར་ཊཱིཀ་སོགས་དང་མི་འདྲ་བར་གཞི་ལམ་འབྲས་གསུམ་ལ་སྦྱར་ནས་བཤད་པ་དང༌། ཕྱི་ནང་གསང་གསུམ་ལྟར་དུ་བཤད་པ་དང༌། ཡི་གེའི་དོན་གྱི་ཚུལ་ དང༌། སྤྱི་དོན་གྱི་ཚུལ་དང༌། སྦས་དོན་གྱི་ཚུལ་དང༌། མཐར་ཐུག་གི་དོན་གྱི་ཚུལ་དུ་སྟེ་ཚུལ་བཞིའི་སྒོ་ནས་བཤད་པ་དང་གསུམ།
རྗེ་འདི་པས་དོ་ཧ་སྐོར་གསུམ་གྱི་ཊཱི་ཀ་བསྡུས་འབྲིང་གཉིས་དང༌། རྒྱས་པ་རྩོམ་འཕྲོ་བཅས་མཛད་པ་ལས། འདི་ནི་ཚིག་དོན་གྱི་ཊཱི་ཀ་རྒྱས་བསྡུས་རན་པ་འབྲིང་པོའི་ཚུལ་དུ་མཛད་པ་ཡིན་པས་རྒྱས་བསྡུས་རན་པ་དང་བཞི་བཅས་ལ་བརྟེན། ད་ལམ་དགེ་སློང་ཤོན་ནམ་བྱམས་ཆེན་བསྟན་འཛིན་མཆོག་གི་བརྒྱུད་ནས་(Tsadra Foundation) ཙཱ་འདྲ་ཐེབས་རྩ་ཚོགས་པས་འགྲོ་གྲོན་སྦྱིན་བདག་ཆ་ཚང་གནང་སྟེ། དེབ་གྲངས་༡༠༠༠ ཐམ་པ་པར་སྐྲུན་ཞུ་རྒྱུ་བྱུང་བས་གོང་གསལ་དགེ་སློང་ཤོན་ལགས་དང་ཙཱ་འདྲ་ཐེབས་རྩ་ཚོགས་པ་བཅས་ལ་འདི་ག་ཝཱ་ཎ་བཛྲ་བིདྱཱ་དཔེ་མཛོད་ཁང་གི་ལས་བྱེད་ཐུན་མོང་ནས་སྙིང་ཐག་པ་ནས་ཐུགས་རྗེ་ཆེ་ཞུ་རྒྱུ་དང༌། གཞན་ཡང་གློག་ཀླད་དུ་དེབ་གཟུགས་སྒྲིག་པ་པོ་འཇམ་དབྱངས་བཀྲ་ཤིས་དང༌། ཞུ་དག་པ་བསྟན་འཛིན་ཤེས་རབ་བཅས་ལའང་ཐུགས་རྗེ་ཆེ་ཞུ་བ་ལགས། རྗེ་ཀརྨ་ཕྲིན་ལས་ཀྱི་ལོ་རྒྱུས་སྙིང་བསྡུས། རྗེ་ཀརྨ་ཕྲིན་ལས་ཕྱོགས་ལས་རྣམ་རྒྱལ་ནི། དགྱེར་གྱི་གདུང་རིགས་རྒྱལ་ཆེན་སྐུ་རབ་པའི་ཞལ་ངོ་འབྲུག་མདའ་དགེ་སྦྱོང་གི་སྲས་སུ་མེ་བྱི་ལ་འཁྲུངས།
རྗེ་བཀྲ་ཤིས་རྣམ་རྒྱལ་གྱི་རུས་དབོན་ཡིན། སྐུ་ཆུང་ངུའི་དུས་ཟུར་མཁར་དུ་བཞུགས་ཏེ་དྷརྨ་སྭཱ་མཱི་ལས་སྨན་དཔྱད་བསླབ། ཕོ་གཅོད་བྲུལ་ཚོ་དྲུག་དང་རྙིང་མའི་སྐོར་རྣམས་ཞུས། དགུང་ལོ་བཅུ་བདུན་ལ་གནས་བརྟན་ལྷུན་གྲུབ་བཟང་པོའི་དྲུང་ནས་རབ་ཏུ་བྱུང༌། སྤྱན་སྔ་ཆོས་ཀྱི་གྲགས་པའི་དྲུང་ནས་བསྙེན་རྫོགས་མཛད། སངས་རྒྱས་འཕེལ་བ་ལས་དབུ་མ་ལུགས་ཀྱི་སེམས་བསྐྱེད་སོགས་ཞུས། ཤ་ར་རབ་འབྱམས་པ་ལས། ནི་གུ་ཆོས་དྲུག སུ་ཁ་ཆོས་དྲུག ངན་རྫོངས་སྙན་བརྒྱུད་སོགས་གསན།
ལྷུན་གྲུབ་བཟང་པོ་ལས་གསན་པ་མཐའ་དག་ལ་འཇུག་པར་མཛད་ཅིང༌། གཞུང་ལུགས་མང་པོ་ལ་སྦྱངས་ཏེ། གསེར་ཕྱེ་འབུམ་དུ་གཉལ་སྡེ་དྲུག་དགེ་འདུན་བདུན་བརྒྱ་ཙམ་གྱི་དབུས་སུ་ཕར་ཕྱིན་ལ་བཤད་པ་མཛད། སློབ་དཔོན་སངས་རྒྱས་མགོན་པོ་པའི་དྲུང་དུ་ཕར་ཕྱིན་ལ་སྦྱངས་པར་མཛད། པཎ་ཆེན་བདེ་བཟང་པ་ལ་ཀ་ལཱ་པ་དང༌། སུམ་རྟགས་སོགས་ཐུན་མོང་རིག་པའི་སྐོར་རྣམས་ཞུས། ཀུན་མཁྱེན་སངས་རྒྱས་འཕེལ་བ་ལས་འདུས་པ་འཕགས་སྐོར་སོགས་སྔགས་ཆོས་དུ་མ་གསན། དེ་ནས་མངོན་རྟོགས་རྒྱན་དང༌། རྣམ་འགྲེལ། འདུལ་མངོན།
དབུ་མ་རྩ་འཇུག་སོགས་ལ་མཁས་པར་མཛད། པཎ་ཆེན་འབུམ་ཕྲག་གསུམ་པ་ལ། བྱམས་ཆོས་ལྔ། ཚེ་མདོ་སོགས་དང༌། ཉི་ཤུ་པ་དང་སུམ་ཅུ་པ། བཞི་བརྒྱ་པ་སོགས་ཞུས། རྗེ་དོན་གྲུབ་རྒྱལ་མཚན་ལས་ཕར་ཕྱིན་དང་དཔག་བསམ་འཁྲི་ཤིང༌། སྡེབ་སྦྱོར་མེ་ཏོག་ཆུན་པོ་སོགས་གསན། རས་ཆེན་དཔལ་འབྱོར་བཟང་པོ་ལ། ཞིང་སྐྱོང་གཟི་ལྡན་གྱི་སྐོར་རྣམས་གསན།
ཙཱ་རི་ཡུལ་སྨད་དུ་བཅད་རྒྱར་བཞུགས་སྐབས་ཞིང་སྐྱོང་ཞལ་གཟིགས། ལུང་བསྟན་ཡིད་ཆེས་པ་མཛད། ཆོས་འཁོར་ལྷུན་པོའི་གཙུག་ལག་ཁང་གཟིགས། འཁྲུལ་ཞིག་སངས་རྒྱས་བསམ་འགྲུབ་ལས་ཕག་མོ་ལྷ་ལྔའི་དབང་དང༌། ཕྱག་ཆེན་ལྷན་གཅིག་སྐྱེས་སྦྱོར་གྱི་ཉམས་ཁྲིད་ཞུས་པས་གནས་ལུགས་ཇི་བཞིན་རྟོགས། སློབ་དཔོན་སངས་རྒྱས་ཆོས་གྲགས་པ་ལ། ནི་གུའི་སྐོར་རྣམས་ཞུས། ཀུན་དགའ་ཕུན་ཚོགས་ལ་དུས་འཁོར་གྱི་དབང་དང་སྦྱོར་དྲུག་གི་ཁྲིད་སོགས་གསན། ཞྭ་དམར་བཞི་པའི་དྲུང་ནས། མཁའ་སྦྱོད་དབང་པོའི་ཆོས་དྲུག་བསྡུས་པའི་ཉམས་ཁྲིད།
ཞིང་སྐྱོང་གི་བཀའ་གཏད་སྒྲུབ་ཐབས་ཡོངས་ཚང་དང༌། དུས་འཁོར་གྱི་དབང༌། དགྱེས་རྡོར། བདེ་མཆོག་ལཱུ་ཧི་པ་རྒྱལ་བ་རྒྱ་མཚོ། བེར་ནག་ཅན་གི་དབང་ཆེན་དང༌། སྒྲུབ་སྐོར་ཚང་མའི་ལུང༌། ལྷ་མོ་རྣམ་སྲས་སོགས་ཀྱི་རྗེས་གནང་སོགས་ཞུས། རྗེ་ཆོས་གྲགས་རྒྱ་མཚོ་མཇལ་མ་ཐག་ནས་སངས་རྒྱས་དངོས་ཀྱི་འདུ་ཤེས་ཐོབ། རླུང་སེམས་གཉིས་མེད་དང༌། ཆོས་དྲུག་གི་ཁྲིད་ཀྱི་ཞུ་བ་ཕུལ་བས་བརྒྱུད་པ་འཛིན་པར་ཁས་ལེན་དགོས་པའི་བཀའ་ཕེབས་ནས།
ཕྱག་ཆེན་དང་ཆོས་དྲུག་གི་ཁྲིད་གནང་སྟེ་ཟླ་བ་ལྟར་བཤད་རིམ་ལྟར་ཉམས་སུ་བླངས་པས་ཇི་སྐད་བཤད་པའི་མྱོང་བ་རྣམས་རིམ་པར་འཁྲུངས། རྗེ་བཙུན་རྡོ་རྗེ་རྣལ་འབྱོར་མ་དང༌། རྒྱལ་བ་རྒྱ་མཚོའི་སྐོར་ཚང་མ་དང་དབུ་མའི་ལྟ་ཁྲིད། རང་སྟོང་གཞན་སྟོང་མི་འགལ་བར་སྟོན་པའི་གཞུང་ ཆུང༌། རང་བྱུང་བའི་བཀའ་འབུམ་ཚང་མའི་ལུང༌། ནང་དོན། སྙིང་པོ་བསྟན་པ། རྣམ་ཤེས་ཡེ་ཤེས་ཀྱི་རབ་དབྱེ་སོགས་ཀྱི་བཤད་པ། མཁའ་འགྲོ་སྙིང་ཐིག་གི་མྱོང་ཁྲིད། རྔོག་དཀྱིལ་བདུན་དང་ལྔ་ཚན་ལྔའི་དབང་ལ་སོགས་པ་ཆོས་ཀྱི་ཆར་ཆེན་པོ་བབ་པ་ཉམས་སུ་བསྟར་བར་མཛད་པ་ཇི་ལྟར་ཉམས་རྟོགས་ཀྱི་ཡོན་ཏན་རྒྱུད་ལ་སྐྱེས་པས་རྩ་བའི་བླ་མ་མཆོག་དམ་པ་སྟེ་རྡོ་རྗེ་འཆང་དངོས་སུ་འཛིན། །
བླ་མ་དོན་གྲུབ་རྒྱལ་མཚན་པ་ལ། ཞང་གི་བཀའ་འབུམ་དང༌། མཁའ་འགྲོ་རྒྱ་མཚོའི་དབང་སོགས་ཞུས། འབྲོང་བུ་གུ་ཤྲཱི་ལས། རྔོག་ལུགས་དགྱེས་རྡོར་དང་བདག་མེད་མའི་དབང་སོགས་དང༌། སི་ཏུ་བཀྲ་ཤིས་དཔལ་འབྱོར་ལ་གསང་འདུས་མི་བསྐྱོད་པ་དང་བདེ་མཆོག་ནག་པོ་པ་སོགས་ཞུས། སྤྲུལ་སྐུ་བཀྲ་ཤིས་དོན་གྲུབ་རྣམ་རྒྱལ་ལ། ཆོས་དྲུག་ཀ་དཔེ་སོགས་དང༌། ན་ལེནྡྲའི་ཆོས་རྗེ་སངས་རྒྱས་རིན་ཆེན་ལ་ལམ་འབྲས་ལམ་སྐོར་སོགས་དང༌། སྨྱུག་ལ་པཎ་ཆེན་ལ།
སྒྲོལ་དཀར་སྐོར་སོགས་དང༌། སྟེང་དཀར་ཆོས་རྗེ་བློ་གྲོས་རྣམ་རྒྱལ་ལ་ལམ་འབྲས་པོད་ནག་སྐོར་སོགས་དང༌། པཎ་ཆེན་ཤཱཀ་མཆོག་ལ་ལམ་འབྲས་སྲས་དོན་མ་སོགས་དང༌། རྗེ་བཙུན་ཀུན་དགའ་བཀྲ་ཤིས་ལ་པོད་ནག་སྐོར་གྱི་ལུང་ཁྲིད་དང༌། ཞྭ་ལུ་ལོ་ཆེན་ཆོས་སྐྱོང་བཟང་པོ་ལ། དུས་འཁོར་རྒྱུད་འགྲེལ་གྱི་བཤད་པ་སོགས་དང༌། སློབ་དཔོན་བསྟན་པ་རྒྱ་མཚོ་བ་ལ་ཏཻ་ལོའི་ཆོས་དྲུག རིམ་ལྔ་བསྡུས་གསལ་སོགས་དང༌། ཆམ་དགོན་པ་གྲགས་པ་དཔལ་ལྡན་ཆོས་ཀྱི་ཕོ་ཉར་མངགས་ཏེ་རྔོག་དཀྱིལ་བདུན་སོགས་རྔོག་ཆོས་རྣམས་གསན་པར་མཛད། མདོར་ན་གངས་ལྗོགས་འདིར་བཞུགས་པའི་དབང་ཁྲིད་ལུང་སོགས་རྗེ་འདི་ལ་མི་བཞུགས་པ་མེད་པ་ཙམ་མོ། །
མ་ཤའི་བསྙེན་པ་གནང་སྐབས་མྱུ་གུ་སོར་བཞི་རྩེ་ལ་འོད་ཟེར་སྣ་ལྔ་འཕྲོ་བ་བྱུང༌། ཀརྨ་པ་ལ་ཆོས་དྲུག་ཞུས་སྐབས་རེ་ཁཱ་ནག་པོ་སྒྲ་གཅན་གྱི་ཐིག་ལེ་གཟིགས། རྗེ་ཀརྨ་པཀྵི་ཞལ་གཟིགས། མཛོད་ཊཱིཀ་བརྩམས་དུས་དབྱིག་གཉེན་ཡིན་ཟེར་བའི་པཎྜི་ཏ་སྔོ་སངས་ཞིག་གིས་དཀའ་གནས་དཀྲོལ་བ་རྨིས། དབུ་སྐྲ་བུབས་གཅིག་ཀརྨ་པ་བརྒྱད་པའི་ཕྱག་ཏུ་ཡོད་པ་ལས་གསེར་མདོག་གི་རིང་བསྲེལ་མང་པོ་འཁྲུངས། ཆོས་རྒྱལ་བྱ་པས་ཀརྨ་པ་སྤྱན་དྲངས་ནས་ཆོས་འཁོར་ལྷུན་པོ་རྟེན་དང་བརྟེན་པ་དང་འཐུས་བཙུན་རྣམས་བཅས་ཕུལ་བས་རྗེ་འདི་ཆོས་སྡེའི་མཁན་པོར་བསྐོ་བར་མཛད། དེར་དཔལ་འབྱོར་དོན་འགྲུབ་པའི་གདུང་རིང་བསྲེལ་བཞུགས་པའི་མཆོད་རྟེན་ཐོག་ཚད་ཙམ་ཡང་བཞེངས་པར་མཛད། ཆོས་སྡེ་དར་རྒྱས་བཙུན་གསུམ་འཛོམ་པར་མཛད་དེ་རྒྱལ་བ་ཉིད་ལ་ཕུལ། རྗེ་ཉིད་རྫ་དམར་སེར་སྟེང་གི་རི་ཁྲོད་དུ་བཞུགས། དེ་ནས་ཀརྨ་གྲྭ་ཚང་གི་བླ་མར་བསྐོས་ཀརྨ་པ་ནས་དབུ་གདུགས་སོགས་གནང༌།
ཐུབ་ཆེན་ཆོས་འཁོར་གྱི་གདན་སའི་གཞི་བཏིང༌། ལོ་གཉིས་ལ་གཙུག་ལག་ཁང་སོགས་གྲུབ། འཐུས་བཙུན་བསྡུས་འདུལ་བའི་ལག་ལེན་ཚུལ་བཞིན་པ་ཚུགས། གཙང་ཁང་དུ་གསེར་ཟངས་ཀྱི་ཐུབ་པའི་སྐུ་གུང་ཐང་ལྷ་ཆེན་ལས་མཐོ་གང་གིས་མཐོ་བ་ཞིག་བཞེངས། དེ་ནས་ཤིང་བྱི་ལོར་ཀརྨ་གྲྭ་ཚང་གི་གཞིས་དགོན་སྨྱུག་ལ་ལེགས་བཤད་གླིང་གི་གཙུག་ལག་ཁང་གི་རྨང་བཏིང་ནས་ལྕགས་རི་རྡོ་གཅལ་ཡན་གྲུབ་པར་མཛད། ཆུ་འབྲུག་ལོར་བྱང་ཆུབ་གླིང་དུ་འཆི་མེད་རྒྱལ་བའི་ཕོ་བྲང་དུ་བཞེངས། བརྟག་གཉིས་ཀྱི་རྒྱུད་བཤད་བཙུགས། ལེགས་བཤད་གླིང་དུ་ཟུང་འཇུག་བརྒྱུད་རིམ་གྱི་གསེར་སྐུ་ཁྲུ་གང་པ་ཉེར་ལྔ། ཀརྨ་རབས་བརྒྱད་ཀྱི་བཀའ་འབུམ། བརྒྱུད་པའི་བླ་མ་རྣམས་ཀྱི་གསུང་འབུམ་སོགས་བཞེངས།
མེ་ཕག་ལོར་རྗེ་མི་བསྐྱོད་ཞབས་དང་མཇལ། ཆོས་དྲུག་གསེར་ཞུན་མ་དང་ཆོས་དྲུག་ཆེན་མོ་སོགས་ཕུལ། དེ་ནས་ཕར་ཕྱིན་གྱི་གཞུང་ཆོས་ཕུལ་བའི་དབུ་ཚུགས། མཁན་ཆོས་གྲུབ་སེང་གེས་མཁན་པོ་དང་རྗེ་འདིས་སློབ་དཔོན་མཛད་དེ་རྒྱལ་བའི་དབང་པོ་མི་བསྐྱོད་རྡོ་རྗེ་བསྙེན་པར་རྫོགས་པར་མཛད། དེ་ནས་ཕར་ཕྱིན་དང༌། བྱམས་ཆོས་བཞི། ཚེ་མདོ། རྣམ་འགྲེལ། རིག་གཏེར། མདོ་རྩ།
མངོན་པ་གོང་ འོག ། འཇུག་པ་རྣམས་ཀྱི་བཤད་པ་ཕུལ་ཞིང་ཟིན་བྲིས་ཀྱང་གནང་སོང༌། བརྟག་གཉིས་ཀྱི་བཤད་པ་དང༌། རྔོག་ལུགས་དགྱེས་རྡོར་དབང་སོགས་ཕུལ། རྒྱལ་བའི་དབང་པོ་ནས་སྦྱོར་ལམ་ཆོས་མཆོག་བརྙེས་པ་ཕྲིན་ལས་པ་ཞེས་གསུངས་ནས། ཞབས་བརྟན་གསོལ་འདེབས་མཛད། སྨྱུག་ལར་ཕེབས་ནས་གདན་སར་ཤེས་རབ་རྣམ་རྒྱལ་མཁན་པོར་བསྐོས། རྗེ་ཉིད་ཀུན་སྤངས་མཛད་དེ་ཐེག་ཆེན་རྩེར་འཆད་རྩོད་རྩོམ་གསུམ་གྱིས་དུས་འདའ་ཞིང་སྙིང་པོའི་ཉམས་བཞེས་ཀྱི་ངང་དུ་བཞུགས་སོ། ། སྔོན་དགུང་ལོ་སུམ་ཅུ་ཙམ་གྱི་དུས་གྲུབ་རྒྱལ་ཚེ་སྒྲུབ་ཐུགས་དམ་སྐུ་མཚམས་མཛད་སྐོར། ཚེ་དཔག་མེད་དང་གྲུབ་པའི་རྒྱལ་མོས་དགུང་ལོ་བདུན་ཅུ་རྩ་གཉིས་ཀྱི་ཚད་དུ་བརྡའི་སྒོ་ནས་བསྟན་པ་དང༌།
དངོས་ཉམས་མནལ་ལྟས་ཆེས་མང༌། རྗེ་བརྒྱད་པར་ཚེ་དབང་བརྒྱ་རྩ་ཕུལ་པའི་རྗེས་ཆོག་སྐབས། ཐུགས་དམ་རྟེན་ཚེ་དཔག་སྐུ་ཐང་གི་དབུ་རྒྱན་ལ་ནས་འབྲུ་ལྔ། བུམ་པར་གསུམ་སོགས་མེ་ཏོག་མང་དུ་ཟུག་པ་ཐོག་མར་དྲུང་གིས་གཟིགས་ཤིང་དེ་ནས་ཀུན་གྱིས་མཐོང་ཞེས་དཔོན་སློབ་རྣམས་གསུངས། དགུང་ལོ་རེ་བཞི་པ་ཙམ་གྱི་དུས་མཉེལ་གཞི་དང་ཕྱི་ནང་གི་ལྟས་ཅུང་བྱུང་སྐབས་སྒྲོལ་དཀར་ཐུགས་དམ་མཛད་པས་སྐུ་ཁམས་དངས། ཕལ་ཆེར་ཞལ་གཟིགས་དང་རྟགས་སོགས་ཀྱིས་རེ་ཞིག་མྱ་ངན་ལས་མི་འདའ་བར་ཞལ་གྱིས་བཞེས། ཕྱིས་རྗེ་དཔའ་བོ་རིན་པོ་ཆེའི་རྨིས་ཉམས་ཀྱི་རྟགས་དང་བསྟུན་པའི་ཞབས་བརྟན་ཕུལ་ཚེ་དགུང་ལོ་བརྒྱད་ཅུ་གྱ་བཞིར་རྟེན་འབྲེལ་འགྲིགས་ལྟར་དེར་མྱ་ངན་ལས་འདས། འདི་པའི་དངོས་བརྒྱུད་ཀྱི་སློབ་མ་སྤྱིར་མཐའ་ཡས་ཀྱང༌། གཙོ་བོར་རྗེ་བརྒྱད་པ། མཆོག་སྤྲུལ་རྣམ་གཉིས།
སྒམ་པོའི་སྤྱན་སྔ་མཆེད། ཀརྨ་པའི་གདན་ས་གོང་འོག་གི་རིན་པོ་ཆེ་སོགས་སྐྱེས་ཆེན་མང་པོ་དང༌། ཀུན་མཁྱེན་རོང་པོའི་སྐྱེ་བ་གསལ་པོར་རྗེས་དྲན་དུ་ངེས་པའི་ཟླ་མེད་མཚུར་ཕུའི་ཆོས་རྗེ། པདྨ་བཀོད་ཀྱི་འདྲེན་པ། ངོ་ཁྲོ་མཁྱེན་རབ་པ་སོགས་རབ་འབྱམས་སྨྲ་བ་བརྒྱ་ཕྲག་དུ་ལོངས་པ། འདྲ་བླ་ཆོས་འོད་སོགས་དཀའ་བཅུ་སྨྲ་བའི་ཕྲིན་ཅན་ཆེས་མང་པོ། ཉིད་ཀྱི་དབོན་གཟིམ་ཁང་འོག་མའི་གདན་ས་སྔ་ཕྱི་སོགས་དང་ཡར་འབྲོག་བླ་མ་ཕལ་མོ་ཆེ། དྭོ་བོ་རི་པ་སྔ་ཕྱི་སོགས་སྒྲུབ་གྲྭའི་བླ་མ་ཆེས་མང་པོ། རྗེ་སྨྱུག་ལ་པཎ་ཆེན་དང་ཕར་སློབ་ཚུར་སློབ་མཛད་ལ་ཆུ་ཤུལ་མཁན་ཆེན་པ་དང༌། གཟིམ་དཔོན་ཀུན་སྤངས་པ་ལ་སོགས་ཆེན་པོའི་གདུང་རིགས་སུ་མཁས་བཙུན་བཟང་གྲུབ་པ་ཤ་སྟག་གོ།
རྗེ་འདིའི་གསུང་རྩོམ་ནི། བླ་མ་དང་སངས་རྒྱས་བྱང་སེམས་ལ་བསྟོད་པའི་འཕྲེང་བ། བླ་མ་དམ་པ་རྣམས་ཀྱི་རྣམ་ཐར་གྱི་སྐོར། རྡོ་རྗེ་མགུར་གྱི་དོ་ཤལ། ཆབ་ཤོག་གི་ཕྲེང་བ། དྲིས་ལན་དང་ཞལ་གདམས་ཀྱི་སྐོར། མངོན་དཀྱིལ་གྱི་ཕྱག་ལེན། སྒྲུབ་ཐབས་རྗེས་གནང་གི་སྐོར། ཁྲིད་ཡིག་གི་རིམ་པ། དགོངས་འགྲེལ་གྱི་བསྟན་བཅོས་ལ།
ཟབ་མོ་ནང་དོན་གྱི་ཊཱི་ཀ་རྒྱས་འབྲིང་བསྡུས་གསུམ། རྩིས་ཀུན་བསྡུས་པའི་ཊཱི་ཀ ། བརྟག་གཉིས་ཀྱི་འགྲེལ་པ་རང་བྱུང་དགོངས་རྒྱན་དང༌། རྗེ་བཙུན་གྱི་དག་ལྡན་འགྲེལ་བཤད་གསལ་བྱེད་ཉི་མ། རྒྱུད་སྡེ་སྤྱིའི་རྣམ་གཞག ། དོ་ཧ་སྐོར་གསུམ་གྱི་ཊཱི་ཀ་བསྡུས་འབྲིང་གཉིས། རྒྱས་པ་རྩོམ་འཕྲོ། ཕྱག་རྒྱ་ཆེན་པོ་གངྒཱ་མའི་ཊཱི་ཀ རྒྱལ་དབང་ཆོས་གྲགས་རྒྱ་མཚོའི་གསུང་མགུར་གྱི་ཊཱི་ཀ ། གཅོད་ཡུལ་བཀའ་ཚོམས་ཆེན་མོའི་ཊཱི་ཀ །
འཁོར་འདས་དབྱེར་མེད་ཀྱི་ཊཱི་ཀ ། ཕར་ཕྱིན་གྱི་ཊཱི་ཀ ། རྒྱུད་བླ་མ། མདོ་སྡེ་རྒྱན། འབྱེད་རྣམ་གཉིས་ཀྱི་ཊཱི་ཀ ། ཚད་མ་རྣམ་འགྲེལ་དང༌། དབུ་མ་འཇུག་པའི་འགྲེལ་པ། མདོ་རྩའི་ཊཱིཀ་ཆེན་མཚོ་སྣ་དགོངས་རྒྱན། མངོན་པ་མཛོད་ཀྱི་ཊཱི་ཀ ། གསང་འདུས་ཀྱི་འགྲེལ་པ་སྒྲོན་གསལ་གྱི་སྟོད་འགྲེལ།
གུར་ཞལ་གྱི་བསྐང་གསོ། གཏོར་ཆོག་རྒྱས་བསྡུས། མོ་ལ་ཡས་གཏམ་བསྔོ་བ་དང་བཅས་པ་རྣམས་ལ་པོ་ཏི་བཅུ་ལ་ཉེ་བ་ཙམ་མཛད་མོད། འདི་དག་ནི་རགས་པ་ཙམ་སྟེ། རྒྱས་པར་དགས་རྡོ་རྗེ་གདན་གྱི་མཁན་པོ་མཁྱེན་རབས་ཀྱི་དབང་ཕྱུག་ཆོས་མཛད་མཁས་བཙུན་དབང་པོས་མཛད་པ་ལས་བལྟ་བར་གྱིས་ཤིག ། ཅེས་རྗེ་ཉིད་ཀྱི་དངོས་སློབ་མཁན་པོ་ནམ་མཁའ་ལྷ་དབང་ཀུན་དགའ་ལེགས་པའི་བློ་གྲོས་རྒྱལ་མཚན་དཔལ་བཟང་གིས་མཛད་པའི་རྣམ་ཐར་ངོ་མཚར་ཡིད་ཀྱི་ཤིང་རྟ་ལས་ཞེས་གསུངས་སོ།། འདི་ག་ཝཱ་ཎ་བཛྲ་བིདྱཱ་དཔེ་མཛོད་ཁང་དུ་བཞུགས་པའི་རྗེ་ཀརྨ་ཕྲིན་ལས་ཀྱི་གསུང་འབུམ་དཀར་ཆག༡ དཔལ་ཀྱཻ་རྡོ་རྗེའི་རྒྱུད་ཀྱི་འགྲེལ་བཤད་རང་བྱུང་དགོངས་རྒྱན་ལྡེབ། ༢༤༦ ༢ དཔལ་དུས་ཀྱི་འཁོར་ལོའི་མན་ངག་སྣང་བའི་འགྲེལ་པ་རང་བྱུང་རྡོ་རྗེའི་ཞལ་གྱི་ལུང་བཟང་པོ་ལྡེབ། ༢༠༤༣ ཟབ་མོ་ནང་དོན་གྱི་རྣམ་བཤད་སྙིང་པོ་གསལ་བར་བྱེད་པའི་ཉིན་བྱེད་འོད་ཀྱི་ཕྲེང་བ་ལྡེབ། ༢༠༡༤ དོ་ཧ་སྐོར་གསུམ་གྱི་ཚིག་དོན་གྱི་རྣམ་བཤད་སེམས་ཀྱི་རྣམ་ཐར་གསལ་བར་སྟོན་པའི་མེ་ལོང་ལྡེབ།
༨༠༥ བཙུན་མོ་དོ་ཧའི་ཊཱི་ཀ་འབྲིང་པོ་སེམས་ཀྱི་རྣམ་ཐར་སྟོན་པའི་མེ་ལོང་ལྡེབ། ༥༠༦ རྒྱལ་པོ་དོ་ཧའི་ཊཱིཀ་འབྲིང་པོ་སེམས་ཀྱི་རྣམ་ཐར་སྟོན་པའི་མེ་ལོང༌། ༧ མངོན་རྟོགས་རྒྱན་རྩ་འགྲེལ་གྱི་སྦྱོར་ཊཱིཀ་འཇིག་རྟེན་གསུམ་སྒྲོན་ལ་འཇུག་པ་ལྡེབ། ༦༠༩༨ འདུལ་བའི་ལས་ཆོག་མཐོང་བས་དོན་ཐམས་ཅད་དང་ལྡན་པ་རིན་པོ་ཆེའི་སྒྲོན་མ་ལྡེབ། ༣༡༩ ག རྡོ་རྗེ་མགུར་གྱི་ཕྲེང་བ་རྣམས། ༡༠ ཅ ཐུན་མོང་བའི་དྲི་ལན་གྱི་ཕྲེང་བ་རྣམས། ༡ དྲི་ལན་ཡིད་ཀྱི་མུན་སེལ་ཞེས་བྱ་བ་ལྕགས་མོའི་དྲིས་ལན། ༢ དྲི་ལན་པདྨ་དཀར་པོའི་ཆུན་པོ་ཞེས་བྱ་བ་རྒྱ་སྟོན་དྲིས་ལན། ༣ དྲི་ལན་དྲང་བ་དང་ངེས་པའི་དོན་གྱི་སྣང་བྱེད་ཞེས་བྱ་བ་ངོ་གྲོ་བླ་མའི་དྲིས་ལན།
༤ དྲི་ལན་མཐོང་བ་དོན་ཡོད་ཞེས་བྱ་བ་མཆེད་གསུམ་པའི་དྲིས་ལན་དང་པོ། ༥ དྲི་ལན་སྣང་གསལ་སྒྲོན་མེ་ཞེས་བྱ་བ་ར་ཏི་དགོན་གཟིམས་ཁང་པའི་དྲིས་ལན། ༦ དྲི་ལན་རྣམ་པར་ཐར་པའི་དོན་བསྡུས། ༧ དྲི་ལན་རབ་གསལ་ཟླ་བ་ཞེས་དཔལ་བསྣམས་ནང་སོའི་དྲིས་ལན་སྔ་མ། ༨ དྲི་ལན་ཉུང་ངུ་རྣམ་གསལ་ཞེས་པ་དཔལ་བསྣམས་ནང་སོའི་དྲིས་ལན་གཉིས་པ། ༩ དྲི་ལན་དངུལ་དཀར་མེ་ལོང༌། ༡༠ དྲི་ལན་ཐེ་ཚོམ་མུན་སེལ་ཞེས་པ་ཁམས་རི་བོ་ཆེའི་དགེ་སློང་གི་ཞུས་ལན་བཅས་བཞུགས་སོ།། བོད་ཀྱི་མཁས་གྲུབ་རྣམས་ཀྱི་དོ་ཧ་སྐོར་གསུམ་གྱི་འགྲེལ་པ་ཁག་གི་མཚན། ༡ གཙང་ནག་པའི་དོ་ཧ་སྐོར་གསུམ་གྱི་འགྲེལ་པ། ༢ མ་ཏི་པཎ་ཆེན་གྱི་དོ་ཧ་སྐོར་གསུམ་གྱི་འགྲེལ་པ།
༣ རྗེ་ཡིད་བཟང་རྩེ་བའམ་འགོས་ལོ་གཞོན་ནུ་དཔལ་གྱི་དོ་ཧ་སྐོར་གསུམ་གྱི་འགྲེལ་པ། ༤ གླིང་རས་ཀྱི་དམངས་དོ་ཧའི་འགྲེལ་པ་དེ་ཉིད་གསལ་བ་དང༌། དམངས་དོ་ཧའི་ས་བཅད་བསྡུས་པ། ༥ རྗེ་གཙང་པ་རྒྱ་རས་ཀྱིས་མཛད་པའི་གླིང་རས་ཀྱི་དམངས་དོ་ཧའི་འགྲེལ་པའི་ལྷན་ཐབས་གསེར་མིག་གཡུས་བརྒྱན། ༦ ཀརྨ་པ་རང་བྱུང་རྡོ་རྗེའི་དོ་ཧ་མཛོད་ཀྱི་གླུ་ཡི་དོན་གསལ་བར་བྱེད་པའི་ཚིག་གི་རྒྱན་དྲི་མ་མེད་པའི་སྒྲོན་མེ། རྒྱལ་པོ་དོ་ཧའི་ས་བཅད་དང༌། བཙུན་མོ་དོ་ཧའི་ས་བཅད། དོ་ཧ་མཛོད་ཀྱི་བསྡུས་དོན། དོ་ཧའི་ལོ་རྒྱུས་བཅས་སོ།། ༧ སྤར་ཕུ་བ་བློ་གྲོས་སེང་གེའི་རྒྱལ་པོ་དོ་ཧ་ཚིགས་སུ་བཅད་པ་བཞི་བཅུ་པའི་འགྲེལ་བཤད་ཟླ་བའི་འོད་ཟེར།
བཙུན་མོ་དོ་ཧའི་འགྲེལ་བཤད་སྙིང་པོ་རྣམ་པར་ངེས་པ། དོ་ཧའི་ས་བཅད་དང་མ་རིག་མུན་སེལ། བཙུན་མོ་དོ་ཧ་ཚིགས་སུ་བཅད་པ་བརྒྱད་ཅུ་པའི་བསྡུས་དོན། ཚིགས་སུ་བཅད་པ་རྒྱ་དྲུག་བཅུ་པའི་བསྡུས་དོན། དོ་ཧ་མཛོད་ཀྱི་སྒོ་འབྱེད་པའི་སྒྲོན་མེ་ལྷན་ཅིག་སྐྱེས་པའི་སྣང་བ། ལུང་སྦྱོར་བཅས་སོ།། ༨ བཙུན་པ་ཤི་ལ་བྷ་ཏྲའི་བཙུན་མོ་དོ་ཧའི་རྣམ་བཤད། ༩ རྗེ་ཀརྨ་ཕྲིན་ལས་ཀྱི་དོ་ཧ་སྐོར་གསུམ་གྱི་ཚིག་དོན་གྱི་རྣམ་བཤད་སེམས་ཀྱི་རྣམ་ཐར་སྟོན་པའི་མེ་ལོང༌། བཙུན་མོ་དོ་ཧའི་ཊཱི་ཀ་འབྲིང་པོ་སེམས་ཀྱི་རྣམ་ཐར་སྟོན་པའི་མེ་ལོང༌། རྒྱལ་པོ་དོ་ཧའི་ཊཱིཀ་འབྲིང་པོ་སེམས་ཀྱི་རྣམ་ཐར་སྟོན་པའི་མེ་ལོང་བཅས་སོ།།
༡༠ འཇུ་མི་ཕམ་གྱི་དམངས་དོ་ཧའི་མཆན་འགྲེལ་གཉུག་མ་རྡོ་རྗེ་སྒྲ་དབྱངས་ལ་སོགས་པ་དུུ་མ་བཞུགས་སོ།། ཞེས་དགེ་སློང་ཚེ་རིང་པས་ཕྱི་ལོ་༢༠༠༩ ཟླ་༨ ཚེས་༡༠ ཉིན་བྲིས། ༄༅། །དོ་ཧ་སྐོར་གསུམ་གྱི་ཚིག་དོན་གྱི་རྣམ་བཤད་སེམས་ཀྱི་རྣམ་ཐར་གསལ་བར་སྟོན་པའི་མེ་ལོང་ ཞེས་བྱ་བ་བཞུགས་སོ།། ན་མོ་ཤྩིཏྟ་བཛྲ་ཡ། དོ་ཧ་སྐོར་གསུམ་གྱི་ཚིག་དོན་གྱི་རྣམ་བཤད་སེམས་ཀྱི་རྣམ་ཐར་གསལ་བར་སྟོན་པའི་མེ་ལོང་ཞེས་བྱ་བ། ཁྱབ་བདག་བླ་མ་དམ་པའི་ཞབས་ལ་ཕྱག་འཚལ་ཞིང་སྐྱབས་སུ་མཆིའོ།། དཔལ་ལྡན་བདེ་ཆེན་འགྱུར་མེད་ལྷན་ཅིག་སྐྱེས།། ཡེ་ནས་རྣམ་དག་སྟོང་ཉིད་གཉུག་མའི་དངོས།། སྲིད་དང་ཞི་བ་རོ་མཉམ་ཆོས་ཀྱི་སྐུ།། རང་གི་སེམས་ལ་རྟག་ཏུ་གུས་ཕྱག་འཚལ།།
སྐུ་ནི་མི་ཟད་རྒྱན་གྱི་འཁོར་ལོ་དག་དང་མ་དག་གང་ལ་གང་འདུལ་སྣ་ཚོགས་སྟོན་ཀྱང་བདེ་བ་ཆེན་པོ་གཅིག་པུའི་ཉམས།། གསུང་ནི་མི་འགག་ཡན་ལག་དྲུག་ཅུས་དྲང་དང་ངེས་དོན་ཐེག་གསུམ་ཆོས་འཁོར་སྣ་ཚོགས་བསྐོར་ཀྱང་གཞོམ་དུ་མེད་པ་ནཱ་དའི་དབྱངས།། ཐུགས་ནི་མི་རྟོག་རྣམ་པ་ཀུན་མཆོག་ཐུགས་རྗེའི་ངང་གིས་ཇི་ལྟ་ཇི་སྙེད་སྣ་ཚོགས་མཁྱེན་ཀྱང་ལྷན་ཅིག་སྐྱེས་པ་ཆོས་ཀྱི་སྐུ།། རང་བྱུང་རྒྱལ་བ་ཟབ་མོ་དང་ནི་རྒྱ་ཆེའི་སྐུ་མངའ་ཐུབ་དབང་དེ་ལ་གཉུག་མའི་ལུས་དང་ངག་ཡིད་དྭང་བས་ཕྱག་འཚལ་ལོ།། གཟུང་འཛིན་གཉིས་སུ་མེད་པའི་ཡེ་ཤེས་མངའ།། གཉིས་འཛིན་རྟོག་པའི་སྙིང་ལ་རབ་བསྣུན་ནས།། འཁོར་འདས་མཉམ་ཉིད་དབྱིངས་སུ་བསྒྲོལ་མཛད་པ།། ས་ར་ཧ་དཔལ་མདའ་མཁན་དེ་ལ་འདུད།། སངས་རྒྱས་ལས་ནི་སྔོན་དུ་དེ་ཁོ་ན་ཉིད་མཁྱེན་ཞིང་གཟིགས་གྱུར་ཀྱང༌། འགྲོ་ལ་བརྩེ་བས་སྲིད་པའི་གནས་འདིར་སྒྱུ་མའི་གར་གྱིས་རྣམ་པར་རོལ།།
ས་ར་ཧ་ཉིད་ཀརྨཱ་པར་གྲགས་སྲིད་ཞིའི་མིག་འཕྲུལ་སྟོན་མཁས་པ།། ཞྭ་ནག་ཅན་ཞབས་རིམ་པར་བྱོན་རྣམས་དམིགས་པ་མེད་པའི་ཕྱག་གི་གནས།། དུས་གསུམ་སངས་རྒྱས་ཀུན་གྱི་བགྲོད་གཅིག་ལམ།། སྨྲ་བསམ་བརྗོད་མེད་ཕྱག་རྒྱ་ཆེན་པོའི་དོན།། ལྷུན་གྲུབ་གཉུག་མའི་དབྱིངས་ལ་མངའ་བརྙེས་པ།། མཁས་དང་གྲུབ་པའི་དབང་པོ་དེ་ལ་འདུད།། ཁྱོད་ཀྱིས་མཐའ་བྲལ་ལྟ་བའི་གནད།། ལྷན་ཅིག་སྐྱེས་པ་ཟབ་མོའི་དོན།། ལག་བཅངས་ཉིད་དུ་བསྟན་པ་གང༌།། དེ་འདིར་ཅུང་ཟད་བསྙད་པར་བྱ།།
དེ་ལ་འདིར་བདག་ཅག་གི་དཔལ་ལྡན་བླ་མ་གྲུབ་པའི་དབང་ཕྱུག་ཆེན་པོ་འཁྲུལ་ཞིག་སངས་རྒྱས་བསམ་གྲུབ་ཀྱི་ཞལ་ལས་དོ་ཧ་སྐོར་གསུམ་གྱི་རྣམ་པར་བཤད་པ་བཀའ་དྲིན་དུ་བསྩལ་བ་ལན་མང་དུ་ཐོབ་པ་ལས་ཡིད་ལ་ཇི་ཙམ་གསལ་བ་རྣམས་གསུང་ཇི་ལྟ་བ་བཞིན་ཡི་གེར་འགོད་པར་བྱའོ། ། དེ་ལ་སྤྱིར་དམ་པའི་ཆོས་བྱུང་བའི་ལོ་རྒྱུས་ལ་སོགས་པ་རྒྱས་པར་ནི་གཞན་ལས་ཤེས་པར་བྱ་ཞིང༌། བྱེ་བྲག་ཏུ་གཞུང་འདི་གསུམ་རྩོམ་པ་པོ་ནི། དཔལ་རྣལ་འབྱོར་གྱི་དབང་ཕྱུག་ས་ར་ཧ་སྟེ། དེ་ཡང་རྒྱ་གར་ལྷོ་ཕྱོགས་ན་ཡབ་བྲམ་ཟེ་སྤངས་པ་ཕུན་སུམ་ཚོགས་པ་དང༌། ཡུམ་བྲམ་ཟེ་སྤངས་མ་ཕུན་སུམ་ཚོགས་པ་ལ་སྲས་ལྔ་ཡོད་པའི་ཆུང་ཤོས་ཡིན་ལ། བཅོམ་ལྡན་འདས་ཀྱི་སྲས་སྒྲ་གཅན་འཛིན་བཟང་པོ་ལ་རབ་ཏུ་བྱུང་ནས། ཤེས་བྱ་རིག་པའི་གནས་མཐའ་དག་ལ་མཁས་པའི་པཎྜི་ཏ་ཆེན་པོར་གྱུར་ཏེ། བྲམ་ཟེ་སྒྲ་གཅན་འཛིན་ཞེས་བྱ་བར་གྲགས་ཤིང༌། སློབ་དཔོན་ཀླུ་སྒྲུབ་ལ་སོགས་པའི་མཁན་པོ་ཡང་མཛད་དོ།།
དེའི་ཚེ་ཡུལ་དེ་ན་རྒྱལ་པོ་མ་ཧཱ་ཕཱ་ལ་ཞེས་བྱ་བས་མཆོད་པའི་གནས་སུ་བཀུར་ཞིང་སྲི་ཞུ་དང་བཅས་ནས་གུས་པས་བསྟེན་ནོ། ། དུས་ནམ་ཞིག་གི་ཚེ་དཔལ་རྟ་མགྲིན་གང་ཟག་གཅིག་ཅར་བའི་རིགས་ཅན་འདུལ་བའི་ཕྱིར་དུ། བྱང་ཆུབ་སེམས་དཔའ་བློ་གྲོས་རིན་ཆེན་ཞེས་བྱ་བར་གྱུར་པ་དེས། བྲམ་ཟེ་ཆེན་པོའི་དོན་བྱ་བར་དགོངས་ནས་མདའ་མཁན་མ་ཞིག་ཏུ་སྤྲུལ་ཏེ་ཧ་ཊེ་ཞེས་པ་བོད་སྐད་དུ་ཚོང་དུས་ཏེ། དེའི་དབུས་སུ་འདུག་གོ ། དུས་དེར་བྲམ་ཟེ་སྒྲ་གཅན་འཛིན་ལྗོངས་རྒྱུ་ཞིང་སྐྱོ་སངས་ལ་བྱོན་པས། ཚོང་དུས་དེའི་དབུས་ན་བུད་མེད་གཞོན་ནུ་མ་མདའ་འཆོས་ཤིང་གཡས་སུ་ཡང་མི་བལྟ། གཡོན་དུ་ཡང་མི་བལྟ། མ་ཡེངས་པར་མདའ་བྱེད་པ་གཅིག་གཟིགས་ནས་གམ་དུ་བྱོན་པ་ན། དེས་སྨྱུག་མ་ཚིགས་གསུམ་དང་ལྡན་པ་གཅིག་ལེགས་པར་བསྲོང་སྟེ་རྩ་བ་ནས་བཅད།
རྩེ་མོ་ནས་ཀྱང་བཅད། རྩ་བ་དེ་ཁ་བཞིར་བཀས། དེ་ལ་མདེའུ་ཞིག་བསྐྱོན་ནས་དེ་རྒྱུས་པས་བཅིངས། རྩེ་མོ་དེ་ཁ་གཉིས་སུ་བཀས། དེ་ལ་སྒྲོ་བཞི་སྒྲོན། མིག་ཡ་གཅིག་བཙུམ་ཡ་གཅིག་བགྲད་ནས་མདའ་དེ་གཞན་ལ་བརྡེག་པའི་ཕྱིར་འདོམས་འགེངས་པའི་ཕྱག་རྒྱ་བྱེད་པ་གཟིགས་ནས། བུ་མོ་ཁྱོད་མདའ་མཁན་མ་ཡིན་ནམ་གསུངས་པ་ན། རིགས་ཀྱི་བུ་སངས་རྒྱས་ཀྱི་དགོངས་པ་ནི་བརྡ་དང་ཐབས་ཀྱིས་ཤེས་པར་ནུས་ཀྱིས་ཚིག་དང་ཡི་གེས་ཤེས་པ་མ་ཡིན་ནོ་ཞེས་ཟེར་རོ། ། དེར་མཁའ་འགྲོ་མའི་བརྡ་དོན་ཐུགས་ལ་འཁྲུངས་ཏེ། སྨྱུག་མ་ནི་མ་བཅོས་པའི་བརྡ་དང༌།
ཚིགས་གསུམ་དང་ལྡན་པ་དེ་སྐུ་གསུམ་མངོན་དུ་བྱེད་དགོས་པའི་བརྡའོ། ། བསྲོང་བ་ནི་ལམ་བསྲོང་བའི་བརྡ། རྩ་བ་ནས་བཅད་པ་འཁོར་བའི་གཞི་རྩ་གཅོད་དགོས་པའི་བརྡ། རྩེ་མོ་ནས་བཅད་པ་བདག་འཛིན་རྩད་ནས་གཅོད་དགོས་པའི་བརྡ། རྩ་བ་དེ་ཁ་བཞིར་བཀས་པ་དྲན་པ། དྲན་མེད། སྐྱེ་མེད། བློ་འདས་བཞིས་རྒྱས་འདེབས་དགོས་པའི་བརྡ། མདེའུ་བསྐྱོན་པ་དེ། དེ་ལ་ཤེས་རབ་ཀྱི་མདེའུ་བསྐྱོན་དགོས་པའི་བརྡ།
དེ་རྒྱུས་པས་བཅིངས་པ་དེ། དེ་རྣམས་ཟུང་འཇུག་གི་ཕྱག་རྒྱས་འཆིང་དགོས་པའི་བརྡ། རྩེ་མོ་ཁ་གཉིས་སུ་བཀས་པ་ཐབས་དང་ཤེས་རབ་ཀྱི་བརྡ། སྒྲོ་བཞི་ལྟ་སྒོམ་སྤྱོད་འབྲས་བཞིའི་བརྡ། མིག་ཡ་གཅིག་ཕྱེ་ནས་ཅིག་ཤོས་བཙུམ་པ་རྣམ་ཤེས་ཀྱི་མིག་ཚུམ་ལ་ཡེ་ཤེས་ཀྱི་མིག་ཕྱེ་ཞེས་པའི་བརྡ། བརྡེག་པའི་ཕྱག་རྒྱ་དེ་གཉིས་འཛིན་གྱི་སྙིང་ལ་གཉིས་མེད་ཀྱི་མདའ་བསྣུན་དགོས་པའི་བརྡར་གོ་ནས་གཅིག་ཆར་དུ་གྲོལ་ཏེ། མཚན་ཡང་ས་ར་ཧ་ཞེས་བྱ་བར་ཐོགས་སོ།། དེ་ཡང་རྒྱ་གར་ལྷོ་ཕྱོགས་པའི་སྐད་དུ་ས་པ་ར་ནི་མདའ་དང༌། ཧ་ཧ་ཏ་ནི་བསྣུན་པ་ལ་འཇུག་པས་གཟུང་འཛིན་གྱི་སྙིང་ལ་གཉིས་མེད་ཀྱི་མདའ་བསྣུན་པས་ན་མདའ་བསྣུན་ཞེས་གྲགས་ སོ། ། དེར་ཁྱོད་མདའ་མཁན་མར་མི་འདུག །
བརྡ་མཁན་མར་འདུག་གསུངས་ནས་དེ་དང་སྙོམས་པར་འཇུག་ཅིང་རྣལ་འབྱོར་གྱི་སྤྱོད་པ་ལ་ཞུགས་ཏེ། ཁ་རྩང་ཕན་ཆད་བྲམ་ཟེ་མིན། ། དེ་རིང་ཚུན་ཆད་བྲམ་ཟེ་ཡིན། ། ཞེས་བྱ་བ་ལ་སོགས་པ་གསུང་ཞིང་དུར་ཁྲོད་དུ་གཤེགས་སོ། ། དེའི་ཚེ་ཁོལ་མོ་རོ་ཟན་མས་ཚོགས་ཀྱི་འཁོར་ལོ་བསྐོར་བའི་ངོར་རྒྱན་གྱི་རྣམ་དག་རྡོ་རྗེའི་ཐོད་གླུ་གསུངས། གཞན་ཡང་རྡོ་རྗེའི་གླུ་དུ་མ་གསུང་ཞིང་མདའ་མཁན་མ་དང་འགྲོགས་ནས་དུར་ཁྲོད་རྣམས་སུ་བཞུགས་པ་ན། རྒྱ་གར་ལྷོ་ཕྱོགས་པའི་སྐྱེ་བོ་མ་ལུས་པས་འཕྱ་ཞིང་སྨོད་ལ་ཁ་ཟེར་ཏེ། བྲམ་ཟེ་སྒྲ་གཅན་འཛིན་བསྙེན་པར་རྫོགས་པའི་དཀའ་ཐུབ་ཀྱི་ངལ་བ་མ་བཟོད་པར་ཚངས་སྤྱོད་ལས་ཉམས་ནས་རིགས་ངན་གྱི་ཆུང་མ་དང་བཅས་ཏེ། དམན་པའི་སྤྱོད་པས་ཕྱོགས་མཐར་ཁྱི་བཞིན་དུ་འཁྱམ་པར་གྱུར་ཏོ། ། ཞེས་ཀུན་ནས་ཀུན་དུ་གླེང་སློང་བར་གྱུར་པ་རྒྱལ་པོ་མ་ཧཱ་ཕཱ་ལས་གསན་ནས།
མངའ་རིས་ཀྱི་འབངས་ཕལ་པ་རྣམས་ལ་བཀའ་བསྒོས་ཏེ། བྲམ་ཟེ་ཆེན་པོ་ལ་ངན་པའི་སྤྱོད་པ་ལས་བཟློག་ཅིང་ཚངས་པར་སྤྱོད་པའི་སྒོ་ནས་རྒྱལ་པོའི་ཁབ་ལ་སོགས་པར་སྐྱེ་དགུའི་དོན་མཛད་པར་གསོལ་བ་འདེབས་སུ་བསྩལ་བའི་དུས་སུ་འབངས་ཕལ་པ་རྣམས་ཀྱི་ངོར་དོ་ཧ་བརྒྱ་དྲུག་ཅུ་པ་མགུར་དུ་བཞེངས་ནས་དེ་རྣམས་ཡང་དག་པའི་ལམ་ལ་འཛུད་པར་མཛད་དོ།། དེར་རྒྱལ་པོས་བཙུན་མོ་རྣམས་སྔར་བཞིན་གསོལ་བར་མངགས་པའི་ངོར་དོ་ཧ་བརྒྱད་ཅུ་པ་མགུར་དུ་བཞེངས་པས་དེ་རྣམས་ཀྱང་གནས་ལུགས་ཀྱི་དོན་ལ་འཛུད་པར་མཛད་དོ།། དེ་ནས་རྒྱལ་པོ་མ་ཧཱ་ཕཱ་ལ་རང་ཉིད་ཀྱིས་བྲམ་ཟེ་ཆེན་པོ་སྔར་གྱི་བརྟུལ་ཞུགས་ལ་འཇུག་པར་གསོལ་དུ་བྱོན་པས་དེའི་ངོར་དོ་ཧ་བཞི་བཅུ་པ་མགུར་དུ་བཞེངས་ཏེ། རྒྱལ་པོ་ཆེན་པོ་ཡང་དེ་ཁོ་ན་ཉིད་ཀྱི་ལམ་ལ་འཁྲིད་པར་མཛད་པ་སོགས་རྡོ་རྗེའི་མགུར་མང་དུ་གསུངས་ནས་སེམས་ཅན་གྱི་དོན་དཔག་ཏུ་མེད་པ་མཛད་ཅིང་འཇའ་ལུས་བརྙེས་ཏེ། དེང་སང་ཡང་ལྷོ་དཔལ་གྱི་རི་ལ་བཞུགས་པ་ཉིད་སྐལ་བ་དང་ལྡན་པ་དག་གིས་མཇལ་བ་ཡང་ཡོད་དོ།། འགའ་ཞིག་དོ་ཧ་སྐོར་གསུམ་པོ་དཔལ་ས་ར་ཧས་མགུར་དུ་བཞེངས་པ་ནི་ཡིན་ལ། དེའི་ཚེ་ཉམས་བྱུང་རྒྱལ་ཉིད་དབྱངས་སུ་བླངས་པས་ཚིགས་སུ་བཅད་པ་མང་ཉུང་སོགས་རྣམ་པར་དབྱེ་བ་མེད་དོ། ། ས་ར་ཧས་གསུངས་འདི་ཉིད་དུས་ཕྱིས་སློབ་དཔོན་ཀླུ་སྒྲུབ་ཀྱིས་ཡི་གེར་བསྡེབས་པས་བརྗོད་ཚུལ་གྱི་དབང་ལས་གཞུང་མང་ཉུང་མི་འདྲ་བ་གསུམ་བྱུང་བར་སྨྲ་ལ། གཞན་དག་ནི་ཀླུ་སྒྲུབ་ཀྱིས་ཀྱང་གཞུང་འདི་རྣམས་སྡེབ་པར་མ་མཛད་མོད་ཀྱི།
གདམས་པ་ཉིད་དུ་གསུངས་པས་ཤ་ཝ་རི་གྲོལ་བར་གྱུར་པ་ན་དེས་མཻ་ཏྲི་པའི་དོན་དུ་གཞུང་གསུམ་པོ་བསྡེབས་སོ་ཞེས་ཟེར་བ་ཡང་ཡོད་དེ། སྔར་བཤད་པ་ཉིད་ཚད་མར་གྱུར་པ་ཡིན་ནོ།། ཐ་ཆད་པ་འགའ་ཞིག ། རྒྱལ་བཙུན་གཉིས་ས་ར་ཧས་མཛད་པའི་གཞུང་ཡང་དག་པ་ནི་མ་ཡིན་གྱི། དོ་ཧ་སྐོར་གསུམ་ཞེས་གྲགས་པ། གཞུང་གསུམ་པོ་ལ་གྲགས་པར་མི་བྱེད་དོ། ། འོ་ན་ཅི་ཞེ་ན། སྨིན་བྱེད་དབང་གི་སྐོར་དང༌། གཞུང་བཤད་པའི་སྐོར་དང༌། ཉམས་ལེན་ཁྲིད་ཀྱི་སྐོར་ཏེ།
དོ་ཧ་སྐོར་གསུམ་ནི་དེ་དག་གོ ། དེ་ཡང་དང་པོ་ནི། རྡོ་རྗེ་ཕག་མོའི་དབང་ངམ་དོ་ཧ་བརྡ་བཞིའི་དབང་ཡིན་ལ། གཉིས་པ་ནི། དམངས་དོ་ཧ་མཻ་ཏྲི་པའི་འགྲེལ་པ་དང་སྦྱར་ནས་འཆད་པ་ཡིན་ཞིང༌། གསུམ་པ་ནི། དོ་ཧ་བརྡ་བཞིའི་ཁྲིད་དོ། ། དེས་ན་གཞུང་གཞན་གཉིས་ནི་བརྫུན་མས་བྱས་པའོ་ཞེས་ཟེར་རོ། ། དེའི་ཤེས་བྱེད་དུ་མཁས་པ་བུ་ལ་སོགས་པས་བསྟན་འགྱུར་དཀར་ཆག་ཏུ་དམངས་དོ་ཁོ་ན་ལས་མ་བྱུང་བ་དང༌། གཞན་གཉིས་ལ་རྒྱ་གར་གྱི་འགྲེལ་པ་མེད་པ་དང༌།
གྲུབ་ཆེན་གླིང་རས་ཀྱིས་དམངས་དོ་ཧ་ལ་འགྲེལ་པ་མཛད་ནས་གཞན་གཉིས་ལ་མི་མཛད་པའི་རྒྱུ་མཚན་དུ། རྗེ་རས་ཆུང་པས་རྒྱ་གར་དུ་དམངས་དོ་ཧ་གཅིག་པུ་ལས་མ་གཟིགས། བོད་ལ་བྱོན་དུས་བལ་པོ་ཨ་སུའི་ཕྱག་དཔེ་ལ་གསུམ་ཀ་འདུག་པས་གཞན་གཉིས་བླ་མ་བལ་པོས་མཛད་པ་ཡིན་ནམ་གསུང༌། ཞེས་བྲིས་ཡོད་ཟེར་བ་དེ་དག་ནི་ཆོས་སྤོང་གི་ལས་ལ་དགའ་བའི་གཏམ་སྟེ། གླིང་ཊཱིཀ་ན་ཚིག་དེ་མི་འདུག་ཅིང༌། དཔེ་ལ་ལར་མཛད་བྱང་དང་རྫོགས་ཚིག་གྲུབ་ཟིན་པའི་རྗེས་སུ་ཚིག་དེ་བྲིས་པ་མཐོང་ཡང༌། མི་ཤེས་པ་དག་གིས་བྱས་པའི་ཞབས་བཏགས་ཡིན་ནོ།། གཞན་ཡང་བསྟན་འགྱུར་དཀར་ཆག་ཏུ་དཔེ་དཀོན་པ་མང་པོ་མ་རྙེད་པས་མ་བྲིས་ཤིང༌། རྒྱ་འགྲེལ་མེད་པས་རྒྱ་གཞུང་རྣམ་དག་མིན་ན་ནི་རྒྱ་གཞུང་མིན་པ་ཧ་ཅང་མང་ཆེས་པར་འགྱུར་རོ།། དེས་ན་གཞུང་གསུམ་ག་ལ་རྒྱ་གར་ཕྱག་ནས་བསྣམས་བྱོན་པའི་རྒྱ་དཔེ་ཡོད་པ་དང༌།
པར་ཕུ་བ་དང་གཙང་ནག་པ་སོགས་སྔོན་གྱི་མཁས་པ་མང་པོས་གཞུང་གསུམ་ག་ཚད་མར་མཛད་པའི་འགྲེལ་པ་ཡོད་ཅིང༌། རྗེ་རང་བྱུང་པ་སོགས་ཡེ་ཤེས་ཀྱི་སྤྱན་ལྡན་རྣམས་ཀྱིས་ཀྱང་གསུམ་ག་ལ་འགྲེལ་པ་མཛད་ལ། མ་ཏི་པཎ་ཆེན་དང་རྗེ་ཡིད་བཟང་རྩེ་བ་སོགས་ཕྱིས་ཀྱི་མཁས་པ་མང་པོས་ཀྱང་གསུམ་ག་ལ་འགྲེལ་པ་མཛད་པས་ཡིད་ཆེས་པའི་གནས་སུ་འཛིན་དགོས་སོ།། དེ་གསུམ་བོད་དུ་ཕེབས་པའི་ཚུལ་ནི། མཻ་ཏྲི་པ་ལ་མངའ་བདག་མར་པས་ལེགས་པར་གསན་མོད་ཀྱི། མན་ངག་རྣམས་ཐུགས་ཉམས་སུ་བཞེས་ནས་རྗེ་མི་ལ་སོགས་ལ་གནང་གི་གཞུང་གསུམ་པོ་ལ་འགྱུར་དང་བཤད་པ་ནི་མ་མཛད་དོ། ། ཇོ་བོ་རྗེས་མཻ་ཏྲི་པ་ལ་གསན་ནས་མངའ་རིས་སུ་ཕེབས་པའི་ཚེ་དོ་ཧ་གསུངས་བར་བརྩམས་པ་ན། མར་མེ་ཅི་དགོས་ལྷ་བཤོས་དེ་ཅི་དགོས། ། ཞེས་སོགས་སྒྲ་ཇི་བཞིན་པར་གསུང་པ་ལ། བོད་རྣམས་ཀྱིས་འདུས་བྱས་ཀྱི་དགེ་བ་བྱེད་པ་ཉུང་ངུར་འགྱུར་དུ་དྭོགས་ནས་མི་གསུང་བར་གསོལ་བས།
ཅུང་ཟད་ཐུགས་མ་དགྱེས་ཀྱང་དེ་ཕྱིན་དུ་མ་གསུང་བར་གྲགས་ལ། མཻ་ཏྲི་པའི་འགྲེལ་པ་ལ་ཇོ་བོ་དང་བ་རི་ལོ་ཙྪ་བའི་འགྱུར་ཡོད་ཀྱང་བཤད་པའི་རྒྱུན་ནི་མེད་དོ། ། མཻ་ཏྲི་པའི་སློབ་མའི་མཆོག་ཕ་དམ་པ་སངས་རྒྱས་ལས་བརྒྱུད་པ་ཞི་བྱེད་རྨ་ལུགས་ན་དམངས་དོ་ཧ་རྨ་ཆོས་འབར་གྱི་འགྱུར་ལ་མཆན་བུ་བཏབ་པ་བཞུགས་ཀྱང་མན་ངག་ཉམས་སུ་ལེན་པ་ལ་གཙོ་བོར་མཛད་ཀྱི་གཞུང་གི་བཤད་པ་ལ་གཙོ་བོར་མི་མཛད་དོ།། དེ་ལྟ་བས་ན་བོད་ཀྱི་ཡུལ་དུ་ཆོས་འདི་དར་བ་ནི། རྒྱ་གར་ཕྱག་ན་ཁོ་ནའི་སྐུ་དྲིན་ཏེ། དེས་མཻ་ཏྲི་པ་ལ་གཞུང་གདམས་ངག་དང་བཅས་པ་ལེགས་པར་གསན་ནས་ཐུགས་ཉམས་སུ་བཞེས་ཏེ། གྲུབ་རྟགས་ཀྱང་མང་དུ་བསྟན། བོད་ཀྱི་ཡུལ་དུ་ཕན་པ་དཔག་མེད་འབྱུང་བར་ལུང་བསྟན་པ་ཡང་ཐོབ་ནས་འདིར་ལེགས་པར་སྤེལ་ལོ། ། དེ་ལ་བལ་པོ་ཨ་སུས་གསན་ནས། དེ་ལས་མཆེད་པ་དོ་ཧ་བལ་ལུགས་སུ་གྲགས་པ་དང༌།
རྗེ་རས་ཆུང་པས་དེ་དང་ཏི་ཕུ་པ་ལ་གསན་ནས་རིམ་པར་བརྒྱུད་པ་དོ་ཧ་རས་ཆུང་ལུགས་དང༌། མངའ་རིས་ཇོ་སྟན་གྱིས་གསན་ནས་གྲུ་ཤུལ་བ་ལས་བརྒྱུད་པ་དོ་ཧ་པར་ལུགས་སུ་གྲགས་པ་དང༌། ལུགས་གསུམ་དུ་དར་བ་ལས། རས་ཆུང་ལུགས་ལ་ཡང་ཟངས་རི་རས་པ། འགྲོ་མགོན་རས་ཆེན། སྤོམ་བྲག་པ། ཀརྨཱ་པ། གཉན་རས་ལས་བརྒྱུད་དོ།། རྗེ་རང་བྱུང་པས་ཊཱི་ཀ་མཛད་པ་དོ་ཧ་ཀར་ལུགས་དང༌། རས་ཆུང་པ་ནས་རྒྱལ་བ་ལོ་དང་སུམ་པ་ལས་བརྒྱུད་དེ་གླིང་གིས་ཊཱི་ཀ་མཛད་པས་དོ་ཧ་གླིང་ལུགས་སུ་གྲགས་པ་སྟེ་སྲོལ་གཉིས་ཡོད་ལ།
དུས་ཕྱིས་ནི་དོ་ཧ་གཞན་སྟོང་ལུགས་སུ་བཤད་པའང་མང་པོ་བྱུང་བས་བཤད་སྲོལ་མཐའ་ཡས་པ་སྣང་མོད། བདག་གི་བླ་མ་འཁྲུལ་ཞིག་ཆེན་པོས་ནི་པར་ལུགས་ཁོ་ན་གསུང་ཞིང༌། དེས་མཛད་པའི་ཊཱིཀ་སོགས་ཡིག་ཆ་རྣམས་ལ་ཡང་ལུང་དུ་མཛད་དོ།། དེ་ལྟར་གཞུང་གསུམ་ལས། དང་པོར་གང་བཤད་པར་བྱ་ན། བརྗོད་བྱ་ནི། སྤྲུལ་པའི་སྐུ་གཙོ་བོར་སྟོན་པ། གཞུང་ཚད་ནི། ཤོ་ལོ་ཀ་བརྒྱ་དང་དྲུག་ཅུ་པ། ཆེད་དུ་བྱ་བའི་གདུལ་བྱ་ནི།
རྒྱལ་པོ་མ་ཧཱ་ཕ་ལའི་དམངས་ཕལ་བ་རྣམས་ཀྱི་ངོར་མགུར་དུ་བཞེངས་པ། དོ་ཧ་མཛོད་ཅེས་བྱ་བ་དེ་ཁོ་ན་ཉིད་རྣལ་དུ་མཚོན་པ་དོན་དམ་པའི་ཡི་གེ་ཞེས་པ་དེ་ནི་གང་བཤད་པར་བྱ་བའི་ཆོས་སོ།། དེ་དག་ཇི་ལྟར་འཆད་ན། གཞུང་འཆད་ཉན་ལ་འཇུག་པའི་ཚུལ་ཡང༌། སློབ་དཔོན་དབྱིག་གཉེན་གྱིས། གང་ཞིག་བདག་ལས་བློ་དམན་ཞིང༌། ། མདོ་རྣམས་འཆད་འདོད་དེ་དག་ལ།། མན་ངག་ཅུང་ཟད་སྦྱིན་པར་བྱ། ། དགོས་པ་བསྡུས་པའི་དོན་བཅས་དང༌།། ཚིག་དོན་བཅས་དང་མཚམས་སྦྱོར་བཅས། །
བརྒལ་ལན་བཅས་ཏེ་བསྙད་པར་བྱ།། ཞེས་བཤད་ཐབས་ཀྱི་ཡན་ལག་ལྔ་གསུངས་ཀྱང༌། བོད་ཀྱི་ཡུལ་འདིར་ནི། སྔ་རབས་པ་དག། ཕུན་སུམ་ཚོགས་པ་ལྔའམ། རྩིས་མགོ་དྲུག་གི་སྒོ་ནས་འཆད་པར་བཞེད་ལ། གཞན་དག་ནི་དོན་གྱི་ཁོག་དབུབ་པ། དཀྱུས་ཀྱི་ས་བཅད་པ། ཚིག་གི་འབྲུ་གཉེར་བ་དང་གསུམ་གྱི་སྒོ་ནས་འཆད་པར་མཛད་ཅིང༌། དིང་སང་ནི་སྤྱིའི་དོན་དང༌།
གཞུང་གི་དོན་གཉིས་ཀྱི་སྒོ་ནས་ཀྱང་འཆད་པར་བྱེད་དོ། ། བདག་གི་བླ་མ་འཁྲུལ་ཞིག་ཆེན་པོའི་ཞལ་སྔ་ནས། དོ་ཧ་གསུང་པའི་ཚེ་ན་ཕྱི་ལྟར་དུ་དཔེའི་སྒོ་ནས་འཆད་པ། ནང་ལྟར་དུ་ཉམས་མྱོང་གི་སྒོ་ནས་འཆད་པ། གསང་བ་ལྟར་དུ་མཁའ་འགྲོ་མའི་བརྡ་སྐད་ཀྱི་སྒོ་ནས་འཆད་པ་དང་གསུམ་ལས། དང་པོ་ནི། ནམ་མཁའ་ནོར་བུ་སོགས་དཔེ་སོ་ལྔའི་སྒོ་ནས་འཆད་པ་དང༌། གཉིས་པ་ནི། ལྟ་བ། སྒོམ་པ།
སྤྱོད་པ། འབྲས་བུའི་སྒོ་ནས་འཆད་པ་དང༌། གསུམ་པ་ནི། དྲན་པ། དྲན་མེད། སྐྱེ་མེད། བློ་འདས་ཀྱི་སྒོ་ནས་འཆད་པར་མཛད་ དོ། ། ཤིན་ཏུ་ལེགས་སོ།། དེ་ལ་གསུམ། གཞུང་བཤད་པ་ལ་འཇུག་པ།
བཤད་པ་ཉིད་དགོད་པ། བཤད་པ་མཐར་ཕྱིན་པའི་ཚུལ་ལོ། ། དང་པོ་ལ་གཉིས་ཏེ། མཚན་གྱི་དོན་དང༌། འགྱུར་གྱི་ཕྱག་གོ ། དང་པོ་ནི། རྒྱ་གར་སྐད་དུ། དོ་ཧ་ཀོ་ཤ་གཱི་ཏི། བོད་སྐད་དུ། དོ་ཧ་མཛོད་ཀྱི་གླུ་ཞེས་བྱ་བས་སྟོན་ཏེ།
འདིར་རྒྱ་བའི་རྒྱ་ལུགས་དང༌། གར་བའི་གར་ལུགས་སོགས་འཆད་པ་ཡོད་ཀྱང༌། དེ་དག་ནི་གཞུང་ཆེན་པོ་གཞན་འཆད་པའི་སྐབས་སུ་སྟོན་གྱི། འདིར་ནི་ཚིག་གི་དོན་ཙམ་ཞིག་བཤད་པར་བྱའོ།། དེ་ཡང་རྒྱ་གར་གྱི་ཡུལ་དུ་ཆོས་འདིའི་མིང་ལ་ཇི་སྐད་ཟེར་སྙམ་ན། ཡུལ་དེ་ན་སང་སྐྲྀ་ཏ་ལྷའི་སྐད་དང༌། པྲ་ཀྲྀཏ་རང་བཞིན་པའི་སྐད་དང༌། ཨ་ཝ་བྷྲཾ་ཤ་ཟུར་ཆག་པའི་སྐད་དང༌། པི་ཤ་ཙི་ཤ་ཟའི་སྐད་དེ་སྐད་རིགས་བཞི་ལས། རྒྱ་གར་ལྷོ་ཕྱོགས་བེ་ཏའི་ཡུལ་གྱི་རང་བཞིན་པའི་སྐད་དུ་འདིའི་མིང་ལ་དོ་ཧ་ཀོ་ཤ་གཱི་ཏྀ་ཞེས་ཟེར་རོ། །
དེ་བོད་ཀྱི་སྐད་དུ་བསྒྱུར་ན་ཇི་སྐད་བྱ་བར་འགྱུར་སྙམ་ན། བོད་གངས་ཅན་པ་རྣམས་ཀྱི་སྐད་དུ་དོ་ཧ་མཛོད་ཀྱི་གླུ་ཞེས་བྱ་བར་འགྱུར་རོ།། དེ་ལྟར་ན། དོ་ཧ་ནི་ཇི་ལྟ་བུ། མཛོད་ནི་གང༌། གླུའི་དོན་ནི་ཅི་སྙམ་ན། དོ་ཧ་ནི་དོན་མང་པོ་ལ་འཇུག་པས་གང་རུང་ཞིག་ཏུ་མ་བསྒྱུར་བར་རྒྱ་སྐད་རང་སོར་བཞག་པ་སྟེ། དེ་ལ་རྒྱ་གར་ལྷོ་ཕྱོགས་པའི་རང་བཞིན་གྱི་སྐད་དུ་དོ་ཧ་ཞེས་པའི་སྒྲ་དང༌། སང་སྐྲྀ་ཏ་སྐད་དུ་དོ་ཧ་ཞེས་པའི་སྒྲ་འབྱུང་བ་ལས། སྔ་མའི་དབང་དུ་བྱས་པ་ནི།
མཐའ་གཉིས་སྤངས་པས་ན་དྭ་ཧ། གཉིས་མེད་པས་ན་དྭ་ཧ། གཉིས་ལ་རྒོད་པས་ན་དྭ་ཧ། ཟུང་དུ་འབྲེལ་བས་ན་དྭ་ཧ། གཉིས་བཅོམ་པས་ན་དྭ་ཧ་སྟེ། གཉིས་འཛིན་གྱི་རྟོག་པ་གཉིས་སུ་མེད་པར་བཅོམ་པའོ།། དེ་ཡང་གཞི་དུས་ན་འཁོར་འདས་ལྷན་ཅིག་ཏུ་སྐྱེས་པ་ཟུང་འཇུག་གཉུག་མའི་ངང་དུ་གནས་པ་དེ་ཉིད་རང་ངོ་མ་ཤེས་པའི་དབང་གིས་གཟུང་འཛིན་དུ་སྣང་བ་ནི་ཡང་དག་པ་མ་ཡིན་པའི་ཀུན་ཏུ་རྟོག་པ་སྟེ། གཉིས་འཛིན་གྱི་དངོས་པོར་སྣང་བ་ཡིན་ལ། དེ་དག་ལམ་ལྷན་ཅིག་སྐྱེས་པ་ཟུང་འཇུག་ཕྱག་རྒྱ་ཆེན་པོར་ཉམས་སུ་བླངས་པས་གཉིས་འཛིན་གྱི་དངོས་པོ་བཅོམ་ནས་འབྲས་བུ་སྐུ་གཉིས་ཟུང་འཇུག་གིས་འགྲོ་བའི་དོན་མཛད་པར་འགྱུར་བའི་དོན་ནོ།། ཨ་སུའི་བཞེད་པ་ལ་གཅིག་གིས་གཉིས་བཅོམ་པས་ན་དྭ་ཧ་སྟེ།
དཔེར་ན། སྐྱེས་བུ་དང༌། བུད་མེད་གཉིས་ཉལ་པོ་བྱེད་པར་ཤོམ་པ་གཞན་ཞིག་གིས་མཐོང་ནས་དེ་གཉིས་ཀྱི་སྦྱོར་བ་འཇོམས་པར་བྱེད་པ་ལྟར། གཟུང་འཛིན་གཉིས་འཁོར་བར་ཉལ་པོ་བྱེད་པ་རིག་པ་ཐབས་ཀྱི་རྒྱལ་པོ་དེ་བླ་མའི་དྲིན་གྱིས་བསྟན་པས། འཁོར་བར་འཁྱམ་མཁན་དེ་བཅོམ་པ་སྟེ་གཉུག་མའི་ངང་དུ་གནས་པའི་དོན་ཡིན་གསུང་ལ། ཕྱི་མའི་དབང་དུ་བྱས་ནས་མཁས་པ་འགའ་ཞིག་གིས་དོ་ཧ་ནི། ཡོངས་སུ་གང་བའི་དོན་ཡིན་ཏེ། དོ་ཧ་འཇོ་བ་ཡིན་པས། དེ་རྫོགས་པས་དོ་ཧ་སྟེ་འཇོས་པས་སྣོད་གང་བ་ལྟ་བུ། སློབ་དཔོན་བདག་ཉིད་དོན་དམ་པའི་ཡེ་ཤེས་ཀྱིས་གང་བས།
གླུ་འདི་བླངས་སོ་ཞེས་བྱ་བར་བསྟན་ཏོ། ། ཞེས་གསུང་ལ། གཞན་དག་ནི། འཇོས་པས་གང་བ་དེ་ཉིད་མི་ཟད་པས་ན། ཨ་སུས་མི་ཟད་པར་བསྒྱུར་བ་ཉིད་འཐད་དོ། ། ཞེས་བཞེད་ཅིང༌། ལ་ལ་དག་དོན་འདི་ཐུག་པ་ལུད་པ་ལྟ་བུ་ལའང་འཇུག་པས་ཉམས་ཁ་ལུད་པ་མཚོན་པ་བྱེད་པའོ། ། ཞེས་གསུང་ངོ༌།། དེ་བཞིན་དུ་དོ་ཧའི་སྒྲ་རྣལ་མ་དང༌། མ་བཅོས་པ་དང༌།
ལྷུག་པ་དང༌། དོན་དམ་པ་དང༌། དེ་ཁོ་ན་ཉིད་དང༌། གནས་ལུགས་དང༌། མི་ཟད་པ་དང༌། སོ་མ་སོགས་ལ་འཇུག་གོ། མཛོད་ནི། གང་དུ་ནོར་བུ་རིན་པོ་ཆེ་ལ་སོགས་པ་གཅེས་པའི་ནོར་མང་པོ་མི་ཟད་པར་འཇོག་པའི་གནས་ཀྱི་མིང་སྟེ། གཉུག་མ་ལྷན་ཅིག་སྐྱེས་པའི་ཡེ་ཤེས་ལ་སོགས་པ་ཡོན་ཏན་གྱི་ཆོས་མ་ལུས་པའི་གནས་ཡིན་པས་སམ། ཡང་ན་མཛོད་ནས་བྱུང་བའི་ནོར་ལ་མཛོད་དེའི་མིང་གིས་བཏགས་པ་ལྟ་བུ་སྟེ།
རྒྱལ་པོའི་དཀོར་མཛོད་ཀྱི་ཡིད་བཞིན་གྱི་ནོར་བུ་རིན་པོ་ཆེ་ལ་རྒྱ་རིམ་པ་བདུན་གྱིས་བཏབ་ཡོད་པ་ལྟར། སེམས་ཅན་ཐམས་ཅད་ཀྱི་རྒྱུད་ལ་རང་གཞན་གྱི་དགོས་འདོད་ཀུན་འབྱུང་སེམས་ལྷན་ཅིག་སྐྱེས་པའི་ཡེ་ཤེས་བཞུགས་པ་དེ་ཡང་རྒྱ་བདུན་གྱིས་བཏབ་ནས་ཡོད་དོ།། དེ་ཡང་མུ་སྟེགས་པའི་ཞེན་པ་གཏོང་བ་ནི་འོབས་ཀྱི་རྒྱ་ལྟ་བུ། རྒྱུ་མཚན་ཉིད་ཀྱི་ཞེན་པ་གཏོང་བ་ནི་ཕྱི་སྒོའི་རྒྱ་ལྟ་བུ། འབྲས་བུ་རྡོ་རྗེ་ཐེག་པའི་ཞེན་པ་གཏོང་བ་ནི་ནང་སྒོའི་རྒྱ་ལྟ་བུ། ཕྱོགས་རེ་བ་ཐམས་ཅད་ཀྱི་ཞེན་པ་གཏོང་བ་ནི་མཛོད་སྒོའི་རྒྱ་ལྟ་བུ། བླ་མ་དམ་པའི་ཞལ་ལ་ལྟོས་པ་ནི་སྐེ་ཚང་གི་རྒྱ་ལྟ་བུ། རྒྱུད་ལ་སྦྱར་ནས་ཉམས་སུ་ལེན་པ་ལ་ལྟོས་པ་ནི་ཟ་མ་ཏོག་གི་ནང་དུ་སོན་པ་ལྟ་བུ། དེ་དག་དོན་མངོན་དུ་གྱུར་པའི་རྟོགས་པ་ཤར་བ་ལ་ལྟོས་པ་ནི་དར་ཟབ་ལ་སོགས་པས་ཀླུབས་པ་ལྟ་བུ། རྒྱ་རིམ་པ་བདུན་གྱི་ནང་ནས་བྱུང་བའི་ནོར་བུ་རིན་པོ་ཆེ་དེ་དཀྲུ་བ་གསུམ་དང༌།
ཕྱི་བ་གསུམ་ལ་སོགས་པས་བྱི་དོར་བྱས་ནས་རྒྱལ་མཚན་གྱི་རྩེ་ལ་བཏེག་སྟེ་གསོལ་བ་བཏབ་ནས་དགོས་འདོད་ཐམས་ཅད་འབྱུང་བ་བཞིན་དུ། ལྷན་ཅིག་སྐྱེས་པའི་ཡེ་ཤེས་སེམས་ཅན་གྱི་སྦུབས་ལ་གནས་པ་དེ་ཡང་ལམ་ཐབས་ཤེས་དང་བསྐྱེད་རྫོགས་སོགས་ཟུང་འཇུག་ལ་བརྟེན་ནས་འབད་རྩོལ་གྱིས་ཉམས་སུ་བླངས་ཏེ་སྒྲུབ་པ་དྲི་མ་མེད་པའི་རྒྱལ་མཚན་གྱི་རྩེ་ལ་བཏེག་སྟེ་རྟོགས་པའི་ཉམས་དེ་ཉིད་རྒྱུན་བསྐྱངས་ནས་གསོལ་བ་བཏབ་ན་སྐུ་གསུམ་དུ་བྱང་ཆུབ་ནས་རང་གཞན་གྱི་དགོས་འདོད་མ་ལུས་པ་འབྱུང་བས་དོན་འདི་ལ་དགོངས་པ་ཡིན་ནོ། ། ཞེས་རྗེ་རས་ཆུང་པ་གསུང་ངོ༌།། དེས་ན་མངོན་པ་མཛོད་ལས། འདིར་དེའི་དོན་དུ་ཡང་དག་ཆུད་ཕྱིར་རམ།། འདིའི་གནས་དེ་ཡིན་པས་ཆོས་མངོན་མཛོད།། ཅེས་གསུངས་པ་དང་དོན་གཅིག་པར་གནས་སོ།། གླུ་ནི་གཅིག་ཅར་བའི་རྟོགས་པ་མངོན་དུ་གྱུར་པ་དེ་ཉིད་སྦ་གསང་མེད་པར་ཉམས་བྱུང་རྒྱལ་གྱི་ཚུལ་དུ་མགུར་དུ་བཞེངས་པ་སྟེ། གང་ཟག་མཆོག་དམན་ཐམས་ཅད་ཀྱིས་གོ་སླ་བའི་ཕྱིར་དུ་སྡེབས་སྦྱོར་སོགས་ཀྱིས་མ་བཅིངས་པར་ལྷོ་ཕྱོགས་བེ་ཏའི་ཡུལ་གྱི་སྐྱེ་བོ་རྣམས་ལ་དྲུག་འགྱུར་གྱི་གླུས་གསུངས་པའོ། ། དེས་ན་ལྷན་ཅིག་སྐྱེས་པའི་ཡེ་ཤེས་ཡོན་ཏན་མི་ཟད་པའི་གཏེར་མཛོད་མཚོན་པར་བྱེད་པའི་མགུར་མ་ཡིན་ནོ་ཞེས་བྱ་བ་ནི་མཚན་གྱི་བཤད་པའོ།།
མཚན་ཀླད་དུ་སྨོས་པའི་དགོས་པ་ལ། རྒྱ་སྐད་སྨོས་པའི་དགོས་པ་གསུམ། བོད་སྐད་སྨོས་པའི་དགོས་པ་གསུམ། གཉིས་ཀ་སྨོས་པའི་དགོས་པ་གསུམ་ཞེས་མཁས་པ་རྣམས་ལ་གྲགས་ ཀྱང༌། ཆོས་ཁུངས་བཙུན་པར་སྟོན་བཞེད་པས་གང་ལས་འགྱུར་བའི་ཡུལ་གྱི་སྐད་དུ་རྒྱ་སྐད་སྨོས་ཤིང༌། གླེགས་བམ་བཙལ་སླ་བའི་ཕྱིར་དུ་བོད་སྐད་སྨོས་ལ། རྒྱ་སྐད་གོ་དཀའ་བ་གོ་སླ་བར་བསྒྱུར་བས་ལོ་ཙྪ་བའི་དྲིན་དྲན་པའི་ཕྱིར་དུ་གཉིས་ཀ་སྨོས་སོ།། གཉིས་པ་འགྱུར་གྱི་ཕྱག་ནི། འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ།། ཞེས་པ་སྟེ།
སྔོན་ཆོས་རྣམས་བསྒྱུར་བའི་ཚེ་རྒྱལ་པོའི་བཀས་བཅད་པ་ལ་བརྟེན་ནས་སྡེ་སྣོད་གསུམ་གང་དུ་གཏོགས་ངོ་ཤེས་པའི་ཆེད་དུ་འདུལ་བའི་དབུར། ཐམས་ཅད་མཁྱེན་པ་ལ་ཕྱག་འཚལ་ལོ་བྱ་བ་དང༌། མདོ་སྡེའི་དབུར། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ་བྱ་བ་དང༌། མངོན་པའི་དབུར། འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ་བྱ་བ་ལོ་ཙྪ་བ་ཆེན་པོ་རྣམས་ཀྱིས་མཛད་པ་ལས། གཞུང་འདིས་ཀྱང་ལྷག་པ་ཤེས་རབ་ཀྱི་བསླབ་པ་སྟོན་པས་མངོན་པའི་སྡེ་སྣོད་དུ་གཏོགས་པར་ཤེས་པའི་ཕྱིར་དུ་འཇམ་ཞིང་ཡིད་དུ་འོང་བའི་ངག་གི་དཔལ་མངའ་ལ། དག་པའི་ས་ལ་གནས་པས་གཞོན་ནུར་གྱུར་པའི་ཡོན་ཏན་དང་ལྡན་པ་དེ་ལ། ལོ་ཙྪ་བས་འགྱུར་བྱེད་པའི་དང་པོར། བར་ཆད་ཞི་བའི་ཕྱིར་དུ་ལུས་ངག་ཡིད་གསུམ་གུས་པར་བཏུད་ནས་ཕྱག་འཚལ་ལོ་ཞེས་པའི་དོན་ཡིན་ལ།
ངེས་པའི་དོན་དུ་ནི། སེམས་ལྷན་ཅིག་སྐྱེས་པའི་ཡེ་ཤེས་ཉིད་ལ་ཕྱག་འཚལ་བ་སྟེ། རྣམ་པར་རྟོག་པའི་གྲྭ་ཟུར་མེད་པས་འཇམ་ཞིང་འཁོར་འདས་གཉིས་ཀའི་དཔལ་དུ་གྱུར་ལ། སོ་མ་ཡིན་པའི་དོན་གྱིས་ན་གཞོན་ནུར་གྱུར་པ་དེ་ལ་ཕྱག་འཚལ་ལོ་ཞེས་པའོ།། གཉིས་པ་བཤད་པ་ཉིད་དགོད་པ་ལ་གཉིས། ལམ་གཞན་གྱི་རྣམ་པར་རྟོག་པ་སྤང་བ་དང༌། རང་ལུགས་རྣམ་པར་གཞག་པའོ། ། དང་པོ་ལ་གསུམ། ཕྱི་པ་མུ་སྟེགས་པའི་རྣམ་པར་རྟོག་པ་སྤང་བ། ནང་པ་སངས་རྒྱས་པའི་རྣམ་པར་རྟོག་པ་སྤང་བ།
དེ་གཉིས་ཐུན་མོང་དུ་དགག་པའོ། ། དང་པོ་ལ་གཉིས། སྤྱོད་པ་སོ་སོར་དགག་པ་དང༌། ལྟ་བ་ཐུན་མོང་དུ་དགག་པའོ། ། དང་པོ་ནི། དེ་ཡང་མུ་སྟེགས་ཀྱི་ལུགས་ལ། སྟོན་པ་སྲིད་རལ་ཅན་ཞེས་པ་ཐོག་མ་མེད་པ་ནས་སྲིད་པ་དང་ཐར་པའི་གཞིར་གྲུབ་པ་རྟག་ཅིང་ཐར་པ་ཞལ་བཞི་པ་ཞིག་འདོད་ལ། དེའི་མདུན་ཕྱོགས་ཚངས་པའི་ཞལ་ནས་གདུལ་བྱ་བྲམ་ཟེའི་རིགས་ལ་བལྟ་བ། བདག་རྟག་པར་ལྟ་བ་དང༌། སྤྱོད་པ་རིག་བྱེད་དང་མཐུན་པར་སྤྱོད་པའི་ཕྱིར་རིག་བྱེད་བཞིའི་ཆོས་སྟོན་ཞིང༌།
གཡས་ཕྱོགས་བརྒྱ་བྱིན་གྱི་ཞལ་ནས་གདུལ་བྱ་རྒྱལ་རིགས་ལ་ལྟ་བ། བདག་གཅིག་པུར་ལྟ་བ་དང༌། སྤྱོད་པ་དབྱུག་གུའི་རྩེར་མཆོང་བ་ལ་སོགས་པའི་ཆོས་སྟོན་ལ། རྒྱབ་ཕྱོགས་དབང་ཕྱུག་གི་ཞལ་ནས་གདུལ་བྱ་རྗེའུ་རིགས་ལ་ལྟ་བ། བདག་རང་དབང་ཅན་དུ་ལྟ་བ་དང༌། སྤྱོད་པ་ཐལ་གོས་དང་རལ་པ་འཆང་བ་ལ་སོགས་པའི་ཆོས་སྟོན་ཞིང༌། གཡོན་ཕྱོགས་ཁྱབ་འཇུག་གི་ཞལ་ནས་གདུལ་བྱ་དམངས་རིགས་ལ་ལྟ་བ། བདག་ནམ་མཁའ་ལྟར་ཁྱབ་པར་བལྟ་བ་དང༌། སྤྱོད་པ་གཅེར་བུ་བ་ལ་སོགས་པའི་ཆོས་སྟོན་པར་འདོད་དོ།། དེས་ན་འདིར་དགག་བྱར་གྱུར་པའི་མུ་སྟེགས་པའི་གྲུབ་མཐའ་ཡང་དེ་བཞི་ལས།
དང་པོ་རིག་བྱེད་པའི་ལུགས་དགག་པ་ལ། འདོད་པ་བརྗོད་པ་དང༌། དེ་དགག་པ་གཉིས། དང་པོ་ནི། དེ་ཉིད་མི་ཤེས་བྲམ་ཟེ་ནི། ། གྱི་ན་རིགས་བྱེད་གཞི་དག་འདོན།། ས་ཆུ་ཀུ་ཤའི་དག་བྱེད་དང༌། ། ཁྱིམ་ན་གནས་ཤིང་མེ་ལ་བསྲེག། ཅེས་གསུངས་ཏེ། གནས་ལུགས་ཀྱི་དེ་ཁོ་ན་ཉིད་མི་ཤེས་པའི་བྲམ་ཟེ་རྣམས་ཀྱི་སྤྱོད་པ་ནི།
སྙན་དངགས། མཆོད་སྦྱིན། སྲིད་བསྲུང༌། ངེས་བརྗོད་དེ། རིག་བྱེད་བཞི་པོ་དག་ཁ་ཏོན་དུ་འདོན་པ་གཙོ་བོར་བྱེད་ལ། རང་ག་བ་གྱི་ནར་གནས་པ་དེ་དག་གི་ལུས་ཀྱི་སྤྱོད་པ་ནི། ས་སྣ་མང་པོའི་ཁྲུས་ཀྱིས་ལུས་དག་པར་བྱེད་པ་དང༌། ཆུ་སྣ་མང་པོའི་ཁྲུས་ཀྱིས་ངག་དག་པར་བྱེད་པ་དང༌། ཀུ་ཤའི་ཆུན་པོས་བྱབས་པས་ཡིད་དག་པར་བྱེད་དོ་ཞེས་དེ་དག་ལ་འབད་རྩོལ་དུ་གནས་པ་དང༌། ཁྱིམ་ན་གནས་ཤིང་ལུས་དང་ལུས་ཀྱི་ཡན་ལག་དང་ཟས་ནོར་མེ་ལ་བསྲེག་པའི་སྦྱིན་བསྲེག་ཁོ་ན་བྱེད་ཅིང་དེས་ཐར་བར་འདོད་པའོ།།
གཉིས་པ་(དེ་དགག་པ་)ནི། དོན་མེད་སྦྱིན་སྲེག་བྱེད་པ་ནི། ། དུ་བས་མིག་ལ་གནོད་པར་བས།། ཞེས་གསུངས་ཏེ། གོང་དུ་བརྗོད་པའི་སྤྱོད་པ་དེས་ཐར་པ་མི་ཐོབ་པས་རིག་བྱེད་དང༌། དག་བྱེད་དང༌། སྦྱིན་བསྲེག་བྱེད་པ་རྣམས་ལ་འབད་པ་ནི་ངལ་བ་དོན་མེད་ཡིན་ནོ། ། དོན་མེད་བཞིན་སྦྱིན་བསྲེག་བྱེད་པ་ནི་དུ་བས་མིག་ལ་གནོད་པ་ཙམ་དུ་བས་སོ།། གཉིས་པ་དབྱུག་གུ་པའི་ལུགས་དགག་པ་ལའང་གཉིས་ལས། དང་པོ་འདོད་པ་བརྗོད་པ་ནི།
དབྱུ་གུ་དབྱུག་གསུམ་ལེགས་ལྡན་གཟུགས། ། ཐ་དད་པ་དང་ངང་པས་བསྟན་པ་དག།། ཅེས་གསུངས་ཏེ། མུ་སྟེགས་དབྱུག་གུ་པ་རྣམས་ནི་དབྱུག་གུ་རྩེ་གཅིག་པ་དང༌། གཉིས་པ་དང༌། དབྱུག་གུ་རྩེ་གསུམ་པ་ལ་བརྟེན་པའི་དཀའ་ཐུབ་བྱེད་དེ། དབྱུག་གུ་དེ་ལ་ལེགས་པ་ཐམས་ཅད་དང་ལྡན་པ་ཁོ་རང་གི་ལྷ་དབང་ཕྱུག་ལ་སོགས་པ་གཙོ་འཁོར་གྱི་གཟུགས་བྲིས་པ་ལ་སྒྲུབ་པའི་རྟེན་བྱེད་ཅིང༌། རྩེ་གཅིག་པ་ནི་ལྷ་དཔའ་བོ་གཅིག་པ། གཉིས་པ་ནི་ཡབ་ཡུམ་སོགས་གཙོ་འཁོར་གཉིས་པ། གསུམ་པ་ནི་སྲས་མཆོག་སོགས་གཙོ་འཁོར་གསུམ་པར་སྒྲུབ་ལ།
དེ་ཡང་ལྷ་ཡབ་ཡུམ་ཐ་དད་དུ་སྒྲུབ་པ་དང༌། ངང་པས་བསྟན་པ་ཞེས་པ་ངང་པ་ཁྱོ་ཤུགས་ལྟར་ཡབ་ཡུམ་ལྷན་པར་སྒྲུབ་བོ། ། ཅུང་ཟད་གྲུབ་པའི་རྟགས་མཐོང་བ་ན་ཚོགས་ཀྱི་འཁོར་ལོ་ལ་སོགས་པའི་དུས་སུ་སྐྱེ་བོ་མང་པོ་འདུས་པའི་སར། རང་གི་ལྷ་ཁང་གི་རྩར་ཏྲི་ཤུ་ལ་ཆེན་པོ་དར་དང་རྔ་མས་བརྒྱན་པ། དྲིལ་བུ་གཡེར་ཁ་བཏགས་པ་བཙུགས་ནས། ལྷ་ཁང་གི་རྩེ་ནས་དེའི་ཁར་རང་ཉིད་མཆོངས་ཏེ་ལུས་དོར་བས་གཙོ་བོ་དང་བྲལ་བའི་ཕྱིར་བདག་དེ་ཐོབ་པར་འདོད་དོ།། དེ་ཡང་རྩེ་མོ་དབུས་མ་ལ་ཕོག་ན་དེ་ཉིད་དུ་ཐར་ལ། གཡས་གཡོན་ལ་ཕོག་ན་ཕྱི་མར་ཐར་ཞིང་གང་ལ་ཡང་མ་ཕོག་ན་རིམ་གྱིས་ཐར་བར་འདོད་དོ། ། དག་ཅེས་པའི་གཞུང་གིས་བསྟན་པ་མེ་ལྔ་བསྟེན་པ་སོགས་དཀའ་ཐུབ་ཀྱི་བྱེ་བྲག་གཞན་ཡང་མང་ངོ༌།། དེ་ལྟ་བུའི་ལམ་དེ་ཡང་དག་པ་ཡིན་ནམ་ཞེ་ན།
གཉིས་པ་དེ་དགག་པ་ནི། ཆོས་དང་ཆོས་མིན་མི་ཤེས་པར་མཉམ་ཞིང༌། ། འགྲོ་བ་རྣམས་ནི་བརྫུན་པ་ཉིད་དུ་གོལ།། ཞེས་གསུངས་ཏེ། ལམ་དེ་ནི་ཡང་དག་པ་མ་ཡིན་ཏེ། ཅིའི་ཕྱིར་ཞེ་ན། ཆོས་དགེ་བ་དང་ཆོས་མིན་མི་དགེ་བའི་ཁྱད་པར་མི་ཤེས་པར་ཐ་མལ་པ་དང་མཉམ་ཞིང་ལམ་དེས་ཐར་བར་འདོད་པའི་འགྲོ་བ་རྣམས་ནི་ལོག་པའི་ལམ་བརྫུན་པ་ཉིད་དུ་གོལ་བར་འགྱུར་རོ།། གསུམ་པ་ཐལ་གོས་པའི་ལུགས་དགག་པ་ལ་གཉིས་ལས། དང་པོ་འདོད་པ་བརྗོད་པ་ནི། ཨེ་རོའི་ཐལ་བས་ལུས་ལ་བྱུགས་ནས་སུ། །
མགོ་ལ་རལ་པའི་ཁུར་པོ་འཁུར་བར་བྱེད།། ཁྱིམ་དུ་མར་མེ་བཏང་ནས་གནས། ། མཚམས་སུ་འདུག་ནས་དྲིལ་བུ་དཀྲོལ།། སྐྱིལ་ཀྲུང་བཅས་ནས་མིག་བཙུམས་ཏེ། ། རྣ་བར་ཤུབ་ཤུབ་སྐྱེ་བོ་བསླུ་བར་བྱེད།། ཁྱོ་མེད་སྐྲ་མེད་འདི་འདྲ་གཞན་ལ་སྟོན། ། དབང་རྣམས་བསྐུར་ཞིང་སློབ་མའི་ཡོན་རྣམས་ལེན།། ཞེས་གསུངས་ཏེ། དེ་དག་ཆ་ལུགས་ཀྱི་ཁྱད་པར་བ་སྤོས་ཟན་མའི་ལྕི་བ་ས་ལ་མ་ལྷུང་བ་བསྲེགས་པའི་ཐལ་བ་དང༌། མི་རུས་ཀྱི་ཐལ་བ་བསྲེས་པ་ནི་ཨེ་རོའི་ཐལ་བ་ཡིན་ལ།
དེས་ལུས་ཐམས་ཅད་ལ་ཁྱབ་པར་བྱུགས་ནས་ནི་མདོག་སྔོ་སྐྱར་བྱེད་ལ། རང་ལུགས་ཀྱི་དབང་ཐོབ་ནས་སྐྲ་འདྲེག་ཏུ་མི་རུང་ཞེས་མགོ་ལ་རལ་པའི་ཁུར་པོ་ཆེན་པོ་འཁུར་བར་བྱེད་ཅིང་དེའི་ནང་དུ་དབང་ཕྱུག་གི་རྟེན་ལིང་ག་སོགས་སྦེད་པར་བྱེད་དོ། ། དཀའ་ཐུབ་ཀྱི་ཁྱད་པར་རང་གྲོལ་བའི་ཕྱིར་དུ་དབང་ཐོབ་ནས་མུན་ཁུང་དུ་འདུག་པར་མི་རུང་ཞེས་ཁྱིམ་དུ་མར་མེ་བཏང་ནས་གནས་པར་བྱེད་ཅིང༌། ཁྱབ་འཇུག་དང་དབང་ཕྱུག་གི་དཀྱིལ་འཁོར་བྲིས་ནས་དེའི་བྱང་ཤར་མཚམས་སུ་ལུས་གནད་དང་བཅས་ཏེ་འདུག་ནས་ལྷ་དེ་བསྒྲུབ་པར་བྱེད་དོ། ། གཞན་སྨིན་པའི་ཐབས་ལ་དཀྱིལ་འཁོར་གྱི་དབུས་སུ་རང་ཉིད་སྐྱིལ་དཀྲུང་བཅས་ནས་ཕྱི་རོལ་གྱི་སྣང་བས་མི་གཡེང་བར་བྱ་བའི་ཕྱིར་མིག་བཙུམ་སྟེ་འདུག་པ་ལ། དེའི་ཕྱོགས་བཞིར་མར་མེ་བཞི་བཏང༌། མཚམས་བཞིར་བུ་མོ་གཞོན་ནུ་མ་བཞི་འདུག་ཏུ་བཅུག་ནས་དེ་བཞི་ལྷ་མོར་བསྐྱེད་དེ་དྲིལ་བུ་དཀྲོལ་ནས་གསོལ་བ་འདེབས་སུ་བཅུག་ལ། དབང་བསྐུར་བྱ་རྣམས་ཀྱིས་ལུས་སྲང་ལ་བཏེག་ནས་ཚད་བཟུང་སྟེ་དབང་བསྐུར་བའི་འོག་ཏུ་སྲང་ལ་བཏེག་པས་སྲང་གྲངས་ཉུང་དུ་སོང་བ་སྡིག་པ་དག་པར་འདོད་ལ། དབང་བསྐུར་བའི་ཚེ་སློབ་དཔོན་རང་ཉིད་གཏུམ་མོ་ཤུགས་ཕྱུང་ནས་བསྒོམས་ཏེ་རླུང་དྲག་ཏུ་བཙིར་བའི་ཤུགས་ཀྱིས་སྙིང་ཅུང་ཟད་འཕར་སྒྲ་འོང་བར་བྱས་ནས། སློབ་མ་རྣམས་དང་པོར་སློབ་དཔོན་གྱི་ཐུགས་གར་ཉན་དུ་བཅུག་པས་སྒྲ་དེ་ཐོས་པར་བྱས་པ་ན་སྒྲ་དེ་ཨ་ཧཾ་ཨ་ཧཾ་ཞེས་པའི་སྒྲར་གསལ་བར་འོང་བ་ཡིན་ལ།
དེ་ཡང་ང་ཡིན་བདག་ཡིན་བྱ་བ་ཡིན་ཏེ། འོན་ཀྱང་སྔར་ཕན་དབང་མ་བསྐུར་བས་བདག་ངོ་མ་འཕྲོད་པར་འཁོར་བ་ཡིན། ད་ནི་འཁོར་བ་ལས་ཐར་བའི་ཕྱིར་དུ་ངོ་སྤྲད་པར་བྱའོ། ། ཞེས་སློབ་མའང་རླུང་འཛིན་དུ་བཅུག་ལ། ཁྱོད་རང་གི་སྙིང་གར་ཉོན་ཅིག་ཅེས་སློབ་མ་དེ་སྙིང་གར་རྣ་བ་གཏོད་དུ་བཅུག་པ་ན། སྒྲ་ཆུང་ངུས་ཤུབ་ཤུབ་ཏུ་ཨ་ཧཾ་ཞེས་པའི་སྒྲ་ཐོས་སམ་ཞེས་དྲིས་ནས། ཐོས་ན་ཁྱོད་རང་གི་བདག་དང་ངོ་འཕྲོད་པ་ཡིན་པས། ད་ནི་འཁོར་བར་མི་འཁོར་ཞིང་དབང་ཐོབ་པ་ཡིན་ནོ་ཞེས་བྱ་བ་ལ་སོགས་པའི་རྫུན་སྣ་ཚོགས་པའི་སྒོ་ནས། སློབ་མ་སྐྱེ་བོ་རྣམས་བསླུ་བར་བྱེད་པའི་དབང་རྣམས་བསྐུར་ཞིང་སློབ་མའི་ཡོན་རྣམས་ལེན་པར་བྱེད་དོ།། གཉིས་པ་དེ་དགག་པ་ནི།
ཁྱོ་མེད་སྐྲ་མེད་འདི་འདྲ་གཞན་ལ་སྟོན།། ཞེས་གསུངས་ཏེ། དེ་ལྟར་རྫུན་གྱིས་བྲིད་དེ་བདག་སྟོན་པའི་ལམ་དེ་ནི་ཡང་དག་པ་མ་ཡིན་ཏེ། ཁྱོས་ཉེ་བར་མཚོན་པ་ཐབས་མེད་ལ། སྐྲས་ཉེ་བར་མཚོན་པ་ཤེས་རབ་མེད་པའི་ལམ་འདི་འདྲ་གཞན་ལ་སྟོན་པ་པོ་ཁྱོད་ནི་ངན་འགྲོར་གཞོལ་བ་ཁོ་ན་ཡིན་ནོ། ། འོ་ན་ཅི་ཞེ་ན། ཁྱོད་ཀྱིས་ངོ་སྤྲད་པའི་སྒྲ་དེ་ནི་བདག་གི་སྒྲ་མ་ཡིན་གྱི། རླུང་བཙིར་བའི་སྒྲ་ཡིན་ལ། སྔར་ལས་སྲང་གྲངས་ཉུང་དུ་སོང་བ་དེ་ནི་སྡིག་པ་དག་པས་ཡང་དུ་སོང་བ་མ་ཡིན་གྱི། སྔར་ཟས་སྐོམ་ལ་སོགས་པས་ལུས་ཡོངས་སུ་གང་བ།
ཕྱིས་རླུང་གི་སྟོབས་དང་དཀའ་ཐུབ་ཀྱིས་ཉམས་ནས་ཡང་བར་གྱུར་པ་ཡིན་ནོ།། བཞི་པ་གཅེར་བུ་པའི་ལུགས་དགག་པ་ལ་ཡང་གཉིས་ལས། དང་པོ་འདོད་བརྗོད་པ་ནི། སེན་མོ་རིང་ཞིང་ལུས་ལ་དྲི་མས་གཡོགས།། གོས་དང་བྲལ་ཞིང་སྐྲ་ནི་འབལ་བར་བྱེད།། ནམ་མཁའི་ཡིད་ཅན་གནོད་བྱེད་ལམ་གྱི་གཟུགས།། ཞེས་གསུངས་ཏེ། མུ་སྟེགས་གཅེར་བུ་པ་རྣམས་ནི་དཀའ་ཐུབ་ཀྱིས་གྲོལ་བར་འདོད་པས་འདི་སྐད་དུ་འདོད་པས་གཡེངས་པའི་སྐྱེ་བོ་དང༌། དགེ་སྦྱོང་དག་ནི་སེན་མོ་འདྲེག་པ་དང༌། འགའ་ཞིག་སྐྲ་ལ་རྒྱན་དུ་བྱེད་ཅིང༌།
ལ་ལ་སྐྲ་སྤུ་གྲིས་བཞར་བ་དང༌། ཁྲུས་བྱེད་ཅིང་གོས་མཛེས་པ་སོགས་གྱོན་ལ། གཞི་ལེགས་པར་སྟན་བཏིང་ནས་ཟ་བར་བྱེད་དོ། ། ཁོ་བོ་ནི་དེ་དག་དང་བྲལ་བའི་ཕྱིར་ཅི་བདེ་བར་སྤྱོད་དོ་ཞེས་ཟེར་ཞིང་ལུས་ཀྱི་སྤྱོད་པའི་ཁྱད་པར་སེན་མོ་མི་གཅོད་པར་རིང་པོ་འཇོག་ཅིང་ཁྲུས་མི་བྱེད་པར་ལུས་ལ་དྲི་མས་གཡོགས་གཡོགས་སུ་གོས་དང་བྲལ་ཞིང་གཅེར་བུར་གནས། སྦྲང་བུ་དང་ཚད་པ་ལས་སྐྱོབ་པའི་ཕྱིར་དུ་རྨ་བྱའི་མདོངས་དང་རྔ་མའི་བསིལ་ཡབ་འཛིན་ཞིང༌། རྒྱལ་པོའི་ཁབ་སོགས་སྐྱེ་བོ་འདུ་བའི་སར་འགྲོ་བ་ན་རྨ་བྱའི་མཇུག་སྒྲོ་དང་གཡག་གི་རྔ་མས་འདོམས་འགེབས་པར་བྱེད། སྐྲ་དང་ཁ་སྤུ་རྣམས་ནི་གང་ཟིན་ལག་པས་འབལ་ཞིང་ཟེད་ཟེད་པོར་བྱེད་ལ། ཟས་སྐོམ་ལ་ལོངས་སྤྱོད་པ་ན་ལངས་ཏེ་ཟ་བར་བྱེད་དོ།། དེར་མ་ཟད་གཅེར་བུ་པ་དེ་ནི་ལྟ་བ་ཡང་ནམ་མཁའི་རང་བཞིན་ལྟར་བདག་གམ་ཡིད་གཅིག་པུས་ཐམས་ཅད་ལ་ཁྱབ་པའི་བདག་ཉིད་ཅན་བསྒོམ་ཞིང་ངོས་འཛིན་པ་སྟེ། རང་ལ་གནོད་པར་བྱེད་པ་འདི་ལྟ་བུ་ལམ་མ་ཡིན་ཀྱང་འཚེ་བ་ཆོས་སུ་མི་འདོད་ཅིང་དཀའ་ཐུབ་ཀྱི་སྤྱོད་པ་ལ་གནས་པས་ལམ་གྱི་གཟུགས་བརྙན་ཉམས་སུ་ལེན་པར་བྱེད་དོ།།
གཉིས་པ་དེ་དགག་པ་ནི། ཐར་པའི་ཆེད་དུ་བདག་ཉིད་འགྲོ་བྱེད་བསླུ། ། གཅེར་བུས་གལ་ཏེ་གྲོལ་འགྱུར་ན།། ཁྱི་དང་ཝ་སོགས་ཅིས་མི་གྲོལ། ། སྤུ་བཏོགས་པས་ནི་གྲོལ་འགྱུར་ན།། བུད་མེད་སྤུ་བཏོགས་གྲོལ་བར་འགྱུར། ། མཇུག་སྤུ་བསླང་བས་གྲོལ་འགྱུར་ན།། རྨ་བྱ་གཡག་སོགས་གྲོལ་བར་འགྱུར། ། ལངས་ཏེ་ཟ་བས་གྲོལ་འགྱུར་ན།། རྟ་དང་གླང་པོ་ཅི་ཕྱིར་མིན།།
ཞེས་གསུངས་ཏེ། གཅེར་བུ་པའི་ལམ་འདི་ལ་བརྟེན་ནས་ཐར་པའི་ཆེད་དུ་བདག་ཉིད་འགྲོ་བར་བྱེད་པ་རྣམས་ནི་རང་གིས་རང་བསླུ་བ་ཡིན་ནོ། ། ཅིའི་ཕྱིར་ཞེ་ན། མེ་ལོང་ལ་སོགས་པར་ཤར་བའི་གཟུགས་བརྙན་གཟུགས་མ་ཡིན་པ་བཞིན་དུ། ལམ་གྱི་གཟུགས་བརྙན་དེ་ནི་ལམ་མ་ཡིན་པའི་ཕྱིར་རོ། ། གཞན་ཡང་གཅེར་བུ་བྱས་པ་དེས་གལ་ཏེ་གྲོལ་བར་འགྱུར་ན་ནི་ཁྱི་དང་ཝ་ལ་སོགས་པ་ཡང་ཅིས་མི་གྲོལ་ཏེ་གྲོལ་བར་རིགས་སོ། ། འདིའི་རྒྱུ་མཚན་ལ་པར་ཕུ་པས་ཁྱི་དང་ཝ་སོགས་དམར་རྗེན་ནེ་གཅེར་བུར་གནས་པ་ཞེས་གསུངས་པ་ནི། ནད་ཀྱྀས་སྤུ་བྱི་བ་ལྟ་བུར་གོ་བ་སྐྱེ་སྲིད་ཀྱང༌། ཁྱི་དང་ཝ་སོགས་ཀྱི་བཅོས་མའི་གོས་རས་དང་རྣལ་མ་སོགས་མ་གྱོན་པ་ལ་དགོངས་ཏེ། རང་གི་ལུས་ལས་སྐྱེས་པའི་སྤུ་ནི་གཅེར་བུ་ལ་ཡང་ཡོད་དོ། །
སྐྲ་སོགས་སྤུ་འབལ་ཞིང་བཏོགས་པས་ནི་གྲོལ་བར་འགྱུར་ན་བུད་མེད་ཡུགས་ས་མོ་མྱ་ངན་གྱི་མགོའི་སྤུ་ཐོག་པ་ཡང་གྲོལ་བར་འགྱུར་རོ། ། རྨ་བྱ་དང་གཡག་གི་མཇུག་མའི་སྤུས་ངོ་ཚ་བའི་གནས་བཀབ་པ་དང༌། བདེ་བའི་ཕྱིར་དུ་ཕོའི་དབང་པོ་སླང་བས་གྲོལ་བར་འགྱུར་ན་ནི་རྨ་བྱ་དང་གཡག་ལ་སོགས་པ་ཡང་གྲོལ་བར་འགྱུར་ རོ། ། ལངས་ཏེ་ཟ་བའི་བརྟུལ་ཞུགས་ཀྱིས་གྲོལ་བར་འགྱུར་ན་ནི་རྟ་དང་གླང་པོ་ཆེ་ལ་སོགས་པ་ཅིའི་ཕྱིར་གྲོལ་བ་མིན་ཏེ་གྲོལ་བར་རིགས་སོ། ། ཅི་སྟེ་ན་དེ་དག་དུས་རྟག་ཏུ་ལངས་ཏེ་ཟ་བར་བྱེད་པས་སོ། ། རིགས་པ་འདིས་ནི་སྔ་མ་རྣམས་ཀྱང་མཚོན་པ་སྟེ། རིག་བྱེད་དང༌། མེ་དང༌། དབྱུག་གུ་དང༌། མཆོད་སྦྱིན་ལ་སོགས་པས་ཐར་བར་འདོད་པ་རྣམས་ལའང་འདི་བཞིན་སྦྱར་རོ།།
གཉིས་པ་ལྟ་བ་ཐུན་མོང་དུ་དགག་པ་ནི། མདའ་བསྣུན་ན་རེ་ནམ་མཁའི་ཡིད་ཅན་ལ། ། ཐར་པ་ནམ་ཡང་ཡོད་པ་མ་ཡིན་ཟེར།། ཞེས་གསུངས་ཏེ། མདའ་བསྣུན་ས་ར་ཧ་ན་རེ། ལྟ་བ་ནམ་མཁའི་ཡིད་ཅན་གྱི་མུ་སྟེགས་དེ་རྣམས་ལ་ཐར་པ་ཐོབ་པ་ནམ་ཡང་ཡོད་པ་མ་ཡིན་ནོ་ཞེས་ཟེར་རོ། ། ཅིའི་ཕྱིར་དེ་རྣམས་ལྟ་བ་ནམ་མཁའི་ཡིད་ཅན་ཡིན་ཞེ་ན། དེ་རྣམས་ཀྱི་ལྟ་བ་ནི་བདག་རྟག་པ། གཅིག་པུ། རང་དབང་ཅན།
ཀུན་ལ་ཁྱབ་པར་བལྟ་བ་ཡིན་ལ། བདག་གི་ཆོས་བཞི་པོ་དེ་ནམ་མཁའ་དང་སྟོང་པ་ལ་སོགས་པས་མཚོན་པར་འདོད་ཅིང༌། བདག་དང་གཙོ་བོ་གཉིས་སུ་འཛིན་པའི་ཡིད་ཅན་ཡིན་པས་དེ་སྐད་ཅེས་གསུངས་སོ།། གཉིས་པ་ནང་པ་སངས་རྒྱས་པའི་རྣམ་རྟོག་སྤང་བ་ལ་གཉིས། འདོད་པ་སོ་སོར་བཀོད་པ་དང༌། དགག་པ་ཐུན་མོང་དུ་བརྗོད་པའོ། ། དང་པོ་ལ་གཉིས། རྒྱུ་མཚན་ཉིད་ཐེག་པ་དང༌། འབྲས་བུ་སྔགས་ཀྱི་ཐེག་པའི་རྣམ་རྟོག་གོ།  དང་པོ་ནི།
བདེ་བའི་དེ་ཉིད་དང་ནི་བྲལ་གྱུར་ཞིང༌། ། ལུས་ཀྱི་དཀའ་ཐུབ་འབའ་ཞིག་ཙམ་ལྡན་པས།། དགེ་ཚུལ་དགེ་སློང་གནས་བརྟན་ཞེས་བྱ་བས། ། བནྡེ་རྣམས་ནི་དེ་ལྟར་རབ་བྱུང་ནས།། ཁ་ཅིག་མདོ་སྡེ་འཆད་པར་བྱེད་ཅིང་འཇུག ། ལ་ལ་རོ་གཅིག་སེམས་ཀྱི་ཚུལ་འཛིན་མཐོང༌།། ཁ་ཅིག་ཐེག་ཆེན་དེ་ལ་རྒྱུག་བྱེད་ཅིང༌། ། དེ་ནི་གཞུང་ལུགས་ཚད་མའི་བསྟན་བཅོས་ཡིན།། ཞེས་གསུངས་ཏེ། རྐང་པ་དང་པོས་མཚན་ཉིད་ཐེག་པ་ལ་སྤྱིར་བརྒལ།
དེ་ནས་གསུམ་གྱིས་ཚུལ་ཁྲིམས་ལ་ཞེན་པ་ལ་བརྒལ། དེ་ནས་གསུམ་གྱིས་ཐོས་པ་དང་བསམ་གཏན་གྱི་ཞེན་པ་ལ་བརྒལ། རྐང་པ་མཐའ་མས་དོན་བསྡུས་པར་ཤེས་པར་བྱའོ།། དེ་ཡང་མཚན་ཉིད་ཐེག་པའི་ལམ་དེ་ནི་བདེ་བའི་དེ་ཉིད་དང་ནི་བྲལ་བར་གྱུར་ཞིང་ཞེས་ལྷག་མ་གཞན་ཡང་འདྲེན་ནོ། ། བདེ་བའི་དེ་ཉིད་དེ་ཇི་ལྟ་བུ་སྙམ་ན། བདེ་བ་ནི་གསུམ་སྟེ། རྒྱུ་འདོད་ཡོན་བསྟེན་པའི་བདེ་བ་དང༌། ལམ་ཉམས་སུ་བླངས་པའི་བདེ་བ་དང༌། འབྲས་བུ་ཟག་མེད་ཀྱི་བདེ་ བའོ། ། འདིར་ནི་ཕྱི་མ་སྟེ།
བདེ་བ་ཡང་ཡིན་ལ་དེ་ཉིད་ཀྱང་ཡིན་པས་ན་བདེ་བའི་དེ་ཉིད་དོ། ། དེ་ནི་རང་རིག་པ་ལ་བྱ་སྟེ། ཡེ་ཤེས་གྲུབ་པ་ལས། བདེ་གཤེགས་ཀུན་གྱི་ཡེ་ཤེས་ནི། ། རང་ཉིད་ངོ་བོ་ཉིད་མཁྱེན་པའི།། བདེ་བ་ཆེན་པོ་ཞེས་བཤད་དོ།། ཞེས་གསུངས་པས་སོ། ། མཚན་ཉིད་ཐེག་པ་བས་ནི་རྗེས་དཔག་གི་རྒྱུན་བསྒོམས་པས་གྲོལ་བར་འདོད་དོ། ། དེ་ལ་ནི་རང་རིག་པའི་བདེ་བ་མེད་དོ་ཞེས་དགོངས་པ་ཡིན་ནོ། ། དེས་ན་ལྷན་ཅིག་སྐྱེས་པའི་བདེ་བའི་དེ་ཁོ་ན་ཉིད་དང་ནི་བྲལ་བར་གྱུར་ཞིང༌།
སེམས་འདུལ་ཐབས་མེད་པར་ལུས་ཀྱི་དཀའ་ཐུབ་སོ་ཐར་འབའ་ཞིག་ཙམ་དང་ལྡན་པའི་དགེ་ཚུལ་དང༌། དགེ་སློང་གི་སྡོམ་པ་བསྲུང་བའི་ཉན་ཐོས་སྡེ་པ་བཞི་སྟེ་ཐམས་ཅད་ཡོད་སྨྲ་དང༌། ཕལ་ཆེན་པ། མང་བཀུར་བ། གནས་བརྟན་པ་ཞེས་བྱ་བའི་སྡེ་བཞི་པོ་གང་ཡང་རུང་བ་ལ་བན་དེ་རྣམས་ནི་དེ་ལྟར་དུ་རབ་ཏུ་བྱུང་བ་བྱས་ནས་སྡོམ་པ་བསྲུངས་པ་ཙམ་གྱིས་གྲོལ་བར་འདོད་ཀྱང༌། དེ་ཙམ་གྱིས་ནི་གྲོལ་བར་མི་འགྱུར་ལ། ཐོས་བསམ་ལ་ཞེན་པའི་བྱེ་མདོ་ཁ་ཅིག་ནི་ཐེག་དམན་གྱི་མདོ་སྡེ་དང༌། འདུལ་བ་འཆད་པར་བྱེད་ཅིང་འདུག་སྟེ། དེ་ཁོ་ནས་གྲོལ་བར་འདོད་ལ། སེམས་ཙམ་པ་ལ་ལ་ཏིང་ངེ་འཛིན་རོ་གཅིག་སེམས་ཀྱི་ཚུལ་འཛིན་པར་མཐོང་ཞིང༌།
དེ་གཉིས་ལས་གཞན་དབུ་མ་པ་དག་ཐེག་ཆེན་གྱི་སྤྱོད་པ་ཕར་ཕྱིན་དྲུག་པོ་དེ་ལ་ཡིད་རྒྱུ་ཞིང་རྟོག་དཔྱོད་ཀྱི་འཇུག་པར་བྱེད་དོ།། དེ་དགག་པ་ནི། དེ་དག་ཐམས་ཅད་གཞུང་ལུགས་འཆད་ཅིང་སྟོན་པའི་བསྟན་བཅོས་ཀྱི་དབང་དུ་བྱས་ཀྱི། དེ་ཙམ་གྱིས་ཡང་དག་པའི་དོན་མི་མཐོང་བས་གྲོལ་བར་ནི་མི་འགྱུར་རོ། ། འགྱུར་ལ་ལ་ནས། དེ་ནི་གཞུང་ལུགས་ཚད་མའི་བསྟན་བཅོས་ཏེ། ། ཞེས་གསུངས་པ་ལྟར་ན། ཚུལ་ཁྲིམས་དང༌། ཐོས་བསམ་ཁོ་ནས་གྲོལ་བར་སྟོན་པ་དེ་ནི་གཞུང་ལུགས་ཚད་མར་བྱས་ནས་གཞན་ལ་འཆད་པའི་བསྟན་བཅོས་ཀྱི་དབང་དུ་བྱས་ཀྱི། དེ་ཙམ་གྱིས་མི་གྲོལ་ཞེས་པའོ།།
གླིང་གིས་ནི། ཚད་མའི་དོན་མི་སླུ་བ་ཡིན་པར་དགོངས་ནས། མཚན་ཉིད་ཐེག་པའི་ལམ་དེ་དག་གིས་ནི་མཐར་ཐུག་གི་འབྲས་བུ་སངས་རྒྱས་ལ་མི་སླུ་བས་ཚད་མ་ཡིན་མོད་ཀྱིས། ལམ་དེ་ལ་བརྟེན་ནས་སངས་རྒྱས་ཐོབ་པ་ལ་བསྐལ་པ་གྲངས་མེད་གསུམ་འགོར་བས་ལམ་འདི་ལའང་ཞེན་པ་བཏང་དགོས་པར་གསུངས་སོ།། གཉིས་པ་འབྲས་བུ་རྡོ་རྗེ་ཐེག་པའི་རྣམ་པར་རྟོག་པ་སྤང་བ་ལ་གཉིས་ལས། དང་པོ་འདོད་པ་བརྗོད་པ་ནི། གཞན་ཡང་དཀྱིལ་འཁོར་འཁོར་ལོ་མ་ལུས་བསྒོམ།། ཁ་ཅིག་བཞི་པའི་དོན་འཆད་པ་ལ་ཞུགས།། ལ་ལ་ནམ་མཁའི་ཁམས་ལ་རྟོག་པར་སྣང༌།། གཞན་ཡང་སྟོང་ཉིད་ལྡན་པར་བྱེད་པ་དེ།།
ཞེས་གསུངས་ཏེ། མཚན་ཉིད་ཐེག་པ་ལས་གཞན་རྡོ་རྗེ་ཐེག་པ་བ་འགའ་ཞིག་གཞལ་ཡས་ཁང་རྟེན་དང་བརྟེན་པར་བཅས་པའི་དཀྱིལ་འཁོར་མ་ལུས་པ་བསྒོམས་པས་གྲོལ་བར་འདོད་ལ། ཡང་ལ་ལ་རྩའི་འཁོར་ལོ་མ་ལུས་པ་བསྒོམས་པས་གྲོལ་བར་འདོད་དོ། ། ཁ་ཅིག་ནི་དབང་བཞི་པའི་དོན་ནི་འདི་ལྟ་བུའོ་ཞེས། དཔེ་དང་བརྡ་ཐབས་ཀྱིས་མཚོན་ནས་གཞན་ལ་འཆད་པ་ལ་ཞུགས་ཤིང༌། ལ་ལ་ནི་སྟོང་པ་ཉིད་ནམ་མཁའི་ཁམས་ལྟ་བུ་དམིགས་པ་མེད་པའི་དོན་ཅན་ཡིན་ནོ། ། ཞེས་རང་རིག་དང་བྲལ་བའི་སྟོང་རྐྱང་བསྒོམ་ཞིང་དེ་ལ་རྟོག་པར་བྱེད་ལ། གཞན་དག་ནི་ཤུ་ནྱ་ཏ་ལ་སོགས་པའི་སྔགས་ཀྱིས་སྦྱངས་པའི་སྟོང་ཉིད་ཡིན་སྙམ་ཅན་དང༌། སྐྱེད་རིམ་གྱི་ཆོས་ཐམས་ཅད་འོད་གསལ་དུ་བཏུལ་ནས་ནཱ་ད་ལས་འདས་པའི་སྟོང་ཉིད་མངོན་ཞེན་ཅན་དུ་བལྟ་བར་བྱེད་དོ།། གཉིས་པ་དགག་པ་ཐུན་མོང་དུ་བསྟན་པ་ནི།
ཕལ་ཆེར་མི་མཐུན་ཕྱོགས་ལ་ཞུགས་པ་སྟེ།། ཞེས་གསུངས་ཏེ། གོང་དུ་བརྗོད་པ་དེ་རྣམས་ཀྱང་ཕལ་ཆེར་ལྷན་ཅིག་སྐྱེས་པའི་ཡེ་ཤེས་ཀྱི་མི་མཐུན་པའི་ཕྱོགས་ལ་ཞུགས་པ་སྟེ། དེ་རྣམས་ནི་རྟོག་པ་དང་བཅས་པ། ཞེན་པ་དང་བཅས་པ་ཁོ་ན་ཡིན་ལ། ལྷན་ཅིག་སྐྱེས་པའི་ཡེ་ཤེས་ནི་ཞེན་པ་དང་རྟོག་པ་ལས་འདས་པའི་དོན་ཡིན་ནོ།། དེ་ལྟར་ཕྱོགས་སྔ་མ་སོ་སོར་བཀོད་ཅིང་དེ་ཉིད་དུ་དགག་པའང་བརྗོད་ནས། ད་ནི་གསུམ་པ་ཐུན་མོང་དུ་དགག་པ་ལ་གཉིས་ཏེ། སྤྱིར་དགག་པ་དང༌། མུ་སྟེགས་པའི་འདོད་པ་བྱེ་བྲག་ཏུ་དགག་པའོ། །
དང་པོ་ནི། གོང་དུ་ཕྱི་ནང་གི་ལམ་དེ་དང་དེས་མི་གྲོལ་བར་བསྟན་པ་དེའི་རྒྱུ་མཚན་འཆད་བཞེད་ནས། ལྷན་ཅིག་སྐྱེས་བྲལ་གཞན་གང་གིས། ། མྱ་ངན་འདས་གང་སྒོམ་བྱེད་པ།། དེ་དག་འགས་ཀྱང་དོན་དམ་ནི། ། ཅིག་ཤོས་འགྲུབ་པར་མི་འགྱུར་རོ།། གང་ཞིག་གང་ལ་མོས་པར་གྱུར་པ་དེས། ། བསམ་གཏན་གནས་པས་ཐར་པ་ཐོབ་བམ་ཅི།། ཞེས་གསུངས་ཏེ། ལམ་དེ་རྣམས་ཀྱིས་མི་གྲོལ་བའི་རྒྱུ་མཚན་ནི།
ལྷན་ཅིག་སྐྱེས་པ་མ་བཅོས་པའི་ལམ་དང༌། བླ་མ་ལ་སངས་རྒྱས་སུ་མཐོང་བ་དང་བྲལ་བས་སོ། ། ལམ་དེ་གཉིས་དང་བྲལ་བའི་གང་ཟག་གཞན་གང་གིས་བསྒོམ་བྱ་མྱ་ངན་ལས་འདས་པ་གང་ཞིག་སྒོམ་པར་བྱེད་པའི་གང་ཟག་དེ་དག་འགའ་ཞིག་གིས་ཀྱང་དོན་དམ་པའི་གནས་ལུགས་ནི་ཀུན་རྫོབ་ལས་གཅིག་ཤོས་འགྲུབ་པར་མི་འགྱུར་རོ། ། དེ་ཅིའི་ཕྱིར་ཞེ་ན། གང་ཟག་གང་ཞིག་མྱང་འདས་གང་ལ་མོས་ཤིང་ཞེན་པ་དང་བཅས་པར་གྱུར་པ་དེ་དག་གི་བསྒོམ་བྱ་སྒོམ་བྱེད་ཀྱི་བསམ་གཏན་ལ་གནས་པས་གཟུང་འཛིན་གྱི་རྟོག་པ་ལས་ཐར་བའི་བྱང་ཆུབ་ཐོབ་བམ་ཅི་སྟེ། བྱང་ཆུབ་ནི་བསྒོམ་བྱ་སྒོམ་བྱེད་དང༌། གཟུང་འཛིན་ལས་འདས་པ་ཡིན་ནོ།། གླིང་ཊཱིཀ་འགའ་ཞིག་ཏུ། དེ་དག་འགགས་ཀྱང་དོན་དམ་ནི། ། ཞེས་ཡི་གེ་བས་ག་གཅིག་ལྷག་པོར་ཤོར་བ་ལ་འཁྲུལ་ནས།
གླིང་གི་བཞེད་པ་ལ་བསྒོམ་བྱ་སྒོམ་བྱེད་ལ་སོགས་པ་དེ་དག་འགགས་ཀྱང་ཞི་གནས་ཙམ་གྱིས་དོན་དམ་པའི་གནས་ལུགས་མི་མཐོང་བ་གཞུང་འདིའི་དགོངས་པར་འཆད་པ་དག་མཐོང་སྟེ། དེ་ནི་གཞུང་དོན་ལ་མ་ཞུགས་སོ། ། ཅི་སྟེ་ན། དེ་དག་ཅེས་པ་ཚིག་སྔ་མ་ལ་སྙེག་དགོས་པས་ལྷན་ཅིག་སྐྱེས་བྲལ་སོགས་ཀྱི་གཞུང་ལ་རྣམ་དཔྱོད་མ་ཞུགས་པར་ཟད་ཅིང༌། འགའ་ཞིག་དང༌། འགགས་པ་སྐད་དོད་མི་གཅིག་པས་བཤད་པ་དེ་ནི་ཡང་དག་པ་མ་ཡིན་ནོ།། གཉིས་པ་མུ་སྟེགས་པའི་འདོད་པ་བྱེ་བྲག་ཏུ་དགག་པ་ནི། མར་མེ་ཅི་དགོས་ལྷ་བཤོས་དེ་ཅི་དགོས། ། དེ་ལ་ཅི་བྱ་གསང་སྔགས་བསྟན་པ་ཅི་ཞིག་དགོས།། འབབ་སྟེགས་བགྲོད་དང་དཀའ་ཐུབ་མི་དགོས་ཏེ། །
ཆུ་ལ་ཞུགས་པས་ཐར་པ་ཐོབ་བམ་ཅི།། ཞེས་གསུངས་ཏེ། གནས་ལུགས་ཀྱི་དོན་དེ་ལ་མར་མེ་སོགས་ཅི་དགོས། ལྷ་བཤོས་འབུལ་བ་སོགས་དེ་དག་ཀྱང་ཅི་དགོས་ཏེ། གནས་ལུགས་བྱ་རྩོལ་དང་བྲལ་བ་དེ་ལ་བཅོས་མའི་དགེ་བས་ཅི་ཞིག་བྱ། རིག་བྱེད་ཀྱི་གསང་སྔགས་བསྟན་པས་ཅི་ཞིག་བྱ། ཁྲུས་ཀྱི་འབབ་སྟེགས་སུ་བགྲོད་པ་དང༌། ལུས་སེམས་ལ་གནོད་པའི་དཀའ་ཐུབ་ཀྱི་ངལ་བ་བསྟེན་མི་དགོས་སོ། ། ཆུ་ཆེན་པོའི་ནང་དུ་ལུས་འདོར་བ་དང༌། ཆུ་བོ་ལ་ཞུགས་པས་ཐར་པ་ཐོབ་བམ་ཅི་སྟེ།
དེས་ནི་ཐར་པ་མི་ཐོབ་པས་མུ་སྟེགས་ཀྱི་ཆོས་དེ་རྣམས་དོར་ཅིག ། ཅེས་པ་ནི་པར་ཕུ་བའི་བཞེད་པའོ།། དེ་ལྟར་བཤད་པའི་དགོས་པ་ནི། འདུས་བྱས་ཀྱི་དགེ་བ་ལས་གཡེལ་དུ་དྭོགས་པ་ཡིན་གྱི། གླིང་ཊཱིཀ་སོགས་ལས་སྒྲ་དྲང་འཐད་དུ་གསུངས་པ་ནི་ཆོས་ཉིད་དེ་བཞིན་ཉིད་ལ་བྱས་ཆོས་ཅུང་ཟད་ཀྱང་མེད་པ་ལ་དགོངས་སོ།། གཉིས་པ་རང་ལུགས་རྣམ་པར་གཞག་པ་ལ་གསུམ། སྟོང་ཉིད་སྙིང་རྗེའི་སྙིང་པོ་ལམ་གྱི་ངོ་བོར་མདོར་བསྟན་པ་དང༌། སྟོང་པ་ཉིད་བྱེ་བྲག་ཏུ་རྒྱས་པར་བཤད་པ། གཉིས་ཀ་མངོན་པར་འགྲུབ་པའི་འབྲས་བུ་བསྟན་པའོ། ། དང་པོ་ལ་གཉིས།
ཡ་བྲལ་བའི་སྐྱོན་དང༌། ཟུང་དུ་འཇུག་པའི་ཡོན་ཏན་ནོ། ། དང་པོ་ནི། སྙིང་རྗེ་དང་བྲལ་སྟོང་པ་ཉིད་ཞུགས་གང༌། ། དེས་ནི་ལམ་མཆོག་རྙེད་པ་མ་ཡིན་ནོ།། འོན་ཏེ་སྙིང་རྗེ་འབའ་ཞིག་བསྒོམས་ན་ཡང༌། ། འཁོར་བ་འདིར་གནས་ཐར་པ་ཐོབ་མི་འགྱུར།། ཞེས་གསུངས་ཏེ། ཐབས་སྙིང་རྗེ་ཆེན་པོ་དང་བྲལ་བའི་སྟོང་པ་ཉིད་རྐྱང་པའི་ལམ་དུ་ཞུགས་པ་གང་ཡིན་པ་དེས་ནི་ཐེག་པ་ཆེན་པོའི་ལམ་མཆོག་རྙེད་པ་མ་ཡིན་ནོ། ། དེ་ཅིའི་ཕྱིར་ཞེ་ན།
ཐུགས་རྗེ་ཆེན་པོའི་རྒྱུའི་གཙོ་བོ་ནི། སེམས་ཅན་ལ་དམིགས་པའི་སྙིང་རྗེ་དང༌། ཆོས་ལ་དམིགས་པའི་སྙིང་རྗེ་དང༌། དམིགས་པ་མེད་པའི་སྙིང་རྗེ་ཆེན་པོ་ཁོ་ན་ཡིན་པའི་ཕྱིར། དེ་དང་བྲལ་བའི་སྟོང་པས་ནི་ཐེག་དམན་དུ་ལྟུང་བར་བྱེད་དོ། ། འོན་ཏེ་སྟོང་པ་དང་བྲལ་བའི་སྙིང་རྗེ་འབའ་ཞིག་བསྒོམས་ན་གྲོལ་བ་ཐོབ་བམ་ཞེ་ན། དེ་ཡང་འཁོར་བ་འདིར་གནས་པར་འགྱུར་གྱི། ཐར་པ་ཐོབ་པར་མི་འགྱུར་ཏེ། འཛིན་པ་དང་བཅས་པའི་སྙིང་རྗེ་རྐྱང་པ་ནི་ཤིན་ཏུ་དམན་པའི་ཕྱིར་ཐར་པའི་རྒྱུ་མ་ཡིན་ནོ།། མདོར་ན་སྙིང་རྗེ་དང་བྲལ་བའི་སྟོང་རྐྱང་བསྒོམ་དུ་མི་རུང་སྟེ།
མདོ་ལས། འོད་སྲུངས། གང་ཟག་ཏུ་བལྟ་བ་རི་རབ་ཙམ་དུ་གནས་པ་སླའི། མངོན་པའི་ང་རྒྱལ་ཅན་སྟོང་པ་ཉིད་དུ་ལྟ་བ་ནི་མ་ཡིན་ནོ། ། དེ་ཅིའི་ཕྱིར་ཞེ་ན། འོད་སྲུངས་ལྟ་བར་གྱུར་པ་ཐམས་ཅད་ལས་འབྱུང་བར་བྱེད་པ་ནི་སྟོང་པ་ཉིད་ཡིན་ལ། གང་སྟོང་པ་ཉིད་ཁོ་ནར་ལྟ་བ་ཉིད་གསོ་བར་མི་རུང་ངོ༌། ། ཞེས་དང༌། ཀླུ་སྒྲུབ་ཀྱིས་ཀྱང༌། སྟོང་པ་ཉིད་ལ་བལྟ་ཉེས་ན། །
ཤེས་རབ་ཆུང་རྣམས་ཕུང་བར་འགྱུར། ། ཞེས་སོ།། སྟོང་པ་དང་བྲལ་བའི་སྙིང་རྗེ་རྐྱང་པས་གྲོལ་བར་མི་འགྱུར་ཏེ། ཚད་མ་ལས། བྱམས་སོགས་རྨོངས་དང་འགལ་མེད་ཕྱིར། ། ཤིན་དུ་ཉེས་པ་ཚར་གཅོད་མིན།། སྟོང་ཉིད་ལྟ་དང་དེ་འགལ་ཕྱིར། ། སྟོང་པ་ཉིད་ནི་བསྒོམ་པར་བྱ།། ཞེས་གསུངས་པ་ལྟ་བུའོ།། གཉིས་པ་(ཟུང་དུ་འཇུག་པའི་ཡོན་ཏན་) ནི།
གང་ཡང་གཉིས་པོ་སྦྱོར་བར་ནུས་པ་དེས། ། འཁོར་བར་མི་གནས་མྱ་ངན་འདས་མི་གནས།། ཞེས་གསུངས་ཏེ། རེ་རེས་གྲོལ་བར་མི་འགྱུར་བ་དེའི་ཕྱིར་སྟོང་པ་ཉིད་དང་སྙིང་རྗེའམ། ཐབས་དེ་དང་ཤེས་རབ་བམ། སྣང་སྟོང་ངམ། རིག་སྟོང་ངམ། བདེ་སྟོང་ངམ། བསྐྱེད་རྫོགས་སམ། བསོད་ནམས་དང་ཡེ་ཤེས་ཀྱི་ཚོགས་ལ་སོགས་པ་གཉིས་ཆོས་གང་ཇི་སྙེད་པ་དག་ཀྱང་གཉིས་སུ་མེད་པ་ཟུང་འཇུག་ཏུ་སྦྱོར་བར་ནུས་པ་དེ་ནི་ལས་ཉོན་གྱིས་འཁོར་བར་མི་གནས་ཤིང༌།
དམན་པའི་མྱ་ངན་ལས་འདས་པ་ལ་ཡང་མི་གནས་པས་གནས་ལུགས་གཉིས་སུ་མེད་པའི་དོན་མཐོང་ནས། སྲིད་ཞིའི་མཐའ་ལས་གྲོལ་ཏེ། མི་གནས་པའི་མྱ་ངན་ལས་འདས་པ་སྐུ་གསུམ་ཐོབ་པར་འགྱུར་ཏེ། ཤེས་རབ་སྟོང་པ་ཉིད་ཀྱིས་འཁོར་བའི་མཐའ་ལ་མི་གནས། ཐབས་སྙིང་རྗེ་ཆེན་པོས་མྱང་འདས་ཀྱི་མཐའ་ལ་མི་གནས་སོ། ། དེ་སྐད་དུ་ཡང་རྒྱལ་བ་བྱམས་པའི་ཞལ་ནས། ཤེས་པས་སྲིད་ལ་མི་གནས་ཤིང༌། ། སྙིང་རྗེས་ཞི་ལ་མི་གནས་དང༌། ། ཞེས་དང༌། ཀླུ་སྒྲུབ་ཀྱིས་ཀྱང༌།
འཁོར་བ་མྱ་ངན་འདས་པ་ལ། ། བདག་ཉིད་ཆེ་དེ་མི་གནས་པ།། དེ་ཕྱིར་སངས་རྒྱས་རྣམས་ཀྱིས་ནི། ། མི་གནས་མྱ་ངན་འདས་འདིར་བཤད།། ཅེས་གསུངས་སོ། ། དེ་ལྟ་བུའི་ཟུང་འཇུག་དེ་ཡང་གཤིས་སྐྱེ་མེད་དང༌། གདངས་འགག་མེད་ཟུང་དུ་འཇུག་པ་སྟེ། གདངས་འགག་པ་མེད་པའི་རྩལ་སྙིང་རྗེ་ཆེན་པོར་ཤར་བ་དེ་ཉིད་གཤིས་སྐྱེ་མེད་ཀྱི་ངང་དུ་ངོས་གཟུང་དང་མཚན་མ་ཐམས་ཅད་དང་བྲལ་བ་ལ་སྟོང་ཉིད་སྙིང་རྗེ་ཟུང་འཇུག་གམ། སྟོང་ཉིད་སྙིང་རྗེ་དབྱེར་མེད་ཀྱི་ཉམས་ལེན་ཞེས་བྱ་སྟེ། རྗེ་ཟླ་འོད་གཞོན་ནུས།
སེམས་ཉིད་ལྷན་ཅིག་སྐྱེས་པ་ཆོས་ཀྱི་སྐུ་དང༌། ། སྣང་བ་ལྷན་ཅིག་སྐྱེས་པ་ཆོས་སྐུའི་འོད། ། ཅེས་གསུངས་པ་དང་གནད་གཅིག་གོ ། དེས་ན་ཟུང་འཇུག་གི་དོན་ནི་གཉིས་སུ་མེད་པ་ལ་བྱའི། གཉིས་སྡེབས་པ་ལ་མི་བྱའོ། ། སྤྲོས་པས་ཆོག་གོ། གཉིས་པ་སྟོང་པ་ཉིད་བྱེ་བྲག་ཏུ་བཤད་པ་ལ་གཉིས། སྡུས་ཏེ་བསྟན་པ་དང༌། ཕྱེ་སྟེ་བཤད་པའོ། ། དང་པོ་ལ་བཞི།
ཞེན་པ་སྤང་བར་གདམས་པ་སྤྱིར་བསྟན་པ་དང༌། རྟོགས་པ་ངེས་པའི་དོན་བྱེ་བྲག་ཏུ་བཤད་པ།

དེའི་རྐྱེན་བླ་མ་ལ་རག་ལས་པ། དོན་མངོན་དུ་གྱུར་པའི་དཔེའོ། ། དང་པོ་ནི། ཀྱེ་ལགས་གང་སྨྲས་བརྫུན་ཞིང་ལོག་པ་དེ་བོར་ལ། ། གང་ལ་ཞེན་པ་ཡོད་པ་དེ་ཡང་ཐོང༌།། ཞེས་གསུངས་ཏེ། པར་ཕུ་བ་ལྟར་ན། གོང་དུ་བཤད་པའི་ཕྱི་ནང་གི་ལམ་དེས་མི་གྲོལ་ན་ཇི་ལྟར་བསླབ་ཅེ་ན། ཞེས་མཚམས་སྦྱར་ནས། དེ་དག་ལ་ཀྱེ་ལགས་ཞེས་བོས་ནས། བཀག་པའི་ལམ་དང༌།
གྲུབ་མཐའ་དེ་བོར་ལ། གང་ལ་ཞེན་པ་ཡོད་པ་དེ་ཐོང་ཞིག ། ཅིའི་ཕྱིར་ན། ཞེན་པ་དང་བཅས་པ། འཛིན་པ་དང་བཅས་པ་གང་སྨྲས་པ་དེ་ཐམས་ཅད་ནི་ཐར་ལམ་དུ་བརྫུན་པའི་ཕྱིར། དཔེར་ན། ལོང་བས་འདོད་པའི་ཡུལ་དུ་བགྲོད་མི་ནུས་པ་བཞིན་ནོ། ། ཡང་ཞེས་པས་ཀུན་བཏགས་ཀྱི་ཞེན་པར་མ་ཟད། ཕལ་པ་རྣམས་ལྷན་ཅིག་སྐྱེས་པའི་མ་རིག་པའི་དབང་གིས་ཞེན་པ་རྣམས་ཀྱང་ཐོང་ཞེས་དམིགས་བསལ་མེད་པའི་དོན་ནོ་ཞེས་བཞེད་ལ། དཔལ་རང་བྱུང་གིས་ནི།
གང་ཡང་ཞེས་སོགས་ཚིག་རྐང་གཉིས་ལས་འཕྲོས་པར་མཛད་ནས། སྟོང་ཉིད་སྙིང་རྗེ་ཟུང་འཇུག་ཏུ་ཉམས་སུ་ལོང་ཞེས་ཚིག་ཏུ་བསྟན་པ་དེས་དེ་ཁོ་ན་ཉིད་རྟོགས་པར་འགྱུར་རམ་ཞེ་ན། རེ་ཞིག་འདི་ཡང་རྟེན་འབྲེལ་ཙམ་དུ་བསྟན་གྱིས་ཚིག་ཏུ་གང་སྨྲས་པ་རྣམས་ནི་མི་རྟག་པས་ན་བརྫུན་པ་ཡིན་ཞིང༌། དེས་གནས་ལུགས་མི་མཐོང་བས་ལོང་བ་དང་འདྲ་བས་ཚིག་ལ་ཞེན་པའི་གང་ཟག་རྣམས་ལ་ཀྱེ་ལགས་ཞེས་བོས་ནས། འཛིན་པ་དེ་བོར་ལ། འཛིན་པའི་རྩ་བ་གང་ལ་ཞེན་པ་བྱུང་བ་དེ་ཡང་ཐོང་ཤིག ། ཡིད་ལ་མི་བྱེད་པ་ཞེ་འདོད་དང་བྲལ་བ་དེ་རྟོགས་པར་གྱུར་ན་ཐམས་ཅད་དེ་ཡིན་ཏེ། ཞེས་གཞུང་འོག་མ་དང་སྦྲེལ་ལོ།། གཉིས་པ་(རྟོགས་པ་ངེས་པའི་དོན་བྱེ་བྲག་ཏུ་བཤད་པ་) ནི། རྟོགས་པར་གྱུར་ན་ཐམས་ཅད་དེ་ཡིན་ཏེ། །
དེ་ལས་གཞན་པ་སུས་ཀྱང་ཤེས་མི་འགྱུར།། ཀློག་པ་དེ་ཡིན་འཛིན་དང་སྒོམ་པ་དེ་ཡིན་ཏེ། ། བསྟན་བཅོས་སྙིང་ལ་འཆད་པའང་དེ་ཡིན་ནོ།། ཞེས་གསུངས་ཏེ། ཆོས་ཉིད་ཀྱི་དོན་རྟོགས་པར་གྱུར་ན་འཁོར་འདས་ཀྱི་ཆོས་ཐམས་ཅད་ཀྱང་དེ་ཉིད་ཡིན་ཏེ། དཔེར་ན། ཆབ་རོམ་ཐམས་ཅད་ཀྱང་ཞུ་བར་གྱུར་ན་ཆུ་ཡིན་པ་བཞིན་ནོ། ། ཆོས་ཉིད་དེ་ལས་དངོས་པོ་གཞན་ཞིག་ཏུ་སུས་ཀྱང་ཤེས་པར་མི་འགྱུར་ཏེ། དཔེར་ན། ཆབ་རོམ་དེ་ལ་ཆུ་མ་ཡིན་པའི་དངོས་པོ་གཞན་ཞིག་སུས་ཀྱང་མི་ཤེས་པ་བཞིན་ནོ།།
དེས་ན་ཆོས་ཉིད་ལས་གཞན་པའི་ཤེས་བྱ་ནི། སངས་རྒྱས་ཀྱིས་ཀྱང་བསྟན་པར་མི་ནུས་པས་གཉུག་མ་མ་བཅོས་པའི་ལམ་ལ་གནས་པར་བྱའོ། ། དེ་ལྟར་རྟོགས་པའི་ཚུལ་དུ་གནས་ན་དམ་པའི་ཆོས་ཀློག་པ་ཡང་དེ་ཡིན། འཛིན་པ་དང་སྒོམ་པའང་དེ་ཡིན་ཏེ། བསྟན་བཅོས་སྙིང་ལ་འཆད་པའང་དེ་ཉིད་ཡིན་ནོ་སྟེ། གནས་ལུགས་ལས་མ་གཡོས་པའི་ཕྱིར་རོ། ། གུར་ལས་ཀྱང༌། རིན་ཆེན་སེམས་ལས་ཕྱིར་གྱུར་པའི། ། སངས་རྒྱས་མེད་ཅིང་སེམས་ཅན་མེད། ། ཅེས་དང༌།
སྟོང་ཉིད་སྙིང་རྗེ་དབྱེར་མེད་པའི། ། གང་དུ་སེམས་ནི་རྣམ་སྒོམ་པ།། དེ་ནི་སངས་རྒྱས་ཉིད་དང་ཆོས། ། དགེ་འདུན་དུ་ཡང་བསྟན་པ་ཡིན།། ཞེས་གསུངས་སོ། ། པར་ཕུ་བས་ནི། ཆོས་ཉིད་རྟོགས་པར་གྱུར་ན་ཤེས་བྱ་ཐམས་ཅད་ཀྱི་རང་བཞིན་རྟོགས་པ་དེ་ཉིད་ཡིན་ཏེ། ཆོས་ཐམས་ཅད་ཀྱི་ཆོས་ཉིད་ཐ་དད་མེད་པས་ན་དེ་ལས་གཞན་ཞིག་སུས་ཀྱང་ཤེས་པར་མི་འགྱུར་རོ། ། དེས་ན་རྟོགས་པ་ལ་སྐྱེད་མེད་པ་ཞེས་བྱ་སྟེ། ཆོས་ཉིད་ལ་བཟང་ངན་མེད་པས་སོ། །
ཡང་ན་ཆོས་ཉིད་རྟོགས་པར་གྱུར་ན་རྟོགས་པ་པོ་ཐམས་ཅད་ཀྱི་རྟོགས་ཡུལ་ཆོས་ཉིད་གཅིག་པོ་དེ་ཡིན་ཏེ། གཅིག་པོ་དེ་ལས་གཞན་ཞིག་སུས་ཀྱང་ཤེས་པར་མི་འགྱུར་ཏེ། གཅིག་པུ་དེ་ལས་གཞན་མེད་པའི་ཕྱིར། དེས་ན་རྣལ་འབྱོར་པའི་རྟོགས་པ་མར་མི་དམའ། སངས་རྒྱས་ཀྱི་དགོངས་པ་ཡར་མི་མཐོ། ཆོས་ཐམས་ཅད་ཀྱི་ཆོས་ཉིད་རོ་གཅིག་ཏུ་རྟོགས་པ་འདི་ཉིད་ལས་ཐ་དད་པའི་ཆོས་སྐུ་ནི་རྙེད་པར་མི་འགྱུར་རོ། ། དེ་ལྟར་རྟོགས་ན་ཐོས་བསམ་སྒོམ་གསུམ་མཐར་ཕྱིན། མན་ངག་གི་བྱ་བ་ཟད་པས་ཀློག་པ་དེ་ཡིན། འཛིན་པ་དང་སྒོམ་པའང་དེ་ཡིན་ཏེ། བསྟན་བཅོས་སྙིང་ལ་འཆད་པའང་དེ་ཡིན་ནོ། །
ཞེས་བཞེད་དོ།། དིང་སང་གི་སྒོམ་སྐད་མཐོན་པོར་སྨྲ་བ་རྣམས་ནི་གསུང་འདི་ཁོ་ན་ལ་བརྟེན་ནས་གླེང་བར་བྱེད་མོད། འདྀ་ནི་སྟོང་ཕྱོགས་འབའ་ཞིག་གི་བཤད་པར་སྣང་ངོ༌།། གཙང་ནག་པས་ནི། སྤྲོས་བྲལ་རྟོགས་པར་གྱུར་ན་ཐམས་ཅད་དེ་ཡིན་ཏེ། སྤྲོས་བྲལ་དེ་ལས་གཞན་པའི་ལམ་ཞིག་སུས་ཀྱང་ཤེས་པར་མི་འགྱུར་རོ། ། ཞེས་བཤད་མོད། ཆོས་ཉིད་བསམ་གྱིས་མི་ཁྱབ་པའི་ཕྱིར་ན། བཤད་པ་དེ་ཐམས་ཅད་གཞུང་དོན་ལ་ཡང་དག་པར་ཞུགས་སོ།། གསུམ་པ་(དེའི་རྐྱེན་བླ་མ་ལ་རག་ལས་པ་) ནི།
དེ་མི་མཚོན་པའི་ལྟ་བ་ཡོད་མིན་ཏེ། ། འོན་ཀྱང་གཅིག་ཏུ་བླ་མའི་ཞལ་ལ་ལྟོས་པ་ཡིན།། ཞེས་གསུངས་ཏེ། གནས་ལུགས་ཀྱི་དོན་དེ་མི་མཚོན་པའི་ལྟ་བ་ནི་འགའ་ཡང་ཡོད་པ་མ་ཡིན་ནོ། ། འོ་ན་ཐམས་ཅད་ཀྱིས་གནས་ལུགས་རྟོགས་པར་འགྱུར་རམ་ཞེ་ན། ལྟ་བ་ཐམས་ཅད་ཀྱིས་གནས་ལུགས་མཚོན་པར་བྱེད་པ་འོན་ཀྱང་དེ་རྟོགས་པར་བྱེད་པ་ནི། མཐའ་གཅིག་ཏུ་བླ་མའི་ཞལ་ལ་ལྟོས་པ་ཡིན་པས། བླ་མ་དམ་པས་ཐབས་གང་བསྟན་པ་ཉིད་ལ་ཡིད་ཆེས་པར་བྱས་ནས་སྒོམ་དགོས་ཤིང༌། བླ་མ་དམ་པ་ལ་བསྙེན་བཀུར་བའི་སྲི་ཞུ་མེད་པར་ནི་གནས་ལུགས་ཀྱི་དོན་རྟོགས་པར་མི་འགྱུར་བས། མཁས་པ་མངོན་པའི་ང་རྒྱལ་ཅན་དག་གི་ཚིག་གི་རྗེས་སུ་འབྲངས་ནས་དོན་སྤྱིའི་རྣམ་པ་བློ་ཡུལ་དུ་བྱས་ཀྱང་རང་རིག་པ་ཉམས་སུ་མྱོང་བར་མི་འགྱུར་རོ། །
དེས་ན་རྣམ་པར་གྲོལ་བ་འདོད་པ་དག་གིས་ནི་བླ་མ་དམ་པ་བསྟེན་ནས་མངོན་སུམ་གྱི་ལམ་ཉམས་སུ་ལེན་པ་ལ་འབད་པར་བྱའོ།། བཞི་པ་(དོན་མངོན་དུ་གྱུར་པའི་དཔེ་)ནི། བླ་མས་སྨྲས་པ་གང་གི་སྙིང་ཞུགས་པ། ། ལག་པའི་མཐིལ་དུ་གནས་པའི་གཏེར་མཐོང་འདྲ།། ཞེས་གསུངས་ཏེ། བླ་མ་དམ་པ་ལ་བརྟེན་ནས་དེས་སྨྲས་པའི་མན་ངག་གི་སྙིང་པོ་སློབ་མ་གང་གི་སྙིང་ལ་ཞུགས་ཏེ། ཕྱིན་ཅི་མ་ལོག་པར་བསྒོམས་ནས་གནས་ལུགས་མངོན་དུ་གྱུར་པ་དེ་ནི། དཔེར་ན། རང་གི་ལག་པའི་མཐིལ་དུ་གནས་པའི་གཏེར་མཐོང་ན། གཞན་གྱིས་འཕྲོག་ཏུ་མེད་ཅིང་གསལ་ལ་རང་ལ་ཡོད་པས་དགོས་འདོད་འབྱུང་བ་དང་འདྲའོ།།
གཉིས་པ་ཕྱེ་སྟེ་བཤད་པ་ལ་གསུམ། ཞི་ལྷག་གི་རྐྱེན་བཞིའི་སྐྱོན་སྤང་བ། སྐྱོན་མེད་པའི་ལམ་ཉམས་སུ་བླང་ཐབས། འཆིང་གྲོལ་གྱི་རྣམ་པར་བཞག་པའོ། ། དང་པོ་ལ་བཞི་སྟེ། བདག་རྐྱེན་དམན་པའི་སྐྱོན། དམིགས་རྐྱེན་དམན་པའི་སྐྱོན། རྒྱུའི་རྐྱེན་དམན་པའི་སྐྱོན། དེ་མ་ཐག་རྐྱེན་དམན་པའི་སྐྱོན་སྤང་བའོ། ། དང་པོ་ལ་གཉིས།
མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། གཉུག་མའི་རང་བཞིན་བྱིས་པས་མ་མཚོན་པར།། འཁྲུལ་པས་བྱིས་པ་བསླུས་ཞེས་མདའ་བསྣུན་སྨྲ།། ཞེས་གསུངས་ཏེ། གཉུག་མའི་རང་བཞིན་ནི། ལྷན་ཅིག་སྐྱེས་པའི་ཡེ་ཤེས་ཀྱི་མིང་སྟེ། སེམས་ཅན་ཐམས་ཅད་ལ་གཉུག་མའི་རང་བཞིན་དེ་འབྲལ་མ་མྱོང་བར་ཡོད་ཀྱང་བླ་མ་བྱིས་པའི་ངང་ཚུལ་ཅན་གྱིས་མ་མཚོན་པ་ནི་མ་རྟོགས་པ་ཡིན་ལ། རང་ཉིད་གཉུག་མའི་རང་བཞིན་ལ་འཁྲུལ་ཞིང་མ་རྟོགས་པས་རྗེས་འཇུག་བྱིས་པ་དང་འདྲ་བའི་བློ་དམན་ལ་སྟོན་ན་དེ་དག་བསླུས་པ་ཡིན་ནོ། །
ཞེས་མདའ་བསྣུན་ས་ར་ཧ་ང་སྨྲ་བར་བྱེད་དོ།། གཉིས་པ་(རྒྱས་པར་བཤད་པ་) ནི། བསམ་གཏན་མེད་ཅིང་རབ་ཏུ་འབྱུང་བ་མེད།། ཁྱིམ་ན་གནས་ཤིང་ཆུང་མ་དག་དང་ལྷན་ཅིག་ཏུ།། གང་ཞིག་ཡུལ་གྱི་དགའ་བས་བཅིངས་ལས་མི་གྲོལ་ན།། མདའ་བསྣུན་ང་ནི་དེ་ཉིད་ཤེས་པ་མིན་ཞེས་སྨྲ།། ཞེས་གསུངས་ཏེ། བླ་མ་རང་ཉིད་ཀྱིས་མ་མཚོན་ན་གནས་ལུགས་ཀྱི་དོན་ཡིད་ལ་བྱེད་པའི་ཐབས་སྟོན་མི་ཤེས་པས་ཡང་དག་པའི་བསམ་གཏན་བསྒོམ་པའི་ཐབས་མེད་ཅིང༌། དེ་མེད་པས་སེམས་ཉིད་དྲི་མའི་ནང་ནས་རབ་ཏུ་བྱུང་བ་དྲི་མ་མེད་པར་བྱེད་པ་དག་ཀྱང་མེད་ལ། གཟུང་འཛིན་གྱི་ཁྱིམ་ན་གནས་ཤིང༌།
མ་རིག་པའི་ཆུང་མ་དག་དང་ལྷན་ཅིག་ཏུ་སྤྱོད་པའི་སོ་སོ་སྐྱེ་བོ་གང་ཞིག། དབང་པོ་ལྔའི་སྤྱོད་ཡུལ་གྱི་དགའ་བ་འདོད་ཡོན་ལྔ་ལ་ཞེན་པས་བཅིངས་པ་ལས་མི་གྲོལ་ན། མདའ་བསྣུན་ས་ར་ཧ་ང་ནི་དེ་ཁོ་ན་ཉིད་ཤེས་པ་མིན་ནོ་ཞེས་སྨྲ་བར་བྱེད་དོ།། དེས་ན་གནས་ལུགས་རྟོགས་པའི་བདག་པོའི་རྐྱེན་ནི། བླ་མ་དམ་པ་ཁོ་ན་ཡིན་པས་ཡང་དག་པའི་དགེ་བའི་བཤེས་གཉེན་མཚན་ཉིད་དང་ལྡན་པ་གུས་པས་བསྟན་པར་བྱོས་ཤིག་ཅེས་སམ། པར་ཕུ་བས་ནི་གཞུང་སྔ་ཕྱི་གཉིས་ཀ་བསྡོམས་ནས་འཇིག་རྟེན་གྱི་རྣམ་རྟོག་སྤང་བ་ཞེས་ས་གཅོད་ཅིང་སྒྲ་ཇི་ལྟ་བ་བཞིན་འབྲུ་གཉེར་བར་མཛད་དོ།། གཉུག་མའི་རང་བཞིན་དེ་ཉིད་བླ་མས་མ་མཚོན་ཡང་བསམ་གཏན་བཞི་སོགས་བསྒོམས་པས་གྲོལ་བར་འགྱུར་བ་མ་ཡིན་ནམ་ཞེ་ན། གཉིས་པ་དམིགས་རྐྱེན་དམན་པའི་སྐྱོན་ནི། གལ་ཏེ་མངོན་དུ་གྱུར་ན་བསམ་གཏན་ཅི། ། གལ་ཏེ་ལྐཽག་ཏུ་གྱུར་ན་མུན་པ་འཇལ།།
ལྷན་ཅིག་སྐྱེས་པའི་རང་བཞིན་དེ་ཉིད་ནི། ། དངོས་དང་དངོས་པོ་མེད་པ་མ་ཡིན་ཏེ།། མདའ་བསྣུན་འོ་དོད་རྟག་ཏུ་འབོད་པར་བྱེད།། ཅེས་གསུངས་ཏེ། གལ་ཏེ་གནས་ལུགས་ཀྱི་དོན་དེ་མངོན་དུ་གྱུར་པ་སྟེ། མངོན་གྱུར་ཡིན་ན་ཞི་གནས་ལ་སོགས་པའི་བསམ་གཏན་སྒོམ་པ་ཅི་ཞིག་དགོས་ཏེ། མངོན་གྱུར་ལ་བསྒོམས་སྟོབས་ཀྱིས་སྐྱེད་འདོན་པ་མི་དགོས་པའི་ཕྱིར། གལ་ཏེ་ལྐོག་ཏུ་གྱུར་པ་ཡིན་ན་གནས་ལུགས་མ་རྟོགས་པའི་བསམ་གཏན་དེས་ནི་བླ་ན་མེད་པའི་བྱང་ཆུབ་ཏུ་བགྲོད་པར་མི་འགྱུར་ཏེ། དཔེར་ན། མུན་པའི་ཁྲོད་དུ་རྫས་ནོམ་ཉུལ་གྱིས་འཇལ་བ་ལྟར་རོ། །
དེས་ན་ལྷན་ཅིག་སྐྱེས་པའི་རང་བཞིན་གནས་ལུགས་དེ་ཉིད་ནི། དངོས་པོས་འཁོར་བའི་ཆོས་མ་ཡིན་པས་སྣང་བའི་མཚན་མ་དང་བྲལ། དངོས་པོ་མེད་པ་མྱང་འདས་ཀྱི་ཆོས་མ་ཡིན་པས་སྟོང་པའི་མཚན་མ་དང་བྲལ་ལོ་ཞེས་མདའ་བསྣུན་རང་ཉིད་ཀྱིས་རྟོགས་པ་བཞིན་དུ། གདུལ་བྱས་ཀྱང་རྟོགས་པའི་ཐབས་སུ་དུས་རྟག་ཏུ་འོ་དོད་འབོད་པར་བྱེད་དོ། ། དེའི་ཕྱིར་མངོན་གྱུར་དང་ལྐོག་གྱུར་གྱི་ཚུལ་དུ་དམིགས་པས་ལྷན་ཅིག་སྐྱེས་པ་མི་རྟོགས་པས་ན་དམིགས་པ་མེད་པའི་ཚུལ་དུ་དམིགས་པའོ།། འོ་ན་ལྷན་ཅིག་སྐྱེས་པའི་ཡེ་ཤེས་ནི། སེམས་ཅན་ཐམས་ཅད་ལ་ཡོད་ན་འགྲོ་བ་མཐའ་དག་འབད་མེད་དུ་གྲོལ་བར་འགྱུར་རོ་ཞེ་ན། ངོ་ཤེས་ན་གྲོལ་བར་འགྱུར་མོད་ཀྱིས། རིགས་ཀྱི་ནུས་པ་དམན་པས་འགྲོ་བ་མཐའ་དག་ལྟ་ག་ལ་ཞིག་སྟེ། མིའི་འགྲོ་བ་ཕལ་ཆེ་བས་ཀྱང་ངོ་མ་ཤེས་ན་དེ་དག་ལའང་ཐུགས་རྗེའི་གཟིགས་པ་ནི་ཡོལ་བ་མེད་པར་འཇུག་པར་མཛོད་དོ་ཞེས།
གསུམ་པ་རྒྱུའི་རྐྱེན་རིགས་དམན་པ་ནི། གང་ཞིག་བླངས་ནས་སྐྱེ་ཤི་གནས་གྱུར་པ། ། དེ་ཉིད་བླངས་ནས་བདེ་ཆེན་མཆོག་གྲུབ་ཅེས།། སྐད་གསང་མཐོན་པོས་མདའ་བསྣུན་སྨྲ་བྱེད་ཀྱང༌། ། བྱོལ་སོང་འཇིག་རྟེན་མི་གོ་ཇི་ལྟར་བྱ།། ཅེས་གསུངས་ཏེ། མི་ལུས་གང་ཞིག་བླངས་ནས་ཏེ་བླངས་པ་ཙམ་གྱིས་དང་པོར་སྐྱེ་བས་སྡུག་བསྔལ། མཐར་ཤི་བས་སྡུག་བསྔལ། བར་དུ་གནས་པའི་ཚེ་ན་བ་དང་རྒ་བས་སྡུག་བསྔལ་བར་གྱུར་པའི་ལུས་དེ་ཉིད་བླངས་ནས་འབད་རྩོལ་གྱིས་བསྒྲུབས་ན། རྣམ་རྟོག་གི་ཟུག་རྔུ་མེད་པའི་བདེ་བ་ཆེན་པོ་མཆོག་གི་དངོས་གྲུབ་འགྲུབ་པར་འགྱུར་རོ་ཞེས་ཀུན་གྱིས་གོ་ཞིང་ཐོས་པའི་ཆེད་དུ་སྐད་གསང་མཐོན་པོས་མདའ་བསྣུན་ས་ར་ཧ་ང་སྨྲ་བར་བྱེད་ཀྱང༌།
ལྷན་ཅིག་སྐྱེས་པའི་མ་རིག་པས་བསྒྲིབས་པའི་འཇིག་རྟེན་པ་འདི་དག་གིས་ནི། བྱོལ་སོང་ལ་ཆོས་བཤད་པ་ལྟར་མི་གོ་ན། འདི་རྣམས་ལ་ཕན་པའི་ཐབས་ཇི་ལྟར་བྱ་སྙམ་དུ་ཐུགས་བརྩེ་བའི་གསུང་ངོ༌།། དེ་ཡང་རིགས་དམན་པ་མྱུར་དུ་གྲོལ་བར་མ་གྱུར་པ་ཡིན་གྱི། མཐར་ནི་སེམས་ཅན་ཐམས་ཅད་ཀྱང་སངས་རྒྱ་བ་ཁོ་ནའོ། ། དེས་ན་དེ་དག་ཀྱང་སངས་རྒྱ་བ་ལ་གཉིས་སུ་སྣང་བ་མ་ལུས་པ་ནུབ་དགོས་པས་བདུན་ཡིད་གཡོས་པའི་དྲི་མ་མཐའ་དག་དང་བྲལ་བར་བྱ་དགོས་སོ་ཞེས། བཞི་པ་དེ་མ་ཐག་རྐྱེན་དམན་པའི་སྐྱོན་སྤང་བ་ལ་གསུམ། བསྟན་པ་དང༌། བཤད་པ། བསྡུ་བའོ། །
དང་པོ་ནི། བསམ་གཏན་བྲལ་བས་ཅི་ཞིག་བསམ་བྱར་ཡོད།། བརྗོད་དུ་མེད་གང་ཇི་ལྟར་བཤད་དུ་ཡོད།། ཅེས་གསུངས་ཏེ། གནས་ལུགས་ལྷན་ཅིག་སྐྱེས་པ་ལ་ནི་བསམ་གཏན་དང་བྲལ་བས་ཅི་ཞིག་བསམ་བྱར་ཡོད་དེ། རྟོག་པས་བསམ་དུ་མེད་ལ། རྗོད་བྱེད་ཀྱི་སྒྲས་བརྗོད་དུ་མེད་པའི་གནས་ལུགས་གང་ཡིན་པ་དེ་ནི་ཚིག་དང་ཐ་སྙད་དུ་ཇི་ལྟར་བཤད་དུ་ཡོད་དེ། སྒྲ་དང་རྟོག་པའི་ཡུལ་མ་ཡིན་པས་ན་སོ་སོ་རང་རིག་པའི་ཡེ་ཤེས་ཞེས་བྱའོ།། གཉིས་པ་བཤད་པ་ལ་གཉིས། ཐ་མལ་པའི་ཞེན་པ་སྤང་བ་དང༌།
མདོ་རྒྱུད་ཀྱི་ཞེན་པ་སྤང་བའོ། ། དང་པོ་ནི། སྲིད་པའི་ཕྱག་རྒྱས་འགྲོ་བ་མ་ལུས་བསླུས།། རང་བཞིན་གཉུག་མ་སུས་ཀྱང་བླངས་པ་མེད།། ཅེས་གསུངས་ཏེ། དེ་ལྟར་སྨྲ་བསམ་བརྗོད་མེད་ཡིན་ཀྱང་གཟུང་འཛིན་གཉིས་སུ་སྣང་བ་ནི་སྲིད་པའི་ཕྱག་རྒྱ་སྟེ། གཟུང་འཛིན་ནམ། བསྒོམ་བྱ་སྒོམ་བྱེད་དམ། བརྗོད་བྱ་རྗོད་བྱེད་དམ། སྤང་བྱ་སྤོང་བྱེད་དམ།
ཐོབ་བྱ་ཐོབ་བྱེད་སོགས་བཏགས་ནས་གཉིས་སུ་སྣང་བ་ཇི་སྙེད་པ་ལ་ཕྱག་རྒྱ་ཞེས་བྱ་ཞིང༌། གཉིས་སྣང་གི་ཕྱག་རྒྱར་མ་ཆུད་པ་ནི་འཁོར་བའི་གནས་ན་འགའ་ཡང་མེད་པས་ཕྱག་རྒྱ་དེ་ཉིད་ལ་སྲིད་པའི་ཕྱག་རྒྱ་ཞེས་བྱའོ། ། དེ་ལ་འཁྲུལ་ནས་འགྲོ་བ་མ་ལུས་པ་བསླུས་ཏེ་འཁོར་བར་འཁོར་བ་ཡིན་ནོ། ། དཔེར་ན། རི་དྭགས་རྔོན་པའི་རྒྱར་འཐུམས་པ་བཞིན་ནོ།། འོ་ན་གནས་ལུགས་ཀྱི་དོན་དེ་ཇི་ལྟ་བུ་ཞེ་ན། རང་བཞིན་གཉུག་མ་དེ་ནི་གང་ཟག་སུའི་བློ་གང་གིས་ཀྱང་རེག་ཅིང་བླངས་པ་མེད་དེ། བློ་འདས་ཀྱི་དོན་ཡིན་པས་སོ།། གཉིས་པ་མདོ་རྒྱུད་ཀྱི་ཞེན་པ་སྤང་བ་ནི། རྒྱུད་མེད་སྔགས་མེད་བསམ་བྱ་བསམ་གཏན་མེད།།
དེ་ཀུན་རང་ཡིད་འཁྲུལ་བར་བྱེད་པའི་རྒྱུ།། ཞེས་གསུངས་ཏེ། རྒྱུ་མཚན་དེས་ན་གནས་ལུགས་དེ་དངོས་སུ་སྟོན་པའི་རྒྱུད་ཀྱང་མེད། དེའི་སྒྲུབ་ཐབས་སྐྱེད་རིམ་དང༌། བཟླས་བརྗོད་ཀྱི་སྔགས་ཀྱང་མེད། རྫོགས་རིམ་དང༌། བསལ་བྱ་རྩ་རླུང་སོགས་ཀྱང་མེད། ཐོབ་བྱེད་བསམ་གཏན་དང༌། ཐོབ་བྱ་འབྲས་བུའང་མེད་དེ། སྤྲོས་པ་ཐམས་ཅད་ཉེ་བར་ཞི་བ་ཁོ་ནའོ། །
གལ་ཏེ་བསྒོམ་བྱ་སྒོམ་བྱེད་སོགས་སུ་རྟོག་པའི་སྒོ་ནས་གནས་ལུགས་རྟོགས་པའི་ཐབས་ལ་ཞེན་ན་དེ་ཀུན་ནི་རང་གི་ཡིད་འཁྲུལ་བར་བྱེད་པའི་རྒྱུ་ཡིན་ཏེ། རྒྱུད་སྡེ་ལ་སོགས་པའི་འཆད་ཉན་དང༌། སྒོམ་བྱ་སྒོམ་བྱེད་ལ་སོགས་པའི་རྟོག་པས་སེམས་ཐང་ཆད་པར་འགྱུར་རོ། ། དཔེར་ན། ཆུ་རྙོགས་ན་རྙོག་མ་ལྡང་བ་ལས་དྭངས་པར་འགྱུར་མི་སྲིད་པ་བཞིན་ནོ།། ཀྱཻ་རྡོར་ལས་ཀྱང༌། སྒོམ་མེད་བསྒོམ་པ་པོ་ཡང་མེད། ། ལྷ་མེད་སྔགས་ཀྱང་ཡོད་མ་ཡིན། ། ཞེས་གསུངས་སོ།། གསུམ་པ་དོན་བསྡུ་བ་ནི།
རང་བཞིན་དག་པའི་སེམས་ལ་བསམ་གཏན་དག་གིས་མི་བསླད་དེ།། བདག་གི་དེ་ཉིད་བདེ་ལ་གནས་ཤིང་གདུང་བར་མ་བྱེད་ཅིག། ཅེས་གསུངས་ཏེ། གདོད་མ་ནས་རང་བཞིན་གྱིས་དག་པའི་སེམས་ལ་གློ་བུར་བའི་བསམ་གཏན་བསྒོམ་བྱ་སྒོམ་བྱེད་ལ་སོགས་པ་དག་གིས་མི་བསླད་དེ། དཔེར་ན། ཆུ་མ་རྙོགས་ན་དྭངས་པ་བཞིན་ནོ། ། བདག་ཉིད་འགྱུར་མེད་གྱི་བདེ་བ་དེ་ཁོ་ན་ཉིད་ལ་གནས་ཤིང་གཟུང་འཛིན་གྱི་ཞེན་པས་གདུང་བར་མ་བྱེད་ཅིག་ཅེས་གདམས་པའོ།། འདིས་ནི་གཉེན་པོའི་ཕྱོགས་ལ་ཞེན་ན་ཡང་ཡིད་དྲི་མ་ཅན་དུ་འགྱུར་བས་དེ་བསལ་བར་བྱས་པ་ཡིན་ནོ། ། གཙང་ནག་པས་ནི་ཉམས་མྱོང་གི་རྣམ་རྟོག་སྤང་བ་ཞེས་ས་གཅོད་པར་མཛད་དོ།། གཉིས་པ་སྐྱོན་མེད་པའི་ལམ་ཉམས་སུ་བླང་ཐབས་ལ་གསུམ།
མཚན་བཅས་ཀྱི་ཐབས། མཚན་མེད་ཀྱི་ཤེས་རབ། དེ་དག་གི་གོལ་ས་བཅད་པའོ། ། དང་པོ་ལ་གསུམ། ཕྱི་ནང་གི་ཚོགས་ཀྱི་འཁོར་ལོ། རླུང་སེམས་ཀྱི་གནད་བཅིང་བ། གཉིས་སྣང་དེ་བཞིན་ཉིད་དུ་བསྲེ་བའོ། ། དང་པོ་ནི། ཟ་ཞིང་འཐུང་ལ་གཉིས་སྤྲོད་ཀྱིས་དགའ་ཞིང༌།། རྟག་ཏུ་ཡང་དང་ཡང་དུ་འཁོར་ལོ་འགེངས།།
ཆོས་འདི་ལྟ་བུས་འཇིག་རྟེན་ཕ་རོལ་འགྲུབ་འགྱུར་ཏེ།། རྨོངས་པའི་འཇིག་རྟེན་མགོ་བོར་རྡོག་པས་མནན་ནས་སོང༌།། ཞེས་གསུངས་ཏེ། ཕྱི་ལྟར་དུ་བཤད་ན། དབང་བསྐུར་བ་ཐོབ་ནས་ཚོགས་རྫས་ཀྱི་ཤ་ལ་སོགས་པ་ཟ་ཞིང་ཆང་སོགས་འཐུང་ལ། ཕྱག་རྒྱ་མཚན་ལྡན་དང་འདུ་ཤེས་གསུམ་ལྡན་གྱིས་མཁའ་གསང་བྱིན་གྱིས་བརླབས་ནས་སྙོམས་པར་ཞུགས་ཏེ། དབང་པོ་གཉིས་སྤྲོད་ཅིང་བསྲུབ་པ་སོགས་ཀྱིས་དགའ་བཞི་རིམ་བཞིན་ལུགས་འབྱུང་ལུགས་བཟློག་ཏུ་སྐྱེ་བ་དེ་ཉིད་བླ་མའི་མན་ངག་གིས་ངོས་བཟུང་ཞིང་སྐྱོང་བ་ལ་སོགས་པའི་དུས་རྟག་ཏུ་ཡང་དང་ཡང་དུ་རྩའི་འཁོར་ལོ་བཞི་པོ་ལ་ཡས་འབེབས་ཤིང་འགེངས་པ་དང༌། མས་གཤེགས་སུ་གསོལ་ཞིང་འགེངས་པའི་ཉམས་ལེན་གྱི་ཆོས་འདི་ལྟ་བུས་འཇིག་རྟེན་འདི་ལས་ཕ་རོལ་འཇིག་རྟེན་ལས་འདས་པའི་སངས་རྒྱས་འགྲུབ་པར་འགྱུར་ཏེ། དབང་མ་ཐོབ་པས་སྨིན་བྱེད་ལ་རྨོངས་པ་དང༌། ཁྲིད་མ་ཐོབ་པས་གདམས་ངག་ལ་རྨོངས་པའི་འཇིག་རྟེན་པ་རྣམས་ཀྱི་མགོ་བོར་རྡོག་པ་བཞག་ནས་རྨོངས་པ་དེ་མནན་ཏེ་མ་རྨོངས་པའི་ཐབས་ཀྱིས་སངས་རྒྱས་ཀྱི་སར་སོང་ངོ༌། །
ཞེས་པའམ། ནང་ལྟར་དུ་བཤད་ན། གསང་སྔགས་ཀྱི་རྣལ་འབྱོར་ལ་ཞུགས་ནས་དྭངས་སྙིང་བདུད་རྩི་ལྔ་ལ་སོགས་པ་ཟ་ཞིང་འཐུང་ལ། རྩ་རླུང་དང༌། བྱང་སེམས་གཉིས་སྤྲོད་ཅིང་བསྒོམས་པས་དགའ་བ་བཞིའི་ཡེ་ཤེས་རང་རྒྱུད་ལ་ཤར་བ་རང་གནས་སུ་བརྟན་ཞིང་ཉམས་སུ་མྱོང་བ་དེ་ཉིད་དུས་རྟག་ཏུ་ཡང་ནས་ཡང་དུ་བསྒོམས་པས་རྩའི་འཁོར་ལོ་རྣམས་ཁམས་ཀྱི་དྭངས་མ་བདེ་བ་ཆེན་པོའི་ཡེ་ཤེས་ཀྱིས་འགེངས་པའི་ཆོས་འདི་ལྟ་བུས་འཇིག་རྟེན་འདི་ལས་ཕ་རོལ་མྱ་ངན་ལས་འདས་པ་འགྲུབ་པར་འགྱུར་ཏེ། གསང་སྔགས་ཀྱི་ཐབས་ལ་རྨོངས་པའི་འཇིག་རྟེན་པ་རྣམས་ཀྱི་མགོ་བོར་རྡོག་པས་མནན་པ་སྟེ་དེ་རྣམས་ལས་ཁྱད་པར་འཕགས་པར་སོང་ངོ༌། ། ཞེས་སམ། གསང་བ་ལྟར་བཤད་ན། དྲན་པའི་མན་ངག་གིས་སྣང་བ་སྣ་ཚོགས་པ་སེམས་སུ་ཤེས་པས་ཟ་ཞིང༌། དྲན་མེད་ཀྱི་མན་ངག་གིས་སེམས་ཉིད་སྟོང་པར་ཤེས་པས་འཐུང་ལ།
སྐྱེ་མེད་ཀྱི་མན་ངག་གིས་སྣང་སེམས་དེ་གཉིས་རོ་གཅིག་ཏུ་སྤྲོད་ཅིང་ཟུང་འཇུག་ཏུ་སྦྱར་ནས། བློ་འདས་ཀྱི་མན་ངག་གིས་རང་རིག་ལྷན་ཅིག་སྐྱེས་པའི་དགའ་བར་འཆང་ཞིང༌། བརྗོད་དུ་མེད་པའི་དོན་ཉམས་སུ་ལེན་པ་ལ་དུས་རྟག་ཏུ་ཡང་ནས་ཡང་དུ་བརྩོན་པ་རྒྱུན་མི་འཆད་པ་འཁོར་ལོ་ལྟ་བུའི་མན་ངག་གིས་ཤེས་རྒྱུད་ཡེ་ཤེས་ཀྱིས་འགེངས་པར་བྱེད་ན། ཉམས་ལེན་གྱི་ཆོས་འདི་ལྟ་བུས་འཇིག་རྟེན་ཕ་རོལ་ཞེས་སོགས་སམ། དེ་ཁོ་ན་ཉིད་དུ་འཆད་ན། ཕྱག་རྒྱ་ཆེན་པོའི་རྣལ་འབྱོར་པ་དེས་ནི་གདངས་འགག་མེད་ལ་ཤར་བའི་སྣང་བ་ཟས་སུ་ཟ་ཞིང༌། གཤིས་སྐྱེ་མེད་ལ་ཐིམ་པའི་སྟོང་པ་སྐོམ་དུ་འཐུང་ལ། སྣང་སྟོང་གཉིས་པོ་དབྱེར་མེད་ཟུང་འཇུག་ཏུ་སྤྲོད་ཅིང་ཉམས་སུ་བླངས་པས་གཞོལ་མེད་ཀྱི་དགའ་བ་རང་རིག་མངོན་དུ་འགྱུར་ཞིང༌། དེ་ལྟ་བུའི་རིམ་པས་དུས་རྟག་ཏུ་ཡང་དང་ཡང་དུ་ཉམས་སུ་ལེན་ཞིང་ཤེས་བྱའི་འཁོར་ལོ་སྣང་སྲིད་ཐམས་ཅད་ལྷན་ཅིག་སྐྱེས་པའི་ཡེ་ཤེས་ཀྱིས་འགེངས་ན་ཟུང་འཇུག་གི་ཆོས་འདི་ལྟ་བུས་འཇིག་རྟེན་ཕ་རོལ་ཞེས་སོགས་སམ། དེ་བཞིན་དུ་ཕྱག་རྒྱ་བཞི་དང་སྦྱར་ན།
ཟ་བ་ཆོས་ཀྱི་ཕྱག་རྒྱ། འཐུང་བ་ལས་ཀྱི་ཕྱག་རྒྱ། གཉིས་སྤྲོད་དམ་ཚིག་གི་ཕྱག་རྒྱ། ལྷན་ཅིག་སྐྱེས་དགའ་ཕྱག་རྒྱ་ཆེན་པོ་དང༌། རྣལ་འབྱོར་བཞི་དང་སྦྱར་ན། རྩེ་གཅིག་གི་སྐབས་སུ་སྣང་བ་ཟས་སུ་ཟ། སྤྲོས་བྲལ་དུ་སྟོང་པ་སྐོམ་དུ་འཐུང༌། རོ་གཅིག་ཏུ་གཉིས་སྤྲོད། སྒོམ་མེད་དུ་དགའ་བ་དང༌། གཞན་ཡང་དབང་བཞི་དང༌།
ལམ་བཞི་དང༌། སྐུ་བཞི་ལ་སོགས་བཞི་ཆོས་ཇི་སྙེད་པ་རྣམས་དང་སྦྱར་ནས་བཤད་པས་ཆོག་གོ། གཙང་ནག་པས་ནི། བརྩོན་པ་རྒྱུན་མི་འཆད་པ་འཁོར་ལོ་ལྟ་བུའི་མན་ངག་ཅེས་ས་གཅོད་ནས་རྐང་པ་དང་པོ་མདོར་བསྟན་དང༌། ཕྱི་མ་གསུམ་རྒྱས་བཤད་དུ་སྦྱར་ཏེ། འབྲུ་གཉེར་ལུགས་པར་ཕུ་བ་ཇི་ལྟ་བ་བཞིན་མཛད་དོ།། གཉིས་པ་(རླུང་སེམས་ཀྱི་གནད་བཅིང་བ་) ནི། གང་དུ་རླུང་དང་སེམས་ནི་མི་རྒྱུ་ཞིང༌།། ཉི་མ་ཟླ་བ་འཇུག་པ་མེད་གྱུར་པ།། མི་ཤེས་པ་དག་གནས་དེ་དབུགས་ཕྱུང་ཅིག།
མདའ་བསྣུན་གྱིས་ནི་མན་ངག་ཐམས་ཅད་བསྟན་ནས་སོང༌།། ཞེས་གསུངས་ཏེ། ཡི་གེའི་དོན་དུ་བཤད་ན། ལམ་ཉམས་སུ་ལེན་པའི་དུས་གང་དུ་རྣམ་པར་རྟོག་པའི་རླུང་དང༌། དྲན་རིག་གི་སེམས་རྣམས་ནི་མི་རྒྱུ་ཞིང༌། ཉི་མ་དང་ཟླ་བས་མཚོན་པ་སེམས་སྒྱུ་མ་ལྟ་བུ་མཐོང་བའི་རྣམ་རྟོག་འཇུག་པ་མེད་པར་གྱུར་པའི་གནས་དེར་དབུགས་ཕྱུང་ཞིང་སེམས་ངོ་ངལ་བསོ་བར་གྱིས་ཤིག ། ཅེས་གནས་ལུགས་མི་ཤེས་པ་དག་ལ་བོས་ནས་མདའ་བསྣུན་གྱིས་ནི་མན་ངག་ཐམས་ཅད་བསྟན་ནས་སོང་ངོ༌།། སྤྱིའི་དོན་གྱི་ཚུལ་དུ་བཤད་ན། རླུང་གི་སྒྲས་བསྟན་པ་ནི། གཡོ་བར་བྱེད་པས་ན་བདུན་ཡིད།
སེམས་ཀྱི་སྒྲས་བསྟན་པ་ནི་སེམ་པར་བྱེད་པའི་ཕྱིར་དྲུག་ཡིད་དེ། དེ་དག་ལས་གྱུར་པའི་བཟུང་འཛིན་གྱི་རྟོག་པ་ནི་མི་རྒྱུ་ཞིང༌། ཉི་མའི་སྒྲས་བསྟན་པ་ནི་སྣང་བའི་ངོས་བཟུང་དང༌། ཟླ་བའི་སྒྲས་བསྟན་པ་ནི་སྟོང་པའི་ངོས་གཟུང་སྟེ། དེ་དག་ལས་གྱུར་པའི་མངོན་ཞེན་འཇུག་པ་མེད་པར་གྱུར་པ་མཉམ་པ་ཉིད་ཀྱི་གནས་སུ་དབུགས་ཕྱུང་ཞེས་སམ། སྦས་དོན་གྱི་ཚུལ་དུ་བཤད་ན། ཆགས་ལམ་ཉམས་སུ་ལེན་པའི་གནས་སྐབས་གང་དུ་རྣམ་ཤེས་ཀྱི་གཞོན་པར་གྱུར་པའི་རླུང་དང་སེམས་རྣམ་ཤེས་ཉིད་ནི་མི་རྒྱུ་ཞིང༌། གཡས་ཉི་མའི་རླུང་འཇུག་པ་མེད་པས་གཟུང་རྟོག་འགགས། གཡོན་ཟླ་བའི་རླུང་འཇུག་པ་མེད་པས་འཛིན་རྟོག་འགགས་ཏེ་གཟུང་འཛིན་གཉིས་སུ་མེད་པ་དབུ་མའི་གནས་དེར་དབུགས་ཕྱུང་ཞིག་ཅེས་སམ། མཐར་ཐུག་གི་ཚུལ་དུ་བཤད་ན།
གསང་སྔགས་ཀྱི་ཐབས་ཁྱད་པར་ཅན་ཕྱག་རྒྱ་བཞི་ལ་བརྟེན་ནས་འབྲས་བུ་མངོན་དུ་བྱེད་པའི་དུས་གང་དུ་འབྱུང་བ་བཞིའི་རླུང་མི་རྒྱུ་བར་འགགས་ནས་ཡེ་ཤེས་ཀྱི་རླུང་དུ་གྱུར་པ་དང༌། གཟུང་འཛིན་ཅན་གྱི་སེམས་ནི་མི་རྒྱུ་ཞིང་རྟགས་དང་ཉམས་མྱོང་ཐམས་ཅད་ལས་གྲོལ་ནས་ནང་གི་ཉི་མ་དང་ཟླ་བ་འཇུག་པ་མེད་པ་དབུ་མའི་རང་བཞིན་དུ་གྱུར་ཏེ། རྡོ་རྗེ་གསུམ་མངོན་དུ་བྱེད་པའི་གནས་དེར་དབུགས་ཕྱུང་ཞིག ། ཅེས་ཐབས་མི་ཤེས་པ་དག་ལ་ས་ར་ཧའམ་བླ་མས་མན་ངག་བསྟན་པར་བྱའོ།། གསུམ་པ་གཉིས་སྣང་དེ་བཞིན་ཉིད་དུ་བསྲེ་བ་ལ་གསུམ། བསྲེ་བ་དངོས་དང༌། དེ་ལས་ཤར་བའི་རྟོགས་པ། དེ་ལྷན་སྐྱེས་ཀྱི་ལུས་སུ་བཤད་པའོ། ། དང་པོ་ནི། གཉིས་སུ་མི་བྱ་གཅིག་ཏུ་བྱ་བ་སྟེ།།
རིགས་ལ་བྱེ་བྲག་དག་ཏུ་མ་འབྱེད་པར།། ཁམས་གསུམ་མ་ལུས་འདི་དག་ཐམས་ཅད་ནི།། འདོད་ཆགས་ཆེན་པོ་གཅིག་ཏུ་ཁ་དོག་སྒྱུར་ཅིག་དང༌།། ཞེས་གསུངས་ཏེ། དེ་ཡང་གཞི་ལ་སྦྱར་ནས་བཤད་ན། རྣམ་རྟོག་དང་ཆོས་སྐུ་གཉིས་སུ་གཟུང་བར་མི་བྱ། ཡེ་གདོད་མ་ནས་ལྷན་ཅིག་ཏུ་སྐྱེས་པར་ཤེས་པར་བྱ་བ་སྟེ། རང་བཞིན་གཅིག་ཡིན་པའི་ཕྱིར། རིགས་ཏེ་དྷ་ཏུའི་སྒྲ་ལས་དྲངས་པས་རིགས་དང༌། དབྱིངས་དང༌།
ཁམས་དང༌། རང་བཞིན་རྣམས་ནི་རྣམ་གྲངས་ཏེ། དེས་ན་འཁོར་འདས་རང་བཞིན་གཅིག་ཡིན་པ་ལ་བྱེ་བྲག་ཐ་དད་པ་དག་ཏུ་མ་བྱེད་པར། ཀུན་ཏུ་རྟོག་པ་ལ་ཁམས་གསུམ་དུ་སྣང་བ་མ་ལུས་པ་འདི་དག་ཐམས་ཅད་ནི་འདོད་ཆགས་ཆེན་པོ་སྟེ། ཟག་མེད་ཀྱི་བདེ་བ་དང་ལྡན་པ་ཆོས་ཉིད་དེ་བཞིན་དུ་རོ་གཅིག་ཏུ་ཁ་དོག་བསྒྱུར་ཞིག་དང་དེར་ནི་ཞེས་སོགས་ཀྱི་དགོས་པ་དང་ལྡན་ནོ།། ལམ་དང་སྦྱར་ནས་བཤད་ན། ཐབས་བདེ་བ་ཆེན་པོ་དང༌། ཤེས་རབ་སྟོང་པ་ཉིད་ཀྱི་དོན་དེ་ཐ་དད་པ་གཉིས་སུ་མི་བྱ་བར་ཟུང་འཇུག་གཅིག་ཏུ་བྱ་བ་སྟེ། དེས་ན་མདོ་རྒྱུད་མན་ངག་ལ་སོགས་པའི་ཐབས་དང༌། གང་ཟག་དབང་པོ་མཆོག་དམན་ལ་སོགས་པའི་རིགས་ལ་བྱེ་བྲག་དག་ཏུ་མ་བྱེད་པར།
ཆགས་སོགས་ཀྱིས་བཅིངས་པའི་ཁམས་གསུམ་པོ་མ་ལུས་པ་འདི་དག་ཐམས་ཅད་ནི་འཆིང་བ་དེ་ལས་གྲོལ་བའི་དོན་དུ་འདོད་ཆགས་ཆེན་པོ་སྟེ། བདེ་བ་ཆེན་པོ་ཟག་མེད་ཀྱི་ཡེ་ཤེས་གཅིག་ཏུ་ཁ་དོག་གི་སྐད་དོད་ཝརྞ་ཞེས་པ་རིགས་ལ་ཡང་འཇུག་པས་རིགས་བསྒྱུར་ཞིག་དང་ཞེས་སམ། འབྲས་བུ་སྦྱར་ནས་བཤད་ན། རང་དོན་ཆོས་སྐུ་དང༌། གཞན་དོན་གཟུགས་སྐུ་གཉིས་ཐ་དད་པ་གཉིས་སུ་གཟུང་བར་མི་བྱ། བདེ་བ་ཆེན་པོའི་སྐུ་གཅིག་པུའི་ཉམས་ཀྱི་འགྱུར་བར་ཤེས་པར་བྱ་སྟེ། སྐུ་ལྔ་དང༌། ཡེ་ཤེས་ལྔ་དང༌། རིགས་ལྔ་ལ་སོགས་པ་བྱེ་བྲག་མི་འདྲ་བ་དག་ཏུ་མ་བྱེད་པར་མ་རྟོགས་པའི་ཚེ་ཁམས་གསུམ་དུ་སྣང་བ་མ་ལུས་པ་འདི་དག་ཐམས་ཅད་ནི། འདོད་ཆགས་བཅོམ་པས་འདོད་ཆགས་ཆེན་པོ་སྟེ་སངས་རྒྱས་ཀྱི་ཡེ་ཤེས་ཀྱི་རོལ་པར་ཁ་དོག་བསྒྱུར་ཞིག་ཅེས་སམ།
ཡང་ན་འདོད་ཁམས་དང་རྗེས་སུ་མཐུན་པ་སྤྲུལ་སྐུ། གཟུགས་ཁམས་དང་རྗེས་སུ་མཐུན་པ་ལོངས་སྐུ། གཟུགས་མེད་ཁམས་དང་རྗེས་སུ་མཐུན་པ་ཆོས་སྐུ་སྟེ་ཁམས་གསུམ་གྱི་མགོན་པོ་སྐུ་གསུམ་ཀྱང་གནས་ཚུལ་ལ་ཆོས་ཀྱི་སྐུ་ཁོ་ནར་ཤེས་པར་བྱོས་ཤིག་པ་སྟེ། ཀུན་སྤྱོད་ལས་ཀྱང༌། གང་ཡང་དྲུག་པའི་སངས་རྒྱས་ཞེས་བྱ་བ། ། གཅིག་པུའི་ཉམས་ནི་དུ་མས་གར་བྱེད་དོ། ། ཞེས་གསུངས་སོ།། དེ་ལྟ་བས་ན་གཞི་དང༌། ལམ་དང༌། འབྲས་བུ་གསུམ་ཀ་ངོ་བོ་གཅིག་ཅིང་རྒྱུན་ཆགས་ལ།
ཐོག་མ་དང༌། མཐའ་མ་མེད་ཅིང༌། རྒྱར་མ་ཆད། ཕྱོགས་སུ་མ་ལྷུང་བ། ངོས་གཟུང་དང་མཚན་མ་མེད་ལ། སྤྲོས་པའི་དྲྭ་བས་མ་གོས་ཤིང་འོད་གསལ་བ། གཅིག་དང་ཐ་དད་ལས་གྲོལ་ཞིང༌། ཡོད་མེད། སྐྱེ་འགག ། རྟག་ཆད་སོགས་ལས་འདས་པ།
མི་ཤིགས་པའི་ཐིག་ལེ་ཆེན་པོ་དེ་ལ་མིང་གི་རྣམ་གྲངས་སུ་གཞོམ་དུ་མེད་པའི་བདེ་བ་དམ་པ་དང༌། ཕྱག་རྒྱ་ཆེན་པོ་དང༌། གཉུག་མའི་ཡིད་དང༌། གནས་ལུགས་ཀྱི་དོན་དང༌། ཆོས་ཀྱི་དབྱིངས་དང༌། དེ་ཁོ་ན་ཉིད་དང༌། ལྷན་ཅིག་སྐྱེས་པའི་ཡེ་ཤེས་དང༌། འོད་གསལ་བའི་སེམས་དང༌། རང་བཞིན་རྣམ་དག་ལ་སོགས་ཤིན་དུ་མང་ངོ༌།། དེའི་རང་གི་ངོ་བོ་དེ་ནི་ལྟ་བ་ཡང་ཡིན་ལ།
ལྟ་བའི་ཡུལ་ཡང་ཡིན་ཞིང༌། ལྟ་མཁན་ཡང་ཡིན་ཏེ། ཡུལ་ཡུལ་ཅན་དབྱེར་མི་ཕྱེད་པ་དེ་ཉིད་ལ་གཉིས་སྣང་དང་བྲལ་བའི་ཚུལ་གྱིས་བསྒོམ་བྱ་སྒོམ་བྱེད་ཀྱིས་མ་བསླད་པར་མ་ཡེངས་ཙམ་དུ་གནས་པ་ནི་ལས་དང་པོ་པའི་སྒོམ་པ་ཡིན་ལ། དེ་ཡང་བླང་དོར་དང་དགག་སྒྲུབ་ཀྱིས་མ་བཅིངས་པར་རེས་འཇོག་དང་བྲལ་བས་ཤུགས་འབྱུང་དུ་སྤྱོད་དགོས་སོ། ། དེ་ལྟར་ལྟ་སྒོམ་སྤྱོད་པ་མཐར་ཕྱིན་པའི་འབྲས་བུ་ནི་གཞི་འབྲས་དབྱེར་མེད་པའི་གནས་ལུགས་དེ་ཉིད་མངོན་དུ་གྱུར་ནས་གང་ལ་གང་འདུལ་གྱི་སྐུའི་བཀོད་པ་མི་བཟད་པ་རྒྱན་གྱིས་འཁོར་ལོས་གདུལ་བྱའི་དོན་འབད་མེད་ལྷུན་གྲུབ་ཏུ་བྱེད་པར་འགྱུར་བའོ།། དེ་ལྟ་བུའི་བཤད་པ་འདི་ནི་བདག་གི་བླ་མ་འཁྲུལ་ཞིག་ཆེན་པོའི་ཞལ་སྔ་ནས། ནང་ལྟར་དུ་ཉམས་མྱོང་གི་སྒོ་ནས་བཤད་པ་ཞེས་གསུངས་པའི་བཞེད་པ་ཇི་ལྟ་བ་བཞིན་དུ་བཤད་པ་ཡིན་ནོ།། དེ་ལྟར་གཉིས་སྣང་གཉིས་མེད་དུ་བསྲེ་བའི་ལྟ་སྒོམ་སྤྱོད་འབྲས་བསྟན་ནས། དེ་ཉིད་ཉམས་སུ་བླངས་པ་ལ་དགོས་པ་ཅི་ཞིག་ཡོད་ཅེ་ན། གཉིས་པ་དེ་ལས་ཤར་བའི་རྟོགས་པ་ནི།
དེར་ནི་ཐོག་མ་དབུས་མཐའ་མེད། ། ཇི་སྲིད་མྱ་ངན་འདས་པ་མིན།། བདེ་བ་ཆེན་པོ་མཆོག་འདི་ལ། ། བདག་དང་གཞན་དུ་ཡོད་མ་ཡིན།། མདུན་དང་རྒྱབ་དང་ཕྱོགས་བཅུ་རུ། ། གང་གང་མཐོང་བ་དེ་དེ་ཉིད།། དེ་རིང་ཉིད་དུ་མགོན་པོ་ད་ལྟར་འཁྲུལ་པ་ཆད། ། ད་ནི་སུ་ལའང་དྲི་བར་མི་བྱའོ།། ཞེས་གསུངས་ཏེ། བསྡུས་པའི་དོན་ནི།
རྐང་པ་གཅིག་དང༌། གཅིག་དང༌། གཉིས་དང༌། གཉིས་ཀྱིས་དུས་གསུམ་དང༌། འཁོར་འདས། བདག་གཞན་དང༌། ཕྱོགས་བཅུ་རྣམས་མཉམ་པ་ཉིད་དུ་རྟོགས་པར་བསྟན་ལ། དེ་ནས་རྐང་པ་གཉིས་ཀྱིས་ནི་དེ་དག་ངོ་སྤྲོད་པ་ཡིན་པས། གོང་དུ་བཤད་པ་དེ་ལྟར་གཉིས་མེད་དུ་བསྲེས་ནས་ཉམས་སུ་བླངས་པས་རྟོགས་པ་ཤར་བའི་དུས་དེར་ནི་ཐོག་མ་འདས་པ་དང༌། བར་ད་ལྟར་བ་དང༌།
མཐའ་མ་མ་འོངས་པ་རྣམས་སྐྱེ་འགག་གནས་གསུམ་དང་བྲལ་ཞིང་མི་དམིགས་པས་རང་བཞིན་མེད་པར་རྟོགས་ལ། སྲིད་པ་འཁོར་བར་འཁྲུལ་བ་མིན་ཞིང་མྱ་ངན་ལས་འདས་པའི་མཐའ་ལ་ཡང་གནས་པ་མིན་ནོ། ། ཟག་པ་མེད་པའི་བདེ་བ་ཆེན་པོ་མཆོག་རང་བྱུང་གི་ཡེ་ཤེས་རྟོགས་པ་འདི་ལ་གཉིས་སྣང་དང་བྲལ་བས་བདག་དང་གཞན་དུ་ཡོད་པ་མ་ཡིན་ཏེ། ནང་གི་བདག་འཛིན་དང་བྲལ་བས་སོ། ། མདུན་དང༌། རྒྱབ་དང༌། དེས་མཚོན་ནས་ཕྱོགས་བཅུ་ཐམས་ཅད་དུ་སྣང་བ་དཀར་དམར་སོགས་གང་དང་གང་མཐོང་བ་དང་ཐོས་པ་ལ་སོགས་དེ་དག་ནི་བདེ་བ་ཆེན་པོ་དེ་ཉིད་དུ་འཆར་ཞིང་རྟོགས་པར་འགྱུར་རོ། ། དེ་ལྟར་རྟོགས་པའི་དུས་དེ་རིང་སྟེ་སྐད་ཅིག་དེ་ཉིད་དུ་འཁྲུལ་པ་རྒྱུན་ཆད་པར་གྱུར་ཏེ། དཔེར་ན། སྐྱེ་དགུའི་མགོན་པོ་ས་ར་ཧ་ང་གནས་ལུགས་རྟོགས་པའི་མོད་ལ་འཁྲུལ་པ་ཆད་པ་ལྟར་རོ། །
དེས་ན་ནང་རྟོགས་ན་ནང་སངས་རྒྱས། ནུབ་རྟོགས་ན་ནུབ་སངས་རྒྱས་པ་སྟེ། སངས་རྒྱས་ཀྱི་སྐད་དོད་བུདྡྷ་ཞེས་པའི་སྒྲ་རྟོགས་པ་ལའང་འཇུག་པས་སོ། ། དེ་ལྟར་རྟོགས་ནས་ད་ནི་སུ་ལའང་དྲི་བར་མི་བྱའོ། ། དེ་ཅིའི་ཕྱིར་ཞེ་ན། ཕྱི་ནང་གི་སྒྲོ་འདོགས་ཐམས་ཅད་ཆོད་ནས་ཐེ་ཚོམ་དང་བྲལ་བའི་ཕྱིར། གསུམ་པ་དེ་ལྷན་སྐྱེས་ཀྱི་ལུས་སུ་བཤད་པ་ནི། དབང་པོ་གང་དུ་ནུབ་གྱུར་ཅིང༌། ། རང་གི་ངོ་བོར་ཉམས་པར་འགྱུར།། གྲོགས་དག་དེ་ནི་ལྷན་ཅིག་སྐྱེད་པའི་ལུས། །
བླ་མའི་ཞལ་ལས་གསལ་བར་དྲིས།། ཞེས་གསུངས་ཏེ། ཕྱི་ལྟར་དུ་བཤད་ན། ཡུལ་ཅན་དབང་པོ་ལྔ་པོས་ཡུལ་ལྔ་འཛིན་པའི་རྟོག་པ་རྣམས་རྣམ་དག་གང་དུ་གྲོལ་ནས་ནུབ་པར་གྱུར་ཞིང༌། སེམས་རང་གི་ངོ་བོ་ཆོས་དང་ཆོས་ཉིད་ཀྱི་འཛིན་པ་འང་ཉམས་པར་འགྱུར་བ། དཔེར་ན། ནམ་མཁའི་དཀྱིལ་ལྟ་བུ་དེ་ནི་ལྷན་ཅིག་སྐྱེས་པའི་ལུས་ཡིན་ནོ། ། ཞེས་གྲོགས་དག་ལ་བོས་ནས་ངོ་སྤྲད་པའོ། ། གལ་ཏེ་སྒྲོ་འདོགས་མ་ཆོད་ན་བླ་མ་དམ་པའི་ཞལ་ལ་དྲིས་དང་དེས་གསལ་བར་ཡིད་ཆེས་བསྐྱེད་དོ།། འདིར་དཔལ་རང་བྱུང་གིས་ནི་མདོ་སྡུད་པའི་ལུང༌།
གཟུགས་ཀྱི་དག་པས་འབྲས་བུའི་དག་པར་རིག་པར་བྱ།། འབྲས་བུ་གཟུགས་དག་ཐམས་ཅད་མཁྱེན་ཉིད་དག་པར་འགྱུར།། སློབ་ཅིང་ཐམས་ཅད་མཁྱེན་པ་ཉིད་ཀྱང་ཡོངས་འཛིན་ལ།། ངེས་འབྱུང་གང་ཡིན་འདི་ནི་ཡོན་ཏན་དགའ་བའི་སློབ།། གཟུགས་ནི་ཤེས་རབ་མ་ཡིན་གཟུགས་ལ་ཤེས་རབ་མེད།། རྣམ་ཤེས་ལ་སོགས་ཚོར་དང་སེམས་པ་འདི་དག་ནི།། ཤེས་རབ་མ་ཡིན་འདི་དག་ལ་ཡང་ཤེས་རབ་མེད།། འདི་ནི་ནམ་མཁའི་ཁམས་དང་མཚུངས་ཏེ་ཐ་དད་མེད།། ཅེས་པ་འདི་སྦྱོར་བར་མཛད་དེ། སེམས་ལྷན་ཅིག་སྐྱེས་པའི་ཡེ་ཤེས་དག་པ་གཉིས་ལྡན་དུ་ངོ་སྤྲོད་པར་བཞེད་པས་ལུང་འདི་ཤིན་དུ་འབྱོར་རོ།།
དག་པ་གཉིས་པོ་དེ་གང་ཞེ་ན། རང་བཞིན་རྣམ་དག་དང༌། གློ་བུར་རྣམ་དག་གོ ། རང་བཞིན་ལ་ཡང་ཀུན་རྫོབ་དང༌། དོན་དམ་གྱི་རང་བཞིན་གཉིས་ཏེ། བྱང་ཆུབ་སེམས་འགྲེལ་ལས། མེ་ཡི་རང་བཞིན་ཚ་བ་དང༌། ། ཆུ་ཡི་རང་བཞིན་གཤེར་བ་དང༌།། བུ་རམ་རང་བཞིན་མངར་བ་ལྟར། ། དེ་བཞིན་ཆོས་རྣམས་ཐམས་ཅད་ཀྱི།།
རང་བཞིན་སྟོང་པ་ཉིད་དུ་བརྗོད།། ཅེས་ཀུན་རྫོབ་ཀྱི་རང་བཞིན་དང༌། དོན་དམ་གྱི་རང་བཞིན་དཔེ་དང་དཔེ་ཅན་དུ་གསུངས་པས། ཀུན་རྫོབ་ཀྱི་རང་བཞིན་ནི། ངོས་བཟུང་དང་མཚན་མ་ཡིན་ལ། དོན་དམ་གྱི་རང་བཞིན་དེ་ལས་གོ་བཟློག་པའོ། ། བདེན་པ་གཉིས་ལ་བརྟེན་པའི་རང་བཞིན་དེར་གྲུབ་པར་འཛིན་པ་ནི་རང་བཞིན་གྱི་དྲི་མ་ཡིན་ལ། དྲི་མ་དེས་དག་པ་ནི་རང་བཞིན་རྣམ་དག་སྟེ། དེའི་ཕྱིར་སེམས་ལྷན་ཅིག་སྐྱེས་པ་ངོས་བཟུང་དང་མཚན་མ་མེད་པ་ནི་རང་བཞིན་རྣམ་དག་གོ། གློ་བུར་རྣམ་དག་གི་དག་བྱ་གློ་བུར་བའི་དྲི་མ་ནི།
ཡུལ་ཡུལ་ཅན་ནམ། གཟུང་འཛིན་ཐ་དད་དུ་མངོན་པར་ཞེན་པ་དེ་ཉིད་ཡིན་ལ། སེམས་ལྷན་ཅིག་སྐྱེས་པ་ལ་གཟུང་འཛིན་གྱི་རྣམ་པར་རྟོག་པས་མ་གོས་པ་ནི་གློ་བུར་རྣམ་དག་གོ ། དེས་ན་ཐ་མལ་གྱི་ཤེས་པ་ངོས་གཟུང་དང་མཚན་མ་མེད་ཅིང་གཟུང་འཛིན་གྱི་རྟོག་པས་མ་གོས་པ་འདི་ལ་ངོ་བོ་ཉིད་ཀྱི་སྐུར་དངོས་སུ་ངོ་སྤྲོད་པར་མཛད་པ་ནི། བདག་གི་བླ་མ་རྒྱལ་བའི་དབང་པོ་ཐམས་ཅད་མཁྱེན་པའི་གསུང་ངོ༌།། ནང་ལྟར་དུ་བཤད་ན། དེ་ལྟར་རྟོགས་པ་ན་དྲན་པའི་དབང་པོ་ཆོས་ཉིད་གང་དུ་ནུབ་པར་གྱུར་ཞིང༌། བདུན་ཡིད་རང་གི་ངོ་བོ་ངར་འཛིན་པའང་ཉམས་པར་གྱུར་པས་ན། གྲོགས་དག་ཅེས་བོས་ནས་རང་རིག་སྤྲོས་བྲལ་དུ་དག་པ་དེ་ནི་ལྷན་ཅིག་སྐྱེས་པའི་ལུས་ཡིན་གྱི། བླ་མའི་ཞལ་ལ་གསལ་བར་དྲིས་དང་ངེས་ཤེས་སྐྱེ་བར་འགྱུར་རོ།།
གསང་བ་ལྟར་ན། དབང་པོ་ཞེས་པ་དྲན་པ་དང༌། ནུབ་པ་དྲན་མེད་དང༌། ངོ་བོ་ཉམས་པ་སྐྱེ་མེད་དང༌། ལྷན་ཅིག་སྐྱེས་པ་བློ་འདས་དང་སྦྱར་ཏེ་བཤད་པར་བྱའོ། ། དེ་ལྟར་ཐབས་ཀྱི་ཆ་བསྟན་པ་དེ་ལ་གནས་སྐབས་སུ་བདེ་གསལ་མི་རྟོག་པའི་ཉམས་གསུམ་གྱིས་ཟིན་དགོས་ལ། མཐར་ཐུག་ཏུ་ཞེན་པ་སྤོང་བ་གནད་དུ་ཆེ་བས་ཐབས་དང་ཉམས་མྱོང་ལ་ཞེན་པ་སྤོང་བའི་ཕྱིར་དུའོ།། གཉིས་པ་མཚན་མེད་ཀྱི་ཤེས་རབ་ལ་གཉིས། སྟོང་པའི་ཡེ་ཤེས་དང༌། རིག་པའི་ཡེ་ཤེས་སོ། །
དང་པོ་ནི། ཡིད་ནི་གར་འཆིང་རླུང་གར་དེངས། ། ས་སྟེང་འདི་ན་ཡན་ལག་གནས།། དེ་ནི་རྨོངས་པས་མཚམས་སུ་ཡོངས་ཤེས་བྱ། ། གཏི་མུག་རྒྱ་མཚོ་འཆད་པ་གང་ཤེས་པ།། འདི་ནི་བདེ་ཆེན་མཆོག་ཡིན་ཏེ། ། ས་ར་ཧ་ཡིས་བསྟན་ནས་འགྲོ།། ཞེས་གསུངས་ཏེ། གོང་དུ་བཤད་པའི་གནད་ལ་བརྟེན་ནས་ཡིད་ཀྱི་འགྱུ་བ་ནི། གར་འཆིང་རླུང་གར་འགགས་ཤིང་དེངས་སྙམ་ན།
ས་སྟེང་འདི་ན་འབྱུང་བ་ཆེན་པོ་བཞིའི་ཡན་ལག་རང་བཞིན་གྱིས་གནས་པ་དེ་ནང་དུ་རང་གི་འབྱུང་བཞི་ལས་སུ་རུང་བ་ལས་ཡིད་བཅིངས་པ་ལྟར་རང་སར་གནས་ཤིང་རླུང་བག་ལ་ཞ་བ་ཡིན་ནོ། ། དཔེར་ན། ས་རླངས་ཀྱི་སྤྲིན་ནམ་མཁར་དེངས་པ་གར་ཡང་སོང་བ་མེད་པ་བཞིན་ནོ། ། དེ་ཡང་འབྱུང་བཞིའི་གནད་བཅིངས་པས་རྟོགས་པ་ཤར་བ་ན་རླུང་སེམས་ནམ་མཁའ་ལ་སྤྲིན་བཞིན་དེངས་པར་འགྱུར་བའི་དོན་ནོ། ། གནད་དེ་ལྟ་བུ་ནི་རྨོངས་པ་མ་རིག་པ་དང༌། མྱ་ངན་ལས་འདས་པའི་མཚམས་སུ་ཡོངས་སུ་ཤེས་པར་བྱའོ།། ཇི་ལྟར་ཤེས་པར་བྱ་ཞེ་ན། གཏི་མུག་ནི་འཁོར་བའི་རྩ་བ་མ་རིག་པ་ལ་བྱ་ཞིང༌། དེ་ལ་གཏིང་མཐའ་མེད་པས་ན་རྒྱ་མཚོ་རྟོགས་མ་ཐག་ཏུ་ལས་ཉོན་སྐམས་པས་དེའི་གཞི་རྩ་ཆོད་པར་གང་ཤེས་པ་དེ་ནི་བདེ་བ་ཆེན་པོ་མཆོག་གི་དོན་དེ་ཉིད་ཡིན་ཏེ། དེ་རྟོགས་པར་བྱེད་པའི་ཐབས་ནི༌།
གསལ་སྟོང་བློ་བྲལ་གྱི་ངང་དུ་མཉམ་པར་འཇོག་པ་ཡིན་པས་ས་ར་ཧ་ཡིས་དེའི་གནད་གསལ་བར་བསྟན་ནས་སངས་རྒྱས་ཀྱི་སར་འགྲོའོ། ། འགྱུར་ལ་ལར། ཡིད་ནི་གར་འཆིང་ཞེས་འབྱུང་བ་ལྟར་ན། ཡིད་ཀྱི་འགྱུ་བ་ཆད་པ་ལ་ཤི་བར་གསུངས་པར་ཤེས་དགོས་ལ། པར་ཕུ་བས་ནི། ཀྱེ་ཧོ་ཞེས་སོགས་རྐང་པ་གཉིས་ཀྱང་འདི་དག་སྦྲེལ་ནས་དཀྱུས་ཀྱི་ས་གཅོད་པ་ན་འཆི་བ་དམིགས་མེད་ཀྱི་ཡེ་ཤེས་ཞེས་གསུངས་ཤིང༌། རྐང་པ་དང་པོས་རང་དོན་སྐྱེ་འཆི་མེད་པ་དང༌། གཉིས་པས་གཞན་དོན་གཟུགས་སྐུ་གཉིས་ཀྱི་ཡོན་ཏན་ས་སྟེང་དུ་གཟུགས་སྐུའི་ཡན་ལག་གཞན་དོན་རྒྱུན་མི་འཆད་དུ་གནས་པ་དང༌། གསུམ་པས་རྟོགས་པར་བྱེད་པའི་མན་ངག་ དང༌། དེ་ནས་རྐང་པ་གསུམ་གྱིས་རྟོགས་པའི་ཕན་ཡོན་དང༌།
རྗེས་མ་གཉིས་ཀྱིས་སོ་སོ་རང་རིག་པའི་ཡེ་ཤེས་ལ་མ་འཁྲུལ་བར་གདམས་པ་བསྟན་ནོ་ཞེས་བྱ་བའི་ཚུལ་དུ་འཆད་པར་མཛད་དོ།། གཉིས་པ་རང་རིག་པའི་ཡེ་ཤེས་ནི། ཀྱེ་ཧོ་འདི་ནི་རང་རིག་ཡིན་པ་སྟེ།། འདི་ལས་འཁྲུལ་པ་མ་བྱེད་ཅིག། དངོས་དང་དངོས་མེད་བདེ་བར་གཤེགས་པའི་འཆིང་བ་སྟེ།། སྲིད་དང་མཉམ་ཉིད་ཐ་དད་མ་འབྱེད་པར།། གཉུག་མའི་ཡིད་ནི་གཅིག་ཏུ་སྡཽད་དང་རྣལ་འབྱོར་པ།། ཆུ་ལ་ཆུ་བཞག་བཞིན་དུ་ཤེས་པར་བྱོས།། ཞེས་གསུངས་ཏེ། ཀྱེ་ཧོ་ཞེས་བོས་ནས་འདས་པའི་སེམས་འགགས།
མ་འོངས་པའི་སེམས་མ་སྐྱེས་པའི་མཚམས་སུ་ད་ལྟར་བའི་ཤེས་པ་ལ་བརྟགས་ཤིང་དཔྱད་པ་ན། སྟོང་པར་གནས་པའི་རིག་པ་ཙམ་གྱི་ངོ་བོ་འདི་ནི་རང་རིག་ཡིན་ཏེ། རང་རིག་གསལ་ལ་མི་རྟོག་པ་འདི་ལས་གཞན་དུ་འཁྲུལ་བར་མ་བྱེད་ཅིག ། གལ་ཏེ་འཁྲུལ་ན་ནི་འཁོར་བ་ལས་མི་གྲོལ་ལོ།། དེས་ན་གོ་བ་དང༌། ཉམས་དང༌། རྟོགས་པ་མ་འཁྲུལ་བར་ཤེས་དགོས་སོ། ། དེའི་ཕྱིར་དངོས་པོ་དང་མཚན་མར་འཛིན་པ་བསྒོམས་ན་འདོད་གཟུགས་དང༌། དངོས་མེད་དུ་འཛིན་པ་བསྒོམས་ན་གཟུགས་མེད་དུ་གོལ་བས་གཉིས་འཛིན་ཅན་རྣམས་མི་གྲོལ་ཏེ། བདེ་བར་གཤེགས་པ་ནི་སུ་ག་ཏ་ཞེས་པའི་སྒྲ་བདེ་བར་འགྲོ་བ་ལ་འཇུག་པས།
ཐར་པར་བགྲོད་པའི་རྐང་པ་འཆིང་བར་བྱེད་པ་ཡིན་ནོ་སྟེ། དེས་ན་སྲིད་པ་འཁོར་བ་དང་མཉམ་ཉིད་མྱང་འདས་ཐ་དད་དུ་མ་བྱེད་པར་རྣམ་རྟོག་དང་བྲལ་བའི་གཉུག་མའི་ཡིད་སེམས་ཉིད་ནི་མ་བཅོས་པར་གཅིག་ཏུ་སྡོད་དང་ཞེས་རྗེས་འཇུག་གི་རྣལ་འབྱོར་པ་རྣམས་ལ་བོས་ནས་གདམས་སོ། ། མ་བཅོས་པར་འཇོག་པ་དེ་ཡང༌། དཔེར་ན། ཆུ་ལ་ཆུ་བཞག་ན་དབྱེར་མི་ཕྱེད་པ་བཞིན་དུ་སྣང་སྟོང་དབྱེར་མེད་དུ་ཤེས་པར་བྱོས་ཤིག གསུམ་པ་དེ་དག་གི་གོལ་ས་བཅད་པ་ལ་གཉིས། མ་རྟོགས་པའི་ཉམས་ཀྱིས་བསླུ་བ་དཔེས་བསྟན་པ་དང༌། སྐྱོན་དེ་བསལ་བའི་ཐབས་སོ། ། དང་པོ་ནི། བསམ་གཏན་བརྫུན་པས་ཐར་པ་རྙེད་མིན་ནོ།།
སྒྱུ་ལུས་དྲ་བས་ཇི་ལྟར་པང་དུ་འཁྱུད།། བླ་མ་དམ་པའི་བཀའ་ཡིས་བདེན་པར་ཡིད་ཆེས་པར།། ང་ཡིས་བརྗོད་དུ་ཡོད་མིན་ཞེས་ནི་མདའ་བསྣུན་སྨྲ།། ཞེས་གསུངས་ཏེ། ཞི་གནས་རྐྱང་པ་དང༌། བདེ་གསལ་མི་རྟོག་པ་ལ་ཞེན་ན་ཁམས་གསུམ་དུ་འཁོར་བར་བྱེད་པས། དེ་འདྲ་བའི་བསམ་གཏན་དེ་དག་ནི་བརྫུན་ཡིན་པས་དེ་ལ་མཉམ་པར་བཞག་ཀྱང་ཐར་པ་རྙེད་པ་མིན་ཞིང་ཉམས་དེ་ཉིད་ཀྱང་འཇིག་པར་འགྱུར་ཏེ། དཔེ་ཇི་ལྟར་ན་ཆང་ཚོང་མ་སྒྱུ་འཕྲུལ་གྱིས་ཚོང་དཔོན་གྱི་བུ་བསླུས་པ་ལས་ཚོང་དཔོན་གྱི་བུས་སྤྲེའུ་དྲྭ་བ་ལ་གསེར་གྱི་དོང་རྩེ་སྐྱུག་པ་བསླབས་ཏེ་སླར་བསླུས་པ་དང༌། སྒྱུ་མ་མཁན་དང་རི་མོ་མཁན་ཕན་ཚུན་བསླུ་རེས་བྱས་པའི་ཚེ་སྒྱུ་མའི་བུད་མེད་པང་དུ་འཁྱུད་པ་བཞིན་ནོ། ། དེས་ན་གོ་བ་དང་ཉམས་མྱོང་ཕན་ཚུན་གཅིག་གིས་གཅིག་བསླུས་ཏེ་གནས་ལུགས་ལ་བསྒྲིབ་པས།
གོ་བ་དང་གནས་སྐབས་ཀྱི་ཉམས་མྱོང་ཙམ་ལ་མཆོག་འཛིན་མ་བྱེད་ཅིག ། ཅེས་བླ་མ་དམ་པའི་བཀའ་བཞིན་ཉམས་སུ་བླངས་པས། རྟོགས་པའི་ངེས་ཤེས་སྐྱེས་ནས་གནས་ལུགས་དོན་དམ་པའི་བདེན་པར་ཡིད་ཆེས་ཤིང་སེམས་ཐག་ཆོད་པར་བྱས་ན། དེ་ལས་གཞན་པའི་ཐབས་ང་ཡིས་བརྗོད་དུ་ཡོད་པ་མིན་ཞེས་མདའ་བསྣུན་སྨྲ་བར་བྱེད་དོ།། གཉིས་པ་སྐྱོན་དེ་བསལ་བའི་ཐབས་ལ་བཞི། གསལ་སྟོང་གི་ཞེན་པ་སྤང་བ་དང༌། ཐབས་ཀྱི་ཞེན་པ་སྤང་བ། གནས་ལུགས་བརྡ་ཐབས་ཀྱིས་མཚོན་པ། དེ་ལས་གནས་ལུགས་རྟོགས་པའི་ཚུལ་ལོ། ། དང་པོ་ལ་བཞི།
སྤྱིར་བསྟན་པ་དང༌། ང་རྒྱལ་ཅན་གྱིས་གནས་ལུགས་མི་རྟོགས་པ། རྨོངས་པའི་བསམ་གཏན་གྱིས་མི་རྟོགས་པ། དོན་བསྡུ་བའོ།།  དང་པོ་ནི། གདོད་ནས་དག་པ་ནམ་མཁའི་རང་བཞིན་ལ།། བལྟས་ཤིང་བལྟས་ཤིང་མཐོང་བ་འགག་པར་འགྱུར།། དེ་ལྟ་བུ་ཉིད་དུས་སུ་འགོག་པར་འགྱུར།། ཞེས་གསུངས་ཏེ། གསལ་སྟོང་གི་ཉམས་ཁྱད་པར་ཅན་ལ་ཞེན་པ་སྐྱེས་ན་འདི་ལྟར་ཉམས་སུ་བླང་བར་བྱའོ། །
སེམས་ཉིད་གདོད་མ་ནས་དག་པ་གཉུག་མ་ལྷན་ཅིག་སྐྱེས་པའི་དོན་ནམ་མཁའི་རང་བཞིན་ལྟ་བུ་ལ། ཡེ་ཤེས་ཀྱི་མིག་གིས་བལྟས་ན་རྟོགས་པ་ཇེ་བརྟན། སྣང་བ་ཇེ་སྲབ་ལ་འགྲོ་བས། དེ་ལ་ཡང་ནས་ཡང་དུ་བལྟས་ཤིང་བལྟས་ཤིང་བརྟན་པ་ཐོབ་ནས་དངོས་པོར་འཛིན་པའི་མཐོང་བ་རང་བཞིན་གྱིས་འགག་པར་འགྱུར་རོ། ། ནམ་མཁའ་ལྟར་གསལ་སྟོང་དེ་ལྟ་བུ་ཉིད་དུ་ནམ་གྱི་ཚེ་འགོག་པར་འགྱུར་ཞེ་ན། རྟོགས་པ་མཉམ་རྗེས་མེད་པར་བརྟན་པའི་དུས་སུ་འཁྲུལ་པའི་སྣང་བ་མཐའ་དག་འགོག་པར་འགྱུར་རོ།། འདིར་བླ་མ་བལ་པོས་ནི་དྲན་པས་སྐྱེ་མེད་ལ་བལྟས་པས་བློ་འདས་སུ་མཐོང་བ་འགག་པར་གསུངས་ལ། པར་ཕུ་བས་ནི། གདོད་མ་ནས་དག་པའི་རང་བཞིན་ཅན་གྱི་ནམ་མཁའ་ལ་བལྟ་རྒྱུ་མེད་པས་བལྟས་ཤིང་བལྟས་ཤིང་མཐོང་བ་འགག་པར་འགྱུར་བ་དེ་ལྟ་བུ་ཉིད་དུ་སེམས་ཀྱི་རང་བཞིན་རྣམ་དག་ལ་བལྟས་པས་མཐོང་བ་འགག་པར་གསུངས་ཏེ། དེ་གཉིས་ཀྱིས་ནི་སྟོང་པའི་ཕྱོགས་ནས་བཤད་པ་ཡིན་ལ།
དཔལ་རང་བྱུང་གིས་ནི། སེམས་ཉིད་གདོད་ནས་དག་པ་ཡིན་ནོ་ཞེས་རྟོག་པས་རྟོག་པ་ལ་བལྟས་པ་ན་བདེན་མེད་དུ་ཤེས་ཀྱང་བདེན་མེད་ཀྱི་འཛིན་པ་ཡོད་པས་དེ་ཡང་སྤང་དགོས་ཏེ། དཔེར་ན། ནམ་མཁའ་ལ་བལྟས་ནས་མཐོང་བ་གཞན་འགགས་ཀྱང་འཛིན་པ་མ་འགགས་པ་བཞིན་ནོ།། གཞན་ཡང་དེ་ལྟ་བུ་ལ་སྙིང་རྗེ་འགོག་པའི་སྐྱོན་ཡོད་པས་གཉུག་མའི་ཡིད་ཙམ་ལ་རྟོག་དཔྱོད་ཀྱི་སྐྱོན་གྱི་མ་རིག་པའི་བྱིས་པ་དེ་བསླུས་པ་ཡིན་ནོ་ཞེས་ཚིག་འོག་མ་དང་ཡང་སྦྲེལ་ཏེ། གསལ་བའི་ཕྱོགས་ནས་བཤད་དོ། ། ལུགས་དེ་གཉིས་འགལ་མེད་དུ་འཆད་དགོས་ཏེ། གཞུང་གི་དགོངས་པ་ཟུང་འཇུག་ཏུ་གནས་པའི་ཕྱིར་རོ།། གཉིས་པ་(ང་རྒྱལ་ཅན་གྱིས་གནས་ལུགས་མི་རྟོགས་པ་) ནི། གཉུག་མ་ཉིད་ལ་སྐྱོན་གྱིས་བྱིས་པ་བསླུས།།
སྐྱེ་བོ་མ་ལུས་ལྷག་པར་སུན་འབྱིན་ཅིང༌།། ང་རྒྱལ་སྐྱོན་གྱིས་དེ་ཉིད་མཚོན་མི་ནུས།། ཞེས་གསུངས་ཏེ། མ་བཅོས་པའི་སེམས་ནི་གཉུག་མའི་ཡིད་དོ། ། དེ་ལ་བཅོས་ནས་བསྒོམས་ན་རྟོག་དཔྱོད་དང༌། སྒོམ་མི་ཤེས་པའི་སྐྱོན་གྱིས་བྱིས་པ་མ་རིག་པའི་ངང་ཚུལ་ཅན་དེ་བསླུས་ནས་གནས་ལུགས་རྟོགས་པའི་གེགས་སུ་འགྱུར་བ་ཡིན་ནོ། ། དེའི་དབང་གིས་སྐྱེ་བོ་ལམ་ཞུགས་གཞན་མ་ལུས་པ་ལྷག་པར་སུན་འབྱིན་ཞིང་འདི་ནི་ཉམས་སུ་མི་ལེན་པ། འདི་ནི་ཅི་ཡང་མི་ཤེས་པ་ཞེས་རང་གི་གྲུབ་མཐའ་དང༌། ཉམས་ལེན་ལ་ང་རྒྱལ་དུ་བྱས་ནས་གཞན་ལ་དམད་པའི་སྐྱོན་གྱིས་དེ་ཁོ་ན་ཉིད་མཚོན་པར་མ་ནུས་པས། དེ་ཡང་སྤང་བར་གདམས་སོ།།
གསུམ་པ་(རྨོངས་པའི་བསམ་གཏན་གྱིས་མི་རྟོགས་པ་) ནི། འཇིག་རྟེན་མ་ལུས་བསམ་གཏན་གྱིས་རྨོངས་འགྱུར།། ཞེས་གསུངས་ཏེ། བླ་མ་དམ་པའི་བཀའ་དྲིན་ལ་མ་བརྟེན་པར་འཇིག་རྟེན་པའི་བསམ་གཏན་སྟོང་པའམ། ཞི་གནས་འབའ་ཞིག་བསྒོམ་ན་དེ་དག་མ་ལུས་པ་བསམ་གཏན་མུན་སྒོམ་དེ་ཉིད་ཀྱིས་རྨོངས་པར་འགྱུར་བས་ཡང་དག་པའི་ཡེ་ཤེས་མཐོང་བ་ནི་མེད་དོ།། བཞི་པ་(དོན་བསྡུ་བ་)ནི། གཉུག་མའི་རང་བཞིན་སུས་ཀྱང་མཚོན་དུ་མེད།། ཅེས་གསུངས་ཏེ། དེ་བས་ན་གཉུག་མའི་རང་བཞིན་གནས་ལུགས་ཀྱི་དོན་ནི། ཐོས་བསམ་པ་དང༌།
རྟོག་དཔྱོད་མཁན་པོ་ལ་སོགས་པ་སུས་ཀྱང་མཚོན་དུ་མེད་དོ།། གཉིས་པ་ཐབས་ཀྱི་ཞེན་པ་སྤང་བ་ནི། སེམས་ཀྱི་རྩ་བ་མི་མཚོན་ཏེ། ། ལྷན་ཅིག་སྐྱེས་པ་རྣམ་གསུམ་གྱིས།། གང་ལས་དེ་སྐྱེས་གང་དུ་ནུབ། ། གང་དུ་གནས་འགྱུར་གསལ་བར་མི་ཤེས་སོ།། རྩ་བ་བྲལ་བའི་དེ་ཉིད་གང་སེམས་པ། ། བླ་མའི་མན་ངག་མཐོང་བ་དེ་ཡིས་མཆོག། ཅེས་གསུངས་ཏེ། དེ་ཡང་སེམས་ཀྱི་རྩ་བའམ།
གདོད་མའི་དེ་ཁོ་ན་ཉིད་མི་མཚོན་པ་སྟེ་མཚོན་མི་ནུས་སོ། ། ཇི་ལྟར་ཞེ་ན། ལྷན་ཅིག་སྐྱེས་པ་རྣམ་གསུམ་གྱིས་ཏེ། ལུས་སྣང་སྟོང་ལྷན་ཅིག་སྐྱེས་པ། ངག་གྲག་སྟོང་ལྷན་ཅིག་སྐྱེས་པ། སེམས་རིག་སྟོང་ལྷན་ཅིག་སྐྱེས་པའམ། ཡང་ན་སྣང་བ་དང་སྟོང་པ་ལྷན་ཅིག་སྐྱེས་པ། སྟོང་པ་དང་སྐྱེ་མེད་ལྷན་ཅིག་སྐྱེས་པ། སྐྱེ་མེད་དང་བློ་འདས་ལྷན་ཅིག་སྐྱེས་པ་ཡིན་པའི་ཕྱིར་ན། ལྷན་ཅིག་སྐྱེས་པ་རྣམ་པ་གསུམ་པོ་དེའི་རྩ་བ་གང་དང་གང་ལས་སྐྱེས་པའི་གཞི་རྩ་དཔྱད་པས་མི་རྙེད་དོ། །
དཔེར་ན། མེ་དང་ཚ་བ་ལྷན་ཅིག་ཏུ་སྐྱེས། ཆུ་དང་གཤེར་བ་ལྷན་ཅིག་ཏུ་སྐྱེས་ཀྱང་དེའི་རྩ་བ་མི་རྙེད་པ་བཞིན་ནོ།། དེས་ན་ཡུལ་གང་ལས་དེ་དག་དང་པོར་ལྷན་ཅིག་ཏུ་སྐྱེས། མཐར་གང་དུ་ནུབ། ད་ལྟར་གང་དུ་གནས་པར་འགྱུར། བརྟགས་ཀྱང་ངོས་བཟུང་དང་མཚན་མར་མི་ཤེས་པས་ན་ཆོས་ཐམས་ཅད་གཞི་མེད་རྩ་བྲལ་དུ་རྟོགས་པའོ། ། དེ་ལྟ་བུའི་རྩ་བ་བྲལ་བའི་དེ་ཁོ་ན་ཉིད་དེ་གང་གིས་སེམ་ཞིང་རྟོགས་ན་རྣམ་རྟོག་གཞི་རྩ་དང་བྲལ་བ་དེ་ཀ་སེམས་ཉིད་དུ་ངོ་སྤྲོད་པར་མཛད་པའི་བླ་མའི་མན་ངག་ཐོབ་པ་ལ་བརྟེན་ནས་སྒྲོ་འདོགས་ནང་ནས་ཆོད་དེ་ཐེ་ཚོམ་དང་བྲལ་ན་དེ་ཡིས་ཆོག་གོ ། ཞེས་ཐབས་ལ་ཞེན་ན་རྩ་བྲལ་སྟོང་པ་ཉིད་ཉམས་སུ་ལོང་ཞིག་པར་གདམས་སོ།། གསུམ་པ་གནས་ལུགས་བརྡ་ཐབས་ཀྱིས་མཚོན་པ་ནི།
འཁོར་བའི་རང་བཞིན་སེམས་ཀྱི་ངོ་བོ་ཉིད་ཡིན་ཞེས།། རྨོངས་རྣམས་མདའ་བསྣུན་གྱིས་སྨྲས་ཙེན་ནེ་ཤེས་པར་བྱོས།། གཉུག་མའི་རང་བཞིན་ཚིག་གིས་མི་བརྗོད་ཀྱང༌།། སློབ་དཔོན་མན་ངག་མིག་གིས་མཐོང་བར་འགྱུར།། ཆོས་དང་ཆོས་མིན་མཉེས་ནས་ཟོས་པ་ཡིས།། འདི་ལ་ཉེས་པ་རྡུལ་ཙམ་ཡོད་མ་ལགས།། ཞེས་གསུངས་ཏེ། འཁྲུལ་ངོར་སྣང་བ་འཁོར་བ་དང༌། དེའི་རང་བཞིན་ཡེ་ཤེས་ཀྱི་ངོར་སྣང་བ་མྱང་འདས་ཏེ། འཁོར་འདས་ཀྱིས་བསྡུས་པའི་ཆོས་ཐམས་ཅད་སེམས་ཀྱི་ངོ་བོ་སྤྲོས་པ་དང་བྲལ་བ་ཉིད་ཡིན་ནོ། །
ཞེས་རྨོངས་པ་ཅན་གྱི་སོ་སྐྱེ་རྣམས་ལ་མདའ་བསྣུན་གྱིས་ཡང་ཡང་སྨྲས་པ་དེ་ཙེ་ནེ་ཤེས་པར་གྱིས་ཤིག ། གནས་ལུགས་གཉུག་མའི་རང་བཞིན་དེ་བརྗོད་དུ་མེད་པའི་དོན་གྱིས་ཚིག་གིས་མཚོན་ཞིང་མི་བརྗོད་ཀྱང་སློབ་དཔོན་གྱི་མན་ངག་བརྡ་ཐབས་ལ་བརྟེན་ནས་སོ་སོ་རང་རིག་པའི་ཡེ་ཤེས་ཀྱི་མིག་གིས་མཐོང་བར་འགྱུར་བས། འཁོར་བའི་ཆོས་དང་འཁོར་བའི་ཆོས་མིན་པ་མྱང་འདས་རོ་གཅིག་ཏུ་མཉེས་ནས་ཟོས་པ་ཡིན་ཞིང༌། གནས་ལུགས་མཐོང་བ་འདི་ལ་བག་ཆགས་འཇོག་པའི་གནས་མཻད་ཅིང་སྐབས་མེད་པས་རྣམ་སྨིན་གྱི་ཉེས་པ་རྡུལ་ཕྲན་ཙམ་ཡང་ཡོད་པ་མ་ལགས་སོ།། བཞི་པ་དེ་ལས་གནས་ལུགས་རྟོགས་པའི་ཚུལ་ནི། གཉུག་མའི་ཡིད་ནི་གང་ཚེ་སྦྱངས་གྱུར་པ།། དེ་ཚེ་བླ་མའི་ཡོན་ཏན་སྙིང་ལ་འཇུག་པར་འགྱུར།། འདི་ལྟར་རྟོགས་ནས་མདའ་བསྣུན་གླུ་ལེན་ཏེ།། སྔགས་དང་རྒྱུད་རྣམས་གཅིག་ཀྱང་མ་མཐོང་ངོ༌།། ཞེས་གསུངས་ཏེ།
གཉུག་མའི་ཡིད་དེ་ཁོ་ན་ཉིད་ནི། གང་གི་ཚེ་བླ་མ་ལ་གསོལ་བ་འདེབས་ཤིང༌། སེམས་མ་བཅོས་པར་སྐྱོང་བའི་སྒོ་ནས་དྲི་མ་སྦྱངས་པར་གྱུར་པ་དེའི་ཚེ་བླ་མའི་ཐུགས་ཀྱི་ཡོན་ཏན་གནས་ལུགས་རྟོགས་པའི་རྟོགས་པ་དེ་སློབ་མའི་སྙིང་ལ་འཇུག་ཅིང་རྟོགས་པར་འགྱུར་ཏེ། ས་ར་ཧས་ཀྱང་བྱང་ཆུབ་སེམས་དཔའ་བདེ་བའི་མགོན་པོ་ལ་གསོལ་བ་བཏབ་པ་ཁོ་ནས་སྒྲིབ་པ་དག་སྟེ། ལྷན་ཅིག་སྐྱེས་པའི་ཡེ་ཤེས་འདི་ལྟར་རྟོགས་ནས་མདའ་བསྣུན་དུ་ཞལ་གྱིས་བཞེས་ཏེ། རྟོགས་པའི་དོན་དེ་ཉིད་གཞན་ལ་སྟོན་པའི་ཐབས་སུ་གནས་ལུགས་མཚོན་པར་བྱེད་པའི་གླུ་ལེན་པར་བྱེད་དོ། ། དོན་དེ་རྟོགས་པར་བྱེད་པ་ལ་ནི་བླ་མའི་མོས་གུས་གཅིག་པུས་ཆོག་སྟེ། སྔགས་དང་རྒྱུད་ལ་སོགས་པ་རྣམས་ལ་བརྟེན་ནས་གནས་ལུགས་ཤེས་པ་ནི་གཅིག་ཀྱང་མ་མཐོང་ངོ༌།། གསུམ་པ་འཆིང་གྲོལ་གྱི་རྣམ་གཞག་ལ་གཉིས། སྤྱིར་བསྟན་པ་དང༌།
གྲོལ་བར་བྱེད་པའི་ཐབས་བྱེ་བྲག་ཏུ་བཤད་པའོ། ། དང་པོ་ལ་གསུམ། གྲོལ་བ་སེམས་ལས་གུད་ན་མེད་པར་བསྟན་པ་དང༌། འཁོར་འདས་གཉིས་ཀའི་ས་བོན་སེམས་ཡིན་པ། འཆིང་གྲོལ་གཉིས་ཀ་སེམས་ལ་རག་ལས་པའོ། ། དང་པོ་ནི། འགྲོ་རྣམས་ལས་ཀྱིས་སོ་སོར་བཅིངས་གྱུར་ཏེ། ། ལས་ལས་གྲོལ་ན་ཡིད་ནི་ཐར་པ་ཡིན།། རང་རྒྱུད་གྲོལ་ན་ངེས་པར་གཞན་མེད་དེ། ། མཆོག་གི་མྱ་ངན་འདས་པ་ཐོབ་པར་འགྱུར།།
ཞེས་གསུངས་ཏེ། ཞེན་པ་དང་མཚན་མ་ནི་འཆིང་བ་ཡིན་ལ། མཚན་མེད་རྟོགས་པས་ནི་འཆིང་བ་དེ་དག་གཅོད་པར་བྱེད་དོ། ། དེའི་ཕྱིར་འགྲོ་བ་རྣམས་ནི་དགེ་བའི་ལས་ལ་ཞེན་པས་བདེ་འགྲོ་ དང༌། མི་དགེ་བའི་ལས་ལ་ཞེན་པས་ངན་འགྲོ་དང༌། མི་གཡོ་བའི་ལས་ལ་ཞེན་པས་ཁམས་གོང་མར་འགྲོ་སྟེ། དེ་ལྟ་བུའི་ལས་ཀྱིས་ཁམས་གསུམ་སོ་སོར་བཅིངས་པར་གྱུར་ཏེ། འཁོར་བར་འཁོར་བ་ཡིན་ལ། ལས་དེ་ལས་གྲོལ་བར་བྱེད་པའི་ཐབས་ནི་གནས་ལུགས་བསྒོམ་པ་སྟེ། དེས་ལས་ཀྱི་འཆིང་བ་གཅོད་པས་སོ། །
འཆིང་བ་དེ་ལས་གྲོལ་ན་ཡིད་ནི་གཟུང་འཛིན་ལས་ཐར་བ་ཡིན་ལ། རང་རྒྱུད་གཟུང་འཛིན་ལས་གྲོལ་ན་ངེས་པར་ཡང་དེ་ལས་གཞན་པའི་ཐར་པ་ལོགས་ན་མེད་དོ། ། འཁོར་འདས་ཀྱི་ཁྱད་པར་ནི་རིག་མ་རིག་ཙམ་དུ་ཟད་པས་སོ། ། རང་རིག་པ་དེས་ནི་ཐེག་དམན་ལས་མཆོག་ཏུ་གྱུར་པ་སྲིད་ཞི་ལ་མི་གནས་པའི་མྱ་ངན་ལས་འདས་པ་ཐོབ་པར་འགྱུར་རོ།། གཉིས་པ་(འཁོར་འདས་གཉིས་ཀའི་ས་བོན་སེམས་ཡིན་པ་) ནི། སེམས་ཉིད་གཅིག་པུ་ཀུན་གྱི་ས་བོན་ཏེ། ། གང་ལ་སྲིད་དང་མྱ་ངན་འདས་འཕྲོ་བ།། འདོད་པའི་འབྲས་བུ་སྟེར་བར་བྱེད་པ་ཡི། ། ཡིད་བཞིན་ནོར་འདྲའི་སེམས་ལ་ཕྱག་འཚལ་ལོ།། ཞེས་གསུངས་ཏེ།
སེམས་ཉིད་དམ། གནས་ལུགས་གཅིག་པུ་འདི་འཁོར་འདས་ཀུན་གྱི་ས་བོན་ལྟ་བུ་ཡིན་ཏེ། འཁོར་འདས་ཀྱི་ཆོས་ཐམས་ཅད་འདི་ལས་སྣང་བའི་ཕྱིར་རོ། ། སེམས་ཉིད་གང་ལ་གཟུང་འཛིན་དུ་སྣང་བས་སྲིད་པ་འཁོར་བ་དང༌། གཟུང་འཛིན་གཉིས་མེད་དུ་རྟོགས་པས་མྱ་ངན་ལས་འདས་པ་འཕྲོ་ཞིང་མཐོ་རིས་དང་ཐེག་པ་གསུམ་གྱི་འབྲས་བུ་ལ་སོགས་པ་གང་འདོད་པའི་འབྲས་བུ་སྟེར་བར་བྱེད་པའི་དོན་གྱིས་ན་ཡིད་བཞིན་གྱི་ནོར་བུ་དང་འདྲ་བ་སྟེ། སྡུད་པ་ལས། སངས་རྒྱས་སྲས་དང་ཉན་ཐོས་རང་རྒྱལ་ལྷ་རྣམས་དང༌།། འགྲོ་བ་ཀུན་གྱི་བདེ་སྐྱིད་ཆོས་རྣམས་ཇི་སྙེད་པ།། དེ་ཀུན་ཤེས་རབ་ཕ་རོལ་ཕྱིན་པ་མཆོག་ལས་བྱུང༌།། ཤེས་རབ་ནམ་ཡང་ཟད་པ་མེད་ཅིང་འཕེལ་བ་མེད།།
ཅེས་གསུངས་སོ། ། དེས་ན་སེམས་ཡོན་ཏན་ཀུན་འབྱུང་དེ་རྟོགས་ནས་ས་ར་ཧས་ཕྱག་ འཚལ་བའོ།། གསུམ་པ་(འཆིང་གྲོལ་གཉིས་ཀ་སེམས་ལ་རག་ལས་པ་)ནི། སེམས་བཅིངས་པས་ནི་འཆིང་འགྱུར་ཏེ། ། དེ་ཉིད་གྲོལ་ན་ཐེ་ཚོམ་མེད།། བླུན་པོ་གང་གིས་འཆིང་འགྱུར་བ། ། མཁས་རྣམས་དེ་ཡིས་མྱུར་དུ་གྲོལ།། ཞེས་གསུངས་ཏེ། ཐམས་ཅད་སེམས་སུ་མ་ཤེས་པར་གཟུང་འཛིན་ཐ་དད་དུ་ཞེན་ནས། སེམས་དེ་ཉིད་ལས་ཀྱིས་བཅིངས་ན་ནི་འཁོར་བར་འཆིང་བར་འགྱུར་ཏེ།
དཔེར་ན། དར་གྱི་སྲིན་བུ་རང་གི་ཁ་ཆུས་འཆིང་བ་བཞིན་ནོ། ། སེམས་དེ་ཉིད་གཟུང་འཛིན་ལས་གྲོལ་ན་གནས་ལུགས་མཐོང་ནས་ལས་ཉོན་ལས་གྲོལ་བར་ཐེ་ཚོམ་མེད་དོ། ། དཔེར་ན། སྦྲུལ་གྱི་མདུད་པ་རང་གྲོལ་བ་ བཞིན་ནོ།། དེས་ན་བླུན་པོ་གཟུང་འཛིན་གྱི་རྟོག་པ་ལ་བདེན་པར་ཞེན་པ་གང་གིས་འཁོར་བར་འཆིང་བར་འགྱུར་བ་ཡིན་ལ། མཁས་པ་རྣམས་ཀྱིས་གཟུང་འཛིན་གྱི་རྟོག་པ་དེ་ཉིད་སློབ་དཔོན་དུ་ཤེས་ན་དེ་ཡིས་མྱུར་དུ་གྲོལ་བའི་ཐབས་སུ་འགྱུར་བས་འཆིང་གྲོལ་གཉིས་ཀ་རྩ་བ་སེམས་ཁོ་ན་ལ་རག་ ལས་སོ།། གཉིས་པ་གྲོལ་བར་བྱེད་པའི་ཐབས་བྱེ་བྲག་ཏུ་བཤད་པ་ལ་གསུམ། རྒྱུད་ལ་སྐྱེད་བྱེད་སྒོམ་པའི་མན་ངག་ དང༌། རྟོགས་པར་བྱེད་པ་ལྟ་བའི་མན་ངག་དང༌།
ལྟ་སྒོམ་གཉིས་མེད་ཟུང་འཇུག་གི་མན་ངག་གོ ། དང་པོ་ལ་གཉིས། ཕྱག་རྒྱ་ཆེན་པོ་བསྒོམ་པའི་མན་ངག་དངོས་དང༌། དེའི་ཡན་ལག་གོ ། དང་པོ་ལ་གསུམ། སེམས་བཟུང་བའི་མན་ངག ། གློད་པའི་མན་ངག ། སེམས་ཐག་བཅད་པའི་མན་ངག་གོ ། དང་པོ་ལ་གསུམ། ཞི་གནས་ལ་བརྟེན་ནས་རྟོགས་པའི་ཚུལ།
ལམ་གཞན་གྱིས་མི་རྟོགས་པའི་ཚུལ། རྩོལ་སྒྲུབ་དང་བྲལ་བས་དོན་མཐོང་བའོ། ། དང་པོ་ལ་གཉིས། ཞི་གནས་བསྒོམ་པའི་ཚུལ་དངོས་དང༌། དེའི་འབྲས་བུའོ། ། དང་པོ་ནི། གོང་དུ་འཆིང་གྲོལ་གཉིས་ཀ་སེམས་ལ་རག་ལས་པར་བསྟན་པ་དེ་ལ། འོ་ན་སེམས་གྲོལ་བར་བྱེད་པའི་ཐབས་ལ་ཇི་ལྟར་བསླབ་ཅེ་ན། སེམས་ནི་ནམ་མཁའ་འདྲ་བར་གཟུང་བྱ་སྟེ།། ནམ་མཁའི་རང་བཞིན་ཉིད་དུ་སེམས་གཟུང་བྱ།།
ཅེས་གསུངས་ཏེ། སེམས་གྲོལ་བར་བྱེད་པའི་ཐབས་ནི། སྤྱོད་འཇུག་ལས། ཞི་གནས་རབ་ཏུ་ལྡན་པའི་ལྷག་མཐོང་གིས།། ཉོན་མོངས་རྣམ་པར་འཇོམས་པར་ཤེས་བྱ་སྟེ།། ཐོག་མར་ཞི་གནས་བཙལ་བྱ་དེ་ཡང་ནི།། འཇིག་རྟེན་ཆགས་པ་མེད་ལ་མངོན་དགས་འགྲུབ།། ཅེས་གསུངས་པ་དང་མཐུན་པར་ཐོག་མར་ཞི་གནས་ལ་བརྟེན་དགོས་པས། འཆིང་གྲོལ་གྱི་རྒྱུ་སེམས་ཉིད་དེ་ནི་དཔེ་ནམ་མཁའ་དང་འདྲ་བར་གཟུང་བར་བྱ་སྟེ། ནམ་མཁའ་ནི་ངོ་བོ་སྟོང༌།
རང་བཞིན་གསལ་བ། མཚན་ཉིད་འགག་མེད། དབྱིངས་ཀུན་ཏུ་ཁྱབ། མཚོན་བྱེད་ཀྱི་དཔེ་དང་བྲལ་བའི་རང་བཞིན་ཅན་ཡིན་པས་དེ་ལྟ་བུ་ཉིད་དུ་སེམས་ཉིད་ཀྱང་གཟུང་བར་བྱའོ། ། མདོར་ན་གསལ་ལ་ངོས་གཟུང་མེད་པའི་ངང་དུ་མ་ཡེངས་ཙམ་པ་ནི་འདིར་བསྒོམ་བྱའི་གཙོ་བོ་སྟེ། མ་ཡེངས་པ་ལམ་གྱི་དངོས་གཞི་ཞེས་བྱ་བ་ཡིན་ནོ།། གཉིས་པ་ཞི་གནས་བསྒོམས་པའི་འབྲས་བུ་ལ་བཞི། མཐར་བྱང་ཆུབ་པའི་དགོས་པ། གནས་སྐབས་སུ་རླུང་རང་འཆིང་བའི། སྤང་བྱ་མྱུར་དུ་སྤོང་བའི།
སྦྱོར་བཞི་གཅིག་ཏུ་ཞུགས་པས་བདེ་ཆེན་གྱི་དོན་མཐོང་བའི་དགོས་པའོ།།  དང་པོ་ནི། ཡིད་དེ་ཡིད་མ་ཡིན་པར་བྱེད་འགྱུར་ན། ། དེས་ནི་བླ་མེད་བྱང་ཆུབ་ཐོབ་པར་འགྱུར།། ཞེས་གསུངས་ཏེ། ནམ་མཁའ་ལྟར་འཛིན་པའི་ཡིད་དེ་འང་དབྱིངས་སུ་དག་ནས་ངར་འཛིན་པའི་བདུན་ཡིད་དང༌། དྲུག་ཡིད་ཀྱི་མཚན་ཉིད་ཅན་མ་ཡིན་པར་རྣམ་དག་ཏུ་བྱེད་པར་གྱུར་པ་ན་སྒོམ་པ་པོ་དེས་ནི་བླ་ན་མེད་པའི་བྱང་ཆུབ་ཆེན་པོ་ཆོས་ཀྱི་སྐུ་ཐོབ་པར་འགྱུར་རོ།། གཉིས་པ་(གནས་སྐབས་སུ་རླུང་རང་འཆིང་བའི་)ནི། མཁའ་འདྲར་བྱས་ན་རླུང་ནི་རྣམ་པར་འཆིང༌།། ཞེས་གསུངས་ཏེ།
ནམ་མཁའ་དང་འདྲ་བའི་ཞི་གནས་ལ་གནས་པར་བྱས་ན་གཟུང་འཛིན་གྱི་རླུང་ནི་རྣམ་པར་འཆིང་སྟེ། སེམས་རྟོག་མེད་དུ་གནས་པས་རླུང་རང་འགགས་སུ་འགྱུར་བའི་ཕྱིར་རོ། ། འདི་ནི་ཟབ་མོ་ནང་དོན་ལས། མི་རྟོག་རྒྱ་ཡན་བཅིང་བ་ནི། ། ཞི་གནས་སྐྱེ་བར་གསུངས་པ་ཡིན། ། ཞེས་པ་དང་གནད་གཅིག་སྟེ། རྒྱས་པར་ནི་དེའི་ཊཱི་ཀར་བཤད་ཟིན་ཏོ།། གསུམ་པ་(སྤང་བྱ་མྱུར་དུ་སྤོང་བའི་) ནི། མཉམ་ཉིད་ཡོངས་སུ་ཤེས་པས་རབ་ཏུ་ཐིམ།། མདའ་བསྣུན་གྱིས་སྨྲས་ནམ་ཞིག་ནུས་ལྡན་ན།།
མི་རྟག་གཡོ་བ་མྱུར་དུ་སྤོང་བར་འགྱུར།། ཞེས་གསུངས་ཏེ། དེ་ལྟར་རླུང་སེམས་མ་བཅོས་པའི་ངང་དུ་བཅིངས་པ་ལ་བརྟེན་ནས་ཆོས་ཐམས་ཅད་མཉམ་པ་ཉིད་ཀྱི་དོན་ཡོངས་སུ་ཤེས་ཤིང༌། དེ་ཤེས་པས་ཤེས་བྱ་ཤེས་བྱེད་དབྱེར་མེད་དུ་རྟོགས་ནས་ལས་རླུང་ཡེ་ཤེས་ཀྱི་རླུང་ལ་རབ་ཏུ་ཐིམ་སྟེ་དོན་མཐོང་བར་འགྱུར་ཞེས་མདའ་བསྣུན་གྱིས་སྨྲས་པ་ལྟར་ཉམས་སུ་བླངས་ན་དུས་ནམ་ཞིག་གི་ཚེ། ནམ་མཁའ་ལྟ་བུའི་ཞི་གནས་དེ་ནུས་པ་དང་ལྡན་པར་གྱུར་པ་ན་མི་རྟག་པ་གཡོ་བའི་རང་བཞིན་ཅན་སྐྱེ་རྒ་ན་འཆི་སོགས་འཁོར་བའི་སྡུག་བསྔལ་མྱུར་དུ་སྤོང་བར་འགྱུར་རོ།། བཞི་པ་(སྦྱོར་བཞི་གཅིག་ཏུ་ཞུགས་པས་བདེ་ཆེན་གྱི་དོན་མཐོང་བའི་དགོས་པ་) ནི། དེ་ལྟ་བུའི་གནས་ལུགས་ཀྱི་དོན་མཐོང་བ་ལ་རྟོགས་པ་འགགས་པ་དགོས་ཤིང༌། དེ་འགགས་པ་ལ་འབྱུང་བ་བཞིའི་རླུང་འགགས་པ་དགོས་ན། དེ་ཇི་ལྟར་འགགས་ནས་རྟོགས་པ་འཆར་ཞེ་ན། རླུང་དང་མེ་དང་དབང་ཆེན་འགགས་པ་ན།།
བདུད་རྩི་རྒྱུ་བའི་དུས་སུ་རླུང་ནི་སེམས་ལ་འཇུག། ནམ་ཞིག་སྦྱོར་བཞི་གནས་གཅིག་ལ་ནི་ཞུགས་པ་ན།། བདེ་ཆེན་མཆོག་ནི་ནམ་མཁའི་ཁམས་སུ་མི་ཤོང་ངོ༌།། ཞེས་གསུངས་ཏེ། ཚིག་དོན་ཇི་ལྟ་བ་བཞིན་མྱོང་བ་དང་སྦྱར་ནས་བཤད་ན། སེམས་མ་བཅོས་པའི་ཞི་གནས་བསྒོམས་པས་རླུང་གི་རླུང་དང༌། མེའི་རླུང་དང༌། དབང་ཆེན་སའི་རླུང་དང༌། བདུད་རྩི་སྟེ་བྱང་ཆུབ་ཀྱི་སེམས་གཤེར་བའི་རང་བཞིན་ཡིན་པས་ཆུའི་རླུང་ལ་སོགས་པ་རྣམ་རྟོག་གི་རླུང་ཕྱིར་རྒྱུ་བ་འགགས་པ་ན། ཡེ་ཤེས་ཀྱི་རླུང་གསལ་ལ་མི་རྟོག་པ་ཉིད་རྒྱུ་བ་མེད་པའི་ཚུལ་དུ་རྒྱུ་བའི་དུས་སུ་རླུང་ནི་སེམས་དང་དབྱེར་མེད་དུ་རང་བཞིན་མེད་པར་འཇུག་པས།
ཞི་གནས་མཐར་སོན་པའི་དུས་ནམ་ཞིག་གི་ཚེ་འབྱུང་བ་དང་སྦྱོར་བའི་རླུང་བཞི་པོ་གཅིག་ལ་གཅིག་ཐིམ་ནས་གནས་གཅིག་པོ་དབུ་མ་ལ་ནི་ཞུགས་པ་ན་ཟག་མེད་ཀྱི་བདེ་ཆེན་མཆོག་ཏུ་གྱུར་པ་ནམ་མཁའ་སྤྲིན་དག་པ་ལ་ཉི་མ་ཤར་བ་ལྟ་བུའི་རྟོགས་པ་འཆར་ཏེ། དེ་ནི་གཟུགས་ཅན་ཡིན་ན་ནམ་མཁའི་ཁམས་སུ་ཡང་མི་ཤོང་ངོ༌།། སྤྱིའི་དོན་གྱི་ཚུལ་དུ་བཤད་ན། ཐེག་པ་ཆེན་པོ་རྒྱུ་བླ་མ་ལས། ས་ནི་ཆུ་ལ་ཆུ་རླུང་ལ། ། རླུང་ནི་མཁའ་ལ་རབ་ཏུ་གནས།། མཁའ་ནི་རླུང་དང་ཆུ་དག་དང༌། ། ས་ཡི་ཁམས་ལ་གནས་མ་ཡིན།། དེ་བཞིན་ཕུང་པོ་ཁམས་དབང་རྣམས། ། ལས་དང་ཉོན་མོངས་དག་ལ་གནས།།
ལས་དང་ཉོན་མོངས་ཚུལ་བཞིན་མིན། ། ཡིད་ལ་བྱེད་ལ་རྟག་ཏུ་གནས།། ཚུལ་བཞིན་མ་ཡིན་ཡིད་བྱེད་ནི། ། སེམས་ཀྱི་དག་པ་ལ་རབ་གནས།། སེམས་ཀྱི་རང་བཞིན་ཆོས་རྣམས་ནི། ། ཐམས་ཅད་ལ་ཡང་གནས་པ་མེད།། ཅེས་གསུངས་པ་དང་བསྟུན་ནས་འཆད་དགོས་པས། རླུང་ནི་ཚུལ་མིན་ཡིད་བྱེད་དེ། རྟེན་གྱི་ལུས་གཞན་ནས་གཞན་དུ་གཡོ་བར་བྱེད་པས་སོ། ། མེ་ནི་ཉོན་མོངས་པ་སྟེ།
རྒྱུད་བསྲེག་པར་བྱེད་པས་སོ། ། ཆུ་ནི་ཟག་བཅས་ཀྱི་ལས་ཏེ། འཁོར་བར་བསྐྱེད་པར་བྱེད་པས་སོ། ། དབང་ཆེན་ཏེ་ས་ནི་ཕུང་ཁམས་སྐྱེ་མཆེད་དེ། འཁོར་བའི་ལུས་རགས་པར་གྲུབ་ཟིན་པས་སོ། ། དེ་རྣམས་འགགས་པ་ནི་གཅིག་ལ་གཅིག་ཐིམ་པ་སྟེ། རྣམ་པར་རྟོག་པ་རགས་པ་ནུབ་པའོ། ། བདུད་རྩི་རྒྱུ་བའི་དུས་ནི་མི་རྟོག་པའི་ཏིང་ངེ་འཛིན་ལ་གནས་པའི་དུས་ཏེ། བསམ་གཏན་གྱི་རོ་མཆོག་དང་ལྡན་པས་ སོ། ། རླུང་ནི་སེམས་ལ་འཇུག་ཅེས་པ་རྣམ་རྟོག་ཀུན་གཞི་ལ་ཐིམ་པའི་དོན་ཏེ།
སའི་སྙིང་པོ་འཁོར་ལོ་བཅུ་པ་ལས། རབ་ཏུ་འདུལ་དཀའ་བའི་རླུང་དེ་ནི་སེམས་ལས་གུད་དུ་མ་མཆིས་ཤིང་མི་དམིགས། ཞེས་རླུང་སེམས་གཅིག་པར་གསུངས་པས་སོ།། སྦྱོར་བཞི་གནས་གཅིག་ལ་ཞུགས་པ་ནི། ཕུང་ཁམས་ཚུལ་མིན་ཡིད་བྱེད་ཀྱི་བར་རྣམས་སེམས་ཀྱི་དག་པ་ལ་ཐིམ་པ་སྟེ། བསྐལ་པ་འཇིག་པའི་ཚེ་འབྱུང་བ་རིམ་བརྩེགས་རྣམས་ནམ་མཁའ་ལ་ཐིམ་པ་དང་དཔེ་དོན་སྦྱོར་བས་སོ། ། བདེ་ཆེན་མཆོག་ནམ་མཁའི་ཁམས་སུ་ནི་མི་ཤོང་བ་ནི་འབྲས་བུ་མངོན་དུ་གྱུར་པ་སྟེ། མི་གནས་པའི་མྱང་འདས་ཀྱི་བདེ་བ་ཆེན་པོས་བདག་པོའི་རྐྱེན་བྱས་པའི་འཕྲིན་ལས་ཀྱི་འཇུག་པ་ནི་ནམ་མཁའི་མཐའ་ཀླས་སོ།། རྒྱུད་བླར་མཚན་ཉིད་ཐེག་པ་སྤྱིའི་སྐད་དང་བསྟུན་ནས་འབྱུང་བ་རིམ་བརྩེགས་ལ་མེའི་དཀྱིལ་འཁོར་མ་གསུངས་པར་ལས་ཉོན་གཉིས་གཅིག་ཏུ་བྱས་ནས་ཆུའི་དཀྱིལ་འཁོར་དང་སྦྱར་ཡང༌། འདིར་བླ་མེད་སྤྱི་སྐད་དང་བསྟུན་ཏེ་བཞི་ཀ་དང་སྦྱར་ནས་བཤད་པ་ཡིན་ནོ།།
འཆི་བའི་ཚེ་གཞིའི་འོད་གསལ་འཆར་བའི་ཚུལ་དང་སྦྱར་ནས་བཤད་ན། དབང་ཆེན་ཏེ་ས་ཆུ་ལ་ཐིམ་པའི་ཚུལ་གྱིས་འགགས། ཆུ་མེ་ལ་དང༌། མེ་རླུང་ལ་དང༌། རླུང་རྣམ་པར་ཤེས་པ་ལ་ཐིམ་ནས་ཨ་ཧཾ་གི་བདུད་རྩི་སྙིང་གར་རྒྱུ་བའི་དུས་སུ་རླུང་གི་སྒྲས་བསྟན་པའི་རྣམ་པར་ཤེས་པ་ནི། སེམས་ཀུན་གཞི་ལ་འཇུག་ཅིང་ཐིམ་ནས་དུས་ནམ་ཞིག་གི་ཚེ་ས་ཆུ་མེ་རླུང་གི་སྦྱོར་བཞི་གཅིག་ལ་གཅིག་ཐིམ་ཞིང་སེམས་ནམ་མཁའ་ལྟར་དག་པས་ཐམས་ཅད་སྟོང་པ་འོད་གསལ་གྱི་གནས་གཅིག་པུ་ལ་ཞུགས་པ་ན། ཟག་མེད་ཀྱི་བདེ་ཆེན་མཆོག་ཏུ་གྱུར་པ་ཆོས་ཀྱི་སྐུ་མཁའ་ཁྱབ་ཀྱི་ཏིང་ངེ་འཛིན་འཆར་ཏེ། མ་རྟོགས་པ་རྣམས་ཀྱིས་ནི་དེ་ངོ་མ་ཤེས་པས་འཁོར་བར་འཁོར་ལ། རྟོགས་པ་རྣམས་ཀྱིས་ནི་དེ་ངོ་ཤེས་ཏེ་ཆོས་ཀྱི་སྐུ་ལས་མ་གཡོས་པར་གཟུགས་སྐུ་གཉིས་ཀྱི་སྣང་བ་ནམ་མཁའི་འཇའ་གཟུགས་ལྟ་བུར་སྟོན་ནུས་པས་སངས་རྒྱས་པ་ཡིན་ནོ། ། དོན་འདི་ལ་དགོངས་ནས་ཕ་དམ་པས།
འཆི་བ་འཆི་བ་མ་ཡིན་རྣལ་འབྱོར་པ་སངས་རྒྱ་བ་ཡིན། ཞེས་གསུངས་ཏེ། རྡོ་རྗེ་ཐེག་པའི་ལམ་གྱི་ཁྱད་པར་ནི་བསམ་གྱིས་མི་ཁྱབ་བོ།། ལམ་ཉམས་སུ་བླངས་པས་རྟོགས་པ་རྒྱུད་ལ་སྐྱེས་པ་དང་སྦྱར་ནས་བཤད་ན། བླ་མ་ལ་གསོལ་བ་བཏབ་ནས་སེམས་མ་བཅོས་པ་གསལ་སྟོང་བློ་བྲལ་གྱི་ངང་དུ་བཞག་པ་ན། དབང་ཆེན་སའི་རླུང་འགགས་ནས་དུ་བའི་རྟགས་འབྱུང་ལ། བདུད་རྩི་ཆུའི་རླུང་འགགས་པས་སྨིག་རྒྱུ་ལྟ་བུ་དང༌། མེའི་རླུང་འགགས་པས་སྲིན་བུ་མེ་ཁྱེར་ལྟ་བུ་དང༌། རླུང་གི་རླུང་འགགས་པས་མར་མེ་ལྟ་བུའི་སྣང་བ་འབྱུང་ཞིང༌། དེ་ལྟར་ལས་རླུང་འགགས་ནས་ཡེ་ཤེས་ཀྱི་རླུང་དབུ་མར་རྒྱུ་བའི་དུས་སུ་རྣམ་རྟོག་གི་རླུང་རྣམས་ནི་སེམས་ཀུན་གཞི་ལ་འཇུག་པས་མཁའ་སྣང་ལྟ་བུའི་རྟགས་འཆར་རོ།།
དེ་ལྟར་བསྒོམས་པས་དུས་ནམ་ཞིག་གི་ཚེ་འབྱུང་བའི་རླུང་གི་སྦྱོར་བ་བཞི་ནི་གཅིག་ལ་གཅིག་ཐིམ་སྟེ་གནས་གཅིག་པོ་དེ་ཁོ་ན་ཉིད་ལ་ཞུགས་པར་གྱུར་པ་ན་ཟག་པ་མེད་པའི་བདེ་བ་ཆེན་པོ་མཆོག་ཏུ་གྱུར་པའི་རྟོགས་པ་ནམ་མཁའི་མཐའ་ལས་ཀྱང་འདས་པ་འཆར་བས་ནམ་མཁའི་ཁམས་སུ་མི་ཤོང་བར་གསུངས་སོ།། གསང་བ་མཁའ་འགྲོ་མའི་བརྡ་སྐད་དུ་བཤད་ན། ཞི་གནས་ཁྱད་པར་ཅན་དེའི་མཐུས་རྣམ་རྟོག་གི་རླུང་ཕྱིར་རྒྱུ་བ་ཆད་ནས་ནང་དུ་སེམས་ལ་འཇུག་ཅིང༌། མཐར་སེམས་བཙལ་ན་མ་རྙེད་པ་དྲན་པའི་མན་ངག་དང༌། ཡིད་ལ་མི་བྱེད་པ་དྲན་མེད་ཀྱི་མན་ངག་དང༌། སེམས་གདོད་ནས་མ་སྐྱེས་པ་སྐྱེ་མེད་ཀྱི་མན་ངག་དང༌། དཔེ་དོན་དང་བྲལ་བ་བློ་འདས་ཀྱི་མན་ངག་སྟེ། དེ་བཞི་ལ་བརྟེན་ནས་རླུང་དང་མེ་དང་དབང་ཆེན་གྱི་སྒྲར་བསྟན་པའི་རྣམ་པར་རྟོག་པ་འགགས་པ་ན། མི་རྟོག་ཡེ་ཤེས་ཀྱི་བདུད་རྩི་རྒྱུ་བའི་དུས་སུ་ལས་རླུང་དང་རྣམ་རྟོག་ནི། སེམས་ཉིད་གཉུག་མའི་དབྱིངས་ལ་འཇུག་ཅིང་ཐིམ་པར་འགྱུར་བས།
དུས་ནམ་ཞིག་གི་ཚེ་དྲན་པའི་མན་ངག་ལ་སོགས་པའི་སྦྱོར་བ་བཞི་པོ་ཕྱག་རྒྱ་ཆེན་པོ་ལྷུན་གྱིས་གྲུབ་པའི་གནས་གཅིག་ལ་ཞུགས་པ་ན་བདེ་བ་ཆེན་པོའི་མཆོག་ཆོས་ཀྱི་སྐུ་ནམ་མཁའི་ཁམས་སུ་མི་ཤོང་བ་ཐོབ་བོ་ཞེས་བྱ་བའོ།། གཞུང་འདི་ནི་མདོ་སྔགས་ཀྱི་གཞུང་མཐའ་དག་གིས་བཤད་པར་བྱ་བ་སྟེ་རྒྱས་པར་བཤད་ན་མཐའ་ཡས་སོ། ། དེའི་ཕྱིར་འདིར་བཤད་པ་འདི་ཙམ་མམ། ཅུང་ཟད་སྤྲོ་ན། སྟོང་པ་བཞི་དང༌། དགའ་བ་བཞི་དང༌། ཕྱག་རྒྱ་བཞི་དང༌། རྣལ་འབྱོར་བཞི་དང་སྦྱར་ནས་བཤད་པས་ཆོག་སྟེ། སྣང་མཆེད་ཐོབ་གསུམ་ལས་གཞི་ལམ་འབྲས་བུའི་འོད་གསལ་འཆར་བའི་རིམ་པ་གསལ་བར་གསུངས་པ་ཡིན་ནོ།། གཉིས་པ་ལམ་གཞན་གྱིས་མི་རྟོགས་པའི་ཚུལ་ལ་གཉིས།
གྲུབ་མཐའི་རྟོག་དཔྱོད་ཀྱིས་མི་རྟོགས་པ་དང༌། ཐ་མལ་པ་འཇིག་རྟེན་པའི་ཤེས་པས་མི་རྟོགས་པའོ། ། དང་པོ་ནི། ཁྱིམ་དང་ཁྱིམ་ན་དེ་ཡིས་གཏམ་སྨྲ་ཡང༌།། བདེ་ཆེན་གནས་ནི་ཡོངས་སུ་ཤེས་པ་མེད།། འགྲོ་ཀུན་བསམ་པས་སུན་འབྱིན་མདའ་བསྣུན་སྨྲ།། བསམ་གྱིས་མི་ཁྱབ་གྲུབ་པ་འགའ་ཡང་མེད།། ཅེས་གསུངས་སོ། ། སེམས་ཅན་ཐམས་ཅད་ཀྱི་བློའི་ཁྱིམ་དང༌། ཁྱད་པར་དུ་གྲུབ་མཐའ་ལ་ཞུགས་པ་རྣམས་ཀྱི་ཚིག་གི་ཁྱིམ་ན་གནས་ལུགས་དེ་ཡི་གཏམ་ལྟ་བ་དང༌།
གྲུབ་མཐའ་སྣ་ཚོགས་པ་སྨྲ་ཡང་ལྷན་ཅིག་སྐྱེས་པའི་བདེ་བ་ཆེན་པོའི་གནས་ལུགས་ནི། རྟོག་དཔྱོད་མཁན་དེས་ཡོངས་སུ་ཤེས་པ་མེད་ལ། འགྲོ་བ་གྲུབ་མཐའ་ལ་ཞུགས་པ་ཀུན་རྟོག་དཔྱོད་ཀྱི་བསམ་པས་ཡིད་ལ་མི་བྱེད་པའི་དོན་དེ་སུན་འབྱིན་པར་བྱེད་པས་གྲུབ་མཐའི་ཞེན་པས་དོན་མི་མཐོང་ངོ་ཞེས་མདའ་བསྣུན་སྨྲའོ། ། དེས་ན་གནས་ལུགས་བསམ་གྱིས་མི་ཁྱབ་པ་རྟོག་དཔྱོད་དང་བྲལ་བའི་དོན་སྒྲུབ་པ་ནི་འགའ་ཡང་མེད་དོ།། གཉིས་པ་(ཐ་མལ་པ་འཇིག་རྟེན་པའི་ཤེས་པས་མི་རྟོགས་པ་)ནི། སྲོག་ཆགས་ཐམས་ཅད་ཀུན་ལ་ཡང༌། ། དེ་ཉིད་ཡོད་དེ་རྟོགས་པ་མེད།། ཅེས་གསུངས་ཏེ། སྲོག་ཆགས་ཐམས་ཅད་ཀུན་ལ་ཡང་ལྷན་ཅིག་སྐྱེས་པའི་དེ་ཁོ་ན་ཉིད་རང་ཆས་སུ་ཡོད་དེ། རང་ངོ་མ་ཤེས་པས་གཟུང་འཛིན་དུ་ཞེན་ནས་གནས་ལུགས་རྟོགས་པ་ནི་འགའ་ཡང་མེད་དོ།།
གསུམ་པ་རྩོལ་སྒྲུབ་དང་བྲལ་བའི་དོན་མཐོང་བ་ལ་བཞི། གྲོལ་བའི་ཡེ་ཤེས་ངོས་བཟུང་བ་དང༌། དེ་མི་རྟོགས་པའི་རྒྱུ། རྟོགས་ན་འཆིང་གྲོལ་ལས་འདས་པ། ཐ་སྙད་ལ་བརྟེན་ནས་རྟོགས་སྲིད་པ་ཙམ་མོ། ། དང་པོ་ནི། ཐམས་ཅད་རོ་མཉམ་རང་བཞིན་པས། ། བསམ་ཡས་ཡེ་ཤེས་བླ་མེད་པའོ།། ཞེས་གསུངས་ཏེ། སྣང་སྲིད་ཐམས་ཅད་ལྷན་ཅིག་སྐྱེས་པར་རོ་མཉམ་པའི་རང་བཞིན་དུ་རྟོགས་པ་ནི།
བསམ་ཡས་ཏེ་བསམ་གྱིས་མི་ཁྱབ་པའི་ཡེ་ཤེས་བླ་ན་མེད་པའོ།། གཉིས་པ་(དེ་མི་རྟོགས་པའི་རྒྱུུ་) ནི། ཁ་སང་དེ་རིང་དེ་བཞིན་སང་དང་གཞན། ། དོན་རྣམས་ཕུན་སུམ་ཚོགས་པར་སྐྱེ་བོ་འདོད།། ཀྱེ་ཧོ་བཞིན་བཟང་སྙིམ་པ་ཆུས་བཀང་བ། ། འཛགས་པ་བཞིན་དུ་ཟད་པ་མ་ཚོར་རོ།། ཞེས་གསུངས་ཏེ། འཇིག་རྟེན་པའི་ལམ་དུ་ཞུགས་ནས་རྣམ་པར་གཡེངས་པའི་སོ་སོ་སྐྱེ་བོ་རྣམས་ནི་ཁ་སང་དང༌། དེ་རིང་དང༌། སང་དང༌།
དེ་ལས་གཞན་པའི་དུས་རྣམས་སུ་དགེ་བའི་དོན་རྣམས་ཕུན་སུམ་ཚོགས་པ་གཅིག་བྱས་ལ། ད་སྡོད་སྒོམ་སྒྲུབ་བྱ་དགོས་སྙམ་དུ་འདོད་པའོ། ། དེས་རྟོགས་པར་འགྱུར་རམ་ཞེ་ན། མི་འགྱུར་ཏེ། ཀྱེ་ཧོ་བཞིན་བཟང་དག་ཅེས་བོས་ནས། ཁ་སང་དེ་རིང་སོགས་དུས་གསུམ་དུ་བྱ་བ་བྱེད་པའི་ངང་དེར་ཚེ་དང༌། བསོད་ནམས་དང༌། དབང་ཐང་སོགས་ཉམས་ཤིང་ཟད་པ་མ་ཚོར་བའི་ངང་དུ་འཆི་བར་འགྱུར་ཏེ། དཔེར་ན། སྙིམ་པ་ཆུས་བཀང་སྟེ།
ཆུ་དེའི་ཁ་དོག་དང༌། དབྱིབས་སོགས་ལ་རྟོགས་པར་བྱས་པས་དེའི་ངང་དུ་ཆུ་དེ་འཛགས་ནས་ཟད་པ་མ་ཚོར་བ་བཞིན་ནོ།། གསུམ་པ་(རྟོགས་ན་འཆིང་གྲོལ་ལས་འདས་པ་) ནི། བྱ་བ་བྱེད་དང་བྱ་བ་མིན་བྱེད་པ། ། ངེས་པར་རྟོགས་ན་འཆིང་དང་གྲོལ་བ་མེད།། ཅེས་གསུངས་ཏེ། སྦྱིན་སོགས་འདུས་བྱས་ཀྱི་དགེ་བའི་བྱ་བ་བྱེད་པ་དང༌། དགེ་བའི་བྱ་བ་མི་བྱེད་པར་སྡིག་པ་བྱེད་པ་ཐམས་ཅད་ཀྱང་བླ་མའི་བྱིན་བརླབས་ཞུགས་ནས་ལྷན་ཅིག་སྐྱེས་པ་ངེས་པར་རྟོགས་ན་དགེ་བའི་བྱ་བ་མ་བྱས་ཤིང་སྡིག་པ་བྱས་པས་འཆིང་བ་མེད་ལ། དགེ་བའི་བྱ་བ་བྱས་པས་གྲོལ་བ་ཡང་མེད་དེ། དགེ་སྡིག་གི་ལས་རྩ་བྲལ་དུ་རྟོགས་པས་ལས་དེའི་བག་ཆགས་དང་བྲལ་བས་སོ།།
བཞི་པ་(ཐ་སྙད་ལ་བརྟེན་ནས་རྟོགས་སྲིད་པ་ཙམ་) ནི། ཡི་གེ་མེད་ལ་འཆད་པར་ཡོད་འདོད་པ། ། གང་ཞིག་རྣལ་འབྱོར་བརྒྱ་ལ་འགའ་ཡིས་མཚོན།། ཞེས་གསུངས་ཏེ། གནས་ལུགས་ཀྱི་དོན་ཡི་གེ་མེད་པ་ལ་ཚིག་དང་ཡི་གེའི་སྒོ་ནས་འཆད་པ་ཡོད་དོ་ཞེས་ཚིག་ལ་བརྟེན་ནས། རྟོགས་པར་འདོད་པའི་རྣལ་འབྱོར་པ་གང་ཞིག་གིས་བརྒྱ་ལམ་བརྒྱ་ལམ་ན་འགའ་ཞིག་གིས་མཚོན་ནུས་པ་སྲིད་ཙམ་ཡིན་ནོ།། གཉིས་པ་སེམས་གློད་པའི་མན་ངག་ལ་བཞི། སྤྱིར་བསྟན་པ། མཁས་རྨོངས་ཀྱི་འཆིང་གྲོལ་གྱི་ཁྱད་པར། དེ་དཔེའི་སྒོ་ནས་རྟོགས་པར་བྱ་བ།
གློད་པའི་ངོ་བོ་ལ་བལྟ་བའི་ཚུལ་ལོ། ། དང་པོ་ནི། འཇུར་བུས་བཅིངས་པའི་སེམས་འདི་ནི། ། གློད་ན་གྲོལ་བར་ཐེ་ཚོམ་མེད།། ཅེས་གསུངས་ཏེ། རྣམ་རྟོག་གི་འཇུར་བུས་བཅིངས་པའི་སེམས་དེ་ནི་ལྷོད་ཀྱིས་གློད་ན་གྲོལ་བར་ཐེ་ཚོམ་མེད་དོ། ། གློད་ན་སེམས་ཡུལ་ལ་འཕྲོས་ནས་ཡུལ་གྱི་དངོས་པོ་མི་འཆིང་ངམ་ཞེ་ན། གཉིས་པ་(མཁས་རྨོངས་ཀྱི་འཆིང་གྲོལ་གྱི་ཁྱད་པར་) ནི། དངོས་པོ་གང་གི་རྨོངས་པ་འཆིངས། ། མཁས་རྣམས་དེ་ཡིས་རྣམ་པར་གྲོལ།།
ཞེས་གསུངས་ཏེ། གཟུགས་སོགས་ལ་བདེན་པར་ཞེན་པའི་དངོས་པོ་གང་གིས་རྨོངས་པ་རྣམས་འཆིང་ཡང༌། མཁས་པ་རྣམས་ནི་བདེན་ཞེན་དེ་ཉིད་གྲོགས་སུ་ཁྱེར་ནས་ངོ་བོའི་ཐོག་ཏུ་གློད་པས་རང་བཞིན་མེད་པར་ཤེས་ནས་རྣམ་པར་གྲོལ་བར་བྱེད་དོ།། གསུམ་པ་(དེ་དཔེའི་སྒོ་ནས་རྟོགས་པར་བྱ་བ་) ནི། བཅིངས་པ་དག་ནི་ཕྱོགས་བཅུར་འགྲོ་བ་རྩོམ། ། མཐོང་བར་གྱུར་ན་མི་གཡོ་བརྟན་པར་གནས།། གོ་བཟློག་རྔ་མོ་ལྟ་བུར་བདག་གིས་རྟོགས། ། བུ་ཁྱོད་རྣམས་ཀྱང་རང་ལ་ཅེར་ཏེ་ལྟོས།། ཞེས་གསུངས་ཏེ། སེམས་བཅིངས་ནས་རྣམ་རྟོག་བཀག་པ་དག་ནི་འཕྲོས་ནས་ཕྱོགས་བཅུར་འགྲོ་བར་བརྩོམ་ཞིང༌།
གློད་ནས་འཛིན་པ་ཐོངས་པར་གྱུར་ན་གཉུག་མའི་རང་ས་ཟིན་ནས་མི་གཡོ་བར་བརྟན་པར་གནས་སོ། ། དེས་ན་གོ་ཟློག་པའི་སེམས་ནི། དཔེར་ན། རྔ་མོང་གཟུང་ན་འབྲོས་ཤིང༌། གཏང་ན་སྡོད་པ་ལྟ་བུར་བདག་གིས་རྟོགས་ཏེ། རྗེས་འཇུག་གི་བུ་ཁྱོད་རྣམས་ཀྱང་ཚུལ་དེ་ལྟ་བུས་རང་གི་སེམས་ལ་གཅེར་ཏེ་ལྟོས་དང་ངེས་པ་འདྲོངས་པར་འགྱུར་རོ།། བཞི་པ་(གློད་པའི་ངོ་བོ་ལ་བལྟ་བའི་ཚུལ་) ནི། ཀྱེ་ལགས་དབང་པོས་ལྟོས་ཤིག་དང༌། ། འདི་ལས་ངས་ནི་མ་རྟོགས་སོ།། ཞེས་གསུངས་ཏེ།
ཀྱེ་ལགས་ཞེས་བོས་ནས། དྲན་པའི་དབང་པོས་གློད་པའི་སེམས་ཀྱི་ངོ་བོ་ལ་ལྟོས་ཤིག་དང༌། ས་ར་ཧ་ངས་ནི་ཡུལ་ཡུལ་ཅན་དབྱེར་མེད་དུ་རྟོགས་པའི་ཐབས་གློད་པའི་ངོ་བོ་ལ་བལྟ་བ་འདི་ལས་ལྷག་པ་མ་མཐོང་སྟེ། སེམས་ཉིད་གཟུགས་སོགས་སུ་མ་གྲུབ་པས་ཉམས་སུ་མྱོང་བ་ལས་གཞན་པ་གང་གིས་ཀྱང་མི་རྟོགས་པས་སོ།། གསུམ་པ་སེམས་ཐག་བཅད་པའི་མན་ངག་ནི། ལས་ཟིན་པ་ཡི་སྐྱེས་བུ་ཡི། ། དྲུང་དུ་སེམས་ཐག་གཅད་པར་བྱོས།། ཞེས་གསུངས་ཏེ། དེ་ལྟར་ཞི་ལྷག་གི་མན་ངག་ཉམས་སུ་བླངས་ནས་བླ་མ་གང་གི་དྲུང་དུ་སེམས་ཐག་ཇི་ལྟར་གཅོད་ཅེ་ན། རང་ཉིད་ཀྱིས་ཉམས་སུ་བླངས་ནས་རྟོགས་པ་ཤར་ཏེ།
མཉམ་རྗེས་མེད་པར་བརྟན་པ་ཐོབ་པའི་བླ་མ་དེ་ནི་ལས་ཟིན་པའི་སྐྱེས་བུ་ཡིན་ཏེ། བླ་མ་དེ་ལྟ་བུའི་དྲུང་དུ་བདག་ཉིད་ཀྱང་དེ་ལྟར་ཉམས་སུ་བླངས་ཏེ། སེམས་ཀྱི་སྒྲོ་འདོགས་ཐམས་ཅད་བློ་ཐག་ཆོད་ཆོད་ཀྱི་བར་དུ་བཅད་པར་བྱའོ།། དེ་ལྟར་ཕྱག་རྒྱ་ཆེན་པོ་བསྒོམ་པའི་མན་ངག་ཞི་ལྷག་གི་རིམ་པ་སྤྱིར་བསྟན་ནས། གཉིས་པ་དེའི་ཡན་ལག་ལ་གསུམ། རྩ་རླུང་ལ་མཆོག་འཛིན་སྤང་བ་དང༌། རྟོགས་ལྡན་འཆིང་བ་ལས་གྲོལ་བ། གནས་གཞན་བགྲོད་མི་དགོས་པའོ། ། དང་པོ་ལ་གཉིས། དངོས་དང༌།
དེའི་དགོས་པའོ། ། དང་པོ་ནི། གོང་དུ་རླུང་འཆིང་བའི་ཚུལ་གསུངས་པ་དེ་ལ་མཆོག་ཏུ་གཟུང་ནས་རྩ་རླུང་གི་རྣལ་འབྱོར་ལྷུར་ལེན་ན་དེ་ཡང་བཅོས་མའི་ལམ་ཡིན་པས། བྱང་ཆུབ་ལ་ཤིན་དུ་ཉེ་བ་ནི་མ་ཡིན་ནོ་ཞེས་བསྟན་པའི་ཕྱིར། རླུང་བཅིངས་པ་ལ་རང་ཉིད་མ་སེམས་ཀྱེ།། ཤིང་གི་རྣལ་འབྱོར་སྣ་རྩེར་མ་འདུག་ཅིག། ཨེ་མ་ཧོ་མ་ཡིན་ལྷན་ཅིག་སྐྱེས་པ་མཆོག་ཆགས་བྱོས།། སྲིད་པའི་སྣ་རྩེར་འཆིང་བ་ཡང་དག་སྤང༌།། འདི་ནི་ཡིད་འདུས་པ་ལ་རླུང་གི་རླབས།། གཡོ་ཞིང་འཕྱར་ལ་ཤིན་ཏུ་མི་སྲུན་འགྱུར།།
ཞེས་གསུངས་ཏེ། རྩ་རླུང་བཅིངས་པའི་བདེ་བའི་ཏིང་ངེ་འཛིན་ལ་མཉམ་པར་བཞག་པ་ཙམ་གྱིས་རང་ཉིད་གྲོལ་བར་མ་སེམ་ཅིག་ཀྱེ་ཞེས་བོས་ནས། དེ་ཅིའི་ཕྱིར་ཞེ་ན། ཤིང་བཙན་ཐབས་སུ་བཀུག་པ་དང་འདྲ་སྟེ། རྣལ་འབྱོར་པ་ལྷན་ཅིག་སྐྱེས་པ་ལ་གནས་པར་འདོད་པས་འཁོར་ལོ་རྣམས་ཀྱི་སྣ་རྩེར་སེམས་འཆིང་བ་གཙོ་བོར་བྱས་ནས་མ་འདུག་ཅིག ། ཐབས་དེ་ཉིད་དང་བྲལ་ཙམ་ན་རྟོག་པ་སྔར་བཞིན་འཕྲོ་བར་འགྱུར་བས་སོ། ། ཨེ་མ་ཧོ་ཞེས་ངོ་མཚར་བའི་སྐད་ཀྱིས་དེ་ལ་ཁྲེལ་བ་ལྟར་སྨྲས་པ་དེ་ནི་ལམ་ཉེ་བ་མ་ཡིན་པས་ལྷན་ཅིག་སྐྱེས་པའི་ཡེ་ཤེས་མཆོག་ལ་ཆགས་པར་བྱོས་ཤིག ། དེ་ཅིའི་ཕྱིར་ཞེ་ན། སེམས་རྩ་བ་མ་ཆོད་པར་རྩ་རླུང་གི་ཉམས་ལ་ཞེན་ན་སྲིད་པའི་སྣ་རྩེ་ཁམས་གོང་མར་འཆིང་བའི་རྒྱུ་བྱེད་པས་ཞེན་པ་དེ་ནི་ཡང་དག་པར་སྤང་དགོས་སོ།། དེར་མ་ཟད།
འདི་ན་གནས་སྐབས་སུའང་གེགས་དང་བཅས་ཏེ། ཡིད་འདུས་པ་ལས་རླུང་གི་རླབས་སྐྱོད་པས་སྐྱོན་འབྱུང་བས་སོ། ། ཇི་ལྟར་འབྱུང་ན། ལུས་འཕར་བ་སོགས་གཡོ་ཞིང་འདར་བ་དང༌། ངག་འཆལ་བའི་སྨྲ་བ་མང་ལ། སེམས་རྒོད་ཅིང་ཤིན་དུ་མི་བསྲུན་པར་འགྱུར་རོ་ཞེས་སམ། ཡང་ན་རླུང་བཅིངས་པ་ལ་རང་ཉིད་ཀྱི་ཉམས་ལེན་དུ་མ་སེམས་པར་སེམས་ཀྱི་རྩ་བ་གཅོད་པའི་མི་རྟོག་པ་ཉམས་སུ་ལོང་ཞིག་ཀྱེ། དཔེར་ན། ཤིང་གཅོད་པའི་ཚེ་རྩ་བར་འདུག་ནས་གཅོད་དགོས་ཀྱི། རྩེ་མོར་འདུག་ནས་བཅད་ན་རང་ཉིད་ཀྱང་ལྷུང་བར་འགྱུར་བ་བཞིན་ནོ། །
དེས་ན་ཤིང་གཅོད་པའི་རྣལ་འབྱོར་པ་ལ་སྣ་རྩེར་མ་འདུག་ཅེས་གདམས་སོ།། ཁོ་ན་རེ། རླུང་གི་སྦྱོར་བ་ལ་བརྟེན་ནས་བདེ་གསལ་མི་རྟོག་པའི་ཉམས་ཁྱད་པར་ཅན་སྐྱེ་བ་མ་ཡིན་ནམ་ཞེ་ན། ཨེ་མ་ཧོ། གནས་ལུགས་མ་རྟོགས་པའི་ཉམས་དེ་ནི་ཡང་དག་པ་མ་ཡིན་པས་ཐར་པ་འདོད་ན་ལྷན་ཅིག་སྐྱེས་པའི་ཡེ་ཤེས་མཆོག་ལ་ཆགས་པར་བྱོས་ཤིག ། མ་རྟོགས་པའི་ཉམས་ཀྱིས་སྲིད་པའི་སྣ་རྩེར་འཆིང་བས་དེ་ཡང་དག་པར་སྤང་དགོས་སོ། ། རླུང་སྦྱོར་ཁོ་ན་ལས་བྱུང་བའི་བདེ་གསལ་མི་རྟོག་པའི་ཉམས་དེ་ནི་མ་རྟོགས་པའི་དུས་འདི་ན་རླུང་བཙིར་བས་ཡིད་འདུས་ཏེ། རྟོག་པ་རགས་པ་འགགས་པ་ལ་མི་རྟོག་པར་གཟུང་བ་དང༌། རླུང་གིས་རླབས་གཡོ་ཞིང་འཕྱར་བའི་རྒོད་བག་ལ་བདེ་བར་གཟུང་བ་དང༌། ཤིན་ཏུ་མི་བསྲུན་པའི་མཐོང་སྣང་སྣ་ཚོགས་ལ་གསལ་སྣང་དུ་གཟུང་བས་ཁམས་གསུམ་ལས་འདའ་བར་མི་ནུས་སོ། །
དེས་ན་དེ་ལ་མཆོག་ཏུ་མ་གཟུང་ཞིག་ཅེས་ཀྱང་བཤད་དུ་རུང་ངོ༌།། གཉིས་པ་(དེའི་དགོས་པ་)ནི། ལྷན་ཅིག་སྐྱེས་པའི་རང་བཞིན་རྟོགས་གྱུར་ན། ། དེ་ཡིས་བདག་ཉིད་བརྟན་པར་གྱུར་པ་ཡིན།། ཞེས་གསུངས་ཏེ། རྩ་རླུང་སོགས་མཚན་བཅས་ལ་མ་ལྟོས་པར་སེམས་གཉུག་མར་བཞག་པས་ལྷན་ཅིག་སྐྱེས་པའི་རང་བཞིན་དེ་རྟོགས་པར་གྱུར་པ་ན།

རྟོགས་པ་དེ་ཡིས་བདག་གཞན་བདེན་མེད་དུ་མཉམ་པ་གཉུག་མའི་རང་ས་ཟིན་ཏེ། འཕོ་འགྱུར་མེད་པས་བདག་ཉིད་བྱང་ཆུབ་ལས་མི་གཡོ་བར་བརྟན་པར་འགྱུར་བ་ཡིན་ནོ།། གཉིས་པ་རྟོགས་ལྡན་འཆིང་བ་ལས་གྲོལ་བར་བསྟན་པ་ལ་གཉིས། ལུས་ཀྱི་འཆིང་བ་ཆད་པ་དང༌། ཡིད་ཀྱི་འཆིང་བ་ཆད་པའོ། ། དང་པོ་ནི། གང་ཚེ་ཡིད་ནི་ཉེ་བར་འགགས་གྱུར་ན། ། ལུས་ཀྱི་འཆིང་བ་རྣམ་པར་ཆད་པར་འགྱུར།། ཞེས་གསུངས་ཏེ། གང་གི་ཚེ་ཡིད་འགྱུ་བ་དང་རྟོག་པ་འཕྲོ་བ་ནི། ཉེ་བར་འགགས་ཤིང་དབྱིངས་སུ་ཐིམ་པར་གྱུར་ན།
ཕྱིའི་རྟགས་ལུས་ཡོད་དུ་མི་ཚོར། ནང་གི་རྟགས་དབུགས་རྒྱུ་བ་མི་ཚོར། གསང་བའི་རྟགས་སེམས་སྤྲོས་བྲལ་དུ་གྱུར་ཏེ། ལུས་ཀྱི་ཕྱི་ནང་གི་འཆིང་བ་ཐམས་ཅད་རྣམ་པར་ཆད་པར་འགྱུར་བས་ཕྱིས་རྣམ་སྨིན་གྱི་ལུས་མི་ལེན་ནོ།། གཉིས་པ་(ཡིད་ཀྱི་འཆིང་བ་ཆད་པ་)ནི། གང་ཚེ་ལྷན་ཅིག་སྐྱེས་དང་རོ་མཉམ་པ། ། དེ་ཚེ་དམན་པའི་རིགས་དང་བྲམ་ཟེ་མེད།། ཅེས་གསུངས་ཏེ། གང་གི་ཚེ་ཆོས་ཐམས་ཅད་ལྷན་ཅིག་སྐྱེས་པའི་ཡེ་ཤེས་དང་རོ་མཉམ་པར་རྟོགས་པ་དེའི་ཚེ་དམན་པ་གདོལ་པའི་རིགས་དང༌། གཙང་བ་བྲམ་ཟེའི་རིགས་ལ་སོགས་པའི་བྱེ་བྲག་བཟང་ངན་དུ་འཛིན་པ་མེད་དེ།
ཆོས་ཐམས་ཅད་མཉམ་པ་ཉིད་དུ་རྟོགས་པས་སོ། ། དེས་ན་ཡིད་ཀྱི་འཆིང་བ་མཚན་འཛིན་བག་ཆགས་དང་བཅས་པ་རྒྱུན་ཆད་པས་སླར་གཟུང་འཛིན་གྱི་རྟོག་པ་སྐྱེ་མི་སྲིད་དོ།། པར་ཕུ་པས་ནི། འདི་ན་ཟླ་བའི་རྒྱ་མཚོ་ཞེས་སོགས་ཚིགས་བཅད་གཅིག་ཀྱང་འདི་དང་སྦྱར་ནས་ཆོས་ཐམས་ཅད་ལྷན་ཅིག་སྐྱེས་པ་དང་རོ་གཅིག་ཏུ་རྟོགས་པ་ན་རིགས་བཟང་ངན་ལ་སོགས་པའི་དབྱེ་བ་མེད་དེ། དཔེར་ན། ཟླ་བའི་རྒྱ་མཚོ་ལ་སོགས་པའི་ཆུ་ཐམས་ཅད་གཤེར་བའི་རང་བཞིན་དུ་རོ་གཅིག་པའམ། ཆུ་དེ་རྣམས་རྒྱ་མཚོ་ཆེན་པོར་འདྲེས་པ་ན་ཐ་དད་མེད་པ་བཞིན་ནོ། ། དེ་ཡང་སྔར། ཆུ་ལ་ཆུ་བཞག་བཞིན་དུ་ཤེས་པར་བྱོས། ། ཞེས་བཤད་པ་ལྟར་རོ། །
ཞེས་བཞེད་དོ།། གསུམ་པ་གནས་གཞན་བགྲོད་མི་དགོས་པ་ལ་གསུམ། མུ་སྟེགས་པའི་གནས་ནས་དངོས་གྲུབ་མི་རྙེད་པ། ནང་པའི་གནས་ནས་དངོས་གྲུབ་མི་རྙེད་པ། ལུས་ཀྱི་གནས་ཉིད་མཆོག་ཏུ་བསྟན་པའོ། ། དང་པོ་ནི། འདི་ནི་ཟླ་བ་རྒྱ་མཚོ་ཉིད་དང་ནི། ། འདི་ནི་གངྒཱའི་རྒྱ་མཚོ་ཉིད་དང་ནི།། བཱ་རཱ་ཎ་སཱི་པྲ་ཡ་གྷ་ཡ་ཏི། ། འདི་ནི་ཟླ་བ་གསལ་བྱེད་ཉིད།།
ཅེས་གསུངས་ཏེ། འཛམ་བུའི་གླིང་འདིའི་ནུབ་ཕྱོགས་ན་ཟླ་བའི་རྒྱ་མཚོ་ཞེས་བྱ་བ་ཡོད་དེ། དེ་ཡང་ཟླ་བ་ཉ་བའི་ནུབ་མོ་མཚོ་དེའི་ཆུ་དང་ཟླ་བའི་འོད་ཟེར་འདྲེས་ཏེ། ཆུ་ཐམས་ཅད་དཀར་མེར་གྱིས་འགྲོ་བས་ཆུའི་མདོག་ཟླ་བ་འདྲ་བ་ལས་ཟླ་བའི་རྒྱ་མཚོ་ཟེར་རོ། ། སྔོན་རྒྱལ་པོ་སྐྱ་སེང་གི་བུ་རྣམས་མཚོ་དེར་ལྕེབས་པས་ལྷར་སྐྱེས་སོ་ཞེས་པའི་གཏམ་ཙམ་ལ་བདེན་པར་ཞེན་ནས་མུ་སྟེགས་རྣམས་ད་ལྟའང་ཟླ་བ་ཉ་བའི་ཚེ་ལྕེབ་པ་དང༌། ཁྲུས་བྱས་པས་གྲོལ་བར་འདོད་པ་ཉིད་དང་ནི། གཞན་ཡང་གླིང་འདི་ན་གང་གཱའི་རྒྱ་མཚོ་སྟེ་ཆུ་བོ་གང་གཱ་ནི་བསྟི་གནས་སོ་ཞེས་ཆུ་དེར་ལྕེབས་པ་དང༌། ཁྲུས་བྱས་པས་གྲོལ་བར་འདོད་པ་ཉིད་དང་ནི། གྲོང་ཁྱེར་ཝཱ་རཱ་ཎ་སི་དང༌། གྲོང་ཁྱེར་པྲཱ་ཡ་ཞེས་པའི་བར་ན་ཆུ་བོ་གང་གཱ་དང་ཡ་མུཉ་ན་འདྲེས་ཤིང་འབབ་པས།
ཆུ་དེས་གཙང་མི་གཙང་ཐམས་ཅད་འཁྱེར་བས་ཡོན་ཏན་ཅན་གྱི་ཆུ་ཡིན་ཞེས་དེར་ལྕེབས་པ་དང༌། ཁྲུས་བྱས་པས་གྲོལ་བར་འདོད་པ་དང༌། ཡུལ་ག་ཡ་ཏི་ཞེས་པ་རྡོ་རྗེ་གདན་དང་ཉེ་བ་ན་ལྷ་རྟེན་ཡོད་པའི་གནས་དེ་ལ་མཆོད་པ་དང༌། དེར་དཀའ་ཐུབ་བསྒྲུབས་པས་གྲོལ་བར་འདོད་པ་སྟེ། དེ་རྣམས་ཀྱིས་གྲོལ་བར་མི་འགྱུར་རོ། ། ཅིའི་ཕྱིར་ཞེ་ན། ཟླ་བ་ཉ་བའི་ནུབ་མོ་ཆུ་དཀར་པོར་སྣང་བ་འདི་ནི། ཟླ་བ་ཤར་བའི་འོད་ཀྱིས་མདངས་གསལ་བར་བྱེད་པ་ཙམ་ཉིད་ཡིན་གྱི། ཆུ་ལ་ལྕེབས་པ་ལ་ཡོན་ཏན་ཅི་ཡང་མེད་པས་སོ།། གཉིས་པ་(ནང་པའི་གནས་ནས་དངོས་གྲུབ་མི་རྙེད་པ་) ནི།
ཞིང་ཀུན་གནས་དང་ཉེ་བའི་གནས་སོགས་པར། ། ཕྱིན་ཏེ་བལྟས་པའི་རྟོགས་པ་གང་སྨྲ་བ།། ཞེས་གསུངས་ཏེ། ནང་པ་ཁ་ཅིག་གནས་དང༌། ཉེ་བའི་གནས་དང༌། ཉེ་བའི་ཞིང་ཀུན་དང༌། སོགས་པས་ཚནྡྷོ་དང༌། ཉེ་བའི་ཚནྡྷོ་ཧ་སོགས་ཡུལ་ཉི་ཤུ་རྩ་བཞིར་ཕྱིན་ཏེ་བལྟས་པས་རྟོགས་ཤིང་གྲོལ་བར་གང་སྨྲ་བ་དེས་ཀྱང་གནས་ལུགས་མཐོང་བར་མི་འགྱུར་རོ།། གསུམ་པ་(ལུས་ཀྱི་གནས་ཉིད་མཆོག་ཏུ་བསྟན་པ་) ལ་གཉིས། སྤྱིར་བསྟན་པ་དང༌།
ལུས་ཀྱི་གནས་ཁྱད་པར་ཅན་བཤད་པའོ། ། དང་པོ་ནི། ལུས་དང་འདྲ་བའི་མུ་གནས་གཞན་ན་མེད། ། དགེ་བ་ང་ཡིས་ངེས་པར་ཡང་དག་མཐོང༌།། ཞེས་གསུངས་ཏེ། དེ་ལྟ་བས་ན་ལུས་ཕུང་ཁམས་སྐྱེ་མཆེད་ལྷའི་རྣམ་པ་ཅན་འདི་དང་འདྲ་བའི་མུ་གནས་ཏེ། ཕྱིའི་གནས་གཞན་ན་མེད་པས་དེ་རྣམས་ལ་ཞེན་པ་ཐོང་དང༌། ལུས་འདི་ཉིད་བསྟེན་པས་གཞན་དུ་བགྲོད་མི་དགོས་པར་གཉུག་མ་དོན་དམ་པའི་དགེ་བའི་གནས་ལུགས་ང་ཡིས་ངེས་པར་ཡང་དག་པར་མཐོང་བ་ཡིན་ནོ།། གཉིས་པ་(ལུས་ཀྱི་གནས་ཁྱད་པར་ཅན་བཤད་པ་)ནི། འདབ་ལྡན་པདྨའི་སྡོང་པོ་གེ་སར་གྱི་དབུས་ན། །
ཤིན་ཏུ་ཕྲ་བའི་རྣལ་མ་དྲི་དང་ཁ་དོག་ལྡན།། བྱེ་བྲག་འོངས་ཤིང་རྨོངས་པ་མྱ་ངན་གྱིས། ། གདུངས་པའི་འབྲས་བུ་མེད་པར་མ་བྱེད་ཅིག། ཅེས་གསུངས་ཏེ། ཕྱི་ལྟར་དུ་བཤད་ན། ལུས་ཀྱི་གནས་ཁྱད་པར་ཅན་ནི། དྭངས་མ་ལྔ་འདུས་པའི་རྩ་དབུ་མ་སྟེ། རྩའི་འཁོར་ལོ་པདྨའི་འདབ་མ་དང་འདྲ་བ་དེ་དང་ལྡན་པའི་རྩ་དབུ་མ་ནི་པདྨའི་སྡོང་པོ་ལྟ་བུ་ཡིན་ལ། དེ་ཡང་རྩ་ཕྲན་གེ་སར་ལྟ་བུའི་དབུས་ན་གནས་ཤིང༌། ཕྲ་བ་དོན་དམ་གྱི་ཐིག་ལེ་དཀར་དམར་གཉིས་དང༌།
ཤིན་ཏུ་ཕྲ་བའི་ཡེ་ཤེས་ཐིག་ལེ་གཞོམ་མེད་ཀྱི་རླུང་དང་དབྱེར་མེད་དུ་གནས་པ་ནི་མ་བཅོས་པའི་དོན་གྱིས་ན་རྣལ་མ་ཡིན་ལ། བདེ་བ་ཆེན་པོའི་དྲི་དང༌། ཡིད་དུ་འོང་བའི་ཁ་དོག་དང་ལྡན་པ་ཞིག་ལུས་ཀྱི་དབུས་ན་ཡོད་ཀྱི། དེ་ལ་གནད་དུ་བསྣུན་ཤེས་ན་ཡུལ་གཞན་དུ་བགྲོད་མི་དགོས་སོ། ། དེ་ལས་ཉམས་སུ་མྱོང་བ་བདེ་བའི་བྱེ་བྲག་དུ་མ་འོངས་ཤིང༌། རྒྱུད་ལ་སྐྱེས་པ་ན་གནས་ལུགས་ལ་རྨོངས་པ་རྣམས་ནི་དེ་ལ་ཞེན་པ་དང་དེ་ཤོར་གྱི་དྭོགས་པའི་མྱ་ངན་གྱིས་གདུང་བར་བྱེད་མོད། གནས་སྐབས་ཀྱི་གདུང་བ་དེས་མཐར་ཐུག་གི་འབྲས་བུ་བྱང་ཆུབ་མེད་པར་མ་བྱེད་ཅིག ། ཅེས་པའམ། ནང་ལྟར་དུ་བཤད་ན། དགའ་བ་བཞིའི་འདབ་མ་དང་ལྡན་པའི་ལྷན་སྐྱེས་ཀྱི་པདྨའི་སྡོང་པོ་ཡུལ་སྣང་གི་གེ་སར་གྱི་དབུས་ན་གནས་པའི་དེ་ཁོ་ན་ཉིད་དེ་ནི་ཁ་ཕྱི་ལྟའི་བློས་མི་རྟོགས་པས་ཤིན་དུ་ཕྲ་བ།
མ་བཅོས་པས་རྣལ་མ། རང་གཞན་ཚིམ་པར་བྱེད་པས་དྲི་དང༌། ཁ་དོག་དང་ལྡན་པ་སྟེ། དེ་ནི་ཡིད་ལ་མི་བྱེད་ཅིང་མ་བཅོས་པས་ཉམས་སུ་མྱོང་བར་བྱ་བ་ཡིན་གྱི། བཟང་ངན་དང༌། བླང་དོར་དུ་རྟོག་པའི་བྱེ་བྲག་ལས་འོངས་ཤིང༌། རེ་དྭོགས་ཀྱི་གདུང་བས་བཅོས་ཤིང་བསླད་ན་གནས་ལུགས་དེ་མི་མཐོང་བས་འབྲས་བུ་མེད་པར་མ་བྱེད་ཅིག ། ཅེས་སམ། གསང་བ་ལྟར་དུ་བཤད་ན། གནས་ལུགས་ཀྱི་དོན་བློས་དཔག་དཀའ་བས་ཤིན་ཏུ་ཕྲ་བ།
མ་བཅོས་པའི་ངོ་བོ་ཉིད་ཡིན་པས་རྣལ་མ། རང་ཚིམ་པར་བྱེད་པས་དྲི་དང་ལྡན། གཞན་ཚིམ་པར་བྱེད་པས་ཁ་དོག་དང་ལྡན་པའི་ཆོས་བཞི་ལྡན་དེ་གང་དུ་རྟོགས་ཤེ་ན། དྲན་པ། དྲན་མེད། སྐྱེ་མེད། བློ་འདས་ཏེ། བརྡ་བཞིའི་འདབ་དང་ལྡན་པའི་ཆོས་ཉིད་དེ་བཞིན་ཉིད་ཀྱི་པདྨའི་སྡོང་བུ་ངོ་སྤྲོད་པའི་མན་ངག་བསམ་གྱིས་མི་ཁྱབ་པའི་གེ་སར་གྱི་དབུས་སུ་རང་རིག་པའི་ཚུལ་གྱིས་རྟོགས་པར་འགྱུར་རོ། ། དེས་ན་ཕྱི་རོལ་གྱི་ཡུལ་ལ་བྱེ་བྲག་ཐ་དད་དུ་རྟོག་པ་ལས་འོངས་ཤིང་ཞེན་པས་རྒྱུད་རྨོངས་པ་རྣམས་འཁོར་བ་སྤོངས་སུ་རེ་བ་དང༌། མྱང་འདས་ཐོབ་ཏུ་རེ་བའི་མྱ་ངན་གྱི་གདུང་བས་གནས་ལུགས་རྟོགས་པའི་འབྲས་བུ་མེད་པར་མ་བྱེད་ཅིག །
ཅེས་པ་ས་ར་ཧས་གདུལ་བྱ་ལ་གདམས་པའོ།། གཉིས་པ་རྟོགས་པར་བྱེད་པ་ལྟ་བའི་མན་ངག་ལ་གཉིས། གོལ་ས་བཅད་པ་དང༌། རྟོགས་པ་དངོས་སོ། ། དང་པོ་ལ་གསུམ། ཉོན་མོངས་ཀྱི་འཆིང་བ་གཅོད་པ་དང༌། ཚིག་གི་འཆིང་བ་གཅོད་པ། བསམ་གཏན་གྱི་འཆིང་བ་གཅོད་པའོ། ། དང་པོ་ལ་གཉིས། འཆིང་བྱེད་ཀྱི་ཉོན་མོངས་ངོས་བཟུང་བ་དང༌།
དེ་བཅད་པའོ། ། དང་པོ་ནི། གང་དུ་ཚངས་པ་ཁྱབ་འཇུག་མིག་གསུམ་དང༌། ། འཇིག་རྟེན་མ་ལུས་ཐམས་ཅད་གཞིར་གྱུར་པ།། ཞེས་གསུངས་ཏེ། ཡི་གེའི་དོན་དུ་བཤད་ན། མུ་སྟེགས་ཀྱི་ལུགས་གང་དུ་ཚངས་པ་དང༌། ཁྱབ་འཇུག་དང༌། དྲག་པོ་མིག་གསུམ་པ་སྟེ་ལྷ་དེ་གསུམ་ཅི་རིགས་པ་འཇིག་རྟེན་ཐམས་ཅད་ཀྱི་གཞིར་གྱུར་པར་འདོད་དེ། འཇིག་རྟེན་ཐམས་ཅད་ནི་དེ་དག་གིས་བྱས་པར་འདོད་པས་སོ།།
སྦས་དོན་གྱི་ཚུལ་དུ་བཤད་ན། གནས་ལུགས་གཏན་ལ་འབེབས་པའི་སྐབས་གང་དུ་ཚངས་པ་ནི་གཏི་མུག་གོ ། ཁྱབ་འཇུག་ནི་ཞེ་སྡང་ངོ༌། ། མིག་གསུམ་པ་སྟེ་དྲག་པོ་ནི་འདོད་ཆགས་སོ། ། དེ་ལྟར་དུག་གསུམ་ནི་འཇིག་རྟེན་འཁོར་བའི་ཆོས་མ་ལུས་པའི་གཞིར་གྱུར་པ་ཡིན་ཏེ། དེ་གསུམ་ཅི་རིགས་པས་ལས་བསགས་ནས་འཁོར་བར་འཆིང་བས་སོ།། གཉིས་པ་དེ་བཅད་པ་ནི། རིགས་མེད་དེ་ལ་མཆོད་ན་ལས་ཀྱི་ཡང༌། ། མཐའ་ཡི་ཚོགས་ནི་ཡང་དག་ཟད་པར་འགྱུར།། ཞེས་གསུངས་ཏེ།
ཕྱི་རོལ་པ་འགའ་ཞིག་ལྷ་དེ་གསུམ་ལ་བཟང་ངན་དུ་མ་གཟུང་བར་དབྱེར་མེད་དུ་མཆོད་པ་བྱས་ན་གྲོལ་བ་ཐོབ་པར་འདོད་ཀྱང༌། འདིར་ནི་གཉུག་མའི་ལམ་གྱིས་འཁོར་བ་རྩད་ནས་གཅོད་པ་ལ་དགོངས་པ་ཡིན་པས། དུག་གསུམ་རིགས་ཐ་དད་མེད་པ་ཆོས་ཉིད་དེ་བཞིན་ཉིད་དུ་རོ་གཅིག་པ་གཞི་ལ་བཞུགས་པའི་རྡོ་རྗེ་འཆང་དེ་ལ་མཆོད་བྱ། མཆོད་བྱེད། གཉིས་སུ་མེད་པ་དེ་ཁོ་ན་ཉིད་ཀྱི་མཆོད་པ་མཉམ་རྗེས་སུ་ཕུལ་ན། ཚེ་རབས་ཐོག་མ་མེད་པ་ནས་བསགས་པའི་ལས་ཀྱི་མཐའི་ཚོགས་ནི་རྟོགས་པའི་སྐད་ཅིག་མ་དེ་ཉིད་ལ་ཡང་དག་པར་ཟད་པར་འགྱུར་རོ།། གཉིས་པ་ཚིག་གི་འཆིང་བ་གཅོད་ཚུལ་ལ་གཉིས། ཚིག་ལ་ཞེན་ན་དོན་མི་མཐོང་བ་དང༌། གནས་ལུགས་ཚིག་གིས་མི་མཚོན་པའོ། ། དང་པོ་ནི།
ཀྱེ་ཧོ་བུ་ཉོན་རྩོད་པའི་རོ་ནི་དགའ་བས་ཡང་དག་གནས་ཤེས་པ།། འགྲོ་བ་འཆད་ཅིང་འདོན་ལ་སོགས་པས་དེ་ནི་ཤེས་པར་ནུས་མ་ཡིན།། ཞེས་གསུངས་ཏེ། ཀྱེ་ཧོ་བུ་ཉོན་ཞེས་སློབ་མ་ལ་བོས་ནས། རྒོལ་བ་དང༌། ཕྱིར་རྒོལ་བ་ཕྱོགས་སོ་སོར་གཟུང་ནས་རྩོད་པའི་ཚེ། སྐྱོན་དང་བྲལ་བའི་གྲུབ་པའི་མཐའ་དེ་ནི་སངས་རྒྱས་ཀྱི་དགོངས་པའོ་ཞེས་རྩོད་པའི་རོ་ལ་ནི་ཞེན་ཅིང་ཆགས་ནས་དེ་ལ་དགའ་བས་དགྲ་ལ་སྤང་བླང་དུ་རྟོག་པ་ཡང་དག་པའི་དོན་དུ་གནས་པར་ཤེས་ནས། ཕྱི་ནང་གི་འགྲོ་བ་སྟེ་བརྟན་གཡོའི་མཚན་ཉིད་ཅན་གྱི་ཤེས་བྱ་ཐམས་ཅད་ཀྱི་རང་གི་མཚན་ཉིད་ཀློག་པའི་ཚུལ་དུ་འཆད་ཅིང༌། སྤྱིའི་མཚན་ཉིད་ཁ་ཏོན་དུ་འདོན་པ་དང༌། ལ་སོགས་པས་སྒྲ་དང་མཚན་མར་ཞེན་ནས་ཇི་ལྟར་གཏན་ལ་ཕབ་ཀྱང་གནས་ལུགས་ཀྱི་དོན་དེ་ནི་ཤེས་པར་ནུས་པ་མ་ཡིན་ནོ།།
གཉིས་པ་(གནས་ལུགས་ཚིག་གིས་མི་མཚོན་པ་)ནི། ཀྱེ་ཧོ་བུ་ཉོན་དེ་ཉིད་སྣ་ཚོགས་ཀྱིས། ། རོ་འདི་བསྟན་པར་ནུས་པ་མ་ཡིན་ཏེ།། བདེ་བའི་གནས་མཆོག་རྟོག་སྤངས་ཏེ། ། འགྲོ་བ་ཉེ་བར་སྐྱེ་བ་ཉིད་བཞིན་ནོ།། ཞེས་གསུངས་ཏེ། ཀྱེ་ཧོ་བུ་ཉོན་ཞེས་ཡང་བོས་ནས། ཚིག་དང༌། ཐ་སྙད་དང༌། བརྡ་ལ་སོགས་པ་དེ་ཉིད་སྣ་ཚོགས་ཀྱིས་ལྷན་ཅིག་སྐྱེས་པའི་རོ་འདིས་མཚོན་ནས་བསྟན་པར་ནུས་པ་མ་ཡིན་ཏེ།
ཚིག་དང་ཐ་སྙད་སོགས་ནི་རྟོག་དཔྱོད་ལ་བརྟེན་པ་ཡིན་ལ། བདེ་བ་ཆེན་པོ་ལ་གནས་པའི་མཆོག་ལྷན་སྐྱེས་དེ་ནི་རྟོག་པ་སྤངས་པ་ཡིན་ཏེའོ། ། དཔེར་ན། འགྲོ་བ་སེམས་ཅན་རྣམས་ཀྱི་བློ་ལ་རྟོག་པ་འབའ་ཞིག་ཉེ་བར་སྐྱེ་བ་ཡིན་ལ། ཉིད་ཅེས་པས་འཕངས་པ་མི་འགྲོ་བ་སངས་རྒྱས་ལ་ནི་རྟོག་བྱ་རྟོག་བྱེད་དང་བྲལ་བ་བཞིན་ནོ།། གསུམ་པ་བསམ་གཏན་གྱི་འཆིང་བ་གཅོད་པ་ནི། བློ་ནི་རྣམ་འགགས་ཡིད་ནི་ཕམ་གྱུར་པ།། གང་དུ་མངོན་པའི་ང་རྒྱལ་ཆད་པའོ།། དེ་ཉིད་སྒྱུ་མའི་རང་བཞིན་མཆོག་ཏུ་རྟོགས་པ་སྟེ།། དེ་ལ་བསམ་གཏན་འཆིང་བ་དེས་ནི་ཅི་བྱར་ཡོད།།
ཅེས་གསུངས་ཏེ། གནས་ལུགས་མངོན་དུ་གྱུར་པའི་ཚེ། འཁྲུལ་རྟོག་གི་བློ་ནི་རྣམ་པར་འགགས་ཤིང༌། ཉོན་མོངས་པ་ཅན་གྱི་ཡིད་ནི་ཕམ་པར་གྱུར་ནས་དེ་ཁོ་ན་ཉིད་ལ་གནས་པའི་དུས་གང་དུ་ཆོས་ཀྱི་མངོན་པའི་ང་རྒྱལ་རྩད་ནས་ཆད་ཅིང༌། བློ་ལ་སོགས་པའི་ཡུལ་དུ་གྱུར་པ་དེ་ཉིད་སྒྱུ་མ་ལྟ་བུའི་རང་བཞིན་མཆོག་ཏུ་རྟོགས་པ་སྟེ། རྟོགས་པ་དེ་ལྟ་བུ་དང་ལྡན་པ་ལ་བསམ་གཏན་གྱི་འཆིང་བ་དེས་ནི་ཅི་ཞིག་བྱར་ཡོད་དེ་དོན་མེད་དོ།། གཉིས་པ་རྟོགས་པ་དངོས་ལ་གཉིས། བླ་མ་ལ་བརྟེན་ནས་གནས་ལུགས་རྟོགས་པ་དང༌། སེམས་ངོ་མཐོང་ན་ཐམས་ཅད་དོན་ལས་མ་འདས་པར་བསྟན་པའོ། ། དང་པོ་ནི།
དངོས་པོར་སྐྱེ་བ་མཁའ་ལྟར་རབ་ཞི་ན། ། དངོས་པོ་རྣམ་སྤངས་ཕྱི་ནས་ཅི་ཞིག་སྐྱེ།། གདོད་ནས་སྐྱེ་མེད་རང་བཞིན་ཡིན་པ་ལ། ། དེ་རིང་དཔལ་ལྡན་བླ་མ་བསྟན་པས་རྟོགས།། ཞེས་གསུངས་ཏེ། གཟུགས་སོགས་དངོས་པོ་དང་མཚན་མར་སྐྱེ་བ་འདི་དག་ལྷན་ཅིག་སྐྱེས་པའི་ངང་དུ་ནམ་མཁའ་ལ་སྤྲིན་ཡལ་བ་ལྟར་རབ་ཏུ་ཞི་བ་ཡིན་ན། མཚན་འཛིན་གྱི་དངོས་པོ་ས་བོན་དང་བཅས་པ་རྣམ་པར་སྤངས་པས་ཕྱི་ནས་གཟུང་འཛིན་ཅི་ཞིག་སྐྱེ་སྟེ། ཚོགས་དྲུག་གི་ཡུལ་ཐམས་ཅད་སྐྱེ་བ་མེད་པ་ཡིན་ནོ།། འོ་ན་དངོས་པོ་རྣམ་པར་སྤངས་ཏེ་སྐྱེ་བ་མེད་པ་འདི་ནམ་གྱི་ཚེ་ནས་བྱུང་ཞེ་ན། ཡེ་གདོད་མ་ནས་སྐྱེ་བ་མེད་པའི་རང་བཞིན་ཡིན་པ་ལ་སྔར་ཡིན་པར་མ་ཤེས་ཀྱང༌།
དེ་རིང་དཔལ་ལྡན་བླ་མས་བསྟན་པ་ལ་བརྟེན་ནས་རྟོགས་པ་གློ་བུར་དུ་སྐྱེས་པའོ། ། དེས་ན་ཚུལ་འདི་ནི་ལམ་གྱི་གཞི་མ་ལྟ་བུར་བསྐྱོང་བར་བྱའོ།། གཉིས་པ་(སེམས་ངོ་མཐོང་ན་ཐམས་ཅད་དོན་ལས་མ་འདས་པར་བསྟན་པ་) ནི། མཐོང་དང་ཐོས་དང་རེག་དང་དྲན་པ་དང༌། ། ཟ་སྣོམ་འཁྱམ་དང་འགྲོ་དང་འདུག་པ་དང༌།། ཅལ་ཅོལ་གཏམ་དང་ལན་སྨྲ་གྱུར་པ་ལ། ། སེམས་སོ་ཤེས་ན་གཅིག་གི་རྣམ་པ་ལས་མི་བསྐྱོད།། ཅེས་གསུངས་ཏེ། གནས་ལུགས་རྟོགས་པའི་རྣལ་འབྱོར་པས་གཟུགས་མཐོང་བ་དང༌། སྒྲ་ཐོས་པ་དང༌།
ལུས་ཀྱིས་རེག་པ་དང༌། ཡིད་ཀྱིས་དྲན་པ་དང༌། ཟས་ཟ་བ་དང༌། དྲི་སྣོམ་པ་ དང༌། འཁྱམ་པ་དང༌། འགྲོ་བ་དང༌། འདུག་པ་དང༌། ངག་ཅལ་ཅོལ་གྱི་གཏམ་གླེང་བ་དང༌། དོན་མཐུན་གྱི་ལན་སྨྲ་བར་གྱུར་པ་ལ་སྒྱུ་མ་ལྟ་བུའི་ཏིང་ངེ་འཛིན་གྱིས་ཐམས་ཅད་སེམས་སུ་ཤེས་ན་ཚོགས་དྲུག་གི་རྟོག་པ་ཅི་ཙམ་སྐྱེས་ཀྱང་སེམས་ཉིད་གཅིག་པུའི་རྣམ་འགྱུར་དུ་ཤེས་ནས་མཉམ་བཞག་ལས་མི་བསྐྱོད་པ་ཡིན་ནོ།། གསུམ་པ་ལྟ་སྒོམ་གཉིས་མེད་ཟུང་འཇུག་གི་མན་ངག་ལ་གཉིས།
རྒྱས་པར་བཤད་པ་དང༌། བསྡུས་ཏེ་བསྟན་པའོ། ། དང་པོ་ལ་ལྔ། བདག་རྐྱེན་བླ་མ་ལ་ལྟོས་པར་བསྟན་པ། ལྟ་སྒོམ་སྤྱོད་འབྲས་ཀྱི་རྣམ་བཞག་དངོས། དེ་མ་ཐག་རྐྱེན་ཡུལ་ལ་ཞེན་པ་སྤང་བ། དམིགས་རྐྱེན་གྲུབ་མཐའི་ཁྱད་པར་བསྟན་པ། ལམ་དང་འབྲས་བུའི་རྣམ་གཞག་བྱེ་བྲག་ཏུ་བཤད་པའོ། ། དང་པོ་ལ་གཉིས། བླ་མ་ལ་མ་བསྟེན་པའི་ཉེས་དམིགས་དང༌།
བསྟེན་པའི་དགོས་པའོ། ། དང་པོ་ནི། གང་ཞིག་བླ་མའི་མན་ངག་བདུད་རྩིའི་ཆུ། ། གདུང་སེལ་བསིལ་བ་ངོམས་པར་མི་འཐུང་བར།། དེ་ནི་བསྟན་བཅོས་དོན་མང་མྱ་ངམ་གྱི། ། ཐང་ལ་སྐོམ་པས་གདུངས་ཏེ་འཆི་བར་ཟད།། ཅེས་གསུངས་ཏེ། རྣལ་འབྱོར་པ་གང་ཞིག་བླ་མ་རྟོགས་ལྡན་གྱིས་སེམས་སྐྱེ་མེད་དུ་ངོ་སྤྲད་པའི་མན་ངག་དུག་གསུམ་གསོ་བས་བདུད་རྩིའི་ཆུ་འཁོར་བའི་ཚ་གདུང་སེལ་ཞིང་བསིལ་བ་དེ་ཉིད་ངོམས་པར་མི་འཐུང་བར་ཚིག་ལ་ཞེན་པ་དེ་ནི་སྒྲ་ཚད་སོགས་ཐ་སྙད་ཀྱི་བསྟན་བཅོས་དོན་དང་བརྗོད་བྱ་མང་པོ་རྣམས་བསླབས་ཀྱང་གནས་ལུགས་མཐོང་བར་མི་འགྱུར་ཏེ། དེས་ན་མྱ་ངན་གྱི་ཐང་ལ་མི་ཞིག་བཏུང་དུ་རུང་བའི་ཆུ་བསིལ་པོ་མི་འཐུང་བར་སྨིག་རྒྱུ་ལ་བསྙགས་པས་སྐོམ་པའི་གདུང་བས་གདུངས་ཏེ་འཆི་བ་ལྟ་བུར་ཟད་དོ།། གཉིས་པ་(བསྟེན་པའི་དགོས་པ་)ལ།
དྲི་ལན་གཉིས་ལས། དང་པོ་ནི། བླ་མས་བསྟན་པ་བརྗོད་མིན་ན། ། སློབ་མས་གོ་བ་མ་ཡིན་ཏེ།། ལྷན་ཅིག་སྐྱེས་པ་བདུད་རྩིའི་རོ། ། གང་གིས་ཇི་ལྟར་བསྟེན་པར་བྱ།། ཞེས་གསུངས་ཏེ། གོང་དུ། གཉུག་མའི་རང་བཞིན་ཚིག་གིས་མི་བརྗོད་ཀྱང༌། ། ཅེས་སོགས་གསུངས་པས།
བླ་མས་གཞན་ལ་བསྟན་པར་བྱ་བ་ཆོས་ཉིད་ཀྱི་དོན་དེ་ཚིག་ཏུ་བརྗོད་པར་བྱ་བ་མིན་ན་སློབ་མས་ཆོས་ཉིད་ཀྱི་དོན་གོ་བ་མ་ཡིན་ཏེ། དེས་ན་ལྷན་ཅིག་སྐྱེས་པ་བདུད་རྩིའི་རོ་དེ་བླ་མ་གང་གིས་ཇི་ལྟར་བསྟན་པར་བྱ་ཞེ་འདྲི་ན། གཉིས་པ་ལན་ནི། ཚད་མར་འཛིན་པའི་དབང་གིས་སུ། ། བླུན་པོས་བྱེ་བྲག་རྙེད་པ་སྟེ།། དེ་ཚེ་གདོལ་པའི་ཁྱིམ་དུ་རོལ། ། འོན་ཀྱང་དྲི་མས་མི་གོས་སོ།། ཞེས་གསུངས་ཏེ། བླ་མའི་ལམ་པ་དེས་གནས་ལུགས་རྟོགས་པའི་ཚུལ་ནི། སློབ་མ་གང་གིས་བླ་མ་སངས་རྒྱས་དངོས་སུ་མཐོང་ནས་དེ་ལ་ཚད་མར་འཛིན་པའི་དབང་གིས་སུ་ཚིག་ཏུ་བརྗོད་པ་ལ་མི་ལྟོས་པར་བླ་མའི་བྱིན་བརླབས་ཁོ་ན་ལ་བརྟེན་ནས་བླུན་པོ་སྟེ་ལས་དང་པོ་པས་ཀྱང་ལམ་དང་འབྲས་བུའི་བྱེ་བྲག་རྙེད་པ་སྟེ།
དེའི་ཚེ་དགག་སྒྲུབ་མེད་པར་གདོལ་པའི་ཁྱིམ་དུ་རོལ་བ་ལྟར་འཁོར་བའི་གནས་ན་སྤྱོད་པར་འགྱུར་ཏེ། འོན་ཀྱང་འཁོར་བ་དེའི་དྲི་མས་མི་གོས་སོ།། གཉིས་པ་ལྟ་སྒོམ་སྤྱོད་འབྲས་ཀྱི་རྣམ་གཞག་དངོས་ལ་ལྔ། འཛིན་པ་མེད་པའི་སྤྱོད་པ། བླང་དོར་མེད་པའི་སྒོམ་པ། གནས་ལུགས་རྟོགས་པའི་ལྟ་བ། སེམས་ཐག་ཆོད་པའི་སྤྱོད་པ། དགོས་འདོད་འབྱུང་བའི་འབྲས་བུའོ། །  དང་པོ་ནི། གང་ཚེ་སློང་ན་སྲང་ཁའི་ཁམ་ཕོར་གྱིས་སྤྱོད་དེ།།
བདག་ནི་རྒྱལ་པོ་ཡིན་ན་སླར་ཡང་ཅི་བྱར་ཡོད།། ཅེས་གསུངས་ཏེ། དངོས་བསྟན་ལྟར་བཤད་ན། སྤྱོད་ལམ་ཐམས་ཅད་དུ་ཞེན་འཛིན་དང་བྲལ་བར་བྱེད་དགོས་པས་གང་གི་ཚེ་གཞན་དང་མཐུན་པར་སློང་བ་པོའི་བྱ་བ་ལ་འཇུག་ན་ཟས་ཀྱི་སྣོད་ཙམ་ཡང་མི་འཛིན་པར་སྲང་ཁར་བོར་བའི་ཁམ་ཕོར་འཛིན་པའམ། ཡང་ན་ཟས་ཀྱང་མི་སློང་བར་སྲང་ཁར་བོར་བའི་ཁམ་ཕོར་རམ། ཤིང་ལོ་འབྲས་ཆན་གྱི་ལྷག་དང་བཅས་པ་དེ་ལོངས་སྤྱོད་པ་ཙམ་གྱིས་ཆོག་ཤེས་པར་བྱེད་དེ། བདག་ནི་རྒྱལ་པོ་ཡིན་ན་རྒྱལ་སྲིད་ཀྱི་སེམས་ཁྲལ་ཆེ་བས་ལོངས་སྤྱོད་དེས་ནི་སླར་ཡང་ཅི་ཞིག་བྱར་ཡོད་དེ། དོན་མེད་དོ་ཞེས་པའམ། སྦས་དོན་ལྟར་བཤད་ན། གང་གི་ཚེ་སློང་བས་ཉེ་བར་མཚོན་པ་ལུས་ངག་གི་བྱ་བ་སྤྱོད་ལམ་ལ་འཇུག་པ་ན།
སྲང་ཁར་བོར་བའི་ཁམ་ཕོར་གྱི་ཚལ་པ་བཞིན་དུ་ཞེན་པ་མེད་པར་སྤྱོད་པར་བྱ་སྟེ། བདག་གི་དོན་རྟོགས་པ་ནི་སེམས་སྐུ་གསུམ་གྱི་རྒྱལ་པོས་ཁམས་གསུམ་ལ་དབང་བསྒྱུར་བ་ཡིན་ན་ཞེན་པ་དེས་ནི་སླར་ཡང་ཅི་བྱར་ཡོད་དེ། ཞེན་པ་ཡུལ་དང་བཅས་པ་རང་བཞིན་མེད་པར་རྟོགས་པས་སོ།། གཉིས་པ་(བླང་དོར་མེད་པའི་སྒོམ་པ་)ནི། དབྱེ་བ་རྣམ་པར་སྤངས་ནས་དེ་ཉིད་གནས་པ་ལ།། རང་བཞིན་མི་གཡོ་བཏང་སྙོམས་ལྷུན་གྱིས་གྲུབ།། མྱ་ངན་འདས་པ་ལ་གནས་སྲིད་པར་མཛེས།། ནད་གཞན་དག་ལ་སྨན་གཞན་གཏང་མི་བྱ།། བསམ་དང་བསམ་བྱ་རབ་ཏུ་སྤངས་ནས་སུ།། ཇི་ལྟར་བུ་ཆུང་ཚུལ་དུ་གནས་པར་བྱ།།
ཞེས་གསུངས་ཏེ། འཁོར་བ་དང་མྱ་ངན་ལས་འདས་པའི་དབྱེ་བ་རྣམ་པར་སྤངས་ནས། སྲིད་ཞི་དབྱེར་མེད་རང་སེམས་གཉུག་མ་དེ་ཁོ་ན་ཉིད་ཀྱི་ངང་དུ་གནས་པ་ལ་ནི་ཆོས་གསུམ་དང་ལྡན་ཏེ། རང་བཞིན་གྱིས་མི་གཡོ་བའི་ཚུལ་དུ་གནས་པ་དང༌། འཁོར་འདས་ལ་བླང་དོར་དང་དགག་སྒྲུབ་མེད་པ་བཏང་སྙོམས་གྱི་ཚུལ་དུ་གནས་པ་དང༌། རྒྱུ་རྐྱེན་གྱིས་མ་སྐྱེད་པ་ལྷུན་གྱིས་གྲུབ་པའི་ཚུལ་དུ་གནས་པའོ། ། དོན་དེ་ལྟ་བུ་ལ་གནས་པའི་གང་ཟག་དེ་ནི། དུས་རྟག་ཏུ་མྱ་ངན་ལས་འདས་པའི་ཆོས་ཉིད་ལ་གནས་ཀྱང་སྨོན་ལམ་དང༌། ཐུགས་རྗེས་སྲིད་པ་ཇི་སྲིད་པར་སེམས་ཅན་གྱི་དོན་དུ་མཚན་དང་དཔེ་བྱད་ཀྱིས་རྒྱན་པའི་སྐུའི་བཀོད་པས་མཛེས་སོ། ། དེས་ན་ནད་གཞན་གཟུང་འཛིན་ཐ་དད་དུ་མངོན་པར་ཞེན་པ་དག་ལ་སྨན་གཞན་སྤང་གཉེན་ནམ་བླང་དོར་དུ་སྤྱོད་པའི་ཏིང་ངེ་འཛིན་བསྒོམ་པ་སྨན་དུ་བཏང་བར་མི་བྱའི།
སྤང་བྱ་གཟུང་འཛིན་གྱི་བསམ་པ་དང་གཉེན་པོའི་བསམ་བྱ་རབ་ཏུ་སྤངས་ནས་སུ་གཉུག་མ་ཆོས་གསུམ་ལྡན་དུ་གནས་པས་སྤྱོད་ལམ་ཡང་ཇི་ལྟར་ན་བུ་ཆུང་གི་ཚུལ་དུ་གནས་པར་བྱ་བ་སྟེ། བསྒོམ་བྱ་སྒོམ་བྱེད་དང་བྲལ་བས་བླང་དོར་དགག་སྒྲུབ་མེད་པར་ཚོགས་དྲུག་ལྷུག་པར་གནས་པའི་དོན་ནོ།། གསུམ་པ་(གནས་ལུགས་རྟོགས་པའི་ལྟ་བ་)ལ་གཉིས། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ལ་བཞི། བླ་མའི་དྲིན་ལས་ངེས་པ་རྙེད་པ་དང༌། དཔེ་དང་བྲལ་བར་རྟོགས་པ། མཚན་མ་ལས་གྲོལ་བར་རྟོགས་པ། གཉུག་མས་བཙན་ས་ཟིན་པའོ། །
དང་པོ་ནི། བླ་མའི་ལུང་ལ་བསྒྲིམས་ཏེ་རབ་འབད་ན། ། ལྷན་ཅིག་སྐྱེས་པ་འབྱུང་བར་ཐེ་ཚོམ་མེད།། ཅེས་གསུངས་ཏེ། བླ་མ་དམ་པ་ལ་དུས་རྟག་ཏུ་སངས་རྒྱས་ཀྱི་འདུ་ཤེས་བཞག་ནས་དེའི་བཀའ་ལུང་ལ་བསྒྲིམས་ཏེ། ཇི་སྐད་གསུངས་པའི་ཟུང་འཇུག་གི་ལམ་བསྒོམ་པ་ལ་རབ་ཏུ་འབད་ན་ལྷན་ཅིག་སྐྱེས་པའི་རྟོགས་པ་འབྱུང་བར་ཐེ་ཚོམ་མེད་དོ་ཞེས་དཔལ་ས་ར་ཧས་ཞལ་གྱིས་འཆེས་པ་ ཡིན་ནོ།། དེ་ཇི་ལྟར་རྟོགས་ཤེ་ན། གཉིས་པ་(དཔེ་དང་བྲལ་བར་རྟོགས་པ་)ནི། ཁ་དོག་ཡོན་ཏན་ཡི་གེ་དཔེ་བྲལ་བ།། སྨྲ་རུ་མི་བཏུབ་དེ་ནི་བདག་གིས་གྱི་ན་མཚོན།།
གཞོན་ནུ་མ་ཡི་བདེ་བ་སྙིང་ལ་ཞེན་པ་བཞིན།། དབང་ཕྱུག་དམ་པ་དེ་ནི་སུ་ལ་བསྟན་ནུས་སམ།། ཞེས་གསུངས་ཏེ། གཉུག་མའི་དོན་དེ་ཇི་ལྟར་མཚོན་སྙམ་ན། མཚོན་བྱེད་ཐམས་ཅད་དང་བྲལ་ཏེ། དཀར་པོ་ལ་སོགས་པའི་ཁ་དོག་དང་བྲལ། རྡུལ་མུན་སྙིང་སྟོབས་ཀྱི་ཡོན་ཏན་ནམ། རྟགས་དང༌། མཚན་མ་སོགས་བྱེད་པའི་ཡོན་ཏན་དང་བྲལ། མིང་དང༌།
ཚིག་དང༌། ཡི་གེ་སོགས་བརྗོད་པ་ཐམས་ཅད་དང་བྲལ། མཚོན་པར་བྱེད་པའི་དཔེ་དང་བྲལ་བས་ན། སྨྲ་རུ་མི་བཏུབ་ཅིང་མཚོན་པ་ལས་འདས་སོ། ། དངོས་སུ་མཚོན་མི་ནུས་ཀྱང་བརྡ་ཙམ་ལ་བརྟེན་ཏེ་ཅི་ནས་ཀྱང་མཚོན་པར་བྱོས་ཤིག་ཅེས་ནན་ཏན་བྱེད་ན། མཚོན་པ་ལས་འདས་ཀྱང་གནས་ལུགས་དེ་ནི་ས་ར་ཧ་བདག་གིས་གྱི་ན་ཏེ་འོལ་སྤྱི་ཙམ་དུ་མཚོན་པ་ནི། དཔེར་ན། གཞོན་ནུ་མ་ཡིས་བདེ་བ་མྱོང་བ་སྙིང་ལ་ཞེན་ནས་ཡིད་ཀྱི་ཡུལ་དུ་བདེ་བ་དང་ལྡན་ཡང་ངག་ཏུ་བརྗོད་ནས་གཞན་ལ་བསྟན་ཏུ་མེད་པ་བཞིན་ནོ། ། དེས་ན་དབང་ཕྱུག་དམ་པ་ལྷན་ཅིག་སྐྱེས་པའི་ཡེ་ཤེས་དེ་ནི་བསྒོམས་སྟོབས་ཀྱིས་རྒྱུད་ལ་བསྐྱེད་པར་བྱ་བ་ཡིན་གྱི། བཤད་ནས་གཞན་སུ་ལ་ཡང་བསྟན་ནུས་སམ་སྟེ་བསྟན་པར་བྱ་བ་ནི་མ་ཡིན་ནོ།།
གསུམ་པ་(མཚན་མ་ལས་གྲོལ་བར་རྟོགས་པ་)ནི། དངོས་དང་དངོས་མེད་ཡོངས་སུ་བཅད་པ་དང༌།། དེར་ནི་འགྲོ་བ་མ་ལུས་རབ་ཏུ་ཐིམ་པར་འགྱུར།། ཞེས་གསུངས་ཏེ། དངོས་པོ་དང༌། དངོས་མེད་དུ་འཛིན་པ་ཡོངས་སུ་བཅད་པ་སྟེ། སྣང་སྟོང་སོ་སོར་འཛིན་པའི་རྣམ་རྟོག་རྒྱུན་བཅད་ནས་འཁོར་འདས་མཉམ་ཉིད་གཉུག་མའི་ངང་དུ་གནས་པ་ན། ཕྱག་རྒྱ་ཆེན་པོའི་ཏིང་ངེ་འཛིན་གྱི་ངང་དེར་ནི་ཕྱི་ནང་གི་འགྲོ་བ་མ་ལུས་པ་རབ་ཏུ་ཐིམ་ཞིང་བདག་ཏུ་རྟོག་པ་ཞི་བར་འགྱུར་ཏེ། གཉུག་མའི་དབྱིངས་དེ་ནི་ཆོས་ཐམས་ཅད་ཀྱི་སྐྱེ་ས་དང༌། གནས་ས་དང༌།
ཐིམ་ས་ཐམས་ཅད་ཡིན་པས་སོ།། བཞི་པ་(གཉུག་མས་བཙན་ས་ཟིན་པ་)ནི། གང་ཚེ་ཡིད་ནི་མི་གཡོ་རང་གནས་བརྟན་པ་སྟེ།། དེ་ཚེ་འཁོར་བའི་དངོས་པོ་ལས་ནི་རང་གྲོལ་འགྱུར།། གང་ཚེ་བདག་གཞན་ཡོངས་སུ་ཤེས་མེད་ནི།། དེ་ཚེ་བླ་མེད་ལུས་ནི་ཐོབ་པར་འགྱུར།། ཞེས་གསུངས་ཏེ། གང་གི་ཚེ་ཡིད་ཀྱི་འགྱུ་བ་ནི། གཉུག་མའི་དབྱིངས་སུ་ཐིམ་ནས་མི་གཡོ་བར་རང་གི་གནས་ཆོས་ཉིད་ཀྱི་ངང་དུ་བརྟན་པ་དེར་རྩེ་གཅིག་ཏུ་གནས་པ་དེའི་ཚེ་ཁམས་གསུམ་དུ་འཁོར་བའི་དངོས་པོའི་མཚན་མ་དང་རྟོག་པ་ལས་ནི་རང་བཞིན་གྱིས་གྲོལ་བར་འགྱུར་ཞིང༌། གང་གི་ཚེ་བདག་སངས་རྒྱས་པ་དང༌།
གཞན་འཁོར་བར་ཉོན་མོངས་པ་ཐ་དད་དུ་ཡོངས་སུ་ཤེས་པ་མེད་པར་གཟུང་འཛིན་གྱི་རྟོག་པ་དང་བྲལ་ནས་སྲིད་ཞི་གཉིས་མེད་དུ་རྟོགས་པས་ན། དེའི་ཚེ་བླ་ན་མེད་པའི་ལུས་མི་གནས་པའི་མྱང་འདས་ནི་ཐོབ་པར་འགྱུར་བའོ།། གཉིས་པ་རྒྱས་བཤད་ལ་གསུམ། གྲུབ་མཐའ་དང་རྟོག་དཔྱོད་སོགས་ལས་འདས་པར་བསྟན་པ་དང༌། གནས་ལུགས་རྟོགས་པའི་ཁྱད་པར། ཐ་སྙད་ཀྱིས་གནས་ལུགས་ལ་སྒྲིབ་པར་བསྟན་པའོ། ། དང་པོ་ལ་བཞི། གྲུབ་མཐའ་ལས་འདས་པ་དང༌། རྟོག་དཔྱོད་ལས་འདས་པ། བླུན་སྒོམ་ལས་འདས་པ།
མདོ་རྒྱུད་ཀྱི་ལྟ་སྤྱོད་ལས་འདས་པའོ།།  དང་པོ་ནི། དེ་ལྟར་བསྟན་པ་ཉིད་ལས་ངེས་པར་མ་འཁྲུལ་པར།། རང་གིས་རང་ལ་ལེགས་པར་ཤེས་པར་བྱས་ནས་ནི།། རྡུལ་མིན་རྡུལ་བྲལ་མ་ཡིན་སེམས་ཀྱང་མིན།། དངོས་པོ་དེ་དག་གདོད་ནས་ཞེན་པ་མེད།། མདའ་བསྣུན་གྱིས་སྨྲས་དེ་ཙམ་ཞིག་ཏུ་ཟད།། ཅེས་གསུངས་ཏེ། གོང་དུ་བཤད་པ་དེ་ལྟར་གཟུང་འཛིན་བཀག་ནས་གནས་ལུགས་རྟོགས་པའི་ཐབས་བསྟན་པ་དེ་ཉིད་ལ་ངེས་པའི་ཤེས་པ་སྐྱེད་པར་བྱས་ནས། ཉམས་རྟོགས་གཉིས་མ་འཁྲུལ་བར་ཉམས་སུ་བླངས་ཏེ།
སེམས་རང་གིས་སེམས་རང་ལ་བལྟས་པའི་སྒོ་ནས་ཕྱི་ནང་གི་སྒྲོ་འདོགས་བཅད་དེ་གནས་ལུགས་ལེགས་པར་ཤེས་པར་བྱས་ནས་ནི་ཡིད་ལ་མི་བྱེད་པའི་དོན་མཐོང་བ་ན། གནས་ལུགས་ཀྱི་དོན་དེ་ཉན་ཐོས་པའི་རྡུལ་ཕྲན་ཆ་མེད་དོན་དམ་དུ་འདོད་པ་སོགས་ཀྱང་མིན། རང་རྒྱལ་བའི་གཟུང་ཡུལ་རྡུལ་ཕྲན་དང་བྲལ་ཡང་འཛིན་པ་སྐད་ཅིག་ཆ་མེད་དོན་དམ་དུ་འདོད་པ་ཡང་མ་ཡིན། སེམས་ཙམ་པས་ཁམས་གསུམ་སེམས་ཙམ་གྱི་བདག་ཉིད་དུ་བདེན་པར་འདོད་པ་ཡང་མིན་ནོ།། འོ་ན་གང་ཡིན་ཞེ་ན། ལྷན་ཅིག་སྐྱེས་པའི་དོན་རྟོགས་པ་ལ་ནི། དངོས་པོའི་གྲུབ་མཐའ་འདི་དག་གིས་ཅུང་ཟད་ཀྱང་གོས་པ་མེད་དེ། དཔེར་ན། ནམ་མཁའ་ལ་འཇའ་དང་སྤྲིན་སོགས་ཀྱིས་གོས་མ་མྱོང་བ་བཞིན་དུ། གནས་ལུགས་ཀྱི་དོན་དེ་ཡེ་གདོད་མ་ནས་ཞེན་པ་མེད་པ་ཡིན་པས།
གྲུབ་མཐའ་སོགས་གང་གིས་ཀྱང་གོས་པ་མེད་དོ། ། ཞེས་མདའ་བསྣུན་གྱིས་སྨྲས་པ་ནི་དེ་ཙམ་ཞིག་ཏུ་ཟད་པས་དེའི་ཚུལ་ཤེས་པར་གྱིས་ཤིག། གཉིས་པ་(རྟོག་དཔྱོད་ལས་འདས་པ་)ནི། ཀྱེ་ཧོ་མ་ལུས་དྲི་མེད་དོན་དམ་ཤེས་པར་བྱོས།། ཁྱིམ་ན་གནས་པ་ཕྱི་རོལ་སོང་ནས་ཚོལ།། ཁྱིམ་བདག་མཐོང་ནས་ཁྱིམ་ཚེས་དག་ལ་དྲི།། མདའ་བསྣུན་གྱིས་སྨྲས་བདག་ཉིད་ཤེས་པར་བྱོས།། ཞེས་གསུངས་ཏེ། ཀྱེ་ཧོ་ཞེས་བོས་ནས་འཁོར་འདས་ཀྱི་ཆོས་མ་ལུས་པ་དྲི་མ་མེད་པའི་དོན་དམ་གཅིག་ཏུ་ཤེས་པར་བྱོས་ཤིག ། མི་མཁས་པ་དག་ནི།
སྐྱེས་བུ་ཁྱིམ་ན་གནས་པ་ལ་ཕྱི་རོལ་དུ་སོང་ནས་འཚོལ་བ་བཞིན་དུ། རང་གི་སེམས་ལ་སངས་རྒྱས་རང་ཆས་སུ་ཡོད་པ་ལ་མི་ལྟ་བར་རྟོག་དཔྱོད་སྣ་ཚོགས་པའི་སྒོ་ནས་ཚིག་དང་ཐ་སྙད་ལ་བརྟེན་ཏེ། ཕྱི་རོལ་གྱི་ཡུལ་ལས་གནས་ལུགས་ཀྱི་དོན་འཚོལ་བར་བྱེད་དེ། དེ་ནི་ཁྱིམ་བདག་མཐོང་ནས་ཀྱང་ཁྱིམ་བདག་གར་སོང་ཞེས་ཁྱིམ་མཛེས་དག་ལ་འདྲི་བ་བཞིན་དུ། རྟོགས་པ་ཤར་ནས་དེར་སེམས་ཐག་མི་གཅོད་པར་རྟགས་དང༌། འཆར་སྒོ་ལ་སོགས་ལ་ཞེན་ནས་ཁྱིམ་མཛེས་དང་འདྲ་བའི་ཡུལ་གཟུགས་སོགས་ལ་འདྲི་ཞིང་རྩད་དཔྱོད་པར་བས་སོ། ། མདའ་བསྣུན་གྱིས་སྨྲས་པ་ནི་གནས་ལུགས་རང་རིག་པའི་བདག་ཉིད་ཡིན་པས་རྟོག་དཔྱོད་དང་བྲལ་བ་དེ་ཤེས་པར་བྱོས་ཤིག། གསུམ་པ་(བླུན་སྒོམ་ལས་འདས་པ་)ནི། བླུན་པོས་བསམ་གཏན་བསམ་བྱ་བཟླས་བརྗོད་མིན།། ཞེས་གསུངས་ཏེ།
བླུན་པོ་འགའ་ཞིག་ལྟར་བསམ་གཏན་དང༌། བསམ་བྱ་དང༌། བཟླས་བརྗོད་དག་ཡོད་པ་མིན་ནོ་ཞེས། ཅི་ཡང་ཡིད་ལ་མི་བྱེད་པར་གནས་པས་དོན་མཐོང་ངམ་ཞེ་ན། བླ་མ་དམ་པས་མ་ཟིན་ན་བླུན་སྒོམ་དེས་ཀྱང་གནས་ལུགས་རྟོགས་པ་མེད་དོ།། བཞི་པ་(མདོ་རྒྱུད་ཀྱི་ལྟ་སྤྱོད་ལས་འདས་པ་)ནི། གང་ཚེ་བླ་མས་བསྟན་ཅིང་ཐམས་ཅད་ཤེས་བྱས་ཀྱང༌།། བདག་གིས་ཡོངས་སུ་བརྟགས་པས་ཐར་པ་ཐོབ་བམ་ཅི།། ཡུལ་རྣམས་བགྲོད་ཅིང་གདུང་བས་ཉེན་བྱས་ཀྱང༌།། ལྷན་ཅིག་སྐྱེས་པ་མི་རྙེད་སྡིག་པས་འཛིན།།
ཞེས་གསུངས་ཏེ། གང་གི་ཚེ་བླ་མ་དམ་པས་མདོ་དང་རྒྱུད་ཀྱི་དོན་ནི་འདི་དང་འདིའོ་ཞེས་ཚིག་ཏུ་བརྗོད་པས་བསྟན་ཅིང༌། སློབ་མས་ཀྱང་བདེན་པར་གཟུང་ནས་མདོ་རྒྱུད་མན་ངག་དང་བཅས་པའི་ཚིག་ཐམས་ཅད་ཤེས་པར་བྱས་ཀྱང༌། རྟོག་པ་པོ་བདག་གིས་རྟོག་དཔྱོད་ཀྱི་སྒོ་ནས་ཡོངས་སུ་བརྟགས་ཤིང་དཔྱད་པས་ཐར་པ་བླ་ན་མེད་པའི་བྱང་ཆུབ་ཐོབ་བམ་ཅི་ཞེས་པ། མི་ཐོབ་བོ།། དེའི་རྒྱུ་མཚན་དབང་པོ་ཡུལ་ལྔ་པོ་རྣམས་ལ་བགྲོད་ཅིང་རྟོག་དཔྱོད་ཀྱི་གདུང་བས་ཉེན་པར་བྱས་ཀྱང་ལྷན་ཅིག་སྐྱེས་པའི་དོན་མི་རྙེད་ཀྱི་སྟེང་དུ། རྟོག་དཔྱོད་ཀྱི་སྡིག་པས་འཁོར་བར་འཛིན་ཞིང་མི་གྲོལ་བས། ཕྱག་རྒྱ་ཆེན་པོ་ནི་མདོ་དང་རྒྱུད་སྡེ་ནས་བཤད་པའི་ལྟ་སྤྱོད་ལས་ཀྱང་འདས་སོ།། གཉིས་པ་གནས་ལུགས་རྟོགས་པའི་ཁྱད་པར་ལ་གསུམ། ཡུལ་གྱི་སྐྱོན་དང་བྲལ་བ་དང༌།
ཉོན་མོངས་གཉེན་པོར་རྟོགས་པ། འཆི་བ་མེད་པའི་དོན་རྟོགས་པའོ། ། དང་པོ་ནི། ཡུལ་རྣམས་བསྟེན་པས་ཡུལ་གྱིས་མི་གོས་སོ། ། ཨུཏྤལ་འདབ་མ་ཆུ་ཡིས་མ་རེག་བཞིན།། ཞེས་གསུངས་ཏེ། བླ་མ་དམ་པས་ཟིན་ནས་གནས་ལུགས་མཐོང་བའི་རྣལ་འབྱོར་པ་དེས་གཞན་དོན་དུ་ཡུལ་གཟུགས་སོགས་ལྔ་པོ་རྣམས་བསྟེན་པ་ན་སྣང་བདེན་དུ་དཔྱོད་པ་ལྟར་སྣང་ཡང་ཡུལ་དེ་རྣམས་ཀྱི་སྐྱོན་གྱིས་མི་གོས་ཏེ། དཔེར་ན། ཆུ་དང་འདམ་ལས་སྐྱེས་པའི་ཨུཏྤལ་གྱི་འདབ་མ་ཆུ་ཡིས་མི་རེག་པ་བཞིན་ནོ།། གཉིས་པ་(ཉོན་མོངས་གཉེན་པོར་རྟོགས་པ་) ལ་གཉིས།
དངོས་དང༌། ལས་གཞན་གྱིས་འཁོར་བ་ལས་བརྒལ་མི་ནུས་པའོ། ། དང་པོ་ནི། གང་ལྟར་རྩ་བ་རྣལ་འབྱོར་སྐྱབས་སུ་འགྲོ། ། དུག་གི་སྔགས་ཅན་དུག་གིས་ག་ལ་ཚུགས།། ཞེས་གསུངས་ཏེ། འོ་ན་གནས་ལུགས་བསྒོམ་པའི་གང་ཟག་ལ་ཉོན་མོངས་པས་ཀྱང་མི་གནོད་དམ་ཞེ་ན། རྒྱུ་མཚན་ཉིད་ཀྱི་ཐེག་པར་ནི། རྒྱུའི་སྐྱབས་ཡུལ་གྱི་དཀོན་མཆོག་གསུམ་ལ་ཕྱི་རོལ་དུ་སྐྱབས་སུ་འགྲོ་ཞིང་བྱང་ཆུབ་ཏུ་སེམས་བསྐྱེད་ནས་ཕར་ཕྱིན་དྲུག་ལ་སྤྱད་དེ། བསྐལ་པ་གྲངས་མེད་གསུམ་དུ་ཚོགས་བསགས་ནས་སངས་རྒྱ་བར་འདོད་པ་ལ་ནི་ཉོན་མོངས་པས་གནོད་དེ།
སྤང་བྱར་འདོད་པས་ན་སྤོང་བ་ལམ་བྱེད་དོ།། འབྲས་བུ་རྡོ་རྗེའི་ཐེག་པར་ནི། འབྲས་བུའི་སྐྱབས་ཡུལ་གྱི་དཀོན་མཆོག་གསུམ་ལ་ནང་དུ་སྐྱབས་སུ་འགྲོ་ཞིང་དབང་དང༌། རིམ་གཉིས་ཀྱི་ལམ་ལ་བརྟེན་ནས། ཚེ་གཅིག་ལ་སངས་རྒྱ་བར་འདོད་པ་ལ་ནི་ཉོན་མོངས་པས་མི་གནོད་དེ། ཉོན་མོངས་པ་གྲོགས་སུ་ཁྱེར་བས་ཉོན་མོངས་ལམ་བྱེད་དོ། ། སྐབས་འདིར་གང་ལྟར་ཞེས་པ་ནི་གང་ཞིག་ཅེས་པའི་དོན་ཡིན་པས་ན། རྣལ་འབྱོར་པ་གང་ཞིག་རྩ་བའི་སྐྱབས་འགྲོ་སྟེ་ཆོས་ཉིད་ཀྱི་སྐྱབས་སུ་འགྲོ་བ་ཐོབ་པ་སེམས་ཀྱི་ངོ་བོ་མཐོང་བ་དེ་ལ་ནི། ཉོན་མོངས་པ་རང་བཞིན་མེད་པར་རྟོགས་པས་འཆིང་བྱ་འཆིང་བྱེད་ཐམས་ཅད་དང་བྲལ་ལོ། ། དཔེར་ན།
དུག་གི་སྔགས་ཅན་ལ་དུག་གིས་ག་ལ་ཚུགས་པ་བཞིན་ནོ།། གཉིས་པ་ལས་གཞན་གྱིས་འཁོར་བ་ལས་བརྒལ་མི་ནུས་པ་ནི། ལྷ་ལ་མཆོད་པ་ཁྲི་ཕྲག་བྱིན་ནས་ཀྱང༌། ། བདག་ཉིད་དེ་ཡིས་འཆིང་འགྱུར་ཅི་ཞིག་བྱ།། དེ་འདྲས་འཁོར་བ་འདི་ནི་འཆད་མིན་ཏེ། ། གཉུག་མའི་རང་བཞིན་མ་རྟོགས་བརྒལ་མི་ནུས།། ཞེས་གསུངས་ཏེ། གྲགས་ཚོད་དང་བསྟུན་ནས་བཤད་ན། ཕྱི་རོལ་པ་རྣམས་དབང་ཕྱུག་སོགས་འཇིག་རྟེན་པའི་ལྷ་མཆོད་པས་ཐར་བར་འདོད་ཅིང༌། མ་ཧེ་དང༌།
བ་གླང་སོགས་སྟོང་ཕྲག་མང་པོ་བསད་ནས་ཤ་ཁྲག་གི་མཆོད་སྦྱིན་བྱེད་པས། དེ་འགོག་པའི་དོན་དུ་གཞུང་ཤོ་ལོ་ཀ་གཅིག་པོ་འདི་གསུངས་པར་འཆད་དགོས་པས། མུ་སྟེགས་ཀྱི་ལྷ་ལ་མཆོད་པ་བ་གླང་ཁྲི་ཕྲག་གཅིག་བསད་ནས་བྱིན་པར་བྱས་ཀྱང༌། སྲོག་གཅོད་ཀྱི་ལས་དེས་བདག་ཉིད་ངན་འགྲོར་འཆིང་བར་འགྱུར་བས་དེ་ཡིས་ཅི་ཞིག་བྱ། མཆོད་པའི་ལས་དེ་འདྲས་འཁོར་བ་འདི་ནི་ཆད་པ་མིན་ཞིང་འཁོར་བར་ལྟུང་བར་བྱེད་དེ། དེ་ཅིའི་ཕྱིར་ཞེ་ན། གཉུག་མའི་རང་བཞིན་མ་རྟོགས་ན་འཁོར་བ་ལས་བརྒལ་བར་མི་ནུས་པའི་ཕྱིར་རོ། ། ཞེས་སམ། དགོངས་པ་ཇི་ལྟ་བ་བཞིན་བཤད་ན། གནས་ལུགས་རྟོགས་པར་མ་གྱུར་ན།
དགེ་མི་དགེ་སོགས་ཟག་བཅས་ཀྱི་ལས་ཀྱིས་འཁོར་བ་ལས་མི་གྲོལ་བས། ལྷ་ལ་མཆོད་པ་ཁྲི་ཕྲག་དཔག་ཏུ་མེད་པ་བྱིན་ཞིང་འབུལ་བར་བྱས་ཀྱང་དེའི་འབྲས་བུ་ལ་ཞེན་ན། ཞེན་པ་དེས་བདག་ཉིད་འཁོར་བར་འཆིང་བར་འགྱུར་ཏེ། ཟག་བཅས་ཀྱི་དགེ་བས་བདེ་འགྲོ་དང༌། མི་དགེ་བས་ངན་འགྲོར་འཆིང་བས་སོ། ། དེས་ན་ཟག་བཅས་ཀྱི་ལས་དེ་ཡིས་ཅི་ཞིག་བྱ་སྟེ། དོན་མེད་དོ། ། ཟག་བཅས་ཀྱི་དགེ་མི་དགེ་དེ་འདྲས་འཁོར་བ་འདི་ནི་རྒྱུན་ཆད་པར་བྱེད་པ་མིན་ཏེ། རང་སེམས་གཉུག་མའི་རང་བཞིན་དུ་མ་རྟོགས་ན་འཁོར་བའི་ཕ་རོལ་ཏུ་བརྒལ་བར་མི་ནུས་པའི་ཕྱིར། ཞེས་བཤད་ཀྱང་གཞུང་དོན་ལ་ཡང་དག་པར་ཞུགས་ཏེ།
སྡུད་པ་ལས། ཤེས་རབ་མེད་ན་མིག་མེད་ཕ་རོལ་ཕྱིན་ལྔ་ཡིས།། དམིགས་བུ་མེད་པས་བྱང་ཆུབ་རེག་པར་ནུས་མ་ཡིན།། ཞེས་གསུངས་པ་ལྟར། གཉུག་མའི་རང་བཞིན་རྟོགས་པའི་ཤེས་རབ་དང་བྲལ་ན། ལས་གཞན་གང་གིས་ཀྱང་འཁོར་བ་ལས་མི་གྲོལ་བར་སྟོན་པ་ཡིན་ནོ།། གསུམ་པ་འཆི་བ་མེད་པའི་དོན་རྟོགས་པ་ལ་གཉིས། རྟོགས་པ་བརྟན་པའི་ཚད་དང༌། དེ་རང་རྒྱུད་ལ་སྦྱོར་དགོས་པར་གདམས་པའོ། ། དང་པོ་ནི།
མིག་ནི་མི་འཛུམས་སེམས་ཀྱང་མི་འགོག་དང༌། ། རླུང་འགོག་པ་ནི་དཔལ་ལྡན་བླ་མས་རྟོགས།། གང་ཚེ་རླུང་རྒྱུ་དེ་ནི་མི་གཡོ་སྟེ། ། འཆིང་བའི་ཚེ་ན་རྣལ་འབྱོར་མས་ཅི་བྱ།། ཞེས་གསུངས་ཏེ། སྣང་བ་བདེན་མེད་དུ་གྲོལ་བས་མིག་ནི་མི་འཛུམས་པ་སྟེ། སྒོམ་དུ་མེད་པའི་དོན་གྱིས་ན་སྣང་བ་མི་འགོག་པའོ། ། སེམས་འགོག་པ་ནི་རྣམ་རྟོག་དབྱིངས་སུ་ཡལ་ནས་རྒྱུ་བ་དང་བྲལ་བའོ། ། དང་ཞེས་པས་ཕྱི་མ་འདྲེན་ནོ། ། རླུང་འགོག་པ་སྟེ།
ལས་ཀྱི་རླུང་རང་འགགས་ལ་སོང་ནས་འཁོར་བར་འཁོར་མི་སྲིད་པའོ། ། དེ་ལྟ་བུའི་ཡོན་ཏན་དང་ལྡན་པའི་གཉུག་མའི་ངང་མི་གཡོ་བ་དེ་ནི། དཔལ་ལྡན་བླ་མས་བསྟན་པ་དང༌། བྱིན་རླབས་ཀྱི་སྟོབས་ཀྱིས་རྟོགས་སོ། ། ལམ་པའི་གནས་སྐབས་གང་གི་ཚེ་ལས་ཀྱི་རླུང་རྟོག་པ་དང༌། ཡེ་ཤེས་ཀྱི་རླུང་གསལ་ལ་མི་རྟོག་པ་རྒྱུ་བ་ཡོད་ཀྱང་གཉུག་མ་འགྱུར་བ་མེད་པར་རྟོགས་པས། རྫས་ཀྱི་ཐིག་ལེ་དང༌། ཡེ་ཤེས་ཀྱི་ཐིག་ལེ་དེ་མི་གཡོ་བར་བརྟན་པར་གྱུར་པ་ན། འོད་གསལ་བ་མཐོང་བའི་ལམ་གྱི་རྟོགས་པ་ཐོབ་པ་ཡིན་པས། འཆི་བའི་ཚེ་ན་འདའ་ཀ་མའི་གདམས་ངག་འཕོ་བ་གྲོང་འཇུག་སོགས་ཀྱི་རྣལ་འབྱོར་མའམ།
དཔའ་བོ་དང༌། རྣལ་འབྱོར་མ་སོགས་ཡི་དམ་ལྷའི་སུན་མས་ཅི་ཞིག་བྱ་སྟེ། དེ་རྣམས་ཀྱི་དགོས་པ་མེད་དོ།། གཉིས་པ་(དེ་རང་རྒྱུད་ལ་སྦྱོར་དགོས་པར་གདམས་པ་)ནི། ཇི་སྲིད་དབང་པོ་ཡུལ་གྱི་གྲོང་ལ་ལྷུང༌། ། དེ་སྲིད་རང་ཉིད་ལས་མེད་རབ་ཏུ་རྒྱས།། ཁྱེད་ཅག་ད་ལྟར་ཅི་བྱེད་སོམས་དང་ཀྱེ། ། དེ་ནི་ཤིན་ཏུ་དཀའ་བའི་དགོངས་པ་འཇུག། ཅེས་གསུངས་ཏེ། ལམ་པའི་སྐབས་སུ་རྣམ་རྟོག་གཡོ་བའི་རླུང་གི་དབང་ལས་ཇི་སྲིད་དུ་དབང་པོ་ལྔ་ཡུལ་ལྔའི་གྲོང་ལ་ལྷུང་བ་ན་དུས་དེ་སྲིད་དུ་གཉུག་མ་རང་ཉིད་ལས་གཞན་པ་གཅིག་ཀྱང་མེད་མོད།
དེ་ཉིད་རྐྱེན་གཞན་གྱིས་རབ་ཏུ་རྒྱས་ནས་ཡུལ་སྣང་སྣ་ཚོགས་སུ་ཤར་བ་ཡིན་ནོ། ། ལམ་སྒོམ་པ་པོ་ཁྱེད་ཅག་ལ་ཡུལ་སྣང་ལ་འཇུག་པའི་རྟོག་པ་ཐོལ་སྐྱེས་པ་ན། དང་པོར་གང་ནས་བྱུང༌། ད་ལྟ་ཇི་ལྟར་བྱེད། ཐ་མར་གར་འགྲོ་སོམས་དང༌། ཀྱེ་དེ་ནི་མཐར་ཐུག་ཟབ་མོའི་དོན་ཡིན་པས་ཤིན་ཏུ་དཀའ་བའི་དགོངས་པས་གནས་ལུགས་རྟོགས་པ་ལ་འཇུག་སྟེ། བྱུང་གནས་འགྲོ་གསུམ་དང་བྲལ་བའི་དོན་མཐོང་བར་འགྱུར་བས་སོ།། གསུམ་པ་ཐ་སྙད་ཀྱི་གནས་ལུགས་ལ་སྒྲིབ་པར་བསྟན་པ་ནི། གང་ཞིག་གང་ལ་གནས་པ་ནི།། དེ་ནི་དེ་རུ་མི་མཐོང་སྟེ།།
མཁས་པ་ཐམས་ཅད་བསྟན་བཅོས་འཆད་པ་ཡིས།། ལུས་ལ་སངས་རྒྱས་ཡོད་པར་མ་རྟོགས་སོ།། ཞེས་གསུངས་ཏེ། ལྷན་ཅིག་སྐྱེས་པའི་ཡེ་ཤེས་གང་ཞིག་སེམས་ཅན་ཐམས་ཅད་ལ་དབྱེ་བ་མེད་པར་ཡོད་ཀྱང༌། ཐ་སྙད་མཁན་པོ་གང་གི་སྙིང་ལ་སངས་རྒྱས་ཀྱིས་དགོངས་པ་འབྲལ་མ་མྱོང་བར་གནས་པ་ནི། རང་ངོ་མ་ཤེས་པས་ཡེ་ཤེས་དེ་ནི་རང་ལ་རང་ཆས་སུ་ཡོད་པ་དེ་རུ་མ་ཤེས་པས་རང་གིས་མ་མཐོང་སྟེ། སྒྲ་དང༌། ཚད་མ་ལ་སོགས་ལ་མཁས་པ་ཐམས་ཅད་ཁ་ཕྱིར་བལྟས་ཏེ། བསྟན་བཅོས་འཆད་པའི་སྒོ་ནས་ཐ་སྙད་ལ་བརྟེན་ཏེ། གནས་ལུགས་རྟོགས་པར་འདོད་དེ།
ཐ་སྙད་ལས་ནི་རང་གི་ལུས་ངག་ཡིད་གསུམ་ལ་སངས་རྒྱས་ཡོད་པར་མ་རྟོགས་ཤིང་རྟོགས་པར་མི་འགྱུར་བས་གནས་ལུགས་མ་རྟོགས་ན་བཤད་ཀྱང་དོན་མེད་དོ།། བཞི་པ་སེམས་ཐག་ཆོད་པའི་སྤྱོད་པ་ནི། གླང་ཆེན་ལོབས་ནས་སེམས་ཚགས་ཚུད་པས་ན། ། དེར་ནི་འགྲོ་འོང་ཆད་ནས་ངལ་བ་སྟེ།། འདི་ལྟར་རྟོགས་ན་གང་དུའང་དྲི་ས་མེད། ། མཁས་པ་ངོ་ཚ་མེད་པས་དེ་མ་རྟོགས།། ཞེས་གསུངས་ཏེ། དཔེར་ན། གླང་པོ་ཆེ་འཚོང་བའི་མི་ཚོང་དུས་ལ་སོགས་པར་རྒྱུག་ཅིང་ལུས་སེམས་བྲེལ་བས་ངལ་བ་ལ་དེ་ལོམ་པའི་ཚེ་དོན་གྲུབ་པས་སེམས་ཚགས་སུ་ཚུད་ནས་དལ་བ་ལྟར་དུ། གནས་ལུགས་རྟོགས་པའི་དུས་དེར་ནི་རྣམ་རྟོག་གི་འགྲོ་འོང་རྒྱུན་བཅད་ནས་གཉུག་མ་མ་བཅོས་པའི་ངང་དུ་དལ་བ་སྟེ།
ཁོ་བོ་ཅག་ཀུ་སུ་ལུ་པ་རྣམས་ཀྱིས་གནས་ལུགས་འདི་ལྟར་དུ་རྟོགས་ནས་བློས་ཐག་ཆོད་པ་ན་གཞན་གང་དུའང་འདྲི་ས་མེད་ཅིང་འདྲི་ཡང་མི་དགོས་ལ། ཚིག་ལ་མཁས་པའི་ང་རྒྱལ་གྱིས་དོན་མ་རྟོགས་པ་ལ་ངོ་ཚ་བ་མེད་པ་དེས་ནི་གནས་ལུགས་དེ་མ་རྟོགས་པས་ད་སྡོད་འཁྱམ་ཞིང་གཞན་ལ་འདྲི་དགོས་སོ།། ལྔ་པ་དགོས་འདོད་འབྱུང་བའི་འབྲས་བུ་ལ་གསུམ། རྒ་ཤི་ལས་གྲོལ་བ། གཏེར་གྱི་མཆོག་ཐོབ་པ། ཡུལ་སྣང་ཐམས་ཅད་གཅིག་ཏུ་གྲོལ་བའི་དགོས་པའོ། ། དང་པོ་ནི། གསོན་པ་གང་ཞིག་རྣམ་པར་མ་གྱུར་པ། ། དེ་ནི་རྒས་ཤིང་འཆི་བར་འགྱུར་རམ་ཅི།། ཞེས་གསུངས་ཏེ།
རྣལ་འབྱོར་པ་གསོན་པ་གང་ཞིག་ལས་ཉོན་གྱི་རྣམ་པར་མ་གྱུར་པ་དེ་ནམ་མཁའ་ལྟར་དག་པས་འཆི་རྒྱུ་མ་མཐོང་བའི་ཕྱིར། རྒས་ཤིང་འཆི་བས་འཇིགས་པར་འགྱུར་རམ་ཅི་སྟེ་མི་འགྱུར་རོ།། གཉིས་པ་(གཏེར་གྱི་མཆོག་ཐོབ་པ་)ནི། བླ་མས་བསྟན་པ་དྲི་མེད་བློ་གྲོས་ནི། ། དེ་ཉིད་གཏེར་ཡིན་གཞན་པ་གང་ཞིག་ལོ།། ཞེས་གསུངས་ཏེ། བླ་མས་བསྟན་པ་དྲི་མ་མེད་པའི་བློ་གྲོས་ལྷན་སྐྱེས་ཀྱི་ཡེ་ཤེས་དེ་ཉིད་ནི། དགོས་འདོད་ཐམས་ཅད་ཀྱི་འབྱུང་གནས་ཡིན་པས་མི་ཟད་པའི་གཏེར་མཛོད་ཡིན་གྱི། དེ་ལས་གཞན་པ་གཏེར་གང་ཡིན་ལོ་སྟེ། ཐ་མལ་པའི་གཏེར་ལས་བཟའ་བཏུང་སོགས་དམན་པ་ཙམ་ལས་མི་འབྱུང་བས་ཡང་དག་པའི་གཏེར་ནི་མ་ཡིན་ནོ། །
འདི་ནི་པར་ཕུ་པའི་བཞེད་པ་ལྟར་བཀོད་ཀྱི། གླིང་གིས་ནི། གསོན་པ་གང་ཞིག་རྣམ་པར་མ་གྱུར་པ་ནི་མོ་གཤམ་གྱི་བུ་ལྟ་བུའོ། ། དེ་ནི་རྒས་ཤིང་འཆི་བར་འགྱུར་རམ་ཅི། ། ཞེས་པ་ནི་མོ་གཤམ་ལ་བུ་སྐྱེ་མི་སྲིད་པས་རྒ་ཤིར་མི་འགྱུར་བ་སྟེ་དཔེའོ།། བླ་མས་བསྟན་པ་དྲི་མེད་བློ་གྲོས་ནི་དོན་ཏེ། བླ་མའི་དྲིན་གྱིས་རྟོགས་པའི་ཡེ་ཤེས་མངོན་དུ་བྱས་པའི་གཉུག་མ་དེ་ནི་དང་པོར་སྐྱེ་མ་མྱོང་བས་མཐའ་མ་འགག་མི་སྲིད་དོ། ། དེ་ཉིད་གཏེར་ཡིན་གཞན་པ་གང་ཡིན་ལོ། ། ཞེས་པ་ནི། སྐྱེ་འགག་མེད་པའི་དོན་དེ་མི་ཟད་པའི་གཏེར་ཡིན་གྱི།
གཞན་གང་གཏེར་ཡིན་ཏེ་མ་ཡིན་ནོ། ། ཞེས་གསུངས་ལ། དཔལ་རང་བྱུང་གིས་ནི། དོན་བདག་མེད་དེ་ཚིག་གིས་མི་རྟོགས་ན་ལུས་ལ་ཡེ་ཤེས་ཀྱང་མི་རྙེད་དོ། ། ཞེ་ན་མ་ཡིན་ཏེ། མོ་གཤམ་གྱི་བུ་གསོན་པོ་ཞེས་བརྗོད་ཀྱང་རྒས་ཤིང་འཆི་བ་མི་དམིགས་སོ། ། དེ་བཞིན་དུ་ཡེ་ཤེས་ཤེས་བརྗོད་ཀྱང་རྟོགས་མི་རྟོགས་གང་དུའང་མི་འགྱུར་ཏེ། ངོ་བོ་ཉིད་ཀྱིས་སྤྲོས་པ་ཞི་བའི་ཕྱིར་རོ། ། དེ་ལྟ་བུའི་དོན་དྲི་མ་མེད་པ་དེ་ནི་བླ་མས་བསྟན་པའི་དོན་གྱི་གཏེར་ཡང་ཡིན་ཏེ། སྡུད་པ་ལས་ཀྱང༌།
དཔེར་ན་སྤྲུལ་པའི་མི་ལུས་མི་སྣང་མི་དམིགས་ཤིང༌།། དེ་ནི་མིང་གིས་ཀྱང་ནི་གདགས་པར་ནུས་པ་ལྟར།། དེ་བཞིན་བྱང་ཆུབ་སེམས་དཔའ་རྣམ་ཐར་སྒོར་སྤྱོད་པ།། དེ་ནི་མིང་གིས་ཀྱང་ནི་གདགས་པར་ནུས་མ་ཡིན།། ཞེས་བཤད་པ་ལྟར། དེ་བཞིན་ཉིད་མཚོན་པ་དང་བྲལ་བ་སྟོན་པ་ནི་མཆོག་ཏུ་གྱུར་པའོ། ། ཞེས་བཤད་དོ།། གསུམ་པ་(ཡུལ་སྣང་ཐམས་ཅད་གཅིག་ཏུ་གྲོལ་བའི་དགོས་པ་)ནི། ཡུལ་ཉིད་རྣམ་པར་དག་སྟེ་བསྟན་བྱ་མིན། ། སྟོང་པ་འབའ་ཞིག་གིས་ནི་སྤྱད་པར་བྱ།།
ཇི་ལྟར་གཟིངས་ལས་འཕུར་བའི་བྱ་རོག་བཞིན། ། སྐོར་ཞིང་སྐོར་ཞིང་སླར་ཡང་དེ་རུ་འབབ།། ཅེས་གསུངས་ཏེ། གནས་ལུགས་རྟོགས་ན་ཚོགས་དྲུག་གི་ཡུལ་ཉིད་རང་བཞིན་གྱིས་རྣམ་པར་དག་པར་མཐོང་བར་འགྱུར་ཏེ། དེ་ཕྱིན་དུ་སྣང་བ་མཐའ་དག་དངོས་པོ་རང་རྒྱུད་པར་བསྟེན་པར་བྱ་བ་མིན་ནོ། ། འོ་ན་ཇི་ལྟར་བསྟེན་ཞེ་ན། དུས་རྟག་ཏུ་སྟོང་པ་འབའ་ཞིག་གིས་ནི་སྤྱོད་ལམ་རྣམ་བཞིར་མཉམ་རྗེས་མེད་པར་སྤྱད་པར་བྱའོ། ། དཔེ་ཇི་ལྟར་ན་རྒྱ་མཚོའི་གཟིངས་ལས་འཕུར་བའི་བྱ་རོག་གཟིངས་དེ་ཉིད་ལས་འབབས་ས་གཞན་མེད་པས་ཕྱོགས་རྣམས་སུ་བསྐོར་ཞིང་བསྐོར་ཞིང་སླར་ཡང་གཟིངས་དེ་རུ་འབབས་པ་བཞིན་དུ། རྣམ་པར་རྟོག་པ་ཡང་ཡུལ་ལས་འགྲོ་ས་གཞན་མེད་པས། སླར་སེམས་ཉིད་ཀྱི་སྟེང་དུ་འབབས་ཏེ་ཆོས་ཉིད་ལས་འདའ་བ་མེད་དོ།།
གསུམ་པ་དེ་མ་ཐག་རྐྱེན་ཡུལ་ལ་ཞེན་པ་སྤང་བ་ལ་གསུམ། གཉིས་འཛིན་གྱི་འཆིང་བ་བཅད་པ་དང༌། ཡུལ་སྣང་ཆོས་ཉིད་དུ་བསྲེ་བ། གནས་ལུགས་མ་བཅོས་པར་སྐྱོང་བའོ། ། དང་པོ་ནི། ཐག་པ་ནག་པོའི་དུག་སྦྲུལ་བཞིན། ། མཐོང་བ་ཙམ་གྱིས་སྔངས་པར་འགྱུར།། གྲོགས་དག་སྐྱེ་བོ་དམ་པ་ནི། ། ཡུལ་གཉིས་སྐྱོན་གྱིས་བཅིང་བར་འགྱུར།། ཞེས་གསུངས་ཏེ།
འཁྲུལ་སྣང་རང་བཞིན་མེད་པ་ལ་གཉིས་འཛིན་གྱི་བློས་ཞེན་ན་འཆིང་བའི་ཚུལ་ནི། དཔེར་ན། ཐག་པ་ནག་པོ་ལ་མིག་འཁྲུལ་པའི་སྟོབས་ཀྱིས་དུག་སྦྲུལ་དུ་མཐོང་སྟེ་དེས་གཟུང་གིས་དྭོགས་ནས། དེ་མཐོང་བ་ཙམ་གྱིས་དངངས་པར་འགྱུར་བ་བཞིན་དུ། གྲོགས་དག་ཅེས་བོས་ནས་སྐྱེ་བོ་དམ་པ་ནི། སྐྱེ་བོ་ཡང་དག་པ་སྟེ་སོ་སོ་སྐྱེ་བོ་འཁྲུལ་པས་བཅིངས་པ་དག་ནི། ཕྱིར་དབང་པོའི་ཡུལ་དང༌། ནང་དུ་ཏིང་ངེ་འཛིན་གྱི་ཡུལ་གཉིས་ལ་ཞེན་པའི་སྐྱོན་གྱིས་བཅིངས་པར་འགྱུར་བས། ཡུལ་ཡུལ་ཅན་ནམ། གཟུང་འཛིན་གཉིས་ཀྱི་ཞེན་པས་རང་འཆིང་བར་མ་བྱེད་པར་ཞེན་པ་དང༌།
རེ་དྭོགས་ཐམས་ཅད་ཐོང་ཅིག་ཅེས་ཚིག་འོག་མ་དང་ཡང་སྦྲེལ་ལོ།། གཉིས་པ་(ཡུལ་སྣང་ཆོས་ཉིད་དུ་བསྲེ་བ་)ནི། ཡུལ་ལ་ཞེན་པས་འཆིང་བར་མ་བྱེད་ཅིག ། ཀྱེ་ཧོ་རྨོངས་པ་མདའ་བསྣུན་གྱིས་སྨྲས་པ།། ཉ་དང་ཕྱེ་ལེབ་གླང་ཆེན་བུང་བ་དང༌། ། འདི་ནི་རི་དྭགས་བཞིན་དུ་བལྟ་བར་བྱོས།། ཞེས་གསུངས་ཏེ། བཤད་མ་ཐག་པའི་ཡུལ་གཉིས་པོ་དེ་ལ་ཞེན་པས་ཤེས་སམ། ཡང་ན་གཟུང་བའི་ཡུལ་ལ་འཛིན་པའི་སེམས་ཆགས་ཤིང་ཞེན་པའི་སྐྱོན་གྱིས་ཁམས་གསུམ་དུ་འཆིང་བར་མ་བྱེད་ཅིག ། ཀྱེ་ཧོ་ཞེས་སོ་སོ་སྐྱེ་བོ་རྨོངས་པ་རྣམས་ལ་བོས་ནས།
ཞེན་པས་འཆིང་བའི་ཚུལ་འདི་ནི་མདའ་བསྣུན་གྱིས་སྨྲས་པ། དཔེར་ན། ཉ་ནི་རོས་བཅིངས་ཏེ། ལྕགས་ཀྱུ་དང་འབྲེལ་བའི་ཁ་ཟས་ཀྱིས་སྲོག་འཕྲོག་པ་དང༌། ཕྱེ་མ་ལེབ་ནི་གཟུགས་ཀྱིས་བཅིངས་ཏེ། མར་མེ་ལ་མཆོངས་ནས་འཆི་བ་དང༌། གླང་པོ་ཆེ་ནི་རེག་བྱས་བཅིངས་ཏེ། གླང་མོའི་རྗེས་སུ་ཞུགས་པས་མིའི་ཁོལ་པོར་གྱུར་པ་དང༌། བུང་བ་ནི་དྲིས་བཅིངས་ཏེ། པདྨའི་ནང་དུ་འདུག་པ་པདྨ་ཟུམ་ནས་འཆི་བ་དང༌།
རི་དྭགས་ནི་སྒྲས་བཅིངས་ཏེ། རྔོན་པའི་གླིང་བུ་སོགས་ཀྱི་སྒྲ་ལ་ཆགས་པ་མདས་ཕུག་ནས་གསོད་པ་བཞིན་དུ་བལྟ་བར་བྱོས་ལ་སྤོངས་ཤིག་ཅེས་གདམས་སོ།། གསུམ་པ་གནས་ལུགས་མ་བཅོས་པར་སྐྱོང་བ་ལ་བཞི། ཐམས་ཅད་སེམས་སུ་བསྟན་པ་དང༌། སེམས་ཀྱང་བདེན་མེད་དུ་བསྟན་པ། བདེན་མེད་ཡུལ་དང་འདྲེས་པ། ཡུལ་ཆོས་ཉིད་ཀྱིས་ཟད་པར་བྱས་པའོ། ། དང་པོ་ལ་གཉིས། ཆུ་རླབས་ཀྱི་དཔེས་རྣམ་རྟོག་ཆོས་སྐུར་བསྟན་པ་དང༌། ནམ་མཁའི་དཔེས་སྲིད་ཞི་དབྱེར་མེད་དུ་བསྟན་པའོ། །
 དང་པོ་ནི། གང་ཞིག་སེམས་ལས་རྣམ་འཕྲོས་པ། ། དེ་སྲིད་མགོན་པོའི་རང་བཞིན་ཏེ།། ཆུ་དང་རླབས་དག་གཞན་ཡིན་ནམ།། ཞེས་གསུངས་ཏེ། ཞེན་པ་དང་འཛིན་པ་མཐའ་དག་གི་གཉེན་པོ་ནི། སྟོང་པ་ཉིད་ཁོ་ན་སྟེ། དེ་ཡང་འཛིན་པ་གང་ཞིག་སེམས་ལས་རྣམ་པར་འཕྲོས་པའི་སེམས་བྱུང་གི་རྣམ་པར་རྟོག་པ་མཐའ་དག་ཇི་སྲིད་དུ་འགྱུ་ཞིང་འཕྲོ་བ་དེ་སྲིད་དུ། སྐྱེ་དགུའི་མགོན་པོར་གྱུར་པ་སེམས་ལྷན་ཅིག་སྐྱེས་པའི་ཡེ་ཤེས་ཀྱི་རང་བཞིན་ཡིན་ཏེ། དཔེར་ན།
ཆུ་དང་རླབས་དག་གཞན་ཡིན་ནམ་སྟེ་ཆུ་རླབས་ཆུ་ཡིན་པ་བཞིན་དུ། སེམས་ཉིད་ལས་སྣ་ཚོགས་སུ་འཕྲོ་བ་དེ་ཡང་སེམས་ཀྱི་གཤིས་སྐྱེ་བ་མེད་པའི་ཆོས་སྐུ་ལས་བྱུང་ཞིང་དེར་ཐིམ་པས་ན། ཆོས་སྐུ་དང་ཐ་མི་དད་པ་ཡིན་ནོ།། གཉིས་པ་(ནམ་མཁའི་དཔེས་སྲིད་ཞི་དབྱེར་མེད་དུ་བསྟན་པ་) ནི། སྲིད་དང་མཉམ་ཞིང་ནམ་མཁའི་རང་བཞིན་ནོ།། ཞེས་གསུངས་ཏེ། དེ་ཡང་གཤིས་སྐྱེ་མེད་ཆོས་སྐུའི་ངང་ལས་མདངས་འགག་པ་མེད་པའི་རང་རྩལ་སྣ་ཚོགས་སུ་ཤར་བས་འཁོར་འདས་གཉིས་སུ་སྣང་ཡང༌། དེ་གཉིས་པོ་ནི་དོན་ལ་དབྱེར་མེད་དེ། སྲིད་པ་འཁོར་བ་དང་མཉམ་པ་ཉིད་མྱང་འདས་ཞེས་རྟོག་པས་ཐ་དད་དུ་བཏགས་ཀྱང༌། དེ་གཉིས་ཀ་སེམས་ཉིད་ཀྱི་ངང་དུ་རོ་གཅིག་པ་ནི།
དཔེར་ན། ནམ་མཁའ་ལ་མཐའ་དབུས་མེད་པ་སྟོང་པའི་རང་བཞིན་ཅན་ཡིན་པ་བཞིན་ནོ། ། དེས་ན་སེམས་ཀྱི་གསལ་བའི་ཆ་ལ་འཁོར་བ་དང༌། སྟོང་པའི་ཆ་ལ་མྱང་འདས་ཞེས་ཟུང་འཇུག་ལ་སྣང་ཚུལ་གྱི་སྒོ་ནས་མིང་སོ་སོར་བརྗོད་པ་ཙམ་མོ།། གཉིས་པ་སེམས་ཀྱང་བདེན་མེད་དུ་བསྟན་པ་ནི། གང་ཞིག་བསྟན་ཏེ་གང་ཐོས་པ། ། དགོངས་པ་གང་ཡིན་དམ་པར་སྐྱོལ་བ་ན།། ཉི་ཟེར་ལྐུགས་པ་ས་ཡི་རྡུལ་བཞིན་བརླག ། སྙིང་ག་ཉིད་དུ་ནུབ་པར་གྱུར་པ་ཡིན།། ཞེས་གསུངས་ཏེ།
སློབ་མ་མཆོག་གིས་བླ་མ་དམ་པ་གང་ཞིག་གུས་པས་བསྟེན་ཏེ། བླ་མ་དེའི་ཞལ་ལས་གདམས་པ་ཁྱད་པར་ཅན་གང་ཐོས་པ་དེ་ཕྱིན་ཅི་མ་ལོག་པར་ཉམས་སུ་བླངས་པས། རྟོགས་པ་ཤར་ཏེ་བླ་མའི་དགོངས་པ་གང་ཡིན་པ་དེའི་ཚད་དམ་པར་སློབ་མས་སྐྱོལ་བ་ན། སེམས་དང༌། སེམས་ལས་བྱུང་བའི་རྣམ་རྟོག་ཐམས་ཅད་ཀྱང་བདེན་པར་མེད་པ་ཆོས་ཉིད་ཀྱི་ངང་དུ་ཐིམ་པར་གྱུར་ཏེ། དཔེར་ན། ཉི་ཟེར་ལ་རྡུལ་དཔག་ཏུ་མེད་པར་སྣང་ཡང༌། དཀར་ཁུང་བཀག་ནས་ཉི་ཟེར་ལྐུགས་པར་བྱས་པས་གྲིབ་མ་ལ་རྡུལ་མི་སྣང་བ་བཞིན་དུ། རྣམ་རྟོག་མ་ལུས་བརླག་ཅིང་སྙིང་ག་ཉིད་ཀྱིས་ཉེ་བར་མཚོན་པ་སེམས་ཉིད་ཀྱི་ངང་དུ་ནུབ་པར་འགྱུར་བ་ཡིན་ནོ།། གསུམ་པ་བདེན་མེད་ཡུལ་དང་འདྲེས་པ་ནི།
ཇི་ལྟར་ཆུ་ལ་ཆུ་བཞག་ན། ། དེ་ཉིད་ཆུ་རུ་རོ་མཉམ་འགྱུར།། སྐྱོན་དང་ཡོན་ཏན་མཉམ་ལྡན་སེམས། ། མགོན་པོ་སུས་ཀྱང་མཐོང་མི་འགྱུར།། ཞེས་གསུངས་ཏེ། དཔེ་ཇི་ལྟར་ན་རྒྱ་མཚོའི་ཆུ་ལ་ཆུ་བྲན་གཞན་བབ་ནས་བསྲེས་ཏེ་བཞག་པ་ན་ཇི་སྙེད་ཅིག་བསྲེས་པ་དེ་ཉིད་ཆུ་རུ་རོ་མཉམ་པས་བྱེ་བྲག་གམ། ཐ་དད་མེད་པར་འགྱུར་བ་བཞིན་དུ། རྣམ་རྟོག་ཆོས་ཉིད་དུ་གྲོལ་བས་སྐྱོན་གྱི་རྣམ་པ་དང་ལྡན་པ་ངན་རྟོག་དང༌། ཡོན་ཏན་གྱི་རྣམ་པ་དང་ལྡན་པ་བཟང་རྟོག་སྟེ་སེམས་དེ་གཉིས་ཀའི་རང་བཞིན་ལྷན་ཅིག་སྐྱེས་པ། སེམས་ཅན་ཐམས་ཅད་ལ་ཕན་འདོགས་པས་མགོན་པོར་གྱུར་པ་དེ་ནི་མཚན་མ་དང༌།
རྟོག་པར་སུས་ཀྱང་མཐོང་བར་མི་འགྱུར་ཏེ། ཡུལ་ཡུལ་ཅན་དབྱེར་མེད་དུ་རྟོགས་པས་སོ།། འོ་ན་ཡུལ་གྱི་སྣང་བས་མི་གནོད་དམ་ཞེ་ན། བཞི་པ་ཡུལ་ཆོས་ཉིད་ཀྱིས་ཟད་པར་བྱས་པ་ནི། རྨོངས་པ་དག་ལ་གཉེན་པོ་གང་ཡང་མེད། ། ནགས་ལ་མཆེད་པའི་མེ་ལྕེ་བཞིན།། གདོང་དུ་བབ་པའི་འདི་ལྟར་སྣང་བ་ཀུན། ། སེམས་ཀྱི་རྩ་བ་སྟོང་པ་ཉིད་དུ་ལྷན་ཅིག་བྱོས།། ཞེས་གསུངས་ཏེ། གནས་ལུགས་ལ་རྨོངས་པའི་སོ་སྐྱེ་ལས་དང་པོ་པ་དག་ལ་རྟོག་པ་སྤོང་བའི་གཉེན་པོ་གང་ཡང་མེད་དེ།
བཟང་རྟོག་ངན་རྟོག་གང་རུང་ལས་མ་འདས་པས་སོ། ། དཔེར་ན། མར་མེ་རླུང་ཆུང་ངུས་ཀྱང་གསོད་པ་བཞིན་ནོ། ། དེ་དག་ལ་ཡུལ་གྱི་སྣང་བས་གནོད་ཀྱང༌། རྟོག་པ་ཡེ་ཤེས་སུ་ཤར་བའི་རྟོགས་ལྡན་ལ་དེ་ཉིད་གྲོགས་སུ་འགྲོ་སྟེ། དཔེར་ན། ནགས་ཆེན་པོ་ལ་མཆེད་པའི་མེ་ལྕེས་རྩྭ་ཤིང་སོགས་བསྲེག་པ་ལ་རླུང་ཇི་ལྟར་ཆེ་བ་ཉིད་གྲོགས་སུ་འགྱུར་བ་བཞིན་ནོ། ། དེས་ན་གདོང་དུ་བབ་པའི་ཡུལ་ལྔ་ལ་སོགས་པ་འདི་ལྟར་དུ་སྣང་བ་ཀུན་ལ་ཡུལ་ཅན་གྱི་ཕྱོགས་ནས་ཁྱོད་ཅེས་ཐ་དད་པ་ལྟར་བརྗོད་ཀྱང༌། དོན་ལ་ནི་ཡུལ་ཅན་རང་ཉིད་ལས་མ་འདས་སོ། ། དེའི་ཕྱིར་སྣང་བ་དང་སྟོང་པ་འབྲལ་མ་མྱོང་བའི་དོན་གྱིས་ན་སྣང་བ་ཁྱོད་ཀྱི་རྩ་བ་སྟོང་པ་ཉིད་དང་ལྷན་ཅིག་སྐྱེས་པར་ཤེས་པར་བྱོས་ཤིག །
ཅེས་སམ། ཡང་ན་རྨོངས་པ་ལྷན་ཅིག་སྐྱེས་པའི་མ་རིག་པ་དག་ལ་རང་ངོ་ཤེས་པ་ལས་གཞན་པའི་གཉེན་པོ་གང་ཡང་མེད་དེ། དཔེར་ན། ནགས་ལ་མཆེད་པའི་མེ་ལྕེས་བསྲེག་བྱ་གང་འཕྲད་བསྲེག་པ་བཞིན་དུ། གདོང་དུ་བབ་པའི་ཡུལ་འདི་ལྟར་དུ་སྣང་བ་ཀུན་གྱི་རྩ་བ་སྟོང་པ་ཉིད་དང་ལྷན་ཅིག་ཏུ་སྐྱེས་པ་དེ་རང་རིག་པར་བྱོས་ཤིག ། ཅེས་གདམས་པས་ན། ལྷན་ཅིག་སྐྱེས་པའི་མ་རིག་པ་དང༌། ལྷན་ཅིག་སྐྱེས་པའི་ཡེ་ཤེས་ནི་གཞི་གཅིག་ལ་རིག་མ་རིག་གིས་ཕྱེ་བ་ཙམ་མོ། ། དེའི་ཕྱིར་ཡུལ་ཆོས་ཉིད་ཀྱིས་ཟོས་པ་ཞེས་པའི་དོན་ནི། ཡུལ་ཡུལ་ཅན་དབྱེར་མེད་དུ་རྟོགས་པའི་དོན་དུ་བཟུང་ངོ༌།།
བཞི་པ་དམིགས་རྐྱེན་གྲུབ་མཐའི་ཁྱད་པར་བསྟན་པ་ལ་བཞི། རྣམ་གཞག་སྤྱིར་བསྟན་པ་དང༌། སེམས་ཀྱི་བཞག་ཐབས་དམིགས་ཀྱི་བསལ་བ། གྲུབ་མཐའ་བྱེ་བྲག་ཏུ་བཤད་པ། རང་ལུགས་ཁྱད་པར་དུ་བཤད་པའོ། ། དང་པོ་ལ་བཞི། བཟང་རྟོག་སྤང་བར་གདམས་པ། ཉམས་རྟོགས་ཀྱི་ཁྱད་པར། འཁྲུལ་པ་ཟད་པས་རང་གཞན་གྱི་དོན་དུ་འགྱུར་ཚུལ། གནས་ལུགས་གྲུབ་མཐའ་ལས་འདས་པར་བསྟན་པའོ། །
དང་པོ་ནི། སྣང་བ་སྟོང་པར་མ་ཤེས་ན་སྣང་བ་ལས་ཞེན་པ་འབྱུང་བས་ཞེན་པ་དེ་ནི་འཆིང་བྱེད་ཁོ་ན་ཡིན་པའི་ཕྱིར། ཡང་དག་པའི་ཀུན་ཏུ་རྟོག་པ་ཡང་སྤང་བར་བྱ་བ་ཡིན་ནོ། ། ཞེས་སྟོན་བཞེད་པས། གལ་ཏེ་ཡིད་དུ་འོང་ངམ་སྙམ་པའི་སེམས། ། སྙིང་ལ་བབ་པ་གཅེས་པར་བྱས་ན་ནི།། ཏིལ་གྱི་ཤུན་པ་ཙམ་གྱི་ཟུག་རྔུས་ཀྱང༌། ། ནམ་ཡང་སྡུག་བསྔལ་འབའ་ཞིག་བྱེད་པར་ཟད།། ཅེས་གསུངས་ཏེ། ཕྱི་ལྟར་དུ་བཤད་ན།
གལ་ཏེ་རང་གི་ལྟ་གྲུབ་ལ་ཡིད་དུ་འོང་བས་འཐད་དོ་སྙམ་པའི་སེམས་སྙིང་ལ་འབབ་པ་ཞེན་པས་གཅེས་པར་བྱས་ན་ནི། ཏིལ་གྱི་ཤུན་པ་ཙམ་གྱི་ཞེན་པའི་ཟུག་རྔུས་ཀྱང་དུས་ནམ་ཡང་སྡུག་བསྔལ་འབའ་ཞིག་བྱེད་པར་ཟད་ན། ཞེན་པ་ཆེན་པོ་ལྟ་སྨོས་ཀྱང་ཅི་དགོས་དེའི་ཕྱིར། ཕྱག་རྒྱ་ཆེན་པོ་བློ་ལས་འདས་པར་ཞེན་པ་དང༌། གནས་ལུགས་སྤྲོས་བྲལ་དུ་ཞེན་པ་དང༌། སངས་རྒྱས་ལ་སྐྱབས་གནས་སུ་ཞེན་པ་སོགས་ཀྱང་སྤང་བར་བྱ་སྟེ། ཕར་ཕྱིན་དུ། རྒྱལ་ལ་སོགས་ལ་ཆགས་པ་ཕྲ། ། ཞེས་གསུངས་པ་བཞིན་ནོ།། ནང་ལྟར་དུ་བཤད་ན།
བདེ་གསལ་མི་རྟོག་པའི་ཉམས་མྱོང་ལ་ཞེན་པ་སྤང་བའི་ཕྱིར་དུ་གཞུང་འདི་གསུངས་ཏེ། དེ་ཡང་བདེ་བའི་ཉམས་ལ་གལ་ཏེ་ཡིད་དུ་འོང་ངོ་སྙམ་པའམ། དེ་བཞིན་དུ་གསལ་བའི་ཉམས་དང༌། མི་རྟོག་པའི་ཉམས་ལ་གལ་ཏེ་ཡིད་དུ་འོང་ངོ་སྙམ་དུ་ཞེན་པའི་སེམས་སྙིང་ལ་བབ་ནས་ཉམས་དེ་ཤོར་གྱི་དྭོགས་ཏེ་གཅེས་པར་བྱས་ན་ནི། དཔེར་ན། ཏིལ་གྱི་ཤུན་པ་ཙམ་གྱི་རྡུལ་ཀྱང་མིག་ཏུ་སོང་ན་ཟུག་རྔུ་བསྐྱེད་པ་བཞིན་དུ། ཉམས་དེ་གསུམ་གང་ལ་ཞེན་རུང་ནམ་ཡང་ཁམས་གསུམ་དུ་འཁོར་ནས་སྡུལ་བསྔལ་འབའ་ཞིག་བསྐྱེད་པར་ཟད་དོ། ། དེའི་དོན་ནི། བདེ་བ་ལ་ཞེན་ན་འདོད་ཁམས་དང༌། གསལ་བ་ལ་ཞེན་ན་གཟུགས་ཁམས་དང༌།
མི་རྟོག་པ་ལ་ཞེན་ན་གཟུགས་མེད་དུ་ལྟུང་བས་དེ་གསུམ་གང་ལ་ཡང་ཞེན་དུ་མི་རུང་ཞིང༌། དེ་གསུམ་གྱིས་མཚོན་པའི་ཉམས་མྱོང་སོགས་ཕྲ་མོ་ལ་ཞེན་ཀྱང་འཁོར་བར་འཆིང་བ་ཤེས་པའི་ཆེད་དུ་གཟུགས་ཕྲ་མོ་ཏིལ་ཕུབ་ཙམ་གྱིས་ཟུག་རྔུ་བསྐྱེད་པ་དཔེར་བཀོད་པ་ཡིན་ནོ།། གསང་བ་ལྟར་དུ་བཤད་ན། ལྟ་གྲུབ་དང༌། ཉམས་མྱོང་ནི་མཚོན་པ་ཙམ་སྟེ། གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་ལ་ཞེན་པ་མེད་པར་རྟོགས་པའི་ཆེད་དུ་གཞུང་འདི་གསུངས་ སོ། ། དེ་ཡང་གལ་ཏེ་ཞེན་པ་དང་ཆགས་པར་གྱུར་ན་དྲན་པའི་མན་ངག་གིས་ཡུལ་གང་ལ་ཡང་ཡིད་དུ་འོང་བ་དང༌། མི་འོང་བ་དང༌། བར་མའོ་སྙམ་དུ་མི་འཛིན། དྲན་མེད་ཀྱི་མན་ངག་གིས་ཡུལ་དེ་འཛིན་གྱི་སེམས་ཀྱང་སྟོང་པར་གཏན་ལ་འབེབས།
སྐྱེ་མེད་ཀྱི་མན་ངག་གིས་གཟུང་འཛིན་གཉིས་མེད་ཀྱི་ཤེས་པ་བདེན་པར་སྙིང་ལ་གང་བབ་པ་རྣམས་སྣང་སྟོང་ཟུང་འཇུག་ཏུ་བདེན་པའི་སྐྱེ་བ་མེད་པར་སྐྱོང༌། བློ་འདས་ཀྱི་མན་ངག་གིས་གནས་ལུགས་ཕྱག་རྒྱ་ཆེན་པོ་ལའང་གཅེས་པར་མི་འཛིན་པར་ལ་བཟླ་བའི་ཚུལ་དུ་ཉམས་སུ་ལེན་དགོས་ཏེ། དེ་ལས་ལོག་ནས་ཡུལ་ཡུལ་ཅན་སྣང་བདེན་དུ་གཅེས་འཛིན་བྱས་ན་ནི་འཛིན་པ་ཆུང་ངུ་ཏིལ་གྱི་ཤུན་པ་ཙམ་གྱི་ཟུག་རྔུ་སྟེ་ཞེན་པས་ཀྱང་ནམ་ཡང་སྡུག་བསྔལ་གྱི་རྒྱུ་འབའ་ཞིག་བྱེད་པར་ཟད་པས་བརྡ་བཞི་པོའི་སྒོ་ནས་ཉམས་སུ་ལོང་ཞིག་ཅེས་དགོངས་པ་ཡིན་ནོ།། གཉིས་པ་ཉམས་རྟོགས་ཀྱི་ཁྱད་པར་ནི། དེ་ལྟར་ཡིན་ཏེ་དེ་ལྟར་མ་ཡིན་ནོ། ། གྲོགས་པོ་ཕག་དང་གླང་ཆེན་ལྟོས།། ཞེས་གསུངས་ཏེ། ཕྱི་ལྟར་དུ་བཤད་ན། ཡུལ་ཡུལ་ཅན་དབྱེར་མེད་པ་དེ་ལྟར་ཡིན་ཏེ། གཉིས་སུ་སྣང་བ་དེ་ལྟ་བུ་ནི་གནས་ལུགས་མ་ཡིན་ནོ། །
གྲོགས་པོ་ཞེས་བོས་ནས་དཔེར་ན། ཕྱོགས་རེས་མི་མཚོན་པ་ཕག་དང་གླང་པོའི་ཁྱད་པར་ལ་ལྟོས་ཤིག་ཅེས་སམ། ནང་ལྟར་དུ་བཤད་ན། བདེ་གསལ་མི་རྟོག་པའི་ཉམས་དེ་ལྟར་སྐྱེས་པ་ནི་ཀུན་རྫོབ་ཀྱི་ཉམས་མི་བརྟན་པའི་རང་བཞིན་ཅན་ཡིན་ཏེ། གནས་ལུགས་རྟོགས་པའི་ལྟ་བ་འཕོ་འགྱུར་མེད་པ་དེ་ལྟ་བུ་ནི་མ་ཡིན་ནོ། ། གྲོགས་པོ་ཞེས་བོས་ནས། སྡུག་རྨོངས་རྟོག་གསུམ་ལས་ལོག་པ་ཙམ་དུ་འདྲ་ཡང་སྒྲིབ་པའི་ས་བོན་བཅོམ་མ་བཅོམ་སོགས་ཁྱད་པར་ཤིན་དུ་ཆེ་སྟེ། དཔེར་ན། ཕག་དང་གླང་པོའི་ཁྱད་པར་ལྟོས་དང༌། གཟུགས་ཕྱོགས་རེ་ཙམ་འདྲ་ཡང་ཡོན་ཏན་སོགས་ཁྱད་ཤིན་ཏུ་ཆེའོ། །
དེ་ཡང་ཕག་ཇི་ཙམ་གསོས་ཀྱང་གླང་པོར་འགྱུར་མི་སྲིད་པ་བཞིན་དུ། ཉམས་ལ་སངས་རྒྱས་ཀྱི་དགོངས་པར་ཞེན་ནས་བསྒྲུབས་པས་སངས་རྒྱ་བ་མི་སྲིད་ལ། གླང་པོ་ཇི་ཙམ་ཉམས་ཉེས་ཀྱང་ཕག་ཏུ་འགྱུར་མི་སྲིད་པ་བཞིན་དུ། རྟོགས་པ་ཤར་ནས་ལས་ཉོན་གྱི་དབང་གིས་འཁོར་མི་སྲིད་དོ་ཞེས་སམ། གསང་བ་ལྟར་ཀྱང་བཤད་པས་ཆོག་སྟེ། དེ་ལྟར་དང་དྲན་པ་ཡིན་ཏེ་དང༌། དྲན་མེད་དེ་ལྟ་ དང༌། སྐྱེ་མེད་མ་ཡིན་ནོ་དང༌། བློ་འདས་སྦྱར་བས་དཀའ་བ་མེད་དོ།། གསུམ་པ་འཁྲུལ་པ་ཟད་པས་བདག་གཞན་གྱི་དོན་དུ་འགྱུར་ཚུལ་ནི།
ཇི་ལྟར་ཡིད་བཞིན་ནོར་བུའི་དགོས་པ་བཞིན།། འཁྲུལ་པ་ཞིག་པའི་མཁས་པ་ངོ་མཚར་ཆེ།། རང་ལ་རང་རིག་བདེ་བ་ཆེན་པོའི་བག་ཆགས་གཟུགས།། ཐམས་ཅད་དེ་ཚེ་མཁའ་མཉམ་བྱེད་པར་འགྱུར།། ཞེས་གསུངས་ཏེ། ཡིད་ལ་མི་བྱེད་པ་ཁོ་ན་ཉམས་སུ་བླངས་ན་ཉན་རང་གི་ཞི་བ་ལྟར་གཞན་དོན་རྒྱུན་ཆད་པར་མི་འགྱུར་རམ་ཞེ་ན། མི་འགྱུར་ཏེ། དཔེ་ཇི་ལྟར་ན་ཡིད་བཞིན་གྱི་ནོར་བུ་ལ་རྟོག་པ་དང་འབད་རྩོལ་མེད་པར་བདག་དང་གཞན་གྱི་དགོས་པའི་དོན་རང་ཤུགས་ཀྱིས་འབྱུང་བ་བཞིན་དུ། གཟུང་འཛིན་གྱི་འཁྲུལ་པ་ཆོས་ཉིད་ཀྱི་ངང་དུ་ཞིག་པའི་མཁས་པ་རྟོགས་ལྡན་ལ་བདག་གཞན་གྱི་ངོས་གཟུང་དང་དོན་གཉིས་ཀྱི་རྟོག་པ་མེད་བཞིན་དུ་དོན་གཉིས་ལྷུན་གྲུབ་ཏུ་འབྱུང་བ་ནི་ངོ་མཚར་ཆེའོ།། འོ་ན་འཁྲུལ་པ་ཇི་ལྟར་ཞིག་ཅེ་ན།
རང་གི་སེམས་ལ་རང་གི་རིག་པ་བདེ་བ་ཆེན་པོའི་ཡེ་ཤེས་གདོད་ནས་བཞུགས་པ་དེ་ཉིད་སོ་སོ་རང་རིག་ཏུ་གྲོལ་བ་མཐོང་བའི་ལམ་ཐོབ་ནས་བག་ཆགས་ཀྱི་གཟུགས་གཟུང་འཛིན་དུ་སྣང་བ་དག་པར་བྱས་པ་དེའི་ཚེ་ཆོས་ཐམས་ཅད་ནམ་མཁའ་དང་མཉམ་པར་རྟོགས་པས་རང་དོན་དང༌། གདུལ་བྱ་རྣམས་རྟོགས་པ་ནམ་མཁའ་དང་མཉམ་པ་ལ་འགོད་པར་བྱེད་པས་གཞན་དོན་ཏེ། དོན་གཉིས་ལྷུན་གྲུབ་ཏུ་བྱེད་པར་འགྱུར་རོ།། བཞི་པ་གནས་ལུགས་གྲུབ་མཐའ་ལས་འདས་པར་བསྟན་པ་ལ་གཉིས། གནས་ལུགས་ཚིག་གི་ཡུལ་མ་ཡིན་པ་དང༌། ཚིག་ཏུ་བརྗོད་པས་བདེ་ཆེན་གྱི་དོན་མི་མཐོང་བའོ། ། དང་པོ་ནི། ཀཱ་ལ་ཀཱུ་ཊ་སྨོས་སུ་ཅི་རུང་སྟེ། ། རང་བཞིན་མཁའ་མཉམ་ཡིད་ཀྱིས་འཛིན་པ་ཡིན།། ཡིད་དེ་ཡིད་མ་ཡིན་པར་བྱེད་འགྱུར་ན། །
རང་བཞིན་ལྷན་ཅིག་སྐྱེས་པ་མཆོག་ཏུ་མཛེས།། ཞེས་གསུངས་ཏེ། རྒྱ་གར་གྱི་སྐད་དུ་ཀཱ་ལ་ཀཱུ་ཊ་ཅེས་པ་བོད་སྐད་དུ་བསྒྱུར་ན། ཀཱ་ལ་ནི་ནག་པོ་དང༌། ཀཱུ་ཊ་ནི་བརྩེགས་པ་སྟེ། དུག་ནག་པོ་རྩེགས་པ་སྨོས་མི་རུང་བས་ཉེ་བར་མཚོན་པས་གནས་ལུགས་ཀྱི་དོན་ནི་ཚིག་དང་ཐ་སྙད་ཀྱི་སྒོ་ནས་སྨོས་སུ་མི་རུང་སྟེ། གལ་ཏེ་སྨོས་ན་ཐ་སྙད་ཀྱི་རྗེས་སུ་བློ་ཞུགས་ནས་རྟོགས་པ་འཆར་བར་མི་འགྱུར་བས་སོ། ། དེས་ན་སེམས་ཀྱི་རང་བཞིན་ནམ་མཁའ་དང་མཉམ་པ་དེ་ནི་གཉུག་མའི་ཡིད་ཀྱིས་འཛིན་ཞིང་ཉམས་སུ་མྱོང་བར་བྱེད་པ་ཡིན་པས། བརྗོད་བྱ་རྗོད་བྱེད་སོགས་གཟུང་འཛིན་གཉིས་དང་བྲལ་བའི་ངང་དུ་མཉམ་པར་བཞག་པས། ཆོས་ཉིད་ནམ་མཁའ་ལྟར་འཛིན་པའི་ཡིད་དེ་ཡང་དབྱིངས་སུ་ཡལ་ཏེ།
ངོས་གཟུང་དང་བྲལ་ནས་ཡིད་མ་ཡིན་པར་བྱེད་པར་གྱུར་ན། རང་བཞིན་ལྷན་ཅིག་སྐྱེས་པའི་དོན་མངོན་དུ་གྱུར་པ་ཡིན་པས་སོ་སོ་སྐྱེ་བོ་ལས་མཆོག་ཏུ་མཛེས་ཏེ། འཕགས་པའི་ས་ལ་གནས་པ་ཡིན་ནོ།། གཉིས་པ་ཚིག་ཏུ་བརྗོད་པས་བདེ་ཆེན་གྱི་དོན་མི་མཐོང་བ་ནི། ཁྱིམ་དང་ཁྱིམ་ན་དེ་ནི་བརྗོད་མིན་ཏེ། ། བདེ་ཆེན་གནས་ནི་ཡོངས་སུ་ཤེས་པ་མིན།། འགྲོ་ཀུན་སེམས་ཁྲལ་ཁུར་བ་མདའ་བསྣུན་སྨྲ། ། དེ་ནི་བསམ་མེད་སུས་ཀྱང་རྟོགས་མ་ཡིན།། ཞེས་གསུངས་ཏེ། རྟོག་པའི་བློའི་ཁྱིམ་དང༌།
རྗོད་བྱེད་ཚིག་གི་ཁྱིམ་ན་གནས་ལུགས་དེ་ནི་གཏམ་དུ་རྗོད་པར་བྱེད་དེ། སྒྲ་དང་རྟོག་པ་ཡུལ་ལ་དངོས་དབང་གིས་མི་འཇུག་གིས། རྟོག་པ་ནི། དོན་སྤྱིའི་རྗེས་སུ་འཇུག་ཅིང༌། རྗོད་བྱེད་ཀྱི་སྒྲ་ནི། བརྗོད་བྱ་དང་རྗོད་བྱེད་སོ་སོར་ཕྱེ་ནས་གཞན་སེལ་བའི་ཚུལ་དུ་འཇུག་པས་ན། སྒྲ་རྟོག་གིས་གནས་ལུགས་མཚོན་པ་མི་ནུས་སོ། ། དེའི་ཕྱིར་འཛིན་པ་དང་བཅས་པས་དེ་ཁོ་ན་ཉིད་ཚིག་ཏུ་བརྗོད་ཀྱང་བདེ་བ་ཆེན་པོ་གནས་ལུགས་ཀྱི་དོན་ནི་ཡོངས་སུ་ཤེས་པ་མིན་ནོ། ། དོན་དེ་མ་རྟོགས་པས་འགྲོ་བ་ཀུན་སྡུག་བསྔལ་གྱི་སེམས་ཁྲལ་ཁུར་ནས་རིགས་དྲུག་ཏུ་འཁོར་བ་ཡིན་ལ། གནས་ལུགས་དེ་ནི་སྒྲ་རྟོག་གི་ཡུལ་ལས་འདས་པས་བསམ་དུ་མེད་དེ།
སྨྲ་བསམ་བརྗོད་མེད་ཀྱི་དོན་དེ་ཚིག་ལ་བརྟེན་ནས་སུས་ཀྱང་རྟོགས་པ་མ་ཡིན་ནོ་ཞེས་མདའ་བསྣུན་ང་སྨྲ་བར་བྱེད་དོ།། གཉིས་པ་སེམས་ཀྱི་བཞག་ཐབས་དམིགས་ཀྱིས་བསལ་བ་ལ་གཉིས། བདེ་སྟོང་དབྱེར་མེད་དུ་བཞག་པ་དང༌། བདག་གཞན་མཉམ་ཉིད་དུ་བཞག་པའོ། ། དང་པོ་ལ་གསུམ། དམིགས་མེད་དུ་བཞག་པ་དང༌། དམིགས་ཅན་དུ་བཞག་པ། ཆོས་ཉིད་ཀྱི་ངང་དུ་བཞག་པའོ། ། དང་པོ་ནི། བདེ་གསང་ཡན་ལག་ཡོངས་སུ་སྤངས་པ་ན།།
བསྒོམ་དང་མི་སྒོམ་དབྱེར་མེད་བདག་གིས་མཐོང༌།། ཞེས་གསུངས་ཏེ། ཕྱི་ལྟར་དུ་བཤད་ན། རྟོག་པའི་ཟུག་རྔུ་མེད་པས་བདེ་བ་དང༌། རྟོགས་པར་དཀའ་བས་གསང་བ་སྟེ་སྟོང་པ་ཉིད་དོ། ། དེ་གཉིས་ཟུང་དུ་འཇུག་པའི་དོན་དབྱེར་མེད་ཡིན་པས་བདེ་གསང་གི་ཡན་ལག་སོ་སོར་འཛིན་པ་དང༌། གཉིས་སྡེབས་སུ་འཛིན་པ་ཡོངས་སུ་སྤངས་ནས་བདེ་སྟོང་ལྷན་སྐྱེས་ཀྱི་ངང་དུ་ངོས་བཟུང་དང་མཚན་མས་མ་གོས་པར་སྒོམ་དང་མི་སྒོམ་དབྱེར་མེད་དུ་གློད་ནས་བཞག་པས་གནས་ལུགས་ཀྱི་དོན་བདག་གིས་མཐོང་བར་འགྱུར་རོ།། འདིར་པར་ཕུ་བས་ནི། བདེ་གསང་ལྷན་ཅིག་སྐྱེས་པའི་དོན་རྟོགས་པས་སྲིད་པའི་ཡན་ལག་རྣམ་རྟོག་སྤངས་ཤིང༌། རྣམ་རྟོག་འོད་གསལ་དུ་ཤར་བ་ན་སྒོམ་དང་མི་སྒོམ་པ་བཟང་ངན་དབྱེར་མེད་རྟོག་མི་རྟོག་འོད་གསལ་དུ་དབྱེར་མེད་ཅེས་ཀྱང་བཤད་ཀྱང་དགོངས་པ་ཡིན་མིན་དཔྱད་དགོས་སོ།།
ནང་ལྟར་དུ་བཤད་ན། བདེ་བ་ཆེན་པོ་རང་གསང་དུ་གནས་པ་དེ་རྟོགས་པར་བྱེད་པའི་ཐབས་ཀྱི་ཡན་ལག་གི་རྩོལ་བ་ཡོངས་སུ་སྤངས་པ་སྟེ་མ་བཅོས་པར་བཞག་པ་ན་སྒོམ་པ་དང༌། མི་སྒོམ་པ་དབྱེར་མེད་པར་བདག་གིས་རྟོགས་ནས་གནས་ལུགས་མཐོང་ངོ༌།། འདིར་གླིང་གིས་ནི། བདེ་གསང་ཟུང་འཇུག་གི་གནས་ལུས་ཀྱི་རྩ་འཁོར་ལོ་བཞིའམ། དྲུག་ཏུ་ཡན་ལག་རྩའི་འདབ་མ་དང་བཅས་པ་ལ་སོགས་པར་སེམས་འཛིན་པའི་དམིགས་པ་དེ་ཡོངས་སུ་སྤངས་པ་ན་སྒོམ་དང་མི་སྒོམ་དབྱེར་མེད་པ་གཉུག་མ་འབྲལ་བ་མེད་པའི་དོན་གཅིག་བདག་གིས་མཐོང་ཞེས་པར་བཤད་མོད། ཚིག་འོག་མ་གཉིས་དང་ཟློས་པར་འགྱུར་གྱིས་དྭོགས་སོ།། གསང་བ་ལྟར་བཤད་ན། དྲན་པའི་མན་ངག་གིས་ཡུལ་ལ་ཞེན་པའི་བདེ་བ་རྩད་ནས་གཅོད། དྲན་མེད་ཀྱིས་གསང་བ་སྟོང་པ་ལ་ཞེན་པ་བཟློག །
སྐྱེ་མེད་ཀྱིས་དེ་གཉིས་ཀྱི་ཡན་ལག་ཟུང་འཇུག་ཏུ་མི་འཛིན། བློ་འདས་ཀྱིས་ངོས་བཟུང་དང་མཚན་མ་ཐམས་ཅད་ཡོངས་སུ་སྤངས་ནས་ལ་བཟླ་བར་བྱེད་པས། བརྡ་དེ་བཞི་ལ་བརྟེན་ནས་གསལ་ལ་མི་རྟོག་པའི་ངང་དུ་བཞག་པ་ན། སྒོམ་པ་དང་མི་སྒོམ་པ་དབྱེར་མེད་དུ་བདག་ཉིད་ཀྱིས་དེ་ཁོ་ན་ཉིད་མཐོང་བར་འགྱུར་རོ།། གཉིས་པ་དམིགས་ཅན་དུ་བཞག་པ་ནི། ཡུལ་གྱིས་མཚོན་པས་གཞན་དག་བསམ་པར་བྱེད།། དེ་ཉིད་བསམ་པས་མ་རྟོགས་རང་བཞིན་འགགས་པར་འགྱུར།། ཞེས་གསུངས་ཏེ། ཚིག་གི་དོན་ཇི་ལྟ་བ་བཞིན་བཤད་ན། དམིགས་པ་གཙོ་བོར་བྱེད་པ་གཞན་དག་ནི།
ཡུལ་གྱི་དམིགས་པ་ལ་སེམས་བཟུང་ནས་དེས་མཚོན་པས་གནས་ལུགས་བསམ་པར་བྱེད་ཅིང་དེ་ཉིད་དུ་སེམས་གཟུང་ནས་བསམས་པས་ཀྱང་རྣམ་རྟོག་རང་བཞིན་གྱིས་འགགས་པར་འགྱུར་རོ། ། ཞེས་སམ། ཡི་གེའི་དོན་དུ་བཤད་ན། ཀུ་སུ་ལུ་པ་ལས་གཞན་དག་སྒྲོ་འདོགས་ཕྱི་ནས་གཅོད་པའི་མཁས་པ་པཎྜི་ཏ་རྣམས་ནི། ཡུལ་གྱི་མཚོན་པས་གནས་ལུགས་དེ་ཁོ་ན་ཉིད་བསམ་པར་བྱེད་ལ། ནང་ནས་སྒྲོ་འདོགས་གཅོད་པའི་རྣལ་འབྱོར་ཀུ་སུ་ལུ་རྣམས་ནི། ཡུལ་ཅན་གྱི་སེམས་དེ་ཉིད་ཀྱི་ངོ་བོ་ལ་བལྟ་ཞིང་བསམས་པས་ཡུལ་ཡུལ་ཅན་གཉིས་སྣང་གི་རྣམ་རྟོག་རང་བཞིན་གྱིས་འགགས་པར་འགྱུར་ཞེས་པའམ། སྤྱིའི་དོན་དུ་བཤད་ན། ཡུལ་གཟུང་བ་བདེན་མེད་དུ་གཏན་ལ་ཕབ་པས་མཚོན་ནས་གཞན་འཛིན་པ་དག་ཀྱང་དེ་དང་འདྲ་བར་བསམ་པར་བྱེད་ཅིང༌། གཟུང་འཛིན་དེ་ཉིད་དབྱེར་མེད་དུ་བསམས་པས་གཟུང་འཛིན་ཐ་དད་དུ་འཛིན་པའི་རྣམ་རྟོག་རང་བཞིན་གྱིས་འགགས་པར་འགྱུར་ཞེས་སམ།
སྦས་པའི་དོན་དུ་བཤད་ན། ཡུལ་ཕོ་ཉའི་ལམ་གྱིས་མཚོན་པས་གཞན་རང་བཞིན་ལྷན་སྐྱེས་དག་བདེ་སྟོང་དུ་བསམ་པར་བྱེད་ལ། བདེ་སྟོང་གི་དེ་ཁོ་ན་ཉིད་བསམས་པས་རྣམ་པར་རྟོག་པའི་རང་བཞིན་ཆོས་ཉིད་ཀྱི་ངང་དུ་ཐིམ་ཞིང་འགགས་པར་འགྱུར་ཞེས་སམ། མཐར་ཐུག་གི་དོན་ནི། ཡུལ་འཁོར་བའི་རང་བཞིན་གྱིས་མཚོན་པས་གཞན་མྱང་འདས་བསམ་པར་བྱེད་ཅིང༌། འཁོར་འདས་དེ་ཉིད་མཉམ་པ་ཉིད་དུ་བསམས་པས་རྣམ་རྟོག་ཆོས་སྐུའི་རང་བཞིན་དུ་གྲོལ་ནས་རེ་དྭོགས་འགགས་པར་འགྱུར་རོ། ། ཞེས་བཤད་ཀྱང་རུང་ངོ༌།། འགྱུར་ལ་ལར། དེ་ཉིད་བསམ་པས་མ་རྟོགས་རང་བཞིན་འགགས་པར་འགྱུར། ། ཞེས་པ་ལྟར་ན།
མ་རྟོགས་པ་དང༌། རྣམ་རྟོག་དོན་གཅིག་པར་འཆད་དོ།། གསུམ་པ་སེམས་ཆོས་ཉིད་ཀྱི་ངང་དུ་བཞག་པ་ནི། གལ་ཏེ་སེམས་ཀྱིས་སེམས་ནི་མཚོན་དུ་འགྲོ། ། རྣམ་རྟོག་དང་ནི་མི་གཡོ་བརྟན་པར་གནས།། ཇི་ལྟར་ལན་ཚྭ་ཆུ་ལ་ཐིམ་པ་ལྟར། ། དེ་ལྟར་སེམས་ནི་རང་བཞིན་ལ་ཐིམ་འགྱུར།། ཞེས་གསུངས་ཏེ། གཞི་ལ་སྦྱར་ན། གལ་ཏེ་འགྱུ་བའི་སེམས་ཀྱིས་སེམས་ཀུན་གཞི་ནི་མཚོན་དུ་འགྲོ་བ་ན།
མཚོན་པ་དང་བྲལ་ཏེ། གཟུང་འཛིན་གྱིས་དེ་ཁོ་ན་ཉིད་མཚོན་མི་ནུས་པ་བཞིན་ ནོ། ། འོ་ན་ཇི་ལྟར་བྱ་ཞེ་ན། དྲན་རིག་གི་རྣམ་རྟོག་དང༌། ནི་ཞེས་པས་བསྟན་པ་གཟུང་འཛིན་གྱི་རླུང་ལ་སོགས་པ་སེམས་ཡུལ་ལ་འདུ་བྱེད་པའི་ཡིད་མི་གཡོ་བར་ཆོས་ཉིད་ཀྱི་ངང་དུ་མཉམ་པར་བཞག་སྟེ་བརྟན་པར་གནས་པ་ནི། དཔེ་ཇི་ལྟར་ན་ལན་ཚྭ་དང་ཆུ་བསྲེས་ན་ཚྭ་ཆུ་ལ་ཐིམ་ནས་རོ་གཅིག་ཏུ་འགྱུར་བ་ལྟར། དཔེ་དེ་ལྟར་དུ་འགྱུ་བའི་སེམས་ནི་རང་བཞིན་ཀུན་གཞི་ལ་ཐིམ་པར་འགྱུར་ཞེས་སམ། ལམ་དང་སྦྱར་བ་ལ། ལྟ་བའི་ཕྱོགས་ནས་བཤད་ན། གལ་ཏེ་རང་གི་སེམས་ཀྱིས་སེམས་ནི་མཚོན་དུ་འགྲོ་བ་ན་མཚོན་བྱ་མཚོན་བྱེད་ལས་འདས་ཏེ།
བལྟས་པས་མཐོང་བ་མེད། བསམས་པས་མཚན་མ་མེད། དཔྱད་པས་ངོས་བཟུང་མེད་པས་སོ། ། དེ་ལྟར་མཚན་མའི་རྣམ་རྟོག་དང་ནི་དྲན་པའི་ཡིད་མི་གཡོ་བར་གསལ་སྟོང་གི་ངང་དུ་བརྟན་པར་གནས་པ་ན་ལན་ཚྭ་ཆུ་ལ་ཐིམ་པ་བཞིན་དུ་མཚོན་པར་བྱེད་པའི་སེམས་ལན་ཚྭ་ལྟ་བུ་ནི་སེམས་ཀྱི་རང་བཞིན་ཆུ་ལྟ་བུ་དེ་ལ་ཐིམ་ནས་མི་དམིགས་པར་འགྱུར་རོ་ཞེས་སམ། སྒོམ་པའི་ཕྱོགས་ནས་བཤད་ན། གལ་ཏེ་བསྒོམ་བྱ། སྒོམ་བྱེད། རྟོག་དཔྱོད་དང་བཅས་པའི་སེམས་ཀྱིས་སྤྲོས་བྲལ་གྱི་སེམས་ནི། མཚོན་དུ་འགྲོ་ཡང་མཚོན་པ་མི་རྙེད་པས་རྣམ་རྟོག་གི་རླུང་དང༌། ང་ཡིར་འཛིན་པའི་ཡིད་ནི་མི་གཡོ་བར་བརྟན་པར་གནས་ཤིང་བསྒོམ་བྱ་སྒོམ་བྱེད་ཀྱིས་མ་བསླད་པར་བསྒོམས་པས།
ལན་ཚྭ་ཆུ་ལ་ཐིམ་པ་ལྟར་སྒོམ་དུ་སྣང་བའི་རོ་སྟེར་བས་སྒོམ་བྱེད་ཀྱི་སེམས་ནི་རང་བཞིན་དེ་ཁོ་ན་ཉིད་ལ་ཐིམ་པར་འགྱུར་རོ་ཞེས་སམ། སྤྱོད་པའི་ཕྱོགས་ནས་བཤད་ན། གལ་ཏེ་བླང་བྱ་དང༌། དོར་བྱའི་སྤྱོད་པ་སོ་སོར་ཕྱེ་ནས་བཟང་པོར་སྤྱོད་པའི་སེམས་ཀྱིས་འོད་གསལ་བའི་སེམས་ནི། མཚོན་དུ་འགྲོ་བ་ན་མཚོན་མི་ནུས་པས། བླང་དོར་གྱི་རྣམ་རྟོག་དང་ནི་ཚུལ་འཆོས་པའི་ཡིད་ནི་མི་གཡོ་བར་མཉམ་པ་ཉིད་དུ་བརྟན་པར་གནས་པའི་ངང་ནས་སྤྱོད་བྱ་སྤྱོད་བྱེད་ངོས་བཟུང་མེད་པར་ཤུགས་འབྱུང་གི་སྤྱོད་པ་ཐུག་ཕྲད་དུ་སྤྱད་པས། ལན་ཚྭ་ཆུ་ལ་ཐིམ་པ་ལྟར་བཟང་ངན་དང་བླང་དོར་གཉིས་སུ་རྟོག་པའི་སེམས་ནི་རང་བཞིན་སྟོང་པ་ཉིད་ལ་ཐིམ་པར་འགྱུར་ཞེས་སམ། འབྲས་བུ་ལ་སྦྱར་ན། གལ་ཏེ་སངས་རྒྱས་ཐོབ་པར་འདོད་པའི་སེམས་ཀྱིས་དག་པ་གཉིས་ལྡན་གྱི་སེམས་ཡེ་ཤེས་ཆོས་སྐུ་ནི་མཚོན་དུ་འགྲོ་བ་ན། མཚོན་མི་ནུས་པས་འབྲས་བུར་འཛིན་པའི་རྣམ་རྟོག་དང་ནི་འབྲས་བུ་ཐོབ་འདོད་ཀྱི་འདུན་པས་སྐྱེ་མེད་ཀྱི་ཡིད་ནི་མི་གཡོ་བར་རེ་དྭོགས་དང་བྲལ་བས་ཡིད་ལ་མི་བྱེད་པར་བརྟན་པར་གནས་པ་ན།
ལན་ཚྭ་ཆུ་ལ་ཐིམ་པ་ལྟར་རེ་དྭོགས་ཀྱི་སེམས་ནི་རང་བཞིན་ཆོས་སྐུ་ལ་ཐིམ་ནས་ཐོབ་པ་མེད་པའི་ཚུལ་དུ་སྐུ་གསུམ་ཐོབ་པར་འགྱུར་ རོ། ། ཞེས་སམ། གསང་བ་མཁའ་འགྲོ་མའི་བརྡ་སྐད་ཀྱི་སྒོ་ནས་བཤད་ན། གལ་ཏེ་ཕྱི་རོལ་གྱི་ཡུལ་ལ་གཟུང་བར་ཞེན་པའི་སེམས་ཀྱིས་ནང་གི་འཛིན་པའི་སེམས་ནི་མཚོན་དུ་འགྲོ་ཞིང་གཟུང་འཛིན་ཐ་དད་དུ་ཞེན་ན་དྲན་པའི་མན་ངག་གིས་སེམས་ཀྱི་གཞི་རྩ་བཅད་པར་བྱའོ། ། དེས་གཟུང་བར་འཛིན་པའི་སྤྲོས་པ་འགགས་ནས་འཛིན་པའི་སེམས་རིག་གསལ་དོན་དམ་དུ་རྣམ་པར་རྟོག་ན་དྲན་མེད་ཀྱི་མན་ངག་གིས་སེམས་དེ་ཉིད་རྨི་ལམ་དང་སྒྱུ་མ་བཞིན་དུ། རང་བཞིན་མེད་པ་སྟོང་པ་ཉིད་དུ་ཤེས་པར་བྱའོ། ། དང་ནི་ཞེས་པ་ནི་ཕྱི་མ་འདྲེན་པ་སྟེ། དེས་འཛིན་རྟོག་རགས་པ་འགགས་ནས་གཟུང་འཛིན་གཉིས་མེད་ཀྱི་ཤེས་པ་རང་རིག་རང་གསལ་དོན་དམ་པར་མི་གཡོ་བར་འཛིན་ན། སྐྱེ་མེད་ཀྱི་མན་ངག་གིས་རང་རིག་དེ་དག་ཀྱང་བདེན་པའི་སྐྱེ་བ་མེད་པར་གཏན་ལ་ཕབ་པས་ཟུང་འཇུག་ཏུ་གྲོལ་བར་འགྱུར་རོ། ། དེས་ཟུང་འཇུག་ལ་ཞེན་ནས་ཐེར་ཟུག་ཏུ་བརྟན་པར་གནས་པའི་ཉམས་ཀྱིས་བཅིངས་ན།
བློ་འདས་ཀྱི་མན་ངག་གིས་གསལ་སྟོང་བློ་བྲལ་ཕྱག་རྒྱ་ཆེན་པོའི་ངང་དུ་ལ་བཟླ་བར་བྱའོ།། དེ་ལྟར་བརྡ་བཞིའི་སྒོ་ནས་རྟོགས་པར་བྱས་པའི་ཚེ། དཔེ་ཇི་ལྟར་ན། ལན་ཚྭ་ཆུ་ལ་ཐིམ་པ་ལྟར། དཔེ་དེ་ལྟར་གཟུང་འཛིན་ལ་སོགས་པའི་སེམས་ནི་རང་བཞིན་རྣམ་དག་གི་ཆོས་ཉིད་ལ་ཐིམ་ནས་འོད་གསལ་བ་མཐོང་བའི་ལམ་དུ་འགྱུར་རོ། ། ཞེས་བདག་གི་བླ་མ་འཁྲུལ་ཞིག་ཆེན་པོ་སངས་རྒྱས་བསམ་གྲུབ་ཀྱི་ཞལ་སྔ་ནས་ཀྱི་བཞེད་པ་ཇི་ལྟ་བ་བཞིན་བཤད་པའི་རྣམ་གྲངས་མང་དུ་བཀོད་པ་ཡིན་ནོ།། གཉིས་པ་བདག་གཞན་མཉམ་ཉིད་དུ་བཞག་པ་ནི། དེ་ཚེ་བདག་དང་གཞན་ནི་མཉམ་པར་མཐོང༌།། འབད་དེ་བསམ་གཏན་བྱས་པས་ཅི་བྱར་ཡོད།། ཅེས་གསུངས་ཏེ།
ཟུང་འཇུག་ཡིད་ལ་མི་བྱེད་པ་རྟོགས་པ་དེའི་ཚེ་བདག་འཛིན་པའི་སེམས་དང༌། གཞན་གཟུང་བའི་ཡུལ་དུ་རྟོག་པ་ནི། རང་སར་གྲོལ་ནས་བདག་གཞན་ཆོས་ཉིད་དུ་མཉམ་པར་མཐོང་བས་དེ་ལ་བཅོས་མའི་སྒོ་ནས་འབད་དེ་བསམ་གཏན་དུ་བྱས་པས་ཅི་ཞིག་བྱར་ཡོད་དེ། ཕྱག་རྒྱ་ཆེན་པོ་འདི་ནི་འབད་རྩོལ་དང་བྲལ་བའོ། ། དེས་ན་བདག་གཞན་མཉམ་པ་ཉིད་ཀྱི་ངང་དུ་སེམས་མ་བཅོས་པར་མཉམ་པར་བཞག་པར་བྱའོ།། གསུམ་པ་གྲུབ་མཐའ་བྱེ་བྲག་ཏུ་བཤད་པ་ལ་གཉིས། ཆོས་ཉིད་གྲུབ་མཐའི་འབྱུང་ཁུངས་སུ་བསྟན་པ་དང༌། རྟོགས་ན་གྲུབ་མཐའ་ལས་གྲོལ་བའི་ཚུལ་ལོ། ། དང་པོ་ནི། ལྷན་ཅིག་ལ་ནི་ལུང་རྣམས་མ་ལུས་མཐོང༌།།
རང་གི་འདོད་པ་མང་པོ་གསལ་བར་སྣང༌།། མགོན་པོ་བདག་ཉིད་གཅིག་པུ་གཞན་རྣམས་འགལ།། ཁྱིམ་དང་ཁྱིམ་ན་གྲུབ་མཐའ་དེ་གྲུབ་བོ།། ཞེས་གསུངས་ཏེ། ཆོས་ཉིད་དོན་དམ་པའི་བདེན་པ་ནི། སྤྲོས་པ་དང་བྲལ་བའི་དེ་ཁོ་ན་གཅིག་པུ་སྟེ། དེའི་ཕྱིར་ལྷན་ཅིག་གི་སྒྲས་གསུངས་སོ། ། དེ་བཞིན་ཉིད་གཅིག་པོ་དེའི་གདངས་འགག་པ་མེད་པའི་རྩལ་ལ་ནི་ཆོས་ཐམས་ཅད་འབྱུང་བའི་ཕྱིར། ཆོས་ཀྱི་སྒོ་མོ་བརྒྱད་ཁྲི་བཞི་སྟོང་སོགས་ལུང་རྣམས་མང་པོར་མཐོང་ཞིང༌། ལུང་དེ་རྣམས་ལ་མ་རྟོགས་ལོག་རྟོག་ཐེ་ཚོམ་སོགས་རང་རང་གི་འདོད་པ་མི་འདྲ་བ་ཡིས་ཕྱི་ནང་གི་གྲུབ་མཐའི་བྱེ་བྲག་མི་འདྲ་བ་མང་པོ་གསལ་བར་སྣང་བ་ཡིན་ཏེ།
དམུས་ལོང་མང་པོས་གླང་པོ་ཆེ་བལྟས་པ་བཞིན་ནོ། ། དོན་འདི་དང་མཐུན་པར་གསང་བ་གྲུབ་པ་ལས་ཀྱང༌། གོས་མེད་པ་རྣམས་སྲོག་ཅེས་ཟེར། ། སངས་རྒྱས་པ་རྣམས་བྱང་ཆུབ་ཟེར། ། ཞེས་སོགས་གསུངས་སོ།། འོ་ན་དཔལ་མདའ་བསྣུན་གྱི་ཞལ་སྔ་ནས། གྲུབ་མཐའ་གང་དང་མཐུན་ཞེ་ན། གནས་ལུགས་རྟོགས་པས་སྲིད་ཞིའི་མགོན་པོ་ས་ར་ཧ་བདག་ཉིད་གཅིག་པུ་ཡིན་གྱི། གྲུབ་མཐའ་སྨྲ་བ་གཞན་རྣམས་ཀྱི་ལུགས་དང་འགལ་ལོ། ། དེ་ཅིའི་ཕྱིར་ཞེ་ན།
ས་ར་ཧས་ནི། ལྟ་བ་དང༌། གྲུབ་མཐའ་ཐམས་ཅད་ལས་འདས་པའི་གཉུག་མ་དེ་ཁོ་ན་ཉིད་རྟོགས་པས། རྟོགས་པའི་ཡེ་ཤེས་དེས་མངོན་དུ་བྱས་པའི་དོན་ཆོས་ཉིད་གཅིག་པུ་གཟིགས་ཀྱི། དེ་ལས་གཞན་བློས་བྱས་ཀྱི་གྲུབ་མཐའ་ཐམས་ཅད་བརྫུན་སྣང་ཙམ་སྟེ། མཁྲིས་ནད་སངས་པ་ན་དུང་སེར་པོ་མི་སྣང་བ་བཞིན་ནོ། ། དེས་ན་མ་རྟོགས་ལོག་རྟོག་གི་བློའི་ཁྱིམ་དང༌། ཕྱོགས་རྟོགས་ཀྱི་བློའི་ཁྱིམ་ན་གྲུབ་མཐའ་དེ་གྲུབ་པ་ལྟར་སྣང་བས་དེར་རང་རང་གི་ལྟ་བ་དང༌། གྲུབ་མཐའ་ལ་མངོན་པར་ཞེན་པ་དང་བཅས་སོ།། གཉིས་པ་རྟོགས་ན་གྲུབ་མཐའ་ལས་གྲོལ་བའི་ཚུལ་ནི།
གཅིག་ཟོས་པས་ནི་ཐམས་ཅད་ཚིག ། ཕྱི་རོལ་སོང་ནས་ཁྱིམ་བདག་ཚོལ།། འོངས་ཀྱང་མ་མཐོང་ཕྱིན་ཀྱང་མེད། ། འདུག་པར་གྱུར་ཀྱང་ངོ་མ་ཤེས།། ཞེས་གསུངས་ཏེ། འཛིན་པ་གཅིག་པུ་འདི་ཆོས་ཉིད་ཀྱིས་ཟོས་པ་ན་གྲུབ་མཐའ་ཐམས་ཅད་ཚིག་ཙམ་དུ་ཤེས་ནས་ངོས་གཟུང་མེད་པར་འགྱུར་བས། ནང་གི་འཛིན་པ་རང་བཞིན་མེད་པར་གཏན་ལ་འབེབས་དགོས་ཀྱིས། འགའ་ཞིག་ནི་བདག་འཛིན་ནང་དུ་ཡོད་པ་དེར་སྒྲོ་འདོགས་མི་གཅོད་པར་ཕྱི་རོལ་ཡུལ་གྱི་སྟེང་དུ་སོང་ནས་ཐ་སྙད་ཀྱི་རྗེས་སུ་འབྲངས་ཏེ། གནས་ལུགས་ཀྱི་དོན་ཁྱིམ་བདག་དང་འདྲ་བ་དེ་འཚོལ་བར་བྱེད་དོ། ། དེས་ནི་གནས་ལུགས་རྟོགས་པའི་ཡེ་ཤེས་རང་གི་རྒྱུད་ལ་འོངས་ཀྱང་མ་མཐོང་ཞིང༌།
ཐ་སྙད་ཀྱི་རྗེས་སུ་འབྲངས་ནས་ཕྱིར་འཚོལ་དུ་ཕྱིན་ཀྱང་མཐོང་བ་མེད་ལ། འཚོལ་མཁན་རང་ཉིད་དང་དབྱེར་མེད་དུ་འདུག་པར་གྱུར་ཀྱང་ངོ་མ་ཤེས་སོ།། བཞི་པ་རང་ལུགས་ཁྱད་པར་དུ་བཤད་པ་ལ་གསུམ། རྙོག་པ་མེད་པའི་བསམ་གཏན། ཆོས་ཉིད་རྟོགས་པའི་འབྲས་བུ། མཉམ་རྗེས་བསྲེ་བའི་མན་ངག་གོ ། དང་པོ་ནི། དབའ་རླབས་མེད་པའི་དབང་ཕྱུག་མཆོག ། རྙོག་པ་མེད་པའི་བསམ་གཏན་འགྱུར།། ཆུ་དང་མར་མེ་རང་གསལ་གཅིག་ཏུ་ཞོག །
འགྲོ་འོང་ང་ཡིས་མི་ལེན་མི་འདོར་རོ།། ཞེས་གསུངས་ཏེ། རྣམ་རྟོག་གི་རྦ་རླབས་མེད་པར་རང་བཞིན་ལྷུན་གྲུབ་ཏུ་གནས་པའི་དབང་ཕྱུག་མཆོག་སེམས་ཀྱི་རྙོག་པ་གང་ཡང་མེད་པའི་བསམ་གཏན་ལ་གནས་པར་འགྱུར་བའི་ཐབས་ནི།

ཆུ་མ་རྙོགས་ན་དྭངས་པ་བཞིན་དུ། སེམས་མ་བཅོས་པར་བཞག ། མར་མེ་མ་སྐྱོད་ན་གསལ་བ་བཞིན་དུ། རྣམ་རྟོག་གི་རླུང་གིས་མ་སྐྱོད་པར་སེམས་རང་གསལ་སེམས་བྱུང་གི་གྲོགས་མེད་པར་གཅིག་པུར་ཞོག་ཅིག ། དེ་ལྟར་བཞག་ཀྱང་འཕྲོ་ན་གཉུག་མ་འགྲོ་འོང་མེད་པའི་ངང་དུ་གློད་ལ། སྤང་བླང༌། དགག་སྒྲུབ་སོགས་ཀྱིས་སེམས་མ་རྙོགས་པར་ངའི་བདག་གཞིར་གྱུར་པའི་སེམས་དེ་ཡིས་གཉེན་པོ་མི་ལེན། སྤང་བྱ་མི་འདོར་བར་འཁོར་འདས་ཐ་དད་དུ་འཛིན་པའི་རྣམ་རྟོག་གི་སེམས་མ་རྙོགས་པར་བཞག་གོ ། དེ་ལྟར་བཞག་པས་ཅི་ཞིག་བྱ་སྙམ་ན། ཐབས་ཤེས་གཉིས་མེད་སྣང་སྟོང་རོ་གཅིག་བདེ་སྟོང་ཟུང་འཇུག་གི་ངོ་བོར་སངས་རྒྱས་པར་འགྱུར་བས། གཉིས་པ་ཆོས་ཉིད་རྟོགས་པའི་འབྲས་བུ་ནི།
གང་ཡང་སྔ་ན་མེད་པའི་སྒེག་མོ་དང་ཕྲད་ནས། ། ཉལ་བའི་སེམས་ནི་གཞི་མེད་པ་ལ་བརྟེན།། རང་གི་གཟུགས་དང་ཐ་དད་མ་ལྟ་ཞིག ། དེ་ལྟར་སངས་རྒྱས་ལག་ཏུ་གཏོད་པ་ཡིན།། ཞེས་གསུངས་ཏེ། དཔེ་དོན་གྱི་སྒོ་ནས་བཤད་ན། གང་ཡང་ཞེས་པ་ནི་ཚིག་གི་ཕྲད་དེ། གང་ཞིག་ཅེས་པའི་དོན་ཡིན་ལ། དཔེར་ན། རྨི་ལམ་དུ་སྔ་ན་མེད་པའི་བུད་མེད་སྒེག་མོ་ཞིག་དང་འཕྲད་ནས་ཉལ་བ་དང༌།
བུ་སྐྱེས་པ་སོགས་རྨིས་ན། དེ་ལྟར་རྨི་བའི་སེམས་དེ་ནི་སྒེག་མོའི་གཞི་དང༌། རྩ་བ་མེད་པར་བག་ཆགས་ཙམ་ལ་བརྟེན་ནས་བྱུང་བས། སྒེག་མོ་དེ་ནི་སེམས་རང་གི་བག་ཆགས་ཀྱི་གཟུགས་ཡིན་པས་བག་ཆགས་དེ་དང་ཐ་དད་དུ་མ་ལྟ་ཞིག ། དཔེ་དེ་བཞིན་དུ་སྔ་ན་མེད་པའི་སྒེག་མོ་གནས་ལུགས་རྟོགས་པའི་ཡེ་ཤེས་དང་འཕྲད་ནས་ཉལ་བ་ལྟར་མཉམ་པར་བཞག་ཅིང་ས་ལམ་བགྲོད་པ་ན། རྟོགས་པའི་སེམས་དེ་ནི། རྟོགས་བྱ། རྟོགས་བྱེད་ཀྱི་གཞི་རྩ་མེད་པར་རྟེན་འབྲེལ་གྱི་ཆོས་ཉིད་ལ་བརྟེན་ནས་ས་ལམ་བགྲོད་པ་ཡིན་ལ། རྟོགས་པ་དེ་སེམས་རང་གི་ཡེ་ཤེས་ཀྱི་གཟུགས་ཡིན་པས་དེ་དང་ཐ་དད་དུ་མ་ལྟ་ཞིག ། དཔེ་དོན་དེ་ལྟ་བུའི་ཐབས་ཀྱིས་སངས་རྒྱས་རང་གི་ལག་ཏུ་གཏོད་པ་ཡིན་ནོ་ཞེས་སམ།
ཉམས་མྱོང་གི་སྒོ་ནས་བཤད་ན། གནས་ལུགས་གང་ཞིག་སྔར་མ་རྟོགས་པས་སྔ་ན་མེད་པ་ཡུལ་སྣང་བདེན་མེད་ཀྱིས་བརྒྱན་པའི་སྒེག་མོ་ཆོས་ཉིད་དེ་བཞིན་ཉིད་དང་འཕྲད་པ་སྟེ། རྟོགས་པར་གྱུར་ནས་སྣང་སྟོང་རོ་གཅིག་ཏུ་ཤེས་པས་ཆོས་ཉིད་ངང་དུ་ཐིམ་པའི་ཚུལ་དུ་ཉལ་བའི་སེམས་ལ་ནི་ཆོས་ཅན་དང་ཆོས་ཉིད་ཀྱི་གཞི་རྩ་མེད་དེ། དངོས་པོ་དང་མཚན་མ་ལས་འདས་སོ། ། དེ་ལ་བརྟེན་པ་ནི་ཆོས་དབྱིངས་ལས་མ་གཡོས་པར་གནས་པ་ཡིན་གྱི། ཆོས་དབྱིངས་རྟོགས་པ་དེ་ཡང་སེམས་རང་གི་ཡེ་ཤེས་ཀྱི་གཟུགས་མཐོང་བ་ཡིན་པས་སེམས་དང་ཆོས་དབྱིངས་ཐ་དད་པར་མ་ལྟ་ཞིག ། དེ་ལྟར་རྒྱུད་ལ་སྐྱེད་དེ་ཉམས་སུ་མྱོང་བར་བྱས་པས་དབྱིངས་དང་ཡེ་ཤེས་གཉིས་མེད་ཟུང་འཇུག་ཏུ་སངས་རྒྱ་བར་འགྱུར་བས་འབྲས་བུ་ལག་བཅངས་སུ་གཏོད་པ་ཡིན་ནོ། ། ཞེས་སམ། བརྡ་སྐད་ཀྱི་སྒོ་ནས་བཤད་ན། གང་ཡང་དྲན་པའི་མན་ངག་གིས་གཟུང་འཛིན་གྱི་རྣམ་རྟོག་གཞི་རྩ་བཅད་པས་སྔ་ན་བློའི་ཡུལ་དུ་མེད་པའི་སྟོང་ཉིད་སྒེག་མོ་དང་འཕྲད་པར་བྱས་ནས་དྲན་མེད་ཀྱི་མན་ངག་གིས་གཟུང་འཛིན་གྱི་སྤྲོས་པ་ཐམས་ཅད་ཉལ་བ་ལྟར་ཡིད་ལ་མི་བྱེད་པའི་ངང་དུ་འཇོག་ཅིང༌།
སྐྱེ་མེད་ཀྱི་མན་ངག་གིས་སྣང་སེམས་སྐྱེ་བ་མེད་པར་རོ་གཅིག་ཏུ་རྟོགས་པས། ཡུལ་ཡུལ་ཅན་ལྟར་སྣང་བའི་སེམས་ནི་དེ་གཉིས་ཀྱི་གཞི་དང་རྩ་བ་མེད་ཀྱང་ཆུ་དང་རླབས་ལྟར་རྐྱེན་ལ་བརྟེན་ནས་སྣང་བ་ཙམ་དུ་ཤེས་པར་བྱའོ།། དེ་ནས་བློ་འདས་ཀྱི་མན་ངག་གིས་སྨྲ་བསམ་བརྗོད་མེད་དུ་ལ་བཟླ་བར་བྱས་པས། ཡུལ་ཡུལ་ཅན་དང༌། གཟུང་འཛིན་གྱི་ངོས་གཟུང་དག་ནས་སྣང་སྲིད་ཐམས་ཅད་རང་རིག་ཏུ་གྲོལ་བའི་ཚེ་རང་རིག་རང་གི་གཟུགས་ལས་ཐ་དད་པ་རྡུལ་ཙམ་མི་སྣང་བས་དེ་དང་ཐ་དད་དུ་མ་ལྟ་ཞིག་ཅེས་རྗེས་འཇུག་ལ་གདམས་སོ། ། དེ་ལྟར་ཉམས་སུ་བླངས་ན་ནི་སངས་རྒྱས་ལག་ཏུ་གཏོད་པ་ཡིན་ནོ།། ཞེས་བཤད་པས་གཞུང་གི་དགོངས་པ་ཅིས་ཕྱིན་པར་འགྱུར་རོ།། གསུམ་པ་མཉམ་རྗེས་བསྲེ་བའི་མན་ངག་ལ་གཉིས། མཉམ་བཞག་དང༌། རྗེས་ཐོབ་བོ། །
དང་པོ་ནི། གང་ཚེ་ལུས་དང་ངག་ཡིད་དབྱེར་མེད་པ། ། ལྷན་ཅིག་སྐྱེས་པའི་རང་བཞིན་དེ་ཚེ་མཛེས།། ཞེས་གསུངས་ཏེ། མཉམ་པར་འཇོག་པ་གང་གི་ཚེ་གཉུག་མའི་སེམས་ལས་སྣང་བའི་ལུས་ དང༌། ངག་དང༌། ཡིད་གསུམ་དབྱེར་མེད་པ་ལྷན་ཅིག་སྐྱེས་པའི་རང་བཞིན་དུ་རྩེ་གཅིག་ཏུ་མཉམ་པར་བཞག་གོ ། དེའི་ཚེ་སྣང་བ་ཐམས་ཅད་སྟོང་པའི་རྒྱན་དུ་ཆེ་བས་ཟུང་འཇུག་གི་རང་བཞིན་དེ་ནི་མངོན་སུམ་གྱི་ཡུལ་དུ་ཤིན་དུ་མཛེས་པའོ།། གཉིས་པ་རྗེས་ཐོབ་ནི། ཁྱིམ་བདག་ཟོས་ནས་ཁྱིམ་བདག་མོ་ལོངས་སྤྱོད། །
ཡུལ་ནི་གང་ཟག་མཐོང་སྟེ་སྤྱད་པར་བྱ།། ཞེས་གསུངས་ཏེ། དེ་ལྟར་མཉམ་པར་བཞག་པའི་རྗེས་ལ་ཡུལ་སྣང་སྣ་ཚོགས་སུ་ཤར་བའི་ཚེ་གཟུང་ཡུལ་གྱི་ཁྱིམ་ན་འཛིན་བྱེད་ཀྱི་བདག་གནས་པ་ལྟར་བདག་ཏུ་འཛིན་པ་དེ་ཆོས་དབྱིངས་སྟོང་པ་ཉིད་ཀྱིས་ཟོས་ནས་ཁྱིམ་བདག་མོ་ཆོས་ཀྱི་བདག་མེད་ལ་ལོངས་སྤྱོད་པར་བྱའོ། ། དེས་ན་གཟུང་བའི་ཡུལ་ནི་གང་དང་གང་མཐོང་བ་དེ་ཐམས་ཅད་ལ་ངོས་གཟུང་དང་བྲལ་བས་སྤང་བླང་དགག་སྒྲུབ་མེད་པར་ཆོས་ཀྱི་བདག་མེད་འབའ་ཞིག་ཏུ་སྤྱད་པར་བྱའོ། ། མདོར་ན་མཉམ་བཞག་ཏུ་སྣང་བ་ཆེད་དུ་མི་དགག ། རྗེས་ཐོབ་ཏུ་སྟོང་པ་ཆེད་དུ་མི་སྒྲུབ་པར། སྣང་སྟོང་ལྷན་ཅིག་སྐྱེས་པའི་ངང་དུ་མ་ཡེངས་པར་བསྐྱངས་པས་སྣང་བ་དང་འཛིན་མེད་ཀྱི་དྲན་པ་འཕྲད་ནས་མཉམ་རྗེས་རོ་གཅིག་ཏུ་འགྱུར་རོ།། ལྔ་པ་ལམ་དང་འབྲས་བུའི་རྣམ་གཞག་བྱེ་བྲག་ཏུ་བཤད་པ་ལ་གཉིས། སྐུ་ལྔ་ལམ་དང་བཅས་པ་རྒྱས་པར་བཤད་པ་དང༌། རང་གྲོལ་བདེ་ཆེན་ལ་གནས་པས་སྐབས་ཀྱི་དོན་བསྡུ་བའོ། །
དང་པོ་ལ་ལྔ། ཆོས་ཀྱི་སྐུ། ལོངས་སྤྱོད་རྫོགས་པའི་སྐུ། ངོ་བོ་ཉིད་ཀྱི་སྐུ། བདེ་བ་ཆེན་པོའི་སྐུ། སྤྲུལ་པའི་སྐུའོ། ། དང་པོ་ལ་གསུམ། དངོས་དང༌། དེ་ཐོབ་པའི་ཐབས། ངག་བསྡུ་བའོ། །
དང་པོ་ནི། ང་ཡིས་རྩེད་མོ་བྱས་པ་ལ། ། བྱིས་པ་རྣམས་ནི་ཨ་ཐང་ཆད།། ཨ་མ་བཞག་ནས་བུ་དེ་སྐྱེ་མི་འགྱུར། ། དེས་ནི་རྣལ་འབྱོར་སྤྱོད་པ་དཔེ་དང་བྲལ།། ཞེས་གསུངས་ཏེ། ཆོས་སྐུ་ང་ཡིས་བདག་རྐྱེན་བྱས་ནས་གཟུགས་སྐུ་གཉིས་རྩེད་མོའི་ཚུལ་ཙམ་དུ་གདུལ་བྱ་ལ་སྣང་བར་བྱས་པ་ལ། དེའི་དོན་མ་རྟོགས་པའི་བྱིས་པ་གྲུབ་མཐའ་ལ་ཞུགས་པའི་སོ་སྐྱེ་རྣམས་ཀྱིས་ནི་གཟུགས་སྐུ་གཉིས་དངོས་པོར་གཟུང་ནས། སངས་རྒྱས་ཀྱི་སྐུའི་རྣམ་གཞག་འདོད་པ་སྣ་ཚོགས་མི་མཐུན་པར་རྩོད་པས་ངལ་ཞིང་ཨ་ཐང་ཆད་ཀྱང༌། ཆོས་སྐུའི་ཨ་མ་ལས་གཞན་ནས་གཟུགས་སྐུ་གཉིས་ཀྱི་བུ་དེ་སྐྱེ་བར་མི་འགྱུར་བས།
རྒྱུ་མཚན་དེའི་ཕྱིར། རྣལ་འབྱོར་སྤྱོད་པ་གཟུགས་སྐུ་གཉིས་ཀྱང་དཔེ་དང་བྲལ་བར་ཤེས་པར་བྱ་སྟེ། དེའི་བདག་རྐྱེན་ཆོས་སྐུ་དཔེ་དང་བྲལ་བས་སོ།། དེས་ན་གཟུགས་སྐུ་གཉིས་ནི་གདུལ་བྱའི་སྣང་བ་ལ་ལྟོས་ནས་བཞག་སྟེ། འགྲེལ་པ་དོན་གསལ་དུ། སྐུ་ལྷག་མ་གསུམ་པོ་དོན་དམ་པར་ཆོས་ཉིད་ཀྱི་ངོ་བོ་ཡང་དག་པའི་ཀུན་རྫོབ་ཏུ་སྣང་བ་ཇི་ལྟར་མོས་པས་རབ་ཏུ་ཕྱེ་བ་ནི་སངས་རྒྱས་དང༌། བྱང་ཆུབ་སེམས་དཔའ་དང༌། ཉན་ཐོས་ལ་སོགས་པའི་སྤྱོད་ཡུལ་དུ་རྣམ་པར་བཞག་པ་ཡིན་ནོ། ། ཞེས་གསུངས་པ་དང་གནད་གཅིག་གོ། གཉིས་པ་དེ་ཐོབ་པའི་ཐབས་ལ་གཉིས།
འཛིན་པ་ཉམས་པར་བྱེད་པ་དང༌། རྒྱུན་མི་འཆད་པའི་བསམ་གཏན་ནོ། ། དང་པོ་ནི། བདག་པོ་ཟ་ཞིང་རང་བཞིན་མཛེས།། ཆགས་པའི་སྤྱོད་དེས་གང་བའི་སེམས་དེ་ཉིད།། ཆགས་དང་ཆགས་བྲལ་སྤངས་ནས་གཉུག་མར་ཞུགས།། སེམས་ཉམས་པས་ན་རྣལ་འབྱོར་ངས་མ་མཐོང༌།། ཞེས་གསུངས་ཏེ། རྗེ་རས་ཆུང་པའི་བཞེད་པ་ལྟར། གླིང་ཊཱིཀ་ཏུ་ནི་ཆགས་ལམ་དང་སྦྱར་ནས་བཤད་དེ།
དེ་ཡང་སྙོམས་འཇུག་གི་གནས་སྐབས་སུ་བདག་པོ་སྟེ་ཆོས་ཀྱི་བདག་ཏུ་འཛིན་པ་དེ་བདེ་སྟོང་གཉིས་མེད་དུ་ཉམས་སུ་མྱོང་བའི་ངང་དུ་ཟ་ཞིང༌། བདེ་སྟོང་གི་གཟུང་འཛིན་མེད་པས་རང་བཞིན་མཛེས་པ་དེ་ལ་སེམས་མི་གཡོ་བར་གཟུང་བ་ན་རྟོག་པ་ཐམས་ཅད་བདེ་བ་ལ་འདུས་པས་ལུས་སེམས་ཆགས་པའི་ཡུལ་གྱི་བདེ་བས་གང་བའི་སེམས་དེ་ཉིད་དགའ་བ་དང༌། མཆོག་ཏུ་དགའ་བའི་དུས་དེར་ཆགས་པ་མཆོག་དགའ་དང༌། ཆགས་བྲལ་དགའ་བྲལ་ཀྱི་རྟོག་པ་སྤངས་ནས་དེ་གཉིས་ཀྱི་མཚམས་སུ་ལྷན་ཅིག་སྐྱེས་དགའ། གཉུག་མར་ཞུགས་པས་སེམས་སེམས་བྱུང་གི་རྒྱུ་བ་ཉམས་ནས་ངོས་གཟུང་མེད་པར་དག་པ་ན་དོན་གྱི་ཡེ་ཤེས་རྣལ་འབྱོར་མ་མཐོང་བར་འགྱུར་རོ། ། ཞེས་བཤད་ལ། པར་འགྲེལ་དུ་ནི། གྲོལ་ལམ་དང་སྦྱར་ནས་འཆད་དེ། དེ་ཡང་གཉིས་འཛིན་གྱི་རྣམ་རྟོག་བདག་པོ་དྲན་པ་སེམས་སུ་ཤེས་པས་ཟ་ཞིང༌། སེམས་ཀྱི་རང་བཞིན་མ་བཅོས་པ་དྲན་པ་མེད་ཅིང་ཡིད་ལ་མི་བྱེད་པའི་ངང་དུ་མཉམ་པར་བཞག་ན་རྟོག་པའི་དྲི་མས་མ་བསླད་ཅིང་རང་བཞིན་ཇི་ལྟ་བ་མཛེས་པར་བཞག་པས་ཆགས་པའི་ཡུལ་གྱིས་གང་བའི་སེམས་དེ་ཉིད་ལ་དམིགས་ཏེ།
འདོད་ཆགས་པ་དང་ཆགས་བྲལ་ཁོང་ཁྲོ་བ་སྤངས་ནས་སེམས་ཉིད་མ་བཅོས་པ་གཉུག་མའི་ངང་དུ་ཞུགས་ཤིང་ཐིམ་པར་འགྱུར་ལ། སེམས་དེར་ཞུགས་ཤིང་ཐིམ་ལ་ཉམས་པ་ན་ཆོས་ཀྱི་སྐུ་རྣལ་འབྱོར་མ་ངས་མཐོང་ཞེས་བྱ་སྟེ། མཐོང་བ་མེད་པའི་ཚུལ་དུ་ཆོས་སྐུ་མཐོང་བའོ།། དཔལ་རང་བྱུང་གིས་ནི། འཛིན་མེད་ཁོ་ན་དང་སྦྱར་ནས་བཤད་དེ། བདག་པོར་འཛིན་པ་སྟོང་པས་ཟ་ཞིང་གནས་ལུགས་ཀྱི་དོན་རྟོགས་པའི་རང་བཞིན་དེ་འཁོར་བ་ན་མཛེས་པའོ། ། ཇི་ལྟར་མཛེས་ན་མ་རྟོགས་པའི་ཚེ་ཡུལ་ཡུལ་ཅན་སོ་སོར་འཛིན་པས་ཆགས་པའི་ཡུལ་དུ་མ་ལ་འཛིན་ཆགས་དང་བཅས་པའི་རྣམ་རྟོག་གིས་གང་བའི་སེམས་དེ་ཉིད་བདེན་མེད་དུ་རྟོགས་པས་ཆགས་པ་སྤངས་ཏེ། འཁོར་བར་མི་གནས་ལ། ཆགས་བྲལ་སྤངས་ཏེ་ཞི་བར་མི་གནས་ཤིང༌། གཉུག་མར་ཞུགས་ཏེ་གནས་པས་སེམས་འཛིན་ཉམས་པ་ན།
ཆོས་ཉིད་དོན་རྣལ་མ་ལ་ཆོས་ཅན་བདེན་མེད་དུ་འབྱོར་པའི་ཤེས་རབ་མ་དེ་མཐོང་ཞེས་བཤད་དོ། ། བདག་གི་བླ་མ་འཁྲུལ་ཞིག་ཆེན་པོའི་བཞེད་པ་ནི། བཤད་ཡམས་འདི་གསུམ་ཀ་དང་མཐུན་པར་སྣང་ངོ༌།། གཉིས་པ་རྒྱུན་མི་འཆད་པའི་བསམ་གཏན་ནི། ཟ་ཞིང་འཐུང་ལ་བསམ་དུ་མེད་པར་གྱུར། ། གྲོགས་མོ་འདི་ནི་སེམས་ལ་གང་སྣང་བ།། ཕྱི་རོལ་སེམས་ལ་མཚོན་མེད་བདག་གིས་མཐོང༌།། ཞེས་གསུངས་ཏེ། ཆོས་ཀྱི་ཕྱག་རྒྱས་བཤད་ན། གཟུང་བ་ཟས་སུ་ཟ་ཞིང་འཛིན་པ་སྐོམ་དུ་འཐུང་ལ།
གཟུང་འཛིན་ཐ་དད་དུ་བསམ་དུ་མེད་དོ། ། གྲོགས་མོ་ཞེས་ཆོས་སྐུ་ལ་བོས་ནས་གཟུང་འཛིན་ཐ་དད་པ་འདི་ནི་འཁྲུལ་པའི་སེམས་ལ་བག་ཆགས་ཀྱི་གཟུགས་གང་དང་གང་དུ་སྣང་བ་ཙམ་ཡིན་གྱི། ཕྱི་རོལ་གྱི་དོན་སེམས་ལས་གཞན་དུ་མཚོན་དུ་མེད་པས་ཡུལ་རང་གི་ངོ་བོ་ལ་མ་བཅོས་པར་བསྐྱངས་པས་ལྷན་ཅིག་སྐྱེས་པའི་ཡེ་ཤེས་བདག་གིས་མཐོང་བར་འགྱུར་ཏེ། ཆོས་ཀྱི་སྐུ་ནམ་ཡང་མི་འབྲལ་བར་བཞུགས་པའི་རང་མཚང་རིག་པ་ཡིན་ནོ།། ཡེ་ཤེས་ཀྱི་ཕྱག་རྒྱར་བཤད་ན། གཟུང་བ་སྒྱུ་མ་ལྟ་བུར་སྣང་ཞིང་དཔེར་བྱ་བ་དང་བྲལ་བས། སྣང་ཙམ་གྱིས་འཛིན་པ་ཟས་སུ་ཟ་ཞིང་སྟོང་པ་སྐོམ་དུ་འཐུང་བ་ལ་ཅིར་ཡང་བསམ་དུ་མེད་དོ། ། དེས་ན་ཡུལ་སྟོང་པ་ཉིད་ཀྱི་གྲོགས་མོ་འདི་ནི་རང་གི་སེམས་བདེན་མེད་ལ་གང་དང་གང་དུ་སྣང་བ་ཙམ་ལས་གཞན་དུ་ཕྱི་རོལ་གྱི་དམིགས་རྟེན་ལ་སེམས་འཛིན་པ་སོགས་ཀྱིས་སེམས་ལ་མཚོན་དུ་མེད་པས། སྣང་བ་སེམས་ཀྱི་རང་འོད་དུ་ཤེས་པར་བྱས་ནས་སེམས་སྟོང་པའི་ངང་མི་གཡོ་བར་བཞག་པས་གནས་ལུགས་ཀྱི་དོན་བདག་གིས་མཐོང་བར་འགྱུར་རོ། ། ཞེས་སམ།
དམ་ཚིག་གི་ཕྱག་རྒྱས་བཤད་ན། སྙོམས་འཇུག་གི་གནས་སྐབས་སུ་ཁམས་དཀར་དམར་ཟས་སུ་ཟ་ཞིང༌། བདེ་བ་ཆེན་པོ་སྐོམ་དུ་འཐུང་བར་བྱས་པས་དགའ་བ་བཞི་རིམ་གྱིས་མྱོང་ནས་ལྷན་ཅིག་སྐྱེས་པའི་དགའ་བ་ལ་བསམ་དུ་མེད་ཅིང༌། ཡིད་ལ་མི་བྱེད་པར་མཉམ་པར་བཞག་གོ ། ཅི་སྟེ་ཞེ་ན། བདེ་སྟོང་དེ་ཉིད་བསམ་པ་དང་ཡིད་ལས་འདས་ཤིང་སྒོམ་དུ་མེད་པའོ། ། བདེ་སྟོང་ལྷན་ཅིག་སྐྱེས་པའི་ཡེ་ཤེས་དེ་དང་དུས་རྟག་ཏུ་འབྲལ་བ་མེད་པར་འགྲོགས་ཤིང་སངས་རྒྱས་ཐམས་ཅད་བསྐྱེད་པས་ན་གྲོགས་མོ་སྟེ། བདེ་སྟོང་ལྷན་ཅིག་སྐྱེས་པ་ཉམས་སུ་མྱོང་བ་འདི་ནི་མྱོང་མཁན་གྱི་སེམས་ལ་གང་དང་གང་དུ་ཚུལ་ཇི་ལྟར་སྣང་བར་འགྱུར་ཞེ་ན། བསམ་བརྗོད་ཀྱི་ཡུལ་ལས་འདས་པས་ཕྱི་རོལ་ན་དཔེ་ལ་སོགས་པས་ལྷན་ཅིག་སྐྱེས་དགའི་སེམས་ལ་མཚོན་དུ་མེད་ཀྱང༌། སོ་སོ་རང་རིག་པའི་ཚུལ་དུ་བདག་གིས་མཐོང་བར་འགྱུར།
ཞེས་སམ། ཕྱག་རྒྱ་ཆེན་པོར་བཤད་ན། དྲན་པའི་མན་ངག་གིས་སྣང་བ་རིག་སྟོང་ཟུང་འཇུག་ཏུ་ཟ་ཞིང༌། དྲན་མེད་ཀྱི་མན་ངག་གིས་སྟོང་པ་སྟོང་གསལ་ཟུང་འཇུག་ཏུ་འཐུང་ལ། སྐྱེ་མེད་ཀྱི་མན་ངག་གིས་རང་རིག་ཟབ་གསལ་ཟུང་འཇུག་ཏུ་གདོད་མ་ནས་སྐྱེ་འགག་ལ་སོགས་པར་བསམ་དུ་མེད་པར་བྱེད་ཅིང༌། བློ་འདས་ཀྱི་མན་ངག་གིས་གྲོགས་མོའི་མིང་གིས་ཉེ་བར་མཚོན་པ་སེམས་ལྷན་ཅིག་སྐྱེས་པའི་ཡེ་ཤེས་ཟུང་འཇུག་འདི་ནི། སེམས་ཀྱི་གཤིས་སྐྱེ་མེད་ལ་གང་སྣང་བའི་གདངས་འགག་པ་མེད་པའི་ཡེ་ཤེས་ཀྱི་རང་འོད་ཕྱི་རོལ་ལྟར་སྣང་ཡང་སེམས་ཀྱི་ཆོ་འཕྲུལ་ཙམ་ལས་དཔེ་གཏན་ཚིགས་བརྡ་ཐབས་སོགས་མཚོན་བྱེད་གང་གིས་ཀྱང་མཚོན་དུ་མེད་པར་ལ་བཟླ་བར་བྱས་པས། རང་རིག་ཀྱང་སྤྲོས་པ་དང་བྲལ་བ་ཆོས་ཀྱི་སྐུར་བདག་གིས་མངོན་སུམ་དུ་མཐོང་བར་འགྱུར་རོ། ། ཞེས་སྤྲོས་ནས་བཤད་པས་ཆོག་གོ། གསུམ་པ་ངག་བསྡུ་བ་ནི།
སྒྱུ་མའི་རྣལ་འབྱོར་མ་ནི་དཔེ་དང་བྲལ་བ་སྟེ།། ཞེས་གསུངས་ཏེ། མདོར་བསྡུ་ན་ཆོས་ཀྱི་སྐུ་སྒྱུ་མའི་རྣལ་འབྱོར་མ་དེ་ནི། མཚོན་པར་བྱེད་པའི་དཔེ་ཐམས་ཅད་དང་བྲལ་བ་ཡིན་ཏེ། དཔེ་དང༌། གཏན་ཚིགས་དང༌། བརྡ་ཐབས་དང༌། མིང་དང༌། ཡི་གེ་ལ་སོགས་པ་གང་གིས་ཀྱང་མཚོན་ཏུ་མ་བཏུབ་བོ།། གཉིས་པ་ལོངས་སྤྱོད་རྫོགས་པའི་སྐུ་འཆད་པ་ལ་གཉིས།
དཔེ་བཀོད་པ་དང༌། དོན་བསྟན་པའོ། ། དང་པོ་ནི། བདག་རྐྱེན་ཆོས་སྐུ་དཔེ་དང་བྲལ་བ་བཞིན་དུ་ལོངས་སྐུ་ཡང་དཔེས་མཚོན་པར་མི་ནུས་སམ་ཞེ་ན། ས་གསུམ་དུ་ཡང་དྲི་མེད་མི་གནས་མི་འབྱུང་སྟེ། ། མེ་ནི་སྤྲ་བ་ཉིད་ལ་རྐྱེན་གྱིས་འབར།། ཟླ་བ་ཆུ་འཛག་ནོར་བུ་རང་དབང་མེད།། ཅེས་གསུངས་ཏེ། ཆོས་ཀྱི་སྐུ་རང་བཞིན་གྱིས་རྣམ་པར་དག་པ་དེ་ནི། འདོད་པ་དང༌།
གཟུགས། གཟུགས་མེད་དེ་ས་གསུམ་པོ་གང་དུ་འང་མི་གནས་ཤིང༌། གང་ནས་ཀྱང་མི་འབྱུང་ཡང༌། རྟེན་འབྲེལ་ཚོགས་ན་སྐལ་པ་དང་ལྡན་པ་ལ་ལོངས་སྐུའི་སྣང་བ་འབྱུང་སྟེ། དཔེར་ན། མེ་ཤེལ་གས་ཆག་དང༌། དྲི་མ་མེད་པ་དང༌། ཉི་མ་སྤྲིན་གྱིས་མ་བསྒྲིབས་པ་དང༌། སྤྲ་བ་རླན་དང་བྲལ་བ་རྣམས་བར་མ་ཆོད་དུ་འཛོམས་པའི་རྐྱེན་གྱིས། མེ་ཤེལ་ལ་རྟོག་པ་མེད་བཞིན་དུ་མེ་ནི་སྤྲ་བ་ཉིད་ལ་གློ་བུར་དུ་འབར་བར་འགྱུར་བ་དང༌།
ཉའི་ཟླ་བ་གཟའ་དང་སྤྲིན་གྱིས་མ་སྒྲིབས་པ་དང༌། ཆུ་ཤེལ་གས་ཆག་དང༌། དྲི་མ་མེད་པ་དང༌། སྣོད་བུག་རྡོལ་སོགས་ཀྱིས་མ་ཉམས་པ་རྣམས་བར་མ་ཆད་དུ་ཕྲད་ན་ནོར་བུ་ཆུ་ཤེལ་ལ་རང་དབང་མེད་པར་ཆུ་འཛག་པ་བཞིན་ནོ།། གཉིས་པ་དོན་བསྟན་པ་ནི། ཐབས་ཀྱིས་རྒྱལ་སྲིད་ཀུན་ལ་དབང་བསྒྱུར་བ།། སེམས་ཉིད་དེ་ཉིད་གྲུབ་པའི་རྣལ་འབྱོར་མའོ།། ལྷན་ཅིག་སྐྱེས་པའི་སྡོམ་པར་ཤེས་པར་བྱ།། ཞེས་གསུངས་ཏེ། གོང་དུ་བཀོད་པའི་དཔེ་དེ་བཞིན་དུ་ཆོས་ཀྱི་སྐུ་དྲི་མ་མེད་པའི་ནོར་བུ་ལས་ཀྱང་ཐུགས་རྗེ་དང༌།
སྨོན་ལམ་སོགས་ཐབས་མཁས་པའི་སྟོབས་ཀྱིས་ཆོས་ཀྱི་རྒྱལ་སྲིད་ཀུན་ལ་དབང་བསྒྱུར་བའི་ལོངས་སྐུ་ངེས་པ་ལྔ་དང་ལྡན་པ་འབྱུང་སྟེ། འབྲས་བུ་སངས་རྒྱས་ཀྱི་སྐུ་དེ་ཡང་ཡེ་གདོད་མ་ནས་སེམས་ལ་རང་ཆས་སུ་གྲུབ་ཅིང༌། རྐྱེན་ལ་ལྟོས་ནས་གསར་དུ་སྐྱེད་བྱེད་ཀྱང་སེམས་ཡིན་པས། སེམས་ཉིད་དེ་ལ་ནི་གྲུབ་པའི་རྣལ་འབྱོར་མ་ཞེས་བྱ་ཞིང༌། ཡེ་ནས་འབྲལ་མ་མྱོང་བས་ན་སངས་རྒྱས་ཀྱི་སྐུ་ཐམས་ཅད་སེམས་དང་ལྷན་ཅིག་ཏུ་སྐྱེས་པའི་སྡོམ་པར་ཤེས་ པར་བྱའོ།། གསུམ་པ་ངོ་བོ་ཉིད་སྐུ་འཆད་པ་ལ་གཉིས། མཐའ་དཔྱད་པ་དང༌། དོན་དངོས་སོ། ། དང་པོ་ལ་གསུམ། ཡི་གེ་ལས་དོན་མི་རྟོགས་པར་བསྟན་པ།
དོན་རྟོགས་ནས་ས་ལམ་བགྲོད་པའི་ཚུལ། རྟོགས་པའི་ཐབས་ངོས་གཟུང་བའོ།།  དང་པོ་ནི། ཡི་གེ་འགྲོ་བ་མ་ལུས་པ། ། ཡི་གེ་མེད་པ་གཅིག་ཀྱང་མེད།། ཇི་སྲིད་ཡི་གེ་མེད་གྱུར་པ། ། དེ་སྲིད་ཡི་གེ་རབ་ཏུ་ཤེས།། སྣག་ཚ་མཉེས་པས་ཀླག་ཏུ་མེད། ། རིག་བྱེད་དོན་མེད་འདོན་པས་ཉམས།། ཞེས་གསུངས་ཏེ།
ཚིག་དང་ཡི་གེའི་རྗེས་སུ་འགྲོ་བའི་ཐ་སྙད་ཀྱིས་ཕྱི་ནང་གི་འགྲོ་བ་བརྟན་གཡོ་མ་ལུས་པ་བརྗོད་པར་བྱེད་པ་དེ་སྲིད་དུ་ཡི་གེ་མེད་པའི་དོན་རྟོགས་པ་གཅིག་ཀྱང་མེད་ལ། ཇི་སྲིད་མིང་དང༌། ཚིག་དང༌། ཡི་གེ་རང་བཞིན་གྱིས་མེད་པའི་དོན་རྟོགས་པར་གྱུར་པ་དེ་སྲིད་ཀྱི་ཚེ་མིང་ཚིག་ཡི་གེའི་དོན་རབ་ཏུ་ཤེས་པ་ཡིན་ཏེ། དཔེར་ན། ཡི་གེ་སྣག་ཚ་ལས་བྱུང་ཡང༌། སྣག་ཚ་མཉེས་པས་ཡི་གེར་ཀླག་ཏུ་མེད་པ་བཞིན་ནོ།། དེ་ལྟར་ན་གནས་སྐབས་སུ་མིང་ཚིག་ཡི་གེའི་ཐ་སྙད་ཇི་ལྟར་བརྗོད་ཅེ་ན། གནས་སྐབས་སུ་བརྗོད་པ་དེ་ཡང་ཡི་གེ་མེད་པའི་དོན་གྱི་མཐར་ཐུག་པར་གྱུར་ཏེ། དཔེར་ན།
བྲམ་ཟེ་རིག་བྱེད་འདོན་པ་ལ་གདོལ་པས་ལྐོག་ཉན་བྱས་ཏེ། ཡུལ་གཞན་དུ་བཅོས་མའི་བྲམ་ཟེ་བྱས་ནས་དོན་མེད་བཞིན་རིག་བྱེད་འདོན་པ་ན་གདོལ་པར་ཤེས་ནས་ལྕེ་བཅད་པས་བྲམ་ཟེ་ལས་ཉམས་ནས་སླར་གདོལ་པར་ལོག་པ་བཞིན་ནོ།། གཉིས་པ་དོན་རྟོགས་ནས་ས་ལམ་བགྲོད་པའི་ཚུལ་ལ་གསུམ། མ་རྟོགས་ན་རྟོགས་པར་བྱེད་པ། རྟོགས་པའི་སའི་གྲངས། རྟོགས་པའི་དགོས་པའོ། ། དང་པོ་ནི། དམ་པ་སོམས་དང་ཅིག་ཤོས་མི་ཤེས་ན། ། གང་ནས་ཤར་ཅིང་གང་དུ་ནུབ།། ཅེས་གསུངས་ཏེ།
དམ་པ་ཞེས་བོས་ནས་ཀུན་རྫོབ་ལས་ཅིག་ཤོས་གནས་ལུགས་དོན་དམ་པའི་བདེན་པ་བློའི་སྤྱོད་ཡུལ་ལས་འདས་པ་དེ་ཐ་སྙད་ལ་བརྟེན་ནས་མི་ཤེས་ན་སོམས་དང༌། ཐ་སྙད་བློའི་རྟོག་པ་དེ་དང་པོ་གང་ནས་ཤར་ཞིང༌། ད་ལྟ་ཅི་ལ་གནས། མཐར་གང་དུ་ནུབ་པར་འགྱུར་ལྟོས་དང༌། བྱུང་གནས་འགྲོ་གསུམ་མི་རྙེད་པས་དུས་གསུམ་རྩ་བྲལ་དུ་རྟོགས་པར་འགྱུར་རོ།། གཉིས་པ་རྟོགས་པའི་སའི་གྲངས་ནི། དེ་ལྟར་རྟོགས་པས་ཐོབ་པའི་ངོ་བོ་ཉིད་སྐུ་དེ་ས་དུ་ལ་གནས་ཤེ་ན། ཇི་ལྟར་ཕྱི་རོལ་དེ་བཞིན་ནང༌། ། བཅུ་བཞི་པ་ཡི་ས་ལ་རྒྱུན་དུ་གནས།། ཞེས་གསུངས་ཏེ།
ཇི་ལྟར་ན་ཕྱི་རོལ་ནས་སྒྲོ་འདོགས་གཅོད་པ་ཕར་ཕྱིན་ཐེག་པ་བའི་ལུགས་ལ། ལམ་ལྔ་དང༌། ས་བཅུ་རིམ་གྱིས་བགྲོད་ནས་འབྲས་བུ་སངས་རྒྱས་ཀྱི་སར་འགྲོ་བར་བྱེད་པས་ས་བཅུ་གཅིག་ཏུ་འདོད་པ་དེ་བཞིན་དུ། ནང་ནས་སྒྲོ་འདོགས་གཅོད་པ་ཕྱག་རྒྱ་ཆེན་པོ་བའི་ལུགས་ལ། ས་བཅུ་པ་ཆོས་ཀྱི་སྤྲིན་ནས་བཅུ་གཅིག་པ་ཀུན་ཏུ་འོད། བཅུ་གཉིས་པ་མ་ཆགས་པདྨ་ཅན། བཅུ་གསུམ་པ་ཡི་གེ་འཁོར་ལོའི་ཚོགས་ཆེན། བཅུ་བཞི་པ་བདེ་བ་ཆེན་པོའི་ས་ཞེས་བཞེད་ཀྱང༌། རྟོགས་པ་ཤར་བའི་སྐད་ཅིག་མ་གཅིག་ལ་ས་ལམ་ཐམས་ཅད་གཅིག་ཅར་དུ་བགྲོད་པར་འདོད་པས་བཅུ་བཞི་པ་བདེ་བ་ཆེན་པོའི་ས་ལ་རྒྱུན་དུ་གནས་པར་ཤེས་པར་བྱའོ།། གསུམ་པ་རྟོགས་པའི་དགོས་པ་ནི།
ལུས་མེད་ལུས་ལ་སྦས་པ་སྟེ། ། དེ་ཤེས་དེ་ཡིས་གྲོལ་བར་འགྱུར།། ཞེས་གསུངས་ཏེ། ཀྱཻ་རྡོ་རྗེ་ལས། ལུས་ལ་ཡེ་ཤེས་ཆེན་པོ་གནས། ། རྟོག་པ་ཐམས་ཅད་ཡང་དག་སྤངས། ། དངོས་པོ་ཀུན་ལ་ཁྱབ་པ་པོ། ། ལུས་གནས་ལུས་ལ་མ་སྐྱེས་པའོ། ། ཞེས་གསུངས་པ་ལྟར་ས་བཅུ་བཞི་པ་བདེ་བ་ཆེན་པོའི་ཡེ་ཤེས་དེ་ནི་རྣམ་སྨིན་གྱི་ལུས་འདི་ལ་ད་ལྟ་དངོས་སུ་མེད་ཅིང༌། ལུས་ལ་སྦས་པ་ལྟར་ཡེ་ནས་མེད་པ་ཡང་མེད་པས་གང་ཟག་གང་གིས་ཡེ་ཤེས་དེ་དངོས་སུ་རྟོགས་ཤིང་ཤེས་པ་ཙམ་དེ་ཡིས་རྒྱུད་རྣམ་པར་གྲོལ་བར་འགྱུར་རོ།།
གསུམ་པ་རྟོགས་པའི་ཐབས་ངོས་གཟུང་བ་ལ་གསུམ། རྟོགས་པར་བྱེད་པའི་ཐབས་སྒྲུབ་ཡིག་བཞི་བཤད་པ་དང༌། ལས་ཀྱི་ཕྱག་རྒྱ་ལས་མི་རྟོགས་པར་བསྟན་པ། སྐྱེ་མེད་ཀྱི་རྒྱས་ཐེབས་ན་རྟོགས་སྲིད་པའོ། ། དང་པོ་ལ་གསུམ། སྒྲུབ་ཡིག་བཞིས་གནས་ལུགས་ཟག་མེད་དུ་རྟོགས་པའི་ཚུལ། དེའི་དོན་ངོས་གཟུང་བ། ཟག་བཅས་འགྱུར་བའི་ཆོས་ཅན་དུ་བསྟན་པའོ། ། དང་པོ་ནི། སྒྲུབ་ཡིག་བཞི་ལས་དང་པོ་བདག་གིས་སྟོན། །
ཁུ་བ་འཐུངས་པས་ང་ནི་བརྗེད་པར་གྱུར།། གང་གིས་ཡི་གེ་གཅིག་ཤེས་པ། ། དེ་ཡིས་མིང་ནི་མི་ཤེས་སོ།། ཞེས་གསུངས་ཏེ། ཕྱི་ལྟར་དུ་བཤད་ན། མུ་སྟེགས་པའི་གཞུང་ལས། ཡི་གེ་ཨོཾ་དང་དེ་ནས་ སྒྲ། ། བཞི་པོ་འདི་དག་སྔོན་ཚངས་པའི། ། མཁུར་ཚོས་བརྡོལ་ཏེ་མངོན་པར་བྱུང༌། ། དེས་ན་འདི་གཉིས་བཀྲ་ཤིས་ཡིན། །
ཞེས་སོགས་སྔོན་རྒྱ་མཚོ་བསྲུབས་པས་བདུད་རྩི་ཐོན་པ་ལྷ་རྣམས་ཀྱིས་འཐུངས་པ་ན། ལྷ་མིན་གྱིས་རྐུས་པ་ཤེས་ནས་ཚངས་པ་དང་ཁྱབ་འཇུག་རྩོད་པའི་ཚེ་འཁོར་ལོ་དམ་བཅའ་བཞི་ལྡན་བསྣུན་པས་མཁུར་ཚོས་རྡོལ་བས་རྐྱེན་བྱས་ཏེ། ཚངས་པས་ཚེའི་རིག་བྱེད་སོགས་རིག་བྱེད་བཞི་དྲན་པ་ན། ཨོཾ་ཨ་ཐ་སིདྡྷི་ཧཱུ་ཧཱུ་ཞེས་གསུངས་པའི་སིདྡྷི་ཧཱུ་ཧཱུ་ནི་རིག་བྱེད་བཞི་སྒྲུབ་པའི་ཡི་གེ་བཞི་ཡིན་ལ། དེ་ཡང་བོད་སྐད་དུ་བསྒྱུར་ན་གྲུབ་པར་གྱུར་ཞེས་པར་འགྱུར་བས། བཀྲ་ཤིས་པའི་ཚིག་འདི་རིག་བྱེད་གང་ལ་བསླབ་ཀྱང་དང་པོར་ཚངས་པ་བདག་གིས་ཡི་གེ་བཞི་སྟོན་པ་དེ་ལ་སློབ་དགོས་ཤིང༌། ཁུ་བ་བདུད་རྩི་འཐུངས་པས་ང་ཡིར་འཛིན་པའི་ཞེ་སྡང་ནི་བརྗེད་པར་གྱུར་ཏོ། ། གང་གིས་ཡི་གེ་གཅིག་ཁོ་ན་ཤེས་པ་དེ་ཡིས་མིང་དང་ཐ་སྙད་ནི་མི་ཤེས་སོ་ཞེས་ཟེར་བས། དཔེ་དེ་དང་སྒོ་བསྟུན་ནས་དོ་ཧའི་བརྡ་བཞི་གསུངས་སོ།། ནང་ལྟར་དུ་བཤད་ན།
སྒྲུབ་ཡིག་བཞི་ནི་ཨེ་ཝཾ་མ་ཡ་ཞེས་པ་སྟེ། འདི་ལས་མདོ་རྒྱུད་ཐམས་ཅད་ཀྱི་ལུས་རྣམ་གཞག་གླེང་གཞི་འབྱུང་བས་སོ། ། དེས་ན་ཆོས་ཐམས་ཅད་སྒྲུབ་པའི་གཞིར་གྱུར་པའི་ཡི་གེ་བཞི་པོ་དེ་ལས་དང་པོ་ནི། ཨེ་སྟེ་འདི་ནི་ཨ་ཐུང་ངུའི་བདག་ཉིད་ཨ་སྐྱེ་བ་མེད་པར་སྟོན་པ་ལ་བརྗོད་དོ། ། ཁུ་བ་ནི་དེ་ལས་བྱུང་བའི་བདུད་རྩི་སྟེ་སེམས་ཉིད་ཀྱི་དྭངས་མ་ཆོས་ཉིད་དེ་བཞིན་ཉིད་དོ། ། དེ་འཐུངས་ཤིང་ཉམས་སུ་མྱོང་བས་ང་བདག་གིས་བསྐྱེད་པའི་གཟུང་འཛིན་ནི་བརྗེད་པར་འགྱུར་ལ། གང་གིས་སྐྱེ་མེད་དོན་དམ་གྱི་ཡི་གེ་ཨ་གཅིག་པུ་ཤེས་པ་ན་དོན་དེ་ཉིད་མིང་དང་ཚིག་གིས་བརྗོད་དུ་མ་བཏུབ་པས་ངོས་གཟུང་དང་མཚན་མར་ནི་མི་ཤེས་སོ། ། དེའི་ཕྱིར་གནས་ལུགས་ཀྱི་དོན་ཕྱག་རྒྱ་ཆེན་པོ་སྨྲ་བསམ་བརྗོད་མེད་ཀྱི་ངང་དུ་རྟོགས་པའི་རྟོགས་པ་ལ་འཕོ་འགྱུར་མེད་པ་ན་ཟག་མེད་དམ་འགྱུར་མེད་དུ་རྟོགས་པའོ།། གསང་བ་ལྟར་དུ་བཤད་ན། མཆོག་གི་དངོས་གྲུབ་བསྒྲུབ་པར་བྱེད་པའི་ཐབས་ཡི་གེས་ཉེ་བར་མཚོན་པ་ནི་བཞི་སྟེ།
དྲན་པ། དྲན་མེད། སྐྱེ་མེད། བློ་འདས་སོ། ། དེ་བཞི་ལས་དང་པོ་སེམས་རྩ་བ་གཅོད་པ་དྲན་པའི་མན་ངག་བདག་གིས་སྟོན་ཏོ། ། དེ་ནས་ཡིད་ལ་མི་བྱེད་པའི་ངང་དུ་འཇོག་པ་དྲན་མེད་ཀྱི་ཁུ་བ་འཐུངས་པས་ང་ཡིར་འཛིན་པ་ནི་བརྗེད་པར་འགྱུར་རོ། ། དེ་ནས་གང་གིས་ཨ་སྐྱེ་བ་མེད་པའི་ཡི་གེ་གཅིག་གི་དོན་ཤེས་པར་བྱེད་པ་སྐྱེ་མེད་ཀྱི་མན་ངག་གིས་སེམས་ཉིད་གདོད་ནས་མ་སྐྱེས་པར་རྟོགས། དེ་ནས་མཐར་ཐུག་ལ་བཟླ་བ་བློ་འདས་ཀྱི་མན་ངག་གིས་སྐྱེ་མེད་ཅེས་བྱ་བ་དེ་ཡི་མིང་དང་བརྡ་ནི་མི་ཤེས་ཏེ་སྨྲ་བསམ་བརྗོད་མེད་དུ་གྲོལ་བའོ།། དེ་ལྟར་ན་གླེང་གཞིའི་ཨེ་ཝཾ་མ་ཡ་བཞི་ལས་འཕྲོས་པ། བཞི་ཚན་གྱི་ཆོས་ཐམས་ཅད་སྒྲུབ་ཡིག་བཞི་པོ་འདི་ཁོ་ནའི་རྣམ་པར་རོལ་པ་སྟེ།
སྦྱང་གཞི་རྩའི་འཁོར་ལོ་བཞི་དང༌། དེ་ལ་བརྟེན་པའི་གནས་སྐབས་བཞི་ལ་སོགས་པ་དང༌། སྦྱོང་བྱེད་སྨིན་ལམ་དུ་དབང་བཞི་དང༌། བསྐྱེད་རིམ་དུ་བསྐྱེད་ཚུལ་བཞི་དང༌། བསྙེན་སྒྲུབ་ཡན་ལག་བཞི་དང༌། ལྷ་བཞི་དང༌། ཕྱག་རྒྱ་བཞིས་རྒྱས་འདེབས་པ་སོགས་དང༌། རྫོགས་རིམ་དུ་དཔལ་ནཱ་རོ་པའི་རྩ་བའི་ཆོས་བཞིའམ། སྐུ་གསུང་ཐུགས་ཡེ་ཤེས་རྡོ་རྗེ་སྟེ་རྡོ་རྗེ་བཞི་བསྒྲུབ་པ་ལ་སྦྱོར་དྲུག་བཞིར་བསྡུས་པ་སོར་སམ། སྲོག་འཛིན།
རྗེས་དྲན། ཏིང་འཛིན་རྣམས་སམ། ཡང་ན་ཆོས་དང༌། ཡེ་ཤེས་དང༌། ལས་དང༌། ཕྱག་རྒྱ་ཆེན་པོ་སྟེ་ཕྱག་རྒྱ་བཞིའམ། སྦྱངས་འབྲས་ལྷན་ཅིག་སྐྱེས་པ་དང༌། ཆོས་དང༌། ལོངས་སྤྱོད་རྫོགས་པ་དང༌། སྤྲུལ་པའི་སྐུ་སྟེ་སྐུ་བཞི་ལ་སོགས་པ་གཞན་ཡང་བཞི་ཆོས་ཇི་སྙེད་པའི་ཉམས་ལེན་སྙིང་པོར་དྲིལ་ནས་དཔལ་མདའ་བསྣུན་ཞབས་ཀྱིས་བརྡ་བཞིའི་སྐད་དུ་གསུངས་པ་ཏེ།
བཀའ་བརྒྱུད་རིན་པོ་ཆེ་ལ་གྲགས་པའི་རྣལ་འབྱོར་བཞིའི་རིམ་པ་དང༌། སྦྱོར་དྲུག་པ་ལ་གྲགས་པའི་ལྷ་ཁང་ནང་གི་ལྡེར་ཚོ་ལྟ་བུ་དང༌། རྔ་མོང་བཅིངས་པ་དཀྲོལ་བ་ལྟ་བུ་དང༌། སྤུན་གསུམ་གྱི་བར་མ་དང་འགྲོགས་པ་ལྟ་བུ་དང༌། སྤྲེའུ་སྒོ་གཅིག་ན་བཏགས་པ་ལྟ་བུའི་མན་ངག་ཞེས་སོར་བསྡུད་ཀྱི་དམིགས་རིམ་བཞིར་མཛད་པ་དང༌། དིང་སང་ཁྲིད་སྟོན་པའི་མན་ངག་པ་འགའ་ཞིག་གིས་ལས་དང་པོ་པ་ཁྲིད་པའི་ཐབས་སུ་ཚིར་འཛིན་པ། ཤིག་བཤིག་པ། ལྷོད་གློད་པ། ཁྲུག་བསྲེ་བ་ཞེས། སྒོམ་གྱི་གནད་བཞིར་སྟོན་པ་རྣམས་དགོངས་པ་གཅིག་ཏུ་ཤེས་པར་བྱ་དགོས་ཏེ།
སྒམ་པོ་སྙན་བརྒྱུད་ལས། བསྲེ་བ་རོ་སྙོམས་ཀྱི་སྐབས་སུ་སྨིན་བྱེད་དབང་དང་བསྲེ་བ། གྲོལ་བྱེད་ལམ་དང་བསྲེ་བ། བསྲུང་བྱ་དམ་ཚིག་དང་བསྲེ་བ། ཐོབ་བྱ་འབྲས་བུ་དང་བསྲེ་བ་སོགས་ལ་སོ་སོར། རྣམ་པ་གསལ་བ། ངོ་བོ་སྟོང་པ། རོ་བདེ་བར་ཤར་བ། རང་བཞིན་སྨྲ་བསམ་བརྗོད་མེད་ཀྱི་གནད་བཞི་བཞིར་གསུངས་ཏེ། དེའི་དོན་བསྡུ་བའི་ཚེ།
དེས་ན་རྗེ་བཙུན་པ་ཀུན། ངའི་ཆོས་འདི་ནི་གཅིག་ཤེས་ཀུན་ལ་མཁས་པའི་མན་ངག་ཡིན་ཏེ། བྱེད་པའི་དུས་སུ་ཕྲིན་ལས་གཏོར་མའི་རྣལ་འབྱོར་གཅིག་པུ་བྱས་པས། འབྱུང་བའི་དུས་སུ་དབང་བཞི་ལྷུན་གྲུབ་ཏུ་འབྱུང་བའི་གདམས་པ་ཡིན་ནོ། ། ཞེས་གསུངས་པ་ལྟ་བུའོ། ། འདིར་སྤྲོས་ནས་བཤད་ན། རྒྱལ་བའི་གསུང་རབ་མ་ལུས་པ་འདི་ཉིད་དུ་བཤད་པས་ཆོག་མོད། ཧ་ཅང་འབྱམས་ཀླས་པར་འགྱུར་བའི་ཕྱིར་ཡི་གེ་ལ་འཇིགས་སོ།། གཉིས་པ་དེའི་དོན་ངོས་བཟུང་བ་ནི། ཐབས་སྒྲུབ་ཡིག་བཞི་པོ་དེས་རྟོགས་པའི་ཡང་དག་པའི་དོན་དེ་གང་ཞེ་ན།
རྐྱེན་བྲལ་གསུམ་ནི་ཡི་གེ་གཅིག ། ཟག་མེད་གསུམ་གྱི་དབུས་ན་ལྷ།། ཞེས་གསུངས་ཏེ། སྒྱུ་མ་ལུས་ཀྱི་རྐྱེན། བརྗོད་པ་ངག་གི་རྐྱེན། རྟོགས་པ་ཡིད་ཀྱི་རྐྱེན་ཏེ། དེ་གསུམ་དང་བྲལ་བར་རྟོགས་ན་དོན་དམ་པའི་ཡི་གེ་གཅིག་པུ་ཨ་སྐྱེ་བ་མེད་པའི་དོན་ཤེས་པ་ཡིན་ཞིང༌། ལུས་ཟག་མེད་སྟོང་པ། ངག་ཟག་མེད་བརྗོད་བྲལ། ཡིད་ཟག་མེད་སྐྱེ་བ་མེད་པ་སྟེ།
དེ་གསུམ་དབྱེར་མེད་ཀྱི་དབུས་ན་རང་བཞིན་གྱིས་འོད་གསལ་བར་བཞུགས་པའི་ཆོས་དབྱིངས་བསམ་བརྗོད་ལས་འདས་པ་དེ་ནི། དོན་དམ་པའི་ལྷ་ཆོས་ཀྱི་སྐུ་ཡིན་པས་གནས་ལུགས་ཡང་དག་པའི་དོན་དེ་རྟོགས་ན་ས་ལམ་རང་ལ་རྫོགས་པ་ཡིན་ནོ།། གསུམ་པ་ཟག་བཅས་འགྱུར་བའི་ཆོས་ཅན་དུ་བསྟན་པ་ནི། གང་ཞིག་གསུམ་པོ་ཟག་པ་ནི། ། གདོལ་པ་རིག་བྱེད་དེ་བཞིན་ནོ།། ཞེས་གསུངས་ཏེ། གང་ཞིག་ལུས་ངག་ཡིད་གསུམ་པོ་ཡུལ་ལ་ཟགས་པ་སྟེ་འཛག་པ་དང་བཅས་བཞིན་པར་གནས་ལུགས་རྟོགས་པར་སྨྲ་བ་དེ་ནི་གདོལ་པས་བྲམ་ཟེར་རྫུས་ནས་རིག་བྱེད་སྟོན་ཀྱང་བྲམ་ཟེར་མི་འགྱུར་བ་དེ་བཞིན་དུ་གནས་ལུགས་རྟོགས་པ་མ་ཡིན་ནོ།། གཉིས་པ་ལས་ཀྱི་ཕྱག་རྒྱ་ལས་མི་རྟོགས་པར་བསྟན་པ་ལ་གཉིས། དེ་ལས་རྟོགས་པར་འདོད་ན་འཁྲུལ་པར་དཔེས་བསྟན་པ་དང༌། དེས་གཞན་དོན་མི་འགྲུབ་པའོ། །
དང་པོ་ནི། མ་ལུས་རང་བཞིན་མི་ཤེས་པས། ། ཀུན་དུ་རུ་ཡི་སྐབས་སུ་བདེ་ཆེན་སྒྲུབ་པ་ནི།། ཇི་ལྟར་སྒོམ་པས་སྨིག་རྒྱུའི་ཆུ་སྙེགས་བཞིན། ། སྐོམ་ནས་འཆི་ཡང་ནམ་མཁའི་ཆུ་རྙེད་དམ།། ཞེས་གསུངས་ཏེ། སྐྱེས་བུ་གང་གིས་ཤེས་བྱ་མ་ལུས་པའི་རང་བཞིན་གནས་ལུགས་ཀྱི་དོན་རྟོགས་པའི་ཐབས་ཚུལ་མི་ཤེས་པར། ཀུན་དྷུ་རུ་སྟེ་ལས་ཀྱི་ཕྱག་རྒྱ་དང༌། སྙོམས་འཇུག་གི་སྐབས་སུ་མཆོག་ཏུ་མི་འགྱུར་བའི་བདེ་བ་ཆེན་པོ་རང་རིག་ལྷན་ཅིག་སྐྱེས་པའི་ཡེ་ཤེས་སྒྲུབ་པ་དེ་ནི་ཤིན་ཏུ་འཁྲུལ་ལོ། ། དཔེ་ཇི་ལྟར་འཁྲུལ་ན་རི་དྭགས་སྐོམ་པས་སྨིག་སྒྱུ་ལ་ཆུར་འཁྲུལ་ནས་དེའི་རྗེས་སུ་སྙེགས་ཀྱང་དོན་མེད་པ་བཞིན་ནོ། །
ཅིའི་ཕྱིར་དོན་མེད་ཅེ་ན། དེ་འདྲའི་རི་དྭགས་དེ་ནི་སྐོམ་པའི་ནད་ཀྱིས་གདུངས་ནས་འཆི་ཡང་ནམ་མཁའི་ཆུ་སྨིག་སྒྱུ་ལ་འཐུང་རྒྱུ་རྙེད་དམ་སྟེ་མི་རྙེད་དོ། ། སྨིག་སྒྱུ་ནི་ཉི་མའི་འོད་ཟེར་འཐུར་དུ་ལྷུང་བ་ས་གཞི་ལ་ཐུག་ནས། གྱེན་དུ་ལོག་པའི་མདངས་དང་ཉི་འོད་ཕྲད་པས་སྔོ་ཕྲིག་གེ་བ་ཆུའི་རྣམ་པར་སྣང་བ་སྟེ། བརྒྱད་སྟོང་འགྲེལ་ཆེན་ལས། སྨིག་སྒྱུ་ནི་ཉི་མའི་འོད་ཟེར་འཐུར་དུ་ལྷུང་བ་གྱེན་དུ་ལོག་པའོ། ། ཞེས་གསུངས་སོ།། དཔེ་དེ་བཞིན་དུ་སྟོང་པ་ཉིད་མི་ཤེས་པར་ཀུན་དྷུ་རུའི་བདེ་བ་ལས་མཆོག་ཏུ་མི་འགྱུར་བའི་བདེ་བ་ཆེན་པོ་རང་རིག་ལྷན་ཅིག་སྐྱེས་པའི་བདེ་བ་མི་རྙེད་དེ། ཀུན་དྷུ་རུའི་བདེ་བ་ནི་ཟག་བཅས་ཡིན་ལ། མཆོག་ཏུ་མི་འགྱུར་བའི་བདེ་བ་ནི་ཟག་མེད་ཡིན་པས་སོ།།
གཞན་ཡང་ལས་ཀྱི་ཕྱག་རྒྱ་ལས་བྱུང་བའི་བདེ་བ་ནི་སྐད་ཅིག་མ་ཡིན་ལ། ལྷན་ཅིག་སྐྱེས་པའི་བདེ་བ་ནི་རྒྱུན་མི་འཆད་དུ་འབྱུང་ངོ༌། ། དེར་མ་ཟད་སིམ་པར་མྱོང་བའི་བདེ་བ་ནི་ཕུལ་དུ་ཕྱིན་ཡང་འདོད་ཁམས་ལས་མ་འདས་ཤྀིང༌། རང་རིག་དེ་ནི་བདེ་སྡུག་གཉིས་ཀ་ལས་འདས་པའི་བདེ་བ་ཡིན་པའི་དོན་གྱིས་སྲིད་ཞི་ལ་མི་གནས་པ་ཡིན་ནོ།། གཉིས་པ་དེས་གཞན་དོན་མི་འགྲུབ་པ་ནི། རྡོ་རྗེ་པདྨ་གཉིས་ཀྱི་བར་གནས་པ། ། བདེ་བ་གང་གིས་རྣམ་པར་རོལ་པ་ཡིན།། ཅི་སྟེ་དེ་བདེན་ནུས་པ་མེད་པས་ན། ། ས་གསུམ་རེ་བ་གང་གིས་རྫོགས་པར་འགྱུར།། ཞེས་གསུངས་ཏེ།
གནས་ལུགས་གཉུག་མའི་དོན་མི་ཤེས་པར་ཐབས་ཀྱི་རྡོ་རྗེ་དང༌། ཤེས་རབ་ཀྱི་པདྨ་གཉིས་ཀྱི་བར་ན་གནས་པ་ཀུན་རྫོབ་ལུས་ལས་བྱུང་བའི་བདེ་བའི་ཉམས་གང་གིས་རྣམ་པར་རོལ་ཞིང་ཉམས་དེ་ལ་གནས་ལུགས་ཀྱི་དོན་དུ་ཞེན་པ་དང༌། ཐབས་དེ་ཁོ་ནས་གནས་ལུགས་རྟོགས་པར་འདོད་པ་ནི་མི་རིགས་སོ། ། རྒྱུ་མཚན་ཅི་སྟེ་ན། ཀུན་རྫོབ་ཀྱི་བདེ་བ་དེ་ཆོས་ཉིད་ཀྱི་བདེན་པ་མ་ཡིན་པས་ཟག་པ་དང་བཅས་པ་དེ་ལ་གནས་ལུགས་རྟོགས་པའི་ནུས་པ་མེད་པས་ནའོ། ། དེས་ན་རང་དོན་དུ་ཆོས་སྐུ་མ་རྟོགས་པས་གཞན་དོན་དུ་གཟུགས་སྐུར་སྣང་བའི་ནུས་པ་མེད་དོ། ། དེའི་ཕྱིར་ས་གསུམ་གྱི་འགྲོ་བ་མ་ལུས་པའི་རེ་བ་གང་གིས་རྫོགས་པར་འགྱུར་ཏེ་མི་འགྱུར་རོ།། མཻ་ཏྲི་པའི་འགྲེལ་པར། བ་རིས། ཅི་སྟེ་དེ་བསྟན་ནུས་པ་མེད་པས་ན། །
ཞེས་བརྗོད་ནས། ཅི་སྟེ་དེ་དག་ལ་དེ་ཁོ་ན་ཉིད་ཀྱི་དོན་དེ་བསྟན་དུ་ཡོད་དམ་སྟེ། རྟོག་པ་འབའ་ཞིག་ལ་ལོངས་སྤྱོད་པའི་ཕྱིར་མེད་པས་ནའོ། ། ཞེས་གསུངས་ལ། གླིང་ཊཱིཀ་ཏུ་ནི། ཅི་སྟེ་དེ་བསྟེན་ནུས་པ་མེད་པས་ན། ། ཞེས་པར་བཏོན་ནས། དེའི་དུས་ཀྱི་བདེ་བའི་ཉམས་དེ་རྒྱུན་དུ་རྒྱུད་ལ་བསྟེན་པར་མི་ནུས་པས་ཉི་ཚེ་བར་སོང་སྟེ་འཇིག་པ་དང་བཅས་པའོ། ། ཞེས་བཤད་མོད། བདེན་པ་དང༌།
བསྟན་པ་དང༌། བསྟེན་པ་རྣམས་བོད་ཡིག་ལ་འཁྲུལ་སྲིད་ཀྱང༌། རྒྱ་སྐད་མི་གཅིག་པས་རྒྱ་དཔེ་ལ་གཏུགས་ནས་དག་པར་བྱ་དགོས་སོ།། འོ་ན་དབང་གསུམ་པའི་ལམ་ལས་རྣམ་པ་ཐམས་ཅད་དུ་མི་རྟོགས་སམ་ཞེ་ན། གསུམ་པ་སྐྱེ་མེད་ཀྱིས་རྒྱས་ཐེབས་ན་རྟོགས་སྲིད་པ་ནི། ཡང་ན་ཐབས་ཀྱི་བདེ་བ་སྐད་ཅིག་མ། ། ཡང་ན་དེ་ཉིད་གཉིས་སུ་འགྱུར་བ་སྟེ།། བླ་མའི་དྲིན་གྱིས་སླར་ཡང་ནི། ། བརྒྱ་ལ་འགའ་ཡིས་ཤེས་པར་འགྱུར།། ཞེས་གསུངས་ཏེ།
དབང་གསུམ་པར་ཕོ་ཉའི་ལམ་གསུངས་པའི་དོན་ནི། ཡང་ན་དབང་གསུམ་པའི་སྐབས་སུ་སྙོམས་འཇུག་གི་ཐབས་ལས་བྱུང་བའི་བདེ་བ་དེ་ཉིད་སྟོང་པར་རྒྱས་བཏབ་པས་བདེ་སྟོང་མི་རྟོག་པ་སྐད་ཅིག་མར་སྐྱེས་པ་རྒྱུ་རྐྱེན་གྱི་ཚོགས་པ་ལས་བྱུང་བར་ཤེས་ཏེ། བདེ་བ་དེ་ལ་ཞེན་པ་བྲལ་ནས་རྟོགས་སྲིད་པའམ། ཡང་ན་དེ་ཉིད་ལ་དཔེ་དོན་གཉིས་སུ་འགྱུར་བ་སྟེ། དཔེ་ལས་ཀྱི་ཕྱག་རྒྱ་ལ་བསྟེན་ནས་དོན་ཕྱག་རྒྱ་ཆེན་པོ་མཚོན་ནས་རྟོགས་པ་སྟེ། དབང་གསུམ་པའི་སྐབས་ཀྱི་ཞུ་བདེ་ལྷན་སྐྱེས་དེ་བཞི་པའི་སྐབས་ཀྱི་རང་བཞིན་ལྷན་སྐྱེས་སུ་བོགས་ཐོན་པའོ།། དེས་ན་བླ་མ་དམ་པའི་བྱིན་བརླབས་དང༌། གདམས་ངག་གི་དྲིན་གྱིས་སླར་ཡང་ནི་ཐབས་འདི་ལ་བརྟེན་ཏེ། བརྒྱ་ལམ་བརྒྱ་ལམ་ལ་གང་ཟག་དབང་རྣོན་འགའ་ཡིས་གནས་ལུགས་ཀྱི་དོན་དེ་ཤེས་པར་འགྱུར་རོ། ། སླར་ཡང་ནི་ཞེས་པ་ཚིག་གི་ལྷག་མ་ཡིན་ཏེ།
གོང་དུ་དབང་གསུམ་པ་ཁོ་ནས་མི་རྟོགས་པར་གསུངས་ནས་ལམ་དེ་ལ་སླར་ཡང་སྐྱེ་མེད་ཀྱི་སྣོན་པ་རྒྱབ་ན་རྟོགས་སྲིད། ཅེས་པའི་དོན་ཡིན་ནོ།། གཉིས་པ་དོན་དངོས་ནི། དེ་ལྟར་ངོ་བོ་ཉིད་ཀྱི་སྐུ་ཐོབ་བྱེད་ཀྱི་ཐབས་ལ་སོགས་པ་རྣམ་གྲངས་དུ་མའི་སྒོ་ནས་མཐའ་དཔྱད་དེ། རྟོགས་བྱ་ངོ་བོ་ཉིད་ཀྱི་སྐུ་དེ་ཉིད་ཇི་ལྟ་བུ་ཞེ་ན། གྲོགས་དག་ཟབ་པ་དང་ནི་རྒྱ་ཆེ་བ། ། གཞན་མེད་བདག་ཉིད་མ་ཡིན་ནོ།། ལྷན་ཅིག་སྐྱེས་དགའ་བཞི་པའི་དུས། ། གཉུག་མ་ཉམས་སུ་མྱོང་བར་ཤེས།། ཞེས་གསུངས་ཏེ།
གྲོགས་དག་ཅེས་བོས་ནས། རྟོགས་པར་དཀའ་བས་ན་ཟབ་མོ། ཀུན་ལ་ཁྱབ་པས་ན་རྒྱ་ཆེ་བ། བདག་གཞན་ནམ། ཡུལ་ཡུལ་ཅན་དུ་མ་གྲུབ་པས་ན་གཞན་མེད། བདག་ཉིད་མ་ཡིན་པའི་ལྷན་ཅིག་སྐྱེས་པའི་དགའ་བའམ། ལྷན་སྐྱེས་ཀྱི་ཡེ་ཤེས་ཕྱག་རྒྱ་ཆེན་པོ་དེ་ནི་ཚིག་གིས་མཚོན་པར་ལྟ་ག་ལ་ཞིག་སྟེ། དབང་གསུམ་པས་ཀྱང་མཚོན་པར་མི་ནུས་པས་དབང་བཞི་པ་ངོ་འཕྲོད་པའི་དུས་སམ། དགའ་བ་བཞི་པ་ངོ་འཕྲོད་པའི་དུས་སམ། སྟོང་པ་བཞི་ལས་ཐམས་ཅད་སྟོང་པ་འོད་གསལ་ཆེན་པོ་ངོ་འཕྲོད་པའི་དུས་སུ་འཆར་ཏེ།
དོན་གྱི་གཉུག་མ་དེ་ཉིད་ཉམས་སུ་མྱོང་ཞིང་སྒྲོ་འདོགས་ཆོད་པས་ཤེས་སོ། ། དེའི་ཕྱིར་ངོ་བོ་ཉིད་ཀྱི་སྐུ་ཞེས་པ་ནི་མིང་ཙམ། ཐ་སྙད་ཙམ་ལས་ཡང་དག་པར་ན་མཚོན་པ་ཐམས་ཅད་དང་བྲལ་བའོ།། བཞི་པ་བདེ་བ་ཆེན་པོའི་སྐུ་ནི། མུན་ནག་ཆེན་པོར་ཟླ་བ་ནོར་བུ་ནི། ། ཇི་ལྟར་འཆར་བར་བྱེད་པ་བཞིན།། མཆོག་ཏུ་བདེ་ཆེན་སྐད་ཅིག་གཅིག་ལ་ནི། ། བསམ་པའི་སྡིག་པ་མ་ལུས་ཕམ་པར་བྱེད་པའོ།། ཞེས་གསུངས་ཏེ། དཔེ་ཇི་ལྟར་ན་སྣང་བས་དབེན་པའི་མུན་པ་མུན་ནག་ཆེན་པོ་བསྐལ་པར་ཚོགས་པ་དེར་ཟླ་བའམ།
ནམ་མཁའི་ནོར་བུ་ཉི་མའི་འོད་ནི་འཆར་བར་བྱེད་པའི་ཚེ་སྣང་བ་སྐྱེས་མ་ཐག་མུན་པ་མེད་པར་བྱེད་པ་བཞིན་དུ། མཆོག་ཏུ་བདེ་ཆེན་ཕྱག་རྒྱ་ཆེན་པོའི་རྟོགས་པ་ཤར་ན་དེ་མ་ཐག་དུས་སྐད་ཅིག་མ་གཅིག་ལ་ནི་འཁོར་བ་ཐོག་མེད་ནས་བསགས་པའི་བསམ་པའི་སྡིག་པ་མ་ལུས་པ་ཕམ་པར་བྱེད་པས། ལས་དང་ཉོན་མོངས་པ་མཐའ་དག་དྲུངས་ནས་འབྱིན་པར་བྱེད་པའོ། ། བསམ་པའི་སྡིག་པ་ནི་བསམ་པ་ཡང་ཡིན་ལ་སྡིག་པ་ཡང་ཡིན་པས་དེ་སྐད་ཅེས་བྱ་སྟེ་སྒྲིབ་པ་མངོན་གྱུར་བའོ། ། མ་ལུས་ཤེས་པས་སྒྲིབ་པའི་ས་བོན་དང་བག་ཆགས་ཀྱང་བསྡུས་པ་སྟེ། དེ་ལྟར་ན་སྡུག་བསྔལ་ལས་ལོག་པ་ལ་བདེ་བར་གྲགས་པ་བཞིན་དུ། སྒྲིབ་པ་བག་ཆགས་དང་བཅས་པ་མཐའ་དག་སྤངས་པའི་ཡེ་ཤེས་ལ་ནི་བདེ་བ་ཆེན་པོའི་སྐུ་ཞེས་རྡོ་རྗེ་ཐེག་པ་ལས་བཤད་པ་དེ་ཉིད་འདིར་བསྟན་པ་ཡིན་ནོ།། ལྔ་པ་སྤྲུལ་པའི་སྐུ་ནི། སྡུག་བསྔལ་སྣང་བྱེད་ནུབ་པ་ན། ། སྐར་མའི་བདག་པོ་གཟའ་དང་མཉམ་དུ་ཤར།།
འདི་ལྟར་གནས་པས་སྤྲུལ་པར་སྤྲུལ། ། དེ་ནི་དཀྱིལ་འཁོར་འཁོར་ལོ་དམ་པའོ།། ཞེས་གསུངས་ཏེ། ཉི་མའི་འོད་ཀྱིས་ཕོག་པ་ན་ཚད་པས་གདུངས་པ་རྣམས་ལ་སྡུག་བསྔལ་བསྐྱེད་ཅིང༌། མུན་པ་བསལ་ནས་སྣང་བས་ཁྱབ་པར་བྱེད་པས་ན་སྡུག་བསྔལ་སྣང་བྱེད་ནི་ཉི་ མའོ། ། ཟླ་བ་ལ་བརྟེན་ནས་སྐར་མ་བརྩི་བར་བྱེད་པས་ན་སྐར་མའི་བདག་པོ་ནི་ཟླ་བའོ། ། དེས་ན་ཉའི་ཉི་མ་ནུབ་པ་ན་ཟླ་བ་གཟའ་སྐར་གཞན་རྣམས་དང་མཉམ་དུ་ཤར་བ་དེ་བཞིན་དུ། སྡུག་བསྔལ་སྣང་བར་བྱེད་པའི་ལས་ཉོན་གྱི་སྣང་བ་གཟུང་འཛིན་གྱི་རྣམ་རྟོག་ནུབ་པ་ན། སྐར་མ་ལྟར་བཀྲ་བའི་ཆོས་ཐམས་ཅད་ཀྱི་བདག་པོ་ཆོས་ཀྱི་སྐུ་ནམ་མཁའ་ཇི་ལྟ་བ་འདི་ལྟར་དུ་གནས་པས་ཉི་ཟླ་གཟའ་སྐར་དང་འདྲ་བའི་སྤྲུལ་པའི་སྐུ་དཔག་ཏུ་མེད་པ་སྤྲུལ་ལོ། ། སྤྲུལ་སྐུ་དེ་ནི་མཐའ་དབུས་མེད་པར་འབྱུང་བས་ན་ཤེས་བྱའི་དཀྱིལ་འཁོར་གྱི་འཁོར་ལོ་དམ་པའོ།།
གཉིས་པ་རང་གྲོལ་བདེ་ཆེན་ལ་གནས་པས་སྐབས་ཀྱི་དོན་བསྡུ་བ་ནི། ཀྱེ་ཧོ་རྨོངས་པའི་སེམས་ཀྱིས་སེམས་ལ་བརྟགས་ན་ནི།། ལྟ་བ་ངན་པ་ཐམས་ཅད་ལས་ནི་རང་གྲོལ་འགྱུར།། མཆོག་ཏུ་བདེ་བ་ཆེན་པོའི་དབང་གིས་ནི།། དེ་ལ་གནས་ན་དངོས་གྲུབ་དམ་པའོ།། ཞེས་གསུངས་ཏེ། ཀྱེ་ཧོ་ཞེས་བོས་ནས། གཟུང་འཛིན་གྱི་སྤྲོས་པ་ལ་རྨོངས་པའི་སེམས་རང་རིག་གིས་སེམས་རང་ཉིད་ལ་ཆོས་སྐུར་རྟོགས་ན་ནི། གྲུབ་མཐའ་ནོར་བ་ལས་བྱུང་བའི་ལྟ་བ་ངན་པ་ཐམས་ཅད་ལས་ནི་རང་བཞིན་གྱིས་གྲོལ་བར་འགྱུར་ལ། རྟོགས་པ་དེ་ཉིད་བདེ་བ་གཞན་ལས་མཆོག་ཏུ་གྱུར་པའི་བདེ་བ་ཆེན་པོ་ཟག་མེད་ཀྱི་བདེ་བ་དམ་པ་ཡིན་པའི་དབང་གིས་ནི་བདེ་ཆེན་དེ་ལ་གཟུང་འཛིན་གྱིས་མ་གོས་པར་གནས་ཤིང་བརྟན་པ་ཐོབ་པ་ན་དངོས་གྲུབ་དམ་པ་མཆོག་གི་དངོས་གྲུབ་ཐོབ་པའོ།།
དེ་ལྟར་ཟུང་འཇུག་གི་རྣམ་གཞག་འཕྲོས་དོན་དང་བཅས་པ་རྒྱས་པར་བཤད་ནས། གཉིས་པ་ཉམས་སུ་བླང་བྱ་མདོར་བསྡུས་ཏེ་བསྟན་པ་ལ་གཉིས། གནས་སྐབས་སུ་ལམ་བསྒོམ་པའི་ཚུལ་དང༌། མཐར་ཐུག་བསྒོམ་དུ་མེད་པར་ཐག་བཅད་པའོ། ། དང་པོ་ལ་བཞི། རྣམ་རྟོག་རྒྱ་ཡན་དུ་བསླབ་པ་དང༌། བསྒོམ་བྱ་སྒོམ་བྱེད་ཀྱི་མཐའ་དགག་པ། གནས་དང་རྩོལ་བའི་མཐའ་དགག་པ། མཇུག་བསྡུ་བའོ། ། དང་པོ་ལ་གསུམ།
རྒྱ་ཡན་ཐུབ་མི་ཐུབ་བདག་ཉིད་ལ་དྲི་བ་དང༌། ཇི་ལྟར་རྒྱ་ཡན་འཇུག་པ། དེ་ལས་ཡུལ་སྣང་རང་སར་གྲོལ་བར་བསྟན་པའོ། ། དང་པོ་ནི། སེམས་ཀྱི་གླང་པོ་ཡན་དུ་ཆུག ། དེ་ནི་རང་ཉིད་ལ་དྲིས་ཤིག། ཅེས་གསུངས་ཏེ། བརྡ་བཞིས་གནས་ལུགས་རྟོགས་པ་ཅུང་ཟད་བརྟན་པ་ན། སེམས་ཀྱི་གླང་པོ་ཆེ་ནི་ཡུལ་མ་ལུས་པ་ལ་རྒྱ་ཡན་དུ་ཆུག་ལ་ཡན་པ་ན། ཡུལ་གྱི་ཉེས་པས་གནོད་དམ་མི་གནོད་དེ་ནི་སེམས་རང་ཉིད་ལ་ལྟོས་ལས་དྲིས་ཤིག །
ཇི་ལྟར་ཡན་དུ་འཇུག་ཅེ་ན། གླང་པོ་ཆེ་ཇི་ལྟར་ཡན་རུང་རི་ལས་གཞན་དུ་འགྲོ་ས་མེད་པ་ལྟར། སེམས་ཀྱང་ཇི་ལྟར་ཡན་རུང་ཆོས་ཉིད་ལས་གཞན་དུ་འགྲོ་ས་མེད་པར་ཤེས་ན། དེའི་འགྲམ་དུ་རང་གར་བཞག་པས་ཆོག་གོ ། ཞེས་བཞེད་པས། གཉིས་པ་ཇི་ལྟར་རྒྱ་ཡན་འཇུག་པ་ནི། ནམ་མཁའི་རི་བོ་ཆུ་འཐུང་དང༌། ། དེ་ཡི་འགྲམ་དུ་ཞོག་ཅིག་རང་དགའ་བར།། ཞེས་གསུངས་ཏེ། དེ་ཡང་ནམ་མཁའི་རི་བོ་ཆུ་འཐུང་བ་ནི།
ཆུ་དྭངས་པའི་ནང་དུ་རིའི་གཟུགས་གསལ་བར་ཤར་བ་ན། ཆུ་དང་རིའི་གཟུགས་ཐ་དད་མེད་པ་ལྟར། ཡུལ་ཡུལ་ཅན་ཐ་དད་མེད་པར་ཆོས་ཉིད་དེ་བཞིན་ཉིད་ཀྱི་འགྲམ་དུ་སེམས་མ་བཅོས་པར་རང་ག་བར་ཞོག་ཅིག་ཅེས་པའོ།། འདིར་པར་ཕུ་བས་ནི། ནམ་མཁའི་རི་བོ་མེད་པས་དེའི་འགྲམ་དུ་བཞག་རྒྱུ་མེད་པ་བཞིན་དུ་སྒོམ་དུ་མེད་པར་ཞོག་ཅིག་ཅེས་སམ། ཡང་ན་ནམ་མཁའ་ལྟར་མི་དམིགས། རི་བོ་ལྟར་བརྟན། ཆུ་འཐུང་བ་ལྟར་ཚིམ། དེ་ལ་མི་རྟོག་པ་དེའི་འགྲམ་དུ་ཞེས་གསུངས་ལ། གླིང་གིས་ནི།
སེམས་ཀྱི་ངོ་བོ་ནམ་མཁའ་ལྟར་རྒྱ་ཆེ་བའི་ངང་དུ་ཇི་ལྟར་སོང་ཡང་རི་བོ་ལྟར་འགྱུར་བ་མེད་ཅིང༌། ཆུ་བོ་ལྟར་རྒྱུན་ཆད་མེད་ན། ཞེས་དང༌། རྣམ་རྟོག་དང་འཁོར་འདས་ལ་དགག་སྒྲུབ་བླང་དོར་དང་བྲལ་བར་འཇོག་པའོ། ། ཞེས་གསུངས་ཏེ། ལུགས་འདི་གཉིས་ཀྱང་གཞུང་གི་དགོངས་པ་ཕྱོགས་རེ་ནས་བཤད་པས་གོ་བའི་ཧངས་ལ་ཤིན་དུ་ཕན་པར་འདུག་གོ། གསུམ་པ་དེ་ལས་ཡུལ་སྣང་རང་སར་གྲོལ་བར་བསྟན་པ་ལ་གཉིས། དཔེ་བཀོད་པ་དང༌། དཔེ་དོན་དང་སྦྱར་བའོ།།  དང་པོ་ནི།
ཡུལ་གྱི་གླང་པོའི་དབང་པོ་ལག་པས་བླངས་ནས་སུ།། ཇི་ལྟར་གསོད་པར་རང་དབང་སྣང་བར་འགྱུར།། ཞེས་གསུངས་ཏེ། དཔེ་ཇི་ལྟར་ན། ཡུལ་ནགས་ཀྱི་ནང་ན་གནས་པའི་གླང་པོ་ཆེ་ལ་དབང་བྱེད་པ་པོས་ལྕགས་ཀྱུ་ལག་པས་བླངས་ནས་སུ་དཔྲལ་བར་བཏབ་པ་ན་གླང་པོ་གསོད་པར་འདོད་ཀྱང་རང་དབང་དུ་སྣང་བར་འགྱུར་རོ།། གཉིས་པ་དཔེ་དོན་དང་སྦྱར་བ་ནི། རྣལ་འབྱོར་པ་ནི་གླང་པོ་སྐྱོང་བ་བཞིན། ། དེ་ཉིད་ནས་ནི་བཟློག་པར་འགྱུར་བ་ཡིན།། ཞེས་གསུངས་ཏེ། སེམས་ཡན་ཐུབ་པའི་རྟོགས་ལྡན་གྱི་རྣལ་འབྱོར་པས་ནི།
གླང་རྫིས་གླང་པོ་འདུལ་ཞིང་སྐྱོང་ཚུལ་བཤད་མ་ཐག་པ་དེ་བཞིན་དུ། སེམས་ཡུལ་ལ་རྒྱ་ཡན་པ་གླང་པོ་ཆེ་ནགས་ལ་ཡན་པ་ལྟ་བུ་སྟེ། དྲན་པའི་དབང་པོ་ལྕགས་ཀྱུ་ལག་པས་བླངས་ནས་བཏབ་པ་ལྟར་རང་ངོ་ཤེས་པར་བྱས་ན་རྣམ་རྟོག་གསོད་ཅིང་མི་རྟོག་པ་བསྐྱེད་པ་ལ་རང་དབང་ཐོབ་པར་འགྱུར་ཞིང༌། རྟོག་པ་ཡུལ་ལ་འཕྲོས་ཀྱང་འགྲོ་ས་མེད་པས་ངོ་ཤེས་པ་དེ་ཉིད་ནས་ནི་བཟློག་པར་འགྱུར་བ་ཡིན་ནོ།། གཉིས་པ་བསྒོམ་བྱ་སྒོམ་བྱེད་ཀྱི་མཐའ་དགག་པ་ལ་གཉིས། བླང་དོར་གྱི་མཐའ་དགག་པ་དང༌། དམིགས་བཅས་དམིགས་མེད་ཀྱི་མཐའ་དགག་པའོ། ། དང་པོ་ནི། གང་ཞིག་འཁོར་བ་དེ་ནི་མྱ་ངན་འདས་པར་ངེས། ། དབྱེ་བ་གཞན་དུ་སེམས་པ་མ་ཡིན་ཏེ།།
རང་བཞིན་གཅིག་གིས་དབྱེ་བ་རྣམ་པར་སྤངས། ། དྲི་མ་མེད་པ་ང་ཡིས་རབ་ཏུ་རྟོགས།། ཞེས་གསུངས་ཏེ། ཡུལ་གང་ཞིག་མ་རྟོགས་པའི་ཚེ་འཁོར་བར་སྣང་བ་འདི་ནི་རང་བཞིན་མེད་པར་རྟོགས་ན་མྱ་ངན་ལས་འདས་པ་ཡིན་པར་ངེས་ཤིང༌། འཁོར་འདས་རང་བཞིན་གཅིག་ཡིན་པ་ལ་ཀུན་རྫོབ་དང༌། དོན་དམ་ལ་སོགས་པའི་དབྱེ་བ་ཐ་དད་པ་གཞན་དང་གཞན་དུ་སེམས་པར་བྱ་བ་མ་ཡིན་ཏེ། མིང་སོ་སོར་བྱུང་ཡང་ངོ་བོ་རང་བཞིན་གཅིག་ཡིན་པ་ཉིད་ཀྱིས་ན་ཐ་སྙད་དུ་དབྱེ་བ་རྣམ་པར་སྤངས་སོ། ། ཚུལ་དེ་ལྟར་དུ་གཉིས་འཛིན་གྱི་དྲི་མ་མེད་པ་འཁོར་འདས་ཟུང་འཇུག་ཏུ་མདའ་བསྣུན་ང་ཡིས་རབ་ཏུ་རྟོགས་པས་ན་རྗེས་འཇུག་རྣམས་ཀྱིས་ཀྱང་འཁོར་འདས་བླང་དོར་མེད་པར་ཉམས་སུ་ལོང་ཞིག་ཅེས་གདམས་སོ།། གཉིས་པ་དམིགས་བཅས་དམིགས་མེད་ཀྱི་མཐའ་དགག་པ་ལ་གསུམ། དགག་བྱ་ངོས་གཟུང་ནས་དེ་དགག་པ་དང༌།
དམིགས་མེད་ཀྱི་བདེ་ཆེན་ངོ་སྤྲད་པ། དེ་བླ་མའི་དྲིན་ལས་རྟོགས་པར་བསྟན་པའོ། ། དང་པོ་ནི། ཡིད་ཀྱིས་དེ་ཉིད་དམིགས་དང་བཅས། ། དམིགས་པ་སྟོང་པ་ཉིད་ཡིན་ལ།། གཉིས་ལ་སྐྱོན་ནི་ཡོད་པ་སྟེ། ། རྣལ་འབྱོར་གང་གིས་སྒོམ་པ་མིན།། ཞེས་གསུངས་ཏེ། འདིར་དགག་པར་བྱ་བ་དམིགས་བཅས་ཀྱི་མཐའ་ནི་གང༌། དམིགས་མེད་ཀྱི་མཐའ་ནི་གང༌།
དེ་ཚུལ་ཇི་ལྟར་དུ་དགག་པར་བྱ་ཞེ་ན། ཡིད་ཀྱི་གནས་ལུགས་ནི་དེ་ཁོ་ན་ཉིད་དང་དབྱེར་མེད་ཡིན་པ་ལ་ཡུལ་དང་ཡུལ་ཅན་དུ་གཟུང་ནས་དངོས་པོ་དང་མཚན་མར་ཡིད་ལ་བྱེད་པ་ནི་དམིགས་པ་དང་བཅས་པ་ཡིན་ཞིང༌། དགག་བྱའི་དམིགས་མེད་ནི་སྟོང་པ་ཉིད་ཅི་ཡང་ཡིད་ལ་མི་བྱེད་པ་ཧཱ་ཤང་གི་སྒོམ་ལྟ་བུ་ཡིན་ལ། དེ་གཉིས་ཀ་ལ་སྐྱོན་ནི་ཡོད་པ་སྟེ། སྔ་མས་རྟག་པའི་མཐར་ལྟུང་བར་བྱེད། ཕྱི་མས་ཆད་པའི་མཐར་ལྟུང་བར་བྱེད་པས་སོ། ། དེས་ན་རྟོགས་ལྡན་གྱི་རྣལ་འབྱོར་པ་གང་ཞིག་གིས་དེ་གཉིས་ཀ་བསྒོམ་པར་བྱ་བ་མིན་པས། མཐའ་དེ་གཉིས་བཀག་ནས་ཟབ་གསལ་ཟུང་འཇུག་ཏུ་ཉམས་སུ་བླང་བར་བྱའོ།། དེ་ལྟར་དམིགས་མེད་ཀྱང་དགག་པར་བྱ་བ་ཡིན་ན། སྔར་རང་ཉིད་ཀྱིས་དམིགས་མེད་ལ་མཉམ་པར་འཇོག་ཚུལ་དང༌།
ཡིད་ལ་མི་བྱེད་པའི་ཚུལ་སོགས་ལན་མང་དུ་གསུངས་པས་རང་ཉིད་འདོད་པའི་དམིགས་མེད་དེ་ཇི་ལྟ་བུ་ཞེ་ན། གཉིས་པ་དམིགས་མེད་ཀྱི་བདེ་ཆེན་ངོ་སྤྲད་པ་ནི། སྒོམ་པ་དམིགས་བཅས་དམིགས་མེད་དེ། ། སྒོམ་དང་མི་སྒོམ་ཐ་སྙད་མེད།། བདེ་བའི་རྣམ་པའི་རང་བཞིན་ནོ།། ཞེས་གསུངས་ཏེ། ཁོ་བོ་ཅག་གི་ཕྱག་རྒྱ་ཆེན་པོ་བསྒོམ་པ་ལ་ནི་དམིགས་པ་དང་བཅས་པས་བསྒོམ་དུའང་མེད་ལ། དམིགས་མེད་ཀྱིས་ཀྱང་བསྒོམ་དུ་མེད་དེ། དེ་གང་ཡང་ཡིད་ལ་མི་བྱེད་པ་གཉུག་མའི་ངང་དུ་བཞག་པས་དེ་གཉིས་ཀྱི་སྐྱོན་གྱིས་མ་གོས་པར་སོ་སོ་རང་རིག་ཏུ་གྲོལ་བ་ནི། དམིགས་པ་མེད་པའི་ཏིང་ངེ་འཛིན་བདེ་བ་ཆེན་པོའི་རྣམ་པའི་རང་བཞིན་ཅན་ཡིན་ནོ་སྟེ།
ཟུག་རྔུ་ཐམས་ཅད་དང་བྲལ་བའི་དེ་ཁོ་ན་ཉིད་ཡིན་པས་སོ།། གསུམ་པ་དེ་བླ་མའི་དྲིན་ལས་རྟོགས་པར་བསྟན་པ་ནི། རབ་ཏུ་བླ་མེད་རང་འབྱུང་བ། ། བླ་མའི་དུས་ཐབས་བསྟེན་པས་ཤེས།། ཞེས་གསུངས་ཏེ། ཡོན་ཏན་གྱི་ཆོས་གཞན་ལས་རབ་ཏུ་གྱུར་ཞིང་བླ་ན་མེད་པ་རང་བྱུང་གི་ཡེ་ཤེས་ཕྱག་རྒྱ་ཆེན་པོ་དེ་ནི། བླ་མ་དམ་པ་ལ་སངས་རྒྱས་ཀྱི་འདུ་ཤེས་ཐོབ་ན་དེའི་བྱིན་བརླབས་ཀྱིས་རྟོགས་པར་འགྱུར་ཏེ། བླ་མའི་བྱིན་བརླབས་ཞུགས་པའི་དུས་དང༌། བླ་མས་བསྟན་པའི་ཐབས་མཁས་པའི་ཁྱད་པར་དང་གདམས་པའི་ཟབ་གནད་རྒྱུད་ལ་བསྟེན་པའི་སྐལ་ལྡན་དེ་ཡིས་ཕྱིན་ཅི་མ་ལོག་པར་ཤེས་སོ།། གསུམ་པ་གནས་དང་རྩོལ་བའི་མཐའ་དགག་པ་ལ་གསུམ།
གནས་ལུགས་རྟོགས་ན་གནས་ཀྱི་བླང་དོར་མི་དགོས་པ་བསྟན་པ་དང༌། ཡིད་ཀྱི་དྲི་མ་དག་ན་མི་མཐུན་ཕྱོགས་དང་བྲལ་བ། གནས་ཀྱི་མཐའ་དགག་པ་དངོས་སོ།། དང་པོ་ནི། ནགས་སུ་མ་འགྲོ་ཁྱིམ་དུ་མ་འདུག་པར། ། གང་ཡང་དེ་རུ་ཡིད་ཀྱིས་ཡོངས་ཤེས་ནས།། མ་ལུས་རྒྱུན་དུ་བྱང་ཆུབ་རྟོགས་པར་གནས། ། འཁོར་བ་གང་ཡིན་མྱ་ངན་འདས་པ་གང༌།། ཞེས་གསུངས་ཏེ། དེ་ལྟར་གནས་ལུགས་ཀྱི་དོན་རྟོགས་པའི་རྣལ་འབྱོར་པ་དེ།
ཞེན་པ་མེད་པའི་ནགས་སུ་ཡང་རྩོལ་སྒྲུབ་དང་བཅས་ནས་མ་འགྲོ། ཞེན་པ་དང་བཅས་པའི་ཁྱིམ་དུ་ཡང་མ་འདུག་པར། གནས་གང་དུ་སྡོད་ཀྱང་རུང༌། ཆོས་གང་ཡང་གཉུག་མའི་དོན་དེ་རུ་མ་ཡེངས་པའི་ཡིད་ཀྱིས་ཡོངས་སུ་ཤེས་པར་གྱིས་ཤིག ། དེ་ལྟར་ཤེས་ན་སྣང་གྲགས་ཀྱི་ཆོས་མ་ལུས་པ་དྲན་པ་བློ་བྲལ་ནམ་མཁའ་ལྟ་བུ་རྒྱུན་མི་འཆད་པའི་ངང་དུ་བྱང་ཆུབ་ཀྱི་ལམ་མཆོག་ཆོས་ཉིད་ཀྱི་དོན་མཉམ་པ་ཉིད་རྟོགས་བཞིན་པར་གནས་པས་ན། སྤང་བྱ་འཁོར་བ་གང་ཡིན། བླང་བྱ་མྱ་ངན་ལས་འདས་པ་གང་ཡིན་ཏེ། འཁོར་འདས་སུ་འཛིན་པའི་དྲི་མ་དག་པས་སྤང་བླང་གི་འཇུག་པ་མེད་དོ། ། དེ་ལྟར་རྟོགས་ཀྱང་མི་མཐུན་ཕྱོགས་ཀྱི་ས་བོན་མ་སྤངས་པས། སླར་ཡང་སྤང་བྱ་མངོན་དུ་འགྱུར་བ་མ་ཡིན་ནམ་ཞེ་ན།
ཡིད་ཀྱི་གཟུང་འཛིན་དག་ན་རྟ་རྒྱུགས་པས་མེ་ཏོག་ཆད་པ་བཞིན་དུ་སྤང་བྱ་མི་མཐུན་པའི་ཕྱོགས་མཐའ་དག་སླར་སྐྱེ་མི་སྲིད་དོ་ཞེས། གཉིས་པ་ཡིད་ཀྱི་དྲི་མ་དག་ན་མི་མཐུན་ཕྱོགས་དང་བྲལ་བནི། ཡིད་ཀྱི་དྲི་མ་དག་ལ་ལྷན་ཅིག་སྐྱེས་པ་སྟེ། ། དེ་ཚེ་མི་མཐུན་ཕྱོགས་ཀྱིས་འཇུག་པ་མེད།། ཅེས་གསུངས་ཏེ། ཡུལ་ལ་འདུ་བྱེད་པའི་ཡིད་ཀྱི་དྲི་མ་གཟུང་འཛིན་དག་པ་ན་ལྷན་ཅིག་སྐྱེས་པའི་ཡེ་ཤེས་མངོན་དུ་གྱུར་པ་ཡིན་ཏེ། ཐམས་ཅད་ལྷན་ཅིག་སྐྱེས་པའི་རང་བཞིན་དུ་གྱུར་པ་དེའི་ཚེ་གསེར་གླིང་ནས་གསེར་མིན་མི་རྙེད་པ་ལྟར། སྤང་བྱ་མི་མཐུན་པའི་ཕྱོགས་ཀྱི་འཇུག་པ་རྡུལ་ཙམ་ཡང་མེད་དོ།། གསུམ་པ་གནས་ཀྱི་མཐའ་དགག་པ་དངོས་ནི། ཇི་ལྟར་རྒྱ་མཚོ་དང་བར་གྱུར་པ་ལ། །
ཆུ་བུར་ཆུ་ཉིད་ཡིན་ཏེ་དེ་ཉིད་ཐིམ་པར་འགྱུར།། ནགས་དང་ཁྱིམ་ན་བྱང་ཆུབ་གནས་པ་མེད།། ཅེས་གསུངས་ཏེ། དཔེ་ཇི་ལྟར་ན་རྒྱ་མཚོའི་ཆུ་དྭངས་པར་གྱུར་པ་ལ་ཆུ་བུར་བྱུང་ན་སྦུ་བ་དེ་ཡང་ཆུ་ཉིད་ཡིན་ནོ་ཆུ་ལས་མ་འདས་སོ། ། སྦུ་བ་དེ་དག་སླར་ཡང་ཆུ་དེ་ཉིད་དུ་ཐིམ་པར་འགྱུར་བ་བཞིན། སེམས་རང་བཞིན་གྱིས་རྣམ་པར་དག་པའི་རྒྱ་མཚོ་དྭངས་པ་ལ་གལ་ཏེ་རྣམ་རྟོག་གི་ཆུ་བུར་གཡོས་ན་རྟོག་པ་དེ་ཡང་སེམས་དེ་ཉིད་ཡིན་ཏེ། རྣམ་རྟོག་དང་འོད་གསལ་ཐ་མི་དད་དོ།། རྟོག་པ་དེ་ཉིད་ཐིམ་ཡང་སེམས་ཀྱི་རང་བཞིན་རྣམ་དག་ལ་ཐིམ་པར་འགྱུར་བས་རྟོགས་ལྡན་ལ་ནི་རྣམ་རྟོག་གིས་ཅུང་ཟད་ཀྱང་མི་གནོད་པས་དུས་དེ་ཙམ་ན། ནགས་སུ་མ་འགྲོ་ཁྱིམ་དུ་མ་འདུག་པར། ། ཞེས་གོང་དུ་སྨོས་པ་དེ་དོན་ལ་གནས་པས་འདིར་ཡང༌།
ནགས་དང་ཁྱིམ་ན་བྱང་ཆུབ་གནས་པ་མེད། ། ཅེས་སྔ་མའི་སྒྲུབ་བྱེད་དུ་བཀོད་པ་སྟེ། གནས་ལུགས་རྟོགས་པའི་གང་ཟག་ལ་ཕྱི་རོལ་གྱི་གནས་ཀྱི་དོན་མེད་དོ་ཞེས་དགོངས་པ་ཡིན་ནོ།། བཞི་པ་མཇུག་བསྡུ་བ་ནི། དེ་ལྟར་དབྱེ་བ་ཡོངས་སུ་ཤེས་ནས་སུ། ། དྲི་མ་མེད་པའི་སེམས་ཀྱི་རང་བཞིན་གྱིས།། མ་ལུས་མི་རྟོག་པ་རུ་བརྟེན་པར་འོས། ། དེ་ནི་བདག་ཡིན་གཞན་ཡང་དེ་བཞིན་ནོ།། ཞེས་གསུངས་ཏེ། གོང་དུ་བཤད་པ་དེ་ལྟར་གདམས་པ་རྒྱས་པར་བཤད་པ་རྣམས་ཀྱི་ཚིག་དོན་གྱི་དབྱེ་བ་ཡོངས་སུ་ཤེས་པར་བྱས་ནས་སུ་གཉིས་འཛིན་གྱི་དྲི་མ་མེད་པའི་སེམས་ཀྱི་གནས་ལུགས་རང་བཞིན་གྱིས་རྣམ་པར་དག་པའི་ཚུལ་གྱིས་གཉིས་འཛིན་གྱི་རྣམ་རྟོག་མ་ལུས་པ་ཟུང་འཇུག་མི་རྟོག་པ་རུ་རྒྱུད་ལ་བསྟེན་པར་འོས་སོ། །
གལ་ཏེ་བདག་གཞན་དང་གཟུང་འཛིན་གྱི་སྣང་བ་ཤར་ན་ཟུང་འཇུག་དེ་ལ་ནི་འཁྲུལ་ནས་བདག་ཏུ་ཞེན་པ་ཡང་ཡིན་ལ། གཞན་དུ་སྣང་བ་ཡང་ཟུང་འཇུག་དེ་ཉིད་ཡིན་ནོ། ། དེའི་ཕྱིར་ཟུང་འཇུག་དང་གཉིས་སྡེབས་མ་ནོར་བར་བདག་གཞན་གཉིས་སུ་མེད་པའི་ཡེ་ཤེས་ངོ་ཤེས་པར་བྱའོ།། གཉིས་པ་མཐར་ཐུག་སྒོམ་དུ་མེད་པར་ཐག་བཅད་པ་ནི། གང་བསྒོམ་ཡོངས་སུ་བསྒོམ་པ་གང༌། ། དབྱེ་བ་དེ་ཉིད་འཆིང་དང་བྲལ་བར་བྱ།། འོན་ཀྱང་བདག་ཉིད་རྣམ་པར་གྲོལ་བའོ། ། བདག་དང་གཞན་དུ་འཁྲུལ་པར་མ་བྱེད་དང༌།། ཞེས་གསུངས་ཏེ། ཕྱག་རྒྱ་ཆེན་པོ་ལ་བསྒོམ་བྱ་སྒོམ་བྱེད་གཉིས་མེད་པས་སྒོམ་པར་བྱ་བ་ནི་གང་ཞིག །
སྒོམ་ཡོངས་སུ་བསྒོམ་པར་བྱེད་པ་ནི་གང་ཞིག་ཡིན་ཏེ། གནས་ལུགས་རྟོགས་པའི་ཚེ་དེ་ཉིད་ཐ་དད་དུ་མི་དམིགས་སོ། ། དེས་ན་དེ་གཉིས་ཀྱི་རྣམ་པར་དབྱེ་བ་དེ་ཉིད་ཀྱིས་འཆིང་བར་འགྱུར་བས་དེ་དང་བྲལ་བར་བྱ་དགོས་ཏེ། འོན་ཀྱང་རྟོགས་པ་དང་ལྡན་ན་བདག་ཉིད་འཆིང་བ་ཐམས་ཅད་ལས་རྣམ་པར་གྲོལ་བའོ།། འོ་ན་བདག་གྲོལ་ནས་གཞན་གྲོལ་བར་བྱ་རྒྱུ་ཡོད་དམ་ཞེ་ན། བདག་གྲོལ་བའི་ཚེ་རང་སྣང་སངས་རྒྱས་ནས་གཞན་སྣང་ཤུལ་དུ་མ་ལུས་པས་གཞན་གྲོལ་རྒྱུའི་སེམས་ཅན་མེད་དེ། དེའི་ཕྱིར། བདག་དང་གཞན་དུ་འཁྲུལ་པར་མ་བྱེད་དང༌། ། ཞེས་གསུངས་པ་ཡིན་ནོ།། དེ་ཡང་དཔེར་ན།
རྨི་ལམ་དུ་སེམས་ཅན་གཞན་མང་པོ་དང་ལྷན་ཅིག་ཏུ་སྡུག་བསྔལ་གྱིས་མནར་བར་རྨིས་ནས་གཉིད་སད་པ་ན་རང་རྨི་ལམ་གྱི་སྡུག་བསྔལ་དེ་ལས་གྲོལ་ཞིང༌། གཞན་རྨི་ལམ་གྱི་སྡུག་བསྔལ་དེ་ལས་གྲོལ་རྒྱུའི་སེམས་ཅན་མེད་པ་བཞིན་ནོ།། གསུམ་པ་གཉིས་ཀ་མངོན་པར་གྲུབ་པའི་འབྲས་བུ་བསྟན་པ་ལ་གསུམ། རྟེན་རང་བཞིན་གནས་རིགས་བཤད་པ། ཐེག་ཆེན་གྱི་འབྲས་བུ་དངོས། མཐར་ཐུག་གི་འབྲས་བུ་མཛད་པ་ཕྲིན་ལས་བཤད་པའོ། ། དང་པོ་ནི། མ་ལུས་རྒྱུན་དུ་གནས་པའི་སངས་རྒྱས་དེ། ། སེམས་ནི་ངོ་བོ་ཉིད་ཀྱིས་དག་པ་ན།། དེ་ཉིད་དྲི་མེད་མཆོག་གི་གོ་འཕང་ངོ༌།།
ཞེས་གསུངས་ཏེ། སེམས་ཅན་མ་ལུས་པ་ནི་ཡེ་གདོད་མ་ནས་རྒྱུན་ཆགས་སུ་གནས་པའི་སངས་རྒྱས་ཀྱི་རང་བཞིན་ཅན་ཡིན་ཏེ། སངས་རྒྱས་ཀྱི་རང་བཞིན་དེ་ཡང་གང་ཞེ་ན། སེམས་ཀྱི་གནས་ལུགས་ནི་ངོ་བོ་ཉིད་ཀྱིས་རྣམ་པར་དག་པས་ན། ཐོག་མ་མེད་པའི་དུས་ཅན་གྱི་ཆོས་ཀྱི་དབྱིངས་རྒྱར་མ་ཆད། ཕྱོགས་སུ་མ་ལྷུང་བ་རང་བཞིན་གྱིས་འོད་གསལ་བ་ཡེ་གདོད་མ་ནས་ཆོས་ཀྱི་སྐུར་བཞུགས་པ་དེའོ། ། དེ་ཅིའི་ཕྱིར་རང་བཞིན་གནས་རིགས་ཡིན་ཞེ་ན། ཡིན་ཏེ་ཐོག་མ་མེད་པ་ནས་སེམས་ཀྱི་རང་བཞིན་རྣམ་དག་ཏུ་གནས་པ་དེ་ཉིད་གློ་བུར་གྱི་དྲི་མ་གཉིས་འཛིན་གྱི་རྟོག་པ་ཅུང་ཟད་ཙམ་ཡང་མེད་པར་དག་པ་ན། དག་པ་གཉིས་ལྡན་བྱང་ཆུབ་མཆོག་གི་གོ་འཕང་ཐོབ་པར་འདོད་པས་སོ།། གཉིས་པ་ཐེག་ཆེན་གྱི་འབྲས་བུ་དངོས་ལ་བཞི།
འཁོར་འདས་གཉིས་མེད་ཀྱི་འབྲས་བུ། སྣང་སྟོང་ཟུང་འཇུག་གི་འབྲས་བུ། རྒྱུ་ཕྱོགས་རེ་བའི་འབྲས་བུ་དམན་པར་བསྟན་པ། རྣམ་པར་གྲོལ་བའི་འབྲས་བུའོ། ། དང་པོ་ལ་གཉིས། རང་དོན་ཆོས་སྐུ་དང༌། གཞན་དོན་གཟུགས་སྐུའོ། ། དང་པོ་ནི། གཉིས་མེད་སེམས་ཀྱི་སྡོང་པོ་དམ་པ་ནི། ། ཁམས་གསུམ་མ་ལུས་ཀུན་དུ་ཁྱབ་པར་སོང༌།།
ཞེས་གསུངས་ཏེ། འཁོར་འདས་གཉིས་སུ་མེད་པའི་སེམས་ལས་ཡོན་ཏན་གྱི་ཆོས་ཐམས་ཅད་སྐྱེ་བས་དེ་ནི་སྡོང་པོ་དམ་པ་སྟེ། སེམས་ཀྱི་ངོ་བོ་སྤྲོས་པ་ཐམས་ཅད་དང་བྲལ་བའི་ཆོས་ཀྱི་སྐུ་དེས་ཁམས་གསུམ་ལ་སོགས་པ་ནམ་མཁའི་མཐའ་ཀླས་པའི་འཁོར་འདས་མ་ལུས་པ་ཀུན་དུ་ཁྱབ་པར་སོང་བས། དེ་ནི་རང་དོན་ཕུན་སུམ་ཚོགས་པའི་སངས་རྒྱས་ཡིན་ནོ། ། ཆོས་སྐུ་དེ་ལས་གཟུགས་སྐུ་གཉིས་འབྱུང་བ་ཡང་དཔེར་ན་བཟའ་ཤིང་གི་མེ་ཏོག་ལས་འབྲས་བུ་འབྱུང་བ་བཞིན་ནོ་ཞེས་སམ། གཉིས་པ་གཞན་དོན་གཟུགས་སྐུུ་ནི། སྙིང་རྗེའི་མེ་ཏོག་གཞན་ཕན་འབྲས་བུ་འཛིན། ། མིང་ནི་མཆོག་ཏུ་གཞན་ལ་ཕན་པའོ།། ཞེས་གསུངས་ཏེ། དམིགས་མེད་ཆོས་སྐུའི་སྡོང་པོ་དེ་ལ་སྙིང་རྗེ་ཆེན་པོའི་མེ་ཏོག་གིས་མཛེས་པར་བྱས་པ་ལས་གཞན་ལ་ཕན་པའི་འབྲས་བུ་གཟུགས་སྐུ་གཉིས་ཀྱི་ཚུལ་འཛིན་ཏེ།
དེའི་མིང་ནི་མཆོག་ཏུ་གཞན་ལ་ཕན་པར་བྱེད་པ་གཞན་དོན་ཕུན་སུམ་ཚོགས་པའི་སངས་རྒྱས་ཞེས་བྱའོ་ཞེས་སམ། དེའི་མིང་ཙམ་གྱིས་ཀྱང་གཞན་ལ་མཆོག་ཏུ་ཕན་ཞེས་སམ། དེས་མིང་ཙམ་དུ་གཞན་དོན་བྱེད་དོ་ཞེས་བཤད་ཀྱང་རུང་ངོ༌།། གཉིས་པ་སྣང་སྟོང་ཟུང་འཇུག་གི་འབྲས་བུ་ནི། སྟོང་པའི་སྡོང་པོ་དམ་པ་མེ་ཏོག་རྒྱས། ། སྙིང་རྗེ་དམ་པ་སྣ་ཚོགས་དུ་མར་ལྡན།། ལྷུན་གྱིས་གྲུབ་པ་ཕྱི་མའི་འབྲས་བུ་སྟེ། ། བདེ་བ་འདི་ནི་གཞན་པའི་སེམས་མིན་ནོ།། ཞེས་གསུངས་ཏེ། ལམ་གྱི་དུས་སུ་ཆོས་ཐམས་ཅད་སྟོང་པ་ཉིད་དུ་རྟོགས་པའི་སྡོང་པོ་དམ་པ་ལ་སྙིང་རྗེ་ཆེན་པོའི་མེ་ཏོག་རྒྱས་པ་ཟུང་འཇུག་ཏུ་ཉམས་སུ་བླངས་པས་སྲིད་ཞི་ལ་མི་གནས་པ་ཆོས་ཀྱི་སྐུར་སངས་རྒྱས་པ་ན།
སྔོན་སྙིང་རྗེ་དམ་པ་སྣ་ཚོགས་པས་རྒྱུད་སྦྱངས་པའི་དབང་ལས་གཟུགས་ཀྱི་སྐུ་གཉིས་པོ་གདུལ་བྱ་གང་ལ་གང་འདུལ་གྱི་སྐུའི་བཀོད་པ་དུ་མར་སྟོན་པ་དང་ལྡན་ཞིང༌། སྐུ་དེ་གསུམ་དབྱེར་མེད་དུ་གདོད་མ་ནས་ལྷུན་གྱིས་གྲུབ་པ་ཕྱི་མའི་འབྲས་བུ་ངོ་བོ་ཉིད་ཀྱི་སྐུའམ། བདེ་བ་ཆེན་པོའི་སྐུ་སྟེ། རང་སྣང་ལ་སངས་རྒྱས་ཀྱི་སྐུར་སྣང་བ་འདི་ནི་སེམས་ལས་གཞན་པའི་སྣང་བ་དང༌། རང་ལས་རྒྱུད་གཞན་པའི་སེམས་ཀྱི་སྣང་བའང་མིན་ནོ།། འདིར་ཕྱི་མའི་འབྲས་བུ་ཞེས་པ་ནི། ཕྱི་མ་དང༌། གོང་མ་དང༌། བླ་མ་དང༌། བླ་ན་མེད་པ་རྣམས་གནད་གཅིག་པས།
ངོ་བོ་ཉིད་ཀྱི་སྐུ་བླ་ན་མེད་པའི་འབྲས་བུར་འཆད་བཞེད་པ་ལ། པར་འགྲེལ་དུ། རང་དོན་ཆོས་སྐུ་མངོན་དུ་བྱས་པ་ལ་ལྟོས་ནས་གཞན་དོན་གཟུགས་སྐུ་འབྱུང་བ་དེའི་དོན་དུ་གསུངས་ལ། གླིང་ཊཱིཀ་ཏུ་མ་འོངས་པའི་འགྲོ་བ་རྣམས་ཀྱི་འབྲས་བུ་སྟེ་ཞེས་གསུངས་སོ།། གསུམ་པ་རྒྱུ་ཕྱོགས་རེ་བའི་འབྲས་བུ་དམན་པར་བསྟན་པ་ནི། སྟོང་པའི་སྡོང་པོ་དམ་པའི་སྙིང་རྗེ་མིན། ། གང་ལ་སླར་ཡང་རྩ་བ་མེ་ཏོག་ལོ་འདབ་མེད།། དེ་ལ་དམིགས་པར་བྱེད་པ་གང་ཡིན་པ། ། དེར་ལྷུང་བས་ནི་ཡན་ལག་མེད་པར་འགྱུར།། ཞེས་གསུངས་ཏེ།
གོང་དུ། སྙིང་རྗེ་དང་བྲལ་སྟོང་པ་ཉིད་ཞུགས་གང༌། ། ཞེས་སོགས་དང་མཐུན་པ་སྟེ། སྟོང་པའི་སྡོང་པོ་དམ་པ་སྟོང་པ་འབའ་ཞིག་ཏུ་བརྟགས་ཏེ་སྙིང་རྗེ་དང་འབྲེལ་བ་མིན་ན། སྟོང་རྐྱང་དུ་གོལ་བའི་རྣལ་འབྱོར་པ་གང་ལ་སླར་ཡང་མཁོ་བ་རྩ་བ་དང་འདྲ་བའི་སྙིང་རྗེ་ དང༌། ལོ་འདབ་དང་འདྲ་བའི་སེམས་བསྐྱེད་དང༌། མེ་ཏོག་དང་འདྲ་བའི་སྦྱིན་སོགས་ཐབས་ཀྱི་ཆ་རྣམས་མེད་ཅིང༌། སྟོང་ཉིད་དེ་འབའ་ཞིག་ལ་དམིགས་པར་བྱེད་པ་གང་ཡིན་པ་དེ་ནི། སྟོང་ཉིད་ཆད་པའི་མཐའ་དེར་ལྷུང་བས་ནི་གཞན་དོན་གཟུགས་སྐུ་གཉིས་ཐོབ་པའི་ཡན་ལག་ཐབས་ཀྱི་ཆ་ཆག་ཅིང་མེད་པར་འགྱུར་ལ། ཤུགས་ཀྱི་འཕངས་པ་འོན་ཏེ་སྙིང་རྗེ་འབའ་ཞིག་ཅེས་སོགས་དང་མཐུན་པར་སྟོང་པ་དང་བྲལ་བའི་སྙིང་རྗེས་ཀྱང་གྲོལ་བར་མི་འགྱུར་བས།
རྒྱུ་ཕྱོགས་རེ་བས་ནི་འབྲས་བུ་དམན་པ་འདོད་ཁམས་ནས་ཉན་རང་གི་བར་ཙམ་ལས་མི་ཐོབ་བོ།། བཞི་པ་རྣམ་པར་གྲོལ་བའི་འབྲས་བུ་ནི། ས་བོན་གཅིག་ལ་སྡོང་པོ་གཉིས། ། རྒྱུ་མཚན་དེ་ལས་འབྲས་བུ་གཅིག། དེ་ཡང་དབྱེར་མེད་གང་སེམས་པ། ། དེ་ནི་འཁོར་དང་མྱ་ངན་འདས་རྣམས་གྲོལ།། ཞེས་གསུངས་ཏེ། འཁོར་འདས་གཉིས་ཀའི་ས་བོན་ནི་སེམས་ཉིད་གཅིག་པུ་ཡིན་ལ། སེམས་ཉིད་དེ་ལས་གནས་སྐབས་སུ་སྲིད་པ་དང་ཞི་བའི་སྡོང་པོ་གཉིས་ཐ་དད་པ་ལྟར་སྣང་ཡང་དེ་གཉིས་རྩ་བ་གཅིག་ཡིན་པའི་རྒྱུ་མཚན་དེ་ལས་མཐར་ཐུག་འབྲས་བུ་ནི་ཆོས་ཀྱི་སྐུ་གཅིག་པོའོ། ། སྲིད་ཞི་གཉིས་པོ་དེ་ཡང་དབྱེར་མེད་མཉམ་པ་ཉིད་དུ་གང་སེམས་པ་དེ་ནི་འཁོར་བ་དང་མྱ་ངན་ལས་འདས་པའི་མཐའ་ལས་རྣམ་པར་གྲོལ་ཞིང༌།
སྲིད་ཞི་ལ་མི་གནས་པས་ན་ཆོས་ཐམས་ཅད་ཟུང་འཇུག་གི་ཚུལ་དུ་སྤྱད་པར་བྱའོ།། གསུམ་པ་མཐར་ཐུག་གི་འབྲས་བུ་མཛད་པ་ཕྲིན་ལས་བཤད་པ་ལ་གཉིས། དཔེ་བཀོད་པ་དང༌། དོན་བསྟན་པའོ། ། དང་པོ་ནི། གང་ཞིག་འདོད་པ་ཅན་གྱི་སྐྱེ་བོ་འོངས་པའི་ཚེ། ། དེ་ནི་རེ་བ་མེད་ན་གལ་ཏེ་འགྲོ་བ་ནི།། ཕྱི་སྒོར་བོར་བའི་ཁམ་ཕོར་བླངས་ནས་སུ། ། དེ་བས་ཁྱིམ་ཐབ་བོར་ནས་བསྡད་པ་རུང༌།། ཞེས་གསུངས་ཏེ།
དཔེར་ན། རྒྱལ་པོ་ལ་སོགས་པ་གང་ཡང་རུང་བ་ཞིག་གིས་གཞན་ལ་ཅི་འདོད་པའི་ཡོ་བྱད་ཐམས་ཅད་སྦྱིན་པར་བྱའོ། ། ཞེས་ཁས་བླངས་པ་ན། སློངས་མོ་བ་གང་ཞིག་ཡོ་བྱད་འདོད་པ་ཅན་གྱི་སྐྱེ་བོས་ཚོར་ནས་དེའི་གམ་དུ་སློང་བར་འོངས་བའི་ཚེ། སྔར་དམ་བཅས་པ་བཞིན་མ་བྱིན་པར་སློངས་མོ་བ་དེ་ནི་ཡིད་ལ་རེ་བའི་དོན་མེད་པར་ག་ཆད་ནས་གལ་ཏེ་སྟོང་ལོག་ཏུ་སླར་འགྲོ་ན་ནི། དམ་བཅས་པ་བཞིན་མི་བྱེད་པའི་གྲགས་ངན་དང༌། རང་གི་ཡོན་ཏན་ལས་ཉམས་པ་དེ་འདྲ་བ་བས་གཞན་གྱིས་ཕྱི་སྒོར་བོར་བའི་ཁམ་ཕོར་ལྷག་མ་དང་བཅས་པ་བླངས་ནས་སུ་ཁྱིམ་ཐབ་དང་བཅས་པའི་འཇིག་རྟེན་གྱི་བྱ་བ་བོར་ནས་སློངས་མོའི་སྤྱོད་པས་དམན་པར་བསྡད་པར་རུང་ངོ༌། ། ཞེས་དཔེ་བཀོད་ནས། གཉིས་པ་དོན་བསྟན་པ་ནི། དཔེ་དེ་བཞིན་དུ་ཐེག་ཆེན་གྱི་ལམ་ལ་ཞུགས་ཏེ།
སེམས་ཅན་གྱི་དོན་དུ་ལུས་ལོངས་སྤྱོད་ཐམས་ཅད་བཏང་བར་བྱའོ་ཞེས་ཁས་བླངས་ནས། རང་ཉིད་གཅིག་པུ་ཞི་བདེ་དོན་གཉེར་གྱི་བསམ་སྦྱོར་མི་རིགས་པས་ཐེག་ཆེན་གྱི་ལམ་དང་འབྲས་བུའི་བྱེད་ལས་ནི། གཞན་གྱི་དོན་ཁོ་ནས་རབ་ཏུ་ཕྱེ་བའོ་ཞེས། གཞན་ལ་ཕན་པའི་དོན་ནི་མི་བྱེད་པ། ། འདོད་པ་པོ་ལ་སྦྱིན་པ་མི་སྟེར་བ།། འདི་ནི་འཁོར་བའི་འབྲས་བུ་གང་ཡིན་ལོ། ། དེ་བས་བདག་ཉིད་བོར་བར་བྱས་ན་རུང༌།། ཞེས་གསུངས་ཏེ། ཐེག་ཆེན་གྱི་འཇུག་སྒོ་འདུན་ལྡན་ས་ལྟ་བུ་ནས་སངས་རྒྱས་ཀྱི་སའི་བར་གྱི་བྱེད་ལས་ནི་གཞན་དོན་ཁོ་ན་སྟེ། དེའི་ཕྱིར་གཞན་ལ་ཕན་པའི་དོན་ནི།
བློས་སྤངས་ནས་མི་བྱེད་ལ། སྙིང་རྗེ་དང་སྨོན་ལམ་ལ་བརྟེན་ནས་བསྡུ་བའི་དངོས་པོ་བཞིས་གདུལ་བྱ་མི་སྡུད་ཅིང༌། ཆོས་དང་ཟང་ཟིང་འདོད་པ་པོ་ལ་རང་གིས་རྟོགས་པ་ལྟར་གཞན་ལ་མི་སྟོན་པ་སོགས་སྦྱིན་པ་གསུམ་མི་སྟེར་བས་གཞན་དོན་མི་བྱེད་པར་གནས་པ་འདི་ནི་འཁོར་བར་གནས་པའི་སེམས་ཅན་ལ་ཕན་པའི་འབྲས་བུ་གང་ཡིན་ལོ་སྟེ། ཉན་རང་གི་ཞི་བ་ཕྱོགས་གཅིག་པར་ལྷུང་གིས་དྭོགས་པའོ། ། རྒྱུ་མཚན་དེ་ལྟ་བས་ན། བདག་ཏུ་འཛིན་པ་ཉིད་བོར་བར་བྱས་ནས་འཁོར་བར་གཞན་གྱི་དོན་འབའ་ཞིག་བྱེད་ན་རུང་ཞིང་འོས་སོ།། མདོར་ན་ཁས་བླངས་དང་འགལ་བའི་རྒྱལ་སྲིད་སྐྱོང་བ་ལས་སྤྲང་པོའི་སྤྱོད་པ་དགའ་བའི་དཔེས། ཐེག་ཆེན་གྱི་ལམ་དུ་ཞུགས་ནས་གཞན་དོན་མི་བྱེད་ན། ཐེག་དམན་དུ་ལྟུང་བར་དངོས་སུུ་བསྟན་པས། ཐེག་པ་ཆེན་པོའི་མཐར་ཐུག་གི་འབྲས་བུ་ནི་གཞན་དོན་འབད་མེད་ལྷུན་གྲུབ་ཏུ་འབྱུང་བའི་ཕྲིན་ལས་སུ་དགོངས་པ་ཡིན་ནོ།།
འདིར་པར་ཕུ་བས་ནི། གཞུང་འདི་གཉིས་སྡོམས་ནས་དཀྱུས་ཀྱི་ས་གཅོད་པ་ན་ཞེན་པ་སྤང་བས་སྐབས་ཀྱི་དོན་བསྡུ་བ་ཞེས་གསུངས་ཤིང༌། ཚིགས་བཅད་སྔ་མས་ལོངས་སྤྱོད་ལ་ཞེན་པ་འདོར་བ་དང༌། ཕྱི་མས་བདག་ཉིད་ལ་ཞེན་པ་འདོར་བར་བསྟན་པར་བཞེད་ལ། དཔལ་རང་བྱུང་གིས་ནི། ཚིགས་བཅད་སྔ་མ་ལ། ཕྱི་ལྟར་དུ་དཔེའི་སྒོ་ནས་གཞན་དོན་བྱེད་དགོས་པར་གདམས་པ་དང༌། ཕྱི་མ་ལ་ནང་ལྟར་དུ་བདག་སྤང་བར་གདམས་པ་ཞེས་ས་གཅོད་པར་མཛད་དོ།། གསུམ་པ་བཤད་པ་མཐར་ཕྱིན་པའི་བྱ་བ་ལ་གཉིས། རྫོགས་ཚིག་བསྟན་པ་དང༌།
འགྱུར་བྱང་སྨོས་པའོ། ། དང་པོ་ནི། རྣལ་འབྱོར་གྱི་དབང་ཕྱུག་ཆེན་པོ་དཔལ་ས་ར་ཧ་ཆེན་པོའི་ཞལ་སྔ་ནས་མཛད་པ་དོ་ཧ་མཛོད་ཅེས་བྱ་བ་དེ་ཁོ་ན་ཉིད་རྣལ་དུ་མཚོན་པ་དོན་དམ་པའི་ཡི་གེ་རྫོགས་སོ།། །། ཞེས་གསུངས་ཏེ། དོ་ཧ་སྐོར་གསུམ་གྱི་ཚིག་དོན་གྱི་རྣམ་བཤད་སེམས་ཀྱི་རྣམ་ཐར་གསལ་བར་སྟོན་པའི་མེ་ལོང་ཞེས་བྱ་བ་མང་དུ་ཐོས་པའི་དགེ་སློང་ཆོས་སྨྲ་བ་ཀརྨ་ཕྲིན་ལས་པས་སྦྱར་བ་ལས། མཆོག་གི་རྟོགས་པ་མངའ་བའི་རྣལ་འབྱོར་གྱི་དབང་ཕྱུག་བྲམ་ཟེ་ཆེན་པོ་དཔལ་ས་ར་ཧ་སྟེ་མདའ་བསྣུན་ཆེན་པོའི་ཞལ་སྔ་ནས་དམངས་ཕལ་པ་རྣམས་ཀྱི་དོན་དུ་མཛད་པ་དོ་ཧ་མཛོད་ཅེས་བྱ་བ་ལྷན་ཅིག་སྐྱེས་པའི་དེ་ཁོ་ན་ཉིད་རྣལ་དུ་མཚོན་པ་གཉུག་མ་དོན་དམ་པའི་ཡི་གེ་ཞེས་བྱ་བའི་ཚིག་དོན་གྱི་རྣམ་པར་བཤད་པ་རེ་ཞིག་རྫོགས་སོ།། །། གཉིས་པ་འགྱུར་བྱང་སྨོས་པ་ནི། རྒྱ་གར་གྱི་རྗེ་བཙུན་བཛྲ་པཱ་ཎི་ལ། བལ་པོ་ཨ་སུས་ཞུས་ཏེ། རྒྱ་དཔེ་ལ་གཏུགས་ནས་རང་འགྱུར་དུ་བསྒྱུར་ཏེ་གཏན་ལ་ཕབ་པའོ།།
ཞེས་གསུངས་ཏེ། བོད་ཀྱི་སྐད་ལ་ལེགས་པར་བྱང་བའི་ལོ་ཙཱ་བ་བླ་མ་བལ་པོ་ཨ་སུའམ་བལ་པོ་སྐྱེ་མེད་བདེ་ཆེན་གྱིས་རྒྱ་གར་ཕྱག་ནའི་རྒྱ་དཔེ་ལ་གཏུགས་ནས་སྒྲ་རང་འགྱུར་དུ་བསྒྱུར་བའོ།། དེ་ལྟར་སེམས་ཀྱི་རང་རྩལ་སྣ་ཚོགས་ལས།། ཅིར་ཡང་འཆར་བ་སྤྲུལ་སྐུར་རྟོགས་པའི་མགུར།། རྡོ་རྗེའི་ཚིག་འདི་ཅུང་ཟད་བཤད་པ་ཡི།། དགེ་དེས་གནས་ལུགས་རང་ཞལ་མཐོང་བར་ཤོག། ༄༅། །བཙུན་མོ་དོ་ཧའི་ཊཱི་ཀ་འབྲིང་པོ་སེམས་ཀྱི་རྣམ་ཐར་སྟོན་པའི་མེ་ལོང་ཞེས་བྱ་བ་བཞུགས་སོ།།
ཡེ་ནས་རྣམ་དག་སྟོང་ཆེན་གདོད་མའི་དབྱིངས།། རང་བཞིན་འོད་གསལ་ལོངས་སྤྱོད་རྫོགས་སྐུའི་ངང༌།། ཟུང་འཇུག་སེམས་ཀྱི་གསང་བ་ལ་བཏུད་ནས།།
བཙུན་མོ་དོ་ཧའི་ཚིག་དོན་བཤད་པར་བྱ།། ད་ནི་བཙུན་མོ་ལ་གདམས་པའི་དོ་ཧ་བརྒྱད་ཅུ་པ་བཤད་པར་བྱ་སྟེ། དེ་ཡང་བརྗོད་བྱ་ནི། ལོངས་སྤྱོད་རྫོགས་པའི་སྐུ་གཙོ་བོར་སྟོན་པ། གཞུང་ཚད་ནི། ཤུ་ལོག་བརྒྱད་ཅུ་ཐམ་པ། ཆེད་དུ་བྱ་བའི་གདུལ་བྱ་ནི། རྒྱལ་པོ་མ་ཧཱ་ཕ་ལའི་བཙུན་མོ་རྣམས་རྗེས་སུ་གཟུང་བའི་ཕྱིར། མགུར་དུ་བཞེངས་པ་མི་ཟད་པའི་གཏེར་མཛོད་མན་ངག་གི་གླུ་ཞེས་བྱ་བ་ནི་འདིར་བཤད་པར་བྱ་བའི་ཆོས་སོ།། དེ་ལ་དཔལ་ས་ར་ཧ་ཉིད་ཀྱིས་ནི་གཞུང་ཚིགས་སུ་བཅད་པ་བརྒྱད་ཅུ་ཁོ་ན་གསུངས་པ་ལ།
བླ་མ་བལ་པོས་རྒྱ་གར་ཕྱག་ན་ལ་ཞུས་ཏེ། ཀླད་དུ་མཆོད་བརྗོད་དང༌། ཞབས་སུ་དགེ་རྩ་བསྔོ་བའི་ཤུ་ལོག་རེ་བསྣན་པར་གྲགས་ཤིང༌། དེ་དག་ལ་ལེའུ་བརྒྱད་དུ་མཛད་ནས། ལེའུ་རེའི་དབུར་མཚམས་སྦྱོར་གྱི་ཚུལ་དུ། ཨེ་མ་མཁའ་འགྲོ་གསང་བའི་སྐད། ། ཅེས་པའི་ཚིག་རྐང་པ་རེ་ཡོད་པས་འདིར་ནི་གླེགས་བམ་ལ་ཚིགས་བཅད་བརྒྱད་ཅུ་རྩ་གཉིས་བཞུགས་ཤིང༌། ལེའུའི་མཚན་མ་མཛད་པས་ལེ་མཚམས་ཀྱི་རྣམ་པ་དུམ་བུར་བཅད་པ་ནི་མེད་དོ།། འདི་འཆད་པ་ལ་གསུམ། ཀླད་ཀྱི་དོན།
གཞུང་གི་དོན། མཇུག་གི་དོན་ནོ། ། དང་པོ་ལ་གཉིས། མཚན་གྱི་དོན་དང༌། འགྱུར་གྱི་ཕྱག་གོ ། དང་པོ་ལ་གཉིས་ལས། མཚན་བསྒྱུར་བ་ནི། རྒྱ་གར་སྐད་དུ། དོ་ཧ་ཀོ་ཥ་ཨུ་པ་དེ་ཤ་གཱི་ཏི་ནཱ་མ། བོད་སྐད་དུ།
མི་ཟད་པའི་གཏེར་མཛོད་མན་ངག་གི་གླུ་ཞེས་བྱ་བ། རྒྱ་གར་ལྷོ་ཕྱོགས་བེ་ཏཱའི་ཡུལ་གྱི་རང་བཞིན་པའི་སྐད་དུ་ཆོས་འདིའི་མིང་ལ་དོ་ཧ་ཀོ་ཤ་ཨུ་པ་དེ་ཤ་གཱི་ཏི་ནཱ་མ་ཞེས་ཟེར་ཞིང༌། དེ་བོད་ཀྱི་སྐད་དུ་བསྒྱུར་ན་མི་ཟད་པའི་གཏེར་མཛོད་མན་ངག་གི་གླུ་ཞེས་བྱ་བ་ཞེས་པར་འགྱུར་ལ། དེ་སོ་སོར་བསྒྱུར་ན་དོ་ཧ་ནི་མི་ཟད་པ། ཀོ་ཤ་ནི་གཏེར་མཛོད། ཨུ་པ་དེ་ཤ་ནི་མན་ངག ། གཱི་ཏི་ནི་གླུ ། ནཱ་མ་ནི་ཞེས་བྱ་བའོ།། གཉིས་པ་མཚན་བཤད་པ་ནི། ཕལ་ཆེར་དམངས་དོ་ཧའི་སྐབས་ལྟར་ཡིན་ལ།
མན་ངག་ནི་ཚིག་ཉུང་ངུས་དོན་རྒྱ་ཆེན་པོ་སྟོན་པའམ། གནས་ལུགས་རྟོགས་པའི་ཐབས་གུད་དུ་ཕྱུང་ནས་གསལ་བར་སྟོན་པས་ན་མན་ངག་གོ ། ཞེས་བྱ་བ་ནི་བརྡ་སྤྲོད་པ་སྟེ་གཞུང་འདིའི་མིང་ནི་འདིའོ་ཞེས་པའི་དོན་ཏོ།། གཉིས་པ་འགྱུར་གྱི་ཕྱག་ནི། འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ།། ཞེས་གསུངས་ཏེ། འདི་ཡང་དམངས་དོ་ཧའི་སྐབས་སུ་བཤད་ཟིན་ཏོ།། གཉིས་པ་གཞུང་གི་དོན་ལ་གཉིས། མཆོད་པར་བརྗོད་ཅིང་བཤད་པར་དམ་བཅའ་བ་དང༌། གཞུང་དངོས་སོ།།
 དང་པོ་ནི། ཨེ་མ་མཁའ་འགྲོ་གསང་བའི་སྐད།། གཉིས་མེད་རང་བཞིན་ཕྱག་རྒྱ་ཆེན་པོའི་གནས།། སངས་རྒྱས་ཆོས་དང་དགེ་འདུན་དེ་རང་བཞིན།། བྱང་ཆུབ་སེམས་དཔའ་བདེ་བའི་མགོན་པོ་ལ།། ཕྱག་བཟང་པོ་ཡིས་བཏུད་དེ་བཤད་པར་བྱ།། ཞེས་གསུངས་ཏེ། ཨེ་མ་ཞེས་པ་ངོ་མཚར་བའི་ཚིག་གོ ། དེ་ཡང་ལེའུ་སོ་སོའི་མཚམས་སྦྱོར་དུ་ལན་རེ་རེ་གསུངས་པས་ལེའུ་རེ་རེ་ཡང་ངོ་མཚར་ཆེ་བར་དགོངས་ནས་གསུངས་པ་སྟེ། སྒྲ་ཇི་ལྟ་བར་བཤད་ན།
དཔའ་བོ་དང་རྣལ་འབྱོར་མ་རྣམས་ནི་ནམ་མཁའ་ལ་རྫུ་འཕྲུལ་གྱི་བགྲོད་པས་འགྲོ་བས་ན་མཁའ་འགྲོ་དེ་རྣམས་ཀྱི་གསང་བའི་སྐད་ནི་དྲན་པ་དྲན་མེད་སོགས་བརྡའི་སྐད་དུ་གསུངས་པ་ཕལ་གྱིས་རྟོགས་དཀའ་བས་ན་ངོ་མཚར་ཆེ་བའོ།། ངེས་དོན་དུ་བཤད་ན། ཆོས་དབྱིངས་ཀྱི་མཁའ་ལ་རྟོགས་པའི་ཡེ་ཤེས་འགྲོ་བའི་ཚུལ་འདི་ནི་གསང་བ་ལྟར་ཀུན་གྱིས་རྟོགས་དཀའ་བས་ན་གསང་བའི་དོན་ཡིན་ལ། དོན་དེ་དག་གཞན་ལ་སྒྲོག་པའི་སྐད་ནི་འོག་ནས་འཆད་པ་འདིའོ་ཞེས་མཚམས་སྦྱར་ནས། གཞུང་ཉིད་ཀྱང་སྒྲ་ཇི་ལྟ་བར་བཤད་ན། དད་པའི་ཕྱག་བཟང་པོ་འཚལ་བའི་སྒོ་ནས་གུས་པར་བཏུད་དོ། ། ཡུལ་གང་ལ་ན་སངས་རྒྱས་དང༌། ཆོས་དང༌། དགེ་འདུན་ཏེ། དཀོན་མཆོག་གསུམ་པོ་དེའི་རང་བཞིན་དུ་གྱུར་པ་བྱང་ཆུབ་སེམས་དཔའ་བདེ་བའི་མགོན་པོའི་ཞབས་ལའོ། །
ཅི་སྟེ་ཕྱག་འཚལ་ན་གཉིས་མེད་རང་བཞིན་ཕྱག་རྒྱ་ཆེན་པོའི་རྟོགས་པ་འབྱུང་བའི་གནས་ཡིན་པའི་རྒྱུ་མཚན་གྱིས་སོ།། ངེས་པའི་དོན་དུ་ནི། གནས་ལུགས་མངོན་སུམ་དུ་རྟོགས་པ་ཉིད་གཞུང་འདིའི་དོན་ཏེ། གཟུང་འཛིན་གཉིས་སུ་མེད་པ་ཆོས་ཐམས་ཅད་ཀྱི་རང་བཞིན་ཕྱག་རྒྱ་ཆེན་པོའི་གནས་ནི་གཞིའི་འོད་གསལ་ལོ། ། དེའི་གཤིས་སྐྱེ་མེད་དུ་གནས་པ་ནི་སངས་རྒྱས། རིག་སྟོང་ཟུང་འཇུག་ཏུ་དག་པ་ནི་ཆོས། གདངས་འགག་མེད་ཀྱི་རྩལ་ཅིར་ཡང་འཆར་བ་ནི་དགེ་འདུན་ཏེ། ངོ་བོ་རང་བཞིན་ཐུགས་རྗེ་གསུམ་ནི་དཀོན་མཆོག་གསུམ་མོ། ། དེ་ལྟ་བུའི་སྐྱབས་གསུམ་པོ་དེའི་རང་བཞིན་སེམས་ཉིད་ལ་བྱང་ཆུབ་སེམས་དཔའ་བདེ་བའི་མགོན་པོ་ཞེས་བྱ་སྟེ། བྱང་ཆུབ་ནི་གཉུག་མའི་དོན་སྟོང་པ་ཉིད་ཡིན་པས་གཤིས་སྐྱེ་མེད་དོ། །
སེམས་པ་ནི་ཡིད་ལ་བྱེད་པ་ཡུལ་གྱི་རྣམ་པ་སྟེ་གདངས་འགག་མེད་དོ། ། དཔའ་བ་ནི་གཟུང་འཛིན་གཉིས་མེད་དུ་བཅོམ་པའོ། ། ཟུང་འཇུག་བདེ་བ་ཆེན་པོ་དེ་ནི་འཁོར་འདས་ཐམས་ཅད་ཀྱི་དཔལ་མགོན་ཡིན་པས་ན་མགོན་པོ་ཞེས་བྱའོ། ། དེ་ལ་ཕྱག་བཟང་པོ་འཚལ་བ་ནི་ཟུང་འཇུག་དེ་ཉིད་དངོས་སུ་ངོ་འཕྲོད་པའི་དོན་ཏེ། འཕགས་པ་ཀླུ་སྒྲུབ་ཀྱིས། ཇི་ལྟར་ཆུ་ལ་ཆུ་བཞག་དང༌། ། ཇི་ལྟར་མར་ལ་མར་བཞག་ལྟར།། རང་གི་རང་རིག་ཡེ་ཤེས་ནི། ། ལེགས་མཐོང་གང་ཡིན་འདིར་ཕྱག་ཡིན།། ཞེས་གསུངས་པས་སོ། །
བཏུད་པ་ནི་འདུད་པ་སྟེ་གནས་ལུགས་ཀྱི་དོན་དེ་ལ་དད་པ་གསུམ་དང་ལྡན་པའི་དོན་ནོ། ། དེ་ལྟར་བཏུད་ནས་ཅི་ཞིག་བྱ་ཞེ་ན། གཞུང་ཚིགས་སུ་བཅད་པ་བརྒྱད་ཅུ་པ་འདི་ནི་བཤད་པར་བྱའོ་ཞེས་དམ་བཅས་པ་ཡིན་ནོ།། གཉིས་པ་གཞུང་དངོས་ལ་གཉིས། ལྟ་སྒོམ་སྤྱོད་འབྲས་སོ་སོར་བསྟན་པ་དང༌། ཐུན་མོང་དུ་གདམས་པའོ། ། དང་པོ་ལ་བཞི། ལྟ་བ། སྒོམ་པ། སྤྱོད་པ།
འབྲས་བུའོ། ། དང་པོ་ལ་གཉིས། གནས་ལུགས་གཏན་ལ་དབབ་པའི་ལེའུ་དང༌། གོལ་ས་བཅད་པའི་ལེའུའོ། ། དང་པོ་ལ་བཞི། གཞིའི་གནས་ལུགས། ལམ་གྱི་གནས་ལུགས། འབྲས་བུའི་གནས་ལུགས། ཐམས་ཅད་རོ་གཅིག་པའི་གནས་ལུགས་སོ། ། དང་པོ་ལ་གཉིས།
འཁོར་བའི་གནས་ལུགས་དང༌། དེ་བཞིན་ཉིད་ཀྱི་གནས་ལུགས་སོ། ། དང་པོ་ནི། སྐྱེ་བོ་སྲིད་པའི་འཁྲི་ཤིང་ལྟ་བུས་བཀྲིས་པ་རྣམས།། བདག་ཏུ་འཛིན་པའི་མྱ་ངན་ཐང་ལ་རབ་ཏུ་སྐམས།། རྒྱལ་བུ་གཞོན་ནུ་སྲིད་མེད་ཕ་དང་བྲལ་བ་བཞིན།། བདེ་བའི་གོ་སྐབས་མེད་པས་སེམས་ལ་ཟུག་རྔུར་གྱུར།། ཞེས་གསུངས་ཏེ། སྐྱེ་བོ་རྣམས་སྲིད་པ་འཁོར་བར་ལས་དང་ཉོན་མོངས་པས་བཅིངས་བའི་དཔེ་ནི་དཀྲི་ཤིང་གིས་ཤིང་སྡོང་ལ་དཀྲིས་པ་ལྟ་བུར་རང་རྒྱུད་གཟུང་འཛིན་གྱིས་དཀྲིས་ནས་དམ་དུ་བསྡམས་པ་རྣམས་ནི་བདག་ཏུ་འཛིན་པས་བསྐྱེད་པའི་སྡུག་བསྔལ་སྣ་ཚོགས་པས་མནར་ཏེ་མྱ་ངན་གྱི་ཐང་ལ་རབ་ཏུ་སྐམས་པ་ལྟར་ལུས་སྡུག་བསྔལ་ཞིང་བདེ་བའི་གོ་སྐབས་མེད་པས་དེས་བསྐྱེད་ནས་སེམས་ཀྱི་ཟུག་རྔུ་ཆེན་པོར་འགྱུར་ཏེ། ལུས་སེམས་གཉིས་ཀ་སྡུག་བསྔལ་འབའ་ཞིག་གི་འཁོར་ལོར་གནས་པ་ནི།
དཔེར་ན། རྒྱལ་བུ་གཞོན་ནུ་མ་རྒྱལ་སྲིད་མེད་ཅིང་ཕ་དང་བྲལ་བ་ལྟར་ཤིན་ཏུ་མི་ཟད་ཅིང་བཟོད་དཀའ་བའི་སྡུག་བསྔལ་ལ་སྤྱོད་པ་ནི་འཁོར་བའི་རང་བཞིན་ནོ།། དེ་ཡང་སྐྱེ་བོ་རྣམས་སྲིད་པར་ལས་ཉོན་གྱིས་དཀྲིས་པའི་དཔེ་ནི་ནགས་ཀྱི་ཤིང་སྡོང་ཁྲི་ཤིང་གིས་དཀྲིས་པ་ལྟ་བུ། བདག་འཛིན་གྱིས་གདུང་བའི་དཔེ་ནི་མྱ་ངན་གྱི་ཐང་ལ་རབ་ཏུ་སྐམས་པ་ལྟ་བུ་སྟེ། མྱ་ངན་གྱི་ཐང་ནི་རྒྱ་མཚོའི་ཕ་མཐའ་ན་རྩྭ་དང་ཤིང་དང་ཆུ་ལ་སོགས་པ་རྣམས་མེད་ཅིང་རྡོ་དང་གསེག་མ་འབའ་ཞིག་གི་ཐང༌། རི་དང་ཕུག་སོགས་ཀྱང་མེད་པ་ཞིག་སྟེ། དེར་ཉི་མས་གདུང་བ་ན་ཉམ་ཐག་པ་མྱུ་གུ་ཉི་མས་སྐམས་པ་ལྟར་འགྱུར་ཞེས་པའོ། ། རྒྱལ་བུ་གཞོན་ནུ་སྲིད་མེད་ཕ་དང་བྲལ་བ་ནི་འཁོར་བ་སྡུག་བསྔལ་བའི་དཔེ་སྟེ་རྒྱལ་བུ་ཡིན་པས་སྔར་སྡུག་བསྔལ་མེད་ཅིང༌། ད་ལྟ་སྡུག་བསྔལ་བ་ལ་འབངས་ལྟར་དྲེད་པ་མེད་པས་གཟེ་རེག་ཆེ། གཞོན་ནུ་ཡིན་པས་རྒན་པོ་ལྟར་སྐྱིད་སྡུག་མང་པོ་མ་མྱོང་ཞིང་དཔྱད་པ་མི་ཤེས་པས་སྲན་མི་བཟོད།
སྲིད་མེད་པས་འབངས་ཀྱིས་མི་སྐྱོང༌། ཕ་དང་བྲལ་བས་དེས་ཀྱང་མི་སྐྱོང་བས་བཟོད་པར་དཀའ་བའི་སྡུག་བསྔལ་དང་བཅས་པའོ།། གཉིས་པ་དེ་བཞིན་ཉིད་ཀྱི་གནས་ལུགས་ལ་གཉིས། ངོ་བོ་དང༌། ཁྱད་པར་རོ། ། དང་པོ་ནི། སྤྱད་པས་མི་འོངས་དེ་བཞིན་ཉིད་ཀྱི་ཡེ་ཤེས་ནི།། བྱས་པ་རྣམས་དང་བྲལ་ཞིང་བསགས་པའི་ལས་མིན་ཞེས།། རང་ཉིད་ཤེས་པའི་མདའ་བསྣུན་གྱིས་ནི་དེ་སྐད་སྨྲས།། མཁས་པ་ཐམས་ཅད་སྙིང་ལ་དུག་གིས་ཁྱབ་པར་འགྱུར།།
ཞེས་གསུངས་ཏེ། ཡུལ་དེ་བཞིན་ཉིད་དང་ཡུལ་ཅན་དེ་རྟོགས་པའི་ཡེ་ཤེས་དབྱེར་མེད་པས་ན་དེ་བཞིན་ཉིད་ཀྱི་ཡེ་ཤེས་ཏེ། དེ་བཞིན་ཉིད་ཀྱང་ཡིན་ལ། ཡེ་ཤེས་ཀྱང་ཡིན་པས་ན་དེ་བཞིན་ཉིད་ཀྱི་ཡེ་ཤེས་སོ། ། དེའི་ངོ་བོ་ནི་མདའ་བསྣུན་ས་ར་ཧས་ཁྱད་པར་གྱི་ཆོས་ལྔ་དང་ལྡན་པར་སྨྲས་པའོ། ། ཆོས་ལྔ་པོ་གང་ཞེ་ན། ཡེ་ཤེས་དེ་ལ་ཇི་ཙམ་ལོངས་སྤྱད་པས་ཀྱང་མ་ངོམས་ཤིང་ངོམས་རྒྱུ་མེད་པས་སངས་རྒྱས་ནས་ཀྱང་དེ་ཁོ་ན་ཉིད་ཀྱི་ངང་དུ་བཞུགས་པ་དང༌། རྒྱུ་རྐྱེན་གྱིས་འདུས་མ་བྱས་པས་ན་བྱས་པ་རྣམས་དང་བྲལ་ཞིང་དགེ་མི་དགེ་སོགས་མངོན་པར་འདུ་བྱས་ནས་བསགས་པའི་ལས་མིན་ནོ་ཞེས་པ་སོ་སོ་རང་རིག་པའི་ཡེ་ཤེས་རང་ཉིད་ཀྱིས་ཤེས་པར་བྱ་བ་ཁོ་ན་ཡིན་པ་དང༌། མ་སྒོམས་པའི་མཁས་པ་རྣམས་སྐྲག་པ་སྐྱེ་བ་དང་ལྔའོ།། མཁས་པ་དེ་དག་ཇི་ལྟར་སྐྲག་པ་སྐྱེ་ཞེ་ན།
དེ་བཞིན་ཉིད་དེ་ཡུལ་ཡུལ་ཅན་དབྱེར་མེད་དུ་སྨྲས་པ་ནི་གཟུང་འཛིན་ཐ་དད་དུ་གཏན་ལ་འབེབས་པའི་མཁས་པ་ཐམས་ཅད་ཡུལ་ཡུལ་ཅན་ཉེ་བར་ཞི་བ་དེ་མི་བཟོད་པར་སྙིང་ལ་དུག་གིས་ཁྱབ་པ་ལྟར་ཟུག་རྔུ་འཕེལ་བར་གྱུར་པའོ།། གཉིས་པ་ཁྱད་པར་ལ་གཉིས། རྟོག་དཔྱོད་ལས་འདས་པར་བསྟན་པ་དང༌། བློ་འདས་སུ་བསྟན་པའོ། ། དང་པོ་ལ་གསུམ། རྟོགས་དཀའ་བར་བསྟན་པ། རྟོག་དཔྱོད་ལས་འདས་པ་དངོས། རྟོག་དཔྱོད་ཀྱི་ཉེས་སྐྱོན་ནོ། །  དང་པོ་ནི། སེམས་ཉིད་རྣལ་མའི་དོན་ནི་ཀུན་གྱིས་རྟོགས་དཀའ་བ།།
ཞེས་གསུངས་ཏེ། སེམས་ཉིད་མ་བཅོས་པ་རྣལ་མའི་དོན་གནས་ལུགས་དེ་ཁོ་ན་ཉིད་དེ་ནི་རྟོག་དཔྱོད་ཅན་ཀུན་གྱིས་རྟོགས་པར་དཀའོ། ། ཅི་སྟེ་ཞེ་ན། དེ་ནི་རྟོག་དཔྱོད་ཀྱི་ཡུལ་མ་ཡིན་པས་སོ།། གཉིས་པ་རྟོག་དཔྱོད་ལས་འདས་པ་དངོས་ནི།

མཐའ་ཡིས་མ་གོས་དྲི་མ་མེད་པའི་སྙིང་པོ་ནི།། རང་བཞིན་གདོད་ནས་རྣམ་པ་ཀུན་གྱི་དཔྱད་བྱ་མིན།། ཞེས་གསུངས་ཏེ། རྟག་ཆད་དང་ཡོད་མེད་སོགས་མཐའ་ཐམས་ཅད་ཀྱིས་མ་གོས་པའི་སེམས་ཉིད་དྲི་མ་མེད་པའི་བདེ་བར་གཤེགས་པའི་སྙིང་པོ་དེ་ནི་རང་བཞིན་གྱི་དྲི་མས་ཡེ་གདོད་མ་ནས་རྣམ་པར་དག་པ་འོད་གསལ་བའི་བདག་ཉིད་ཅན་ཡིན་པས་རྟོག་དཔྱོད་དང་ལྡན་པ་ཀུན་གྱི་སེམས་ཞིབ་མོའི་རྣམ་པས་དཔྱད་པར་བྱ་བ་མིན་ནོ་ཞེས་དམ་བཅས་ནས་དེའི་རྒྱུ་མཚན་རྐང་པ་འོག་མས་སྟོན་ཏོ།། གསུམ་པ་རྟོག་དཔྱོད་ཀྱི་ཉེས་སྐྱོན་ནི། སེམས་རྩིང་བའི་རྣམ་པས་རྟོག་པ་དང༌། ཞིབ་མོའི་རྣམ་པས་དཔྱོད་པ་ནི་བཅོས་མའི་ལམ་ཡིན་པས་དེས་ནི་གནས་ལུགས་མ་བཅོས་པའི་དོན་རྟོགས་པར་མི་འགྱུར་ཞིང་ཉེས་དམིགས་དང་བཅས་པའོ། ། བློས་དཔྱད་ན་ཉེས་པ་ཅིར་འགྱུར་ཞེ་ན། གལ་ཏེ་དཔྱད་ན་དུག་སྦྲུལ་གཙེས་པ་ཁོ་ནར་ཟད།། ཅེས་གསུངས་ཏེ། གལ་ཏེ་གནས་ལུགས་ཀྱི་དོན་དེ་ལ་རྟོག་དཔྱོད་ཀྱིས་དཔྱད་ན་ནི་དོན་མི་རྟོགས་པར་མ་ཟད།
ཞི་གནས་ཙམ་ཡང་མི་སྐྱེ་སྟེ། དཔེར་ན་དུག་སྦྲུལ་ལ་གཙེས་པ་ཁོ་ན་ལྟར་མི་རུང་བ་འབའ་ཞིག་ཏུ་ཟད་དོ། ། དེ་ཡང་དུག་སྦྲུལ་ཚང་ན་འདུག་པ་ལ་མ་གཙེས་པར་རང་གར་བཞག་ན་བདེ་བར་གནས་པ་ལས་གལ་ཏེ་གཙེས་ན་ཚུར་ལ་གནོད་པ་བཞིན་དུ། སེམས་ཀྱི་གནས་ལུགས་ཀྱང་མ་བཅོས་པར་བཞག་ན་ལན་ཚྭ་ཆུ་ལ་ཐིམ་པ་ལྟར་ཡེ་ཤེས་ཀྱི་དང་མི་གཡོ་བར་འགྱུར་གྱི། རྟོག་དཔྱོད་ཀྱིས་དཔྱད་ན་ནི་རྣམ་པར་རྟོག་པས་གཡེངས་པར་འགྱུར་བའོ།། གཉིས་པ་གནས་ལུགས་བློ་འདས་སུ་བསྟན་པ་ལ་གཉིས། ཡུལ་བློ་ལས་འདས་པ་དང༌། ཡུལ་ཅན་བློ་ལས་འདས་པའོ། ། དང་པོ་ནི། བློ་ཡིས་གཞག་པའི་ཆོས་འདི་ཐམས་ཅད་རང་གིས་སྟོང༌།།
རྐྱེན་དང་བྲལ་ཕྱིར་བརྟག་པ་ཐམས་ཅད་ཡོད་མ་ཡིན།། ཞེས་གསུངས་ཏེ། སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་རང་གི་བློ་རྣམ་པར་རྟོག་པས་བཞག་པ་ཙམ་ཡིན་གྱི། ཡུལ་རང་གི་ངོ་བོས་གྲུབ་པ་ནི་རྡུལ་ཙམ་ཡང་མེད་དོ། ། དེའི་ཕྱིར་བློ་ཡིས་བཞག་པའི་སྣང་སྲིད་ཀྱི་ཆོས་འདི་ཐམས་ཅད་ནི་རང་གི་ངོ་བོས་སྟོང་ཞིང་རྟོག་པ་ལ་སྣང་བ་ལྟར་དུ་གྲུབ་པ་ཅུང་ཟད་ཀྱང་མེད་དེ། རྣམ་རྟོག་ལས་གྲོལ་བ་ན་འཁོར་འདས་གང་དུ་ཡང་མི་དམིགས་ཤིང་མཉམ་པ་ཉིད་དུ་རྟོགས་པས་སོ། ། དེས་ན་རྐྱེན་བློ་དང་བྲལ་བའི་ཕྱིར་བློས་བཏགས་པའི་ཆོས་ཐམས་ཅད་རང་སར་གྲོལ་ཏེ་ཡོད་པ་མ་ཡིན་ནོ།། གཉིས་པ་ཡུལ་ཅན་བློ་ལས་འདས་པ་ནི། རང་བཞིན་གནས་སུ་གྲོལ་བའི་དེ་བཞིན་ཉིད་ཤེས་ན།། མཐོང་ཐོས་ལ་སོགས་མེད་ཅིང་དེ་ཡིས་མི་མཐུན་བྲལ།།
ཞེས་གསུངས་ཏེ། རང་བཞིན་གྱི་གནས་ནི་རང་བཞིན་ཏེ་དེ་ཁོ་ན་ཉིད་དོ། ། དེ་ལ་ངོས་གཟུང་དང་མཚན་མ་ཐམས་ཅད་དང་བྲལ་བ་ནི་རང་བཞིན་གནས་སུ་གྲོལ་བའོ། ། དེ་ལྟར་རང་བཞིན་གནས་སུ་གྲོལ་བ་ཡང་ཡིན་ལ། དེ་བཞིན་ཉིད་ཀྱང་ཡིན་པས་རང་བཞིན་གནས་སུ་གྲོལ་བའི་དེ་བཞིན་ཉིད་ནི་ལྷན་ཅིག་སྐྱེས་པའི་ཡེ་ཤེས་སོ། ། དེ་ཕྱིན་ཅི་མ་ལོག་པར་ཤེས་ན་མཐོང་བ་དང༌། ཐོས་པ་དང༌། དྲན་པ་ལ་སོགས་པ་ངོས་གཟུང་དང་མཚན་མ་མེད་ཅིང་མཐོང་ཐོས་ལ་སོགས་པ་དེའི་རང་བཞིན་དང་བྲལ་བས་ན་ཡུལ་ཅན་ཀྱང་རང་སར་གྲོལ་བའོ།། གཉིས་པ་ལམ་གྱི་གནས་ལུགས་ནི། དངོས་པོར་རྟོག་པ་ཐམས་ཅད་ཕྱུགས་དང་འདྲ་བར་བརྗོད།།
དངོས་མེད་རྟོག་པ་དེ་བས་ཤིན་དུ་བླུན་འགྱུར་ཞེས།། མར་མེ་འབར་དང་བསད་པའི་དཔེ་ཡིས་བརྗོད་པ་དག། གཉིས་མེད་རང་བཞིན་ཕྱག་རྒྱ་ཆེན་པོར་གནས།། ཞེས་གསུངས་ཏེ། སྤྱིའི་དོན་གྱི་ཚུལ་དུ་བཤད་ན། གནས་ལུགས་དོན་དམ་པའི་བདེན་པ་ནི་རྫས་སུ་གྲུབ་པའི་དངོས་པོར་ཡོད་དེ། དཔེར་ན་མར་མེ་འབར་བ་དབང་ཡིད་ལ་དངོས་པོར་གསལ་བར་སྣང་བ་བཞིན་ནོ་ཞེས་རྟོག་ཅིང་སྒྲོ་འདོགས་པའི་དངོས་སྨྲ་བ་ཐམས་ཅད་ནི་བྱོལ་སོང་ཕྱུགས་དང་འདྲ་བས་གནས་ལུགས་མི་རྟོགས་པར་བརྗོད་ལ། དེ་ལས་གཞན་དུ་གནས་ལུགས་དེ་ནི་ཅིའི་ངོ་བོར་ཡང་མ་གྲུབ་པས་དངོས་པོར་མེད་དེ། དཔེར་ན་མར་མེ་བསད་པའི་ཚེ་དབང་ཡིད་ལ་དངོས་པོར་མི་སྣང་བ་བཞིན་ནོ་ཞེས་རྟག་ཅིང་སྐུར་བ་འདེབས་པའི་དབུ་མ་པ་རྣམས་ནི་སྔ་མ་དེ་བས་ཀྱང་ཤིན་ཏུ་བླུན་པར་འགྱུར་ཞེས་བྱའོ།། དེ་ལྟར་ན་དཔེ་དེ་གཉིས་ཀྱིས་མཚོན་ནས།
དོན་དམ་བདེན་པ་དངོས་པོ་དང༌། དངོས་མེད་དུ་བརྗོད་པའི་གྲུབ་མཐའ་སྨྲ་བ་དག་ནི་སྣང་སྟོང་ཕྱོགས་དེ་ལ་ཞེན་པའི་ཕྱིར། མཐའ་བྲལ་གྱི་དོན་མི་རྟོགས་སོ། ། འོ་ན་ཅི་ཞེ་ན། དོན་དམ་བདེན་པ་ལྷན་ཅིག་སྐྱེས་པའི་ཡེ་ཤེས་དེ་ནི་དངོས་པོ་དང་དངོས་མེད་གཉིས་སུ་མེད་པའི་རང་བཞིན་ཕྱག་རྒྱ་ཆེན་པོའི་གནས་ལུགས་མཆོག་ཏུ་གྱུར་པ་ཡིན་ནོ་ཞེས་སམ། དགོངས་པ་ཇི་ལྟ་བ་བཞིན་བཤད་ན། གནས་ལུགས་ངོས་གཟུང་དང་མཚན་མ་དང་བྲལ་བ་ཡིན་པ་ལ་ཕྱག་རྒྱ་ཆེན་པོའི་གནས་ལུགས་དངོས་པོར་རྟོག་པ་ཐམས་ཅད་ནི་བླུན་པོ་ཕྱུགས་དང་འདྲ་བར་བརྗོད་ལ། འོ་ན་གནས་ལུགས་དེ་དངོས་མེད་ཡིན་ནམ་ཞེ་ན། དགག་བྱའམ་མེད་རྒྱུའི་དངོས་པོ་མ་གྲུབ་ན་དེ་ལ་ལྟོས་པའི་དངོས་མེད་མི་སྲིད་པས་དེར་རྟོག་པ་ནི་སྔ་མ་དེ་བས་ཀྱང་ནི་བླུན་པར་འགྱུར་ཏེ། དཔེར་ན་མར་མེ་མི་འབར་བ་ལ་འབར་བར་རྟོག་ན་བླུན་པོ་ཡིན་པ་ལ་མར་མེ་མི་འབར་བ་དེ་གསོད་པར་བྱེད་ན་དེ་བས་ཀྱང་བླུན་པ་བཞིན་ནོ་ཞེས་ཤེས་པར་བྱའོ།།
དག་ཅེས་པ་གཉིས་ཚིག་སྟེ་དངོས་པོ་དང་དངོས་མེད་གཉིས་མཚོན་པར་བྱེད་པའི་དཔེ་མར་མེ་འབར་བ་དང་བསད་པ་གཉིས་ཞེས་པའི་དོན་ཏོ། ། དེ་ལྟར་དངོས་པོ་དང༌། དངོས་པོ་མེད་པ་གཉིས་སུ་མེད་པའི་རང་བཞིན་ནི་ཕྱག་རྒྱ་ཆེན་པོའི་གནས་ལུགས་ཡིན་ཏེ། གཉུག་མ་དང༌། དོན་དམ་པ་དང༌། དེ་ཁོ་ན་ཉིད་ལ་སོགས་པ་ཡང་ངོ༌།། གསུམ་པ་འབྲས་བུའི་གནས་ལུགས་ལ་གཉིས། དངོས་དང༌། དོགས་གཅོད་དོ། ། དང་པོ་ནི།
དངོས་པོར་སྐྱེས་པ་དངོས་པོ་མེད་པར་རབ་ཞི་ཞིང༌།། དེ་ཡི་ཕྱོགས་དང་བྲལ་བ་མཁས་པ་དེ་ཉིད་ནི།། བླུན་པོ་རྣམས་ཀྱི་བློ་ལ་རང་གིས་དཔྱད་བྱས་ན།། སྐད་ཅིག་གྲོལ་བ་དེ་ལ་ཆོས་ཀྱི་སྐུ་ཞེས་བྱ།། ཞེས་གསུངས་ཏེ། རྟོག་པ་ལ་དངོས་པོར་སྐྱེས་པར་སྣང་བ་རྣམས་དངོས་པོ་མེད་པ་དེ་ཁོ་ན་ཉིད་ཀྱི་ངང་དུ་རབ་ཏུ་ཞི་ཞིང༌། དངོས་པོ་དེ་ཡི་ལོག་ཕྱོགས་དངོས་མེད་དུ་རྟོག་པ་དང་ཡང་བྲལ་བས་གཉིས་མེད་ཀྱི་ཡེ་ཤེས་ཤེས་པའི་མཁས་པ་དེ་ཉིད་ནི་མྱུར་དུ་གྲོལ་བ་ཡིན་ནོ།། འོ་ན་མྱུར་དུ་གྲོལ་བར་བྱེད་པ་ལ་མཁས་པ་ཞིག་ངེས་པར་དགོས་སམ་སྙམ་ན། ཐ་སྙད་ལ་མ་སྦྱངས་པའི་བླུན་པོ་བླ་མ་དམ་པའི་བཀའ་དྲིན་ཡོད་པ་རྣམས་ཀྱི་བློ་ལ་མ་འགགས་པར་འཆར་བ་དེ་རང་གི་དྲན་རིག་གིས་ཁ་ནང་དུ་བལྟས་ཤིང་དཔྱད་པར་བྱས་ན་འགྱུ་བ་ཡུལ་སྣང་དྲན་རིག་རྣམས་རང་རིག་ཏུ་སྐད་ཅིག་ཉིད་ལ་གྲོལ་ནས་མཐོང་བ་མེད་པའི་ཚུལ་གྱིས་དེ་ཁོ་ན་ཉིད་མཐོང་བ་དེ་ལ་ཆོས་ཀྱི་སྐུ་མཐོང་བ་ཞེས་བྱའོ།། གཉིས་པ་དོགས་གཅོད་ནི།
འོ་ན་སྔགས་ཀྱི་གཞུང་རྣམས་ལས་མཆོག་ཏུ་མི་འགྱུར་བའི་བདེ་བ་ཆེན་པོ་ཞེས་བྱ་བའི་ཉམས་ཁྱད་པར་ཅན་ཅིག་སངས་རྒྱས་ལ་མངའ་བར་བཤད་པ་དང་འགལ་ལོ་ཞེ་ན། གྲོལ་བ་དེ་ལས་གཞན་པའི་བདེ་ཆེན་ས་ཡོད་ཅེས།། བྱིས་པ་རྣམས་ཀྱིས་སྨྲས་ཀྱང་སྨིག་རྒྱུའི་ཆུ་དང་མཚུངས།། ཞེས་གསུངས་ཏེ། སོ་སོར་རང་རིག་ཏུ་གྲོལ་བ་དེ་ལས་གཞན་པའི་བདེ་བ་ཆེན་པོའི་ས་ཡོད་ཅེས་ཡང་དག་པའི་ས་ལམ་མི་ཤེས་པའི་བྱིས་པ་རྣམས་ཀྱི་སྨྲས་ཀྱང་སྨིག་རྒྱུའི་ཆུ་དང་མཚུངས་པར་ཡོད་པ་མ་ཡིན་ནོ། ། དེས་ན་རང་རིག་པ་ལ་གསང་སྔགས་ཀྱི་སྐད་དུ་བདེ་བ་ཆེན་པོ་ཞེས་བཞེད་དོ།། བཞི་པ་ཐམས་ཅད་རོ་གཅིག་པའི་གནས་ལུགས་ལ་གསུམ། ས་ལམ་རོ་གཅིག་པའི་གནས་ལུགས། སྤང་གཉེན་རོ་གཅིག་པའི་གནས་ལུགས། འཁོར་འདས་རོ་གཅིག་པའི་གནས་ལུགས་སོ། །
དང་པོ་ནི། དེ་ལྟར་ན་གྲོལ་བའི་ས་དང་ལམ་དང་སངས་རྒྱས་རྣམས་ཇི་ལྟ་བུ་ཞེ་ན། ས་དང་ལམ་དང་སངས་རྒྱས་ཐམས་ཅད་རོ་གཅིག་པའི།། གཉུག་མའི་ཡེ་ཤེས་འདི་ཉིད་ཡིན་གྱི་ཡིད་ལ་དྲིས།། ཞེ་གསུངས་ཏེ། ས་བཅུ་བཞི་དང༌། ལམ་ལྔ་དང༌། འབྲས་བུ་སངས་རྒྱས་ཐམས་ཅད་རོ་གཅིག་པའི་གཉུག་མ་ལྷན་ཅིག་སྐྱེས་པའི་ཡེ་ཤེས་འདི་ནི། སོ་སོ་རང་རིག་པའི་ཡིད་ཀྱིས་ཉམས་སུ་མྱོང་བའི་ཡིད་ལ་དྲིས་ཤིག ། འོ་ན་གཉུག་མའི་ཡེ་ཤེས་དེར་ས་ལམ་ལ་སོགས་པ་ཇི་ལྟར་རོ་གཅིག་ཅེ་ན།
གཉུག་མའི་ཡེ་ཤེས་ཀྱི་ངང་དུ་ས་ཐམས་ཅད་ཀྱང་རོ་གཅིག་སྟེ་གཉིས་སུ་མེད་པའི་ཡེ་ཤེས་ཁོ་ན་ལ་ས་རྣམ་པར་གཞག་པའི་ཕྱིར། ལམ་ཡང་དེར་རོ་གཅིག་སྟེ། གཉུག་མའི་ཡེ་ཤེས་ལས་གཞན་པའི་ལམ་ཕྱག་རྒྱ་ཆེན་པོ་གཞག་ཏུ་མེད་པས་སོ། ། སངས་རྒྱས་ཐམས་ཅད་ཀྱང་དེར་རོ་གཅིག་སྟེ། ལྷན་ཅིག་སྐྱེས་པའི་ཡེ་ཤེས་ཁོ་ན་ལ་ཆོས་ཀྱི་སྐུ་ཞེས་བརྗོད་པའི་ཕྱིར་ཞེས་སམ། ཡང་ན་ས་དང་ལམ་དང་སངས་རྒྱས་ཐམས་ཅད་ཀྱང་ཆོས་ཉིད་དེ་བཞིན་ཉིད་དུ་རོ་གཅིག་པར་རྟོགས་པའི་གཉུག་མའི་ཡེ་ཤེས་འགོག་བདེན་འདི་ནི། ལམ་བདེན་སོ་སོ་རང་རིག་པའི་ཡིད་ཀྱིས་ཡིད་ལ་ལྟ་བའི་ཚུལ་དུ་དྲིས་ཤིག ། བལྟས་པ་ན་རོ་གཅིག་པར་མཐོང་བར་འགྱུར་རོ་ཞེས་བཤད་ཀྱང་གཞུང་གི་དགོངས་པར་འགྱུར་རོ།། གཉིས་པ་སྤང་གཉེན་རོ་གཅིག་པའི་གནས་ལུགས་ནི། དེ་ལྟར་རྟོགས་པའི་མི་དེ་ལ་ནི་འཆིང་བ་མེད།།
རྡུལ་མ་སྤངས་ཤིང་རྡུལ་གྱིས་ཅུང་ཟད་གོས་པ་མེད།། ཉོན་མོངས་གཉེན་པོ་གཉིས་སུ་འབྱེད་པ་ག་ལ་ཡོད།། དེ་ལྟར་བརྩོན་པའི་སྐྱེས་བུ་དེ་ནི་འཁོར་བར་འཆིང༌།། ཞེས་གསུངས་ཏེ། བཤད་པ་དེ་ལྟར་ལྷན་ཅིག་སྐྱེས་པའི་ངོ་བོ་ཉིད་དུ་ས་ལམ་རོ་གཅིག་ཏུ་རྟོགས་པའི་མི་རྣལ་འབྱོར་པ་དེ་ལ་ནི་ཉོན་མོངས་པ་དང་རྣམ་པར་རྟོག་པས་འཁོར་བར་འཆིང་བ་མེད་དེ། གནས་ལུགས་མངོན་དུ་གྱུར་ནས་རང་རིག་ཏུ་གྲོལ་བས་སོ།། འོ་ན་ཉོན་མོངས་པ་དང་རྣམ་རྟོག་དེ་དག་སྤངས་པ་ཡིན་ནམ་ཞེ་ན། སྤང་བྱ་ཉོན་མོངས་པའི་རྡུལ་དངོས་པོ་བ་མ་སྤངས་ཏེ། སྤང་རྒྱུ་དེ་ཉིད་མ་དམིགས་པས་སོ། ། དེ་མ་སྤངས་ཀྱང་སེམས་ཀྱི་ངོ་བོ་ལ་ཉོན་མོངས་པའི་རྡུལ་གྱིས་ཅུང་ཟད་ཀྱང་གོས་པ་མིན་ཏེ།
ཉོན་མོངས་པ་རང་བཞིན་གྱིས་དག་པས་སོ། ། རྒྱུ་མཚན་དེས་ན་ཆགས་སོགས་ཉོན་མོངས་པ་དངོས་པོ་བ་ཞིག་དང་སྦྱིན་སོགས་གཉེན་པོ་དངོས་པོ་བ་ཞིག་སྟེ་སྤང་གཉེན་རྫས་ཐ་དད་པ་གཉིས་སུ་འབྱེད་པ་ག་ལ་ཡོད་དེ། སྤང་གཉེན་གཉིས་སུ་མེད་པར་རྟོགས་པའི་ཡེ་ཤེས་ཁོ་ན་ལྷན་ཅིག་སྐྱེས་པའི་ཡེ་ཤེས་ཡིན་པས་སོ།། གལ་ཏེ་སྤང་གཉེན་རྫས་ཐ་དད་པ་གཉིས་སུ་བལྟས་ནས་གཉེན་པོ་ཡེ་ཤེས་ཀྱིས་སྤང་བྱ་ཉོན་མོངས་པ་སྤོང་བའི་ཕྱིར། འབད་རྩོལ་བྱེད་ན་ནི་དེ་ལྟར་དུ་བརྩོན་པ་བྱེད་པའི་སྐྱེས་བུ་དེ་ནི་ཐར་པ་ལ་རིང་ཞིང་འཁོར་བར་ཡུན་རིང་དུ་འཆིང་བར་འགྱུར་ཏེ་སྤང་གཉེན་ལ་དངོས་པོར་མངོན་པར་ཞེན་པའི་ཕྱིར་རོ།། གསུམ་པ་འཁོར་འདས་རོ་གཅིག་པའི་གནས་ལུགས་ནི། ས་དང་ཆུ་དང་མེ་དང་རླུང་དང་ནམ་མཁའ་རྣམས།། ལྷན་ཅིག་སྐྱེས་པའི་རོ་གཅིག་ལས་ནི་གཞན་ཡོད་མིན།། སྲིད་དང་མྱ་ངན་འདས་པ་གཉིས་སུ་མི་རྟོགས་པ།། འདི་ནི་ཆོས་ཀྱི་དབྱིངས་ཀྱི་གནས་ལུགས་ཡིན་པར་བཤད།།
ཅེས་གསུངས་ཏེ། ཕྱི་ལྟར་དུ་བཤད་ན། འཁོར་བའི་གདགས་གཞིར་འགྱུར་པ་འབྱུང་བ་ས་དང༌། ཆུ་དང༌། མེ་དང༌། རླུང་དང༌། ནམ་མཁའ་སྟེ། བརྟན་གཡོའི་རྣམ་པར་སྣང་བ་རྣམས་ཀྱང་དོན་དམ་ལྷན་ཅིག་སྐྱེས་པའི་ཡེ་ཤེས་ཀྱི་རོ་ཉིད་ལས་ནི་རྫས་གཞན་དུ་ནི་ཡོད་པ་མ་ཡིན་ཏེ། སྲིད་པ་འཁོར་བ་དང་མྱ་ངན་ལས་འདས་པ་གཉིས་སུ་མི་རྟོག་ཅིང་རོ་གཅིག་པ་འདི་ནི་འཁོར་འདས་རོ་གཅིག་པའི་ཆོས་ཀྱི་དབྱིངས་ཀྱི་གནས་ལུགས་ཡིན་ཏེ་ཞེས་སམ། ནང་ལྟར་དུ་བཤད་ན།
རྡོ་རྗེའི་ལུས་ཀྱི་སའི་ཁམས་དང༌། ཆུའི་ཁམས་དང༌། མེའི་ཁམས་ དང༌། རླུང་གི་ཁམས་དང༌། ནམ་མཁའི་ཁམས་རྣམས་ཚོགས་པ་ལས་སེམས་ལ་སྣང་བའི་ཀུན་རྫོབ་ཀྱི་སྤྲོས་པ་ཇི་སྙེད་པ་ཐམས་ཅད་དོན་དམ་པའི་སེམས་ཉིད་ལྷན་ཅིག་སྐྱེས་པའི་ཡེ་ཤེས་གཅིག་པུ་འདིའི་རོ་ཉིད་ལས་ནི་གཞན་པའི་རྫས་སུ་ཡོད་པ་མ་ཡིན་ཏེ། ཀུན་རྫོབ་ཏུ་སྲིད་པའམ་འཁོར་བར་འདོགས་པའི་གཉིས་སྣང་གི་ཆོས་རྣམས་དང༌། དོན་དམ་དུ་མྱ་ངན་ལས་འདས་པར་འདོགས་པའི་གཉིས་མེད་ཀྱི་ཡེ་ཤེས་ཐ་དད་པ་གཉིས་སུ་མི་རྟོག་པར་རོ་གཅིག་པར་མངོན་དུ་གྱུར་པ་འདི་ནི་དོན་དམ་ཆོས་ཀྱི་དབྱིངས་ཀྱི་གནས་ལུགས་ཇི་ལྟ་བ་བཞིན་རྟོགས་པ་ཡིན་པར་བཤད་པས་གནས་ལུགས་ཟབ་མོའི་ལྟ་བ་དང་ལྟ་བའི་ཡུལ་ནི་ཐ་མི་དད་པ་ཡིན་ནོ་ཞེས་སམ། གསང་བ་ལྟར་དུ་བཤད་ན། དཔེར་ན་ཀུན་རྫོབ་ཀྱི་འབྱུང་བ་ས་དང༌། ཆུ་དང༌།
མེ་དང༌། རླུང་རྣམས་མཐར་ནམ་མཁའི་དབྱིངས་སུ་ཐ་དད་མེད་པར་རོ་གཅིག་པ་ལྟར། དོན་དམ་གྱི་འབྱུང་བ་དྲན་པ། དྲན་མེད། སྐྱེ་མེད། བློ་འདས་རྣམས་ལྷན་ཅིག་སྐྱེས་པའི་ཡེ་ཤེས་དང་རོ་གཅིག་པ་ཉིད་ལས་ནི་གཞན་དུ་ཡོད་པ་མ་ཡིན་ཏེ། དྲན་པ་དང་དྲན་མེད་གཉིས་སྐྱེ་མེད་ཀྱི་དབྱིངས་ལས་ཐ་མི་དད་པས་སྲིད་པ་འཁོར་བ་དང་མྱ་ངན་ལས་འདས་པ་གཉིས་སུ་ཐ་དད་པར་མི་རྟོག་པར་བློ་འདས་ཕྱག་རྒྱ་ཆེན་པོར་རང་གྲོལ་བ་འདི་ནི་གཉུག་མ་ཆོས་ཀྱི་དབྱིངས་ཀྱི་གནས་ལུགས་ཡིན་པར་ས་ར་ཧས་བཤད་དོ།། གཉིས་པ་གནས་ལུགས་ལ་གོལ་ས་བཅད་པའི་ལེའུ་ལ་གསུམ། མཚམས་སྦྱར་བ། བསྟན་པ།
བཤད་པའོ། །  དང་པོ་ནི། ཨེ་མ་མཁའ་འགྲོ་གསང་བའི་སྐད།། ཅེས་གསུངས་ཏེ། ལེའུ་གཉིས་པ་ཡང་ངོ་མཚར་བར་སྟོན་པ་སྟེ་རྒྱས་པར་ནི་སྔར་བཤད་པ་ལྟར་རོ།། གཉིས་པ་མདོར་བསྟན་པ་ནི། ཀྱེ་མ་རང་ལ་རང་གིས་དེ་ཉིད་མཚོན་ཏེ་ལྟོས།། མ་ཡེངས་པ་ཡི་སེམས་ཀྱིས་ལྟ་དང་བྲལ་གྱུར་ན།། ཡེངས་པའི་སེམས་ཀྱིས་དེ་ཉིད་རྟོགས་པར་མི་འགྱུར་ཏེ།། དངོས་པོའི་ཚང་ཚིང་གསེབ་ཏུ་དེ་ཉིད་ནོར་བུ་སྟོར།།
ཞེས་གསུངས་ཏེ། ཕྱི་ལྟར་དུ་བཤད་ན། རྣམ་གྲོལ་དོན་གཉེར་གྱི་གང་ཟག་རྣམས་ལ་ཀྱེ་མ་ཞེས་བོས་ནས། སེམས་རང་ལ་སེམས་རང་གིས་གནས་ལུགས་དེ་ཁོ་ན་ཉིད་མཚོན་ཏེ་མ་ཡེངས་པར་ལྟོས་ཤིག ། གལ་ཏེ་མ་ཡེངས་པའི་སེམས་ཀྱིས་སེམས་ལ་བལྟ་བ་དང་བྲལ་ཞིང་ཡེངས་པར་གྱུར་ན་གནས་ལུགས་ལས་ཡེངས་པའི་སེམས་ཀྱིས་དེ་ཁོ་ན་ཉིད་རྟོགས་པར་མི་འགྱུར་ཏེ། དངོས་པོ་དང་མཚན་མའི་ཚང་ཚིང་གི་གསེབ་ཏུ་སེམས་ཀྱི་དེ་ཁོ་ན་ཉིད་ནོར་བུ་ལྟ་བུ་དེ་སྟོར་བར་འགྱུར་རོ། ། ཞེས་སམ། ནང་ལྟར་དུ་བཤད་ན། ཀྱེ་མ་ནི་རྗེས་སུ་བརྩེ་བའི་ཚིག་སྟེ། ཨ་ལ་ལ་ཞེས་བྱ་བའི་དོན་ཏོ། །
དེས་ན་ཉམས་སུ་ལེན་པ་པོའི་རྣལ་འབྱོར་པ་རང་གིས་རང་ལ་ཀྱེ་མ་ཞེས་བོས་ནས། རང་སེམས་ལྷན་ཅིག་སྐྱེས་པའི་ཡེ་ཤེས་དེ་ཉིད་ལ་རང་གི་སེམས་སོ་སོ་རང་རིག་པའི་ཡེ་ཤེས་ཀྱིས་སེམས་ཀྱི་གནས་ལུགས་དེ་ཁོ་ན་ཉིད་མཚོན་ཏེ་དུས་རྟག་ཏུ་མ་ཡེངས་པར་ལྟོས་ཤིགགལ་ཏེ་མ་ཡེངས་པའི་སེམས་ཀྱིས་སེམས་ལ་ལྟ་བའི་གོམས་འདྲིས་ཉམས་སུ་ལེན་པ་དང་བྲལ་བར་གྱུར་ན་གནས་ལུགས་ཀྱི་དོན་ཉམས་ལེན་ལས་ཡེངས་པའི་སེམས་གོ་ཡུལ་དང༌། རྒྱས་འདེབས་ཙམ་གྱིས་ནི་ལྷན་ཅིག་སྐྱེས་པའི་དེ་ཁོ་ན་ཉིད་ནམ་ཡང་རྟོགས་པར་མི་འགྱུར་ཏེ། སེམས་ཕྱི་རོལ་དུ་གཡེང་བས་ཡུལ་ལྔའི་དངོས་པོ་ལ་ཕྱིན་ཅི་ལོག་ཏུ་ཞུགས་པའི་རྣམ་རྟོག་གི་ཚང་ཚིང་ནགས་འཐུག་པོ་ལྟ་བུའི་གསེབ་ཏུ་གཉུག་མའི་དེ་ཁོ་ན་ཉིད་སེམས་ཀྱི་གནས་ལུགས་ནོར་བུ་ལྟ་བུ་དེ་སྟོར་བར་འགྱུར་བས་ཉམས་སུ་ལེན་པ་ཁོ་ན་ལྷུར་བྱོས་ཤིག་ཅེས་སམ། གསང་བ་ལྟར་དུ་བཤད་ན། ཀྱེ་མ་ནི་ངོ་མཚར་བའི་སྐད་དེ་བརྡའ་བཞིའི་སྐད་ལ་ཆེད་དུ་བསྔགས་པ་དང་བཅས་པས་རྣལ་འབྱོར་པ་ལ་ཀྱེ་མ་ཞེས་བོས་ནས། དྲན་པ། དྲན་མེད། སྐྱེ་མེད། བློ་འདས་ཀྱི་མན་ངག་བཞི་དང་ལྡན་པའི་སྒོ་ནས་སེམས་རང་ལ་སེམས་རང་གིས་གནས་ལུགས་དེ་ཁོ་ན་ཉིད་མཚོན་ཏེ་ལྟོས་ཤིག །
དྲན་པའི་མན་ངག་མ་ཡེངས་པའི་སེམས་ཀྱིས་དྲན་མེད་ཀྱི་མན་ངག་ངོ་བོ་ལ་བལྟ་བ་དང་བྲལ་བར་གྱུར་ན་རྣམ་རྟོག་ཁོ་ནར་ཡེངས་པའི་སེམས་ཀྱིས་སྐྱེ་མེད་དང་བློ་འདས་ལ་འཇུག་པར་མི་ནུས་པས། དེས་ན་དེ་ཁོ་ན་ཉིད་རྟོགས་པར་མི་འགྱུར་ཏེ། དངོས་པོར་མངོན་པར་ཞེན་པའི་རྣམ་རྟོག་གི་ཚང་ཚིང་གི་གསེབ་ཏུ་དེ་ཁོ་ན་ཉིད་ཀྱི་ནོར་བུ་སྟོར་བར་འགྱུར་བས་བརྡ་བཞིའི་མན་ངག་ལ་གོལ་ས་གཅོད་པར་གྱིས་ཤིག་ཅེས་བཞེད་དོ།། གསུམ་པ་རྒྱས་པར་བཤད་པ་ལ་གསུམ། ཞེན་པའི་གོལ་ས་བཅད་པ། མི་ཤེས་པའི་གོལ་ས་བཅད་པ། ཤེས་བཞིན་ཁྱད་གསོད་ཀྱི་གོལ་ས་བཅད་པའོ། ། དང་པོ་ལ་གསུམ། འདོད་ཡོན་གྱི་ཞེན་པ་སྤང་བ། རྒྱུ་འབྲས་ཀྱི་ཞེན་པ་སྤང་བ།
བསྒོམ་བྱ་སྒོམ་བྱེད་ཀྱི་ཞེན་པ་སྤང་པའོ། ། དང་པོ་ནི། ཀྱེ་མ་འདོད་པའི་དངོས་པོ་གང་ལའང་ཁྱོད་ཉིད་ཆགས་མ་བྱེད།། གལ་ཏེ་ཆགས་པར་བྱ་བའི་ཡུལ་ལ་ཡིད་ཆགས་ན།། འདི་ནི་བདེ་ཆེན་སེམས་མཆོག་གཟིར་བའི་ནད་རབ་སྟེ།། དྲི་མ་མེད་པའི་སེམས་ལ་འདོད་པའི་མཚོན་གྱིས་བཏབ།། ཅེས་གསུངས་ཏེ། དེ་ཡང་རྐང་པ་དང་པོས་དམ་བཅའ་བ་དང༌། ཕྱི་མ་གསུམ་གྱིས་སྒྲུབ་བྱེད་འགོད་པ་སྟེ། བསམ་གཏན་མ་ཐོབ་པས་འདོད་ཡོན་ལ་ཞེན་པ་རྣམས་ལ་ཀྱེ་མ་ཞེས་བརྩེ་བའི་ཚིག་གིས་བོས་ནས་ཕྱི་ནང་གིས་བསྡུས་པའི་འདོད་པའི་ཡོན་ཏན་གྱིས་དངོས་པོ་གང་ལའང་ཁྱོད་ཉིད་ཆགས་ཤིང་འཁྲུལ་བར་མ་བྱེད་ཅིག།
གལ་ཏེ་ཆགས་པར་བྱ་བའི་ཡུལ་བཟང་ངན་གང་ཡང་རུང་བ་ལ་ཡིད་ཆགས་ན་ཆགས་ཞེན་འདི་ནི་བདེ་བ་ཆེན་པོ་རང་རིག་མ་བཅོས་པ་གཉུག་མར་གནས་པའི་སེམས་མཆོག་གཟིར་ཞིང་གདུང་བར་བྱེད་པའི་རྒྱུ་མཚན་གྱིས་ནི་ནད་རབ་ཏུ་གྱུར་པ་ཡིན་ཏེ། དེའི་ཕྱིར་ཆགས་སྡང་གི་རྣམ་རྟོག་དང་ཉོན་མོངས་པའི་དྲི་མ་མེད་པ་གཉུག་མར་གནས་པའི་སེམས་ལ་རེ་དོགས་དང་འདོད་པ་ལ་ཞེན་པའི་མཚོན་གྱིས་བཏབ་པས་འཁོར་བར་སྡུག་བསྔལ་བར་འགྱུར་རོ།། གཉིས་པ་རྒྱུ་འབྲས་ཀྱི་ཞེན་པ་སྤང་བ་ལ་གཉིས། རྒྱུ་འབྲས་དབྱེར་མེད་དུ་བསྟན་པ་དང༌། ཐ་དད་དུ་འཛིན་པའི་ཉེས་པའོ། ། དང་པོ་ནི། ཀྱེ་མ་རྒྱུ་དང་འབྲས་བུ་གཉིས་སུ་མ་ལྟ་ཞིག། དངོས་པོར་སྐྱེ་བའི་རྒྱུ་དང་འབྲས་བུ་ཡོད་མིན་ཏེ།། ཞེས་གསུངས་ཏེ། གནས་ལུགས་ཕྱག་རྒྱ་ཆེན་པོ་རྒྱུ་འབྲས་གཉིས་སུ་མེད་པ་ལ་གཉིས་སུ་རྟོག་པ་རྣམས་ལ་ཀྱེ་མ་ཞེས་བརྩེ་བས་བོས་ནས་རྒྱུ་སེམས་ཅན་གྱི་སེམས་དང༌།
འབྲས་བུ་སངས་རྒྱས་ཀྱི་ཆོས་སྐུ་གཉིས་བཟང་ངན་ཐ་དད་པ་གཉིས་སུ་མ་ལྟ་ཞིག ། དེ་ཅིའི་ཕྱིར་ཞེ་ན། དངོས་པོར་སྐྱེ་བའི་རྒྱུ་འབྲས་ས་བོན་དང་མྱུ་གུ་ལྟ་བུ་བསྐྱེད་བྱ་སྐྱེད་བྱེད་མཚན་ཉིད་པ་ནི་འདི་ལ་ཡོད་པ་མ་ཡིན་ནོ། ། སེམས་ཅན་གྱི་སེམས་དེ་ཉིད་ལྷན་ཅིག་སྐྱེས་པའི་མ་རིག་པ་དང་བྲལ་བ་ཙམ་ལ་ཆོས་ཀྱི་སྐུར་འདོད་པ་ཡིན་ལ། དེ་ནི་སོ་སོ་རང་རིག་པ་ཉིད་ཀྱིས་དོན་འགྲུབ་པས་སོ། ། རྗེ་ཀརྨ་པཀྴིས། སངས་རྒྱས་དང་སེམས་ཅན་གཉིས་ཀྱི་བར་ན་རིག་མ་རིག་གི་ཁྱད་པར་ཉི་མ་དང་གྲིབ་སོ་ཙམ་ལས་མེད་གསུང་བ་ཡང་དོན་འདི་ལ་དགོངས་པ་སྟེ། རང་ངོ་མ་ཤེས་པའི་ཆ་ཁོ་ན་ལ་ལྷན་ཅིག་སྐྱེས་པའི་མ་རིག་པར་བཞེད་དོ། ། དེ་ཡང་ནང་དོན་ལས། དེ་ཉིད་རང་གིས་རང་མ་རིག །
ཅེས་པ་རྩ་འགྲེལ་གྱིས་གསལ་བར་གསུངས་ཤིང༌། རྒྱལ་བ་ཡང་དགོན་པས། ཚོགས་དྲུག་གི་རང་ངོ་མ་ཤེས་པ་ཧད་པོར་ཤོར་བའི་ཆ་ལ་གནས་ངན་ལེན་དུ་གསུངས་པ་དང་གནད་གཅིག་གོ། གཉིས་པ་ཐ་དད་དུ་འཛིན་པའི་ཉེས་པ་ནི། རྒྱུ་འབྲས་དབྱེར་མེད་དུ་མ་རྟོགས་ན་གྲོལ་བར་མི་འགྱུར་རམ་ཞེ་ན། རེ་དང་དོགས་པའི་དུག་གིས་རྣལ་འབྱོར་སེམས་མྱོས་ན།། ལྷན་ཅིག་སྐྱེས་པའི་ཡེ་ཤེས་གནས་དེ་འཆིང་བར་འགྱུར།། ཞེས་གསུངས་ཏེ། རྒྱུ་འབྲས་ཐ་དད་དུ་འཛིན་མི་རུང་སྟེ། དེ་གཉིས་ཐ་དད་དུ་རྟོག་ན་རྒྱུ་ལམ་བསྒོམས་པས་འབྲས་བུ་སངས་རྒྱས་ཐོབ་ཏུ་རེ་བ་དང༌།
མ་ཐོབ་ན་འཁོར་བར་སྡུག་བསྔལ་དུ་དོགས་པའི་རེ་དོགས་ཀྱི་དུག་གིས་རྣལ་འབྱོར་པའི་སེམས་མྱོས་ནས་རྒྱུ་འབྲས་དབྱེར་མེད་ལྷན་ཅིག་སྐྱེས་པའི་ཡེ་ཤེས་རེ་དོགས་སྐྱེས་པའི་གནས་དེར་འཆིང་བར་འགྱུར་བའོ།། གསུམ་པ་བསྒོམ་བྱ་སྒོམ་བྱེད་ཀྱི་ཞེན་པ་སྤང་བ་ནི། ཀྱེ་མ་རང་བཞིན་བྲལ་བའི་དེ་ཉིད་བསྒོམ་དུ་ཡོད་མ་ཟེར།། གལ་ཏེ་བསྒོམ་པར་བྱ་དང་སྒོམ་བྱེད་གཉིས་རྟོགས་ན།། གཉིས་སུ་འཛིན་པའི་ཡིད་ཀྱིས་བྱང་ཆུབ་སེམས་སྤངས་ཏེ།། སྐྱེས་བུ་དེ་ཡིས་རང་གིས་རང་ལ་སྡིག་པ་བྱས།། ཞེས་གསུངས་ཏེ། བསྒོམ་བྱ་སྒོམ་བྱེད་གཉིས་མེད་དུ་མ་རྟོགས་པ་རྣམས་ལ་ཀྱེ་མ་ཞེས་བརྩེ་བས་བོས་ནས་ཆོས་ཐམས་ཅད་ཀྱི་རང་བཞིན་ངོས་གཟུང་དང་མཚན་མ་བྲལ་བའི་སེམས་ཀྱི་དེ་ཁོ་ན་ཉིད་ལ་བློས་བཅོས་ནས་བསྒོམ་བྱ་སྒོམ་བྱེད་དུ་ཡོད་ཅེས་མ་ཟེར་ཅིང་དེར་མ་གཟུང་ཞིག ། གལ་ཏེ་སྒོམ་པར་བྱ་བའི་ཡུལ་ཆོས་ཉིད་དང༌། སྒོམ་པར་བྱེད་པའི་བློ་གཉིས་ཐ་དད་དུ་རྟོག་ན་ཡུལ་ཡུལ་ཅན་ནམ།
བསྒོམ་བྱ་སྒོམ་བྱེད་གཉིས་སུ་འཛིན་པའི་ཡིད་ཀྱིས་དོན་དམ་བྱང་ཆུབ་ཀྱི་སེམས་གཉིས་མེད་ཡེ་ཤེས་སྤངས་ནས་གཟུང་འཛིན་ཅན་གྱི་སྐྱེས་བུ་དེ་ཡིས་རང་གིས་རང་ལ་སྡིག་པ་བྱས་ཏེ་རང་གི་བྱང་སེམས་ཀྱི་སྲོག་རང་གིས་བཅད་པས་སོ།། གཉིས་པ་མི་ཤེས་པའི་གོལ་ས་བཅད་པ་ལ་གསུམ། བླ་མ་དང་གདམས་ངག་མ་བསྟེན་པའི་སྐྱོན། དབང་མ་ཐོབ་པའི་སྐྱོན། བླ་མའི་གདམས་ངག་ལ་ངེས་པ་མ་སྐྱེས་པའི་སྐྱོན་ནོ། ། དང་པོ་ནི། ཀྱེ་མ་བླ་མའི་ཞལ་གྱི་བདུད་རྩིའི་ཐིགས་པ་ཇི་སྙེད་པ།། ངེས་ཤེས་སྔོན་འགྲོ་པ་ཡིས་རབ་ཏུ་བླང་བར་བྱ།། དུས་དང་ཐབས་ལ་མཁས་པས་དུས་སུ་མ་བསྟེན་ན།། ལོང་བས་རྒྱལ་པོའི་བང་མཛོད་རྐུ་དང་འདྲ་བར་འགྱུར།།
ཞེས་རྐང་པ་དང་པོ་གཉིས་ཀྱིས་དམ་བཅས་ནས། ཕྱི་མ་གཉིས་ཀྱིས་སྒྲུབ་བྱེད་འགོད་པའི་ཚུལ་དུ་གསུངས་ཏེ། བླ་མའི་གདམས་ངག་དང་བྲལ་བ་རྣམས་ལ་བརྩེ་བས་ཀྱེ་མ་ཞེས་བོས་ནས། བླ་མ་དམ་པ་མཚན་ཉིད་དང་ལྡན་པའི་ཞལ་གྱི་གདམས་ངག་ནི་དུག་གསུམ་གྱི་ནད་འཇོམས་པའི་བདུད་རྩི་ཡིན་ཞིང༌། ཐིགས་པ་ནི་མན་ངག་ཉུང་ངུས་ཀྱང་གྲོལ་བར་འགྱུར་བའི་དེ་སྐད་ཅེས་བྱ་ལ། དེ་དག་ཇི་སྙེད་པ་རྣམས་ནི། དེ་སྟོན་པའི་བླ་མ་ལ་དད་པ་གསུམ་ལས་བྱུང་བའི་ངེས་ཤེས་སྔོན་དུ་འགྲོ་བ་ཡིས་ནི་རབ་ཏུ་བླང་བར་བྱའོ།། གལ་ཏེ་བླ་མ་དང་གདམས་ངག་བསྟེན་པའི་དུས་དང་ཐབས་ལ་མཁས་པས་ཐོས་བསམ་སྒོམ་གསུམ་གྱི་གདམས་ངག་དུས་དུས་སུ་མ་བསྟེན་ན་བྱང་ཆུབ་པར་མི་འགྱུར་ཏེ། དཔེར་ན་རྐུན་མ་དམན་པ་ལོང་བ་ལྟ་བུས་རྐུ་ས་རྒྱལ་པོ་ལྟ་བུའི་རྐུ་བྱ་བང་མཛོད་ཤིན་ཏུ་བཙན་ཞིང་རུབ་པ་ནས་རྐུ་མི་ཐོབ་པ་དང་འདྲ་བར་འགྱུར་རོ།། གཉིས་པ་དབང་མ་ཐོབ་པའི་སྐྱོན་ནི།
ཀྱེ་མ་རིན་ཆེན་དབང་དང་བྲལ་བའི་སྐྱེས་བུ་ནི།། གདོལ་པ་དམན་པ་ཞིག་གིས་རྒྱལ་པོར་རེ་སྨོན་བཞིན།། རིག་པ་འཛིན་པའི་རྒྱུད་རྣམས་དེར་བསླུས་པས།། མཁའ་འགྲོས་ཆད་པ་བཅད་ནས་རྡོ་རྗེའི་དམྱལ་བར་ལྟུང༌།། ཞེས་རྐང་པ་དང་པོས་ངོ་བོ་ངོས་གཟུང་ཞིང༌། གཉིས་པས་དཔེ་བཀོད། ལྷག་མས་རྒྱུ་མཚན་དང་བཅས་པས་ཉེས་དམིགས་བསྟན་པ་སྟེ། ཆོས་ཟབ་མོ་ལ་གཟུ་ལུམས་བྱེད་པ་རྣམས་ལ་བརྩེ་བས་ཀྱེ་མ་ཞེས་བོས་ནས། དགོས་འདོད་རྩོལ་བ་རིན་པོ་ཆེ་ལྟ་བུ་དབང་བཞི་ཐོབ་པ་དང་བྲལ་བའི་སྐྱེས་བུ་བླུན་པོ་ལྷན་ཅིག་སྐྱེས་པའི་ཡེ་ཤེས་རྟོགས་པར་འདོད་པ་དེ་ནི། དཔེར་ན་གདོལ་པའམ་བྲན་དབུལ་པོ་ལྟ་བུ་དམན་པ་ཞིག་གིས་འཁོར་ལོས་བསྒྱུར་བའི་རྒྱལ་པོར་རེ་ཞིང་དེར་སྨོན་པ་བཞིན་དུ།
ལྷན་སྐྱེས་ཀྱི་ཡེ་ཤེས་རྟོགས་པར་འགྱུར་བ་མེད་དེ། དབང་བསྐུར་མེད་པར་ཟབ་མོའི་དོན་ལ་དབང་བར་འདོད་ན། རིག་པ་འཛིན་པའི་རྒྱུད་སྡེ་རྣམས་ཀུན་དང་མི་མཐུན་ཞིང་སྡིག་གྲོགས་དང་ཕྲད་དུས་དེར་བསླུས་པས་ན་དཔོན་སློབ་གཉིས་ཀ་མཁའ་འགྲོ་དམ་ཅན་རྣམས་ཀྱིས་ཆད་པས་བཅད་ནས་རྡོ་རྗེ་དམྱལ་བར་ལྟུང་བར་འགྱུར་རོ། ། དེ་སྐད་དུ་ཡང༌། ཕྱག་རྒྱ་ཆེན་པོ་ཐིག་ལེའི་རྒྱུད་ལས། དབང་མེད་ན་ནི་དངོས་གྲུབ་མེད། ། བྱེ་མ་བཙིར་ཡང་མར་མེད་བཞིན།། གང་ཞིག་རྒྱུད་ལུང་ང་རྒྱལ་གྱིས། ། དབང་བསྐུར་མེད་ལ་གསལ་བྱེད་པ།། སློབ་དཔོན་སློབ་མ་ཤི་མ་ཐག །
དངོས་གྲུབ་ཐོབ་ཀྱང་དམྱལ་བར་སྐྱེ།། དེ་བས་འབད་པ་ཐམས་ཅད་ཀྱིས། ། བླ་མ་ལ་ནི་དབང་ནོད་ཞུ།། ཞེས་གསུངས་སོ། ། འདིར་པར་ཕུ་པ་དང་གཙང་ནག་པས་ནི། དབང་བསྐུར་བ་ཐོབ་པ་ལ་མི་ལྟོས་པར་དགོངས་ནས་ཕྱག་རྒྱ་ཆེན་པོ་རིན་ཆེན་དབང་དང་བྲལ་བས་དངོས་པོ་ལ་མངོན་ཞེན་ཅན་གྱི་སྐྱེས་བུ་དགེ་བཤེས་ལྟར་སྣང་བ་དེ་ནི་གདོལ་པ་དམན་པ་ཞིག་གིས་བདག་ཉིད་རྒྱལ་པོར་རེ་ཞིང་སྨོན་ཡང་རྒྱལ་པོར་མི་འགྱུར་བ་བཞིན་དུ། རིག་པ་འཛིན་པར་འདོད་པ་སློབ་མའི་རྒྱུད་རྣམས་ཀུན་ནི་སྡིག་གྲོགས་དང་ཕྲད་པའི་དུས་དེར་བསླུས་པས་འཇིག་རྟེན་གྱི་མཁའ་འགྲོའི་ཆད་པས་བཅད་ནས་རྡོ་རྗེ་དམྱལ་བར་ལྟུང་བས་སྡིག་གྲོགས་སྤོངས་ཤིག ། ཅེས་འབྲུ་གཉེར་བ་དང༌། དཀྱུས་ཀྱི་ས་གཅོད་པ་ན་ཡང༌། སྡིག་པའི་གྲོགས་པོ་དང་ཕྲད་པའི་ཉེས་སྐྱོན་ཞེས་གསུངས་མོད།
ཅུང་ཟད་འཁྱོག་པའི་བཤད་པར་འཁུམས་སོ།། གསུམ་པ་བླ་མའི་གདམས་ངག་ལ་ངེས་པ་མ་སྐྱེས་པའི་སྐྱོན་ནི། ཀྱེ་མ་དགེ་བའི་བཤེས་གཉེན་དག་ལས་མཆོག་གི་དོན་བླངས་ནས།། དམ་པར་མི་འཛིན་དམན་པའི་སེམས་ཀྱིས་ཡོངས་སྤོང་བ།། སྐྱེ་བོ་རབ་རིབ་གཟེབ་ཀྱིས་ཁྱེར་བར་གྱུར་པ་ན།། བསྐལ་པ་ཆེན་པོར་རང་ལ་སྡུག་བསྔལ་བྱས་པར་ཟད།། ཅེས་གསུངས་ཏེ། གདམས་ངག་ཐོབ་ནས་འདོར་བ་རྣམས་ལ་བརྩེ་བས་ཀྱེ་མ་ཞེས་བོས་ནས། མཆོག་གི་བླ་མ་དགེ་བའི་བཤེས་གཉེན་མཚན་ཉིད་དང་ལྡན་པ་དག་ལས་ཕྱག་རྒྱ་ཆེན་པོ་ཟབ་མོ་མཆོག་གི་དོན་ཉམས་སུ་ལེན་པའི་མན་ངག་བླངས་ནས། དེ་ལ་ངེས་པ་མ་འདྲོངས་བས་གདམས་ངག་དམ་པར་མི་འཛིན་ཞིང་དམན་པར་མཐོང་བའི་ལོག་ལྟའི་སེམས་ཀྱིས་ཡོངས་སུ་སྤོང་ན་ནི།
སྐྱེ་བོ་མ་རིག་པས་མིག་བཀབ་པ་དེ་ནི་བད་ཀན་ཅན་རབ་རིབ་ཀྱི་གཟེབ་ཀྱིས་ཁྱེབ་ནས་གཡང་ལ་མཆོང་བ་ལྟར་དུ་ངན་སོང་གི་གཡང་སར་ཁྱེར་བར་གྱུར་པ་དེ་ནི། བསྐལ་པ་ཆེན་པོར་རང་ལ་རང་གིས་སྡུག་བསྔལ་བྱས་པར་ཟད་དོ། ། འདིར་ཡང་པར་གཙང་གིས་ནི། བླ་མ་དང་གདམས་ངག་སྤངས་པའི་སྐྱོན་ཞེས་ས་བཅད་ནས་དེ་ལྟར་འཆད་དེ། གོང་དུ་བཤད་པ་དང་གནད་གཅིག་གོ། གསུམ་པ་ཁྱད་དུ་བསད་པའི་སྐྱོན་གྱི་གོལ་ས་བཅད་པ་ལ་གསུམ། དམ་ཚིག་དང་མི་ལྡན་པའི་སྐྱོན། སྤྱོད་པ་དམན་པའི་སྐྱོན། སྤྲོས་པ་ལ་འབད་པའི་སྐྱོན་ནོ། ། དང་པོ་ནི།
ཀྱེ་མ་བརྟན་པའི་ས་ལ་ཕྱིན་ནས་དམ་ཚིག་མི་ལྡན་ན།། རྒྱལ་པོས་ཆད་པ་གཅོད་པའི་མི་ནི་བཟུང་བ་ལྟར།། རྣམ་སྨིན་ལྕགས་ཀྱུས་སྲོག་གི་རླུང་ནི་བཟུང་བྱས་ནས།། ཁྲོ་ཆུ་ཁོལ་མ་ཁར་བླུགས་པ་ནི་བཟོད་པར་དཀའ།། ཞེས་རྐང་པ་དང་པོས་ངོ་བོ་ངོས་གཟུང༌། གཉིས་པས་དཔེ་བཀོད། ལྷག་མས་ཉེས་དམིགས་བསྟན་པའི་སྒོ་ནས་དཔེ་དོན་སྦྱར་བའི་ཚུལ་གྱིས་གསུངས་ཏེ། དེ་ཡང་དམ་ཚིག་ཉམས་པས་ངན་འགྲོར་གཞོལ་བ་རྣམས་ལ་ཀྱེ་མ་ཞེས་བརྩེ་བས་བོས་ནས། དཔོན་སློབ་ཀྱི་འབྲེལ་ཞུགས་བྱས་ཏེ། བླ་མས་རྗེས་སུ་བསྟན་པའི་ས་ལམ་ཕྱག་རྒྱ་ཆེན་པོ་ལ་ཞུགས་ཏེ་ཕྱིན་ནས་བླ་མས་བསྟན་པའི་སྒོམ་བྱ་དང་སྲུང་བྱའི་དམ་ཚིག་དང་མི་ལྡན་པར་ལེ་ལོ་དང་བག་མེད་པས་ཁྱད་དུ་གསོད་ན་ནི།
དཔེར་ན་རྒྱལ་པོའི་ཆད་པ་ཕོག་པས་བཅད་པར་འོས་པའི་མི་ནི་གཤེད་མས་བཙོན་དུ་གཟུང་བ་ལྟར། དམ་ཚིག་ཉམས་པའི་རྣམ་སྨིན་གྱི་ལྕགས་ཀྱུ་རྣོན་པོས་སྲོག་གི་རླུང་སྟེ་ཉོན་མོངས་པ་ཅན་གྱི་ཡིད་དམ་བདག་ཏུ་སྣང་བའི་སྒྱུ་མ་ལྟ་བུའི་ལུས་དེ་ནི་གཟུང་བར་བྱས་ནས་ཀྱང་དམྱལ་བར་ཁྲོ་ཆུ་ཁོལ་མ་ཁར་བླུག་པས་སྡུག་བསྔལ་བཟོད་པར་ཤིན་ཏུ་དཀའ་བ་མྱོང་དགོས་པས་དམ་ཚིག་ཁྱད་དུ་མ་བསད་པར་སྲུངས་ཤིག ། ཅེས་འདོམས་པའོ།། གཉིས་པ་སྤྱོད་པ་དམན་པའི་སྐྱོན་ནི། ཀྱེ་མ་གནས་ལུགས་རྟོགས་ཀྱང་དམན་པའི་སྤྱོད་པ་ཉིད་བྱེད་ན།། རྒྱལ་པོ་ཁྲི་ལས་བབ་ནས་ཕྱག་དར་བྱེད་པ་བཞིན།། ཟད་མི་ཤེས་པའི་བདེ་བ་ཆེན་པོ་ཉིད་སྤངས་ནས།། འཁོར་བའི་བདེ་བ་དག་ལ་རེག་པ་ཉིད་ཀྱིས་འཆིང༌།། ཞེས་ངོ་བོ་དཔེ་དོན་སྦྱར་བ་རྣམས་སྔ་མ་བཞིན་གསུངས་ཏེ། ཕྱག་རྒྱ་ཆེན་པོ་དང་བྲལ་བས་འཁོར་བར་གཞོལ་བ་རྣམས་ལ་ཀྱེ་མ་ཞེས་བོས་ནས།
བརྡ་ཐབས་དང་ཉམས་ལ་བརྟེན་ནས་གནས་ལུགས་འོལ་སྤྱི་ཙམ་རྟོགས་ནས་ཀྱང་མཉམ་རྗེས་འབྲེལ་བའི་རྟོགས་པ་མ་ཤར་བས་གནས་ལུགས་མི་སྒོམ་པར་དམན་པའི་སྤྱོད་པ་ལུས་ངག་གི་དགེ་བ་ཉིད་བྱེད་ན་ནི། དཔེར་ན་འཁོར་ལོས་བསྒྱུར་བའི་རྒྱལ་པོ་རིན་པོ་ཆེའི་ཁྲི་ལས་བབས་ནས་ངན་པའི་ལས་ཕྱག་དར་བྱེད་པ་ན་རྒྱལ་པོའི་སྤྱོད་པ་ཞིག་ནས་དམངས་སུ་ལྷུང་བ་བཞིན་དུ། གནས་ལུགས་རྟོགས་པའི་ཡེ་ཤེས་ཟད་མི་ཤེས་པའི་བདེ་བ་ཆེན་པོ་རང་རིག་པ་ཉིད་སྤངས་ནས་ཁམས་གསུམ་གྱིས་བསྡུས་པའི་ཕུན་ཚོགས་འཁོར་བའི་བདེ་བ་ཟག་བཅས་རྣམས་ལ་རེག་ཅིང་དེ་ལ་ཞེན་པ་ཉིད་ཀྱིས་སྲིད་རྩེ་མན་དུ་འཆིང་བས་གནས་ལུགས་བསྒོམ་པའི་གོལ་ས་ཆོད་པར་གྱིས་ཤིག། གསུམ་པ་སྤྲོས་པ་ལ་འབད་པའི་སྐྱོན་ནི། ཀྱེ་མ་སྤྲོས་པ་རྣམས་དང་བྲལ་བའི་རང་གི་སེམས་མཐོང་ནས།། སྤྲོས་པ་རྣམས་ལ་ཆེད་དུ་འབད་པའི་རྣལ་འབྱོར་ནི།། ནོར་བུ་རིན་ཆེན་རྙེད་ནས་མཆིང་བུ་ཚོལ་བ་བཞིན།། འབད་པ་བྱས་ཀྱང་སྙིང་པོའི་ས་ནི་ནམ་ཡང་མིན།། ཞེས་ངོ་བོ་དང་དཔེ་དོན་སྦྱར་ནས་གསུངས་ཏེ། སེམས་སྤྲོས་བྲལ་དུ་འོལ་སྤྱི་ཙམ་མཐོང་ནས་མ་བསྒོམ་པས་སྣང་སྟོང་རོ་གཅིག་ཏུ་མ་མཐོང་བ་དག་སྤྲོས་པས་གཡེངས་ཏེ།
གནས་ལུགས་ལས་གོལ་བ་རྣམས་ལ་བརྩེ་བས་ཀྱེ་མ་ཞེས་བོས་ནས། སྤྲོས་པའི་མཚན་མ་རྣམས་དང་བྲལ་བའི་རང་གི་སེམས་ཀྱི་དེ་ཁོ་ན་ཉིད་སྐད་ཅིག་མ་མཐོང་ཞིང་བླ་མས་ངོ་སྤྲད་ནས་དེའི་ངང་ལ་མི་འཇོག་པར་ལུས་ངག་གི་དགེ་བ་ཞོར་ལ་བྱས་པས་མི་ལྟོ་ཟེར་ནས་སྤྲོས་པ་དང་བཅས་པ་རྣམས་ལ་ཆེད་དུ་འབད་པའི་རྣལ་འབྱོར་པ་དེ་ནི། དཔེར་ན་དགོས་འདོད་ཐམས་ཅད་འབྱུང་བའི་ནོར་བུ་རིན་པོ་ཆེ་རྙེད་པ་དོར་ནས་ཡོན་ཏན་ཅི་ཡང་མེད་པའི་ནོར་བུ་མཆིང་བུ་འཚོལ་བ་བཞིན་དུ། མཉམ་བཞག་དོར་ནས་སྤྲོས་བཅས་ལ་འབད་པ་བྱས་ཀྱང་ཐོབ་བྱའི་སྙིང་པོར་གྱུར་པ་ས་བཅུ་བཞི་པ་ནི་ནམ་ཡང་ཐོབ་པ་མིན་པས་སྤྲོས་བཅས་ཀྱི་གོལ་ས་ཆོད་ལས་སྤྲོས་མེད་བསྒོམས་ཤིག། གཉིས་པ་སྒོམ་པ་ལ་གཉིས། སྒོམ་པའི་མན་ངག་ཐབས་དང་བཅས་པའི་ལེའུ་དང༌། དེ་བསྐྱང་བའི་ཕྱིར་དུ་ངོ་སྤྲོད་པའི་ལེའུའོ། ། དང་པོ་ལ་བཞི། མཚམས་སྦྱར་བ། བསྒོམ་བྱ་བྱང་ཆུབ་སེམས་གཉིས་ཀྱི་གནས་ལུགས།
སྒོམ་པའི་མན་ངག་རྒྱས་པར་བཤད་པ། སྒོམ་པའི་དོན་བསྡུ་བའོ། ། དང་པོ་ནི། ཨེ་མ་མཁའ་འགྲོ་གསང་བའི་སྐད། ། ཅེས་གསུངས་པ་ནི། སྔར་བཤད་པ་ལྟར་རོ།། གཉིས་པ་བསྒོམ་བྱ་བྱང་ཆུབ་སེམས་གཉིས་ཀྱི་གནས་ལུགས་ནི། བྱང་ཆུབ་སེམས་ཟིན་པ་དང་བྱང་ཆུབ་སེམས་རྟོགས་དང༌།། འབད་པ་དང་བཅས་འབད་པ་བྲལ་བའི་ཡེ་ཤེས་ནི།། དམ་པ་རྣམས་ཀྱི་ཞལ་གྱི་བདུད་རྩི་ལས་བྱུང་བ།།
ཉི་མ་ཟླ་བ་གཉིས་ཀྱི་དབུས་སུ་གསལ་བར་བྱེད།། ཚད་དང་ལྡན་པའི་སྐྱེས་བུའི་སྣ་རྩེ་ལས་བྱུང་ཞིང༌།། མཚན་དང་ལྡན་པའི་ཕྱག་རྒྱ་ལས་ནི་དེ་སེམས་གཅིག། གཟུགས་སོགས་དངོས་པོའི་ཆོས་རྣམས་དེ་ཡིས་མདོག་བསྒྱུར་ནས།། ཞི་བ་དང་བཅས་མན་ངག་གིས་ནི་ཤེས་པར་བྱ།། ཞེས་གསུངས་ཏེ། ལས་དང་པོ་པས་འབད་པ་དང་བཅས་པའི་སྒོ་ནས་བྱང་ཆུབ་ཀྱི་ཞི་གནས་ལས་མི་གཡོ་བར་ཟིན་པ་དང༌། བརྟན་པ་ཐོབ་ནས་འབད་པ་དང་བྲལ་བ་སྟེ་འབད་རྩོལ་ལ་མི་ལྟོས་པར་རང་གི་ངང་གིས་བྱང་ཆུབ་ཀྱི་སེམས་ལྷག་མཐོང་གི་ཡེ་ཤེས་རྟོགས་པ་དེ་ནི་བླ་མ་དམ་པ་རྣམས་ཀྱི་ཞལ་གྱི་བདུད་རྩི་གདམས་ངག་ལས་ནི་འབྱུང་ངོ༌། ། དེ་ཇི་ལྟ་བུ་སྙམ་ན། ཉི་མའི་སྒྲས་བསྟན་པ་སྣང་བ་དང༌།
ཟླ་བའི་སྒྲས་བསྟན་པ་སྟོང་པ་སྟེ། དེ་གཉིས་ཟུང་དུ་འཇུག་པའི་དབུས་སུ་ལྷན་ཅིག་སྐྱེས་པའི་ཡེ་ཤེས་གསལ་བར་བྱེད་པ་ཡིན་ནོ།། དེ་ཡང་ཐོས་བསམ་བསྒོམ་གསུམ་གྱི་སྦྱངས་པ་ཚད་དང་ལྡན་པའི་སྐྱེས་བུས་ཐབས་ཤེས་ཟུང་འཇུག་གི་རྟེན་འབྲེལ་འགྲིག་པའི་སྣ་རྩེ་ལས་འབྱུང་ཞིང༌། ཟུང་འཇུག་མཚན་ཉིད་དང་ལྡན་པའི་ཕྱག་རྒྱས་ཆོས་ཐམས་ཅད་ཁྱབ་པར་བྱས་པ་ལས་ནི་གནས་ལུགས་ཀྱི་དོན་ངོས་གཟུང་དང་བྲལ་བ་དེ་སེམས་ཤིང་རྟོགས་པར་གྱིས་ཤིག ། དེ་ལྟར་རྟོགས་ནས་གཟུགས་ལ་སོགས་པ་དངོས་པོར་སྣང་བའི་ཕྱི་ནང་གི་ཆོས་རྣམས་ཐམས་ཅད་ལྷན་ཅིག་སྐྱེས་པའི་ཡེ་ཤེས་དེ་ཡིས་སྣང་སྟོང་དུ་མདོག་བསྒྱུར་བའི་གདམས་པ་སྣང་བ་ཆོས་ཀྱི་ཕྱག་རྒྱ་སོགས་ཕྱག་རྒྱ་བཞི་དང༌། དྲན་སོགས་བརྡ་བཞི་ལ་སོགས་པ་དང་བཅས་པའི་མན་ངག་གིས་ནི་ཤེས་པར་བྱའོ།། སྐབས་འདིར་ཅུང་ཟད་སྤྲོས་ནས་བཤད་ན་བྱང་ཆུབ་ཀྱི་སེམས་ནི་བཞི་སྟེ། ཕྱི་ནང་གསང་བ་དེ་ཁོ་ན་ཉིད་དོ། ། དང་པོ་ལ་གཉིས་ཏེ། ཀུན་རྫོབ་དང༌།
དོན་དམ་པའོ། ། དང་པོ་ལ་ཡང་སྨོན་འཇུག་གཉིས་ཏེ། ཕར་ཕྱིན་ལས། སེམས་བསྐྱེད་པ་ནི་གཞན་དོན་ཕྱིར། ། ཡང་དག་རྫོགས་པའི་བྱང་ཆུབ་འདོད། ། ཅེས་དང༌། སངས་རྒྱས་སུ་གྲུབ་ནས་གཞན་གྱི་དོན་གྱི་ཕྱིར། སྐལ་པ་ཇི་ལྟ་བ་བཞིན་དུ་འབད་པར་བྱའོ་ཞེས་སེམས་བསྐྱེད་པ་གཞན་གྱི་དོན་དུ་ཡང་དག་པར་རྫོགས་པའི་བྱང་ཆུབ་འདོད་པའི་བདག་ཉིད་སྨོན་པ་དང་འཇུག་པའི་ངོ་བོ་ཉིད་རྣམ་པ་གཉིས་སོ། ། ཞེས་པའི་སྐབས་སུ་བཤད་པ་ལྟར་རོ། ། གཉིས་པ་དོན་དམ་པ་ནི།
མདོ་སྡེ་རྒྱན་ལས། རྫོགས་པའི་སངས་རྒྱས་རབ་མཉེས་བྱ། ། བསོད་ནམས་ཡེ་ཤེས་ཚོགས་རབ་བསགས།། ཆོས་ལ་མི་རྟོག་ཡེ་ཤེས་ནི། ། སྐྱེས་ཕྱིར་དེ་ནི་དམ་པར་འདོད།། ཅེས་གསུངས་པ་བཞིན་ནོ། ། འདིར་ནི་ཀུན་རྫོབ་བྱང་ཆུབ་ཀྱི་སེམས་བསྐྱེད་ནས་སེམས་ཅན་བློས་མི་སྤོང་བ་ནི་སེམས་ཟིན་པ་དང༌། དོན་དམ་བྱང་ཆུབ་ཀྱི་སེམས་མི་རྟོག་ཡེ་ཤེས་ཐོབ་ནས་རང་རིག་ཏུ་གྲོལ་བ་ནི་བྱང་ཆུབ་ཀྱི་སེམས་རྟོགས་པའོ།། གཞན་ཡང་སྨོན་པའི་སེམས་སངས་རྒྱས་ཐོབ་འདོད་ཀྱི་བློ་རང་རྒྱུད་ལ་འཛིན་པ་ནི་བྱང་ཆུབ་ཀྱི་སེམས་ཟིན་པ་དང༌། འཇུག་པའི་སྤྱོད་པ་ཕར་ཕྱིན་བཅུའི་ཉམས་ལེན་གྱིས་སེམས་ཅན་གྱི་དོན་བྱེད་པ་ནི་བྱང་ཆུབ་ཀྱི་སེམས་རྟོགས་པའོ། །
ཞེས་ཀུན་རྫོབ་སེམས་བསྐྱེད་ཀྱི་དབྱེ་བ་ལ་བྱང་སེམས་ཟིན་རྟོགས་སུ་བཤད་ཀྱང་རྗེས་མཐུན་པར་འཆད་རུང་ཙམ་མོ།། ནང་གི་ནི། རྡོ་རྗེའི་ལུས་ལས་བྱུང་བའི་བྱང་སེམས་དཀར་དམར་ཏེ་རླུང་སེམས་འདྲེས་པའི་ཐིག་ལེ་གར་འདོད་དུ་ཟིན་པ་ནི་བྱང་ཆུབ་ཀྱི་སེམས་ཟིན་པ་དང་དབབ་ལྡོག་གནས་སུ་སྐྱེལ་བ་རྩ་མིག་ཏུ་གདབ་པ་སོགས་ལ་རང་དབང་དུ་འབྱོར་པ་ནི་བྱང་ཆུབ་ཀྱི་སེམས་རྟོགས་པའོ། ། གསང་བའི་ནི། ཏིང་ངེ་འཛིན་གྱི་ལམ་སྟེ། ཞི་གནས་ལ་རྩེ་གཅིག་ཏུ་གནས་པ་ནི་བྱང་ཆུབ་ཀྱི་སེམས་ཟིན་པའོ། ། ལྷག་མཐོང་ངོ་འཕྲོད་པ་ནི་བྱང་ཆུབ་ཀྱི་སེམས་རྟོགས་པའོ། ། དེ་ཁོ་ན་ཉིད་ཀྱི་ནི། ལྷན་ཅིག་སྐྱེས་པའི་ཡེ་ཤེས་ཏེ་གསལ་སྟོང་ཟུང་འཇུག་གོ ། དེ་ཡང་དྲན་པའི་མན་ངག་གིས་གསལ་བའི་སེམས་ཟིན།
དྲན་མེད་ཀྱི་མན་ངག་གིས་དེ་རང་བཞིན་མེད་པར་རྟོགས། སྐྱེ་མེད་ཀྱི་མན་ངག་གིས་སྟོང་པའི་སེམས་ཟིན། བློ་འདས་ཀྱི་མན་ངག་གིས་དེ་སྨྲ་བསམ་བརྗོད་མེད་དུ་རྟོགས་པའོ། ། དེ་བཞིན་དུ་འབད་བཅས་འབད་བྲལ་ཀྱང་བཞི་སྟེ་ཕར་ཕྱིན་དང་པོ་བཞི་ཉམས་སུ་ལེན་པའི་སྒོ་ནས་འབད་རྩོལ་དང་བཅས་པས་བསོད་ནམས་ཀྱི་ཚོགས་གསོག་པ་དང༌། ཕྱི་མ་གཉིས་ཉམས་སུ་ལེན་པའི་སྒོ་ནས་འབད་རྩོལ་ལ་མི་ལྟོས་པར་ཡེ་ཤེས་ཀྱི་ཚོགས་གསོག་པ་ཕྱི་དང༌། བསྐྱེད་རིམ་འབད་རྩོལ་གྱིས་བསྒྲུབ་པ་དང༌། རྫོགས་རིམ་འབད་མེད་དུ་གློད་པ་ནང་གི་དང༌། ཞི་ལྷག་ལ་འབད་འབད་བྲལ་གསང་བའི་དང༌། དྲན་པའི་མན་ངག་གིས་འབད་དྲན་མེད་ཀྱི་ངང་དུ་འབད་པ་དང་བྲལ་སྐྱེ་མེད་དུ་གཏན་ལ་འབེབས་པ་འབད་པ་དང་བཅས་པ་བློ་འདས་ཀྱི་ཡེ་ཤེས་ལྔ་འབད་པ་དང་བྲལ་བའོ། ། འདི་ནི་དེ་ཁོ་ན་ཉིད་ཀྱི་དབང་དུ་བྱས་སོ།།
དམ་པ་རྣམས་ཀྱི་བདུད་རྩི་ལ་ཡང་བཞི་སྟེ། དང་པོ་ནི། བླ་མ་དམ་པའི་གདམས་ངག་གིས་ནི་དུག་གསུམ་གསོ་བས་ན་བདུད་རྩི། གཉིས་པ་ནི། ཁམས་དཀར་དམར་གྱི་དྭངས་མ་ནི་སྡུག་བསྔལ་འཇོམས་པས་ན་བདུད་རྩི། གསུམ་པ་ནི། ཏིང་ངེ་འཛིན་གྱི་ཉམས་མྱོང་ཁྱད་པར་ཅན་ནི་འཁོར་བའི་ཚ་གདུང་གསལ་བས་ན་བདུད་རྩི་དང༌། བཞི་པ་ནི། ལྷན་ཅིག་སྐྱེས་པའི་ཡེ་ཤེས་ཀྱིས་ནི་རྣམ་རྟོག་གི་ཟུག་རྔུ་ཞི་བར་བྱེད་པས་ན་བདུད་རྩིའོ། ། དེ་བཞིན་དུ་སྣང་བ་དང་སྟོང་པ་ནི་ཕྱིའི།
ཉི་ཟླ་རོ་རྐྱང་གི་ཁམས་ནི་ནང་གི། ཉི་ཟླ་ཞི་གནས་དང་ལྷག་མཐོང་ནི་གསང་བའི། ཉི་ཟླ་དྲན་དྲན་མེད་དམ། སྐྱེ་མེད་བློ་འདས་སམ། རྟོག་པ་དང་མི་རྟོག་པ་ནི་དེ་ཁོ་ན་ཉིད་ཀྱི་ཉི་ཟླ་ཡིན་ནོ། ། དེ་རྣམས་ཀྱི་དབུས་ནི་ཟུང་འཇུག་སྟེ་དེ་དང་དེ་གཉིས་སུ་མེད་པའི་དོན་ཡིན་གྱི། གཉིས་སྡེབས་པར་མ་གཟུང་ཞིག ། དེ་བཞིན་དུ་བསོད་ནམས་ཀྱི་ཚོགས་ཚད་དང་ལྡན་པའི་སྣ་རྩེར་ཡེ་ཤེས་ཀྱི་ཚོགས་རང་རིག་དུ་གྲོལ་བ་ཕྱིའི་དང༌། ཉམས་མྱོང་ཚད་དང་ལྡན་པའི་འཁོར་ལོ་དྲུག་གི་སྣ་རྩེ་ལས་བདེ་ཆེན་འབྱུང་བ་ནང་གི་དང༌། སྦྱངས་པ་ཚད་དང་ལྡན་པའི་རྟེན་འབྲེལ་གྱི་སྣ་རྩེ་ལས་ཟུང་འཇུག་གི་རྟོགས་པ་འབྱུང་བ་གསང་བའི་དང༌།
བརྡ་བཞིའི་མན་ངག་ཚད་དང་ལྡན་པའི་བླ་མའི་བྱིན་རླབས་ཀྱི་སྣ་རྩེ་ལས་ལྷན་ཅིག་སྐྱེས་པའི་ཡེ་ཤེས་མངོན་སུམ་དུ་རྟོགས་པ་ནི་དེ་ཁོ་ན་ཉིད་དོ། ། མཚན་ཉིད་དང་ལྡན་པའི་ཕྱག་རྒྱ་བཞི་ནི། སྣང་བ་དང་སྟོང་པ་ཟུང་དུ་འཇུག་པ་ནི་ཕྱིའི་ཕྱག་རྒྱ་སྟེ་ཆོས་རྒྱའོ། ། སྟོང་པ་དང་བདེ་ཆེན་ཟུང་དུ་འཇུག་པ་ནི་གསང་བའི་ཕྱག་རྒྱ་སྟེ་ཡེས་རྒྱའོ། ། བདེ་ཆེན་དང་རང་རིག་ཟུང་དུ་འཇུག་པ་ནི་ནང་གི་ཕྱག་རྒྱ་སྟེ་ལས་རྒྱའོ། ། རང་རིག་དང་བློ་འདས་ཟུང་དུ་འཇུག་པ་ནི་དེ་ཁོ་ན་ཉིད་ཀྱི་ཕྱག་རྒྱ་སྟེ་ཕྱག་ཆེན་ནོ། ། དེ་བཞིན་དུ་ཆོས་ཐམས་ཅད་ཕྱག་རྒྱ་དེ་དང་དེས་ཁྱད་པར་འདེབས་པ་ནི་དེ་དང་དེར་མདོག་བསྒྱུར་བའི་དོན་ཡིན་ལ། བཞི་པ་དང་བཅས་པའི་མན་ངག་ཀྱང་བཞི་སྟེ་རྣལ་འབྱོར་ས་བཞི་དང་རྣལ་འབྱོར་བཞི་རིམ་ལ་སོགས་པ་ཕྱིའི་དང༌། དགའ་བ་བཞི་ལ་སོགས་པ་ནང་གི་དང༌། ཕྱག་རྒྱ་བཞི་ལ་སོགས་པ་གསང་བའི་དང༌།
དྲན་པ། དྲན་མེད། སྐྱེ་མེད། བློ་འདས་དེ་བརྡ་བཞི་ལ་སོགས་པ་དེ་ཁོ་ན་ཉིད་ཀྱི་མན་ངག་གོ། འདི་རྣམས་སོ་སོར་ལུང་སྦྱོར་དང་བཅས་ཏེ་སྤྲོས་པས་ཆོག་མོད་ཀྱི་ཡི་གེ་མངས་སུ་དོགས་པས་གཞུང་ཉིད་དང་སྦྱར་ཏེ་ཅུང་ཟད་བཤད་པར་བྱའོ།། དེ་ཡང་ཕྱི་ལྟར་དུ་བཤད་ན། བྱང་སེམས་སོ་སྐྱེས་འབད་པ་དང་བཅས་པའི་སྒོ་ནས་ཀུན་རྫོབ་བྱང་ཆུབ་ཀྱི་སེམས་ཟིན་པ་དང༌། བྱང་འཕགས་ཀྱིས་འབད་པ་དང་བྲལ་བ་སྟེ་འབད་མེད་ལྷུན་གྱིས་གྲུབ་པའི་དོན་དམ་བྱང་ཆུབ་ཀྱི་སེམས་རྣམ་པར་མི་རྟོག་པའི་ཡེ་ཤེས་ནི་མངོན་སུམ་དུ་རྟོགས་པ་དེ་ནི་དམ་པ་རྣམས་ཀྱི་ཞལ་གྱི་གདམས་ངག་གི་བདུད་རྩི་ལས་ནི་འབྱུང་ངོ༌། ། དེ་ཇི་ལྟར་རྟོགས་ན་ཉི་མ་སྟེ་སྣང་བས་ཉེ་བར་མཚོན་པ། ཀུན་རྫོབ་ཐབས་ཀྱི་ཆ་དང་ཟླ་བ་སྟེ་མུན་པས་ཉེ་བར་མཚོན་པ།
དོན་དམ་ཤེས་རབ་ཀྱི་ཆ་ཡིན་ལ། དེ་གཉིས་ཀྱི་དབུས་ནི་ཟུང་འཇུག་སྟེ་སྣང་སྟོང་དབྱེར་མེད་དམ་བདེན་གཉིས་དབྱེར་མེད་དུ་གསལ་བར་རྟོགས་པར་བྱེད་པའོ། ། གང་གིས་རྟོགས་པར་བྱེད་ན་བསོད་ནམས་དང་ཡེ་ཤེས་ཀྱི་ཚོགས་ཚད་དང་ལྡན་པ་བསགས་པའི་སྐྱེས་བུའི་ཚོགས་གཉིས་ཀྱི་སྣ་རྩེ་ལས་གནས་ལུགས་རྟོགས་པ་འབྱུང་བ་བཞིན་དུ། མཚན་ཉིད་དང་ལྡན་པའི་སྐྱེ་མེད་ཆོས་ཀྱི་ཕྱག་རྒྱ་ལས་ནི་སེམས་དེ་རྟོགས་པར་གྱིས་ཤིག ། སྐྱེ་མེད་ཆོས་ཀྱི་ཕྱག་རྒྱ་ནི་སྣང་བའི་རྗེས་སུ་མི་འབྲང་བར་སྣང་བ་ཉིད་སྣང་ཙམ་ནས་བདེན་པའི་སྐྱེ་བ་མེད་པ་ངོས་གཟུང་དང་མཚན་མ་ལས་འདས་པའི་ཟུང་འཇུག་གི་ཕྱག་རྒྱ་དེས་འཁོར་འདས་ཀྱི་ཆོས་ཐམས་ཅད་ལ་ཁྱབ་པས་དེ་སྐད་ཅེས་བྱའོ། ། དེ་ལྟར་གཟུགས་ལ་སོགས་པ་དངོས་པོར་སྣང་བའི་ཆོས་རྣམས་ཐམས་ཅད་ཕྱག་རྒྱ་དེ་ཡིས་སྣང་ལ་ངོས་གཟུང་མེད་པ་སྣང་སྟོང་རོ་གཅིག་ཏུ་མདོག་བསྒྱུར་བའི་མན་ངག་གིས་རྟོགས་པར་བྱའོ།། འོ་ན་ཟུང་འཇུག་གི་ཕྱག་རྒྱ་ཁོ་ནས་དེ་རྟོགས་པར་འགྱུར་རམ་ཞེ་ན། བཞི་པ་དང་བཅས་ཤེས་སོགས་གསུངས་ཏེ། བདག་མེད་རྟོགས་པ་སོགས་རྣལ་འབྱོར་ས་བཞི་དང༌། ཏིང་ངེ་འཛིན་བཞི་དང༌།
རབ་ཏུ་མི་གནས་པ་བཞི་དང༌། རྩེ་གཅིག་སོགས་རྣལ་འབྱོར་བཞིའི་རིམ་པ་དང་བཅས་པའི་མན་ངག་གི་རིམ་པས་ཀྱང་ནི་ཤེས་པར་བྱའོ། ། ཞེས་སམ། ནང་ལྟར་དུ་བཤད་ན། གསང་སྔགས་ཀྱི་ཐབས་ཁྱད་པར་ཅན་དང་ལྡན་པའི་རྣལ་འབྱོར་པས་བྱེད་བཅིངས་ཀྱི་ཐབས་ལ་བརྟེན་ནས་འབད་པ་དང་བཅས་པས་མཉམ་གཞག་ཟབ་མོ་གོམས་པ་ན་ནང་དུ་ཀུན་རྫོབ་བྱང་ཆུབ་ཀྱི་སེམས་ལམ་བདེན་ཞུ་བདེ་ཟིན་པ་དང་བརྟན་པ་དེའི་ཚེ་འབད་པ་དང་བྲལ་བ་སྟེ། འབད་རྩོལ་ལ་མི་ལྟོས་པར་དོན་དམ་བྱང་ཆུབ་ཀྱི་སེམས་འགོག་བདེན་བཞི་པའི་ཡེ་ཤེས་ནི་མངོན་སུམ་དུ་རྟོགས་པ་ཡིན་ཏེ། དེ་ནི་བླ་མ་དམ་པ་རྣམས་ཀྱི་ཞལ་གྱི་གདམས་ངག་དུག་གསུམ་གསོ་བས་བདུད་རྩི་ལྟ་བུས་ཁམས་བཅིངས་པ་ལས་ནི་འབྱུང་བ་ཡིན་ལ། དེ་ཡང་སོར་བསམ་སྲོག་རྩོལ་སོགས་ཀྱིས་ཉི་མའི་ཁམས་དང༌། ཟླ་བའི་ཁམས་གཉིས་ཀྱི་གཡོ་བའི་ཆ་དང་བཅས་པ་ཨ་ཝ་དྷུ་ཏིའི་དབུས་སུ་ཆུད་ཅིང་བརྟན་པ་ལས་ཟུང་འཇུག་གི་རྟོགས་པ་གསལ་བར་འཆར་བར་བྱེད་དོ། ། དེའི་རྒྱུན་གོམས་པས་ཚད་དང་ལྡན་པའི་སྐྱེས་བུ་རྣལ་འབྱོར་པའི་འཁོར་ལོ་དྲུག་གི་སྣ་རྩེར་འཛིན་པའི་ཡན་ལག་གིས་གནད་དུ་བསྣུན་པ་ལས་ཁམས་མི་འཕོ་བར་ལྡོག་ནུས་པ་འབྱུང་ཞིང༌།
དེ་བཞིན་དུ་དེ་རྗེས་དྲན་གྱི་ཏིང་ངེ་འཛིན་གྱིས་སྦྱང་བ་ནི་འོག་ཏུ་འཆད་པ་ལྟར་མཚན་ཉིད་དང་ལྡན་པའི་ལས་ཀྱི་ཕྱག་རྒྱ་མ་ལས་ནི་རྣལ་འབྱོར་པས་མི་འགྱུར་བའི་བདེ་བ་ཉམས་སུ་མྱོང་བ་དེ་སེམས་ཤིང་བརྟན་པར་ཟུང་ཞིག་དང༌། དེ་ལྟར་ཉམས་སུ་མྱོང་བའི་གཡོ་མེད་བདེ་བ་དེས་གཟུགས་སོགས་ཕྱི་ནང་གི་དངོས་པོའི་ཆོས་རྣམས་ཐམས་ཅད་རྒྱས་བཏབ་ནས་གསེར་འགྱུར་རྩི་ལྟར་བདེ་བ་དེ་ཡིས་མདོག་བསྒྱུར་ནས་ཉམས་སུ་ལེན་པའི་ཚུལ་རྒྱས་པར་དབང་བཞི་ཐོབ་པ་དང་བཅས་ཤིང་ངོ་སྤྲོད་པའི་བླ་མ་དམ་པའི་མན་ངག་གིས་ནི་ཤེས་པར་བྱའོ། ། ཞེས་སམ། གསང་བ་མཁའ་འགྲོ་མའི་བརྡ་སྐད་ཀྱི་སྒོ་ནས་བཤད་ན། དྲན་པ། དྲན་མེད། སྐྱེ་མེད། བློ་འདས་བཞིས་འབད་པ་དང་བཅས་པའི་སྒོ་ནས་བྱང་ཆུབ་ཀྱི་སེམས་ལྷན་སྐྱེས་ཀྱི་ཡེ་ཤེས་ལས་མི་གཡོ་བར་ཟིན་པ་དང༌། དེ་བཞིའི་སྒོ་ནས་འབད་པ་དང་བྲལ་བ་སྟེ། འབད་རྩོལ་ལ་མི་ལྟོས་པར་བྱང་ཆུབ་ཀྱི་སེམས་ལྷན་ཅིག་སྐྱེས་པའི་ཡེ་ཤེས་རང་རིག་ཏུ་རྟོགས་པ་ནི་བླ་མ་དམ་པ་རྣམས་ཀྱི་ཞལ་ལས་བྱུང་བའི་མན་ངག་རྣམ་རྟོག་གི་ཟུག་རྔུ་སེལ་བས་བདུད་རྩི་ལྟ་བུས་སེམས་ངོ་སྤྲད་པ་ལས་ནི་འབྱུང་བ་ཡིན་པས།
དེ་ཡང་ཉི་མས་མཚོན་པ་ནི་སྣང་བ་སྟེ་དྲན་པའི་མན་ངག་དང༌། ཟླ་བས་མཚོན་པ་ནི་སྟོང་པ་སྟེ་དྲན་མེད་ཀྱི་མན་ངག་དེ་གཉིས་ཀྱི་དབུས་ནི་ཟུང་དུ་འཇུག་པ་སྟེ་སྐྱེ་མེད་དང་བློ་འདས་ཀྱི་མན་ངག་གོ། དེ་ལྟར་བརྡ་བཞི་ལ་བརྟེན་ནས་རྣམ་རྟོག་དང་ཡེ་ཤེས་དབྱེར་མི་ཕྱེད་པ་རང་རིག་ཏུ་གྲོལ་བ་ལས་ནི་ལྷན་ཅིག་སྐྱེས་པའི་ཡེ་ཤེས་གསལ་བར་བྱེད་པ་ཡིན་ནོ།། དེ་ལྟར་བརྡ་བཞིའི་མན་ངག་ཚད་དང་ལྡན་པའི་གང་ཟག་དེས་བླ་མ་ལ་གསོལ་བ་བཏབ་ནས་སེམས་མ་བཅོས་པར་བསྐྱངས་པ་ན་སྐྱེས་བུར་སྣང་བ་བླ་མའི་བྱིན་བརླབས་ཀྱི་སྣ་རྩེ་དང༌། སྐྱེས་བུར་གྱུར་པ་སློབ་མའི་དད་པའི་སྣ་རྩེ་ལས་ནི་ལྷན་སྐྱེས་ཀྱི་ཡེ་ཤེས་དེ་འབྱུང་ཞིང༌། དེ་བཞིན་དུ་ཕྱག་རྒྱ་ཆེན་པོ་མཚན་ཉིད་དང་ལྡན་པ་རང་རྒྱུད་ལ་སྦྱར་ནས་ཉམས་སུ་བླངས་པ་ལས་ནི་ལྷན་སྐྱེས་ཀྱི་ཡེ་ཤེས་དེ་སེམས་པ་དང་རྟོགས་པར་གྱིས་ཤིག ། ཡེ་ཤེས་དེ་རྟོགས་ནས་གཟུགས་ལ་སོགས་པ་དངོས་པོ་དང་མཚན་མར་སྣང་བའི་ཆོས་རྣམས་ཐམས་ཅད་ལྷན་སྐྱེས་ཀྱི་ཡེ་ཤེས་དེ་ཡིས་མདོག་བསྒྱུར་བ་སྟེ། ཡེ་ཤེས་དེ་དང་རོ་གཅིག་པར་བྱེད་པའི་ཐབས་དྲན་པ་སོགས་བརྡ་བཞི་པ་དང་བཅས་ནས་ངོ་སྤྲོད་པའི་བླ་མའི་མན་ངག་གིས་ནི་ཤེས་པར་བྱའོ།། གསུམ་པ་སྒོམ་པའི་མན་ངག་རྒྱས་པར་འཆད་པ་ལ་བཞི། མདོ་སྡེ་དང་སྦྱར་ཏེ་བསྒོམ་པ།
རྟོག་བྲལ་དུ་བསྒོམ་པ། ཐམས་ཅད་མཉམ་ཉིད་དུ་ཁྱེར་བ། བསྒོམས་པའི་དགོས་པའོ། ། དང་པོ་ནི། འོད་གསལ་བ་ཡི་ཆོས་ཉིད་དེ་ནི་ངེས་མཐོང་ནས།། བླ་མའི་དུས་ཐབས་བསྟེན་པ་དེ་ནི་ཆེར་རྟོགས་ལ།། ཤེས་རབ་ཕ་རོལ་ཕྱིན་དང་མདོ་གཞན་ལས་རྙེད་ཅིང༌།། ཀུན་ལ་སྦྱར་བའི་སེམས་ནི་རབ་ཏུ་བསྒོམ་པར་བྱ།། ཞེས་གསུངས་ཏེ། ཐོས་བསམ་སྒོམ་གསུམ་ཅི་རིགས་པ་ལ་བརྟེན་ནས་སེམས་རང་བཞིན་གྱིས་འོད་གསལ་བའི་ཆོས་ཉིད་དེ་བཞིན་ཉིད་ཀྱི་ཕྱོགས་གཅིག་ནི་ངེས་པར་མཐོང་ནས་ལྷག་པར་ཡང་བླ་མ་དམ་པའི་གདམས་ངག་ཉམས་སུ་ལེན་པའི་དུས་དང་ཐབས་མཁས་པས་རྒྱུན་མི་འཆད་དུ་རང་རྒྱུད་ལ་བསྟེན་པ་དང༌།
བདག་གི་བསོད་ནམས་ཀྱི་མཐུ་ལས་ནི་ཆོས་ཉིད་དེ་ཆེས་ཆེར་རྟོགས་པའི་ཚུལ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་བརྒྱད་སྟོང་པ་ལས། སེམས་ནི་སེམས་མ་མཆིས་པ་སྟེ་སེམས་ཀྱི་རང་བཞིན་ནི་འོད་གསལ་བའོ། ། ཞེས་སོགས་དང་ནི་མདོ་སྡེ་གཞན་དང་གཞན་ལས་ཀྱང་རྙེད་པར་འགྱུར་ཞིང་ཇི་ལྟར་རྙེད་པ་བཞིན་དུ་མདོ་སྡེ་ཀུན་གྱི་དགོངས་པ་ལ་སྦྱར་ཏེ། རང་བཞིན་གྱིས་འོད་གསལ་བའི་སེམས་ཀྱི་ཆོས་ཉིད་ནི་རབ་ཏུ་བསྒོམ་པར་བྱའོ།། གཉིས་པ་རྟོག་བྲལ་དུ་བསྒོམ་པ་ལ་གཉིས། དངོས་དང༌། དེ་ཡུལ་སྣང་ཐམས་ཅད་དང་བསྲེ་བའི་ཚུལ་ལོ། །  དང་པོ་ནི། ཕྱི་དང་ནང་དུ་བལྟ་བ་མེད་པའི་སེམས་དེ་ནི།།
གང་གིས་མི་བསམ་གང་ལ་ཡང་ནི་སེམས་མ་ཡིན།། རང་བཞིན་གནས་པ་རྡོ་རྗེ་རྩེ་མོར་གླུ་བླངས་པ།། བདེ་ཆེན་གཟབ་གཏད་བྲལ་བ་ཆུ་བོ་ལྟ་བུར་བསྒོམ།། ཞེས་གསུངས་ཏེ། ཕྱི་གཟུང་བ་དང༌། ནང་འཛིན་པ་གང་དུ་ཡང་རྟོག་པས་ལྟ་བར་བྱར་མེད་པའི་སེམས་ཉིད་དེ་ནི་རྟོག་པའི་བློ་གང་གིས་ཀྱང་མི་བསམ་ཞིང་ཡུལ་ཡུལ་ཅན་གང་ལ་ཡང་ནི་རྟོག་པས་སེམས་པར་བྱ་བ་མ་ཡིན་པས་ན་མི་རྟོག་པ་ཁོ་ནར་བསྒོམ་པར་བྱའོ། ། དེ་ཡང་སེམས་མ་བཅོས་པ་གཉུག་མའི་རང་བཞིན་དུ་གནས་པ་ནི་རིག་སྟོང་མི་ཕྱེད་པས་རྡོ་རྗེ་ལྟ་བུ་ཡིན་ལ། རྩེ་མོ་ནི་མཐར་ཐུག་པའི་དོན་ཏེ་དེས་ན་དཔལ་མདའ་བསྣུན་གྱིས་ཟུང་འཇུག་མཐར་ཐུག་མཚོན་པའི་གླུ་བླངས་པ་འདི་ཟུང་ལ། རྣམ་རྟོག་གི་ཟུག་རྔུ་མེད་པས་བདེ་བ་ཆེན་པོ་ལྷན་སྐྱེས་ཀྱི་ཡེ་ཤེས་ནི་གཟའ་གཏད་དམ་ངོས་གཟུང་དང་བྲལ་བ་མི་རྟོག་པའི་རྒྱུན་ཆུ་བོ་ལྟ་བུར་སྒོམས་ཤིག་གུ། གཉིས་པ་དེ་ཡུལ་སྣང་ཐམས་ཅད་དང་བསྲེ་བའི་ཚུལ་ནི།
འདུས་པའི་ཚོགས་སུ་སྤྲོས་པ་ཀུན་གྱིས་གཡེང་པའི་སེམས།། འཕོ་དང་འཇུག་པ་མེད་པའི་རང་བཞིན་བརྟན་པ་ཉིད།། སེམས་ཀྱི་སྙིང་པོ་རང་དགའ་བར་ནི་ལེགས་བཏང་སྟེ།། སྨྱོན་པ་ལྟ་བུའི་སེམས་ནི་བྱ་བ་དང་བྲལ་བ།། མཐའ་ཡིས་མ་གོས་ཡེ་ཤེས་དེ་ནི་བསྒོམ་པར་བྱ།། ཞེས་གསུངས་ཏེ། འདི་ནི་ཆོས་དྲུག་གི་སྒྱུ་ལུས་སྦྱང་བའི་ཉམས་ལེན་དང་རྗེས་སུ་མཐུན་པ་སྟེ། བཤད་མ་ཐག་པ་ལྟར་མི་རྟོག་པ་བསྒོམས་པས་དེ་ལ་གོམས་པ་བརྟན་པའི་ཚེ་ཚོང་དུས་ལ་སོགས་པ་སྐྱེ་བོ་མང་པོ་འདུས་པའི་ཚོགས་སུ་ཕྱིན་ལ། སྤྲོས་པ་ཀུན་གྱིས་ཡེངས་པའི་དུས་ན། སེམས་ཀྱི་ངོ་བོ་ལ་བལྟས་པས་སེམས་ལ་སྤྲོས་པའི་མཚན་མས་མ་གོས་པར་མཐོང་ན་ནི་མ་བཅོས་པའི་རང་བབས་ཉིད་སྐྱོང་ཞིང་ལྷུག་པར་འཇོག་པ་ཡིན་ལ།
གལ་ཏེ་ཡུལ་སྣ་ཚོགས་པའི་སྐྱོན་གྱིས་གོས་པར་གྱུར་ན་འདི་ལྟར་བསྲེ་བར་བྱ་སྟེ། རི་རབ་བཞིན་དུ་སེམས་ཀྱི་རང་བཞིན་མི་གཡོ་བར་བརྟན་པ་འཕོ་བ་དང༌། འཇུག་པ་མེད་པ་ཉིད་དུ་གཞག་པ་དང༌། གླང་རྫི་མཁས་པས་གླང་པོ་སྐྱོང་བ་བཞིན་དུ། སེམས་ཀྱི་སྙིང་པོ་མ་བཅིངས་པ་རང་དགའ་བར་ནི་ལེགས་པར་བཏང་སྟེ་མ་ཡེངས་ཙམ་དུ་གཞག་པ་དང༌། སྨྱོན་པ་ལྟ་བུར་སེམས་ནི་འདི་བྱ་མེད་པར་བྱ་བ་དང་བྲལ་བའི་ངང་དུ་གཞག་པ་སྟེ། གཟུང་འཛིན་དང༌། རྟག་ཆད་དང༌། བླང་དོར་ལ་སོགས་པ་མཐའ་ཡིས་མ་གོས་པའི་གདོད་མའི་ཡེ་ཤེས་དེ་ནི་བསྒོམ་པར་བྱའོ། ། སྒོམ་པའི་ཚུལ་འདི་ནི།
དམངས་དོ་ཧ་ལས་ཀྱང༌། སེམས་ཀྱི་གླང་པོ་ཡན་དུ་ཆུག ། དེ་ནི་བདག་ཉིད་ལ་དྲིས་ཤིག། ནམ་མཁའི་རི་བོ་ཆུ་འཐུང་དང༌། ། དེ་ཡི་འགྲམ་དུ་ཞོག་ཅིག་རང་ག་བར།། ཡུལ་གྱི་གླང་པོའི་དབང་པོ་ལག་པས་བླངས་ནས་སུ།། ཇི་ལྟར་གསོད་པ་རང་དབང་སྣང་བར་འགྱུར།། རྣལ་འབྱོར་པས་ནི་གླང་པོ་སྐྱོང་བ་བཞིན།། དེ་ཉིད་ནས་ནི་བཟློག་པར་འགྱུར་བ་ཡིན།། ཞེས་གསུངས་ཏེ།
ཉམས་ལེན་གྱི་གནད་དམ་པའོ།། གསུམ་པ་ཐམས་ཅད་མཉམ་ཉིད་དུ་ཁྱེར་བ་ནི། སྒོམ་དང་བསྒོམ་བྱ་མེད་པའི་སེམས་ནི་རང་བཞིན་བྲལ།། རེ་དོགས་མེད་པའི་མཐར་ཐུག་པ་ནི་རྡོ་རྗེའི་སེམས།། དམྱལ་བར་སོང་སྲིད་ན་ཡང་དེ་ལ་སྡུག་བསྔལ་མེད།། སྲིད་དང་འབྲས་བུ་མཆོག་ལ་གནས་ཀྱང་ལྷག་པ་རྙེད་མིན་པས།། བདེ་དང་སྡུག་བསྔལ་གཉིས་ཀྱིས་ཕན་དང་གནོད་སྤངས་ནས།། བཟང་དང་ངན་པའི་སྤྱོད་པས་དེ་ལ་འཕེལ་འགྲིབ་མེད།། རྟོག་པའི་ཡེ་ཤེས་གཉིས་བྲལ་འདི་ལས་མ་གཏོགས་པ།། སངས་རྒྱས་ཆེ་བར་འདོད་ན་རྨོངས་པར་ཤེས་པར་བྱ།།
ཞེས་གསུངས་ཏེ། སྒོམ་པ་དང༌། བསྒོམ་པར་བྱ་བ་དང༌། སྒོམ་པ་པོ་རྣམས་དབྱེར་མེད་པ་མཉམ་པ་ཉིད་ཀྱི་སེམས་ནི། བསྒོམ་བྱ་སྒོམ་བྱེད་ཀྱི་རང་བཞིན་དང་བྲལ་བ་སྒོམ་མེད་ཀྱི་སེམས་ཡིན་ལ། ཐར་པ་ལ་རེ་བ་དང༌། འཁོར་བ་ལ་དོགས་པ་མེད་པ་མཉམ་པ་ཉིད་མཐར་ཐུག་པའི་སེམས་ནི། རེ་དོགས་ཀྱིས་མི་བྱེད་པ་རྡོ་རྗེའི་སེམས་ཡིན་ཏེ། དེ་ལྟར་མཉམ་ཉིད་ལ་གནས་པ་དེ་ནི་རྟག་པ་མཐའ་གཟུང་བའི་ཚུལ་གྱིས་དམྱལ་བར་སོང་བ་སྲིད་ན་ཡང་སྡུག་བསྔལ་མེད་པར་སྲིད་པས་དེ་ཉིད་བདེ་བ་ཆེན་པོའི་གནས་ཡིན་ཞིང༌། འབྲས་བུའི་མཆོག་སངས་རྒྱས་ཐོབ་ཀྱང་མཉམ་པ་ཉིད་དུ་རིག་ཅིང་རྟོགས་པ་ལས་ལྷག་པའི་བདེ་བ་ཆེན་པོ་ལོགས་ནས་རྙེད་པ་མ་ཡིན་པས་བདེ་བ་དང༌།
སྡུག་བསྔལ་གཉིས་ཀྱི་རིམ་པ་བཞིན་བདེ་བས་ཕན་འདོགས་པར་འདོད་པ་དང༌། སྡུག་བསྔལ་གྱིས་གནོད་པར་འཛིན་པ་སྤངས་ནས་བདེ་སྡུག་མཉམ་པ་ཉིད་དུ་བསྒོམ་པར་བྱའོ། ། དེ་བཞིན་དུ་བཟང་པོའི་སྤྱོད་པ་དགེ་བ་སྤྱད་པས་གནས་ལུགས་དེ་ལ་འཕེལ་བ་མེད་ཅིང་དམན་པའི་སྤྱོད་པ་མི་དགེ་བ་ལ་སྤྱད་པས་དེ་ལ་འགྲིབ་པ་མེད་པས་ན་བཟང་ངན་ཀྱང་མཉམ་པ་ཉིད་དོ།། མདོར་ན་ཆོས་ཐམས་ཅད་མཉམ་པ་ཉིད་དུ་རྟོགས་པའི་ཡེ་ཤེས་གཉིས་ཆོས་ཀུན་དང་བྲལ་བ་ཟུང་འཇུག་ལྷན་ཅིག་སྐྱེས་པ་འདི་ལས་མ་གཏོགས་པའི་སངས་རྒྱས་ངོ་མཚར་ཆེ་བར་འདོད་ན་དེ་དག་རྨོངས་པར་ཤེས་པར་བྱ་བ་ཡིན་པས། སྣང་སྲིད་ཐམས་ཅད་མཉམ་པ་ཉིད་དུ་ལམ་དུ་འཁྱེར་བར་བྱ་སྟེ། དམངས་དོ་ཧ་ལས་ཀྱང༌། དུས་གསུམ་དང༌། སྲིད་ཞི་དང༌། བདག་གཞན་དང༌། ཕྱོགས་བཅུ་རྣམས་མཉམ་ཉིད་དུ་རྟོགས་པའི་ཡེ་ཤེས་ངོ་སྤྲོད་པར་བཞེད་ནས།
དེར་ནི་ཐོག་མ་བར་མཐའ་མེད། ། སྲིད་མིན་མྱ་ངན་འདས་པ་མིན།། བདེ་བ་ཆེན་པོ་མཆོག་འདི་ལ། ། བདག་དང་གཞན་དུ་ཡོད་མ་ཡིན།། མདུན་དང་རྒྱབ་དང་ཕྱོགས་བཅུ་རུ། ། གང་གང་མཐོང་བ་དེ་དེ་ཉིད།། དེ་རིང་ཉིད་དུ་མགོན་པོ་ང་ལྟར་འཁྲུལ་པ་ཆད། ། ད་ནི་སུ་ལའང་དྲི་བར་མི་བྱའོ།། ཞེས་གསུངས་སོ།། བཞི་པ་བསྒོམ་པའི་དགོས་པ་ནི།
བྱ་བ་མེད་པའི་ཡིད་ཀྱིས་གང་ཡང་མ་བཙལ་ན།། ཡོན་ཏན་བཙལ་མི་དགོས་ཤིང་དེ་ཡི་མི་མཐུན་བྲལ།། རྒྱུ་དང་བསྟན་བཅོས་ཀུན་ལས་དེ་ཉིད་རྙེད་མིན་པས།། ཞེ་འདོད་མེད་པའི་སེམས་ལ་རྒྱུ་ཡི་དྲི་མ་བྲལ།། གང་དུའང་མ་ལྟ་ཡེ་ཤེས་ཆེན་པོ་ཉིད་མྱོང་བ།། འཁོར་བའི་དུག་རྣམས་ཞི་བར་ནུས་པའི་རྣལ་འབྱོར་པས།། དགེ་སློང་གཞུ་འདྲ་རྒྱལ་སྲིད་ཀུན་ལ་དབང་སྒྱུར་བྱེད།། ཅེས་གསུངས་ཏེ། བསྒོམ་པར་བྱ་བ་དང་སྒོམ་བྱེད་གཉིས་སུ་མེད་པའི་ཡིད་ནི་མཐའ་རྣམས་གང་དུའང་མ་བཙལ་བར་ལྷུག་པའི་ངང་དུ་བཞག་ན་ཡོན་ཏན་གྱི་ཆོས་རྣམས་གཞན་ནས་བཙལ་མི་དགོས་ཤིང༌། ཡིད་དེའི་མི་མཐུན་ཕྱོགས་དྲི་མ་དང་བྲལ་ནས་གནས་ལུགས་རྟོགས་པར་འགྱུར་རོ། །
དོན་དེ་རྟོགས་པའི་རྗེས་སུ་མདོ་རྒྱུད་དང་བསྟན་བཅོས་ཀུན་ལ་རྟོག་དཔྱོད་ཀྱིས་བརྟགས་ཤིང་དཔྱད་ཀྱང་དེ་ཁོ་ན་ཉིད་ཀྱི་རྟོགས་པ་རྙེད་པ་མ་ཡིན་པས་རེ་དོགས་སོགས་ཞེ་འདོད་གང་ཡང་མེད་པའི་སེམས་ལ་ནི་རྒྱུ་བག་ཆགས་ཀྱི་དྲི་མ་དང་བྲལ་བར་བྱ་བའི་དོན་དུ་གཟུང་འཛིན་སོགས་གང་དུའང་མ་ལྟ་བར་མ་བཅོས་པའི་རང་བབས་ཁོ་ན་སྒོམས་ཤིག ། དེ་ལས་ནི་གཉིས་སུ་མེད་པའི་ཡེ་ཤེས་ཆེན་པོ་ལྷན་ཅིག་སྐྱེས་པ་ཉིད་མངོན་སུམ་དུ་ཉམས་སུ་མྱོང་བར་འགྱུར་བས་སོ།། དེའི་ཕྱིར་འཁོར་བའི་དུག་གཟུང་འཛིན་གྱི་རྟོག་པ་རྣམས་རང་བཞིན་གྱིས་ཞི་བར་ནུས་པའི་རྣལ་འབྱོར་པ་དེས་ནི་དགེ་སློང་ངམ་དྲང་སྲོང་བཞིན་དུ་དྲང་པོར་གནས་ཀྱང་རུང༌། རྒྱུད་ཀྱིས་བཀུག་པའི་གཞུ་དང་འདྲ་བར་སྒུར་མོར་འདུག་ཀྱང་རུང༌། གནས་ལུགས་བསྒོམ་པ་དང་མ་བྲལ་ན་སྐུ་གསུམ་གྱི་རྒྱལ་སྲིད་ཀུན་ལ་རང་དབང་བསྒྱུར་བར་བྱེད་ནུས་པ་ཡིན་ནོ།། འདིར་པར་ཕུ་བས་ནི། གཞུང་གི་འགྱུར་བཅོས་ནས་ཉོན་མོངས་དང་རྣམ་རྟོག་རང་ཞི་རང་དག་ལ་གྲོལ་བར་ནུས་པའི་རྣལ་འབྱོར་པ་ནི་དགེ་སློང་གཞུང་མ་སངས་རྒྱས་བཅོམ་ལྡན་འདས་དང་འདྲ་བར་རྒྱལ་སྲིད་ཐམས་ཅད་ལ་མ་ཆགས་པས་དབང་བསྒྱུར་བར་བྱེད་ཅེས་གསུངས་ལ། ཕྱིས་ཀྱི་མཁས་པ་ཆེན་པོ་དག་གིས་ནི། རྣལ་འབྱོར་པ་དེས་ཇི་ལྟར་བྱས་ཀྱང་རུང་སྟེ་དགེ་སློང་ལྟ་བུར་གནས་ནས་བག་ཡོད་པར་བྱས་ནའང་རུང༌། གཞུ་དང་འདྲ་བར་གཞན་གྱི་དབང་དུ་འགྱུར་ཏེ་བྲན་གྱི་གནས་ན་གནས་ཀྱང་རུང༌།
རྒྱལ་སྲིད་ཀུན་ལ་དབང་བསྒྱུར་བའི་རྒྱལ་པོ་བྱས་ནའང་རུང་སྟེ། ལྷན་ཅིག་སྐྱེས་པའི་མི་མཐུན་ཕྱོགས་མཐའ་དག་དང་བྲལ་བའི་ཕྱིར་རོ། ། ཞེས་ཀྱང་གསུངས་སོ།། བཞི་པ་སྒོམ་པའི་དོན་བསྡུ་བ་ནི། མིག་ནི་མི་འཛུམས་བསྒོམ་དུ་མེད་པའི་རྣལ་འབྱོར་པ།། དབེན་པའི་གནས་དང་གནས་མལ་མེད་པའི་གནས་ཉིད་དུ།། ཆགས་དང་སྡང་བ་སྤངས་པའི་དྲི་མ་མེད་པའི་ཡིད།། དོན་དམ་སེམས་ཀྱི་ངོ་བོ་དེ་ནི་བསྒོམ་པར་བྱ།། ཞེས་གསུངས་ཏེ། སྣང་བ་མི་འགོག་པས་མིག་ནི་མི་འཛུམ་ཞིང༌།
སྟོང་པ་མི་བཙལ་བས་བསྒོམ་བྱ་སྒོམ་བྱེད་ཐ་དད་པར་བསྒོམ་དུ་མེད་པ་མ་བཅོས་པའི་རང་བབས་སུ་གནས་པའི་རྣལ་འབྱོར་པ་དེས་ནི། ལས་དང་པོ་བའི་དུས་ན་འདུ་འཛིས་དབེན་པའི་གནས་དང༌། བརྟན་པ་ཐོབ་ནས་གནས་མལ་ངེས་པ་མེད་པའི་གནས་དག་ཏུ་འདོད་ཆགས་དང༌། ཞེ་སྡང་བ་མེད་པས་བླང་དོར་གྱི་དྲི་མ་སྤངས་པ་མ་བཅོས་པའི་ཡིད་ཀྱིས་སྣང་གྲགས་ཀྱི་དོན་རྣམས་སེམས་ཀྱི་ངོ་བོ་མཐའ་བྲལ་དེ་ནི་བསྒོམ་པར་བྱའོ།། གཉིས་པ་དེ་བསྐྱང་བའི་ཕྱིར་ངོ་སྤྲོད་པའི་ལེའུ་ལ་གསུམ། མཚམས་སྦྱར་བ། དོན་གྱི་གནས་ལུགས་མདོར་བསྟན་པ། ངོ་སྤྲོད་རྒྱས་པར་བཤད་པའོ། ། དང་པོ་ནི། ཨེ་མ་མཁའ་འགྲོ་གསང་བའི་སྐད། །
སྔར་བཞིན་ནོ།། གཉིས་པ་དོན་གྱི་གནས་ལུགས་མདོར་བསྟན་པ་ནི། དཀྱིལ་འཁོར་བ་དང་སྦྱིན་སྲེག་པས་སྟོང་ཞིང༌།། སྔགས་དང་ཕྱག་རྒྱ་རབ་གནས་ལ་སོགས་རྣམ་བྲལ་བ།། རྒྱུད་དང་བསྟན་བཅོས་ཀུན་གྱི་བསྒྲུབ་པར་མི་ནུས་པའི།། རྡོ་རྗེ་ཡེ་ཤེས་འདི་ནི་རང་བཞིན་གནས་ན་མཛེས།། ཞེས་གསུངས་ཏེ། ཕྱག་རྒྱ་ཆེན་པོ་ལྷན་ཅིག་སྐྱེས་པའི་ཡེ་ཤེས་ནི་རྒྱུད་སྡེ་དང་བསྟན་བཅོས་སོགས་ནས་བཤད་པའི་སྒྲུབ་ཐབས་དང་ལས་ཚོགས་ཀུན་གྱིས་བསྒྲུབ་པར་མི་ནུས་ཏེ། དེ་ནི་སྤྲོས་པ་དང་བཅས་པའི་དཀྱིལ་འཁོར་པ་དང༌། སྦྱིན་སྲེག་པས་སྟོང་ཞིང་མཚན་མ་དང་བཅས་པའི་སྔགས་དང༌།
ཕྱག་རྒྱ་དང༌། རབ་གནས་ལ་སོགས་པ་རྣམས་དང་བྲལ་བས་སོ། ། དེའི་ཕྱིར་རྡོ་རྗེ་ལྟར་མི་ཕྱེད་པའི་རང་བྱུང་གི་ཡེ་ཤེས་ཕྱག་རྒྱ་ཆེན་པོ་འདི་ནི་སྤྲོས་པ་དང་བྲལ་པའི་རང་བཞིན་གཉུག་མའི་གནས་ན་མཛེས་སོ།། གསུམ་པ་ངོ་སྤྲོད་རྒྱས་པར་བཤད་པ་ལ་དྲུག ། གནས་ལུགས་བརྡ་ཐབས་ཀྱིས་ངོ་སྤྲད་པ། ཚོགས་དྲུག་གི་སྣང་བ་སྐྱེ་མེད་དུ་ངོ་སྤྲད་པ། མ་ཞེན་པའི་བདེ་བ་ངོ་སྤྲད་པ། སྣང་བ་གཟིགས་མོར་ངོ་སྤྲད་པ། སྣང་སྲིད་བླ་མར་ངོ་སྤྲད་པ། སྤྱོད་པ་དང་ཚོགས་ལ་བསྲེ་བའོ། །
དང་པོ་ལ་གཉིས། བརྡ་ལ་བརྟེན་ནས་དོན་ངོ་སྤྲད་པ་དང༌། བརྡ་འཇུག་པའི་ཡུལ་དུ་མར་བཤད་པའོ། ། དང་པོ་ནི། གཅིག་གིས་གོ་བར་ནུས་པ་རིན་ཆེན་བརྡ་ཡི་མཆོག། སྦྲུལ་གྱི་གཟེབ་ལྟར་གཞན་ལ་མཛེས་པ་ཡོད་མ་ཡིན།། སྙིང་པོས་སྙིང་པོ་མཚོན་པ་བླ་མ་མཆོག་དག་ལས།། རྟོགས་པས་གཞན་ལ་མཚོན་ཏེ་དེ་ཉིད་རང་ལ་མཚོན།། ཞེས་གསུངས་ཏེ། བརྡ་ཐབས་གཅིག་གིས་གནས་ལུགས་ཀྱི་དོན་གོ་བར་ནུས་པའི་བརྡ་ཁྱད་པར་ཅན་དེ་ནི་ནོར་བུ་རིན་པོ་ཆེ་དང་འདྲ་བས་བརྡའི་མཆོག་ཡིན་ཏེ།
བརྡ་དེ་ལྟ་བུ་ནི་གཅིག་ཅར་བའི་རིགས་ཅན་ལ་བསྟན་པར་བྱ་བའི་བརྡ་ཡིན་གྱི། གཞན་ཕལ་པ་རྣམས་ལ་བསྟན་པར་བྱ་བའི་བརྡ་ནི་མ་ཡིན་ནོ། ། དཔེར་ན་དུག་སྦྲུལ་གནས་པའི་གཟེབ་ཐོགས་པ་ནི་དུག་གི་སྔགས་ཅན་ལ་མཛེས་པ་ཡིན་གྱི། གཞན་དུག་སྔགས་མེད་པ་ལ་མཛེས་པ་ཡོད་པ་མ་ཡིན་པ་ལྟར་རོ།། དེས་ན་བརྡའི་སྙིང་པོ་མཆོག་གི་བརྡ་ངེས་དོན་གྱི་སྙིང་པོ་གནས་ལུགས་མཚོན་པ་བརྡ་ཐབས་ལ་མཁས་པའི་བླ་མ་མཆོག་དག་ལས་འབྱུང་སྟེ། བླ་མ་རང་ཉིད་ཀྱིས་བརྡ་ཐབས་ལ་བརྟེན་ནས་གནས་ལུགས་རྟོགས་པའི་རྟོགས་པ་ཁྱད་པར་ཅན་དེས་གཞན་སློབ་མའི་རྒྱུད་ལ་མཚོན་ཏེ་བརྡ་སྟོན་པར་བྱེད་པས་གཞན་དོན་དང༌། རྟོགས་པ་དེ་ཉིད་ཀྱིས་བླ་མ་རང་ཉིད་ལ་ཡང་བརྡས་མཚོན་ནས་རྟོགས་པ་གོང་འཕེལ་དུ་འགྱུར་བས་རང་དོན་ཏེ། བརྡ་ཐབས་ལ་བརྟེན་ནས་དོན་གཉིས་ཀ་ཕུན་སུམ་ཚོགས་པར་འགྱུར་རོ།། གཉིས་པ་བརྡ་འཇུག་པའི་ཡུལ་དུ་མར་བཤད་པ་ནི། ནམ་མཁའ་ནོར་བུ་ཉི་མ་ལྟ་བུའི་མཐུ་མངའ་བ།།
ཐིག་ལེ་གསུམ་དང་ཡིད་དྲན་པ་དང་དྲན་མེད་དང༌།། སྦྱོར་བའི་སྒྲ་སོགས་གང་ལའང་སྤྱོད་པར་ནུས་རུང་པའི།། གསེར་འགྱུར་རྩི་ལྟར་ཆོས་རྣམས་ཐམས་ཅད་རོ་མཉམ་འགྱུར།། ཞེས་རྐང་པ་དང་པོ་དང་གཉིས་པའི་ཕྱེད་སྔ་མས་དཔེ་དོན་གྱི་སྒོ་ནས་བརྡས་མཚོན་པའི་དོན་དང༌། ཕྱེད་ཕྱི་མའི་ཤུགས་བསྟན་ལ་བརྡ་བཞི་པོ་གསུངས་ཤིང༌། ཕྱེད་ཕྱི་མའི་ཚིག་ཟིན་གསུམ་པ་དང་བཅས་པས་བརྡ་སྦྱོར་བའི་ཡུལ་རྣམས་ངོས་གཟུང་ནས། བཞི་པས་བརྡས་མཚོན་པའི་དོན་དེ་རྟོགས་ན་ཐམས་ཅད་དེ་བཞིན་ཉིད་ལས་མ་འདས་པར་མཐོང་བ་དཔེའི་སྒོ་ནས་གསུངས་པ་སྟེ། འདིར་ཐིག་ལེ་གསུམ་ནི། དཔལ་རང་བྱུང་གི་ཞལ་སྔ་ནས། རྩ་བ་སྤྲོས་བྲལ་གྱི་ཐིག་ལེ་དང༌།
འཁྲུལ་པ་མ་རིག་པའི་ཐིག་ལེ་དང༌། གཉེན་པོའི་ཐིག་ལེ་དང་གསུམ་ལ་བཞེད་དེ། ནང་དོན་ལས། དེ་ནས་རྩ་དང་རླུང་བསྟན་ནས། ། ཐིག་ལེ་གནས་དང་རྒྱུ་ཚུལ་ནི།། རྩ་བ་སྤྲོས་བྲལ་ཐིག་ལེ་དང༌། ། འཁྲུལ་པ་མ་རིག་ཐིག་ལེ་དང༌།། དེ་ཡི་གཉེན་པོ་ཐིག་ལེ་གསུམ།། ཞེས་པ་བཅོམ་ལྡན་འདས་ཀྱིས་གསང་བ་འདུས་པའི་བཤད་པའི་རྒྱུད་དུ་གསུངས་ཏེ། འདི་ནི་དཔལ་ས་ར་ཧ་པའི་ཞལ་སྔ་ནས་ཀྱང༌།
ཐིག་ལེ་གསུམ་དང་ཡིད་དྲན་པ་དང་དྲན་པ་མེད། ། ཅེས་འབྱུང་བས་འཁོར་འདས་ཐམས་ཅད་ཐིག་ལེའི་གནས་ལུགས་སུ་ཡང་གསུངས་སོ། ། ཞེས་གསུངས་ལ། དེ་དང་པར་ཕུ་བའི་དགོངས་པ་མཐུན་ཏེ། པར་འགྲེལ་ལས། ཐིག་ལེ་གསུམ་ནི་ཐིག་ལེ་གསུམ་པ་སྟེ་སེམས་སྐྱེ་བ་མེད་པའོ། ། ཞེས་རྩ་བ་སྤྲོས་བྲལ་གྱི་ཐིག་ལེ་ལ་ངོས་འཛིན་པར་མཛད་པས་སོ།། ཊཱིཀ་རྙིང་འགའ་ཞིག་ལས། ལུས་ངག་ཡིད་གསུམ་གྱི་ཐིག་ལེ་ཞེས་བྲིས་སྣང་བའང་འདི་དང་ཕྱོགས་མཐུན་པ་ཙམ་དུ་སྦྱར་རུང་སྟེ། རྩ་བ་སྤྲོས་བྲལ་གྱི་ཐིག་ལེའི་གཤིས་སྐྱེ་མེད་ནི་ཆོས་སྐུ་སྟེ་ཐུགས་རྡོ་རྗེ་དང༌།
གདངས་འགག་མེད་ནི་ལོངས་སྐུ་སྟེ་གསུང་རྡོ་རྗེ་དང༌། རྩལ་ཅིར་ཡང་འཆར་བ་ནི་སྤྲུལ་སྐུ་སྟེ་སྐུ་རྡོ་རྗེ་ཡིན་པས་དེ་གསུམ་ལ་ཞེ་སའི་ཚིག་ཕྱིས་ན་ལུས་ངག་ཡིད་གསུམ་དུ་བརྗོད་རུང་བས་སོ།། འགའ་ཞིག་ལས་ནི། དྲན་པ་འཁོར་བའི་ཐིག་ལེ། དྲན་མེད་འདས་པའི་ཐིག་ལེ། དེ་གཉིས་སྐྱེ་བ་མེད་པའི་ཐིག་ལེ་དང་གསུམ་མོ་ཞེས་བྲིས་པ་ནི། ཐིག་ལེ་གསུམ་དང་ཡིད་དྲན་པ་དང་ཡིད་མེད་ཅིང༌། ཞེས་པའི་གཞུང་སྔ་ཕྱི་སྦྱར་ནས་ཐིག་ལེ་གསུམ་པོའི་གཉིས་དང༌། བརྡ་བཞིའི་སྔ་མ་གཉིས་སོ་སོར་སྦྱར། བརྡ་བཞིའི་ཕྱི་མ་གཉིས་གཅིག་ཏུ་བྱས་པ་དང༌།
སྤྲོས་བྲལ་གྱི་ཐིག་ལེ་སྦྱར་བར་བཞེད་པའི་གསུང་དུ་སྣང་ངོ༌།། ཡིད་ནི་བདུན་ཡིད་སྟེ། དེ་ལ་དབྱེ་ན་གསུམ་སྟེ། ཉོན་མོངས་པ་ཅན་གྱི་ཡིད་དང༌། དེ་མ་ཐག་ཡིད་དང༌། དྲི་མ་མེད་པའི་ཡིད་དོ། ། སྐབས་འདིར་ནི་དེ་མ་ཐག་ཡིད་གཟུང་སྟེ། དེ་ལ་དགེ་སྡིག་གཉིས་ཀ་དང་མཚམས་སྦྱོར་བའི་ཆ་ཤས་ཡོད་པས་སོ། ། དྲན་པ་ལ་ཡང་ཟག་བཅས་ཀྱི་དྲན་པ་ དང༌། ཟག་མེད་ཀྱི་དྲན་པ་གཉིས་ལས།
སྐབས་འདིར་ནི་ཟག་མེད་ཀྱི་དྲན་པ་སྟེ་གཉེན་པོའི་ཕྱོགས་ཁོ་ནར་བཞེད་པས་སོ། ། མཚན་གཞི་ནི་དྲན་པ་ཡང་དག་བྱང་ཆུབ་ཀྱི་ཡན་ལག་ལྟ་བུའོ། ། ཡིད་མེད་ནི་རྩ་བ་སྤྲོས་བྲལ་གྱི་ཐིག་ལེ་སྟེ་ཉོན་ཡིད་ཀྱིས་མ་གོས་པའི་ཀུན་གཞི་ལ་འདོད་པས་སོ།། ཤུགས་བསྟན་ནི་ཡིད་ཅེས་པའི་ཤུགས་ལ་དྲན་པ་དང་དྲན་པ་ཞེས་པའི་ཤུགས་ལ་དྲན་མེད་དང༌། ཡིད་མེད་ཅེས་པའི་ཤུགས་ལ་སྐྱེ་མེད་དང་བློ་འདས་བསྟན་ཏེ། བདུན་ཡིད་ཀྱིས་དྲན་པར་བྱེད་ཅིང་དྲན་པ་ཟག་མེད་ནི་དམིགས་མེད་ཀྱི་དྲན་པ་ཡིན་ལ། ཡིད་སྐྱེ་བ་མེད་པར་བློ་ལས་འདས་པ་ལ་ཡིད་མེད་དུ་གསུངས་པས་སོ། ། དེའི་ཕྱིར་ཚིག་ཟིན་གྱི་བསྟན་བྱ་གསུམ་པོ་ནི་ཐིག་ལེ་གསུམ་པོ་ཉིད་ཡིན་ལ། ཤུགས་བསྟན་བཞི་ནི་བརྡ་བཞི་ཡིན་པར་གྲུབ་བོ།། ཐིག་ལེའི་སྐད་དོད་དུ་ཏི་ལ་ཀ་ཞེས་འབྱུང་བས་དེ་ནི་ཡ་ཡོ་མེད་པའི་དྲང་པོ་དང༌།
སྣང་བ་དུ་མ་ལ་ཁྱབ་པར་གདལ་བ་ལ་འཇུག་པས། པར་འགྲེལ་དུ། ཐིག་ལེ་ནི་སྤྲོས་པའི་དྲ་བ་དང་བྲལ་བའི་དོན་ནོ་ཞེས་འབྱུང་བ་ནི་སྒྲའི་དོན་དང་ཅུང་ཟད་མི་མཐུན་པ་འདྲའོ།། ད་ནི་ཚིག་གི་དོན་བཤད་པར་བྱ་སྟེ། དཔེར་ན་ནམ་མཁའ་ལ་སྣོད་བཅུད་ཐམས་ཅད་ཀྱི་རྟེན་གཞི་བྱེད་པའི་མཐུ་མངའ་བ་ལྟ་བུར་ཐིག་ལེ་གསུམ་ལས་རྩ་བ་སྤྲོས་བྲལ་གྱི་ཐིག་ལེ་སེམས་ཉིད་ལ་འཁོར་འདས་ཐམས་ཅད་ཀྱི་ཀུན་གཞི་བྱེད་པའི་མཐུ་མངའ། ནོར་བུ་ལ་དགོས་འདོད་འབྱུང་བའི་མཐུ་མངའ་བ་བཞིན་དུ་གཉེན་པོའི་ཐིག་ལེ་ལ་རྣམ་སྨིན་རྒྱས་པར་བྱེད་པའི་མཐུ་མངའ༌། ཉི་མ་ལ་རྩི་བཅུད་སྨིན་པར་བྱེད་པ་སོགས་ཕན་པའི་ཆོས་དང༌། ཚད་པ་ཅན་རྣམས་གདུང་བར་བྱེད་པ་སོགས་གནོད་བྱེད་ཀྱི་ཆོས་ཏེ་ཕན་གནོད་སྣ་ཚོགས་པའི་མཐུ་མངའ་བ་ལྟར་འཁྲུལ་པ་མ་རིག་པའི་ཐིག་ལེ་འཆིང་བྱེད་རྫས་སྔགས་རླུང་གི་ཐིག་ལེ་དང་བཅས་པ་ལ་སྐྱོན་ཡོན་ཆ་ཤས་དུ་མ་དང་ལྡན་པའི་མཐུ་མངའ་བའོ། ། ཡིད་དྲན་པ་དང་ཡིད་མེད་ཅིང་ཞེས་པའི་ཤུགས་ལ་དྲན་པ། དྲན་མེད།
སྐྱེ་མེད། བློ་འདས་ཏེ་མཁའ་འགྲོ་མའི་བརྡ་སྐད་བཞིའོ་གསུངས་པས་བརྡ་བཞི་པོ་སྦྱོར་བའི་ཡུལ་ནི་གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་དེ་ཐིག་ལེ་གསུམ་གྱི་མཚན་གཞི་དེ་མ་ཐག་ཡིད་དང༌། ཟག་མེད་ཀྱི་དྲན་པ་དང༌། རྩ་བ་སྤྲོས་བྲལ་གྱི་ཐིག་ལེ་དང༌། གཟུགས་དང༌། སྒྲ་ལ་སོགས་པ་ནས་རྣམ་མཁྱེན་གྱི་བར་གྱི་ཆོས་གང་ལ་སྦྱར་ཡང་གནས་ལུགས་ཀྱི་དོན་དུ་ལོངས་སྤྱོད་པར་ནུས་ཤིང་གནས་ལུགས་ལས་མ་འདས་པར་རུང་བས་ན། དཔེར་ན། ལྕགས་དང༌། ཟངས་དངུལ་ལ་སོགས་པ་དངོས་པོ་སྣ་ཚོགས་ལ་གསེར་འགྱུར་གྱི་རྩི་བཏང་ན་ཐམས་ཅད་གསེར་དུ་འགྱུར་བ་ལྟར་བརྡ་བཞི་པོ་དེས་ཆོས་རྣམས་ཐམས་ཅད་གནས་ལུགས་སུ་རོ་མཉམ་པར་འགྱུར་རོ།། དེའི་ངག་བསྡུ་ན།
ནམ་མཁའ། ནོར་བུ། ཉི་མའི་དཔེས་བསྟན་པ་ཐིག་ལེ་གསུམ་ལ་ཡིད་ དང༌། དྲན་པ་དང༌། ཡིད་མེད་ཀྱི་མིང་དུ་སྨོས་པ་རྣམས་དང༌། གཟུགས་སྒྲ་ལ་སོགས་པ་ཆོས་ཐམས་ཅད་ནི་དྲན་དྲན་མེད་སོགས་བརྡ་བཞི་པོ་དེ་སྦྱོར་བའི་ཡུལ་ཡིན་པས་ཡུལ་དེ་རྣམས་གང་ལའང་བརྡ་བཞི་པོ་དེ་སྦྱར་ན་སྐྱེ་མེད་དུ་ལོངས་སྤྱད་དུ་རུང་བའི་དཔེ་གསེར་འགྱུར་གྱི་རྩི་ལྟར་ཐམས་ཅད་སྐྱེ་མེད་དུ་རོ་མཉམ་པར་འགྱུར་རོ་ཞེས་པའོ།། གཉིས་པ་སྐྱེ་མེད་དུ་ངོ་སྤྲད་པ་ནི། ལམ་སྦྱང་བ་ལ་གཉུག་མའི་ཡེ་ཤེས་གཅིག་པུ་གཅིག། ལམ་ཉིད་བརྡས་སྟོན་པ་ནི་བླ་མ་མཆོག་དག་ལ།། གཟུགས་སྒྲ་དྲི་རོ་རེག་དང་ཆོས་ལ་བརྟེན་པར་བྱ།།
ཆོས་རྣམས་ཐམས་ཅད་རྐྱེན་མེད་པར་ནི་སྐྱེ་མ་ཡིན།། མ་སྐྱེས་པ་ལ་མཁས་པའི་སྐལ་ལྡན་དེ་དག་གིས།། སྐྱེས་པ་ཐམས་ཅད་ལ་ནི་ཤུགས་ཀྱིས་མཁས་པར་འགྱུར།། ཞེས་གསུངས་ཏེ། བརྡ་ཐབས་ལ་བརྟེན་ནས་ལམ་གྱི་དྲི་མ་སྦྱངས་པའི་རྟོགས་ལྡན་ལ་སྣང་སྲིད་ཐམས་ཅད་གཉུག་མའི་ཡེ་ཤེས་གཅིག་པུ་ཉིད་དུ་འཆར་ཏེ། དེའི་ཕྱིར་ལམ་དེ་ཉིད་སྐྱེ་བ་མེད་པའི་བརྡས་སྟོན་པ་ནི་བླ་མ་དམ་པའི་མན་ངག་གིས་གཟུགས་དང༌། སྒྲ་དང༌། དྲི་དང༌། རོ་དང༌། རེག་བྱ་དང༌།
ཆོས་ལ་སོགས་པ་རྣམ་མཁྱེན་གྱི་བར་གྱི་ཆོས་ཐམས་ཅད་ལ་བརྟེན་ནས་བསྟན་པར་བྱའོ།། ཇི་ལྟར་བསྟན་ཞེ་ན། ཆོས་རྣམས་ཐམས་ཅད་རྒྱུ་རྐྱེན་མེད་པར་ངོ་བོ་ཉིད་དམ། རང་བཞིན་གྱིས་ནི་ནམ་ཡང་སྐྱེ་བ་མ་ཡིན་ལ། རང་བཞིན་གྱིས་མ་སྐྱེས་པའི་དོན་ལ་མཁས་པའི་སྐལ་ལྡན་དེ་དག་གིས་རྒྱུ་རྐྱེན་ལས་སྐྱེས་པའི་ཆོས་ཐམས་ཅད་ལ་ནི་རང་བཞིན་གྱིས་མ་སྐྱེས་པར་ཤུགས་ཀྱིས་མཁས་ཤིང་སྐྱེ་མེད་དུ་རྟོགས་པར་འགྱུར་བས་དེ་ལྟར་དུ་བསྟན་པར་བྱའོ།། གསུམ་པ་མ་ཞེན་པའི་བདེ་བ་ངོ་སྤྲད་པ་ནི། ཐ་མི་དད་པའི་ཡེ་ཤེས་ཁོ་ན་གཅིག་པུ་ཉིད།། རང་བཞིན་གཞག་པའི་སེམས་ཀྱིས་རང་ལ་ཁྱབ་པར་འགྱུར།། བདག་དང་གཞན་དུ་སྣང་བའི་རང་བཞིན་གཅིག་ཤེས་ཤིང༌།། དེ་ཉིད་ཁོ་ན་མ་ཡེངས་པ་ཡིས་ཡོངས་བཟུང་སྟེ།།
དེ་ཉིད་སེམས་ཀྱི་ཟུག་རྔུ་ཡིན་ཕྱིར་བཏང་ནས་ཀྱང༌།། གང་ལའང་ཞེན་པ་མེད་པས་བདེ་བ་ལེན་པར་བྱེད།། ཅེས་གསུངས་ཏེ། བདག་གཞན་དང༌། གཟུང་འཛིན་ནམ། འཁོར་འདས་སོགས་གཉིས་ཆོས་སུ་ཐ་མི་དད་པའི་རང་རིག་གི་ཡེ་ཤེས་ཁོ་ན་མཆོག་གི་བདེ་བ་གཅིག་པུ་པ་ཉིད་ཡིན་ལ། དེ་ནི་རང་བཞིན་གྱིས་མ་བཅོས་པ་གཉུག་མར་གཞག་པའི་སེམས་ཀྱིས་རང་ལ་བདེ་ཆེན་གྱིས་ཁྱབ་པར་རྟོགས་པར་འགྱུར་རོ། ། དེ་ཡང་དང་པོར་བདག་དང་གཞན་དུ་རྟོག་པ་སོགས་གཉིས་ཀྱི་རྣམ་པར་སྣང་བའི་ཆོས་ཐམས་ཅད་ཀྱི་རང་བཞིན་རོ་གཅིག་ཏུ་ཤེས་པར་བྱས་ཤིང༌། རང་བཞིན་རོ་གཅིག་པ་དེ་ཉིད་ཁོ་ན་ལ་མ་ཡེངས་པར་རྩེ་གཅིག་ཏུ་མཉམ་པར་གཞག་པའི་སེམས་ཀྱིས་ཡོངས་སུ་གཟུང་སྟེ། སླད་ཀྱིས་སེམས་འཛིན་པ་དེ་ཉིད་ཀྱང་སེམས་ཀྱི་ཟུག་རྔུ་ཡིན་པའི་ཕྱིར།
གང་ལ་ཞེན་པ་ཡོད་ན་དེ་ཡང་ཐོང༌། ། ཞེས་གསུངས་པ་ལྟར་དེ་ལ་ཞེན་པ་བཏང་ནས་ཀྱང་ཆོས་གང་ལའང་ཆགས་པ་དང་ཞེན་པ་མེད་པས་སོ་སོ་རང་རིག་པའི་བདེ་བ་ཆེན་པོ་ངོས་གཟུང་ནས་དང་དུ་ལེན་པར་བྱེད་དགོས་སོ།། བཞི་པ་སྣང་བ་གཟིགས་མོར་ངོ་སྤྲད་པ་ནི། སེམས་ལ་གནོད་པའི་ལས་ནི་ཐམས་ཅད་ཀྱིས་སྟོང་ཞིང༌།། རྙེད་དང་ལེན་པའི་བྱ་བ་གང་གིས་གོས་པ་མེད།། རྩོལ་དང་བྲལ་ཞིང་གནས་སྐབས་གློ་བུར་རྐྱེན་མེད་པས།། སྣང་བ་སྣ་ཚོགས་ཕྱག་རྒྱ་འདི་ནི་གཟིགས་མོར་ཆེ།། ཞེས་གསུངས་ཏེ། རྣམ་རྟོག་དང་མཚན་འཛིན་གྱི་དབང་ལས་རྙེད་བཀུར་དོན་དུ་གཉེར་བ་ དང༌། འདུ་འཛིའི་ལས་ལ་འཇུག་པ་སོགས་ནི་སེམས་ལ་གནོད་པའི་ལས་ཏེ་དེ་ལ་སྤྱོད་པར་མི་བྱའོ། །
ཅིའི་ཕྱིར་ཞེ་ན། ལས་དེ་རྣམས་ནི་སྙིང་པོ་ཐམས་ཅད་ཀྱིས་སྟོང་ཞིང་སེམས་ཀྱི་གནས་ལུགས་ལ་རྙེད་པ་དང་བཀུར་སྟི་དང་དུ་ལེན་པ་ལ་སོགས་པའི་བྱ་བ་གང་གིས་ཀྱང་གོས་པ་མེད་པས་སོ། ། དེས་ན་འབད་རྩོལ་དང་བྲལ་ཞིང་ལྷུག་པའི་ངང་ནས་གནས་སྐབས་ཐམས་ཅད་དུ་གློ་བུར་གྱི་དྲི་མའི་རྐྱེན་ཞེན་པ་མེད་པའི་རྣལ་འབྱོར་པ་རྣམས་ལ་ཡུལ་གྱི་སྣང་བ་སྣ་ཚོགས་སུ་སྣང་ཡང་ཞེན་མེད་དུ་སྣང་བའི་ཕྱག་རྒྱ་འདི་ནི་ལྟད་མོ་ཙམ་དུ་མཐོང་བས་གཟིགས་མོར་ཆེ་བའོ།། ལྔ་པ་ཐམས་ཅད་བླ་མར་ངོ་སྤྲད་པ་ནི། ཐམས་ཅད་ཐམས་ཅད་དམ་པའི་དུས་སུ་ཉེར་མཐོང་ནས།། བླ་མར་མ་གྱུར་ཆོས་ནི་གང་ཡང་ཡོད་མ་ཡིན།། བར་སྣང་མཛུབ་མོས་མཚོན་པས་བར་སྣང་མཐོང་བ་མེད།། བླ་མས་མཚོན་པའི་བླ་མ་དེ་ཡང་དེ་བཞིན་ནོ།། ཞེས་གསུངས་ཏེ། ཐམས་ཅད་ཐམས་ཅད་ཅེས་པ་ནི་ཚིག་གི་རྒྱན་ཏེ།
མ་ལུས་ཤིང་ལུས་པ་མེད་པ་ཐམས་ཅད་ཅེས་པའི་དོན་ཏོ། ། དེའི་ཕྱིར་སྣང་སྲིད་ཀྱི་ཆོས་ཐམས་ཅད་བླ་མ་དམ་པས་མཚོན་པའི་དུས་སུ་གནས་ལུགས་ཀྱི་དོན་དུ་ཉེ་བར་མཐོང་ནས་རང་རིག་པའི་ཚེ་ན་གནས་ལུགས་སྟོན་པའི་བླ་མར་མ་གྱུར་པའི་ཆོས་ནི་འགའ་ཡང་ཡོད་པ་མ་ཡིན་ཏེ། དམངས་དོ་ཧ་ལས། མཐོང་དང་ཐོས་དང་རེག་དང་དྲན་པ་དང༌།། ཟ་གནོམ་འཁྱམ་དང་འགྲོ་དང་འདུག་པ་དང༌།། ཅལ་ཅོལ་གཏམ་དང་ལན་སྨྲར་གྱུར་པ་ལ།། སེམས་སུ་ཤེས་ན་གཅིག་གི་རྣམ་པ་ལས་མི་སྐྱོད།། ཅེས་གསུངས་པ་ལྟར་རོ། ། དེས་ན་གནས་ལུགས་ཀྱི་དོན་མཐོང་བ་ནི་མཐོང་བ་མེད་པའི་ཚུལ་དུ་མཐོང་ཞིང་རིག་པ་ལ་བཞེད་དེ། དཔེར་ན་བུ་ཆུང་ལ་བར་སྣང་མཛུབ་མོས་མཚོན་ནས་བསྟན་པས་བར་སྣང་ལ་གཟུང་འཛིན་དུ་མཐོང་བ་མེད་པ་ལྟར་བླ་མས་མཚོན་པའི་བླ་མ་ལྷན་ཅིག་སྐྱེས་པའི་ཡེ་ཤེས་དེ་ཡང་བར་སྣང་ཇི་ལྟ་བ་དེ་བཞིན་དུ་མཐོང་བར་འགྱུར་རོ།།
དྲུག་པ་སྤྱོད་པ་དང་ཚོགས་ལ་བསྲེ་བ་ལ་གཉིས། སྤྱོད་པ་ལ་བསྲེ་བ་དང༌། ཚོགས་ལ་བསྲེ་བའོ། ། དང་པོ་ནི། བརྟུལ་ཞུགས་སྤྱོད་པའི་རྣལ་འབྱོར་བ་ནི་གྲོང་ཁྱེར་སེམས།། རྒྱལ་པོའི་ཕོ་བྲང་འཇུག་ཅིང་བུ་མོ་དང་རྩེ་ཡང༌།། སྐྱུར་བ་སྔར་ཟོས་པ་ཡིས་སྐྱུར་བ་མཐོང་བ་བཞིན།། ཡུལ་རྣམས་ཐམས་ཅད་དེ་བཞིན་ཉིད་དུ་རིག། ཅེས་གསུངས་ཏེ། ཡི་གེའི་དོན་གྱི་ཚུལ་དུ་བཤད་ན།
གནས་ལུགས་རྟོགས་ནས་བརྟུལ་ཞུགས་ཀྱི་སྤྱོད་པ་སྐྱོང་བའི་རྣལ་འབྱོར་པ་ནི། གྲོང་ཁྱེར་ལ་སོགས་པ་ངེས་པ་མེད་པའི་གནས་ཡིད་ལ་སེམས་ཤིང༌། དེ་དང་དེར་འགྲོ་བས་རྒྱལ་པོའི་ཕོ་བྲང་ལ་སོགས་པར་ཡང་འཇུག་ཅིང་མཚན་ཉིད་དང་ལྡན་པའི་བུ་མོ་དང་རྩེ་ཡང་སྐྱོན་གྱིས་གོས་པ་མེད་དེ། དཔེར་ན་སྐྱུར་བའི་རོ་དང་ལྡན་པའི་ཟས་སྔར་ཟོས་པ་ཡིས་སྐྱུར་བའི་ཟས་མཐོང་བ་བཞིན་དུ། ཕྱི་རོལ་གྱི་ཡུལ་གཟུགས་ལ་སོགས་པ་མཐོང་བ་རྣམས་ཐམས་ཅད་གནས་ལུགས་དེ་བཞིན་ཉིད་དུ་རིག་པས་སོ། ། ཞེས་སམ། སྤྱིའི་དོན་གྱི་ཚུལ་དུ་བཤད་ན། ཆོས་མིན་བརྟུལ་ནས་ཐར་ལམ་ལ་ཞུགས་པའི་སྤྱོད་པ་བག་དང་ལྡན་པའི་རྣལ་འབྱོར་པ་ནི། སྐྱེ་བོའི་གྲོང་ཁྱེར་ལ་མི་རྟག་པའི་གནས་སུ་སེམས་ཤིང་ཆོས་ཀྱི་རྒྱལ་པོ་སངས་རྒྱས་ཀྱི་ཕོ་བྲང་བླ་ན་མེད་པའི་བྱང་ཆུབ་ཏུ་འཇུག་ཅིང༌། ཐབས་ལ་མཁས་པས་ཤེས་རབ་ཀྱི་ཕ་རོལ་ཏུ་ཕྱིན་མའི་བུ་མོ་དང་རྩེ་ཡང་སྐྱུར་བའི་ཟས་སྔར་ཟོས་པ་ཡིས་སྐྱུར་བའི་ཟས་དེ་མཐོང་བ་བཞིན་དུ།
ཡུལ་གཟུགས་སྒྲ་ལ་སོགས་པ་རྣམས་ཐམས་ཅད་དེ་བཞིན་ཉིད་དུ་རིག་བཞིན་པས་ཉམས་སུ་ལེན་པར་བྱེད་དོ། ། ཞེས་སམ། སྦས་དོན་གྱི་ཚུལ་དུ་བཤད་ན། མཚན་བཅས་ཀྱི་སྤྱོད་པ་བརྟུལ་ནས་མཚན་མེད་ཀྱི་སྤྱོད་པ་ལ་ཞུགས་པའི་རྣལ་འབྱོར་པ་ནི། དཔའ་བོ་མཁའ་འགྲོའི་གྲོང་ཁྱེར་ཕྱི་ནང་གི་ཡུལ་ཉི་ཤུ་རྩ་བཞི་ལ་སོགས་ལ་སེམས་ཤིང་ལྷ་ཚོགས་ཀྱི་རྒྱལ་པོ་རྡོ་རྗེ་འཆང་གི་ཕོ་བྲང་དཀྱིལ་འཁོར་ཆེན་པོར་འཇུག་ཅིང༌། གསང་སྔགས་ཀྱི་ཐབས་དང་ལྡན་པས་ཆོས་ཀྱི་བདག་མེད་པའི་བུ་མོ་དང་རྩེ་ཡང་སྐྱུར་བ་སྔར་ཟོས་པ་ཡིས་སྐྱུར་བ་མཐོང་བ་བཞིན་དུ། ཡུལ་རྣམས་ཐམས་ཅད་དེ་བཞིན་ཉིད་དུ་རིག་པར་བྱེད་དོ། ། ཞེས་བྱ་བ་ལ་སོགས་པ་བཤད་པའི་རྣམ་གྲངས་མང་དུ་སྤྲོས་པས་ཆོག་གོ། གཉིས་པ་ཚོགས་ལ་བསྲེ་བ་ནི། ཚོགས་ཀྱི་འཁོར་ལོ་ཉེ་བར་བརྒྱན་པའི་གནས་ཉིད་དུ།།
ཀུན་ཏུ་རུ་ཡི་སྐབས་སུ་བདེ་བ་ཆེ་མཐོང་ནས།། བརྡ་དང་དམ་ཚིག་ལྡན་པའི་རྣལ་འབྱོར་རྣམས་ཀྱིས་ནི།། སྲིད་དང་ཞི་བ་མཉམ་པ་ཉིད་ལེགས་ཕྱག་རྒྱ་ཆེ།། ཞེས་གསུངས་ཏེ། ཡི་གེའི་དོན་གྱི་ཚུལ་དུ་བཤད་ན། དབང་ཐོབ་ཅིང་དམ་ཚིག་དང་ལྡན་པའི་རྣལ་འབྱོར་ཕོ་མོ་ཚོགས་པའི་ཚོགས་ཀྱི་འཁོར་ལོས་ཉེ་བར་བརྒྱན་པའི་གནས་དབེན་པ་ཉིད་དུ་ཕྱག་རྒྱ་དང་སྙོམས་པར་འཇུག་པ་ཀུན་ཏུ་རུའི་སྐབས་སུ་བདེ་བ་ཆེན་པོ་སྐྱེ་བར་མཐོང་བའི་རྣལ་འབྱོར་ཕོ་མོ་རྣམས་ཀྱིས་ནི། བརྡ་དང༌། བརྡའི་ལན་དང༌། དམ་ཚིག་གི་སྤྱོད་པ་དང་ལྡན་པའི་སྲིད་པ་དང་ཞི་བ་མཉམ་པ་ཉིད་དུ་ལེགས་པར་མཐོང་བའི་ཕྱག་རྒྱ་ཆེན་པོ་དང་བསྲེའོ། ། ཞེས་སམ།
སྤྱི་དོན་གྱི་ཚུལ་དུ་བཤད་ན། ཐབས་ཤེས་ཟུང་འབྲེལ་དུ་ཚོགས་བསགས་པ་ནི། འཁོར་ལོ་དང་ཆོས་མཚུངས་ཏེ་མི་མཐུན་ཕྱོགས་ལས་རྒྱལ་བར་བྱེད་པས་སོ། ། དེ་ལྟ་བུས་ཉེ་བར་བརྒྱན་པའི་གནས་དབེན་ཞིང་ཡིད་དང་མཐུན་པ་ཉིད་དུ་ཀུན་ཏུ་རུའི་སྤྱོད་པས་མཚོན་པ་གནས་ལུགས་མཐོང་བའི་སྐབས་སུ་རང་རིག་པའི་བདེ་བ་ཆེན་པོ་སྐྱེ་བར་མཐོང་བའི་རྣལ་འབྱོར་པ་རྣམས་ཀྱིས་ནི་བརྡ་དང་ཐབས་ལ་མཁས་ཤིང་དམ་ཚིག་དང་ལྡན་པའི་སྒོ་ནས་སྲིད་པ་འཁོར་བ་དང་ཞི་བ་མྱང་ངན་ལས་འདས་པ་བདེན་མེད་མཉམ་པ་ཉིད་དུ་ལེགས་པར་མཐོང་བ་ནི་ཟུང་འཇུག་ཕྱག་རྒྱ་ཆེན་པོ་ལ་སྦྱོར་བའི་ལམ་ཡིན་པས་ཆོས་ཐམས་ཅད་ཟུང་འཇུག་ཏུ་བསྲེ་བར་བྱོས་ཤིག་ཅེས་སམ།

སྦས་དོན་གྱི་ཚུལ་དུ་བཤད་ན། རྩ་ཕྲ་མོ་དཔག་ཏུ་མེད་པའི་ཚོགས་ཀྱིས་བསྐོར་ཞིང༌། རྩའི་འཁོར་ལོ་དྲུག་གམ་བཞིས་ཉེ་བར་བརྒྱན་པའི་གནས་དབུ་མའི་མར་སྣ་དུང་ཅན་ཉིད་དུ་ཀུན་ཏུ་རུ་སྟེ་ལྷན་ཅིག་སྐྱེས་པའི་བདེ་བ་ཉམས་སུ་མྱོང་བའི་སྐབས་སུ་བདེ་བ་ཆེན་པོ་ཆེས་ཆེར་འཕེལ་བར་མཐོང་བའི་རྣལ་འབྱོར་ཕོ་མོ་རྣམས་ཀྱིས་ནི་དགའ་བ་བཞིའི་བརྡ་དང་དཀར་དམར་སྦྱོར་བའི་དམ་ཚིག་གི་ཕྱག་རྒྱ་ལ་བརྟེན་ནས་སྲིད་པ་དང་ཞི་བ་བདེ་སྟོང་མཉམ་པ་ཉིད་དུ་ལེགས་པར་རྟོགས་པ་ནི་ཕྱག་རྒྱ་ཆེན་པོ་ལ་དངོས་སུ་སྦྱོར་བའི་ལམ་ཡིན་པས་ཐམས་ཅད་བདེ་སྟོང་མཉམ་ཉིད་དང་བསྲེ་བར་གྱིས་ཤིག་ཅེས་སམ། མཐར་ཐུག་གི་དོན་གྱི་ཚུལ་དུ་བཤད་ན། བརྡ་དང་ཐབས་ཀྱི་ཚོགས་ནི་རྣམ་རྟོག་གི་འཆིང་བ་གཅོད་པས་ན་འཁོར་ལོའོ། ། དེས་ཉེ་བར་བརྒྱན་པ་ནི་ཐབས་སྙིང་རྗེ་ཆེན་པོ་མ་བྲལ་བའོ། ། ཀུན་ཏུ་རུ་ནི་ལས་རྒྱ་དང་སྙོམས་འཇུག་སྟེ་དེའི་སྐབས་སུ་བདེ་བ་ཆེན་པོ་སྐྱེ་བར་མཐོང་བས་ཉེ་བར་མཚོན་པ་སོ་སོ་རང་རིག་པའི་ཡེ་ཤེས་ནི་མཆོག་ཏུ་མི་འགྱུར་བའི་བདེ་བ་ཆེན་པོ་ཡིན་ལ། བརྡ་ནི་སྟོང་པ་ཉིད་དང་དམ་ཚིག་དང་ལྡན་པ་ནི་སྙིང་རྗེ་ཆེན་པོ་དང་ལྡན་པའོ།། དེའི་ཕྱིར་ཐབས་ཤེས་ཟུང་འཇུག་ཏུ་རང་རིག་པའི་རྣལ་འབྱོར་པ་རྣམས་ཀྱིས་ནི་སྲིད་པས་མཚོན་པའི་རིག་པ་དང་ཞི་བས་མཚོན་པ་སྟོང་པ་སྟེ་རིག་སྟོང་མཉམ་པ་ཉིད་ལེགས་པར་རྟོགས་པ་ནི་ཕྱག་རྒྱ་ཆེན་པོ་དངོས་ཡིན་པས་རིག་སྟོང་མཉམ་ཉིད་དུ་བསྲེ་བར་བྱའོ།། གསུམ་པ་སྤྱོད་པ་ལ་ལེའུ་གཉིས་ཏེ། བརྟུལ་ཞུགས་ཀྱི་སྤྱོད་པ་དང༌།
དམ་ཚིག་དང་འབྲེལ་བའི་སྤྱོད་པའོ། ། དང་པོ་ལ་བཞི། མཚམས་སྦྱར་བ། གྲོགས་ལ་བརྟེན་པའི་སྤྱོད་པ་བཤད་པ། བརྟུལ་ཞུགས་སྤྱོད་ཚུལ་རྒྱས་པར་བཤད་པ། དགོས་པ་དང་བཅས་པས་མཇུག་བསྡུ་བའོ། ། དང་པོ་ནི། ཨེ་མ་མཁའ་འགྲོ་གསང་བའི་སྐད། ། ཅེས་གསུངས་ཏེ། སྔར་བཤད་པ་ལྟར་རོ།།
གཉིས་པ་གྲོགས་ལ་བརྟེན་པའི་སྤྱོད་པ་བཤད་པ་ལ་བཞི། སྤྱོད་པའི་གྲོགས་བཙལ་བས་མདོར་བསྟན་པ། གྲོགས་ཇི་ལྟར་བཙལ་བ། བཙལ་བྱ་དེའི་མཚན་ཉིད། དེ་ཇི་ལྟར་བསྟེན་པའི་ཚུལ་ལོ། ། དང་པོ་ནི། ཡེ་ཤེས་སྐྱེས་པའི་རྣལ་འབྱོར་གང་ལའང་དོགས་མེད་པས།། དབང་ཕྱུག་ཐབས་དང་ལྡན་པས་མཐར་སྐྱེས་བཙལ་བར་བྱ།། ཞེས་གསུངས་ཏེ། དེ་ཡང་ཕྱི་ལྟར་དུ་བཤད་ན།
དཔེར་ན་མཧཱ་དེ་ཝ་བསྒྲུབས་ནས་དེས་བྱིན་པའི་དངོས་གྲུབ་ཡེ་ཤེས་ལྟར་སྣང་བ་སྐྱེས་པའི་ཕྱི་རོལ་པའི་རྣལ་འབྱོར་པ་ནི། མདུན་དུ་སུ་འཕྲད་གང་ལ་ཡང་དོགས་པ་མེད་པར་རྒྱུ་ཞིང་ལྷ་དབང་ཕྱུག་ཆེན་པོའི་རྟགས་དང་ཆ་ལུགས་དང་ལྡན་པའི་སྒོ་ནས་དེའི་སྔགས་བསྒྲུབས་པའི་ནུས་པས་ནགས་མཐར་སྐྱེས་པའི་བུ་མོ་ཡིད་འཕྲོག་པ་བཙལ་ནས་འགུགས་པར་བྱེད་པ་བཞིན་དུ། ཟུང་འཇུག་གི་ཡེ་ཤེས་སྐྱེས་པའི་རྣལ་འབྱོར་པ་ཆོས་གང་ལ་ཡང་དོགས་པ་མེད་པར་སྤྱོད་པ་ལ་འཇུག་པའི་དང་པོར་བདེ་བ་སྐྱོང་བ་ལ་དབང་ཞིང་ཡོན་ཏན་གྱིས་ཕྱུག་པའི་རྟགས་ཕུན་སུམ་ཚོགས་པ་དང་ལྡན་པའི་རིག་མ་གྲོང་གི་མཐའ་འམ་དུར་ཁྲོད་སོགས་པས་མཐར་སྐྱེས་པའི་མཚན་ལྡན་གཞན་གྱིས་མ་རེག་པའི་བུ་མོ་བཙལ་ནས་གྲོགས་སུ་གཟུང་བར་བྱའོ།། ནང་ལྟར་དུ་བཤད་ན། ཞི་ལྷག་གི་ཏིང་ངེ་འཛིན་གྱིས་གདོད་མའི་ཡེ་ཤེས་རང་རྒྱུད་ལ་མངོན་སུམ་དུ་སྐྱེས་པའི་རྣལ་འབྱོར་པ་མཉམ་རྗེས་གང་ལའང་དོགས་པ་མེད་པར་བརྟུལ་ཞུགས་ཀྱི་སྤྱོད་པ་ལ་འཇུག་པར་འདོད་པ་དེས་དབང་ཕྱུག་གི་ཡོན་ཏན་བརྒྱད་དམ། དེ་རྗེས་མཐུན་པའི་རྟགས་དང་ལྡན་པའི་ཕྱག་རྒྱ་མོ་གཡུང་མོ་དང༌། གདོལ་པ་མོ་སོགས་རིགས་ཐ་མ་དམན་པར་སྐྱེས་པའི་མཚན་ལྡན་བཙལ་ཏེ་སྙོམས་པར་ཞུགས་ནས་རྟོགས་པ་སྤེལ་བར་བྱའོ། ། ཞེས་སམ། གསང་བ་ལྟར་དུ་བཤད་ན། བརྡ་བཞིའི་མན་ངག་ལ་བརྟེན་ནས་དོན་གྱི་ཡེ་ཤེས་སྐྱེས་པའི་རྣལ་འབྱོར་པ་དེས་བརྡ་བཞི་པོ་གང་རུང་ལ་བརྟེན་ནས་འཁོར་འདས་གང་ལ་ཡང་དོགས་པ་མེད་པར་སྤྱད་པ་སྤྱོད་པའི་ཚེ་སངས་རྒྱས་བསྐྱེད་པ་ལ་དབང་ཞིང་ཐབས་ཀྱི་རྣམ་པ་དུ་མས་ཕྱུག་པའི་གནས་ལུགས་ཀྱི་དོན་ཉིན་མཚན་གྱི་རྟགས་བཅུ་པོ་རྫོགས་པ་དང་ལྡན་པའི་མཐར་སྐྱེས་པའི་རང་བྱུང་གི་ཡེ་ཤེས་བློ་གང་གིས་ཀྱང་མ་རེག་པའི་སྟོང་ཉིད་ཟབ་མོ་ཕྱག་རྒྱར་བཙལ་བར་བྱ་ཞིང་དེ་ལ་སྙོམས་པར་འཇུག་པར་བྱའོ། །
ཞེས་སོགས་བཤད་པའི་རྣམ་གྲངས་དུ་མར་སྤྲོས་པས་ཆོག་གོ། གཉིས་པ་གྲོགས་ཇི་ལྟར་བཙལ་བ་ནི། དམན་པའི་གྲོང་ཁྱེར་ཞུགས་ནས་གང་དང་མཐུན་པ་ལ།། ཆུང་ངུ་ཆུང་ངུས་བྲིད་ཅིང་ཆེན་པོ་དེ་ལ་སྦྱིན།། དེ་ཡིས་བསྙེན་བཀུར་བྱས་པའི་རྫས་ནི་ཇི་སྙེད་པ།། བདག་གིར་མེད་པའི་སེམས་ཀྱིས་དེ་ལ་གཏད་པར་བྱ།། ཞེས་གསུངས་ཏེ། རྣལ་འབྱོར་པ་དེས་གདོལ་བའི་གནས་ལ་སོགས་པ་དམན་པའི་གྲོང་ཁྱེར་དུ་ཞུགས་ནས་རང་གང་དང་མཐུན་པའི་རིག་མ་དེ་ལ་དྲན་པ་དྲན་མེད་སྐྱེ་མེད་རྣམས་ཆུང་ངུ་ཆུང་ངུས་བྲིད་ཅིང་མཐར་བློ་འདས་ཆེན་པོ་ཡང་དེ་ལ་སྦྱིན་པར་བྱ་ཞིང༌། རྣལ་འབྱོར་པ་དེ་ཡིས་ཤེས་རབ་ལ་བསྙེན་བཀུར་བྱ་བའི་རྫས་འདོད་ཡོན་ནམ་དགའ་བ་བཞི་ལ་སོགས་པ་ནི་ཇི་སྙེད་པ་ཐམས་ཅད་བདག་དང་བདག་གི་བ་མེད་པའི་སེམས་ཀྱིས་རིག་མ་དེ་ལ་སྦྱིན་ཞིང་གཏད་པར་བྱའོ།། གསུམ་པ་བཙལ་བྱ་དེའི་མཚན་ཉིད་ལ་གཉིས།
མཚན་ཉིད་ཤེས་པར་བྱ་བ་དང༌། ཤེས་བྱ་མཚན་ཉིད་དངོས་སོ། ། དང་པོ་ནི། ཀུན་ཏུ་འཁྱམ་ཞིང་མཚན་མ་རབ་ཏུ་བརྟག་བྱ་སྟེ།། ལེགས་དང་ཁ་དོག་མཚན་མའི་ཚོགས་ཀྱྀས་རིམ་ཤེས་བྱ།། ཞེས་གསུངས་ཏེ། གྲོང་ཁྱེར་དང་ཕྱི་རོལ་གྱི་ཡུལ་ཆེན་ཀུན་ཏུ་འཁྱམ་ཞིང་རིག་མའི་རྟགས་དང་མཚན་མ་བཟང་ངན་རབ་ཏུ་བརྟག་པར་བྱ་སྟེ། དེ་ཡང་རིགས་དང༌། ཁ་དོག་དང༌། མཚན་མ་ལ་སོགས་པ་ཕྱིན་ཅི་མ་ལོག་པར་ཤེས་པར་བྱས་ནས་བརྟག་དགོས་སོ་ཞེས་རྐང་པ་གཉིས་གསུངས་སོ།།
གཉིས་པ་ཤེས་བྱ་མཚན་ཉིད་དངོས་ལ་བཞི། རིགས་ཀྱི་ཁྱད་པར། ཁ་དོག་གི་ཁྱད་པར། ཤ་མཚན་གྱི་ཁྱད་པར། རྒྱུད་སྦྱངས་པའི་ཁྱད་པར་རོ། ། དང་པོ་ནི། རང་གི་བུ་མོ་སྲིང་མོ་མ་དང་ཚ་མོ་དང༌།། གཡུང་མོ་ཚོས་མ་སྨད་འཚོང་གསོ་རས་ཀྱིས་འཚོ་བ།། ཞེས་གསུངས་ཏེ། འདི་རྣམས་ནི་ཀྱཻ་རྡོ་རྗེའི་བརྟག་པ་ཕྱི་མའི་ལེའུ་ལྔ་པ་ལས།
བཅུ་གཉིས་བརྒྱད་གཉིས་ལོན་པ་ཡི། ། རིག་མ་བདེ་ཆེན་བརྒྱད་པོ་ཉིད། ། དོ་ཤལ་རྐང་གདུབ་ཀྱིས་བརྒྱན་ནས། ། དཀྱིལ་འཁོར་དུ་ནི་རབ་ཏུ་གཞུག ། མ་དང་སྲིང་མོ་ཉིད་དང་ཡང༌། ། བུ་མོ་སྲིང་མོའི་བུ་མོ་དང༌། ། དེ་བཞིན་ཞང་པོའི་ཆུང་མ་དང༌། ། མ་ཡི་དཔུན་དང་སྒྱུག་མོ་དང༌། ། དེ་བཞིན་ཕ་ཡི་སྲིང་མོ་ཉིད། ། རིག་མ་བརྒྱད་དུ་རབ་ཏུ་གྲགས། །
ཤེས་དང༌། ཡེ་ཤེས་ཐིག་ལེ་ལས། མ་ནི་སྐྱེ་གཉིས་དེ་བཞིན་གཤེགས། ། བུ་མོ་གཡུང་མོར་བརྗོད་པ་ཡིན། ། མནའ་མ་གདོལ་པ་མོར་ཤེས་བྱ། ། སྲིང་མོ་བར་མར་བརྗོད་པ་ཉིད། ། སྲིང་མོའི་བུ་མོ་ཚོས་མར་བརྗོད། ། ཞང་པོའི་ཆུང་མ་རྗེའུ་མོ་ཉིད། ། མ་ཡི་སྤུན་ནི་རྒྱལ་རིགས་ཏེ། ། སྒྱུག་མོ་དམངས་མོར་ཤེས་པར་བྱ། །
ཞེས་གསུངས་པའི་མནའ་མ་དང་ཕའི་སྲིང་མོ་དོན་གཅིག་གོ། བརྟག་པ་དང་པོའི་ལེའུ་ལྔ་པར་ཀྱང༌། སྐྱེད་བྱེད་མ་དང་སྲིང་མོ་ཉིད། ། རྣལ་འབྱོར་རིག་པས་རྟག་ཏུ་མཆོད། ། གར་མ་ཚོས་མ་རྡོ་རྗེ་མ། ། གདོལ་པ་དེ་བཞིན་བྲམ་ཟེ་མ། ། ཞེས་དང༌། དེ་ལས། གང་ཕྱིར་སྐྱེ་འགྲོ་བསྐྱེད་པ་ཡི། ། ཤེས་རབ་མ་ཞེས་བརྗོད་པར་བྱ། །
གང་ཕྱིར་བསྐལ་པ་སྟོན་པ་ཡི། ། ཤེས་རབ་སྲིང་མོ་ཞེས་བྱ་ཉིད། ། བཙོ་བླག་མ་དང་བུ་མོ་དང༌། ། གར་མཁན་མ་འང་བརྗོད་པར་བྱ། ། སེམས་ཅན་ཐམས་ཅད་འཚེད་པའི་ཕྱིར། ། བཙོ་བླག་མ་ཞེས་དེ་བཞིན་བརྗོད། ། ཡོན་ཏན་འཇོ་ཕྱིར་ཤེས་རབ་ནི། ། བུ་མོ་ཞེས་ནི་བརྗོད་པར་བྱ། ། སྙིང་རྗེ་ཆེན་པོ་གཡོ་བའི་ཕྱིར། ། ཤེས་རབ་གར་མར་བརྗོད་པར་བྱ། །
གང་ཕྱིར་བཅོམ་ལྡན་མི་རེག་པ། ། དེ་ཕྱིར་གཡུང་མོར་བརྗོད་པར་བྱ། ། ཞེས་དང༌། ཕྱི་མའི་གསུམ་པ་ལས། ཕྱག་རྒྱ་ལྔ་ནི་བསྡུས་པ་ཉིད། ། གཡུང་མོ་རྡོ་རྗེའི་རིགས་སུ་བཤད། ། གར་མ་དེ་བཞིན་པདྨའི་རིགས། ། རང་འཚེད་མ་ནི་རིན་ཆེན་རིགས། ། སྐྱེ་གཉིས་དེ་བཞིན་གཤེགས་པའི་རིགས། ། ཚོས་མ་ལས་ཀྱི་རིགས་ཉིད་དེ། །
ཕྱག་རྒྱ་འདི་རྣམས་དངོས་གྲུབ་སྦྱིན། ། ཞེས་གསུངས་ལ། བཤད་རྒྱུད་རྡོ་རྗེ་ཕྲེང་བའི་ལེའུ་ཞེ་གསུམ་པར་ཡང༌། གདོལ་པ་མོ་དང་ཁྲུས་མཁན་མོ། ། རྨེ་ཤ་ཅན་དང་གར་མཁན་མོ། ། རོ་བསྲེག་མ་དང་བྲམ་ཟེ་མོ། ། འགྲུབ་རྒྱུའི་དོན་དུ་རྣལ་འབྱོར་རྣམས། ། བདག་ཉིད་རོལ་ཞིང་གནས་པར་བྱ། ། གདོལ་པ་རྡོ་རྗེའི་རིགས་ལས་སྐྱེས། ། ཁྲུས་མཁན་རིན་ཆེན་རིགས་ལས་སྐྱེས། །
རྨེ་ཤ་རྡོ་རྗེའི་རིགས་ལས་སྐྱེས། ། དེ་བཞིན་གར་མཁན་ལས་ཀྱི་རིགས། ། རོ་སྲེག་མ་ནི་འཁོར་ལོའི་རིགས། ། ཡེ་ཤེས་ཕྱག་རྒྱ་བྲམ་ཟེ་མོ། ། རྡོ་རྗེ་སེམས་དཔའི་རིགས་སུ་ ཤེས། ། བྲམ་ཟེ་མོ་ནི་མ་ཡིན་ཏེ། ། ཁྲུས་མཁན་མོ་ནི་སྲིང་མོར་བརྗོད། ། གར་མཁན་མོ་ནི་བུ་མོར་ཤེས། ། རྨེ་བ་ཅན་ནི་ཆུང་མར་གྲགས། ། རོ་བསྲེག་མ་ནི་མནའ་མ་སྟེ། །
སྒྱུག་མོ་གདོལ་པ་མ་ཞེས་གྲགས། ། ཤེས་སོགས་རྒྱ་ཆེར་གསུངས་སོ།། གཉིས་པ་ཁ་དོག་གི་ཁྱད་པར་ནི། སྔོ་བསངས་དང་ནི་དཀར་ཤམ་དམར་སེར་སྨུག་ནག་མ།། ཞེས་གསུངས་ཏེ། ཁ་དོག་སྔོ་བསངས་མ་དང་ནི་དཀར་ཤམ་དང༌། དམར་བ་དང༌། སེར་བ་དང༌། སྨུག་ནག་མ་རྣམས་ནི་གོ་རིམས་བཞིན་དུ་རྡོ་རྗེའི་རིགས་དང༌། དེ་བཞིན་གཤེགས་པའི་རིགས་དང༌།
པདྨའི་རིགས་དང༌། རིན་པོ་ཆེའི་རིགས་དང༌། ལས་ཀྱི་རིགས་སོ་ཞེས་རྐང་པ་གཅིག་གསུངས་ཏེ། བརྟག་གཉིས་ལས་ཀྱང༌། ཁ་དོག་དབྱེ་བས་ཕྱེ་བ་ལས། ། རིགས་ནི་རྣམ་པ་ལྔ་རུ་བཤད། ། ཅེས་གསུངས་སོ། ། དེ་ལྟར་གསུངས་པ་རྣམས་ལས་རྡོ་རྗེའི་རིགས་ནི་མཆོག་ཡིན་ཏེ། དེ་ཉིད་ལས། རྡོ་རྗེ་བུ་མོ་འདི་ཁྱེར་ནས། །
སྤྱོད་པ་བྱ་བར་རྟོགས་པར་བྱ། ། ཞེས་སོ། ། རྡོ་རྗེའི་རིགས་མ་རྙེད་ན་རིགས་གཞན་ཡང་རུང་སྟེ། དེ་ཉིད་ལས། རྡོ་རྗེའི་རིགས་ཀྱི་དངོས་མེད་ན། ། རང་འདོད་ལྷ་ཡི་རིགས་ཀྱིས་བྱ། ། ཡང་ན་གཞན་གྱི་རིགས་འབྱུང་བ། ། ཞེས་གསུངས་སོ།། གསུམ་པ་ཤ་མཚན་གྱི་ཁྱད་པར་ནི། རྨེ་བ་ཅན་་་་་་་་་་་་་་་་་་་་་་་་་་་་་་་་་ཞེས་གསུངས་ཏེ།
དེ་ནི་ཐིག་ལེའམ་རྨེ་བ་ལྟ་བུ་ཤ་མཚན་ལས་རིགས་ལྔ་མཚོན་པའོ།། བཞི་པ་རྒྱུད་སྦྱངས་པའི་ཁྱད་པར་ལ་བཞི། ཐུན་མོང་བའི་ལམ་གྱིས་རྒྱུད་སྦྱངས་པ་དང༌། ལུས་ངག་དག་པ། སེམས་དག་པ། ཉེ་རྒྱུད་དབང་གིས་སྨིན་པའོ། ། དང་པོ་ནི།་་་་་་་་་་་ ལ་རྒྱུད་སྦྱར་བླངས་བའི་ཕྱག་རྒྱ་ནི།། ཞེས་གསུངས་ཏེ། སྐྱབས་སུ་འགྲོ་བ་དང་བྱང་ཆུབ་ཏུ་སེམས་བསྐྱེད་པ་སོགས་ཐུན་མོང་པའི་ལམ་ལ་རྒྱུད་སྦྱངས་ཤིང་དང་དུ་བླངས་པའི་ཕྱག་རྒྱ་སྟེ།
བརྟག་གཉིས་ལས། བྱང་ཆུབ་ས་བོན་གདབ་པ་དང༌། ། སྦྱང་བ་ཡིས་ནི་གཟུང་བར་བྱ། ། ཞེས་སོ།། གཉིས་པ་ལུས་ངག་དག་པ་ནི། བཅུ་དྲུག་ལོ་ལོན་རབ་ཏུ་མཛེས་པ་སྐྲ་སེར་ལི།། ཨུཏྤ་ལ་ཡི་དྲིས་ཁྱབ་ནུ་མ་སྲ་མཁྲེགས་རྐེད་པ་ཕྲ།། སྨད་ཀྱི་ཞེང་རྒྱས་བྷ་ག་རུབ་ཅིང་ཆགས་པའི་མདངས།། རྐྱང་མ་དང་བཅས་གསང་ཐུབ་གུས་པས་རབ་ཏུ་གཞོལ།། ཞེས་གསུངས་ཏེ།
བརྟག་པ་དང་པོ་ལས། ཤིན་ཏུ་བཞིན་བཟང་མིག་ཡངས་མ། ། ཞེས་སོགས་དང༌། ཕྱི་མའི་ལེའུ་གཉིས་པ་ལས། རྙེད་པ་དེ་ཡང་མིག་ཡངས་མ། ། གཟུགས་དང་ལང་ཚོས་རྣམ་པར་བརྒྱན། ། སིཧླ་ག་བུར་ཡང་དག་ལྡན། ། བྱང་ཆུབ་སེམས་ཀྱིས་རྣམ་པར་སྦྱངས། ། དགེ་བ་བཅུ་ལས་བརྩམས་ནས་ནི། ། དེ་ལ་ཆོས་ནི་རབ་ཏུ་དབྱེ། །
ལྷ་ཡི་གཟུགས་ཀྱི་སེམས་དང་ནི། ། དམ་ཚིག་སེམས་ཀྱང་གཅིག་པ་ཉིད། ། ཅེས་དང༌། ཕྲེང་བ་ལས། བུ་མོ་སྐལ་ལྡན་མིག་ཡངས་མ། ། གཟུགས་དང་ལང་ཚོས་རྣམ་པར་བརྒྱན། ། སྐམ་ཆགས་མེད་ཅིང་ཆགས་བཅས་སེམས། ། སྒེག་པས་མྱོས་ཤིང་བསྒྱིངས་དང་བཅས། ། ནུ་རྒྱས་སྔོ་སངས་ཉམས་དགའ་བ། ། རྣམ་རྟོག་མེད་ཅིང་མང་དུ་ ཐོས། །
སྒྲུབ་པོས་དེ་སྲིད་འདོད་པར་བྱ། ། ཞེས་དང༌། དམ་ཚིག་ལ་ཞེན་མཁས་པ་དང༌། ། རླུང་གི་དེ་ཉིད་ཕ་རོལ་སོན། ། དཔལ་ལྡན་འདུས་པའི་དོན་ལ་བསླབས། ། ངག་འཇམ་ཤེས་རབ་ལྡན་པ་ དང༌། ། མིག་ཡངས་པ་ཡི་བུ་མོ་རྙེད། ། གཟུགས་དང་ལང་ཚོས་རྣམ་པར་བརྒྱན། ། ཇི་བཞིན་རིག་པར་མངོན་རྟོགས་སྒྲུབ། ། ཕྱག་རྒྱ་ལྷན་ཅིག་སྒྲུབ་པར་བྱེད། །
ཅེས་གསུངས་སོ།། གསུམ་པ་སེམས་དག་པ་ནི། དད་པ་རབ་ཏུ་བརྟན་ཞིང་རྟོག་པ་ཆུང་གྱུར་པ།། རྟགས་གསུམ་ལྡན་པའི་ཕྱག་རྒྱ་་་་་་་་་་་༌།། ཞེས་གསུངས་ཏེ། དད་པ་ཆེ་བ་དང༌། བློ་རབ་ཏུ་བརྟན་ཞིང་རྟོག་པ་ཆུང་བར་གྱུར་པ་སྟེ། རྟགས་གསུམ་དང་ལྡན་པའི་ཕྱག་རྒྱ་ནི་སེམས་དག་པའོ།། བཞི་པ་ཉེ་རྒྱུད་དབང་གིས་སྨིན་པ་ནི། ་་་་་་་་་་་་་་་་་་་་་་ དབང་གིས་སྨིན་པར་བྱ།།
ཞེས་གསུངས་ཏེ། དེ་ལྟར་བཤད་པའི་མཚན་ལྡན་དེ་ཡང་རང་གི་བླ་མའམ་རང་ཉིད་ཀྱིས་དབང་བསྐུར་བས་རྒྱུད་སྨིན་པར་བྱ་དགོས་ཏེ། བརྟག་གཉིས་ལས། རང་གི་དབང་བསྐུར་སྙིང་རྗེ་ཅན། ། ཞེས་སོགས་གསུངས་སོ།། བཞི་པ་དེ་ཇི་ལྟར་བསྟེན་པའི་ཚུལ་ནི། ཡོན་ཏན་བཟུང་ན་རང་གིས་རིག་པའི་ཡེ་ཤེས་སྦྱིན།། སྐབས་སུ་རོ་སྙོམས་གཉུག་མའི་ཡེ་ཤེས་ཕྱག་རྒྱ་བཟུང༌།། བཙུན་མོའི་ཤུ་ཀྲ་དགུག་པའི་ཕྱག་རྒྱ་ཆེན་མོ་ནི།། དུས་ཀྱིས་བསྡུ་བ་བྱས་ནས་རྟོག་མེད་མཁའ་ལ་བསྟིམ།།
ཞེས་གསུངས་ཏེ། གྲོགས་དེའི་ཡོན་ཏན་རྣམས་ཡིད་ལ་གཟུང་ནས་རྣལ་འབྱོར་པ་རང་གིས་སོ་སོ་རང་རིག་པའི་ཡེ་ཤེས་བདེ་བ་ཆེན་པོ་དེ་ལ་སྦྱིན་པར་བྱ་ཞིང༌། སྐབས་སྐབས་སུ་རྣམ་པ་ཀུན་གྱི་མཆོག་དང་ལྡན་པའི་སྟོང་པ་ཉིད་དུ་རོ་སྙོམས་པ་གཉུག་མའི་ཕྱག་རྒྱ་ཆེན་མོ་ཡང་མི་འབྲལ་བར་གཟུང་བར་བྱའོ།། དེ་ལ་ཡེ་ཤེས་ཀྱི་དོན་དུ་ནི་རྡོ་རྗེ་བཙུན་མོའི་ཤཱུ་ཏྲ་དགུག་པའི་ཕྱག་རྒྱ་གཟུང་ཞིང་གཉུག་མའི་རང་ས་བསྙག་པའི་ཕྱིར། རྣམ་ཀུན་མཆོག་ལྡན་གྱི་ཕྱག་རྒྱ་ཆེན་མོ་ནི་དུས་ཀྱི་ཐབས་ལ་མཁས་པས་བསྡུ་བ་བྱས་ནས་རྟོག་པ་མེད་པའི་མཁའ་ལ་བསྟིམ་མོ་ཞེས་ཚིགས་བཅད་གཅིག་གསུངས་སོ།། གསུམ་པ་བརྟུལ་ཞུགས་ཇི་ལྟར་སྤྱོད་ཚུལ་རྒྱས་བཤད་ལ་བཞི། གནས་གང་དུ་ཇི་ལྟར་སྤྱོད་པ། གླུ་གར་གྱི་སྤྱོད་པ། སྤྱོད་པའི་ཆ་ལུགས། གསང་ཆེན་གྱི་སྤྱོད་པའོ། །
དང་པོ་ལ་གཉིས། སྐྱེ་བོའི་མདུན་སར་ཇི་ལྟར་སྤྱོད་པ་དང༌། ཉམ་ང་བའི་གནས་སུ་ཇི་ལྟར་སྤྱོད་པའོ། ། དང་པོ་ནི། རེས་འགའ་ཚོང་དུས་གནས་ན་ཇི་ལྟར་འདུག། དོན་གྱིས་དོན་ལ་བལྟས་ནས་དོན་ཉིད་གར་དགར་བཏང༌།། ཞེས་གསུངས་ཏེ། བཤད་ཟིན་པའི་གྲོགས་དང་ལྷན་ཅིག་ཏུ་རེས་འགའ་སྐྱེ་བོ་མང་པོ་འདུ་བའི་ཚོང་དུས་ལ་སོགས་པ་རྣམ་གཡེང་ཆེ་བའི་གནས་ན་ཉམས་རྟོགས་བརྟན་མི་བརྟན་ཇི་ལྟར་འདུག་བརྟག་པར་བྱ་སྟེ། དཔེའི་ཡེ་ཤེས་ཀྱིས་མཚོན་པའི་དོན་གྱིས་ཡེ་ཤེས་ཀྱིས་དོན་ཆོས་ཉིད་ལ་བལྟས་ནས་བལྟ་བྱ་ལྟ་བྱེད་ཀྱི་དོན་དེ་ཉིད་སོ་སོར་འཛིན་པ་རང་གར་བཏང་ནས་གཉིས་མེད་དུ་ལ་ཟླའོ།། གཉིས་པ་ཉམ་ང་བའི་གནས་སུ་ཇི་ལྟར་སྤྱོད་པ་ནི།
རེས་འགའ་དུར་ཁྲོད་ཞུགས་ནས་སྒྲོན་མ་དག་ལ་སྤྱོད།། ཉམ་ང་མེད་པའི་སེམས་ཀྱིས་ཡི་དྭགས་གནས་སུ་ཉལ།། གདོལ་པ་རྣམས་དང་འགྲོགས་ཏེ་རོ་ཡི་འཁོར་ལོ་དྲང༌།། འདི་བྱ་མེད་པའི་སྤྱོད་པ་ཚད་དུ་གཟུང་མི་བྱ།། ཞེས་གསུངས་ཏེ། ཡང་རེས་འགའ་རོ་མང་པོས་གང་བའི་དུར་ཁྲོད་དུ་ཞུགས་ནས་སྒྲོན་མ་སྟེ་ཤ་ལྔ་དང༌། དག་ཅེས་པས་བསྟན་པ་བདུད་རྩི་ལྔ་ལ་ལོངས་སྤྱད་པར་བྱ་ཞིང༌། ཉམ་ང་བ་མེད་པའི་སེམས་ཀྱི་ཡི་དྭགས་མི་མ་ཡིན་གཉན་པའི་གནས་སུའང་ཉལ། རེས་འགའ་མི་གཞན་གྱིས་མི་འགྲོགས་པའི་རིགས་ངན་གདོལ་པ་རྣམས་དང་འགྲོགས་ཏེ་དུར་ཁྲོད་དུ་རོ་འདྲེན་པའི་ཤིང་རྟའི་འཁོར་ལོ་དྲངས་ནས་རོ་གོས་གྱོན་པ་དང༌། ཤིང་རྟ་དེར་བླུག་པའི་འབྲས་ཆན་ལ་སོགས་པ་ཟ་ ཞིང༌།
འདི་བྱ་འདི་བྱེད་མེད་པའི་སྤྱོད་པ་གཞན་གྱིས་ཚད་དུ་གཟུང་བར་མི་བྱ་བ་ལ་སྐྱོད་པར་བྱེད་དོ། ། འགྱུར་ལ་ལ་ནས། ཉམ་ང་མེད་པའི་སེམས་ཀྱིས་རི་དྭགས་གནས་སུ་ཉལ། ། ཞེས་འབྱུང་བ་ལྟར་ན། རི་དྭགས་ཀྱི་གནས་པས་མཐའ་ལ་སོགས་པ་ལུང་སྟོང་རྣམས་སུ་ཉམ་ང་མེད་པར་ཉལ་བར་འཆད་རུང་ངོ༌། ། སྒྲོན་མ་དག་ལ་སྤྱོད་ཅེས་པའི་སྒྲོན་མ་ལྔ་ནི་ཤ་ལྔ་ཡིན་ལ། དག་ཅེས་པ་གཉིས་ཚིག་ཡིན་པའི་བདུད་རྩི་ལྔ་སྟེ་བརྟག་གཉིས་ལས། བཟའ་བ་མི་འཆི་བཅུ་འབྱེད་དེ། ། ཞེས་དང༌། སྨན་ནི་རྣམ་པར་བཟའ་བ་སྟེ། །
ཆུ་ནི་རྟག་པར་བཏུང་བ་ཉིད།། རྒ་ཤིས་ཟིལ་གྱིས་མི་གནོན་ཅིང༌། ། རྟག་ཏུ་སྲུང་བར་འགྱུར་བ་ཡིན།། ཞེས་ཕན་ཡོན་དང་བཅས་པ་གསུངས་སོ། ། ཚིག་རྐང་དྲུག་པོ་འདིས་བསྟན་པའི་གནས་ནི། བརྟག་གཉིས་ལས། ཤིང་གཅིག་དང་ནི་དུར་ཁྲོད་དང༌། ། མ་མོའི་ཁྱིམ་དང་མཚན་མོ་དང༌།། ཡང་ན་དབེན་པའི་བས་མཐའ་རུ། ། སྒོམ་པ་བཟང་པོར་བརྗོད་པར་བྱ།།
ཞེས་སོགས་དྲོད་གསུམ་པོ་སོ་སོ་དང་སྦྱར་ནས་རྒྱ་ཆེར་གསུངས་སོ།། གཉིས་པ་གླུ་གར་གྱི་སྤྱོད་པ་ནི། གླུ་གར་གླིང་བུ་རྩེད་འཇོ་རོལ་མོའི་ཚོགས་སུ་འཇུག། ཧེ་རུ་ཀ་ཡི་གར་དང་དྲུག་ལ་སྐྱེས་སོགས་གླུས།། སེམས་ལ་གཟེངས་བསྟོད་ཅུང་ཟད་སྐྱོ་བར་མི་བྱའོ།། ཞེས་གསུངས་ཏེ། ངག་གི་གླུ་དང༌། ལུས་ཀྱི་ཟློས་གར་དང༌། གླིང་བུ་ལ་སོགས་རོལ་མོའི་ཆ་བྱད་དང་བཅས་ཏེ་རྣལ་འབྱོར་ཕོ་མོ་ཚོགས་པའི་གནས་སུ་རྩེད་འཇོ་ལ་འཇུག་པར་བྱེད་ཅེས་མདོར་བསྟན་ནས། གར་ལ་ཡང༌།
དཔའ་བོ་ཧེ་རུ་ཀའི་གར་དང༌། རིགས་དྲུག་ལས་སྐྱེས་པ་རྣལ་འབྱོར་མའི་གར་ཏེ། དཔའ་བོ་དང༌། རྣལ་འབྱོར་མ་ཚོགས་པའི་གར་དང༌། གླུའི་སྒོ་ནས་རང་གི་སེམས་ནི་གཟེངས་བསྟོད་དེ་ཅུང་ཟད་ཙམ་ཡང་སྐྱོ་བར་མི་བྱའོ། ། ཞེས་རྐང་པ་གསུམ་གསུངས་ཏེ། བརྟག་གཉིས་ལས། གལ་ཏེ་དགའ་བས་གླུ་བླངས་ཏེ། ། དེ་ཚེ་རྡོ་རྗེ་མཆོག་ལྡན་ནོ།། གལ་ཏེ་དགའ་བ་སྐྱེས་པ་ན། །
ཐར་པའི་རྒྱུར་ནི་གར་བྱ་སྟེ།། དེ་ཚེ་རྡོ་རྗེ་རྐང་པས་གར། ། ཡོ་གིས་མཉམ་པར་བཞག་པས་བྱེད། ། ཅེས་དང༌། གླུ་ནི་རྣམ་དག་སྔགས་སུ་གནས། ། གར་ནི་སྒོམ་པ་བྱས་པ་ཉིད།། དེ་ཡི་ཕྱིར་ན་གླུ་དང་གར། ། ཡོ་གིས་རྟག་ཏུ་རྟག་ཏུ་བྱེད། ། ཅེས་སོ།། གསུམ་པ་སྤྱོད་པའི་ཆ་ལུགས་ལ་གཉིས།
གོས་རྒྱན་དང༌། ལག་ཆའོ། ། དང་པོ་ནི། རྒྱབ་ཏུ་ལ་བ་བགོ་ཞིང་ཡན་ལག་ཟངས་མས་སྤྲས།། འཁོར་ལོ་ལྡན་པའི་ཐོར་ཚུགས་སྤྱི་གཙུག་དག་ཏུ་གཟུང༌།། རུས་པའི་དུམ་བུས་ཡན་ལག་ཀུན་ལ་བརྒྱན་བྱས་ནས།། གླང་ཆེན་སྟག་གི་པགས་པས་སྟོད་དང་སྨད་དཀྲིས་ཏེ།། ཞེས་གསུངས་ཏེ། རྒྱབ་ཏུ་ལ་བའི་གོས་བགོས་ཤིང་ཡན་ལག་རྣམས་ལ་གསེར་དང་ཟངས་མ་ལ་སོགས་པའི་རྒྱན་གྱིས་མཛེས་པར་སྤྲས། རུས་པའི་འཁོར་ལོ་དང་ལྡན་པའི་སྐྲའི་ཐོར་ཚུགས་སྤྱི་བོའི་གཙུག་དག་ཏུ་གཟུང༌།
རུས་པའི་དུམ་བུ་ལས་བྱས་པའི་རྣ་རྒྱན་དང༌། མགུལ་རྒྱན་དང༌། གདུབ་བུ་ལ་སོགས་པས་ཡན་ལག་ཐམས་ཅད་བརྒྱན་པར་བྱས་ནས་འདོད་ཆགས་འཇོམས་པའི་བརྡར་གླང་ཆེན་གྱི་ལྤགས་པས་སྟོད་དང༌། ཞེ་སྡང་འཇོམས་པའི་བརྡར་སྟག་གིས་ལྤགས་པས་སྨད་དཀྲིས་ཏེ་སྤྱད་པ་སྤྱོད་པར་བྱེད་དོ་ཞེས་ཚིགས་བཅད་གཅིག་གསུངས་ཏེ། བརྟག་གཉིས་ལས་ཀྱང༌། སྒོམ་པ་པོ་ཡི་རྣམ་འཛིན་པ། ། རྣ་བ་དག་ལ་རྣ་ཆ་དང༌། ། སྤྱི་བོར་འཁོར་ལོ་རྣམ་པར་འཛིན། ། ལག་པ་དག་ལ་ལག་གདུབ་གཉིས། ། རྐེད་པ་ལ་ཡང་རྐེད་རགས་ཉིད། །
རྐང་པར་དེ་བཞིན་རྐང་གདུབ་བོ། ། ལག་པའི་རྩ་བར་དཔུང་རྒྱན་ཉིད། ། མགྲིན་པར་རུས་པའི་ཕྲེང་བ་སྟེ། ། བགོ་བ་སྟག་གི་ལྤགས་པ་ ཉིད། ། ཅེས་དང༌། འཁོར་ལོའི་གཟུགས་ཀྱིས་མི་བསྐྱོད་པ། ། རྣ་ཆའི་བདག་ཉིད་འོད་དཔག་ མེད། ། མགུལ་གྱི་ཕྲེང་བ་རིན་ཆེན་བདག ། ལག་པ་རྣམ་པར་སྣང་མཛད་བརྗོད། ། སྐེ་རགས་ལ་ནི་དོན་ཡོད་གནས་ཤེས་དང༌། །
རྐུན་མའི་སྐྲ་ལ་ཅོད་པན་བྱས། ། དེ་ལ་ཧཱུཾ་བྱུང་སྦྱར་བར་བྱ། ། སངས་རྒྱས་ལྔ་ཡི་ཐོད་པ་རྣམས། ། རྣལ་འབྱོར་སྤྱོད་པས་རྣམ་པར་འཛིན། ། ཐོད་པ་སོར་ལྔ་པ་ཡི་ཚད། ། བྱས་པ་ཅོད་པན་འཛིན་པར་བྱེད། ། ཐབས་དང་ཤེས་རབ་རང་བཞིན་ལས། ། སྐྲ་ཡི་སྐེ་རགས་ཉིས་སྐོར་ཉིད། ། ཐལ་བ་སྐྲ་ཡི་མཆོད་ཕྱིར་ཐོགས། ། རྣལ་འབྱོར་པ་ཡི་སྤྱོད་པས་འཛིན། །
ཞེས་སོ།། གཉིས་པ་ལག་ཆ་ནི། ཁ་ཊྭཱཾ་དྲིལ་བུར་ལྡན་པ་ལག་ཏུ་ཐོགས་པར་བྱ།། ཞེས་གསུངས་ཏེ། སྤྱོད་པ་བྱེད་པའི་ཚེ་ཅང་ཏེའུ་བཏགས་པ་དང་ལྡན་པའི་ཁ་ཊཱཾ་ག་དང༌། དྲིལ་བུ་དང༌། ཀ་པཱ་ལ་སོགས་ལག་ཏུ་ཐོགས་པར་བྱེད་དོ་ཞེས་རྐང་པ་གཅིག་གསུངས་ཏེ། བརྟག་གཉིས་ལས། ཁ་ཊཱཾ་ག་གཟུགས་ཤེས་རབ་སྟེ། ། ཐབས་ཀྱི་གཟུགས་ཀྱིས་ཅང་ཏེའུ་ཉིད། །
ཅེས་དང༌། ཅང་ཏིའུའི་སྒྲ་ནི་བཟླས་པ་སྟེ། ། ཁ་ཊཱཾ་ག་སྒོམ་ཤེས་རབ་ཉིད།། རྡོ་རྗེ་ཐོད་པ་སྦྱོར་བ་ཡིས། ། འདི་དག་བཟླས་དང་སྒོམ་པ་ཡིན། ། ཞེས་སོ།། བཞི་པ་གསང་ཆེན་གྱི་སྤྱོད་པ་བཤད་པ་ནི། གླང་ཆེན་སྨྱོན་པའི་སྤྱོད་པ་ལྐུགས་པ་བྱས་ནས་ནི།། བྱ་མེད་མི་བྱ་མེད་པའི་སྤྱོད་པ་རང་ཤུགས་ཀྱིས།། གླང་ཆེན་མཚོ་རུ་ཞུགས་འདྲ་རྟག་ཏུ་སྨྱོན་སེམས་ཀྱིས།།
ཞེས་གསུངས་ཏེ། གནས་ལུགས་རྟོགས་པ་ནི་བརྗོད་དུ་མེད་པས་རང་གསང་དུ་གནས་པའི་ཕྱིར་གསང་ཆེན་ནོ། ། དེའི་སྤྱོད་པ་ཇི་ལྟ་བུ་ཞེ་ན། ཆོས་ཉིད་ཀྱི་སྤྱོད་པ་ཅིར་ཡང་འཆར་བས་ངེས་མེད་དུ་སྤྱོད་པ་སྟེ་སུས་ཀྱང་མི་མཐོང་བ་རི་དྭགས་དམན་པ་ལྟ་བུ་དང༌། གང་ལ་ཡང་ཡ་ང་བག་ཚ་རྣམ་རྟོག་མེད་པ་སྨྱོན་པ་ལྟ་བུ་དང༌། ཅི་ཡང་མི་སྨྲ་མི་བྱེད་པ་ལྐུགས་པ་ལྟ་བུ་དང༌། བྱ་བ་ཡང་མིན། མི་བྱ་བ་ཡང་མིན་པ་བུ་ཆུང་ལྟ་བུ་དང༌། གཞན་དོན་དུ་འཁོར་བའི་རྒྱ་མཚོར་འཇུག་པ་ལ་ཉམ་ང་མེད་པ་ཚད་པས་གདུང་པའི་གླང་ཆེན་མཚོ་རུ་འཇུག་པ་དང་འདྲ་བར་འབད་རྩོལ་མེད་པར་རང་ཤུགས་ཀྱི་སྤྱོད་པར་བྱས་ནས་ནི་སེམས་ཀྱང་དུས་རྟག་ཏུ་ངོས་གཟུང་དང་བྲལ་བ་སྨྱོན་པ་དང་འདྲ་བའི་སེམས་ཀྱིས་འཇུག་པར་བྱའོ།། བཞི་པ་དགོས་པ་དང་བཅས་པས་མཇུག་བསྡུ་བ་ནི།
དམན་པའི་ཆོས་རྣམས་སྤྱད་ན་གྲོལ་བར་མདའ་བསྣུན་སྨྲ།། ཞེས་གསུངས་ཏེ། གནས་ལུགས་ཀྱི་དོན་ནི་སྐྱེ་བོའི་སྤྱོད་ཡུལ་ལས་འདས་པའི་ཕྱིར། དེ་རྟོགས་པའི་སྤྱོད་པ་ཡང་སྐྱེ་བོའི་སྤྱོད་པ་ལས་ལོག་པ་སྟེ་བཤད་མ་ཐག་པའི་སྤྱོད་པ་དེ་རྣམས་ལྟ་བུ་སྐྱེ་བོ་ཕལ་པ་རྣམས་ཀྱིས་དམན་པའི་ཆོས་རྣམས་ལ་སྤྱད་པ་སྤྱོད་པར་བྱས་ན་གྲོལ་བ་ཐོབ་པར་མདའ་བསྣུན་ས་ར་ཧ་ང་སྨྲའོ། ། དེ་ལྟར་ལེའུ་འདི་ཉིད་ཀྱི་ཚིག་ཟིན་ལ་རྒྱུད་ཀྱི་ལུང་དང་སྦྱར་བ་ཙམ་བྱས་ཀྱིས་ཚིག་དོན་མ་ལུས་པ་ཧ་ཅང་གོ་གསལ་བར་ནི་མི་ཕྱེ་སྟེ། བརྟག་གཉིས་ལས། ཀྱཻ་རྡོ་རྗེའི་དབང་བསྐུར་གང༌། ། གསང་བའི་སྐད་ཀྱིས་མི་སྨྲ་ན།། དེ་ནི་དམ་ཚིག་ཉམས་པར་ནི། ། འགྱུར་བ་འདི་ལ་ཐེ་ཚོམ་མེད།།
ཅེས་གསུངས་པ་ལྟར་དམ་ཚིག་དང་འགལ་བར་གྱུར་དུ་དོགས་པས་སོ། ། པར་ཕུ་བས་ཀྱང་བཤད་པ་བསྡུས་ནས། འདི་དག་གི་བཤད་པ་རྒྱས་པར་མི་མཛད་དོ། ། ཞེས་གསུངས་སོ།། གཉིས་པ་དམ་ཚིག་དང་འབྲེལ་བའི་སྤྱོད་པའི་ལེའུ་བཤད་པ་ལ་བཞི། མཚམས་སྦྱར་བ། དཔེས་མཚོན་པའི་སྒོ་ནས་བླ་མ་ལ་གུས་པར་བྱ་བ། བཀའ་དྲིན་རྗེས་སུ་དྲན་པའི་སྒོ་ནས་བླ་མ་བསྟེན་དགོས་པའི་རྒྱུ་མཚན། རྒྱུ་དེས་ན་བླ་མ་བསྟེན་པར་གདམས་པའོ། ། དང་པོ་ནི།
ཨེ་མ་མཁའ་འགྲོ་གསང་བའི་སྐད།། ཅེས་གསུངས་ཏེ། སྔར་བཞིན་ནོ།། གཉིས་པ་དཔེས་མཚོན་པའི་སྒོ་ནས་བླ་མ་ལ་གུས་པར་བྱ་བ་ལ་ལྔ། ངང་པའི་དཔེས། དཔའ་བོའི་དཔེས། སྨན་པའི་དཔེས། མཉན་པའི་དཔེས། འཁོར་བསྒྱུར་གྱི་དཔེས་མཚོན་པའོ། ། དང་པོ་ནི།
སྣ་ཚོགས་ཆོས་རྣམས་ཐམས་ཅད་རོ་གཅིག་པར།། སྟོན་པར་བྱེད་པ་བླ་མ་དམ་པ་ཉིད་ཡིན་ཏེ།། ངང་པའི་མཆུ་དང་མཚུངས་པའི་རྗེ་བཙུན་མཆོག་དེ་ནི།། གུས་པའི་སེམས་ཀྱིས་གཙང་མའི་སྤྱི་བོར་བླང་བར་བྱ།། ཞེས་གསུངས་ཏེ། དཔེར་ན་ཆུ་ཐམས་ཅད་ལ་འོ་མས་ཁྱབ་ཀྱང་སྣང་ངོར་ཆུ་སྟོང་གི་རྣམ་པ་མཚོ་རྫིང་འབབ་ཆུ་སོགས་སྣ་ཚོགས་སུ་སྣང་བ་ལ་ངང་པའི་མཆུས་དཀྲུགས་པས་ཆུ་དེ་རྣམས་ཀྱིས་སྙིང་པོ་འོ་མ་གང་ཡོད་རྡོག་པོར་འདྲིལ་ནས་མིད་བཏུབ་པ་ལྟར། ཆོས་ཉིད་ཀྱིས་ཁྱབ་པའི་གཟུགས་སོགས་སྣ་ཚོགས་པ་ཆོས་ཅན་ནས་ཀུན་རྫོབ་ཀྱི་རྣམ་པ་དུ་མར་སྣང་ན་ཡང་དེ་ཐམས་ཅད་ཀྱི་སྙིང་པོའི་དོན་ཆོས་ཉིད་དེ་བཞིན་ཉིད་དུ་རོ་གཅིག་པར་གདུལ་བྱས་རྟོགས་པར་བྱེད་པའི་བྱེད་པ་པོ་ནི་བླ་མ་དམ་པ་ཉིད་ཡིན་ཏེ། དེའི་ཕྱིར་ངང་པའི་མཆུ་དང་དཔེ་དོན་མཚུངས་པའི་རྗེ་བཙུན་བླ་མ་མཆོག་དེ་ནི་མོས་པ་དང་གུས་པའི་སེམས་ཀྱིས་དད་པ་གཙང་མའི་སྤྱི་བོས་བླང་བར་བྱའོ།། འདིའི་ཐད་དུ་པར་ཕུ་པས་ནི། གཙང་མའི་སྤྱི་བོ་ནི་གཡོ་སྒྱུའི་དྲི་མས་མ་གོས་པ་ལ་བྱའོ། །
ཞེས་དང༌། འགའ་ཞིག་གིས། དམ་ཚིག་གཙང་མའི་སྤྱི་བོས་ཤེས་དང༌། མཆན་རྙིང་འགའ་ཞིག་ཏུ། བླ་མ་གསུམ་མམ། རྩ་བའི་བླ་མ་སྤྱི་བོར་བསྒོམ་པའི་གདམས་ངག་ནི། ལུས་མགོ་མཇུག་ན་གཙང་བ་སྤྱི་བོ་ཡིན་པས་སྤྱི་བོར་པདྨ་ཉི་ཟླ་གསུམ་གྱི་སྟེང་དུ་བླ་མ་རྣམས་རིམ་པར་བརྩེགས་པ་བསྒོམ་མོ། ། ཞེས་ཀྱང་འབྱུང་ངོ༌།། གཉིས་པ་དཔའ་བོའི་དཔེས་ནི། གཅིག་ཏུ་བསྡུས་པའི་སེམས་ནི་མཚོན་བྱེད་བླ་མ་སྟེ།།
མཚོན་པར་བྱ་བའི་གཞི་ནི་སློབ་མའི་སྙིང་ཉིད་དོ།། དེ་རྟོགས་པ་ཡིས་སྡུག་བསྔལ་ཐམས་ཅད་སྐད་ཅིག་ལ།། འཇོམས་པར་བྱེད་པའི་དཔའ་བོ་དེ་ནི་དྲིན་ཅན་པས།། ཞེས་གསུངས་ཏེ། སྣང་སྲིད་མ་ལུས་པ་ལྷན་ཅིག་སྐྱེས་པའི་ཡེ་ཤེས་གཅིག་ཏུ་བསྡུས་པ་རང་གི་སེམས་ནི། རང་རྒྱུད་ལ་གདོད་མ་ནས་བཞུགས་པའི་ཆོས་སྐུ་ཡིན་ལ། དེ་ཕྱིན་ཅི་མ་ལོག་པར་མཚོན་པར་བྱེད་པ་པོ་ནི་དཔལ་ལྡན་བླ་མ་སྟེ། དེ་ཇི་ལྟ་བ་བཞིན་མཚོན་པར་བྱ་བའི་གཞི་ནི་སློབ་མའི་སྙིང་ཉིད་དོ། ། སེམས་ཀྱི་གནས་ལུགས་དེ་རྟོགས་པ་ཙམ་གྱིས་དུས་སྐད་ཅིག་མ་གཅིག་ལ་ལས་དང་ཉོན་མོངས་ཀྱིས་བསྡུས་པའི་གནོད་བྱེད་གདུག་པ་ཅན་ཐམས་ཅད་འཇོམས་པར་བྱེད་པས་ན་དྲིན་ཅན་བླ་མ་དེ་ནི་གཡུལ་དུ་དཔའ་བའི་དཔའ་བོ་དང་འདྲ་བས་གུས་པར་བྱའོ།། གསུམ་པ་སྨན་པའི་དཔེས་ནི།
དོན་ལ་བལྟས་ནས་བྱས་པ་དྲིན་དུ་གཟོ་བའི་ཕྱིར།། སྨན་པའི་རྒྱལ་པོ་དེ་ནི་རྟག་ཏུ་གཟུང་བར་བྱ།། ཞེས་གསུངས་ཏེ། བླ་མ་དམ་པ་དེས་བདག་ལ་ཕན་པའི་དོན་ཆེན་པོ་རྒྱུན་མི་འཆད་པར་མཛད་པ་ལ་བལྟས་ནས་བྱས་པ་ཤེས་ཤིང་དྲིན་དུ་གཟོ་བའི་ཕྱིར། བླ་མ་དམ་པ་དུག་གསུམ་གྱི་ནད་གསོ་བ་ལ་མཁས་པ་སྨན་པའི་རྒྱལ་པོ་ལྟ་བུ་དེ་ནི་དུས་རྟག་ཏུ་གུས་པས་གཟུང་བར་བྱའོ།། དེ་ཡང་དཀོན་བརྩེགས་ལས། བླ་མ་ལ་སྨན་པའི་འདུ་ཤེས་དང༌། རང་ལ་ནད་པའི་འདུུ་ཤེས་དང༌། ཆོས་ལ་སྨན་གྱི་འདུ་ཤེས་དང༌། ཆོས་ནན་ཏན་གྱིས་ཉམས་སུ་ལེན་པ་ལ་ནད་ཉེ་བར་འཚོ་བའི་འདུ་ཤེས་འཇོག་པར་གསུངས་པ་བཞིན་ནོ།།
བཞི་པ་མཉན་པའི་དཔེས་ནི། འཁོར་བའི་རྒྱ་མཚོ་ཟབ་ཅིང་རྒྱ་ཆེ་ལས།། སྒྲོལ་བའི་གྲུ་མཆོག་དེ་ནི་གཞན་མེད་དེ།། དམ་པའི་གྲུ་ལ་བརྟེན་ནས་བདེ་ཆེན་རྙེད་གྱུར་པའི།། སྟོབས་ཆེན་མཉན་པ་དེ་ནི་གཡོ་མེད་ཀུན་གྱིས་བཀུར།། ཞེས་གསུངས་ཏེ། འཁོར་བའི་རྒྱ་མཚོ་སྡུག་བསྔལ་གྱི་རྦ་ཀློང་འཁྲུགས་པ་གཏིང་དཔག་པར་དཀའ་བས་རབ་ཏུ་ཟབ་ཅིང་མཐའ་ཐུག་པ་མེད་པས་རྒྱ་ཆེ་བ་འདི་ལས་སྒྲོལ་བར་བྱེད་པའི་མན་ངག་དང༌། ཐུགས་རྗེའི་གྲུ་མཆོག་འཆང་བ་དེ་ནི་བླ་མ་ལས་གཞན་མེད་དེ། བླ་མ་དམ་པའི་མན་ངག་དང༌། ཐུགས་རྗེའི་གྲུ་ལ་བརྟེན་ནས་ཐར་པའི་གླིང་དུ་བདེ་ཆེན་གྱི་ནོར་བུ་རྙེད་པར་འགྱུར་བས་དེའི་ཕྱིར་ན།
ཐུགས་རྗེ་དང༌། མཐུ་སྟོབས་ཆེན་པོ་མངའ་བ་མཉན་པ་ལྟ་བུའི་བླ་མ་དེ་ནི་སློབ་མས་གཡོ་སྒྱུ་མེད་པར་ལུས་ལོངས་སྤྱོད་ཀུན་གྱིས་བསྙེན་བཀུར་བར་བྱའོ། ། ཡེ་ཤེས་གྲུབ་པ་ལས་ཀྱང༌། བླ་མ་དམ་པ་མཉན་པ་སྟེ། ། གྲུ་ནི་ཕ་རོལ་སྒྲོལ་བར་བྱེད།། སྐྱ་བ་འཛིན་པ་མེད་པར་ནི། ། གྲུ་ཡིས་ཕ་རོལ་ཕྱིན་མི་འགྱུར།། དེ་བཞིན་ཡོན་ཏན་རབ་རྟོགས་ཀྱང༌། ། བླ་མ་མེད་ན་སྲིད་མཐར་མིན།། ཞེས་འབྱུང་ངོ༌།།
ལྔ་པ་འཁོར་བསྒྱུར་གྱི་དཔེས་མཚོན་པ་ནི། ཡེ་ཤེས་ཉི་མ་ལྟ་བུའི་འོད་ཟེར་དག་པ་ཡིས།། མ་རིག་རིག་པར་བྱེད་པའི་སྐྱེས་བུ་མཆོག་དེ་ནི།། གསེར་འགྱུར་རྩི་ལྟར་ཆོས་རྣམས་ཐམས་ཅད་བདེ་བར་སྒྱུར་མཛད་པའི།། ཐབས་ལ་མཁས་པ་འཁོར་ལོས་སྒྱུར་རྒྱལ་རྟག་ཏུ་བསྟེན།། ཞེས་གསུངས་ཏེ། ཡེ་ཤེས་ཉི་མ་སྤྲིན་དང་བྲལ་བ་ལྟ་བུ་ལས་ཐུགས་རྗེའི་འོད་ཟེར་སྒྲིབ་པ་དག་པར་བྱེད་པ་འཕྲོས་པ་ཡིས་གདུལ་བྱའི་མ་རིག་པའི་མུན་པ་གསལ་ནས་རང་རིག་པའི་ཡེ་ཤེས་བསྐྱེད་པར་བྱེད་པའི་སྐྱེས་བུ་མཆོག་བླ་མ་དམ་པ་དེ་ནི་གསེར་འགྱུར་གྱི་རྩིས་ལྕགས་དུ་མ་གསེར་དུ་བསྒྱུར་ནུས་པ་ལྟར། གདམས་པ་ཟབ་མོས་འཁོར་འདས་ཀྱི་ཆོས་རྣམས་ཐམས་ཅད་རང་རིག་པའི་བདེ་བ་ཆེན་པོར་བསྒྱུར་བར་མཛད་པས་ན་དེ་བསྟེན་ཚུལ་གྱི་ཐབས་ལ་མཁས་པའི་སྒོ་ནས་འབངས་དྲུང་པོས་འཁོར་ལོས་བསྒྱུར་བའི་རྒྱལ་པོའི་བཀའ་སྒྲུབ་པ་བཞིན་དུ་སློབ་མ་དམ་པས་དུས་རྟག་ཏུ་བཀའ་མི་བཅོག་པར་གུས་པས་བསྟེན་པར་བྱའོ།། གསུམ་པ་བཀའ་དྲིན་རྗེས་སུ་དྲན་པའི་སྒོ་ནས་བླ་མ་བསྟེན་དགོས་པའི་རྒྱུ་མཚན་ལ་གསུམ། བླ་མའི་གསུང་གི་བཀའ་དྲིན་དྲན་པ།
སྐུའི། ཐུགས་ཀྱི་བཀའ་དྲིན་དྲན་པའོ། ། དང་པོ་ལ་གཉིས། ཞལ་གྱི་བདུད་རྩི་དང༌། ཞལ་གྱི་པདྨོའི་བཀའ་དྲིན་དྲན་པའོ། ། དང་པོ་ནི། ཆུ་བོ་ལྟ་བུའི་སེམས་ཀྱིས་གཉིས་ལྟ་ཟིལ་གནོན་ཅིང༌།། གང་ཡང་མ་སྤངས་གོས་པ་མེད་པའི་ཡེ་ཤེས་ལྡན།། བློ་མ་བཅོས་ཤིང་བློ་ཡི་རྣམ་པ་གནས་གྱུར་པ།། བླ་མ་དམ་པའི་ཞལ་གྱི་བདུད་རྩི་ལས་ནི་བྱུང༌།།
ཞེས་གསུངས་ཏེ། མཉམ་རྗེས་འབྲེལ་བ་ཆུ་བོ་ལྟ་བུའི་རྒྱུན་གྱི་རྣལ་འབྱོར་ལ་གནས་པའི་སེམས་ཀྱི་འཁོར་འདས་སམ། གཟུང་འཛིན་ནམ། རྟག་ཆད་ལ་སོགས་པ་གཉིས་ཆོས་སུ་ལྟ་བ་མཐའ་དག་ཟིལ་གྱིས་གནོན་ཅིང་སྤང་བྱ་གང་དང་གང་ཡང་མ་སྤངས་པར་གནས་སུ་དག་ནས་སྒྲིབ་པས་གོས་པ་མེད་པའི་ཡེ་ཤེས་མངོན་གྱུར་དུ་ལྡན་པར་འགྱུར་ལ། ཐ་མལ་པའི་བློ་རང་བབས་འདི་ལ་སྤང་བླང་སོགས་ཀྱིས་མ་བཅོས་ཤིང་བཟང་འདོད་ཀྱི་འཁྲི་བ་མེད་ཀྱང་སྒྲིབ་བྲལ་དུ་གནས་གྱུར་པ་ནི་བླ་མ་དམ་པའི་ཞལ་གྱི་བདུད་རྩི་གསུང་གི་དྭངས་མ་ལས་ནི་འབྱུང་བའི་ཕྱིར་ན་གསུང་གི་བཀའ་དྲིན་རྗེས་སུ་དྲན་པར་བྱའོ།། གཞུང་འདི་ལ་པར་ཕུ་བས། བློའི་རྣམ་པ་གནས་བསྒྱུར་བའི་རྒྱུས་བསྟེན་པར་འོས་པ་ཞེས་མཚམས་སྦྱོར་བ་མཛད་དེ། གཞུང་གི་དགོངས་པ་འཆད་ཚུལ་གཅིག་ཅིང༌། དཔལ་རང་བྱུང་གི་ཞལ་སྔ་ནས། ཚིགས་བཅད་འོག་མ་དང་བསྡོམས་ནས།
གདམས་པས་ཐམས་ཅད་བླ་མར་འགྱུར་ཚུལ་ཞེས་ས་གཅོད་པར་མཛད་ལ། པར་འགྲེལ་ལས། ཚིག་འོག་མ་ལ་སྣང་བ་དགེ་བའི་བཤེས་གཉེན་དུ་བསྒྱུར་བ་ཞེས་ས་གཅོད་དོ།། གཉིས་པ་ཞལ་གྱི་པདྨོའི་བཀའ་དྲིན་དྲན་པ་ནི། སེམས་དང་སེམས་ལས་བྱུང་ཞེས་ཐ་སྙད་པ་རྣམས་ཀྱིས།། བརྟག་པ་འདི་ནི་རྣལ་འབྱོར་པ་ཡི་གྲོགས་རྣམས་སུ།། སྒྱུར་བར་བྱེད་པ་བླ་མའི་ཞལ་གྱི་པདྨོ་སྟེ།། ཐམས་ཅད་དགེ་བའི་བཤེས་སུ་བསྒྱུར་བ་དེ་ལས་བྱུང༌།། ཞེས་གསུངས་ཏེ། ཐ་སྙད་ལ་མངོན་པར་ཞེན་པ་རྣམས་ཀྱིས་གཙོ་བོས་སེམས་དང་འཁོར་སེམས་ལས་བྱུང་བ་ཞེས་རྣམ་རྟོག་གི་པུ་རིས་མི་འདྲ་བ་དུ་མ་རྟོག་པས་བཏགས་ཏེ།
རང་གི་འདོད་པ་སྣ་ཚོགས་པར་སྨྲ་བ་འདི་རྣམས་ཀྱིས་ནི་བསྐྱེད་པའི་ལོག་རྟོག་བསལ་ནས་རྣལ་འབྱོར་པ་ཀུ་སུ་ལུ་པ་རྣམས་ལ་ལྷན་ཅིག་སྐྱེས་པའི་ཡེ་ཤེས་མངོན་སུམ་དུ་ངོ་སྤྲོད་པའི་གྲོགས་རྣམས་སུ་བསྒྱུར་བར་བྱེད་པ་ནི་བླ་མ་དམ་པའི་ཞལ་གྱི་པདྨོ་ལས་བྱུང་བའི་གསུང་གི་སྦྲང་རྩིའི་བཀའ་དྲིན་ཏེ། སྣང་སྲིད་ཐམས་ཅད་དགེ་བའི་བཤེས་གཉེན་དུ་འགྱུར་བའི་གདམས་པ་ཁྱད་པར་ཅན་ནི་བླ་མ་དམ་པའི་གསུང་ངག་དེ་ལས་འབྱུང་བས་སོ།། གཉིས་པ་སྐུའི་བཀའ་དྲིན་དྲན་པའི་སྒོ་ནས་བླ་མ་བསྟེན་པ་ནི། རྒྱུད་རྣམས་ཀུན་དུ་སྤྲས་ཤིང་ཐ་སྙད་ཀྱིས་དབེན་པ།། སངས་རྒྱས་རྣམས་ཀྱི་གསང་བ་སུས་ཀྱང་ཤེས་མི་འགྱུར།། མན་ངག་མིག་གིས་མཐོང་ཞིང་དབང་པོའི་རོས་ཁྱབ་པ།། ཞབས་ཀྱི་རྡུལ་ལ་རེག་ན་ཡེ་ཤེས་རིག་པར་འགྱུར།། ཞེས་གསུངས་ཏེ། སངས་རྒྱས་ཀུན་གྱི་སྐུ་གསུང་ཐུགས་ཀྱི་གསང་བ་ལྷན་ཅིག་སྐྱེས་པའི་ཡེ་ཤེས་དེ་ནི། བླ་མའི་བཀའ་དྲིན་ལ་མ་བརྟེན་པར་སུས་ཀྱང་ཤེས་པར་མི་འགྱུར་ཏེ།
དེ་ནི་རྒྱུད་རྣམས་ཀུན་ཏུ་རྡོ་རྗེའི་ཚིག་གི་སྦུབས་སུ་སྦས་ཤིང་ཐ་སྙད་ཀྱི་སྤྲོས་པས་དབེན་པས་སོ།། རྟོགས་པར་དཀའ་བ་དེ་གང་གིས་རྟོགས་ན་བླ་མའི་མན་ངག་གིས་བློ་མིག་ཕྱེ་བའི་སློབ་མའི་ཤེས་རབ་ཀྱི་མིག་གིས་མཐོང་ཞིང་ཟག་མེད་ཀྱི་དབང་པོའི་བདེ་ཆེན་གྱི་རོས་རང་རྒྱུད་ལ་ཁྱབ་པར་འགྱུར་བས་ན། བླ་མ་དམ་པའི་སྐུ་ལུས་ཀྱི་དམའ་བ་ཞབས་ཀྱིས་རེག་པའི་རྡུལ་ཕྲན་ཙམ་ལ་རེག་ན་ཡང་ལྷན་ཅིག་སྐྱེས་པའི་ཡེ་ཤེས་དེ་རིག་ཅིང་རྟོགས་པར་འགྱུར་རོ། ། དེའི་ཕྱིར་བླ་མ་མཆོག་གི་སྐུ་མི་ཟད་པ་རྒྱན་གྱི་འཁོར་ལོའི་བཀའ་དྲིན་རྗེས་སུ་དྲན་པར་བྱའོ།། གསུམ་པ་ཐུགས་ཀྱི་བཀའ་དྲིན་ལ་གཉིས། སྣང་སྟོང་མངོན་སུམ་དུ་མཚོན་ནུས་པའི་ཐུགས་རྗེ་དང༌། ཉོན་མོངས་མ་སྤངས་དག་པར་མཛད་པའི་མཐུ་སྟོབས་སོ། ། དང་པོ་ནི། སྣ་ཚོགས་དངོས་པོའི་ཆོས་ལ་སྟོང་པའི་མདའ་འཕེན་དང༌།། སྟོང་པ་སྣང་བའི་ཐབས་ཀྱིས་མྱོང་བར་འགྱུར་བྱེད་པ།།
ཤེས་རབ་ཤེས་པས་སྣང་བ་གཞལ་བྱར་མཐོང་བ་སྟེ།། ཤེས་རབ་དེ་ནི་བླ་མེད་སློབ་དཔོན་དག་ལས་འབྱུང༌།། ཞེས་གསུངས་ཏེ། གཟུགས་སོགས་སྣ་ཚོགས་པ་དངོས་པོའི་ཆོས་སུ་སྣང་བ་རྣམས་ལ་རང་བཞིན་གྱིས་སྟོང་པའི་སྟོང་པ་ཉིད་ཀྱི་མདའ་འཕེན་པས་སྟོང་ཉིད་དུ་འབིགས་པར་བྱེད་པ་དང༌། སྟོང་པ་དེ་ཡང་ཅང་མེད་མ་ཡིན་པར་གསལ་ཙམ་རིག་ཙམ་དུ་སྣང་བའི་ཐབས་ཀྱིས་རིག་ཅིང་མྱོང་བར་འགྱུར་བར་བྱེད་པ་སྟེ། དེ་ལྟ་བུའི་སྟོང་ཉིད་རྟོགས་པའི་ཤེས་རབ་དང༌། ཤེས་ཤིང་རིག་པར་བྱེད་པའི་ཐབས་མཁས་ཟུང་དུ་འཇུག་པས་སྣང་བ་ཐམས་ཅད་སྣང་སྟོང་དབྱེར་མེད་འོད་གསལ་བའི་གཞལ་བྱར་མཐོང་བའི་ཤེས་རབ་ཁྱད་པར་ཅན་ཐོབ་སྟེ། ཟུང་འཇུག་གི་ཤེས་རབ་དེ་ནི་བླ་ན་མེད་པའི་སློབ་དཔོན་དེ་དག་གི་ཐུགས་རྗེ་ལས་བྱུང་བས་ན་ཐུགས་རྗེའི་བདག་ཉིད་ཅན་གྱི་བླ་མེད་སློབ་དཔོན་མཆོག་དེ་གུས་པས་བསྟེན་པར་བྱོས་ཤིག། གཉིས་པ་ཉོན་མོངས་མ་སྤངས་དག་པར་མཛད་པའི་མཐུ་སྟོབས་ནི། ཉོན་མོངས་ཐམས་ཅད་ཐབས་ཀྱིས་མཆོག་ཏུ་སྒྱུར་བྱེད་དང༌།།
རྟོག་པའི་ཟུག་རྔུ་གང་གིས་སྒྱུར་བར་མི་ནུས་པ།། འདི་ནི་མན་ངག་སྙིང་པོ་ལས་ནི་ངེས་འབྱུང་དང༌།། དེ་ཡང་རྗེ་བཙུན་མཐུ་ལས་ངེས་པར་རྙེད་པར་འགྱུར།། ཞེས་གསུངས་ཏེ། ཆགས་སོགས་ཉོན་མོངས་པ་ཐམས་ཅད་ཐབས་ཁྱད་པར་ཅན་གྱི་ཡེ་ཤེས་མཆོག་ཏུ་བསྒྱུར་བར་བྱེད་པ་བླ་མའི་མན་ངག་ལ་བརྟེན་ནས་རྣམ་པར་རྟོག་པའི་ཟུག་རྔུ་གང་གི་ཀྱང་བཟང་ངན་དུ་བསྒྱུར་བར་མི་ནུས་པ་ལྷན་སྐྱེས་ཀྱི་ཡེ་ཤེས་མངོན་དུ་འགྱུར་པ་འདི་ནི། མན་ངག་དེའི་སྙིང་པོ་ལས་ནི་ངེས་པར་འབྱུང་བས་ལྷན་ཅིག་སྐྱེས་པའི་ཡེ་ཤེས་མངོན་སུམ་དུ་རྟོགས་པ་དེ་ཡང་རྗེ་བཙུན་བླ་མ་དམ་པའི་ཐུགས་རྗེའི་མཐུ་སྟོབས་ལས་ངེས་པར་རྙེད་པར་འགྱུར་བས་ན་མཐུ་སྟོབས་ཕུན་སུམ་ཚོགས་པ་དང་ལྡན་པའི་བླ་མའི་ཐུགས་ཀྱི་བཀའ་དྲིན་རྗེས་སུ་དྲན་པར་བྱའོ།། བཞི་པ་རྒྱུད་དེས་ན་བླ་མ་བསྟེན་པར་གདམས་པ་ནི། དེ་ཕྱིར་རྒྱུད་པར་ལྡན་པའི་བྱིན་རླབས་གང་ལྡན་པ།། དུས་ཐབས་བསྟེན་པ་མཁས་པས་རྟག་ཏུ་བསྟེན་པར་བྱ།། ཞེས་གསུངས་ཏེ།
བཤད་ཟིན་པའི་རྒྱུ་མཚན་དེ་རྣམས་ཀྱི་ཕྱིར་ན། རྒྱུད་པར་ལྡན་པ་དང༌། སྔར་བཤད་པའི་བྱིན་བརླབས་གང་དང་ལྡན་པའི་བླ་མ་དེ་ནི་བསྟེན་པའི་དུས་ལ་མཁས་པ་དང༌། བསྟེན་པའི་ཐབས་ལ་མཁས་པ་དང༌། བསྟེན་པར་མཁས་པའི་སྒོ་ནས་དུས་རྟག་ཏུ་གུས་པས་བསྟེན་པར་བྱའོ།། བཞི་པ་འབྲས་བུ་ནི། ལེའུ་བདུན་པས་འཆད་དེ། འདི་ལ་བཞི། མཚམས་སྦྱར་བ། དང་པོར་རྟོགས་པའི་འབྲས་བུ།
མཐར་ཐུག་གི་འབྲས་བུ། གནས་སྐབས་ཀྱི་འབྲས་བུའོ། ། དང་པོ་ནི། ཨེ་མ་མཁའ་འགྲོ་གསང་བའི་སྐད། ། ཅེས་གསུངས་ཏེ། སྔར་བཞིན་ནོ།། གཉིས་པ་དང་པོར་རྟོགས་པའི་འབྲས་བུུ་ལ་གཉིས། དངོས་དང༌། དེ་རྟོགས་པའི་རྒྱུའི་གཙོ་བོ་བསྟན་པའོ། །  དང་པོ་ནི།
ཐབས་དང་ཤེས་རབ་རང་བཞིན་མཉམ་པ་ཉིད་རྟོགས་ནས།། འོད་གསལ་ལས་ནི་ལྷན་ཅིག་སྐྱེས་པ་རྙེད་པར་འགྱུར།། ཟླ་བ་རྒྱས་འདྲ་བ་ནི་གོམས་པ་ལས་བྱུང་སྟེ།། གསལ་བར་བྱེད་པ་སཱ་ལུ་ཉི་ཟླའི་འོད་འདྲར་སྤྱོད།། ཅེས་གསུངས་ཏེ། སྔར་བཤད་པའི་ལྟ་སྒོམ་སྤྱོད་པ་རྣམས་ཉམས་སུ་བླངས་པ་ལས་གནས་ལུགས་དང་པོར་རྟོགས་པའི་འབྲས་བུ་ནི་ལྷན་ཅིག་སྐྱེས་པའི་ཡེ་ཤེས་ངོ་འཕྲོད་པ་སྟེ། དེ་ཡང་ཇི་ལྟ་བུ་སྙམ་ན་ཐབས་སྙིང་རྗེ་ཆེན་པོ་དང༌། སྟོང་ཉིད་རྟོགས་པའི་ཤེས་རབ་བམ་ཐབས་སྣང་བ་དང་ཤེས་རབ་སྟོང་པ་མཉམ་པ་ཉིད་ཀྱི་རང་བཞིན་ནི་ཟུང་འཇུག་དེ་བཞིན་ཉིད་ཀྱི་ཡེ་ཤེས་ཏེ། གསལ་ལ་མི་རྟོག་པར་རང་རིག་པའི་ཡེ་ཤེས་སོ། ། དེ་རྟོགས་ནས་འོད་གསལ་ཕྱག་རྒྱ་ཆེན་པོའི་ངང་དུ་གནས་པ་ལས་ནི་ལྷན་ཅིག་སྐྱེས་པའི་ཡེ་ཤེས་རང་རྒྱུད་ལས་རྙེད་པར་འགྱུར་རོ།།
ལྷན་སྐྱེས་ཀྱི་ཡེ་ཤེས་དང་པོར་ངོ་འཕྲོད་པ་དེ་ནི་བཅོ་ལྔའི་ཟླ་བ་རྒྱས་པ་དང་འདྲ་སྟེ། མུན་པ་རགས་པ་རྣམས་སེལ་ནུས་ཀྱང༌། བདུན་པ་ཡིད་ཀྱི་གཡོ་བ་དང་མ་བྲལ་བས་ཉ་གང་བའི་ཟླ་བ་ལ་ཡང་མུན་པའི་བག་ཡོད་པ་དང་འདྲ་བར་ཆོས་སྐུ་ཡོངས་སུ་རྫོགས་པར་མ་མཐོང་བས་རྟོགས་པ་དེའི་རྒྱུན་ལ་ནི་གོམས་ཤིང་འདྲིས་པར་བྱས་པ་ལས་རྣམ་པ་ཐམས་ཅད་མངོན་སུམ་དུ་མཁྱེན་པའི་ཡེ་ཤེས་འབྱུང་སྟེ། དེའི་ཚེ་ཆོས་ཀྱི་སྐུ་ཡོངས་སུ་རྫོགས་པ་མངོན་སུམ་དུ་གསལ་བར་བྱེད་ནུས་པའི་དཔེ་ནི་འབྲས་ས་ལུ་སྦུན་པས་གཡོགས་པ་ཉི་མའི་འོད་ཀྱིས་སྨིན་པ་ན་ཤུན་པ་དང་བྲལ་བའི་འབྲས་ཉིད་མཐོང་ནས་ལོངས་སྤྱོད་དུ་རུང་བ་དང་འདྲའོ།། གཉིས་པ་དེ་རྟོགས་པའི་རྒྱུའི་གཙོ་བོ་བསྟན་པ་ནི། དངོས་གྲུབ་ཀུན་གྱི་རྩ་བ་རྡོ་རྗེ་སློབ་དཔོན་ཡིན།། ལེགས་པར་སྦྱངས་པ་རྒྱུ་ཉིད་འབྲས་བུ་ཀུན་གྱི་ལུས།། ཞེས་གསུངས་ཏེ། གང་ཕྱིར་རྡོ་རྗེ་འཛིན་པ་ཡི། ། དངོས་གྲུབ་སློབ་དཔོན་རྗེས་འབྲང་གསུངས། །
ཤེས་པ་ལྟར། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཀུན་གྱི་རྩ་བ་ནི་རྡོ་རྗེ་སློབ་དཔོན་ཡིན་ཏེ། དེ་བས་ཀྱང་ཆེ་ཕྱག་རྒྱ་ཆེན་པོ་ནི་བླ་མའི་ལམ་པ་ཡིན་པས། བླ་མ་ལ་གསོལ་བ་འདེབས་པ་ཁོ་ནས་རང་རྒྱུད་ཀྱི་སྒྲིབ་པ་ལེགས་པར་སྦྱངས་པའི་རྒྱུ་ཉིད་ལས་འབྲས་བུ་ཀུན་གྱི་ལུས་ཡོངས་སུ་རྫོགས་པར་འབྱུང་བས་བླ་མ་ཁོ་ནའི་བཀའ་དྲིན་གྱིས་ལྷན་ཅིག་སྐྱེས་པའི་ཡེ་ཤེས་རྟོགས་པར་འགྱུར་རོ།། གསུམ་པ་མཐར་ཐུག་གི་འབྲས་བུ་ལ་གཉིས། བསྟན་པ་དང༌། བཤད་པའོ། ། དང་པོ་ནི། བདེ་བར་གཤེགས་པའི་བཀའ་དང་མཐུན་པར་བྱ་བའི་ཕྱིར།། བྱང་ཆུབ་སེམས་དཔའ་བདེ་བའི་མགོན་པོས་ལེགས་གསུངས་པ།།
ཆོས་ཀྱི་སྐུ་དང་ལོངས་སྤྱོད་རྫོགས་དང་སྤྲུལ་པའི་སྐུ།། ངོ་བོ་ཉིད་ཀྱི་སྐུ་ནི་རྒྱུ་འབྲས་རབ་ཤེས་བྱ།། ཞེས་གསུངས་ཏེ། བདེ་བར་གཤེགས་པ་རྡོ་རྗེ་འཆང་ཆེན་པོའི་བཀའ་རྒྱུད་སྡེ་ཟབ་མོ་རྣམས་དང་མཐུན་པར་བྱ་བའི་ཕྱིར་དུ། བྱང་ཆུབ་སེམས་དཔའ་བདེ་བའི་མགོན་པོས་ལེགས་པར་གསུངས་པ་བཞིན་དཔལ་མདའ་བསྣུན་ཞབས་ཀྱི་བཞེད་པ་ལ་འབྲས་བུ་སངས་རྒྱས་ཀྱི་སྐུ་ནི་ལྔར་བཞེད་དོ། ། དེ་ཡང་གང་ཞེ་ན། ཆོས་ཀྱི་སྐུ་དང༌། ལོངས་སྤྱོད་རྫོགས་པའི་སྐུ་དང༌། སྤྲུལ་པའི་སྐུ་དང༌། ངོ་བོ་ཉིད་ཀྱི་སྐུ་དང༌།
འདིར་ངོ་བོ་ཉིད་སྐུའི་ཤུགས་ལ་བསྟན་པ་རྒྱས་བཤད་དུ་བདེ་བ་དེ་ཉིད་ཅེས་པའི་བརྗོད་དོན་བདེ་བ་ཆེན་པོའི་སྐུ་སྟེ་སྐུ་ལྔ་པོ་དེ་ནི་ལྟོས་པའི་དབང་གིས་རྒྱུ་དང་འབྲས་བུར་བརྗོད་རུང་བར་ཤེས་པར་བྱ་སྟེ། སྐུ་དང་པོ་གསུམ་ནི། སྣང་ཚུལ་ལ་ལྟོས་ནས་སོ་སོར་བསྟན་པ་ཡིན་པས་རྒྱུ་སྒྲིབ་པ་དག་ཚུལ་གྱིས་རྣམ་པར་ཕྱེ་བ་ཙམ་ཡིན་པའི་ཕྱིར། རྒྱུ་ལམ་གྱི་བདེན་པ་དང༌། སྐུ་ཕྱི་མ་གཉིས་ནི་སྤང་བྱ་ལས་གྲོལ་བའི་དེ་ཁོ་ན་ཉིད་ཡིན་པས་འབྲས་བུ་འགོག་པའི་བདེན་པར་བརྗོད་རུང་བས་སོ། ། དེ་ལྟ་མོད་ཀྱང་སྐུ་ལྔ་ཀ་ངོ་བོ་གཅིག་པར་རྣལ་འབྱོར་གྱི་དབང་ཕྱུག་ས་ར་ཧ་བཞེད་དོ།། སྐབས་འདིར་ཊཱིཀ་རྙིང་ཕལ་ཆེ་བ་དང་མཚན་མ་རྣམས་སུའང་སྐུ་བཞིའི་བཤད་པ་འབའ་ཞིག་མཛད་ལ། དཔལ་རང་བྱུང་གྱི་ཞལ་སྔ་ནས་ཀྱིས་ས་བཅད་དུའང་སྐུ་བཞི་མདོར་བསྟན་པ་དང་ཞེས་འབྱུང་བ་ནི་མདོར་བསྟན་གྱི་ཚིག་ཟིན་ལ་སྐུ་བཞི་ལས་མེད་པ་ལ་དགོངས་པ་སྟེ། རྡོ་རྗེ་ཐེག་པ་སྤྱིའི་སྐད་ལ་སྐུ་ལྔར་བཞེད་ཅིང་འདི་ཉིད་ཀྱི་རྒྱས་བཤད་དུའང་སྐུ་ལྔ་འབྱུང་ལ། དམངས་དོ་ཧར་སྐུ་ལྔ་ལམ་དང་བཅས་པ་རྒྱས་པར་གསུངས་ཤིང་པར་ཕུ་བས་ཀྱང་འདིའི་ཐད་དུ་སྐུ་ལྔར་བཤད་དོ།།
གཉིས་པ་རྒྱས་བཤད་ལ་བཞི། སྐུ་ལྔ་པོ་རྒྱས་པར་བཤད་པ་དངོས་དང༌། དོན་གཉིས་ཕུན་ཚོགས་ཀྱི་ཚུལ། གཟུགས་སྐུ་མི་རྟོག་ཀྱང་འགྲོ་དོན་འབྱུང་བར་བསྟན་པ། དོན་གཉིས་ཕུན་ཚོགས་ཀྱི་རྒྱུ་འབྲས་སྦྱར་ཏེ་བཤད་པའོ། ། དང་པོ་ལ་གཉིས། ངོ་བོ་སོ་སོར་བཤད་པ་དང༌། རང་བཞིན་གཅིག་ཏུ་བསྡུས་ཏེ་བསྟན་པའོ། ། དང་པོ་ནི། སྒྲོ་སྐུར་གཉིས་ཀྱིས་སྟོང་པ་གཉིས་མེད་ཆོས་ཡིན་ཏེ།།
ངོ་བོ་ཉིད་ཀྱི་བདེ་བ་དེ་ནི་ལོངས་སྤྱོད་ཆེ།། སྣ་ཚོགས་པ་ཡིས་འགྲོ་བ་ཐམས་ཅད་སྤྲུལ་པ་ལས།། ཞེས་གསུངས་ཏེ། ཡོད་པའི་མཐར་སྒྲོ་འདོགས་པ་དང༌། མེད་པའི་མཐར་སྐུར་བ་འདེབས་པ་སྟེ་རྟག་ཆད་ཀྱི་མཐའ་གཉིས་ཀྱིས་སྟོང་པ་གཉིས་སུ་མེད་པའི་ཡེ་ཤེས་རྣམ་པ་ཐམས་ཅད་མཁྱེན་པ་ཉིད་ནི་ཆོས་ཀྱི་སྐུ་ཡིན་ཏེ། དབྱིངས་རང་བཞིན་གྱིས་རྣམ་པར་དག་པ་ལ་སྤང་བྱ་བློ་བུར་གྱི་དྲི་མ་ཐམས་ཅད་དང་བྲལ་བས་རབ་ཏུ་ཕྱེ་བའི་འགོག་པའི་བདེན་པ་ནི་ངོ་བོ་ཉིད་ཀྱི་སྐུ་ཡིན་ཞིང༌། དག་པ་གཉིས་པོ་དང་ལྡན་ཞིང་རྣམ་པར་རྟོག་པའི་ཟུག་རྔུས་མ་གདུང་པའི་བདེ་བ་དེ་ཉིད་ནི་བདེ་བ་ཆེན་པོའི་སྐུ་ཡིན་ལ། བརྗོད་སྟོན་མཛད་པ་རྒྱུན་མི་འཆད་པ་ལ་སོགས་པའི་སྒོ་ནས་རྒྱལ་བའི་སྲས་པོ་ས་ལ་གནས་པ་རྣམས་དང་ཐབས་ཅིག་ཏུ་ཐེག་པ་ཆེན་པོའི་ཆོས་ཀྱི་རྒྱལ་སྲིད་ཀུན་ལ་དབང་བསྒྱུར་ཞིང་རྫོགས་པར་ལོངས་སྤྱོད་པ་ནི་ལོངས་སྤྱོད་རྫོགས་པའི་སྐུ་སྟེ། དེ་ཡང་ས་བཅུ་པ་ལ་གནས་པའི་བྱང་སེམས་ཁོ་ན་ལ་སྣང་བ་ནི་ལོངས་སྐུ་ཆེན་པོ་ཡིན་ནོ། ། གདུལ་བྱ་མོས་པ་སྣ་ཚོགས་པ་དང་ལྡན་པའི་འགྲོ་བ་ཐམས་ཅད་ལ་གང་ལ་གང་འདུལ་གྱི་སྐུའི་བཀོད་པ་མཐའ་ཡས་པ་མཐའ་ཡས་པར་བསྟན་པ་དུ་མར་སྣང་བ་རྣམས་ཀྱང་སྤྲུལ་པའི་སྐུའོ། །
ཡང་ཞེས་པ་སྣང་ཚུལ་ལ་བཟང་ངན་གང་དུ་སྣང་ན་ཡང་སངས་རྒྱས་ཀྱི་སྤྲུལ་པའི་སྐུ་ཡིན་ཞེས་པའི་དོན་ཏོ།། གཉིས་པ་རང་བཞིན་གཅིག་ཏུ་བསྡུས་ཏེ་བསྟན་པ་ནི། དབྱེར་མེད་ཡེ་ཤེས་ཉིད་ནི་ཀུན་གྱི་བདག། ཅེས་གསུངས་ཏེ། སྐུ་ལྔ་པོ་དབྱེར་མེད་དུ་སོ་སོ་རང་རིག་པའི་ཡེ་ཤེས་ཀྱི་ངོ་བོ་ཉིད་ནི་སྣང་སྲིད་ཀུན་གྱི་ཁྱབ་བདག་ཡིན་ཏེ། གཞི་དང༌། ལམ་དང༌། འབྲས་བུའི་གནས་སྐབས་ཐམས་ཅད་དུ་སྐུ་ལྔ་ཅར་གྱིས་ཁྱབ་བོ་དེའི་ཕྱིར། སེམས་ཅན་གྱི་རྒྱུད་ཀྱི་སྐུ་ལྔ་ནི་སྒྲིབ་པ་དང་བཅས་པ་ཡིན་ལ། སངས་རྒྱས་ཀྱི་སར་ནི་སྒྲིབ་པ་དང་བྲལ་བའོ་ཞེས་པ་དཔལ་རང་བྱུང་གི་ཞལ་སྔ་ནས་བཞེད་དོ། །
ཊཱིཀ་རྙིང་འགའ་ཞིག་ཏུ། ངོ་བོ་ཉིད་ཀྱི་བདེ་བ་དེ་ཉིད་ལོངས་སྤྱོད་ཆེ་ཞེས་པ་སྐྱེ་བ་མེད་པར་རྟོགས་པ་ལོངས་སྤྱོད་ཆེ་ཞེས་པར་འགྱུར་བཅོས་ནས་བཤད་དེ་རང་གི་རྟོག་པས་བཏགས་པ་ཡིན་ནམ་བསམ་མོ།། ཡང་འགའ་ཞིག་གིས་ངོ་བོ་ཉིད་ཅེས་སོགས་རྐང་པ་གཅིག་པོས་བདེ་བ་ཆེན་པོའི་སྐུ་བཤད་ཅིང༌། རྐང་པ་རྗེས་མ་འདིས་ངོ་བོ་ཉིད་སྐུ་བསྟན་པར་བཤད་སྣང་མོད། རྡོ་རྗེའི་ཚིག་ཤིན་ཏུ་བརླིང་ཆེས་པས་དམུས་ལོང་གིས་གླང་པོ་བཟུང་བའི་དཔེ་བཞིན་དུ་ཕྱོགས་རེ་རེ་ནས་བཤད་ན་འཆད་རུང་ཙམ་མོ།། གཉིས་པ་དོན་གཉིས་ཕུན་ཚོགས་ཀྱི་ཚུལ་ལ་གཉིས། བཤད་པ་དང༌། བསྡུ་བའོ། ། དང་པོ་ནི། བསྐྱེད་པར་བྱ་དང་བྱེད་པའི་རང་བཞིན་མི་དམིགས་ཀྱང༌།།
གོམས་པའི་མཐུ་ཡིས་དོགས་པ་ཐམས་ཅད་ཟིལ་གནོན་ནས།། འབྲས་བུ་གཉིས་ནི་རང་དང་གཞན་དོན་ཕུན་ཚོགས་ཡིན།། ཞེས་གསུངས་ཏེ། གཞིའི་སྐད་དུ་བཤད་ན། སེམས་ཉིད་ཀྱི་གཤིས་སྐྱེ་མེད་ལས་གདངས་འགག་མེད་དང༌། རྩལ་སྣ་ཚོགས་སུ་འཆར་བ་འདི་དག་སྐྱེད་པར་བྱེད་པ་པོ་དང༌། བསྐྱེད་པར་བྱ་བ་ཐ་དད་པའི་རང་བཞིན་རྡུལ་ཙམ་མི་དམིགས་ཀྱང་འཁོར་བ་ཐོག་མ་མེད་པ་ནས་བདུན་ཡིད་གཡོ་བ་ལ་གོམས་པའི་མཐུ་ཡིས་དེ་གཡོས་པའི་དེ་མ་ཐག་པ་བྱས་ཏེ་གཉིས་སྣང་སྣ་ཚོགས་སུ་འཁྲུལ་པ་ཡིན་ལ། དེ་ཡང་རེ་དོགས་ཀྱིས་འཕེལ་བར་བྱེད་པས་ན་རེ་དང་དོགས་པ་ཐམས་ཅད་ཟིལ་གྱིས་གནོན་ནས་མ་བཅོས་པས་རང་བབས་ལྷུག་པའི་ངང་དུ་བཞག་པར་བྱའོ། ། དེའི་འབྲས་བུ་ནི་གཉིས་ཏེ། རྐྱེན་གསུམ་དང་བྲལ་བ་ནི་རང་གི་དོན་ཕུན་སུམ་ཚོགས་པ་ཡིན་ལ།
གཤིས་གདངས་རྩལ་གསུམ་པོ་སྐུ་གསུམ་དུ་ཤར་བ་ནི་གཞན་གྱི་དོན་ཕུན་སུམ་ཚོགས་པ་ཡིན་ནོ་ཞེས་སམ། ལམ་བརྡ་བཞིའི་སྐད་དུ་བཤད་ན། དྲན་མེད་ཀྱི་དབྱིངས་ལ་དྲན་པ་སྣ་ཚོགས་རང་དབང་མེད་པར་འཆར་ཏེ་དྲན་དྲན་མེད་སྐྱེད་པར་བྱེད་པ་དང༌། བསྐྱེད་པར་བྱ་བའི་རང་བཞིན་དུ་མི་དམིགས་ཀྱང་ལྷན་ཅིག་སྐྱེས་པའི་མ་རིག་པའི་དབང་གིས་གཉིས་སྣང་ལ་གོམས་པའི་མཐུ་ཡིས་གཉིས་སུ་སྣང་ཞིང༌། དེ་ཡང་རེ་དོགས་ཀྱིས་འཆིང་ཞིང་འཕེལ་བར་བྱེད་པས་ན་འཛིན་མེད་ཀྱི་དྲན་པས་གཉིས་སྣང་ངོས་གཟུང་ནས་དྲན་མེད་དུ་སྦྱངས་ཏེ། སྐྱེ་མེད་དུ་ལ་ཟླ་བར་བྱས་པས་བློ་འདས་སུ་རང་རིག་པར་འགྱུར་རོ།། དེ་ལྟར་བརྡ་བཞིའི་སྒོ་ནས་རེ་དོགས་དང༌། གཉིས་སྣང་ཐམས་ཅད་ཟིལ་གྱིས་གནོན་ནས་སྦྱངས་པའི་འབྲས་བུ་ནི་གཉིས་ཏེ། གསལ་བ་རང་བཞིན་མེད་པ་ཆོས་ཀྱི་སྐུར་རྟོགས་པ་ནི་རང་དོན་ཕུན་ཚོགས་དང༌། སྟོང་པ་མེད་དགག་ཏུ་མ་གོལ་བར་རང་རིག་པ་གཟུགས་ཀྱི་སྐུར་རྟོགས་པ་ནི་གཞན་དོན་ཕུན་སུམ་ཚོགས་པ་ཡིན་ནོ་ཞེས་སམ།
མཐར་ཐུག་པ་འབྲས་བུའི་སྐད་དུ་བཤད་ན། སྒྲིབ་པ་མཐའ་དག་ལས་རྣམ་པར་གྲོལ་བ་སངས་རྒྱས་ཀྱི་སྐུ་གཉིས་པོ་སྐྱེད་པར་བྱེད་པའི་རྒྱུ་དང༌། བསྐྱེད་པར་བྱ་བ་འབྲས་བུའི་རང་བཞིན་ནམ། ངོ་བོ་ཐ་དད་པ་མི་དམིགས་ཀྱང་སློབ་ལམ་དུ་ལམ་གྱི་རྣམ་པར་ཤེས་པ་ལ་གོམས་པའི་མཐུ་ཡིས་སངས་རྒྱས་ཐོབ་ཏུ་རེ་བ་དང༌། འཁོར་བར་ལྷུང་གིས་དོགས་པའི་རེ་དོགས་མཐའ་དག་ཟིལ་གྱིས་གནོན་ནས་ཉམས་སུ་བླངས་པའི་འབྲས་བུ་ནི་གཉིས་ཏེ། ཆོས་ཀྱི་སྐུ་ནི་རང་དོན་ཕུན་སུམ་ཚོགས་པ་དང༌། གཟུགས་ཀྱི་སྐུ་ནི་གཞན་དོན་ཕུན་སུམ་ཚོགས་པ་ཡིན་ནོ།། འགྱུར་ལ་ལར། འབྲས་བུ་གཉིས་ནི། ཞེས་འབྱུང་བ་ལྟར་ན་ཉིད་ཅེས་པ་གཉིས་ཚིག་ཡིན་པས་བཤད་མ་ཐག་པ་དང་དོན་གཅིག་གོ།
གཉིས་པ་བསྡུ་བ་ནི། རྒྱུ་དང་འབྲས་བུར་བཏགས་ཀྱང་ངོ་བོ་དེ་དབྱེར་མེད།། ཅེས་གསུངས་ཏེ། གཞི་དུས་ཀྱི་གསལ་སྟོང་གི་ཆའམ། རྒྱས་འགྱུར་དང་རང་བཞིན་གནས་རིགས་སམ། བསོད་ནམས་དང་ཡེ་ཤེས་ཀྱི་ཚོགས་སོགས་ལ་རྒྱུ་ཞེས་པ་དང༌། དོན་གཉིས་མཐར་ཕྱིན་པའི་སངས་རྒྱས་ཀྱི་སྐུ་གཉིས་ལ་འབྲས་བུ་ཞེས་བྱ་བར་མིང་དུ་བཏགས་ཀྱང་ངོ་བོའི་སྒོ་ནས་དེ་དག་དབྱེར་མེད་དེ་རྒྱུ་འབྲས་ཐམས་ཅད་ཆོས་ཀྱི་དབྱིངས་སུ་ངོ་བོ་གཅིག་པས་སོ།། གསུམ་པ་གཟུགས་སྐུ་མི་རྟོག་ཀྱང་འགྲོ་དོན་འབྱུང་བར་བསྟན་པ་ལ་གསུམ། རྒྱུའི་སྒོ་ནས་མདོར་བསྟན་པ་དང༌། ལོངས་སྐུ་མི་རྟོག་པ་དང༌།
སྤྲུལ་སྐུ་མི་རྟོག་པར་བསྟན་པའོ། ། དང་པོ་ནི། སྨོན་ལམ་སྙིང་རྗེའི་སྟོབས་ཀྱིས་གཟུགས་སྐུ་རྣམ་གཉིས་འབྱུང༌།། ཞེས་གསུངས་ཏེ། སྔོན་གྱི་སྨོན་ལམ་དང༌། སྙིང་རྗེ་ཆེན་པོ་རྒྱུན་མི་འཆད་པར་བསྒོམས་པའི་སྟོབས་ཀྱིས་གཟུགས་ཀྱི་སྐུ་ལོངས་སྤྲུལ་རྣམ་པ་གཉིས་མི་རྟོག་བཞིན་དུ་འགྲོ་བའི་དོན་ལྷུན་གྲུབ་ཏུ་འབྱུང་ངོ༌།། གཉིས་པ་ལོངས་སྐུ་མི་རྟོག་པ་ནི། བུམ་པ་བཟང་དང་དཔག་བསམ་ཤིང་དང་ནོར་བུ་རིན་ཆེན་ལྟར།། གང་གིས་བཟུང་བ་མེད་པའི་སྐུ་ནི་རབ་ཏུ་མཛེས།། ཞེས་གསུངས་ཏེ།
དཔེའི་སྒོ་ནས་བཤད་ན། ལྷའི་ཡུལ་གྱི་བུམ་པ་བཟང་པོའི་ནང་དུ་ལག་པ་བཅུག་ན་ཇི་ལྟར་འདོད་པའི་དངོས་པོ་འབྱུང་བ་དང༌། བྱང་སྒྲ་མི་སྙན་དུ་དཔག་བསམ་གྱི་ཤིང་དྲུང་དུ་ཡིད་ལ་གང་བསམས་པའི་དངོས་པོ་འབྱུང་བ་དང༌། རིན་ཐང་ཆེན་པོའི་ནོར་ཡོད་ན་གང་འདོད་ཀྱི་ཟོང་ཁུགས་པ་དང༌། ནོར་བུ་རིན་པོ་ཆེ་ལ་གསོལ་བ་བཏབ་ན་དགོས་འདོད་འབྱུང་སྟེ། དེ་དག་ལ་ནི་འདི་ལ་འདི་སྦྱིན་ནོ། ། འདི་མི་སྦྱིན་ནོ་སྙམ་པའི་རྣམ་པར་རྟོག་པ་མི་མངའ་འོ།། དཔེ་དེ་ལྟར་ཞེན་པ་དང་རྣམ་པར་རྟོག་པ་གང་གིས་ཀྱང་གཟུང་བ་མེད་པའི་ལོངས་སྤྱོད་རྫོགས་པའི་སྐུ་དེ་ནི་སེམས་ཅན་གྱི་དོན་ལྷུན་གྲུབ་ཏུ་མཛད་པ་ལ་མཚན་དང་དཔེ་བྱད་བཟང་པོས་རབ་ཏུ་མཛེས་སོ་ཞེས་སམ། ཉམས་མྱོང་གྱི་སྒོ་ནས་བཤད་ན། བུམ་པ་བཟང་པོས་ཉེ་བར་མཚོན་པའི་ལྟ་བ་ཕྱོགས་ལྷུང་མེད་པ་དང༌།
དཔག་བསམ་གྱི་ཤིང་གི་མཚོན་པའི་སྒོམ་པ་རང་སྐྱ་ཐུབ་པ་དང༌། རིན་པོ་ཆེའི་བྱེ་བྲག་རིན་ཐང་ཆེན་པོས་མཚོན་པའི་སྤྱོད་པ་ཚད་གཟུང་མེད་པར་བསྐྱངས་པས་ཡིད་བཞིན་གྱི་ནོར་བུ་རིན་པོ་ཆེས་མཚོན་པའི་འབྲས་བུ་སངས་རྒྱས་མངོན་དུ་བྱས་པའི་ཚེ་སྤང་བླང་དགག་སྒྲུབ་ཀྱི་རྟོག་པ་གང་གིས་ཀྱང་གཟུང་བ་མེད་པའི་ལོངས་སྐུ་ནི་མཚན་དཔེས་རབ་ཏུ་མཛེས་སོ་ཞེས་སམ། མཁའ་འགྲོ་མའི་བརྡ་སྐད་ཀྱི་སྒོ་ནས་བཤད་ན། བུམ་པ་བཟང་པོའི་བརྡས་གསུངས་པ་དྲན་པའི་མན་ངག་དང༌། དཔག་བསམ་ཤིང་གི་བརྡས་གསུངས་པ་དྲན་མེད་ཀྱི་མན་ངག་དང༌། རིན་ཆེན་གྱི་བརྡས་གསུངས་པ་སྐྱེ་མེད་ཀྱི་མན་ངག་དང༌། ཡིད་བཞིན་ནོར་བུའི་བརྡས་གསུངས་པ་བློ་འདས་ཀྱི་མན་ངག་སྟེ། བརྡ་བཞིའི་སྒོ་ནས་ཉམས་སུ་བླངས་པས་སྐུ་གསུང་ཐུགས་ཡེ་ཤེས་ཀྱི་རྡོ་རྗེ་བཞིའམ། སྤྲུལ་ལོངས་ཆོས་སྐུ་བདེ་བ་ཆེན་པོའི་སྐུ་བཞིར་བྱང་ཆུབ་པའི་རང་གདངས་ལས་མཚན་རྟོག་གང་གིས་ཀྱང་གཟུང་བ་མེད་པའི་ལོངས་སྐུ་ནི་མཚན་དཔེས་རབ་ཏུ་མཛེས་སོ་ཞེས་བཤད་པས་ཆོག་གོ། གསུམ་པ་སྤྲུལ་སྐུ་མི་རྟོག་པར་བསྟན་པ་ནི།
གདུལ་བྱ་རྣམས་ལ་སྣ་ཚོགས་པ་ཡི་གཟུགས་ཤར་བས།། དེ་དག་ཐམས་ཅད་བསམ་མི་ཁྱབ་པའི་སྤྲུལ་པ་སྟེ།། ཞེས་གསུངས་ཏེ། གདུལ་བྱ་མོས་པ་སྣ་ཚོགས་དང་ལྡན་པ་རྣམས་ལ་གང་ལ་གང་གདུལ་གྱི་སྐུའི་བཀོད་པ་སྣ་ཚོགས་པའི་གཟུགས་སུ་ཤར་བ་དེ་དག་ཐམས་ཅད་ཀྱང་བསམ་གྱིས་མི་ཁྱབ་པའི་སྤྲུལ་པ་ཡིན་ཏེ། སྤྲུལ་པ་དེ་རྣམས་ལ་རྟོག་པ་མེད་བཞིན་དུ་གཞན་གྱི་དོན་འབད་མེད་དུ་འབྱུང་ངོ༌།། བཞི་པ་དོན་གཉིས་ཕུན་ཚོགས་ཀྱི་རྒྱུ་འབྲས་སྦྱར་ཏེ་བཤད་པ་ལ་གསུམ། གཞི་འབྲས་དབྱེར་མེད་དུ་བསྟན་པ་ དང༌། གཞན་དོན་རྒྱུ་འབྲས་དང༌། རང་དོན་རྒྱུ་འབྲས་བསྟན་པའོ། ། དང་པོ་ནི།
བསམ་དུ་མེད་པའི་ཡེ་ཤེས་རང་བྱུང་གང་བསྒོམ་པ།། དེར་ནི་འབྲས་བུ་མ་ལུས་བསྒོམ་པར་འགྱུར་བ་ཡིན།། ཐེག་པ་ཆེན་པོ་བླ་མེད་སྙིང་པོའི་ལམ་འདི་ནི།། འབྲས་བུ་ལམ་དུ་ཁྱེར་ནས་གདོད་ནས་འབྲས་བུར་གནས།། ཞེས་གསུངས་ཏེ། བློ་ལས་འདས་པས་བསམ་དུ་མེད་ཅིང་སྒྲའི་ཡུལ་མ་ཡིན་པས་བརྗོད་པ་ལས་འདས་པའི་ཡེ་ཤེས་ཡེ་གདོད་མ་ནས་རང་བྱུང་བ་གང་ཡིན་པ་དེ་བསྒོམ་ཞིང་ཉམས་སུ་ལེན་པ་དེ་ནི་འབྲས་བུ་སངས་རྒྱས་ཀྱི་ཆོས་མ་ལུས་པ་བསྒོམ་པར་གྱུར་པ་ཡིན་ནོ། ། དེའི་ཕྱིར་ཐེག་པ་ཆེན་པོ་བླ་ན་མེད་པ་སྙིང་པོའི་དོན་གྱི་ལམ་འདི་ལ་ནི་འབྲས་བུ་ལམ་དུ་འཁྱེར་བའི་གདམས་པ་ཞེས་བྱ་སྟེ། ཡེ་གདོད་མ་ནས་འབྲས་བུར་གནས་པའི་གཞི་དུས་ཀྱི་ཡེ་ཤེས་སྨྲ་བསམ་བརྗོད་མེད་དེ་ཉིད་ལམ་དུ་ཁྱེར་ནས་སྦྱངས་པ་ལས་ངོ་བོ་གཞན་དུ་མི་འགྱུར་བར་མངོན་སུམ་དུ་མཐོང་བར་འགྱུར་རོ།། གཉིས་པ་གཞན་དོན་རྒྱུ་འབྲས་ནི། གཞན་དོན་ཕུན་སུམ་ཚོགས་པ་འབྲས་བུའི་མཆོག་ཡིན་ཏེ།།
སྦྱངས་པ་གཙོ་བོར་གྱུར་པ་སོགས་ལས་དེ་ནི་འབྱུང༌།། ཞེས་གསུངས་ཏེ། དམན་པའི་དགྲ་བཅོམ་པས་ནི་འབྲས་བུ་མཆོག་ཐོབ་པ་མ་ཡིན་ཏེ། གཞན་དོན་མི་འགྲུབ་པས་སོ། ། དེའི་ཕྱིར་གཞན་དོན་ཕུན་ཚོགས་ཀྱི་གཟུགས་སྐུ་གཉིས་པོ་དེ་ནི་འབྲས་བུའི་མཆོག་ཐོབ་པ་ཡིན་ཏེ། གདུལ་བྱ་མ་ལུས་པའི་དོན་འབད་མེད་ལྷུན་གྲུབ་ཏུ་འབྱུང་བས་སོ། ། གཞན་དོན་ཕུན་སུམ་ཚོགས་པའི་གཟུགས་སྐུ་གཉིས་པོ་དེ་ཡང་སྔོན་སློབ་ལམ་དུ་སྨོན་ལམ་དང་སྙིང་རྗེ་སོགས་ཀྱིས་རྒྱུད་སྦྱངས་པ་གཙོ་བོར་གྱུར་པའི་བསོད་ནམས་ཀྱི་ཚོགས་རྒྱ་ཆེན་པོ་བསགས་པ་ལས་ནི་བྱུང་ངོ༌། ། དེའི་ཕྱིར་གཞན་དོན་གཟུགས་སྐུའི་རྒྱུའི་གཙོ་བོ་ནི་བསོད་ནམས་ཀྱི་ཚོགས་བསགས་པའོ།། གསུམ་པ་རང་དོན་རྒྱུ་འབྲས་བསྟན་པ་ནི། གྲོལ་བ་ཆེན་པོ་ལས་སྦྱངས་རེ་བ་མེད་པའི་སེམས།།
རྒྱུན་མི་འཆད་པའི་མཐུ་ལས་ངེས་པ་རྙེད་པར་འགྱུར།། ཞེས་གསུངས་ཏེ། ཕུང་པོ་ལྷག་མ་དང་བཅས་པ་དང༌། ལྷག་མ་མེད་པའི་མྱང་འདས་ནི་གྲོལ་བ་ཆེན་པོ་མ་ཡིན་ཏེ། ཤེས་བྱའི་སྒྲིབ་པ་ལས་མ་གྲོལ་བས་སོ། ། རང་དོན་ཕུན་སུམ་ཚོགས་པ་ཆོས་ཀྱི་སྐུ་ནི་གྲོལ་བ་ཆེན་པོ་སྟེ་སྒྲིབ་གཉིས་བག་ཆགས་དང་བཅས་པ་ལས་གྲོལ་བས་སོ། ། རང་དོན་ཕུན་སུམ་ཚོགས་པའི་ཆོས་སྐུ་དེ་ཡང་སྔོན་སློབ་ལམ་དུ་ཡེ་ཤེས་ཀྱི་ཚོགས་ཀྱིས་ལས་དང་ཉོན་མོངས་པ་སྦྱངས་པའི་མཐུ་ལས་ངེས་པར་རྙེད་པར་འགྱུར་རོ།། ཡེ་ཤེས་ཀྱི་ཚོགས་དེ་ཡང་ཇི་ལྟ་བུ་ཞེ་ན། དེ་ནི་འཁོར་འདས་སོགས་གཉིས་ཆོས་ཐམས་ཅད་ལ་རེ་བ་དང་དོགས་པ་སོགས་སྤང་བླང་དགག་སྒྲུབ་མེད་པ་གཉུག་མའི་སེམས་རྒྱུན་མི་འཆད་པའི་རྣལ་འབྱོར་རོ། ། དེའི་ཕྱིར་རང་དོན་ཆོས་སྐུ་སྒྲུབ་བྱེད་ཀྱི་རྒྱུའི་གཙོ་བོ་ནི་ཡེ་ཤེས་ཀྱི་ཚོགས་བསགས་པའོ། །
རིན་ཆེན་ཕྲེང་བ་ལས་ཀྱང༌། སངས་རྒྱས་རྣམས་ཀྱི་གཟུགས་སྐུ་ནི། ། བསོད་ནམས་ཚོགས་ལས་འབྱུང་བ་སྟེ།། ཆོས་ཀྱི་སྐུ་ནི་མདོར་བསྡུས་ན། ། རྒྱལ་པོ་ཡེ་ཤེས་ཚོགས་ལས་འབྱུང༌། ། ཞེས་གསུངས་སོ།། བཞི་པ་གནས་སྐབས་ཀྱི་འབྲས་བུ་བཤད་པ་ལ་གསུམ། སྤྱིར་བསྟན་པ་དང༌། ཕྱི་ནང་གི་ཉེར་འཚེ་ལས་གྲོལ་བ། དེ་ལ་གདམས་པའོ། །
དང་པོ་ནི། སྐྱེས་བུ་རིན་ཆེན་གང་ལ་ལྷ་རྫས་འདི་སྐྱེས་པས།། གདུག་པ་མ་ལུས་ཐམས་ཅད་སྐད་ཅིག་ཉེར་ཞི་ཐིམ།། ཞེས་གསུངས་ཏེ། སྐལ་བ་དང་ལྡན་པའི་སྐྱེས་བུ་དམ་པ་གདམས་པ་རྒྱུད་ལ་ཐེབས་པས་རིན་ཆེན་དང་འདྲ་བ་གང་ཡིན་པ་དེ་ལ་ཡི་དམ་གྱི་ལྷ་མཆོད་པའི་རྫས་རྣམས་ཀྱི་ནང་ནས་མཆོག་ཏུ་གྱུར་པ་ལྷན་ཅིག་སྐྱེས་པའི་ཡེ་ཤེས་འདི་རང་རྒྱུད་ལ་སྐྱེས་པ་ན་ཕྱི་དང༌། ནང་ནས་གནོད་པར་བྱེད་པའི་གདུག་པ་མ་ལུས་པ་ཐམས་ཅད་སྐད་ཅིག་མ་གཅིག་ལ་ཉེ་བར་ཞི་ཞིང་ཆོས་ཀྱི་དབྱིངས་སུ་ཐིམ་པར་འགྱུར་རོ།། གཉིས་པ་ཕྱི་ནང་གི་ཉེར་འཚེ་ལས་གྲོལ་བ་ལ་གཉིས། ཕྱིའི་ཉེར་འཚེ་ལས་གྲོལ་བ་དང༌། ནང་གི་ཉེར་འཚེ་ལས་གྲོལ་བའོ། ། དང་པོ་ནི།
སེངྒེ་གླང་ཆེན་སྨྱོན་དང་སྟག་དང་དྲེད་མོ་དང༌།། གཅན་གཟན་ཁྲོ་བོ་དུག་སྦྲུལ་མེ་དང་གཡང་ས་དང༌།། རྒྱལ་པོའི་ཆད་པ་དུག་དང་ཐོག་དང་ལྕེ་འབབ་པ།། ཐམས་ཅད་ངོ་བོ་དེ་ཉིད་ཡིན་ཕྱིར་གནོད་པ་མེད།། ཅེས་གསུངས་ཏེ། གདུག་པ་གང་ཞིག་ཉེ་བར་ཞི་བར་འགྱུར་ཞེ་ན། སྐྱེས་བུ་རྟོགས་ལྡན་དེ་ལ་ཕྱིའི་གདུག་པ་སེང་གེ་ཁྲོས་པ་དང༌། གླང་ཆེན་སྨྱོན་པ་དང༌། སྟག་དང༌། དྲེད་མོ་དང༌།
དོམ་དང༌། གཞན་ཡང་གཅན་གཟན་ཁྲོ་བོ་རྣམས་དང༌། དུག་སྦྲུལ་དང༌། མེ་དང༌། གཡང་ས་དང༌། རྒྱལ་པོའི་ཆད་པ་དང༌། དུག་དང༌། ཐོག་དང༌། ལྕེ་འབབ་པ་ལ་སོགས་པས་གནོད་པ་པོར་གནོད་བྱེད་དེ་དག་ཐམས་ཅད་ཀྱི་ངོ་བོ་དེ་ཁོ་ན་ཉིད་དུ་རྟོགས་པའི་ཕྱིར་རོ།། གཉིས་པ་ནང་གི་ཉེར་འཚེ་ལས་གྲོལ་བ་ནི།
རྣམ་རྟོག་དགྲ་ཆེན་ཆོམས་པས་དགྲ་འདི་ཐམས་ཅད་ཆོམས།། བདག་ལྟའི་གདུག་པ་ཐུལ་བས་གདུག་པ་ཐམས་ཅད་ཐུལ།། ཞེས་གསུངས་ཏེ། སྐྱེས་བུ་རིན་ཆེན་རྟོགས་ལྡན་དེ་ལ་ཕྱིའི་ཉེར་འཚེ་མ་ཟད། ནང་གི་ཉེར་འཚེ་ཞི་བའི་ཕན་ཡོན་ཀྱང་ཡོད་དེ་ཇི་ལྟར་ཞེ་ན། རྟོགས་པ་དང་ལྡན་པའི་རྣལ་འབྱོར་པ་དེས་ཕྱི་ནང་གི་ཉེར་འཚེའི་དགྲ་འདི་རྣམས་ཐམས་ཅད་ཆོམས་པ་ཡིན་ཏེ། དེས་ནང་གི་རྣམ་རྟོག་གི་དགྲ་ཆེན་པོ་འདི་དག་ཆོམས་པས་སོ། ། དེས་ཕྱི་ནང་གི་གདུག་པ་མཐའ་དག་ཐུལ་ཏེ། དེས་བདག་ཏུ་ལྟ་བའི་གདུག་པ་མཐའ་དག་ནང་དུ་ཐུལ་བས་སོ།། གསུམ་པ་དེ་ལ་གདམས་པ་ནི།
དེ་ཕྱིར་སེམས་ཀྱི་ནོར་བུ་འདི་ནི་དམ་པར་བྱོས།། ཞེས་གསུངས་ཏེ། སེམས་རྟོགས་ན་དོན་གཉིས་མཐར་ཕྱིན་པར་འགྱུར་བ་དང༌། གནས་སྐབས་སུ་ཉེར་འཚེ་ལས་གྲོལ་བར་འགྱུར་བ་དེའི་ཕྱིར། སེམས་ཀྱི་ནོར་བུ་རིན་པོ་ཆེ་དགོས་འདོད་ཀུན་འབྱུང་འདི་ནི་མཆོག་དམ་པར་གཟུང་བར་བྱོས་ཤིག་ཅེས་འདོམས་པར་མཛད་དོ།། གཉིས་པ་ཐུན་མོང་དུ་གདམས་པ་ནི་ལེའུ་བརྒྱད་པས་འཆད་དེ། འདི་ལ་ལྔ། མཚམས་སྦྱར་བ། སྐུ་གསུང་ཐུགས་ཀྱི་གསང་རིག་ན་ནོར་བ་མེད་པར་གདམས་པ། གཟུང་འཛིན་སྤང་བར་གདམས་པ།
སྤྱོད་པ་ལ་གདམས་པ། མཇུག་བསྡུ་བའོ། ། དང་པོ་ནི། ཨེ་མ་མཁའ་འགྲོ་གསང་བའི་སྐད།། ཅེས་གསུངས་ཏེ། སྔར་བཤད་པ་བཞིན་ནོ།། གཉིས་པ་སྐུ་གསུང་ཐུགས་ཀྱི་གསང་རིག་ན་ནོར་བ་མེད་པར་གདམས་པ་ནི། སྐུ་དང་གསུང་དང་ཐུགས་ཀྱི་གསང་བ་གང་རིག་པ།། སྐྱེས་བུ་དེ་ལ་གདུག་པའི་ལྐུགས་པ་ཡོད་མ་ཡིན།། ཞེས་གསུངས་ཏེ།
སྐུའི་གསང་བ་དྲན་མེད་ཀྱི་དབྱིངས་སྤྲུལ་སྐུ་དང༌། གསུང་གི་གསང་བ་སྐྱེ་མེད་ཀྱི་དབྱིངས་ལོངས་སྐུ་དང༌། ཐུགས་ཀྱི་གསང་བ་བློ་འདས་ཀྱི་དབྱིངས་ཆོས་སྐུ་སྟེ། གསང་བ་གསུམ་པོ་ཕྱིན་ཅི་མ་ལོག་པར་གང་གིས་རིག་པའི་སྐྱེས་བུ་དེ་ལ་ནི་གདུག་པ་ཅན་དྲན་པའི་ལྐུགས་པ་ཡོད་པ་མ་ཡིན་ནོ་ཞེས་སམ། ཡང་ན་དོན་གྱི་ལུས་སྐྱེ་ཤི་མེད་པ་སྐུའི་གསང་བ། དོན་གྱི་ངག་བརྗོད་དུ་མེད་པ་གསུང་གི་གསང་བ། དོན་གྱི་ཡིད་བསམ་དུ་མེད་པ་ཐུགས་ཀྱི་གསང་བ་སྟེ། གསང་བ་གསུམ་པོ་དེ་མངོན་སུམ་དུ་གང་གིས་རིག་ཅིང་རྟོགས་པ་དེ་ལ་ནི་ཀུན་རྫོབ་སྣང་ཙམ་དུ་འཁྲུལ་བར་བྱེད་པ་གདུག་པ་ཅན་གྱི་ལྐུགས་པ་ཡོད་པ་མ་ཡིན་ནོ་ཞེས་བཤད་ཀྱང་ཆོག་གོ། གསུམ་པ་གཟུང་འཛིན་སྤང་པར་གདམས་པ་ལ་གཉིས། གཟུང་འཛིན་དུ་རྟོག་ན་གོལ་བའི་ཚུལ་དང༌།
རྩོལ་བ་དང་བྲལ་ན་གཟུང་འཛིན་ལས་གྲོལ་བའི་ཚུལ་ལོ། ། དང་པོ་ལ་གཉིས། གཟུང་འཛིན་གྱིས་འཆིང་བའི་ཚུལ་དང༌། རྟོག་གེའི་མངོན་སུམ་འཁྲུལ་བར་བསྟན་པའོ། ། དང་པོ་ནི། ལས་རྣམས་གང་ལའང་དགེ་དང་སྡིག་པ་གཉིས་རྟོག་པ།། གང་ཞིག་རྩོལ་བ་དེ་ནི་གདུག་པའི་སྦྱོར་བར་བཤད།། གང་ཟག་གིས་སྤྱོད་དེ་ནི་རང་གིས་རང་བཅིངས་པའོ།། མོས་པ་རྒྱུན་ཆགས་པ་ཡི་ནད་ཀྱིས་འཁོར་བར་ལྟུང༌།། ཞེས་གསུངས་ཏེ།
ལས་རྣམས་གང་དང་གང་ལ་ཡང་རྣམ་པར་དཀར་བ་འདི་ནི་དགེ་བའོ། ། རྣམ་པར་གནག་པ་འདི་ནི་སྡིག་པའོ་ཞེས་གཉིས་སུ་རྟོག་པས་ཉེ་བར་མཚོན་པ་གཟུང་འཛིན་ནམ། འཁོར་འདས་སམ། སྤང་གཉེན་ནམ། བརྗོད་བྱ་རྗོད་བྱེད་ལ་སོགས་པ་གཉིས་ཆོས་སུ་རྟོག་པས་བརྟགས་ཤིང་ཞེན་ནས་ལས་བཟང་ངན་གང་ཞིག་མངོན་པར་འདུ་བྱེད་ཅིང༌། རྩོལ་བ་དེ་ནི་གདུག་པ་ཅན་གྱི་སྦྱོར་བ་བདག་འཛིན་ལས་བྱུང་བར་བཤད་པས་དེ་ལྟ་བུའི་གཉིས་འཛིན་གྱི་རྣམ་རྟོག་ལ་གང་ཟག་གང་གིས་ལོངས་སྤྱད་པ་དེ་ནི་རང་གིས་རང་བཅིངས་ནས་འཁོར་བར་ལྟུང་ཞིང་མངོན་ཞེན་གྱི་མོས་པ་རྒྱུན་ཆགས་པའི་ནད་དང་གདོན་གྱིས་གཙེས་པར་འགྱུར་རོ།། གཉིས་པ་རྟོག་གེའི་མངོན་སུམ་འཁྲུལ་བར་བསྟན་པ་ནི། རྟོག་གེས་དགོས་པ་མེད་ཅིང་སྔ་མས་ཆོག་པར་ཟད།། གང་ལ་དམིགས་ཀྱང་དམིགས་པ་དེ་ཡིས་ཐར་པ་སྒྲིབ།། བཟང་པོར་རྟོགས་ཀྱང་དེ་ཡི་ནད་ཀྱིས་འཁོར་བར་ལྟུང༌།།
དམན་པའི་ལས་ལ་བརྟག་ན་རྣམ་སྨིན་རྒྱུན་མི་འཆད།། ཅེས་གསུངས་ཏེ། དེ་ལ་གཞན་དག་ན་རེ། རྟོག་གེའི་གཞུང་ལས་རང་ཡུལ་གྱི་གཟུང་བ་དབང་པོའི་མངོན་སུམ་གྱིས་རྟོགས་པར་གསུངས་པས་གཟུང་བ་དང་འཛིན་པ་ཐ་དད་པ་ལ་སྐྱོན་ཡོད་པ་མ་ཡིན་ནོ་ཞེ་ན། གནས་ལུགས་རྟོགས་པ་ལ་རྟོག་གེའི་ལུང་རིགས་ཀྱིས་དགོས་པ་མེད་དེ། རྟོག་གེའི་ལུང་རིགས་ཐམས་ཅད་དོན་སྤྱི་ཡུལ་དུ་བྱེད་པ་ཙམ་ཡིན་པས་སོ། ། དེའི་ཕྱིར་དོན་སྤྱི་ཡུལ་དུ་བྱས་ནས་ཞེན་པ་དང༌། རྟོག་པའི་ལས་བསགས་ཏེ་འཁོར་བར་འཁོར་ཞིང་སྡུག་བསྔལ་མྱོང་བའི་ཡུན་ཐོག་མ་མེད་པ་ནས་དིང་སང་ཕན་སྔ་མ་རྣམས་ཀྱིས་ཆོག་པར་ཟད་དོ།། གཞན་ཡང་རྟོག་གེའི་ལུང་རིགས་ནི་གདགས་བྱ་ལ་དམིགས་པ་ཡིན་ལ། གདགས་བྱ་གང་ལ་དམིགས་ཀྱང་དམིགས་པ་དེ་ཡིས་བླ་ན་མེད་པའི་ཐར་པ་ཐོབ་པ་ལ་བསྒྲིབ་པར་བྱེད་དོ།།
འདིར་དམིགས་པ་ནི་གཉིས་ཏེ་ཡོད་མེད་དོ། ། དེ་ལས་ཡོད་ལྟ་དགེ་བ་ལ་དམིགས་པ་དེ་བཟང་པོ་ཡིན་པར་བཏགས་ཀྱང་ཡོད་ལྟ་ལ་དམིགས་པ་དེའི་ནད་ཀྱིས་བདེ་འགྲོའི་འཁོར་བར་ལྟུང་ལ། མེད་ལྟ་མི་དགེ་བ་ལ་དམིགས་པ་དེ་དམན་པའི་ལས་ཡིན་པ་ལ་དེ་ཡིན་པར་བཏགས་པས་ཀྱང་མེད་ལྟ་ལ་དམིགས་པ་དེའི་ནད་ཀྱིས་ངན་སོང་གི་འཁོར་བར་ལྟུང་བས་འཁོར་བའི་གནས་མཐོ་དམན་གང་དུ་ལྟུང་ཡང་ལས་དང་ཉོན་མོངས་པའི་རྣམ་པར་སྨིན་པ་སྡུག་བསྔལ་རྒྱུན་མི་འཆད་མྱོང་དགོས་པས་ཟག་པ་དང་བཅས་པའི་ལས་ཐམས་ཅད་སྤངས་ཏེ་ཡོད་མེད་གཉིས་ཀ་ལས་འདས་པ་གཉུག་མ་མ་བཅོས་པའི་རང་བབས་ལ་གནས་པར་བྱའོ།། གཉིས་པ་རྩོལ་བ་དང་བྲལ་ན་གཟུང་འཛིན་ལས་གྲོལ་བའི་ཚུལ་ལ་གཉིས། རྩོལ་བྲལ་གྱིས་ལམ་ཉམས་སུ་ལེན་ཚུལ་དང༌། འབད་རྩོལ་མི་དགོས་པའི་རྒྱུ་མཚན་ནོ། ། དང་པོ་ནི། བརྟག་པ་མེད་པའི་སེམས་ནི་ནམ་མཁའ་ལྟ་བུར་གནས།། ནམ་མཁའ་གནས་པ་མེད་པ་དེ་ཉིད་ཐ་སྙད་བྲལ།། བྲལ་བའི་སེམས་ལ་བརྟག་དང་དཔྱད་པ་མི་དགོས་ཀྱི།།
རང་བཞིན་གཞག་པ་ཇི་ལྟ་བུ་ཉིད་དེ་ལྟ་ཉིད།། ཅེས་གསུངས་ཏེ། བཤད་མ་ཐག་པའི་ཡོད་མེད་གང་རུང་ལ་དམིགས་ནས་དམིགས་པ་ལ་བཏགས་པ་སྟེ་རྟ་རྟོད་ཕུར་ལ་བཏགས་པ་བཞིན་ནོ། ། དེའི་ཕྱིར་བཏགས་པ་མེད་པའི་སེམས་ནི་དམིགས་པ་མེད་པའི་སེམས་སོ། ། དེས་ན་བཏགས་པ་མེད་པའི་སེམས་དེ་ནི་འབད་རྩོལ་དང་མཚན་རྟོག་གང་གིས་ཀྱང་མ་གོས་པར་དམིགས་མེད་ནམ་མཁའ་ལྟ་བུར་གནས་པའི་སེམས་དེ་ཡིན་པས་དེ་ཉིད་བསྒོམ་པར་བྱ་སྟེ། ཇི་སྐད་དུ་མདོ་ལས། ཤེས་རབ་ཀྱི་ཕ་རོལ་ཏུ་ཕྱིན་པ་བསྒོམ་པ་ནི་ནམ་མཁའ་བསྒོམ་པའོ། ། ཞེས་དང༌། དམངས་དོ་ཧ་ལས་ཀྱང༌། མཁའ་འདྲར་བྱས་ན་རླུང་ནི་རྣམ་པར་འཆིང༌།།
མཉམ་ཉིད་ཡོངས་སུ་ཤེས་པས་རབ་ཏུ་ཐིམ། ། ཞེས་འབྱུང་ལ། བྱང་ཆུབ་སེམས་འགྲེལ་ལས་ཀྱང༌། སེམས་ལ་དམིགས་པ་མེད་པ་ཡི། ། གནས་པ་ནམ་མཁའི་མཚན་ཉིད་དོ།། དེ་དག་སྟོང་ཉིད་བསྒོམ་པ་ནི། ། ནམ་མཁའ་བསྒོམ་པར་བཞེད་པ་ཡིན།། ཞེས་གསུངས་སོ། ། འོ་ན་ནམ་མཁའ་ཇི་ལྟར་གནས་ཤེ་ན། ནམ་མཁའ་ནི་གང་དུ་ཡང་གནས་པ་མེད་ཅིང་ཅིར་ཡང་མི་གནས་པ་དེ་ཉིད་ལ་འདི་ལྟར་གནས་ཤེས་པའི་ཐ་སྙད་དང་བྲལ་ལོ། །
དེའི་ཕྱིར་གནས་མི་གནས་ཐ་སྙད་དང་བྲལ་བའི་སེམས་ལ་ཇི་ལྟར་གནས་བརྟག་པ་དང་དཔྱད་པ་མི་དགོས་ཀྱིས་མ་བཅོས་པའི་སེམས་གཉུག་མའི་རང་བཞིན་དེ་ཉིད་འདི་སྒོམ་གྱི་གཏད་སོ་མེད་པར་བཞག་པས་གནས་ལུགས་ཇི་ལྟ་བ་དེ་ལྟ་བུ་ཉིད་དུུ་མངོན་སུམ་གྱིས་མཐོང་བར་འགྱུར་བས་ན་རྩོལ་སྒྲུབ་དང་བྲལ་བ་མ་བཅོས་པའི་རང་བབས་ཁོ་ན་ཉམས་སུ་བླང་བར་བྱའོ།། གཉིས་པ་འབད་རྩོལ་མི་དགོས་པའི་རྒྱུ་མཚན་ལ། སེམས་རང་གནས་བསྙེག་པ་དང༌། བརྡ་ཐབས་སོགས་ལ་མ་ལྟོས་པ་གཉིས་ལས། དང་པོ་ནི། འབྲས་བུ་ཐོགས་པ་མེད་པ་གདོད་ནས་རང་ལ་གནས།། དེ་ཕྱིར་རེ་དང་དོགས་པའི་གཉེན་པོས་འཆིང་མི་དགོས།། ཞེས་གསུངས་ཏེ། འབྲས་བུ་ཐོབ་ཏུ་རེ་བ་དང་མ་ཐོབ་ཀྱི་དོགས་པའི་སྤང་བྱ་དང་གཉེན་པོ་སོ་སོར་ལྟ་བའི་གཉིས་འཛིན་གྱིས་འཆིང་མི་དགོས་ཏེ། འབྲས་བུ་སངས་རྒྱས་ཀྱི་སྐུ་གསུམ་པོ་ཐོགས་པ་མེད་པར་ཡེ་གདོད་མ་ནས་མ་བཅོས་པའི་རང་བབས་སུ་རང་ལ་གནས་པས་ན་སེམས་ཀྱི་གནས་ལུགས་ནི་རང་གི་གནས་བསྙེག་པ་དེའི་ཕྱིར་རོ།།
གཉིས་པ་བརྡ་ཐབས་སོགས་ལ་མ་ལྟོས་པ་ནི། བརྡ་དང་ཐ་སྙད་བཏགས་པ་ཀུན་ཀྱང་དེ་བཞིན་ཏེ།། ཡང་དག་མ་ཡིན་ཡིན་པ་མཁས་པ་ཀུན་གྱི་ཡུལ།། ཞེས་གསུངས་ཏེ། སྔར་བཤད་པའི་རྟོག་གེའི་ལུང་རིགས་དང༌། ཡོད་མེད་ལ་དམིགས་པ་སོགས་གནས་ཚུལ་ལ་མ་ཞུགས་པ་དེ་བཞིན་དུ་མཚོན་པར་བྱེད་པའི་བརྡ་དང༌། རྗོད་བྱེད་ཀྱི་ཐ་སྙད་དང༌། རྟོག་པས་བརྟགས་པ་ཀུན་ཀྱང་ཡང་དག་པ་མ་ཡིན་ནོ། ། འོ་ན་གང་ཡིན་ཞེ་ན། ཡང་དག་པའི་དོན་ཡིན་པ་དེ་ནི་གནས་ལུགས་བསྒོམ་པ་ལ་མཁས་པ་ཀུན་གྱི་ཡུལ་ཡིན་ཏེ།
མ་བཅོས་པའི་རང་བབས་ཁོ་ནས་མཐོང་བ་མེད་པའི་ཚུལ་དུ་མཐོང་བར་འགྱུར་རོ།། བཞི་པ་སྤྱོད་པ་ལ་གདམས་པ་ལ་གསུམ། བཅོས་མའི་སྤྱོད་པ་བཤད་པ། དེའི་གཉེན་པོ་གནས་ལུགས་ཉིད་བརྗོད་པ། ནང་དུ་ཡང་དག་པར་འཇོག་པར་གདམས་པའོ། ། དང་པོ་ལ། བསྟན། བཤད། བསྡུ་གསུམ་ལས།  དང་པོ་ནི།
རྒྱུ་དང་འབྲས་བུ་དབྱེར་མེད་འདི་ནི་སྙིང་པོའི་སེམས།། དེ་མྱོང་བ་ཡི་འབད་པས་ཀུན་ལས་བཙལ་མི་དགོས།། ཞེས་གསུངས་ཏེ། འབད་པ་དང་རྩོལ་བ་ལ་བརྟེན་པའི་སྤྱོད་པ་ནི་ལས་དང་པོ་པས་བྱ་བ་ཡིན་ཀྱང་ཉམས་སུ་མྱོང་ནས་སྤྲོས་བཅས་དེ་ཀུན་ལ་བརྟེན་ཏེ་གནས་ལུགས་ཀྱི་དོན་བཙལ་མི་དགོས་སོ། ། ཅི་སྟེ་ན་སྔར་བཤད་པ་ལྟར་རྒྱུ་དང་འབྲས་བུ་དབྱེར་མེད་ཅིང་རང་བཞིན་གཅིག་ཡིན་པ་འདི་ནི་སྙིང་པོའི་དོན་གཉུག་མ་བྱང་ཆུབ་ཀྱི་སེམས་ཡིན་ལ། དེ་ཉམས་སུ་མྱོང་ཞིང་མངོན་དུ་གྱུར་པའི་གང་ཟག་གིས་འབད་པ་དང་རྩོལ་བ་ལ་མི་ལྟོས་པས་སོ།། གཉིས་པ་བཤད་པ་ལ་བཞི། ཐོས་བསམ་གྱི་སྤྱོད་པ་ཙམ་གྱིས་མི་གྲོལ་བ། དབང་བསྐུར་བའི་སྤྱོད་པ་ཙམ་གྱིས་མི་གྲོལ་བ། བསྐྱེད་རིམ་གྱི་སྤྱོད་པ་ཙམ་གྱིས་མི་གྲོལ་བ།
བརྟུལ་ཞུགས་ཀྱི་སྤྱོད་པ་ཙམ་གྱིས་མི་གྲོལ་བའོ། །  དང་པོ་ནི། དམ་པ་བསྟེན་དང་ཉན་དང་ཐོས་པ་ལྷུར་ལེན་དང༌།། ཞེས་གསུངས་ཏེ། སྐྱེས་བུ་དམ་པ་བླ་མར་བསྟེན་ནས་ཆོས་ཉན་པ་དང༌། ཚིག་འཛིན་པ་དང༌། དེའི་དོན་བསམ་པ་སྟེ་ཐོས་པ་དང་བསམ་པ་ལྷུར་ལེན་པ་ཙམ་གྱིས་འཁོར་བ་ལས་མི་གྲོལ་ལོ།། གཉིས་པ་དབང་བསྐུར་བའི་སྤྱོད་པ་ཙམ་གྱིས་མི་གྲོལ་བ་ནི། ཡོན་ཏན་དབང་ལས་འབྱུང་ཞེས་བྱིན་རླབས་ནོད་པ་དང༌།། ཞེས་གསུངས་ཏེ།
ཡོན་ཏན་གྱི་ཆོས་ཐམས་ཅད་དབང་བསྐུར་བ་ཐོབ་པ་ལས་འབྱུང་ངོ་ཞེས་དབང་དང་བྱིན་བརླབས་ནོད་པ་ལྷུར་ལེན་པ་ཙམ་གྱིས་ཀྱང་མི་གྲོལ་ལོ།། གསུམ་པ་བསྐྱེད་རིམ་གྱི་སྤྱོད་པ་ཙམ་གྱིས་མི་གྲོལ་བ་ནི། ཏིང་འཛིན་བློར་བཞག་ནས་ནི་སྦྱོར་དང་སྒོམ་པ་དང༌།། ཞེས་གསུངས་ཏེ། བསྐྱེད་རིམ་གྱི་ཏིང་འཛིན་བསྒོམ་པའི་དམིགས་རྟེན་བྲིས་སྐུ་རང་གི་བློར་བཞག་ནས་ནི་དེའི་གཟུགས་རང་གི་སེམས་ལ་སྦྱོར་བ་དང་བཅས་པས་སྒོམ་པ་དང༌། སྔགས་ཀྱི་བཟླས་པ་ཙམ་གྱིས་ཀྱང་མི་གྲོལ་ལོ།། བཞི་པ་བརྟུལ་ཞུགས་ཀྱི་སྤྱོད་པ་ཙམ་གྱིས་མི་གྲོལ་བ་ནི། ཕན་ངེས་སྔོན་དུ་སོང་ནས་བརྟུལ་ཞུགས་གང་སྤྱོད་པ།། ཞེས་གསུངས་ཏེ། བྱང་ཆུབ་བསྒྲུབ་པ་ལ་ཕན་པར་ངེས་པའི་ཉམས་ལེན་ལ་འབད་པ་སྔོན་དུ་སོང་ནས་རིག་པ་བརྟུལ་ཞུགས་ཀྱི་སྤྱོད་པ་གང་དག་ལ་སྤྱོད་པར་བྱས་པ་ཙམ་གྱིས་མི་གྲོལ་ལོ།།
གསུམ་པ་དོན་བསྡུ་བ་ནི། དེ་དག་ཐམས་ཅད་ལོག་རྟོག་བཅོས་མ་ལ་སྤྱོད་ཡིན།། ཞེས་གསུངས་ཏེ། རྐང་པ་སྔ་མའི་པ་ཞེས་པ་དང་རྐང་པ་འདི་སྦྱར་བ་སྤྱོད་པ་བཞི་ཅར་གྱི་གསལ་བྱེད་དུ་ཐོབ་པས་སྤྱོད་པ་བཞི་པོ་དེ་ཙམ་གྱིས་མི་གྲོལ་བའི་རྒྱུ་མཚན་བསྟན་པའི་སྒོ་ནས་དོན་བསྡུས་པ་སྟེ། བཤད་མ་ཐག་པའི་སྤྱོད་པ་བཞི་པོ་དེ་དག་སྤྲོས་མེད་ཀྱི་སྤྱོད་པ་ལ་ལྟོས་ཏེ། དེ་ལས་གོ་ལོག་པའི་སྤྱོད་པ་བཅོས་མའི་སྤྱོད་པ་ཙམ་ལ་སྤྱོད་པ་ཡིན་པས་དེ་ཙམ་གྱིས་གྲོལ་བ་མི་ཐོབ་པས་ན་དམངས་དོ་ཧ་ལས། ཨེ་མ་ཧོ་མ་ཡིན་ལྷན་ཅིག་སྐྱེས་པ་མཆོག་ཆགས་བྱོས། ། ཤེས་གསུངས་པ་འདིར་ཡང་དྲན་པར་བྱའོ།། གཉིས་པ་དེའི་གཉེན་པོ་གནས་ལུགས་ཉིད་བརྗོད་པ་ནི། སྙིང་པོའི་སེམས་ནི་སྐྱོན་དང་ཡོན་ཏན་རྣམས་དང་བྲལ།།
དོན་དེ་ཉིད་ནི་བྱ་བ་གང་ཡང་མི་དགོས་ཀྱི།། བྱ་བ་བཏང་བའི་སེམས་ནི་བདེ་བ་ཆེ་མཆོག་ཉིད།། ཅེས་གསུངས་ཏེ། སྙིང་པོ་ལས་ཀྱང་སྙིང་པོར་གྱུར་པ་གཉུག་མའི་སེམས་ལྷན་ཅིག་སྐྱེས་པའི་ཡེ་ཤེས་དེ་ནི། དོར་བྱ་སྐྱོན་དང༌། བླང་བྱ་ཡོན་ཏན་རྣམས་དང་བྲལ་བའི་བླང་དོར་མེད་པ་མཉམ་པ་ཉིད་ཀྱི་དོན་དེ་ཉིད་ལ་སྤང་བླང་སོགས་བྱ་བ་དང་བྱེད་པ་གང་ཡང་མི་དགོས་ཀྱི། བྱ་བ་དང༌། བྱེད་པ་སོགས་བླང་དོར་གྱི་སྤྲོས་པ་བཏང་བའི་སེམས་ཉིད་དེ་ནི་བདེ་བ་ཆེན་པོའི་མཆོག་གནས་ལུགས་ཀྱི་དོན་ཉིད་ཡིན་ནོ།། གསུམ་པ་ནང་དུ་ཡང་དག་འཇོག་པར་གདམས་པ་ནི། ལྔ་རིག་ལ་སོགས་ཞེ་འདོད་གདོན་གྱིས་ཟིན།།
དངོས་པོར་འཛིན་པའི་དུག་གིས་རང་གི་སེམས་ལ་ཁྱབ།། ཕྱི་རོལ་སྤངས་པའི་སེམས་ནི་ནང་དུ་འཇོག་པ་ཅན།། སྙིང་པོ་ལ་སྤྱོད་རྣམས་ཀྱིས་འདི་ཉིད་བསམ་པར་རིགས།། ཞེས་གསུངས་ཏེ། ནང་དུ་ཡང་དག་པར་འཇོག་པ་དང་བྲལ་ན། གནས་ལྔ་རིག་པའི་པཎྜི་ཏ་ལ་སོགས་པ་མཁས་པ་རྣམས་ཀྱང་དྲན་པ་བློ་བྲལ་དུ་མ་རྟོགས་པས་དྲན་པའི་སྐྱོན་གྱིས་ཞེ་འདོད་ཡོད་དེ། དེ་ལྟར་ཉོན་མོངས་པའི་གདོན་གྱིས་ཟིན་ལ། གདོན་དེའི་དབང་གིས་ཕྱི་རོལ་ལ་དངོས་པོར་འཛིན་པ་དེའི་རྐྱེན་གྱིས་ནང་དུ་མངོན་པར་ཞེན་པའི་དུག་གིས་རང་གི་སེམས་ལ་ཁྱབ་པར་བྱེད་པས་སེམས་འདོད་པ་དང་བྲལ་བར་མི་འགྱུར་རོ། ། ཕྱི་རོལ་ལ་རྟོག་དཔྱོད་དང་བླང་དོར་སྤངས་པའི་སེམས་ནི་ནང་དུ་ཡང་དག་པར་འཇོག་པ་ཅན་གྱི་རྣལ་འབྱོར་པ་དེ་ནི་སྙིང་པོའི་དོན་ལ་སྤྱོད་པ་ཡིན་པས་དེ་ལྟ་བུའི་རྣལ་འབྱོར་པ་རྣམས་ཀྱིས་ནི་ནང་དུ་ཡང་དག་འཇོག་པ་འདི་ཉིད་ལ་གནས་ཤིང་བསམ་པར་རིགས་སོ།། གསུམ་པ་མཇུག་བསྡུ་བ་ལ་གཉིས།
སྤྲོས་པ་བཅད་པས་ས་ལམ་རྫོགས་ཚུལ་དང༌། དགེ་རྩ་བསྔོ་བའོ། །  དང་པོ་ནི། རྟོག་གེ་སྤྲོས་པའི་སྦུན་པ་ཕྱིར་བསལ་ནས།། གཉུག་མའི་དབང་པོ་དག་ལས་སྐྱེས་པ་ཡི།། དོན་གྱི་སྙིང་པོ་བླ་ན་མེད་པ་འདི།། རྟོགས་པས་བཅུ་བཞིའི་ས་ལ་གནས་པར་འགྱུར།། ཞེས་གསུངས་ཏེ། སྣ་ཚོགས་པའི་སྤྲོས་པ་དང༌། སྦུན་པ་དང་འདྲ་བ་སྙིང་པོ་མེད་པའི་ངལ་བ་རྣམས་ཕྱིར་བསལ་ནས་ནང་དུ་མཉམ་པར་འཇོག་པ་ལས་མི་གཡོ་བ་གཉུག་མའི་དོན་ལ་ཡིད་ཀྱི་དབང་པོ་རྩེ་གཅིག་ཏུ་གནས་པ་ལས་སྐྱེས་པའི་རྟོགས་པ་འདི་ནི་གནས་ལུགས་ཀྱི་དོན་གྱི་སྙིང་པོ་བླ་ན་མེད་པ་རྟོགས་པ་སྟེ།
དེ་ལྟར་རྟོགས་པའི་རྣལ་འབྱོར་པ་དེ་ནི་ས་བཅུ་བཞི་པ་བདེ་བ་ཆེན་པོའི་ས་ལ་དུས་རྟག་ཏུ་གནས་པ་ཡིན་ནོ།། གཉིས་པ་དགེ་རྩ་བསྔོ་བ་ནི། རྣལ་འབྱོར་ཡེ་ཤེས་ཆེན་པོ་གང་འདོད་པ།། རིམ་དང་ཅིག་ཅར་འཇུག་པའི་རིམ་ཆོས་ཀྱིས།། ཡེ་ཤེས་མཆོག་གི་གོ་འཕང་སྙིང་པོ་རྣམས།། བཀོད་པས་འགྲོ་རྣམས་ཕྱག་རྒྱ་ཆེ་ཐོབ་ཤོག། ཅེས་གསུངས་ཏེ། རྣལ་འབྱོར་པ་གནས་ལུགས་རྟོགས་པའི་ཡེ་ཤེས་གང་དག་ཐོབ་པར་འདོད་པ་དེ་ལ་རིམ་གྱིས་པ་དང༌། ཅིག་ཅར་བའི་ལམ་ལས་གཙོ་བོར་ཅིག་ཅར་བའི་ཚུལ་གྱིས་འཇུག་པའི་རིམ་པས་མཆོག་གི་ཡེ་ཤེས་གནས་ལུགས་མངོན་སུམ་དུ་རྟོགས་པའི་གོ་འཕང་ལ་འགོད་པའི་ཐབས་རྣམས་མཚོན་པར་བྱེད་པའི་མགུར་མ་འདི་བཀོད་པའི་དགེ་བ་དེས་ཕྱག་རྒྱ་ཆེན་པོ་མཆོག་གི་དངོས་གྲུབ་སེམས་ཅན་ཐམས་ཅད་ཀྱིས་ཐོབ་པར་ཤོག་ཅིག་ཅེས་དགེ་བའི་རྩ་བ་བདག་དང་སེམས་ཅན་ཐམས་ཅད་ཐུན་མོང་དུ་བྱས་ནས་བསྔོ་བར་མཛད་པའོ།། གསུམ་པ་མཇུག་གི་དོན་ལ་གཉིས།
རྫོགས་ཚིག་བསྟན་པ་དང༌། འགྱུར་བྱང་སྨོས་པའོ། ། དང་པོ་ནི། སྙིང་པོ་བླ་ན་མེད་པ་གཏན་ལ་དབབ་པ་དོ་ཧ་མཛོད་ཅེས་བྱ་བ་རྣལ་འབྱོར་གྱི་དབང་ཕྱུག་དཔལ་ས་ར་ཧ་པས་མཛད་པ་རྫོགས་སོ།། །། ཞེས་གསུངས་ཏེ། དོ་ཧ་སྐོར་གསུམ་གྱི་ཚིག་དོན་གྱི་རྣམ་བཤད་སེམས་ཀྱི་རྣམ་ཐར་གསལ་བར་སྟོན་པའི་མེ་ལོང་ཞེས་བྱ་བ་མང་དུ་ཐོས་པའི་དགེ་སློང་ཆོས་སྨྲ་བ་ཀརྨ་ཕྲིན་ལས་པས་སྦྱར་བ་ལས། གཞུང་འདིའི་མཚན་རྒྱ་སྐད་དུ་དོ་ཧ་ཀོ་ཤ་ཞེས་པའི་སྒྲའི་དོན་མི་ཟད་པའི་གཏེར་མཛོད་ དང༌། ཨུ་པ་དེ་ཤ་གི་ཏི་ཞེས་པའི་སྒྲའི་དོན་མན་ངག་གི་གླུ་དང༌། ན་མ་ཞེས་པའི་དོན་ཞེས་བྱ་བ་སྟེ། མཚན་དེ་དང་ལྡན་ཞིང་གནས་ལུགས་དེ་ཁོ་ན་ཉིད་རྣལ་དུ་མཚོན་པ་གཉུག་མ་དོན་དམ་པའི་ཡི་གེ་འདི་ནི་དཔལ་རྣལ་འབྱོར་གྱི་དབང་ཕྱུག་ཆེན་པོ་ས་ར་ཧ་པའི་ཞལ་སྔ་ནས་མཛད་པ་སྟེ་དེའི་ཊཱིཀ་དང་བཅས་པ་རེ་ཞིག་རྫོགས་སོ།། །།
གཉིས་པ་འགྱུར་བྱང་སྨོས་པ་ནི། བླ་མ་བལ་པོ་ནས་བསྒྱུར་བའོ་ཞེས་གསུངས་ཏེ། རྒྱ་བོད་གཉིས་ཀའི་སྐད་ལ་ལེགས་པར་བྱང་བ་བླ་མ་བལ་པོ་ཨ་སུ་ཞེས་བྱ་བས་རྒྱ་གར་ཕྱག་ནའི་རྒྱ་དཔེ་ལ་གཏུགས་ཏེ་སྒྲ་རང་འགྱུར་དུ་བསྒྱུར་བའོ།། །།

སེམས་ཀྱི་རང་གདངས་ལོངས་སྤྱོད་རྫོགས་པའི་སྐུར།། རྟོགས་མགུར་བཙུན་མོ་དོ་ཧ་ཞེས་བྱའི་གཞུང༌།། རྣམ་པར་བཤད་ལས་ཐོབ་པའི་དགེ་བ་དེ།། འགྲོ་ཀུན་གཟུགས་སྐུ་མཐར་ཐུག་ཐོབ་ཕྱིར་བསྔོ།། ༄༅། །རྒྱལ་པོ་དོ་ཧའི་ཊཱི་ཀ་འབྲིང་པོ་སེམས་ཀྱི་རྣམ་ཐར་སྟོན་པའི་མེ་ལོང་ཞེས་བྱ་བ་བཞུགས་སོ།།
གདོད་ནས་སྐྱེ་བ་མེད་པ་སེམས་ཀྱི་གཤིས། ། སོ་སོ་རང་གིས་རིག་པའི་ཡེ་ཤེས་དང༌།། དབྱེར་མེད་ཆོས་ཀྱི་སྐུ་ལ་ཕྱག་འཚལ་ནས། ། རྒྱལ་པོ་དོ་ཧའི་ཚིག་དོན་བཤད་པར་བྱ།། ད་ནི་རྒྱལ་པོ་ལ་གདམས་པའི་དོ་ཧ་བཞི་བཅུ་པ་བཤད་པར་བྱ་སྟེ། དེ་ཡང་བརྗོད་བྱ་ནི།
ཆོས་ཀྱི་སྐུ་གཙོ་བོར་སྟོན་པ། གཞུང་ཚད་ནི། ཤླཽ་ཀ་བཞི་བཅུ་པ། ཆེད་དུ་བྱ་བའི་གདུལ་བྱ་ནི། རྒྱལ་པོ་མ་ཧཱ་ཕ་ལ་ཉིད་རྗེས་སུ་བཟུང་བའི་ཕྱིར་མགུར་དུ་བཞེངས་པ་དོ་ཧ་མཛོད་ཅེས་བྱ་བ་སྤྱོད་པའི་གླུ་ནི་འདིར་བཤད་པར་བྱ་བའི་ཆོས་སོ།། དེ་ལ་གསུམ། ཀླད་ཀྱི་དོན། གཞུང་གི་དོན། མཇུག་གི་དོན་ནོ། ། དང་པོ་ཀླད་ཀྱི་དོན་ལ་གཉིས།
མཚན་གྱི་དོན་དང༌། འགྱུར་གྱི་ཕྱག་གོ ། དང་པོ་ལ་ཡང་གཉིས་ལས། ། དང་པོ་མཚན་བསྒྱུར་བ་ནི། རྒྱ་གར་སྐད་དུ། དོ་ཧ་ཀོ་ཥ་ནཱ་མ་ཙརྱ་གཱི་ཏི། བོད་སྐད་དུ། དོ་ཧ་མཛོད་ཅེས་བྱ་བ་སྤྱོད་ པའི་གླུ། རྒྱ་གར་ན་སྐད་རིགས་བཞི་ཡོད་པ་ལས་ལྷོ་ཕྱོགས་བེ་ཏའི་ཡུལ་གྱི་རང་བཞིན་པའི་སྐད་དུ་གཞུང་འདིའི་མཚན་ལ་དོ་ཧ་ཀོ་ཥ་ནཱ་མ་ཙརྱ་གཱི་ཏི་ཞེས་ཟེར་ཞིང་དེ་བོད་གངས་ཅན་པ་རྣམས་ཀྱི་སྐད་དུ་བསྒྱུར་ན་དོ་ཧ་མཛོད་ཅེས་བྱ་བ་སྤྱོད་པའི་གླུ་ཞེས་པར་འགྱུར་ལ། དེ་ཡང་རྒྱ་བོད་ཀྱི་སྐད་གཉིས་སོ་སོར་སྦྱར་ཏེ་བསྒྱུར་ན།
དོ་ཧ་ནི་དོན་མང་པོ་ལ་འཇུག་པས་བོད་སྐད་དུ་མ་བསྒྱུར་བར་སཾ་སྐྲི་ཏའི་སྐད་དོ་ཧ་ཞེས་པ་ཉིད་བཀོད་དོ། ། ཀོ་ཥ་ནི་མཛོད་དང༌། ནཱ་མ་ནི་ཞེས་བྱ་བ་དང༌། ཙརྱ་ནི་སྤྱོད་པ་དང༌། གཱི་ཏི་ནི་གླུ་ཞེས་པར་འགྱུར་རོ།། (གཉིས་པ་)མཚན་བཤད་པ་ལ། དོ་ཧ་མཛོད་ནི་དམངས་དོ་ཧའི་སྐབས་སུ་བཤད་པ་ལྟར་ཡིན་ལ། ཞེས་བྱ་བ་ནི་བརྡ་སྤྲོད་པའི་ཚིག་དང༌། སྤྱོད་པའི་གླུ་ནི་རྣལ་འབྱོར་གྱི་སྤྱོད་པ་རྩོམ་པའི་ཕྱིར་རྡོ་རྗེའི་མགུར་དུ་གསུངས་པས་ན་སྤྱོད་པའི་གླུའོ།། གཉིས་པ་འགྱུར་གྱི་ཕྱག་ནི།
འཕགས་པ་འཇམ་དཔལ་ལ་ཕྱག་འཚལ་ལོ།། ཞེས་གསུངས་ཏེ། འཕགས་པ་ནི་སོ་སོ་སྐྱེ་བོའི་ས་ལས་རིང་དུ་འཕགས་པ་དག་པའི་ས་ལ་བཞུགས་པའི་དོན་ཡིན་ལ། འཇམ་དཔལ་དང་ཕྱག་འཚལ་ལོ་ནི་དམངས་དོ་ཧའི་སྐབས་སུ་བཤད་པ་ལྟར་རོ།། གཉིས་པ་གཞུང་གི་དོན་ལ་བཞི། འདོད་པའི་ལྷ་ལ་ཕྱག་བྱ་བ། གཞི་ལམ་འབྲས་བུའི་ངོ་བོ་བསྡུས་ཏེ་བསྟན་པ། དེ་དག་ཕྱེ་སྟེ་བཤད་པ། དྲི་མེད་ཀྱི་དོན་བསྟན་པས་མཇུག་བསྡུ་བའོ། ། དང་པོ་ནི།
བདུད་ཀྱི་སྟོབས་རབ་ཏུ་འཇོམས་པ་ལ་ཕྱག་འཚལ་ལོ།། ཞེས་གསུངས་ཏེ། ཕྱི་ལྟར་དུ་བཤད་ན། དཔལ་ས་ར་ཧ་པ་ཕྱག་མཛད་པར་བཞེད་པའི་ལྷ་ནི་བླ་མ་དམ་པའོ། ། དེ་ཡང་སྐུ་བཞིའི་དབང་ཕྱུག་ཡིན་པས་བདུད་བཞི་བཅོམ་པ་སྟེ་རང་ཉིད་ཀྱི་ཕུང་པོའི་བདུད་བཅོམ་པས་སྤྲུལ་སྐུ་དང༌། ཉོན་མོངས་པའི་བདུད་བཅོམ་པས་ལོངས་སྐུ་དང༌། འཆི་བདག་གི་བདུད་བཅོམ་པས་ཆོས་སྐུ་དང༌། ལྷའི་བུའི་བདུད་བཅོམ་པས་ངོ་བོ་ཉིད་ཀྱི་སྐུ་སྟེ་བདུད་བཞི་བཅོམ་ནས་སྐུ་བཞིར་བྱང་ཆུབ་པའི་བྱང་ཆུབ་ཆེན་པོ་བརྙེས་ཏེ། གདུལ་བྱ་རྣམས་ཀྱི་རྒྱུད་ལ་ཡོད་པའི་བདུད་བཞི་པོ་དེའི་མཐུ་དང་སྟོབས་བག་ཆགས་དང་བཅས་པ་རབ་ཏུ་འཇོམས་པར་མཛད་པས་ན་དེ་ལ་འདུད་ཅིང་ཕྱག་འཚལ་བར་མཛད་པའོ། ། ཕྱག་འཚལ་བའི་གོ་དོན་རྒྱས་པར་ནི་དམངས་དོ་ཧར་བཤད་པ་བཞིན་ནོ།།
ནང་ལྟར་དུ་བཤད་ན། བདུད་ནི་ཕྱི་རོལ་ན་ཡོད་པ་མ་ཡིན་གྱི་ང་དང་བདག་ཏུ་འཛིན་པའི་རྣམ་པར་རྟོག་པ་ནི་བདུད་དོ། ། དེ་ཡོད་པའི་དབང་གིས་ཕྱི་རོལ་ན་གནོད་བྱེད་ཀྱི་བདུད་ཡོད་པར་སྣང་བ་འབྱུང་བས་སོ། ། དེའི་སྟོབས་ནི་དེའི་ནུས་པ་སྟེ་རྣམ་རྟོག་དེའི་དབང་གིས་དུག་གསུམ་སོགས་ཉོན་མོངས་པའི་དབང་དུ་གྱུར་ནས་ལས་བསགས་ཏེ་སྡུག་བསྔལ་སྣ་ཚོགས་པ་མྱོང་དགོས་པར་འགྱུར་བའོ། ། རབ་ཏུ་འཇོམས་པ་ནི་ལྷག་མ་མ་ལུས་པར་འཇོམས་པ་སྟེ་བག་ཆགས་དང་བཅས་པ་དྲུངས་ནས་འབྱིན་པའོ། ། དེ་ཡང་གང་ཞེ་ན། གནས་ལུགས་མངོན་སུམ་དུ་རྟོགས་པའི་ཡེ་ཤེས་སམ་དེ་དངོས་སུ་ངོ་སྤྲོད་པར་མཛད་པའི་བླ་མ་དམ་པའོ། ། ཕྱག་འཚལ་བའི་དོན་ནི་སྔར་བཤད་པ་བཞིན་ནོ།། གསང་བ་ལྟར་དུ་བཤད་ན། དྲན་པའི་བརྡ་ལ་བརྟེན་ནས་ཕུང་པོའི་བདུད་ཀྱི་སྟོབས་རབ་ཏུ་འཇོམས་ཤིང༌།
དྲན་མེད་ཀྱི་བརྡ་ལ་བརྟེན་ནས་ཉོན་མོངས་པའི་བདུད་ཀྱི་སྟོབས་དང༌། སྐྱེ་མེད་ཀྱི་བརྡ་ལ་བརྟེན་ནས་འཆི་བདག་གི་བདུད་དང༌། བློ་འདས་ཀྱི་བརྡ་ལ་བརྟེན་ནས་ལྷའི་བུའི་བདུད་ཀྱི་སྟོབས་རབ་ཏུ་འཇོམས་པས་ན་བརྡ་བཞི་ལ་བརྟེན་ནས་གནས་ལུགས་རྟོགས་པའི་ཡེ་ཤེས་ནི་བདུད་ཀྱི་སྟོབས་རབ་ཏུ་བཅོམ་པ་ཡིན་ཞིང༌། གདུལ་བྱའི་བདུད་ཀྱི་སྟོབས་རབ་ཏུ་འཇོམས་པར་བྱེད་པས་ན་དེའམ་དེ་སྟོན་པའི་བླ་མ་ལ་དཔལ་ས་ར་ཧས་ཕྱག་འཚལ་བའོ།། གཉིས་པ་ (གཞི་ལམ་འབྲས་བུའི་ངོ་བོ་བསྡུས་ཏེ་བསྟན་པ་)ལ་གསུམ། དཔེ་གསུམ་གྱིས་གཞི་རྣམ་པར་དག་ཀྱང་འཁྲུལ་པར་སྣང་ཚུལ། ཆུ་དང་སྣང་མུན་གྱི་དཔེས་ལམ་རྟོགས་པའི་ཡེ་ཤེས་ཀྱིས་མ་རིག་པ་འདག་ཚུལ། རྒྱ་མཚོའི་དཔེས་འཕེལ་གྲིབ་མེད་པའི་འབྲས་བུ་བསྟན་པའོ། ། དང་པོ་ལ་གསུམ། ཆུ་རླབས་ཀྱི་དཔེས་གཞི་ལ་འཁྲུལ་སྣང་ཤར་ཚུལ།
འཁྲུལ་རྒྱུས་མར་མེ་གཉིས་སུ་སྣང་བའི་དཔེས་གཟུང་འཛིན་ཐ་དད་དུ་སྣང་ཚུལ། མར་མེ་དང་མུན་པའི་དཔེས་ཡེ་ཤེས་ཀྱི་ཁྱབ་པ་མ་རྟོགས་པའི་ཚུལ་ལོ། ། དང་པོ་ནི། ཇི་ལྟར་རླུང་གིས་བརྒྱབ་པས་མི་གཡོ་བའི། ། ཆུ་ལ་གཡོ་བས་རྦ་རླབས་རྣམས་སུ་འགྱུར།། དེ་ལྟར་རྒྱལ་པོས་མདའ་བསྣུན་སྣང་བ་ཡང༌། ། གཅིག་ཉིད་ན་ཡང་རྣམ་པ་སྣ་ཚོགས་བྱེད།། ཅེས་གསུངས་ཏེ། འདིར་བླ་མ་བལ་པོས་སྔ་འགྲེལ་དུ་རྒྱལ་པོས་གཡོ་བ་མེད་པའི་དོན་མ་རྟོགས་པས་གཡོ་འགུལ་ཅན་གྱི་དཔེ་ཆུ་རླབས་ཀྱི་དཔེས་བསྟན་ཏེ་ཞེས་སོགས་གསུངས་པས་རྐང་པ་སྔ་མ་གཉིས་ཀྱིས་དཔེ་དང་ཕྱི་མ་གཉིས་ཀྱིས་དོན་བསྟན་པར་བཞེད་ཀྱང༌། པར་ཕུ་བའི་བཞེད་པ་ལྟར་ཚིགས་བཅད་རངས་པོས་དཔེ་གཉིས་པོ་དངོས་སུ་བསྟན་ནས་དོན་གཉིས་པོ་ཤུགས་བསྟན་དུ་བཤད་པར་བྱ་སྟེ།
དེ་ཡང་དཔེ་ཇི་ལྟར་ན་རྐྱེན་གང་གིས་ཀྱང་མི་གཡོ་བ་རྒྱ་མཚོ་ཆེན་པོའི་ཆུ་ལ་རླུང་གིས་ཕྱོགས་ཐམས་ཅད་ནས་བརྒྱབ་པས་གཡོ་བའི་རྦ་དང༌། ཕྱོགས་གཅིག་ནས་བརྒྱབ་པས་གཡོ་བའི་རླབས་རྣམས་སུ་འགྱུར་བ་བཞིན་དུ། གཉུག་མའི་སེམས་ཀྱི་རྒྱ་མཚོ་མི་གཡོ་བ་ལ་གཉིས་འཛིན་གྱི་རླུང་གིས་བརྒྱབ་པས་མཚན་མ་དང་རྣམ་རྟོག་རྦ་རླབས་སྣ་ཚོགས་པ་རྣམས་སུ་འགྱུར་རོ།། ཆུ་ལས་གཡོས་པའི་རྦ་རླབས་ཆུར་རོ་གཅིག་པ་དང་སེམས་ལས་འཕྲོས་པའི་རྣམ་རྟོག་སེམས་སུ་རོ་གཅིག་པ་གཉིས་སྣ་ཚོགས་རོ་གཅིག་པའི་དཔེ་དོན་དུ་སྦྱར་བ་དེ་ལྟར་རྒྱལ་པོ་མཧཱ་ཕ་ལས་མདའ་བསྣུན་ས་ར་ཧ་སྣང་བ་འདི་ཡང་གང་ཟག་གཅིག་ཉིད་ཡིན་ན་ཡང་གནས་སྐབས་དང་སྣང་ཚུལ་གྱི་རྐྱེན་གྱིས་རིག་བྱེད་འདོན་པའི་ཆ་ནས་བྲམ་ཟེ་དང༌། ལྔ་རིག་པའི་ཆ་ནས་པཎྜི་ཏ་དང༌། ཚུལ་ཁྲིམས་ལ་གནས་པའི་ཆ་ནས་རབ་བྱུང་དང༌། རོ་གཅིག་རྟོགས་ཏེ་མདའ་མཁན་མ་དང་འགྲོགས་པའི་ཆ་ནས་རྣལ་འབྱོར་པ་སོགས་སྣ་ཚོགས་སུ་སྣང་བ་དེ་བཞིན་དུ། གནས་ལུགས་སྤྲོས་པས་མ་གོས་པ་དེ་བཞིན་ཉིད་གཅིག་པུ་ཡིན་ནའང་འཁྲུལ་ངོར་སྣང་བ་སྣ་ཚོགས་པར་འཛིན་པར་བྱེད་པ་ཉིད་དཔེ་དང་དོན་དུ་བསྟན་པའོ།། གཉིས་པ་(འཁྲུལ་རྒྱུས་མར་མེ་གཉིས་སུ་སྣང་བའི་དཔེས་གཟུང་འཛིན་ཐ་དད་དུ་སྣང་ཚུལ་)ནི། ཇི་ལྟར་རྨོངས་པས་ལོག་ནས་བལྟས་པ་ཡིས། །
མར་མེ་གཅིག་ཉིད་གཉིས་སུ་སྣང་བ་ལྟར།། དེ་ལ་བལྟ་བྱ་ལྟ་བྱེད་གཉིས་མེད་ལ། ། ཀྱེ་མ་བློ་ནི་གཉིས་ཀྱི་དངོས་པོར་སྣང༌།། ཞེས་གསུངས་ཏེ། ཚིགས་བཅད་ཕྱེད་སྔ་མས་དཔེ་དང༌། ཕྱི་མས་དོན་བསྟན་ཏོ། ། དེ་ཡང་དཔེ་ཇི་ལྟར་ན་སྐྱེས་བུ་རྨོངས་པ་འགའ་ཞིག་གིས་མིག་གི་ཡ་ཕུགས་བཙིར་ཏེ་མིག་གྱེན་དུ་ལོག་ནས་བལྟས་པའི་འཁྲུལ་རྒྱུས་མར་མེ་གཅིག་ཉིད་གཉིས་སུ་སྣང་བར་འགྱུར་བ་དེ་ལྟར་དུ། གནས་ལུགས་ལ་བལྟ་བར་བྱ་བའི་ཡུལ་དང༌། ལྟ་བར་བྱེད་པ་ཡུལ་ཅན་གཉིས་ཐ་དད་མེད་པ་ལ་མ་རིག་པའི་དབང་གིས་བློ་གཅིག་ཉིད་ནི་ཡུལ་ཡུལ་ཅན་ནམ། གཟུང་འཛིན་ཐ་དད་པ་གཉིས་ཀྱི་དངོས་པོར་སྣང་བར་འགྱུར་རོ། །
ཀྱེ་མ་ཞེས་པ་ནི་གཉིས་མ་ཡིན་བཞིན་དུ་གཉིས་སུ་སྣང་བ་ལ་ངོ་མཚར་བའི་ཚིག་གོ། གསུམ་པ་(མར་མེ་དང་མུན་པའི་དཔེས་ཡེ་ཤེས་ཀྱི་ཁྱབ་པ་མ་རྟོགས་པའི་ཚུལ་)ནི། ཁྱིམ་དུ་མར་མེ་མང་པོ་སྤར་གྱུར་ཀྱང༌། ། མིག་མེད་པ་ལ་མུན་པར་གནས་པ་ལྟར།། ལྷན་ཅིག་སྐྱེས་པས་ཐམས་ཅད་ཁྱབ་བྱས་ཀྱང༌། ། ཉེ་ཡང་རྨོངས་པ་དག་ལ་ཤིན་དུ་རིང༌།། ཞེས་གསུངས་ཏེ། ཕྱེད་སྔ་ཕྱིས་དཔེ་དོན་བསྟན་པ་སྔ་མ་ལྟར་རོ། ། སེམས་ཀྱི་གནས་ལུགས་ལྷན་ཅིག་སྐྱེས་པའི་ཡེ་ཤེས་ཀྱིས་ཕྱི་ནང་གི་ཆོས་ཐམས་ཅད་ལ་ཁྱབ་པར་བྱས་སོ། ། དེ་ལྟ་མོད་ཀྱང་ཡེ་ཤེས་དེ་རང་ལ་གནས་པས་ཤིན་ཏུ་ཉེ་ཡང་རྨོངས་པའི་སྐྱེ་བོ་དག་ལ་ཡེ་ཤེས་དེ་ཤིན་ཏུ་རིང་བ་ལྟར་མི་མཐོང་བའི་དཔེ་ནི།
རང་གི་ཁྱིམ་དུ་མར་མེ་མང་པོ་སྤར་ནས་སྣང་བ་དང་ལྡན་པར་གྱུར་ཀྱང༌། མིག་མེད་པའི་དམུས་ལོང་ལ་སྣང་བའི་གོ་སྐབས་མེད་ཅིང་མུན་པ་འབའ་ཞིག་ཏུ་གནས་པ་ཇི་ལྟ་བ་བཞིན་ནོ།། གཉིས་པ་ཆུ་དང་སྣང་བ་མུན་གྱི་དཔེས་ལམ་རྟོགས་པའི་ཡེ་ཤེས་ཀྱིས་མ་རིག་པ་འདག་ཚུལ་ནི། ཆུ་བོ་སྣ་ཚོགས་པ་ཡང་རྒྱ་མཚོར་གཅིག་ཉིད་དང༌།། བརྫུན་པ་དུ་མ་དག་ཀྱང་བདེན་པ་གཅིག་གིས་འཇོམས།། ཉི་མ་གཅིག་པུ་སྣང་བར་གྱུར་པ་ཡིས།། མུན་པ་དུ་མ་དག་ཀྱང་འཇོམས་པར་བྱེད།། ཅེས་གསུངས་ཏེ། རྐང་པ་གཅིག་དང་གཅིག་དང་གཉིས་ཀྱིས་དཔེ་གསུམ་སོ་སོར་བསྟན་པའི་ཤུགས་ལ་དོན་གསུམ་བསྟན་ཏེ། དེ་ནི་སྣང་བ་སྣ་ཚོགས་སྟོང་ཉིད་དུ་རོ་གཅིག་པ་དང༌།
ཀུན་རྫོབ་ཐམས་ཅད་ཀྱི་རང་བཞིན་དོན་དམ་དུ་གཅིག་པ་དང༌། རྟོགས་པ་གཅིག་པུས་སྒྲིབ་པ་མ་ལུས་པ་འཇོམས་པའོ། ། དཔེར་ན་ལུང་སུལ་མི་འདྲ་བ་མང་པོ་ནས་སོ་སོར་འབབ་པའི་ཆུ་བོ་སྣ་ཚོགས་པ་ཡང་རྒྱ་མཚོ་ཆེན་པོར་བབས་ན་ལན་ཚྭའི་རྒྱ་མཚོར་རོ་གཅིག་པ་ལྟར་དང༌། འཁྲུལ་པའི་སྣང་བ་ལ་གཟུང་འཛིན་སོགས་རྫུན་པའི་སྣང་བ་སྣ་ཚོགས་པ་དུ་མ་ཞིག་ཏུ་སྣང་བ་དག་ཀྱང་དོན་དམ་བདེན་པ་སྟོང་པ་ཉིད་ཀྱི་གནས་ལུགས་གཅིག་པུ་རྟོགས་པས་འཁྲུལ་སྣང་མཐའ་དག་འཇོམས་པར་ནུས་པ་ལྟར་དང༌། ཉི་མའི་འོད་གཅིག་པུ་སྣང་བར་གྱུར་པས་མར་མེའི་བསལ་བྱ་དང༌། ནོར་བུའི་འོད་ཀྱི་བསལ་བྱ་དང༌། ཟླ་བའི་འོད་ཀྱི་བསལ་བྱ་སོགས་མུན་པ་དུ་མ་དག་ཀྱང་ཅིག་ཅར་དུ་འཇོམས་པར་བྱེད་པ་བཞིན་དུ། གནས་ལུགས་མཐོང་བ་གཅིག་པུས་མཐོང་སྤང་དང་སྒོམ་སྤངས་སོགས་སྤང་བྱ་མཐའ་དག་ཀྱང་འཇོམས་པར་བྱེད་པའོ།། གསུམ་པ་རྒྱ་མཚོའི་དཔེས་འཕེལ་འགྲིབ་མེད་པའི་འབྲས་བུ་བསྟན་པ་ལ་གཉིས། དཔེ་བཀོད་པ་དང༌།
དོན་བསྟན་པའོ། ། དང་པོ་ནི། ཇི་ལྟར་ཆུ་འཛིན་གྱིས་ནི་རྒྱ་མཚོ་ལས། ། ཆུ་བླངས་ནས་ནི་ས་གཞི་གང་བྱས་ཀྱང༌།། དེ་ནི་མ་ཉམས་ནམ་མཁའ་དག་དང་མཉམ། ། འཕེལ་བ་མེད་ཅིང་འགྲིབ་པ་དག་ཀྱང་མེད།། ཅེས་གསུངས་ཏེ། དཔེ་ཇི་ལྟར་ན་ཆུ་འཛིན་པའི་སྤྲིན་སྔོན་གྱིས་ནི་དབྱར་གྱི་དུས་སུ་རྒྱ་མཚོ་ཆེན་པོ་ལས་རླངས་པ་ཆུའི་ཟིལ་པ་དང་བཅས་པ་འབྱུང་བས་སྤྲིན་སྔོན་གྱིས་བཟུང་བའི་ཆུ་དེའི་ནུས་པས་མཚོ་རླངས་ཟིལ་པ་དང་བཅས་ཏེ་བླངས་ནས་སྤྲིན་དེ་ཁ་ཐིམ་ནས་ནི་སྤྲིན་སྟུག་པོའི་ཐིབས་པ་དེ་ལས་བབ་པའི་ཆར་གྱི་རྒྱུན་གྱིས་ས་གཞི་མཐའ་དག་གང་བ་བྱས་ནས་ཆུ་བྲན་དང་འདྲེས་པ་ཆུ་བོ་ཆེན་པོ་རྣམས་སུ་འབབ་པ་དེ་དག་ཀྱང་རྒྱ་མཚོ་ཆེན་པོར་འབབ་བོ། ། དེ་ལྟར་རྒྱ་མཚོའི་ཆུ་སྤྲིན་གྱིས་བླངས་ནས་ནམ་མཁར་ཁྱེར་བའི་ཚེ་རྒྱ་མཚོ་ལ་འགྲིབ་པ་དག་ཀྱང་མེད་དེ། དེ་ནི་མ་ཉམས་ཤིང་ནམ་མཁའ་དག་དང་མཉམ་པར་ཡོངས་སུ་གང་བས་ཆེས་ཆེར་གང་བའི་ཚུལ་དུ་གནས་སོ། །
སྤྲིན་ལས་ཆར་གྱི་རྒྱུན་བབ་པས་ས་གཞི་ཆུས་གང་བ་ཉིད་དུ་ཆུ་བྲན་དུ་བབས་པས་དེ་དག་ཆུ་བོ་ལྟར་རབ་ཏུ་རྒྱས་ཏེ་ཆུ་བོ་ཆེན་པོ་རྣམས་སུ་བབས་པས་དེ་རྣམས་ཀྱང་ཆེས་ཆེར་རྒྱས་ནས་ལུང་པ་ཐམས་ཅད་གང་བཞིན་དུ་རྒྱ་མཚོར་བབ་ཀྱང་རྒྱ་མཚོ་ནི་འཕེལ་བ་ཡང་མེད་དེ་རྒྱ་མཚོ་ནི་བྲེས་ལས་འདས་མི་སྲིད་དོ། ། དེའི་རྒྱུ་མཚན་ནི་ཕལ་པོ་ཆེའི་མདོ་ལས། རྒྱ་མཚོའི་ནང་ན་ནོར་བུ་རིན་པོ་ཆེ་གཉིས་ཡོད་པའི་གཅིག་གིས་ནི་རྒྱ་མཚོ་ལས་ཆུ་ཟགས་པས་བྲི་བ་མེད་པར་བྱེད་ལ། ཅིག་ཤོས་ཀྱིས་ནི་ཆུ་གཞན་བསྣན་ཀྱང་བྲེས་ལས་མི་འདའ་བར་བྱེད་པར་གསུངས་པས་རྒྱ་མཚོ་ཆེན་པོའི་ཆུ་ལ་འཕེལ་འགྲིབ་མེད་དོ།། གཉིས་པ་(དོན་བསྟན་པ་)ནི། རྒྱལ་བའི་ཕུན་སུམ་ཚོགས་པས་ཡོངས་གང་བའི།། ལྷན་ཅིག་སྐྱེས་པ་གཅིག་གི་རང་བཞིན་ཉིད།། དེ་ལས་འགྲོ་བ་སྐྱེ་ཞིང་འགག་པ་སྟེ།། དེ་ལ་དངོས་དང་དངོས་པོ་མེད་པའང་མེད།། ཅེས་གསུངས་ཏེ།
དཔེ་དེ་བཞིན་དུ་འབྲས་བུ་བདུད་བཞི་ལས་རྒྱལ་བ་སངས་རྒྱས་ཀྱི་སྐུ་ལྔ་ཡེ་ཤེས་དང་བཅས་པ་མཐའ་དག་སྟོབས་སོགས་ཕུན་སུམ་ཚོགས་པའི་ཡོན་ཏན་གྱི་ཆོས་བྲལ་སྨིན་གྱིས་བསྡུས་པ། གངྒཱའི་ཀླུང་གི་བྱེ་མ་སྙེད་བྱེ་བ་ཕྲག་དྲུག་ཅུ་རྩ་བཞིའི་གྲངས་དང་མཉམ་པས་ཡོངས་སུ་གང་བ་འདུས་མ་བྱས་ཤིང་ལྷུན་གྱིས་གྲུབ་པ་དག་གཞི་ལམ་འབྲས་བུ་ཐམས་ཅད་དུ་རྒྱུན་ཆགས་པའི་ཕྱིར། ཡོན་ཏན་གྱི་ཚོགས་དེ་ཐམས་ཅད་གདོད་མ་ནས་འཁོར་འདས་གཉིས་ཀ་དང་ལྷན་ཅིག་ཏུ་སྐྱེས་པ་ཆོས་ཀྱི་དབྱིངས་དེ་བཞིན་ཉིད་གཅིག་པུའི་རང་བཞིན་ཉིད་དེ། གདོད་མའི་མི་ཤིགས་པའི་ཐིག་ལེ་ཆེན་པོ་དེ་ཉིད་ཡིན་ནོ། ། ཐིག་ལེ་དེའི་གདངས་འགགས་པ་མེད་པའི་རང་རྩལ་ལ་ནི་ཕྱི་ནང་གི་འགྲོ་བ་མ་ལུས་པ་སྐྱེ་ཞིང་འགག་པའི་སྣང་བ་འཆར་ཏེ། དོན་དམ་པར་ན་ཐིག་ལེ་ཆེན་པོ་དེའི་གདངས་འགག་མེད་ལ་འགྲོ་བ་དྲུག་ཏུ་སྐྱེ་བ་དངོས་པོར་གྲུབ་པ་དང་འཆི་བ་དངོས་པོ་མེད་པར་འགག་པའང་མེད་དོ། ། དེས་ན་དེ་བཞིན་ཉིད་གཅིག་པུའི་གཤིས་གདངས་རྩལ་གསུམ་གྱི་རྣམ་རོལ་ལ་སྣང་སྲིད་ཀྱི་ཆོས་ཐམས་ཅད་རྟེན་འབྲེལ་ཙམ་དུ་སྣང་བ་སྟེ། དམངས་དོ་ཧ་ལས་ཀྱང༌། ལྷན་ཅིག་ལ་ནི་ལུང་རྣམས་མང་པོར་སྣང༌།། རང་འདོད་པ་ཡིས་གསལ་བར་མང་པོར་མཐོང༌།།
མགོན་པོ་བདག་ཉིད་གཅིག་པུ་གཞན་རྣམས་འགལ།། ཞེས་འབྱུང་བའང་དོན་འདི་ཉིད་དོ།། གཉིས་པ་ཕྱེ་སྟེ་བཤད་པ་གསུམ། གཞི་དང་འབྲེལ་བའི་ཆོས་རྒྱས་པར་བཤད་པ། ལམ་ཕྱག་རྒྱ་ཆེན་པོ་ཉམས་སུ་ལེན་པའི་ཚུལ་བཤད་པ། འབྲས་བུ་བསྟན་པའོ། ། དང་པོ་ལ་བཞི། འགལ་བའི་དཔེ་བཞི་ལ་བརྟེན་ནས་ཞེན་པ་གཏོང་བར་གདམས་པ། མི་འགལ་བའི་དཔེ་བཞིས་མཚོན་པའི་དོན་ངོས་བཟུང་བ། འགལ་མི་འགལ་གྱི་དཔེ་བཞི་སྣེལ་ཞིར་བསྟན་པས་ངོ་བོ་མཚོན་པའི་ཚུལ།
འགལ་བའི་དཔེ་གཉིས་ཀྱིས་རྒྱུ་འབྲས་རྟེན་འབྲེལ་དུ་བསྟན་པའོ།། དང་པོ་ལ་བཞི། བྲག་ལ་སྦྲང་རྩི་གསོག་པའི་དཔེས་རྐྱེན་སྐྱེས་ཀྱི་བདེ་བ་ལ་ཞེན་པ་བཏང་བ། མཁས་རྨོངས་ཀྱི་དཔེས་བླང་དོར་ལ་ཞེན་པ་བཏང་བ། བཤང་བའི་སྲིན་བུའི་དཔེས་ཟག་བཅས་ཀྱི་བདེ་བ་ལ་ཞེན་པ་བཏང་བ། རྨིག་རྗེས་ཀྱི་ཆུའི་དཔེས་རྟགས་མཚན་ལ་ཞེན་པ་བཏང་བའོ། ། དང་པོ་ནི། དམ་པའི་བདེ་བ་སྤངས་ནས་གཞན་དུ་འགྲོ ། རྐྱེན་ལས་སྐྱེས་པའི་བདེ་ལ་རེ་བར་བྱེད།། རང་གི་ཁར་བཅུག་སྦྲང་རྩི་ཉེ་བ་ནི། །
འཐུང་བར་མི་བྱེད་ཤིན་དུ་རིང་བར་འགྱུར།། ཞེས་གསུངས་ཏེ། ཁ་ཅིག་དམ་པའི་བདེ་བ་ལྷན་ཅིག་སྐྱེས་པའི་ཡེ་ཤེས་ཉམས་སུ་མྱོང་བར་བྱེད་པ་མ་བཅོས་པའི་ལམ་སྤངས་ཤིང་དོར་ནས་ཐབས་ལམ་སོགས་བཅོས་མའི་ལམ་ཉི་ཚེ་བ་གཞན་དུ་ཞུགས་ནས་དེར་འགྲོ་ཞིང་ཐབས་ལམ་སེམས་ཀྱི་རྩོལ་བའི་རྐྱེན་ལས་སྐྱེས་པའི་བདེ་བ་ལ་ཐར་པའི་ལམ་དུ་རེ་བར་བྱེད་དེ། དེ་ནི་ལྷན་ཅིག་སྐྱེས་པ་ཆོས་ཀྱི་སྐུ་མངོན་དུ་བྱེད་པ་ལ་ཤིན་ཏུ་ཡུན་རིང་བ་འགོར་བར་འགྱུར་ཏེ། དཔེར་ན་སྦྲང་མས་མེ་ཏོག་ལ་སྦྲང་རྩི་གཞིབས་ཤིང་རང་གི་ཁར་བཅུག་པ་རོ་མྱོང་བར་ཉེ་བ་དེ་ནི་སྦྲང་མ་རང་གིས་འཐུང་བར་མི་བྱེད་ཅིང་བྲག་ལ་སྦྲང་ཚང་དུ་བསགས་ཀྱང་གཞན་གྱིས་ཁྱེར་ནས་རང་གིས་ལོངས་སྤྱོད་དུ་མེད་ཅིང་ཤིན་ཏུ་རིང་པར་འགྱུར་བ་བཞིན་ནོ།། གཉིས་པ་(མཁས་རྨོངས་ཀྱི་དཔེས་བླང་དོར་ལ་ཞེན་པ་བཏང་བ་)ནི། བྱོལ་སོང་དག་གིས་སྡུག་བསྔལ་མི་བྱེད་ལ།། མཁས་པ་དག་གིས་དེ་ལ་སྡུག་བསྔལ་བྱེད།། ཅིག་ཤོས་ནམ་མཁའི་བདུད་རྩི་འཐུང་བར་བྱེད།། གཞན་ནི་ཡུལ་རྣམས་དག་ལའང་རྣམ་པར་ཆགས།།
ཞེས་གསུངས་ཏེ། དཔེར་ན་བདེ་འགྲོ་ལས་བྱོལ་ནས་ངན་འགྲོར་སོང་བས་བྱོལ་སོང་སྟེ་དུད་འགྲོ་དག་གིས་འཁོར་བའི་ཉེས་དམིགས་ལ་སྡུག་བསྔལ་གསུམ་གང་རུང་དུ་ཤེས་པར་མི་བྱེད་ཀྱང་གདོང་དུ་གང་ཐུག་ཙམ་ལས་སྦྱོར་དངོས་རྗེས་གསུམ་ཚང་བའི་སྒོ་ནས་དགེ་སྡིག་ཚན་པོ་ཆེ་ལ་འཇུག་པར་མི་བྱེད་མོད། དེ་བས་ཆེར་མཁས་ཤིང་བླང་དོར་གྱི་གནས་མཐོང་བའི་སྐྱེ་བོ་མིའི་འགྲོ་བ་པ་གྱི་ནར་སྤྱོད་པ་རྣམས་ཀྱིས་རྟེན་ཁྱད་པར་ཅན་མིའི་འགྲོ་བ་དེ་ལ་བརྟེན་ནས་སྡུག་བསྔལ་གྱི་རྒྱུ་སྡིག་པ་དཔག་ཏུ་མེད་པ་ལ་ལོངས་སྤྱོད་པར་བྱེད་པས་མཁས་རྨོངས་གོ་ལོག་པ་དེ་བཞིན་དུ། མཁས་པ་པཎྜི་ཏ་ལས་ཅིག་ཤོས་རྣལ་འབྱོར་ཀུ་སུ་ལུ་པ་རྣམས་ནི་ལྷན་ཅིག་སྐྱེས་པའི་ཡེ་ཤེས་ནམ་མཁའ་ལྟ་བུའི་བདུད་རྩི་དེ་འཐུང་བར་བྱེད་ཀྱང༌། དེ་ལས་གཞན་པའི་མཁས་པ་སྒྲོ་འདོགས་ཕྱི་ནས་གཅོད་པ་རྣམས་ནི་རྟོག་དཔྱོད་ཀྱི་སྒོ་ནས་ཕྱི་རོལ་གྱི་ཡུལ་རྣམས་དག་ལ་སྤུ་རིས་མི་འདྲ་བ་སོ་སོར་འབྱེད་པ་ལ་རྣམ་པར་ཆགས་པས་ལྷན་ཅིག་སྐྱེས་པའི་ཡེ་ཤེས་ཉམས་སུ་མྱོང་བ་ལ་ཡུན་རིང་དུ་འགོར་ རོ། ། དེས་ན་བླང་དོར་གྱི་གནས་རྣམས་ལ་ཞེན་པ་བཏང་ནས་མ་བཅོས་པའི་རང་བབས་ལ་གནས་པར་བྱའོ།། གསུམ་པ་(བཤང་བའི་སྲིན་བུའི་དཔེས་ཟག་བཅས་ཀྱི་བདེ་བ་ལ་ཞེན་པ་བཏང་བ་)ནི། བཤང་བའི་སྲིན་བུ་དྲི་ལ་ཆགས་པ་ནི།། ཙནྡན་དག་ལ་དྲི་ངན་དག་ཏུ་སེམས།། ཇི་ལྟར་མྱ་ངན་འདས་པ་སྤངས་ནས་ནི།།
སྲིད་པའི་འབྱུང་གནས་མཐུག་པོས་ཆགས་པར་བྱེད།། ཅེས་གསུངས་ཏེ། འཁོར་བའི་བདེ་བ་ལ་ཞེན་པ་ནི། དཔེར་ན་བཤང་བའི་ཁྲོད་ཀྱི་སྲིན་བུ་བཤང་བའི་དྲི་མ་ངན་པ་ལ་ཆགས་པ་རྣམས་ནི། གོམས་པ་ཕྱིན་ཅི་ལོག་ཏུ་གྱུར་པས་དྲི་བཟང་པོ་ཙན་དན་གྱི་དྲི་ལ་དྲི་མ་ངན་པ་དག་ཏུ་སེམས་པ་དེ་ལྟར་དུ། འདོད་ཡོན་ལ་ཞེན་པ་རྣམས་ཙན་དན་གྱི་དྲི་ལྟར་ཡོན་ཏན་དཔག་མེད་མངའ་བའི་ཐར་པ་མྱ་ངན་ལས་འདས་པ་ཐོབ་འདོད་ཀྱི་འདུན་པ་སྤངས་ནས་ནི་སྲིད་པ་སྟེ་འཁོར་བའི་སྡུག་བསྔལ་རྣམས་ཀྱི་འབྱུང་གནས་མ་རིག་པ་མཐུག་པོས་བསྒྲིབས་ནས་གནས་སྐབས་ཀྱི་བདེ་བ་གནོག་ཆུང་ལ་ཆགས་ཤིང་ཞེན་པར་བྱེད་དེ། དེས་ནི་སྡུག་བསྔལ་འབའ་ཞིག་བསྐྱེད་པའི་ཕྱིར་ན་གང་ལ་ཡང་མ་ཞེན་པར་གཉུག་མའི་ངང་དུ་གནས་པར་བྱའོ།། བཞི་པ་(རྨིག་རྗེས་ཀྱི་ཆུའི་དཔེས་རྟགས་མཚན་ལ་ཞེན་པ་བཏང་བ་)ནི། བ་ལང་རྐང་རྗེས་ཆུ་ཡིས་གང་བྱས་ཀྱང༌།། ཇི་ལྟར་དེ་ཡང་སྐམ་པར་འགྱུར་བ་བཞིན།།
ཕུན་ཚོགས་མ་ཡིན་ཕུན་ཚོགས་བརྟན་པའི་སེམས།། ཡང་ན་ཕུན་སུམ་ཚོགས་པ་སྐམ་པར་འགྱུར།། ཞེས་གསུངས་ཏེ། རྟགས་དང་འཆར་སྒོ་སོགས་ཉམས་ཀྱི་སྣང་བ་སྣ་ཚོགས་མཐོང་བ་ལ་ཆོས་སྐུ་མཐོང་བར་བསམས་ནས་ཉམས་དེ་ལ་ཞེན་ན་ཡེ་ཤེས་ཀྱི་ལམ་ལས་གོལ་བར་འགྱུར་ཏེ། དཔེར་ན་རྒྱ་མཚོ་མ་མཐོང་བའི་བྱིས་པ་དག་གིས་བ་གླང་གི་རྐང་རྗེས་ཆུ་ཡིས་ཡོངས་སུ་གང་བ་མཐོང་བ་ན་འདི་རྒྱ་མཚོ་ཆེན་པོ་ཡིན་ནོ་སྙམ་ནས་དེ་ལས་ནོར་བུ་འཚོལ་བར་བྱས་ཀྱང་མི་རྙེད་ཅིང༌། ཇི་ཞིག་ལྟར་ན་རྨིག་རྗེས་ཀྱི་ཆུ་དེ་ཡང་སྐམས་ནས་མེད་པར་འགྱུར་བ་དེ་བཞིན་དུ། ཉམས་སྣང་ལ་སངས་རྒྱས་ཀྱི་དགོངས་པར་ཞེན་པ་ནི་ཕུན་སུམ་ཚོགས་པའི་ཡོན་ཏན་བྱེ་བ་ཕྲག་དྲུག་ཅུ་རྩ་བཞི་པོ་སྒྲིབ་བྲལ་དུ་དག་པའི་ཆོས་སྐུ་མཐོང་བ་མ་ཡིན་ཏེ། ཕུན་སུམ་ཚོགས་པའི་ཡོན་ཏན་མཐར་ཐུག་གི་ཆོས་སྐུ་མངོན་དུ་འགྱུར་བ་ལ་གཞི་ལམ་འབྲས་གསུམ་དུ་ངོ་བོར་འགྱུར་བ་མེད་པར་བརྟན་པའི་སེམས་ཀྱི་གནས་ལུགས་ནམ་མཁའི་དཀྱིལ་ལྟ་བུ་དེ་ཉིད་ཉམས་སུ་མྱོང་དགོས་ཤིང༌། ཉམས་ལ་ཡོན་ཏན་ཕུན་སུམ་ཚོགས་པའི་ཆོས་སྐུར་ཞེན་པའི་མཐོང་སྣང་དེ་ཡང་ནི་རྨིག་རྗེས་ཀྱི་ཆུ་སྐམས་པ་ལྟར་ཉམས་དེ་དག་ཡལ་ནས་མེད་པར་འགྱུར་བས་སོ།། འདི་ནི་སྔ་འགྲེལ་ལྟར་བཀོད་ཀྱི།
པར་ཕུ་བས་ནི་འཇིག་རྟེན་པའི་ཕུན་སུམ་ཚོགས་པ་སྒྲིབ་པའི་མཐར་ཐུག་པ་ལ་ཆགས་པའི་གང་ཟག་ནི་ཞེས་ས་བཅད་ནས། འཇིག་རྟེན་འདི་ན་མི་བླུན་པོ་ཁ་ཅིག་ཚངས་པ་དང༌། བརྒྱ་བྱིན་དང༌། འཁོར་ལོས་བསྒྱུར་བའི་རྒྱལ་སྲིད་དམ་ཕྱུག་པོ་དང༌། གཟུགས་བཟང་བ་ལ་སོགས་པ་འཇིག་རྟེན་གྱི་ཕུན་སུམ་ཚོགས་པ་ལ་མངོན་པར་ཞེན་པས་སངས་རྒྱས་ཀྱི་ཕུན་སུམ་ཚོགས་པ་དང་འདི་གང་བཟང་སྙམ་དུ་རྣམ་པར་རྟོག་པར་བྱེད་མོད་ཀྱི། བ་གླང་གི་རྐང་རྗེས་ཆུས་ཡོངས་སུ་གང་བ་ལ་རྒྱ་མཚོ་ཆེན་པོའི་ཆུ་དང་གང་མང་སྙམ་དུ་སེམས་ཀྱང་ཇི་ལྟར་བ་གླང་གི་རྐང་རྗེས་དེ་ཡང་སྐམས་པར་འགྱུར་བ་དང་མཚོ་ཆེན་པོ་ནི་སྐམས་པར་མི་འགྱུར་བ་བཞིན་དུ། འཇིག་རྟེན་གྱི་ཕུན་སུམ་ཚོགས་པ་ནི་ཕུན་སུམ་ཚོགས་པ་ཉིད་མ་ཡིན་པ་ལ་ཕུན་སུམ་ཚོགས་པ་བརྟན་པར་ཡིན་ནོ་སྙམ་པའི་སེམས་འབྱུང་མོད་ཀྱི་ཡང་ནི་འཇིག་རྟེན་གྱི་ཕུན་སུམ་ཚོགས་པ་ནི་སྐམས་པ་སྟེ་ཉམས་པར་འགྱུར་ལ། ཐར་པ་སངས་རྒྱས་ཀྱི་ཕུན་སུམ་ཚོགས་པ་ཉམས་པར་མི་འགྱུར་པས་མི་མཚུངས་སོ། ། དེ་བས་ན་འཇིག་རྟེན་གྱི་ཕུན་སུམ་ཚོགས་པ་ལ་མ་ཆགས་པར་བྱའོ་ཞེས་པའོ་ཞེས་དང༌། ཡང་ན་ཐབས་ལམ་གྱི་བདེ་བ་དེ་བ་གླང་གི་རྐང་རྗེས་ལྟ་བུ་དང༌།
ཕྱག་རྒྱ་ཆེན་པོ་རྒྱ་མཚོ་ལྟ་བུ་འདྲའོ་སྙམ་དུ་སེམས་ཀྱང་མི་མཚུངས་པས་ཐབས་ལམ་གྱི་བདེ་བ་ལ་མ་ཆགས་པར་ཐར་པ་བསྒྲུབ་པར་བྱའོ་ཞེས་པའོ། ། ཞེས་གསུངས་ཏེ། གཉིས་ཀའང་ཕྱོགས་རེ་རེ་ནས་བཤད་མོད་ཀྱི་གནས་ལུགས་བསམ་གྱིས་མི་ཁྱབ་པའི་ཕྱིར་གང་ནས་བཤད་ཀྱང་གཞུང་དོན་ལ་ཞུགས་སོ།། གཉིས་པ་མི་འགལ་བའི་དཔེ་བཞིས་མཚོན་པའི་དོན་ངོས་བཟུང་བ་ལ་བཞི། རྟོགས་ན་གང་ལ་སྤྱད་ཀྱང་སྐྱོན་མེད་པ་བ་ཚྭ་ཅན་མངར་བར་འགྱུར་བའི་དཔེས་བསྟན་པ། བརྗོད་མེད་ཀྱི་དོན་རྟོགས་ན་སྟོང་ཉིད་ཀྱི་སྒྲ་ཙམ་ལ་སྐྲག་ཀྱང་བདེ་ཆེན་དུ་སྨིན་པ་འབྲུག་སྒྲ་སོགས་ཀྱི་དཔེས་བསྟན་པ། དུས་གསུམ་ཐ་མི་དད་པའི་དཔེས་སྣང་སྟོང་གཉིས་མེད་པར་བསྟན་པ། འཁོར་འདས་དབྱེར་མེད་ཀྱི་དོན་ལ་མཁས་རྨོངས་ཀྱི་ཁྱད་པར་བུང་བ་དང་སྦལ་པའི་དཔེས་བསྟན་པའོ། ། དང་པོ་ནི། ཇི་ལྟར་རྒྱ་མཚོ་བ་ཚྭ་ཅན་གྱི་ཆུ།།
ཆུ་འཛིན་ཁ་ཡིས་བླངས་པས་མངར་བར་འགྱུར།། བརྟན་པའི་སེམས་ཀྱིས་གཞན་གྱི་དོན་བྱེད་པ།། ཡུལ་གྱི་དུག་ཀྱང་བདུད་རྩིར་འགྱུར་བ་ཡིན།། ཞེས་གསུངས་ཏེ། ལས་དང་པོ་པ་རྣམས་དགེ་སྡིག་གི་རྟོག་པས་འཆིང་ཡང་དགེ་སྡིག་རྩ་བྲལ་དུ་རྟོགས་ནས་ལས་ཀྱི་འཆིང་བ་ལས་ཏེ་དཔེ་ཇི་ལྟར་ན་རྒྱ་མཚོའི་ཆུ་བ་ཚྭ་ཅན་འགྱུར་བྱེད་དེ་ལ་ནི་འཐུངས་པ་དང་རེག་ན་ནད་དྲག་པོ་སྐྱེད་པས་དེ་ལྟར་མི་རུང་ཀྱང་སྤྲིན་ཆུ་འཛིན་གྱི་ཁ་ཡིས་རྒྱ་མཚོའི་རླངས་པ་ནམ་མཁར་བླངས་ནས་སླར་ཆར་དུ་ཕབ་པས་ནི་བ་ཚྭ་ཡལ་ནས་བཏུང་བ་སོགས་རུང་ཞིང༌། མངར་བར་འགྱུར་བས་ཡན་ལག་བརྒྱད་ལྡན་དུ་འབབ་པ་བཞིན་དུ་གནས་ལུགས་རྟོགས་པའི་རྟོགས་པ་བརྟན་པའི་གང་ཟག་གིས་གཞན་ལ་ཕན་པའི་སེམས་ཀྱིས་གཞན་གྱི་དོན་དུ་དགེ་སྡིག་གི་ལས་ཚན་པོ་ཆེ་བྱེད་པ་ལྟར་སྣང་ཡང་གཟུགས་སོགས་ཡུལ་རྣམས་ལ་ཞེན་པའི་རྣམ་རྟོག་གི་དུག་མཐའ་དག་འོད་གསལ་དུ་གྲོལ་བས་བདུད་རྩི་ལྟ་བུར་འགྱུར་ཏེ་དུག་བདུད་རྩིར་གྱུར་བ་ལྟར་སྣང་བ་ཐམས་ཅད་རྩ་བྲལ་དུ་རྟོགས་པས་གང་ལ་སྤྱད་ཀྱང་སྐྱོན་ཡོད་པ་མ་ཡིན་ནོ།། གཉིས་པ་(བརྗོད་མེད་ཀྱི་དོན་རྟོགས་ན་སྟོང་ཉིད་ཀྱི་སྒྲ་ཙམ་ལ་སྐྲག་ཀྱང་བདེ་ཆེན་དུ་སྨིན་པ་འབྲུག་སྒྲ་སོགས་ཀྱི་དཔེས་བསྟན་པ་)ནི། བརྗོད་དུ་མེད་ན་སྡུག་བསྔལ་མ་ཡིན་ཏེ།། བསྒོམ་དུ་མེད་ན་དེ་ཉིད་བདེ་བ་ཡིན།། ཇི་ལྟར་འབྲུག་གི་སྒྲ་ཡིས་སྔངས་ན་ཡང༌།།
ཆར་པ་བབ་པས་ལོ་ཏོག་སྨིན་པར་བྱེད།། ཅེས་གསུངས་ཏེ། ཆོས་ཉིད་ཀྱི་དོན་ལ་སྐྲག་པ་སྐྱེ་པའི་རིགས་ཅན་རྣམས་ཀྱང་ཐབས་ལ་མཁས་པས་ཁ་དྲངས་ཏེ་དེ་ཁོ་ན་ཉིད་སྒོམ་པ་ལ་སྦྱར་བས་རིམ་གྱིས་རྗོད་བྱེད་ཀྱི་སྒྲས་བརྗོད་དུ་མེད་པ་བདེ་བ་ཆེན་པོའི་དོན་རྟོགས་ན་བདེ་བ་དང་སྡུག་བསྔལ་གང་ཡང་མ་ཡིན་པ་མི་འགྱུར་བའི་བདེ་ཆེན་མངོན་དུ་གྱུར་བ་ཡིན་ཏེ། སྒོམ་བྱེད་ཀྱི་བློས་སྒོམ་དུ་མེད་པ་བསྒོམ་བྱ་སྒོམ་བྱེད་ལས་འདས་པ་སོ་སོ་རང་རིག་པའི་ཡེ་ཤེས་ངོ་འཕྲོད་ན་ངོ་འཕྲོད་པའི་ཡེ་ཤེས་དེ་ཉིད་ཟག་མེད་ཀྱི་ལས་ཀྱིས་ཀྱང་མ་གོས་པའི་བདེ་བ་དམ་པ་ཡིན་ཏེ། ཡེ་ཤེས་གྲུབ་པ་ལས། སངས་རྒྱས་ཀུན་གྱི་ཡེ་ཤེས་ནི།། རང་ཉིད་ངོ་བོ་ཉིད་མཁྱེན་པའི། ། བདེ་བ་ཆེན་པོ་ཞེས་བཤད་དོ། ། ཞེས་དང༌། རྒྱུད་བླར།
ཡིད་ཀྱི་རང་བཞིན་ཕུང་པོ་དང༌། ། དེ་རྒྱུ་ལོག་ཕྱིར་བདེ་བ་ཉིད། ། ཅེས་འབྱུང་བ་ལྟར་རོ།། དེ་ལྟར་སྐལ་བ་དང་ཅུང་ཟད་མི་ལྡན་པས་གནས་ལུགས་ལ་སྐྲག་པ་སྐྱེ་སྲིད་པའི་རིགས་ཅན་དག་གིས་ཀྱང་ལྷན་ཅིག་སྐྱེས་པའི་ཡེ་ཤེས་ལ་གོམས་འདྲིས་བྱས་ན་རང་རྒྱུད་བདེ་བ་ཆེན་པོར་སྨིན་པར་འགྱུར་བའི་དཔེ་ཇི་ལྟར་ན་སྤྲིན་གྱི་སྒྲ་གློག་དང་ལྷན་ཅིག་པའི་འབྲུག་སྒྲ་དྲག་པོར་སྒྲོགས་པ་ཡིས་ཐོས་པ་པོ་བྱིས་པའི་ངང་ཚུལ་ཅན་རྣམས་དངངས་པར་བྱས་ན་ཡང་འདི་ནི་ལོ་ཏོག་སྨིན་བྱེད་ཆར་འབབ་པའི་སྔ་རྟགས་སོ་ཞེས་བརྡ་སྦྱར་ནས་སྤྲོ་བསྲིངས་པ་ལས་དེའི་ཚེ་ཆར་པ་བབས་པས་ལོ་ཏོག་དང་རྩི་ཤིང་ནགས་ཚལ་ཤིང་འབྲས་སོགས་དང་བཅས་པ་སྨིན་པར་བྱེད་པས་ཕན་པར་འགྱུར་བ་བཞིན་ནོ།། འདིར་ཡང་སྔ་འགྲེལ་ལྟར་བཤད་ཀྱི། པར་ཕུ་བས་ནི་བརྗོད་དུ་མེད་ཅེས་སོགས་རྐང་པ་སྔ་མ་གཉིས་ལ། བསམ་བརྗོད་ཀྱི་ཡུལ་ལས་འདས་པས་བདེ་ཆེན་གྱི་མཐོང་བ་ནི་ཞེས་ས་བཅད་ཅིང་ཕྱེད་འོག་མ་དང་ཚིགས་བཅད་ཕྱི་མ་བསྲེས་ཏེ་བཤད་དོ།། གསུམ་པ་(དུས་གསུམ་ཐ་མི་དད་པའི་དཔེས་སྣང་སྟོང་གཉིས་མེད་པར་བསྟན་པ་)ནི། དང་པོ་ཐ་མ་དེ་བཞིན་གཞན་ན་མེད། ། ཐོག་མ་ཐ་མ་བར་དུ་གནས་པ་མེད།།
ཀུན་དུ་རྟོག་པས་རྨོངས་པའི་ཡིད་ཅན་ལ། ། སྟོང་པ་དང་ནི་སྙིང་རྗེ་བརྗོད་པས་སོ།། ཞེས་གསུངས་ཏེ། ལྷན་ཅིག་སྐྱེས་པའི་ཡེ་ཤེས་དེ་ནི་དང་པོ་དངོས་པོར་སྐྱེས་པ་ཞིག་མཐའ་མར་དངོས་མེད་དུ་འགྱུར་བས་སྣང་སྟོང་གཉིས་ཀྱི་རང་བཞིན་དུ་གྲུབ་བོ་སྙམ་ན་ཡེ་ཤེས་གཅིག་ཉིད་དངོས་པོ་དང་དངོས་མེད་གཉིས་སུ་གྲུབ་པ་མ་ཡིན་ཏེ་གཉིས་ཀར་མ་གྲུབ་པ་དེ་བཞིན་དུ་གཉིས་ཀ་ཡིན་པ་ལས་གཞན་ན་གཉིས་ཀ་མ་ཡིན་པར་ཡང་མེད་དོ། ། དེས་ན་སྣང་བཞིན་དུ་སྟོང༌། སྟོང་བཞིན་སྣང་བའི་ཕྱིར་ངོས་བཟུང་དང་མཚན་མ་ཐམས་ཅད་ལས་འདས་པའོ།། དེ་ཡང་ཐོག་མར་བྱུང་བའི་གནས་མེད་པའི་ཕྱིར་ཐོག་མའི་མཐའ་མེད་ལ། མཐའ་མར་འགག་པའི་གནས་མེད་པའི་ཕྱིར་མཐའ་མའི་མཐའ་མེད། བར་དུ་ཕྱོགས་དང་ཕྱོགས་བྲལ་དུ་གནས་པའི་ས་མེད་པའི་ཕྱིར་དབུས་ཀྱི་མཐའ་མེད་དོ། ། དེ་ལྟར་ན་དུས་གསུམ་ཐ་མི་དད་ཅིང་སྣང་སྟོང་གཉིས་མེད་པ་སྨྲ་བསམ་བརྗོད་མེད་དུ་གནས་པར་ཤེས་པར་བྱའོ།།
དེ་ལྟར་མ་རྟོགས་པས་ཡང་དག་པ་མ་ཡིན་པའི་ཀུན་ཏུ་རྟོག་པས་སྣང་བར་རྟོག ། སྟོང་པར་རྟོག་སྣང་སྟོང་གཉིས་ཀར་རྟོག་པས་གློ་བུར་བ་ལ་བལྟ་བར་བྱེད་དེ་དེའི་ཕྱིར་ཡང་དག་མིན་རྟོག་དེ་ནི་རྨོངས་པ་མ་རིག་པའི་ངོ་བོ་ཉིད་དུ་གནས་པས་དེའི་སྣང་བ་ལ་ནི་རྨོངས་པའི་ཡིད་ཅན་གྱི་སྣང་བ་ཞེས་བྱའོ།། དེ་ལ་སྣང་སྟོང་གཉིས་སུ་སྣང་ཡང་ཐ་མལ་བའི་སྣང་བ་དང༌། གྲུབ་མཐས་བློ་བསྒྱུར་བའི་སྣང་བ་གང་རུང་ལས་མ་འདས་སོ། ། དང་པོ་ནི། དངོས་པོར་འཛིན་པའི་སྣང་བ་ཡིན་ལ། གཉིས་པ་ནི། སྣང་སྟོང་དང་རིག་སྟོང་སོགས་གཉིས་ཆོས་ལ་བརྟེན་ནས་ཟུང་འཇུག་གམ་གཉིས་སྡེབས་ལྟ་བུ་རང་རང་གི་གྲུབ་མཐའ་དང་མཐུན་པ་སྣ་ཚོགས་བརྗོད་ཀྱི་མི་ལང་བར་སྣང་མོད་ཀྱི། གྲུབ་མཐའ་ལ་ཞུགས་པ་དེ་དག་གིས་གཉིས་ཆོས་ཀྱི་སྣང་བ་དེ་དག་ལ་རིག་རྒྱུའམ་རྟོགས་རྒྱུ་བྱུང་བས་སྣང་སྟོང་སོགས་ལ་སྟོང་པ་དང་ནི་སྙིང་རྗེར་བརྗོད་པ་ཡིན་ནོ།། དེ་ཡང་སྣང་བ་དང༌།
རིག་པ་དང༌། བདེ་བ་དང༌། གསལ་བ་སོགས་སོ་སོ་རང་རིག་ཏུ་ངོ་འཕྲོད་པ་ནི་སྙིང་རྗེ་ཆེན་པོ་ཡིན་ལ། དེའི་གཤིས་སྐྱེ་མེད་ངོས་གཟུང་དང་མཚན་མ་ལས་འདས་པ་སོ་སོ་རང་རིག་ཏུ་ངོ་འཕྲོད་པ་ནི་སྟོང་པ་ཉིད་ཀྱི་དོན་ཏེ། དེ་ལྟ་བུའི་ཟུང་འཇུག་དེ་ལ་སྟོང་ཉིད་སྙིང་རྗེའི་སྙིང་པོ་ཅན་ནམ། སྙིང་རྗེ་སྟོང་ཉིད་ཀྱི་སྙིང་པོ་ཅན་ཞེས་ཀྱང་བྱ་སྟེ། སྙིང་རྗེ་ཆེན་པོ་དང་སྟོང་པ་ཉིད་རོ་གཅིག་ཏུ་འདྲེས་ནས་དེ་གཉིས་དབྱེར་མི་ཕྱེད་པའི་དོན་ཡིན་ནོ།། འདི་ཡང་སྔ་འགྲེལ་བཞིན་བཀོད་ཀྱི། པར་ཕུ་བས་ཇི་ལྟར་སོགས་རྐང་པ་དྲུག་པོ་སྦྲེལ་ནས་ལམ་གྱི་ངོ་བོ་སྟོང་པ་དང་སྙིང་རྗེ་ཟུང་འཇུག་བསྟན་པ་ནི། ཞེས་ས་བཅད་དེ་འབྲུ་གཉེར་བ་ན་གཞུང་རྣམས་དཀྲུགས་ནས་ཀུན་ཏུ་རྟོག་པ་རྨོངས་པའི་ཡིད་ཅན་གྱི་སེམས་ཅན་འགའ་བླ་མེད་བྱང་ཆུབ་ཐོབ་པར་འདོད་པས་འོངས་ན་དེ་ལ་བླ་མས་སྟོང་པ་དང་སྙིང་རྗེ་བརྗོད་པའོ། །
སྙིང་རྗེ་ཇི་སྐད་བརྗོད་ཅེ་ན། ཐོག་མ་མཐའ་མ་བར་དུ་གནས་པ་སྟེ་ཞེས་བརྗོད་དོ། ། སྙིང་རྗེ་འདི་ནི་ཐོག་མ་སེམས་བསྐྱེད་ཀྱི་རྒྱུར་གནས་ལ། མཐའ་མར་དམིགས་མེད་ཐུགས་རྗེ་ལ་བརྟེན་ནས་ལྷུན་གྲུབ་གཞན་དོན་འབྱུང་བའི་རྒྱུར་གནས་ཤིང༌། བར་དུ་ཉན་རང་གི་རྒྱུར་མི་ལྟུང་བར་གནས་སོ་ཞེས་སྙིང་རྗེ་ལ་འཛུད་དོ།། སྟོང་པ་ཇི་སྐད་བརྗོད་ན་དང་པོ་མཐའ་མེད་བཞིན་གཞན་ན་མེད་ཅེས་བརྗོད། ཆོས་ཐམས་ཅད་དམ་རང་གི་སེམས་འདི་དང་པོ་སྐྱེ་མེད། མཐའ་མ་འགག་མེད། དེ་གཉིས་ལས་གཞན་པའི་བར་ན་གནས་ས་མེད་དོ་ཞེས་ངོ་སྤྲད་དོ། ། རྒྱུ་དུས་སྐྲག་པ་སྐྱེ་ཡང༌།
འབྲས་དུས་ན་ཕན་འདོགས་པའི་དཔེ་བསྟན་པའི་ཕྱིར། ཇི་ལྟར་རྒྱུ་དུས་ན་སྤྲིན་གྱི་སྒྲ་འབྲུག་སྒྲས་དངངས་ན་ཡང༌། འབྲས་བུ་ཆར་པ་བབས་པས་ལོ་ཏོག་སྨིན་པར་བྱེད་དེ་ཕན་འདོགས་པ་ལྟར་རྒྱུ་དུས་ན་ཉན་རང་གི་རིགས་ཅན་སྙིང་རྗེ་ཆེན་པོ་བསྐྱེད་པ་ལ་སྐྲག་ཅིང་དངོས་པོ་ལ་མངོན་ཞེན་ཅན་རྣམས་ཀྱང་དེ་ལ་སྐྲག་པ་སྐྱེ་ལ། དངོས་པོའི་མངོན་ཞེན་རྣམས་སྟོང་ཉིད་ལ་སྐྲག་པ་སྐྱེ་མོད་ཀྱི། སྟོང་ཉིད་སྙིང་རྗེ་ཟུང་འཇུག་ཉམས་སུ་བླངས་ན་འབྲས་དུས་སུ་སྟོང་ཉིད་ལས་ཆོས་སྐུ་དང་སྙིང་རྗེ་ལས་གཟུགས་སྐུ་འབྱུང་བ་རང་གཞན་ལ་ཕན་འདོགས་པ་ཉིད་དུ་གནས་སོ་ཞེས་བྱ་བའི་ཚུལ་དུ་བཤད་དོ།། བཞི་པ་(འཁོར་འདས་དབྱེར་མེད་ཀྱི་དོན་ལ་མཁས་རྨོངས་ཀྱི་ཁྱད་པར་བུང་བ་དང་སྦལ་པའི་དཔེས་བསྟན་པ་)ནི། ཇི་ལྟར་མེ་ཏོག་ནང་གནས་སྦྲང་རྩི་ནི། ། བུང་བ་ཉིད་ཀྱིས་ཤེས་པར་འགྱུར་བ་ཡིན།། སྲིད་དང་མྱ་ངན་འདས་པ་མི་འདོར་རོ། ། རྨོངས་པ་དག་གིས་ཇི་ལྟར་ཡོངས་སུ་ཤེས།།
ཞེས་གསུངས་ཏེ། ལྷན་ཅིག་སྐྱེས་པས་ཐམས་ཅད་ལ་ཁྱབ་ཀྱང་མཁས་པས་ཉམས་སུ་མྱོང་ཞིང་རྨོངས་པས་མི་རྟོགས་པའི་དཔེ་ཇི་ལྟར་ན་མཚོ་ལས་སྐྱེས་པའི་མེ་ཏོག་གི་ནང་ན་གནས་པའི་སྦྲང་རྩིའི་རོ་མངར་བ་དེ་ནི་བུང་བ་ཉིད་ཀྱིས་ཤེས་པར་འགྱུར་བ་ཡིན་གྱི། རྒྱང་རིང་ནས་འོངས་ཏེ་གང་ལ་ཡང་མ་ཐོགས་པར་སྦྲང་རྩི་མྱོང་ནས་འགྲོའོ། ། དེའི་དྲུང་ན་འདུག་པའི་སྦལ་པ་སོགས་ཀྱིས་སྦྲང་རྩི་དེ་མི་ཤེས་ཤིང་རོ་མྱོང་བར་མི་བྱེད་དོ། ། དེ་བཞིན་དུ་གནས་ལུགས་ལ་གོམས་ཤིང་འདྲིས་པའི་བག་ཆགས་རྐྱེན་གྱིས་བདས་པའི་སྐལ་ལྡན་རྣམས་ཀྱིས་སྲིད་པ་འཁོར་བ་དང༌། ཞི་བ་མྱ་ངན་ལས་འདས་པ་དག་ལས་གཅིག་མི་ལེན་ཞིང་གཅིག་ཤོས་མི་འདོར་བར་འཁོར་འདས་ཟུང་འཇུག་མཉམ་པ་ཉིད་དུ་རྟོགས་ནས་སྲིད་ཞི་ལ་མི་གནས་པའི་བྱང་ཆེན་མངོན་དུ་བྱེད་ཀྱང༌། རྨོངས་པ་མི་ཤེས་པ་དག་གིས་ཟུང་འཇུག་དེ་ཉམས་སུ་ལེན་ཚུལ་ཇི་ལྟར་ཤེས་ཏེ་ཡོངས་སུ་མི་ཤེས་པས་ན་བུང་བ་ཐག་རིང་ནས་འོངས་ཀྱང་མེ་ཏོག་གི་བཅུད་སྦྲང་རྩི་མྱོང་བའི་གནད་ཤེས་ཤིང་སྦལ་པ་པདྨ་སྐྱེས་པའི་མཚོ་ནང་ན་གནས་ཀྱང་པདྨའི་བཅུད་སྦྲང་རྩི་མྱོང་བའི་གནད་མི་ཤེས་པ་དཔེ་དོན་དུ་སྦྱར་བའོ།། པར་ཕུ་བས་ནི་དེ་གང་ལ་བསྟན་པར་བྱ་བའི་སྣོད་ཀྱི་ཁྱད་པར་ནི། ཞེས་སློབ་མའི་མཚན་ཉིད་སྟོན་པར་ས་བཅད་ནས་འབྲུ་གཉེར་བ་ནའང་སྣོད་ལྡན་བུང་བ་དང་འདྲ་བ་རྣམས་ཀྱིས་སྙིང་རྗེས་སྲིད་པ་མི་འདོར་ཞིང་སྟོང་པས་མྱ་ངན་ལས་འདས་པ་མི་འདོར་བའི་གདམས་ངག་སྙིང་རྗེ་དང་སྟོང་པ་ཟུང་འཇུག་གི་རོ་མྱངས་ནས་འགྲོ་ལ་ཞེས་གསུངས་སོ།། གསུམ་པ་འགལ་མ་འགལ་གྱི་དཔེ་བཞི་སྣྲེལ་ཞིར་བསྟན་པས་ངོ་བོ་མཚོན་པའི་ཚུལ་ལ་བཞི།
མི་བདེན་པ་ལ་ཆགས་པར་མི་བྱ་བ་གཟུགས་བརྙན་གྱི་དཔེས་བསྟན་པ། སྐུ་གསུམ་འཁོར་ལོ་རྟོགས་ན་བསམ་གཏན་རྒྱུན་མི་འཆད་པ་མེ་ཏོག་གི་དྲིའི་དཔེས་བསྟན་པ། ཞེན་པའི་བག་ཆགས་བརྟས་པས་རྣམ་རྟོག་སྲ་འཁྲེགས་སུ་འཐས་པ་ཆབ་རོམ་གྱི་དཔེས་བསྟན་པ། སེམས་ཉིད་ལ་དྲི་མས་མ་གོས་པ་རིན་ཆེན་དང་འདམ་གྱི་དཔེས་བསྟན་པའོ། ། དང་པོ་ནི། ཇི་ལྟར་མེ་ལོང་ངོས་ཀྱི་བཞིན་གྱི་གཟུགས། ། རྨོངས་པ་མི་ཤེས་པ་ཡིས་བལྟས་པ་ལྟར།། དེ་ལྟར་བདེན་པ་སྤངས་པའི་སེམས་འདི་ནི། ། མི་བདེན་པ་ལ་མང་དུ་བརྟེན་པར་བྱེད།། ཅེས་གསུངས་ཏེ།
ཀུན་རྫོབ་ཀྱི་སྣང་བ་མཐའ་དག་རྫུན་སྣང་འབའ་ཞིག་ཡིན་པའི་ཕྱིར། བདེན་ཞེན་གྱིས་འཇུག་པར་མི་བྱ་སྟེ། དཔེ་ཇི་ལྟར་ན་མེ་ལོང་དྭངས་པའི་ངོས་སུ་བཞིན་རས་ཀྱི་གཟུགས་བརྙན་འཆར་བར་བྱས་ཏེ་བརྡ་དང་ཐ་སྙད་ལ་རྨོངས་པ་ཡིན་ལུགས་མི་ཤེས་པ་ཡིས་བལྟས་པ་ན་ཕྱི་དོན་དུ་འཁྲུལ་ནས་སྣང་བ་ཐ་དད་པ་དུ་མ་འཆར་ཏེ། དཔེར་ན་བུ་ཆུང་གིས་མེ་ལོང་ལ་བལྟས་པའི་ཚེ་རང་གི་བྱད་གཟུགས་ཕྱི་དོན་དུ་བདེན་པར་ཞེན་ནས་དེ་ལ་རྩེ་བ་དང་རྒོད་པ་སོགས་ཆགས་ཚུལ་བྱེད་ཅིང༌། སྤྲེའུས་བལྟས་པའི་ཚེ་རང་གི་བྱད་གཟུགས་ལ་དེར་ཞེན་པས་རྡེག་རྫོག་དང་མཆེ་བ་གཉེར་བ་སོགས་སྡང་ཚུལ་བྱེད་པ་དང༌། ཁྱིམ་བདག་མོ་དཔལ་སྦྱིན་གྱིས་བྱད་ཀྱི་དྲི་མ་ཕྱི་བའི་དོན་དུ་མེ་ལོང་བལྟས་པས་གཟུགས་བརྙན་དྲི་མ་ཅན་མཐོང་ནས་བྱད་གཟུགས་སུ་མ་ཤེས་པར་གཟུགས་བརྙན་གྱི་དྲི་མ་ཕྱི་བ་སོགས་ཀྱི་གཏམ་རྒྱུད་ལྟར་དཔེར་བརྗོད་པ་དེ་ལྟར་དུ། ཕྱི་དོན་བདེན་པར་གྲུབ་པ་སྤངས་པ་སྟེ་དེ་བདེན་གྲུབ་མི་སྲིད་ན་ཡང་ཕྱི་རོལ་ཏུ་སྣང་བའི་གཟུགས་བརྙན་ལ་བདེན་གྲུབ་ཏུ་གཟུང་བའི་སེམས་དེ་ནི་ཕྱི་དོན་དུ་མི་བདེན་པ་ལ་ངེས་པ་མ་འདྲོངས་པར་བདེན་ནམ་མི་བདེན་ནམ་སྙམ་པ་སོགས་རྣམ་རྟོག་མང་དུ་བརྟེན་པར་བྱེད་དེ། དེས་ནི་འཁྲུལ་སྣང་འཕེལ་བར་འགྱུར་བའི་ཕྱིར་གང་ཤར་བཟོ་མེད་རྗེན་པར་ཉམས་སུ་བླང་བར་བྱའོ།། གཉིས་པ་(སྐུ་གསུམ་འཁོར་ལོ་རྟོགས་ན་བསམ་གཏན་རྒྱུན་མི་འཆད་པ་མེ་ཏོག་གི་དྲིའི་དཔེས་བསྟན་པ་)ནི། མེ་ཏོག་དྲི་ནི་གཟུགས་སུ་མེད་ན་ཡང༌།།
མངོན་སུམ་ཀུན་དུ་ཁྱབ་པར་བྱེད་པ་ལྟར།། དེ་བཞིན་གཟུགས་སུ་མེད་པའི་རང་བཞིན་གྱིས།། དཀྱིལ་འཁོར་འཁོར་ལོ་དག་ཀྱང་ཤེས་པར་བྱ།། ཞེས་གསུངས་ཏེ། སྣང་སྲིད་ཐམས་ཅད་སྐུ་གསུམ་གྱི་འཁོར་ལོར་ཤར་ན་སྣང་གྲགས་སྒོམ་དུ་འཆར་བས་མི་སྒོམ་པའི་དུས་མི་སྲིད་དེ། དེ་བས་ན་ཏིང་ངེ་འཛིན་རྒྱུན་མི་འཆད་དུ་བསྒོམ་པར་འགྱུར་རོ། ། དེ་ཡང་དཔེར་ན་ཙམ་པ་ཀའི་མེ་ཏོག་དེ་ནི་ལའི་ཕར་ནང་ན་ཡོད་ཅིང་དེའི་དྲི་ཞིམ་པོ་དེ་ནི་ཁ་དོག་དང་དབྱིབས་ཀྱི་གཟུགས་སུ་གྲུབ་པ་མེད་ན་ཡང་ལའི་ཚུར་ནང་ལྟ་བུ་ཐག་རིང་སར་ཡང་དྲི་དེས་སླེབ་ནས་མངོན་སུམ་དུ་ཀུན་དུ་ཁྱབ་པར་བྱེད་པ་ལྟར། དཔེ་དེ་བཞིན་དུ་སྣང་སྲིད་ཐམས་ཅད་ཀྱི་གཤིས་སྐྱེ་མེད་ཆོས་སྐུ། གདངས་འགག་མེད་ལོངས་སྐུ། རྩལ་ཅིར་ཡང་འཆར་བ་སྤྲུལ་སྐུ་སྟེ།
སྐུ་གསུམ་གྱི་དཀྱིལ་འཁོར་གྱི་འཁོར་ལོར་བཞུགས་པ་དེ་དག་ཁ་དོག་སོགས་གཟུགས་སུ་མེད་པའི་རང་བཞིན་གྱི་སོ་སོ་རང་རིག་མངོན་དུ་གྱུར་ན་སྒོམ་མི་སྒོམ་གྱི་སྤྲོས་པ་ལས་འདས་པས་བསམ་གཏན་རྒྱུན་མི་འཆད་དུ་གྱུར་པ་དག་ཀྱང་ཤེས་པར་བྱའོ།། གསུམ་པ་(ཞེན་པའི་བག་ཆགས་བརྟས་པས་རྣམ་རྟོག་སྲ་མཁྲེགས་སུ་འཐས་པ་ཆབ་རོམ་གྱི་དཔེས་བསྟན་པ་)ནི། རླུང་གིས་ཆུ་ལ་ཞུགས་ཤིང་དཀྲུགས་པ་ཡིས།། འཇམ་པའི་ཆུ་ཡང་རྡོ་ཡི་གཟུགས་ལྟར་འགྲོ།། རྟོག་པས་དཀྲུགས་པས་རྨོངས་པ་གཟུགས་མེད་པ།། ཤིན་ཏུ་སྲ་ཞིང་མཁྲེགས་པ་ཉིད་དུ་འགྱུར།། ཞེས་གསུངས་ཏེ། བག་ཆགས་གོམས་པའི་དབང་གིས་ཐ་མལ་པ་ལ་ཅི་སྣང་ཐམས་ཅད་སྣང་བདེན་དུ་ཤར་ཏེ་དེ་ལ་བདེན་ཞེན་འཐས་པས་འཁྲུལ་པ་ལས་ཀྱང་ཉིང་འཁྲུལ་བར་འགྱུར་བའི་ཚུལ་ནི། དཔེར་ན་དགུན་དུས་ཤིན་ཏུ་གྲང་བའི་རླུང་གི་ནུས་པས་ཆུ་ལ་རབ་ཏུ་ཞུགས་ཤིང་དཀྲུགས་བརྡབས་བསྡུས་པའི་སྟོབས་ཀྱིས་འཇམ་ཞིང་མཉེན་པའི་ཆུ་ཡང་སྲ་ཞིང་མཁྲེགས་པའི་འཁྱགས་པ་མཚོན་བྱར་གཏུབས་པའི་རྡོ་བའི་གཟུགས་སུ་འགྲོ་བ་དེ་བཞིན་དུ། ཐོག་མེད་ནས་གོམས་པའི་རྣམ་པར་རྟོག་པས་སེམས་ཉིད་དཀྲུགས་ཤིང་བརྡབས་ནས་ཞེན་པར་བྱས་པས་རྨོངས་པ་མ་རིག་པ་གཟུགས་སུ་མེད་ཅིང་བློ་བུར་བ་དེ་བརྟས་པ་ལ་བརྟེན་ནས་ད་ལྟའི་སྣང་བ་བདེན་བདེན་པོ་ཤིན་དུ་སྲ་ཞིང་མཁྲེགས་པ་འདི་ཉིད་དུ་སྣང་བར་འགྱུར་བ་ཡིན་ནོ།།
བཞི་པ་(སེམས་ཉིད་ལ་དྲི་མས་མ་གོས་པ་རིན་ཆེན་དང་འདམ་གྱི་དཔེས་བསྟན་པ་)ནི། སེམས་གང་དྲི་མ་མེད་པའི་རང་བཞིན་ལ།། སྲིད་དང་མྱང་འདས་འདམ་གྱིས་མ་གོས་སོ།། འདམ་དུ་བཅུག་ན་མཆོག་གི་རིན་པོ་ཆེ།། དེ་ཡི་འོད་ཀྱང་གསལ་བ་མ་ཡིན་ནོ།། ཞེས་གསུངས་ཏེ། སེམས་གང་ཞིག་རང་གི་ངོ་བོ་དག་པ་གཉིས་ལྡན་དུ་བཞུགས་པ་དེ་དག་སྒྲིབ་བྱེད་ཀྱི་དྲི་མ་གང་གིས་ཀྱང་གོས་པ་མེད་པའི་རང་བཞིན་ཅན་ཡིན་པ་དེ་ལ་སྲིད་པ་འཁོར་བ་དང༌། ཞི་བ་མྱ་ངན་ལས་འདས་པ་ཐ་དད་དུ་འཛིན་པའི་འདམ་གྱིས་དུས་ནམ་ཡང་མི་གོས་བར་གནས་སོ། ། དེའི་དཔེ་ཇི་ལྟ་བུ་སྙམ་ན་དཔེར་ན་མཆོག་གི་རིན་པོ་ཆེ་ཡིད་བཞིན་གྱི་ནོར་བུ་དེ་དག་འདམ་རྫབ་སོགས་ཀྱི་ནང་དུ་བཅུག་པ་ན་ནོར་བུ་དང་དེའི་ཡོན་ཏན་རྣམས་ལ་འདམ་རྫབ་སོགས་ཀྱིས་གོས་མི་སྲིད་ཀྱང༌། ནོར་བུ་དེའི་འོད་ཟེར་དང་དགོས་འདོད་སྟེར་བ་སོགས་ཀྱི་ཡོན་ཏན་ཀྱང་དངོས་སུ་གསལ་བ་མ་ཡིན་པ་བཞིན་ནོ། །
བཤད་མ་ཐག་པའི་དཔེ་བཞི་པོ་འདི་ལ་འགལ་མི་འགལ་གྱི་དཔེ་བཞི་སྣྲེལ་ཞིར་བསྟན་པས་ངོ་བོ་མཚོན་ཚུལ་ཞེས་བརྗོད་པའི་དོན་ནི། ངོ་བོ་མཚོན་པའི་དཔེ་བཞི་པོ་འདི་ལ་སྔ་འགྲེལ་དུ་སྔོན་མ་ལ་འགལ་བའི་དཔེ་དང༌། གཉིས་པ་ལ་མི་འགལ་བའི་དཔེ་དང༌། གསུམ་པ་ལ་འགལ་བའི་དཔེ་དང༌། བཞི་པ་ལ་མི་འགལ་བའི་དཔེར་གསུངས་སྣང་བ་འགལ་མི་འགལ་སོ་སོར་བསྡོམས་ནས་མ་གསུངས་པར་དེ་དག་བསྣོལ་ཏེ་འཆོལ་བར་བསྟན་པ་ལ་སྣྲེལ་ཞི་ཞེས་པའི་སྒྲས་བརྗོད་པ་ཡིན་ནོ།། བཞི་པ་འགལ་བའི་དཔེ་གཉིས་ཀྱིས་དོན་བསྟན་པ་ལ་གཉིས། ཀུན་གཞི་ལས་འཁོར་འདས་གཉིས་སུ་སྨིན་ཚུལ་མྱུ་གུའི་དཔེས་བསྟན་པ་དང༌། མཁས་པ་རྟོག་དཔྱོད་ལ་ཞེན་པས་ཐ་མལ་པར་ལྷུང་བ་མཐོང་བཞིན་པར་ལྕེབ་པའི་དཔེས་བསྟན་པའོ། ། དང་པོ་ནི། གཏི་མུག་གསལ་བས་ཡེ་ཤེས་མི་གསལ་ཏེ།།
གཏི་མུག་གསལ་བས་སྡུག་བསྔལ་གསལ་བ་ཡིན།། ཇི་ལྟར་ས་བོན་ལས་ནི་མྱུ་གུ་འབྱུང༌།། མྱུ་གུའི་རྒྱུ་ལས་ཡལ་ག་འབྱུང་བའོ།། ཞེས་གསུངས་ཏེ། རྣམ་སྣང་མངོན་བྱང་ལས། རྣམ་རྟོག་མ་རིག་ཆེན་པོ་སྟེ། ། འཁོར་བའི་རྒྱ་མཚོར་ལྟུང་བྱེད་ཡིན། ། ཞེས་གསུངས་པ་ལྟར་རྣམ་རྟོག་ནི་གཏི་མུག་ཡིན་ལ། དེ་བསྒོམས་ན་གཏི་མུག་གསལ་བཏབ་པར་འགྱུར་བས་རིག་པ་ཡེ་ཤེས་དང་མ་རིག་པ་དངོས་འགལ་ཡིན་པའི་ཕྱིར། གཏི་མུག་དེ་དག་གསལ་བས་ནི་རིག་པ་ཡེ་ཤེས་མི་གསལ་བར་འགྱུར་ཏེ།
དེས་ན་གཏི་མུག་པ་དེས་ནི་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་འདིར་ལྟུང་བྱེད་དོ། ། དེའི་ཕྱིར་གཏི་མུག་བསལ་བས་འཁོར་བའི་སྡུག་བསྔལ་བསལ་བར་བྱེད་པ་ཡིན་ནོ།། དེ་ཡང་དཔེ་ཇི་ལྟར་ན་ས་བོན་བཏབ་པ་ལས་ནི་མྱུ་གུ་འབྱུང་བར་འགྱུར་ལ། མྱུ་གུའི་རྒྱུ་ལས་ནི་སྡོང་པོ་དང་ཡལ་ག་སོགས་འབྱུང་བའོ། ། དཔེ་དེ་ལྟར་དུ་ཀུན་གཞི་ས་བོན་ཐམས་ཅད་པ་དེ་ལས་འཁོར་བའི་བདེ་སྡུག་གི་ཡལ་ག་སྣ་ཚོགས་པ་འབྱུང་ཞིང་ཀུན་གཞི་ཡེ་ཤེས་ཡོངས་སུ་སྨིན་པས་ཐར་པའི་ཡོན་ཏན་དཔག་ཏུ་མེད་པ་འཐོབ་པར་འགྱུར་རོ།། གཉིས་པ་(མཁས་པ་རྟོག་དཔྱོད་ལ་ཞེན་པས་ཐ་མལ་པར་ལྷུང་བ་མཐོང་བཞིན་པར་ལྕེབ་པའི་དཔེས་བསྟན་པ་)ནི། གཅིག་དང་དུ་མ་སེམས་ལ་དཔྱད་པ་ཡིས།། གསལ་བ་སྤངས་ནས་སྲིད་པ་དག་ཏུ་འགྲོ། མཐོང་བཞིན་དུ་ནི་དོང་དུ་འགྲོ་བ་ལ།། དེ་ལས་སྙིང་རྗེ་བ་ནི་ཅི་ཞིག་ཡོད།།
ཅེས་གསུངས་ཏེ། སེམས་ཀྱི་གནས་ལུགས་སྨྲ་བསམ་བརྗོད་མེད་དེ་གཏན་ཚིགས་དང་རིགས་པའི་སྒོ་ནས་རྟོགས་པར་མི་འགྱུར་ཏེ། དེ་ཡང་གཅིག་དང་དུ་མ་བྲལ་བའི་རྟགས་ལ་སོགས་པ་གཏན་ཚིགས་བཞི་པོ་གང་རུང་ལ་བརྟེན་ནས་སེམས་ལ་བརྟགས་ཤིང་དཔྱད་པ་ཡིས་བདེན་གྲུབ་བཀག་ནས་བདེན་མེད་དུ་ངེས་པའི་དྲན་རྒྱུན་ཙམ་ལ་གནས་པས་སེམས་རང་བཞིན་གྱིས་འོད་གསལ་བའི་གསལ་ཆ་སྤངས་ནས་སྟོང་རྐྱང་མེད་དགག་འབའ་ཞིག་བསྒོམས་ནས་ནི། མེད་པ་པོ་ནི་ངན་འགྲོར་ལྟུང༌། ། ཞེས་གསུངས་པ་ལྟར་སྒོམ་པ་པོ་དེ་དག་ངན་སོང་གི་སྲིད་པ་དག་ཏུ་འགྲོ་བར་འགྱུར་རོ།། དེ་ནི་ངན་སོང་གི་སྡུག་བསྔལ་ཆེན་པོ་མཐོང་བཞིན་དུ་ནི་ངན་འགྲོའི་དོང་དུ་འགྲོ་བར་བྱེད་པ་ལ་དེ་ལས་སྙིང་རྗེ་བ་ནི་ཅི་ཞིག་ཡོད་དེ། རང་གིས་གཡང་ས་སོགས་འཇིགས་སྐྲག་མཐོང་བཞིན་དུ་ལྕེབ་པ་དང་འདྲའོ། ། དེས་ན་རྟགས་ཀྱི་དགག་བྱ་སོགས་དཔྱད་པའི་དྲན་རྒྱུན་བསྟེན་པ་ལ་སྒོམ་དུ་ཞེན་པ་ཐོང་བ་ལས་མ་བརྟགས་མ་དཔྱད་པའི་སེམས་ཉིད་བཟོ་མེད་རྗེན་པར་སྐྱོང་བ་དང་མ་བྲལ་བར་བྱའོ།། གཉིས་པ་ལམ་ཕྱག་རྒྱ་ཆེན་པོ་ཉམས་སུ་ལེན་པའི་ཚུལ་བཤད་པ་ལ་གཉིས། ལོག་པའི་ལམ་ལ་ཞེན་པ་བཏང་བ་དང༌།
ཕྱག་རྒྱ་ཆེན་པོའི་ལམ་དངོས་སོ། ། དང་པོ་ལ་བརྒྱད་དེ། ལས་རྒྱ་ལ་ཆགས་པའི་སྐྱོན་ཀཱ་མ་རཱུ་པའི་གཏམ་གྱི་དཔེས་གསལ་བ། རང་ལུས་ཐབས་ལྡན་ལ་ཆགས་པའི་སྐྱོན་གདུང་བས་བརྒྱལ་བའི་དཔེས་གསལ་བ། ཉམས་ཀྱིས་བཅིངས་པའི་སྐྱོན་བྲམ་ཟེའི་སྦྱིན་སྲེག་གི་དཔེས་གསལ་བ། བཅོས་མའི་རྣལ་འབྱོར་གྱི་སྐྱོན་བཞད་བགད་ཀྱི་དཔེས་གསལ་བ། གཞན་ལ་ཉམས་མྱོང་རྟོགས་པར་སྟོན་པའི་སྐྱོན་འཆིང་བུ་དང་མརྒད་ཀྱི་དཔེས་གསལ་བ། ཉམས་ལ་རྟོགས་པར་ཞེན་པའི་སྐྱོན་ར་གན་གསེར་དུ་འཁྲུལ་པའི་དཔེས་གསལ་བ། དཔེ་དོན་གྱི་ཨེ་ཝཾ་དང་ཕྱག་རྒྱ་བཞི་ལ་འཁྲུལ་བའི་སྐྱོན་གཟུགས་བརྙན་གྱི་དཔེས་གསལ་བ། ཀུན་རྫོབ་ལས་དོན་དམ་སྒྲུབ་པའི་སྐྱོན་མིག་རྒྱུའི་དཔེས་གསལ་བའོ། །
དང་པོ་ནི། ཁ་སྦྱོར་བདེ་ལ་ཡོངས་སུ་ཆགས་ནས་སུ། ། འདི་ཉིད་དོན་དམ་ཡིན་ཞེས་རྨོངས་པ་སྨྲ།། གང་ཞིག་ཁྱིམ་ནས་བྱུང་ནས་སྒོ་དྲུང་དུ། ། ཀཱ་མ་རཱུ་པའི་གཏམ་ནི་འདྲི་བར་བྱེད།། ཅེས་གསུངས་ཏེ། ཁ་ཅིག་ནི་ལས་རྒྱ་ལ་བརྟེན་པའི་བདེ་བ་ལམ་དུ་བྱས་པས་གྲོལ་བར་འདོད་དེ། ལས་རྒྱ་དང་ཁ་སྦྱོར་བ་ཀུན་ཏུ་རུའི་བདེ་བ་ལ་ཡིད་ཡོངས་སུ་ཆགས་ནས་ནི་ཟག་བཅས་ཀྱི་བདེ་བ་དེ་ཉིད་འགྱུར་མེད་དོན་དམ་པའི་བདེ་ཆེན་ཡིན་ནོ་ཞེས་རྨོངས་པ་དག་སྨྲ་བར་བྱེད་མོད། དེ་ནི་འབྱོར་བ་ཐམས་ཅད་དང་ལྡན་པའི་ཁྱིམ་ནས་ཕྱིར་བྱུང་ནས་སུ་གང་ཡང་མེད་པའི་སྒོ་དྲུང་དུ་ཤིན་ཏུ་གཡེམ་པའི་སྐྱེས་བུས་བུད་མེད་མ་རྙེད་པར་གྲོགས་པོ་ཀུན་ལ་ཀཱ་མ་རཱུ་པའི་གཏམ་ནི་འདྲི་ཞིང་དེ་ལ་འདོད་ཆགས་པར་བྱེད་པ་དང་འདྲའོ། ། དེ་ཡང་ཀཱ་མ་ནི་འདོད་པ།
རཱུ་པ་ནི་གཟུགས་ཤེས་བྱ་བར་འགྱུར་བས་སྐྱེས་པ་ཉི་ཚེའི་འདོད་ཡོན་དང་གཟུགས་མཛེས་སོགས་ལ་ཆགས་པས་དེ་དག་གཏམ་དུ་སྨྲ་ཡང་འདོད་ཡོན་གྱི་བདེ་བ་ཉམས་སུ་མྱོང་བར་མི་འགྱུར་བ་བཞིན་དུ། ལས་རྒྱ་ལས་འབྱུང་བའི་ཟག་བཅས་ཀྱི་བདེ་བ་ལ་སྤྱད་ཀྱང་ཟག་མེད་ཀྱི་བདེ་ཆེན་མི་འབྱུང་བས་དེ་དག་ལ་ཞེན་པ་ཐོངས་ཞེས་པའི་དོན་ཅན་ཏེ། དམངས་དོ་ལས། མ་ལུས་རང་བཞིན་གང་གིས་མི་ཤེས་པར།། ཀུན་ཏུ་རཱུ་ཡི་སྐབས་སུ་བདེ་ཆེན་བསྒྲུབ་པ་ནི།། ཇི་ལྟར་སྐོམ་པས་མིག་རྒྱུ་བསྙེག་པ་བཞིན།། སྐོམ་ནས་འཆི་ཡང་ནམ་མཁའི་ཆུ་རྙེད་དམ།། རྡོ་རྗེ་པདྨ་གཉིས་ཀྱི་བར་གནས་པའི།། བདེ་བ་གང་གིས་རྣམ་པར་རོལ་པ་ནི།། ཅི་སྟེ་དེ་བདེན་ནུས་པ་མེད་པས་ན།།
ས་གསུམ་རེ་བ་གང་གིས་རྫོགས་པར་འགྱུར།། ཞེས་གསུངས་ཤིང༌། གསང་བ་གྲུབ་པ་ལས་ཀྱང༌། དབང་པོ་གཉིས་སྦྱོར་བདེ་བ་དེ་ཉིད་ཅེས།། སྐྱེ་ངན་སྨྲ་མོད་དེ་ནི་སངས་རྒྱས་ཀྱིས།། ནམ་དུའང་གཡོ་མེད་བདེ་བར་གསུངས་པ་མིན། ། ཞེས་འབྱུང་ངོ༌།། གཉིས་པ་(རང་ལུས་ཐབས་ལྡན་ལ་ཆགས་པའི་སྐྱོན་གདུང་བས་བརྒྱལ་བའི་དཔེས་གསལ་བ་)ནི། རླུང་གི་རྒྱུ་ལས་སྟོང་པའི་ཁྱིམ་དུ་ནི།། རྣམ་པ་དུ་མའི་ཚུལ་གྱིས་བཅོས་མ་བྱས།།
ནམ་མཁའ་ལས་བབ་ཉེས་པ་དང་བཅས་པའི།། གདུང་བས་བརྒྱལ་བར་གྱུར་པའི་རྣལ་འབྱོར་པའོ།། ཞེས་གསུངས་ཏེ། རང་ལུས་ཐབས་ལྡན་གྱི་གདམས་པ་ལ་བརྟེན་ནས་རྩ་རླུང་ཐིག་ལེ་ཉམས་སུ་བླང་ན་གྲོལ་བར་འགྱུར་རོ་སྙམ་ན། དེ་ཡང་ཟག་བཅས་བཅོས་མའི་ལམ་ཡིན་པས་གནས་ལུགས་མཐོང་བར་མི་འགྱུར་རོ། ། ཅིའི་ཕྱིར་ཞེ་ན། རླུང་བསྒོམ་པའི་རྒྱུ་མཚན་ལས་རང་ལུས་ཁང་སྟོང་ལྟ་བུར་བསྒོམས་པའི་ཁྱིམ་དུ་ནི་རླུང་སྦྱོར་སྒོམ་ཐབས་རྣམ་པ་སྣ་ཚོགས་དུ་མའི་ཚུལ་གྱིས་བཅོས་མའི་ཐབས་མང་དུ་བྱས་པ་སྟེ། མདའ་ལྟར་འཕང་བ་དང༌། འཁོར་ལོ་ལྟར་བསྐོར་བ་དང༌། བུམ་པ་ལྟར་དགང་བ་སོགས་ལ་བརྟེན་ནས་ནམ་མཁས་མཚོན་པ་སྤྱི་བོའི་ཧཾ་ལས་བྱང་སེམས་བབ་པའི་ཉམས་ལ་ཞེན་ཏེ་ནད་དུ་འགྲོ་བའི་ཉེས་པ་དང་བཅས་པའི་ཉམས་ཀྱི་གདུང་བས་མྱོས་ཤིང་དྲན་མེད་དུ་བརྒྱལ་བར་འགྱུར་བའི་སྐྱོན་ཡོད་པས་དེ་འདྲའི་རྣལ་འབྱོར་པ་དེ་ནི་གྲོལ་བར་མི་འགྱུར་བས་ན་རང་ལུས་ཐབས་ལྡན་ལ་ཡང་ཞེན་པ་ཐོངས་ཤིག།
གསུམ་པ་(ཉམས་ཀྱིས་བཅིངས་པའི་སྐྱོན་བྲམ་ཟེའི་སྦྱིན་སྲེག་གི་དཔེས་གསལ་བ་)ནི། ཇི་ལྟར་བྲམ་ཟེ་མར་དང་འབྲས་ཀྱིས་ནི། ། འབར་བའི་མེ་ལ་སྦྱིན་སྲེག་བྱེད་པ་ནི།། ནམ་མཁའི་བཅུད་ཀྱི་རྫས་ཀྱིས་བསྐྱེད་པ་སྟེ། ། འདི་དེ་ཉིད་དུ་ཞེན་པར་ཤེས་པ་ཉིད།། ཅེས་གསུངས་ཏེ། ཉམས་མྱོང་གིས་བཅིངས་པའི་ཞེན་པ་དང་བཅས་ཏེ་འདུས་བྱས་ཀྱི་དགེ་བ་བྱས་པས་འཁོར་བ་ལས་མི་ཐར་ཏེ། དཔེ་ཇི་ལྟར་ན་བྲམ་ཟེ་རྣམས་ནི་མར་དང་འབྲས་ལ་སོགས་པའི་སྲེག་རྫས་ཀྱིས་ཐབ་ཏུ་འབར་བའི་མེ་ལ་སྦྱིན་སྲེག་བྱེད་པས་ཐར་བར་འདོད་དེ། དེ་ནི་ཉམས་མྱོང་ལ་ཞེན་པས་བཅིངས་པའི་ཕྱིར་ཐར་པ་ལས་རིང་ངོ༌།། གཞན་ཡང་ནམ་མཁའི་བཅུད་ཀྱིས་མཚོན་པ་ཧཾ་ལས་ནི་རྫས་བདུད་རྩི་བབ་པས་ཉམས་མྱོང་སྐྱེད་པར་བྱེད་དེ།
ཉམས་ཀྱི་བདེ་བ་འདི་ལ་ནི་འཁྲུལ་ནས་དེ་ཁོ་ན་ཉིད་དུ་ཞེན་པར་ཤེས་པར་བྱ་བ་ཉིད་ཡིན་པའི་ཕྱིར། ཞེན་འཛིན་བླང་དོར་དགག་སྒྲུབ་རེ་དོགས་ཐམས་ཅད་ལ་ཞེན་པ་བཏང་ནས་མ་བཅོས་པའི་རང་བབས་ཀྱི་ངང་དུ་གནས་པར་བྱའོ།། བཞི་པ་(བཅོས་མའི་རྣལ་འབྱོར་གྱི་སྐྱོན་བཞད་བགད་ཀྱི་དཔེས་གསལ་བ་)ནི། ཁ་ཅིག་ཚངས་པའི་གནས་སུ་འོད་སྤར་ནས།། ལྕེ་ཡིས་ཀུན་ཏུ་རུ་ཡིས་ལྕེ་ཆུང་བསྐྱོད།། འཆིང་བར་བྱེད་པ་ཤིན་དུ་དཀྲུགས་བྱས་ཏེ།། ང་རྒྱལ་དབང་གིས་རྣལ་འབྱོར་པ་ཞེས་ཟེར།། ཞེས་གསུངས་ཏེ། དགེ་སློང་ཁ་ཅིག་ལྟེ་བའི་ཨ་ཤད་ལས་མེའི་འོད་སྤར་ན་སྤྱི་བོ་ཚངས་པའི་གནས་སུ་ཧཾ་བཞུས་པའི་བྱང་སེམས་འབབ་པར་བསྒོམས་ཏེ། ལྕེའི་རྩེ་མོས་ལྕེའུ་ཆུང་ལ་ཀུན་ཏུ་རུ་ཡིས་འཇིབ་ཅིང་སྐྱོད་པས་བདེ་བའི་ཉམས་སྐྱེས་པ་ལ་ཞེན་ནས་རང་འཆིང་བར་བྱེད་པའི་ཉམས་དེས་ལུས་སེམས་ཐམས་ཅད་ཤིན་ཏུ་དཀྲུགས་པར་བྱས་ཏེ།
མངོན་པའི་ང་རྒྱལ་གྱི་དབང་གིས་བདག་ནི་ལམ་ལ་བཞུགས་པའི་རྣལ་འབྱོར་པ་ཡིན་ཞེས་ཟེར་ཞིང་རྒོད་བག་སྣ་ཚོགས་པ་བྱེད་དེ། དེས་ཀྱང་མི་གྲོལ་བས་ཞེན་པ་ཐོངས་ལ་སྔར་སྨོས་པའི་ཟབ་མོ་དེ་དག་ཉམས་སུ་བླང་བར་བྱའོ།། ལྔ་པ་(གཞན་ལ་ཉམས་མྱོང་རྟོགས་པར་སྟོན་པའི་སྐྱོན་མཆིང་བུ་དང་མརྒད་ཀྱི་དཔེས་གསལ་བ་)ནི། རང་རིག་དེ་ཉིད་རིག་པས་གཞན་ལ་སྟོན། ། གང་གིས་བཅིངས་པ་དེ་ཉིད་གྲོལ་ཞེས་ཟེར།། ཁ་དོག་དབྱེ་བས་འཆིང་བུ་མརྒད་ཟེར། ། རྨོངས་པས་རིན་ཆེར་བརྟག་པ་མ་ཤེས་པས།། ཞེས་གསུངས་ཏེ། རྣལ་འབྱོར་པ་ཁ་ཅིག་ནི་རང་གིས་ཉམས་སུ་མྱོང་བས་རང་རིག་སྟེ་ཉམས་སྣང་ལ་སོ་སོ་རང་རིག་པར་འཁྲུལ་བའི་རང་རིག་གི་མིང་ཅན་དེ་ཉིད་ནི་ཚད་མར་རློམ་པའི་རིགས་པས་གཞན་ལ་ཡང་སྟོན་ཏེ། དྲང་དོན་གང་ཞིག་ཉམས་སུ་མྱོང་བས་བཅིངས་བ་དེ་ཉིད་ལ་འཁོར་བ་ལས་གྲོལ་བར་བྱེད་པའི་ཐབས་ཡིན་ནོ་ཞེས་ཟེར་རོ།།
དེ་ལྟར་ནི་མ་ཡིན་ཏེ། རིན་པོ་ཆེའི་རང་བཞིན་ལ་རྨོངས་པས་རང་ཉིད་ཀྱིས་རིན་པོ་ཆེ་བརྟག་པའི་ཚུལ་མི་ཤེས་པར་ཁ་དོག་ལྗང་གུར་འདྲ་བ་ཙམ་གྱི་དབྱེ་བས་ནོར་བུ་མཆིང་བུ་ལ་ནོར་བུ་མརྒད་ཡིན་ནོ་ཞེས་ཟེར་བ་དང་འདྲའོ། ། དེས་ན་དམངས་དོ་ཧ་ལས། ལས་ཟིན་པ་ཡི་སྐྱེས་བུ་ཡིས། ། དྲུང་དུ་སེམས་ཐག་བཅད་པར་བྱ། ། ཞེས་གསུངས་པ་ལྟར་ལས་བྱས་ཟིན་པའི་བླ་མ་བསྟེན་ཏེ། དེའི་དྲུང་དུ་སེམས་ཐག་བཅད་ནས་སློབ་མ་ཁྲིད་པའི་ཐབས་ལ་མཁས་པར་གྱུར་ནས་གཞན་གྱི་དོན་བྱ་ཡི། ཉམས་མྱོང་ཅུང་ཟད་ཙམ་སྐྱེས་མ་ཐག་ཆ་མེད་པར་སྨྲ་བ་ལ་རིངས་པས་ཉམས་སྣང་སོགས་བན་བུན་ལང་ལོང་མཐོང་བ་ལ་ཆེད་འཛིན་དང་སྨྲ་འདོད་སོགས་ཞེན་པ་ཐམས་ཅད་བསྐྱུངས་ནས་གང་ཤར་བཟོ་མེད་རྗེན་པར་སྐྱོངས་ཤིག་གོ། དྲུག་པ་(ཉམས་ལ་རྟོགས་པར་ཞེན་པའི་སྐྱོན་ར་གན་གསེར་དུ་འཁྲུལ་པའི་དཔེས་གསལ་བ་) ནི། དེ་ནི་ར་གན་གསེར་གྱི་བློ་ཡིས་ལེན། །
ཉམས་མྱོང་ཁྱེར་ནས་དོན་དམ་སྒྲུབ་པར་བྱེད།། རྨི་ལམ་བདེ་ལ་རྗེས་སུ་ཆགས་པར་བྱེད། ། ཕུང་པོ་མི་རྟག་བདེ་བ་རྟག་ཅེས་ཟེར།། ཞེས་གསུངས་ཏེ། ཉམས་ལ་རྟོགས་པར་འཁྲུལ་བ་དེ་ནི་མདོག་སེར་བ་ཙམ་ལ་འཁྲུལ་ནས་ར་གན་ལ་གསེར་ཡིན་སྙམ་པའི་བློ་ཡིས་ལེན་པ་བཞིན་དུ། རྩ་རླུང་ཐིག་ལེའི་གནད་ལ་བརྟེན་པའི་ཉམས་མྱོང་ལ་རྟོགས་པ་ཡིན་བསམ་པས་དེ་ལམ་དུ་ཁྱེར་ནས་དོན་དམ་པའི་གནས་ལུགས་སྒྲུབ་པར་བྱེད་དོ། ། དེས་ནི་དོན་དམ་འགྲུབ་པར་མི་འགྱུར་ཏེ། ཉམས་དེ་ཡང་ཡལ་ཞིང་འཇིག་པར་འགྱུར་བས་སོ། ། དཔེར་ན། རྨི་ལམ་དུ་བདེ་བ་སྤྱད་པར་རྨིས་པ་ལ་གཉིད་སད་པའི་རྗེས་སུ་ཡང་རྨི་ལམ་གྱི་བདེ་བ་ལ་ཆགས་པར་བྱེད་པ་དང་འདྲ་ཞིང༌།
ཁ་ཅིག་ནི་བདེ་བ་ཟག་བཅས་ཀྱི་ཉམས་ལ་ཞེན་ནས་ཕུང་པོ་ཞིག་པའི་ཚེ་སེམས་དང་བདེ་བ་མི་འབྲལ་བར་འགྲོགས་པ་ཡིན་ནོ་ཞེས་ཟེར་མོད། རྟེན་ཕུང་པོ་མི་རྟག་པ་ལ་བརྟེན་པ་བདེ་བ་རྟག་པ་མི་སྲིད་དོ།། དེའི་ཕྱིར་རྟེན་ཕུང་པོ་མི་རྟག་པ་ལ་བརྟེན་པའི་ཟག་བཅས་བདེ་བའི་ཉམས་ལ་རྟག་འཛིན་དེ་ཡང་ཉིང་འཁྲུལ་ཡིན་པས་ཞེན་པ་བཏང་བར་བྱའོ།། བདུན་པ་(དཔེ་དོན་གྱི་ཨེ་ཝཾ་དང་ཕྱག་རྒྱ་བཞི་ལ་འཁྲུལ་བའི་སྐྱོན་གཟུགས་བརྙན་གྱི་དཔེས་གསལ་བ་ )ནི། ཨེ་ཝཾ་ཡི་གེར་རང་གིས་གོ་བར་བྱེད། ། སྐད་ཅིག་དབྱེ་བས་ཕྱག་རྒྱ་བཞི་བཀོད་ཅིང༌།། ཉམས་སུ་མྱོང་བས་ལྷན་ཅིག་སྐྱེས་པ་ཟེར། ། གཟུགས་བརྙན་ཞེན་པས་མེ་ལོང་ལྟ་བ་བཞིན།། ཞེས་གསུངས་ཏེ། ཨེའི་ཡི་གེ་གྲུ་གསུམ་གྱི་དཔེས་བསྟན་པ་ཤེས་རབ་མའི་ཁ་དང་ཝཾ་གྱི་ཡི་གེ་ཟླུམ་པོའི་དཔེས་བསྟན་པ་ཐབས་ཀྱི་རྡོ་རྗེ་སྟེ།
དེ་དག་སྦྱོར་བར་བྱས་པས་བདེ་སྟོང་ངོས་ཟིན་ནས་ཟུང་དུ་འཇུག་པའི་ལྟ་སྒོམ་སྤྱོད་གསུམ་བསྐྱངས་པས་སྐུ་གསུམ་དབྱེར་མེད་ཀྱི་འབྲས་བུ་ཐོབ་པར་འདོད་པ་ནི་འགལ་བ་དཔེའི་ཨེ་ཝཾ་མོ། ། མི་འགལ་བ་དོན་གྱི་ཨེ་ཝཾ་ནི་ཨེ་རྐྱེན་གསུམ་དང་བྲལ་བའི་རང་བཞིན་རྣམ་དག་ལ་ཝཾ་རྐྱེན་སྣང་གསུམ་བློ་བུར་ཤར་བའམ། ཡང་ན་ཨེ་དྲན་མེད་ཀྱི་དབྱིངས་ལས་ཝཾ་དྲན་པ་སྤྲུལ་པ་ཙམ་དུ་ཤར་ཏེ། བརྗོད་བྱ་ཡི་གེའི་ཚོགས་དཔག་མེད་བྱུང་ཡང་དྲན་དྲན་མེད་ཀྱི་རང་བཞིན་དུ་སྐྱེས་ཙམ་ན་དེ་ཁོ་ན་ཉིད་ཀྱི་དོན་སྐྱེ་མེད་གོ་བ་ཡིན་པས་དེའི་ཕྱིར་ཨེ་ཝཾ་གྱི་ཡི་གེ་འདི་གཉིས་ཀྱིས་དཔེ་དོན་གྱི་སྒོ་ནས་རང་ཉིད་ཀྱི་དོན་ཕྱིན་ཅི་མ་ལོག་པར་གོ་བར་བྱེད་དོ། ། མ་རྟོགས་པར་དབང་གསུམ་པའི་ཉམས་ལ་དང་པོ་དགའ་བ་ནི་ལས་རྒྱ། གཉིས་པ་མཆོག་དགའ་ནི་ཆོས་རྒྱ། གསུམ་པ་དགའ་བྲལ་ནི་དམ་རྒྱ། བཞི་པ་ལྷན་ཅིག་སྐྱེས་དགའ་ནི་ཕྱག་ཆེན་དུ་འདོད་དེ་དེ་ནི་དཔེའོ། ། དོན་གྱི་ནི་དྲན་པའི་ཐབས་དང་མ་དྲན་པའི་ཤེས་རབ་བླ་མའི་བརྡ་དུས་སུ་སྦྱོར་བ་བྱས་པས་དོན་གྱི་སྐད་ཅིག་མ་བཞི། དེའི་དགའ་བཞི།
དེའི་ཕྱག་རྒྱ་བཞི་རྣམས་སྐྱེས་ཏེ་གང་རུང་ཞིག་དྲན་པའི་དུས་སུ་སྐད་ཅིག་མ་དང་པོ་ལ་སྣ་ཚོགས་པའི་སྤྲུལ་པ་འབྱུང་བས་རྣམ་པ་སྣ་ཚོགས་པའི་སྐད་ཅིག་མ་དང༌། དེ་ལ་དགའ་མི་དགའ་གཉིས་སྐྱེས་པ་རིག་པས་དགའ་བ་དང་པོ་དང༌། དྲན་པ་དེ་སྣང་བ་སྣ་ཚོགས་ལས་མི་འདའ་བས་ཆོས་རྒྱའོ།། དྲན་པ་བློ་བུར་བར་རྟོགས་ནས་སྐྱེ་གནས་ཐིམ་གསུམ་ཀས་དྲན་མེད་ཀྱི་དབྱིངས་སུ་ཤེས་པ་ནི་དྲན་པ་དྲན་མེད་དུ་སྨིན་པ་སྟེ་སྐད་ཅིག་མ་གཉིས་པ་ནི་རྣམ་པར་སྨིན་པའི་སྐད་ཅིག་མ་དང༌། དྲན་མེད་ཡིད་ལ་མ་བྱས་པའི་གོང་ན་གཞན་མེད་པར་རིག་པས་དགའ་བ་གཉིས་པ་དང༌། ཡིད་ལ་མ་བྱས་པའི་དབྱིངས་ལ་ཆོས་ཕུང་བརྒྱད་ཁྲི་བཞི་སྟོང་ཤར་རུང་བས་ཡེ་རྒྱའོ།། དྲན་མ་དྲན་གཉིས་ཀ་སྐྱེ་མེད་ལ་ཐིམ་ནས་དེ་གཉིས་ཀྱི་མཚན་ཉིད་མེད་པས་སྐད་ཅིག་མ་གསུམ་པ་ལ་མཚན་ཉིད་དང་བྲལ་བས་སྐད་ཅིག་མ་དང༌། དེ་གཉིས་དེར་ཐིམ་ནས་བླང་དོར་དང་བྲལ་བ་རིག་པ་དགའ་བ་གསུམ་པ་དང༌། སྐྱེ་མེད་ཀྱི་ངོ་བོ་དྲན་མ་དྲན་གཉིས་མི་སྐྱེ་བ་ལས་མི་འདའ་བས་དམ་རྒྱའོ།། དྲན།
དྲན་མེད། སྐྱེ་མེད་གསུམ་ཀ་བློ་འདས་ཀྱི་དབྱིངས་སུ་ཉེད་པས་སྐད་ཅིག་མ་བཞི་པ་ནི་རྣམ་ཉེད་ཀྱི་སྐད་ཅིག་མ་དང༌། དྲན། དྲན་མེད། སྐྱེ་མེད། བློ་འདས་བཞི་ཀ་ལྷན་ཅིག་ཏུ་སྐྱེས་པར་རིག་པས་དགའ་བ་བཞི་པ་དང༌། ཆོས་ཐམས་ཅད་བློ་ལས་འདས་པའི་དབྱིངས་ལས་མི་འདའ་བས་ཕྱག་རྒྱ་ཆེན་པོའོ།། དེ་ལྟར་ན་དཔེ་དང་དོན་གྱི་སྐད་ཅིག་མ་བཞི་དང༌། དགའ་བཞི་སོགས་སུ་དབྱེ་བས་དཔེ་དོན་གྱི་ཕྱག་རྒྱ་བཞི་ཡང་གསལ་བར་བཀོད་ཅིང་བསྟན་ཏོ། ། ཉམས་ལ་ཞེན་པ་ཁ་ཅིག་ནི་ལས་རྒྱ་དང་རྩ་རླུང་གི་བདེ་བ་ཉམས་སུ་མྱོང་བ་ལ་དོན་གྱི་ལྷན་ཅིག་སྐྱེས་པ་མངོན་དུ་གྱུར་པ་ཡིན་ནོ་ཞེས་ཟེར་ཏེ་དོན་དམ་ནི་ངོས་བཟུང་དང་རྐྱེན་གསུམ་དང་བྲལ་བའི་ཕྱིར།
བླ་མ་དམ་པས་ཀྱང་བརྡ་ཐབས་སོགས་ལ་བརྟེན་ནས་བསྟེན་དགོས་ཀྱི། ཉམས་མྱོང་ནི་རྐྱེན་སྣང་སྟེ་མེ་ལོང་ནང་དུ་ཤར་བའི་གཟུགས་བརྙན་ལྟ་བུ་ཡིན་ནོ། ། དེ་བས་ན་གཟུགས་བརྙན་ལ་ཞེན་པ་དག་གིས་མེ་ལོང་ལ་བལྟ་བཞིན་དུ་འཁྲུལ་བ་ལས་ཉིང་འཁྲུལ་བར་མི་བྱའོ། ། དེ་ཡང་ཁྲོན་པའི་ནང་དུ་ཟླ་གཟུགས་ཤར་བ་ལ་སྤྲེའུས་འཁར་གཞོང་དུ་མཐོང་སྟེ་བླངས་པས་མ་ལོན་པར་ངལ་བར་གྱུར་པའི་གཏམ་རྒྱུད་བཞིན་ནོ། ། དེའི་ཕྱིར་ཟག་བཅས་ཀྱི་ཐབས་ཉམས་མྱོང་དེ་དག་ལ་ཞེན་པ་བཏང་བར་བྱའོ།། བརྒྱད་པ་(ཀུན་རྫོབ་ལས་དོན་དམ་སྒྲུབ་པའི་སྐྱོན་སྨིག་རྒྱུའི་དཔེས་གསལ་བ་)ནི། ཇི་ལྟར་མ་རྟོགས་སྨིག་སྒྱུའི་ཆུ་ལ་ནི། ། འཁྲུལ་པའི་དབང་གིས་རི་དྭགས་རྒྱུག་པར་བྱེད།། རྨོངས་པ་སྐོམ་པ་མི་ངོམས་འཆི་བར་འགྱུར། ། གང་ཞིག་དོན་དམ་ཟེར་ཞིང་བདེ་བ་ལེན།།
ཞེས་གསུངས་ཏེ། འདུས་བྱས་ཀུན་རྫོབ་ཀྱི་བདེ་བ་ལ་བརྟེན་ནས་དོན་དམ་པའི་གནས་ལུགས་ཆོས་སྐུ་བསྒྲུབ་པར་འདོད་ན་ཤིན་ཏུ་འཁྲུལ་ཏེ། དཔེ་ཇི་ལྟར་ན། ཆུའི་རང་བཞིན་མ་རྟོགས་པའི་རི་དྭགས་སམ་གཞན་ཡང་སྐོམ་པས་གདུང་བ་རྣམས་ནི་སོས་ཀའི་དུས་སུ་སྨིག་རྒྱུའི་ཆུ་ལ་ནི་རླན་ཞིང་གཤེར་བའི་ཆུར་མེད་ཀྱང་ཆུ་ཡིན་ནོ་སྙམ་དུ་འཁྲུལ་བའི་དབང་གིས་རི་དྭགས་སོགས་སྐོམ་པ་དེ་རྣམས་རྒྱུག་པར་བྱེད་དེ། ཇི་ཙམ་རྒྱུགས་ཀྱང་དེ་ན་ཆུ་མེད་པའི་ཆུ་དང་སྨིག་རྒྱུའི་ཁྱད་པར་ལ་རྨོངས་པ་དེ་རྣམས་ཀྱིས་སྐོམ་པའི་སྡུག་བསྔལ་སྤོང་མི་ནུས་ཤིང་སྡུག་བསྔལ་དཔག་མེད་མྱོང་བཞིན་དུ་འཆི་བར་འགྱུར་བ་ལྟར་རོ།། དཔེ་དེ་བཞིན་དུ་ཀུན་རྫོབ་འདུས་བྱས་ཀྱི་བདེ་བ་ལ་ཞེན་པ་རྣམས་ཀྱིས་ནི་ཆོས་ཉིད་དོན་དམ་པའི་བདེ་བ་འགྱུར་མེད་ཆོས་ཀྱི་སྐུའི་གནས་ལུགས་མ་ཤེས་པར་ཟག་བཅས་ཀྱི་བདེ་བ་ལ་འདི་ནི་དོན་དམ་པའི་བདེ་བའོ་ཟེར་ཞིང་གང་ཞིག་སིམ་པར་མྱོང་བའི་བདེ་བ་ཁོ་ན་ལེན་པར་བྱེད་དོ།། དེས་ནི་འཁོར་བ་ལས་གྲོལ་བར་མི་འགྱུར་བས་བདེ་བ་དམ་པའི་ཕ་རོལ་ཏུ་ཕྱིན་པའམ་འགྱུར་མེད་ཀྱི་བདེ་བ་ཆེན་པོ་བསྒྲུབ་པ་ལ་ནན་ཏན་གྱིས་འབད་པར་བྱའོ།། གཉིས་པ་ཕྱག་རྒྱ་ཆེན་པོའི་ལམ་དངོས་ལ་བཞི། ཁྱད་པར་གྱི་མན་ངག་བརྡ་བཞིའི་སྒོ་ནས་མདོར་བསྟན་པ། དེ་དག་སོ་སོར་རྒྱས་པར་བཤད་པ།
ཐོས་བསམ་སྒོམ་གསུམ་གྱི་སྒོ་ནས་ཀུན་གཞི་དྲན་པའི་སྒྲོན་མེས་ཉམས་སུ་བླང་ཚུལ་སྤྱིར་བསྟན་པ། རྟོགས་ན་དགག་སྒྲུབ་མེད་པར་བསྟན་པ་སོགས་སྒོམ་པའི་མན་ངག་རྒྱས་པར་བཤད་པའོ། །  དང་པོ་ནི། ཀུན་རྫོབ་བདེན་པ་དྲན་པ་མེད་པ་སྟེ། ། སེམས་དང་སེམས་ནི་མེད་པར་གྱུར་བའོ།། དེ་ཉིད་ཡོངས་སུ་གྱུར་པ་མཆོག་གི་མཆོག ། མཆོག་གི་དམ་པ་གྲོགས་དག་ཤེས་པར་གྱིས།། ཤེས་གསུངས་ཏེ། དྲན་པ་དྲན་མེད་སྐྱེ་མེད་བློ་འདས་བཞིའི་སྒོ་ནས་ཕྱག་རྒྱ་ཆེན་པོ་གཏན་ལ་དབབ་པར་བྱ་སྟེ། ཀུན་རྫོབ་ཙམ་དུ་བདེན་པར་སྣང་བ་སྣ་ཚོགས་འདི་དག་ཡིན་ལ།
དེ་སེམས་སུ་ཤེས་པར་བྱེད་པ་ལ་ནི་དྲན་པའི་མན་ངག་ཅེས་བྱ་སྟེ་དེ་ནི་དྲན་པ་མེད་པའོ། ། དྲན་མེད་དེ་ཇི་ལྟ་བུ་ཞེ་ན། དྲན་པ་སེམས་སུ་ཤེས་པའི་སེམས་གང་ཡིན་པའི་སེམས་དེ་ནི་དྲན་པ་མེད་པར་གྱུར་པའོ། ། སེམས་དྲན་མེད་དུ་གྱུར་པ་དེ་ནི་གནས་ཡོངས་སུ་གྱུར་པ་གདོད་ནས་མ་སྐྱེས་པར་མཐོང་བ་སྟེ་དེ་ནི་སྐྱེ་མེད་དོ། ། མཆོག་གི་མཆོག་ཅེས་པའི་དོན་ནི་དྲན་མེད་ལས་མཆོག་ཏུ་གྱུར་པའི་ཕྱིར་སྐྱེ་མེད་ལ་མཆོག་ཅེས་བརྗོད་པའོ། ། མཆོག་དེ་ལས་ཀྱང་མཆོག་གི་མཆོག་ཏུ་གྱུར་པ་ནི་བློ་ལས་འདས་པ་སྟེ། དཔེ་དོན་དང་བྲལ་བ་ལ་བློ་ལས་འདས་པ་ཞེས་བྱའོ། ། མཆོག་གི་དམ་པ་ནི་འབྲས་བུ་སྟེ་དོན་གཉིས་ཕུན་སུམ་ཚོགས་པ་སྒྲིབ་པ་ཐམས་ཅད་དང་བྲལ་བའི་སངས་རྒྱས་སོ། ། གྲོགས་དག་ཅེས་པ་ནི་སློབ་མ་ལ་བོས་ནས་བརྡ་སྦྱར་བའོ།། དེ་ལྟར་མདོར་བསྟན་པའི་དོན་ནི་སེམས་ནི་དྲན་མེད་ཅེས་སོགས་ནས་བྱང་ཆུབ་སེམས་ཀྱང་དེ་དག་ཉིད་ཅེས་པའི་བར་རྒྱས་བཤད་ཀྱི་ཚིགས་བཅད་བཞིས་རྒྱས་པར་འཆད་པའི་ཕྱིར་ཟློས་པའི་ཉེས་པར་གྱུར་དུ་དོགས་པས་རྣམ་པར་མ་བཀྲོལ་ལོ།།
ད་ནི་རྒྱས་བཤད་ལ་འཇུག་པར་བྱའོ། ། བརྡ་བཞི་པོ་འདི་ཉིད་བླ་མ་བལ་པོས་ཏིང་ངེ་འཛིན་བཞི་དང་སྦྱར་བར་མཛད་དེ། སྔ་འགྲེལ་ལས། དེ་ཡང་དྲན་པའི་སེམས་དེ་ནི་བློ་བུར་རྐྱེན་ལས་སྐྱེས་པ་ཆུ་ནང་གི་སྦུ་བ་ལྟ་བུའམ་མེད་བཞིན་སྣང་བས་རྨི་ལམ་ལྟ་བུ་སྣང་ཡང་རང་བཞིན་མེད་པས་སྒྱུ་མ་ལྟ་བུའི་ཏིང་ངེ་འཛིན་ཡིན་ཏེ། དེ་གང་ལས་སྤྲུལ་ན་དྲན་པ་མེད་པའི་དབྱིངས་ལས་སྤྲུལ་པ་ཡིན་ཏེ། སྤྲུལ་ཡང་དྲན་མེད་ལས་སྤྲུལ་ལ། ཐིམ་ཡང་དྲན་མེད་ལ་ཐིམ་ནས་དྲན་པ་སྣ་ཚོགས་རྩེད་མོ་ཙམ་དུ་ཤེས་ཤིང་དྲན་པའི་ཆོས་རྣམས་དྲན་མེད་ཀྱིས་ཟིལ་གྱིས་གནོན་པས་དྲན་མེད་སེང་གེ་རྣམ་པར་རྩེ་བའི་ཏིང་ངེ་འཛིན་དང༌། དྲན་མ་དྲན་གཉིས་སྐྱེ་མེད་ཀྱི་དབྱིངས་སུ་འབྱོར་ཙམ་ན་དྲན་པ་འཁོར་བའི་ཆོས་དང་དྲན་མེད་མྱ་ངན་ལས་འདས་པའི་ཆོས་གཉིས་ཀ་བཅོམ་ནས་སྐྱེ་མེད་དཔའ་བོ་དང་འདྲ་བས་སྐྱེ་མེད་དཔའ་བར་འགྲོ་བའི་ཏིང་ངེ་འཛིན་དང༌། དྲན་མ་དྲན་སྐྱེ་མེད་གསུམ་ཀའི་ཐ་སྙད་ཀྱང་གྲུབ་པར་བློ་ལས་འདས་པའི་དབྱིངས་སུ་ཐིམ་ནས་བློ་དང་རིག་པས་བཤིག་པར་མི་ནུས་པ་ནི་བློ་ལས་འདས་པ་རྡོ་རྗེ་ལྟ་བུའི་ཏིང་ངེ་འཛིན་ཏེ། དེ་ལྟར་ཏིང་ངེ་འཛིན་བཞི་རྟོགས་པས་དྲན་པ་དྲན་མེད་དུ་འབྱོར་དྲན་མེད་སྐྱེ་མེད་དུ་འབྱོར་སྐྱེ་མེད་བློ་འདས་སུ་འབྱོར་བས་ཤེས་གསུངས་པ་དང་བསྟུན་ནས་བཤད་པར་བྱ་སྟེ།
དེའི་ཕྱིར། གཉིས་པ་(དེ་དག་སོ་སོར་རྒྱས་པར་བཤད་པ་)ལ་བཞི། དྲན་མེད་སེངྒེ་རྣམ་པར་རྩེ་བའི་ཏིང་ངེ་འཛིན་དུ་རྟོགས་ནས་འདམ་གྱིས་མ་གོས་པའི་དཔེས་བསྟན་པ། དྲན་པ་སྒྱུ་མ་ལྟ་བུའི་ཏིང་ངེ་འཛིན་དུ་རྟོགས་ནས་མི་གཡོ་བ་བསམ་མི་ཁྱབ་ཀྱི་སྒོ་ནས་བསྟན་པ། སྐྱེ་མེད་དཔའ་བར་འགྲོ་བའི་ཏིང་ངེ་འཛིན་དུ་རྟོགས་ནས་ཀུན་རྫོབ་ལས་འདས་པར་བསྟན་པ། བློ་འདས་རྡོ་རྗེ་ལྟ་བུའི་ཏིང་ངེ་འཛིན་དུ་རྟོགས་ནས་རྣལ་འབྱོར་པ་ལ་ཆོས་ཐམས་ཅད་ཐ་མི་དད་པའི་སྒོ་ནས་ཕྱག་རྒྱ་ཆེན་པོའི་བདག་ཉིད་དུ་བསྟན་པའོ། ། དང་པོ་ནི། སེམས་ནི་དྲན་མེད་ཏིང་ངེ་འཛིན་དུ་སྦྱོར། ། ཉོན་མོངས་ཡོངས་སུ་དག་པའང་དེ་ཉིད་དོ།། ཇི་ལྟར་འདམ་སྐྱེས་འདམ་གྱིས་མི་གོས་བཞིན། །
སྲིད་འབྱུང་ཉེས་པ་རྒྱལ་ཆོས་མི་གོས་སོ།། ཞེས་གསུངས་ཏེ། དྲན་པ་སེམས་སུ་ཤེས་པའི་སེམས་དེ་ནི་དྲན་པ་མེད་ཅིང་ཡིད་ལ་མི་བྱེད་པ་དྲན་མེད་ཅེས་བྱ་བ་ཡིན་པས་དྲན་པ་རྣམས་དྲན་མེད་ཀྱིས་ཟིལ་གྱིས་གནོན་པའི་ཕྱིར། དྲན་མེད་སེང་གེ་རྣམ་པར་རྩེ་བའི་ཏིང་ངེ་འཛིན་དུ་སྦྱོར་བར་བྱོས་ཤིག དེ་ལྟར་དྲན་མེད་དུ་སྦྱར་བ་ན་ཡིད་བྱེད་ཐམས་ཅད་ཡིད་ལ་མ་བྱས་པའི་དབྱིངས་སུ་འབྱོར་བས་ཉོན་མོངས་པ་དུག་གསུམ་གྱི་དྲི་མ་ཐམས་ཅད་དབྱིངས་སུ་དག་ནས་ཤེས་བྱའི་དྲི་མ་ཞེན་པ་ཐམས་ཅད་ཀྱང་དབྱིངས་དེར་ཡོངས་སུ་དག་པ་དེ་ཉིད་དོ།། དཔེ་ཇི་ལྟར་ན་འདམ་སྐྱེས་ཨུཏྤལ་འདམ་གྱིས་མི་གོས་པ་བཞིན་དུ་སེམས་ཉིད་དེ་ནི་དབྱིངས་རྣམ་པར་དག་པའི་ངོ་བོ་ཉིད་ཡིན་པས་དེ་ལ་ནི་སྲིད་པ་འབྱུང་བའི་ཉེས་པ་ཉོན་མོངས་པའི་དྲི་མ་དང་རྒྱལ་བའི་ཆོས་སྟོབས་སོགས་ཡོན་ཏན་གྱིས་ཀྱང་མི་གོས་ཏེ་ཡིད་ལ་མ་བྱེད་པ་ལ་འཁོར་འདས་གཉིས་ཀ་མ་གྲུབ་པས་སོ།། གཉིས་པ་(དྲན་པ་སྒྱུ་མ་ལྟ་བུའི་ཏིང་ངེ་འཛིན་དུ་རྟོགས་ནས་མི་གཡོ་བ་བསམ་མི་ཁྱབ་ཀྱི་སྒོ་ནས་བསྟན་པ་)ནི། དེ་ཡང་ཐམས་ཅད་སྒྱུ་མར་ངེས་པར་བལྟ་བྱ་སྟེ།། འཇིག་རྟེན་འདས་པ་སྐད་ཅིག་ལེན་དང་བཏང་སྙོམས་བྱེད།། བརྟན་པའི་བློ་ཅན་དེ་དག་གཏི་མུག་འཆིང་བར་འགྱུར།།
རང་བྱུང་བསམ་གྱིས་མི་ཁྱབ་རང་བཞིན་གནས་པ་ཡིན།། ཞེས་གསུངས་ཏེ། དྲན་དྲན་མེད་ཀྱི་ཆོས་དང་འདུས་བྱས་མ་བྱས་ཀྱི་ཆོས་ཐམས་ཅད་ནི་སྒྱུ་མ་ཙམ་སྟེ་དོན་དམ་པར་ནི་མ་གྲུབ་བོ། ། སྣང་གྲགས་ཐམས་ཅད་ནི་ཡིད་ལ་བྱས་པ་སྟེ་དྲན་པའོ། ། དེ་ནི་སྤྲུལ་པ་ཙམ་མོ། ། དེའི་ཕྱིར་དྲན་པ་དེ་ཡང་ཐམས་ཅད་སྒྱུ་མ་ཙམ་དུ་ངེས་པར་ལྟ་བར་བྱ་སྟེ། སེམས་ལ་བལྟས་པས་མཐོང་བ་མེད་པའི་ཕྱིར། འཇིག་རྟེན་པའི་ཤེས་པ་གཉིས་འཛིན་གྱི་རྣམ་རྟོག་དྲན་རིག་ལས་འདས་པ་གསལ་ལ་མི་རྟོག་པའི་ཡེ་ཤེས་དེ་ནི་བརྡ་ཐབས་ལ་བརྟེན་ནས་དུས་སྐད་ཅིག་མ་གཅིག་ལ་རྟོགས་པར་འགྱུར་བས་རྟོགས་པ་དེ་རང་རྒྱུད་ལ་ལེན་པ་དང་བལྟ་རྒྱུ་མཐོང་རྒྱུ་མེད་པས་མ་བཅོས་པའི་རང་བབས་བཏང་སྙོམས་ཀྱི་ངང་ལ་འཇོག་པར་བྱེད་དོ། ། སྒྱུ་མ་ལྟ་བུའི་ཏིང་ངེ་འཛིན་བླ་མས་བསྟན་པ་ཕྱིན་ཅི་མ་ལོག་པར་རྟོགས་པའི་བློ་ཅན་དེ་དག་གིས་ནི་གཏི་མུག་སོགས་ཉོན་མོངས་པ་ཐམས་ཅད་འཆད་པར་འགྱུར་རོ། ། སྒྱུ་མ་ལྟ་བུའི་ཏིང་ངེ་འཛིན་བརྟན་པ་ན་རང་བྱུང་གི་ཡེ་ཤེས་བསམ་གྱིས་མི་ཁྱབ་པ་དེ་རང་བཞིན་གྱིས་རང་ལ་གནས་པའི་ལྷུན་གྲུབ་ཆེན་པོ་མངོན་དུ་གྱུར་པ་ཡིན་ནོ།།
གསུམ་པ་(སྐྱེ་མེད་དཔའ་བར་འགྲོ་བའི་ཏིང་ངེ་འཛིན་དུ་རྟོགས་ནས་ཀུན་རྫོབ་ལས་འདས་པར་བསྟན་པ་)ནི། སྣང་འདི་གསལ་བར་དང་པོ་ཉིད་ནས་མ་སྐྱེས་ཏེ།། གཟུགས་ཅན་མ་ཡིན་གཟུགས་ཀྱི་རང་བཞིན་རྣམ་པར་སྤངས།། དེ་ཉིད་རྒྱུན་དུ་གནས་ཤིང་བསམ་གཏན་གཅིག་པུ་བྱེད།། ཡིད་ལ་མི་བྱེད་དྲི་མེད་བསམ་གཏན་སེམས་མ་ཡིན།། ཞེས་གསུངས་ཏེ། སྣང་བ་ཉམས་སུ་མྱོང་བའི་དྲན་རིག་དེ་ནི་བློ་བུར་བ་ཡིན་པའི་ཕྱིར་རྐྱེན་དབང་གིས་སྐྱེ་ཞིང་འཇིག་ལ། ཆོས་ཉིད་དེ་བཞིན་ཉིད་སྐྱེ་འགག་དང་བྲལ་བ་ལ་སྣང་བ་སྣ་ཚོགས་པ་འདི་ཤར་ཡང་ཆོས་ཉིད་ནི་རྐྱེན་གསུམ་དང་བྲལ་བས་སྐྱེ་འགག་གནས་གསུམ་དང་བྲལ་བའོ། ། དེའི་ཕྱིར་སྣང་ཙམ་ན་སྟོང༌། སྟོང་ཙམ་ན་སྣང་བས་སྣང་སྟོང་ཟུང་འཇུག །
བདེ་སྟོང་ཟུང་འཇུག། རིག་སྟོང་ཟུང་འཇུག། གསལ་སྟོང་ཟུང་འཇུག་ཅེས་དབྱེར་མེད་པའི་མིང་གིས་བརྗོད་པར་བྱ་བ་ཡིན་ནོ། ། དེས་ན་སྣང་བ་དང༌། བདེ་བ་དང༌། རིག་པ་དང༌། གསལ་བ་ལ་སོགས་རྣམས་ནི་མིང་ཙམ་དུ་ཐ་དད་ཀྱི་དོན་ལ་ནི་ཐ་མི་དད་ཅིང་སོ་སོ་མ་ཡིན་པས་སྣང་བ་ལ་སོགས་པ་འདི་དག་གཅིག་ཏུ་སྐྱེ་འགག་དང་གནས་པ་མེད་དོ། ། དེའི་ཕྱིར་སྣང་བ་འདི་དག་གསལ་བའི་ངོ་བོར་དང་པོ་ཉིད་ནས་མ་སྐྱེས་པ་ཡིན་ཏེ། གཟུགས་ཅན་གྱི་དངོས་པོར་སྐྱེས་པ་མ་ཡིན་ཞིང་གཟུགས་ཀྱི་རང་བཞིན་དུ་སྐྱེ་བ་རྣམ་པར་སྤངས་པས་གཟུགས་དང་གཟུགས་ཅན་མ་ཡིན་པ་གང་དུ་ཡང་མ་སྐྱེས་ཏེ་སྣང་སྟོང་ངམ་དྲན་དྲན་མེད་དུ་མ་སྐྱེས་པ་ཞེས་བྱའོ།། དེས་ན་སེམས་ཉིད་གདོད་ནས་མ་སྐྱེས་པ་དེ་ཉིད་ལ་རྒྱུན་དུ་གནས་ཤིང་སྐྱེ་མེད་ཀྱི་བསམ་གཏན་གཅིག་པུ་བྱེད་པའི་སེམས་དེ་ཉིད་དོན་དམ་པའི་སེམས་ཡིན་པའི་ཕྱིར།
ཡིད་ལ་མི་བྱེད་ཅིང་ཡིད་ཀྱི་དྲི་མ་མེད་པ་སྐྱེ་མེད་ལ་གནས་པའི་བསམ་གཏན་ནི་བསྒོམ་བྱ་སྒོམ་བྱེད་གང་དུ་ཡང་སེམས་པ་མ་ཡིན་ནོ།། བཞི་པ་(བློ་འདས་རྡོ་རྗེ་ལྟ་བུའི་ཏིང་ངེ་འཛིན་དུ་རྟོགས་ནས་རྣལ་འབྱོར་པ་ལ་ཆོས་ཐམས་ཅད་ཐ་མི་དད་པའི་སྒོ་ནས་ཕྱག་རྒྱ་ཆེན་པོའི་བདག་ཉིད་དུ་བསྟན་པ་)ནི། བློ་དང་སེམས་དང་སེམས་ཀྱི་སྣང་བ་དེ་བདག་ཉིད།། འཇིག་རྟེན་གང་དག་གཞན་དུ་སྣང་བ་དེ་བདག་ཉིད།། སྣ་ཚོགས་མ་ལུས་མཐོང་བྱ་མཐོང་བྱེད་དེ་བདག་ཉིད།། ཆགས་སྡང་གཏི་མུག་བྱང་ཆུབ་སེམས་ཀྱང་དེ་བདག་ཉིད།། ཅེས་གསུངས་ཏེ། བློའི་ཆོས་ཀྱང་ལོགས་ན་མེད་དེ། བློ་དང༌། སེམས་དང༌།
སེམས་ཀྱི་སྣང་བ་ནི་དྲན་མེད་ཀྱི་དབྱིངས་ལས་བློ་བུར་དུ་ཤར་ནས་རྐྱེན་སྟོབས་ཀྱིས་དཀར་དམར་སོགས་སུ་སྣང་ཡང་དྲན་མེད་ཀྱི་དབྱིངས་སུ་ཐིམ་པའི་ཕྱིར། བློ་འདས་དེའི་བདག་ཉིད་ཡིན་ལ། འཇིག་རྟེན་གསུམ་དང་འཇིག་རྟེན་ལས་འདས་པ་མྱང་འདས་གསུམ་ཡང་རྟོགས་ན་སྐུ་གསུམ་ལས་མ་འདས། སྐུ་གསུམ་གྱི་རང་བཞིན་ཡང་ངོ་བོ་ཉིད་སྐུ་ལས་མི་ཕྱེད། དེ་ཡང་སྨྲ་བསམ་ལས་འདས་ཏེ། དེས་ཆོས་ཐམས་ཅད་ལ་ཁྱབ་ཅིང་ཕྱག་རྒྱ་ཆེན་པོའི་རང་བཞིན་དུ་གནས་པས་འཇིག་རྟེན་གསུམ་པོ་གང་དང་གང་གཞན་དང་གཞན་དུ་སྣང་བ་སྣ་ཚོགས་པར་སྣང་བ་དེ་ཡང་བློ་འདས་དེའི་བདག་ཉིད་དོ། ། མཐོང་བྱ་ཡུལ་དང་མཐོང་བར་བྱེད་པ་ཡུལ་ཅན་སོགས་སྣ་ཚོགས་པ་མ་ལུས་པ་དག་ཀྱང་བློ་འདས་དེའི་བདག་ཉིད་དུ་འཆར་ཞིང༌། གཞན་ཡང་འཁོར་བའི་རྒྱུ་འདོད་ཆགས་དང་ཞེ་སྡང་དང་གཏི་མུག་སོགས་སྤང་བྱ་དང༌། སངས་རྒྱས་ཀྱི་རྒྱུ་བྱང་ཆུབ་ཀྱི་སེམས་གནས་ལུགས་སྟོང་པ་ཉིད་ཀྱི་སྙིང་པོ་ཅན་སོགས་བླང་བྱ་རྣམས་ཀྱང་བློ་འདས་དེའི་བདག་ཉིད་ཡིན་ཏེ། དེ་རྣམས་ཀྱི་རང་བཞིན་བློ་འདས་ཡིན་པའི་ཕྱིར།
དེ་ལ་དམིགས་པའི་བློ་མི་འཇུག་པས་སོ།། གསུམ་པ་ཐོས་བསམ་སྒོམ་གསུམ་གྱི་སྒོ་ནས་ཉམས་སུ་བླང་ཚུལ་སྤྱིར་བསྟན་པ་ནི། གཏི་མུག་མུན་པར་སྒྲོན་མེ་སྤར། ། ཇི་སྲིད་བློ་ཡི་དབྱེ་བས་ཕྱེ།། དེ་སྲིད་སེམས་ཀྱི་དྲི་མ་སྤངས། ། མ་ཞེན་རང་བཞིན་གང་ཞིག་བསམ།། ཞེས་གསུངས་ཏེ། འདི་ནི་ཀུན་གཞིའི་དྲན་པ་སྒྲོན་མེར་ཁྱེར་བའི་གདམས་པ་སྟེ། དེ་ཡང་ཡིད་ལ་བྱས་པའི་སྟོང་པ་ནི་གཏི་མུག་གོ ། དེས་ནི་གསལ་ལ་མི་རྟོག་པ་དེའི་རང་ངོ་མི་མཐོང་བས་མུན་པ་དང་འདྲའོ། །
མུན་པ་དང་འདྲ་བ་དེར་དྲན་པ་སྒྲོན་མེ་ཙམ་དུ་ཤེས་པར་བྱ་བ་སྟེ། ཐབས་དུ་མའི་སྒོ་ནས་འཛིན་མེད་ཀྱི་དྲན་པ་མ་ཡེངས་ཙམ་བསྟེན་ན་སྐུ་གསུམ་བསྟན་དུ་བཏུབ་པའོ། ། དཔེར་ན་མུན་ཁུང་དུ་མར་མེ་ལ་བརྟེན་ནས་ཀ་ཅ་བཙལ་བཏུབ་པ་བཞིན་ནོ། ། དེ་ཡང་སེམས་ཉིད་ཡེ་ཤེས་ལྔར་རྟོགས་པར་བྱེད་པ་ནི་སྒྲོན་མེ་ཙམ་ཡིན་པའི་ཕྱིར། དེ་དག་ཀྱང་བླ་མ་དམ་པའི་གདམས་ངག་ལ་བརྟེན་དགོས་པས་ཐོས་པས་ཚིག་གི་སྒྲོན་མེ་སྤར་ནས་དོན་དང་དོན་མིན་སོགས་བརྗོད་པའི་སྒྲ་ལ་དམིགས་པའི་ཤེས་པ་སྐྱེ་བས་ན་ཐོས་པ་དམ་པ་ཞེས་ཟེར་རོ། ། དེ་ལ་དུས་ཇི་སྲིད་ཐོས་པའི་དོན་གཏན་ལ་འབེབས་ཤིང་བློའི་དབྱེ་བས་ཕྱེ་ནས་ངེས་པར་བྱེད་པ་དེ་ནི་བསམ་པ་དམ་པ་ཞེས་བྱ་སྟེ། དུས་དེ་སྲིད་མི་ཤེས་པའི་སེམས་ཀྱི་དྲི་མ་སྤངས་ཤིང་སེམས་པར་བྱའོ།། དེ་ལྟར་ཐོས་བསམ་གྱི་མན་ངག་གིས་ཞེན་བྱའི་ཡུལ་དུ་མ་དམིགས་པས་མ་ཞེན་པའི་རང་བཞིན་ནམ་ཆོས་ཉིད་དེ་ལ་ནི་གང་ཞིག་བསམ་ཞིང་སྒོམ་དུ་ཡོད་དེ་མེད་དོ། ། དེའི་ཕྱིར་སྒོམ་པ་དམ་པ་ཞེས་བྱ་སྟེ། བླང་དོར་མེད་པའི་ཚུལ་དུ་བཞག་པའོ།།
བཞི་པ་སྒོམ་པའི་ཚུལ་རྒྱས་པར་བཤད་པ་ལ་གཉིས། རྟོགས་ན་དགག་སྒྲུབ་མེད་པ་གྲུབ་མཐའི་དྲི་མས་མ་བསླད་པར་བཞག་པ་དང༌། བདེ་ཆེན་ཐོབ་ཅིང་རྟོགས་པས་སྒོམ་དུ་མེད་པར་སེམས་གྲོལ་བ་གསལ་ཞིང་མི་གཡོ་བའི་ཚུལ་དུ་བཞག་པའོ། ། དང་པོ་ནི། དགག་པ་མེད་ཅིང་སྒྲུབ་པ་མེད། ། འཛིན་པ་མེད་དེ་བསམ་མི་ཁྱབ།། བློ་ཡི་དབྱེ་བས་རྨོངས་རྣམས་འཆིང༌། ། དབྱེར་མེད་ལྷན་ཅིག་སྐྱེས་རྣམ་དགཅེས་གསུངས་ཏེ། དྲན་པ་རྐྱེན་སྐྱེ་འདི་དགག་མི་དགོས་ཏེ་སྤྲིན་བཞིན་ཡལ་འགྲོ་བས་སོ། ། དེས་ན་གཉུག་མའི་ངོ་བོ་ལ་ཉེས་སྐྱོན་དགག་པ་ཡང་མེད་ཅིང་དྲན་མེད་རང་བཞིན་གྱིས་འཆར་བས་དེ་ཁོ་ན་ཉིད་ལ་ཡོན་ཏན་སྒྲུབ་པ་ཡང་མེད་ལ།
ངོ་བོ་ཉིད་འདི་ཡིན་ཞེས་གཟུང་བ་དང་འཛིན་པའང་མེད་ཅིང༌། དོན་འདི་ཉིད་བསམ་གྱིས་མི་ཁྱབ་པ་ཡིན་ནོ། ། གྲུབ་མཐའ་སྨྲ་བ་རྣམས་ཀྱིས་རྣམ་རྟོག་གི་བློའི་དབྱེ་བ་ཐ་དད་ཀྱིས་བཏགས་པའི་གྲུབ་མཐས་རྨོངས་པ་སྙིང་པོའི་དོན་མི་ཤེས་པ་རྣམས་བཅིངས་ཏེ་འཁོར་འདས་སམ། སྣང་སྟོང་ངམ། ཆོས་ཅན་ཆོས་ཉིད་དབྱེར་མེད་པ་ལྷན་ཅིག་ཏུ་སྐྱེས་པ་འདི་ཉིད་བཏགས་པའི་གྲུབ་མཐས་མ་བསླད་པས་རྣམ་པར་དག་པའོ།། གཉིས་པ་(བདེ་ཆེན་ཐོབ་ཅིང་རྟོགས་པས་སྒོམ་དུ་མེད་པར་སེམས་གྲོལ་བ་གསལ་ཞིང་མི་གཡོ་བའི་ཚུལ་དུ་བཞག་པ་)ནི། གཅིག་དང་དུ་མས་རྣམ་བརྟགས་གཅིག་ཉིད་མིན། ། ཤེས་པ་ཙམ་གྱིས་འགྲོ་བ་རྣམ་པར་གྲོལ།། གསལ་བ་གང་ཞིག་ཤེས་པ་བསྒོམ་པ་བརྟན། ། མི་གཡོའི་སེམས་ནི་བདག་ཉིད་དེ་རུ་གཟུང༌།།
ཞེས་གསུངས་ཏེ། དབུ་ཚད་སོགས་ལས་འབྱུང་བའི་གཅིག་དང་དུ་མ་བྲལ་བའི་གཏན་ཚིགས་སོགས་རྟགས་ཆེན་བཞིའི་སྒོ་ནས་སྟོང་པར་རྣམ་པར་བརྟགས་ཤིང་དཔྱད་པའི་ཚེ་ན་གཅིག་ཉིད་ཀྱང་མིན་ལ། དུ་མ་ཉིད་ཀྱང་མིན་པས་དབུ་མའི་ལྟ་བ་ཡིན་ཏེ། རྟགས་ལ་བརྟེན་པའི་དབུ་མའི་ལྟ་བ་དེ་ནི་སྟོང་ཉིད་དུ་བཏགས་པའོ། ། དེ་ལྟར་གྲུབ་མཐའ་ཐམས་ཅད་བཏགས་པའི་དྲི་མ་ཡིན་ན་དྲི་མ་མེད་པ་གང་ཡིན་སྙམ་ན་ཉོན་མོངས་རྣམ་རྟོག་རྣམས་སྤང་བྱ་མིན་ཞིང་ཤེས་བྱ་ཡིན་པས་གནས་ལུགས་དེ་དག་ངོ་ཤེས་པ་ཙམ་གྱིས་འགྲོ་བ་རྣམས་རྣམ་པར་གྲོལ་བར་འགྱུར་ཏེ། དྲན་པ་དྲན་མེད་སྟོང་ཉིད་དུ་གྲོལ། དྲན་མེད་སྐྱེ་མེད་དུ་གྲོལ། སྐྱེ་མེད་བློ་འདས་སུ་གྲོལ་བས་སོ། ། བྱིང་རྨུགས་སུ་མ་ལྷུང་བས་གསལ་བའོ། ། གང་ཞིག་ཅེས་པ་ཁྱད་པར་དུ་བྱེད་པའི་ཚིག་དང་བརྟན་པ་ནི་མི་གཡོ་བའོ། །
དེས་ན་གསལ་ཞིང་མི་གཡོ་བ་ངོ་ཤེས་པས་སྒོམ་པ་བརྟན་པའི་སེམས་དེ་ནི་བདག་གིས་གསང་ཞིང་མི་གཡོ་བའི་སེམས་དེ་རུ་གཟུང་ཞིག་གུ། གསུམ་པ་དྲི་མ་མེད་པའི་འབྲས་བུ་བསྟན་པ་ལ་གསུམ། བདེ་ཆེན་ཐོབ་པས་ཡེ་ཤེས་རྒྱས་པ། ཆོས་སྐུ་སྤྲོས་མེད་ལས་གཟུགས་སྐུ་གཉིས་སྤྲོས་པས་སྐུ་ལྔ་གྲུབ་པ། དོན་དམ་དུ་སེམས་ཅན་དང་སངས་རྒྱས་གང་ཡང་མ་གྲུབ་པས་རང་གཞན་གྱི་དོན་གཉིས་སུ་མེད་པའོ། ། དང་པོ་ནི། དགའ་བ་རྒྱས་པའི་ཡུལ་ཐོབ་པ། ། མཐོང་བའི་སེམས་ནི་རྣམ་པར་རྒྱས།། དེ་ཡིས་དེ་རུ་དགོས་པ་ཡིན། ། ཡུལ་ལ་བྲོས་ཀྱང་ཐ་དད་མིན།།
ཞེས་གསུངས་ཏེ། ལྷན་ཅིག་སྐྱེས་པའི་དགའ་བ་ཐམས་ཅད་ལ་ཁྱབ་པའི་ཚུལ་དུ་རྒྱས་པའི་ཡུལ་སེམས་ཀྱི་ཆོས་ཉིད་ཐོབ་པས་གནས་ལུགས་མཐོང་བ་དང༌། གོམས་པས་སེམས་ནི་ལམ་དུ་སྤྲོས་བྲལ་གོམས་པས་འབྲས་བུ་ཆོས་སྐུ་ཐོབ་ནས་ཡེ་ཤེས་རྣམ་པར་རྒྱས་སོ། །

ས་ལམ་བགྲོད་པ་དེ་ཡིས་ལྷན་སྐྱེས་རྟོགས་པའི་དུས་དེ་རུ་དགོས་པའི་གཙོ་བོ་ཐར་པ་ཐོབ་པ་ཡིན་ནོ། ། ཡུལ་ལ་བྲོས་ཤིང་ཡུལ་ཐ་དད་དུ་བརྗོད་ཀྱང་རྟོགས་པ་ཙམ་གྱི་ཡུལ་ཞེས་བྱ་བའི་ཐ་དད་པ་ནི་མིན་ཞེས་པའི་དོན་ཅན་ནོ།། གཉིས་པ་(ཆོས་སྐུ་སྤྲོས་མེད་ལས་གཟུགས་སྐུ་གཉིས་སྤྲོས་པས་སྐུ་ལྔ་གྲུབ་པ་)ནི། དགའ་བ་བདེ་བའི་མྱུ་གུ་དང༌། ། མཆོག་གི་འདབ་མ་སྐྱེད་པ་སྟེ།། ཇི་སྲིད་ཕྱོགས་བཅུར་མི་འཕྲོ་བ། ། སྤྲོས་མེད་བདེ་བའི་འབྲས་བུ་ཉིད།། ཅེས་གསུངས་ཏེ། འཁོར་འདས་གང་གིས་ཀྱང་མ་གོས་པའི་བློ་འདས་ཀྱི་ཡེ་ཤེས་ནི་ལྷན་སྐྱེས་ཀྱི་དགའ་བ་སྟེ་ཆོས་སྐུའོ། ། དེ་རང་བཞིན་རྣམ་དག་ཏུ་རྟོགས་པ་ནི་ངོ་བོ་ཉིད་སྐུ་དང༌། དེ་ལ་རྟོག་པའི་ཟུག་རྔུ་མེད་པ་ནི་བདེ་བ་ཆེན་པོའི་སྐུའོ། །
དེ་གསུམ་ཀྱང་ལྟོས་པའི་དབང་གིས་གསུམ་དུ་ཕྱེ་མོད་ཀྱི། ངོ་བོའི་སྒོ་ནས་གསུམ་ཀ་ཆོས་སྐུ་ཡིན་པས་བདེ་བ་ཆེན་པོ་ཞེས་བྱའོ། ། ཆོས་སྐུའི་ངང་ལས་ལོངས་སྐུ་འབྱུང་བས་ལོངས་སྐུ་ལ་བདེ་བའི་མྱུ་གུ་ཞེས་བྱ་སྟེ། གཞན་དོན་འབྱུང་རུང་གི་ཆ་ནས་མྱུ་གུའི་སྒྲ་འཇུག་པས་སོ། ། སྤྲུལ་སྐུ་ལ་ལྟོས་ནས་ལོངས་སྐུ་ནི་མཆོག་གི་སྐུའོ། ། སྤྲུལ་སྐུ་གང་ལ་གང་གདུལ་དུ་སྣང་བ་ཆོས་ལོངས་གཉིས་ཀྱི་འདབ་མ་ཙམ་དུ་སྐྱེ་བས་སོ། ། ཇི་སྲིད་ནི་རྒྱུར་སྟོན་པའོ།། དེས་ན་དེའི་རྒྱུ་ནི་ལམ་གྱི་དུས་ན་ཇི་སྲིད་ཕྱོགས་བཅུར་མི་འཕྲོ་བ་ཞེས་བྱ་སྟེ་ཆོས་སྐུ་བློ་འདས་ལ་སེམས་ཅན་གྱི་དོན་བྱེད་མི་བྱེད་མི་མངའ་ཞིང་གང་དུ་ཡང་མི་འཕྲོ་བས་སོ། ། དེས་ན་སྤྲོས་མེད་བདེ་བ་ཆེན་པོ་ཆོས་ཀྱི་སྐུའི་འབྲས་བུ་ནི་ཟག་མེད་ཀྱི་འབྲས་བུ་ཉིད་ཡིན་ནོ།། གཞུང་འདི་ལ་ས་གཅོད་པའི་ཚེ།
ཆོས་སྐུ་ལས་གཟུགས་སྐུ་གཉིས་སྤྲོས་པས་སྐུ་ལྔ་གྲུབ་པ། ཞེས་པའི་དོན་ནི། ཆོས་སྐུ་ལས་རང་ཉིད་དང་ངོ་བོ་ཉིད་སྐུ་དང་བདེ་སྐུ་སྟེ་གསུམ་དུ་ལྟོས་པའི་དབང་གིས་ཕྱེ་ནའང་གསུམ་ཀ་ཆོས་སྐུར་གཅིག་པར་བསྟན་ནས་དེའི་རྒྱུ་མཐུན་པ་རབ་ཏུ་ཟབ་པའི་གཟུགས་སྐུ་གཉིས་བདེ་བའི་མྱུ་གུའི་མིང་གིས་བསྟན་པས་ན། སྐུ་ལྔ་ནི་ཆོས་ཀྱི་སྐུ་དང༌། ངོ་བོ་ཉིད་ཀྱི་སྐུ་བདེ་བ་ཆེན་པོའི་སྐུ་དང༌། ལོངས་སྤྱོད་རྫོགས་པའི་སྐུ་དང༌། སྤྲུལ་པའི་སྐུ་སྟེ་དེ་ལྟར་ན་སྐུ་ལྔ་ནི་དེ་དག་གོ ། དེ་རྣམས་ཀྱི་རྣམ་པར་བཞག་པ་ནི་དོ་ཧ་བརྒྱ་དྲུག་ཅུ་པ་དང་བརྒྱད་ཅུ་པར་བཤད་ཟིན་པས་དེ་དག་ལས་ཤེས་པར་བྱོས་ཤིག། གསུམ་པ་(དོན་དམ་དུ་སེམས་ཅན་དང་སངས་རྒྱས་གང་ཡང་མ་གྲུབ་པས་རང་གཞན་གྱི་དོན་གཉིས་སུ་མེད་པ་)ནི། གང་གིས་གང་དུ་གང་ལ་དེ་དག་མེད། །
དེ་ཡིས་དེ་རུ་དེ་ལ་དགོས་པ་བྱས།། རྗེས་སུ་ཆགས་པ་དང་ནི་མ་ཆགས་པའི། ། གཟུགས་ཉིད་དག་ནི་སྟོང་པ་ཉིད་ཡིན་ནོ།། ཞེས་གསུངས་ཏེ། སྤྲུལ་བའི་སྐུ་གང་གིས་ཡུལ་དུས་གནས་སྐབས་གང་དུ་གདུལ་བྱ་སེམས་ཅན་གང་ལ་ཕན་པར་འགྱུར་བའི་དོན་མཛད་ཀྱང་སྤྲུལ་སྐུ་གདུལ་བྱ་དང་བཅས་པ་དེ་དག་བདེན་པར་མེད་མོད་ཀྱི། སྤྲུལ་སྐུ་དེ་ཡི་གདུལ་བྱ་ཡོད་པའི་ཡུལ་དུས་དེ་རུ་གདུལ་བྱ་དེ་ལ་ཕན་པར་འགྱུར་བ་དགོས་པའི་དོན་བྱས་སོ། ། བརྩེ་བས་གཞན་དོན་ལ་རྗེས་སུ་ཆགས་པ་གཟུགས་སྐུ་གཉིས་དང་ནི་རྗེས་སུ་མ་ཆགས་པ་གཟུགས་སྐུ་ཉིད་དང༌། དོན་ལ་དབྱེར་མི་ཕྱེད་པའི་ཆོས་ཀྱི་སྐུ་དེ་དག་ཀྱང་ནི་སྟོང་པ་ཉིད་ཡིན་ནོ། ། དེ་ཡང་འབྲས་དུས་ཀྱི་རང་དོན་ཆོས་སྐུ་དང༌། གཞན་དོན་གཟུགས་སྐུ་ནི་སྣང་ཚུལ་གྱི་དབང་གིས་ཐ་དད་དུ་བསྟན་པ་ཙམ་ཡིན་གྱི།
ངོ་བོའི་སྒོ་ནས་དབྱེར་མེད་གཅིག་ཡིན་ཏེ་ཟུང་འཇུག་ཡིན་པས་སོ། ། དེའི་ཕྱིར་ཆགས་པ་དང་ནི་མ་ཆགས་པའི་གཟུགས་གཉིས་དག་ནི་ཞེས་རང་དོན་ཆོས་སྐུ་ལ་ཆགས་པའི་གཟུགས་ཉིད་དུ་གསུངས་པའི་དོན་ཀྱང་སྐུ་གཉིས་པོ་ཟུང་འཇུག་ཡིན་པས་གཞི་དུས་ཀྱི་སེམས་ཀྱི་གསལ་ཆ་རྣམ་པར་དག་པ་གཞན་དོན་གཟུགས་སྐུ་དང༌། སྟོང་ཆ་རྣམ་པར་དག་པ་རང་དོན་ཆོས་སྐུར་སྣང་བ་ཡིན་ལ། ཆོས་སྐུ་ཉིད་གདུལ་བྱའི་སྣང་བ་ལ་གཟུགས་སྐུར་སྣང་བ་ཡིན་པའི་ཕྱིར། མ་ཆགས་པ་ཆོས་སྐུ་ཉིད་དང་ཆགས་པ་གཟུགས་སྐུ་ཉིད་དོན་ལ་དབྱེར་མི་ཕྱེད་པས་ཆོས་སྐུ་ལ་ཡང་གཟུགས་ཉིད་ཅེས་གསུང་བ་ཡིན་ནོ།། དེ་ཡང་གཞི་དུས་ཀྱི་སྣང་སྟོང་ཟུང་འཇུག་ལ་མཚོན་ན། སྣང་ཙམ་ན་སྟོང༌། སྟོང་ཙམ་ན་སྣང་བ་ལ་སྣང་སྟོང་ཟུང་འཇུག་ཏུ་བཞེད་པས། སྣང་བ་ལས་གཞན་པའི་སྟོང་པ་མེད་ཅིང༌། སྟོང་པ་ལས་གཞན་པའི་སྣང་བ་མེད་པ་ཉིད་སྣང་སྟོང་ཟུང་འཇུག་གི་དོན་དུ་བཞེད་པས་འབྲས་དུས་ཀྱི་སྐུ་གཉིས་ཀྱི་ཟུང་འཇུག་ཀྱང་དེ་ཁོ་ན་ལྟར་བཞེད་པ་ཡིན་ནོ།།
གསུམ་པ་དྲི་མེད་ཀྱི་དོན་བསྟན་པས་མཇུག་བསྡུ་བ་ནི། སྲིད་པའི་འདམ་ཞེན་ཕག་ལྟ་བུ། ། དྲི་མེད་སེམས་གྱུར་སྐྱོན་ཅི་ཡོད།། གང་ཡང་གང་གིས་མ་གོས་པ། ། དེ་ཡང་དེ་ཡིས་ཅི་ཕྱིར་འཆིང༌།། ཞེས་གསུངས་ཏེ། སྔ་འགྲེལ་ལས། ད་ནི་ཐ་མ་རྒྱལ་པོས་ས་ར་ཧ་པ་ཁྱོད་ལ་བླང་དོར་གང་ཡང་མེད་པས་ཕག་པ་དང་འདྲ་བྱས་པ་ནི། ཞེས་མཚམས་སྦྱར་ཏེ་ས་རཱ་ཧ་དང་རྒྱལ་པོ་དྲི་ལན་མཛད་པའི་ཚུལ་དུ་བཤད་མོད། གཞུང་གི་དགོངས་པ་ནི་འདི་ཡིན་ཏེ།
གཟུགས་སྐུ་གཉིས་ཀྱིས་འཁོར་བ་མ་སྟོངས་ཀྱི་བར་སྲིད་པའི་འདམ་དུ་བཞུགས་ནས་དེ་ལ་ཆགས་ཤིང་ཞེན་པ་ཕག་འདམ་ལ་ཆགས་པ་ལྟ་བུའོ་སྙམ་ན་དེ་ནི་མ་ཡིན་ཏེ། དྲི་མེད་ཀྱི་སེམས་ཀྱི་གནས་ལུགས་རྟོགས་པར་གྱུར་ན་འཁོར་བ་ལ་ཆགས་པའི་སྐྱོན་ཅི་ཡོད་དེ་གནས་ལུགས་རྟོགས་པའི་རྣལ་འབྱོར་པ་གང་ཡང་སྲིད་པའི་ཉེས་པ་གང་གིས་ཀྱང་མ་གོས་པ་དེ་ཡང་དྲི་མ་དེ་ཡིས་ཅིའི་ཕྱིར་འཆིང་སྟེ། སྣང་སྲིད་ཐམས་ཅད་རྩ་བྲལ་དུ་རྟོགས་པས་འཆིང་བྱ་འཆིང་བྱེད་དང་བྲལ་བ་ཡིན་ནོ།། གསུམ་པ་མཇུག་གི་དོན་ལ་གཉིས། རྫོགས་ཚིག་བསྟན་པ་དང༌། འགྱུར་བྱང་སྨོས་པའོ། ། དང་པོ་ནི། རྣལ་འབྱོར་གྱི་དབང་ཕྱུག་ཆེན་པོ་དཔལ་ས་ར་ཧའི་ཞལ་སྔ་ནས་མཛད་པ་དོ་ཧ་མཛོད་ཅེས་བྱ་བ་སྤྱོད་པའི་གླུ་རྫོགས་སོ།། ཞེས་གསུངས་ཏེ། དོ་ཧ་སྐོར་གསུམ་གྱི་ཚིག་དོན་གྱི་རྣམ་བཤད་སེམས་ཀྱི་རྣམ་ཐར་གསལ་བར་སྟོན་པའི་མེ་ལོང་ཞེས་བྱ་བ།
མང་དུ་ཐོས་པའི་དགེ་སློང་ཆོས་སྨྲ་བ་ཀརྨ་འཕྲིན་ལས་པས་སྦྱར་བ་ལས་ཟུང་འཇུག་ལ་རྩེ་གཅིག་པའི་རྣལ་འབྱོར་གྱི་དབང་ཕྱུག་ཆེན་པོ་འཁོར་འདས་གཉིས་ཀའི་དཔལ་དུ་གྱུར་པ་ས་ར་ཧ་སྟེ་མདའ་བསྣུན་ཆེན་པོའི་ཞལ་སྔ་ནས་མཛད་པ་དོ་ཧ་མཛོད་ཅེས་བྱ་བ་སྤྱོད་པའི་གླུའི་ཚིག་དོན་གྱི་ཊཱིཀ་དང་བཅས་པ་རེ་ཞིག་རྫོགས་སོ།། །། གཉིས་པ་(འགྱུར་བྱང་སྨོས་པ་)ནི། བླ་མ་བལ་པོས་རྒྱ་དཔེ་ཕྱི་མ་ལ་གཏུགས་ནས་རང་འགྱུར་ཏུ་བསྒྱུར་ཏེ་གཏན་ལ་ཕབ་པའོ།། །། ཞེས་གསུངས་ཏེ། སྐད་གཉིས་ཀ་ལ་ལེགས་པར་བྱང་པ་བླ་མ་བལ་པོ་ཨ་སུས་རྒྱ་གར་ཕྱག་ནའི་རྒྱ་དཔེ་ཕྱི་མ་ལ་གཏུགས་ནས་སྒྲ་རང་འགྱུར་དུ་བསྒྱུར་ཏེ་འཆད་ཉན་གྱི་སྒོ་ནས་གཏན་ལ་ཕབ་པའོ།། །། སེམས་ཀྱི་གཤིས་ལུགས་སྐྱེ་མེད་ཆོས་ཀྱི་སྐུར། ། རྟོགས་མགུར་རྒྱལ་པོ་དོ་ཧའི་ཚིག་དང་དོན།། ཇི་བཞིན་བཤད་ལས་ཐོབ་པའི་དགེ་བ་དེས། ། འགྲོ་རྣམས་ཆོས་སྐུ་མངོན་དུ་བྱེད་གྱུར་ཅིག། འདིར་སྨྲས་པ།
སྒོམ་ཆེན་ལ་ལ་ཚིག་ལ་རྨོངས་པས་སྒྲིབ། ། སྟོན་ཆེན་ཕལ་ཆེར་གནས་ལུགས་དོན་ལ་ལྡོངས། ། དེ་ཕྱིར་མཁས་དང་གྲུབ་པར་རློམ་རྣམས་ཀྱང༌། ། ཕྱོགས་རེའི་འཆིང་བས་རང་ལྟ་མཆོག་ཏུ་ཞེན། ། བདག་གི་བླ་མ་མཁས་གྲུབ་ཆེན་པོ་ནི། ། ཐོས་བསམ་སྒོམ་པས་མཁྱེན་རྟོགས་མཐར་ཕྱིན་ནས། ། གཞུང་འདིའི་ཚིག་དོན་ཀུན་ལ་མངའ་བརྙེས་པས། ། མདའ་བསྣུན་དབང་པོ་སླར་ཡང་བྱོན་ནམ་སྙམ། ། ཅིག་ཅར་སྐྱེས་པ་རྟོགས་པའི་སྡོང་པོ་ལ། ། མཐའ་དཔྱོད་ལུང་དང་རིགས་པའི་ཡལ་འདབ་རྒྱས། །
ཐོས་བསམ་སྒོམ་པའི་མེ་ཏོག་མདངས་གསལ་ཞིང༌། ། ངེས་དོན་འབྲས་བུ་གཡུར་ཟ་ལྡེམ་པ་ཅན། ། བླ་མའི་གསུང་ངག་དཔག་བསམ་དབང་པོ་འདིས། ། སྤྲོས་བཅས་རྟོག་པའི་གདུང་བ་ཀུན་བསལ་ནས། ། སྤྲོས་མེད་འདོད་པའི་འབྲས་བུ་སྟེར་བས་ན། ། སྐལ་ལྡན་ཐར་འདོད་རྣམས་ཀྱིས་བསྟེན་བྱ་ཡིན།། འདིར་འབད་ལས་བྱུང་དགེ་བའི་འོད་དཀར་ནི། ། ཉི་འོད་ཀྱིས་བྱུགས་གངས་རིའི་ཕྲེང་བ་ལྟར།། དཀར་བའི་ངོ་བོ་ཉིད་གྱུར་གང་སྐྱེས་དེས། ། ལྷན་ཅིག་སྐྱེས་པའི་མུན་པ་ཀུན་བསལ་ནས། །
རང་རིག་ཡེ་ཤེས་མངོན་དུ་གྱུར་བ་ལས། ། གཉུག་མའི་རྒྱལ་སྲིད་ཀུན་ལ་དབང་འབྱོར་ཏེ། ། འགྲོ་ཀུན་སྲིད་ཞིའི་མཐའ་ལས་རབ་བསྒྲལ་ནས། ། བདེ་ཆེན་ཐར་པའི་གླིང་དུ་ཕྱིན་གྱུར་ཅིག། བདག་ཀྱང་སྐྱེ་དང་ཚེ་རབས་ཐམས་ཅད་དུ། ། བླ་མ་དམ་པའི་ཐུགས་རྗེས་རྗེས་བཟུང་ནས།། སྙིང་པོའི་དོན་གྱི་གདམས་པ་མཐའ་དག་ལ། ། ཐོས་བསམ་སྒོམ་པས་བདག་རྒྱུད་སྨིན་གྱུར་ ཏེ། ། འཆད་རྩོད་རྩོམ་པའི་དགའ་སྟོན་ཆེན་པོ་ཡིས། ། སྐལ་བར་ལྡན་པའི་སློབ་མ་གྲངས་མེད་རྣམས། །
སྨིན་གྲོལ་ལམ་ལ་རིམ་པར་དཀྲིས་ནས་ཀྱང༌། ། ཆོས་ཀྱི་རྒྱལ་སྲིད་ཆེ་ལ་འགོད་པར་ཤོག། ཅེས་དོ་ཧ་སྐོར་གསུམ་གྱི་ཊཱི་ཀ་འབྲིང་པོ་འདི་ནི་ཙཱ་རི་ཏྲ་ཡེ་ཤེས་ཀྱི་འཁོར་ལོའི་གནས་ཀྱི་བྱེ་བྲག་ཅིག་ཅར་གྱི་གནས་ཆེན་མཛེས་པའི་རྒྱན་དམ་པ་མཁས་ཤིང་དངོས་གྲུབ་ཀྱིས་བརྒྱན་པའི་རྡོར་འཛིན་ཆེན་པོ་བསྟན་པ་རྒྱ་མཚོ་བས་གསེར་གྱི་མེ་ཏོག་རས་དཀར་པོའི་ཅོད་པན་དང་བཅས་པ་ཡང་ཡང་སྩལ་ཏེ་ནན་ཏན་གྱིས་བསྐུལ་བའི་བཞེད་པ་བསྐོང་བ་དང༌། ཉམས་རྟོགས་ཀྱི་རྒྱན་ལྡན་རི་ཁྲོད་དབང་ཕྱུག་མང་པོ་དང་གསུང་རབ་རབ་འབྱམས་སྨྲ་བའི་བཤེས་གཉེན་དུ་མས་བསྐུལ་བའི་ངོར་དགེ་སློང་ཆོས་སྨྲ་བ་ཀརྨ་འཕྲིན་ལས་པ་མིང་དངོས་དཔལ་ཕྱོགས་ཐམས་ཅད་ལས་རྣམ་པར་རྒྱལ་བའི་ལྷ་ཞེས་བྱ་བས་དཀར་པོའི་ལོ་ལ་ཡོལ་གཟིགས་ཁང་དུ་དབུ་བཙུགས་ཏེ། མཁས་གྲུབ་མང་པོའི་འབྱུང་གནས་ལེགས་བཤད་གླིང་གི་གཙུག་ལག་ཁང་དུ་ཡོངས་སུ་རྫོགས་པར་སྦྱར་བའི་ཡི་གེ་པ་ནི་དོན་ཡོད་དཔལ་བཟང་གིས་བགྱིས་པ་སྟེ། འདིས་ཀྱང་སེམས་ཅན་ཐམས་ཅད་ཀྱི་སྙིང་ལ་གདོད་མ་ནས་རང་ཆས་སུ་བཞུགས་པའི་ལྷན་སྐྱེས་ཀྱི་ཡེ་ཤེས་མངོན་སུམ་དུ་རྟོགས་པའི་རྒྱུར་གྱུར་ཅིག། སྭ་སྟི། སེམས་ཀྱི་ངོ་བོ་སྐྱེ་མེད་རྫོགས་སངས་རྒྱས། ། དེ་ཡི་རང་གདངས་འགག་མེད་དམ་པའི་ཆོས། ། རྩལ་སྣང་ཅིར་ཡང་འཆར་བ་འཕགས་པའི་ཚོགས། །
སྐྱབས་མཆོག་གསུམ་དངོས་སེམས་ཉིད་ལ་ཕྱག་འཚལ། ། རྒྱལ་བས་ཆོས་སྒོ་དཔག་ཡས་གསུངས་རྣམས་ཀྱི། ། སྙིང་པོ་ལས་ཀྱང་སྙིང་པོར་གྱུར་པ་ནི། ། ས་ར་ཧ་དཔལ་ཞལ་གྱི་བདུད་རྩིའི་རྒྱུན། ། དོ་ཧ་སྐོར་གསུམ་འདི་དག་ཁོ་ན་སྟེ། ། དེ་ཚུལ་རྣམ་འབྱེད་འགྲེལ་པའི་འཕྲེང་བ་ནི། ། རྒྱ་བོད་མཁས་པའི་གསུང་ངག་མཐའ་ཡས་ཀྱང༌། ། ཉམས་ལེན་གནད་ཀྱི་གདམས་པའི་བཅུད་བསྡུས་ནས། ། སངས་རྒྱས་ལག་བཅངས་ཉིད་དུ་སྟོན་མཛད་པ། ། མདའ་བསྣུན་ཞལ་ལུང་ཉིན་བྱེད་དབང་པོ་ནི། །
ལེགས་བཤད་རྟ་བདུན་འགྲོས་ཀྱི་ཁ་ལོ་བས། ། ངེས་དོན་ཟབ་མོའི་ཤིང་རྟ་ལ་བཀོད་ནས། ། མཐའ་ཡས་གདུལ་བྱའི་ཡིད་མཁར་སྤྱན་དྲངས་ཏེ། ། སྲིད་དང་ཞི་བའི་སྣང་བརྙན་སྣ་ཚོགས་པ། ། སེམས་ཀྱི་རྣམ་པར་ཐར་པའི་འདུ་འགོད་རྣམས། ། ཇི་བཞིན་གསལ་བར་སྟོན་པའི་མེ་ལོང་འདི། ། རང་ངོ་མཐོང་ཚེ་གསལ་བྱེད་རྒྱན་ཡིན་ནོ། ། དེང་འདིར་སྡོམ་བརྩོན་བོ་དྷི་སཏྭ་ཡི། ། རྒྱལ་ཚབ་ཡེ་ཤེས་དབང་པོ་ཞེས་བྱ་བའི། ། རྨད་བྱུང་རིགས་ཀྱི་ལྗོན་པའི་རྩེ་མོ་དེར། །
དེ་ཡི་གདུང་འཚོབ་ཐུགས་རྗེའི་དབོན་སྲས་མཆོག ། ལྷ་དབང་མིའི་རྒྱལ་པོར་རྣམ་སྤྲུལ་བ། ། སྐྱེ་དགུ་ཀུན་ལ་དགའ་བའི་འཛུམ་ཞལ་ཅན༌། ། གཙུག་ལག་གཉིས་ལ་མངོན་པར་དབང་འབྱོར་པས། ། ཆོས་ཀྱི་སྤྱན་ལྡན་ས་སྐྱོང་དམ་པ་བྱུང༌། ། རིག་གནས་མཐའ་དག་མཁྱེན་པའི་པཎྜི་ཏ། ། སེམས་ཉིད་རང་ཞལ་གཟིགས་པའི་གྲུབ་དབང་པོ། ། ས་ཆེན་བྱམས་པས་སྐྱོང་མཁས་མི་ཡི་རྗེ། ། དེ་སླད་ལུགས་གཉིས་སྐྱོང་བའི་དབང་པོ་ཡིན། ། མཁྱེན་པའི་ཡེ་ཤེས་འཇམ་པའི་དབྱངས་འདྲ་ཞིང༌། །
བརྩེ་བའི་ཐུགས་རྗེ་སྤྱན་རས་གཟིགས་དང་མཚུངས། ། ནུས་མཐུའི་སྟོབས་ནི་མཐུ་ཆེན་ཐོབ་ཇི་བཞིན། ། སྐྱེ་དགུ་ཀུན་གྱི་ཉེར་འཚོར་འདི་བྱོན་ནོ། ། མཐོང་ན་ལྷ་ཡི་དབང་པོ་ལྟར་མཛེས་ཤིང༌། ། ཐོས་ན་ཀུན་དགའི་གསུང་གིས་འགྲོ་ཀུན་ཚིམ། ། བསམས་ན་སྐྱོན་བྲལ་ཐུགས་རྗེའི་ངང་གདངས་ཅན། ། འབངས་སྲིད་རྒྱུ་སྐར་ལྟར་བཀྲའི་དབུས་ན་མཐོ། ། དེ་ཡི་སྦྱིན་པའི་སྒོ་འཕར་ཡངས་པོ་ནི། ། སློང་བ་རྣམས་ཀྱི་རང་འདོད་བཞིན་དུ་གདངས། ། གང་གི་བཀའ་ནི་སྐྱེ་དགུའི་རྣ་བ་ལ། །
ལྷ་ཡི་རྔ་ཆེན་ལྟ་བུར་རྟག་ཏུ་སྙན། ། དེ་ཡི་དད་དང་ལྷག་བསམ་འབྱོར་པའི་དཔལ། ། རྣམ་ཐོས་བུ་ཡི་ལོངས་སྤྱོད་ལྟ་བུུ་ལ། ། སྙིང་པོ་ལེན་སླད་ཆོས་ཀྱི་སྦྱིན་པའི་ཆར། ། སྤེལ་བྱེད་སྤར་གྱི་ཆུ་འཛིན་འདི་བསྒྲུབས་སོ། ། ཡི་གེའི་བྱེད་པོ་དོན་ཡོད་དཔལ་བཟང་སྟེ། ། རྐོས་ལ་འགྲན་བྲལ་དཔོན་གྲགས་དབོན་ཚེས་སོགས། ། དག་བྱེད་མེ་ཏྲི་ཨཱ་ནནྟ་དང་ནི། ། རིག་འཛིན་གྲགས་པའི་རྣམ་དཔྱོད་མཐུ་ཡིས་སོ།། འདིར་འབད་དགེ་ཚོགས་འོད་དཀར་ཕུང་པོ་ནམ་མཁའི་ཕ་མཐར་འཆར་བ་དེས་ནི་ཐུབ་བསྟན་ཀུན་དའི་འཛུམ་མདངས་རབ་རྒྱས་ཤིང༌། །
མཐའ་ཡས་སེམས་ཅན་རྣམས་ཀྱི་སྡུག་བསྔལ་མུན་པའི་ཕྲེང་བ་བསལ་ཏེ་བདེ་སྐྱིད་དཔལ་ལ་སྤྱོད་པའི་སྐལ་བཟང་ཐོབ་པ་དང༌། ཁྱད་པར་དུ་ཡང་གངས་ཅན་ལྗོངས་འདིར་བསྟན་འཛིན་རྣམས་ནི་ཕོ་ནུ་བཞིན་མཐུན་སྡེ་སྲིད་སྐྱོང་རྣམས་མི་མཐུན་མེད་པར་བདེ། ། སྐྱེ་དགུ་ཀུན་གྱི་གོང་མ་ངག་གི་དབང་ཕྱུག་བཀྲ་ཤིས་གྲགས་པའི་རྒྱལ་མཚན་དཔལ་འབྱོར་བཟང་པོ་ཁུ་དབོན་རྣམས་ཀྱི་ནི། ། སྐུ་ཚེ་རིང་ཞིང་ཆབ་སྲིད་བརྟན་ལ་བཀའ་ཡི་བློན་ཆེན་སྦ་སྣང་ནམ་མཁའ་ལྷ་དབང་ཀུན་དགའ་སྐུ་མཆེད་དབོན་སྲས་བཅས། ། སྐུ་ཚེ་འདིར་ཡང་འགལ་རྐྱེན་ཀུན་ཞི་ཚེ་དཔལ་ལོངས་སྤྱོད་འབྲུ་ནོར་དབང་ཐང་ཆབ་སྲིད་དབང་ཕྱུག་རྣམས་ནི་གོང་དུ་འཕེལ། ། རྫོང་གཞིས་ལ་སོགས་མངའ་རིས་ཉིད་དུ་གཏོགས་པའི་མི་ནོར་རྣམས་ནི་ཕྱི་དང་ནང་གི་བར་གཅོད་ཀུན་ལས་རྒྱལ་ཞིང་བརྟན། ། ཟུང་འཇུག་ཕྱག་ཆེན་གནས་ལུགས་རྟོགས་ཏེ་མཐོང་ཐོས་དྲན་རེག་རྣམས་ནི་སྨིན་གྲོལ་ལམ་ལ་འགོད་པའི་ནུས་དང་ལྡན་གྱུར་ཅིག། །། ཤུ་བྷཾ་མ་སྟུ་སརྦ་ཛ་ག་ཏཾ། ༄༅། །དམངས་དོ་ཧའི་གཞུང་ཡོངས་རྫོགས་ཀྱི་ས་བཅད། དམངས་ལ་གདམས་པའི་དོ་ཧ་བརྒྱ་དང་དྲུག་ཅུ་པ་འཆད་པ་ལ་གསུམ།
༡ གཞུང་བཤད་པ་ལ་འཇུག་པ། 8༢ བཤད་པ་ཉིད་དགོད་པ། 11༣ བཤད་པ་མཐར་ཕྱིན་པའི་ཚུལ་ལོ།། 118དང་པོ་གཞུང་བཤད་པ་ལ་འཇུག་པ་ལ་གཉིས། ༡ མཚན་གྱི་དོན་དང༌། 8༢ འགྱུར་གྱི་ཕྱག་གོ། 10གཉིས་པ་བཤད་པ་ཉིད་དགོད་པ་ལ་གཉིས། ༡ ལམ་གཞན་གྱི་རྣམ་པར་རྟོག་པ་སྤང་བ་དང༌། 11༢ རང་ལུགས་རྣམ་པར་བཞག་པའོ།། 21དང་པོ་ལམ་གཞན་གྱི་རྣམ་པར་རྟོག་པ་སྤང་བ་ལ་གསུམ།
༡ ཕྱི་པ་མུ་སྟེགས་པའི་རྣམ་པར་རྟོག་པ་སྤང་བ། 11༢ ནང་པ་སངས་རྒྱས་པའི་རྣམ་པར་རྟོག་པ་སྤང་བ། 17༣ དེ་གཉིས་ཐུན་མོང་དུ་དགག་པའོ།། 19དང་པོ་ཕྱི་པ་མུ་སྟེགས་པའི་རྣམ་པར་རྟོག་པ་སྤང་བ་ལ་གཉིས། ༡ སྤྱོད་པ་སོ་སོར་དགག་པ་དང༌། 11༢ ལྟ་བ་ཐུན་མོང་དུ་དགག་པའོ།། 17དེས་ན་འདིར་དགག་བྱར་གྱུར་པའི་མུ་སྟེགས་པའི་གྲུབ་མཐའ་ཡང་དེ་བཞི་ལས། དང་པོ་རིགས་བྱེད་པའི་ལུགས་དགག་པ་ལ་གཉིས། ༡ འདོད་པ་བརྗོད་པ་དང༌། 12༢ དེ་དགག་པའོ།།
12གཉིས་པ་དབྱུག་གུ་པའི་ལུགས་དགག་པ་ལ་གཉིས། དང་པོ་འདོད་པ་བརྗོད་པ། 12 གཉིས་པ་དེ་དགག་པའོ།། 13གསུམ་པ་ཐལ་གོས་པའི་ལུགས་དགག་པ་ལ་གཉིས༌། དང་པོ་འདོད་པ་བརྗོད་པ། 13གཉིས་པ་དེ་དགག་པའོ།། 15བཞི་པ་གཅེར་བུ་པའི་ལུགས་དགག་པ་ལ་གཉིས། དང་པོ་འདོད་བརྗོད་པ། 15གཉིས་པ་དེ་དགག་པའོ།། 16གཉིས་པ་ནང་པ་སངས་རྒྱས་པའི་རྣམ་རྟོག་སྤང་བ་ལ་གཉིས།
༡ འདོད་པ་སོ་སོར་བཀོད་པ་དང༌། 17༢ དགག་པ་ཐུན་མོང་དུ་བརྗོད་པའོ།། 19དང་པོ་འདོད་པ་སོ་སོར་བཀོད་པ་ལ་གཉིས། ༡ རྒྱུ་མཚན་ཉིད་ཐེག་པ་དང༌། 17༢ འབྲས་བུ་སྔགས་ཀྱི་ཐེག་པའི་རྣམ་རྟོག་གོ། 19གཉིས་པ་འབྲས་བུ་རྡོ་རྗེ་ཐེག་པའི་རྣམ་པར་རྟོག་པ་སྤང་བ་ལ་གཉིས། དང་པོ་འདོད་པ་བརྗོད་པ། 19གཉིས་པ་དགག་པ་ཐུན་མོང་དུ་བསྟན་པ། 19གསུམ་པ་ཐུན་མོང་དུ་དགག་པ་ལ་གཉིས། ༡ སྤྱིར་དགག་པ་དང༌།
19༢ མུ་སྟེགས་པའི་འདོད་པ་བྱེ་བྲག་ཏུ་དགག་པའོ།། 20གཉིས་པ་རང་ལུགས་རྣམ་པར་བཞག་པ་ལ་གསུམ། ༡ སྟོང་ཉིད་སྙིང་རྗེའི་སྙིང་པོ་ལམ་གྱི་ངོ་བོར་མདོར་བསྟན་པ་དང༌། 21༢ སྟོང་པ་ཉིད་བྱེ་བྲག་ཏུ་རྒྱས་པར་བཤད་པ། 23༣ གཉིས་ཀ་མངོན་པར་འགྲུབ་པའི་འབྲས་བུ་བསྟན་པའོ།། 113དང་པོ་སྟོང་ཉིད་སྙིང་རྗེའི་སྙིང་པོ་ལམ་གྱི་ངོ་བོར་མདོར་བསྟན་པ་ལ་གཉིས། ༡ ཡ་བྲལ་བའི་སྐྱོན་དང༌། 21༢ ཟུང་དུ་འཇུག་པའི་ཡོན་ཏན་ནོ།། 22གཉིས་པ་སྟོང་པ་ཉིད་བྱེ་བྲག་ཏུ་བཤད་པ་ལ་གཉིས། ༡ སྡུས་ཏེ་བསྟན་པ་དང༌།
23༢ ཕྱེ་སྟེ་བཤད་པའོ།། 26དང་པོ་སྡུས་ཏེ་བསྟན་པ་ལ་བཞི་སྟེ། ༡ ཞེན་པ་སྤང་བར་གདམས་པ་སྤྱིར་བསྟན་པ་དང༌། 23༢ རྟོགས་པ་ངེས་པའི་དོན་བྱེ་བྲག་ཏུ་བཤད་པ། 24༣ དེའི་རྐྱེན་བླ་མ་ལ་རག་ལས་པ། 25༤ དོན་མངོན་དུ་གྱུར་པའི་དཔེའོ།། 26གཉིས་པ་ཕྱེ་སྟེ་བཤད་པ་ལ་གསུམ། ༡ ཞི་ལྷག་གི་རྐྱེན་བཞིའི་སྐྱོན་སྤང་བ། 26༢ སྐྱོན་མེད་པའི་ལམ་ཉམས་སུ་བླང་ཐབས། 30༣ འཆིང་གྲོལ་གྱི་རྣམ་པར་བཞག་པའོ།།
45དང་པོ་ཞི་ལྷག་གི་རྐྱེན་བཞིའི་སྐྱོན་སྤང་བ་ལ་བཞི་སྟེ། ༡ བདག་རྐྱེན་དམན་པའི་སྐྱོན། 26༢ དམིགས་རྐྱེན་དམན་པའི་སྐྱོན། 27༣ རྒྱུའི་རྐྱེན་དམན་པའི་སྐྱོན། 28༤ དེ་མ་ཐག་རྐྱེན་དམན་པའི་སྐྱོན་སྤང་བའོ།། 28དང་པོ་བདག་རྐྱེན་དམན་པའི་སྐྱོན་ལ་གཉིས། ༡ མདོར་བསྟན་པ་དང༌། 26༢ རྒྱས་པར་བཤད་པའོ།། 26བཞི་པ་དེ་མ་ཐག་རྐྱེན་དམན་པའི་སྐྱོན་སྤང་བ་ལ་གསུམ། ༡ བསྟན་པ་དང༌།
28༢ བཤད་པ། 29༣ བསྡུ་བའོ།། 30གཉིས་པ་བཤད་པ་ལ་གཉིས། ༡ ཐ་མལ་པའི་ཞེན་པ་སྤང་བ་དང༌། 29༢ མདོ་རྒྱུད་ཀྱི་ཞེན་པ་སྤང་བའོ།། 29གཉིས་པ་སྐྱོན་མེད་པའི་ལམ་ཉམས་སུ་བླང་ཐབས་ལ་གསུམ། ༡ མཚན་བཅས་ཀྱི་ཐབས། 30༢ མཚན་མེད་ཀྱི་ཤེས་རབ། 38༣ དེ་དག་གི་གོལ་ས་བཅད་པའོ།། 40དང་པོ་མཚན་བཅས་ཀྱི་ཐབས་ལ་གསུམ།
༡ ཕྱི་ནང་གི་ཚོགས་ཀྱི་འཁོར་ལོ། 30༢ རླུང་སེམས་ཀྱི་གནད་བཅིང་བ། 32༣ གཉིས་སྣང་དེ་བཞིན་ཉིད་དུ་བསྲེ་བའོ།། 33གསུམ་པ་གཉིས་སྣང་དེ་བཞིན་ཉིད་དུ་བསྲེ་བ་ལ་གསུམ། ༡ བསྲེ་བ་དངོས་དང༌། 33༢ དེ་ལས་ཤར་བའི་རྟོགས་པ། 35༣ དེ་ལྷན་སྐྱེས་ཀྱི་ལུས་སུ་བཤད་པའོ།། 36གཉིས་པ་མཚན་མེད་ཀྱི་ཤེས་རབ་ལ་གཉིས། ༡ སྟོང་པའི་ཡེ་ཤེས་དང༌། 38༢ རིག་པའི་ཡེ་ཤེས་སོ།།
39གསུམ་པ་དེ་དག་གི་གོལ་ས་བཅད་པ་ལ་གཉིས། ༡ མ་རྟོགས་པའི་ཉམས་ཀྱིས་བསླུ་བ་དཔེས་བསྟན་པ་དང༌། 40༢ སྐྱོན་དེ་བསལ་བའི་ཐབས་སོ།། 41གཉིས་པ་སྐྱོན་དེ་བསལ་བའི་ཐབས་ལ་བཞི། ༡ གསལ་སྟོང་གི་ཞེན་པ་སྤང་བ་དང༌། 41༢ ཐབས་ཀྱི་ཞེན་པ་སྤང་བ། 43༣ གནས་ལུགས་བརྡ་ཐབས་ཀྱིས་མཚོན་པ། 43༤ དེ་ལས་གནས་ལུགས་རྟོགས་པའི་ཚུལ་ལོ།། 44དང་པོ་གསལ་སྟོང་གི་ཞེན་པ་སྤང་བ་ལ་བཞི། ༡ སྤྱིར་བསྟན་པ་དང༌།
42༢ ང་རྒྱལ་ཅན་གྱིས་གནས་ལུགས་མི་རྟོགས་པ། 42༣ རྨོངས་པའི་བསམ་གཏན་གྱིས་མི་རྟོགས་པ། 42༤ དོན་བསྡུ་བའོ།། 42གསུམ་པ་འཆིང་གྲོལ་གྱི་རྣམ་བཞག་ལ་གཉིས། ༡ སྤྱིར་བསྟན་པ་དང༌། 45༢ གྲོལ་བར་བྱེད་པའི་ཐབས་བྱེ་བྲག་ཏུ་བཤད་པའོ།། 47དང་པོ་སྤྱིར་བསྟན་པ་ལ་གསུམ། ༡ གྲོལ་བ་སེམས་ལས་གུད་ན་མེད་པར་བསྟན་པ་དང༌། 45༢ འཁོར་འདས་གཉིས་ཀའི་ས་བོན་སེམས་ཡིན་པ། 45༣ འཆིང་གྲོལ་གཉིས་ཀ་སེམས་ལ་རག་ལས་པའོ།།
46གཉིས་པ་གྲོལ་བར་བྱེད་པའི་ཐབས་བྱེ་བྲག་ཏུ་བཤད་པ་ལ་གསུམ། ༡ རྒྱུད་ལ་སྐྱེད་བྱེད་སྒོམ་པའི་མན་ངག་དང༌། 47༢ རྟོགས་པར་བྱེད་པ་ལྟ་བའི་མན་ངག་དང༌། 61༣ ལྟ་སྒོམ་གཉིས་མེད་ཟུང་འཇུག་གི་མན་ངག་གོ། 64དང་པོ་རྒྱུད་ལ་སྐྱེད་བྱེད་སྒོམ་པའི་མན་ངག་ལ་གཉིས། ༡ ཕྱག་རྒྱ་ཆེན་པོ་བསྒོམ་པའི་མན་ངག་དངོས་དང༌། 47༢ དེའི་ཡན་ལག་གོ། 55དང་པོ་ཕྱག་རྒྱ་ཆེན་པོ་བསྒོམ་པའི་མན་ངག་དངོས་ལ་གསུམ། ༡ སེམས་བཟུང་བའི་མན་ངག 47༢ གློད་པའི་མན་ངག
54༣ སེམས་ཐག་བཅད་པའི་མན་ངག་གོ། 55དང་པོ་སེམས་བཟུང་བའི་མན་ངག་ལ་གསུམ། ༡ ཞི་གནས་ལ་བརྟེན་ནས་རྟོགས་པའི་ཚུལ། 47༢ ལམ་གཞན་གྱིས་མི་རྟོགས་པའི་ཚུལ། ­52༣ རྩོལ་སྒྲུབ་དང་བྲལ་བས་དོན་མཐོང་བའོ།། 53དང་པོ་ཞི་གནས་ལ་བརྟེན་ནས་རྟོགས་པའི་ཚུལ་ལ་གཉིས། ༡ ཞི་གནས་བསྒོམ་པའི་ཚུལ་དངོས་དང༌། 47༢ དེའི་འབྲས་བུའོ།། 47གཉིས་པ་ཞི་གནས་བསྒོམས་པའི་འབྲས་བུ་ལ་བཞི། ༡ མཐར་བྱང་ཆུབ་པའི་དགོས་པ།
48༢ གནས་སྐབས་སུ་རླུང་རང་འཆིང་བའི། 48༣ སྤང་བྱ་མྱུར་དུ་སྤོང་བའི། 48༤ སྦྱོར་བཞི་གཅིག་ཏུ་ཞུགས་པས་བདེ་ཆེན་གྱི་དོན་མཐོང་བའི་དགོས་པའོ།། 49གཉིས་པ་ལམ་གཞན་གྱིས་མི་རྟོགས་པའི་ཚུལ་ལ་གཉིས། ༡ གྲུབ་མཐའི་རྟོག་དཔྱོད་ཀྱིས་མི་རྟོགས་པ་དང༌། 52༢ ཐ་མལ་པ་འཇིག་རྟེན་པའི་ཤེས་པས་མི་རྟོགས་པའོ།། 52གསུམ་པ་རྩོལ་སྒྲུབ་དང་བྲལ་བའི་དོན་མཐོང་བ་ལ་བཞི། ༡ གྲོལ་བའི་ཡེ་ཤེས་ངོས་བཟུང་བ་དང༌། 53༢ དེ་མི་རྟོགས་པའི་རྒྱུ། 53༣ རྟོགས་ན་འཆིང་གྲོལ་ལས་འདས་པ།
53༤ ཐ་སྙད་ལ་བརྟེན་ནས་རྟོགས་སྲིད་པ་ཙམ་མོ།། 54གཉིས་པ་སེམས་གློད་པའི་མན་ངག་ལ་བཞི། ༡ སྤྱིར་བསྟན་པ། 54༢ མཁས་རྨོངས་ཀྱི་འཆིང་གྲོལ་གྱི་ཁྱད་པར། 54༣ དེ་དཔེའི་སྒོ་ནས་རྟོགས་པར་བྱ་བ། 54༤ གློད་པའི་ངོ་བོ་ལ་བལྟ་བའི་ཚུལ་ལོ།། 54གཉིས་པ་དེའི་ཡན་ལག་ལ་གསུམ། ༡ རྩ་རླུང་ལ་མཆོག་འཛིན་སྤང་བ་དང༌། 55༢ རྟོགས་ལྡན་འཆིང་བ་ལས་གྲོལ་བ། 57༣ གནས་གཞན་བགྲོད་མི་དགོས་པའོ།།
58དང་པོ་རྩ་རླུང་ལ་མཆོག་འཛིན་སྤང་བ་ལ་གཉིས། ༡ དངོས་དང༌། 55༢ དེའི་དགོས་པའོ།། 57གཉིས་པ་རྟོགས་ལྡན་འཆིང་བ་ལས་གྲོལ་བར་བསྟན་པ་ལ་གཉིས། ༡ ལུས་ཀྱི་འཆིང་བ་ཆད་པ་དང༌། 57༢ ཡིད་ཀྱི་འཆིང་བ་ཆད་པའོ།། 58གསུམ་པ་གནས་ནས་གཞན་བགྲོད་མི་དགོས་པ་ལ་གསུམ། ༡ མུ་སྟེགས་པའི་གནས་ནས་དངོས་གྲུབ་མི་རྙེད་པ། 58༢ ནང་པའི་ནང་ནས་དངོས་གྲུབ་མི་རྙེད་པ། 59༣ ལུས་ཀྱི་གནས་ཉིད་མཆོག་ཏུ་བསྟན་པའོ།།
59གསུམ་པ་ལུས་ཀྱི་གནས་ཉིད་མཆོག་ཏུ་བསྟན་པ་ལ་གཉིས། ༡ སྤྱིར་བསྟན་པ་དང༌། 59༢ ལུས་ཀྱི་གནས་ཁྱད་པར་ཅན་བཤད་པའོ།། 59གཉིས་པ་རྟོགས་པར་བྱེད་པ་ལྟ་བའི་མན་ངག་ལ་གཉིས། ༡ གོལ་ས་བཅད་པ་དང༌། 61༢ རྟོགས་པ་དངོས་སོ།། 63དང་པོ་གོལ་ས་བཅད་པ་ལ་གསུམ། ༡ ཉོན་མོངས་ཀྱི་འཆིང་བ་གཅོད་པ་དང༌། 61༢ ཚིག་གི་འཆིང་བ་གཅོད་པ། 62༣ བསམ་གཏན་གྱི་འཆིང་བ་གཅོད་པའོ།།
62དང་པོ་ཉོན་མོངས་ཀྱི་འཆིང་བ་གཅོད་པ་ལ་གཉིས། ༡ འཆིང་བྱེད་ཀྱི་ཉོན་མོངས་ངོས་བཟུང་བ་དང༌། 61༢ དེ་བཅད་པའོ།། 61གཉིས་པ་ཚིག་གི་འཆིང་བ་གཅོད་ཚུལ་ལ་གཉིས། ༡ ཚིག་ལ་ཞེན་ན་དོན་མི་མཐོང་བ་དང༌། 62༢ གནས་ལུགས་ཚིག་གིས་མི་མཚོན་པའོ།། 62གཉིས་པ་རྟོགས་པ་དངོས་ལ་གཉིས། ༡ བླ་མ་ལ་བརྟེན་ནས་གནས་ལུགས་རྟོགས་པ་དང༌། 63༢ སེམས་ངོ་མཐོང་ན་ཐམས་ཅད་དོན་ལས་མ་འདས་པར་བསྟན་པའོ།། 63གསུམ་པ་ལྟ་སྒོམ་གཉིས་མེད་ཟུང་འཇུག་གི་མན་ངག་ལ་གཉིས།
༡ རྒྱས་པར་བཤད་པ་དང༌། 64༢ བསྡུས་ཏེ་བསྟན་པའོ།། 107དང་པོ་རྒྱས་པར་བཤད་པ་ལ་ལྔ། ༡ བདག་རྐྱེན་བླ་མ་ལ་ལྟོས་པར་བསྟན་པ། 64༢ ལྟ་སྒོམ་སྤྱོད་འབྲས་ཀྱི་རྣམ་བཞག་དངོས། 65༣ དེ་མ་ཐག་རྐྱེན་ཡུལ་ལ་ཞེན་པ་སྤང་བ། 77༤ དམིགས་རྐྱེན་གྲུབ་མཐའི་ཁྱད་པར་བསྟན་པ། 80༥ ལམ་དང་འབྲས་བུའི་རྣམ་བཞག་བྱེ་བྲག་ཏུ་བཤད་པའོ།། 93དང་པོ་བདག་རྐྱེན་བླ་མ་ལ་ལྟོས་པར་བསྟན་པ་ལ་གཉིས། ༡ བླ་མ་ལ་མ་བསྟེན་པའི་ཉེས་དམིགས་དང༌།
64༢ བསྟེན་པའི་དགོས་པའོ།། གཉིས་པ་བསྟེན་པའི་དགོས་པ་ལ་གཉིས། ༡ དྲི་བ་དང༌། 64༢ ལན་ནོ།། 65གཉིས་པ་ལྟ་སྒོམ་སྤྱོད་འབྲས་ཀྱི་རྣམ་གཞག་དངོས་ལ་ལྔ། ༡ འཛིན་པ་མེད་པའི་སྤྱོད་པ། 65༢ བླང་དོར་མེད་པའི་སྒོམ་པ། 66༣ གནས་ལུགས་རྟོགས་པའི་ལྟ་བ། 67༤ སེམས་ཐག་ཆོད་པའི་སྤྱོད་པ། 75༥ དགོས་འདོད་འབྱུང་བའི་འབྲས་བུའོ།།
75གསུམ་པ་གནས་ལུགས་རྟགས་པའི་ལྟ་བ་ལ་གཉིས། ༡ མདོར་བསྟན་པ་དང༌། 67༢ རྒྱས་པར་བཤད་པའོ།། 68དང་པོ་མདོར་བསྟན་པ་ལ་བཞི། ༡ བླ་མའི་དྲིན་ལས་ངེས་པ་རྙེད་པ་དང༌། 67༢ དཔེ་དང་བྲལ་བར་རྟོགས་པ། 67༣ མཚན་མ་ལས་གྲོལ་བར་རྟོགས་པ། 68༤ གཉུག་མས་བཙན་ས་ཟིན་པའོ།། 68གཉིས་པ་རྒྱས་བཤད་ལ་གསུམ། ༡ གྲུབ་མཐའ་དང་རྟོག་དཔྱོད་སོགས་ལས་འདས་པར་བསྟན་པ་དང༌།
69༢ གནས་ལུགས་རྟོགས་པའི་ཁྱད་པར། 71༣ ཐ་སྙད་ཀྱིས་གནས་ལུགས་ལ་སྒྲིབ་པར་བསྟན་པའོ།། 74དང་པོ་གྲུབ་མཐའ་དང་རྟོག་དཔྱོད་སོགས་ལས་འདས་པར་བསྟན་པ་ལ་བཞི། ༡ གྲུབ་མཐའ་ལས་འདས་པ་དང༌། 69༢ རྟོག་དཔྱོད་ལས་འདས་པ། 69༣ བླུན་སྒོམ་ལས་འདས་པ། 70༤ མདོ་རྒྱུད་ཀྱི་ལྟ་སྤྱོད་ལས་འདས་པའོ།། 70གཉིས་པ་གནས་ལུགས་རྟོགས་པའི་ཁྱད་པར་ལ་གསུམ། ༡ ཡུལ་གྱི་སྐྱོན་དང་བྲལ་བ་དང༌། 71༢ ཉོན་མོངས་གཉེན་པོར་རྟོགས་པ།
71༣ འཆི་བ་མེད་པའི་དོན་རྟོགས་པའོ།། 73གཉིས་པ་ཉོན་མོངས་གཉེན་པོར་རྟོགས་པ་ལ་གཉིས། ༡ དངོས་དང༌། 71༢ ལས་གཞན་གྱིས་འཁོར་བ་ལས་བརྒལ་མི་ནུས་པའོ།། 72གསུམ་པ་འཆི་བ་མེད་པའི་དོན་རྟོགས་པ་ལ་གཉིས། ༡ རྟོགས་པ་བརྟན་པའི་ཚད་དང༌། 73༢ དེ་རང་རྒྱུད་ལ་སྦྱོར་དགོས་པར་གདམས་པའོ།། 74ལྔ་པ་དགོས་འདོད་འབྱུང་བའི་འབྲས་བུ་ལ་གསུམ། ༡ རྒ་ཤི་ལས་གྲོལ་བ། 75༢ གཏེར་གྱི་མཆོག་ཐོབ་པ།
75༣ ཡུལ་སྣང་ཐམས་ཅད་གཅིག་ཏུ་གྲོལ་བའི་དགོས་པའོ།། 76གསུམ་པ་དེ་མ་ཐག་རྐྱེན་ཡུལ་ལ་ཞེན་པ་སྤང་བ་ལ་གསུམ། ༡ གཉིས་འཛིན་གྱི་འཆིང་བ་བཅད་པ་དང༌། 77༢ ཡུལ་སྣང་ཆོས་ཉིད་དུ་བསྲེ་བ། 77༣ གནས་ལུགས་མ་བཅོས་པར་སྐྱོང་བའོ།། 78གསུམ་པ་གནས་ལུགས་མ་བཅོས་པར་སྐྱོང་བ་ལ་བཞི། ༡ ཐམས་ཅད་སེམས་སུ་བསྟན་པ་དང༌། 78༢ སེམས་ཀྱང་བདེན་མེད་དུ་བསྟན་པ། 79༣ བདེན་མེད་ཡུལ་དང་འདྲེས། 79༤ ཡུལ་ཆོས་ཉིད་ཀྱིས་ཟད་པར་བྱས་པའོ།།
80དང་པོ་ཐམས་ཅད་སེམས་སུ་བསྟན་པ་ལ་གཉིས། ༡ ཆུ་རླབས་ཀྱི་དཔེས་རྣམ་རྟོག་ཆོས་སྐུར་བསྟན་པ་དང༌། 78༢ ནམ་མཁའི་དཔེས་སྲིད་ཞི་དབྱེར་མེད་དུ་བསྟན་པའོ།། 78བཞི་པ་དམིགས་རྐྱེན་གྲུབ་མཐའི་ཁྱད་པར་བསྟན་པ་ལ་བཞི། ༡ རྣམ་བཞག་སྤྱིར་བསྟན་པ་དང༌། 80༢ སེམས་ཀྱི་བཞག་ཐབས་དམིགས་ཀྱིས་བསལ་བ། 84༣ གྲུབ་མཐའ་བྱེ་བྲག་ཏུ་བཤད་པ། 89༤ རང་ལུགས་ཁྱད་པར་དུ་བཤད་པའོ།། 90དང་པོ་རྣམ་བཞག་སྤྱིར་བསྟན་པ་ལ་བཞི། ༡ བཟང་རྟོག་སྤང་བར་གདམས་པ།
80༢ ཉམས་རྟོགས་ཀྱི་ཁྱད་པར། 82༣ འཁྲུལ་པ་ཟད་པས་རང་བཞིན་གྱི་དོན་དུ་འགྱུར་ཚུལ། 83༤ གནས་ལུགས་གྲུབ་མཐའ་ལས་འདས་པར་བསྟན་པའོ།། 84བཞི་པ་གནས་ལུགས་གྲུབ་མཐའ་ལས་འདས་པར་བསྟན་པ་ལ་གཉིས། ༡ གནས་ལུགས་ཚིག་གི་ཡུལ་མ་ཡིན་པ་དང༌། 83༢ ཚིག་ཏུ་བརྗོད་པས་བདེ་ཆེན་གྱི་དོན་མི་མཐོང་བའོ།། 84གཉིས་པ་སེམས་ཀྱི་བཞག་ཐབས་དམིགས་ཀྱིས་བསལ་བ་ལ་གཉིས། ༡ བདེ་སྟོང་དབྱེར་མེད་དུ་བཞག་པ་དང༌། 84༢ བདག་གཞན་མཉམ་ཉིད་དུ་བཞག་པའོ།། 89དང་པོ་བདེ་སྟོང་དབྱེར་མེད་དུ་བཞག་པ་ལ་གསུམ།
༡ དམིགས་མེད་དུ་བཞག་པ་དང༌། 85༢ དམིགས་ཅན་དུ་བཞག་པ། 86༣ ཆོས་ཉིད་ཀྱི་ངང་དུ་བཞག་པའོ།། 87གསུམ་པ་གྲུབ་མཐའ་བྱེ་བྲག་ཏུ་བཤད་པ་ལ་གཉིས། ༡ ཆོས་ཉིད་གྲུབ་མཐའི་འབྱུང་ཁུངས་སུ་བསྟན་པ་དང༌། 89༢ རྟོགས་ན་གྲུབ་མཐའ་ལས་གྲོལ་བའི་ཚུལ་ལོ།། 90བཞི་པ་རང་ལུགས་ཁྱད་པར་དུ་བཤད་པ་ལ་གསུམ། ༡ རྙོག་པ་མེད་པའི་བསམ་གཏན། 90༢ ཆོས་ཉིད་རྟོགས་པའི་འབྲས་བུ། 91༣ མཉམ་རྗེས་བསྲེ་བའི་མན་ངག་གོ།
92གསུམ་པ་མཉམ་རྗེས་བསྲེ་བའི་མན་ངག་ལ་གཉིས། ༡ མཉམ་བཞག་དང༌། 92༢ རྗེས་ཐོབ་བོ།། 93ལྔ་པ་ལམ་དང་འབྲས་བུའི་རྣམ་བཞག་བྱེ་བྲག་ཏུ་བཤད་པ་ལ་གཉིས། ༡ སྐུ་ལྔ་ལམ་དང་བཅས་པ་རྒྱས་པར་བཤད་པ་དང༌། 93༢ རང་གྲོལ་བདེ་ཆེན་ལ་གནས་པས་སྐབས་ཀྱི་དོན་བསྡུ་བའོ།། 107དང་པོ་སྐུ་ལྔ་ལམ་དང་བཅས་པ་རྒྱས་པར་བཤད་པ་ལ་ལྔ། ༡ ཆོས་ཀྱི་སྐུ་དང༌། 93༢ ལོངས་སྤྱོད་རྫོགས་པའི་སྐུ། 97༣ ངོ་བོ་ཉིད་ཀྱི་སྐུ།
98༤ བདེ་བ་ཆེན་པོའི་སྐུ། 106༥ སྤྲུལ་པའི་སྐུའོ།། 106དང་པོ་ཆོས་ཀྱི་སྐུ་ལ་གསུམ། ༡ དངོས་དང༌། 93༢ དེ་ཐོབ་པའི་ཐབས། 94༣ ངག་བསྡུ་བའོ།། 97གཉིས་པ་དེ་ཐོབ་པའི་ཐབས་ལ་གཉིས། ༡ འཛིན་པ་ཉམས་པར་བྱེད་པ་དང༌། 94༢ རྒྱུན་མི་འཆད་པའི་བསམ་གཏན་ནོ།། 95གཉིས་པ་ལོངས་སྤྱོད་རྫོགས་པའི་སྐུ་འཆད་པ་ལ་གཉིས།
༡ དཔེ་བཀོད་པ་དང༌། 97༢ དོན་བསྟན་པའོ།། 97གསུམ་པ་ངོ་བོ་ཉིད་སྐུ་འཆད་པ་ལ་གཉིས། ༡ མཐའ་དཔྱད་པ་དང༌། 98༢ དོན་དངོས་སོ།། 105དང་པོ་མཐའ་དཔྱད་པ་ལ་གསུམ། ༡ ཡི་གེ་ལས་དོན་མི་རྟོགས་པར་བསྟན་པ། 98༢ དོན་རྟོགས་ནས་ས་ལམ་བགྲོད་པའི་ཚུལ། 98༣ རྟོགས་པའི་ཐབས་ངོས་བཟུང་བའོ།། 100གཉིས་པ་དོན་རྟོགས་ནས་ས་ལམ་བགྲོད་པའི་ཚུལ་ལ་གསུམ།
༡ མ་རྟོགས་ན་རྟོགས་པར་བྱེད་པ། 99༢ རྟོགས་པའི་གྲངས། 99༣ རྟོགས་པའི་དགོས་པའོ།། 99གསུམ་པ་རྟོགས་པའི་ཐབས་ངོས་བཟུང་བ་ལ་གསུམ། ༡ རྟོགས་པར་བྱེད་པའི་ཐབས་སྒྲུབ་ཡིག་བཞི་བཤད་པ་དང༌། 100༢ ལས་ཀྱི་ཕྱག་རྒྱ་ལས་མི་རྟོགས་པར་བསྟན་པ། 103༣ སྐྱེ་མེད་ཀྱི་རྒྱས་ཐེབས་ན་རྟོགས་སྲིད་པའོ།། 104དང་པོ་རྟོགས་པར་བྱེད་པའི་ཐབས་སྒྲུབ་ཡིག་བཞི་བཤད་པ་ལ་གསུམ། ༡ སྒྲུབ་ཡིག་བཞིས་གནས་ལུགས་ཟག་མེད་དུ་རྟོགས་པའི་ཚུལ། 100༢ དེའི་དོན་ངོས་གཟུང་བ།
102༣ ཟག་བཅས་འགྱུར་བའི་ཆོས་ཅན་དུ་བསྟན་པའོ།། 102གཉིས་པ་ལས་ཀྱི་ཕྱག་རྒྱ་ལས་མི་རྟོགས་པར་བསྟན་པ་ལ་གཉིས། ༡ དེ་ལས་རྟོགས་པར་འདོད་ན་འཁྲུལ་པར་དཔེས་བསྟན་པ་དང༌། 103༢ དེས་གཞན་དོན་མི་འགྲུབ་པའོ།། 104གཉིས་པ་ཉམས་སུ་བླང་བྱ་མདོར་བསྡུས་ཏེ་བསྟན་པ་ལ་གཉིས། ༡ གནས་སྐབས་སུ་ལམ་བསྒོམ་པའི་ཚུལ་དང༌། 107༢ མཐར་ཐུག་སྒོམ་དུ་མེད་པར་ཐག་བཅད་པའོ།། 113དང་པོ་གནས་སྐབས་སུ་ལམ་བསྒོམ་པའི་ཚུལ་ལ་བཞི། ༡ རྣམ་རྟོག་རྒྱ་ཡན་དུ་བསླབ་པ་དང༌། 107༢ བསྒོམ་བྱ་སྒོམ་བྱེད་ཀྱི་མཐའ་དགག་པ།
109༣ གནས་དང་རྩོལ་བའི་མཐའ་དགག་པ། 111༤ མཇུག་བསྡུ་བའོ།། 112དང་པོ་རྣམ་རྟོག་རྒྱ་ཡན་དུ་བསླབ་པ་ལ་གསུམ། ༡ རྒྱ་ཡན་ཐུབ་མི་ཐུབ་བདག་ཉིད་ལ་དྲི་བ་དང༌། 107༢ ཇི་ལྟར་རྒྱ་ཡན་འཇུག་པ། 108༣ དེ་ལས་ཡུལ་སྣང་རང་སར་གྲོལ་བར་བསྟན་པའོ།། 108གསུམ་པ་དེ་ལས་ཡུལ་སྣང་རང་སར་གྲོལ་བར་བསྟན་པ་ལ་གཉིས། ༡ དཔེ་བཀོད་པ་དང༌། 108༢ དཔེ་དོན་དང་སྦྱར་བའོ།། 108གཉིས་པ་བསྒོམ་བྱ་སྒོམ་བྱེད་ཀྱི་མཐའ་དགག་པ་ལ་གཉིས།
༡ བླང་དོར་གྱི་མཐའ་དགག་པ་དང༌། 109༢ དམིགས་བཅས་དམིགས་མེད་ཀྱི་མཐའ་དགག་པའོ།། 109གཉིས་པ་དམིགས་བཅས་དམིགས་མེད་ཀྱི་མཐའ་དགག་པ་ལ་གསུམ། ༡ དགག་བྱ་ངོས་བཟུང་ནས་དེ་དགག་པ་དང༌། 109༢ དམིགས་མེད་ཀྱི་བདེ་ཆེན་ངོ་སྤྲད་པ། 110༣ དེ་བླ་མའི་དྲིན་ལས་རྟོགས་པར་བསྟན་པའོ།། 110གསུམ་པ་གནས་དང་རྩོལ་བའི་མཐའ་དགག་པ་ལ་གསུམ། ༡ གནས་ལུགས་རྟོགས་ན་གནས་ཀྱི་བླང་དོར་མི་དགོས་པ་བསྟན་པ་དང༌། 111༢ ཡིད་ཀྱི་དྲི་མ་དག་ན་མི་མཐུན་ཕྱོགས་དང་བྲལ་བ། 111༣ གནས་ཀྱི་མཐའ་དགག་པ་དངོས་སོ།།
112གསུམ་པ་གཉིས་ཀ་མངོན་པར་འགྲུབ་པའི་འབྲས་བུ་བསྟན་པ་ལ་གསུམ། ༡ རྟེན་རང་བཞིན་གནས་རིགས་བཤད་པ་དང༌། 113༢ ཐེག་ཆེན་གྱི་འབྲས་བུ་དངོས། 114༣ མཐར་ཐུག་གི་འབྲས་བུ་མཛད་པ་ཕྲིན་ལས་བཤད་པའོ།། 116གཉིས་པ་ཐེག་ཆེན་གྱི་འབྲས་བུ་དངོས་ལ་བཞི། ༡ འཁོར་འདས་གཉིས་མེད་ཀྱི་འབྲས་བུ། 114༢ སྣང་སྟོང་ཟུང་འཇུག་གི་འབྲས་བུ། 114༣ རྒྱུ་ཕྱོགས་རེ་བའི་འབྲས་བུ་དམན་པར་བསྟན་པ། 115༤ རྣམ་པར་གྲོལ་བའི་འབྲས་བུའོ།། 116དང་པོ་འཁོར་འདས་གཉིས་མེད་ཀྱི་འབྲས་བུུ་ལ་གཉིས།
༡ རང་དོན་ཆོས་སྐུ་དང༌། 114༢ གཞན་དོན་གཟུགས་སྐུའོ།། 114གསུམ་པ་མཐར་ཐུག་གི་འབྲས་བུ་མཛད་པ་ཕྲིན་ལས་བཤད་པ་ལ་གཉིས། ༡ དཔེ་བཀོད་པ་དང༌། 116༢ དོན་བསྟན་པའོ།། 117གསུམ་པ་བཤད་པ་མཐར་ཕྱིན་པའི་བྱ་བ་ལ་གཉིས། ༡ རྫོགས་ཚིག་བསྟན་པ་དང༌། 118༢ འགྱུར་བྱང་སྨོས་པའོ།། 118 ༄༅། །བཙུན་མོ་དོ་ཧའི་གཞུང་ཡོངས་རྫོགས་ཀྱི་ས་བཅད།
བཙུན་མོ་ལ་གདམས་པའི་དོ་ཧ་བརྒྱད་ཅུ་པ་འཆད་པ་ལ་གསུམ། ༡ ཀླད་ཀྱི་དོན། 119༢ གཞུང་གི་དོན། 120༣ མཇུག་གི་དོན་ནོ།། 194དང་པོ་ཀླད་ཀྱི་དོན་ལ་གཉིས། ༡ མཚན་གྱི་དོན་དང༌། 119༢ འགྱུར་གྱི་ཕྱག་གོ། 120དང་པོ་མཚན་གྱི་དོན་ལ་གཉིས། ༡ མཚན་བསྒྱུར་བ། 119༢ མཚན་བཤད་པའོ།།
120གཉིས་པ་གཞུང་གི་དོན་ལ་གཉིས། ༡ མཆོད་པར་བརྗོད་ཅིང་བཤད་པར་དམ་བཅའ་བ་དང༌། 120༢ གཞུང་དངོས་སོ།། 122གཉིས་པ་གཞུང་དངོས་ལ་གཉིས། ༡ ལྟ་སྒོམ་སྤྱོད་འབྲས་སོ་སོར་བསྟན་པ་དང༌། 122༢ ཐུན་མོང་དུ་གདམས་པའོ།། 186དང་པོ་ལྟ་སྒོམ་སྤྱོད་འབྲས་སོ་སོར་བསྟན་པ་ལ་བཞི། ༡ ལྟ་བ། 122༢ སྒོམ་པ། 138༣ སྤྱོད་པ།
159༤ འབྲས་བུའོ།། 176དང་པོ་ལྟ་བ་ལ་གཉིས། ༡ གནས་ལུགས་གཏན་ལ་དབབ་པའི་ལེའུ་དང༌། 122༢ གོལ་ས་བཅད་པའི་ལེའུའོ།། 130དང་པོ་གནས་ལུགས་གཏན་ལ་དབབ་པའི་ལེའུ་ལ་བཞི། ༡ གཞིའི་གནས་ལུགས། 122༢ ལམ་གྱི་གནས་ལུགས། 125༣ འབྲས་བུའི་གནས་ལུགས། 127༤ ཐམས་ཅད་རོ་གཅིག་པའི་གནས་ལུགས་སོ།། 128དང་པོ་གཞིའི་གནས་ལུགས་ལ་གཉིས།
༡ འཁོར་བའི་གནས་ལུགས་དང༌། 122༢ དེ་བཞིན་ཉིད་ཀྱི་གནས་ལུགས་སོ།། 123གཉིས་པ་དེ་བཞིན་ཉིད་ཀྱི་གནས་ལུགས་ལ་གཉིས། ༡ ངོ་བོ་དང༌། 123༢ ཁྱད་པར་རོ།། 123གཉིས་པ་ཁྱད་པར་ལ་གཉིས། ༡ རྟོག་དཔྱོད་ལས་འདས་པར་བསྟན་པ་དང༌། 123༢ བློ་འདས་སུ་བསྟན་པའོ།། 125དང་པོ་རྟོག་དཔྱོད་ལས་འདས་པར་བསྟན་པ་ལ་གསུམ། ༡ རྟོགས་དཀའ་བར་བསྟན་པ།
123༢ རྟོག་དཔྱོད་ལས་འདས་པ་དངོས། 124༣ རྟོག་དཔྱོད་ཀྱི་ཉེས་སྐྱོན་ནོ།། 124གཉིས་པ་གནས་ལུགས་བློ་འདས་སུ་བསྟན་པ་ལ་གཉིས། ༡ ཡུལ་བློ་ལས་འདས་པ་དང༌། 125༢ ཡུལ་ཅན་བློ་ལས་འདས་པའོ།། 125གསུམ་པ་འབྲས་བུའི་གནས་ལུགས་ལ་གཉིས། ༡ དངོས་དང༌། 127༢ དོགས་གཅོད་དོ།། 127བཞི་པ་ཐམས་ཅད་རོ་གཅིག་པའི་གནས་ལུགས་ལ་གསུམ། ༡ ས་ལམ་རོ་གཅིག་པའི་གནས་ལུགས།
128༢ སྤང་གཉེན་རོ་གཅིག་པའི་གནས་ལུགས། 128༣ འཁོར་འདས་རོ་གཅིག་པའི་གནས་ལུགས་སོ།། 129གཉིས་པ་གནས་ལུགས་ལ་གོལ་ས་བཅད་པའི་ལེའུ་ལ་གསུམ། ༡ མཚམས་སྦྱར་བ། 130༢ བསྟན་པ། 130༣ བཤད་པའོ།། 132གསུམ་པ་རྒྱས་པར་བཤད་པ་ལ་གསུམ། ༡ ཞེན་པའི་གོལ་ས་བཅད་པ། 132༢ མི་ཤེས་པའི་གོལ་ས་བཅད་པ། 134༣ ཤེས་བཞིན་ཁྱད་གསོད་ཀྱི་གོལ་ས་བཅད་པའོ།།
136དང་པོ་ཞེན་པའི་གོལ་ས་བཅད་པ་ལ་གསུམ། ༡ འདོད་ཡོན་གྱི་ཞེན་པ་སྤང་བ། 132༢ རྒྱུ་འབྲས་ཀྱི་ཞེན་པ་སྤང་བ། 132༣ བསྒོམ་བྱ་སྒོམ་བྱེད་ཀྱི་ཞེན་པ་སྤང་པའོ།། 133གཉིས་པ་རྒྱུ་འབྲས་ཀྱི་ཞེན་པ་སྤང་བ་ལ་གཉིས། ༡ རྒྱུ་འབྲས་དབྱེར་མེད་དུ་བསྟན་པ་དང༌། 132༢ ཐ་དད་དུ་འཛིན་པའི་ཉེས་པའོ།། 133གཉིས་པ་མི་ཤེས་པའི་གོལ་ས་བཅད་པ་ལ་གསུམ། ༡ བླ་མ་དང་གདམས་ངག་མ་བསྟེན་པའི་སྐྱོན། 134༢ དབང་མ་ཐོབ་པའི་སྐྱོན།
135༣ བླ་མའི་གདམས་ངག་ལ་ངེས་པ་མ་སྐྱེས་པའི་སྐྱོན་ནོ།། 136གསུམ་པ་ཁྱད་དུ་བསད་པའི་སྐྱོན་གྱི་གོལ་ས་བཅད་པ་ལ་གསུམ། ༡ དམ་ཚིག་དང་མི་ལྡན་པའི་སྐྱོན། 136༢ སྤྱོད་པ་དམན་པའི་སྐྱོན། 137༣ སྤྲོས་པ་ལ་འབད་པའི་སྐྱོན་ནོ།། 138གཉིས་པ་སྒོམ་པ་ལ་གཉིས། ༡ སྒོམ་པའི་མན་ངག་ཐབས་དང་བཅས་པའི་ལེའུ་དང༌། 138༢ དེ་བསྐྱང་བའི་ཕྱིར་དུ་ངོ་སྤྲོད་པའི་ལེའུའོ།། 150དང་པོ་སྒོམ་པའི་མན་ངག་ཐབས་དང་བཅས་པའི་ལེའུ་ལ་བཞི། ༡ མཚམས་སྦྱར་བ།
138༢ བསྒོམ་བྱ་བྱང་ཆུབ་སེམས་གཉིས་ཀྱི་གནས་ལུགས། 139༣ སྒོམ་པའི་མན་ངག་རྒྱས་པར་བཤད་པ། 144༤ བསྒོམ་པའི་དོན་བསྡུ་བའོ།། 149གསུམ་པ་སྒོམ་པའི་མན་ངག་རྒྱས་པར་འཆད་པ་ལ་བཞི། ༡ མདོ་སྡེ་དང་སྦྱར་ཏེ་བསྒོམ་པ། 144༢ རྟོག་བྲལ་དུ་བསྒོམ་པ། 145༣ ཐམས་ཅད་མཉམ་ཉིད་དུ་ཁྱེར་བ། 147༤ བསྒོམས་པའི་དགོས་པའོ།། 148གཉིས་པ་རྟོག་བྲལ་དུ་བསྒོམ་པ་ལ་གཉིས། ༡ དངོས་དང༌།
145༢ དེ་ཡུལ་སྣང་ཐམས་ཅད་དང་བསྲེ་བའི་ཚུལ་ལོ།། 145གཉིས་པ་དེ་བསྐྱང་བའི་ཕྱིར་ངོ་སྤྲོད་པའི་ལེའུ་ལ་གསུམ། ༡ མཚམས་སྦྱར་བ། 150༢ དོན་གྱི་གནས་ལུགས་མདོར་བསྟན་པ། 150༣ ངོ་སྤྲོད་རྒྱས་པར་བཤད་པའོ།། 150གསུམ་པ་ངོ་སྤྲོད་རྒྱས་པར་བཤད་པ་ལ་དྲུག ༡ གནས་ལུགས་བརྡ་ཐབས་ཀྱིས་ངོ་སྤྲད་པ། 150༢ ཚོགས་དྲུག་གི་སྣང་བ་སྐྱེ་མེད་དུ་ངོ་སྤྲད་པ། 154༣ མ་ཞེན་པའི་བདེ་བ་ངོ་སྤྲད་པ། 155༤ སྣང་བ་གཟིགས་མོར་ངོ་སྤྲད་པ།
155༥ སྣང་སྲིད་བླ་མར་ངོ་སྤྲད་པ། 156༦ སྤྱོད་པ་དང་ཚོགས་ལ་བསྲེ་བའོ།། 157དང་པོ་གནས་ལུགས་བརྡ་ཐབས་ཀྱིས་ངོ་སྤྲད་པ་ལ་གཉིས། ༡ བརྡ་ལ་བརྟེན་ནས་དོན་ངོ་སྤྲད་པ་དང༌། 150༢ བརྡ་འཇུག་པའི་ཡུལ་དུ་མར་བཤད་པའོ།། 151དྲུག་པ་སྤྱོད་པ་དང་ཚོགས་ལ་བསྲེ་བ་ལ་གཉིས། ༡ སྤྱོད་པ་ལ་བསྲེ་བ་པ་དང༌། 157༢ ཚོགས་ལ་བསྲེ་བའོ།། 158གསུམ་པ་སྤྱོད་པ་ལ་ལེའུ་གཉིས། ༡ བརྟུལ་ཞུགས་ཀྱི་སྤྱོད་པ་དང༌།
159༢ དམ་ཚིག་དང་འབྲེལ་བའི་སྤྱོད་པའོ།། 170དང་པོ་བརྟུལ་ཞུགས་ཀྱི་སྤྱོད་པ་ལ་བཞི། ༡ མཚམས་སྦྱར་བ། 159༢ གྲོགས་ལ་བརྟེན་པའི་སྤྱོད་པ་བཤད་པ། 159༣ བརྟུལ་ཞུགས་སྤྱོད་ཚུལ་རྒྱས་པར་བཤད་པ། 165༤ དགོས་པ་དང་བཅས་པས་མཇུག་བསྡུ་བའོ།། 169གཉིས་པ་གྲོགས་ལ་བརྟེན་པའི་སྤྱོད་པ་བཤད་པ་ལ་བཞི། ༡ སྤྱོད་པའི་གྲོགས་བཙལ་བས་མདོར་བསྟན་པ། 159༢ གྲོགས་ཇི་ལྟར་བཙལ་བ། 160༣ བཙལ་བྱ་དེའི་མཚན་ཉིད།
161༤ དེ་ཇི་ལྟར་བསྟེན་པའི་ཚུལ་ལོ།། 165གསུམ་པ་བཙལ་བྱ་དེས་མཚན་ཉིད་ལ་གཉིས། ༡ མཚན་ཉིད་ཤེས་པར་བྱ་བ་དང༌། 161༢ ཤེས་བྱ་མཚན་ཉིད་དངོས་སོ།། 161གཉིས་པ་ཤེས་བྱ་མཚན་ཉིད་དངོས་ལ་བཞི། ༡ རིགས་ཀྱི་ཁྱད་པར། 161༢ ཁ་དོག་གི་ཁྱད་པར། 163༣ ཤ་མཚན་གྱི་ཁྱད་པར། 163༤ རྒྱུད་སྦྱངས་པའི་ཁྱད་པར་རོ།། 163བཞི་པ་རྒྱུད་སྦྱངས་པའི་ཁྱད་པར་ལ་བཞི།
༡ ཐུན་མོང་པའི་ལམ་གྱིས་རྒྱུད་སྦྱངས་པ་དང༌། 163༢ ལུས་ངག་དག་པ། 163༣ སེམས་དག་པ། 164༤ ཉེ་རྒྱུད་དབང་གིས་སྨིན་པའོ།། 164གསུམ་པ་བརྟུལ་ཞུགས་ཇི་ལྟར་སྤྱོད་ཚུལ་རྒྱས་བཤད་ལ་བཞི། ༡ གནས་གང་དུ་ཇི་ལྟར་སྤྱོད་པ། 165༢ གླུ་གར་གྱི་སྤྱོད་པ། 167༣ སྤྱོད་པའི་ཆ་ལུགས། 167༤ གསང་ཆེན་གྱི་སྤྱོད་པའོ།། 169དང་པོ་གནས་གང་དུ་ཇི་ལྟར་སྤྱོད་པ་ལ་གཉིས།
༡ སྐྱེ་བོའི་མདུན་སར་ཇི་ལྟར་སྤྱོད་པ་དང༌། 165༢ ཉམ་ང་བའི་གནས་སུ་ཇི་ལྟར་སྤྱོད་པའོ།། 166གསུམ་པ་སྤྱོད་པའི་ཆ་ལུགས་ལ་གཉིས། ༡ གོས་རྒྱན་དང༌། 167༢ ལག་ཆའོ།། 168གཉིས་པ་དམ་ཚིག་དང་འབྲེལ་བའི་སྤྱོད་པའི་ལེའུ་བཤད་པ་ལ་བཞི། ༡ མཚམས་སྦྱར་བ། 170༢ དཔེས་མཚོན་པའི་སྒོ་ནས་བླ་མ་ལ་གུས་པར་བྱ་བ། 170༣ བཀའ་དྲིན་རྗེས་སུ་དྲན་པའི་སྒོ་ནས་བླ་མ་བསྟེན་དགོས་པའི་རྒྱུ་མཚན། 173༤ རྒྱུ་དེས་ན་བླ་མ་བསྟེན་པར་གདམས་པའོ།།
176གཉིས་པ་དཔེས་མཚོན་པའི་སྒོ་ནས་བླ་མ་ལ་གུས་པར་བྱ་བ་ལ་ལྔ། ༡ ངང་པའི་དཔེས། 170༢ དཔའ་བོའི་དཔེས། 171༣ སྨན་པའི་དཔེས། 171༤ མཉན་པའི་དཔེས། 172༥ འཁོར་བསྒྱུར་གྱི་དཔེས་མཚོན་པའོ།། 172གསུམ་པ་བཀའ་དྲིན་རྗེས་སུ་དྲན་པའི་སྒོ་ནས་བླ་མ་བསྟེན་དགོས་པའི་རྒྱུ་མཚན་ལ་གསུམ། ༡ བླ་མའི་གསུང་གི་བཀའ་དྲིན་དྲན་པ། 173༢ སྐུའི་་བཀའ་དྲིན་དྲན་པ། 174 ༣ ཐུགས་ཀྱི་བཀའ་དྲིན་དྲན་པའོ།།
175དང་པོ་བླ་མའི་གསུང་གི་བཀའ་དྲིན་དྲན་པ་ལ་གཉིས། ༡ ཞལ་གྱི་བདུད་རྩི་དང༌། 173༢ ཞལ་གྱི་པདྨོའི་བཀའ་དྲིན་དྲན་པའོ།། 174གསུམ་པ་ཐུགས་ཀྱི་བཀའ་དྲིན་ལ་གཉིས། ༡ སྣང་སྟོང་མངོན་སུམ་དུ་མཚོན་ནུས་པའི་ཐུགས་རྗེ་དང༌། 175༢ ཉོན་མོངས་མ་སྤངས་དག་པར་མཛད་པའི་མཐུ་སྟོབས་སོ།། 175བཞི་པ་འབྲས་བུ་ནི། ལེའུ་བདུན་པས་འཆད་དེ། འདི་ལ་བཞི། ༡ མཚམས་སྦྱར་བ།
176༢ དང་པོར་རྟོགས་པའི་འབྲས་བུ། 176༣ མཐར་ཐུག་གི་འབྲས་བུ། 177༤ གནས་སྐབས་ཀྱི་འབྲས་བུའོ།། 185གཉིས་པ་དང་པོར་རྟོགས་པའི་འབྲས་བུུ་ལ་གཉིས། ༡ དངོས་དང༌། 176༢ དེ་རྟོགས་པའི་རྒྱུའི་གཙོ་བོ་བསྟན་པའོ།། 177གསུམ་པ་མཐར་ཐུག་གི་འབྲས་བུ་ལ་གཉིས། ༡ བསྟན་པ་དང༌། 177༢ བཤད་པའོ།། 178གཉིས་པ་རྒྱས་བཤད་ལ་བཞི།
༡ སྐུ་ལྔ་པོ་རྒྱས་པར་བཤད་པ་དངོས་དང༌། 178༢ དོན་གཉིས་ཕུན་ཚོགས་ཀྱི་ཚུལ། 180༣ གཟུགས་སྐུ་མི་རྟོག་ཀྱང་འགྲོ་དོན་འབྱུང་བར་བསྟན་པ། 181༤ དོན་གཉིས་ཕུན་ཚོགས་ཀྱི་རྒྱུ་འབྲས་སྦྱར་ཏེ་བཤད་པའོ།། 183དང་པོ་སྐུ་ལྔ་པོ་རྒྱས་པར་བཤད་པ་དངོས་ལ་གཉིས། ༡ ངོ་བོ་སོ་སོར་བཤད་པ་དང༌། 178༢ རང་བཞིན་གཅིག་ཏུ་བསྡུས་ཏེ་བསྟན་པའོ།། 179གཉིས་པ་དོན་གཉིས་ཕུན་ཚོགས་ཀྱི་ཚུལ་ལ་གཉིས། ༡ བཤད་པ་དང༌། 180༢ བསྡུ་བའོ།།
181གསུམ་པ་གཟུགས་སྐུ་མི་རྟོག་ཀྱང་འགྲོ་དོན་འབྱུང་བར་བསྟན་པ་ལ་གསུམ། ༡ རྒྱུའི་སྒོ་ནས་མདོར་བསྟན་པ་དང༌། 181༢ ལོངས་སྐུ་མི་རྟོག་པ་དང༌། 182༣ སྤྲུལ་སྐུ་མི་རྟོག་པར་བསྟན་པའོ།། 183བཞི་པ་དོན་གཉིས་ཕུན་ཚོགས་ཀྱི་རྒྱུ་འབྲས་སྦྱར་ཏེ་བཤད་པ་ལ་གསུམ། ༡ གཞི་འབྲས་དབྱེར་མེད་དུ་བསྟན་པ་དང༌། 183༢ གཞན་དོན་རྒྱུ་འབྲས་དང༌། 183༣ རང་དོན་རྒྱུ་འབྲས་བསྟན་པའོ།། 184བཞི་པ་གནས་སྐབས་ཀྱི་འབྲས་བུ་བཤད་པ་ལ་གསུམ། ༡ སྤྱིར་བསྟན་པ་དང༌།
185༢ ཕྱི་ནང་གི་ཉེར་འཚེ་ལས་གྲོལ་བ། 185༣ དེ་ལ་གདམས་པའོ།། 186གཉིས་པ་ཕྱི་ནང་གི་ཉེར་འཚེ་ལས་གྲོལ་བ་ལ་གཉིས། ༡ ཕྱིའི་ཉེར་འཚེ་ལས་གྲོལ་བ་དང༌། 185༢ ནང་གི་ཉེར་འཚེ་ལས་གྲོལ་བའོ།། 185གཉིས་པ་ཐུན་མོང་དུ་གདམས་པ་ནི་ལེའུ་བརྒྱད་པས་འཆད་དེ། འདི་ལ་ལྔ། ༡ མཚམས་སྦྱར་བ། 186༢ སྐུ་གསུང་ཐུགས་ཀྱི་གསང་རིག་ན་ནོར་བ་མེད་པར་གདམས་པ། 186༣ གཟུང་འཛིན་སྤང་བར་གདམས་པ།
༤ སྤྱོད་པ་ལ་གདམས་པ། 190༥ མཇུག་བསྡུ་བའོ།། 193གསུམ་པ་གཟུང་འཛིན་སྤང་པར་གདམས་པ་ལ་གཉིས། ༡ གཟུང་འཛིན་དུ་རྟོག་ན་གོལ་བའི་ཚུལ་དང༌། 187༢ རྩོལ་བ་དང་བྲལ་ན་གཟུང་འཛིན་ལས་གྲོལ་བའི་ཚུལ་ལོ།། 188དང་པོ་གཟུང་འཛིན་དུ་རྟོག་ན་གོལ་བའི་ཚུལ་ལ་གཉིས། ༡ གཟུང་འཛིན་གྱིས་འཆིང་བའི་ཚུལ་དང༌། 187༢ རྟོག་གེའི་མངོན་སུམ་འཁྲུལ་བར་བསྟན་པའོ།། 187གཉིས་པ་རྩོལ་བ་དང་བྲལ་ན་གཟུང་འཛིན་ལས་གྲོལ་བའི་ཚུལ་ལ་གཉིས། ༡ རྩོལ་བྲལ་གྱིས་ལམ་ཉམས་སུ་ལེན་ཚུལ་དང༌།
188༢ འབད་རྩོལ་མི་དགོས་པའི་རྒྱུ་མཚན་ནོ།། 189གཉིས་པ་འབད་རྩོལ་མི་དགོས་པའི་རྒྱུ་མཚན་ལ་གཉིས། ༡ སེམས་རང་གནས་བསྙེག་པ་དང༌། 189༢ བརྡ་ཐབས་སོགས་ལ་མ་ལྟོས་པའོ།། 190བཞི་པ་སྤྱོད་པ་ལ་གདམས་པ་ལ་གསུམ། ༡ བཅོས་མའི་སྤྱོད་པ་བཤད་པ། 190༢ དེའི་གཉེན་པོ་གནས་ལུགས་ཉིད་བརྗོད་པ། 192༣ ནང་དུ་ཡང་དག་པར་འཇོག་པར་གདམས་པའོ།། 192དང་པོ་བཅོས་མའི་སྤྱོད་པ་བཤད་པ་ལ་གསུམ། ༡ བསྟན།
190༢ བཤད། 191༣ བསྡུ་བའོ།། 191གཉིས་པ་བཤད་ལ་བཞི། ༡ ཐོས་བསམ་གྱི་སྤྱོད་པ་ཙམ་གྱིས་མི་གྲོལ་བ། 191༢ དབང་བསྐུར་བའི་སྤྱོད་པ་ཙམ་གྱིས་མི་གྲོལ་བ། 191༣ བསྐྱེད་རིམ་གྱི་སྤྱོད་པ་ཙམ་གྱིས་མི་གྲོལ་བ། 191༤ བརྟུལ་ཞུགས་ཀྱི་སྤྱོད་པ་ཙམ་གྱིས་མི་གྲོལ་བའོ།། 191གསུམ་པ་མཇུག་བསྡུ་བ་ལ་གཉིས། ༡ སྤྲོས་པ་བཅད་པས་ས་ལམ་རྫོགས་ཚུལ་དང༌། 193༢ དགེ་རྩ་བསྔོ་བའོ།།
193གསུམ་པ་མཇུག་གི་དོན་ལ་གཉིས། ༡ རྫོགས་ཚིག་བསྟན་པ་དང༌། 194༢ འགྱུར་བྱང་སྨོས་པའོ།། 194 ༄༅། །རྒྱལ་པོ་དོ་ཧའི་གཞུང་ཡོངས་རྫོགས་ཀྱི་ས་བཅད། རྒྱལ་པོ་ལ་གདམས་པའི་དོ་ཧ་བཞི་བཅུ་པ་འཆད་པ་ལ་གསུམ། ༡ ཀླད་ཀྱི་དོན། 195༢ གཞུང་གི་དོན། 196༣ མཇུག་གི་དོན་ནོ།། 230དང་པོ་ཀླད་ཀྱི་དོན་ལ་གཉིས།
༡ མཚན་གྱི་དོན་དང༌། 195༢ འགྱུར་གྱི་ཕྱག་གོ། 196དང་པོ་མཚན་གྱི་དོན་ལ་གཉིས། ༡ མཚན་བསྒྱུར་བ། 195༢ མཚན་བཤད་པའོ།། 195གཉིས་པ་གཞུང་གི་དོན་ལ་བཞི། ༡ འདོད་པའི་ལྷ་ལ་ཕྱག་བྱ་བ། 196༢ གཞི་ལམ་འབྲས་བུའི་ངོ་བོ་བསྡུས་ཏེ་བསྟན་པ། 197༣ དེ་དག་ཕྱེ་སྟེ་བཤད་པ། 201༤ དྲི་མེད་ཀྱི་དོན་བསྟན་པས་མཇུག་བསྡུ་བའོ།།
229གཉིས་པ་གཞི་ལམ་འབྲས་བུའི་ངོ་བོ་བསྡུས་ཏེ་བསྟན་པ་ལ་གསུམ། ༡ དཔེ་གསུམ་གྱིས་གཞི་རྣམ་པར་དག་ཀྱང་འཁྲུལ་པར་སྣང་ཚུལ། 197༢ ཆུ་དང་སྣང་མུན་གྱི་དཔེས་ལམ་རྟོགས་པའི་ཡེ་ཤེས་ཀྱིས་མ་རིག་པ་འདག་ཚུལ། 199༣ རྒྱ་མཚོའི་དཔེས་འཕེལ་གྲིབ་མེད་པའི་འབྲས་བུ་བསྟན་པའོ།། 200དང་པོ་དཔེ་གསུམ་གྱིས་གཞི་རྣམ་པར་དག་ཀྱང་འཁྲུལ་པར་སྣང་ཚུལ་ལ་གསུམ། ༡ ཆུ་རླབས་ཀྱི་དཔེས་གཞི་ལ་འཁྲུལ་སྣང་ཤར་ཚུལ། 197༢ འཁྲུལ་རྒྱུས་མར་མེ་གཉིས་སུ་སྣང་བའི་དཔེས་གཟུང་འཛིན་ཐ་དད་དུ་སྣང་ཚུལ། 198༣ མར་མེ་དང་མུན་པའི་དཔེས་ཡེ་ཤེས་ཀྱི་ཁྱབ་པ་མ་རྟོགས་པའི་ཚུལ་ལོ།། 198གསུམ་པ་རྒྱ་མཚོའི་དཔེས་འཕེལ་འགྲིབ་མེད་པའི་འབྲས་བུ་བསྟན་པ་ལ་གཉིས། ༡ དཔེ་བཀོད་པ་དང༌།
200༢ དོན་བསྟན་པའོ།། 200གཉིས་པ་ཕྱེ་སྟེ་བཤད་པ་གསུམ། ༡ གཞི་དང་འབྲེལ་བའི་ཆོས་རྒྱས་པར་བཤད་པ། 201༢ ལམ་ཕྱག་རྒྱ་ཆེན་པོ་ཉམས་སུ་ལེན་པའི་ཚུལ་བཤད་པ། 213༣ འབྲས་བུ་བསྟན་པའོ།། 227དང་པོ་གཞི་དང་འབྲེལ་བའི་ཆོས་རྒྱས་པར་བཤད་པ་ལ་བཞི། ༡ འགལ་བའི་དཔེ་བཞི་ལ་བརྟེན་ནས་ཞེན་པ་གཏོང་བར་གདམས་པ། 201༢ མི་འགལ་བའི་དཔེ་བཞིས་མཚོན་པའི་དོན་ངོས་བཟུང་བ། 205༣ འགལ་མི་འགལ་གྱི་དཔེ་བཞི་སྣེལ་ཞིར་བསྟན་པས་ངོ་བོ་མཚོན་པའི་ཚུལ། 209༤ འགལ་བའི་དཔེ་གཉིས་ཀྱིས་རྒྱུ་འབྲས་རྟེན་འབྲེལ་དུ་བསྟན་པའོ།།
212དང་པོ་འགལ་བའི་དཔེ་བཞི་ལ་བརྟེན་ནས་ཞེན་པ་གཏོང་བར་གདམས་པ་ལ་བཞི། ༡ བྲག་ལ་སྦྲང་རྩི་གསོག་པའི་དཔེས་རྐྱེན་སྐྱེས་ཀྱི་བདེ་བ་ལ་ཞེན་པ་བཏང་བ། 201༢ མཁས་རྨོངས་ཀྱི་དཔེས་བླང་དོར་ལ་ཞེན་པ་བཏང་བ། 202༣ བཤང་བའི་སྲིན་བུའི་དཔེས་ཟག་བཅས་ཀྱི་བདེ་བ་ལ་ཞེན་པ་བཏང་བ། 203༤ རྨིག་རྗེས་ཀྱི་ཆུའི་དཔེས་རྟགས་མཚན་ལ་ཞེན་པ་བཏང་བའོ།། 204གཉིས་པ་མི་འགལ་བའི་དཔེ་བཞིས་མཚོན་པའི་དོན་ངོས་བཟུང་བ་ལ་བཞི། ༡ རྟོགས་ན་གང་ལ་སྤྱད་ཀྱང་སྐྱོན་མེད་པ་བ་ཚྭ་ཅན་མངར་བར་འགྱུར་བའི་དཔེས་བསྟན་པ། 205༢ བརྗོད་མེད་ཀྱི་དོན་རྟོགས་ན་སྟོང་ཉིད་ཀྱི་སྒྲ་ཙམ་ལ་སྐྲག་ཀྱང་བདེ་ཆེན་དུ་སྨིན་པ་་་་་འབྲུག་སྒྲ་སོགས་ཀྱི་དཔེས་བསྟན་པ།་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་ 205༣ དུས་གསུམ་ཐ་མི་དད་པའི་དཔེས་སྣང་སྟོང་གཉིས་མེད་པར་བསྟན་པ། 206༤ འཁོར་འདས་དབྱེར་མེད་ཀྱི་དོན་ལ་མཁས་རྨོངས་ཀྱི་ཁྱད་པར་བུང་བ་དང་སྦལ་པའི་་་་་་དཔེས་བསྟན་པའོ།།་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་
208གསུམ་པ་འགལ་མ་འགལ་གྱི་དཔེ་བཞི་སྣྲེལ་ཞིར་བསྟན་པས་ངོ་བོ་མཚོན་པའི་ཚུལ་ལ་བཞི། ༡ མི་བདེན་པ་ལ་ཆགས་པར་མི་བྱ་བ་གཟུགས་བརྙན་གྱི་དཔེས་བསྟན་པ། 209༢ སྐུ་གསུམ་འཁོར་ལོ་རྟོགས་ན་བསམ་གཏན་རྒྱུན་མི་འཆད་པ་མེ་ཏོག་གི་དྲིའི་དཔེས་བསྟན་པ། 210༣ ཞེན་པའི་བག་ཆགས་བརྟས་པས་རྣམ་རྟོག་སྲ་མཁྲེགས་སུ་འཐས་པ་ཆབ་རོམ་གྱི་དཔེས་བསྟན་པ།་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་ 211༤ སེམས་ཉིད་ལ་དྲི་མས་མ་གོས་པ་རིན་ཆེན་དང་འདམ་གྱི་དཔེས་བསྟན་པའོ།། 211བཞི་པ་འགལ་བའི་དཔེ་གཉིས་ཀྱིས་དོན་བསྟན་པ་ལ་གཉིས། ༡ ཀུན་གཞི་ལས་འཁོར་འདས་གཉིས་སུ་སྨིན་ཚུལ་མྱུ་གུའི་དཔེས་བསྟན་པ་དང༌། 212༢ མཁས་པ་རྟོག་དཔྱོད་ལ་ཞེན་པས་ཐ་མལ་པར་ལྷུང་བ་མཐོང་བཞིན་པར་ལྕེབ་པའི་་་་་་དཔེས་བསྟན་པའོ།།་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་ 213གཉིས་པ་ལམ་ཕྱག་རྒྱ་ཆེན་པོ་ཉམས་སུ་ལེན་པའི་ཚུལ་བཤད་པ་ལ་གཉིས། ༡ ལོག་པའི་ལམ་ལ་ཞེན་པ་བཏང་བ་དང༌།
213༢ ཕྱག་རྒྱ་ཆེན་པོའི་ལམ་དངོས་སོ།། 220དང་པོ་ལོག་པའི་ལམ་ལ་ཞེན་པ་བཏང་བ་ལ་བརྒྱད་དེ། ༡ ལས་རྒྱ་ལ་ཆགས་པའི་སྐྱོན་ཀཱ་མ་རཱུ་པའི་གཏམ་གྱི་དཔེས་གསལ་བ། 214༢ རང་ལུས་ཐབས་ལྡན་ལ་ཆགས་པའི་སྐྱོན་གདུང་བས་བརྒྱལ་བའི་དཔེས་གསལ་བ། 215༣ ཉམས་ཀྱིས་བཅིངས་པའི་སྐྱོན་བྲམ་ཟེའི་སྦྱིན་སྲེག་གི་དཔེས་གསལ་བ། 216༤ བཅོས་མའི་རྣལ་འབྱོར་གྱི་སྐྱོན་བཞད་བགད་ཀྱི་དཔེས་གསལ་བ། 216༥ གཞན་ལ་ཉམས་མྱོང་རྟོགས་པར་སྟོན་པའི་སྐྱོན་འཆིང་བུ་དང་མརྒད་ཀྱི་དཔེས་གསལ་བ། 217༦ ཉམས་ལ་རྟོགས་པར་ཞེན་པའི་སྐྱོན་ར་གན་གསེར་དུ་འཁྲུལ་པའི་དཔེས་གསལ་བ། 217༧ དཔེ་དོན་གྱི་ཨེ་ཝཾ་དང་ཕྱག་རྒྱ་བཞི་ལ་འཁྲུལ་བའི་སྐྱོན་གཟུགས་བརྙན་གྱི་དཔེས་གསལ་བ། 218༨ ཀུན་རྫོབ་ལས་དོན་དམ་སྒྲུབ་པའི་སྐྱོན་མིག་རྒྱུའི་དཔེས་གསལ་བའོ།།
220གཉིས་པ་ཕྱག་རྒྱ་ཆེན་པོའི་ལམ་དངོས་ལ་བཞི། ༡ ཁྱད་པར་གྱི་མན་ངག་བརྡ་བཞིའི་སྒོ་ནས་མདོར་བསྟན་པ། 220༢ དེ་དག་སོ་སོར་རྒྱས་པར་བཤད་པ། 222༣ ཐོས་བསམ་སྒོམ་གསུམ་གྱི་སྒོ་ནས་ཀུན་གཞི་དྲན་པའི་སྒྲོན་མེས་ཉམས་སུ་བླང་ཚུལ་་་་་་སྤྱིར་བསྟན་པ། ་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་ 225༤ རྟོགས་ན་དགག་སྒྲུབ་མེད་པར་བསྟན་པ་སོགས་སྒོམ་པའི་མན་ངག་རྒྱས་པར་བཤད་པའོ།། 226གཉིས་པ་དེ་དག་སོ་སོར་རྒྱས་པར་བཤད་པ་ལ་བཞི། ༡ དྲན་མེད་སེངྒེ་རྣམ་པར་རྩེ་བའི་ཏིང་ངེ་འཛིན་དུ་རྟོགས་ནས་འདམ་གྱིས་མ་གོས་པའི་་་་་་་དཔེས་བསྟན་པ། ་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་ 222༢ དྲན་པ་སྒྱུ་མ་ལྟ་བུའི་ཏིང་ངེ་འཛིན་དུ་རྟོགས་ནས་མི་གཡོ་བ་བསམ་མི་ཁྱབ་ཀྱི་སྒོ་ནས་བསྟན་པ། 222༣ སྐྱེ་མེད་དཔའ་བར་འགྲོ་བའི་ཏིང་ངེ་འཛིན་དུ་རྟོགས་ནས་ཀུན་རྫོབ་ལས་འདས་པར་བསྟན་པ། 223༤ བློ་འདས་རྡོ་རྗེ་ལྟ་བུའི་ཏིང་ངེ་འཛིན་དུ་རྟོགས་ནས་རྣལ་འབྱོར་པ་ལ་ཆོས་ཐམས་ཅད་ཐ་མི་དད་པའི་སྒོ་ནས་ཕྱག་རྒྱ་ཆེན་པོའི་བདག་ཉིད་དུ་བསྟན་པའོ།།་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་
224བཞི་པ་སྒོམ་པའི་ཚུལ་རྒྱས་པར་བཤད་པ་ལ་གཉིས། ༡ རྟོགས་ན་དགག་སྒྲུབ་མེད་པ་གྲུབ་མཐའི་དྲི་མས་མ་བསླད་པར་བཞག་པ་དང༌། 226 ༢ བདེ་ཆེན་ཐོབ་ཅིང་རྟོགས་པས་སྒོམ་དུ་མེད་པར་སེམས་གྲོལ་བ་གསལ་ཞིང་མི་གཡོ་བའི་་་་་་་ཚུལ་དུ་བཞག་པའོ།།་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་ 226གསུམ་པ་དྲི་མ་མེད་པའི་འབྲས་བུ་བསྟན་པ་ལ་གསུམ། ༡ བདེ་ཆེན་ཐོབ་པས་ཡེ་ཤེས་རྒྱས་པ། 227༢ ཆོས་སྐུ་སྤྲོས་མེད་ལས་གཟུགས་སྐུ་གཉིས་སྤྲོས་པས་སྐུ་ལྔ་གྲུབ་པ། 227༣ དོན་དམ་དུ་སེམས་ཅན་དང་སངས་རྒྱས་གང་ཡང་མ་གྲུབ་པས་རང་གཞན་གྱི་དོན་གཉིས་སུ་་་་མེད་པའོ།།་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་ 228གསུམ་པ་མཇུག་གི་དོན་ལ་གཉིས། ༡ རྫོགས་ཚིག་བསྟན་པ་དང༌། 230༢ འགྱུར་བྱང་སྨོས་པའོ།།
230སྔོན་བརྗོད། ༄༅། །སྲིད་པའི་འཇིགས་པ་ལས་སྐྱོབས་ཤིང༌།། རྣམ་གྲོལ་བགྲོད་པའི་ལམ་གཅིག་པུ།། ལུང་རྟོགས་གཉིས་བསྡུས་ཞི་བསིལ་ཆོས།། གུས་པའི་ཕྱག་གི་ཡུལ་དུ་བསྟེན།། དེ་ཡང་གངས་ཅན་བོད་ཀྱི་ལྗོངས་སུ་སངས་རྒྱས་ཀྱི་བསྟན་པ་དར་བ་ནས་བརྩམས་ད་ལྟའི་བར་དུ། མཁས་བཙུན་བཟང་གྲུབ་ཀྱི་སྐྱེས་བུ་ཁྱད་པར་ཅན་བསམ་གྱིས་མི་ཁྱབ་པ་ཞིག་བྱོན་པ་རྣམས་ཀྱིས་རང་རང་གི་ཉམས་མྱོང་གི་སྟེང་ནས་བྱུང་བའི་མན་ངག་སྣ་ཚོགས་པ་ཞིག་མ་འོངས་པའི་མི་རབས་རིམ་བྱུང་རྣམས་ལ་ཐུགས་བརྩེ་བ་ཆེན་པོས་ཉེ་བར་དགོངས་ཏེ་བསྟན་བཅོས་དང༌། ཞལ་གདམས། ཟིན་བྲིས་དང་ཆོ་ག ། ལོ་རྒྱུས་དང༌།
རྣམ་ཐར་སོགས་བསམ་གྱིས་མི་ཁྱབ་པ་ཞིག་རྩོམ་འབྲི་གནང་སྟེ་བཞུགས་པ་དེ་དག ། བར་ལམ་དུས་ཀྱི་འགྱུར་བ་ལ་བརྟེན་ནས་མང་པོ་ཞིག་ཆུད་ཟོས་སུ་ཕྱིན་པ་ནི་བོད་ཕྱི་ནང་ཙམ་མ་ཡིན་པར་འཛམ་གླིང་གི་སྐྱེ་འགྲོ་ཡོངས་ལ་གྱོང་གུན་ཆེན་པོ་ཞིག་བྱུང་སྟེ། ཤིན་ཏུ་ཕངས་པའི་གནས་སུ་གྱུར་པར་མ་ཟད། ད་ལྟ་འགྲོ་བའི་བསོད་ནམས་ཀྱི་སྐལ་པར་བཞུགས་པ་དག་ལས་ཀྱང༌། ཁ་ཤས་དཔེ་རྒྱུན་དཀོན་པས་མི་མངོན་པའི་དབྱིངས་སུ་ཕེབས་ལ་ཉེ་བ་རྣམས་མི་ཉམས་པར་དཔེ་རྒྱུན་སྤེལ་བའི་ཆེད་དང༌། ཡང་ཕྱག་དཔེ་ཤིན་ཏུ་མཁོ་གལ་ཆེ་བ་ཁག ། ཐོས་བསམ་དང་ཉམས་ལེན་གནང་མཁན། དཔལ་འབྱོར་གྱི་རྒྱབ་རྟེན་དེ་ཙམ་མེད་པར་སྤྲཽས་མེད་དུ་བཞུགས་རྒྱུར་ཐུགས་མཉེས་པ་རྣམས་ཀྱིས་སྟབས་བདེའི་ཐོག་ནས་ཕྱག་དཔེ་ཁག་ཐོབ་པའི་ཆེད། ཝ་ཎཱ་བཛྲ་བིདྱཱ་དཔེ་མཛོད་ཁང་གིས་པར་བསྐྲུན་ཞུས་དང་ཞུ་འཆར་བཞིན། ད་ལམ་རྗེ་ཀརྨ་ཕྲིན་ལས་ཀྱིས་མཛད་པའི་དོ་ཧ་སྐོར་གསུམ་གྱི་ཚིག་དོན་གྱི་རྣམ་བཤད་སེམས་ཀྱི་རྣམ་ཐར་གསལ་བར་སྟོན་པའི་མེ་ལོང་དང༌།
བཙུན་མོ་དོ་ཧའི་ཊཱི་ཀ་འབྲིང་པོ་སེམས་ཀྱི་རྣམ་ཐར་སྟོན་པའི་མེ་ལོང་དང༌། རྒྱལ་པོ་དོ་ཧའི་ཊཱི་ཀ་འབྲིང་པོ་སེམས་ཀྱི་རྣམ་ཐར་སྟོན་པའི་མེ་ལོང་བཅས་ཕྱོགས་སྒྲིག་ཞུས་པ་འདི་ཉིད། དགེ་སློང་ཤོན་ནམ་བསྟན་འཛིན་བྱམས་ཆེན་མཆོག་གི་བརྒྱུད་ནས་(Tsadra Foundation) ཙཱ་འདྲ་ཐེབས་རྩ་ཚོགས་པས་དེབ་གྲངས་༡༠༠༠ པར་སྐྲུན་གྱི་འགྲོ་གྲོན་ཆ་ཚང་གནང་བ་ལ་ཐུགས་རྗེ་ཆེ་ཞུ་རྒྱུ་དང༌། གཞན་ཡང་དེབ་འདིའི་ཞུ་སྒྲིག་འགན་འཁུར་བ་དགེ་སློང་ཚེ་རིང༌། གློག་ཀླད་དུ་དེབ་གཟུགས་སྒྲིག་མཁན་འཇམ་དབྱངས་བཀྲ་ཤིས། ཞུ་དག་གནང་མཁན་བསྟན་འཛིན་ཤེས་རབ་བཅས་ཕྱ་ར་གྲུ་འདེགས་གནང་མཁན་ཐམས་ཅད་ལ་ཡང་ཐུགས་རྗེ་ཆེ་ཞེས་ཞུ་རྒྱུ་མ་ཟད། མ་འོངས་པར་ཕྱག་དཔེ་གཟིགས་མཁན་རྣམས་ཀྱིས་དཔེ་ཆ་འདིའི་སྟེང་ནས་བསླབ་སྦྱང༌། ཞིབ་འཇུག ། ཉམས་ལེན་གང་གཟབ་ཀྱིས་རང་དོན་དུ་ཐོས་བསམ་སྒོམ་གསུམ། གཞན་དོན་དུ་འཆད་རྩོད་རྩོམ་གསུམ།
གཉིས་དོན་དུ་མཁས་བཙུན་བཟང་གསུམ་སྟེ། དམ་པའི་ངང་ཚུལ་དགུ་ཡིས་དོན་གཉིས་ལྷུན་གྱིས་གྲུབ་པ་ཞིག་ཡོང་བའི་སྨོན་འདུན་དང༌། དེ་ལྟ་བུ་གནང་རོགས་ཞེས་ཀྱང་ཞུ་བ་ལགས། དེ་བཞིན་མ་ཕྱི་གསལ་པོ་མ་ཐོབ་པ་དང༌། ཞུ་དག་གནད་སྨིན་མ་སོང་བ་སོགས་ཀྱིས་ལྷག་ཆད་དང༌། ནོར་འཁྲུལ་བྱུང་བ་ཐམས་ཅད་མཁས་པའི་དབང་པོ་རྣམས་ཀྱི་དྲུང་དུ་བཤགས་ཤིང༌། ནོར་བཅོས་བཀའ་བསླབ་ཀྱང་ལྷུག་པོར་སྩོལ་གནང་བཀའ་དྲིན་ཞུ། ཁྲ་འགུ་སྤྲུལ་མིང་པས།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
