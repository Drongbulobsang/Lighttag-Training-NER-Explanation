སྔོན་བྱོན་ས་སྐྱ་པའི་མཁས་པ་རྣམས་ཀྱི་སྔགས་སྐོར།
པོད ༣
ལམ་འབྲས་རྡོ་རྗེའི་ཚིག་རྐང་གི་རྣམ་པར་བཤད་པས་འགྲོ་མགོན་འཕགས་པས་མཛད་པ།
༄༅། །ལམ་འབྲས་རྡོ་རྗེའི་ཚིག་རྐང་གི་རྣམ་པར་བཤད་པས་འགྲོ་མགོན་འཕགས་པས་མཛད་པ་བཞུགས་སོ།། བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། སྐྱབས་་་་་་ཀྱི་མཆོག་་་་་་གསུམ་པོ་སངས་རྒྱས་ཀུན་་་་་་གྱི་རང་བཞིན།་་་་་ དུ་འགྱུར་པའི། ། དཔལ་ལྡན་བླ་མ་་་་་་དམ་པའི་ཞབས་ལ་་་་་་གུས་པས་བཏུད་ནས། ། རྣལ་འབྱོར་བླ་་་་་་ན་མེད་་་་་་པའི་རྒྱུ་་་་་་སྡེ་ཀུན་གྱི་དོན།་་་་་ ཟམ་མོ། ། རྡོ་རྗེའི་ཚིག་་་་་་རྐང་ནི་་་་་་བདག་གིས་རབ་་་་་་ཏུ་བཤད་་་་་་པར་བྱ་་་་་་འོ། ། རྡོ་རྗེའི་ཚིག་རྐང་ལ་དོན་གཉིས་ཏེ། བླ་མ་དམ་པའི་ཞབས་ལ་ཕྱག་འཚལ་ཞིང་ལམ་འབྲས་བཤད་པར་དམ་བཅའ་བ་དང་།
རྡོ་རྗེའི་ཚིག་རྐང་ནི་རྣམ་པར་བཤད་པའོ། ། དང་པོ་བླ་མ་དམ་པའི་ནི། ངོ་བོ་གཅིག་ཀྱང་། ཡོན་ཏན་གྱི་ལྡོག་པ་བཞིར་འགྱུར་ཏེ། ཕྱིའི་སྒྲོ་འདོགས་ཡོངས་སུ་གཅོད་པར་བྱེད་པའི་བླ་མ་དང་། ནང་རང་འབྱུང་གི་ཡེ་ཤེས་སྟོན་པ། གསང་བ་ལྷན་ཅིག་སྐྱེས་པའི་ཡེ་ཤེས་སྟོན་པ། མཐར་ཐུག་ཤིན་ཏུ་རྣམ་པར་དག་པའི་དེ་ཁོ་ན་ཉིད་སྟོན་པའི་བླ་མ་རྡོ་རྗེ་སློབ་དཔོན་ནོ། ། དེ་དག་གི་དོན་ནི། ཕྱི་སྒྲོ་འདོགས་གཅོད་པའི་བླ་མ་དང་།
ལུས་རྩ་ལ་བུམ་པའི་དབང་བསྐུར། ལམ་བསྐྱེད་པའི་རིམ་པ་ཡན་ལག་དང་བཅས་པ་བསྟན། དེའི་ལྟ་བ་དང་གྲུབ་མཐའ་ངོ་སྤྲད། འབྲས་བུ་སྤྲུལ་པའི་སྐུའི་རྟེན་འབྲེལ་སྒྲིག་པར་མཛད་དོ། ། ནང་རང་བྱུང་གི་ཡེ་ཤེས་སྟོན་པར་མཛད་པ་ནི། ངག་རྩ་ཡི་གེ་ལ་གསང་བའི་དབང་བསྐུར། ལམ་བདག་བྱིན་གྱིས་བརླབས་ཡན་ལག་དང་བཅས་པ་བསྟན། དེའི་ལྟ་བ་དང་གྲུབ་མཐའ་ངོ་སྤྲད། འབྲས་བུ་ལོངས་སྐུའི་རྟེན་འབྲེལ་སྒྲིག་པར་མཛད་དོ། ། གསང་བ་ལྷན་ཅིག་སྐྱེས་པའི་ཡེ་ཤེས་སྟོན་པའི་བླ་མ་ནི།
སེམས་ཁམས་བདུད་རྩི་ལ་ཤེས་རབ་ཡེ་ཤེས་ཀྱི་དབང་བསྐུར། ལམ་དཀྱིལ་འཁོར་འཁོར་ལོ་ཡན་ལག་དང་བཅས་པ་བསྟན། དེའི་ལྟ་བ་དང་གྲུབ་མཐའ་ངོ་སྤྲད། འབྲས་བུ་ཆོས་སྐུའི་རྟེན་འབྲེལ་འགྲིག་པར་མཛད་དོ། ། ཤིན་ཏུ་རྣམ་པར་དག་པའི་དེ་ཁོན་ཉིད་སྟོན་པའི་བླ་མ་ནི། ལུས་ངག་ཡིད་གསུམ་དེ་ལ་དབང་བྱེད་པའི་སྙིང་པོ་ཡེ་ཤེས་རླུང་ལ་དབང་བཞི་པ་བསྐུར། ལམ་ཤིན་ཏུ་རྣམ་པར་དག་པའི་ཕྱག་རྒྱ་ཆེན་པོ་བསྟན། དེའི་ལྟ་བ་དང་གྲུབ་མཐའ་ངོ་སྤྲད། འབྲས་བུ་ངོ་བོ་ཉིད་ཀྱི་སྐུའི་རྟེན་འབྲེལ་སྒྲིབ་པར་མཛད་དོ། ། དེ་ལྟ་བུ་སངས་རྒྱས་ཀྱི་ཇི་སྐད་གསུངས་པ་བཞིན།
རྟེན་འབྲེལ་སྒྲིག་མཁྱེན་པ་དེ་བླ་མ་དམ་པ་ཡིན་ལ། དེ་ལྟར་མིན་ན་བླ་མ་མིན་པ་དམ་པའི་མིང་མི་ཐོབ་གསུང་། ཕྱིར་དབང་བཞི། ལམ་བཞི། ལྟ་བ་བཞི། གྲུབ་མཐའ་བཞི། འབྲས་བུ་བཞིའི་རྣམ་གཞག་འདི་རྣལ་འབྱོར་བླ་ན་མེད་པའི་རྒྱུད་སྡེ་མཐའ་དག་ན་བཞུགས་པ་ལ། དིང་སང་གི་སློབ་དཔོན་རྣམས་ཀྱིས་དེའི་གནད་མ་གོ་བས། དབང་དང་ལམ་དང་ལྟ་བ་ལ་སོགས་པ་ནོར་པ་མང་། ཕ་རོལ་དུ་ཕྱིན་པ་དང་།
གསང་སྔགས་ཀྱི་སྒོམ་གང་ཡང་མ་ཡིན་པ་བླ་མའི་མན་ངག་ཡིན་ཟེར་ནས། ཆོས་ལྟར་བཅོས་པ་དུ་མ་བྱེད་པ་མཐོང་། གསང་སྔགས་སྒྲུབ་ན་སངས་རྒྱས་ཀྱི་གསུང་བཞིན་བསྒྲུབ་དགོས། དེ་ལྟ་བུའི་བླ་མ་དམ་པའི་ཞབས་བཏུད་དེ། སྒོ་གསུམ་བཅོས་མ་མ་ཡིན་པས་གུས་པ་བྱས་ན་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་འབྱུང་བར་དགོངས་སོ། ། གཉིས་པ་གསུང་མདོ་བྲི་བར་བྱ། ། ཞེས་པ་ནི། ལམ་ལ་འཇིག་རྟེན་དང་འཇིག་རྟེན་ལས་འདས་པའི་ལམ་འཁོར་ལོ་འཆམ་པ་དང་བསྐོར་བའི་ལམ། དྲོད་ཀྱིས་བསྡུས་པ་དང་། རྟགས་ཀྱིས་བསྡུས་པའི་ལམ།
ཡེ་ཤེས་འཇུག་ལྡོག་དང་། རྣམ་རྟོག་འཇུག་ལྡོག་གི་ལམ་གཉིས་གཉིས་ཏེ། རྣམ་གྲངས་ཀྱིས་བརྒྱད་དོ། ། འབྲས་བུ་ནི་བདག་ཉིད་ལ་ཚོགས་རྫོགས་ཤིང་རྟེན་འབྲེལ་འགྲིག་པའི་ཆེ་བ་སྐུ་ལྔ། གཞན་དོན་གྱི་ཆེ་བ། ལོང་བ་རྣམས་ཀྱི་མིག་གིས་གཟུགས་མཐོང་བ་ལ་སོགས་པ་དུ་མ། བདག་གཞན་གཉིས་ཀའི་ཆེ་བ་འཁོར་ཚོམ་བུ་གཅིག་དང་བཅས་ཏེ་འཚང་རྒྱ་བའོ། ། འདི་དག་རྒྱས་པར་འོག་ཏུ་འཆད་དེ། འདི་ཉིད་ལ་མིང་གི་རྣམ་གྲངས་ཀྱིས་ཕྱེ་ན། ལམ་གྱི་སྟེང་དུ་འབྲས་བུའི་རྟེན་འབྲེལ་རྣམས་ཚང་བས་ལམ་འབྲས་བུ་དང་བཅས་པ།
འབྲས་བུའི་གནས་སྐབས་སུ་ལམ་གྱི་ཡོན་ཏན་རྣམས་གྲུབ་པས་འབྲས་བུ་ལམ་དང་བཅས་པ། ནང་རྟེན་འབྲེལ་གཅིག་ཤེས་པས་འཁོར་འདས་ཀྱི་ཆོས་མ་ལུས་པ་ཁོང་དུ་ཆུད་པས་གཅིག་ཤེས་པས་མང་པོ་ཤེས་པ། ཕྱི་ནང་གི་རྟེན་འབྲེལ་ཤེས་པས་སངས་རྒྱས་ཀྱི་གསུང་ཐམས་ཅད་ལ་མ་རྨོངས་པས་སྡེ་སྣོད་གསུམ་གྱི་དེ་ཉིད་ཤེས་པས། ཉོན་མོངས་པ་ཐམས་ཅད་ཡེ་ཤེས་སུ་སྒྱུར་བས་གསེར་འགྱུར་རྩི་ལྟ་བུ། འདི་ཤེས་ན་འཇིག་རྟེན་དང་འཇིག་རྟེན་ལས་འདས་པའི་དགོས་འདོད་ཐམས་ཅད་འབྱུང་བས་ཡིད་བཞིན་གྱི་ནོར་བུ་ལྟ་བུ། ཚུར་མཚན་མ་དང་རྣམ་པར་རྟོག་པས་མི་ཕྱེད་ཅིང་། ཕར་ཐམས་ཅད་འཇོམས་པས་རྡོ་རྗེ་རིན་པོ་ཆེ་ལྟ་བུའམ། གཞུང་ཕྱེད་པར་དཀའ་བས་རྡོ་རྗེ་ལྟ་བུ། ཉོན་མོངས་པ་དང་རྣམ་པར་རྟོག་པ་གཞན་གྱི་སྐྱོན་དུ་བྱེད་པ་ལ། འདིར་ཡེ་ཤེས་སུ་བསྒྱུར་ཤེས་པས་སྐྱོན་ཡོན་ཏན་དུ་སློང་ཤེས་པ།
གཞན་དོན་ལ་སོགས་པའི་གནོད་པ་བར་ཆད་དུ་བྱེད་པ་ལ། འདིར་རྩ་ཡི་གེའི་རྟེན་འབྲེལ་དུ་ཤེས་པས་བར་ཆད་དངོས་གྲུབ་ཏུ་ལེན་པ། གཞན་ཆགས་སྡང་དང་སྙིང་རླུང་ལ་སོགས་པ་སྒོམ་གྱི་གེགས་སུ་བྱེད་པ་ལ། འདིར་རྩ་དང་རླུང་གི་རྟེན་འབྲེལ་དུ་གོ་བས། ཏིང་ངེ་འཛིན་ངོ་ཤེས་པས་བསམ་གཏན་གྱི་གེགས་སེལ་བ། གཞན་བདུད་དང་བར་དུ་གཅོད་པ་རྣམས་འདིར་ཀྵ་ཡིག་དང་། དེའི་རྩ་ལ་སོགས་པའི་རྟེན་འབྲེལ་དུ་ཤེས་ཤིང་། དེ་དག་ཀྱང་རང་བཞིན་མེད་པར་གོ་བས་བར་ཆད་ངོ་ཤེས་པས་བདུད་ཀྱིས་གེགས་སེལ་བའི་གདམ་ངག་སྟེ་མིང་གི་རྣམ་གྲངས་བཅུ་གཅིག་པའོ། ། གསུང་མདོ་བྲི་བར་བྱ། ཞེས་བྱ་བ་ནི།
རྗེ་བཙུན་རྡོ་རྗེ་བདག་མེད་མས་ཇི་སྐད་གསུངས་པའི་དོན། ཚིག་ཉུང་ཞིང་དོན་འདུས་པ་བཤད་པར་བྱ། ཞེས་བྱ་བའི་དོན་ཏོ།། །། གཉིས་པ་རྡོ་རྗེའི་ཚིག་རྐང་ཉིད་བཤད་པ་ལ་གཉིས། ལམ་དང་འབྲས་བུའོ། ། དང་པོ་ལ་སྤྱི་དོན་དང་། གཞུང་གི་དོན་གཉིས། དང་པོ་ལ་གཞུང་གི་ཚིགས་སུ་བཅད་པ་དང་། དོན་གྱི་འབྲེལ་རྩི་བ་གཉིས་ལས། གཞུང་མཚམས་སུ་བཅད་ན།
ལམ་རྒྱས་འབྲིང་གསུམ་དང་། ཟབ་འབྲིང་གསུམ་ལས། འབྲིང་བསྡུས་གཉིས་ལ་སོགས་སུ་གསུང་། ཟབ་འབྲིང་གཉིས་འོག་ནས་འཆད། འདིར་ལམ་རྒྱས་པ་ལ་དུམ་བུ་གསུམ། དང་པོ་འཁོར་འདས་ཐུན་མོང་། གཉིས་པ་འཁོར་ལོ་འཆམ་པ། གསུམ་པ་འཁོར་ལོ་བསྐོར་བའི་ལམ་མོ། ། འཁོར་འདས་ཐུན་མོང་ལ། རྒྱུད་གསུམ།
ཚད་མ་བཞི། གདམ་ངག་དྲུག སྙན་རྒྱུད་བཞི། རྟེན་འབྲེལ་ལྔ། ཐབས་ཤེས་རབ་ཀྱི་ཕྱོགས་སུ་ལྟུང་བའི་བསྲུང་བ།་་་་་ སྣང་བ་གསུམ་དུ་བསྟན་པ་ལ་སོགས་པ་ཆོས་བདུན། འཁོར་ལོ་འཆམ་པ་ལ་ཏིང་ངེ་འཛིན་སྐྱེ་བའི་རྒྱུ་མདོར་བསྟན་་་་་་མདོར་བསྡུས་ནས་རྒྱས་པར་བཤད་པ། རེ་དོགས་དང་བྲལ་བའི་ལམ་བསྟན་པ། སད་པ་བཞིར་བསྟན་པ། དྲན་པ་ཉེར་གཞག་རྒྱུར་བསྟན་པ།
ཡང་དག་སྤོང་བ་འབྲས་བུར་བསྟན་པ། ཏིང་ངེ་འཛིན་ཐམས་ཅད་ཀྱི་འཇུག་རྒྱུར་བསྟན་པའོ། པ་ལ་སོགས་པ་ཆོས་བདུན། འཁོར་ལོ་བསྐོར་བ་ལ། གྲུབ་མཐའ་དང་པོ། གཉིས་པ། གསུམ་པ། བཞི་པ། དེ་རེ་རེ་ལ་རྒྱུ་བསྟན་པ། རྟགས་བསྟན་པ།
འབྲས་བུ་བསྟན་པ། མཇུག་བསྡུད་བསྟན་པ་སྟེ་བཞི་བཞིའོ། ། གཉིས་པ་དོན་གྱི་འབྲེལ་པ་རྩི་བ་ལ། ཁྲིད་ལུགས་གསུམ་དང་། བགྲོད་ལུགས་གཉིས། དང་པོ་རླུང་གི་ལམ་ཁྲིད། རྩ་ཡིག་གིས་ཁམས་བདུད་རྩིས་ལམ་ཁྲིད་པའོ། ། གཉིས་པ་ནི། ཕ་རོལ་ཏུ་ཕྱིན་པ་དང་སྒོ་བསྟུན་ནས། ལམ་ལྔ་ལྟར་བགྲོད་པ་དང་།
བྱང་ཆུབ་ཀྱི་ཕྱོགས་སུམ་ཅུ་རྩ་བདུན་ལྟར་བགྲོད་པའོ། ། འདི་དག་རྒྱས་པར་འོག་ཏུ་འཆད་དོ། ། གཉིས་པ་གཞུང་གི་དོན་ལ། འཁོར་འདས་ཐུན་མོང་ལ་ཆོས་བདུན་ལས། དང་པོ་སྣང་བ་གསུམ་དུ་བསྟན་པ་ལ། མ་དག་པའི་སྣང་བ། ཉམས་ཀྱི་ཀྱི་སྣང་བ། དག་པའི་སྣང་བའོ། ། དེ་རེ་རེ་ལའང་གསུམ་གསུམ། རྟགས་རྒྱུ་སྣང་བ་སྣང་བ་གང་ཡིན་པའོ། །
དེ་ལ་མ་དག་པའི་སྣང་བའི་རྟེན་ནི་ཁམས་གསུམ་གྱི་སེམས་ཅན་ལའོ། ། རྒྱུ་ནི་བདག་འཛིན་གྱིས་བསྐྱེད་པའི་ཉོན་མོངས་པའི་སྣང་བ་ལ་ཤར་བའོ། ། སྣང་བ་དངོས་ནི་མ་དག་པའི་སྣང་བ་སྟེ། དེ་ལ་གཉིས། སེམས་ཅན་ལ་ཅི་སྣང་ཡང་འཁྲུལ་པའི་སྣང་བ། རིགས་དྲུག་སོ་སོ་ལ་ལས་དགེ་མི་དགེའི་སྟོབས་ཀྱིས་བདེ་སྡུག་ཐ་དད་མྱོང་བ་ལས་ཀྱི་སྣང་བའོ། ། གཉིས་པ་ཉམས་ཀྱི་སྣང་བའི་རྟེན་ནི། རྣལ་འབྱོར་ཏེ་དབང་བཞིས་རྒྱུད་སྨིན། ལམ་རིམ་པ་གཉིས་བསྒོམ་པས་ཏིང་ངེ་འཛིན་ཅུང་ཟད་སྐྱེས་པ་ཡན་ཆད་དོ། ། རྒྱུ་ནི་ཏིང་ངེ་འཛིན་ལ་སྟེ།
རྩ་དང་ཡི་གེའི་དཀྱིལ་འཁོར་དུ་རླུང་སེམས་མཁའ་འགྲོ་ཡབ་ཡུམ་བཅུ་འདུས་པས་སོ། ། སྣང་བ་དངོས་ནི། ཉམས་ཀྱི་སྣང་བ་སྟེ། འཇུག་པ་སེལ་བའི་ལམ། ཆགས་པ་གཅོད་པའི་ལམ། བྱང་ཆུབ་ཆེན་པོའི་ལམ་སྟེ་ལམ་གསུམ། ལུས་ཉམས། སེམས་ཉམས། རྨི་ཉམས་ཏེ་ཉམས་གསུམ། རླུང་ལོག
མཐོང་སྣང་། རྨི་ལམ་གྱི་རྟེན་འབྲེལ་ཏེ་རྟེན་འབྲེལ་གསུམ། རྣམ་རྟོག་སྔོན་དུ་སོང་བ། ཁམས་དགུ་འདུས་པ། ཐིག་ལེ་འབར་ཞིང་བརྟན་པའི་དྲོད་དེ་དྲོད་གསུམ། མཚན་ཉིད་སྣ་ཚོགས། རང་བཞིན་སྟོང་པ། ངོ་བོ་ཟུང་འཇུག་གི་ཏིང་ངེ་འཛིན་གསུམ་མོ། ། དེ་ལྟར་ཉམས་ཀྱི་སྣང་བ་བཅོ་ལྔའོ། ། འོ་ན་རྨི་ཉམས་དང་།
རྨི་ལམ་གྱི་རྟེན་འབྲེལ་ལ་ཁྱད་ཅི་ཡོད་སྙམ་ན། རྨི་ཉམས་ནི། རྨི་ལམ་དུ་ཏིང་ངེ་འཛིན་གྱི་བྱེ་བྲག་ཏུ་མ་སྐྱེ་བ་ཡིན་ལ། རྨི་ལམ་གྱི་རྟེན་འབྲེལ་ནི། རྨི་ལམ་འཛིན་པའི་ཐབས་ལ་རྟེན་ནས་གཉིད་ལོག་ཁར་གང་འདོད་པའི་དོན་ལ་འདུན་པ་དྲག་པོ་བསྐྱེད་དེ། གསོལ་བ་བཏབ་པའི་རྟེན་འབྲེལ་ལ་རྟེན་ནས་སངས་རྒྱས་ཀྱི་ཞིང་སྣ་ཚོགས་ལྟ་བ་དང་། བླ་མ་དང་ཡི་དམ་ལ་ཅི་འདོད་པ་དྲིས་པས་གང་འདོད་པའི་དོན་བསྟན་པའོ། ། གསུམ་པ་དག་པའི་སྣང་བའི་རྟེན་ནི། བདེ་བར་གཤེགས་པ་སྟེ། དེ་ལ་ངོ་བོ་གཅིག་ལ་ལྡོག་པ་བཞི་སྟེ།
ལུས་རྩ་ནས་བདེ་བར་གཤེགས་པ་སྤྲུལ་སྐུ། རྩ་ཡི་གེ་ནས་བདེ་བར་གཤེགས་པ་ལོངས་སྐུ། ཁམས་བདུད་རྩི་ནས་བདེ་བར་གཤེགས་པ་ཆོས་སྐུ། སྙིང་པོ་ཡེ་ཤེས་རླུང་ནས་བདེ་བར་གཤེགས་པ་ངོ་བོ་ཉིད་ཀྱི་སྐུའོ། ། རྒྱུ་ནི། སྐུ་གསུང་ཐུགས་མི་ཟད་པ་བརྒྱན་གྱི་འཁོར་ལོ་ལ་སྟེ། སྐུའི་གསང་བ་བསམ་གྱིས་མི་ཁྱབ་པ་ནི། དབུའི་གཙུག་ཏོར་སེམས་ཅན་ཐམས་ཅད་ཀྱིས་ལྟར་མི་མངོན་པ་ལ་སོགས་པའོ། ། སྐུ་ཐམས་ཅད་པ་ནི་གང་ལ་ཅི་འདུལ་དེ་ལ་དེའི་སྐུར་སྟོན་པའོ། ། གསུང་གི་གསང་བ་ནི།
གསུང་གི་མཐའ་སུས་ཀྱང་བཟུང་བར་མི་ནུས་སོ། ། གསུང་ཐམས་ཅད་པ་ནི། རིགས་དྲུག་སོ་སོ་ལ་དེ་དང་དེའི་སྐད་དུ་ཆོས་སྟོན་པའོ། ། ཐུགས་ཀྱི་གསང་བ་ནི། སངས་རྒྱས་ཀྱི་དགོངས་པ་སུས་ཀྱང་མི་ཤེས་པའོ། ། ཐུགས་ཐམས་ཅད་པ་ནི། ཤེས་བྱའི་དཀྱིལ་འཁོར་མ་ལུས་པ་མཁྱེན་པའོ། ། མི་ཟད་པ་ནི་སེམས་ཅན་གྱི་དོན་རྒྱུན་མི་འཆད་པའོ། ། རྒྱན་ནི། རང་དོན་དུ་ཡོན་ཏན་གྱི་ཚོགས་ཀྱིས་མཛེས་ལ།
གཞན་དོན་དུ་འཕྲིན་ལས་ཀྱི་ཚོགས་ཀྱིས་ངོ་མཚར་བསྐྱེད་པའོ། ། འཁོར་ལོ་ནི་དོན་བྱེད་པ་དང་། དོན་བྱ་བ་གཉིས་ཀས་ཀྱང་སེམས་ཅན་གྱི་དོན་རྒྱུན་མི་འཆད་པའོ། ། སྣང་བ་དངོས་ནི་དག་པའི་སྣང་བ་སྟེ། དེ་ཙམ་ན་འཁོར་བ་དང་མྱ་ངན་ལས་འདས་པ། ལམ་དང་འབྲས་བུ། སངས་རྒྱས་དང་སེམས་ཅན། སྤང་བྱ་དང་གཉེན་པོ། བླང་བ་དང་དོར་བ། སྤངས་པ་དང་ཐོབ་པ་ལ་སོགས་པའི་རྣམ་པར་རྟོག་པ་ཐམས་ཅད་ཡང་དག་པའི་ཡེ་ཤེས་སུ་རོ་གཅིག་པས།
དག་པའི་སྣང་བ་འབའ་ཞིག་སྟེ། རི་རབ་ཀྱི་ངོས་ལ་གནས་པའི་བྱ་ཁ་དོག་ཐ་དད་ཀྱང་གསེར་དུ་གསེར་སྣང་བ་བཞིན་ནོ།། །། གཉིས་པ་རྒྱུད་གསུམ་དུ་བསྟན་པ་ལ་གསུམ། ཀུན་གཞི་རྒྱུ་རྒྱུད། ལུས་ཐབས་རྒྱུད། ཕྱག་རྒྱ་ཆེན་པོ་འབྲས་བུའི་རྒྱུད་དོ། ། དེ་རྣམས་ལ་རྣམ་གྲངས་གི་མིང་གིས། ཀུན་བཞི་རྩ་རྒྱུད། ལུས་བཤད་རྒྱུད། དེ་རྟོགས་པའི་ཡེ་ཤེས་འབྲས་བུའི་རྒྱུད་དོ། །
དེའང་དང་པོ་ཀུན་གཞི་ལ་ཆོས་བདུན། ཀུན་གཞིའི་རྣམ་ཤེས་ཉིད་གང་ཡིན། དེའི་རྟེན་གང་ཡིན། དེ་ལ་ཚུལ་ཇི་ལྟར་རྟེན། དེ་རྒྱུ་རྒྱུད་དུ་བཞག་པ། དེ་རྩ་རྒྱུད་དུ་གཏན་ལ་དབབ་པ། རྟེན་དང་བརྟེན་པའི་འབྲེལ་རྩི་བ། དེ་ལ་འཁོར་འདས་ཚང་མ་ཚང་རྩི་བའོ། ། དེ་ཡང་དང་པོ་ཀུན་གཞི་ཉིད་ནི་སེམས་རིས་དང་ཕྱོགས་སུ་མ་ལྷུང་བ་རྣམ་པ་གསལ་བ། རང་བཞིན་སྟོང་པ།
ལས་ཀྱི་བག་ཆགས་འཇོག་པའི་བཞིའོ། ། འདི་ལ་དབུ་མ་པས་རྟེན་འབྲེལ། ཉོན་མོངས་པ་འགའ་ཞིག་བརྟགས་པའི་ཤེས་པ་རྣམ་ཤེས་སུ་འདོད་མོད་ཀྱི། ལེགས་པར་རྟོགས་ན་དོན་མཐུན་ནོ། ། གཉིས་པ་དེའི་རྟེན་ནི། ལུས་རྩ། རྩ་ཡི་གེ ཁམས་བདུད་རྩི། དེ་དག་ལས་དབང་བྱེད་པའི་སྙིང་པོ་ཡེ་ཤེས་རླུང་ངོ་། ། དེ་རྣམས་ལའང་རགས་པ་དང་ཕྲ་བ་གཉིས་གཉིས་ལས།
ལུས་རགས་པ་དབང་པོ་རྟེན་ཁོག་པ་དང་བཅས་པ། ཕྲ་བ་རྩའི་གཙོ་མོ་གསུམ། འཁོར་ལོ་བཞི། ཡན་ལག་གི་རྩ་ལ་སོགས་པ་ཕྲ་མོ་རྣམས་སོ། ། རྩ་ཡི་གེ་རགས་པ་རླུང་ལ་རྟེན་པའི་ངག་སྨྲ་བ་ལ་སོགས་པ་འཁོར་ལོ་བཞིའི་ཡི་གེ་དང་། བྷ་གའི་ཡི་གེ་བཅུ་བཞི་ལ་སོགས་པའོ། ། ཕྲ་བ་ལྟེ་བའི་ཨའོ། ། ཁམས་བདུད་རྩི་རགས་པ་རྩ་རྣམས་ཀྱི་ནང་ན་གནས་པའི་ཁམས་བྱང་ཆུབ་ཀྱི་སེམས་ཐ་དད་པ་རྣམས་དང་། དེའི་སྟོབས་ཀྱིས་སེམས་ཀྱི་འདུ་འཕྲོ་སྣ་ཚོགས་པའོ། ། ཕྲ་བ་བྱང་ཆུབ་ཀྱི་སེམས་དྭངས་མ་རྒྱ་མཚོའི་ནང་དུ་ཉི་མ་ཤར་བའམ།
བྱ་ཀོ་ཀ་ལི་ཀའི་མགྲིན་པའམ། རྩི་སྐྱའི་ཟིལ་པ་ཆགས་པ་ལྟ་བུའོ། ། སྙིང་པོ་ཡེ་ཤེས་རླུང་ནི། རགས་པ་རྩ་བའི་རླུང་ལ། ཡན་ལག་གི་རླུང་ལྔའི་བྱ་བ་རགས་པ། ཕྲ་བ་ལས་ཀྱི་རླུང་ཕྲ་བའི་གཟུགས་ཀྱིས་སེམས་དང་འདྲེས་པ་དང་། དག་པ་ཡེ་ཤེས་ཀྱི་རླུང་ངོ་། ། གསུམ་པ་ཇི་ལྟར་བརྟེན་པའི་ཚུལ་ནི། མེ་ཏོག་དང་མེ་ཏོག་གི་དྲིའི་ཚུལ་དུ་གྲུབ་བདེ་གཅིག་པའོ། ། བཞི་པ་རྒྱུ་རྒྱུད་དུ་གཏན་ལ་དབབ་པ་ནི།
ཀུན་གཞི་དེ་ཉིད་ཐབས་ཁྱད་པར་དུ་འཕགས་པས་མ་ཟིན་ན་འཁོར་བའི་རྒྱུ་བྱེད་ལ། ཐབས་ཀྱིས་ཟིན་ན་མྱ་ངན་ལས་འདས་པའི་རྒྱུ་བྱེད་དོ། ། དེའི་ཕྱིར་འཁོར་འདས་ཀུན་གྱི་གཞི་ཞེས་འདོགས་པའི་རྒྱུ་མཚན་དེ་ཡིན་ནོ། ། ལྔ་པ་རྩ་རྒྱུད་དུ་གཏན་ལ་དབབ་པ་ནི། རྒྱུད་སྡེ་བཞིའི་རྩ་རྒྱུད་ལྟར། ལུས་བཤད་རྒྱུད་ཀྱིས་གཏན་ལ་འབེབས་པ་རྩ་རྒྱུད་དོ། ། ཡང་ན། ཤིང་སྡོང་པོའི་རྩ་བ་ལ་བརྟེན་ནས་ཡལ་ག ལོ་མ། མེ་ཏོག
འབྲས་བུ་འབྱུང་བ་ལྟར། ཀུན་གཞི་ལས་་་་་་འཁོར་བའི་གནས་སྐབས་ཀྱང་འཇུག་པའི་རྣམ་ཤེས་ལ་སོགས་པའི་ཡལ་ག་ལོ་འདབ་ལ་སོགས་པ་འབྱུང་བ་དང་། དེ་དག་ཉམས་སུ་བླང་པ་ལས་ལོ་མ་དང་འདྲ་བའི་ཞི་སོགས་སྨན་པ། མེ་ཏོག་དང་འདྲ་བའི་གྲུབ་ཆེན་བརྒྱད། འབྲས་བུ་དང་འདྲ་བ་མཆོག་གི་དངོས་གྲུབ་ཀྱང་འགྲུབ་པ་རྩ་རྒྱུད་དོ། ། དྲུག་པ་རྟེན་དང་བརྟེན་པའི་འབྲེལ་བརྩི་བ་ནི། སེམས་ལ་ཇི་ལྟར་ཡོད་པའི་བག་ཆགས་ལུས་དང་ཕྱི་རོལ་གྱི་ཡུལ་འཆར། ཕྱི་རོལ་ན་གནས་པའང་སེམས་དང་ལུས་ལ་བག་ཆགས་དང་རྣམ་པའི་ཚུལ་གྱིས་ཚང་བའོ། ། བདུན་པ་འཁོར་འདས་ཚང་བའི་ཚང་བརྩི་བ་ནི་གཉིས། རྟེན་ལུས་ལ་བརྩི་བ་དང་།
བརྟེན་པ་སེམས་ལ་བརྩི་བའོ། ། དང་པོ་ལ་བཞི་ལས། ལུས་རྩ་ལ་བརྩི་ན། འཁོར་བའི་རྩ་བཞི་འཁོར་བ། དབུ་མ་མྱ་ངན་ལས་འདས་པ། རྩ་ཡི་གེ་ལ། རིགས་དྲུག་གི་ཡི་གེ་འཁོར་བ། རིགས་ལྔའི་ཡི་གེ་དང་ཤེས་རབ་ཀྱི་ཕ་རོལ་ཏུ་ཕྱིན་པ་མྱ་ངན་ལས་འདས་པ། ཁམས་བདུད་རྩི་དང་སྙིང་པོ་ཡེ་ཤེས་རླུང་ནི། ནང་ན་ཡོད་པ་་་་་་འཁོར་བའི་རྩ་ཡི་གེ་དང་འབྲེལ་པ་རྣམས་འཁོར་བ།
མྱ་ངན་ལས་འདས་པའི་རྩ་ཡིག་་་་་་ནང་ན་ཡོད་པ་དང་འབྲེལ་པ་རྣམས་མྱ་ངན་ལས་འདས་པའོ། ། གཉིས་པ་སེམས་ལ་འཁོར་འདས་བརྩི་ན། གཟུགས་སོགས་་་་་་འཁོར་བའི་ཆོས་རྣམས་སེམས་ཀྱི་མཚན་ཉིད་ཀྱི་ཚུལ་དུ་ཚང་། ཉན་ཐོས་ཀྱི་གྲུབ་མཐའ་སོགས་་་་་་ལམ་གྱི་ཆོས་རྣམས་སེམས་ཀྱི་ཡོན་ཏན་གྱི་ཚུལ་དུ་ཚང་། འཕྲིན་ལས་བཞི་སོགས་་་་་་འབྲས་བུའི་ཆོས་རྣམས་སེམས་ཀྱི་ནུས་མཐུའི་ཚུལ་དུ་ཚང་། སེམས་ཀྱི་མཚན་ཉིད་སྣ་ཚོགས། རང་བཞིན་སྟོང་པ། ངོ་བོ་ཟུང་འཇུག་གི་ཚུལ་གྱིས་ཚང་བའོ། ། གཉིས་པ་ལུས་ཐབས་རྒྱུད་ལ་བཞི། ཐབས་རྒྱུད་ཀྱི་དང་པོ།
རྒྱུའི་དབང་ལམ་ལ་སོགས་པ་ཆོས་ཉི་ཤུ། དམ་ཚིག་གི་ཚོགས་བསྟན་པ། ལམ་གྱི་ཐུན་བཞི་ལ་དབང་བཞི་བླང་བའོ། ། དེ་ལ་དང་པོ། ལུས་ཐབས་རྒྱུད་སོགས་ལ་གདན་སོགས་སོགས་གསུམ་པ་བཞིས་རྒྱུའི་དབང་ཞེས་གསུངས་པའི་དོན་ནི། ཀུན་གཞི་རྒྱུ་རྒྱུད་དེ་ལུས་ལ་རྟེན་འབྲེལ་སྒྲིགས་པས་མྱུར་དུ་འཚང་རྒྱ་བས་ལུས་ཐབས་རྒྱུད་དོ། ། སོགས་ཀྱི་སྒྲས་ཀུན་གཞི་རྩ་རྒྱུད་དེ་ལུས་ཀྱིས་འཆད་པར་བྱེད་པས་ལུས་བཤད་རྒྱུད་དུ་བཤད་དོ། ། གདན་སོགས་སོགས་བྱ་བའི་དོན་ནི། གདན་གྱི་སྒྲ་སཾ་ཊི་ཏའི་སྐད་ལ་པི་ཐ་ཞེས་ཟེར། དེ་གདན་དང་གནས་གཉིས་ཀ་ལ་འཇུག་ལ།
མདོར་ན་སངས་རྒྱས་བཞུགས་པའི་དཀྱིལ་འཁོར་ཡིན་ནོ། ། དེའང་ཕྱིའི་དཀྱིལ་འཁོར་དང་། ནང་གི་དཀྱིལ་འཁོར་བཞི་ལ་གདན་གསུམ་ཚང་བ། དང་པོ་ལ་བསྐྱེད་པ་རྡུལ་ཚོན་གྱི་དཀྱིལ་འཁོར་དང་། ནང་རྩའི་དཀྱིལ་འཁོར་ལ་གདན་གསུམ་ཚང་བ་དང་། མཆོག་དབང་གསུམ་ལ་གསང་བ་ཆོས་ཀྱི་དཀྱིལ་འཁོར་དུ་གདན་གསུམ་ཚང་བའོ། ། དང་པོ་ནི། སངས་རྒྱས་ཀྱི་གདན་དབུས་དང་ནང་གི་ཕྱོགས་བཞི། བྱང་ཆུབ་སེམས་དཔའི་གདན་དེའི་ཕྱིའི་འཕར་མ། རིག་མའི་གདན་དབུས་དང་ནང་གི་མཚམས་བཞི།
ལྷ་མོ་གདན་འཕར་མ་གཉིས་པའི་མཚམས་ལ་སོགས་པར་ཁྲོ་བོ་དང་ཁྲོ་མོའི་གདན་སྒོ་མཚམས་སུ་དེ་དག་ཀྱང་ཐབས་རྒྱུད་ལ་ཡབ་གཙོ་ཆེ། ཤེས་རབ་ལ་ཡབ་ཕལ་ཆེར་ཡུམ་དུ་བསྒྱུར། གཉིས་སུ་མེད་པ་ལ་ཟུང་འཇུག་གཙོ་ཆེ་ནང་རྩ་ལ་བརྩི་བ་ནི། ཕོ་བྲང་ལྔའི་གཙོ་བོ་སངས་རྒྱས་ཀྱི་གདན། ནང་སྐྱེ་མཆེད་བྱང་ཆུབ་སེམས་དཔའི་གདན། ཡུམ་ལྔ་རིག་མའི་གདན། ཕྱིའི་སྐྱེ་མཆེད་དང་འཁོར་རྣམས་གྱི་དཀྱིལ་འཁོར་རྣམས་ལྷ་མོའི་གདན། ཚིགས་ཆེན་བརྒྱད་རྐང་མཐིལ་དང་སྤྱི་བོ་ཁྲོ་བོ་དང་ཁྲོ་མོའི་གདན། གཉིས་པ་གསང་བ་ཆོས་ཀྱི་དཀྱིལ་འཁོར་ལ་གདན་གསུམ་བརྩི་ན། གསང་དབང་ལ་རྩ་ཡི་གེ་སྔགས་ཀྱི་དེ་ཁོ་ན་ཉིད།
ཤེས་རབ་ཡེ་ཤེས་ལ་ཁམས་བདུད་རྩི་ལྷའི་དེ་ཁོ་ན་ཉིད། དབང་བཞི་པ་རླུང་གི་དཀྱིལ་འཁོར་ཡེ་ཤེས་ཀྱི་དེ་ཁོ་ན་ཉིད་དོ། ། དེ་ལ་གསང་དབང་གི་རྩ་ཡི་གེ་ལ། ཧཱུྃ་བྷྲཱུྃ་ཨྃ་ཛྲིྃ་ཁྃ། སངས་རྒྱས་ཀྱི་གདན། ཨྃ་ལྃ་མྃ་པྃ་ཏྃ་རིག་མའི། ནང་གི་སྐྱེ་མཆེད་ཀྱི་ས་བོན་རྣམས་བྱང་ཆུབ་སེམས་དཔའ། དེ་དང་ཚོགས་པ་ཚར་གཅིག་ལྷ་མོ། ཧཱུྃ་རིང་པོ་བཅུ་ཁྲོ་བོ་དང་ཁྲོ་མོའི་གདན་ནོ། ། ཤེས་རབ་ཡེ་ཤེས་ཁམས་བདུད་རྩི་ལ།
བདུད་རྩི་ལྔའི་དྭངས་མ་སངས་རྒྱས་ཀྱི་གདན། འབྱུང་བ་ལྔའི་དྭངས་མ་རིག་མ། མིག་གི་དབང་པོ་ལ་སོགས་པའི་དྭངས་མ་བྱང་ཆུབ་སེམས་དཔའི། དེའི་ཡུལ་རང་གི་གཟུགས་ལ་སོགས་པ་ལྷ་མོ། ཡན་ལག་དང་ཉིང་ལག་གི་དྭངས་མ་ཁྲོ་བོ་དང་ཁྲོ་མོའི་གདན་ནོ། ། དབང་བཞི་པ་སྙིང་པོ་ཡེ་ཤེས་རླུང་ལ། རྩ་བའི་རླུང་ལྔ་སངས་རྒྱས་ཀྱི་གདན། དེ་རེ་རེ་ལ་འབྱུང་བ་བཞིས་ཕྱེ་བ་རིག་མའི། མིག་ལ་སོགས་པ་ནས་རྒྱུ་བ་བྱང་ཆུབ་སེམས་དཔའི། དེ་དང་ཚོགས་པ་ཚར་གཅིག་པ་ལྷ་མོའི།
ཁྱབ་བྱེད་ཡན་ལག་ལ་གནས་པ་ཁྲོ་བོ་དང་ཁྲོ་མོའི་གདན་ནོ། ། སེམས་དཔའ་དང་སེམས་མའི་གདན་རྣམ་དག་གི་ཚུལ་དང་། འཕྲིན་ལས་ཀྱི་ཚུལ་དུ་བརྩི་བ་གཉིས་བཟུང་ངོ་། ། དང་པོ་ནི་སྦྱང་གཞི་ཕུང་པོ་ལྔ་སྦྱོང་བ་དེ་བཞིན་གཤེགས་པའི་གདན། ནང་གི་སྐྱེ་མཆེད་བྱང་ཆུབ་སེམས་དཔའ། འབྱུང་བ་ལྔ་རིག་མའི། ཕྱིའི་སྐྱེ་མཆེད་ལྷ་མོ། ཚིགས་ཆེན་བརྒྱད། རྐང་མཐིལ། སྤྱི་བོ་བཅུ་སྦྱོང་བ་ཁྲོ་བོ་དང་ཁྲོ་མོའི་གདན་ནོ། །
གཉིས་པ་འཕྲིན་ལས་ཀྱི་ཚུལ་དུ་རྩི་ན། དབང་བསྐུར་ནས་སྐུ་ལྔ་ཡེ་ཤེས་ལྔ་སྒྲུབ་པ་དེ་བཞིན་གཤེགས་པའི་གདན། བཀྲ་ཤིས་པའི་སྒྲུབ་པ་བྱང་ཆུབ་སེམས་དཔའི། རྡོ་རྗེའི་གླུས་ཚད་མེད་བཞི་དང་། ཕྱི་ནང་གི་རྟེན་འབྲེལ་སྒྲིག་པ་རིག་མའི་མཆོད་པ་དང་། བསྟོད་པ་ཕུན་སུམ་ཚོགས་པ་ལྷ་མོའི། བགེགས་བསྐྲད་ཅིང་དགུག་གཞུག་མཛད་པ་ཁྲོ་བོ་དང་ཁྲོ་མོའི་གདན་ནོ། ། འདི་དག་ཀྱང་བདེ་མཆོག་དང་དཔལ་གསང་བ་འདུས་པ་ལ་སོགས་པ་ལྷ་མང་པོ་ལ་གདན་གསུམ་ཚང་བ་རྟོགས་བླ་ཞིང་། ཀྱཻ་རྡོ་རྗེ་ལྷ་དགུ་དང་རྡོ་རྗེ་འཇིགས་བྱེད་དཔའ་བོ་གཅིག་པ་ལྟ་བུ་ལ་གདན་ཚང་བའི་ཚུལ་ནི། རྣམ་དག་དང་འཕྲིན་ལས་ཀྱི་ཚུལ་གྱིས་ཚང་བར་བཞག་པ་ནི་གོང་དུ་བསྟན་ཟིན་ཏོ། །
འོ་ན་རྡོ་རྗེ་ཕག་མོ་ལའང་གདན་གསུམ་ཚང་བས་དབང་བསྐུར་བ་ཅིའི་ཕྱིར་མི་འཐད་སྙམ་ན། ལྷ་ལ་བརྩི་ཤེས་ན་གདན་གསུམ་ཚང་ཡང་དབང་བསྐུར་གྱི་ཆོ་ག་རྒྱུད་ནས་མ་བཤད་པས། བྱིན་བརླབས་ཙམ་གྱི་ཡིན་གྱི་དབང་བསྐུར་བ་མ་ཡིན་པའི་རྒྱུ་མཚན་དེ་ཡིན་ནོ། ། དཔེར་ན་མཁན་སློབ་དགེ་འདུན་ཚང་ཡང་། ཆོ་ག་མེད་ན་དགེ་སློང་གི་ལས་མི་འཆགས་པ་བཞིན་ནོ། ། སོགས་གཉིས་པའི་སྒྲས་གདན་གསུམ་ཚང་བར་ཤེས་ནས། བསྙེན་པ། ས་མཆོག སྟ་གོན། བྲི་ཞིང་རྒྱན་དགྲམ་པ།
སྒྲུབ་ཅིང་མཆོད་པ། སློབ་དཔོན་བདག་འཇུག་པ་དང་། སློབ་མ་འཇུག་པ་ཡན་ཆད་ཀྱིས་སྦྱོར་བའི་ཆོ་ག་རྣམས་བཟུང་ངོ་། ། གསུམ་པ་རྒྱུའི་དབང་ཞེས་བྱ་བ་ནི། དབང་གི་དངོས་གཞི་སྟེ། དཀྱིལ་འཁོར་གང་དུ་དབང་གང་ཐོབ། དྲི་མ་གང་དག ཅེས་བྱ་བ་གསུམ། དབང་བཞི་ལ་སྦྱར་བས་བཅུ་གཉིས་ཏེ། བུམ་དབང་ལ་བསྐྱེད་པ་རྡུལ་ཚོན་གྱི་དཀྱིལ་འཁོར་དུ་རིག་མའི་དབང་ལྔ།
ཐུན་མོང་གི་རྟུལ་བཞུགས། རྡོ་རྗེ་སློབ་དཔོན་གྱི་དབང་། རྗེས་གནང་། ལུང་བསྟན། དབུགས་དབྱུང་། གཟེངས་བསྟོད་དེ། བུམ་དབང་བཅུ་གཅིག་ཐོབ། ལུས་ཀྱི་དྲི་མ་དག གསང་དབང་ལ་བྷ་གའི་དཀྱིལ་འཁོར་དུ་ལེན་ལུགས་གསུམ་ལས་ཕྱེ་བའི་ལྔ་སྟེ། ཡབ་ལས་ཐོབ་བོ། །
ཡུམ་ལས་ཐོབ་བོ། ། གྲོལ་བའི་སྟོབས་ཀྱིས་ཐོབ་པའོ། ། དེ་ལ་གསུམ། རབ་བྱང་ཆུབ་ཀྱི་སེམས་དངོས་འབྲིང་ཞོ་དང་ཆང་ལ་སྦྱར་བ། ཐ་མ་ཉིན་བར་གྱི་ཐིག་ལེ་སྟེ། དེ་དག་ལས་གང་རུང་གཅིག་ཐོབ། ངག་གི་དྲི་མ་དག ཤེས་རབ་ཡེ་ཤེས་ལ་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དུ་ཤེས་རབ་གཏད་པ་དང་། ཡེ་ཤེས་དགའ་བ་བཞིའི་ཏིང་ངེ་འཛིན་བསྐྱེད་པའི་དབང་ཐོབ། ཡིད་ཀྱི་དྲི་མ་དག
དབང་བཞི་པ་ལ་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ་དབང་ལེན་ལུགས་ལྔ་སྟེ། ཚིག་ཙམ་གྱིས་བརྡ་སྤྲོད་པ་ཚིག་གི་བཞི་པ། བཞི་པའི་ཡེ་ཤེས་ཕྱིན་ཅི་མ་ལོག་པའི་དེ་ཁོ་ན་ཉིད་རྒྱུད་ལ་སྐྱེས་པ་དོན་གྱི་བཞི་པ། པདྨ་ཅན་ལ་རྟེན་ནས་དོན་གྱི་ཡེ་ཤེས་བསྐྱེད་པ་བཞི་པ་རྟེན་ཅན། དེ་ཉིད་གོམས་པར་བྱེད་པ་ལམ་གྱི་བཞི་པ། འབྲས་བུ་སངས་རྒྱས་ཀྱི་ཡེ་ཤེས་དང་མཚམས་སྦྱོར་བ་འབྲས་བུ་མངོན་དུ་བྱེད་པའི་བཞི་པའོ། ། དེ་དག་ལས་གང་ཡང་རུང་བ་ཐོབ། ལུས་ངག་ཡིད་གསུམ་གྱི་དྲི་མ་བག་ཆགས་དང་བཅས་པ་སྦྱངས་ནས་སླར་མི་ལྡོག་པར་བྱེད་པའོ། ། རྒྱུའི་དུས་སུ་བླ་མ་ལས་འབྲས་བུ་སྐུ་བཞིའི་རྟེན་འབྲེལ་བསྒྲིགས་པས་རྒྱུའི་དབང་ངོ་། ། གཉིས་པ་ལམ་ལ་སོགས་པ་ཆོས་ཉི་ཤུ་ནི།
ལམ་དུ་བསྐྱེད་རིམ་ལ་སོགས་པ་ལྔ་པ་བཞིས་བསྟན། ཅེས་གསུངས་ཏེ། དབང་བཞི་ལ་ཆོས་ལྔ་ལྔ་སྟེ་ཉི་ཤུའོ། ། དེ་ལ་ཆོས་ལྔ་ནི། ལམ་ལྟ་བ། འདའ་ཁ་མ། གྲུབ་མཐའ། འབྲས་བུ་གང་ཡིན་པས་སོ། ། དེའང་སོ་སོར་ཕྱེ་ན། བུམ་དབང་གི་ལམ་བསྐྱེད་པའི་རིམ་པ་དབྱིབས།
ལྟ་བ། ངོ་བོ་ཉིད་གསུམ། གྲུབ་མཐའ་འཁོར་འདས་དབྱེར་མེད། འདའ་ཁ་གོང་དུ་འཕོ་བ། འབྲས་བུ་སྐུ་བཞི་རང་བཞིན་དུ་ལྷུན་གྲུབ་པའོ། ། དང་པོ་ལ་གཉིས། ཕྱི་བསྐྱེད་པའི་རིམ་པ་དང་། ནང་ལུས་ཀྱི་དཀྱིལ་འཁོར་རོ། ། ཕྱི་བསྐྱེད་པའི་རིམ་པ་ནི། རྒྱས་འབྲིང་བསྡུས་གསུམ་སྟེ།
བླ་མ་གོང་མས་ཇི་ལྟར་མཛད་པ་ལས། ཤེས་པར་བྱའོ། ། གཉིས་པ་ནང་ལུས་ཀྱི་དཀྱིལ་འཁོར་ནི། བདག་དམ་ཚིག་པ་བསྐྱེད། ཡེ་ཤེས་ཀྱི་འཁོར་ལོ་སྤྱན་དྲངས་ནས། བདག་དང་དབྱེར་མེད་དུ་གྱུར་པའི་མཐུས། ལུས་ཀྱི་དཀྱིལ་འཁོར་གསལ་གདབ་བོ། ། དེའང་བསྲུང་བའི་འཁོར་ལོ་ནི། སྤྱི་བོ་སྣ་ཚོགས་རྡོ་རྗེ། རྐང་མཐིལ་རྡོ་རྗེའི་ས་གཞི།
རྩིབ་ལོགས་རྡོ་རྗེའི་རྭ་བ། ལྤགས་པ་རྡོ་རྗེའི་གུར་དང་བླ་རེ། བ་སྤུ་མདའི་དྲ་བ། སྐྲ་སེན་མེ་རི་འབར་བའོ། ། གཞལ་ཡས་ཁང་གི་རྟེན་ནི། རྐང་པ་རླུང་། སུམ་མདོ་མེ། ལྟེ་བ་ཆུ། སྙིང་ཁ་ས། སྒལ་ཚིགས་རི་རབ།
མགོ་བོ་རི་རབ་ཀྱི་སྟོད་ཀྱི་ཆ། ལུས་ཀྱི་དཀྱིལ་འཁོར་མི་མཉམ་པ་མེད་པས་གྲུ་བཞི། སྙིང་ཁའི་རླུང་རྒྱུ་བའི་རྩ་བཞི། སྒོ་བཞི། རྐང་བརྒྱད། ཀ་བ་བརྒྱད། མིག་པཉྩ་རེ་ཁ། སྣ་རིན་ཆེན་ཕ་གུ། སོ་དྲ་བ་དྲ་ཕྱེད། ལྕེ་དང་མཆུ་འདོད་པའི་ཡོན་ཏན།
རྣ་བ་རྟ་བབས་ཏེ་རྟེན་གྱི་དཀྱིལ་འཁོར་རོ། ། བརྟེན་པ་ལྷ་ནི། ལུས་ལྟེ་བ་ནས་འཆགས་ཀྱང་། ཐོག་མར་སྙིང་ཁ་ནས་བསྒོམ་པར་བཞེད་དེ། སྙིང་ཁར་ཧཱུྃ་ལས་ཐུགས་རྡོ་རྗེ་མི་བསྐྱོད་པ། སྐུ་མདོག་ཨིནྡྲ་ནི་ལ་ལྟར་སྔོ་བ། རྡོ་རྗེ་དྲིལ་བུ་འཛིན་པ། ཡུམ་ཆུ་རྣམ་པར་དག་པ་མ་མ་ཀི་སྐུ་མདོག་སྔོན་མོ་གྲི་གུག་དང་ཐོད་པ་འཛིན་པ་ཡབ་དང་གཉིས་སུ་མེད་པ། འཁོར་གྱི་ལྷ་མོ་དེ་ལྟ་བུ་བརྒྱད་ཀྱིས་བསྐོར་བ། སྤང་བྱ་ཞེ་སྡང་དག
རྣམ་པར་ཤེས་པའི་ཕུང་པོ་གནས་གྱུར། མེ་ལོང་ལྟ་བུའི་ཡེ་ཤེས་ཤར་བའོ། ། ལྟེ་བར་ཨྃ་ལས་ཡོན་ཏན་རིན་ཆེན་འབྱུང་ལྡན་སྐུ་མདོག་གསེར་གཙོ་མ་ལྟ་བུ། རིན་པོ་ཆེ་དང་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་ས་རྣམ་པར་དག་པ་སངས་རྒྱས་སྤྱན་མ་སྐུ་མདོག་སེར་མོ་གྲི་གུག་དང་ཐོད་པ་འཛིན་པས་ཡབ་དང་གཉིས་སུ་མེད་པ། འཁོར་གྱི་ལྷ་མོ་དེ་ལྟ་བུ་དྲུག་ཅུ་རྩ་བཞིས་བསྐོར་བ། སྤང་བྱ་སེར་སྣ་དང་ང་རྒྱལ་དག ཚོར་བའི་ཕུང་པོ་གནས་གྱུར། མཉམ་པ་ཉིད་ཀྱི་ཡེ་ཤེས་ཤར་པའོ། ། མགྲིན་པར་ཨོཾ་ལས་གསུང་རྡོ་རྗེ་འོད་དཔག་ཏུ་མེད་པ།
སྐུ་མདོག་པདྨ་ར་ག་ལྟར་དམར་བ། པདྨ་དང་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་མེ་རྣམ་པར་དག་པ། གོས་དཀར་མོ། སྐུ་མདོག་དམར་མོ། གྲི་གུག་དང་ཐོད་པ་འཛིན་པས་ཡབ་དང་གཉིས་སུ་མེད་པ། འཁོར་གྱི་ལྷ་མོ་དེ་ལྟ་བུའི་བཅུ་དྲུག་གིས་བསྐོར་བ། སྤང་བྱ་འདོད་ཆགས་དག འདུ་ཤེས་ཀྱི་ཕུང་པོ་གནས་གྱུར། སོ་སོར་རྟོག་པའི་ཡེ་ཤེས་ཤར་བའོ། །
སྤྱི་བོར་ཧཱུྃ། སྐུ་རྡོ་རྗེ་རྣམ་པར་སྣང་མཛད་སྐུ་མདོག་གངས་རི་ལྟར་དཀར་བ། འཁོར་ལོ་དང་། དེས་ཡུ་བ་བྱས་པའི་དྲིལ་བུ་འཛིན་པ། ཡུམ་ནམ་མཁའ་རྣམ་པར་དག་པ། ཆོས་ཀྱི་དབང་ཕྱུག་མ་སྐུ་མདོག་དཀར་མོ་གྲི་གུག་དང་ཐོད་པ་འཛིན་པ། ཡབ་དང་གཉིས་སུ་མེད་པ། འཁོར་གྱི་ལྷ་མོ་དེ་ལྟ་བུ་སུམ་ཅུ་རྩ་གཉིས་ཀྱིས་བསྐོར་བ། སྤང་བྱ་གཏི་མུག་དག གཟུགས་ཀྱི་ཕུང་པོ་གནས་གྱུར།
ཆོས་ཀྱི་དབྱིངས་ཀྱི་ཡེ་ཤེས་ཤར་བའོ། ། གསང་གནས་སུ་ཧ་ལས་འཕྲིན་ལས་དོན་ཡོད་གྲུབ་པ། སྐུ་མདོག་མརྒད་ལྟར་ལྗང་བ། རལ་གྲི་དང་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་རླུང་རྣམ་པར་དག་པ་སྒྲོལ་མ་སྐུ་མདོག་ལྗང་ཁུ་གྲི་གུག་དང་ཐོད་པ་འཛིན་པ། ཡབ་དང་གཉིས་སུ་མེད་པ། འཁོར་གྱི་ལྷ་མོ་དེ་ལྟ་བུ་སུམ་ཅུ་རྩ་གཉིས་ཀྱིས་བསྐོར་བ། སྤང་བྱ་ཕྲག་དོག་དག འདུ་བྱེད་ཀྱི་ཕུང་པོ་གནས་གྱུར། བྱ་བ་གྲུབ་པའི་ཡེ་ཤེས་ཤར་བའོ། །
དེ་ལྟར་ཕྲེང་ལྔའི་ལྷ་ཐམས་ཅད་ཀྱང་ཞལ་གཅིག་ཕྱག་གཉིས་པ། དབུའི་གཙུག་ཏོར་ལྟར་མི་མཐོང་བ་ལ་སོགས་པ་མཚན་བཟང་པོ་སུམ་ཅུ་རྩ་གཉིས། སེན་མོ་ཟངས་ཀྱི་མདོག་ལྟར་དམར་བ་ལ་སོགས་པ་དཔེ་བྱེད་བཟང་པོ་བརྒྱད་ཅུ་དང་ལྡན་པ། རུས་པ་དང་རིན་པོ་ཆེའི་རྒྱན་གྱིས་བརྒྱན་པའོ། ། དེ་ནས་རྫུས་སྐྱེས་ཀྱི་ཚུལ་གྱིས་བྱང་ཆུབ་སེམས་དཔའ་དང་། ཁྲོ་བོ་དང་ལྷ་མོ་རྣམས་བསྐྱེད་དེ། ཐབས་རྒྱུད་ཀྱི་དབང་དུ་བྱས་ནས་མིག་བྱང་ཆུབ་སེམས་དཔའ་སའི་སྙིང་པོ། རྣ་བ་ཕྱག་ན་རྡོ་རྗེ། སྣ་ནམ་མཁའི་སྙིང་པོ། ལྕེ་འཇིག་རྟེན་དབང་ཕྱུག
ལུས་སྒྲིབ་པ་རྣམ་སེལ་བ། ཡིད་འཇམ་དཔལ། ཚིགས་ཀུན་ཏུ་བཟང་པོ། རྩ་རྒྱུས་བྱམས་པ། ལག་པ་གཡས་པ་གཤིན་རྗེ་གཤེད་དེ། གཡོན་པ་གཞན་གྱིས་མི་ཐུབ་པ། ཁ་རྟ་མགྲིན། རྡོ་རྗེ་བདུད་རྩི་ཐབས་སྦྱོར། དཔུང་པ་གཡས་པ་མི་གཡོ་བ། གཡོན་པ་འདོད་པའི་རྒྱལ་པོ།
རྗེ་ངར་གཡས་པ་དབྱུག་སྔོན་ཅན། གཡོན་པ་སྟོབས་པོ་ཆེ། རྐང་མཐིལ་གནོད་མཛེས། སྤྱི་གཙུག་གཙུག་ཏོར་འཁོར་ལོ་བསྒྱུར་བའོ། ། དེ་ཉིད་ཤེས་རབ་ཀྱི་རྒྱུད་ལས། མིག་ཏུ་གཏི་མུག་རྡོ་རྗེ་ལ་སོགས་པར་ཡང་བསྒོམ། ཁྲོ་བོ་རྣམས་ཁྲོ་མོར་བསྒོམས་ཀྱང་མི་འགལ་མོད། ཁྲོ་བོ་ཉིད་དུ་བསྒོམ་པར་བཞེད་དོ། ། ཡུལ་དྲུག་ནི། ཐབས་རྒྱུད་ལ་གཟུགས་རྡོ་རྗེ་ལ་སོགས་པར་བསྒོམ་ལ།
ཤེས་རབ་ཀྱི་རྒྱུད་ལ་གཽ་རི་ལ་སོགས་པར་བསྒོམ་མོ། ། དེ་ལྟར་ན་དེ་དག་གི་རྩ་དབྱིབས་སྤྲུལ་པའི་སྐུ། ཡི་གེ་ནང་ལོངས་སྤྱོད་རྫོགས་པའི་སྐུ། བདུད་རྩི་གསང་བ་ཆོས་ཀྱི་སྐུ། རླུང་མཐར་ཕྱིན་ངོ་བོ་ཉིད་ཀྱི་སྐུ་སྟེ་སྐུ་བཞི་རང་བཞིན་ལྷུན་གྲུབ་བོ། ། སྐུ་དབྱིབས། རྣམ་པ་བདེ། རང་བཞིན་གྱིས་སྟོང་། ངོ་བོ་ཟུང་འཇུག་གོ ། དེ་ལྟར་ལུས་ཀྱི་དཀྱིལ་འཁོར་བསྒོམས་ནས་དབང་རྒྱས་བསྡུས་གང་རུང་གཅིག་བླངས་ཏེ།
དེའི་ལྟ་བ་དང་ཏིང་ངེ་འཛིན་སྐྱང་ངོ་། ། གཉིས་པ་ལྟ་བ་ངོ་བོ་ཉིད་གསུམ་ལས། སྣང་ཕྱོགས་ཀྱི་ངོ་བོ་ཉིད་ནི་གཟུགས་ལ་སོགས་པ་ཇི་ལྟར་སྣང་བ་འདི་ཉིད་ཡིན། སྣང་བ་དེའང་དབང་ཕྱུག་ལ་སོགས་པས་བྱས་པར་འདོད་པ་མུ་སྟེགས་པའི་ལུགས། རྡུལ་ཕྲན་ལས་བྱུང་བ་ཉན་ཐོས་ཀྱི་སེམས་ཉིད་དེ་ལྟར་སྣང་བ་སེམས་ཙམ་པའི་སྟོང་པ་ལ་རྟེན་འབྲེལ་གྱིས་དེ་ལྟར་སྣང་བ་དབུ་མ་པའི། རྟེན་འབྲེལ་ཉིད་དེ་བཞིན་གཤེགས་པའི་དཀྱིལ་འཁོར་དུ་ཤེས་པ་གསང་སྔགས་པའི་སྣང་ཕྱོགས་ཀྱི་ངོ་བོ་ཉིད་དོ། ། སྣང་བ་དེ་ཉིད་རང་བཞིན་མེད་པར་ཤེས་པ་སྟོང་ཕྱོགས་ཀྱི་ངོ་བོ་ཉིད་དོ། ། སྣང་བ་ཉིད་སྟོང་། སྟོང་པ་ཉིད་སྣང་བ། མི་འགལ་བར་ཤེས་པ་ཟུང་འཇུག་གི་ངོ་བོ་ཉིད་དོ། །
འགའ་ཞིག་རྩིག་པ་དང་རི་ལ་རྡུགས་ན་སྟོང་ཉིད་མ་རྟོགས་ལ། ཐལ་བྱུང་དུ་སོང་ན་རྟོགས་པ་བཟང་བར་འདོད་པ་མཐོང་། དེ་ལྟ་ན། བདུད་དང་འབྱུང་པོ་དང་། མུ་སྟེགས་ཀྱི་དྲང་སྲོང་རྫུ་འཕྲུལ་ཐོབ་པ་དང་། བར་དོའི་སེམས་ཅན་ཐམས་ཅད་ཀྱིས་སྟོང་ཉིད་རྟོགས་པར་འགྱུར་བས། དེ་དག་སངས་རྒྱས་ཀྱི་དགོངས་པ་མ་ཡིན། དེ་དག་ལས་ཀྱི་ཐོབ་པའི་རྫུ་འཕྲུལ་དང་། ཏིང་ངེ་འཛིན་གྱི་བྱེ་བྲག་ལས་བྱུང་བ་ཡིན་གྱི། སྟོང་ཉིད་རྟོགས་པ་མ་ཡིན་ནོ། །
སྟོང་ཉིད་ལ་རྡུགས་པ་དང་མ་རྡུགས་པ་ལ་ཁྱད་པར་མེད་དེ། རྨི་ལམ་ན་རི་ལ་རྡུགས་པ་དང་མ་རྡུགས་པ་ལ་སྟོང་ཉིད་དུ་ཁྱད་པར་མེད་པ་བཞིན་ནོ། ། འགའ་ཞིག་སངས་རྒྱས་ཀྱི་ཚེ་སྣང་བ་མེད་པའི་ཤེས་རབ་སྐྱེ་ཞེས་ཟེར་བ་ནི། ཤེས་རབ་སྙིང་པོའི་གཟུགས་སྟོང་པའོ། ། སྟོང་པ་ཉིད་གཟུགས་སོ། ། གཟུགས་ལས་ཀྱང་སྟོང་པ་ཉིད་གཞན་མ་ཡིན་ནོ། ། སྟོང་པ་ཉིད་ལས་ཀྱང་གཟུགས་གཞན་མ་ཡིན། ཞེས་གསུངས་པ་དེ་མ་དྲན་པ་ཡིན་གསུང་། དེ་དག་ཀྱང་མ་རིག་པའི་སྣང་བ་ལ་སོགས་པའི་ཆོས་ཅན། ཡིད་ཀྱི་ཀུན་བཏགས་དང་བྲལ་བའི་ཆོས་ཉིད།
ངོ་བོ་གཅིག་ལ་ཟློག་པ་ཐ་དད་དོ། ། དེ་ལ་མ་རིག་པའི་སྣང་བ་ལས་ལོག་པ་ནི་གསལ་བ་མ་འགག་པའོ། ། ཡིད་ཀུན་བཏགས་དང་བྲལ་བ་ནི་ཡོད་པ་དང་མེད་པ་ལ་སོགས་པའི་རྟོག་པས་སྒྲོ་མ་བཏགས་པ་རྣམ་པར་མི་རྟོག་པའི་ཏིང་ངེ་འཛིན་ནོ། ། ཟུང་འཇུག་གི་སྣང་བ་རྣམ་པར་མི་རྟོག་པ་དོན་ལ་རྣམ་པར་དབྱེ་བ་མེད་པར་རྟོགས་པའོ། ། ངོ་བོ་གཅིག་ལ་ལྡོག་པ་ཐ་དད་ནི། རང་གི་ངོ་བོ་ལ་དབྱེར་མེད་ཀྱང་། གཞན་ལ་སྟོན་པ་ན་ལྡོག་པ་ཕྱེ་སྟེ་འཆད་པའོ། ། གྲུབ་མཐའ་འཁོར་འདས་དབྱེར་མེད་ནི། འཇིག་རྟེན་ལས་འདས་པའི་ས་དྲུག་ལ། སྟོང་གསུམ་ཡུངས་འབྲུར་ཆུད་པ་ལ་ཆེ་ཆུང་མེད་ཆུ་བོ་གྱེན་ལ་བཟློག
ཉི་ཟླ་སྟེང་པར་འཛིན། གཞན་ཡང་ཡོན་ཏན་བརྒྱ་ཕྲག་བདུན་བདུན་ལ་སོགས་པའི་འོག་ནས་ཇི་ལྟར་འབྱུང་བ་བཞིན་ནོ། ། གྲུབ་མཐའ་མ་སྙོགས་ན། འདའ་ཁ་མ་གོང་དུ་འཕོ་བ་ལ་གསུམ། འཆི་བའི་ལྟས་དེ་བསླུ་བའི་ཐབས་འཆི་བར་ངེས་ན་གོང་དུ་འཕོ་བའོ། ། གསུང་སྒྲོས་ལ་ཕྱིའི་སྔོན་ལ་གསུང་། དང་པོ་ལ་ནང་གི་འཆི་ལྟས་དང་། ཕྱིའི་འཆི་ལྟས་གཉིས། ནང་གི་འཆི་ལྟས་ལ། འཆི་སླུས་བཟློག་པ་ཉི་ཟླའི་འཆི་ལྟས་དང་།
མི་བཟློག་པ་རྒྱས་པའི་འཆི་ལྟས་སོ། ། དང་པོ་ནི། སྣའི་སྒོ་ནས་གཡས་གཡོན་ནས་རྒྱུ་བ་ཉི་ཟླའི་གནས་ཡིན། ཟླ་བའི་ནང་ནས་རྒྱུ་བ་མང་ན་དགེ་ཞིང་ཚེ་རིང་། ཉི་མའི་ལམ་ནས་རྒྱུ་བ་མང་ན་མི་དགེ་ཞིང་ཚེ་ཐུང་། ཕལ་ཆེར་གྱི་ཐོ་རངས་ཉི་མ་ཤར་ཡན་ཆད་ལ་ཚེས་གཅིག་གཉིས་གསུམ་གཡོན་ནས། དེ་ནས་གསུམ་གཡས་ནས་རྒྱུ་བ་ནས། ཞག་གསུམ་གསུམ་གཡས་གཡོན་སྤེལ་ཞིང་རྒྱུ། མཐར་ཉི་ཤུ་བརྒྱད་དགུ་གནམ་གང་ལ་གཡས་ནས་རྒྱུའོ། ། སྣ་སྒོ་གཡས་གཡོན་གང་རུང་ནས་ཞག་འགའ་རེ་རྒྱུས་ཀྱང་ཉེས་པ་ཆེན་པོར་མི་འགྱུར།
དེའང་ཞག་དྲུག་གོ་ལོག་ན་འཐབ་རྩོད་ལ་སོགས་པ་ཡིད་སྐྱོ་བའི་རྒྱུར་འགྱུར། ཟླ་བ་ཕྱེད་གོ་ལོག་ན། ནད་མི་བཟད་པ་འབྱུང་། ཟླ་བ་གཅིག་གིས་རྟེན་གཉེན་འབྲེལ་རྒུད་པར་འགྱུར། ཟླ་བ་ཕྱེད་དང་གཅིག་གིས་ཟླ་བ་ཕྱེད་དང་དྲུག་ནས་འཆི། སྣ་སྒོ་གཉིས་ཁ་དང་གསུམ་ཀ་ནས་དྲག་ཏུ་རྒྱུ་ན་ཉི་མ་་་་་་ཉིན་ཞག་རེར་ཙམ་ཐུབ་སྲིད་གསུང་ཕྱེད་ནས་འཆི། གཡས་གཡོན་མི་འཕོ་བར་གཉིས་ཀ་ནས་ཞག་བཅུ་རྒྱུས་ན། དེ་ནས་གཡས་གཡོན་གང་རུང་དུ་འཕོས་པ་དང་འཆི། སྟོན་དཔྱིད་ཉིན་མཚན་མཉམ་པའི་དུས་སུ་སྣ་བུག་གཉིས་ཀ་ནས་རྒྱུ་ཞིང་མིག་འགུལ་ན་དེའི་ཉིན་བར་འཆི། ཁ་རྐྱང་པ་ནས་ཞག་གཅིག་དང་འཕོ་བ་གཅིག་དྲག་ཏུ་རྒྱུ་ན་དེའི་ཉིན་བར་འཆི།
ཉིན་ཞག་ཕྲུགས་གཅིག་གི་དྲུག་ཅུ་ཆར་སྣ་བུག་གཡས་གཡོན་དུ་དྲག་ཏུ་ཕར་འཕོ་ཚུར་འཕོ་བྱེད་ན། གང་ལ་བསྙེན་བཀུར་ལ་སོགས་པ་ཡིད་བདེ་བའི་རྟེན་འབྲེལ་དུ་འགྱུར་རོ། ། ཡང་ངེས་པའི་འཆི་ལྟས་གཞན་རྟག་པ་ནི། དགུན་ཟླ་ར་བ་ཞེས་པ་སྨལ་པོས་ཉ་བའི་ཚེས་གཅིག་ནས་བརྟགས་སྟེ། ཚེས་གཅིག་ནས་གསུམ་གྱི་བར་གཡས་འབའ་ཞིག་ནས། ཞག་གསུམ་རྒྱུ་ན། ལོ་ཉི་ཤུ་ནས་འཆི། བཞི་རྒྱུ་ན་བཅུ་དགུ་ནས། ལྔ་རྒྱུ་ན་བཅོ་བརྒྱད་ནས་འཆི། སྟོན་ཟླ་འབྲིང་པོ་དབྱུག་པས་ཉ་བའི་ཟླ་བ་ལ་སྣ་བུག་གཡས་ནས།
ཞག་གསུམ་རྒྱུ་ན་ལོ་བཅུ་ན། བཞི་རྒྱུ་ན་བཅུ་དྲུག་ན། ལྔ་རྒྱུ་ན་བཅོ་ལྔ་ན་འཆི། དབྱར་ཟླ་ཐ་ཆུང་བྱ་སྦོས་ཉ་བའི་ཟླ་བ་ལ་གཡས་ནས་ཞག་གསུམ་རྒྱུ་ན། ལོ་བཅུ་བཞི་ན། བཞི་རྒྱུ་ན་བཅུ་གསུམ་ན། ལྔ་རྒྱུ་ན་བཅུ་གཉིས་ན་འཆི། དབྱར་ཟླ་ར་བ་སྐར་མ་ལྡི་འུས་ཉ་བའི་ཟླ་བ་ལ་གཡས་ནས་ཞག་གསུམ་རྒྱུ་ན་ལོ་བཅུ་གཅིག་ན། བཞི་རྒྱུ་ན་ལོ་བཅུ་ན། ལྔ་རྒྱུ་ན་དགུ་ནས་འཆི།
དཔྱིད་ཟླ་འབྲིང་པོ་སྐར་མ་བྱ་འུས་ཉ་བའི་ཟླ་བ་ལ་གཡས་ནས་ཞག་གསུམ་རྒྱུ་ན། ལོ་བརྒྱད་ན། བཞི་རྒྱུ་ན་བདུན་ན། ལྔ་རྒྱུ་ན་དྲུག་ནས་འཆི། དགུན་ཟླ་ཐ་ཆུང་སྐར་མ་རྟ་བས་ཉ་བའི་ཟླ་བ་ལ་གཡས་ནས་ཞག་གསུམ་རྒྱུ་ན། ལོ་ལྔ་ན། བཞི་རྒྱུ་ན་བཞི་ན། ལྔ་རྒྱུ་ན་གསུམ་ན་འཆི། དྲུག་རྒྱུ་ན་གཉིས་ན། བདུན་རྒྱུ་ན་གཅིག་ནས་འཆིའོ། །
བརྟགས་འདི་དག་ལོ་བཅོ་བརྒྱད་པའི་བརྟགས་བྱུང་ན། དེའི་ཕྱིད་ལོ་བཅུ་བདུན་པའི་རྟགས་བརྟགས། དེའི་ཕྱིད་ལོ་བཅུ་དྲུག་པའི་རྟགས་བརྟགས་པ་ལ་སོགས་པ་རིམ་པ་བཞིན་དུ་ཤེས་པར་བྱའོ། ། ལོ་ཉི་ཤུ་པའི་རྟགས་མི་འོང་བར་ལོ་བཅོ་བརྒྱད་པ་ལ་སོགས་པའི་རྟགས་འོང་བ་དག་ཀྱང་བྲིད་དོ། ། གཉིས་པ་རྒྱས་པའི་འཆི་ལྟས་ནི། རང་སྐྱེས་པའི་ཟླ་བ། ཚེས། སྐར་མ། གཟའ། སྦྱོར་བ།
བྱེད་པ། དུས་དང་བདུན་འཛོམ་པའི་དུས་སུ་སྣ་བུག་གཡས་ནས་ཉི་མ་གཅིག་གི་བཞི་ཆ་རྒྱུ་ན་ལོ་བཅུ་དྲུག་ན་འཆི། ཉི་མ་ཕྱེད་རྒྱུ་ན་ལོ་བཅུ་བཞི་ན། ཉིན་གཅིག་རྒྱུ་ན་ལོ་བཅུ་གཉིས་ན། ཞག་གཅིག་རྒྱུ་ན་ལོ་བཅུ་ན། གཉིས་རྒྱུ་ན་བརྒྱད་ན། གསུམ་རྒྱུ་ན་དྲུག་ན། བཞི་རྒྱུ་ན་བཞི་ནས་འཆི། ཞག་ལྔ་རྒྱུ་ན་ལོ་གསུམ་ན། དྲུག་རྒྱུ་ན་ལོ་གཉིས་ཟླ་བ་དྲུག་ཞག་བཅོ་བརྒྱད་ན།
བདུན་རྒྱུ་ན་ལོ་གཉིས་ཟླ་བ་དྲུག་ན། བརྒྱད་རྒྱུ་ན་ལོ་གཉིས་ཟླ་བ་བཞི་ཞག་ཉི་ཤུ་རྩ་བཞི་ན། དགུ་རྒྱུ་ན་ལོ་གཉིས་ཟླ་བ་བཞི་ཞག་དྲུག་ན། བཅུ་རྒྱུ་ན་ལོ་གཉིས་ན། བཅུ་གཅིག་རྒྱུ་ན་ལོ་གཉིས་ཟླ་བ་དགུ་ཞག་བཅོ་ལྔ་ན། བཅུ་གཉིས་རྒྱུ་ན་ལོ་གཅིག་ཟླ་བ་བདུན་ཞག་བདུན་ན། བཅུ་གསུམ་རྒྱུ་ན་ལོ་གཅིག་ཟླ་བ་བཞི་ཞག་དགུ་ན། བཅུ་བཞི་རྒྱུ་ན་ལོ་གཅིག་ཟླ་བ་གཉིས་ཞག་བཅུ་ན། བཅོ་ལྔ་རྒྱུ་ན་ལོ་གཅིག་ན། བཅུ་དྲུག་རྒྱུ་ན་ཟླ་བ་བཅུ་ཞག་ཉི་ཤུ་རྩ་བཞི་ན།
ཞག་བཅུ་བདུན་རྒྱུ་ན་ཟླ་བ་དགུ་ཞག་བཅོ་བརྒྱད་ན། བཅོ་བརྒྱད་རྒྱུ་ན་ཟླ་བ་བརྒྱད་ཞག་བཅུ་གཉིས་ན། བཅུ་དགུ་རྒྱུ་ན་ཟླ་བ་བདུན་ཞག་དྲུག་ན། ཉི་ཤུ་རྒྱུ་ན་ཟླ་བ་དྲུག་ན། ཉི་ཤུ་རྩ་གཅིག་རྒྱུ་ན་ཟླ་བ་ལྔ་ཞག་བཅུ་གཉིས་ན། རྩ་གཉིས་རྒྱུ་ན་ཟླ་བ་བཞི་ཞག་ཉི་ཤུ་རྩ་བཞི་ན། རྩ་གསུམ་རྒྱུ་ན་ཟླ་བ་བཞི་ཞག་བཅུ་དྲུག་ན། རྩ་བཞི་རྒྱུ་ན་ཟླ་བ་བཞི་ཞག་བཅུ་ན། རྩ་ལྔ་རྒྱུ་ན་ཟླ་བ་གསུམ་ན། རྩ་དྲུག་རྒྱུ་ན་ཟླ་བ་གཉིས་ན།
རྩ་བདུན་རྒྱུ་ན་ཟླ་བ་གཅིག་ན། རྩ་བརྒྱད་རྒྱུ་ན་ཞག་བཅོ་ལྔ་ན། རྩ་དགུ་རྒྱུ་ན་ཞག་བཅུ་ན། སུམ་ཅུ་རྒྱུ་ན་ཞག་ལྔ་ན། སོ་གཅིག་རྒྱུ་ན་ཞག་གསུམ་ན། སོ་གཉིས་རྒྱུ་ན་ཞག་གཉིས་ན། སོ་གསུམ་རྒྱུ་ན་དེའི་ནང་པར་ངེས་པར་འཆི་བར་བརྟགས་སོ། ། རྒྱས་པའི་འཆི་ལྟས་འདི་རྣམས་ཕལ་ཆེར་ལ་འབྱུང་དཀའ། བྱུང་ན་ལྡོག་མི་ནུས། དེའི་བར་ལ་བློ་བུར་གྱི་རྐྱེན་གང་གིས་ཀྱང་འཆི་མི་སྲིད་དོ། །
གཉིས་པ་ཕྱིའི་འཆི་ལྟས་ནི། རྨི་ལམ་ལ་བརྟག་པ། སྤྱོད་ལམ་ལ་བརྟག་པ། སྣང་ཚུལ་ལ་བརྟག་པའོ། ། དང་པོ་ནི། རྨི་ལམ་དུ་རྒྱ་སྐྱེགས་ཀྱི་རི་ལ་འཛེག་པ། ཐང་དམར་པོ་ལ་འགྲོ་བ། གོས་དམར་པོ་གྱོན་པ། མེ་ཏོག་དམར་པོ་ཐུ་བ། ཕྲེང་བ་དམར་པོ་ལག་པའམ་མགོ་བོ་ལ་དཀྲིས་པ་ལ་སོགས་པ།
ཁྲག་མ་ཡིན་པ་མཐོང་བ་རྣམས་འཆི་ལྟས་ཡིན། རྒྱུས་མེད་པའི་རྒྱལ་ཁམས་སུ་འགྲོ་བ། བུ་མོ་ནག་མོ་ཁྲོས་ནས་བདག་ལ་ཆད་པས་གཅོད་ཟེར་བ་དང་། སྤྲེའུ་ལ་ཞོན་ནས་ཤར་དུ་འགྲོ་བ། བོང་བུ་ལ་ཞོན་ནས་ལྷོར་འགྲོ་བ་ལ་སོགས་པ་རྨི་ལམ་དུ་བྱུང་ན་འཆི་ལྟས་སོ། ། གཉིས་པ་སྤྱོད་ལམ་ལ་བརྟག་པ་ནི། གནས་ཀྱིས་སྐྱོ། གྲོགས་ཀྱིས་སྐྱོ། སྤྱོད་པ་འགྱུར་བའོ། ། དང་པོ་ནི་སྔར་འདུག་པའི་གནས་སུ་སྡོད་སྙིང་མི་འདོད་ཅིང་གང་དུ་འདུག་ཀྱང་ཡིད་སྐྱོ་བའོ། །
གཉིས་པ་ནི་སྔར་འགྲོགས་པའི་གྲོགས་དང་མི་འདོད་ཅིང་། སུ་དང་འགྲོགས་ཀྱང་ཡིད་སྐྱོ་བའོ། ། གསུམ་པ་ནི། སེར་སྣ་ཅན་གཏོང་ཕོད་ཆེ། སྟོང་ཕོད་ཅན་སེར་སྣ་ཆེ། བཟོད་པ་ཅན་ཁྲོ་འདོད། ཁྲོ་འདོད་པ་བཟོད་སྲན་ཆེ་བ་ལ་སོགས་པ་སྤྱོད་ལམ་ལྡོག་ནས་འབྱུང་བའོ། ། གསུམ་པ་སྣང་ཚུལ་བརྟག་པ་ནི། ནམ་མཁའི་མེ་ཏོག་ཡལ་བ། བར་སྣང་གི་འཇའ་ཚོན་མེད་པ།
མིག་གི་འོད་ཟེར་ཉམས་པ། མཁའ་འགྲོའི་སྒྲ་ཡལ་བ། གནམ་སའི་འབྲེལ་ཆད་པ། རྐང་པའི་རྗེས་གཏོར་བ། ཚེ་གཟུགས་ཉམས་པ་ལ་སོགས་པའོ། ། གཉིས་པ་དེ་བསླུ་བ་ནི། ཕྱིའི་འཆི་ལྟས་བསླུ་བ་དང་། ནང་གི་འཆི་ལྟས་བསླུ་བའོ། ། དང་པོ་ནི། སྤྱིར་འཆི་བ་ལ་རྐྱང་ཟད་གསུམ།
གཉིས་ཟད་གསུམ། ཐམས་ཅད་ཟད་ནས་འཆི་བའོ། ། དང་པོ་ནི། ཚེ་ཟད་ན་གཙུག་ཏོར་རྣམ་རྒྱལ་དང་། ཚེའི་དབང་བསྐུར་བ་ལ་སོགས་པས་བཟློག ལས་ཟད་ན་སྲོག་ཆགས་ཀྱི་ཚེ་སྐྱབས་པ་དང་སྲོག་བསླུ་བ་ལ་སོགས་པས་བཟློག བསོད་ནམས་ཟད་ན། བླ་མ་དང་དཀོན་མཆོག་མཆོད་པ་དང་། དེའི་རྟེན་གསོ་བ་དང་། སྦྱིན་པ་གཏོང་བ་ལ་སོགས་པ་བསོད་ནམས་བསགས་ན་བཟློག་གོ །
ཚེ་མ་ཟད་པར་གཞན་གཉིས་པོ་ཟད་པ། ལས་མ་ཟད་པར་གཉིས་པོ་ཟད་པ། བསོད་ནམས་མ་ཟད་པར་གཉིས་པོ་ཟད་པ་ལ། སྔར་བཞིན་བཤད་པའི་གཉིས་གཉིས་ཚོགས་པའི་རིམ་འགྲོ་བྱའོ། ། གཉིས་ཀ་ཟད་ན་ཆོ་ག་གསུམ་ཀ་ཕུན་སུམ་ཚོགས་པར་བྱས་ན་བཟློག་པའང་སྲིད་མོད་ཤིན་ཏུ་དཀའོ། ། གཉིས་པ་ནང་གི་འཆི་ལྟས་བསླུ་བ་ལ། ཐུན་མོང་དང་ཐུན་མོང་མ་ཡིན་པ་གཉིས། དང་པོ་ཐོ་རངས་ཀྱི་ཐུན་ལ་སྲོག་རྩོལ་གྱི་རླུང་སྟོང་རྩ་བརྒྱད་ལ་སོགས་པ་བསྒོམ་པའམ། རླུང་ཁ་སྦྱོར་གྱི་རྣལ་འབྱོར་གནད་དུ་སོང་ན་ཤིན་ཏུ་བཟང་ངོ་། ། གཉིས་པ་ནི།
སློབ་དཔོན་རྣལ་འབྱོར་གྱི་དབང་ཕྱུག་བིརྺ་པའི་ནམ་མཁའ་ཟས་སུ་ཟ་བ་ཞེས་བྱ་བའི་ཏིང་ངེ་འཛིན་ཏེ། ནམ་ལངས་ནས་ལག་པའི་བ་སྤུ་མཐོང་བའི་ཚེ། ནམ་མཁའ་མཐོང་སར་བསྡད་ལ། བསམ་གཏན་གྱི་ཡན་ལག་དགུ་སྔོན་དུ་སོང་བས། ནམ་མཁའ་ལ་ཁ་གཏད་ལ། སྟོང་གསུམ་གྱི་ནམ་མཁའ་ཐམས་ཅད་འོད་སྔོན་པོའི་རྣམ་པས་ཁ་ནས་སིབ་ཞུགས་ནས་ལུས་ཐམས་ཅད་སྔོ་མེར་ཁེངས་པར་བསལ་ཞིང་། མཆིལ་མ་མིད་པ་དང་བསྟུན་ལ་ཁ་ནས་སྒྲ་མེད་དུ་དགང་། ཨོལ་ཀོང་ཀོས་ཀོས་མནན་ཏེ་རླུང་ཐུབ་ཚད་གཅིག་བཟུང་། དེ་ལྟར་ཡང་ཡང་བསྒོམས་པའི་མཐར་སྒྲིགས་པ་བྱུང་ན་བཟློགས་པ་ཡིན་ནོ། ། རྟག་ཏུ་བསྒོམས་ནས་འཆི་མེད་ཚེའི་དངོས་གྲུབ་ཐོབ་གསུང་།
གསུམ་པ་ངེས་པར་འཆི་ན། གོང་དུ་འཕོ་བ་ལ་བཞི་ལས། སྣང་བ་བསྒྱུར་བའི་འདའ་ཀ་མ་ནི། དང་པོ་གཉིད་དུ་འགྲོ་ཁར་སྦྱངས་ནས་ཕྱིས་འཕོ་བའི་ཚེ་བླ་མ་དང་ཡི་དམ་གྱི་ལྷ་མདུན་དུ་སྤྱན་དྲངས་པ་ལ། དངོས་དང་ཡིད་ཀྱིས་ཅི་འབྱོར་གྱིས་མཆོད་ལ། ཚོར་བ་དང་མ་ཚོར་བའི་དམ་ཚིག་གི་ཉེས་པ་ཐམས་ཅད་བཤགས། དེ་ནས་མདུན་དུ་གང་དུ་སྐྱེ་བར་འགྱུར་བའི་སྣང་བ་བྱུང་བའི་ཚེ། དེ་ལྟར་དྲན་པར་བྱས་པས་དེ་དང་བདག་གི་ཤེས་པ་རོ་གཅིག་པར་གྱུར་པས་བར་དོ་མེད་པར་རིག་པ་འཛིན་པ་ལ་སོགས་པར་འགྱུར་རོ། ། གཉིས་པ་འོད་ཀྱི་གོང་བུས་འཕོ་བ་ནི། ལུས་ཙོག་བུའམ་སྐྱིལ་ཀྲུང་དུ་བྱ།
ལག་པ་གཉིས་ཀྱིས་ལྟག་པ་ནས་སྐྱོར། སྔོན་འགྲོ་སྔ་མ་བཞིན་བྱ། དེ་ནས་རང་གི་སྙིང་ཁར་འོད་ཀྱི་གོང་བུ་མཐེ་བོ་ཙམ་གཅིག་བསམ། དེ་ལས་འོད་ཀྱི་གོང་བུ་ཕུགས་རོན་གྱི་སྒོ་ང་ཙམ་རེ་འཆད་པས། འོག་སྒོ་གཉིས། ལྟེ་བ་ཁ། སྣ་བུག་གཉིས། རྣ་བ་གཉིས། མཛོད་སྤུ། དབུའི་གཙུག་ཏོར་བར་དུ།
དགག་གོ ། དེ་ནས་ལྟེ་བར་རླུང་གི་དཀྱིལ་འཁོར་ཟླ་བ་ཕྱེད་པ་ལྟ་བུ་སོར་བཞིའི་ཚད་ཙམ། དེའི་སྟེང་དུ་སེམས་ཀྱི་རྟེན་ཟླ་བ། དེའི་སྟེང་དུ་རང་གི་སེམས་ཀྱི་ངོ་བོ་ཧཱུྃ་སྔོན་པོ་འོད་གསལ་བ་གཅིག་བསམ། ངག་ཏུ་སྟོབས་ཀྱི་ཧཱུྃ་དྲག་ལ་རིང་བ་མན་ངག་ལྟར་དྲངས་ལ། རླུང་གིས་ཟླ་བ་དང་ཧཱུྃ་ཕུལ་བས་རིམ་གྱིས་ཡར་བྱོན། དེ་བཞིན་དུ་ལན་གཉིས་གསུམ་ནས་ཉི་ཤུ་བར་དུ་བྱ། མཐར་འཕོ་བའི་ཚེ་གཉིས་པ་ལ་ཚངས་པའི་སྒོ་བསལ་ནས་རྟེན་དང་བརྟེན་པར་བཅས་པ་གནད་ནི་ལུས་ཀྱི་འཁྲུལ་འཁོར་མྱུར་དུ་བཤིག་པ། ངག་གི་ཐ་མའི་ཧཱུྃ་ཉེར་གཅིག་པ་དྲག་ལ་རིང་པ་བརྗོད་ལ། སེམས་ཀྱི་རྟེན་དང་བརྟེན་པར་བཅས་པའི་ལྷའི་ཐུགས་ཁར་འཕངས་པ་གསུམ་དུས་གཅིག་ཏུ་བྱེད་པའོ། །
གསུམ་པ་མ་འཁྲུལ་བས་ལྷག་པ་ལྷའི་ཐུགས་ཁར་འཕངས་ན་རིག་པ་འཛིན་པ་ལ་སོགས་པར་མི་འགྱུར་མི་སྲིད་དོ། ། གསུམ་པ་སྒྲས་འཕོ་བ་ནི། སྔོན་འགྲོ་དང་ལུས་ཀྱི་འཁྲུལ་འཁོར་སྔར་ལྟར་བྱ། སྒོ་རྣམས་དབང་བཞི་པའི་འདའ་ཁ་མ་ལྟར་ཡི་གེས་དགག རླུང་དང་ཟླ་བ་ལ་སོགས་པ་སྔར་བཞིན་བསྒོམས་ལ། ཧི་ཀི་ཉི་ཤུས་མགྲིན་པའི་བར་དུ་དྲང་། རྩ་གཅིག་པ་ལ་ཚངས་པའི་སྒོ་བསལ་ནས་སྔར་བཞིན་འཕངས་ན། རིག་པ་འཛིན་པ་ལ་སོགས་པར་འགྱུར་རོ། ། བཞི་པ་ཡི་གེ་རྗེས་འཇུག་ནི། སྔོན་འགྲོ་སྔར་དང་མཚུངས།
རང་གི་ཤེས་པ་ཡི་དམ་གྱི་ལྷའི་སྙིང་པོའི་ཉེ་སྙིང་དུ་བསམ། དེ་ནས་སྤྱི་གཙུག་གི་སྒོ་ནས་ཡི་དམ་གྱི་ཐུགས་ཁར་འཕངས་པས་རིག་པ་འཛིན་པ་ལ་སོགས་པར་འགྱུར་རོ། ། ལྔ་པ་འབྲས་བུ་སྤྲུལ་པའི་སྐུ་རང་བཞིན་ལྷུན་གྲུབ་ནི་འབྲས་བུའི་གནས་སྐབས་སུ་འཆད་པར་འགྱུར་རོ། ། གཉིས་པ་གསང་དབང་གི་ཆོས་ལྔ་ནི། ལམ་བདག་བྱིན་གྱིས་བརླབས་པའི་རིམ་པ། ལྟ་བ་རང་བྱུང་གི་ཡེ་ཤེས། གྲུབ་མཐའ་མ་འདྲེས་པ་ཡོངས་སུ་རྫོགས་པ། འདའ་ཀ་མ་འདའོ། འབྲས་བུ་ལོངས་སྤྱོད་རྫོགས་པའི་སྐུ་རང་བཞིན་ལྷུན་གྲུབ་ཀྱིས་སངས་རྒྱས་སོང་། དང་པོ་ལ་རླུང་གི་རྣལ་འབྱོར་དང་།
གཏུམ་མོའི་རྣལ་འབྱོར་གཉིས་སོ། ། འདི་དག་ཁྲིད་བྱེད་པའི་སྔོན་དུ་བླ་མ་ལ་མཎྜལ་ཕུལ་ལ་མེ་ཏོག་སྙིམ་པ་དང་བཅས་པས་གསོལ་བ་གདབ། དེའི་ཚེ་རླུང་གི་ལྟས་རྟགས་ཏེ། དཔོན་སློབ་གཉིས་ཀས་རླུང་གཡོན་ནས་རྒྱུ་ན་ཟླ་བའི་རླུང་ཡིན་པས་ཏིང་ངེ་འཛིན་སྐྱེ་བུལ་ཡང་བརྟན་ཞིང་མཐར་ཕྱིན་པ་དང་། བར་ཆད་ཆུང་བས་དེའི་སྐབས་སུ་བརྟན། གཡས་ཉི་མའི་རྒྱུ་བ་ཡིན་པས། ཏིང་ངེ་འཛིན་སྐྱེ་མྱུར་ཡང་མི་བརྟན་ཞིང་བར་ཆད་འབྱུང་པས་མི་བརྟན། གཉིས་ཀ་ནས་རྒྱུ་བ་སྒྲ་གཅན་གྱི་ལམ་ཡིན་པས། རྒྱ་ལམ་ན་ཏིང་ངེ་འཛིན་བཟང་པོ་སྐྱེ་སྲིད་ཀྱང་། ཕལ་ཆེར་སྐྱེ་དཀའ་བས་མི་བསྟན།
དེས་ན་གཡོན་ནས་རྒྱུ་བའི་དོན་དུ་ནུ་མ་བཅུད་ལ་བོར་བའི་འཁྲུལ་འཁོར་ཞེས་བྱ་བ། ལག་པ་གཡས་པའི་གྲུ་མོས་ནུ་མ་མནན། ལག་མཐིལ་གྱིས་འགྲམ་པ་མནན་ལ་གཉིས་ཀས་དྲག་ཏུ་མཉེ། དེས་ཀྱང་མ་འགྱུར་ན་གཡས་འོག་ཏུ་བཅུག་ལ་དེ་ལྟར་བྱས་པས་གཡོན་ནས་རྒྱུའོ། ། དེ་ནས་སློབ་མ་ལུས་སྐྱིལ་ཀྲུང་། ལག་པ་མཉམ་གཞག སྒལ་ཚིགས་སྲང་སྟེ་མགོ་ཅུང་ཟད་རྒུ་བར་བྱས་པས་རྩ་དབུ་མ་དྲང་པོར་འགྲོ། དེ་ནས་འགལ་རྐྱེན་སྡིག་པ་སྦྱང་བའི་དོན་དུ་ཡི་གེ་བརྒྱ་པ་དང་། མཐུན་རྐྱེན་བསོད་ནམས་བསག་པའི་དོན་དུ་མཎྜལ་ཚོམ་བུ་བདུན་པ་འབུལ་དུ་གཞུག དེ་ལ་ཡི་གེ་བརྒྱ་པ་འདོན་པའི་མན་ངག་ནི།
སྤྱི་བོར་པདྨ་དང་ཟླ་བའི་སྟེང་དུ་ཧཱུྃ་ལས་རྡོ་རྗེ་སེམས་དཔའ་སྐུ་མདོག་དཀར་པོ་རྡོ་རྗེ་དང་དྲིལ་བུ་འཛིན་པ། ཡུམ་རྡོ་རྗེ་སྙེམས་མ་གྲི་གུག་དང་ཐོད་པ་འཛིན་པས་ཡབ་དང་གཉིས་སུ་མེད་པ། རུས་པ་དང་རིན་པོ་ཆེས་བརྒྱན་པ། སྐྱིལ་ཀྲུང་གིས་བཞུགས་པར་བསམ། དེའི་གནས་གསུམ་དུ་ཨོཾ་ཨཱཿཧཱུྃ་གསུམ་འགོད། ཧཱུྃ་ལས་འོད་ཟེར་འཕྲོས་པས་ཡེ་ཤེས་པ་སྤྱན་དྲངས་ལ་སྟིམ་དབང་བསྐུར་ནས་རིགས་ཀྱི་བདག་པོ་རྡོ་རྗེ་འཆང་ཉིད་ཀྱིས་དབུ་བརྒྱན། དེའི་ཐུགས་ཁའི་ཧཱུྃ་དང་། སྐུའི་ཆ་ཤས་ལས་ཡེ་ཤེས་ཀྱི་བདུད་རྩི་བབས། བདག་གི་སྤྱི་གཙུག་ནས་ཞུགས། ལུས་ངག་ཡིད་གསུམ་གྱི་སྡིག་པ་ཐམས་ཅད་བ་སྤུའི་བུ་ག་དང་།
འོག་སྒོ་ནས་ཐོན། ལུས་ངག་ཡིད་གསུམ་དག་པར་བསམས་ནས་ཡི་གེ་བརྒྱ་པ་ཟླ། གཉིས་པ་མཎྜལ་འབུལ་བའི་ཚུལ་ནི། ཁྲུ་གང་པའི་ཚད་ལ་ཆུ་ལག་པ་གཡས་པས་བྱུག གཡས་པས་མ་བཏེག་པར་གཡོན་པས་མེ་ཏོག་གཅིག་བསྲུང་བའི་ཚུལ་དུ་བཞག གླིང་བཞི་རི་རབ་ཉི་ཟླ་དང་བཅས་པ་མི་དང་ལྷའི་ལོངས་སྤྱོད་ཕུན་སུམ་ཚོགས་པ་མདུན་གྱི་ནམ་མཁའི་གནས་སུ་བླ་མ་དྲན་པར་བྱས་ལ་དབུལ། མོས་གུས་དྲག་ཏུ་བྱ། མེ་ཏོག་དམན་མ་ལྡབ་ན་མི་དབུལ་ཏེ། མཎྜལ་གྱི་རྟོག་པ་ལས། མེ་ཏོག་དམན་མ་དོར་བར་བཤད་པས་སོ། །
དེ་གཉིས་ཀའི་གྲངས་བཟུང་ངོ་། ། དེ་ལ་ཁང་པར་ཟླ་བའི་རྒྱུ་དང་འདྲ་བས་ཤིས། འཆམ་པ་ནི་ཉི་མའི་རྒྱུ་དང་མཚུངས་པས་ཡང་། གྲངས་མ་བཟུང་བ་སྒྲ་གཅན་གྱི་རྒྱུ་བ་དང་འདྲ་བས་ཕྱིས་སྐྱོར་ལ་བྱ་དགོས་གསུང་། དེ་ལ། ལམ་བསྒོམ་པའི་སྔོན་དུ་འགྲོ་བ་བསམ་གཏན་གྱི་ཡན་ལག་དགུ་ལས། ཐོག་མ་སྦྱང་བ་གསུམ་ནི། ལུས་སྦྱང་། ངག་སྦྱང་། ཡིད་སྦྱང་ངོ་། །
དང་པོ་ནི། མགོ་བོ་འཇིང་པ་བསྒྱུར་བྱ་ཞིང་། ། ལག་པ་གཉིས་ནི་སོ་སོར་གཡབ། ། རྐང་པ་གཉིས་ཀྱང་དྲག་ཏུ་སྤྲུག ། ཡན་ལག་ལྔའི་སྦྱང་བའོ། ། འདིའི་གནད་ཤེས་ན་ཤིན་ཏུ་ཟབ་པས་འབད་དེ་སྦྱང་ངོ་། ། ངག་སྦྱང་བ་ནི། འདོན་པ་དང་སྨྲ་བ་ལ་སོགས་པ་ངག་གི་ལས་སྐྱུངས་ལ། ལུས་ངག་ཁོང་ཀློད་དེ། གསལ་བར་སོ་བཟུང་བ་དང་།
ལྷུག་པ་རང་སོ་བཟུང་ངོ་། ། ཡིད་སྦྱང་བ་ནི། སྒོམ་དང་རྣམ་རྟོག་གི་གཡེང་བ་སྤངས་ལ་སེམས་ལྷོད་པར་བཞག དེ་ལྟར་སྦྱང་བ་གསུམ་པོ་ལོ་དང་ཟླ་བའི་བར་དུ་བྱས་པས་ཏིང་ངེ་འཛིན་རང་ཤུགས་ཀྱིས་འབྱུང་། དེ་ནས་སྒོམ་ལ་འཇུག་པ་ན། གནད་ལ་དབབ་པ་གསུམ་གྱི་དང་པོ་ལུས་གནད་ལ་དབབ་པ་ནི། ལུས་སྐྱིལ་ཀྲུང་བཅའ། སྒལ་ཚིགས་དྲང་པོ། མགོ་ཅུང་ཟད་དགུ། མིག་སྣ་རྩེར་དབབ།
ལྕེ་རྐན་ལ་སྦྱར། སོ་དང་མཆུ་མཉམ་པར་སྦྱར་བ་ནི། ལུས་གནད་ལ་དབབ་པ་ཁང་པ་རྩིག་པའི་འགྲམ་དང་འདྲའོ། ། དེ་ནས་ངག་གནད་ལ་དབབ་པ་ནི། རླུང་སྣ་སྒོ་ནས་དྲག་ཏུ་ལན་གསུམ་ཕྱིར་འབུད་པ་ནི། ཁང་པའི་མི་གཙང་བ་གད་དར་བྱེད་པ་དང་འདྲ། ཡིད་གནད་ལ་དབབ་པ་ནི། སེམས་སོ་ཀློད་ལ་མ་བཅོས་པར་བཞག དེའང་རྒྱུག་ཁར་དབུགས་འབྱིན་པ་དང་འདྲ། དེ་ནས་སྔོན་འགྲོ་སྒོམ་པ་གསུམ་ནི།
སྐྱབས་འགྲོ་སྔོན་དུ་འགྲོ་བའི་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ་སྙམ་པ་ནི་བྱང་ཆུབ་ཀྱི་སེམས་སྒོམ་པའོ། ། ཧཱུྃ་ཞེས་བརྗོད་པས་བསྲུང་བའི་འཁོར་ལོ་གཞལ་ཡས་ཁང་དང་བཅས་པ་སྒོམ། ཡང་ཧཱུྃ་ཞེས་བརྗོད་པས་རང་ཡི་དམ་གྱི་ལྷར་སྒོམ་པའོ། ། དེ་ནས་བླ་མ་སྤྱི་བོར་རིགས་བདག་གི་ཚུལ་དུ་བསྒོམས་ལ་འདི་ཉིད་སངས་རྒྱས་ཐམས་ཅད་ཀྱི་ངོ་བོ་ཡིན་སྙམ་དུ་གུས་འདུད་བྱེད་པའོ། ། དེ་ལྟར་སྔོན་དུ་འགྲོ་བའི་ཡན་ལག་རྣམས་ཚར་བ་དང་། དངོས་གཞིའི་ཏིང་ངེ་འཛིན་བསྒོམ། དེ་ནས་རྗེས་ཀྱི་ཆོས་གསུམ་ནི། ཏིང་ངེ་འཛིན་གྱི་རྒྱུན་རྐྱང་། དེ་མ་རྟོགས་པའི་སེམས་ཅན་ལ་སྙིང་རྗེ་བསྒོམ། དགེ་བའི་རྩ་བ་རྫོགས་པའི་སངས་རྒྱས་སུ་བསྔོ་བའོ། །
དངོས་གཞིའི་རྣལ་འབྱོར་མང་ཡང་། སློབ་དཔོན་འདིའི་དགོངས་པས་གཞུང་ཡི་གེ་ཇི་ལྟ་བ་བཞིན་གྱི་ཁྲིད་ལ། ཀུན་གཞི་རྒྱུ་རྒྱུད་དེ་བཞིན་ཉིད་ཀྱི་དག་པ། བསྐྱེད་པའི་རིམ་པ་ལྷ་སོ་སོའི་དག་པ། རྫོགས་པའི་རིམ་པ་རང་རིག་པའི་དག་པའི་ཁྲིད། དེ་ལྟར་གསུམ་དུ་འདུས་པ་ལས། སྔ་མ་གཉིས་པའི་འཁྲིད་ལུགས་གཞན་དུ་གསུང་གི་འདིར་མི་གསུང་བས་རེ་ཞིག་བཞག་གོ ། གསུམ་པ་རང་རིག་པའི་དག་པ་རྫོགས་རིམ་གྱི་ཁྲིད་ལ། ཁམས་འདུས་པ་དང་པོ་གཏུམ་མོ་དྲོད་རྟགས་ཀྱི་ལམ་ཁྲིད་ཅེས་གསུངས་པས། མྱུར་དུ་འཚང་རྒྱ་བར་འདོད་ན།
ཐོག་མར་རླུང་ནས་བསྒོམ་པར་བཞེད་དོ། ། དེའི་རྒྱུ་མཚན་བླ་མས་གསུང་བར་འགྱུར། སྤྱིར་རླུང་གི་རྣལ་འབྱོར་བསམ་གྱིས་མི་ཁྱབ་པ་ཡོད་ཀྱང་། བདག་ཉི་ཁྲི་ཆིག་སྟོང་དྲུག་བརྒྱ། དེ་དགུ་བརྒྱ་ཕྲག་གཅིག་ཏུ་འདུ། དེ་བསྡུ་ན་ཉིས་བརྒྱ་ཉི་ཤུ་རྩ་ལྔ། དེའང་བཅུར་འདུ། དེའང་རྩ་བ་སྲོག་འཛིན་དུ་འདུ། དེ་ལ་ཕྱིར་འགྲོ་ནང་འཇུག་གནས་པ་གསུམ་ལ་གདམ་ངག་གསུམ། ཐམས་ཅད་སྡོམ་པ་ལ་གཅིག་སྟེ།
བཞིར་འདུ་གསུང་སྟེ་ཤིན་ཏུ་འཐད་དོ། ། དེ་ལ་ཅུང་ཟད་ཕྱེ་སྟེ་ཉམས་སུ་ལེན་ན་བདུན་དུ་མཛད། དེ་རེ་རེ་ལའང་ཆོས་བཞི་བཞི་སྟེ། ཉམས་སུ་བླང་བའི་ཐབས། མཐར་ཕྱིན་པའི་ཚད་ཡོན་ཏན་གང་སྐྱེ། སྐྱོན་གང་སེལ་བའོ། ། དེ་ལ་དང་པོ་སྲོག་རྩོལ་ཉམས་སུ་ལེན་ན། བསམ་གཏན་གྱི་ཡན་ལག་དགུ་སྔོན་དུ་སོང་ནས། ཐོག་མར་སྣ་གཡས་བཀག་ནས། གཡོན་པ་ལན་འགའ་རྒྱུར་གཞུག
དེ་ནས་རྩོལ་བ་ནས་མགོ་འཛིན་དེའང་རླུང་ཕྱིར་རྒྱུས། ནང་དུ་རྒྱུས། ནང་དུ་གནས་པ་རླུང་དང་བསྟུན་ནས་དྲན་པར་བྱ། དེའི་ཏིང་ངེ་འཛིན་ཅུང་ཟད་སྐྱེས་ནས། རྩོལ་བ་ལ་རྔན་དགས་བྱིན་ཏེ། ཕྱིར་རིང་དུ་རྒྱུས། ནང་དུ་ཐུང་ངུ་རྒྱུས། ནང་དུ་གནས་སྙམ་དུ་དྲན་པར་བྱས་པས། ཕྱིར་ཇེ་རིང་འགྲོ། དེ་ལ་ཏིང་ངེ་འཛིན་སྐྱེས་པ་དང་།
སྲོག་ནས་བསྒོམ་པ་སྟེ། ནང་དུ་རྒྱུས། གནས། ཕྱིར་རྒྱུས་སྙམ་པའོ། ། འདི་ཉིད་རྡོ་རྗེའི་བཟླས་པར་བྱེད་ན། ནང་དུ་རྒྱུས་པ་ཨོཾ། གནས་པ་ཨ། ཕྱིར་འགྲོ་བ་ཧཱུྃ་ཞེས་བྱའོ། ། དེ་ལ་ཏིང་ངེ་འཛིན་སྐྱེས་ནས་སྲོག་ལ་རྔན་དགས་བྱིན་ཏེ། ནང་དུ་རིང་དུ་རྒྱུས།
གནས། ཕྱིར་ཐུང་དུ་རྒྱུས་ཞེས་དྲན་པར་བྱས་ཏེ། འདིས་ནང་དུ་ཡུན་རིང་དུ་གནས་ཤིང་ཏིང་ངེ་འཛིན་བསམ་གྱིས་མི་ཁྱབ་པ་སྐྱེའོ། ། སྲོག་རྩོལ་མཐར་ཕྱིན་པའི་ཚད་རྒྱུ་བ་གསལ་བ་ཞེས་བྱ་བ་འབྱུང་བ་བཞིའི་རླུང་གི་གནས་ཁ་དོག་རིང་ཐུང་གི་ཚད་མཐོང་བ་ཡིན་ནོ། ། རྣམ་པ་ངེས་པ་ཞེས་བྱ་བ་རླུང་གཡས་གཡོན་སྤོ་བ། དབང་པོ་གཞན་གྱི་སྒོ་ནས་ཅུང་ཟད་གཏོང་བ་དང་། བཟློག་པར་ནུས་པ་ཡིན་ནོ། ། སྒོམ་པའི་ཕན་ཡོན་ནི། ཏིང་ངེ་འཛིན་ཐམས་ཅད་གསལ་བར་བྱེད། ཚེ་རིང་།
ཁམས་སྙོམས། གནས་སྐབས་སུ་འཕྲིན་ལས་བཞི་འགྲུབ་སྟེ། ས་རླུང་རྒྱུ་བའི་ཚེ་རྒྱས་པ། ཆུ་རླུང་གིས་ཞི་བ། མེ་རླུང་གིས་ཞི་བ། རླུང་གིས་རླུང་གིས་མངོན་སྤྱོད་ཀྱི་ལས་འགྲུབ་བོ། ཕ་རོལ་གྱི་རྣ་སྒོ་ནས་རླུང་བཅུག་པ་དང་། ཁང་པ་ལ་སོགས་པའི་ནང་དུ་བཅུག་སྟེ་ལྟས་ན་ཕ་རོལ་གྱི་སེམས་ཤེས་པ་དང་། ཁང་པའི་ནང་མཐོང་བ་ལ་སོགས་པ་མངོན་ཤེས་ལྟ་བུ་འབྱུང་། སྐྱོན་གང་སེལ་བ་ནི།
གཡང་ཟ་དང་། མེ་དང་། ཆུ་དང་། ཐོག་ལ་སོགས་པ་བློ་བུར་དུ་འཆི་བའི་འཇིགས་པ་མི་འབྱུང་བར་ཚེ་ལ་ཅུང་ཟད་དབང་བ་ཡིན་ནོ། ། གཉིས་པ་ཕྱིར་བཏང་བ་ལ་ཡན་ལག་གསུམ་ལས། རྩོལ་བ་བཀག་སྟེ་སྲོག་ནས་བཏང་བ་ནི། བསམ་གཏན་གྱི་ཡན་ལག་དགུ་སྔོན་དུ་སོང་བ་ནི་འོག་མ་ཀུན་ལའང་སྦྱར་རོ། ། དེ་ནས་རླུང་ནང་དུ་རྔུབས་ལ། སྣ་གཡས་བཀག སེམས་སྣ་རྩེའམ་གཡོན་དུ་གཏད་དེ་ཕྱིར་བུས་ལ་བཏང་ངོ་། །
བཏང་བའི་ཡན་ལག་ལ་རླུང་ཐུབ་ཚད་ཀྱིས་ནང་དུ་འོང་དུ་མི་གཞུག་པ་ནི་གནད་ཡིན། མཐར་ཕྱིན་པའི་ཚད་ནི། ཇི་ཙམ་འདོད་པར་ནང་དུ་མ་རྔུབས་ཀྱང་མི་བདེ་བ་མེད་པའོ། ། ཡོན་ཏན་ནི། རླུང་སྐྱོན་ཕྱིར་སྟོན་པའི་སྟོབས་ཀྱིས་བདེ་བ་དང་མི་རྟོག་པ་ཤུགས་ལ་སྐྱེའོ། ། སྐྱོན་ནི་རོ་སྟོད་གཟེར་བ་དང་། སེམས་མི་བདེ་བ་ལ་སོགས་པ་དུ་མ་སེལ་ལོ། ། འདི་ལམ་མི་བསྒོམ་པའི་དུས་སུའང་། ཉམས་ང་བའི་གནས་དང་། ཆུ་ལ་རྒལ་བ་ལ་སོགས་པའི་ཚེ་རྩོལ་བ་བཀག་སྟེ།
སྲོག་ནས་བཏང་བ་ལན་བདུན་བདུན་རེ་བྱས་ན་བར་ཆད་སེལ་ལོ། ། གཉིས་པ་ཤུགས་བསྐྱེད་དེ་གཉིས་ཀ་ནས་བཏང་བ་ནི། ཤེས་པ་སྣའི་རྩེ་མོའམ་མཛོད་སྤུར་གཏད། རླུང་ནང་དུ་རྔུབས་ནས་ཤུགས་བསྐྱེད་དེ་གཉིས་ཀ་ནས་བཏང་ཐུབ་ཚད་ཀྱིས་ནང་དུ་འོང་དུ་མི་གཞུག དེ་ཞག་གསུམ་བཞི་བསྒོམ། དེ་ནས་ཤེས་པ། འདོམ་གང་དང་རྒྱང་གྲགས་དང་། དཔག་ཚད་དང་། འཛམ་བུའི་གླིང་དང་། ནམ་མཁའི་མཐའ་ཐམས་ཅད་ལ་གཏད་ནས་བསྒོམ་པའམ།
ཡང་ན་ཤེས་པ་ཅི་ལ་ཡང་མི་གཏད་པར་བསྒོམ། རླུང་གི་གནད་དང་མཐར་ཕྱིན་པའི་ཚད་སྔར་དང་འདྲ། ཡོན་ཏན་གསལ་བའི་ཏིང་ངེ་འཛིན་མཐར་ཐུག་སྐྱེ། སྐྱོན་མགོ་དང་མིག་ནད་ལ་སོགས་པ་སེལ་བར་ནུས། གསུམ་པ་ཁ་ནས་སྒྲ་བཅས་སུ་བཏང་བ་ནི། རླུང་ནང་དུ་བསྡུས་ལ་ཤེས་པ་འདོམ་གང་ཙམ་གྱི། ཁོར་ཡུག་གི་ནམ་མཁའ་འམ། སི་སྒྲ་ལ་གཏད་ཏེ། རླུང་ཐམས་ཅད་སིས་སྒྲས་སོའི་བར་ནས་བཤར་ལ་བཏང་ངོ་། ། སོ་ན་ན་མཆིལ་མ་དང་བཅས་པས་མཆུའི་ཕྱི་རོལ་ནས་མཉེ།
ནང་ནས་ཀྱང་ལྕེས་མཉེ། དེས་ཞིའོ། ། མཐར་ཕྱིན་པའི་ཚད་སྔར་དང་འདྲ། ཡོན་ཏན་ལུས་ཟོ་མདོག་བདེའོ། ། སྐྱོན་ཁྲག་རོ་དང་རིམ་བློ་བུར་བ་ལ་སོགས་པ་ཚད་ནད་མ་ལུས་པ་སེལ། ནང་དུ་འཇུག་པ་ལ་གཉིས་ཀྱི་དང་པོ་རྩོལ་བ་བཀག་སྟེ་སྲོག་ནས་དགང་བ་ནི། ལྟེ་བར་ཆོས་འབྱུང་སྒོ་ངའི་ལྐོག་པ་ལྟ་བུ་ཕྱི་དཀར་ལ་ནང་སེར་བ་གཅིག་གི་ནང་དུ་རླུང་ཐམས་ཅད་སིབ་སིབ་འགྲོ་བར་བསམ་ཞིང་། སྣ་གཡས་བཀག་ལ་གཡོན་ནས་རྫོགས་པར་དགང་། རླུང་གི་རྟ་མཆིལ་མ་མིད་ལ་ཐུབ་ཚད་གཅིག་མནན། མཐར་ཕྱིན་པའི་ཚད།
ཇི་ཙམ་འདོད་པ་ཐུབ་ཅིང་ན་ཚ་མེད་པའོ། ། ཡོན་ཏན་དྲོད་དང་བདེ་བ་ལ་སོགས་པ་ཏིང་ངེ་འཛིན་བསམ་གྱིས་མི་ཁྱབ་པ་སྐྱེ། སློབ་དཔོན་རྣལ་འབྱོར་གྱི་དབང་ཕྱུག་གི་ཏིང་ངེ་འཛིན་ཕལ་ཆེར་འདི་ལས་སྐྱེས་གསུང་། སྐྱོན་གྲང་བ་པྲན་མ་ཞུ་བའི་ནད་རྣམས་སེལ། ཁ་ནས་སྒྲ་མེད་དུ་དགང་བ་ནི། ལྟེ་བར་ཆོས་འབྱུང་གྲུ་གསུམ་སྔོན་པོའི་ནང་དུ་རླུང་འཇུག་པར་བསམ་ཞིང་སྒྲ་མེད་དུ་དགང་། རླུང་གི་རྟ་འཆིལ་མ་མིད་ལ་ཐུབ་ཚད་མནན། འཆིལ་མ་མིད་པའི་ཚེ་སྒྲ་བྱུང་ན་དྲོད་མེད་ཅིང་པྲན་ལ་སོགས་པར་འགྱུར་བས་སྒྲ་མེད་ལ་བསླབ། མཐར་ཕྱིན་པའི་ཚད་ཉིན་མཚན་མེད་པར་ཐུབ་ཅིང་ན་ཚ་མེད་པ། ཡོན་ཏན་བདེ་བ་དང་དྲོད་མི་རྟོག་པ་སྐྱེ།
སྐྱོན་ནི་སྨུ་ཆུ་ལ་སོགས་པ་ལྟེ་བའི་ནད་སེལ། ཁྱད་པར་དུ་གང་ན་སར་དམིགས་པ་གཏད་ནས་བསྒོམས་ན་འབྱུང་བ་ལུས་འཁྲུགས་པ་ཐམས་ཅད་སེལ་ལོ། ། དགང་བའི་ཡན་ལག་གཉིས་ཀའི་ཐུན་མོང་གི་དམིགས་པ་གཞན་ཡང་ལྟེ་བར་འོད་དཀར་པོ་གཅིག་གི་ནང་དུ་ཨ་དམར་པོ་འཚལ་གྱི་ཤད་ལྟ་བུ་གཅིག་ལ་རླུང་འཇུག་པར་བསམ་པའམ། འོད་མེད་པའི་ཨ་ཉིད་ལ་ཞུགས་པས། མེ་སོར་གཉིས་པའམ་བཞི་པའི་བར་ལ་དམིགས་པའམ། ལྟེ་བར་ཆོས་འབྱུང་དམར་པོའམ་སེར་པོ་ལ་རླུང་སིབ་སིབ་ཞུགས་པ་དེ་ས་གཞི་ལྟར་རྒྱ་བསྐྱེད། རྒྱ་མཚོ་ལྟར་ཏིང་ཟབ། ནམ་མཁའ་ལྟར་དཔངས་བསྟོད་པའི་དམིགས་པ་བྱའོ། ། བཏང་བ་གསུམ་ཀ་ལ་ནང་དུ་འཇུག་པའི་ཚེ་རིམ་གྱིས་འོད་དུ་བཞུགས་པ་དང་། དགང་བ་ཁ་སྦྱོར་ལ་ཕྱིར་གཏོང་བའི་ཚེ་དལ་བུས་བཏང་།
ཕྱིར་གཏོང་འཕྲོ་ལ་ནང་དུ་འོང་དུ་མི་བཞུགས་པ་དང་། ནང་དུ་འོང་འཕྲོ་ལ་ཕྱིར་མི་བཏང་བ་གནད་དུ་ཆེ། ལུས་ཀྱི་འཁྲུལ་འཁོར་གང་བདེ་བ་ཡིན་ཡང་། གཏང་བ་གསུམ་ལ་ཙོག་པུ། དགང་བ་གཉིས་ལ་སྐྱིལ་ཀྲུང་སོ་ཞེས་གསུངས། བདུན་པ་གནས་པ་ལམ་དུ་བྱེད་པས་སྐྱོན་ཐམས་ཅད་སེལ། ཡོན་ཏན་ཐམས་ཅད་བསྐྱེད་པ། ཁ་སྦྱོར་གྱི་དམིགས་པ་ནི། ལུས་སྐྱིལ་ཀྲུང་དུ་གནད་ལ་དབབ། ལྟེ་བར་ཨ་ཤད་དམར་པོ་གཅིག་ལ་རླུང་ཐམས་ཅད་སྟིམ་ཞིང་བསྒོམ།
དེའང་བསྒོམ་པའི་རིམ་པ་ནི། དང་པོ་འོག་རླུང་ཅུང་ཟད་སྒོམ། དེ་ནས་སྟེང་རླུང་རྫོགས་པ་དང་། འཆིལ་མ་མིད་ལ་མནན། དེ་ནས་འོག་རླུང་དྲག་ཏུ་སྐུམ། དེའི་ཚེ་སྟེང་རླུང་མནན་པས་འོག་རླུང་འབྱོར་པ་དང་། འོག་རླུང་སྐུམ་པས་སྟེང་རླུང་འཆོར་ན་གནད་འཁྲུལ་པ་ཡིན། སྟེང་རླུང་མནན་པས་འོག་རླུང་རང་འགགས་ལ་འགྲོ་བ་དང་། འོག་རླུང་སྐུམ་པས་སྟེང་རླུང་རང་འགགས་སུ་སོང་ནས་སྟེང་འོག་གི་རླུང་མི་འཆོར་བར་ཕྱིར་བཏང་། ཡང་འགྲོ་དཀའ་བར་བྱུང་ན།
ཡོན་ཏན་མ་ལུས་པ་སྐྱེ་བའི་མཆོག་ཡིན་ནོ། ། རླུང་མནོན་པའི་ཚད་ནི། རྩོལ་བ་ཡང་རབ་རྒྱུན་མི་འཆད། རྩོལ་བ་རབ་ལ་དྲུག་ཅུ་བཞི། ། རྩོལ་བ་འབྲིང་ལ་སུམ་ཅུ་གཉིས། ། རྩོལ་བ་ཐ་མ་ངེས་པ་མེད། ། ཅེས་བྱ་སྟེ། ། ཐུན་ཚོད་བཞིའི་ཁ་སྦྱོར་གྱི་གྲངས་ལ་སྦྱར་ནས་གསུངས་པ་ནི། འདིར་གཙོར་མི་མཛད་པས་རེ་ཞིག་བཞག ཁ་སྦྱར་རེའི་ཚད་ལ་སྦྱར་ན།
པུས་མོ་ལ་བསྐོར་ནས་སེ་གོལ་རེ་བསྡབས་པ་ལ་ཡིད་ཀྱིས་གཅིག་གཉིས་ཞེས་བྱ་བ་ལ་སོགས་པའི་གྲངས་བཟུང་བ་ལ། རྩོལ་བ་ཡང་རབ་རྒྱུན་མི་འཆད། ཅེས་བྱ་བ་ལ་སོགས་པ་དེའང་ཐུན་རེ་ཙམ་ཉིན་རེ་ལ་རེ་རེ་འཕེལ་དུ་བཅུག་པས་ཐ་མ་ཡང་རབ་ཏུ་འགྱུར་རོ། ། དེ་ལྟར་སྐྱིལ་ཀྲུང་ལ་འབྱོངས་པ་དང་། ཙོག་པུ། ཉལ་བ། ལངས་པ། ལས་བྱེད་པ་ཐམས་ཅད་ལ་སྦྱང་བར་བྱའོ། ། མཐར་ཕྱིན་པའི་ཚད་ནི། ཁ་སྦྱར་ཅི་ཙམ་འདོད་པ་ཐུབ་ཅིང་།
འཁྲུལ་འཁོར་བཅས་པ་ཙམ་གྱིས་ཏིང་ངེ་འཛིན་དཔག་ཏུ་མེད་པ་སྐྱེ། སྐྱོན་ནི་འབྱུང་བ་ལུས་འཁྲུགས་དང་། ནང་གི་བར་ཆད་རྣམས་སེལ། ཡོན་ཏན་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་འགྲུབ་པ་ཡིན་ནོ། ། ཁ་སྦྱོར་གྱི་རྣལ་འབྱོར་འདི་ལ་འོག་རླུང་སྐུམ་མི་ཤེས་པ་དང་། སྒལ་ཚིགས་ན་ཡར་དབྱུག་པ་བཙུགས་པ་ལྟ་བུའི་མི་བདེ་བ་བྱུང་ན། སྐྱིལ་ཀྲུང་བཅས། ལག་པ་གཉིས་ཁུ་ཚུར་བཅངས་ཏེ་སྟན་ལ་བཙུགས་ནས་ལུས་བར་སྣང་ལ་བཏེག་ཅིང་སྟན་ལ་སྡབས་པ་ཅི་རིགས་པ་བྱས་པས་བདེའོ། ། གེགས་གཞན་སེལ་བ་ནི། གེགས་སེལ་ཉིད་དུ་ཤེས་པར་བྱའོ། །
གཉིས་པ་གཏུམ་མོའི་རྣལ་འབྱོར་ལ་གསུམ། འཁོར་ལོ་ལ་མ་བརྟེན་པ། འཁོར་ལོ་ལ་བརྟེན་པ། མན་ངག་གི་གནད་ལ་བརྟེན་པའོ། ། དང་པོ་ལ་ལྔ་ལས། ཐོག་མར་མེ་བསོ་བ་ནི། ལུས་ཙོག་སྤུའམ་སྐྱིལ་ཀྲུང་དུ་བཅའ། ལྟེ་བར་ཨོཾ་ཁ་དོག་དམར་སྐྱ། དེའི་སོར་བཞིའི་འོག་ཏུ་ཀྵ་ཡིག་དམར་ནག་མགོ་ཐུར་ལྟ། དེ་ནས་རླུང་མར་རྩེ་སྤྲད་པས་སུམ་མདོའི་མེ་འབར།
དེའི་སྟོབས་ཀྱིས་ཀྵ་ཡིག་གི་མེ་འབར། དེ་ཨཾ་ལས་ཕོག་པས་ཨཾ་ལས་བདུད་རྩིའི་རྒྱུན་མར་མེའི་སྟེང་དུ་ཞུན་མར་བཞུས་པ་ལྟ་བུ་ཐིགས་པས། མར་མེ་བསོ་བ་ལྟར་ཀྵ་ཡིག་བསོས་པས། ལུས་ཐམས་ཅད་དྲོད་བདེ་བས་ཁྲིག་ཁེངས་པར་བསམ། དེ་བཞིན་དུ་མན་ངག་གི་གནད་བརྒྱད་དེ། ལམ་སྦྱང་བ་ཞེས་བྱ་བ་འབད་ནས་བསྒོམ་པའོ། ། ལྟ་བ་བརྐྱང་པ་ནི། དེའི་ཏིང་ངེ་འཛིན་མ་ཉམས་པར་སྐྱོང་བའོ། ། ཐུན་གྲངས་མེད་པ་ནི། ཐུན་བཞི་ལ་སོགས་པའི་ངེས་པ་མི་བྱེད་པའོ། །
ཐུན་ཚད་མེད་པ་ནི། གྲངས་ཅན་གྲངས་མེད་ལ་སོགས་པ་མི་བརྩི་བའོ། ། ཡིད་འཇུག་ཡུལ་བརྟག་པ་ནི་བསྒོམ་པར་འདོད་ན་བསྒོམ་ཞིང་མི་འདོད་ན་ཅུང་ཟད་ཀློད་པའོ། ། ཁམས་ཚོད་བཟུང་བ་ནི། ཁམས་བཟང་ན་སྒོམ་ལ། ངན་ན་བསོ་ཞིང་རེ་ཤིག་ཀློད་པའོ། ། ཁ་ཟས་དང་སྤྱོད་ལམ་གྱི་ལྕག་གིས་བསྐུལ་བ་ནི། ཁ་ཟས་བཟང་ཞིང་བཅུད་ཆེ་བ་བཟའ། སྤྱོད་ལམ་བག་ཡངས་པ་ཧ་ཅང་བཅུར་བ་མ་ཡིན་པ། སྤྱོད་ལམ་རྣམ་བཞི་བདེ་མོར་ཤོང་བ།
ཉི་མ་དང་མེ་རླུང་ལ་མི་སྡོད་པའོ། ། ཉམས་ཐམས་ཅད་བྱུང་རྒྱལ་དུ་སྐྱང་བ་ནི། ཏིང་ངེ་འཛིན་གང་སྐྱེས་ཀྱང་དགའ་མི་དགའི་རྣམ་རྟོག་སྤངས་ལ། རེ་དོགས་བྲལ་བའི་ཚུལ་གྱིས་སྐྱང་བའོ། ། གདམ་ངག་གི་གནད་བརྒྱད་པོ་འདི་འོག་མན་ངག་གི་གནད་ལ་རྟེན་པ་མ་རྟོགས་པ་ཀུན་ལ་སྦྱར་རོ། ། གཉིས་པ་ཚངས་པའི་ཐོག་ནི། རླུང་གི་གཞུ་དང་མེ་ཡི་མདའ། ། ཟློག་སྟེ་ཆང་བཟུང་ལྟེ་བར་བཟུང་། ། བྱང་སེམས་ཧྃ་གི་འབེན་ལ་བརྡེག ། མྱུར་དུ་ཡེ་ཤེས་སྐྱེ་བར་འགྱུར། །
སྐྱར་བའི་སྦྱོར་བ་མེད་པ་སྟེ། ། བླ་མའི་དྲུང་དུ་བསྡད་དེ་དབོག ། ཅེས་བྱ་བའི་ལག་ལེན། ལུས་སྐྱིལ་ཀྲུང་། ལག་པ་གཉིས་པུས་མོ་ལ་རྟེན། སྒལ་ཚིགས་དྲང་པོར་སྲང་། ལྟེ་བའི་འོག་ཏུ་རླུང་གི་གཞུ་ལྗང་ཁུ་སོར་བཞི་པ། མེའི་མདའ་ཚ་བ་རྩུབ་པ། རྣོ་བ་ངར་དང་ལྡན་པ། དེ་ནས་རྩ་དབུ་མ་སྤྱི་གཙུག་གི་ཧྃ་གི་བར་དུ་ཤིན་ཏུ་དྲང་བར་གསལ་གདབ།
ལག་པ་པུས་མོ་ལ་གཏད་དེ། ལྟེ་བའི་སྟེང་དུ་དྲངས་པས། སྔར་མེད་རྩི་ཐུར་དུ་བསྟན་པའི་དེ་ཟློག་པ་ཆང་བཟུང་ལྟེ་བར་བཟུང་ནས། མདའ་ཁྲིག་ཁེངས་པར་བསམས་ལ་མེ་རྩེ་དབུ་མར་གཞུག དེ་ནས་ལྟེ་བ་སྡབས་པས་མདའ་དབུ་མའི་ལམ་ནས་སྤྱི་གཙུག་གི་ཧྃ་ལ་ཕོག་པས། དེ་ལ་བྱང་ཆུབ་ཀྱི་སེམས་འོ་མའི་རྒྱུན་ནམ་མུ་ཏིག་གི་ཕྲེང་བ་ལྟར་ལྟེ་བའི་མེ་ལ་ཕོག་བབས་པ་འབར་འཛག་ལ་དམིགས་ཏེ། དྲོད་དང་བདེ་བ་མི་རྟོག་པས་ཁྲིག་གིས་གང་བར་བསམ། ཐུན་རེ་ལ་མདའ་རྡེག་པའི་དམིགས་པ་ལན་རེ་ལས་མི་བྱ། འབར་འཛག་གི་དམིགས་པ་ཡང་ཡང་བསྒོམ། བསམ་བསྟན་གྱི་མན་ངག་སྔར་དང་འདྲ།
གསུམ་པ་རྩའི་རྣལ་འབྱོར་ནི། ལུས་ཀྱི་འཁྲུལ་འཁོར་དང་ལྡན་པས། རླུང་ཕྱིར་འཕྲོ་བ་ལ་རྩ་གཡས་རོ་མ་ཉི་མའི་རང་བཞིན་ཁ་དོག་དམར་པོ་གསལ་གདབ། རླུང་ནང་དུ་འཇུག་པ་དང་བསྟུན་ལ་གཡོན་རྐྱང་མ་ཟླ་བ་ཆུའི་རང་བཞིན་ཁ་དོག་དཀར་པོ་གསལ་གདབ། རླུང་གནས་པ་དང་བསྟུན་ནས། དབུ་མ་སྒྲ་གཅན་གྱི་རང་བཞིན་ཆོས་བཞི་ལྡན་ཏེ། པདྨའི་མནལ་མ་ལྟར་ཕྲ། ཆུ་ཤིང་གི་སྡོང་པོ་ལྟར་དྲང་། ཏིལ་མར་གྱི་མར་མེ་ལྟར་གསལ། རྒྱ་སྐྱེགས་ཀྱི་མེ་ཏོག་ལྟར་དམར།
ཞེས་དྲན་པར་བྱས་ཏེ། དེ་ལྟར་ཡང་ནས་ཡང་དུ་བསྒོམ་པས་ཏིང་ངེ་འཛིན་དཔག་ཏུ་མེད་པ་སྐྱེའོ། ། བཞི་པ་སྲུབས་ཤིང་གི་འཁོར་ལོ་ནི། ལུས་འཁྲུལ་འཁོར་དང་ལྡན་པས་ལྟེ་བའི་ཨ་བསྲུབས་སྟན་ལ། དབུ་མ་བསྲུབས་ཤིང་གི་ཚུལ་དུ་གཏད། རོ་རྐྱང་གཉིས་ཀྱིས་བསྲུབ་ཐག་བྱས་ནས། སྣ་སྒོ་གཉིས་ནས་རླུང་རྔུབས་པས། རོ་རྐྱང་གཉིས་ཀྱི་ནང་དུ་ཞུགས་ནས། དབུ་མ་དཀྲིས་ཏེ་བསྲུབས་ཤིང་། རླུང་ཁ་སྦྱོར་དུ་བྱས་པས་དྲོད་བདེ་བ་མི་རྟོག་པས་ཁྲིག་གང་བར་བསམ།
ལྔ་པ་ཐིག་ལེའི་རྣལ་འབྱོར་ལ་བཞི་ལས། ཐོག་མར་ལྟེ་བར་དཔའ་བོ་འབའ་ཞིག་ནི་བསམ་གཏན་གྱི་ཡན་ལག་དགུ་སྔོན་དུ་སོང་ནས་ལྟེ་བའི་ཐིག་ལེ་དཀར་བ། རྣམ་པ་གསལ་བ། བདེ་སྟོང་ཟུང་དུ་ཆུད་པ། ཆོས་གསུམ་ལྡན་གཅིག་བསམ། སྟེང་རླུང་རྩོལ་བ་བཀག་སྟེ་སྲོག་ནས་བསམ། ཁ་ནས་སྒྲ་མེད་དུ་བཀང་ལ་ཐིག་ལེ་ལ་སྟིམ། ཏིང་ངེ་འཛིན་མི་རྟོག་པ་མྱུར་དུ་སྐྱེའོ། ། གཉིས་པ་གསང་གནས་བདེ་བའི་ཐིག་ལེ་ནི་ལྟེ་བའི་འོག་སོར་བཞི་ན་ནང་གི་བྷོ་ལ་ཡོད། དེར་ཐིག་ལེ་ལ་པདྨ་ར་ག་ལྟར་དམར་བ།
རྣམ་པ་བདེ་གསལ། ངོ་བོ་ཟུང་འཇུག ཆོས་སུམ་ལྡན་བསམས་ལ། འོག་རླུང་ནང་དུ་འདྲེན་པ་ན། སོར་བཞིའི་གྱེན་དུ་ནུར། རློད་པ་ན་ཐུར་དུ་ནུར་འགྲོ་བར་བསམ། དྲག་ཤུལ་དུ་རློད་ན་ཐིག་ལེ་ཉམས་པ་སྲིད་པས་དམིགས་པ་དང་འཁྲུལ་འཁོར་གྱི་གནད་ཤེས་པ་གལ་ཆེ། ལྟེ་བ་བསྐྱེད་པའི་འཁྲུལ་འཁོར་བྱས་པས་ལུས་ཐམས་ཅད་ལ་ཁྱབ་པའི་བདེ་བ་བྱུང་། གསུམ་པ་སྙིང་ཁར་ཉི་ཟླ་ཁ་སྦྱོར་ནི། རང་གི་སྙིང་ཁར་སྒོང་ང་ཁོག་སྟོང་ལྟ་བུའི་འོག་ཏུ་བཞག
དེའི་སྟེང་དུ་ཉི་མ། དེ་གཉིས་ཀ་སེན་མོ་ཟླུམ་པའམ་སྲན་མ་དཀས་པ་ཙམ་གང་བདེར་བསྒོམ། དེའི་ནང་དུ་ཐིག་ལེ་དཀར་དམར་རྣམ་པ་གསལ་བ། ངོ་བོ་བདེ་སྟོང་། ཆོས་སུམ་ལྡན་གཅིག་བསམ། དེ་ནས་དེ་ལ་ཡིད་ཅུང་ཟད་གཏད་པས་ཐིག་ལེ་ལས་སིང་ཞེས་བྱ་བའི་སྒྲ་ལ་རྟེན་ནས་སྟེང་གི་ཉི་མ་ལ་བུ་ག་རྟ་རྔ་ཤོང་བ་ཙམ་གཅིག་བྱུང་། དེ་ནས་རླུང་ཁ་སྦྱར་མནན་ལ་ཡིད་ཀྱིས་བུ་གའི་ནང་ནས་ཐིག་ལེ་ལ་ལྟས་པས། ཐིག་ལེ་ལས་འོད་དཀར་པོ་རྟ་རྔ་ཙམ་ཞིག་བྱུང་ནས། ཉི་ཟླ་ཐིག་ལེ་དང་བཅས་པ་ལ་ལན་ཕྱེད་དང་བདུན་བཀྲིས། དེ་དག་ཀྱང་ཐིག་ལེ་ཀུན་གཞིའི་རྣམ་ཤེས།
ཉི་ཟླ་ཐབས་ཤེས་རབ་བཀྲིས་ལྔ་སྒོ་ལྔའི་རྣམ་ཤེས། གཅིག་ཡིད་ཀྱི་རྣམ་ཤེས། ཕྱེད་ཉོན་མོངས་པ་ཅན་གྱི་ཡིད་དོ། ། དེ་ལ་དམིགས་པ་རླུང་བཟུང་། མི་ཐུབ་ན་ཕྱིར་གཏོང་བའི་དུས་སུ། སྲད་བུའང་གྲོལ་ནས་ཐིག་ལེ་ལ་ཐིམ་པར་བསམ། དེ་ལྟར་ཡང་ཡང་བསྒོམ་པས་གསལ་སྟོང་གི་ཏིང་ངེ་འཛིན་སྐྱེ། མངོན་པར་ཤེས་པ་མྱུར་དུ་འཆར་རོ། ། བཞི་པ་མཛོད་་་་་་སྤྱི་གཙུག་ཀྱང་གསུང་སྤུ་སྐྲ་དཀར་ས་བོན་ནི། མཛོད་སྤུ་ཧཾ་འཁྱོགས་པོ་མགོ་ཐུར་ལྟ་བ་ཞིག་བསམ།
དེ་ནས་རླུང་ཕྱིར་རྒྱུ་བའི་དུས་སུ་ལྕེ་ཆུང་གི་རྒྱབ་ནས་རླུང་རེག་བྱ་དྲོད་ཀྱི་རང་བཞིན་ཅན་གཅིག་སོང་ནས་ཧཾ་ཞུ། དེ་ལས་བྱང་ཆུབ་ཀྱི་སེམས་བབས་ལྕེ་ཆུང་གི་སུམ་ལ་ཕོག་པས། དེ་ལས་བྱང་ཆུབ་ཀྱི་སེམས་བབས་པས་མགྲིན་པ་དང་ཁའི་ནང་ཐམས་ཅད་གང་། སྟེང་ནས་བབས་པའི་སྙིང་ཁའི་ཧཱུྃ་ཡང་གཡོ་ནས་ལུས་ཐམས་ཅད་ཡོངས་སུ་གང་བར་བསམ། སྐབས་སུ་ལྕེ་རྩེ་འགུལ་བ་ཙམ་བྱ། ལྐོག་མས་ཨོལ་མདུད་མནན། ལྕེ་རྐན་ལ་སྦྱར། རླུང་སྲོག་རྩོལ་དང་བསྟུན། བདེ་བས་གཙོ་བྱས་པའི་ཏིང་ངེ་འཛིན་སྐྱེ། བཅུད་ལེན་དུ་འགྱུར།
སྐྲ་དཀར་དང་གཉེར་མ་སེལ། ཁམས་བཏས་པར་བྱེད་དོ། ། གཉིས་པ་འཁོར་ལོ་ལ་རྟེན་པའི་ཕྱོགས་ལ་གསུམ་ལས། འཁོར་ལོ་གཅིག་ལ་རྟེན་པ་རགས་པ་བསྒོམ་ན་བསམ་གཏན་གྱི་ཡན་ལག་སྔར་དང་འདྲ། འོག་སྒོར་རླུང་། སུམ་མདོར་མེ། ལྟེ་བའི་ཕྱི་བསྐོར་འདབ་མ་དྲུག་ཅུ་རྩ་བཞི་ལ་ཡི་གེ་དགོད་པ་དང་བྲལ་བ། ནང་བསྐོར་འདབ་མ་བརྒྱད་ལ་སྡེ་ཚན་གྱི་གཙོ་བོ་བརྒྱད་གཡས་བསྐོར། ལྟེ་བར་ཨཾ་ཤིན་ཏུ་ཕྲ་བ་ཡིག་འབྲུ་ཐམས་ཅད་དམར་པོར་གསལ་གདབ། དེ་ནས་འོག་རླུང་མས་རྩེ་སྤྲད་པས་སུམ་མདོའི་མེ་བསྐུལ།
དེ་ལྟེ་བའི་ཨཾ་ལ་ཕོག་པས་ཨཾ་ལས་མེ་དམར་ཞིང་ཚ་བ་སོར་བཞིའི་ཚད་ཙམ་ལ་སོགས་པ་ལ་དམིགས་པ་རླུང་ཁ་སྦྱར་དུ་བྱ། བསམ་གཏན་གྱི་ཡན་ལག་སྔ་མ་དང་འདྲ། གཉིས་པ་འཁོར་ལོ་ལ་བརྟེན་པ་མྱུར་བ་ནི། ལྟེ་བའི་འཁོར་ལོ་སྔར་དང་འདྲ། སྙིང་ཁའི་འཁོར་ལོ་འདབ་མ་བརྒྱད། ཡི་གེ་འགོད་པ་དང་བྲལ་བའི་ལྟེ་བར་ཧཱུྃ་སྔོ་སྐྱ་མགོ་ཐུར་ལྟས་གཅིག་བསམ། དེ་དང་ལྟེ་བའི་ཨཾ་གཉིས་དབུ་མ་ཤིན་ཏུ་ཕྲ་བས་ཟུངས་འབྲེལ་བར་བསྒོམ། དེ་ནས་རླུང་མས་རྩེ་སྤྲད་པས་ཨཾ་ལས་མེ་ཤིན་ཏུ་ཕྲ་བ་དབུ་མའི་ལམ་ནས་ཧཱུྃ་གི་བར་དུ་འབར། ཧཱུྃ་ལས་བྱང་ཆུབ་ཀྱི་སེམས་འཛག་པ་རིགས་གཉིས་གང་བདེ་བ་ཨཾ་གི་བར་དུ་འཛག་པ་ཨཾ་གསལ་བཏབ་ནས། འབར་འཛག་ལ་དམིགས་པ་གཏད་ཏེ་རླུང་ཁ་སྦྱར་རོ། །
དེ་ལ་དྲོད་ཀྱིས་བསྡུས་པའི་རྟགས་ནི། གཡས་སུ་འབྱུང་བ་ལྔ་ལུགས་འབྱུང་དུ་ཐིམ་པའི་རྟགས་ལྔ། གཡོན་དུ་འབྱུང་བ་ལྔ་ལུགས་ཟློག་ཏུ་ཐིམ་པའི་རྟགས་ཀྱིས་རྟགས་ལྔ་སྟེ་བཅུ་འབྱུང་། དེ་ལ་གཡས་སུ་ས་ཆུ་ལ་ཐིམ་པས་དུ་བ། ཆུ་མེ་ལ་ཐིམ་པས་སྨིག་སྒྱུ། མེ་རླུང་ལ་ཐིམ་པས་སྲིན་བུ་མེ་ཁྱེར། རླུང་རྣམ་ཤེས་ལ་ཐིམ་པས་མར་མེ་འབར་བ། རྣམ་ཤེས་འོད་གསལ་ལ་ཐིམ་པས་ནམ་མཁའ་སྤྲིན་མེད་པ་ལྟ་བུའོ། ། གཡོན་གྱི་རྟགས་ཀྱི་རྟགས་ལྔ་ནི། ནམ་མཁའ་རླུང་ལ་ཐིམ་ན་མུན་ནག
རླུང་མེ་ལ་ཐིམ་ན་ཀློག མེ་ཆུ་ལ་ཐིམ་ན་འཇའ་ཚོན། ཆུ་ས་ལ་ཐིམ་ན་ཟླ་བའི་འོད་ཟེར། ས་ནམ་མཁའ་ལ་ཐིམ་ན་ཉི་མའི་འོད་ཟེར། འདི་དག་མཐོང་སྣང་དང་། རྨི་ཉམས་ལ་སོགས་པ་ཅི་རིགས་པར་འབྱུང་ངོ་། ། རྟགས་འདི་རྣམས་རླུང་དང་གཏུམ་མོའི་རྣལ་འབྱོར་གཞན་ལའང་འབྱུང་མོད་ཀྱི། འདིར་རྟགས་མྱུར་བ་ཡིན་པས་བཤད་པ་ཡིན་གསུང་། གསུམ་པ་འཁོར་ལོ་བཞི་ལ་བརྟེན་པ་བརྟན་པ་ནི། སྔོན་འགྲོའི་ཡན་ལག་སྔར་དང་འདྲ།
དངོས་གཞི་ལ་ལས་བྱེད་པའི་འཁོར་ལོ་གཉིས་གསལ་བཏབ་ཏེ། འོག་སྒོར་རླུང་གི་དཀྱིལ་འཁོར་རྩིབས་དྲུག་པས། སུམ་མདོར་མེའི་འཁོར་ལོ་རྩིབས་གསུམ་པའོ། ། དེ་ནས་ལྟེ་བའི་འཁོར་ལོ་ཕྱི་བསྐོར་འདབ་མ་དྲུག་ཅུ་རྩ་བཞི་ལ་ཨ་ལི་བཅུ་དྲུག་ཕྲག་གཉིས་གཡོན་བསྐོར་དང་། ཀ་ལི་ཧ་དང་ཀྵ་སྤངས་པས་གཡས་བསྐོར་དུ་འགོད། ནང་བསྐོར་འདབ་མ་བརྒྱད་ལ། ཨ་ཀ་ཙ་ཊ་ཏ་པ་ཡ་ཤ་བརྒྱད། ལྟེ་བར་ཨཾ་མགོ་གྱེན་ལྟ། ཡིག་འབྲུ་ཐམས་ཅད་དམར་པོའོ། ། སྙིང་ཁ་འདབ་མ་བརྒྱད་པའི་ལྟེ་བར་ཧཱུྃ་སྔོན་པོ་མགོ་ཐུར་ལྟ།
ཕྱོགས་བཞིར་བྷྲཱུྃ་ཨྃ་ཛྲིྃ་ཁྃ། མཚམས་བཞིར་ལྃ་མྃ་པྃ་ཏྃ། མགྲིན་པར་འདབ་མ་བཅུ་དྲུག་པའི་ལྟེ་བར་ཨོཾ་དམར་པོ་མགོ་གྱེན་ལྟ། འདབ་མ་ལ་ཨ་ལི་བཅུ་དྲུག་གཡོན་བསྐོར། སྤྱི་བོར་འདབ་མ་སུམ་ཅུ་རྩ་གཉིས་པའི་ལྟེ་བར་ཧཾ་དཀར་པོ་མགོ་ཐུར་ལྟ། འདབ་མ་ལ་ཨ་ལི་བཅུ་དྲུག་གཡོན་བསྐོར། ཀ་ལི་ཏ་རྣལ་མའི་བར་གཡས་བསྐོར། དེ་ནས་རྩེ་རོ་རྐྱང་ཀུན་མདར་གསུམ་གསལ་བཏབ། དེ་ནས་རླུང་གིས་འཁོར་ལོ་གཡས་པས་མེ་སྦར། དེ་ནས་ཨཾ་མེར་འབར་ནས་གཡས་རོ་མ་ནས་ཞུགས་ཏེ།
སྙིང་ཁ། མགྲིན་པ། སྤྱི་གཙུག་གི་འཁོར་ལོ་རྣམས་བསྲེགས། དེ་ནས་ཧཾ་ལས་བྱང་ཆུབ་ཀྱི་སེམས་རྐྱང་མ་ནས་བབས་ནས། སྤྱི་གཙུག་དང་། མགྲིན་པ། སྙིང་ཁའི་འཁོར་ལོ་གསལ་གདབ། དེ་ནས་ཨཾ་ལས་རེག་པས། དེ་ལས་མེ་ཀློག་གི་ཟེར་མ་བརྒྱ་སྟོང་གི་ཚད་དང་མཉམ་པ་དབུ་མ་ནས་ཞུགས་ནས་སྙིང་ཁའི་ཧཱུྃ་མགྲིན་པའི་ཨཾ་ཐོགས་པ་མེད་པར་བཅོམ། སྤྱི་གཙུག་གི་ཧཾ་ལ་ཕོག་པས།
ཧཾ་ལས་བྱང་ཆུབ་ཀྱི་སེམས་འཛག་པ་རིགས་གཉིས་གང་བདེ་དབུ་མ་ནས་བབས་པས་ལྟེ་བའི་ཨཾ་བསོས་བཏབ་ཅིང་། འབར་འཛག་ལ་དམིགས་པ་གཏད། དམིགས་པའི་རྣམ་རངས་གཞན་སྤྱི་གཙུག་གི་ཧཾ་ལྟེ་བའི་སོར་བཞིའི་བར་དུ་བྱོན་ནས་འབར་འཛག་ལ་དམིགས་པ་གཏོད་པའང་གསུང་། མན་ངག་གི་གནད་བརྒྱད་པོ་འདི་ཡན་ཆད་ཀུན་ལ་སྦྱར་རོ། ། གསུམ་པ་མན་ངག་གི་གནད་ལ་བརྟེན་པ་མྱུར་བ་རྒྱུད་ལས་གསུངས་པ། མན་ངག་གིས་ཉམས་སུ་བླང་བ་ལ་བདུན་ལས། ཐོག་མར་མེ་དམར་སྐྱའི་དམིགས་པ་ནི། ལུས་ཙོག་པུ་ཐབ་འགལ་གྱི་ཕྱག་རྒྱ་ལག་ལེན་ལྟར་བྱ། པུས་མཁྱུད་ལེགས་པར་གཞུག བསམ་གཏན་གྱི་ཡན་ལག་སྔར་དང་འདྲ་བར་བྱས།
རང་གི་ལུས་ཡི་དམ་གྱི་ལྷ་འཇའ་ཚོན་ལྟ་བུ་ཁོག་པ་སྟོང་པར་དམིགས་ལ། མེ་དམར་སྐྱ་གཅིག་གིས་ཁོག་པ་ཐམས་ཅད་གང་བར་བསམས་ལ་རླུང་ཁ་སྦྱར། ཡིད་ཀྱིས་གཅིག་གཉིས་ལ་སོགས་པའི་གྲངས་བཟུང་ལ་ཐུན་ཚད་མནན། མི་ཐུབ་ནས་རིམ་གྱིས་རླུང་བཏང་པ་གཡས་སུ་རྡེའུ་གཅིག་བཞག ཡང་གྲངས་མི་བཟུང་བར་ཐུབ་ཚད་གཅིག་བཟུང་ལ་བཏང་བཏང་བ་དང་གཡོན་དུ་རྡེའུ་གཅིག་བཞག དེ་ལྟ་བུ་ལན་ཉི་ཤུ་རྩ་་་་་་རྩ་གཅིག་སྐྱང་གསུང་བཞི་ཐུན་ཚད་ཡིན། དེའང་རབ་ཞག་གསུམ། འབྲིང་ལྔ།་་་་་ བདུན་ཡང་ཟེར། ཐ་མ་དགུ་ན།
དམིགས་པ་འཕོ། ལམ་སྦྱང་བ་ལ་སོགས་པ་བསམ་གཏན་གྱི་ཡན་ལག་བརྒྱད་ལ་བར་གྱི་བཞི་མི་འདྲ་སྟེ། ཐུན་གྲངས་བཞིར་ངེས།

ཐུན་ཚད་གྲངས་ཅན་གྲངས་མེད་ཉི་ཤུ་རྩ་བཞིར་ངེས། དེ་ཡིད་མི་འཇུག་ཀྱང་འབད་དེ་བསྒོམ། དེ་ནས་ཡིད་འཇུག་ཀྱང་མི་བསྒོམ། ཁམས་ངན་ཡང་བསོས་ཀྱིན་བསྒོམ། ལྷག་མ་བཞི་སྔ་མ་དང་འདྲ། མན་ངག་འདི་རྣམས་འོག་མ་ཀུན་ལའང་སྦྱར་རོ། ། གཉིས་པ་མེ་འབར་བའི་དམིགས་པ་ནི། འོག་གི་རླུང་གིས་གསང་གནས་ཀྱི་མེ་སྦར་བའམ། ཡང་ན་རྐང་མཐིལ་གཉིས་སུ་རྃ་དམར་ནག་ནས་མེ་འབར། རླའི་རྩ་མོ་ཆེ་གཉིས་ནས་གསང་གནས་སུ་འཛོམ་ནས། རྣོ་བ།
མྱུར་བ། དྲག་པ། རྩུབ་པ། ངར་དང་ལྡན་པའི་མེ་སོར་བཞི་ནས་མཐོ་གང་ཙམ་གྱི་བར་ལ་དམིགས་པ་གཏད་རབ་ཞག་གསུམ་ལ་སོགས་པའི་མན་ངག་གི་གནད་སྔར་དང་འདྲ། གསུམ་པ་ཐིག་ལེའི་འཐབ་མོ་ནི་གསང་གནས་ཀྱི་མེ་འབར་བའི་རྩེ་མོར་རམ་ཐིག་ལེ་ཁ་དོག་དམར་སེར་སྲན་མ་ཙམ་གཉིས་སྟེང་འོག་ཏུ་བསྒོམས་ལ་སྒོང་རྡོ་འཐབ་པ་ལྟར་ཐུག་ཐུག་འཐབས་པས་ལུས་ཐམས་ཅད་དྲོད་དང་བདེ་བ་མི་རྟོག་པས་གང་བར་བསམ། བཞི་པ་འཁོར་ལོའི་དམིགས་པ་ནི། མེའི་རྩེ་མོར་མེའི་འཁོར་ལོ་རྩིབས་བཞི་པ། མཁལ་མ་གཉིས་དང་ལྟོ་བ་དང་ཚིགས་པ་ལ་མ་རེག་པར་འཁོར་བས། དྲོད་དང་བདེ་བ་མི་རྟོག་པས་གང་བར་བསམས། ལྔ་པ་མེ་འབར་བའི་དམིགས་པ་ནི།
མེ་ཁ་དོག་དམར་ནག་ཚ་བ་རྩུབ་པས་ལུས་ཀྱི་ནང་གང་བར་བསམ། དྲུག་པ་རབ་ཏུ་འབར་བ་ནི། ལུས་ཀྱི་ཕྱི་ནང་ཐམས་ཅད་གང་བས་ལྕགས་བསྲེགས་པ་བཞིན་གྱུར་པར་བསྒོམ། བདུན་པ་ཐམས་ཅད་དུ་མེ་རབ་ཏུ་འབར་བའི་དམིགས་པ་ནི། སྣང་བའི་དངོས་པོ་ཐམས་ཅད་མེ་འབར་བར་བསམ། རབ་ཞག་གསུམ་ལ་སོགས་པའི་གནད་ཐམས་ཅད་སྔར་དང་འདྲ། དེ་ལྟར་བསྒོམ་པས་རབ་ཞག་ཉི་ཤུ་རྩ་གཅིག འབྲིང་སུམ་ཅུ་སོ་ལྔ། ཐ་མ་དྲུག་ཅུ་རྩ་གསུམ་ན་གཏུམ་མོའི་ནུས་པ་མཐར་ཕྱིན་པའོ།། །། གཉིས་པ་ལྟ་བ་རང་འབྱུང་གི་ཡེ་ཤེས་བཞི་ལས།
ཉོན་མོངས་པ་རང་འབྱུང་ནི། ཉོན་མོངས་པ་ལྔའི་གནས་སུ་རླུང་སེམས་འདུས་པས་གཞན་རྐྱེན་ལ་མ་ལྟོས་པར་ཉོན་མོངས་པ་རང་འབྱུང་དུ་སྐྱེའོ། ། གཉིས་པ་རྣམ་རྟོག་རང་འབྱུང་ནི། རྣམ་རྟོག་སྣ་ཚོགས་ཀྱི་རྩར་རླུང་སེམས་འདུས་པས། དགེ་མི་དགེ་ལུང་མ་བསྟན་པའི་རྟོག་པ་སྣ་ཚོགས་འབྱུང་བའོ། ། གསུམ་པ་སྣྲེལ་ཞི་རང་བྱུང་ནི། རྩ་འདྲེས་པའི་གནས་སུ་རླུང་སེམས་འདུས་པས་ཤེས་པ་ཆེན་པོ་ཡིད་མ་ལང་པའི་ཏིང་ངེ་འཛིན་ཞེས་བྱ་བ་གསལ་ཆ་མེད་པའི་ཞི་གནས་སྐྱེའོ། ། བཞི་པ་གསལ་ཞིང་ཡང་ལ་རང་འབྱུང་ཡེ་ཤེས་ནི། ཟུང་འཇུག་གི་ཧཱུྃ་ལ་སོགས་པར་རླུང་སེམས་འདུས་པ་ལ་བརྟེན་ནས་ཏིང་ངེ་འཛིན་སྐྱེ་སྟེ། གསལ་བ་ནི་སེམས།
ཡང་བ་ནི་རླུང་། རང་འབྱུང་གི་ཡེ་ཤེས་ནི་གཞན་ལ་མ་ལྟོས་པར་བཅོས་མ་མ་ཡིན་པར་སྐྱེའོ། ། སྔ་མ་གསུམ་པོ་རང་འབྱུང་གི་ཏིང་ངེ་འཛིན་ཡང་བྱིང་རྒོད་ཀྱིས་བསྡུས་པས་སྐྱོན་ཅན་ཡིན། ཕྱི་མ་འདི་གོམས་པར་བྱས་པས་མྱུར་དུ་འཇིག་རྟེན་ལས་འདས་པའི་སེམས་ཐོབ་བོ། ། གསུམ་པ་གྲུབ་མཐའ་མ་འདྲེས་ལ་ཡོངས་སུ་རྫོགས་་་་་་མ་འདྲེས་པ་ནི་རིགས་དྲུག་སོ་སོའི་སྐད། གསུང་རབ་ཡན་ལག་བཅུ་གཉིས་མ་འདྲེས་པར་སྐད་ཅིག་ལ་སྟོན་པའོ། ། ཡོངས་སུ་རྫོགས་པ་ནི་བདག་གི་ངག་གཅིག་གིས་དེ་སྟོན་པའི་ནུས་པ་དང་ལྡན་པ་ཅེས་དམར་པོའོ། ། ཡང་དོན་དང་ཐ་སྙད་མ་འདྲེས་པར་ཤེས་ཤིང་ཡོངས་སུ་རྫོགས་པ་ངག་གཅིག་གིས་གཞན་ལ་སྟོན་ནུས་པའོ། ། ཞེས་བསོད་ནམ་མོ།། ༈ །།དང་པོ་གཉིས་རིགས་དྲུག་གི་རྩར་རླུང་སེམས་བསྡུ་བ་ལ་དབང་ཐོབ་པ་ལས་འབྱུང་།
གསུམ་པ་ལྟེ་བའི་ཕྱི་སྐོར་གྱི་ཨ་ལི་ཀ་ལི་རླུང་སེམས་བསྡུ་བ་ལ་དབང་ཐོབ་པས། གསུང་རབ་ཡན་ལག་བཅུ་གཉིས་ལ་སོགས་པ་ཐོགས་མེད་དུ་སྟོན་ནུས་པའོ། ། བཞི་པ་བདེན་ཚིག་གྲུབ་ཏེ། ཚིག་གི་ཇི་ལྟར་བརྗོད་པ་ལྟར་འབྱུང་བའོ། ། ལྔ་པ་ཐ་སྙད་ཐམས་ཅད་ཤེས་པ་འཐད་གང་གིས་ཀྱང་དོན་ལ་མི་སྒྲིབ་པའོ། ། དྲུག་པ་ལ་བཞི། ཚིག་སོ་སོ་ཡང་དག་ཚིག་པ། ནི། རིན་པོ་ཆེའི་མིང་གི་རྣམ་གྲང་ཤེས་པའོ། ། དོན་ནི།
ཆོས་སོ་སོ་ཡང་དག་རིག་པ་ཐམས་ཅད་ཀྱི་རང་དང་སྤྱིའི་མཚན་ཉིད་ཤེས་པའོ། ། ངེས་སོ་སོ་ཡང་དག་པར་རིག་པའོ། པའི་ཚིག་ནི། ཐ་སྙད་སོ་སོའི་རྒྱུ་མཚན་བྲིས་པའོ། ། སྤོབས་སོ་སོ་ཡང་དག་རིག་པ། པ་ནི། རྫས་ཡོད་རྟགས་ཡོད་ལ་སོགས་པ་ཆོས་ཐམས་ཅད་ཀྱི་བྱེ་བྲག་ཤེས་པས་དྲིས་ཤིང་ཆད་པའི་ལན་འདེབས་ནུས་པའོ། ། ཅེས་བསོད་ནམ་མོ། པ་ནི། ས་བདུན་པ་ལ་སོགས་པ།
གསང་དབང་གི་ས་གཞི་ལ་རིགས་དྲུག་གི་སྐད་ཤེས། དེའི་སྐད་དུ་ཆོས་བསྟན་ཏོ། ། ཨ་ལི་ཀ་ལི་ལ་དབང་ཐོབ། ཚིག་འདིས་མཆོག་འགྲུབ། ཐ་སྙད་ལ་སད། སོ་སོ་ཡང་དག་པར་རིག་པ་བཞིའི་སྤོབས་པ་ཐོབ། ཚངས་པའི་དབྱངས་སུ་འགྱུར་བ་ལ་སོགས་པ་ངག་གི་ཡོན་ཏན་གཙོར་འབྱུང་ངོ་། ། བཞི་པ་མདའ་ཀ་མ། འོད་གསལ་བ་ནི། འཆི་བའི་ཚེ་ས་ཆུ་ལ་ཐིམ་པ་ལ་སོགས་པའི་རྟེན་འབྲེལ་གྱིས་རླུང་སེམས་ཐམས་ཅད་དབུ་མར་ཞུགས་པས་གསལ་སྟོང་མཆོག་གི་ཏིང་ངེ་འཛིན་སྐྱེ་ལ།
དེ་བསྒོམས་པའི་རང་འབྱུང་གི་ཡེ་ཤེས་དང་འདྲེས་ནས་བར་དོ་མེད་པར་རིག་པ་འཛིན་པ་ལ་སོགས་པར་འགྱུར་རོ། ། ལྔ་པ་འབྲས་བུ་ལོངས་སྤྱོད་རྫོགས་པའི་སྐུ་རང་འབྱུང་ལྷུན་གྲུབ་ནི་འབྲས་བུའི་སྐབས་སུ་འཆད་དོ།། །། གསུམ་པ་ཤེས་རབ་ཡེ་ཤེས་ཀྱི་དབང་གི་ཆོས་ལྔ་ནི། ལམ་དཀྱིལ་འཁོར་འཁོར་ལོ། ལྟ་བ་ལྷན་ཅིག་སྐྱེས་པའི་ཡེ་ཤེས་ཡས་བབས་ཀྱི་དགའ་བ་དང་། གྲུབ་མཐའ་བདེ་སྟོང་རྒྱ་ཆུང་བ། འདའ་ཀ་མ་ནམ་འཆི་བར་གྱུར་པའི་ཚེ་རྡོ་རྗེ་སེམས་དཔའ་འབྱོན་པར་འགྱུར་བ། འབྲས་བུ་ཆོས་ཀྱི་སྐུ་རང་བཞིན་ལྷུན་གྲུབ་ཀྱི་སངས་རྒྱས་སོ། ། དང་པོ་ལ་ལམ་རྒྱས་བསྡུས་གཉིས་ལས། རྒྱས་པའི་ཆོས་ལྔ་ནི།
ལུས་ངག་མཉམ་པ། འདོད་པ་མཉམ་པ། བྱིན་བརླབས་མཉམ་པ། རིག་མ་དག་པ། མན་ངག་གི་གནད་ཀྱིས་ཟིན་པའོ། ། དེ་ལ་ཐོག་མར་རིག་མ་དག་པ་འབྱུང་ངོ་། ། དེ་ལ་སྐྱེ་བས་ཐོབ་པ་དང་། སྦྱངས་པ་ལས་བྱུང་བ་གཉིས་སོ། ། དང་པོ་ལ་ལྔ་ལས། རི་དྭགས་ཅན་མ་ནི།
རི་དྭགས་དང་འདྲ་བར་སྨད་རྒྱས། རྐེད་པ་ཕྲ། མིག་དཀྱུས་རིང་།་་་་་ ཞིང་སྐྱེས་པ་ལ་མིག་མི་འཛུམ་པར་ལྟ་བ། ལུས་དང་དབུགས་ལ་བླ་རྩིའི་དྲི་བྲོ་བའོ། ། དུང་ཅན་ནི། སྤྱིར་རུས་པ་རགས། ཁ་དོག་དཀར་ཞིང་འཇམ། ལྟེ་བའི་ནང་དུ་གཡས་སུ་འཁྱིལ་བའི་རི་མོ་ཡོད་པ་སྐད་ཀྱི་གདངས་མཐོ་བའོ། ། གླང་པོ་ཅན་ནི།
ལུས་ཀྱི་ཁྱིམ་རགས་པ། མིག་ཆུང་། རྣ་བཤལ་རིང་། སྟོབས་ཆེ། རྔུལ་བྱུང་བའི་ཚེ་ཆང་གི་དྲི་བྲོ་བློ་རྒྱ་ཆེ་ཞིང་འཛངས། བུང་བ་རྒྱུན་དུ་འཁོར་བའོ། ། རི་མོ་ཅན་ནི། ཤ་རྩི་བཅུད་དམར། རྐང་ལག་ལ་རི་མོ་མང་། ཁྱད་པར་དུ་ལྟེ་བའི་སྟེང་ན་འབྲེང་བུ་ལྟ་བུའི་རི་མོ་གསུམ་ཡོད་པ་ཡན་ལག་གི་ཚིགས་རྣམས་རིང་།
བཀྲ་ཤིས་པའི་ཡན་ལག་མང་། དཔལ་ཆེ་བའོ། ། སྣ་ཚོགས་རྩ་ནི། དེ་དག་གི་ཡོན་ཏན་གཉིས་སམ་གསུམ་ལ་སོགས་པ་འཚོགས་པའོ། ། གཞུང་གཞན་ལས། བ་ལང་ཅན་ཞེས་བཤད་པ་ནི། གླང་པོ་ཅན་ཉིད་ཡིན་ནོ། ། པད་མ་ཅན་ནི། སློབ་དཔོན་འདིའི་དགོངས་པས་དབང་བཞི་པའི་རྟེན་ཡིན་གྱི། གསུམ་པའི་རྟེན་མ་ཡིན་པས་རེ་ཤིག་འདིར་མ་སྨོས་སོ།་་་་་
ཟབ་མོའི་དོན་ལ་མི་སྡང་བའོ་ཅེས་དམར་སོ། རྒྱུད་སྡེ་བཞི་ལ་སོགས་པ་ཐོབ་ནས་ཕྱིའི་སྒྲ་འདོགས་ཆོད་བས་ལམ་ཟབ་མོའི་སྣོད་དུ་རུང་བའོ། སྦྱངས་པ་ལས་བྱུང་བའི་རིག་མ་དག་པ་ལ་གསུམ། ཐོས་བསམ་དང་། བསླབ་་་་་་དེའི་སྟེང་དུ་སོ་ཐར་སྡོམ་པ་གང་རུང་གིས་སྡམས་ཞིང་བྱང་སེམས་ཀྱི་སྡོམ་པ་དང་ལྡན་པའོ་བསོད་ནམ་མོ། པས་་་་་་དབང་བཞི་རྫོགས་པར་ཐོབ་པའོ། རྒྱུད་ཡོངས་སུ་དག་པ། དབང་་་་་་རང་གིས་དབང་བསྐུར་ཀྱེ་རྡོ་རྗེ། སྐྲ་བཟང་བསྒྲུབ་པ་པོ་ལ་དགག་ཅེས་པའོ། བསོད་ནམས་གིས་དག་པ།
རྣལ་འབྱོར་ཏིང་ངེ་འཛིན་གྱིས་དག་པའོ།་་་་་ རྣལ་འབྱོར་གྱི་སྟོབས་ཀྱིས་རླུང་ཟིན་པས་བྱང་སེམས་འཛིན་པའོ། ། དམར་པོ། གཉིས་པ་ལུས་ངག་མཉམ་པ་ནི། སྤྲུལ་སྐུ་ལམ་དུ་བྱེད་པ་ཡིན་པས་བདག་དང་ཕྱག་རྒྱ་གཉིས་ཀ་ཡན་ལག་བཞིའམ། སྐད་ཅིག་གཅིག་གིས་ལྷར་བསྐྱེད་ཅིང་། ངག་སྔགས་ཟློས་པར་མཉམ་པའོ། ། གསུམ་པ་འདོད་པ་མཉམ་པ་ཆོས་སྐུ་ལམ་དུ་བྱེད་པ་ནི། བདག་དང་ཕྱག་རྒྱ་གཉིས་ཀས་ལམ་འདི་ལ་བརྟེན་ནས་ལྷན་ཅིག་གི་སྐྱེས་པའམ་ཡེ་ཤེས་མངོན་དུ་བྱས་ནས་ཆོས་སྐུ་འདོད་ཀྱི་གཞན་མི་འདོད་པའོ། ། དེའང་བརྟག་གཉིས་ལས།
ལྷ་ཡི་གཟུགས་ཀྱི་སེམས་དང་ནི། དམ་ཚིག་སེམས་ཀྱང་གཅིག་པ་ཉིད། ། ཅེས་གསུངས་སོ། ། བཞི་པ་བྱིན་རླབས་མཉམ་པ་ནི། ལོངས་སྐུ་ལམ་དུ་བྱེད་པ་མཁའ་དང་གསང་བ་ཕན་ཚུན་བྱིན་གྱིས་བརླབས་པ་ཡིན་ཏེ། ཡུམ་གྱི་མཁའ་ཨ་ལས་པད་མ་དམར་པོ་འདབ་མ་བརྒྱད་པ་ཟེ་འབྲུ་ཨས་མཚན་པ། ཡབ་ཀྱི་གསང་གནས་ཧཱུྃ་ལས་རྡོ་རྗེ་སྔོན་པོ་རྩེ་ལྔ་པ་ལྟེ་བ་ལ་ཧཱུྃ་གིས་མཚན་པ། པྲ་ལས་རིན་པོ་ཆེའི་ཏོག སྦུ་གུར་ཕཊ྄་དམར་ནག་ནོར་བུར་ཨོཾ་གྱིས་མཚན་པར་བྱིན་གྱིས་རློབ། ལྔ་པ་མན་ངག་གི་གནད་ཀྱིས་ཟིན་པ་ལ་ལྔ།
དང་པོ་དབབ། གཟུང་། ཟློག ཁྱབ་པར་བྱ། མི་ཉམས་པར་བསྲུང་བའོ། ། དང་པོ་ནི། རྟེན་དག་པ་ཉེ་རིང་རན་པར་བཞག་ལ་གཟུགས་ལ་ལྟེ་བདེ་བ་བསྒོམ། བགྲད་པའི་མཐས་བསྲུང་། གསང་ཐུབ་པར་བྱ། དེ་བཞིན་དུ་སྒྲ་ལ་ཉན།
དྲི་ལ་སྣོམ། རོ་ལ་མྱང་། དེ་བཞིན་དུ་ལུས་ཀྱི་གནས་ཅི་རིགས་པར་རེག་པའི་བར་དུ་སྔར་བཞིན་སྦྱང་། དེ་ལྟར་བྱང་ཆུབ་ཀྱི་སེམས་དབབ་ཅིང་སྤེལ། སྤེལ་ཞིང་བཟུང་། བཟུང་ཞིང་རིམ་གྱིས་བཟློག ཅེས་བྱ་བ་གསུམ་འབྲེལ་པ་ཅན་དུ་འབྱུང་སྟེ་སྐད་ཅིག་མ་དང་པོ་ལ་དགའ་བའི་ཡེ་ཤེས་སོ། ། དེ་ནས་བྷོ་ལ་ཀ་ཀོ་ལ་མཉམ་པར་སྦྱར་བས་ཐིག་ལེ་དབབ། བདེ་བ་བསྒོམ། བགྲད་པའི་མཐས་བསྲུང་།
གསང་ཐུབ་པར་བྱས་ཏེ། སྐད་ཅིག་མ་གཉིས་པ་ལ་མྱོང་བ་མཆོག་དགའི་ཡེ་ཤེས་སོ། ། དེ་ནི་ཐིག་ལེ་དབབ་ཅིང་བདེ་ཤུགས་ཆེ་བས་ཐིག་ལེ་འབར་བའི་དྲོད་ཅེས་བྱའོ། ། དེ་ནས་སྲུབ་པ་དང་སྲུབ་པའི་སྦྱོར་བས་ཐིག་ལེ་དབབ། བདེ་བ་བསྒོམ། བགྲད་པའི་མཐས་བསྲུང་། གསང་ཐུབ་པར་བྱས་ཏེ། སྐད་ཅིག་མ་གསུམ་པ་ལ་མྱོང་བ། དགའ་བྲལ་གྱི་ཡེ་ཤེས་སོ། ། ཐིག་ལེ་གཡོ་བའི་དྲོད་ཅེས་བྱའོ། །
དེའི་ཚེ་ཐིག་ལེ་བཟུང་དཀའ་བར་གྱུར་ན། སྟེང་རླུང་འགོག་པས་བསྲུང་། སྲིན་པོའི་ལམ་བེམ་བེམ་ལྕི་ཡོར་ཡོར་བ་དང་། ཚུབ་ཚུབ་བྱེད་པ་དང་། དྲི་ཆེན་དྲི་ཆུའང་རེས་ཐོན་རེས་མི་ཐོན། སྐྲ་རྩ་སེང་སེང་བྱེད། གཡལ་དང་མཆིལ་མ་ལ་སོགས་པ་བྱུང་ན་ཐིག་ལེས་ཟིན་པའི་རྟགས་ཡིན་ནོ། ། དེ་ནས་རྟེན་ཡོངས་སུ་དག་པའི་རྩ་རྩལ་བའི་སྦྱོར་བས་རྩ་རྩལ་ལ་མཉམ་པ་གསུམ་དང་ལྡན་པས་བྷོ་ལ་ཀ་ཀོ་ལ་གཉིས་སྦྱར། རྩ་གཉིས་སྦྱར། ཐིག་ལེ་གཉིས་སྦྱར།
རླུང་གཉིས་ཁ་སྦྱོར་དུ་གྱུར་པ་ལས་བདེ་སྟོང་དབྱེར་མེད་ཀྱི་ཏིང་ངེ་འཛིན་སྐྱེ། འདིར་ཡང་ཏིང་ངེ་འཛིན་སྐྱོང་། བགྲད་པའི་མཐས་བསྲུང་གསང་ཐུབ་པར་བྱ་བ་ཅེས་སོ། ། སྐད་ཅིག་མ་བཞི་པ་ལ་མྱོང་བ་ལྷན་ཅིག་སྐྱེས་པའི་ཡེ་ཤེས་སོ། ། བགྲད་པའི་མཐས་བསྲུང་བའི་ཚུལ་ནི། ལུས་སྐྱིལ་ཀྲུང་བཅའ། ལག་པ་རྡོ་རྗེ་ཁུ་ཚུར་སྙིང་ཁར་བསྣོལ། མགོ་བོ་ཐད་ཀར་བཞག མིག་སྟེང་དུ་ལྟ། འོག་རླུང་དྲང་ངོ་། །
སྟེང་རླུང་འགོག་པས་བསྲུང་བ་ནི། ལག་པ་གཡས་པ་རྡོ་རྗེ་ཁུ་ཚུར་བཅས་པའི་གུང་མོས་སྣ་བུག་གཡས་པ་བཀག་ལ། གཡོན་པ་ནས་རླུང་རྔུབ་པའོ། ། འགྱུར་བ་དྲུག་གིས་བསྲུང་བ་ལ། རྒྱ་མཚོ་རི་རབ་ལ་སྐམ་པ་ནི། ལྟོ་བ་ཚིགས་པ་ལ་བཅེར། གླིང་བཞི་དབང་དུ་བསྡུ་བ་ནི། རྐང་ལག་བཞི་རྡོ་རྗེ་ཁུ་ཚུར་བཅང་། སོར་མོ་སྟོབས་ཀྱིས་བསྐུམ་ལ་ནང་དུ་དྲང་། རེ་འཛིན་དང་རང་གི་གནས་སུ་ཞུགས་པ་ནི་ལྕེ་རྐན་ལ་སྦྱར།
དབང་པོའི་མཆོག་སྟེང་དུ་ལྟ་བ་ནི། མགོ་ཐད་ཀར་བཞག་ལ་མིག་སྟེང་དུ་ལྟ། ངག་སྟོབས་ཀྱིས་ཧཱུྃ་དྲག་ལ་རིང་བར་དྲང་བ་ནི། རླུང་གི་སྟོབས་ཀྱིས་ཧཱུྃ་དྲག་ལ་རིང་བར་འདྲེན་པའོ། ། ཏིང་ངེ་འཛིན་ཧཱུྃ་ཕཊ྄་ཀྱི་མདའ་གཞུ་འཕང་བ་ནི། སྔར་བྱིན་གྱིས་བརླབས་པའི་དུས་ཀྱི་ཧཱུྃ་གི་ཕཊ྄་འདྲེན། ཕཊ྄་ཀྱིས་ཧཱུྃ་་་་་་འདི་རྣམས་བསྲུང་བའོ། འདྲེན་པའོ། ། རླུང་གི་སྐ་རགས་་་་་་འདི་ཁྱབ་པར་བྱེད་པ་བཅིང་བ་ནི། རྡོ་རྗེ་ཁུ་ཚུར་གྱིས་སྐེད་པའི་ཕྱོགས་སུ་སྐ་རགས་འཆིང་བའི་ཚུལ་དུ་བྱེད་པའོ། །
ལུས་གཏུན་ཤིང་གི་འཁོར་ལོ་ལྟར་བསྐོར་བ་ནི། སྐྱིལ་ཀྲུང་གི་པུས་མོའི་སྟེང་དུ་ལག་པ་གཉིས་བཞག་པ་ལྟོ་བ་གཏུན་ཤིང་གི་ཚུལ་དུ་བསྐོར་བའོ། ། བུ་ཆུང་གི་སྤྱོད་ལམ་ནི། བུ་ཆུང་ལྟར་ལུས་ཚུགས་མི་ཐུབ་པར་བྱས་པས་བྱང་ཆུབ་ཀྱི་སེམས་ཐམས་ཅད་ལ་ཁྱབ་པའོ། ། དེ་ནས་རླུང་སིབ་ཀྱིས་སྒྲ་དང་བཅས་པས་དགང་ཞིང་མགོ་སྤྲུག་པའོ། ། བསྲུང་བའི་ཚུལ་གཞན་ཡང་རྒྱས་པར་འོག་བསྲུང་བ་སུམ་ཅུའི་སྐབས་ནས་འབྱུང་བ་ལྟར་ཤེས་པར་བྱའོ། ། ལམ་བསྡུས་པ་ལ། སྦྱོར་དངོས་རྗེས་གསུམ་ལས་སྦྱོར་བ་ནི། ལུས་ཟུང་རྒྱས་པར་གྱུར་པ་ཡིས། ། ལུས་ཀྱི་སྤྱོད་ལམ་ལྡན་བྱས་ནས། །
ལག་གཡས་ཉི་མ་གཡོན་ཟླ་བ། ། པུས་མོ་གཉིས་ལ་སྣོལ་མར་དགབ། ། ཧཱུྃ་ཐུང་ཧཱུྃ་རིང་མདུན་དུ་རྒྱུ། ། གཡས་གཡོན་དག་ཏུ་གསུམ་གསུམ་སྟེ། ། འབུད་པ་གསུམ་དང་རྔུབ་པ་གསུམ། ། འཁོར་བ་དག་་་་་་ཤེས་པར་བྱ་གསུང་། ཏུ་སྦྱང་བར་བྱ། ། ཉི་མ་དག་ནི་གསུམ་པ་ན། ། ལྦ་བ་སྦུབས་སུ་ནུབ་པར་འགྱུར། ། དངོས་གཞི་ནི།
བྱིན་གྱིས་བརླབས་སོགས་བྱས་ནས་ནི། ། སྲིན་པོའི་ལམ་ནི་ཅུང་ཟད་བསྡམ། ། གུང་མཛུབ་གཉིས་ནི་དྲག་ཏུ་བཞིབ། ། མིག་གཉིས་སྟེང་དུ་བགྲད་པར་བྱ། ། འདིས་ནི་ཐིག་ལེ་ཟིན་པར་འགྱུར། ། ཡང་ན་ཧ་ཧལ་དྲག་ཏུ་བརྗོད། ། ལུས་ཀྱི་འཁྲུལ་འཁོར་གཞན་་་་་་སྟེང་རླུང་རྣམས་འགོག་པའི་བསྲུང་བ། ཡང་བྱ། ། འདིས་ཀྱང་ཐིག་ལེ་ཟིན་པར་འགྱུར། ། རྗེས་བཅད་པ་ནི།
གླང་ཆེན་ཧིཾ་དང་སྟག་མོ་ངུར། ། གཅན་ཟན་སྐྱུག་དང་ཝ་ལྟར་བསྣོམ། ། ལྟེ་བ་སྙིང་ཁ་མགྲིན་པ་དང་། ། སྤྱི་གཙུག་དག་ཏུ་རིམ་གྱིས་དྲང་། ། རྣམ་གྲོལ་རྒྱ་ཡིས་ལུས་ལ་དགྲམ། ། དེ་ལ་མི་མཁས་པ་བཞི་ནི། ། དབབ་པ་ལ་མི་མཁས་ན་ཐིག་ལེ་མྱུར་དུ་ཉམས། བཟུང་བ་ལ་མི་མཁས་ན་ཏིང་ངེ་འཛིན་ཡུན་ཐུང་། བཟློག་པ་ལ་མི་མཁས་ན་ཆུ་དང་སྡོང་། དགྲམ་པ་ལ་མི་མཁས་ན་ནང་དུ་འགྱུར་་་་་་ལུས་ཁུལ་བུ་ཁུལ་བུར་རོ། །
དེའི་གཉེན་པོ་མཁས་པ་བཞི་འཇུག་སྟེ། དབབ་པ་ལ་མཁས་པ་རུས་སྦལ་གྱི་འགྲོས། གཟུང་བ་ལ་མཁས་པ་ལུས་ཀྱི་འགྱུར་བ་གསུམ་་་་་་ནི་སྲིན་པོའི་ལམ་ནི་ཅུང་ཟད་བསྡམ། གུང་མཛུབ་གཉིས་ནི་དྲག་ཏུ་གཞིག་དང་། ངག་གི་གཅིག་་་་་ཡང་ན་ཧལ་དྲག་ཏུ་བརྗོད། བཟློག་པ་ལ་མཁས་པ་དུད་འགྲོའི་འགྱུར་བ་བཞི།་་་་་ གླང་ཆེན་ཧིཾ་སོགས་བཞིའོ། དགྲམ་པ་ལ་མཁས་པ་རྣམ་གྲོལ་གྱི་ཕྱག་རྒྱའོ། ། གཞན་རླུང་གི་སྐ་རགས་བཅིང་བ་ལ་སོགས་པ་ལམ་རྒྱས་པ་བཞིན་ནོ། ། འདི་ལ་ལམ་བསྡུས་པ་ཞེས་གསུང་ཡང་འབྲིང་པོ་ཡིན་ལ།
བསྡུས་པ་ནི་ལོགས་སུ་གསུང་བས་འདིར་མ་བྲིས་སོ། ། ལྟ་བ་ལྷན་ཅིག་སྐྱེས་པའི་ཡེ་ཤེས་ཡས་བབས་ཀྱི་དགའ་བ་བཞི་ནི། གནས་ལ་ལྟོས་པ། གོ་རིམ་ལ་ལྟོས་པ། སྤང་བྱ་ལ་ལྟོས་པ། ངོ་བོ་ལ་ལྟོས་པའི་དགའ་བ་བཞིའོ། ། དང་པོ་ལ་གཉིས་ལས། ཕྱིའི་གནས་ལ་ལྟོས་པ་ནི། ལུས་ཁོལ་བུར་ཏིང་ངེ་འཛིན་སྐྱེ་བ་དགའ་བ། ལུས་ཕལ་ཆེ་ལ་སྐྱེས་པ་མཆོག་དགའ།
ལུས་ཐམས་ཅད་ལ་ཁྱབ་པ་དགའ་བྲལ། ཕྱི་ནང་ཐམས་ཅད་ཏིང་ངེ་འཛིན་དུ་ཤར་བ་ན་ལྷན་སྐྱེས་སོ། ། ནང་གནས་ལ་ལྟོས་པ་ནི། སྤྱི་བོ་ནས་མགྲིན་པའི་བར་དགའ་བ། མགྲིན་པ་ནས་སྙིང་ཁ་མཆོག་དགའ། ལྟེ་བའི་བར་དགའ་བྲལ། གསང་་་་་་ཕྱག་རྒྱ་ཆེན་པོ་ཐིག་ལེ་ལས། ། བདེ་བ་ཆེན་པོའི་གཙུག་ཏོར་ནས། ། སྨིན་ཕྲག་འཁོར་ལོའི་དབུས་ཡན་ཆད། ། དེ་ཙམ་དགའ་བའི་གནས་ཡིན་ཏེ། །
ཐིག་ལེ་གཅིག་པུའི་མཚན་ཉིད་དོ། ། སྨིན་ཕྲག་འཁོར་ལོ་མགྲིན་འཁོར་ལོ། ། དེ་ཙམ་མཆོག་གི་དགའ་བའོ། ། མགྲིན་པའི་གནས་ནས་སྙིང་འཁོར་ལོ། ། དེ་ཙམ་དགའ་བྲལ་དགའ་བའོ། ། དེ་ནས་ཡང་ནི་རིམ་པ་ཡིན། ། བཞི་པའི་གནས་ནི་རབ་ཏུ་བཤད། ། ཅེས་སོ། བའི་གནས་ཀྱི་བར་ལྷན་སྐྱེས་སོ། ། གཉིས་པ་གོ་རིམ་ལ་ལྟོས་པ་ནི།
དང་པོ་དགའ་བ། གཉིས་པ་མཆོག་དགའ་ལ་སོགས་པ་ལམ་གྱི་སྐབས་སུ་བཤད་པ་བཞིན་ནོ། ། གསུམ་པ་སྤང་བྱ་ལ་ལྟོས་པ་ནི། གཟུང་འཛིན་གྱི་རྣམ་རྟོག་རགས་རིམ་འགོག་པ་དགའ་བ། བདག་གི་རྣམ་རྟོག་འགོག་པ་ལ་མཆོག་དགའ། ཕྱག་རྒྱའི་རྣམ་རྟོག་འགོག་པ་དགའ་བྲལ། དགའ་བྲལ་གྱི་རྣམ་རྟོག་འགོག་པ་ལྷན་སྐྱེས་སོ། ། བཞི་པ་ངོ་བོ་ལ་ལྟོས་པ་ནི། བདེ་བའི་ཉམས་མྱོང་ཆུང་བ་དགའ་བ། བདེ་བ་ཆེར་འབར་བ་མཆོག་དགའ།
བདེ་བ་མི་རྟོག་པ་དང་ལྡན་པ་དགའ་བྲལ། བདེ་བ་དང་སྟོང་པ་ཟུང་དུ་ཆུད་པ་ལྷན་སྐྱེས་སོ། ། སྤྱིར་རྒྱུད་འཆད་པ་ན་གདམ་ངག་གི་གསལ་ཁ་མི་གཏོད། གདམ་ངག་གི་སྐབས་སུ་རྒྱུད་ཀྱི་ལུང་མི་འདྲེན། དེ་ལྟར་མ་བྱས་ན་བྱིན་བརླབས་ཀྱི་བཀའ་ཉམས་པ་ཡིན་གསུང་། ཡང་ཕྱིར་བསྟན་པ་དེར་མཛད་ཀྱང་། དམིགས་ཀྱིས་གསལ་བ་སྐབས་འདིར་ལུང་སྦྱོར་རེ་མཛད་དོ། ། ཀྱཻ་རྡོ་རྗེ་ལས་བདེ་བ་རྒྱུ་དང་མི་རྒྱུ་ཀུན། ། བདེ་བ་ཤེས་རབ་བདེ་བ་ཐབས། ། དེ་བཞིན་ཀུན་ཏུ་རྒྱུ་སྐྱེས་བདེ། །
བདེ་བ་དངོས་དང་དངོས་མེད་བདེ། ། ཅེས་བྱ་བ་ལ་སོགས་པ་དང་། དང་པོ་དགའ་བ་ཙམ་ཉིད་དེ། ། གཉིས་པའི་གྲངས་ལ་མཆོག་དགའ་ཉིད། ། གསུམ་པ་ལ་ནི་དགའ་བྲལ་བཤད། ། བཞི་པ་ལྷན་གཅིག་སྐྱེས་པར་བརྗོད། ། ཅེས་བྱ་བ་ལ་སོགས་པ་དང་། དང་པོ་རེག་པར་འདོད་པ་དང་། གཉིས་པ་བདེ་བར་འདོད་པ་དང་། ཞེས་བྱ་བ་ལ་སོགས་པ་དང་།
དང་པོ་དགའ་བ་འགྲོ་བའི་གཟུགས། ། དེ་བཞིན་མཆོག་དགའ་ཡང་འགྲོ་བ་ཉིད། ། དགའ་བྲལ་དགའ་བའང་འགྲོ་བ་ཉིད། ། གསུམ་པ་ལྷན་ཅིག་སྐྱེས་པ་མེད། ། ཅེས་བྱ་བ་ལ་སོགས་པ་དང་། དགའ་བའི་བདེ་བ་ཅུང་ཟད་བདེ། ། མཆོག་ཏུ་དགའ་བ་དེ་བས་ལྷག ། དགའ་བྲལ་དགའ་བ་ཆགས་བྲལ་ཉིད། ། ལྷག་མ་ལྷན་ཅིག་སྐྱེས་དགའ་ཉིད། ། ཅེས་བྱ་བ་དང་།
འདོད་ཆགས་མེད་ཅིང་ཆགས་བྲལ་མེད། ། དབུ་མར་དམིགས་པར་མི་འགྱུར་རོ། ། གསུམ་པ་ཡངས་པ་ཉིད་ཀྱི་ཕྱིར། ། ལྷན་ཅིག་སྐྱེས་པ་བྱང་ཆུབ་བརྗོད། ། ཅེས་བྱ་བ་ལ་སོགས་པ་གསུངས་སོ། ། གྲུབ་མཐའ་བདེ་སྟོང་རྒྱ་ཆུང་བ་ནི། ས་བཅུ་གཅིག་པ་དང་། བཅུ་གཉིས་པ་ལ་འཁོར་འདས་ཀྱི་ཆོས་ཐམས་ཅད་བདེ་སྟོང་གི་ཏིང་ངེ་འཛིན་གཅིག་ཏུ་རྟོགས། གཟུང་བ་དང་ཏིང་ངེ་འཛིན་ལ་སོགས་པ་སེམས་ཀྱི་ཡོན་ཏན་ཐམས་ཅད་ལ་དབང་འབྱོར་བའོ། ། འདའ་ཁ་མ་ནམ་འཆི་བའི་ཚེ་རྡོ་རྗེ་སེམས་དཔའ་འབྱོན་པར་འགྱུར་བ་ནི།
འཆི་ཀའི་དུས་སུ་རླུང་སེམས་དབུ་མར་འདུས་པའི་རྟེན་འབྲེལ་གྱིས་བདེ་སྟོང་མཆོག་གི་ཏིང་ངེ་འཛིན་སྐྱེ་སྟེ། རྡོ་རྗེ་ནི་སྟོང་པ། སེམས་དཔའ་ནི་བདེ་བ། དེ་ལམ་གྱི་ལྟ་བ་བདེ་སྟོང་གི་ཏིང་ངེ་འཛིན་དང་འདྲེས་ནས། བར་དོ་མེད་པར་རིག་པར་འཛིན་པ་ལ་སོགས་པར་འགྱུར་རོ། ། འབྲས་བུ་ཆོས་ཀྱི་སྐུ་རང་བཞིན་ལྷུན་གྲུབ་ནི། འབྲས་བུའི་སྐབས་སུ་འཆད་པར་འགྱུར་རོ། ། དབང་བཞི་པ་ལའང་ལྔ། ལམ་རྡོ་རྗེའི་རྦ་རླབས། ལྟ་བ་ཤིན་ཏུ་རྣམ་པར་དག་པའི་དེ་ཁོ་ན་ཉིད་མས་བརྟན་གྱི་དགའ་བ་བཞི།
གྲུབ་མཐའ་བདེ་སྟོང་རྒྱ་ཆེ་བ། འདའ་ཀ་མ་ལམ་ཕྱག་རྒྱ་ཆེན་པོ་ནས་འཕོ་བ། འབྲས་བུ་ངོ་བོ་ཉིད་ཀྱི་སྐུ་རང་བཞིན་ལྷུན་གྲུབ་བོ། ། དང་པོ་ལ་གསུམ། སྲོག་དང་རྩོལ་བ་སྔོན་དུ་འགྲོ་བ་ལུས་ཀྱི་རྦ་རླབས། ངག་འདྲེན་པ་ཞི་དྲག་གི་རྦ་རླབས། ཏིང་ངེ་འཛིན་སེམས་ཀྱི་རྦ་རླབས་སོ། ། དང་པོ་ནི། རླུང་གི་སྦྱོར་བ་དྲུག་སྔོན་དུ་སོང་ནས་ཁ་སྦྱར་ལ་རྟགས་ཐོན་ཐོན་བསྒོམ་པས་ལུས་ཤིན་ཏུ་སྦྱངས་ཤིང་ལས་སུ་རུང་བ་ནི་ལུས་ཀྱི་རྦ་རླབས། གཉིས་པ་ངག་འདྲེན་པ་ནི།
ལུས་སྐྱིལ་ཀྲུང་། ལག་པ་རྡོ་རྗེ་ཁུ་ཚུར་སྙིང་ཁར་བསྣོལ། མགོ་ཅུང་ཟད་རྒུ་བས། ཧཱུྃ་ངམ་ཨིའི་སྒྲས་རླུང་ནང་དུ་དྲང་ཞིང་ལུས་དྲང་པོར་བསྲང་། དེ་ནས་རླུང་དྲག་ཏུ་དྲང་། དེའང་སྔོན་ལ་འཛེར་བ་ལྟ་བུ་བྱུང་ཡང་། གོམས་པས་ཤིན་ཏུ་གསལ་བ་དུང་གི་སྒྲ་ལྟ་བུ་འབྱུང་ངོ་། ། དཔེར་ན་མཁར་རྔ་ལ་དབྱུག་གུས་བསྣུན་པ་ན་སྐད་མོད་ཀྱི་བར་ལ་མདར་བ་ལྟར། འདིར་ཡང་སྒྲ་མ་ཆད་ཀྱི་བར་ལ་རྩ་དང་ཡི་གེ་ལ་སོགས་པ་ཐམས་ཅད་མདར། དེའི་སྟོབས་ཀྱིས་ཁམས་བདུད་རྩི་རྣམས་དཔྱིད་ཀའི་རྩི་ཤིང་ལྟར་རང་སར་གཡོས་ཤིང་འཕེལ་ལམ།
དེ་ནས་ཕྱིའི་མདངས་གསལ། ནང་དུ་ཏིང་ངེ་འཛིན་ནི་དཔག་ཏུ་མེད་པ་སྐྱེའོ། ། གསུམ་པ་ཏིང་ངེ་འཛིན་སེམས་ཀྱི་རྦ་རླབས་བསྒོམས་ཏེ། པད་ཅན་མ་དངོས་སམ་ཡེ་ཤེས་ཀྱི་ཕྱག་རྒྱ་ལ་བརྟེན་ནས་ལམ་སྦྱང་བ་གསུམ་ཐབས་ཀྱི་རྒྱུད་དག་པར་བྱེད་པ། ཤེས་རབ་ཀྱི་རྒྱུད་དག་པར་བྱ་བ། གཉིས་ཀའི་རྒྱུད་དག་པར་བྱ་བའོ། ། དེ་ལ་ཐོག་མར་ཐབས་ཀྱི་རྒྱུད་དག་པར་བྱ་བ་ནི། ལུས་ངག་མཉམ་པ་ལ་སོགས་པ་གསུམ་དབང་གསུམ་པའི་ལམ་དང་འདྲ་བར་བྱས་ལ། དེ་ནས་ཡབ་ཡུམ་གཉིས་ཀའི་བྱང་ཆུབ་ཀྱི་སེམས་དབུ་མའི་ལམ་ནས་ཡས་བབས་ཀྱི་དགའ་བ་བཞིའི་རིམ་པས་མཆོག་གི་ཟེ་བར་བྱོན། འོད་ཟེར་གྱི་རྣམ་པར་གྱུར།
གཡས་རོ་མ་ནས་སོང་། ལྟེ་བར་ནམ་ལངས་པ་བཞིན་དཀར་ཡལ། ཉི་མ་ཤར་བ་བཞིན་གསལ་སིང་། གློ་བ་གྱངས་པ་བཞིན་རྩ་གནས་ཐམས་ཅད་གང་བར་བསྒོམ། དེ་བཞིན་དུ་སྙིང་ཁར་ཆོས་གསུམ་ལྡན་དུ་གྱུར། རྣ་བ་གཡས་ནས་འོད་ཟེར་གྱི་རྣམ་པར་སྤྲོས། འོད་ཟེར་ལས་དེ་བཞིན་གཤེགས་པའི་དཀྱིལ་འཁོར་དཔག་ཏུ་མེད་པར་གྱུར་པས་སྣོད་ཐམས་ཅད་གཞལ་ཡས་ཁང་། བཅུད་ཐམས་ཅད་དེ་བཞིན་གཤེགས་པར་གྱུར། ཕ་རོལ་ཏུ་ཕྱིན་པའི་སངས་རྒྱས་ཀྱི་ཞིང་དག་པ་དང་། སེམས་ཅན་ཡོངས་སུ་སྨིན་པའི་རྩ་བའང་འདི་ཡིན།
སངས་རྒྱས་སེམས་ཅན་གྱི་དོན་མཛད་པའི་ཚེ་སྤྱི་གཙུག་ལ་སོགས་པ་ནས་འོད་ཟེར་གྱི་སྤྲོ་བསྡུ་མཛད་པའི་རྟེན་འབྲེལ་ཡིན་གསུང་། དེ་ནས་སྣོད་བཅུད་ཐམས་ཅད་འོད་ཟེར་གྱི་རྣམ་པར་འགྱུར། ཚངས་པའི་སྒོར་ཞུགས། སྤྱི་བོར་ཆོས་སུམ་ལྡན། མགྲིན་པར་ཉི་མ་སྟོང་གི་གཟི་བརྗིད་དང་ལྡན། སྙིང་ཁར་འོད་ཁ་དོག་རྣམ་པ་ལྔ། ལྟེ་བ་ཆོས་སུམ་ལྡན། རྩ་དག་པའི་ལམ་ནས་དབང་གི་གནས་སུ་བྱོན། གཡས་བཟུང་བའི་རྦ་རླབས་རེངས། རྣམ་པར་ཐར་པའི་སྒོ་མཚན་མ་མེད་པ་མངོན་དུ་བྱས།
རླུང་ཕྱིར་འགྲོ་བ་ལ་དབང་ཐོབ། དེ་བཞིན་དུ་གཡོན་དུ་བྱས་པས་འཛིན་པའི་རྣམ་པར་རྟོག་པ་རེངས། རྣམ་པར་ཐར་པའི་སྒོ་སྨོན་པ་མེད་པ་མངོན་དུ་བྱས། རླུང་ནང་དུ་འཇུག་པ་ལ་དབང་ཐོབ། དེ་བཞིན་དུ་དབུ་མ་སྦྱངས་པས་གཟུང་འཛིན་གཉིས་མེད་དུ་འཛིན་པའི་རྦ་རླབས་རེངས། རྣམ་པར་ཐར་པའི་སྒོ་སྟོང་པ་ཉིད་མངོན་དུ་བྱས། རླུང་ནང་དུ་གནས་པ་ལ་དབང་ཐོབ། ཐབས་ཀྱི་རྒྱུད་དག་པའོ། ། ཤེས་རབ་ཀྱི་རྒྱུད་དག་པའང་དམིགས་པ་དེ་ཉིད་ཀྱིས་མཚུངས། ཁྱད་པར་རྣ་བ་གཡས་གཡོན་གཉིས་ནས་མི་སྤྲོ།
སྤྱི་གཙུག་ནས་སྤྲོ་བསྡུ་བྱས་ཀྱང་རུང་། མ་བྱས་ཀྱང་རུང་གསུང་། འདི་ལ་གཡོན་སྟོང་པ་ཉིད། དབུ་མ་མཚན་མ་མེད་པ་ལ་སྦྱར་ཡང་སྐྱོན་མེད་དོ། གཉིས་ཀའི་རྒྱུད་སྦྱང་བ་ནི། ཐབས་ཐབས་ཀྱི་རྒྱུད་སྦྱང་། ཤེས་རབ་ཤེས་རབ་ཀྱི་རྒྱུད་སྦྱངས་ནས་གཉིས་ཀའང་སྐུ་ལྔ་རང་བཞིན་ལྷུན་གྲུབ་ཏུ་འཚང་རྒྱ་བར་བསྒོམ་མོ། ། འདི་ལ་ཅིའི་ཕྱིར་རྡོ་རྗེ་རྦ་རླབས་ཞེས་བྱ་སྙམ་ན། དཔེར་ན་རྒྱ་མཚོའི་རྦ་རླབས་ཆུ་ལས་མ་འདས་པ་བཞིན་དུ། དམིགས་པའི་རྦ་རླབས་ཀྱང་སྟོང་པ་ཉིད་ལས་མ་འདས་པས་རྡོ་རྗེའི་རྦ་རླབས་སོ། །
ལྟ་བ་ཆོས་ཐམས་ཅད་ཤིན་ཏུ་རྣམ་པར་དག་པ་མས་བརྟན་གྱི་དགའ་བ་བཞི་ནི། རྒྱུ་མཐུན་པས་ནི་སྐྲ་དཀར་སེལ། ། རྣམ་པར་སྨིན་པས་སྟོབས་གཏེར་བྱེད། ། སྐྱེས་བུ་བྱེད་པས་རྣམ་པར་འཕེལ། ། དྲི་མ་མེད་པས་འཆི་མེད་འགྱུར། ། ཞེས་པ་ནི། ལྟེ་བར་བྱང་ཆུབ་ཀྱི་སེམས་བརྟན་པས་སྐྲ་དཀར་དང་གཉེར་མ་མེད། ལྟེ་བ་ཟབ་ཅིང་མེ་ལོང་གི་དངོས་ལྟར་འཇམ། འགྲོ་བ་ཐམས་ཅད་ཀྱི་ཡིད་དུ་འོང་། སྙིང་དཀར་བསྟན་པ་དང་།
ཐལ་གོང་རྒྱས། སྟོབས་གླང་པོ་ཆེས་མི་ཐུབ། ནང་དུ་མངོན་པར་ཤེས་པ་ཅི་རིགས་པ་འཆར། མགྲིན་པར་བརྟན་པས་ལྕེ་འཕེལ་ནས་གདོང་གི་དཀྱིལ་འཁོར་ཁེབས། རོ་བྲོ་བ་དང་སྨྲ་མཁས། རྩོད་པ་སུས་ཀྱང་མི་ཐུབ། སྤྱི་བོར་བརྟན་པས། སྤྱི་གཙུག་ཅུང་ཟད་མཐོ། གཟུང་བ་དང་འཛིན་པའི་དྲི་མ་ལས་གྲོལ། བསྐལ་པ་གཅིག་ལ་སོགས་པ་མི་འཆི་བའི་ཚེ་ལ་དབང་ཐོབ།
རྫུ་འཕྲུལ་ཅི་རིགས་སྟོན་ནུས། ཡང་དང་པོ་ལ་བདེ་སྟོང་གི་ཏིང་ངེ་འཛིན་ཆུང་། གཉིས་པ་ལ་འབྲིང་། གསུམ་པ་ལ་ཆེན་པོ། བཞི་པ་ལ་ཆེན་པོའི་ཡང་ཆེན་པོར་འགྱུར་རོ། ། དེའི་མཐར་མཐོང་བའི་ལམ་གྱི་ཡེ་ཤེས་སྐྱེའོ། ། གྲུབ་མཐའ་བདེ་སྟོང་རྒྱ་ཆེ་བ་ནི། ས་ཕྱེད་དང་བཅུ་གསུམ་ལ་འཁོར་འདས་ཐམས་ཅད་རོ་གཅིག སྟོབས་དང་མི་འཇིགས་པ་ལ་སོགས་པ་སངས་རྒྱས་ཀྱི་ཡོན་ཏན་ཕལ་ཆེར་འབྱུང་བ་ཡིན་ནོ། ། འདའ་ཀ་མ་ལམ་ཕྱག་རྒྱ་ཆེན་པོ་ནས་འཕོ་བ་ནི།
སྦྱང་བ་གོམས་པ། ལས་ལ་སྦྱར་བ་གསུམ་མོ། ། དང་པོ་སྦྱང་བ་ནི། རླུང་གི་སྦྱང་བ་སྟེ། དེ་ཡང་ཉི་མ་གང་་་་་་ཟླ་བ་ཉེར། ཡང་རུང་བ་་་་་་མི་མཆོད་གཅིག་ལ་ལ་སྲོག་རྩོལ་གྱི་རླུང་ཁུག་པ་བཅུ་བདུན་ཐུན་བཞིའི་ངེས་པས་བྱ། དེ་བཞིན་དུ་ཉི་མ་རེ་རེ་ལ་རླུང་ཁུག་པ་རེ་རེ་བསྐྱེད་ལ། ཞག་ཉི་ཤུ་རྩ་གཅིག་གི་བར་དུ་སྦྱང་། ཐ་མ་སྲོག་རྩོལ་གྱི་རླུང་ཁུག་པ་སོ་བདུན་དུ་འགྱུར་རོ། ། དེ་ནས་ཉི་མ་རེ་རེ་ཞིང་ཁུག་པ་རེ་རེ་བྲི་བས་ཁུག་པ་ཉི་ཤུ་རྩ་གཅིག་པ་སྔར་གྱི་ཚད་དུ་འགྱུར་རོ། །
དེ་ལྟར་ཞག་བཞི་བཅུ་ཞེ་གཉིས་སུ་སྦྱངས་པ་ལས་རྒྱུ་བ་གསལ་བ་དང་རྣམ་པ་ངེས་པར་འགྱུར་རོ། ། གཉིས་པ་གོམས་པ་ལ་གཉིས་ལས། སྒྲ་ལ་གོམས་པར་བྱ་བ་ནི། བསམ་གཏན་གྱི་ཡན་ལག་རྣམས་སྔོན་དུ་སོང་བས། འོག་ནས་འབྱུང་བའི་དམིགས་པ་དང་འདྲེན་པའི་གནད་ཤེས་པས་ལན་བཅུའམ་ཉི་ཤུའམ་ཉེར་གཅིག་གི་བར་དུ་ཉམས་དང་སྦྱར་བ་ཐུན་བཞིའི་རིམ་པ་ཞག་བདུན་དུ་གོམས་པར་བྱའོ། ། གཉིས་པ་ཡི་གེ་ལ་གོམས་ལའང་གཉིས་ལས། ཕྱིའི་ཡི་གེ་ལ་གོམས་པ་ནི་ཡི་གེ་དགོད་པའི་གནས་རྣམས་སུ་གདན་ཟླ་བའི་དཀྱིལ་འཁོར་རེ་སྒོམ། དེ་རྣམས་ཀྱི་སྟེང་དུ་ཡི་གེ་དགོད། འོག་སྒོ་ནས་རྣམ་པར་ཤེས་པ་ཐོན་ན་དམྱལ་བར་འགྲོ་བས་དེ་དགག་པའི་དོན་དུ་ཀྵྨརྻུ་དམར་པོ་མགོ་གྱེན་ལ་ལྟ་བ་བསྒོམ། གཅི་བའི་ལམ་ནས་ཐོན་ན་དུད་འགྲོར་སྐྱེ་བས་ཡཾམརྻུ་སྔོན་པོ་མགོ་གྱེན་དུ་ལྟ་བ་ལྟེ་བ་ནས་ཐོན་ན།
འདོད་ཁམས་ཀྱི་ལྷ་རིགས་དྲུག་ཏུ་སྐྱེ་བས་ཀྵུཾ་དཀར་པོ། ཁ་ནས་ཐོན་ན། ཡི་དྭགས་སུ་སྐྱེ་བས་སུྃ་དཀར་པོ། སྣ་ནས་ཐོན་ན་དྲི་ཟར་སྐྱེ་བས་ཡུམ་སེར་པོ། རྣ་བ་ནས་ཐོན་ན་མིའམ་ཅི་ལ་སོགས་པར་སྐྱེ་བས་ཡུམ་སྔོན་པོ། མིག་ནས་ཐོན་ན་མིར་སྐྱེ་བས་ཧཱུྃ་སྔོན་པོ། མིག་དང་རྣ་བ་ལ་སོགས་པའི་སྒོ་དེ་དག་གཡས་ནས་རྒྱལ་པོ། གཡོན་ནས་ཐོན་ན་ཕལ་པར་སྐྱེ། སྨིན་མཚམས་ནས་ཐོན་ན་གཟུགས་ཁམས་ཀྱི་ལྷར་སྐྱེ་བས་སམརཡུཾ་དཀར་པོ་སྤྱི་གཙུག་ནས་ཐོན་ན་གཟུགས་མེད་དུ་སྐྱེ་བས། ཧམརཡུཾ་དཀར་པོའོ། །
རྐྱང་པའི་ཡི་གེ་རྣམས་སྒྲིལ་མའམ། མགོ་སྤྲོད་ཀྱི་བར་དུ་བཟླ་དང་བཅས་པའོ། ། ཡི་གེ་ཐམས་ཅད་འོད་དང་གཟི་བརྗིད་དང་དཔལ་གྱིས་མཛེས་པས་རྣམ་པར་ཤེས་པ་གང་དུའང་མི་སྟེར་བར་བསམ། གཉིས་པ་ནང་གི་ཡི་གེ་ལ། གོམས་པ་ནི། འཁོར་ལོ་བཞི་ལ་དགོད་པའི་ཡི་གེ་ཙཎྜ་ལི་བཞིན་དུ་བསྒོམ། རྩ་གཡས་གཡོན་གཉིས་སུ་ཨ་ལི་དཀར་པོ་མགོ་གྱེན་ལ་ལྟ་བ་རེ་རེ་དང་། ཀ་ལི་དམར་པོ་མགོ་ཐུར་དུ་ལྟ་བ་གཉིས་གཉིས་སྤེལ་མར་བཀོད་པས་རྩ་གཡས་གཡོན་གཉིས་དགག དེའང་རྩོལ་བའི་དུས་སུ་མས་ཡར་གསལ་གདབ། སྲོག་གི་དུས་སུ་ཡས་མར་གསལ་གདབ་པའོ། །
དེའང་ཐུན་བཞིའི་རིམ་པ་ཞག་བདུན་དུ་གོམས་པར་བྱའོ། ། གསུམ་པ་ལས་ལ་སྦྱར་བ་ལ་བཞི། བདེ་འགྲོ་ལ་སྦྱར། གླིང་དང་སྐྱེས་གནས་གཞན་ལ་སྦྱར། གྲོང་གཞན་ལ་སྦྱར། ལམ་ཕྱག་རྒྱ་ཆེན་པོ་ལ་སྦྱར་བའོ། ། དང་པོ་ནི། སྔོན་འགྲོ་བུམ་དབང་གི་འདའ་ཁ་མ་བཞིན་བྱ་བའམ། མ་བྱས་ཀྱང་རུང་། ལུས་ཙོག་པུར་བྱ།
ཕྱིའི་སྒོ་ཡི་གེས་དགག གང་དུ་འགྲོ་བར་འདོད་པའི་གནས་དེའི་ཡི་གེ་བསལ་ལ་བཞག སྙིང་རྗེར་རླུང་གི་དཀྱིལ་འཁོར་གྱི་སྟེང་དུ་ཟླ་བ། དེའི་སྟེང་དུ་རྣམ་ཤེས་ཀྱི་རྟེན་ཧཱུྃ་སྔོན་པོ་གཅིག་གསལ་གདབ། ཧི་ཀི་ཉི་ཤུ་ཐམ་པས་མགྲིན་པའི་བར་དུ་རང་ཉི་ཤུ་རྩ་གཅིག་པས་སྒོ་དེ་ནས་འཕངས་པའི་རྟེན་འབྲེལ་གྱིས་གང་འདོད་པའི་གནས་དེར་སྐྱེའོ། ། གཉིས་པ་གླིང་དང་སྐྱེ་གནས་གཞན་ལ་སྦྱར་བ་ནི། ཡི་གེས་སྒོ་དགག་པ་ལ་སོགས་པ་སྔོན་འགྲོ་སྔར་བཞིན་བྱ། སྤྱི་གཙུག་ཚངས་པའི་སྒོ་བསམ། སྙིང་ཁའི་རླུང་དང་ཟླ་བ་ཧཱུྃ་དང་བཅས་པ་སྔར་བཞིན་བསམས་ལ་ཧི་ཀི་ཉི་ཤུས་མགྲིན་པ། རྩ་གཅིག་པས་སྤྱི་གཙུག་ནས་གཏོན་ཏེ།
བདེ་བ་ཅན་དང་མངོན་པར་དགའ་བ་ལ་སོགས་པའི་གླིང་དང་། རྫུས་ཏེ་སྐྱེ་ན་རིན་པོ་ཆེ་དང་པདྨ་ལ་སོགས་པའི་སྐྱེ་གནས་དང་། མངལ་དུ་སྐྱེ་ན་རྒྱལ་རིགས་དང་། བྲམ་ཟེ་ལ་སོགས་པའི་མངལ་ཡིད་ལ་བྱས་ཏེ་འཕངས་ན་དེ་དག་ཏུ་མི་སྐྱེ་མི་སྲིད་དོ། ། གསུམ་པ་གྲོང་གཞན་ལ་སྦྱར་བ་ནི། དུག་དང་མཚོན་དང་རིམ་གྱིས་མ་ཤི་བ། འགེགས་པའམ་ཆུར་ཤི་བ། སེམས་ཅན་གྱི་དོན་ནུས་པའི་རོ་གཙང་མ་རྙེད་ན་དྲི་ཞིམ་པའི་ཆུས་བཀྲུ། གུ་གུལ་གྱི་དུད་པས་བདུག ལྷར་བསྐྱེད།
ཡི་གེས་སྒོ་དགག གནས་གསུམ་བསྲུང་། མཁའ་འགྲོ་མཉེས་པའི་མཆོད་པ་བྱ། བསྲུང་བའི་འཁོར་ལོ་བསྒོམ། རླུང་གི་ནུས་པ་ཆེ་ན་མདུན་དུ་བཞག་ཀྱང་འགྲུབ། ནུས་པ་ཆུང་ན་ཡང་དུ་བླངས་ལ་དར་རམ་རས་ཀྱི་ཤང་མས་མི་འཆུག་པར་བསྡམ། བདག་དང་རྟེན་གཉིས་ཀའི་སྣ་སྒོའི་ཡི་གེ་བསམ། དེ་ནས་བདག་གི་སྙིང་ཁའི་ཧཱུྃ་ལས་རླུང་ཕྱིར་རྒྱུ་བའི་རྩེ་མོར་རས་འདིའི་རྩེར་མར་མེ་འབར་བ་ལྟ་བུའི་སོགས་ཀྱི་ངོ་བོ་ཧཱུྃ་སྔོན་པོ་འོད་འབར་བ་གཅིག་བསམས་ལ། རླུང་ནང་དུ་འཇུག་པའི་ཚེ་ཧཱུྃ་མེད་རླུང་རྐྱང་པ་དྲང་། ཕྱིར་རྒྱུ་བའི་ཚེ་སྔར་བཞིན་ཧཱུྃ་དང་བཅས་པས་བཏོན་ལ་རྟེན་གྱི་སྙིང་ཁའི་ཧཱུྃ་ལ་སྟིམ།
དེ་ལྟ་བུ་མང་དུ་བྱས་པས་རྟེན་དེའི་སྙིང་ཁར་དྲོད་འབྱུང་མིག་འབྱེད་འཛུམ་ཤེས། རླུང་ཅུང་ཟད་རྒྱུ་བ་ལ་སོགས་པ་འབྱུང་། དེའི་ཚེ་སེམས་གཅིག་གིས་རྟེན་གཉིས་བཟུང་བའི་དུས་ཞེས་བྱ། དེ་ནས་དྲག་པོར་བྱེད་ན་ཧི་ཀི་ཉི་ཤུས་མགྲིན་པའི་བར་དུ་དྲང་ཞིང་། རྩ་གཅིག་པ་ལ་སྣ་བུག་གཡས་ནས་ཕྱུངས་ལ་རྟེན་གྱི་སྣ་སྒོ་གཡོན་ནས་སྙིང་ཁར་འཕང་། ཞི་བར་བྱེད་ན་རྩོལ་བ་ཉིད་ཀྱིས་རྟེན་སེམས་ཀྱི་རྟེན་མགྲིན་པའི་བར་དུ་དྲང་ཞིང་ཕུལ་ལ། སྩོལ་བ་ཐ་མས་སྣ་གཡས་ནས་བཏོན་ཏེ། རྟེན་དེའི་གཡོན་ནས་བཅུག་སྙིང་ཁར་བཞག་སྟེ་སྲོག་འཛུགས་པ་དང་བྲལ་བར་བྱས་ན་ངེས་པར་ལས་ལ་སྦྱར་ཏེ་འགྲུབ་བོ། ། དེ་ནས་དྲིན་ལན་བསམ་པའི་ཕྱིར་རྟེན་རྙིང་པ་དེ་སྦྱང་བ་དང་། མཆོད་རྟེན་ལ་སོགས་པ་སྒྲུབ་བོ།
གསར་པས་སེམས་ཅན་གྱི་དོན་རྒྱ་ཆེན་པོ་བྱའོ། ། བཞི་པ་ལམ་ཕྱག་རྒྱ་ཆེན་པོ་ནས་འཕོ་བ་ནི། ལུས་སྐྱིལ་ཀྲུང་རྩོག་པུར་བྱ། ཕྱི་ནང་གི་ཡི་གེས་སྒོ་དགག་པ་ནི་སྔར་དང་འདྲ། དེ་ནས་རླུང་ཕྱིར་རྒྱུ་བའི་དུས་སུ་རྩ་དབུ་མའི་ཕྱི་དབྱིབས་ཀྱི་ཨ་ནས་སྤྱི་གཙུག་གི་ཧྃ་གི་བར་དྲན་པར་བྱ། རླུང་ནང་དུ་འཇུག་པའི་དུས་སུ་གྃ་སྤྱི་གཙུག་གི་ཧཾ་ནས་ཨའི་བར་དྲན་པར་བྱ། དེ་ལྟར་ཡང་དང་ཡང་དུ་བསྒོམས་པས། གཟུང་འཛིན་གྱི་རྩ་བ་སྲོག་སྩོལ་གྱི་རླུང་དབུ་མར་ཐིམ་ནས་བདེ་སྟོང་མཆོག་གི་ཏིང་ངེ་འཛིན་སྐྱེ་ལ། དེ་ལམ་དུས་ཀྱི་ལྟ་བ་དང་འདྲེས་ནས་བར་དོ་མེད་པར་མཆོག་གི་དངོས་གྲུབ་འགྲུབ་བོ། ། དེ་ལ་དང་པོ་གསུམ་ནི་དབང་བཞི་ཀའི་ཐུན་མོང་ཡིན་ལ།
འདི་ནི་ཐུན་མོང་མ་ཡིན་པ་ཡིན་ནོ། ། འབྲས་བུ་ངོ་བོ་ཉིད་ཀྱི་སྐུ་རང་བཞིན་ལྷུན་གྲུབ་ནི་འབྲས་བུའི་སྐབས་ཉིད་དུ་འཆད་དོ། ། ལམ་ལ་སོགས་པ་ཆོས་ཉི་ཤུ་བསྟན་ཟིན་ཏོ། ། གང་ཟག་དབང་པོ་རབ་ཚེ་འདི་ལ་སངས་རྒྱས། འབྲིང་འཕོ་བའི་རྟེན་འབྲེལ་གྱིས་འཆི་དཀར། དེ་འོག་བར་དོའི་རྟེན་འབྲེལ་གྱིས་བར་དོ་ཉིད་ལ། ཐ་མ་དམ་ཚིག་དང་སྡོམ་པའི་རྟེན་འབྲེལ་གྱིས་སྐྱེ་བ་བདུན་དང་བཅུ་དྲུག་ལ་སོགས་པ་ན་འགྲུབ་བོ། ། དེ་ལ་སྐབས་འདིར་བར་དོའི་གདམ་ངག་གསུང་བས་དེ་བཤད་ན། དབང་བཞི་དང་འབྲེལ་བའི་བར་དོ་བཞི་ལས། ཐོག་མར་བུམ་དབང་གི་བར་དོ་ལ་གཉིས་ཏེ།
སྔོན་འགྲོ་སྦྱང་བ་དང་། དངོས་གཞི་བར་དོའི་རྣལ་འབྱོར་དྲན་པའོ། ། དང་པོ་ནི། ཁ་ཟས་ལ་སོགས་པ་དུས་ངེས་པ་དང་། འཇིགས་པ་དང་བག་ཚ་བ་ལ་སོགས་པ་དུས་མ་ངེས་པ་དང་། གཉིད་དུ་འགྲོ་ཁར་འདུན་པ་དྲག་པོས་སྐྱེད་དེ་དྲན་པ་གསུམ་ཉམས་སུ་བླངས་པས། རྨི་ལམ་དུ་འཇིགས་པ་ལ་སོགས་པ་བྱུང་བའི་ཚེ་རྣམ་པ་གསལ་ན་གྲུབ་པ་ཡིན་ནོ། ། དེ་ལ་དྲན་པ་གསུམ་ནི། དབང་བསྐུར་བ་ཐོབ་པའི་བླ་མ། དེས་བསྟན་པའི་ཡི་དམ་གྱི་ལྷ།
དེ་དང་འབྲེལ་བའི་གསང་མཚན་གསུམ་མོ། ། གཉིས་པ་དངོས་གཞི་ནི། བར་དོའི་དུས་སུ་འཇིགས་པའི་སྒྲ་བཞི་ནི། ས་ཆུ་ལ་ཐིམ་པའི་རྟེན་འབྲེལ་གྱིས་རི་བོ་རབ་ཏུ་འགྲུམ་པའི་སྒྲ། ཆུ་མེ་ལ་ཐིམ་པས་བསྐལ་པ་འཇིག་པའི་རྒྱ་མཚོ་འཁྲུག་པའི་སྒྲ། མེ་རླུང་ལ་ཐིམ་པས་དུས་མཐའི་མེའི་སྒྲ། རླུང་རྣམ་པར་ཤེས་པ་ལ་ཐིམ་པས་དུས་མཐའི་རླུང་གི་སྒྲའོ། ། ཉམས་ང་བའི་གཡང་ཟ་བ་གསུམ་ནི། ངན་སོང་གསུམ་དུ་འགྲོ་བའི་གཡང་ཟ་བའི་ལམ་སྟོན་པའོ། ། དེ་དག་གི་རྟེན་འབྲེལ་གྱི་སྐྱབས་གཞན་མེད་པ་སྔར་གྱི་དྲན་པ་གསུམ་མི་འབྱུང་མི་སྲིད་དོ། །
དེའི་ཚེ་དྲི་ཟ་བ་ཡིན་པས། དྲི་ཁ་དོག་གི་ཚུལ་དུ་འབྱུང་བས་ཁ་དོག་ལྔའི་དེ་བཞིན་གཤེགས་པ་ལྔའི་ངོ་བོར་ཤེས་ལ། བར་སྐབས་དེར་ཡི་དམ་གྱི་ལྷས་ལུང་བསྟན་ནས་བར་དོ་དེ་ཉིད་ལ་རིག་པ་འཛིན་པར་ལ་སོགས་པར་འགྱུར་རོ། ། གལ་ཏེ་བདུད་ཀྱང་ལྷའི་གཟུགས་སུ་བདག་ལ་ལུང་སྟོན་པ་སྲིད་པས། གསང་མཚན་གསང་ཞིང་མ་རྗེད་པ་དང་། དབང་བཞིའི་བརྡ་ལ་གོམས་པ་གནད་དུ་ཆེའོ། ། གཉིས་པ་གསང་དབང་གི་བར་དོ་ནི། སྔོན་འགྲོ་གསང་དབང་གི་བླ་མ། ལམ་བདག་བྱིན་བརླབས། ལྟ་བ་རང་འབྱུང་གི་ཏིང་ངེ་འཛིན་གསུམ་སྦྱང་།
དངོས་གཞི་འཇིགས་པའི་རྐྱེན་བདུན་བྱུང་བའི་ཚེ། གསང་དབང་གི་ཆོས་གསུམ་དྲན། སྣམ་བྱ་ཨ་ལི་ཀ་ལི་ལ་སོགས་པ་རྩ་ཡི་གེའི་རྣམ་པར་མཐོང་། དེས་རྐྱེན་བྱས་ནས། རང་འབྱུང་གི་ཡེ་ཤེས་རྟོགས་ནས་ཉིང་མཚམས་སྦྱོར་བ་མེད་པར་འཛིན་པ་ལ་སོགས་པར་འགྱུར་རོ། ། གསུམ་པ་ཤེས་རབ་ཡེ་ཤེས་ཀྱི་བར་དོ་ནི། སྔོན་འགྲོ་ནི་དབང་གསུམ་པའི་བླ་མ། ལམ་དཀྱིལ་འཁོར་འཁོར་ལོ། ལྟ་བ་ལྷན་ཅིག་སྐྱེས་པའི་ཡེ་ཤེས་གསུམ་གོམས་པར་བྱས་པས་དངོས་གཞི་འཇིགས་པའི་རྐྱེན་བདུན་བྱུང་བའི་ཚེ། དབང་གསུམ་པའི་ཆོས་གསུམ་དྲན།
སྣམ་བྱ་བྱང་ཆུབ་ཀྱི་སེམས་ཀྱི་རྣམ་པར་མཐོང་། དེས་རྐྱེན་བྱས་ནས་ལྷན་ཅིག་སྐྱེས་པའི་ཡེ་ཤེས་རྟོགས་ནས་ཉིང་མཚམས་སྦྱོར་བ་མེད་པར་རིག་པ་འཛིན་པ་ལ་སོགས་པར་འགྱུར་རོ། ། དབང་བཞི་པའི་བར་དོ་ནི། སྔོན་འགྲོ་དབང་བཞི་པའི་བླ་མ། ལམ་རྡོ་རྗེ་རྦ་རླབས། ལྟ་བ་ཤིན་ཏུ་རྣམ་པར་དག་པའི་དེ་ཁོ་ན་ཉིད་གསུམ་གོམས་པར་བྱས་པས་དངོས་གཞི་འཇིགས་པའི་རྐྱེན་བདུན་བྱུང་བའི་ཚེ། དབང་བཞི་པའི་ཆོས་གསུམ་དྲན། སྣམ་བྱ་ཡང་ཡེ་ཤེས་ཀྱི་རླུང་གི་རྣམ་པར་མཐོང་། དེས་རྐྱེན་བྱས་ནས་ཆོས་ཐམས་ཅད་ཤིན་ཏུ་རྣམ་པར་དག་པའི་དེ་ཁོ་ན་ཉིད་ཕྱག་རྒྱ་ཆེན་པོའི་ཏིང་ངེ་འཛིན་རྟོགས་ནས་བར་དོ་དེ་ཉིད་དུ་གྲུབ་མཐའ་སྙོགས་པའམ། རིག་པ་འཛིན་པར་འགྱུར་རོ། །
དེ་དག་གིས་ལམ་ལ་སོགས་པ་ཆོས་ཉི་ཤུ་བར་དོ་དང་བཅས་པ་བསྟན་ཟིན་ཏོ། ། གསུམ་པ་དམ་ཚིག་གི་ཚོགས་བསྟན་པ་ལ་གཉིས་ལས། དམ་ཚིག་ཇི་ལྟར་བསྲུང་བའི་ཚུལ་ནི། མཉམ་གཞག་གི་དམ་ཚིག་སོགས་བསྲུང་ཞེས་བྱ་བ་སྟེ། འདི་ལ་དོན་རྣམ་པ་ལྔ། དམ་ཚིག་རྣམས་ཀྱིས་རྣམ་གྲངས་བསྟན་པ། མི་ཉམས་པར་བསྲུང་བའི་ཚུལ། ཉམས་པའི་ཉེས་དམིགས། བསྲུང་བའི་འཐད་པ། བསྲུངས་པའི་ཕན་ཡོན་ནོ། །
དང་པོ་ནི་དབང་རེ་རེ་ལ་ལྔ་ལྔ་སྟེ། མཉམ་གཞག་གི་དམ་ཚིག རྗེས་སྤྱོད་ཀྱི་དམ་ཚིག བཟའ་བའི་དམ་ཚིག བསྲུང་བའི་དམ་ཚིག མི་འབྲལ་བའི་དམ་ཚིག་གོ ། དང་པོ་བུམ་དབང་གི་མཉམ་གཞག་གི་དམ་ཚིག་བསྐྱེད་རིམ། རྗེས་སྤྱོད་ཀྱི་དམ་ཚིག ངོ་བོ་ཉིད་གསུམ། བཟའ་བའི་དམ་ཚིག་ཤ་ལྔ་བདུད་རྩི་ལྔའི་རིལ་བུ།
བསྲུང་བའི་དམ་ཚིག་རྩ་བ་དང་ཡན་ལག་གི་དམ་ཚིག་གི་ཉི་ཤུ་རྩ་གཉིས། མི་འབྲལ་བའི་དམ་ཚིག་རྡོ་རྗེ་དྲིལ་བུའོ། ། གསང་དབང་གི་མཉམ་གཞག་གི་དམ་ཚིག་བདག་བྱིན་གྱིས་བརླབས་པའི་རིམ་པ། རྗེས་སྤྱོད་ཀྱི་དམ་ཚིག་རང་འབྱུང་གི་ཡེ་ཤེས་སོ། ། བཟའ་བའི་དམ་ཚིག་གསལ་སྟོང་གི་ཏིང་ངེ་འཛིན། བསྲུང་བའི་དམ་ཚིག་རླུང་དང་འགལ་བ་མཐའ་དག མི་འབྲལ་བའི་དམ་ཚིག རླུང་ཞི་དྲག་གང་རུང་ངོ་། ། ཤེས་རབ་ཡེ་ཤེས་ཀྱི་མཉམ་གཞག་གི་དམ་ཚིག་དཀྱིལ་འཁོར་ལོ། རྗེས་ཀྱི་དམ་ཚིག
ལྷན་ཅིག་སྐྱེས་པའི་ཡེ་ཤེས། བཟའ་བའི་དམ་ཚིག་བདེ་སྟོང་གི་ཏིང་ངེ་འཛིན། བསྲུང་བའི་དམ་ཚིག་འཛག་པ་བསྲུང་བ། མི་འབྲལ་བའི་དམ་ཚིག་དངོས་པོ་ཡེ་ཤེས་ཀྱི་ཕྱག་རྒྱའོ། ། དབང་བཞི་པའི་མཉམ་གཞག་གི་དམ་ཚིག་ལམ་རྡོ་རྗེ་རྦ་རླབས། རྗེས་སྤྱོད་ཀྱི་དམ་ཚིག་ཤིན་ཏུ་རྣམ་པར་དག་པའི་དེ་ཁོ་ན་ཉིད། བཟའ་བའི་དམ་ཚིག་བདེ་སྟོང་མཆོག་གི་ཏིང་ངེ་འཛིན། བསྲུང་བའི་དམ་ཚིག་ཡོད་མེད་ལ་སོགས་པ་གཟུང་འཛིན་གྱི་རྟོག་པ་མཐའ་དག མི་འབྲལ་བའི་དམ་ཚིག་དངོས་སམ་ཡེ་ཤེས་ཀྱི་པད་མ་ཅན་ནོ། ། གཉིས་པ་མི་ཉམས་པར་བསྲུང་བའི་ཚུལ་ལ་བཞི་ལས།
ཚུལ་ཇི་ལྟ་བ་བཞིན་སྐྱོངས་པས་བསྲུང་བ་ནི། དམ་ཚིག་གི་རྣམ་གྲངས་རྟོགས་པས་གཉེན་པོ་སྐྱེས་ཏེ་ཉེས་པ་ཐམས་ཅད་རང་གྲོལ་དུ་འགྱུར་བའོ། ། གཉིས་པ་རྣམ་གྲངས་རྗེས་སུ་དྲན་པས་བསྲུང་བ་ནི། དམ་ཚིག་ཉི་ཤུ་པོ་ངག་ཏུ་བརྗོད་ཅིང་ཡིད་ཀྱིས་བསམས་ལ། ཉེས་པ་མ་བྱུང་ན་དགའ་བ་བསྒོམ། བྱུང་ན་བཤགས་ཏེ། རི་དྭགས་ཀྱི་རྒྱལ་པོ་སེང་གེ་ལུས་བསྲུང་བ་བཞིན་ནོ། ། གསུམ་པ་ཏིང་ངེ་འཛིན་གྱི་སྐྱེས་པས་བསྲུང་བ་ནི། ཤིན་ཏུ་རྣམ་པར་དག་པའི་དེ་ཁོ་ན་ཉིད་ལྟ་བུའི་ཏིང་ངེ་འཛིན་ཕྱིན་ཅི་མ་ལོག་པ་གཅིག་སྐྱེས་པ་ན་ཉེས་པ་ཐམས་ཅད་ལས་རང་གྲོལ་བར་འགྱུར་ཏེ། ཡིད་བཞིན་གྱི་ནོར་བུ་རིན་པོ་ཆེ་རྙེད་ན་ཕོངས་པའི་སྡུག་བསྔལ་ལས་གྲོལ་བ་བཞིན་ནོ། །
བཞི་པ་བླ་མ་མཉེས་པས་བསྲུང་བ་ནི། གསང་སྔགས་ཀྱི་བླ་མ་མཉེས་པས་བསྲུང་བ་ནི། གསང་སྔགས་ཀྱི་བླ་མ་ཡང་དག་པ་གཅིག་ལ་བཅོས་མ་མ་ཡིན་པའི་ཕྱིར། མོས་གུས་རྐང་གི་ཁོང་ནས་སྐྱེས་ནས་རྩ་བ་དང་ཡན་ལག་གི་ཉེས་པ་ཐམས་ཅད་ལས་གྲོལ་པར་འགྱུར་ཏེ། རྒྱལ་པོ་མཉེས་ན་ཁྲིམས་ཀྱི་ཉེས་པ་ལས་གྲོལ་བ་བཞིན་ནོ། ། གསུམ་པ་ཉམས་པའི་ཉེས་པ་ལ་གཉིས་ལས། བུམ་དབང་གི་དམ་ཚིག་ཉམས་ན་སྲིད་པའི་སྡུག་བསྔལ་འདྲེན་པར་འགྱུར་ལ། དབང་གོང་མ་གསུམ་གྱི་དམ་ཚིག་ཉམས་པས་ལམ་བགྲོད་པ་ལ་ཡུན་རིང་དུ་འགོར་བ་ཡིན་ནོ། ། བཞི་པ་བསྲུང་བའི་འཐད་པ་ནི། མཉམ་གཞག་གི་དམ་ཚིག་རྣམས་ཏིང་ངེ་འཛིན་གྱི་རྒྱུ་ཡིན་པས་བསྲུང་བ་འཐད།
རྗེས་སྤྱོད་ཀྱི་དམ་ཚིག་རྣམས་ཏིང་ངེ་འཛིན་དངོས་ཡིན། བཟའ་བའི་དམ་ཚིག་རྣམས་དེའི་མཐུན་རྐྱེན། བསྲུང་བའི་དམ་ཚིག་རྣམས་འགལ་རྐྱེན་སྤོང་བ། མི་འབྲལ་བའི་དམ་ཚིག་རྣམས་ཏིང་ངེ་འཛིན། བཟང་པོའི་གྲོགས་ཡིན་པས་བསྲུང་བར་འཐད་དོ། ། ལྔ་པ་བསྲུང་བའི་ཕན་ཡོན་ནི། མཆོག་ཐུན་མོང་གི་དངོས་གྲུབ་ཐམས་ཅད་དམ་ཚིག་དང་སྡོམ་པ་བསྲུངས་པ་ལ་རྟེན་ནས་འབྱུང་བས་སོ། ། གཉིས་པ་ཉམས་ན་བཤགས་པའི་ཚུལ་ལ་གཉིས་ཏེ། བཤགས་པའི་བརྟེན་དང་། བཤགས་པའི་ཚུལ་ཐབས་ཤེས།
དང་པོ་ནི། རྡོ་རྗེ་མཁའ་འགྲོ་ལ་སོགས་ཀྱི་ཐུགས་དམ་བསྐང་། ཞེས་བྱ་བའི་དོན་ནི། མཁའ་འགྲོ་ལྔ་མཉེས་པར་བྱས་ཏེ། རྡོ་རྗེ་མཁའ་འགྲོ་ནི་བླ་མ་སོགས་ཀྱི་སྒྲས། ཡེ་ཤེས་མཁའ་འགྲོ་ནི་ལོངས་སྐུ། མ་མོ་མཁའ་འགྲོ་སྤྲུལ་སྐུ། ཤ་ཟ་མཁའ་འགྲོ་དུར་ཁྲོད་ཀྱི་བདག་་་་་་ཡུལ་ཉི་ཤུ་རྩ་བཞིའི་དཔའ་བོ་དང་རྣལ་འབྱོར་མ། པོ་ལ་སོགས་པ། དམ་ཚིག་མཁའ་འགྲོ་ནི་དབང་བསྐུར་བ་ཐོབ་ལ་མ་ཉམས་པའི་རྡོ་རྗེ་སྤུན་གྲོགས་སོ། །
གཉིས་པ་བཤགས་པའི་ཐབས་ལ་གཉིས་ལས། ཐོག་མར་རྩ་བའི་དམ་ཚིག་ཉམས་ན་བསྐང་བའི་ཐབས་ནི། འདོད་ཡོན་སོགས་ལྔས་མཉེས་པ་སོགས་བྱ། ཞེས་གསུངས་ཏེ། ཕྱི་འདོད་པའི་ལོངས་སྤྱོད་ལྔ་ནི་གཟུགས་སྒྲ་དྲི་རོ་རེག་བྱའི་མཆོད་པའི་ཁྱད་པར་བཟང་ཞིང་རྒྱ་ཆེ་བ་་་་་་དང་གཞན་ཡང་ལོངས་སྤྱོད་དབུལ། ནང་འདོད་པའི་ལོངས་སྤྱོད་ནི། བླ་མ་དཀྱིལ་འཁོར་འཁོར་ལོ་བསྒོམ་པ་ཡིན། དེའི་རྟེན་རིག་མ་རྒྱན་་་་་་བརྒྱན་གྱིས་བརྒྱན་པ་དབུལ། ཕོ་ཉའི་ལམ་མི་བསྒོམ་ན་ཐུགས་ཇི་ལྟར་མཉེས་པར་འགྱུར་བའི་མཆོད་པ་བྱ། སོགས་ཀྱི་སྒྲ་ཉེས་པ་བཤགས་པ་དང་།
དབང་བླང་བ་ལ་སོགས་པ་བཟུང་ངོ་། ། གཉིས་པ་བྱེ་བྲག་གི་དམ་ཚིག་ཉམས་པ་བསྐང་བའི་ཐབས་ནི། མཉམ་གཞག་གི་དམ་ཚིག་ཉམས་ན་ཡེ་ཤེས་མཁའ་འགྲོའི་ཐུགས་དམ་བསྐང་སྟེ། ལྟ་བ་ཚད་དུ་སྐྱང་། རྗེས་སྤྱོད་ཀྱི་དམ་ཚིག་ཉམས་ན་མ་མོ་མཁའ་འགྲོའི་ཐུགས་དམ་བསྐང་སྟེ། སྒོམ་པ་ཚད་དུ་རྐྱང་། ལྷག་མ་དམ་ཚིག་གཞན་ཉམས་ན། ཤ་ཟ་མཁའ་འགྲོ་དང་དམ་ཚིག་མཁའ་འགྲོ་མཉེས་དགོས་ཏེ། གཏོར་མ་རྒྱ་ཆེན་པོ་དང་ཚོགས་ཀྱི་འཁོར་ལོ་ལ་སོགས་པས་མཉེས་པར་བྱ། བཞི་པ་ལམ་གྱི་ཐུན་བཞི་ལ་དབང་བཞི་བླང་བ་ནི།
ལམ་གྱི་ཐུན་བཞི་ལ་དབང་བཞི་བསྒོམ་པས། ཞེས་འབྱུང་བའི་དོན་ལ། དབང་རྒྱས་བསྡུས་གསུམ་ལས། དང་པོ་རྒྱས་པར་བླང་བའི་ཚུལ་ནི། ཡེ་ཤེས་ཀྱི་འཁོར་ལོ་དགུག་གཞུག ལུས་ཀྱི་འཁོར་ལོ་གསལ་བཏབ་པའི་རྗེས་ལ་རང་གི་སྙིང་ཁའི་ཧཱུྃ་གི་འོད་ཟེར་གྱིས་དབང་བསྐུར་བའི་ལྷ་དེ་བཞིན་གཤེགས་པ། རིག་མ་ལྷ་མོ། བྱང་ཆུབ་སེམས་དཔའ། ཁྲོ་བོ་སྟེ་གདན་གསུམ་ཚང་བའི་ལྷ་སྤྱན་དྲངས། ལྷ་མོ་བརྒྱད་ཀྱིས་མཆོད།
དབང་བསྐུར་བར་གསོལ་བ་བཏབ། དེ་དག་གི་མདུན་དུ་ཡེ་ཤེས་ཀྱི་བདུད་རྩིས་གང་བའི་བུམ་པ། དབུ་བརྒྱན། རྡོ་རྗེ་དྲིལ་བུ་སྟེ། དབང་རྫས་རྣམས་པདྨ་དང་ཟླ་བའི་གདན་ལ་བཞུགས་པར་བསམ། དབང་བསྐུར་བར་མཛད་པ་ནི། རྒྱུ་དུས་ཀྱི་བླ་མ་རྡོ་རྗེ་འཆང་ཆེན་པོའི་རྣམ་པར་སྒོམ། དེ་ནས་ཧེ་རུ་ཀ་ཞལ་གཅིག་ཕྱག་གཉིས་པ་ཞིག་སྤྲོས་ནས། དབང་གི་ལས་མཛད་པར་བསམ། བདག་དང་དབང་རྫས་རིགས་ལྔ་སོ་སོར་དམ་ཚིག་པ་བསྐྱེད།
སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ། ཡེ་ཤེས་ཀྱི་འཁོར་ལོ་དགུག་པ་དང་ཡན་ལག་གསུམ་འདྲ་བར་བྱ། དབང་རྫས་ལ་དབང་བསྐུར། ཆུ་ལྷག་མ་ཡར་ལུད་པས་རང་རང་གི་རིགས་ཀྱི་བདག་པོས་དབུ་བརྒྱན། རིག་མས་རྡོ་རྗེའི་གླུ་ལེན། བྱང་ཆུབ་སེམས་དཔས་བཀྲ་ཤིས་བརྗོད། ཁྲོ་བོས་བགེགས་བསྐྲད། ལྷ་མོས་མཆོད་པར་བསམ། དེའང་དམིགས་པ་གསལ་ན་ཕྱིའི་དཀྱིལ་འཁོར་དང་། ལུས་ཀྱི་དཀྱིལ་འཁོར་གྱི་ལྷ་ཐམས་ཅད་ཀྱིས་བླང་།
དམིགས་པ་འབྲིང་པོས་ཕྱིའི་ཧེ་རུ་ཀ་དང་ཕོ་བྲང་ལྔའི་གཙོ་བོས་བླང་། གཞན་རྣམས་ཀྱིས་ཐོབ་པར་བསམ། དམིགས་པ་རྒྱ་ཆུང་ན་ཧེ་རུ་ཀས་བླངས་ལ་གཞན་རྣམས་ཀྱིས་ཐོབ་པར་བསམ། ལྷག་མ་མཆོད་པ་དང་། བཤད་པ་ལྔ། ཐུན་མོང་གི་བརྟུལ་ཞུགས་རྡོ་རྗེ་སློབ་དཔོན་གྱི་དབང་དང་། དབང་གོང་མ་གསུམ་རྒྱུ་དུས་ཀྱི་དབང་དང་འདྲ། འོན་ཀྱང་ལུང་བསྟན་མ་རྟོགས་པའི་མཐའ་རྟེན་གསུམ་མ་བླངས་ཀྱང་ཆོག་གསུང་། དཀྱིལ་འཁོར་གང་དུ་དབང་གང་ཐོབ། དྲི་མ་གང་དག་གསུམ་ཡང་དྲན་པར་བྱ།
གཉིས་པ་དབང་འབྲིང་དུ་ལེན་ན། གསོལ་བ་གདབ་པ་ཡན་ཆད་དབང་རྒྱས་པ་བཞིན་བྱས་ལ། རྡོ་རྗེ་ཆེ་དང་དྲིལ་བུ་ཆེ། ། ཟུང་ཤིག་རྡོར་རྗེ་བྱིན་གྱིས་བརླབས། ། དེ་རིང་རྡོ་རྗེ་སློབ་དཔོན་གྱུར། ། སློབ་མའི་ཚོགས་རྣམས་བསྡུ་བར་གྱིས། ། ཞེས་བྱ་བས་རྡོ་རྗེ་སློབ་དཔོན་གྱི་དབང་ཐོབ་པར་བསམ། ཇི་ལྟར་འདས་པའི་སངས་རྒྱས་ཀྱིས། ། བྱང་ཆུབ་སྲས་རྣམས་དབང་བསྐུར་བ། ། བདག་གིས་གསང་བའི་དབང་གིས་ནི། །
སེམས་ཀྱི་རྒྱུན་གྱི་དབང་བསྐུར་རོ། ། ཞེས་བྱ་བས་གསང་དབང་ཐོབ་པར་བསམ། དགའ་སྟེར་གནས་སྟེར་ལྷ་མོ་འདི། ། སྣ་ཚོགས་གཟུགས་ཅན་ཡིད་འོང་མ། ། ཁྱེར་གཅིག་ཁྱེར་གཅིག་སེམས་དཔའ་ཆེ། ། ཁྱེར་ལ་མཆོད་པ་རྟག་ཏུ་གྱིས། ། ཞེས་བྱ་བས་ཤེས་རབ་ཡེ་ཤེས་ཀྱི་དབང་ཐོབ་པར་བསམ། ཡེ་ཤེས་འདི་ནི་ཆེས་ཕྲ་ཞིང་། ། རྡོ་རྗེ་ནམ་མཁའི་དཀྱིལ་ལྟ་བུ། ། རྡུལ་ཕྲན་མཐར་ཕྱིན་ཞི་བ་ཉིད། །
ཁྱོད་ཀྱི་ཕ་ནི་ཁྱོད་ཉིད་དོ། ། ཞེས་བྱ་བས་དབང་བཞི་པ་ཐོབ་པར་བསམ། གསུམ་པ་དབང་བསྡུས་པ་ནི། བྱང་ཆུབ་ཀྱི་སེམས་ཀྱི་ཆུ་རྒྱུན་གཅིག་གིས་སྨིན་མཚམས་ཡན་ཆད་གང་། ལུས་ཀྱི་དྲི་མ་དག བུམ་པའི་དབང་ཐོབ། མགྲིན་པ་ཡན་ཆད་གང་། ངག་གི་དྲི་མ་དག གསང་བའི་དབང་ཐོབ། སྙིང་ཁ་ཆ་ཡན་ཆད་གང་།
ཡིད་ཀྱི་དྲི་མ་དག ཤེས་རབ་ཡེ་ཤེས་ཀྱི་དབང་ཐོབ། རྐང་མཐིལ་ཡན་ཆད་གང་། དྲི་མ་དག་པ་བརྟན་པར་བྱས། ཆུ་ལྷག་མ་ཡར་ལུད་པས་རིགས་ཀྱི་བདག་པོས་དབུ་བརྒྱན། དབང་བཞི་པ་ཐོབ་པར་མོས་པའོ། ། འདི་ནི་སློབ་དཔོན་རྣལ་འབྱོར་གྱི་དབང་ཕྱུག་པདྨ་བཛྲ་དང་དགོངས་པ་མཚུངས་པར་བཞེད་དོ། ། ལུས་ལ་བརྟེན་ནས་བདེ་ཆེན་གྱི་སྒྲིབ་པ་དགག་ཅིང་འཚང་རྒྱ་བར་གསལ་བས་བཤད་རྒྱུད་ཅེས་བྱ་བ་ནི། རྒྱུ་དུས་ཀྱི་དབང་ཡང་ལུས་ལ་བརྟེན་ནས་ཐོབ། ལམ་དུས་ཀྱི་དབང་ཡང་ལུས་ལ་བརྟེན་ནས་ལེན།
འབྲས་བུའི་དབང་ཡང་ལུས་ལ་བརྟེན་ནས་མཐར་ཕྱིན། རྟེན་འབྲེལ་ལུས་ལ་སྒྲིག སྤང་བྱ་ལུས་ལ་སྤོང་། གཉེན་པོ་ལུས་ལ་རྟེན་པ་ལམ་ལུས་ལ་བགྲོད་པས་སོ། ། སྤྱིར་ཕ་རོལ་ཏུ་ཕྱིན་པའི་སེམས་སྦྱངས་པས་ལུས་རིམ་གྱིས་དག་པར་འདོད་པས་དཀའ་ཞིང་ཡུན་རིང་། གསང་སྔགས་པ་ལུས་སྦྱངས་པས་སེམས་ཤུགས་ལ་དག་པར་འགྱུར་བས་བླ་ཞིང་མྱུར་དུ་འགྲུབ་པའི་རྒྱུ་མཚན་དེ་ཡིན་ནོ། ། དེའང་ལུས་ལ་ཟུག་རྔུ་དྲག་པོ་ཡོད་པ་ལ་ང་མི་ན་སྙམ་དུ་བསྒོམ་པས་ཕན་པར་དཀའ་ཞིང་། ལུས་ལ་གཏར་སྤྱད་ལ་སོགས་པའི་ཐབས་ཀྱིས་མྱུར་དུ་ཕན་པ་བཞིན་ནོ། ། ཞེས་གསུང་། བདེ་ཆེན་གྱི་སངས་རྒྱས་ཡིན་ལ།
དེ་ལ་སྒྲིབ་པ་ནི། ཉོན་མོངས་པ་དང་ཤེས་བྱའི་སྒྲིབ་པ་བག་ཆགས་དང་བཅས་པ་ཡིན་མོད་ཀྱི། སྐབས་འདིར་ཉམས་སྐྱོན་ཅན་བརྒྱད་ཉོན་མོངས་པ་དང་ཤེས་བྱའི་སྒྲིབ་པ་ཡིན་པས་དེ་ལ་བག་ཆགས་དང་བཅས་པ་འགག་ཅིང་སྐྱོན་མེད་ལས་ཀྱང་། ཡུལ་སྣང་སྟོང་ཟུང་འཇུག ཤེས་པ་གསལ་སྟོང་ཟུང་འཇུག ལུས་བདེ་སྟོང་ཟུང་འཇུག་གསུམ་ནི་བདེ་སྟོང་མཆོག་གི་ཡེ་ཤེས་སུ་འགྱུར་བའོ། ། འཚང་རྒྱ་བར་གསལ་བ་ནི། ལུས་ལ་རྟེན་འབྲེལ་འགྲིག་པ་ཉིད་ཀྱིས་སྐུ་དང་ཡེ་ཤེས་ཟུང་འཇུག་གི་རྡོ་རྗེ་འཆང་ཆེན་པོ་འགྲུབ་པ་ལ་ཐེ་ཚོམ་མེད་དེ། རྒྱུ་ཚོགས་པ་ཚང་བ་ལས་འབྲས་བུ་སྐྱེ་བར་ངེས་པ་བཞིན་ནོ། ། བཤད་རྒྱུད་ནི་རྟོགས་པར་བྱ།
རྒྱུ་སེམས་ཀུན་གཞི་རྩ་བའི་རྒྱུ་ཡིན་ལ། དེ་རྟོགས་པར་བྱེད་པ་ལུས་ལ་རྟེན་འབྲེལ་འགྲིག་པས་གཏན་ལ་ཕེབས་པའི་ཕྱིར་ལུས་བཤད་རྒྱུད་དུ་རྣམ་པར་གཞག་གོ ། དེ་ལྟར་ན་ཆོས་བཞིས་ལུས་ཐབས་རྒྱུད་བཤད་ཟིན་ཏོ། གསུམ་པ་འབྲས་བུ་ནི། ཕྱག་རྒྱ་ཆེན་པོ་འབྲས་བུའི་རྒྱུད་ནི་འབྲས་བུའི་དབང་བཞིས་ཐམས་ཅད་མཁྱེན་ཏོ། ། ཞེས་བྱ་བའི་དོན་ནི། སྤྱིར་ཕྱག་རྒྱ་ཆེན་པོ་སྒྲ་མང་པོ་ལ་འཇུག་སྟེ། བརྗོད་པ་ཚིག་གི་ཕྱག་རྒྱ་ཆེན་པོ་ཞེས་བྱ་བ་ནི་དྷོ་ཧ་ལ་སོགས་པར་བརྗོད་བྲལ་དང་བསྒོམ་མེད་ལ་སོགས་པ་འཆད་པ་ལྟ་བུ་ཡིན། བསྒོམ་པ་དམིགས་པའི་ཕྱག་རྒྱ་ཆེན་པོ་ནི་དྲན་པ་མེད་པ་དང་། ཡིད་ལ་བྱ་བ་མེད་པ་བསྒོམ་པ་དང་།
ལྷའི་སྐུ་སྣང་ལ་རང་བཞིན་མེད་པ་བསྒོམ་ལ་ཡིད་རྩེ་གཅིག་ཏུ་འཇོག་པ་སྟེ། རང་སྐུ་ལྷའི་སྐུ་ཕྱག་རྒྱ་ཆེན་པོར་བསྒོམ་པ་ཕྱག་རྒྱའི་དམ་ཚིག་ཏུ་གསུངས་པ་ལྟ་བུའོ། ། གོ་བ་ཉམས་མྱོང་གི་ཕྱག་རྒྱ་ཆེན་པོ་ནི་ཡིད་ལ་མི་བྱེད་པ་ལ་སོགས་པའི་ཉམས་མྱོང་ཅུང་ཟད་སྐྱེས་པའོ། ། མཚོན་པ་དཔེའི་ཕྱག་རྒྱ་ཆེན་པོ་ནི། དབང་གསུམ་པ་ལ་སོགས་པའི་ཡེ་ཤེས་ཀྱི་མཚོན་ནས་དཔེའི་ཡེ་ཤེས་རྒྱུད་ལ་སྐྱེས་པའོ། ། རྟོགས་པ་ཡེ་ཤེས་ཀྱི་ཕྱག་རྒྱ་ཆེན་པོ་ནི། ཕྱག་རྒྱ་ཆེན་པོ་མཆོག་གི་དངོས་གྲུབ་སྙིང་པོ་ཀྱཻ་རྡོ་རྗེའི་གོ་འཕང་ཐོབ་ཅེས་བྱ་བ་རྡོ་རྗེ་འཆང་ཆེན་པོ་གྲུབ་པའོ། ། དེས་ན་ཕྱག་རྒྱ་ཆེན་པོའི་དབྱེ་བ་ལ་མཁས་དགོས། ཕྱག་རྒྱ་ཆེན་པོ་ནི་ཕ་རོལ་ཏུ་ཕྱིན་པའི་སྡེ་སྣོད་འབུམ་ལ་སོགས་པ་ནས་བཤད་པ་མེད། གསང་སྔགས་ཀྱི་རྒྱུད་སྡེ་ལས་གསུངས་པ་ཡིན་ནོ། །
དིང་སང་ཕྱག་རྒྱ་ཆེན་པོ་བསྒོམ་པ་ཕལ་ཆེར་ཡིད་ལ་མི་བྱེད་པ་ལ་ཕྱག་རྒྱ་ཆེན་པོར་བྱེད་པ་མཐོང་སྟེ། དེ་གསང་སྔགས་ལས་བཤད་པའི་ཕྱག་རྒྱ་ཆེན་པོ་མཚན་ཉིད་པ་མིན། དེས་ན་རྒྱུད་སྡེ་དང་མཐུན་པའི་ཕྱག་རྒྱ་ཆེན་པོ་ཉམས་སུ་བླངས་པས་མྱུར་དུ་འཚང་རྒྱའོ། ། འབྲས་བུའི་རྒྱུད་ཅེས་བྱ་བ་ནི། ལམ་གྱིས་བསྒྲུབ་པའི་ཡོན་ཏན་མཐར་ཕྱིན་པས་འབྲས་བུ་རང་དོན་གྱི་ཡེ་ཤེས་དང་། གཞན་དོན་གྱི་འཕྲིན་ལས་རྒྱུན་མི་འཆད་པས་རྒྱུད་དོ། ། འབྲས་བུའི་དབང་ནི། བུམ་དབང་རྩའི་འགྲོས། གསང་དབང་ཡི་གེའི་འགྲོས། ཤེས་རབ་ཡེ་ཤེས་ཀྱིས་ཐིག་ལེའི་འགྲོས།
དབང་བཞི་པ་རླུང་གི་འགྲོས། དེ་ལྟར་ན་དབང་བཞིས་འགྲོས་བཞི་ཐིམ་པའི་རྟེན་འབྲེལ་ལོ། ། ཐམས་ཅད་མཁྱེན་ཏོ་ཞེས་བྱ་བ་ནི། སྐུ་ཐམས་ཅད་མཁྱེན་པ་སྤྲུལ་སྐུ། གསུང་ཐམས་ཅད་མཁྱེན་པ་ལོངས་སྐུ། ཐུགས་ཐམས་ཅད་མཁྱེན་པ་ཆོས་སྐུ། སྐུ་གསུང་ཐུགས་ཐམས་ཅད་མཁྱེན་པ་ངོ་བོ་ཉིད་ཀྱི་སྐུ་སྟེ། རྟེན་གནས་གྱུར་གྱི་སྐུ་བཞི། ཤིན་ཏུ་རྣམ་པར་དག་པའི་ངོ་བོ་ཉིད་ཀྱི་སྐུ་སྟེ། སྐུ་ལྔ་མངོན་དུ་བྱེད་པའོ། །
དེ་དག་གིས་རྒྱུད་གསུམ་དུ་རྟོགས་པ་བཤད་ཟིན་ཏོ། ། གསུམ་པ་ཚད་མ་བཞིར་བསྟན་པ་ནི། ཚད་མ་བཞིས་འབྲས་བུ་གཏན་ལ་ཕབ་ནས་ཅེས་བྱ་བའི་དོན་ལ། ཚད་མ་ནི་བདེན་པའི་དོན་ལ་ངེས་ཤེས་སྐྱེས་ནས་གཞན་གྱི་མོས་པ་འཕྲོག་པར་མི་ནུས་སོ། ། དེ་ལ་བཞི་ལས། བདེ་བར་གཤེགས་པའི་བཀའ་ཡང་དག་པ་ལུང་གི་ཚད་མ་ནི། སངས་རྒྱས་ཀྱིས་ངེས་དོན་གྱི། མདོ་རྒྱུད་ལས་ཇི་ལྟར་གསུངས་པའོ། ། དངོས་པོའི་མཐའ་རྟེན་ཅིང་འབྲེལ་པར་འབྱུང་བ། ལོ་རྒྱུས་ཀྱི་ཚད་མ་ནི།
སངས་རྒྱས་ཀྱིས་གསུངས་པའི་རྟེན་འབྲེལ་ཕྱིན་ཅི་མ་ལོག་པ་ཐུགས་སུ་ཆུད་པའི་གསུང་རྡོ་རྗེ་ཚིག་རྐང་ལ་སོགས་པའོ། ། བླ་མ་དམ་པ་ཉམས་ཀྱི་མན་ངག་ཚད་མ་ནི། ལུང་དང་ལོ་རྒྱུས་ཕྱིན་ཅི་མ་ལོག་པ་ཐུགས་སུ་ཆུད་ཅིང་། ཉམས་སུ་མྱོང་ནས་མ་འཁྲུལ་བར་སྟོན་པའི་བླ་མའོ། ། རྣལ་འབྱོར་པ་རང་ཉིད་ཉམས་མྱོང་རྗེས་སུ་དྲན་པའི་ཚད་མ་ནི། སྔར་གྱི་ཚད་མ་གསུམ་དང་མི་འགལ་བའི་ཉམས་མྱོང་ཁྱད་པར་ཅན་སྐྱེས་པའོ། ། འབྲས་བུ་གཏན་ལ་དབབ་པ་ཅེས་གསུང་ཡང་། རྒྱུ་དང་ལམ་དང་འབྲས་བུ་ཐམས་ཅད་གཏན་ལ་འབེབས་སོ། ། དེ་ལ་དང་པོ་རྒྱུ་གཏན་ལ་འབེབས་པ་ནི། འཁོར་བའི་རྒྱུ་ཉོན་མོངས་པ་དང་།
འབྲས་བུ་རིགས་དྲུག་གཏན་ལ་དབབ་པ། གཉིས་ལས། ཉོན་མོངས་པ་གཏན་ལ་དབབ་ན། སྒོམ་པའི་ཚེ་ཆགས་སྡང་བློ་བུར་བ་སྣ་ཚོགས་སྐྱེ་བ་ཉམས་མྱོང་། དེ་ཉིད་བླ་མའི་ཞལ་ནས་སྒོམ་པའི་ཚེ་ཉོན་མོངས་པ་སྣ་ཚོགས་རང་བྱུང་དུ་སྐྱེ་ཞེས་གསུང་བ་ཉམས་ཀྱི་མན་ངག དེ་ཉིད་སློབ་དཔོན་རྣལ་འབྱོར་གྱི་དབང་ཕྱུག་གིས་རྩ་འཛིན་སོགས་སུ་ཤིང་སྡོང་སོགས་ཆགས་སྡང་རྣམ་པ་ལྔ་དང་། ཞེས་གསུངས་པ་ལོ་རྒྱུས་དེ་ཉིད་བརྟག་གཉིས་ལས། འདོད་ཆགས་ཞེ་སྡང་ཕྲག་དོག་དང་། ། དེ་བཞིན་གཏི་མུག་ང་རྒྱལ་ཉིད། ། ཅེས་བྱ་བ་ལ་སོགས་པ་ལུང་ཚད་མའོ། །
གཉིས་པ་རིགས་དྲུག་གཏན་ལ་དབབ་ན་རང་ཉིད་ལ་རིགས་དྲུག་སོ་སོའི་ཉམས་སྐྱེས། བླ་མས་ཀྱང་བསྒོམ་པའི་ཚེ་སྐྱེ་གསུང་། འདི་ཉིད་ལས་ཀྱང་རིགས་དྲུག་གི་ཡི་གེར་རླུང་སེམས་མཉམ་པར་འདུས་ནས། རིགས་དྲུག་གི་གར་སྔགས་དེར་ཁྲིད་པ་རྨི་ལམ་ཉམས་ལྟ་བུ་ཁམས་གསུམ་ཀུན་ཏུ་སྣང་ངོ་། ། ཞེས་འབྱུང་། བརྟག་གཉིས་ལས་ཀྱང་། དམྱལ་བ་ཡི་དྭགས་བྱོལ་སོང་དང་། ། ལྷ་དང་ལྷ་མིན་མི་རྣམས་ཀྱང་། ། ཞེས་བྱ་བ་ལ་སོགས་པ་གསུངས་སོ། ། གསུམ་པ་འབྲས་བུ་གཏན་ལ་དབབ་པ་ལ་གཉིས་ལས།
ཆོས་སྐུ་གཏན་ལ་ཕབ་ན། བདག་གི་རྒྱུད་ལ་ཆོས་སྐུའི་ཉམས་འབྱུང་། བླ་མས་ཀྱང་འབྱུང་གསུང་། འདི་ཉིད་ལས་ཀྱང་། ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་མ་སོགས་ཀྱི་ཕོ་བྲང་དུ་ཐིམ་ན། ཆོས་སྐུ་ཉམས་སུ་མྱོང་ཞིང་གཟུང་འཛིན་གྲོལ། ཞེས་འབྱུང་། སམ་བུ་ཊི་ལས་ཀྱང་། རང་འབྱུང་ངོ་བོ་འདི་ཉིད་ནི། ། ཆོས་ཀྱི་སྐུ་ནི་རབ་ཏུ་གྲགས། །
ཞེས་གསུངས་སོ། ། གཉིས་པ་གཟུགས་སྐུ་ལ་སྦྱར་ན། བདག་གི་དེ་བཞིན་གཤེགས་པ་རིགས་ལྔ་མཐོང་བ་འབྱུང་། བླ་མས་ཀྱང་དེ་ལྟར་འབྱུང་གསུང་། འདི་ཉིད་ལས་ཀྱང་བདུད་རྩི་ལྔ་དང་དེ་བཞིན་གཤེགས་སྐུ་སོགས། ཞེས་འབྱུང་། བརྟག་གཉིས་ལས་ཀྱང་། རྣམ་སྣང་མི་བསྐྱོད་དོན་ཡོད་དང་། ། རིན་ཆེན་དཔག་མེད་སེམས་དཔའོ། ། ཞེས་གསུངས་སོ། །
བཞི་པ་ཐམས་ཅད་གཏན་ལ་དབབ་པ་ནི། བདག་གི་རྒྱུད་ལ་འཁོར་འདས་ཀྱི་ཆོས་ཤེས་བྱའི་དཀྱིལ་འཁོར་མ་ལུས་པའི་སྣང་བ་འཆར། བླ་མས་ཀྱང་། དེ་ལྟར་འབྱུང་གསུང་། འདི་ཉིས་ལས་ཀྱང་། སྲིད་པའི་རྩེ་མོ་མན་ཆད་ཏིང་ངེ་འཛིན་གྱི་ཉམས་སུ་འབྱུང་བ་སྙམ་བྱེད་པ་བཤད་ཀྱིས་མི་ལང་བ་མཚོན་ཅིང་ལྔ་བཅུ་པ་གསུང་། ཞེས་འབྱུང་། བརྟག་གཉིས་ལས་ཀྱང་། ང་ལས་འགྲོ་བ་ཐམས་ཅད་འབྱུང་། ། ང་ལས་གནས་གསུམ་པོ་ཡང་འབྱུང་། །
ང་ཡིས་འདི་ཀུན་ཁྱབ་པ་སྟེ། ། འགྲོ་བའི་རང་བཞིན་གཞན་མ་མཐོང་། ། ཞེས་གསུངས་སོ། ། འོ་ན་ཐམས་ཅད་གཏན་ལ་འབེབས་དགོས་པ་ལ། འབྲས་བུ་གཏན་ལ་བབ་ཅེས་གསུངས་པའི་རྒྱུ་མཚན་ཅི་ཡིན་སྙམ་ན། རྒྱུ་སེམས་ཅན་དང་། ལམ་སྒོམ་པ་ལ་ཐེ་ཚོམ་མི་ཟའི། འབྲས་བུ་འཚང་རྒྱ་བ་ལ་ཐེ་ཚོམ་ཟ་བས། གཙོ་བོར་འབྲས་བུ་གཏན་ལ་འབེབས་དགོས་པའི་རྒྱུ་མཚན་དེ་ཡིན། དཔེར་ན།
ཚོང་པ་ཚོང་ལ་ཟོང་ལ་ཐེ་ཚོམ་ཟ་བའི་ཟོང་གི་ཁྱེ་འབྱུང་བ་ལ་ཐེ་ཚོམ་ཟ་བས་དེ་ལ་ནན་ཏན་བྱེད་པ་བཞིན་ནོ། ། བཞི་པ་གདམ་ངག་དྲུག་ཏུ་བསྟན་པ་ལ་གཉིས། ཐུན་མོང་གི་གདམ་ངག་དྲུག་དང་། རྣལ་འབྱོར་གྱི་དབང་ཕྱུག་འདིའི་ཐུན་མོང་མ་ཡིན་པའི་གདམ་ངག་དྲུག་གོ ། དང་པོ་ནི། དུག་དབྱུང་། བདུད་རྩི་རྟེན། ལ་དོར། ཞེན་པ་ཟློག རྒྱལ་བ་བླང་།
མཐོར་བ་བསྡུ་བའོ། ། དེ་རྣམས་འདིའི་སྐབས་དོན་མ་ཡིན་པས་འདིར་མི་གསུང་ངོ་། ། ཐུན་མོང་མ་ཡིན་པའི་གདམ་ངག་དྲུག་ནི། བསམ་གཏན་་་་་་ཉི་གནས་གྱི་དུག་དབྱུང་། བདུད་རྩི་རྟེན། ལ་དོར། ལྟ་་་་་་ལྷག་མཐོང་བའི་དུག་དབྱུང་། བདུད་རྩི་རྟེན། ལ་དོར་བ་སྟེ་དྲུག་གོ ། དེའང་གཞུང་ལས།
བསམ་གཏན་གྱི་གསུམ་སྔོན་ལ་འབྱུང་ཡང་། བཤད་པ་་་་་་ལ་ལྟ་བའི་གསུམ་སྔོན་ལ་གསུང་བས་དེ་བརྗོད་ན་གཞུང་འཁྲུགས་སུ་བྱས་ལ། འཇུག་པ་སེལ་བའི་ལམ་ཡིད་འདག་པའི་རྣམ་རྟོག་བསྒོམ་པས་ལྟ་བའི་དུག་དབྱུང་། ཞེས་གསུངས་པའི་དོན་ནི། སྤྱིར་ལྟ་བ་ལ་གཉིས་ཏེ། ཐོས་པའི་ཤེས་པ་ལྟ་བར་འདོད་པ་དང་། ཉམས་མྱོང་གི་ཏིང་ངེ་འཛིན་ལ་ལྟ་བར་འདོད་པའོ། ། དང་པོ་ནི། ཐོས་བསམ་གྱི་སྒྲོ་འདོགས་གཅོད་པའི་ལྟ་བ། སོ་སོའི་གཞུང་ལུགས་ལ་རང་གི་ཞེ་འདོད་ཞུགས་པའི་ལྟ་བ།
ཚུལ་བཞིན་ཡིད་ལ་བྱེད་པའི་ལྟ་བ། དེ་ཁོ་ན་ཉིད་རྒྱ་མཚོའི་དོན་དང་མ་བྲལ་བའི་ལྟ་བ། ཕ་རོལ་ཏུ་ཕྱིན་པ་དང་ན་མཉམ་པའི་ལྟ་བའོ། ། དེ་ལྟ་བུའི་ལྟ་བ་རྟོག་ཏུ་ཟིན་ཀྱང་རྣམ་རྟོག་རྒྱུན་ཆགས་ཀྱི་དུག་སེལ་མི་ནུས་ཤིང་མཐོང་ལམ་སྐྱེ་མི་ནུས་པ་ལྟ་བ་དུག་ཅན་ཞེས་བྱ་སྟེ། ཟས་རོ་བརྒྱ་པ་དང་འདྲེས་ནས་བཟར་མི་རུང་བ་བཞིན་ནོ། ། དེ་ལ་དུག་དེ་འབྱིན་པ་ནི། འཇུག་པ་སེལ་བའི་ལམ་ཡིད་འདག་པའི་རྣམ་རྟོག་བསྒོམ་པས་ཞེས་བྱ་སྟེ། དེའང་བསམ་གཏན་གྱི་ཡན་ལག་དགུ་སྔོན་དུ་སོང་ནས། སྲོག་རྩོལ་གྱི་སྦྱོར་བ་ལྟ་བུ་གཅིག་ལ་རླུང་དང་སེམས་གཅིག་ཏུ་འདྲེས་ཏེ་བསྒོམས་པས་རྣམ་རྟོག་གཞན་གསལ་ནས། དེ་ཉིད་ལ་རྩེ་གཅིག་ཏུ་གནས་ན་འཇུག་པ་སེལ་བའི་ལམ་ཞེས་བྱ།
དེ་ཉིད་རྟོག་པ་དང་བྱས་པའི་ཡིད་སྦྱོང་བའི་གཉེན་པོ་རྣམ་རྟོག་ཡིན་པས། ཡིད་འདག་པའི་རྣམ་རྟོག་བསྒོམ་པས་ཞེས་གསུངས་ཏེ། མདོར་ན་རྣམ་རྟོག་གི་གཉེན་པོར་རྣམ་རྟོག་གཏོང་བ་ཡིན་ནོ། ། ཡིད་ལ་བྱེད་པ་མཐའ་དག་གིས་སྟོང་ན་ཆགས་པ་གཅོད་པའི་ལམ་ཞེས་བྱ། གཞན་ལྷའི་རྣམ་པའམ་དུ་བ་ལ་སོགས་པ་འགའ་ཞིག་ལ་གནས་ན་བྱང་ཆུབ་ཆེན་པོའི་ལམ་ཞེས་བྱ་བར་དཀྲལ་ལོ། ། དེ་དག་ཀྱང་རིམ་པ་ཡིན་མིན་དུ་སྐྱེ་བས་དྲོད་བྱུང་རྒྱལ་དུ་བསྐྱང་ངོ་། ། དེས་ཀྱང་ལྟ་བའི་དུག་མ་ཕྱིན་ན། ཤེས་པ་ཡུལ་འདོད་པ་ཡིན་པས་ཡུལ་གྱི་བདུད་རྩི་བརྟེན་པར་བྱ་སྟེ། རྣམ་ཤེས་ལྔ་ཡུལ་ལྔ་མ་སྤངས་པས་བདུད་རྩི་རྟེན། ཞེས་བྱ་སྟེ།
མིག་ངོ་མཚར་གྱི་ལྟ་མོ་སྣ་ཚོགས་བལྟ་བ་ནས། ལུས་ཀྱི་རེག་བྱའི་བར་སེམས་གང་ལ་འཇུག་པ་དེ་ལམ་བཀག་པར་ལོངས་སྤྱོད་པས་ཡུལ་དེ་ཉིད་ཀྱི་སྟེང་དུ་གནས་ཏེ་ཏིང་ངེ་འཛིན་སྐྱེའོ། ། དེའང་སྔར་མི་གནས་པ་ལ་རྣམ་རྟོག་སྔོན་དུ་སོང་བའི་དྲོད་ཅེས་བྱ་ལ། སེམས་གནས་པ་ལ་ཡུལ་སྣ་ཚོགས་ཀྱི་བདུད་རྩི་སྟོན་པ་ཞེས་བྱ་བ་བོགས་འབྱིན་པ་བརྒྱད་ལས་གཅིག་ཏུ་འགྱུར་རོ། ། འོ་ན་ཡུལ་སྣ་ཚོགས་ཀྱིས་བདུད་རྩི་བསྟེན་པས་ཏིང་ངེ་འཛིན་སྐྱེ་ན་སེམས་ཅན་ཐམས་ཅད་ཀྱང་ཡུལ་བརྟེན་པ་ཡིན་པས་ཏིང་ངེ་འཛིན་སྐྱེ་བར་འགྱུར་རོ། ། སྙམ་ན་མ་ཡིན་ཏེ། དག་པའི་ཆོས་རྣམས་གདོད་ནས་སྟོང་པར་ཤར་བས་ལ་དོར། ཞེས་གསུངས་ཏེ། དེའི་དོན་ནི། ཡུལ་ཡུལ་ཅན་ཐམས་ཅད་གདོད་ནས་སྐྱེ་མེད་སྟོང་པ་རྣམ་ཐར་སྒོ་གསུམ་གྱི་རང་བཞིན་ཡིན་པས་དོན་ལ་བཅིངས་པ་དང་།
གྲོལ་བ་གཉིས་ཀ་མེད་དོ། ། བཅིངས་པ་དང་གྲོལ་བར་སྣང་བ་ནི་ཀུན་རྫོབ་ཏུ་ཐབས་གང་ལ་མཁས་པ་དང་། མི་མཁས་པ་ལ་རག་ལས་པས་གནད་མི་ཤེས་ན་རྣམ་རྟོག་རྒྱུད་མའམ། རྣམ་རྟོག་ཀུན་བུ་བསྒོམ་པའི་བདུད་ཅེས་བྱ་བ་ཐ་མལ་གྱི་རྣམ་རྟོག་གི་རྒྱུར་འགྱུར་རོ། ། དེས་ན་ཐབས་མཁས་པས་ཡུལ་ཐམས་ཅད་སྐྱེ་མེད་སྟོང་པར་ལ་དོར་བས་དག་པའི་ཏིང་ངེ་འཛིན་དུ་འགྱུར་རོ། ། གཉིས་པ་ཉམས་མྱོང་གི་ཏིང་ངེ་འཛིན་ལ་ལྟ་བར་འདོད་པ་ནི། དུག་ཐོན་པའི་ཏིང་ངེ་འཛིན་ཕྱིན་ཅི་མ་ལོག་པ་རྒྱུད་ལ་སྐྱེས་པས་མཐོང་ལམ་གྱི་ཡེ་ཤེས་སྐྱེད་ནུས་པའི་ལམ་ཕྱིར་ལྟ་བ་དུག་མེད་པར་རྣམ་པར་གཞག་གོ ། གཉིས་པ་བསམ་གཏན་གྱི་དུག་དབྱུང་བ་ནི། འགལ་འདུས་སྐྱོན་མེད་སོགས་གསུམ་གྱིས་བསམ་གཏན་གྱི་དུག་དབྱུང་། ཞེས་གསུངས་པའི་དོན་ནི།
ལྟ་བའི་དུག་ཐོན་ཡང་བསམ་གཏན་གྱི་དུག་ཉམས་སྐྱོན་ཅན་བརྒྱད་བྱུང་ན། སྐྱོན་མེད་གསུམ་གྱིས་བཏོན་ཏེ། དེའང་བུམ་དབང་གི་ལྟ་བ་ལ་སྣང་ཕྱོགས་སྟོང་ཕྱོགས་སྒྲོ་བཀུར་ཀྱིས་བསྡུས་པ་གཉིས་སྐྱེའི། ། ཟུང་འཇུག་སྐྱེར་མ་ཉན། གསང་དབང་ལ། ཉོན་མོངས་པ། རྣམ་རྟོག སྣྲེལ་གཞི་སྟེ་བྱིང་རྒོད་ཀྱིས་བསྡུས་པ་གསུམ་སྐྱེའི། རང་འབྱུང་གི་ཡེ་ཤེས་སྐྱེར་མ་ཉན། དབང་གོང་མ་གཉིས་ལ་དགའ་བ།
མཆོག་དགའ། དགའ་བྲལ་རྣམ་རྟོག་གིས་བསྡུས་པ་གསུམ་སྐྱེའི། ལྷན་སྐྱེས་དང་། བདེ་སྟོང་མཆོག་སྐྱེར་མ་ཉན་ན། སྐྱེད་པའི་ཐབས་ནི། དེ་དག་ཉིད་ལ་གདམ་ངག་གི་གནད་ཀྱིས་ཟིན་པར་བྱ་སྟེ། བྱུང་རྒྱལ་དུ་ཤེས་པར་བྱས་ནས་བསྒོམས་པས་སྐྱོན་མེད་གསུམ་སྐྱེའོ། ། དེ་ལྟར་འབད་ཀྱང་སྐྱེར་མ་ཉན་ན། འགལ་འདུས་སྐྱོན་མེད་གསུམ་ཉམས་སུ་བླང་སྟེ། ཡུལ་སྣང་སྟོང་ཟུང་དུ་ཆུད་པར་བྱ་བ་ནི།
གནས་ཁང་དབེན་པར་བསམ་གཏན་གྱི་ཡན་ལག་སྔོན་དུ་སོང་བས་མེ་ལོང་ཆེན་པོ་མངོན་དུ་བཞག་སྟེ། རང་ངམ་ཡི་དམ་གྱི་ལྷའི་བྲིས་སྐུ་རྒྱབ་དུ་བཀྲམ་ལ་འཆར་དུ་བཅུག་ནས་སྤྱིར་སྣང་བ་དང་སྟོང་པ་འགལ་ཡང་། མེ་ལོང་གི་གཟུགས་བརྙན་ལ་མི་འགལ་ཞིང་སྐྱོན་མེད་པར་ཤེས་པར་བྱ་སྟེ། དེའང་ཡུལ་ཐམས་ཅད་བསྲེས་ཤིང་བསྒོམས་པས་ཟུང་འཇུག་གི་ཏིང་ངེ་འཛིན་སྐྱེ་སྟེ། དུག་ཐོན་པར་འགྱུར་རོ། ། རང་བྱིན་བརླབས་ཀྱི་ཤེས་པ་གསལ་སྟོང་ཟུང་དུ་གཞུག་པ་ནི། ཁང་པ་ཐོག་དཔངས་མཐོ་བ་ཉི་མ་འཆར་བའི་སར་བསམ་བསྟན་གྱི་ཡན་ལག་སྔོན་དུ་སོང་ནས། བར་སྣང་གི་ཉི་མ་ཤར་བ་བལྟས་པས། སྤྱིར་གསལ་བ་དང་སྟོང་པ་འགལ་ཡང་བར་སྣང་གི་ཉི་མ་ལ་མི་འགལ་ཞིང་སྐྱོན་མེད་པར་ཤེས་པར་བྱས་ནས་སྟེ། དེ་ཉིད་གོམས་པར་བྱས་པས་སྣང་བ་སེམས་ཀྱི་མཚན་ཉིད།
སྟོང་པ་སེམས་ཀྱི་ངོ་བོ། བཅོས་མིན་སེམས་ཀྱི་རང་བཞིན་གྱི་གསལ་སྟོང་དབྱེར་མེད་ཀྱི་ཡེ་ཤེས་སྐྱེ་སྟེ་དུག་ཐོན་ནོ། ། དབང་གོང་མ་གཉིས་ཀྱིས་ལུས་བདེ་སྟོང་ཟུང་དུ་གཞུག་པ་ནི། སྟེང་དུ་ལོངས་སྤྱོད་ཀྱི་བརླབས་ལ་བརྟེན་ཏེ་བདེ་བ་བསྒོམ་པ་དང་། འོག་ཏུ་གསང་བའི་སྙོམས་འཇུག་ལ་བརྟེན་ཏེ་བདེ་བ་བསྒོམ་པའོ། ། དེ་ལྟར་བསྒོམ་པས་ལུས་བདེ་སྟོང་ཟུང་འཇུག་གི་ཏིང་ངེ་འཛིན་བསྒོམ་སྟེ་དུག་ཐོན་པར་འགྱུར་རོ། ། དེ་ལྟར་འབད་ཀྱང་ཉམས་སྐྱོན་ཅན་དང་སྐྱོན་མེད་གང་ཡང་སྐྱེར་མ་ཉན་ན། ཏིང་ངེ་འཛིན་སྐྱེ་བའི་རྒྱུ་ཁམས་རྒུད་པ་ཡིན་པས་བདུད་རྩི་བརྟེན་པ་ནི། ཟས་སྤྱོད་ལམ་རླུང་ཐིག་ལེ་ཕྱག་རྒྱ་བརྟེན། ཞེས་གསུངས་པའི་དོན་སེམས་མི་གནས་པ་གནས་པར་བྱེད་པའི་བདུད་རྩི།
གནས་པ་བོགས་འབྱིན་པའི་བདུད་རྩི། སྐྱོན་སེལ་བའི་བདུད་རྩིའོ། ། དང་པོ་ནི་ཟས་ཀྱི་སྤང་བྱ་དང་། བརྟེན་བྱ་གཉིས་ལས། སྤང་བྱ་ནི། ཆང་ཚ་སྐྱུར། ཤ་རུལ་སྤངས། མི་འཇུ་བའི་ཟས་མཐའ་དག ཉ་དང་རི་བོང་གི་ཤ། རྩོང་དང་རི་སྒོག་ལ་སོགས་པ་རྩུབ་པའི་ཟས་མཐའ་དག་དང་།
ཧ་ཅང་ལན་ཚྭ་ཆེས་པ་སྤང་ངོ་། ། བརྟེན་བྱ་ནི། བདུད་རྩི་རྒྱུན་སྦྱོར་ཞེས་བྱ་བ་ལྡུམ་སྒོག་ཅུང་ཟད་རྟེན་པར་རོ། ། ཨ་རུ་ར། ཤ་ཆེན་སུམ་ཅུ། འོ་མ་བྲེ་གང་དུ་བཅུད་སྐོལ་ཏེ་སྦང་། ཨ་རུ་ར་གཉེར་མ་སྙོམས། འོ་མ་ཞོ་བཞིན་དུ་ཆགས་ཏེ་འཇུ་མི་འཇུའི་ཚོད་དང་སྦྱར་ལ་རྟེན། ཡང་ཆུ་བྲེ་བརྒྱད། འོ་མ་བྲེ་བཞི།
མར་བྲེ་དོ། ། སྤལ་མེ་ལ་བཀྲུག་ཅིང་བཙོས་པས། ཆུའི་ནུས་པ་འོ་མ་ལ་ཐིམ། འོ་མའི་ནུས་པ་མར་ལ་ཐིམ་པ་དང་། དེའི་དངས་མ་གཡའ་མེད་པའི་སྣོད་དུ་བླུགས་ཏེ། དེ་ལ་ཀ་ར་བུ་རམ་ཚ་བ་གསུམ་དང་འབྲས་བུ་ལ་སོགས་པ་དང་རང་གི་ཁམས་དང་བསྟུན་ལ་སྦྱར། དེ་འཇུ་ཚོད་ཙམ་བཟའ། ཡང་ཨ་རུ་ར་སུམ་ཅུ། བ་རུ་ར་ཉི་ཤུ། ཀྱུ་རུ་ར་ཅུང་ཟད་ཞིབ་པར་བཏགས་ཏེ་སྦྲང་རྩིས་མགོ་བསྡུས་ཏེ།
རིལ་བུ་སྲན་མ་ཙམ་བྱས་ལ། ཚེས་གཅིག་ནས་བཅུ་གཅིག་གི་བར་ལ་གཅིག་ནས་བཅུ་གཅིག་གི་བར་བཟའ། དེ་ནས་འཇུ་ཚོད་ཁམས་དང་བསྟུན་པ་བཟའོ། ། ཡང་ཤ་ཆེན་རུལ་པུངས་མེད་པ། རྡོ་བསྲེགས་པའི་བར་དུ་མནན་ལ་ཆུ་སེར་གདོན། དེ་ཞིབ་པར་བཏགས་ཏེ། རྒྱུས་པ་ལ་སོགས་པ་བསལ་ནས་ཚ་བ་གསུམ་ལ་སོགས་པ་རང་གི་ཁམས་དང་བསྟུན་ནས་སྦྱར་ལ། ལྟོ་སྟོང་ལ་བྱི་ལའི་རྐང་རྗེས་ཙམ་ཞེས་པ་སོར་མོ་གསུམ་གྱིས་བླངས་པའི་ཚད་ཙམ་བཟའ། ཡང་དྲི་ཆེན་ཉིན་གཅིག་ལ་སྐམས་ཏེ་ར་རོ་གདོན་ནས་ལེགས་པར་བརྡུངས་ཏེ་ར་རོ་གདོན། དེ་སྦྲང་རྩིས་མགོ་བསུས་ལ་རིལ་བུ་བྱས་ཏེ།
སྔ་མ་བཞིན་དུ་རྟེན་ནོ། ། ཡང་དབང་པོ་ལག་པ་ཞིབ་པར་བྱས་ཏེ། ར་དཀར་མོའམ་བ། ཟལ་ཆགས་ལ་སོགས་པའི་འོ་མར་སྐོལ་ལ། རིལ་བུའམ་དྲས་ཤིང་འཇུ་ཚོད་བཟའ། དེ་དག་གིས་ལོ་གཅིག་ནས་རྩ་མི་མངོན་པའི་བཅུད་ལེན་དུ་འགྱུར་ཞིང་ཏིང་ངེ་འཛིན་མཆོག་སྐྱེ་བའི་གྲོགས་སུ་འགྱུར་རོ། ། སྤྱོད་ལམ་གྱི་སྤང་བྱ་ནི། མེ་དང་། ཉི་མ་དང་། ངལ་དུབ་ལ་སོགས་པ་རྔུལ་འབྱུང་བའི་སྤྱོད་པ་རྣམས་སྤང་ངོ་། །
རྟེན་བྱ་ནི་ཙོག་པུའམ་སྐྱིལ་ཀྲུང་ལ་གོམས་པར་བྱ་བ་དང་། ཁ་ཟས་དང་སྤྱོད་ལམ་བག་ཡངས་སོ། ། རླུང་ནི་སྔར་གྱི་སྦྱོར་བ་བདུན་ལས་གང་རུང་འཇུག་གོ ། ཐིག་ལེ་ནི་སྔར་གྱི་རྣལ་འབྱོར་བཞི་ལས་གང་རུང་གཅིག་གོ ། ཕྱག་རྒྱ་ནི་ཕོ་ཉའི་ལམ་བསྒོམ་ན་དངོས། རྣལ་འབྱོར་གྱི་ལམ་བསྒོམ་ན་ཡེ་ཤེས་ཀྱི་ཕྱག་རྒྱ་བརྟེན་པའོ། ། གཉིས་པ་གནས་པ་བོགས་འབྱིན་པའི་བདུད་རྩི་ནི། ད་པ་མ་ལྔའི་བདེ་བ་དང་ཞེས་གསུངས་པའི་དོན་བདེ་བ་གང་དུ་སྐྱེས་པའི་གནས་དེར་ཤེས་པ་གཏད་ལ། རྩོལ་བ་བཀག་སྟེ་སྲོག་ནས་བཏང་ཞིང་མིག་སྟེང་དུ་ལྟ་བའི་འགྱུར་བ་ལ་གོམས་པར་བྱས་པས། ལུས་ཐམས་ཅད་ལ་ཁྱབ་པར་བྱས་པར་འགྱུར་རོ། །
གསུམ་པ་སྐྱོན་སེལ་བའི་བདུད་རྩི་ནི། དབང་པོ་ལྔ་ཉམས་དང་མ་བྲལ་བའི་བདུད་རྩི་རྟེན། ཞེས་གསུངས་ཏེ། མིག་དང་རྣ་བ་ལ་སོགས་པ་མི་གསལ་བ་དང་། ཟུག་ཟེར་ལ་སོགས་པ་བྱུང་ན། དེ་བསལ་བར་བྱ་བ་དང་། གཞན་ཡང་ཏིང་ངེ་འཛིན་གེགས་དང་། ལུས་ལ་བདེ་བ་དང་ཟུག་ཟེར་ལ་སོགས་པ་འདྲེས་ནས་བྱུང་ན། གང་དུ་བདེ་བ་དང་ཟུག་ཟེར་སྐྱེས་པ་དེར་ཤེས་པ་གཏད་ལ། ངག་འདྲེན་པ་ཞི་དྲག་གིས་གང་བྱུང་བར་དྲངས་པས་སྐྱོན་ཐམས་ཅད་ལས་གྲོལ་ཞིང་བདེ་བ་སྐྱེའོ། །
གསུམ་པ་ལ་དོར་བ་ནི། དེ་ལྟར་བདུད་རྩི་བརྟེན་པས་ཏིང་ངེ་འཛིན་སྐྱེ་སྟེ། རྩ་རླུང་གི་ཟུག་བྱུང་ན་ལ་དོར་བ་བྱས་ཏེ། དེ་ལ་གསུམ། རྩ་དེ་ཉིད་ཀྱི་གནས་སུ་ལ་དོར། རླུང་རྔན་དགས་བྱིན་ཏེ་ལ་དོར། སེམས་ཉམས་ཀྱི་དྲོད་བྱུང་རྒྱལ་དུ་ལ་དོར་བའོ། ། དང་པོ་ལ་གཉིས་ལས། འཁོར་བའི་རྩ་ལ་དོར་བ་ནི། འཁོར་བའི་རྩ་བཞི་དང་།
འཁོར་ལོ་རྣམས་དང་། གཞན་རྣམས་དང་། ཞེས་གསུངས་ཏེ། དེའང་འཁོར་བའི་རྩ་བཞི་ནི། རྩ་གསུམ་པོ་ལྟེ་བ་ཡན་ཆད་པོ་འཁོར་བའི་རྩ་བཞིར་འགྱུར་ཏེ། གཡས་ནས་རཀྟ་འཕེན་ཅིང་འཛིན་པར་བྱེད། གཡོན་ནས་བྱང་ཆུབ་ཀྱི་སེམས། མདུན་ནས་དྲི་ཆུ། རྒྱབ་ནས་དྲི་ཆེན་འཕེན་ཅིང་འཛིན་པར་བྱེད་པའོ། ། འཁོར་ལོ་རྣམས་ནི་སྨིན་མཚམས་དང་གསང་གནས་ན་བྱང་ཆུབ་ཀྱི་སེམས་དང་རཀྟ་འཛིན་པ་མི་གཡོ་བའི་འཁོར་ལོ་གཉིས།
གཡོ་བའི་འཁོར་་་་་་ལྟེ་སྙིང་མགྲིན་པ་སྤྱི་བོའི་འཁོར་ལོ་ལོ་བཞི། ལས་བྱེད་པའི་འཁོར་ལོ་གཉིས།་་་་་ ནི་འོག་རླུང་གི་འཁོར་ལོ་རྩིབས་དྲུག་པ། སུམ་མདོར་མེའི་འཁོར་ལོ་རྩིབས་གསུམ་པའོ། ཚིགས་ཆེན་བཅུ་གཉིས་་་་་་ལག་མགོའི་ཚིགས་གཉིས། གྲུ་མོ་གཉིས། དཔུང་མགོ་གཉིས། བོམ་གོང་གཉིས། ལུས་སྤྱི་གཉིས་སོ། ནི་ནད་འདུ་བ་བཞི་བསྐྱེད་པའི་འཁོར་ལོ་འདབ་མ་སུམ་ཅུ་རྩ་གཉིས་པ་བཅུ་གཉིས་ལ་སོགས་པའོ། །
གཞན་རྣམས་ནི་སྤྱིར་རིགས་དྲུག་སྟེ། གྲུ་གུ་དྲིལ་་་་་་པ་སྟེ་བུའི་རྩ་འཁོར་གཙོར་སྙིང་ཁ་ན་སྦྲུལ་བཅུས་པ་ལྟ་བུའི་རྩ་འཁོར་མགྲིན་པ་ན་སྐྲ་ཤད་འཛིངས་པ་ལྟ་བུའི་རྩ་འཁོར་ཚིགས་ཆེན་ན་གནས། རྩ་འདི་གསུམ་གཙོ་ཆེ་བའི་གང་ཟག་དེ་ལ་བསྒོམ་སྐྱེ་དཀའ། གེགས་མང་ཞིང་སེལ་དཀའ། དེ་ལ་ལུས་ཀྱི་འཁྲུལ་འཁོར་གྱིས་རྩ་བཤིག་ནས་བསྒོམས་པས་ཏིང་ངེ་འཛིན་སྐྱེ་ཞིང་གེགས་སེལ། ཐགས་རྒྱངས་པ་ལྟ་བུའི་རྩ་འཁོར་ལྟེ་བ་ན། ལྗོན་ཤིང་གྱེས་པ་ལྟ་བུའི་རྩ་འཁོར། ཡན་ལག་ལ་གདུགས་ཕུབ་པ་ལྟ་བུའི་རྩ་འཁོར། སྤྱི་བོ་ན་གནས་འདི་གསུམ་གཙོ་ཆེ་བའི་གང་ཟག་དེ་ལ་ཏིང་ངེ་འཛིན་སྐྱེ་བླ། གེགས་ཉུང་།
བྱུང་ཡང་སེལ་སླའོ། ། དེ་རྣམས་སུ་གེགས་བྱུང་སར། རིག་པ་སེམས་ཀྱི་ཚིར་ནོན་བྱས་ལ་བཟུང་ནས་ལ་དོར་བས་གྲོལ་བར་འགྱུར་རོ། ། གཉིས་པ་མྱ་ངན་ལས་འདས་པའི་རྩ་ལ་དོར་བ་ནི། ས་ཐོག་མཐའ་ལ་རེ་རེ། གསུམ་པ་བཅུས་བར་གྱི་རྩ་མདུད་བྲལ་བས་ལ་དོར། ཞེས་གསུངས་ཏེ། རྩ་དབུ་མར་རླུང་འདུ་གཅིག་ལ་རོ་རྐྱང་གཉིས་ཀྱིས་བཅེར་བ་དོག་པའི་གནས་མདུད་པ་སུམ་ཅུ་རྩ་གཉིས་ཡོད་པ་ལས། ས་དང་པོ་དང་ཆུ་གཉིས་པ་ལ་མདུད་པ་རེ་རེ་གྲོལ་བར་དུ་བཅུ་ལ། སྦྱོར་བ་མགོ་རྩོམ།
དངོས་གཞི་ལོངས་སྤྱོད། འཇུག་པ་སྟེ་མདུད་པ་གསུམ་གསུམ་ལ་དོར་བས་རེ་རེ་འགྲུབ་བོ། ། དེ་ལྟར་ལ་དོར་བས་སངས་རྒྱས་ཀྱི་སར་རྩ་མི་མངོན་པ་དང་། མདུད་པ་མེད་པའི་རྒྱུ་མཚན་དེ་ཡིན་ནོ། ། རླུང་རྔན་དགས་སྦྱིན་པ་ལ་སོགས་པ་གཉིས་འོག་ཏུ་འཆད་དོ། ། ལྔ་པ་སྙན་རྒྱུད་བཞིར་བསྟན་པ་ནི། གསང་སྔགས་སྙན་བརྒྱུད་སྤེལ་མ་འཆད་པའོ། ། ཞེས་གསུངས་ཏེ། སྙན་བརྒྱུད་ནི། རྡོ་རྗེ་འཆང་ནས་བདག་གི་བར་དུ་ཚིག་གི་བརྒྱུད་པ་བར་མ་ཆད་པའོ། །
སོགས་བཞི་ནི། དོན་གྱི་བརྒྱུད་པ་བཞི་མ་ཆད་པ་སྟེ། དབང་གི་ཆུ་བོ་མ་ནུབ། གདམ་ངག་གི་སརྐ་མ་ལོག བྱིན་བརླབས་ཀྱི་བརྒྱུད་པ་མ་ཉམས། མོས་གུས་ཀྱི་བསམ་པ་ཚིམ་པའོ། ། དང་པོ་ནི། རྒྱུ་དུས་སུ་བླ་མ་ལས་དབང་ཕྱིན་ཅི་མ་ལོག་པ་ཐོབ། ལམ་དུས་ཀྱི་དབང་གིས་ཆུ་བོ་ནི་རང་གི་ཐུན་བཞིར་བསྒོམས་པས་འབྲས་བུའི་དུས་ཀྱི་དབང་ནི། རྒྱལ་བ་སྐུ་བཞི་ལས་དབང་བཞི་ཐོབ་པ་སྟེ།
འགྲོས་བཞི་ཐིམ་པའོ། ། གདམ་ངག་གི་སརྐ་མ་ལོག་པ་ནི། དབང་བཞི་ཐོབ་པས་དེའི་ལམ་བཞི་སངས་རྒྱས་ཀྱི་གསུང་བཞིན་མ་ནོར་ཞིང་སརྐ་མ་ལོག་པར་ཤེས་པ་ཡིན་ལ། དེའང་ཏིང་ངེ་འཛིན་ངོ་ཤེས་པས་བསམ་གཏན་གྱི་གེགས་སེལ། བར་ཆད་ངོ་ཤེས་པས་བདུད་ཀྱི་གེགས་སེལ། སྐྱོན་ཡོན་ཏན་དུ་བློངས་ཞིང་། བར་ཆད་དངོས་གྲུབ་ཏུ་ལེན་པའི་གདམ་ངག་སྔར་བཤད་པ་བཞིན་ཕྱིན་ཅི་མ་ལོག་པར་ཁོང་དུ་ཆུད་པའོ། ། བྱིན་བརླབས་ཀྱི་བརྒྱུད་པ་མ་ཉམས་པ་ནི། གསང་སྔགས་མཐའ་བཞིའི་བདུད་རྩི་ཡིན་ཏེ། རྩ་རླུང་དང་འཁྲུལ་འཁོར་ལ་སོགས་པའི་གནད་ཡང་དག་པར་ཉམས་སུ་བླངས་པས་མཐའ་ལུས་ཉམས་སེམས་ཉམས་ལ་སོགས་པ་ཉམས་སུ་མྱོང་བའི་མཐའ།
ནང་རྟེན་འབྲེལ་འགྲིག་པ་བླ་མ་དང་ཡི་དམ་གྱི་ལྷ་ཡོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་པདྨའི་མཚོ་ལ་ངང་པ་ལྟར་བདག་གི་རྒྱུད་བྱིན་བརླབས་འཇུག་པ་བྱིན་བརླབས་ཀྱི་མཐའ་དེ་ནས་ས་དང་པོ་ཡན་ཆད་འཇིག་རྟེན་དང་འཇིག་རྟེན་ལས་འདས་པའི་སེམས་ཐོབ་པ་གྲུབ་པའི་མཐའོ། ། མོས་གུས་ཀྱི་བསམ་པ་ཚིམ་པ་ནི། རྒྱུ་དུས་སུ། བླ་མའི་གསུང་ཕྱིན་ཅི་མ་ལོག་པ་རྟོགས་པས་བར་ཆད་དང་དངོས་གྲུབ་ཐམས་ཅད་རང་གི་ལུས་ལ་རྩ་རླུང་གི་རྟེན་འབྲེལ་ལས་བྱུང་བའི་མོས་པ་ཁྱད་པར་ཅན་སྐྱེས་ཏེ། བླ་མ་ལ་སངས་རྒྱས་ཀྱི་འདུ་ཤེས་སྐྱེ། འདི་བས་ལྷག་པའི་གདམ་ངག་གཞན་ན་མེད་པར་སྒྲོ་འདོགས་ཆོད་པའོ། ། དྲུག་པ་རྟེན་འབྲེལ་སྔར་བསྟན་པ་ནི་བདུན་ལས། དང་པོ་རྟེན་འབྲེལ་འགྲིག་པའི་གཞི་ནི། ལུས་ཁྱད་པར་ཅན་ལ་བརྟེན་ནས་ཞེས་གསུངས་ཏེ། དེའང་ལུས་ཁྱད་པར་ཅན་ནི།
རྩ་དང་ཡི་གེ་རྐྱེན་ཡིན་གྱི་སྐྱོན་ཅན་གྱིས་ཚེ་འདི་ལ་འཚང་རྒྱ་བའི་རྟེན་འབྲེལ་སྒྲིག་མི་ནུས་པའོ། ། གཉིས་པ་རྟེན་འབྲེལ་གྱི་མཐའ་གང་ཡིན་པ་ནི། དངོས་པོའི་མཐའ་རྟེན་ཅིང་འབྲེལ་པར་འབྱུང་བ་སྟེ། དངོས་མེད་ལ་རྟེན་འབྲེལ་སྒྲིག་མི་ནུས་པས་དངོས་པོའི་དེའི་མཐར་ཐུག་པ་ནི། ལམ་རིམ་པ་གཉིས་དང་། དེས་སྒྲུབ་པའི་འབྲས་བུ་མཐར་ཐུག་པའོ། ། གསུམ་པ་རང་བཞིན་གསུམ་ལས་གང་ཡིན་ན། གཞན་དབང་རྟེན་འབྲེལ་ཏེ། ཀུན་བརྟགས་ནི་ངོ་བོ་མ་གྲུབ། ཡོངས་གྲུབ་ནི་གཞན་དབང་ལས་དེ་ཉིད་དང་གཞན་དུ་བརྗོད་དུ་མེད་པའི་ཕྱིར།
རྣམ་པར་རྟོག་པ་གཞན་གྱིས་དབང་ཉིད་ལ་རྟེན་འབྲེལ་སྒྲིགས་པས་ཐམས་ཅད་ལ་ཁྱབ་སྟེ། ཤིང་གི་རྩ་བར་ཆུ་བླུགས་པས་ཡལ་ག་ལོ་འདབ་ཐམས་ཅད་ལ་ཁྱབ་པ་བཞིན་ནོ། ། བཞི་པ་ལམ་བཞི་ལས་གང་ཡིན་ན། བྱང་ཆུབ་སེམས་དཔའི་ལམ། ཞེས་གསུངས་ཏེ། ཉན་ཐོས་ཀྱི། རྟེན་འབྲེལ་གྱིས་དགྲ་བཅོམ་པ་དང་། རང་སངས་རྒྱས་ཀྱི་རྟེན་འབྲེལ་གྱིས་རང་རྒྱལ། བྱང་ཆུབ་སེམས་དཔའི་རྟེན་འབྲེལ་གྱིས་བསྐལ་པ་གྲངས་མེད་གསུམ་ན་འཚང་རྒྱ། འདིའི་ཚེ་འདི་ལ་འཚང་རྒྱ་བས་བྱང་ཆུབ་ཆེན་པོའི་རྟེན་འབྲེལ་སྒྲིག་གོ །
ལྔ་པ་ཚད་མ་བཞི་ལས་གང་ཡིན་ན། ཆོས་ཐམས་ཅད་རྟེན་ཅིང་འབྲེལ་པར་འབྱུང་བའི་ལོ་རྒྱུས་ཀྱི་ཚད་མའོ། ། ཞེས་གསུངས་ཏེ། ཆོས་ཐམས་ཅད་རྟེན་ཅིང་འབྲེལ་པར་འབྱུང་བ་ལས་མ་འདས་པ། མདོ་རྒྱུད་ཀྱི་དགོངས་པ་ཡིན་ལ། དེ་ལམ་དུ་བྱེད་པ་རྣལ་འབྱོར་གྱི་དབང་ཕྱུག་ཆེན་པོའི་ལམ་འབྲས་འདིས་ཕྱིན་ཅི་མ་ལོག་པར་སྟོན་པས་ན་ལོ་རྒྱུས་ཀྱི་ཚད་མའོ། ། དྲུག་པ་རྟེན་ཅིང་འབྲེལ་པར་འབྱུང་བ་འདིས་མཚོན་ཅིང་རྟོགས་པའི་དོན་གང་ཡིན་ན། ཀུན་གཞིའི་རྣམ་ཤེས་དག་པའི་བྱང་ཆུབ་ཆེན་པོ། ཞེས་གསུངས་ཏེ། ཆོས་ཐམས་ཅད་ཀྱི་རྩ་བ་སེམས།
དེའི་རྩ་བ་ཀུན་གཞི་འདིར་ངོས་ཤོག་ཆད་པ་དགོངས་འཇག་འཚལ། ཏེ། ཉེ་དུ་དང་འབྲེལ་བའི་བར་ཆད་ལ་ཟང་ཟིང་གི་སྦྱིན་པ་སྔོན་དུ་འགྲོ་བའི་དད་པ་བརྟན་པོས་བསྲུང་། བླ་མ་གྲོགས་མཆེད་ཀྱི་བར་ཆད་ལ་ཟང་ཟིང་གི་སྦྱིན་པ་དང་རྩེ་སེམས་སྔོན་དུ་འགྲོ་བའི་དད་པ་བརྟན་པོས་བསྲུང་ངོ་། ། ཕྱི་རོལ་བདུད་ཀྱི་བར་ཆད་ལ། བསྲུང་བའི་འཁོར་ལོ། སྔགས་བཟློས་སྔགས་མདུད་གསུམ་ཅེས་གསུམ་པས།

བསྲུང་བའི་འཁོར་ལོ་བྲི་ཞིང་བསྒོམས་པ་དང་། བསྙེན་པ་དང་སྒྲུབ་པ་ལ་སོགས་པ་སྔགས་བཟློས། ཕྱི་ནང་གི་སྔགས་མདུད་ཀྱིས་བདུད་ཀྱི་བར་ཆད་བསྲུང་བ་སྟེ་བཞི་གཞན་ལ་ཞུ་བ་དང་། ཐབས་ཀྱི་བར་ཆད་ཐབས་ཀྱིས་བསྲུང་བ་བཞིའོ། ། འགའ་ཞིག་མི་དང་དུད་འགྲོ་མ་རྟོགས་པ་འགྲོ་བ་གཞན་ཀུན་ཁ་འཕངས་པ་ཡིན་ཟེར་སྐད་ལྷ་འདྲེ་མེད་པར་རེ་དོགས་དང་བྲལ་ཞེས་ཟེར་བ་དང་ཁ་གཅིག་བདུད་རྩི་བས་དུག་མི་བཟང་སྨན་མི་ལྷག སྨན་རྟེན་ན་སྐྱབས་འགྲོ་ལ་གནོད་པས་སྨན་མི་རྟེན་ཞེས་ཟེར་བ་དང་། ཁྲོ་བོ་བསྒོམས་པས་བྱང་ཆུབ་ཀྱི་སེམས་ལ་གནོད་ཅེས་ཟེར་བ་ནི། སངས་རྒྱས་ཀྱི་གསུང་དང་མི་མཐུན་ཏེ། མདོ་རྒྱུད་རྣམས་ལས་བགེགས་རིགས་སྟོང་ཕྲག་བརྒྱད་ཅུ་དང་དེའི་གནོད་པ་བཟློག་པའི་སྔགས་དང་ཏིང་ངེ་འཛིན་ལ་སོགས་པ་དཔག་ཏུ་མེད་པ་གསུངས་པའི་ཕྱིར་དང་། སྨན་ཟོས་པ་སྐྱབས་འགྲོ་ལ་གནོད་ན། བཟའ་བཏུང་ཟོས་པས་ཀྱང་སྐྱབས་འགྲོ་ལ་གནོད་པར་འགྱུར་ཏེ།
སྨན་རྣམ་བཞིའི་གཅིག་ཡིན་པའི་ཕྱིར་དང་། འདུལ་བ་ལུང་ལས་དགེ་སློང་ནད་པས་སྨན་བརྟེན་པར་བྱའོ། ། ཞེས་གསུངས་པ་དང་། མདོ་རྒྱུད་རྣམས་ལས་སྨན་དཔྱད་ཀྱི་ཐབས་དཔག་ཏུ་མེད་པ་གསུངས་པ་དང་འགལ་བའི་ཕྱིར་རོ། ། ཁྲོ་བོ་སྒོམ་པས་བྱང་ཆུབ་ཀྱི་སེམས་ལ་གནོད་ན། ཕྱག་ན་རྡོ་རྗེ་ལ་སོགས་པ་ལ་བྱང་ཆུབ་ཀྱི་སེམས་མེད་པར་འགྱུར་པ་དང་། གདུག་ཅིང་གཏུམ་པའི་སེམས་ཅན་ལའོ། ། ཞི་བ་ཉེ་བར་མི་སྦྱར་ཏེ། ། ཞེས་གསུངས་པའི་དོན་མ་གོ་བར་ཟད་དོ། ། ཏིང་ངེ་འཛིན་འདིར་ངོས་ཤོག་ཆད་པར་དགོངས་འཇག་འཚལ།
པའི་དོན་ལ། ཤེས་རབ་ཀྱི་ཕྱོགས་སུ་ལྷུང་བའི་གང་ཟག་ལ་གཉིས་ཏེ། མོས་པའམ་འཇུག་པས་ཤེས་རབ་ཀྱི་ཕྱོགས་སུ་ལྷུང་བ་དང་། ཉམས་མྱོང་ཏིང་ངེ་འཛིན་གྱིས་ཤེས་རབ་ཀྱི་ཕྱོགས་སུ་ལྷུང་བའོ། ། དེ་གཉིས་ཀ་ལ་བར་ཆད་བཞི་འབྱུང་སྟེ། ཉམས་ལ་དུ་ཁ་བསྐྱེད་པ། གཟུགས་སྟོན་པ། སྒྲ་བརྗོད་པ། ལྟ་སྒྲུབ་བསྒྱུར་བའི་བར་ཆད་དོ། ། དེ་བསྲུང་བ་ནི་འོག་ཏུ་སྦྱར་ལ།
ཤེས་རབ་ཀྱི་ཕྱོགས་སུ་ལྷུང་བའི་ལམ་ལ། ལྷའི་བུའི་བདུད་འོང་བས་སད་པ་བཞིས་བསྲུང་ཞེས་གསུངས་པའི་དོན་བཤད་ན། དེ་ལ་སད་པ་བཞི་ལས་དེ་ཉམས་ཀྱི་སད་པ་ནི། ལུས་ལ་ན་ཚ་དང་། སེམས་ལ་དུ་ཁ་ཐུན་མགོ་ལ་ངེས་པ་ཅན་དུ་འབྱུང་ན་བདུད་ཡིན་པར་ཤེས་པར་ཉིད་ཀྱིས་གྲོལ་ལོ། ། ཐུན་རྗེས་ལ་བྱུང་ན་ཁམས་རྒུད་པ་ཡིན་པས་ཁམས་སོ། ། ངེས་མེད་དུ་བྱུང་ན་ཏིང་ངེ་འཛིན་གྱི་བྱེ་བྲག་ཡིན་པས་བྱུང་རྒྱལ་དུ་བཏང་། གཉིས་པ་ཏིང་ངེ་འཛིན་གྱིས་སད་པ་ནི། བདག་གིས་དགེས་པ་རྡོ་རྗེ་ལ་སོགས་པ་གང་བསྒོམ་པ་དེ་འདྲ་བ་གཅིག་སྣང་ན། བདག་གིས་བདེ་མཆོག་ལྟ་བུ་བསྒོམས་པས་འགྱུར་ན་བདུད།
མི་འགྱུར་ན་མཐོང་སྣང་། ཆོས་དང་མཐུན་པར་ལུང་སྟོན་ན་སངས་རྒྱས་ཉིད་དོ། ། གསུམ་པ་སྔགས་ཀྱིས་སད་པ་ནི། དགེས་པའི་རྡོ་རྗེ་ལྟ་བུའི་སྔགས་རྣ་བར་དྲག་ན། བདག་གིས་བདེ་མཆོག་གི་སྔགས་བཟླས་པས་ལད་མོ་བྱེད་ན་བདུད། མི་བྱེད་ན་མཐོང་སྣང་། གསང་མཚན་ནས་ལུང་སྟོན་ན་སངས་རྒྱས་ཡིན་ཨ་དངོས་གྲུབ་བླང་། བཞི་པ་ལྟ་གྲུབ་ཀྱིས་སད་པ་ནི། དབང་བཞིའི་ལྟ་བ་བཞི་དང་། གྲུབ་མཐའ་བཞིས་ཡིད་ཀྱིས་བྲིས་པས་མ་ཤེས་ན་བདུད།
རྒྱུ་མཚན་མེད་པར་ལྟ། གྲུབ་ནོར་ཅེས་ཅལ་ཅོལ་དུ་འགྲོ་གྲག་ན་ཐོས་སྣང་། ཤེས་ནས་ལུང་སྟོན་ན་སངས་རྒྱས་ཡིན་པར་ཤེས་པར་བྱའོ། ། དེས་ན། རྣམ་གསུམ་རིགས་དབྱེ་ཤིན་ཏུ་གཅེས། ཅེས་བྱ། མཐོང་སྣང་འདིར་ངོས་ཤོག་ཆད་པ་དགོངས་འཇག་འཚལ། བཤད་ན། གྲིབ་མའི་རྣམ་གྲངས། ཆེ་འབྲིང་།
རྟགས། ཉེས་པ་མི་འབྱུང་བའི་ཐབས། བྱུང་ན་སེལ་བའི་ཆོ་གའོ། ། དེ་ལ་དང་པོ་རྣམ་གྲངས་ནི། གྲིབ་མ་ཆེན་པོ་དམ་ཚིག་གྲིབ། ། ཅེས་བྱ་བ་བླ་མའི་ཐུགས་དཀྲུགས་པ་དང་། མ་གུས་པའི་རྟེན་འབྲེལ་ལས་འབྱུང་། གདོན་གྱི་གྲིབ་མ་ནི་གདོན་མི་སྲུན་པ་དང་འགྲས་པ་ལས་འབྱུང་། གྲོགས་ཀྱི་གྲིབ་ནི་གྲོགས་དམ་ཚིག་དང་འགལ་བ་དང་འགྲོགས་པ་ལས་འབྱུང་། ཟས་ཀྱི་གྲིབ་ནི་མི་གཙང་བའི་ལག་གི་སྦྱར་བ་དང་།
དངོས་པོ་མི་གཙང་བ་ལས་འབྱུང་། གནས་ཀྱི་གྲིབ་ནི་སྲོག་ཆགས་མང་པོ་གསད་པ་དང་། སྡིག་པ་ཅན་གྱིས་ཡུན་རིང་པོ་བསྡད་པའི་གནས་ལས་འབྱུང་། རོའི་གྲིབ་ནི་དམ་ཚིག་དང་སྡོམ་པ་ཉམས་པ་དང་། གདོན་ཆེན་པོས་བཟུང་བ་ལ་སོགས་པའི་རོའི་བྱ་བ་བྱས་པ་ལས་འབྱུང་ངོ་། ། གཉིས་པ་ཆེ་འབྲིང་བསྟན་པ་ནི། དང་པོར་སྨོས་པ་ཆེན་པོ། བར་གྱི་བཞི་འབྲིང་། ཐ་མའི་གཅིག་ཆུང་ངུའོ། ། གསུམ་པ་གྲིབ་མའི་རྟགས་ནི།
དམ་ཚིག་གི་གྲིབ་མ་ནི། དངོས་སུ་ལུས་སེམས་མི་བདེ། ཡིད་མི་གསལ། དགེ་བའི་བྱ་བ་ལ་བློ་མི་འཇུག་པ་ལ་སོགས་པ་དང་། རྨི་ལམ་དུའང་བླ་མ་མི་དགེས་པ་དང་། བཀའ་སྐྱོན་ལ་སོགས་པ་འབྱུང་། གདོན་གྱི་གྲིབ་མ་ལ། གདོན་དངོས་སུ་བར་ཆད་རྩམ་པ་དང་། གྲིབ་གནོན་དང་། རྨི་ལམ་དུ་ཐོག་དང་སེར་བ་འབབ་པ་ལ་སོགས་པ་འབྱུང་།
གྲོགས་ཀྱི་གྲིབ་མ་ལ། དེ་དང་འཕྲད་ཙམ་ན་དངོས་སུ་ཁམས་མི་བདེ་བ་དང་། རྨི་ལམ་དུ་མི་གཙང་སྒོད་པ་དང་། འབུ་སྲིན་དང་ཤིག་ལ་སོགས་པ་འཇིགས་ཤིང་སྐྱུག་བྲོ་བ་བདག་གི་ལུས་ལ་འཐོར་བ་ལ་སོགས་པ་འབྱུང་། ཟས་ཀྱི་གྲིབ་མ་ལ་དངོས་སུ་ཟས་ཟོས་པ་ཙམ་གྱིས་ཁམས་ལྡོག་པ་ཙམ་དང་། རྨི་ལམ་དུ་ཟས་ལ་མི་གཙང་བ་དྲེས་པ་ལ་སོགས་པ་འབྱུང་། གནས་ཀྱི་གྲིབ་མ་འདིར་ངོས་ཤོག་ཆད་པ་དགོངས་འཇག་འཚལ། འཇུག་བླང་ངོ་། ། ཚོགས་ཀྱི་འཁོར་ལོ་ནི། བླ་མས་གཙོ་མཛད་པའམ།
ཡང་ན་གྲོགས་ཚངས་པ་མཚུངས་པར་སྤྱོད་པ་ལའང་། སྦྱོར་དངོས་རྗེས་གསུམ་དང་ལྡན་པའི་ཆོ་ག་ཕྱིན་ཅི་མ་ལོག་པའི་མཆོད་པ་བྱ། སྦྱིན་སྲེག་གི་ལས་བཞིའི་ཆོ་ག་གནས་དང་མཐུན། ཁྱད་པར་དུ་གྲིབ་མའི་ཉེས་པ་སེལ་བ། ཟ་བྱེད་རྡོ་རྗེ་མཁའ་འགྲོའི་སྦྱིན་སྲེག་ནི། རྫ་གསར་པའི་གའུར་སོལ་བ་ལ་བུད་ཤིང་གཙང་མ་ལ་མེ་སྦར། བདག་ཉིད་ཡི་དམ་གྱི་ལྷར་དམིགས། མེ་བསངས་སྦྱངས་པའི་སྟེང་དུ་དགྲ་བགེགས་ཀྱི་སྟེང་དུ་ཧཱུྃ་ལས་རྡོ་རྗེ་མཁའ་འགྲོ་སྐུ་མདོག་སྔོན་པོ་ཤིང་དུ་ཁྲོས་ཤིང་ཞལ་གདངས་པ། ཕྱག་གཉིས་མཐེའུ་ཆུང་ལུ་རྒྱུད་འཛུམ་མོ་གཉིས་སྡིགས་མཛུབ་རྐྱང་བ་དང་བཅས་པས་རྡོ་རྗེ་དྲིལ་བུ་འཛིན་པ། རུས་པ་དང་རིན་པོ་ཆེ་དང་སྦྲུལ་གྱིས་བརྒྱན་པར་བསྐྱེད།
སྐྱེ་མཆེད་སྐུ་གསུང་ཐུགས་བྱིན་གྱིས་བརླབ། ཡེ་ཤེས་འཁོར་ལོ་དགུག་གཞུག་བྱ། ། དབང་བསྐུར་རིགས་ཀྱི་བདག་པོ་མི་བསྐྱོད་པས་དབུ་བརྒྱན་པར་བསམ། དེ་ནས་རང་གི་སྙིང་གར་སྡིག་པ་ཐམས་ཅད་བསྡུ། ཡི་གེ་ཀཾ་གི་རྣམ་པ་ཁ་དོག་ནག་པོ་སྣ་སྒོ་ནས་ཐོན། སྲོག་ཆགས་སྡིག་པ་ཞེས་བྱ་བ་མིའི་གཟུགས་རིད་པའམ་སྡིག་པ་རྭ་ཅན་གྱི་རྣམ་པ་ཏིལ་ལ་ཐིམ། དེ་མཐེབ་སྲིན་གྱིས་བཟུང་བ་རྡོ་རྗེ་མཁའ་འགྲོའི་ཞལ་དུ་དབུལ་ཞིང་། ཨོཾ་བཛྲ་ཌ་ཀ་ཁ་ཁ་ཁཱ་ཧི་ཁཱ་ཧི་སརྦ་པ་པཾ་དྷ་ཧ་ན་བྷ་སྨི་ཀུ་རུ་ཡེ་སྭཱཧཱ། ཞེས་བརྗོད་དོ། ། ཅི་ནུས་བྱས་པས་སྡིག་པ་འདག་པའི་རྟགས་མྱུར་དུ་འབྱུང་།
མཐར་ཡི་གེ་བརྒྱ་པ་བརྗོད་ལ་གཤེགས་སུ་གསོལ། ཁྲུས་ཀྱི་སེལ་བ་ནི། བུམ་པ་དབང་གི་ཆུ་བོ་ལྟར་བཤམ། དེའི་ནང་དུ་ཡི་དམ་གྱི་ལྷ་ཡན་ལག་བཞི་རྫོགས་སུ་བསྐྱེད། དེའི་སྔགས་ཀྱིས་བཟླས་པ་རང་ངམ་གྲོགས་ཚངས་པ་མཚུངས་པར་སྤྱོད་པས་ཞག་བདུན་གྱི་བར་དུ་བསྙེན་བ་བྱ། གདོན་གྱི་གྲིབ་མ་སེལ་བ་ལ་དྲག་པོའི་སྦྱིན་སྲེག་གི་ཐལ་བ། བཙན་དུག ཡུངས་དཀར། མི་རུས་ཀྱི་ཕྱེ་མ་རྣམས་སྦྱར། གྲིབ་མ་ཆུང་ངུ་ལ་ཞི་བའི་སྦྱིན་སྲེག་གི་ཐལ་བ་དང་སྦྱར་ནས་ཡམས་ནད་གཅོད་པ་ལ་དབང་གི་སྦྱིན་སྲེག་གི་ཐལ་བ་དང་སྦྱར་ལ།
ཁྲུས་ཀྱི་རྣལ་འབྱོར་དང་ལྡན་པས་ཁྲུས་བྱ་ཞིང་གཏོར། གྲིབ་མ་སཱཙྪས་སེལ་བ་ནི། ས་གཙང་མ་ལ་ཆོ་ག་ཇི་ལྟ་བ་བཞིན་དུ་སཱཙྪ་བརྒྱ་རྩ་བརྒྱད་བཏབ་པ་གྲོགས་དང་བཅས་པས་རབ་གནས་བྱས་ལ་མཆོད་པ་བྱ། རྡོ་རྗེ་སྤུན་གྲོགས་རྣམས་ཕན་ཚུན་ལ་མཎྜལ་ཕུལ། རང་རང་གི་དམ་ཚིག་གི་ཉེས་པ་བཤགས་སུ་གཞུག དེ་རྣམས་ལ་བདག་གིས་མཎྜལ་ཕུལ་ལ། བདག་རྡོ་རྗེ་འཛིན་པ་ཆེ་གེ་མོ་ཞེས་བྱ་བས་དམ་ཚིག་གི་ཉེས་པ་དང་། གྲིབ་མའི་ཉེས་པ་ཅི་མཆིས་པ་ཐམས་ཅད་སོ་སོར་བཤགས་པས་དག་པར་མཛད་དུ་གསོལ། ། ཞེས་ལན་གསུམ་བརྗོད་ཅིང་། སཱཙྪ་སྣོད་གཙང་མར་བཞག་ཅིང་སྤྱི་བོས་བླང་།
དེ་དག་གིས་ཀྱང་སཱཙྪ་བདག་གི་སྤྱི་བོར་བཞག་ལ། ཆེ་གེ་མོའི་གྲིབ་མ་དང་དམ་ཚིག་ཉེས་པ་ཐམས་ཅད་དག་པར་གྱུར་གཅིག་ཅེས་བརྗོད་དོ། ། དགེ་འདུན་ལ་བསྙེན་བཀུར་བྱ། སཱཙྪའི་ཕྱེད་རྒྱ་མཚོར་འབབ་པའི་ཆུ་གྲལ་དུ་བཞག་པ་དེའི་རྡུལ་ཕྲ་རབ་ཀྱིས་ཁྱབ་པའི་སེམས་ཅན་རྣམས་ངན་སོང་ལས་ཐར་པ་ཡིན་གསུང་། ཕྱེད་གནས་དབེན་པར་བཞག་པ་ལ་མཆོད་དོ། ། ཡི་གེ་བརྒྱ་པས་གསལ་བ་ནི། སྔར་བཤད་པ་བཞིན་ཤེས་པར་བྱའོ། ། ངག་གི་མན་ངག་ཀྱིས་གསལ་བ་ནི། བླ་མའམ་རྡོ་རྗེ་སྤུན་ལ་མཎྜལ་ཕུལ་ཏེ། བླ་མ་རྡོ་རྗེ་འཛིན་པའམ་རིགས་ཀྱི་བུ་དགོངས་སུ་གསོལ།
བདག་རྡོ་རྗེ་འཛིན་པ་མིང་འདི་ཞེས་བགྱི་བ་ལ། འཁོར་བ་ཐོག་མ་མེད་པ་ནས། ལས་དང་ཉོན་མོངས་པའི་སྟོབས་ལས་བྱེ་བྲག་ཏུ་སྡོམ་པ་གསུམ་དང་འགལ་བར་བྱས་པ་རྣམས་ཕྱིན་ཆད་ལྟུང་བ་དང་ཉེས་པའི་ཚོགས་ཅི་མཆིས་པ་དེ་ཐམས་ཅད། བླ་མ་རྡོ་རྗེ་འཛིན་པ་ཆེན་པོ་དང་། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྤྱན་སྔར་མཐོལ་ཞིང་བཤགས་སོ། ། མཐོལ་ཞིང་བཤགས་ན་བདག་བདེ་བ་ལ་རེག་པར་གནས་པར་འགྱུར་གྱི། མ་མཐོལ་མ་བཤགས་ན་དེ་ལྟར་ན་མི་འགྱུར་རོ། ། ཞེས་ལན་གསུམ་བརྗོད། ཡུལ་གྱིས་ཉེས་པ་ལ་ཉེས་པར་མཐོང་ངམ། ཞེས་དྲི།
བདག་གིས་མཐོང་ཞེས་བརྗོད། དེ་ཕྱིན་ཆད་སྡོམ་མམ་ཞེས་དྲི། བདག་གིས་སྡོམ་ཞེས་བརྗོད། ཡུལ་གྱིས་ཐབས་ཡིན་ནོ། ། བདག་གིས་ལེགས་སོ་ཞེས་བརྗོད་དོ། ། འདི་མདོ་རྒྱུད་ཐམས་ཅད་ཀྱི་དགོངས་པ་ཐུན་མོང་བ་ཡིན་ནོ། ། གཉིས་པ་ཁམས་འདུས་པ་བར་པ་ལ་འཛག་པ་བར་ཆད་དུ་ཆེ་བས། དེ་བསྲུང་བ་ནི། ཐིག་ལེ་འཛག་པ་བསྲུང་ཞེས་བྱ་བའི་དོན་ལ་དྲུག་ལས། དང་པོ་བདེ་བ་སྐྱེས་ཏེ་གང་བས་འཛག་པ་ནི།
བདེ་བའི་ཏིང་ངེ་འཛིན་སྐྱེས་པའི་མཐུས། ཐིག་ལེ་རྒྱས་ཏེ་རྫིང་གང་བ་འཛག་པ་དང་འདྲ་བས་དེ་བསྲུང་བ་ནི། རླུང་ཁ་སྦྱར་དང་ངག་འདྲེན་པ་ཞི་དྲག་གི་སྟོབས་ཀྱིས་ཧཱུྃ། འགྱུར་བ་དྲུག་ལ་སོགས་པའི་གནད་ཤེས་པས་བསྲུང་ངོ་། ། གཉིས་པ་གདོན་གྱིས་འཛག་པ་ལ། གུ་གུལ་བཙན་དུག མིའི་ཀླད་པ་པད་མའི་རཀྟ། ཡུངས་ཀར་བསྲེགས་པའི་ཐལ་བ་རྣམས་གླང་ངའི་ནང་དུ་ཚ་འུར་གྱིས་སྲོ། དེ་ཡི་དམ་གྱི་ལྷའི་གསང་སྔགས་བཟླས་པའི་ཆུར་སྦྱར་ཏེ། སྲོད་ཀྱི་དུས་སུ་ལྟེ་བ་མན་ཆད་ཀྱི་སྐེད་པ་ལ་བྱུགས་བས་ཡི་དམ་གྱི་ལྷའི་གསང་སྔགས་བཟླས་པས་བསྲུང་།
ཡང་སྲད་བུ་ནག་པོ་ལ་རྡོ་རྗེའི་མདུད་པ་ཉེར་གཅིག་བྱས་ཏེ། གྲོགས་བྱིན་བརླབས་ཅན་འགའ་ཞིག་གིས་ཞག་བདུན་ཙམ་བསྙེན་པ་བྱེད་དུ་བཅུག་ལ། དེ་རྐེད་པར་བཅིངས་པས་བསྲུང་། ཡང་དཔའ་བོ་གཡུལ་དུ་བསད་པའི་རུས་པ་ཆུ་ལ་གདར་ཏེ། ལྟེ་བའི་འོག་ཏུ་མེ་ལོང་ཙམ་གཅིག་བྱུག་པའོ། ། གསུམ་པ་བག་ཆགས་ཀྱིས་འཛག་པ་ལ། ཁྲ་མ་གསར་གྱི་སྒོ་ངའམ། ངང་པ་མ་གསར་གྱི་སྒོང་ང་ཟ་མ་ཏོག་གི་ནང་དུ་བཅུག་སྟེ་ལུས་ལ་བཅང་། ཡང་བུད་མེད་ཀྱི་གོས་དྲི་མ་ཅན་ཡང་ལུས་ལ་བཅང་། གཞན་ཡང་བྱ་བའི་རྒྱུད་དང་།
ཐུན་མོང་གི་བསྲུང་བ་ནི། ལེགས་པར་གྲུབ་པ་ལས། གཞོན་ནུས་བསྐལ་བའི་སྐུད་པ་ནི། ། ལེབ་རྒན་རྩིའམ་གུར་གུམ་དུ། ། བཙོས་ཏེ་མདུད་པ་གསུམ་བྱས་ལ། ། སྲོད་ལ་རིག་སྔགས་སྟོང་རྩ་བརྒྱད། ། བཟླས་ཏེ་རྐེད་པར་བཅིངས་བྱས་ནས། ། འདིས་ནི་བསྒྲུབ་པ་པོ་རྣམས་ཀྱིས། ། ཁུ་བ་རྟག་ཏུ་འཛིན་པར་འགྱུར། ། ཨོཾ་ཤུ་ཀྲ་དྷ་ར་དྷ་ར་བྷན་དྷ་མི་སིད་དྷ་ཨརྠེ་སྭཱཧཱ།
ཡང་གོ་ཟློག་པའི་སྦྱོར་བ་བཞེས་བྱ་བ་ནི། རང་ལྷ་རྒྱལ་བ་དམ་པ་གཅེར་བུ་སྐྲ་ཐམས་ཅད་གཏོགས་པ། ལག་པ་གཡས་པས་རྨ་བྱའི་མཇུག་སྒྲོའི་ཕོན་པོས་གསང་གནས་བཀག་པ། གཡོན་པས་ན་རི་ཀེ་ལའི་ཤིང་ཐོག་གི་ནང་བ་ལང་གི་གཅི་བའི་ཐལ་བས་བཀང་ལ་བཟུང་ཞིང་ལུས་ལའང་བྱུགས་ལ། རྐང་པ་གཡོན་སྐྱིལ་མོ་ཀྲུང་དུ་བྱས་པའི་སྟེང་དུ་གཡས་པ་བཞག་པར་བསྒོམས་ལ། སྔགས་ཨོཾ་ཨ་རི་ཧན་ཏ་ཙྪུག་ཙྪུག་ཅེས་བཟླས་སོ། ། བཞི་པ་ནད་གཞིའི་འཛག་པ་ལ། སྤྱིར་ཟས་ཡངས་ལ་བཅུད་ཆེ་བ་བརྟེན། ལྷོ་སྟོང་ལ་ཚ་བ་གསུམ་གྱི་གམ་ཕྱེ་བཅུད་བཏང་ན། གཅན་ཟན་ལ་སོགས་པ་དྲོད་ཆེ་བའི་ལྤགས་པ་བཅིང་།
ལངས་ཏེ་གྲུ་མོར་སླེབ་པའི་སོར་མོ་ལྔའམ་བདུན་གདབ། ཡང་སྔོ་མ་བཏང་ཕྱིན་བུ་ཞེས་ཀྱང་ཟེར། མེ་ཏོག་འབྲས་བུ་འཇར་བྱེད་ཅེས་ཀྱང་བྱ་བ་དེ་གྲིབ་སྐམས་བྱས་ལ་ཞིག་པར་བརྡུངས་ཏེ། འོ་མ་བསྐོལ་ལ་ཀ་ར་ཅུང་ཟད་དང་སྦྱར་ཏེ་ལྟོ་སྟོང་ལ་བཏང་ངོ་། ། ལྔ་པ་རིག་མའི་རྐྱེན་གྱིས་འཛག་པ་ནི། འགྱུར་བ་དྲུག་ལ་སོགས་པ་གོང་དུ་བཤད་པ་ཉིད་ཀྱིས་བསྲུང་ངོ་། ། དྲུག་པ་སྤྱོད་ལམ་གྱིས་བསྲུང་བ་ནི། སྔར་ཟས་དང་སྤྱོད་ལམ་གྱི་སྐབས་སུ་བཤད་པ་ལྟར་ཤེས་པར་བྱས་ལ་བསྲུང་ངོ་། ། གསུམ་པ་ཁམས་གསུམ་འདུས་པ་ཐ་མ་ལ་སྒྲིབ་པ་བར་ཆད་དུ་ཆེ་བས་དེ་བསྲུང་བ་ནི། གོང་གི་སྒྲིབ་པ་ཞེས་བྱ་བ་དེ་འདིར་བླང་ལ་བཤད་ན།
སྒྲིབ་པ་ནི། ཉོན་མོངས་པའི་སྒྲིབ་པ་དང་། ཤེས་བྱའི་སྒྲིབ་པ་གཉིས་སོ། ། འདི་མཐར་ཐུག་ནི་མཐོང་ལམ་ཡན་ཆད་པས་སྤོང་ལ། གནས་སྐབས་སུ་ཉོན་མོངས་པའི་སྒྲིབ་པ་ནི་རྣམ་རྟོག་རྒྱུན་ཆགས་ཏེ། དེ་ནི་འཇུག་པ་སེལ་བའི་ལམ་ལ་སོགས་པ་གསུམ་གྱིས་བསྲུང་། ཤེས་བྱའི་སྒྲིབ་པར་འདོད་པའི་ཉམས་སྐྱོན་ཅན་བརྒྱད་ནི་བྱུང་རྒྱལ་གྱི་གནད་ཀྱིས་སྐྱོན་མེད་གསུམ་གྱིས་བསྲུང་ངོ་། ། དེ་དག་བསྐྱེད་པའི་ཐབས་གོང་དུ་བསྟན་ཟིན་ཏོ། ། དེ་ལྟར་ཆོས་བདུན་གྱིས་འཁོར་འདས་ཐུན་མོང་གི་ལམ་ལེགས་པར་བསྟན་ཟིན་ཏོ། ། གཉིས་པ་འཁོར་ལོ་འཆམ་པ་འཇིག་རྟེན་པའི་ལམ་ལ་ཆོས་བདུན་དུ་གནས་ཀྱང་།
ཐོག་མར་སྤྱིའི་རྣམ་གཞག་ལ། བགྲོད་ལུགས་གཉིས་དང་། འཁྲིད་ལུགས་གསུམ་ལས། དང་པོ་ནི། ལམ་ལྔ་ལྟར་བགྲོད་པ་དང་། བྱང་ཆུབ་ཀྱི་ཕྱོགས་སུམ་ཅུ་རྩ་བདུན་ལྟར་བགྲོད་པའོ། ། དང་པོ་ནི། ཕྱི་དབྱིབས་ཀྱི་ཚོགས་ལམ་ལ་སོགས་པ་བཞི། སྦྱོར་ལམ་རྣམ་རྟོག་སྔོན་དུ་སོང་བ་ལ་སོགས་པའི་དྲོད་གསུམ། ཕྱི་དང་ནང་གི་རྩེ་མོ་གཉིས་མ་སྔར་མ་སྐྱེས་པའི་ཆོས་པ་བཟོད་པ་དཀའ་བ་སྟོང་པ་ཉིད་ཀྱིས་བཟོད་པ་གཅིག
མྱ་ངན་ལས་འདས་པའི་ལམ་ཆོས་རྣམས་རྫོགས་པའི་ཆོས་མཆོག་སྟེ། ངོ་བོ་གཅིག་ལ་ལྡོག་པ་གཉིས། དེ་ལྟར་ལམ་ཚོགས་སྦྱོར་གཉིས་ཀྱིས་འཇིག་རྟེན་པའི་ལམ་ཆོད། རྟགས་གསུམ་ཕྲག་དང་པོས་མཐོང་ལམ། རྟགས་གསུམ་ཕྲག་བཅུ་གཅིག་གིས་བསྒོམ་ལམ། འགྲོས་བཞི་ཐིམ་པས་མཐར་ཕྱིན་གྱི་ལམ་མོ། ། གཉིས་པ་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ལྟར་ལམ་བགྲོད་ན། དང་པོ་སྣང་བ་དགྲར་ལངས་ཀྱི་གཉེན་པོར་རྫུ་འཕྲུལ་གྱི་རྐང་པ་བཞི། སྟོང་པ་དགྲར་ལངས་ཀྱི་གཉེན་པོར་དྲན་པ་ཉེ་བར་བཞག་པ་བཞི། བདེ་བ་དགྲར་ལངས་ཀྱི་གཉེན་པོར་ཡང་དག་པར་སྤོང་བ་བཞི་སྟེ།
དེ་ལྟར་བྱང་ཆུབ་ཀྱི་ཕྱོགས་བཅུ་གཉིས་ཀྱིས་འཇིག་རྟེན་པའི་ལམ་ཆོད། དེ་ནས་འཇིག་རྟེན་ལས་འདས་པའི་ལམ་ལ། བུམ་དབང་ལ་དྲུག་བྱང་ཆུབ་ཀྱི་ཡན་ལག་བདུན། གསང་དབང་གི་ས་བཞི་དབང་པོ་ལྔ། ཤེས་རབ་ཡེ་ཤེས་ཀྱི་ས་གཉིས་སྟོབས་ལྔ། དབང་བཞི་པའི་ས་ཕྱེད་འཕགས་པའི་ལམ་ཡན་ལག་བརྒྱད་དོ། ། གཉིས་པ་འཁྲིད་ལུགས་གསུམ་ནི། རླུང་གིས་ལམ་ཁྲིད། ཁམས་བདུད་རྩིས་ལམ་ཁྲིད། རྩ་དང་ཡི་གེས་ལམ་ཁྲིད་པའོ། །
དང་པོ་ནི། ཁམས་འདུས་པ་དང་པོ་ལ་གནོད་པ་སྐྱེལ་བའི་རླུང་གིས་ལམ་ཁྲིད། བར་པ་ལ་ཕན་གནོད་མེད་པའི་རླུང་གིས་ལམ་ཁྲིད་ཏེ། འཇིག་རྟེན་པའི་ལམ་ཆོད། དེ་ནས་འཇིག་རྟེན་ལ་འདས་པའི་ལམ་ལ། བུམ་དབང་ས་དྲུག་ལ་ཟག་པ་མེད་པའི་རླུང་གིས་ལམ་ཁྲིད། གསང་དབང་ས་བཞི་ལ་དབང་པོ་ལྔའི་རླུང་གིས་ལམ་ཁྲིད། ཤེས་རབ་ཡེ་ཤེས་ས་གཉིས་ལ་སྟོབས་ལྔའི་རླུང་གིས་ལམ་ཁྲིད། དབང་བཞི་པའི་ས་ཕྱེད་ལ་སྲོག་དང་རྩོལ་བ་རབ་ཏུ་ཐིམ་པའི་རླུང་གིས་ལམ་ཁྲིད་དེ། ཡེ་ཤེས་ཀྱི་རླུང་དུ་གནས་འགྱུར་རོ། །
གཉིས་པ་ཁམས་འདུས་པ་དང་པོར་ཁམས་དྭངས་སྙིགས་མ་བྱེ་བར་ལམ་ཁྲིད། བར་པ་ལ་ཅུང་ཟད་དྭངས་པས་ལམ་ཁྲིད། ཐ་མ་ལ་ཕལ་ཆེར་དྭངས་མས་ལམ་ཁྲིད། དེས་འཇིག་རྟེན་པའི་ལམ་ཆོད། དེ་ནས་འཇིག་རྟེན་ལས་འདས་པའི་ལམ་ལ། བུམ་དབང་ས་དྲུག་ལ་ཁམས་དྭངས་མས་ལམ་ཁྲིད། གསང་དབང་ས་བཞི་པ་བདུད་རྩིའི་བཅུད་ཀྱིས་ལམ་ཁྲིད། ཤེས་རབ་ཡེ་ཤེས་ས་གཉིས་ལ་ཁམས་དྭངས་མ་ཆེན་པོས་ལམ་ཁྲིད། དབང་བཞི་པའི་ས་ཕྱེད་ལ་དྭངས་མའི་དྭངས་མ་ཆེན་པོས་ལམ་ཁྲིད་ནས་བདུད་རྩིའི་འགྲོས་ཐིམ་སྟེ། ཡེ་ཤེས་ཀྱི་བདུད་རྩིར་གནས་འགྱུར་རོ། །
གསུམ་པ་རྩ་དང་ཡི་གེས་ལམ་ཁྲིད་ན་ཁམས་འདུས་པ་དང་པོ་ལ་མ་ངེས་པ་འཁྲུལ་སྣང་དུ་འཆར་བས་ལམ་ཁྲིད། བར་པ་ལ་ཅུང་ཟད་ངེས་པ་མཐོང་སྣང་དུ་འཆར་བས་ལམ་ཁྲིད། ཐ་མ་ལ་ཤིན་ཏུ་ངེས་པ་གསལ་སྣང་དུ་འཆར་བས་ལམ་ཁྲིད། དེས་འཇིག་རྟེན་པའི་ལམ་ཆོད། དེ་ནས་འཇིག་རྟེན་ལས་འདས་པའི་ལམ་ལ། བུམ་དབང་ས་དྲུག་ལ་ཡི་གེ་སྟོབས་བཅུ་དག་པས་ལམ་ཁྲིད། གསང་དབང་ས་བཞི་ལ་ཡི་གེའི་སྟོབས་ཕལ་ཆེར་དག་པས་ལམ་ཁྲིད། ཤེས་རབ་ཡེ་ཤེས་ས་གཉིས་ལ་ཡི་གེའི་སྟོབས་དག་པས་ལམ་ཁྲིད། དབང་བཞི་པ་ས་ཕྱེད་ལ་ཡི་གེའི་སྟོབས་དག་པའི་དག་པས་ལམ་ཁྲིད་དེ། ཡི་གེའི་འགྲོས་ཐིམ་ནས་མི་ཤིགས་པའི་ཡི་གེར་འགྱུར་རོ། །
གཉིས་པ་གཞུང་གི་དོན་ལ་ཆོས་བདུན་སྟེ། ཏིང་ངེ་འཛིན་སྐྱེ་བའི་རྒྱུ་མདོར་བསྟན། མདོར་བསྡུས་ཏེ་རྒྱས་པར་བསྟན། རེ་དོགས་དང་བྲལ་བའི་ལམ་བསྟན། སད་པ་བཞིར་བསྟན། དྲན་པ་ཉེར་བཞག་རྒྱུར་བསྟན། ཡང་དག་པར་སྤོང་བའི་འབྲས་བུར་བསྟན། ཏིང་ངེ་འཛིན་ཐམས་ཅད་ཀྱིས་མཇུག་བསྟན་པའོ། ། དང་པོ་ནི། ཚོགས་ལམ་ནས་ཞེས་གསུངས་ཏེ།
དེའང་དབང་བཞིའི་རྟེན་འབྲེལ་གྱིས་ཚོགས་ལམ་བཞི་སྟེ། ཕྱི་དབྱིབས་ཀྱི་ཚོགས་ལམ་ནི། ཚོགས་ཞིང་སྤྱན་དྲངས་པ་ནས་ཚོགས་ལམ། ནང་སྔགས་ཀྱི་ཚོགས་ལམ་ནི། རྩ་དབུ་མའི་མ་རྩེར་རླུང་སེམས་འདུས་པས་ནས་ཚོགས་ལམ། གསང་བ་དབང་བཞིའི་ཚོགས་ལམ་ནི། ཤེས་རབ་ཀྱི་མཁར་རླུང་སེམས་ཚོགས་པ་གནས་ཚོགས་ལམ། མཐར་ཐུག་དེ་ཁོ་ན་ཉིད་ཀྱི་ཚོགས་ལམ་ནི། དགེས་སོགས་པད་ཅན་བཅུ་གཉིས་མའི་མཆོག་གི་ཟེ་བར་རླུང་སེམས་ཚོགས་པ་ནས་ཚོགས་ལམ་སྟེ། མདོར་ན་རྟེན་འབྲེལ་གྱི་ཏིང་ངེ་འཛིན་གྱི་རྒྱུ་ཚོགས་ལམ་དུ་བཞེད་དོ། །
ཚོགས་ལམ་ནས་འབྲས་བུ་བཞི་འབྱུང་སྟེ། ཐ་མལ་པའི་ལུས་ངག་ཡིད་དང་བྲལ་བའི་འབྲས་བུ་བཞི་ཐོབ་ནས། ཞེས་གསུངས་ཏེ། སྤྱིར་གནས་སྐབས་གསུམ་དུ་འབྲས་བུ་བཞི་འཇུག་སྟེ། རྒྱུ་དུས་སུ་འཆར་བའི་འབྲས་བུ་བཞི། གྲུབ་མཐའ་དང་པོ་ལ་འཆར་བའི་འབྲས་བུ་བཞི། གྲུབ་མཐའ་སོ་སོ་ལ་འཆར་བའི་འབྲས་བུ་བཞིའོ། ། དང་པོ་ལ་བཞི་སྟེ། ཐ་མལ་པའི་ལུས་ངག་ཡིད་དང་བྲལ་བའི་འབྲས་བུ་ཀུན་བཞི་ལ་ཡོད་པ་རང་ལ་སྨིན་པས་རྣམ་པར་སྨིན་པའི་འབྲས་བུ། ཇི་ལྟར་བྱས་པ་བཞིན་ཉམས་སུ་མྱོང་བས་རྒྱུ་མཐུན་ལྷན་ཅིག་སྐྱེས་པའི་འབྲས་བུ།
སྐྱེས་བུ་རྩོལ་བ་ལས་བྱུང་བའམ། སྤང་བྱ་མི་མཐུན་པའི་ཕྱོགས་སྤོང་བས་སྐྱེས་བུ་བྱེད་པའི་འབྲས་བུའམ་དྲི་མ་མེད་པའི་འབྲས་བུའོ། ། དེ་ལ་དང་པོ་ནི་ཐ་མལ་པའི་ལུས་དང་བྲལ་བས་ལུས་ལྷར་འཆར། ངག་དང་བྲལ་བས་ངག་སྔགས་སུ་འཆར། ཡིད་རྣམ་པར་རྟོག་པ་དང་བྲལ་བས་མི་རྟོག་པའི་ཏིང་ངེ་འཛིན་དུ་འཆར་ཏེ་འབྲས་བུ་དང་པོའོ། ། ཡང་ཀུན་གཞི་ལ་རིགས་དྲུག་གི་སྐད་ཀྱིས་བག་ཆགས་ཡོད་པས་དེ་སྨིན་ནས་མ་བསླབ་པར་སྐད་ཐ་དད་ཤེས་པ་དང་། དངོས་པོ་གང་ལ་ཡང་ཆགས་ཐོགས་མེད་པ་སྙམ་བྱེད། བྱས་པ་འབྱུང་སྟེ་འབྲས་བུ་གཉིས་པའོ། ། ཡང་ལུས་ལ་བདེ་བ་རྒྱུན་མི་འཆད་རྔུལ་གྱི་རྐྱེན་གྱིས་ཀྱང་བདེ་བ་འབྱུང་སྟེ་འབྲས་བུ་གསུམ་པའོ། ། ཡང་ཉོན་མོངས་པ་བློ་བུར་བ་ལྡོག
ཆོས་བརྒྱད་ཀྱི་རྣམ་པར་རྟོགས་པ་འགག དེས་མཐོང་སྤངས་ཀྱི་སྒྲིབ་པ་སྤོང་ནུས་པས་འབྲས་བུ་བཞི་པའོ། ། གཉིས་པ་གྲུབ་མཐའ་དང་པོ་ལ། འཆར་བའི་འབྲས་བུ་བཞི་ནི། ཐ་མལ་པའི་ལུས་དང་བྲལ་བས་སྤྲུལ་སྐུ་མི་འདྲ་བ་བརྒྱ་གཞན་ལ་སྟོན་ནུས། ངག་དང་བྲལ་བས་མདོ་སྡེ་ལ་སོགས་པ་གསུང་རབ་མི་འདྲ་བ་བརྒྱ་འཆད་ནུས། ཡིད་དང་བྲལ་བས་དཔའ་བར་འགྲོ་བའི་ཏིང་ངེ་འཛིན་ལ་སོགས་པའི་ཏིང་ངེ་འཛིན་མི་འདྲ་བ་བརྒྱ་ལ་སྙོམ་པར་འཇུག་ནུས་ཏེ་འབྲས་བུ་དང་པོའོ། ། ཡང་གདུལ་བྱ་སོ་སོའི་བརྡ་དང་སྐད་དུ་ཆོས་སྟོན་པ་ལ་ཐོགས་པ་མེད། ཆུ་བོ་གྱེན་ལ་ལྡོག་ཉི་ཟླ་སྟེང་པར་འཛིན། གཅིག་ལ་མང་པོར་བྱེད།
མང་པོ་གཅིག་ཏུ་བྱེད་པ་ལ་སོགས་པ་ལ་མངའ་འབྱོར་པས་འབྲས་བུ་གཉིས་པའོ། ། ཡང་རླུང་སེམས་དབུ་མར་ཆུད། བཟུང་འཛིན་ལས་གྲོལ། ཟག་མེད་ཀྱི་བདེ་བ་རྒྱུན་མི་འཆད་པས་འབྲས་བུ་གསུམ་པའོ། ། ཡང་སྤང་བྱ་སྟོབས་ཆུང་། གཉེན་པོ་སྟོབས་ཆེ། སྒོམ་སྤང་གི་སྒྲིབ་པ་སྤོང་ནུས་པས་འབྲས་བུ་བཞི་པའོ། ། གསུམ་པ་གྲུབ་མཐའ་སོ་སོ་ལ་འཆར་བའི་འབྲས་བུ་བཞི་ནི། བུམ་དབང་ས་དྲུག་ལ་བྲལ་བའི་འབྲས་བུ་གཙོ་ཆེ། གསང་དབང་ས་བཞི་ལ་རྣམ་པར་སྨིན་པའི་འབྲས་བུ་གཙོ་ཆེ།
ཤེས་རབ་ཡེ་ཤེས་ས་གཉིས་ལ་རྒྱུ་མཐུན་ལྷན་ཅིག་སྐྱེས་པའི་འབྲས་བུ་གཙོ་ཆེ། དབང་བཞི་པའི་ས་ཕྱེད་ལ་སྐྱེས་བུ་བྱེད་པའམ་དྲི་མ་མེད་པའི་འབྲས་བུ་གཙོ་ཆེའོ། ། ད་ཏིང་ངེ་འཛིན་གྱི་རྒྱུད་དང་ཏིང་ངེ་འཛིན་ནི་ཉིད་དང་དེའི་ཕན་ཡོན་ཐམས་ཅད་མདོར་བསྡུས་ཏེ་བསྟན་པའི་ཕྱིར། ཁམས་འདུ་ལུགས་གསུམ་གྱི་ཕྱོགས་མདོ་རྣམས་དང་། ཞེས་གསུངས་པས། དེ་ལ་ཁམས་འདུ་ལུགས་གསུམ་ནི། ལས་འཕྲོ་ཅན་རང་གི་ངང་གིས་ཁམས་འདུ། མོས་གུས་ཅན་བྱིན་བརླབས་ཀྱི་ཁམས་འདུ། བརྩོན་འགྲུས་ཅན་འབད་རྩོལ་གྱིས་ཁམས་འདུའོ། ། ཕྱོགས་མེད་རྣམས་དང་།
ཞེས་བྱ་བའི་དོན་ནི། ཆར་དྲག་པོ་ཕྱོགས་ཀུན་ནས་ལྡང་བ་ལྟར། ཏིང་ངེ་འཛིན་ཕྱོགས་རིས་མེད་པར་སྐྱེ་བས་ཕྱོགས་མེད་དོ། ། དེའང་ཕྱོགས་བདུན་དང་དང་པོ་ལ་སྦྱར་ན། ལས་འཕྲོ་ཕྱོགས་མེད་དུ་སད་པས་རླུང་ཕྱོགས་མེད་དུ་ལོག གཏུམ་མོའི་མེ་ཕྱོགས་མེད་དུ་འབར། རྩ་ཕྱོགས་མེད་དུ་བྲལ། ཁམས་ཕྱོགས་མེད་དུ་འདུ། ཟག་བཅས་ཀྱི་མངོན་ཤེས་ཕྱོགས་མེད་དུ་འཆར། དེས་ཟག་མེད་ཀྱི་མངོན་ཤེས་ཕྱོགས་མེད་དུ་འཆར།
དེ་བཞིན་དུ་མོས་གུས་ཕྱོགས་མེད་དང་། བརྩོན་འགྲུས་ཕྱོགས་མེད་གཉིས་ལའང་བདུན་བདུན་ཏེ། དང་པོ་ལྔ་ལྔ་ཏིང་ངེ་འཛིན་གྱི་རྒྱུ། བར་དུ་རེ་རེ་ཏིང་ངེ་འཛིན་གྱི་ངོ་བོ། ཐ་མ་རེ་རེ་ཏིང་ངེ་འཛིན་གྱི་འབྲས་བུའོ། ། དེ་ལྟར་ན་ཉི་ཤུ་དང་ལྡན་ན་ཚེ་འདི་ལ་གྲུབ་མཐའ་སྙོགས། བཅུ་བཞི་དང་ལྡན་ན་འཆི་ཀའམ་བར་དོར་འགྲུབ། བདུན་དང་ལྡན་ན་བཅུ་དྲུག་ཚུན་ཆད་ལ་འགྲུབ་བོ། ། སེམས་གནས་ལུགས་གསུམ་ནི། རླུང་སེམས་བདག་བྱིན་གྱིས་བརླབས་པ་ཞེས་གསུངས་པའི་དོན་ནི།
རླུང་ལོག་པས་སེམས་གནས་པ་ནི། རྟ་འགྲོ་འཕྲོ་ལ་བཟུང་བ་ལྟ་བུ། རླུང་སེམས་བདག་བྱིན་གྱིས་བརླབས་པས་སེམས་གནས་པ་ནི། མར་མེ་ཆུ་ལ་ཐིགས་པའམ། དུག་གིས་རྒྱལ་བ་ལྟ་བུ། རྟེན་མཉམ་དུ་འདྲེས་པས་སེམས་གནས་པ་ནི། ཆུ་ལ་ཆུ་བཞག་པའམ་མར་ལ་མར་བཞག་པ་ལྟར་ཏིང་ངེ་འཛིན་ཕན་ཚུན་མི་འབྲལ་བའོ། ། ཐོག་མཐའ་གཉིས་འོག་ནས་འབྱུང་ལ། འདིར་རླུང་སེམས་བདག་བྱིན་གྱིས་བརླབས་པ་བསྟན་ཏོ། ། ད་ནི་ལུང་སྒོ་བསྟུན་གྱི་དབང་དུ་བྱས་ནས།
བྱང་ཆུབ་ཀྱི་ཕྱོགས་དང་མཐུན་པའི་ཆོས་སུམ་ཅུ་རྩ་བདུན་ལྟར་ལམ་བགྲོད་ན། ཞེས་གསུངས་ཏེ། དེའང་བྱང་ཆུབ་ནི། སྤངས་པ་དང་ཡེ་ཤེས། ཕྱོགས་ཀྱི་ཆོས་ནི་དེའི་རྒྱུ། སུམ་ཅུ་རྩ་བདུན་ནི་་་་་་རྟེན་འབྲེལ་ལ་རླུང་རྫུ་འཕྲུལ་གྱི་རྐང་པ་སོགས་སོ་བདུན་ནོ། ། ཅེས་དམར་བསོད། ལུས་དྲན་པ་ཉེ་བར་བཞག་པ་ལ་སོགས་པ་གྲངས་ངེས་པ་རླུང་ལ་རྩིའོ། ། ཏིང་ངེ་འཛིན་འགུགས་པ་ལ་མྱུར་བས་སྒོམ་པ་མི་འཆོར་བས་རྫུ་འཕྲུལ་གྱི་རྐང་པ་བཞི་ནི། ཞེས་གསུངས་ཏེ།
སྒོམ་པ་མི་འཆོར་བ་ནི་རིན་པོ་ཆེའི་གསེར་གྱི་གླིང་བུ་ཕྱིན་པ་ན་གསེར་མི་འཆོར་བ་ལྟར། ནང་གི་ཏིང་ངེ་འཛིན་གྱི་རྒྱུ་རྐྱེན་ཐམས་ཅད་བདག་ཉིད་ལ་འགྲིག་པས་སྒོམ་པ་མི་འཆོར་བའོ། ། རྫུ་འཕྲུལ་གྱི་རྐང་པ་བཞི་ནི། ས་རླུང་རྫུ་འཕྲུལ་གྱི་རྐང་པ་ལ་སོགས་པ་བཞིའོ། ། ཕ་རོལ་ཏུ་ཕྱིན་པ་སེམས་གཙོར་སྦྱོར་བས་དྲན་པ་ཉེ་བར་བཞག་པ་བཞི་ནས་བསྒོམ། གསང་སྔགས་པ་ལུས་ལ་རྟེན་འབྲེལ་སྒྲིག་པས་རྫུ་འཕྲུལ་རྐང་པ་བཞི་ནས་བསྒོམ་མོ། ། དེའང་ལས་ཀྱི་རླུང་ནི། འཇིག་རྟེན་པའི་ལམ་མན་ཆད་དུ་ལས་བཅུ་བྱེད་པའོ། ། དེའང་སྤྱིར་ལས་ཀྱི་རླུང་འཇུག་པ་བཞི། རྣམ་པར་དབྱེ་བ་བཅུ།
ཉམས་སུ་བླང་བའི་གནད་བདུན། མན་ངག་གི་གནད་བདུན་བཅུའོ། ། དེ་ལ་དང་པོ་ནི། ཕོ་རླུང་གིས་འཕར། མོ་རླུང་གིས་འདར། མ་ནིང་གི་རླུང་གིས་བརྟན། ཐོད་རྒལ་ཡེ་ཤེས་ཀྱི་མེ་འབར་བས་འཕྱོང་རྒྱུག་སྣ་ཚོགས་བྱེད་དོ། ། ཁམས་འདུས་པ་དང་པོ་ནི་ཕོ་བྲང་འདུས་པ་བཞིར་རླུང་སེམས་མཁའ་འགྲོ་ཡབ་ཡུམ་བཅུ་སྔར་འདུ་མ་མྱོང་བ་འདུས་པའོ། ། རླུང་སོ་ལག་ཆ་ཅན་གྱི་རྩ་རལ་ཞེས་བྱ་བ་ནི། དགུན་གྱི་རླུང་གིས་ལུས་ལ་དུ་ཁ་བསྐྱེད་པ་ལྟར་ཁམས་འདུས་པ་དང་པོའི་རླུང་གིས་ཀྱང་རྩ་རླུང་གི་ཟུག་བསྐྱེད་པའོ། །
དེའི་ཚེ་སེམས་གནས་པ་སེམས་ཉམས། རྟ་རྨི་བ་ནི། རྨི་ཉམས་ཉེ་བར་མཚོན་པའོ། ། རྩ་རླུང་གི་ཟུག་འབྱུང་བ་ལུས་ཉམས་ཉེ་བར་མཚོན་པའོ། ། དེ་ལ་རྣམ་པར་དབྱེ་བ་བཅུ་ནི། རྩ་བའི་རླུང་ལྔ་དང་། ཡན་ལག་གི་རླུང་ལྔའོ། ། ཉམས་སུ་བླང་བའི་གནད་བདུན་ནི་་་་་་རླུང་སྦྱོར་བདུན་ནི་ལ་སོགས་ཀྱི་སྐབས་སོ། གོང་དུ་བསྟན་ཟིན་ལ། མན་ངག་གི་གནད་བདུན་ཅུ་ནི།
སྣ་ཚོགས་འདུད་སོགས་ཞེས་བྱ་བ་གསུངས་ཏེ། དེའང་སྣ་ཚོགས་འདུད་པ་ནི། ལུས་གྲུབ་པའི་རྩ་ལྟེ་བ་སྤྲུལ་པའི་འཁོར་ལོ་རྩ་ཐམས་ཅད་འདུས་པ་ཡིན་པས། སྣ་ཚོགས་འདུད་པ་སོགས་ཀྱིས་སྒྲས་སྙིང་ཁ་ལ་སོགས་པ་ཕོ་བྲང་གཞན་རྣམས་བཟུང་ངོ་། ། གཞི་རྩ་བའི་རླུང་སོགས་བཅུ་ཟིན་པའི་བྱེ་བྲག་བདུན་གྱིས་ཞེས་བྱ་བ་ནི། རྩ་བའི་རླུང་ལྔ་དང་། སོགས་ཀྱི་སྒྲས་ཡན་ལག་གི་རླུང་ལྔ་སྟེ་བཅུའོ། ། རླུང་རེ་རེ་ལ་ཡན་ལག་བདུན་བདུན་ཡོད་པས་མན་ངག་གི་གནད་བཅུ་བདུན་ཅུའོ། ། དེ་ལ་རླུང་རྣམས་ཀྱིས་མིང་གང་ཡིན། གནས་གང་ན་གནས།
ལས་ཅི་བྱེད། དེ་ཟིན་པའི་ཟུག་ཏིང་ངེ་འཛིན་གང་སྐྱེ། རེངས་པའི་སྐྱོན་བཅོས་པའི་ཐབས་སོ། ། དེ་ལ་རྩ་བའི་རླུང་ལྔ་ལས། ས་རླུང་གི་མིང་མེ་དང་གནས་མཉམ། གནས་ལྟེ་བ། ལས་ཁ་ཟས་འཇུ་ཞིང་དྭངས་སྙིགས་འབྱེད་པ་ལ་སོགས་པ་བྱེད། ཟིན་པའི་ཟུག་སྟོང་ལྤོ་བ་དང་བུར་སྒྲ་ལ་སོགས་པ་འབྱུང་། ཏིང་ངེ་འཛིན་བདེ་སྟོང་སྐྱེ། རེངས་ན་དམུ་ཆུ་ལ་སོགས་འབྱུང་།
བཅོས་པའི་ཐབས་ལ་དོར། བདེ་བར་བསྒོམ། བྱིན་གྱིས་བརླབ། ཆུ་རླུང་གི་མིང་སྲོག་འཛིན་པ། གནས་སྙིང་ཁ། ལས་ལུས་སེམས་མི་འབྲལ་བ་དང་། ང་དང་བདག་ཏུ་འཛིན། ཟིན་པའི་ཟུག་སྙིང་འཆུ་ཞིང་སྤྲུག རོ་སྟོད་གཟེར་ཞིང་ན། ཁ་ཤུགས་འབྱིང་པ་ལ་སོགས་པ་འབྱུང་།
ཏིང་ངེ་འཛིན་སྟོང་གསལ་སྐྱེ། རེངས་ན་སྙིང་རླུང་ལ་སོགས་པ་འབྱུང་། བཅོས་པའི་ཐབས་སྔར་དང་འདྲ། མེ་རླུང་གི་མིང་གྱེན་རྒྱུ། གནས་མགྲིན་པ། ལས་སྨྲ་བ་དང་རྒོད་པ་དང་ཁ་ཟས་ཕུལ་ཞིང་གྱེན་དུ་འདྲེན་པར་བྱེད། ཟིན་པའི་ཟུག་མགྲིན་པ་པྲང་ཞིང་ན། ཏིང་ངེ་འཛིན་གསལ་བས་གཙོ་བྱས་པ་སྐྱེ། རེངས་ན་ཟས་མིད་མི་ཤེས་པ་དང་། ལྐུགས་པ་ལ་སོགས་པར་འགྱུར།
བཅོས་པའི་ཐབས་འདྲ། རླུང་གི་རླུང་ལ། མིང་ཐུར་དུ་རྒྱུ་བ། གནས་གསང་གནས། ལས་སིཧླ་ག་དང་ག་པུར་དང་། དྲི་ཆེན་དྲི་ཆུ་འཕེན་ཞིང་འཛིན་པར་བྱེད། ཟིན་པའི་ཟུག་བཤང་གཅིའི་བར་དུ་གཟེར་ཞིང་ཟུག དྲི་ཆེན་དྲི་ཆུ་མི་ཐོན་པ་དང་མི་སྡོམས་པ་ལ་སོགས་པ་འབྱུང་། ཏིང་ངེ་འཛིན་བདེ་བ་ཤས་ཆེར་སྐྱེ། རེངས་ན་རོ་སྨད་ལྕི་ཞིང་མི་ཐེག
དྲི་ཆེན་དྲི་ཆུ་སྡོམས། བཅོས་པའི་ཐབས་སྔར་དང་འདྲ། ནམ་མཁའི་རླུང་ལ། མིང་ཁྱབ་བྱེད། གནས་སྤྱི་བོས་གཙོ་བྱས་པའི་ཚིགས་ཆེན་བཅུ་གཉིས། ལས་འཕྱོང་བ་དང་རྒྱུག་པ་དང་འདེགས་པ་དང་འཇོག་པ་ལ་སོགས་པ་བྱེད། ཟིན་པ་ལ་ཟུག་མགོ་དང་ཚིགས་ཆེན་རྣམས་ན་ཞིང་ལྗི། ཏིང་ངེ་འཛིན་གསལ་སྟོང་སྐྱེ། རེངས་ན་ཡན་ལག་འཁུམ་ཞིང་སྒུར་པོ་ལ་སོགས་པར་འགྱུར། བཅོས་པའི་ཐབས་སྔར་དང་འདྲ།
ཡན་ལག་གི་རླུང་ལྔ་ལས། མིག་གི་རླུང་ལ་མི་རྒྱུ་བ། གནས་པའི་མིག་གི་དབང་པོ་ལ། ། ལས་གཟུགས་རབ་འབྲིང་གསུམ་འཛིན། ཟིན་པ་ལ་ཟུག་མིག་ཚ་ཞིང་ན། ཏིང་ངེ་འཛིན་གཟུགས་ཀྱིས་མི་གནོད་ཅིང་། གཟུགས་ཀྱི་སྟེང་དུ་ཏིང་ངེ་འཛིན་སྐྱེ། རེངས་ན་ལོང་བ་ལ་སོགས་པར་འགྱུར། བཅོས་པའི་ཐབས་སྔར་དང་འདྲ། རྣ་བའི་རླུང་ལ་མིང་རབ་ཏུ་རྒྱུ་བ།
གནས་རྣ་བའི་དབང་པོ་ལ། ལས་སྒྲ་རབ་འབྲིང་གསུམ་འཛིན། ཟིན་པ་ལ་ཟུག་རྣ་བ་གཟེར་ཞིང་འུར་བ་འབྱུང་། ཏིང་ངེ་འཛིན་སྒྲས་མི་གནོད་ཅིང་སྒྲའི་སྟེང་དུ་ཏིང་ངེ་འཛིན་སྐྱེ། རེངས་ན་འོན་པ་དང་རྣག་འཛག་པ་ལ་སོགས་པ་འབྱུང་། བཅོས་པའི་ཐབས་སྔར་དང་འདྲ། སྣའི་རླུང་གི་མིང་ཤིན་ཏུ་སྒྱུ་བ། གནས་སྣའི་དབང་པོ་ལ། ལས་དྲི་རབ་འབྲིང་གསུམ་འཛིན། ཟིན་པ་ལ་ཟུག་སྣ་ཚ་ཞིང་འཚུབ་པ་ལ་སོགས་པ་འབྱུང་།
ཏིང་ངེ་འཛིན་དྲི་ཡི་གནོད་ཅིང་དྲིའི་སྟེང་དུ་ཏིང་ངེ་འཛིན་སྐྱེ། རེངས་ན་སྣ་ཞོམ་དྲིབ་དྲི་མི་ཚོར་བ་ལ་སོགས་པ་འབྱུང་། བཅོས་པའི་ཐབས་སྔར་དང་འདྲ། ལྕེའི་རླུང་ལ་མིང་མངོན་པར་རྒྱུ་བ། གནས་ལྕེའི་དབང་པོ་ལ། ལས་རོ་རབ་འབྲིང་གསུམ་འཛིན། ཟིན་པ་ལ་ཟུག་ལྕེ་དང་ལྕེ་ཆུང་སྐྲང་ཞིང་ན། ཏིང་ངེ་འཛིན་རོས་མི་གནོད་ཅིང་རོའི་སྟེང་དུ་ཏིང་ངེ་འཛིན་སྐྱེ། རེངས་ན་རོ་མི་ཚོར་བ་དང་། སྐྲ་དཀར་བ་སོགས་པ་འབྱུང་།
བཅོས་པའི་ཐབས་སྔར་དང་འདྲ། ལུས་ཀྱི་རླུང་ལ་མིང་ཡང་དག་རྒྱུ་བ། གནས་བ་སྤུ་སྐྱེ་བའི་ཕྱོགས་ཀྱི་ལྤགས་པ་ལ་གནས། ལས་རེག་བྱ་རབ་འབྲིང་གསུམ་འཛིན། ཟིན་པ་ལ་ཟུག་ལྤགས་པའི་ཕྱོགས་ཚ་ཞིང་ཟ་བ་ལ་སོགས་པ་འབྱུང་། ཏིང་ངེ་འཛིན་རེག་བྱའི་མི་གནོད་ཅིང་རེག་བྱའི་སྟེང་དུ་ཏིང་ངེ་འཛིན་སྐྱེ། རེངས་ན་ཟ་འབྲུམ་དང་ཤུ་བ་ལ་སོགས་པར་འགྱུར། བཅོས་པའི་ཐབས་སྔར་དང་འདྲ། དེ་ལ་བཅོས་པའི་ཐབས་ལ་དོར་བ་གསུམ་ལས། རྩ་དེ་ཉིད་ཀྱི་གནས་སུ་ལ་དོར་བ་ནི།
རླུང་མི་བཟུང་བར་གང་ན་སར་དམིགས་པ་གཏད་ནས་རིག་པ་སེམས་ཀྱིས་ཛིར་ནོན་བྱས་པས་ཞིའོ། ། རླུང་རྔན་དགས་བྱིན་ཏེ་ལ་དོར་བ་ནི། རླུང་ནང་དུ་རྔུབས་ནས་གང་ན་སར་ཤེས་པས་གཏད་དེ། རྩོལ་བ་བཀག་ལ་སྲོག་ནས་བཏང་། དེས་ཀྱང་མ་ཕན་ན། སེམས་ཉམས་ཀྱི་དྲོད་བྱུང་རྒྱལ་དུ་ལ་དོར་བ་ནི། རེ་ཤིག་དམིགས་པ་བཏང་སྙོམས་སུ་བཞག་ལ། ཡུལ་སྣ་ཚོགས་ཀྱི་བདུད་རྩི་རྟེན། གཉིས་པ་བདེ་བ་བསྒོམ་པ་ནི། སྟེང་དུ་ལོངས་སྤྱོད་ཀྱི་བརླབས་དང་།
འོག་ཏུ་གསང་བའི་སྙོམས་འཇུག་གོང་དུ་བཤད་པ་བཞིན་ནོ། ། གསུམ་པ་བྱིན་གྱིས་བརླབས་པ་ལ་དྲུག་ལས། བླ་མ་དམ་པའི་བྱིན་བརླབས་ནི། གང་ན་སར་སྟོང་པར་བསྒོམས་ལ། དེར་ཉི་ཟླ་པདྨའི་གདན་སྟེངས་སུ་བདག་ལ་དགེས་བཞིན་པ་བཞུགས་པར་བསྒོམས་ལ་གསོལ་བ་གདབ། གཉིས་པ་ལྷག་པ་ལྷའི་བྱིན་བརླབས་ནི། ན་སར་ཡི་དམ་གྱི་ལྷ་བསྒོམས་ལ་ཡེ་ཤེས་སེམས་དཔའ་ཡང་ཡང་སྟིབས་བྱས་ལ་གསོལ་བ་གདབ། འཕགས་པ་སྤྱན་རས་གཟིགས་དབང་ཕྱུག་སྒོམ་པའི་ཕྱག་ལེན་ཡང་མཛད། གསུམ་པ་ཕྱི་ནང་མཁའ་འགྲོའི་བྱིན་བརླབས་ནི། མཁའ་འགྲོ་མཉེས་པའི་ཚོགས་ཀྱི་འཁོར་ལོ་རྒྱ་ཆེན་བྱའོ། །
བཞི་པ་མདོ་རྒྱུད་ཟབ་མོའི་བྱིན་བརླབས་ནི། མདོ་སྡེ་དང་རྒྱུད་སྡེ་ཟབ་ཅིང་རྒྱ་ཆེ་བ་དང་། སྟོབས་ཟབ་མོ་རང་གིས་ལྟ་བ་གཞན་ཀློག་ཏུ་བཅུག་པ་ལའང་མཉན། ཡང་ན་དེ་དག་གི་ཚིག་ཟབ་མོ་ཐོར་བུ་བ་རྣམས་བྲིས་ལ་ཡིད་ལ་བཟུང་། ལྔ་པ་སྣང་བ་ལ་སོགས་ཀྱི་བྱིན་བརླབས་ནི། རེ་ཤིག་དམིགས་པ་བཏང་སྙོམས་སུ་བཞག་ལ་སྣང་བ་སྣ་ཚོགས་ལ་ལོངས་སྤྱོད་ཅིང་ཉིན་ཞག་ཅི་རིགས་པར་ཅི་བདེར་སྡོད། དྲུག་པ་རྟེན་འབྲེལ་ཟབ་མོའི་བྱིན་བརླབས་ནི། ལུས་ཀྱི་འཕྲུལ་འཁོར་དང་། སེམས་ཀྱི་དམིགས་པ་ལ་སོགས་པ་འདིར་ཡི་གེ་མང་གིས་དོགས་ནས་མ་བྲིས་པས། གེགས་སེལ་གྱི་སྐབས་སུ་ཤེས་པར་བྱའོ། །
ཡན་ལག་གི་རླུང་རིམ་ཀྱིས་ནང་དུ་འགག ཅེས་པ་ནི། རིལ་བ་ཞབས་ཙགས་ཅན་གྱི་བུ་ག་གཅིག་བཀག་པས་གཞན་ནས་ཆུ་མི་འཛག་པ་ལྟར་རྩ་བའི་རླུང་ལྔ་འགགས་པས། ཡན་ལག་གི་རླུང་རིམ་གྱིས་ནང་དུ་འགག ཐིག་ལེ་མང་དུ་ཁ་འབུ། ཞེས་པ་ནི། རླུང་ལོག་པས་གཏུམ་མོའི་མེ་འབར། དེས་རྩ་མདུད་བྲལ། དེ་ནས་ཞོ་བསྲུབས་པའི་མར་ལྟར་ཏིང་ངེ་འཛིན་གྱི་རྒྱུ་ཐིག་ལེ་མང་དུ་ཁ་འབུའོ། ། རྟེན་པ་མཉམ་གནས་སུ་འདྲེས་བ་ནི།
རྩ་རིན་པོ་ཆེའི་ཕོ་བྲང་དུ། གཞིར་གནས་པའི་བྱང་ཆུབ་ཀྱི་སེམས་དང་། མས་བྱོན་པའི་བྱང་ཆུབ་ཀྱི་སེམས་དམ་ཚིག་ས་དང་ཡེ་ཤེས་པའི་ཚུལ་དུ་འདྲེས་པའི་ཏིང་ངེ་འཛིན་སྐྱེའོ། ། དེ་ལ་རྟེན་ནས་སེམས་ནང་དུ་གནས་པ་སེམས་རྣམ་པར་རྟོག་པའི་རྗེས་སུ་མི་འགྲོ་བར་མི་རྟོག་པའི་ཏིང་ངེ་འཛིན་དུ་གྱུར་པའོ། ། དེའི་སྟོབས་ཀྱིས་མིག་ལ་སོགས་པ་ཡུལ་གྱི་རྗེས་སུ་མི་འབྲང་བས། རྣམ་ཤེས་ལྔ་འདུས་དེ་དག་གིས་ཏིང་ངེ་འཛིན་སྐྱེ་བའི་རྒྱུ་དང་། ཏིང་ངེ་འཛིན་གྱི་ངོ་བོ་བསྟན་ཏོ། ། ཏིང་ངེ་འཛིན་གྱི་ཕན་ཡོན་ནི། ཕུང་པོ་ལྔ་དུལ་ཞེས་གསུངས་ཏེ། ཉོན་མོངས་པ་བློ་བུར་བ་བཟློག
གང་ལའང་ཞེན་པ་ཆུང་། འཇིག་རྟེན་གྱི་ཆོས་བརྒྱད་དང་བྲལ། ཕྱི་ནང་གི་སྲིན་བུ་རིམ་གྱིས་སྤོང་། གཉེན་ལྕུག་བཞི་རིམ་གྱིས་འཆར་ཏེ་རྐང་པའི་མཐེ་བོང་གཙུགས་ནས་ལངས་ཀྱང་། མི་བདེ་བ་མེད་པ་ལུས་སྐུའི་གཉེན་ལྕུག རྩ་ཡི་གེ་སྟག་ལ་སོགས་པར་སྤྲུལ་ནས་རླུང་སེམས་དྲངས་པས་བདག་ཀྱང་དེའི་གཟུགས་སུ་སྟོན་ནུས་པ་ཡི་གེའི་གཉེན་ལྕུག ཁམས་བདུད་རྩི་དྭངས་པར་བྱས་ནས་གང་དུ་ཡིད་གཏད་པ་དེ་ཤེས་པའི་མངོན་པར་ཤེས་པ་ནི་ཁམས་བདུད་རྩིའི་གཉེན་ལྕུག གང་ན་སར་ཡིད་གཏད་དེ་རླུང་ཕྱུང་བས་ན་ཐམས་ཅད་སེལ་བ་རླུང་གི་གཉེན་ལྕུག ཡེ་ཤེས་ཀྱི་འགྲོ་ལྡོག་བྱེད། ཅེས་པ་ནི་ཁམས་འདུས་པ་དང་པོ་ལ་རྣམ་པར་མི་རྟོག་པའི་ཡེ་ཤེས་སྐྱེ་ཡང་རྣམ་རྟོག་གི་དབང་བྱེད་པས་མི་རྟོག་པའི་ཡེ་ཤེས་སྟོབས་ཆུང་བས་ཡེ་ཤེས་འགྲོ་ལྡོག་གམ།
ཡེ་ཤེས་རྣམ་རྟོག་གི་དབང་དུ་སོང་བའི་དུས་ཞེས་བྱ། ད་ནི་ཏིང་ངེ་འཛིན་སྐྱེ་བའི་ཚུལ་རྣམས་དྲོད་གསུམ་གྱི་བྱེ་བྲག་གིས་བསྡུས་ནས་བསྟན་པའི་ཕྱིར། བསྒོམ་པ་མི་འཆོར་བའི་མཐོང་སྣང་རྨི་ལམ་ཉམས་གསུམ་གསུམ་ནི། ཞེས་བྱ་བའི་དོན་ནི་མཐོང་སྣང་དུ་བ་ལ་སོགས་པ། རྨི་ལམ་རྟ་རྨི་བ་ལ་སོགས་པ་ཉམས་རྩ་རླུང་གི་ཟུག་ལ་སོགས་པ་ལུས་ཉམས་སོ། ། གསུམ་གསུམ་ནི། རྣམ་རྟོག་སྔོན་དུ་སོང་བ། ཁམས་དགུ་འདུས་པ། ཐིག་ལེ་འབར་ཞིང་བརྟན་པ། གསུམ་པ་མཐོང་སྣང་།
རྨི་ལམ་ཉམས་གསུམ་གྱི་ཕྱེ་བས་ཏིང་ངེ་འཛིན་དགུ་ཕྲུགས་སུ་སྐྱེའོ། ། རྣམ་རྟོག་སྔོན་དུ་སོང་བ་ལྟར་ཁམས་གསུམ་ཀུན་ཏུ་སྣང་ངོ་། ། ཞེས་བྱ་བའི་དོན་ནི། རྣམ་རྟོག་སྔོན་དུ་སོང་བ་ལ་ཏིང་ངེ་འཛིན་སྐྱེ་བའི་ཚུལ་གསུམ་ཡོད་པ་ལྟར་གཞན་གཉིས་ལའང་སྦྱར་བས་དགུའོ། ། ཁམས་གསུམ་ཀུན་ཏུ་སྣང་བ་ནི་ཁམས་གསུམ་ནི་བསྲུང་བ་གཞན་ཐམས་ཅད་མི་དམིགས་པར་ཏིང་ངེ་འཛིན་ཉིད་དུ་སྣང་བའོ། ། ད་ནི་ལམ་ཁྲིད་ལུགས་གསུམ་ལས་རླུང་གིས་ལམ་ཁྲིད་པ་རྒྱས་པར་བསྟན་པ་ལ། འབྱུང་བ་ལྔ་རང་གི་གནས་སུ་ཟིན་པའི་ཉམས། འབྱུང་བ་ལྔ་སྟོབས་འཕེལ་བའི་ཉམས། རླུང་འབྱུང་བ་བཞིར་ཆ་མཉམ་པ་སྟེ་ཟིན་པའི་ཉམས། འབྱུང་ཆུང་བཅུ་དྲུག་ཆ་མཉམ་སྟེ་ཟིན་པའི་ཉམས་བཞི་ལས།
དང་པོ་ནི། ས་ཆུ་ལ་ཐིམ་ན་མིག་སྒྱུ་ཞེས་བྱ་བ་ལ་སོགས་པ་གསུངས་པའི་དོན་ནི། ལྟེ་བའི་ས་རླུང་གི་ནུས་པ། སྙིང་ཁའི་ཆུ་རླུང་ལ་ཐིམ་ན་རྨིག་སྒྱུ། སྙིང་ཁའི་ཆུ་མགྲིན་པའི་མེ་ལ་ཐིམ་ན་དུ་བ་མགྲིན་པའི་མེ་གསང་གནས་ཀྱི་རླུང་ལ་ཐིམ་ན་སྲིན་བུ་མེ་ཁྱེར། གསང་གནས་ཀྱི་རླུང་རྣམ་པར་ཤེས་པ་ལ་ཐིམ་ན་མར་མེ་འབར་བ་རྣམ་པར་ཤེས་པ་ནམ་མཁའི་རླུང་གི་གནས་སྤྱི་བོར་ཐིམ་ན་ནམ་མཁའ་སྤྲིན་མེད་ལྟ་བུ་སྟེ། དེ་རྣམས་ཉམས་ཅི་རིགས་སུ་འཆར་རོ། ། དེ་རྣམས་རྩ་དབུ་མ་ཅུང་ཟད་ཐིམ་ན་རྟགས་ཐམས་ཅད་ཤིན་ཏུ་གསལ་ཞིང་བརྟན་པས་འབྱུང་ངོ་། ། ཐིམ་པའི་དོན་གྲངས་ཐིམ་པ། ཚད་ཐིམ་པ།
ནུས་པ་ཐིམ་པའོ། ། གྲངས་ཐིམ་པ་ནི། ལྟེ་བའི་ས་རླུང་དགུ་བརྒྱ་ཕྲག་གཅིག་སྙིང་ཁའི་ཆུ་རླུང་གིས་དབང་བྱས་པ་ལྟ་བུ་ཡིན། ཚད་ཐིམ་པ་ནི། ས་རླུང་སོར་བཅུ་དྲུག་ཆུ་རླུང་སོར་བཅུ་གཉིས་ཀྱི་དབང་བྱས་པ་ལྟ་བུ་ཡིན། ནུས་པ་ཐིམ་པ་ནི། ས་རླུང་སྲ་བའི་རང་བཞིན་ཆུ་རླུང་བཤེར་བའི་རང་བཞིན་དུ་གྱུར་པའོ། ། གཉིས་པ་འབྱུང་བ་ལྔ་སྟོབས་འཕེལ་བའི་ཉམས་ནི། ས་ཆུ་མེ་རླུང་དང་རླུང་སེམས་མཉམ་པར་འདུས་ན། ཞེས་བྱ་བ་ལ་སོགས་པའི་དོན་ནི་གཞིར་གནས་པ་དང་།
ཡས་བྱོན་པའི་རླུང་སེམས་དམ་ཚིག་པ་དང་ཡེ་ཤེས་པའི་ཚུལ་གྱིས་འདྲེས་ན། འབྱུང་བ་ལྔའི་ཉམས་འཆར་བ་ལས། ཐོག་མར་མེ་རླུང་སྟོབས་འཕེལ་བ་ལ ཁམས་གསུམ་ཀུན་ཏུ་མེ་འབར་བ་ལྟར་སྣང་། ཞེས་གསུངས་པ་ནི་མཐོང་སྣང་དང་རྨི་ཉམས་སུ་གྲོང་ཁྱེར་མེས་ཚིག་པ་ལ་སོགས་པ་འབྱུང་། གཉིས་ཤུགས་ལས་འབྱུང་བ་ནི། ལུས་ཉམས་སུ་ཚ། སེམས་ཉམས་སུ་མེ་ཆེན་པོའམ། ཚ་བས་གདུང་བ་སྙམ་བྱེད་པ་འབྱུང་། ཆུ་རླུང་དང་སྤུ་ལུས་གྲང་ཞེས་བྱ་བ་ནི། ཆུ་རླུང་སྟོབས་འཕེལ་ན།
ལུས་ཉམས་སུ་སྤུ་ལུས་གྲང་ཅི་གྱོན་ཡང་མི་དྲོས། གཞན་གསུམ་པོ་ཤུགས་ལ་འབྱུང་བ་ནི། སེམས་ཉམས་སུ་གངས་བར་དང་བུ་ཡུག་གི་ནང་ན་གནས་པ་སྙམ་བྱེད། རྨི་ཉམས་སུ་རྒྱ་མཚོ་ཆེན་པོ་ལ་གྲུ་འཛུགས་པ་ལ་སོགས་པས་བྱུང་། མཐོང་སྣང་དུ་རྒྱ་མཚོ་བཞི་མཐོང་། རླུང་གི་རླུང་འདུ་འཕྲོ་དང་རང་འཕུར་བྱ་འབྱུང་ཞེས་པ་ནི། རླུང་གི་རླུང་སྟོབས་འཕེལ་ན། སེམས་ཉམས་སུ་སེམས་འདུ་འཕྲོ་མང་། རྨི་ཉམས་སུ་རང་འཕུར་བ་དང་། བྱའི་ཚོགས་ཀྱིས་གཉིད་སྤྲོག་པ་འབྱུང་།
གཞན་གཉིས་ཤུགས་ལ་འབྱུང་བ་ནི། ལུས་ཉམས་སུ་ཡང་ཤིང་རྟ་ལྟར་འགྱོགས། མཐོང་སྣང་དུ། འོག་རླུང་གི་དཀྱིལ་འཁོར་མཐོང་བ་ལ་སོགས་པ་འབྱུང་། གཞུང་ལས་ས་ཞེས་གསུངས་པའི་དོན་རྒྱས་པར་བཤད་ན། ས་རླུང་སྟོབས་འཕེལ་བས། ལུས་ཉམས་སུ་ལུས་ལྗིད་ཞིང་བསྐྱོད་པར་དཀའ། སེམས་ཉམས་སུ་ཁུར་ཆེན་པོ་ཁུར་ནས། ཐང་ཆེན་པོ་ལ་མི་ནུས་བཞིན་དུ་འགྲོ་བ་སྙམ་བྱེད། རྨི་ཉམས་སུ་རི་བོས་ནོན་པ་ལ་སོགས་པ་འབྱུང་།
མཐོང་སྣང་དུ་གསེར་གྱི་རི་བདུན་དང་གསེར་གྱི་ས་གཞི་མཐོང་བ་ལ་སོགས་པ་འབྱུང་། ནམ་མཁའི་རླུང་སྟོབས་སུ་གྱུར་པ་ལས་འོག་གི་གཞུང་ནས། ནམ་མཁའ་དང་མཉམ་པ་དང་སྤུ་ལུས་བདེ། ཞེས་པ་འདིར་གྲངས་ནས། ལུས་ཉམས་སུ་སྤུ་ལུས་བདེ། དུ་ཁའི་རྐྱེན་གྱིས་མི་གནོད། གཞན་གསུམ་ཤུགས་ལ་འབྱུང་བ་ནི། སེམས་ཉམས་སུ་སྟོང་པའི་ཏིང་ངེ་འཛིན་སྐྱེ། རྨི་ཉམས་སུ་ནམ་མཁའ་ལ་འཕུར་བ་དང་། གང་ལའང་མི་ཐོགས་པ་རྨི།
མཐོང་སྣང་དུ་སྟོང་གསུམ་གྱི་ནམ་མཁའ་མཐོང་བ་འབྱུང་ངོ་། ། དེ་དག་གིས་ནི་མེ་རླུང་གི་ཉམས་མཐོང་སྣང་ལ་སྦྱར། ཆུ་རླུང་དང་ནམ་མཁའི་རླུང་ལུས་ཉམས་ལ་སྦྱར། རླུང་གི་རླུང་སེམས་ཉམས་ལ་སྦྱར། ས་རླུང་གི་ཉམས་དེ་དག་གི་ཤུགས་ལས་རྟོགས་པར་དགོངས། དེ་ལྟར་ན་ཐམས་ཅད་སྙོམས་པས་འབྱུང་བ་ལྔའི་ཉམས་ཐམས་ཅད་ཚང་བར་གོ་བས་གཞུང་རྩོམ་པའི་ཚུལ་ཤིན་ཏུ་ངོ་མཚར་གསུང་། གསུམ་པ་འབྱུང་བ་བཞིའི་རླུང་ཆ་མཉམ་པའི་ཉམས་ནི། འབྱུང་བའི་རླུང་མཉམ་རྒྱུ་དང་ལྷ་མོ་སྣ་ཚོགས་ཀྱིས་གར་མཆོད། ཅེས་གསུངས་པའི་དོན། འབྱུང་བ་བཞིའི་རླུང་ཉིས་བརྒྱ་ཉི་ཤུ་རྩ་ལྔ་པ་བཞི།
མགོན་པོའི་རླུང་དགུ་བརྒྱ་ཕྲག་གཅིག་ཏུ་ཟིན་ན། ཕྱི་རོལ་ཏུ་མཐོང་སྣང་དང་། རྨི་ཉམས་སུ་ལྷ་མོ་སྣ་ཚོགས་ཀྱིས་གར་གྱིས་མཆོད་དེ། དེའང་ས་རླུང་གིས་གཙོ་བྱས་ན་སྤྱན་དང་དེའི་རིགས་ཀྱི་ལྷ་མོས་གླུ་དང་གར་གྱིས་མཆོད་པ་དང་། ཆུ་རླུང་གིས་གཙོ་བྱས་ན་མ་མ་ཀིའི་མཆོད་པའང་དེ་དང་མཚུངས་པར་ཤེས་པར་བྱའོ། ། འདི་ལ་ལུས་ཉམས་གཙོ་ཆུང་བས་མ་གསུངས་སོ། ། བཞི་པ་འབྱུང་ཆུང་བཅུ་དྲུག་ཏུ་ཆ་མཉམ་པའི་ཉམས་ནི། འབྱུང་བཞིའི་རླུང་སྣ་ཚོགས་དང་དྲི་རོ། ཞེས་གསུངས་ཏེ། འཕོ་བ་གཉིས་ཀྱི་རླུང་བརྒྱད་བརྒྱ་པ་ཕྲག་གཉིས་ཟིན་པས།
ཕྱི་རོལ་དུ་ས་གཙོ་ཆེ་བས་སྟོང་གསུམ་གྱི་དྲི་སྣ་ཚོགས་དང་། ཆུ་ལས་རོ་མེ་ལས་གཟུགས། རླུང་ལས་རེག་བྱ་སྣ་ཚོགས་ལས་ལོངས་སྤྱོད་པ་འབྱུང་། འདི་ལུས་ཉམས་གཙོ་ཆེ་བས་གནད་གཉིས་པོ་གཞན་པོ་མ་སྨོས་སོ། ། འདི་དག་གི་མཚན་ཉིད་སྣ་ཚོགས་སུ་སྐྱེ་བའི་ཏིང་ངེ་འཛིན་ཡིན་ལ། རང་བཞིན་སྟོང་པ་དང་ངོ་བོ་ཟུང་འཇུག་གི་ཏིང་ངེ་འཛིན་ཡང་རིམ་པ་ཡིན་མིན་དུ་སྐྱེ་བས་བྱུང་རྒྱལ་དུ་སྐྱང་ངོ་། ། འཇིག་རྟེན་པའི་རླུང་གིས་ལམ་ཁྲིད་པ་བསྟན་ཟིན་ཏོ། ། གཉིས་པ་ཁམས་བདུད་རྩིའི་ལམ་ཁྲིད་པ་ནི། བདུད་རྩི་ལྔ་དང་དེ་བཞིན་གཤེགས་སྐུ་སོགས། ཞེས་གསུངས་པའི་དོན།
བདུད་རྩི་ལྔ་ཤིན་ཏུ་དྭངས་པའི་རྟེན་འབྲེལ་གྱིས་དེ་བཞིན་གཤེགས་པ་རིགས་ལྔ། འབྲིང་དུ་དྭངས་པས་དེ་དག་གི་རིགས་བྱང་ཆུབ་སེམས་དཔའ་རྣམ་པ། ཐ་མར་དྭངས་པས་འོད་ཁ་དོག་ལྔ་ལ་སོགས་པར་མཐོང་། སིཧླ་དང་ཉི་མ་ཞེས་བྱ་བ་གསང་གནས་སུ་མ་ལས་ཐོབ་པའི་རཀྟ་འཕེལ་ན། མཐོང་སྣང་དང་རྨི་ཉམས་སུ་སྟོང་གསུམ་གྱི་ཉི་མ་མཐོང་བ་དང་། ལུས་ལ་འོད་ཁ་དོག་དམར་པོ་བསྐོར་བ་ལ་སོགས་པ་འབྱུང་། ག་པུར་དང་ཟླ་བ་ཞེས་བྱ་བ། སྨིན་མཚམས་སུ་ཕ་ལས་ཐོབ་པའི་བྱང་ཆུབ་ཀྱི་སེམས་འཕེལ་ན། མཐོང་སྣང་དང་རྨི་ཉམས་སུ་སྟོང་གསུམ་གྱི་ཟླ་བ་མཐོང་བ་དང་། ལུས་ལ་འོད་ཁ་དོག་དཀར་པོ་བསྐོར་བ་ལ་སོགས་པ་འབྱུང་།
རྩ་ཕྲན་རྣམས་སུ་ཐིག་ཕྲན་དང་སྐར་མ་ཞེས་བྱ་བ། རྩ་ཕྲན་སྟོང་ཕྲག་བདུན་ཅུ་རྩ་གཉིས་སུ་ཐིག་ལེ་ཕྲ་མོ་འཕེལ་ན། མཐོང་སྣང་དང་རྨི་ཉམས་སུ་སྟོང་གསུམ་གྱི་སྐར་མ་མཐོང་བ་དང་། ལུས་ལས་ཀྱང་སྐར་མ་འཆར་བ་འབྱུང་ངོ་། ། འདིར་ཡང་མཚན་ཉིད་སྣ་ཚོགས་ལ་སོགས་པའི་ཏིང་ངེ་འཛིན་གསུམ་པོ་རིམ་པ་ཡིན་མིན་དུ་སྐྱེ་བས་བྱུང་རྒྱལ་དུ་སྐྱང་ངོ་། ། འཇིག་རྟེན་པའི་ཁམས་བདུད་རྩིས་ལམ་ཁྲིད་ལ་བསྟན་ཟིན་ཏོ། ། གསུམ་པ་རྩ་དང་ཡི་གེས་ལམ་ཁྲིད་པ་ལ་གསུམ་ལས། ཡི་གེ་ཕལ་པས་ལམ་ཁྲིད་པ་ནི། རྩ་འཛིན་སོགས་སུ་ཤིང་སྡོང་སོགས། ཞེས་གསུངས་ཏེ།
རྩ་འཛིན་ཆེན་པོ་དབུ་མ་རོ་རྐྱང་གིས་གཅེར་བས་དེར་རླུང་སེམས་མཉམ་པར་འདུས་ན་རི་དང་བྲག རྩ་འཛིན་ཆུང་ངུ་རོ་རྐྱང་ལ་གཞན་གྱིས་གཅེར་བའི་གནས་སུ་རླུང་སེམས་མཉམ་པར་གནས་ཤིང་སྡོང་བཀས་པའི་བར་དུ་ལུས་གཅེར་བའི་གནང་བ་བྱུང་། ཆགས་སྡང་རྣམ་པ་ལྔ་དང་ཞེས་པ་ནི། སྙིང་ཁའི་ཧཱུྃ་ལ་སོགས་པ་ཉོན་མོངས་པ་ལྔའི་ཡི་གེ་རླུང་སེམས་མཉམ་པར་འདུས་ན་བདག་གི་རྒྱུད་ལ་ཉོན་མོངས་པ་ལྔ་རང་འབྱུང་དུ་སྐྱེ། གཞན་རྒྱུད་ལ་སྐྱེ་བར་སྣང་། ཉོན་མོངས་པ་ལྔའི་རྣམ་པ་འཇོམས་པ་མཐོང་སྟེ། འདོད་ཆགས་ཀྱི་དུག་འཐག ཞེ་སྡང་གི་མེ་བསོད། གཏི་མུག་གི་མུན་པ་སེལ། ང་རྒྱལ་གྱི་རི་བོ་བསྙིལ།
སེར་སྣའི་མདུད་པ་འགྲོལ། ཕྲག་དོག་གི་སྒོ་ལྕགས་འབྱེད་པ་མཐོང་ངོ་། ། ཉམས་ང་མྱ་ངན་འདྲེའི་རྩ། ཞེས་བྱ་བ་ནི། ཉམས་ང་བའི་རྩ་མཁལ་མའི་ནང་བསྐོར་ལ་གནས་ཏེ། དེར་རླུང་སེམས་འདུས་ན། ཉམས་གསུམ་ཀ་ལ་མི་དང་མི་མ་ཡིན་པས་འཇིགས་ཤིང་ཡ་ང་བ་འབྱུང་། ལུས་ཉམས་སུ་ཉམས་ང་བའི་རྣམ་འགྱུར་བྱེད་པ་འབྱུང་། མྱ་ངན་གྱི་རྩ་ནི། རྐང་པའི་མཐེ་བོང་གཉིས་ལ་གཙོ་བོའི་ཚུལ་དུ་གནས།
ལག་པའི་མཐེ་བོང་གཉིས་ལ་ཕལ་པའི་ཚུལ་དུ་གནས། དེ་དག་ཏུ་རླུང་སེམས་འདུས་ན་ཉམས་གསུམ་ཀ་ལ་མྱ་ངན་རང་འབྱུང་དུ་སྐྱེའོ། ། འདྲེའི་རྩ་ནི། ལག་པའི་མིང་མེད་གཉིས་ལ་གཙོ་བོར་གནས། རྐང་པའི་མིང་མེད་གཉིས་ལ་ཕལ་པའི་ཚུལ་དུ་གནས། དེར་རླུང་སེམས་འདུས་ན་ཁམས་གསུམ་ཀ་ལ་འདྲེའི་སྣང་བ་འབྱུང་། མཐོང་སྣང་ལའང་འདྲེ་སྣ་ཚོགས་མཐོང་ཞིང་འདྲེས་གནོད་པ་བྱེད་པ་འབྱུང་། མཆི་མའི་རྩར་གཡལ་དང་མཆི་མ། ཞེས་བྱ་བ་ནི། མཁལ་མའི་ཕྱི་ལོགས་གཉིས་དང་།
མིག་རྩ་འཁྱིལ་བ་གཉིས་ལ་གནས། དེར་རླུང་སེམས་འདུས་ན་ལུས་ཉམས་འབའ་ཞིག་ལ་གཡལ་དང་མཆིལ་མ་མང་དུ་འབྱུང་ངོ་། ། དེ་དག་ཀྱང་མཚན་ཉིད་སྣ་ཚོགས་སུ་སྐྱེ་ཞིང་། གཞན་ཉམས་གཉིས་པོའང་རིམ་པ་ཡིན་མིན་དུ་སྐྱེ་བས་དྲོད་བྱུང་རྒྱལ་དུ་བསྐྱང་ངོ་། ། དེ་ལྟར་ན་མིག་ཕལ་པས་ལམ་ཁྲིད་པ་བསྟན་ཟིན་ཏོ། ། གཉིས་པ་ཡི་གེའི་གཙོ་བོ་བཅུ་བཞིས་ལམ་ཁྲིད་པ་ནི། ཡི་གེ་བཅུ་བཞི་པོ་འདི་རྣམས་རྡོ་རྗེ་ལུས་ཀྱི་གནས་ལུགས་མི་འདྲ་བ་ལ་དགོངས་ནས་གསང་བ་འདུས་པའི་ལུགས་ཀྱི་སྤྱི་བོ། རྡོ་རྗེ་གདན་བཞིའི་ལུགས་ཀྱི་སྙིང་ཁ། སམ་བྷུ་ཊི་ལས་ཚིགས་ཆེན་ལ། དུས་འཁོར་དང་བདེ་མཆོག་པ་གསང་གནས།
དགེས་པས་རྡོ་རྗེ་བས་ལྟེ་བར་གནས་པར་བཞེད། དེའང་སློབ་དཔོན་གྱི་དགོངས་པས། དགེས་རྡོར་བདེ་མཆོག་དགོངས་པས་ཕྱོགས་གཅིག་དུ་མཛད་ནས་ལྟེ་བ་མན་ཆད་ནས་གསང་གནས་ཀྱི་འཁོར་ལོ་ཡན་ཆད་ལ་གནས་པར་བཞེད་དེ། ལྟེ་བར་དང་པོར་ཆགས་པ་རིགས་དྲུག་གི་ཡི་གེར་རླུང་སེམས་མཉམ་པར་འདུས་ན་རིགས་དྲུག་གི་གར་སྔགས་དེར་ཁྲིད་པ་རྨི་ལམ་ཉམས་ལྟ་བུ་ཁམས་གསུམ་ཀུན་ཏུ་སྣང་ངོ་། ། ཞེས་གསུངས་པའི་དོན་ལ་ཆོས་བདུན་ཏེ། ཡི་གེ་རྣམས་ཀྱི་གནས། མིང་། ཁ་དོག ཁམས་གསུམ་དུ་དབྱེ་བ། འཁོར་འདས་གསུམ་དུ་དབྱེ་བ།
ཉམས་གསུམ་དུ་དབྱེ་བ། ཉོན་མོངས་པ་ལྟར་དབྱེ་བའོ། ། དེ་ལ་དང་པོ་གསུམ་གྱི་ཕྱོགས་གཅིག་ཏུ་བརྗོད་ན། ལྟེ་བའི་གཡས་ན་ལྷའི་ཨ་ཡིག་དཀར་པོ། དེའི་འོག་ཏུ་མིའི་ནྲི་ཡིག་སྔོན་པོ། གཡོན་དུ་ལྷ་མ་ཡིན་གྱི་སུ་ཡིག་སེར་པོ། དེའི་འོག་ཏུ་ཡི་དྭགས་ཀྱི་པྲེ་ཡིག་དམར་པོ། གསང་གཞན་ཀྱི་རྩ་གསུམ་པོ་འདོམས་བར་དུད་འགྲོའི་དུད་ཡིག་དུ་ཁ། དེའི་འོག་ཏུ་དམྱལ་བའི་དྲེ་ཡིག་ནག་པོ། ལྷ་དང་མིའི་ཡི་གེའི་བར་དུ་བསམ་གཏན་གྱི་ཨཾ་དཀར་པོ།
ལྷ་མ་ཡིན་དང་ཡི་དྭགས་ཀྱི་ཡི་གེའི་བར་དུ་ཤེས་རབ་ཀྱི་དམར་པོ། དུད་འགྲོ་དང་དམྱལ་བའི་ཡི་གེའི་བར་དུ་ཟུང་འཇུག་གི་ཧཱུྃ་སྔོན་པོ། ཡི་དྭགས་ཀྱི་པྲེ་ཡིག་གི་གཡོན་ཟུར་གྱི་འོག་ཏུ་སྙིང་པོའི་ཨ་དཀར་པོ། དམྱལ་བའི་ཡི་གེའི་འོག་ཏུ་ཕྱི་དབྱིབས་ཀྱི་ཨ་དཀར་པོ། དེའི་འོག་ཏུ་སྲིན་པོའི་ཀྵ་ཡིག་ལྗང་ཁུ། དེའི་འོག་ཏུ་སྟོབས་ཀྱི་ཧཱུྃ་ཡིག་སྔོན་པོ་མགོ་ཐུར་ལྟ། དེའི་འོག་ཏུ་དྲག་པོའི་ཕཊ྄་དམར་ནག་མགོ་གྱེན་ལྟ། དེའང་ལམ་དུ་བྱེད་པའི་ཚེ་ཀྵ་དམར་ནག་ཏུ་བསྒོམ། ཕཊ྄་ལྗང་ཁུར་བསྒོམ། སྙིང་པོའི་ཨའི་འོག་ཏུ་ཡོན་ཏན་གྱི་རྩ་ཁྱི་མོ་ཉལ་བ་ལྟ་བུ།
དེའི་འོག་ཏུ་ཡོན་ཏན་གྱི་རྩ་གཡེར་མ་ཁ་བྱེ་བ་ལྟ་བུ། དེ་ལས་བག་ཆགས་དང་འབྲེལ་བའི་རྩ་བརྒྱད་གྱེས་སོ། ། བཞི་པ་ཁམས་གསུམ་དུ་དབྱེ་ན་བསམ་གཏན་གྱི་ཨོཾ་གཟུགས་ཁམས། ཤེས་རབ་ཀྱི་ཨ་གཟུགས་མེད། རིགས་དྲུག་གི་ཡི་གེ་འདོད་ཁམས་སོ། ། ལྔ་པ་འཁོར་འདས་གསུམ་དུ་དབྱེ་ན། སྙིང་པོའི་ཨ་ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་པའི་ཕོ་བྲང་མྱ་ངན་ལས་འདས་པ། གཞན་ཁམས་གསུམ་གྱི་འཁོར་བ། ཟུང་འཇུག་གི་ཡི་གེ་ཧཱུྃ་དང་ཕྱི་དབྱིབས་ཀྱི་ཨ་མི་གནས་པའི་མྱ་ངན་ལས་འདས་པའོ། ། དྲུག་པ་ཉམས་གསུམ་དུ་དབྱེ་ན།
ཨོཾ་ལས་སྣང་ཕྱོགས། ཨ་ལས་སྟོང་ཕྱོགས། ཧཱུྃ་ལས་ཟུང་འཇུག་གི་ཉམས་སྐྱེའི་གཞན་གྱི་ཉམས་མི་སྐྱེའོ། ། བདུན་པ་ཉོན་མོངས་པའི་དབྱེ་བ་ནི། ཨོཾ་དུ་དྲི་ཆེན་གྱི་དྭངས་མ་གཙོ་བོར་འདུས་པ་ལས་གཏི་མུག ཨར་བྱང་སེམས་ཀྱི་དྭངས་མ་གཙོ་བོར་འདུས་པ་ལས་འདོད་ཆགས། ཧཱུྃ་དུ་དྲི་ཆུས་དྭངས་མ་གཙོ་བོར་འདུས་པ་ལས་ཞེ་སྡང་། ཀྵར་རཀྟའི་དྭངས་མ་གཙོ་བོར་འདུས་པ་ལས་ང་རྒྱལ། ཕཊ྄་དུ་ཤ་ཆེན་གྱི་དྭངས་མ་གཙོ་བོར་འདུས་ན་ཕྲག་དོག་སྐྱེའོ། ། ཨ་བཞིར་དབྱེ་བ་ནི་བྱེད་པ་ཆུང་བས་མ་བཤད་དོ། །
དེ་དག་སོ་སོར་བཤད་ན། ལྷའི་ཨ་ཡིག་ཏུ་རླུང་སེམས་མཉམ་པར་འདུས་ན། ཉམས་སེམས་ལ་འཆར་པས་སྔར་བས་ལུས་བདེ། སེམས་སྐྱིད། གར་ལུས་ལ་འཆར་སྟེ། དབུ་རྒྱན་དང་མེ་ཏོག་ཕྲེང་བ་ལ་སོགས་པ་རྒྱན་ལ་དགའ། སྔགས་ངག་ལ་འཆར་སྟེ་མ་བསླབ་པར་སཾ་ཀྲྀ་ཏའི་སྐད་ཅི་རིགས་པར་ཤེས། མཐོང་སྣང་དུ་རྣམ་པར་རྒྱལ་བའི་ཁང་བཟངས་ལ་སོགས་པ་དང་ལྷའི་བུ་དང་བུ་མོ་མཐོང་། བདག་གཞན་དེར་ཁྲིད་པ། རང་ཉིད་ཀྱང་ལྷ་ཡིན་སྙམ་པའི་སྣང་བ་འབྱུང་།
དེ་དག་ཉིད་ཀྱི་རྐྱེན་གྱིས་རྨི་ཉམས་སུའང་འབྱུང་སྟེ། དེ་ལྟར་ན་བདུན་ནོ། ། མིའི་ཎི་ཡིག་རླུང་སེམས་མཉམ་པར་འདུས་ན། ཉམས་ལུས་ལ་འཆར་ཏེ། སྔར་བས་ལོངས་བའི་ཆོས་བརྒྱད་ཤས་ཆེ། གར་ལུས་ལ་འཆར་ཏེ། མིའི་སྤྱོད་པ་སྣ་ཚོགས་བྱེད། སྔགས་ངག་ལ་འཆར་ཏེ། མ་བསླབ་པར་ཡུལ་ཐ་དད་ཀྱི་སྐད་ཅི་རིགས་པ་ཤེས། མཐོང་སྣང་གི་གསུམ་ལ།
མ་ག་ཏ་ལ་སོགས་པ་ཡུལ་སྣ་ཚོགས་མཐོང་། བདག་གཞན་དེར་ཁྲིད་རང་ཡང་རྒྱ་གར་ལ་སོང་བ་ཡིན་སྙམ་ཉིད་ཀྱི་རྐྱེན་གྱིས་རྨི་ཉམས་དང་བདུན་ནོ། ། ལྷ་མ་ཡིན་གྱིས་སུ་ཡིག་ཏུ་རླུང་སེམས་འདུས་ན། ཉམས་སེམས་ལ་འཆར་ཏེ། སྔར་བས་ཁྲོ་ཤས་ཆེ། གར་ལུས་ལ་འཆར་ཏེ་མཚོན་དང་གོ་ཆ་ལ་སོགས་པ་ལེན། སྔགས་ངག་ལ་འཆར་ཏེ། རྒྱོབ་གསོད་ལ་སོགས་ཀྱི་སྒྲ་འབྱིན། མཐོང་སྣང་གི་གསུམ་ལ། ལྷ་མ་ཡིན་གྱི་གནས་རི་རབ་ཀྱི་ཁོང་སེང་ལ་སོགས་པ་མཐོང་།
བདག་གཞན་དེར་ཁྲིད། རང་ཡང་ལྷ་ཡིན་སྙམ། གཉིད་ཀྱི་རྐྱེན་གྱིས་རྨི་ཉམས་དང་བདུན་ནོ། ། ཡི་དྭགས་ཀྱི་པྲེ་ཡིག་ཏུ་རླུང་སེམས་འདུས་ན་ཉམས་སེམས་ལ་འཆར་ཏེ། སྔར་བས་བཀྲེས་སྐོམ་གྱིས་སས་ཆེ། གར་ལུས་ལ་འཆར་ཏེ། ཡི་དྭགས་ཀྱི་སྤྱོད་པ་སྣ་ཚོགས་བྱེད། སྔགས་ངག་ལ་འཆར་ཏེ། བཀྲེས་སྐོམ་གྱི་གཏམ་དང་། ཟས་སློང་བའི་སྐད་སྣ་ཚོགས་འབྱིན།
མཐོང་སྣང་གི་གསུམ་ལས། ཡི་དྭགས་ཀྱི་གནས་གྲོང་ཁྱེར་སེར་སྐྱ་དང་ས་རྡུལ་གྱི་ཁྲོད་ལ་སོགས་པ་ཡིད་དུ་མི་འོང་བ་མཐོང་སྣང་བདག་གཞན་དེར་ཁྲིད། རང་ཡང་ཡི་དྭགས་ཉིད་ཡིན་སྙམ། གཉིད་ཀྱི་རྐྱེན་གྱིས་རྨི་ཉམས་དང་བདུན་ནོ། ། དུད་འགྲོའི་དུ་ཡིག་ཏུ་སེམས་འདུས་ན། ཉམས་སེམས་ལ་འཆར་ཏེ། སྔར་བས་བླུན་ཤས་ཆེ། གར་ལུས་ལ་འཆར་ཏེ། དུད་འགྲོའི་སྤྱོད་པ་སྣ་ཚོགས་བྱེད། སྔགས་ངག་ལ་འཆར་ཏེ་དུད་འགྲོའི་སྐད་འབྱིན།
མཐོང་སྣང་གི་གསུམ་ལ། དུད་འགྲོའི་གནས་རྒྱ་མཚོ་ལ་སོགས་པ་མཐོང་། བདག་གཞན་དེར་ཁྲིད། རང་ཡང་ཆུ་སྲིན་ཉ་མིད་ལ་སོགས་པ་ཡིན་སྙམ། གཉིད་ཀྱི་རྐྱེན་གྱིས་རྨི་ཉམས་དང་བདུན་ནོ། ། དམྱལ་བའི་ཏྲི་ཡིག་ཏུ་རླུང་སེམས་འདུས་ན། ཉམས་སེམས་ལ་འཆར་ཏེ། སྔར་བས་ལུས་སེམས་སྡུག གར་ལུས་ལ་འཆར་ཏེ། ལུས་པོ་བལྟ་བ་ལ་སོགས་པ་བྱེད།
སྔགས་ངག་ལ་འཆར་ཏེ། ཀྱི་ཧུད་ལ་སོགས་པ་སྨྲེ་སྔགས་སྣ་ཚོགས་འབྱིན། མཐོང་སྣང་གི་གསུམ་ལ། དམྱལ་བའི་གནས་ལྕགས་སྲེགས་ཀྱི་ས་གཞི་དང་། གངས་བྲག་ལ་སོགས་པ་མཐོང་། བདག་གཞན་དེར་ཁྲིད། རང་ཡང་དམྱལ་བ་ཡིན་སྙམ་བྱེད། གཉིད་ཀྱི་རྐྱེན་གྱིས་རྨི་ཉམས་དང་བདུན་ནོ། ། གནས་སྦྱོང་བཞི་བཅུ་རྩ་གཉིས་པོ་འདི་དག་ཅི་རིགས་པར་འབྱོངས་ན། ཕྱི་ནང་གི་སྲིན་བུ་རིམ་གྱིས་སྤོང་།
ངན་སོང་དུ་མི་འགྲོ་བའི་གདེང་ཐོབ། ཕྱིར་མི་ལྡོག་པའི་བྱང་ཆུབ་སེམས་དཔའ་ཞེས་བརྗོད་པའོ། ། འདོད་པ་ཁམས་ཀྱི་ཉམས་རགས་རིམ་བཤད་ཟིན་ཏོ། ། ཨོཾ་ལས་བསམ་གཏན་སོགས་ཀྱི་ཏིང་ངེ་འཛིན། ཞེས་གསུངས་ཏེ། བསམ་གཏན་གྱི་ཨོཾ་དུ་རླུང་སེམས་མཉམ་པར་འདུས་ན། བསམ་གཏན་དང་སོགས་ཀྱི་སྒྲས་ཚད་མེད་པ་བཞིས་ཏིང་ངེ་འཛིན་འབྱུང་། བསམ་གཏན་བཞི་ནི་རྟོག་པ་དང་དཔྱད་པ་དང་བཅས་པའི་ཏིང་ངེ་འཛིན་དགའ་བ་དང་བདེ་བ་དང་བཅས་པའི་ཏིང་ངེ་འཛིན། དགའ་བ་མེད་ལ་བདེ་བ་ཙམ་གྱི་ཏིང་ངེ་འཛིན། བཏང་སྙོམས་ཡོངས་སུ་དག་པའི་ཏིང་ངེ་འཛིན་ཏོ། །
ཚད་མེད་པ་བཞི་ནི་གོ་སླའོ། ། གཟུགས་ཁམས་ཀྱི་ཉམས་སོ། ། ཡུམ་གྱི་མཁའ་ཨ་ལས་ཡང་དག་པར་ཐིམ་ན་ཁམས་གསུམ་ནམ་མཁའ་ཞེས་བྱ་བ་ཤེས་རབ་ཀྱི་ཨར་རླུང་སེམས་མཉམ་པར་འདུས་ན་གཟུགས་མེད་ཀྱི་སྙོམས་འཇུག་བཞི་སྐྱེད་དེ། ནམ་མཁའ་མཐའ་ཡས། རྣམ་ཤེས་མཐའ་ཡས། ཅི་ཡང་མེད་པ། ཡོད་མིན་མེད་མིན་གྱི་སྐྱེད་མཆེད་བཞིའོ། ། གཟུགས་མེད་ཀྱི་ཉམས་སོ། ། གཟུགས་ཁམས་དང་གཟུགས་མེད་གཉིས་ཡི་གེ་རེ་རེར་ཏིང་ངེ་འཛིན་བཞི་སྐྱེ་བ་ཅི་ཡིན་སྙམ་ན། ཡི་གེ་རེ་རེ་ལ་ལུས་རྩ།
རྩ་ཡི་གེ་ཁམས་བདུད་རྩི། སྙིང་པོ་ཡེ་ཤེས་རླུང་སྟེ་ཟློག་པ་བཞི་ཡོད་པའི་དབང་གིས་སོ། ། ཞེས་གསུངས་སོ། ། འཁོར་བའི་ཉམས་བཤད་ཟིན་ཏོ། ། ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་མ་སོགས་ཀྱི་ཕོ་བྲང་དུ་ཐིམ་ན་ཆོས་སྐུ་ཉམས་སུ་མྱོང་ཞིང་གཟུང་འཛིན་ལས་གྲོལ་ཞེས་བྱ་བ་ནི། སྙིང་པོའི་ཨ་དང་། སོགས་ཀྱི་སྒྲས་གཡོན་བརྐྱང་མའི་ཆ་ཤས་སུ་རླུང་སེམས་མཉམ་པར་འདུས་ན། ཐོབ་བྱ་ཆོས་ཀྱི་སྐུའི་ཏིང་ངེ་འཛིན་སྐྱེ་ཞིང་། སྤང་བྱ་གཟུང་འཛིན་ལས་གྲོལ་བའི་ཉམས་འབྱུང་ངོ་། ། མྱ་ངན་ལས་འདས་པའི་ཉམས་བཤད་ཟིན་ཏོ། །
ཧཱུྃ་ལས་གསལ་ཞིང་ཡང་ལ་རང་འབྱུང་གི་ཡེ་ཤེས་ནམ་མཁའ་བཞིན་དུ་དྲི་མ་མེད། ཞེས་གསུངས་ཏེ། ཟུང་འཇུག་གི་ཧཱུྃ་དུ་རླུང་སེམས་མཉམ་པར་འདུས་ན། གསལ་བ་སེམས། ཡང་བ་ལུས། གཞན་གྱི་རྐྱེན་ལ་མ་ལྟོས་པས་རང་འབྱུང་གི་ཡེ་ཤེས་ཆེན་པོ། མིང་རང་འབྱུང་གི་ཏིང་ངེ་འཛིན། དཔེ་ནམ་མཁའ་དྲི་མ་མེད་པ་བཞིན་ནོ། ། དེ་དག་གིས་མི་མྱ་ངན་ལས་འདས་པའི་ཏིང་ངེ་འཛིན་བཤད་ཟིན་ཏོ། ། དེ་དག་ཀྱང་རིམ་པ་ཡིན་མིན་དུ་སྐྱེ་བས་དྲོད་ཐམས་ཅད་བྱུང་རྒྱལ་དུ་སྐྱང་ངོ་། །
གསུམ་པ་ཡི་གེ་བསམ་གྱིས་མི་ཁྱབ་པས་ལམ་ཁྲིད་པ་འོག་ནས་སྟོན་ནོ། ། དེ་དག་གིས་ཁམས་འདུས་པ་དང་པོའི་ཉམས་བཤད་ཟིན་ཏོ། ། ཁམས་འདུས་པ་བར་པ་རླུང་པོ་ལག་ཆ་ཅན་བྲི་བས་རྩ་བྲལ་བ། ཞེས་བྱ་བ་ནི། ཕོ་བྲང་འདུས་པ་ལ་སོགས་པར་རླུང་སེམས་མཁའ་འགྲོ་ཡབ་ཡུམ་བཅུ་ཅུང་ཟད་དྭངས་ཤིང་འདུས་པའོ། ། དཔེ་དཔྱིད་ཀྱི་རླུང་གྲང་བའི་རེག་བྱ་དང་བྲལ་བ་ལྟར་འདིར་ཡང་རྩ་རླུང་གི་ཟུག་ཅུང་ཟད་བྲི་པའོ། ། ཐིག་ལེའི་ཟུག་དང་། མཐོང་སྣང་བརྟན། ཞེས་བྱ་བ་ནི། དེ་ཙམ་ནི་ཐིག་ལེ་ཆེར་འབར་བས།
ཐིག་ལེའི་ཟུག་དང་བཅས་པའི་བདེ་བ་འབྱུང་བས་འཛག་པ་བསྲུང་བ་ཞེས་སོ། ། མཐོང་སྣང་བརྟན་པ་ནི། ཁམས་དྭངས་ཤིང་ཅུང་ཟད་བརྟན་པའི་རྟེན་འབྲེལ་གྱིས་དུ་བ་ལ་སོགས་པའི་རྟགས་མི་སླུ་ཞིང་། མངོན་ཤེས་འདྲ་བའི་མཐོང་སྣང་བརྟན་པོ་འབྱུང་ངོ་། ། དེ་དག་གིས་ཏིང་ངེ་འཛིན་སྐྱེ་བའི་རྒྱུ་མདོར་བསྟན་པ་བཤད་ཟིན་ཏོ། ། གཉིས་པ་མདོར་བསྡུས་ཏེ་རྒྱས་པ་བསྟན་པ་ལ། མདོར་ན་རཀྵ་སོགས་སུ་སྲིན་པོ་སོགས། ཞེས་བྱ་བ་ནི། ལྟེ་བའི་འོག་གི་ཀྵ་ཡིག་དམར་ནག་ལ་སོགས་པར་རླུང་སེམས་འདུས་ན། མཐོང་སྣང་དང་རྨི་ཉམས་སུ་སྲིན་པོ་དང་ཤ་ཟ་དང་གཅན་ཟན་ལ་སོགས་པ་མི་སྡུག་པ་དུ་མས་བདག་ལ་སྡིགས་ཤིང་གནོད་པ་བྱེད་པ་འབྱུང་ངོ་། །
འདི་ལེགས་པར་ཤེས་ན། དོགས་པ་དང་བྲལ་བའི་ལམ་ཤེས་སོ། ། ལྷའི་མིག་རྣམ་པར་དག་པ་བཞིན་ཞེས་སོགས་འོག་ཏུ་སྦྱར་ལ། ལྷའི་མིག་གི་མངོན་པར་ཤེས་པ་དང་འདྲ་བར་འབྱུང་ངོ་། ། དྲིལ་ཅན་གྱི་སྒྲ་ཞེས་བྱ་བ་དྲིལ་ཅན་མཆོག་ནི་དབུ་མ་ཁ་དབྱེ་སྟེ། དེར་རླུང་སེམས་འདུས་པ་དང་བུང་བུ་ལྟ་བུའི་སྒྲ་འབྱུང་བ་ཡིན། མཆོག་མ་ཡིན་པ་ནི་རྣ་བ་གཡོན་ནས་ཤེས་རབ་ཀྱི་ཨའི་བར་གནས་དེར་རླུང་སེམས་འདུས་ན་འཇིག་རྟེན་གྱི་སྒྲ་ཐམས་ཅད་ཉེ་རིང་མེད་པར་ཅི་རིགས་སུ་ཐོས་ཏེ། ལྷའི་རྣ་བ་དག་པ་བཞིན། ཞེས་ཤུགས་ཀྱིས་སྦྱར་ལ་ཤེས་པར་བྱའོ། ། སྲིད་པའི་རྩེ་མོ་མན་ཆད་ཏིང་ངེ་འཛིན་གྱི་ཉམས་སུ་འབྱུང་སྙམ་བྱེད་པ།
ཞེས་བྱ་བ་ནི། ཉེ་བར་མཚོན་པ་སྟེ། ནང་དུ་རྩ་ཡི་གེའི་རྟེན་འབྲེལ་གྱིས་འཁོར་བ་དང་མྱ་ངན་ལས་འདས་པའི་ཉམས་ཐམས་ཅད་འབྱུང་བ་ཡིན་ནོ། ། བཤད་ཀྱིས་མི་ལང་བ་མཚོན་ཅིང་། ཅེས་པ་ནི། ཡི་གེ་བསམ་གྱིས་མི་ཁྱབ་པས་ལམ་ཁྲིད་པའི་རྟེན་འབྲེལ་གྱིས་འཁོར་འདས་ཀྱི་ཏིང་ངེ་འཛིན་བསམ་གྱིས་མི་ཁྱབ་པ་སྐྱེ་བས་བཤད་ཀྱིས་མི་ལང་བ་མཚོན་པའོ། ། ལྔ་ནི་ལམ་མཐར་ཕྱིན་པའི་འཕགས་པ་དགྲ་བཅོམ་པའོ། ། བཅུ་ནི་ས་བཅུ་ཕྱིན་པའི་བྱང་ཆུབ་སེམས་དཔའོ། ། དེ་དག་གིས་ཀྱང་སངས་རྒྱས་ཀྱི་གསུང་ལ་མ་ལྟོས་ན་རང་སྟོབས་ཀྱི་རྟེན་འབྲེལ་མི་ཤེས་པས་གསང་ཞེས་པའོ། ། དེ་དག་གིས་ཀྱང་རྩ་ལ་དབང་འབྱོར་པས་ཡི་གེའི་གཉེན་ལྕུག
ཁམས་བདུད་རྩི་ཤིན་ཏུ་དྭགས་པས་བདུད་རྩིའི་གཉེན་ལྕུག རླུང་ལ་དབང་འབྱོར་པས་སྙིང་པོ་ཡེ་ཤེས་རླུང་གི་གཉེན་ལྕུག་སྟེ། གཉེན་ལྕུག་བཞི་རིམ་གྱིས་འཆར་རོ། ། དེ་ལྟར་ན་ཨཀྵ་ར་ཡི་གེའི་མན་ངག མི་སླུ་བ་དོན་གྱི་མན་ངག གཅིག་ཤེས་པས་མང་པོ་ཤེས་པའི་མན་ངག་སྟེ། སྐལ་པའི་བར་དུ་བཤད་ཀྱིས་མི་ལང་ཡི་གེའི་མན་ངག གཅིག་ཤེས་པས་ཐམས་ཅད་ཤེས་པའི་ཕྱིར་ཐམས་ཅད་མཁྱེན་པར་འགྱུར་བའི་ས་བོན་ཡང་འདི་ཡིན་ནོ། ། དེ་ལྟར་ན་མདོར་བསྡུས་ཏེ་རྒྱས་པར་བསྟན་པས་བཤད་ཟིན་ཏོ། ། གསུམ་པ་རེ་དོགས་དང་བྲལ་བའི་ལམ་བསྟན་པ་ལ་བཞི་སྟེ།
དེ་དོགས་དང་བྲལ་བའི་རྒྱུ། རེ་བ་དང་བྲལ་བ། དོགས་པ་དང་བྲལ་བ། དེས་ན་ཉམས་ཐམས་ཅད་བྱུང་རྒྱལ་དུ་སྐྱང་བའོ། ། དང་པོ་ནི། སྒོམ་པ་མི་འཆོར་བའི་ཕྱིའི་རྟེན་འབྲེལ་ཞེས་བྱ་བ་ལ་སོགས་པའི་དོན་ནི། སྒོམ་པ་མི་འཆོར་བ་ནི་སྔར་བཞིན་ཡིན་ལ། ཕྱིའི་རྟེན་འབྲེལ་ནི། ཕྱི་རོལ་དུ་རགས་པས་སྣང་བའོ། ། རླུང་ལོག་སོགས་གསུམ་གསུམ་ནི་ཞེས་པ་ནི་འཕར་གཡོ་ལ་སོགས་པ་རླུང་ལོག
སོགས་ཀྱི་སྒྲ་དུ་བ་ལ་སོགས་པ་མཐོང་སྣང་། རྟ་རྨི་བ་ལ་སོགས་པ་རྨི་ཉམས། གསུམ་གསུམ་ནི་རྣམ་རྟོག་སྔོན་དུ་སོང་བ་ལ་སོགས་པ་དྲོད་གསུམ་གྱི་བྱེ་བྲག་གིས་དགུར་འགྱུར་རོ། ། དེ་དག་འབྱུང་བའི་རྒྱུ་ནང་རྟེན་འབྲེལ་ནི། ནང་གི་མཁའ་འགྲོ་ལྔ། ཞེས་བྱ་བ་རླུང་ལྔ། དེ་བཞིན་གཤེགས་པའི་སྐུ་ལྔ་ནི་བདུད་རྩི་ལྔ། དེ་དག་རྩ་རིན་པོ་ཆེའི་ཕོ་བྲང་བཞི་ལ་སོགས་པར། དམ་ཚིག་པ་དང་ཡེ་ཤེས་པའི་ཚུལ་དུ་འདྲེས་པས་བདག་གི་རྒྱུད་ལ། བྱང་ཆུབ་ཆེན་པོ་ས་བཅུ་པའི་རྟེན་འབྲེལ་མཛད་པས་སོ། །
རེ་དོགས་དང་བྲལ་བའི་རྒྱུ་བསྟན་ཟིན་ཏོ། ། གཉིས་པ་དེས་ན་རེ་བ་དང་བྲལ་བ་ནི། ནང་གི་རླུང་སེམས་མཁའ་འགྲོ་ཡབ་ཡུམ་བཅུའི་རྟེན་འབྲེལ་མ་འགྲིག་ན་གསོལ་བ་བཏབ་ཀྱང་བྱིན་གྱིས་མི་རློབ་སྟེ། མཚོ་བཟང་ན་ངང་པ་བཀྲད་ཀྱང་འདུ་ལ། ཆུ་མེད་ན་བཟུང་ཡང་མི་སྡོད་པ་བཞིན་ནོ། ། དེས་ན། དངོས་གྲུབ་རྣམས་རང་ལས་འབྱུང་བར་ཤེས་ཤིང་ཤེས་པས། ཞེས་གསུངས་ཏེ། དེའང་དངོས་གྲུབ་ནི་དྲུག མཐའ་བཞི་དང་སྐུ་བཞིའོ། །
རང་ལས་འབྱུང་བ་ནི། ནང་རྟེན་འབྲེལ་འགྲིག་པའོ། ། དེ་ཉིད་དང་པོ་བླ་མ་ལས་ཐོས་བསམ་གྱི་སྒོ་ནས་ཤེས་ཤིང་། ཕྱི་ནས་སྒོམ་བྱུང་གི་ཤེས་རབ་ཀྱིས་ཤེས་པས་སོ། ། རེ་ཞིང་རྩོལ་བའི་བློང་སེལ་ཏེ། ཞེས་པ་ནི། ཕྱིའི་སངས་རྒྱས་ལ་དངོས་གྲུབ་རེ་བ་དང་བྲལ་བ་ཞིང་། དེའི་དོན་དུ་ལྷ་མཆོད་པ་དང་གཏོར་མ་ལ་སོགས་པའི་རྩོལ་བ་དང་བྲལ་བའོ། ། གསུམ་པ་དོགས་པ་དང་བྲལ་བ་ནི་བདུད་དང་གོལ་ས་རྣམས་རང་གི་ལམ་དང་རྟེན་འབྲེལ་དུ་ཤེས་པས་ཞེས་གསུངས། འདྲེ་དང་སྲིན་པོ་ལ་སོགས་པ་བར་ཆད་བྱེད་པའི་བདུད་དང་།
ཆགས་སྡང་ལ་སོགས་པའི་གོལ་ས་སྣ་ཚོགས་རྣམས། ལམ་བགྲོད་པ་ལ་ཟབ་འཕྲང་དང་ཆུ་ལ་སོགས་པ་བདེ་མི་བདེ་སྣ་ཚོགས་འབྱུང་བ་ལྟར། རང་གི་ལམ་དང་ནང་གི་རྟེན་འབྲེལ་གྱི་བྱེ་བྲག་ཏུ་ཤེས་པས་དོགས་པ་ལས་གྲོལ་ཏེ། དེ་བས་ན་ཏིང་ངེ་འཛིན་ངོ་ཤེས་པས་བསམ་གཏན་གྱི་གེགས་སེལ། བར་ཆད་ངོ་ཤེས་པས་བསམ་གཏན་གྱི་གེགས་སེལ། བར་ཆད་ངོ་ཤེས་པས་བདུད་ཀྱི་གེགས་སེལ། སྐྱོན་ཡོན་ཏན་དུ་སློང་ཞིང་། བར་ཆད་དངོས་གྲུབ་ཏུ་ལེན་ཤེས་པའི་གདམ་ངག་ཅེས་བྱའོ། ། བཞི་པ་དེས་ན་ཉམས་ཐམས་ཅད་བྱུང་རྒྱལ་དུ་སྐྱང་བ་ནི། རིམ་པ་ཡིན་མིན་དུ་སྐྱེ་བས།
ཞེས་གསུངས་ཏེ། རིམ་པ་ནི་ཏིང་ངེ་འཛིན་གོ་རིམ་ཇི་ལྟ་བ་བཞིན་དུ་སྐྱེ་ལ། རིམ་པ་མིན་པ་ནི། གོ་རམ། འཆོལ་བར་སྐྱེའོ། ། དེ་བས་ན་རེ་བ་དང་བཅས་པ། དོགས་པ་དང་བཅས་པ་གཉིས་ཀྱང་ནང་རྟེན་འབྲེལ་རིམ་པ་ཡིན་མིན་དུ་འགྲིག་པའི་ཕྱིར། ཉམས་ཀྱང་རིམ་པ་ཡིན་མིན་དུ་སྐྱེའོ། ། དྲོད་བྱུང་རྒྱལ་དུ་སྐྱེ་བའི་དྲོད་བྱུང་རྒྱལ་དུ་སྐྱང་ངོ་། ། ཞེས་གསུངས་པ་ནི།
མཐོན་པོའི་ཏིང་ངེ་འཛིན་དམའ་མོ་ལ་འབྱུང་། དམའ་མོའི་ཏིང་ངེ་འཛིན་མཐོན་པོ་ལ་འབྱུང་སྲིད་པས་དྲོད་བྱུང་རྒྱལ་དུ་སྐྱེ་བའི་དྲོད། དྲོད་ལ་བླང་དོར་མེད་པར་བྱུང་རྒྱལ་དུ་སྐྱང་ངོ་། ། རེ་དོགས་དང་བྲལ་བའི་ལམ་བསྟན་ཟིན་ཏོ། ། བཞི་པ་སད་པ་བཞིར་བསྟན་པ་ནི། ཤེས་རབ་ཀྱི་ཕྱོགས་སུ་ལྷུང་བའི་ལམ་ལ་ལྷའི་བུའི་བདུད་འོང་བས་སད་པ་བཞིས་བསྲུང་། ཞེས་གསུངས་པའི་དོན་ནི། གོང་དུ་བསྲུང་བ་སུམ་ཅུའི་སྐབས་སུ་བཤད་ཟིན་ཏོ། ། འོ་ན་འདིར་འཆད་པ་ཅི་ཡིན་སྙམ་ན། འགའ་ཞིག་བསམ་པ་ལ་བར་ཆད་ཐམས་ཅད་གོང་དུ་འབྱུང་ལ།
འདིར་མི་འོང་སྙམ་པའི་ལོག་རྟོག་གསལ་བའི་དོན་དུ། འདིར་ཡང་ཤེས་རབ་ཀྱི་བར་ཆད་འབྱུང་བས་བསྲུང་བ་ཞེས་བསྟན་པའི་ཕྱིར་ན་འདིར་གསུངས་སོ། ། དེ་དག་གིས་རླུང་གིས་ལམ་བགྲོད་པའི་དབང་དུ་བྱས་ནས་སྣང་བ་དགྲར་ལངས་ཀྱི་གཉེན་པོ་རྫུ་འཕྲུལ་གྱི་རྐང་པ་བཞི་པོ་བསྟན་ཏོ། ། གཉིས་པ་སྟོང་པ་དགྲར་ལངས་ཀྱི་གཉེན་པོར་དྲན་པ་ཉེར་བཞག་བཞི་ནི། བསྒོམ་པ་མི་འཆོར་བའི་དྲན་པ་ཉེར་བཞག་བཞི་ནི། ཞེས་གསུངས་པ་ལ། བསྒོམ་པ་མི་འཆོར་བ་ནི་སྔར་བཞིན་ཡིན་ལ། དྲན་པ་ཉེ་བར་བཞག་པ་བཞི་ནི་འོག་ཏུ་འཆད་དོ། ། ཡུལ་འགག་པ་ནི་ཞེས་པ་ནི། ཕྱིར་སྟོང་པ་དགུ་ལ་སོགས་པར་གནས་ཀྱང་།
སྐབས་འདིར་སྒྲུབ་པ་པོའི་ཉམས་ལ་སོགས་སྟོང་པ་འབྱུང་སྟེ། ཤེས་རབ་ཀྱི་ཨར་ཐིམ་པས་མཐོང་སྣང་ཡུལ་འགགས་པའི་སྟོང་པ། སྙིང་པོའི་ཨར་ཐིམ་པས་སྤང་བྱ་གཟུང་འཛིན་གྱི་སྟོང་པ། འགོག་པའི་སྙོམས་འཇུག་གི་ཨར་ཐིམ་པས་ཚོགས་དྲུག་འགགས་པའི་སྟོང་པ། རླུང་གི་རླུང་སྤུ་གྲི་སྟོབས་སུ་གྱུར་པས། ཡོན་ཏན་ཏིང་ངེ་འཛིན་གྱི་སྟོང་པའི་སྟོང་པ། ཕྱི་དབྱིབས་ཀྱི་ཨར་ཐིམ་པས་བདེ་བས་རྒྱལ་བའི་སྟོང་པའོ། ། དེ་ལས་དང་པོ་ནི། སྐྱོན་དངོས་པོ་དང་། མཚན་མས་སྟོང་།
ཡོན་ཏན་ཏིང་ངེ་འཛིན་ཞི་གནས་དང་ལྷག་མཐོང་གིས་སྟོང་། བསམ་གཏན་གྱི་ཁང་པ་བསམ་གཏན་གྱིས་སྟོང་། སྤང་བྱ་མཐོང་ཡུལ་སྣ་ཚོགས་ཀྱིས་སྟོང་པའོ། ། དེའི་ཚེ་སྟོང་ཉིད་ལ་བཟོད་པ་མ་ཐོབ་པའི་སྟོབས་ཀྱིས་འཇིགས་སྐྲག་ཆེན་པོ་འབྱུང་། དེའི་གཉེན་པོར་སྤྱོད་པ་ཆུང་ངུ་དྲན་པ་ཉེ་བར་བཞག་པ་བཞི་ནི། རང་ཡི་དམ་གྱི་ལྷ་དང་གུག་སྐྱེད་ཀྱི་དགོས་པ་བསམས་ཞིང་། ཞེས་གསུངས་པས། རང་ཡི་དམ་གྱི་ལྷར་བསྒོམ་པ་ལུས་དྲན་པ་ཉེ་བར་བཞག་པ་ཡེ་ཤེས་སེམས་དཔའ་དབང་དུ་བཞུགས་པ་ནི། ལྷ་དྲན་པ་ཉེ་བར་བཞག་པ། ལྷག་པའི་ལྷའི་སྙིང་པོ་དྲན་པ་ནི།
སྔགས་དྲན་པ་ཉེར་བཞག་གུག་བསྐྱེད་ཀྱི་དགོས་པ་བསམ་པ་ནི་ཆོས་དྲན་པ་ཉེར་བཞག་གོ ། དེའང་རྒྱན་དྲུག་གིས་དགོངས་པ་བསམ་པ་སྟེ། ཀྱཻ་རྡོ་རྗེ་ལས། བླ་མ་སློབ་དཔོན་འདོད་ལྷ་ལ། ། ཕྱག་འཚལ་དོན་དུ་འཁོར་ལོ་འཛིན། ། ཞེས་བྱ་བ་ལ་སོགས་པ་རྣམས་སྦྱར་རོ། ། ཏིང་ངེ་འཛིན་ཆ་མཉམ་པས། ཞེས་པ་ནི། སྔར་སྟོང་པ་འབའ་ཞིག་གིས་ཏིང་ངེ་འཛིན་སྐྱེ་བ་ལས་དྲན་པ་ཉེར་བཞག་བཞིས། སྣང་བ་སྟོང་པ་ཟུང་འཇུག་ཏུ་བྱས་པས་སྟོང་པ་དགྲར་ལངས་ཀྱི་འཕྲང་ལས་གྲོལ་ཏེ།
སྣང་བ་དེ་བཞིན་གཤེགས་པའི་དཀྱིལ་འཁོར་དུ་འཆར། སྒྲ་སྔགས་སུ་འཆར། སེམས་ཏིང་ངེ་འཛིན་གྱི་རྒྱུན་བརྟན་པ་སྙམ་བྱེད། དེའི་ཚེ་བསྐྱེད་རིམ། བརྟན་པའི་མིང་ཐོབ་བོ། ། ཁམས་འདུས་པ་ཐ་མ་ལ་རླུང་པོ་ལག་ཆ་བྲལ་བས་རྩ་བྲལ། ཞེས་བྱ་བ་ནི། ཁམས་འདུས་པ་ཐ་མ་ལ་ནི། ཕོ་བྲང་འདུས་པ་བཞི་ལ་སོགས་པར་རླུང་སེམས་ཤིན་ཏུ་དྭངས་པ་འཚོགས་པའོ། ། དྲུང་པོ་ལག་ཆ་བྲལ་བ་ནི་སོ་ཀའི་རླུང་གྲང་བའི་རེག་བྱ་དང་བྲལ་བ་ལྟར།
རྩ་རླུང་གི་ཟུག་ཉེ་བར་ཞི་བས་རྩ་རྣམས་ཐམས་ཅད་སྦྱོངས་པས་སོ། ། མིག་ལ་སོགས་པའི་སྐྱེད་མཆེད་དྲུག་གི ཁམས་དྭངས་མ་འདུས་པས་ཟག་བཅས་ཀྱི་མངོན་ཤེས་འཆར་རོ། ། འོ་ན་ཡིད་ལ་སྐྱེད་མཆེད་གཟུགས་ཅན་མེད་པས་བར་འདུ་སྙམ་ན། སྙིང་ཁའི་ཧཱུྃ་གིས་ཐིག་ལེ་ཉིད་ཡིད་ཀྱི་རྟེན་ཡིན་ཏེ། སཾ་བུ་ཊི་ལས། ཐིག་ལེའི་གཟུགས་ཏེ་ཡིད་ཀྱི་དངོས་པོ་དང་། ། ཅེས་གསུངས་སོ། ། སྤྲུལ་སྐུ་འགའ་མཐོང་ཞེས་པ་ནི། སྔར་མཐོང་བ་རྣམས་ཕལ་ཆེར་མཐོང་སྣང་ཡིན་ལ།
འདི་ནས་སྤྲུལ་སྐུ་མཚན་ཉིད་པ་གཅིག་ནས་བཅུའི་བར་ཚམ་མཐོང་བའོ། ། དེ་དག་གིས་སྟོང་པ་དགྲར་ལངས་ཀྱི་གཉེན་པོར་དྲན་པ་ཉེ་བར་བཞག་པ་བཞི། བཤད་ཟིན་ཏོ། ། གསུམ་པ་བདེ་བ་དགྲར་ལངས་ཀྱི་གཉེན་པོར་ཡང་དག་པར་སྤོང་བ་བཞི་ནི། སྒོམ་པ་མི་འཆོར་བ་ནི་སྔར་དང་འདྲ་ལ། ཡང་དག་པར་སྤོང་བ་བཞི་ནི་འོག་ནས་འཆད་དོ། ། བདེ་སྟོང་གི་ཏིང་ངེ་འཛིན་རྒྱུན་མ་ཆད་པར་སྐྱེས་པས། འདི་ཉིད་ཟག་པ་མེད་པའི་བདེ་བ་ཆེན་པོའམ། བདེན་པ་མཐོང་བ་ཡིན་སྙམ་པའི་ཆོག་ཤེས་པས། ཏིང་ངེ་འཛིན་ཁྱད་པར་ཅན་སྐྱེ་བའི་གེགས་བྱེད་པའི་ཆོག་ཤེས་པའི་བདུད།
དེ་ཉིད་ལས་གཞན་དུ་མི་གཡོ་བའི་བྱིངས་བ་ཆེན་པོའི་འཕྲང་ཞེས་བྱ་སྟེ། འདི་ནི་ཕྱི་དབྱིབས་ཀྱི་ཨར་རླུང་སེམས་འདུས་པ་བདེ་བའི་ཏིང་ངེ་འཛིན་དགྲར་ལངས་པའི་འཕྲང་ཞེས་བྱའོ། ། དེའི་གཉེན་པོར་སྤྱོད་པ་ཆེན་པོ་ཡང་དག་པར་སྤོང་བ་བཞི་འཇུག་སྟེ། དེའང་སྤྲུལ་སྐུ་ལས་དབང་གསུམ་པའི་རྗེས་ལས་བྱུང་བའི་ཤེས་པ་བསམ་ཞིང་། ཞེས་གསུངས་པའི་དོན་ལ་བཞི་ལས། དབང་བླང་བར་བྱ་བའི་ཡུལ་ནི། སྔར་བླ་མ་ལ་སོ་སོ་སྐྱེ་བོའི་སྣང་བ་འཆར་བ་ལས། འདིར་སྤྲུལ་པའི་སྐུ་མཚན་ཉིད་པ་ལས་ལེན། དབང་གསུམ་གྱི་རྗེས་ལས་བྱུང་བའི་ཤེས་པ་བསམ་ཞིང་ཞེས་བྱ་བ་ནི། དབང་བཞི་པའི་ཡེ་ཤེས་ཉམས་སུ་མྱོང་བར་བྱེད་པའོ། །
གཉིས་པ་དབང་རང་གི་ངོ་བོ་རྟེན་འབྲེལ་བཞི་ལས་སྐྱེ་བར་བསྟན་པའི་ཕྱིར། དགེས་སོགས་ཞེས་བྱ་བ་ལས་སོགས་པ་གསུངས་ཏེ། མི་དགེས་པ་མ་ཡིན་ཏེ་དགེས་མཚན་ཉིད་དང་མི་ལྡན་པས་མ་ཡིན་ཏེ་མཚན་ཉིད་དང་ལྡན། བྱིན་གྱིས་མི་རློབས་པ་མ་ཡིན་ཏེ་བྱིན་གྱིས་རློབས་པའོ། ། པད་ཅན་ནི། རྐང་པ་དང་ལག་པ་ལས་པདྨའི་རི་མོ་ཡོད་ཅིང་། ལུས་ལ་པདྨའི་དྲི་བྲོ་བ་ལ་སོགས་པ་རྒྱུད་ལས་གསུངས་མའི་མཚན་ཉིད་དང་ལྡན་པའོ། ། བཅུ་གཉིས་མའི་ཞེས་པ་ནི་ཉི་ཤུའོ། ། རྩ་རྩལ་བ་ནི་སྒ་སྟད་པའི་སྦྱོར་བས་སོ། ། རྩ་དེའི་མཚན་ཉིད་ནི།
པདྨའི་སྣལ་མ་ལྟར་ཕུ། མདུང་གི་རྩེ་མོ་ལྟར་རྣོ། རལ་གྲིའི་རྩེ་མོ་ལྟར་གཅོད། མེ་ལོང་གི་ངོས་ལྟར་འཇམ་པ་སྟེ། མཚན་ཉིད་བཞི་དང་ལྡན་ནོ། ། དེའང་སྙོམས་པར་ཞུགས་པས་མཚན་མ་དང་རྣམ་པར་རྟོག་པ་ཡང་དག་པར་སྤོང་བ་ལུས་རྩའི་རྟེན་འབྲེལ་ལོ། ། སྙིང་པོ་ཨས་ནི་ཤེས་རབ་ཀྱི་ཕ་རོལ་ཏུ་ཕྱིན་མའི་ཕོ་བྲང་ཡིན་ལ། ཀུན་དྷར་གྱི་སྣ་རྩེར་བྱོན་པ་ནི་རྩ་དབུ་མའི་མ་སྣར་འདུས་པའོ། ། དེ་ནི་རྩ་ཡི་གེའི་རྟེན་འབྲེལ་ཡང་དག་པར་སྤོང་བ་གཉིས་སོ། ། དལ་རྒྱུད་སོགས་རིགས་པས་ཡིད་འཇུག་པས་ཞེས་པ་ནི།
དལ་རྒྱུད་ནི་ཆུ་རླུང་སོགས་ཀྱི་སྒྲས་རྩ་བའི་རླུང་གཞན། རིགས་པ་ནི་ཤིན་ཏུ་སྦྱངས་པས། ཡིད་ནི་དབུ་མའོ། ། འཇུག་པ་རྩ་དབུ་མ་ཁ་བྱེ་བ་སྟེ་རླུང་སེམས་འཇུག་པའོ། ། མ་རིག་སྒོ་ངའི་སྦུབས་འབྱིད་པ། ཞེས་གསུངས་པའི་དོན་ཡང་འདི་ཡིན་ནོ། ། ལུས་ངག་ཡིད་ཀྱི་རྡོ་རྗེ་སྐྱིལ་ཀྲུང་བཅའ། ། ཞེས་པ་ནི། ལུས་གཡས་རོ་མ། ངག་གཡོན་བརྐྱང་མ།
ཡིད་དབུས་ཀུན་དྷར་མ་སྟེ། གསུམ་འདུས་པ་ཡིན། རྡོ་རྗེ་སྐྱིལ་ཀྲུང་རྫོགས་སངས་རྒྱས། ། ཞེས་བྱ་བའི་དོན་ཏེ། རྩ་གསུམ་ཡི་གེ་ཚའི་རྣམ་པར་གྱུར་པའོ། ། ཞེས་གསུངས། དེ་དག་གི་སྙིང་པོ་ཡེ་ཤེས་རླུང་གི་རྟེན་འབྲེལ་ཏེ། ཡང་དག་པར་སྤོང་བ་གསུམ་པའོ། ། ཐིག་ལེས་རླུང་ནོན་པས། ཞེས་བྱ་བ་ནི།
ཁམས་དྭངས་མ་རྩ་གསུམ་འཛོམ་པའི་གནས་སུ་བྱོན་པས་རྩ་གཡས་གཡོན་གཟུང་འཛིན་གྱི་རླུང་ནོན་པའོ། ། དེས་ནི་ཁམས་བདུད་རྩིའི་རྟེན་འབྲེལ་ཡང་དག་པར་སྤོང་བ་བཞི་བཤད་པ་བསྟན་ཟིན་ཏོ། རྔ་སྒྲ་སོགས་མི་ཐོས་པས་ཆོག་ཤེས་པ་སོགས་ཀྱི་བདུད་ཆོམས་པས་སོ། ། ཞེས་བྱ་བ་ནི་ཕན་ཡོན་ཏེ། རྔ་སྒྲ་སོགས་མི་ཐོས་པ་ནི་ཟག་མེད་ཀྱི་ཏིང་ངེ་འཛིན་དང་ཆ་འདྲ་བའི་བདེ་སྟོང་གི་ཏིང་ངེ་འཛིན་སྐྱེས་པས་རྔ་བོ་ཆེ་བརྒྱ་དང་། དུང་དང་ཆ་ལང་ལ་སོགས་པའི་སྒྲ་དུ་མས་ཀྱང་སད་པར་མི་ནུས་པའོ། ། ཆོག་ཤེས་པ་སོགས་ཀྱི་བདུད་ཆོམས་པ་ནི། སྤྱིར་ལྟ་བས་ཆོག་ཤེས། གདམ་ངག་གིས་ཆོག་ཤེས། ཏིང་ངེ་འཛིན་གྱིས་ཆོག་ཤེས་པ་ལ་སོགས་པ་དུ་མ་ཡོད་ཀྱང་།
འདིར་སྔར་དྲན་པ་ཉེར་བཞག་གི་སྐྱེད་པའི་སྐབས་ཟག་བཅས་ཀྱི་ཏིང་ངེ་འཛིན་དེ་ཉིད་ལ་ཟག་མེད་ཀྱི་ཏིང་ངེ་འཛིན་དུ་རློམ་ནས་ཆོག་ཤེས་པའི་བདུད་དེ་ཡང་དག་པར་སྤོང་བའི་ཏིང་ངེ་འཛིན་སྐྱེས་ཆོམས་པའོ། སོགས་ཀྱི་སྒྲས་སྔར་གྱི་ཏིང་ངེ་འཛིན་གྱིས་ཆོག་ཤེས་པས་ཏིང་ངེ་འཛིན་ཕྱི་མ་འབད་རྩོལ་ལ་མི་འཇུག་པའི་བདུད་དེ་ཆོམས་ཏེ། འདི་ལས་དཔག་ན་སངས་རྒྱས་ཀྱི་བར་དུ་ཏིང་ངེ་འཛིན་ལ་ཆོག་ཤེས་པ་མེད་པས་བརྩོན་འགྲུས་ཁྱད་པར་དུ་འཕགས་པ་ལ་འཇུག་པར་འགྱུར་རོ། ། དེ་དག་གིས་སྦྱོར་ལམ་དྲོད་ཀྱིས་བསྡུས་པའི་ཏིང་ངེ་འཛིན་བཤད་ཟིན་ཏོ། ། གཉིས་པ་སྦྱོར་ལམ་རྩེ་མོ་ནི། ནང་གི་སངས་རྒྱས་ཀྱི་ལམ། ཞེས་བྱ་བ་ལ་སོགས་པ་གསུངས་ཏེ། ནང་གི་སངས་རྒྱས་ནི་རླུང་སེམས་མཁའ་གྲོ་ཡབ་ཡུམ་བཅུའོ། ། སྲིད་པའི་རྩེ་མོར་ཕྱིན་ཅིང་། ཞེས་པ་ནི།
སྲིད་པའི་རྩེ་མོ་ནི་རྩ་གཡས་གཡོན་གྱི་རྩེ་མོ་ཡིན་ལ། དེར་བྱོན་ཏེ་དབུ་མར་འཇུག་ཁ་མའོ། ། དེས་སྦྱོར་ལམ་རྩེ་མོ་བསྟན་ཟིན་ཏོ། ། གསུམ་པ་བཟོད་པ་ནི། མ་སྐྱེས་པའི་ཆོས་ལ་བཟོད་པར་དཀའ་བ་སྟོང་པ་ཉིད་ཀྱི་བཟོད་པ། ཞེས་གསུངས་པའི་དོན། སྔར་ཡན་ཆད་སྟོང་པ་ཉིད་ཀྱི་ཏིང་ངེ་འཛིན་སྐྱེའང་དེ་ལ་སྐྲག་པ་ཆེན་པོ་འབྱུང་བ་ལ་འདིར་དབུ་མའི་རྩེར་རླུང་སེམས་འདུས་པས་སྟོང་པ་ཉིད་ལ་མི་སྐྲག་པའི་ཏིང་ངེ་འཛིན་སྐྱེ་བས་བཟོད་པའོ། ། དེའི་རྒྱུ་ནང་རྟེན་འབྲེལ་ནི། དབུ་མར་སེམས་རྟོག་མེད་ལོག་སེམས་འཕོས་ན་བཟོད་པ་ཞེས་གསུང་པའི་དོན། དབུ་མར་སེམས་འཇུག་པའི་དོན་རྟོག་མེད་ཡིན་ལ།
དེ་ལས་ལོག་པ་ནི་རྟོག་པ་ཉིད་ཡིན་ལ། སེམས་དེ་འཕོས་པས་རྟོག་མེད་དུ་འགྱུར་ལ། དེའི་སྟོབས་ཀྱིས་སྟོང་པ་ཉིད་ལ་བཟོད་པར་འགྱུར་རོ། ། བཞི་པ་འཇིག་རྟེན་ཆོས་མཆོག་ནི། འཁོར་བའི་ཆོས་ལས་འདས་ཤིང་། ཞེས་བྱ་བ་ལ་སོགས་པ་ནི། ཆོས་མཆོག་ངོ་བོ་གཅིག་ལ་ལྡོག་པ་གཉིས་ཏེ། འཁོར་བའི་ཆོས་ལས་འདས་པ་ནི། འཁོར་བའི་དུ་ཁ་ཐམས་ཅད་ཉེ་བར་ཞི་བའོ། ། མྱ་ངན་ལས་འདས་པའི་སེམས་ཀྱི་ཆོས་རྣམས་ཡོངས་སུ་རྫོགས་པས།
ཞེས་པ་ནི། ཏིང་ངེ་འཛིན་དེ་ཉིད་ཀྱིས་མཐོང་ལམ་སྐྱེ་བའོ། ཆོས་རྣམས་ཀྱི་ནང་ནས་མཆོག་གོ ། ཞེས་བྱ་བ་ནི། འཇིག་རྟེན་པའི་ཆོས་རྣམས་ཀྱི་ནང་ན་འདི་ལས་ཕུལ་ཏུ་བྱུང་བ་མེད་པའི་ཕྱིར་མཆོག་གོ ། དེ་དག་གིས་སྦྱོར་ལམ་ངེས་པར་འབྱེད་པའི་ཆ་དང་མཐུན་པ་བཞིར་བཤད་དོ། ། ཡང་དག་པར་སྤོང་བ་འབྲས་བུར་བསྟན་པ་བཤད་ཟིན་ཏོ། ། བདུན་པ་ཏིང་ངེ་འཛིན་ཐམས་ཅད་ཀྱི་མཇུག་བསྡུད་ནི། དེ་ལྟར་ཉམས་སྐྱོན་ཅན་དང་སྐྱོན་མེད། ཞེས་བྱ་བ་ལ་སོགས་པ་གསུངས་པའི་དོན།
སྔར་བཤད་པ་ལྟར་ཉམས་སྐྱོན་ཅན་བརྒྱད་སྐྱོན་མེད་གསུམ་མོ། ། ཕྱི་དབྱིབས་ཀྱི་ཨ་ན་ཡར་རླུང་སེམས་མཉམ་པར་འདུས་ནས་ལམ་དུ་འབྱུང་བ་རྣམས། ཞེས་བྱ་བ་ནི། ཕྱི་དབྱིབས་ཀྱི་ཨར་རླུང་སེམས་ཐམས་ཅད་འདུས་ནས་རྩ་དབུ་མར་འཇུག་པར་རྩོམ་པའོ། ། ལམ་དུ་འབྱུང་བ་རྣམས་འཇིག་རྟེན་པའི་ལམ་ཆོད་ནས། འཇིག་རྟེན་ལས་འདས་པའི་ལམ་དུ་འབྱུང་བ་ཞེས་བྱ་བའི་དོན་ཏོ། ། དང་པོ་རང་བཞིན་མཚན་ཉིད་དོ། ། ཞེས་བྱ་བ་ནི། མས་རིམ་དུ་སྦྱར་ལ། མཚན་ཉིད་སྣ་ཚོགས།
རང་བཞིན་སྟོང་པ། ངོ་བོ་ཟུང་འཇུག དེ་ལྟར་ན་གཞུང་ཚོམ་བུ་བདུན་གྱིས་འཁོར་ལོ་འཆམ་པ་འཇིག་རྟེན་པའི་ལམ་བསྟན་ཟིན་ཏོ། །

གསུམ་པ་འཁོར་ལོ་བསྐོར་བ་འཇིག་རྟེན་ལས་འདས་པའི་ལམ་ལ། སྤྱིའི་རྣམ་པར་གཞག་པ་ནི། ལམ་ལྟར་ན། མཐོང་ལམ། བསྒོམ་ལམ། མཐར་ཕྱིན་གྱི་ལམ་གསུམ། ས་ལྟར་ན་ཕྱེད་དང་བཅུ་གསུམ། བྱང་ཆུབ་ཀྱི་ཕྱོགས་ལྟར་ན་ཉི་ཤུ་རྩ་ལྔ་པའོ། ། དེ་དག་གིས་ལམ་ཡོངས་སུ་རྫོགས་ནའང་། ས་རྣམས་དབང་བཞིས་བསྡུས་ཏེ་བསྟན་ན། བུམ་དབང་གི་ས་དྲུག
གསང་དབང་གི་ས་བཞི། ཤེས་རབ་ཡེ་ཤེས་ཀྱི་ས་གཉིས། དབང་བཞི་པས་ས་ཕྱེད་དོ། ། ལམ་ལྟར་ན་དང་པོས་བསྐྱེད་རིམ་བསྟན། གཉིས་པས་བདག་བྱིན་བརླབས། གསུམ་པས་དཀྱིལ་འཁོར་འཁོར་ལོའོ། ། བཞི་པས་རྡོ་རྗེ་རྦ་རླབས་བསྟན་ནོ། ། གྲུབ་མཐའ་ལྟར་ན། དང་པོས་འཁོར་འདས་དབྱེར་མེད། གཉིས་པས་མ་འདྲེས་ལ་ཡོངས་སུ་རྫོགས་པ།
གསུམ་པ་བདེ་སྟོང་རྒྱ་ཆུང་བ། བཞི་པས་བདེ་སྟོང་རྒྱ་ཆེ་བའི་གྲུབ་མཐའ་སྙོགས་སོ། ། དཀྱིལ་འཁོར་ལྟར་ན། དང་པོ་ལུས་ཀྱི་དཀྱིལ་འཁོར། གཉིས་པ་བྷ་གའི་དཀྱིལ་འཁོར། གསུམ་པ་བྱང་ཆུབ་སེམས་ཀྱི་དཀྱིལ་འཁོར། བཞི་པས་དུས་གསུམ་བདེ་གཤེགས་བཅུད་འདུས་ཀྱི་དཀྱིལ་འཁོར་མངོན་སུམ་དུ་འགྱུར་རོ། ། ཞིང་ཁམས་ལྟར་ན། དང་པོས་སྤྲུལ་སྐུའི་ཞིང་ཁམས་ལ་དབང་། གཉིས་པས་ལོངས་སྐུའི་ཞིང་ཁམས།
གསུམ་པས་ཆོས་སྐུའི་ཞིང་ཁམས། བཞི་པས་ངོ་བོ་ཉིད་ཀྱི་སྐུའི་ཞིང་ཁམས་ལ་དབང་ངོ་། ། དེ་དག་གིས་ལམ་སྤྱིའི་རྣམ་གཞག་བསྟན་ཟིན་ཏོ།། །། ད་ནི་སོ་སོའི་རྣམ་གཞག་ལ་ཆོས་བཞི་སྟེ། རྒྱུ་བསྟན་པ། རྟགས་བསྟན་པ། འབྲས་བུ་བསྟན་པ། མཇུག་བསྡུད་བསྟན་པ་ནི། དེ་ལ་ཐོག་མར་ས་དང་པོའི་དབང་དུ་བྱས་ན། འཇིག་རྟེན་ལས་འདས་པའི་ལམ་ལ།
ཕྱི་ནང་རྟེན་ཅིང་འབྲེལ་པར་འབྱུང་བའི་ལམ་གྱིས། ཞེས་བྱ་བ་ལ་སོགས་པ་གསུངས་སོ། ། དེའང་འཇིག་རྟེན་ལས་འདས་པའི་ལམ་ཞེས་བྱ་བ་ནི། ལམ་ཚོགས་སྦྱོར་གཉིས་ལས་འདས་ནས། མཐོང་བའི་ལམ་རྩོམ་པས་སོ། ། ད་ནི་རྒྱུ་བསྟན་པ་ལ་གཉིས། རིང་རྒྱུ་དང་། ཉེ་རྒྱུའོ། ། རིང་རྒྱུ་ལ་དབང་དང་ལམ་གཉིས་སོ། ། དང་པོ་ལ་གཉིས།
རྒྱུ་དུས་སུ་བླ་མ་ལ་བུམ་དབང་ཐོབ་པ་དང་ལམ་དུས་སུ་རང་གིས་དབང་བླངས་པའོ། ། ལམ་ལ་གཉིས། ཕྱི་བསྐྱེད་པའི་རིམ་པ་དང་། ནང་ལུས་ཀྱི་དཀྱིལ་འཁོར་དབྱིབས་བསྒོམ་པའོ། ། གཉིས་པ་ཉེ་རྒྱུ་ནི། ཕྱི་ནང་རྟེན་ཅིང་འབྲེལ་པ་འབྱུང་བའི་ལམ་གྱིས་ཞེས་གསུངས་ཏེ། དེ་ལ་གཉིས་ལས། ཕྱི་རྟེན་འབྲེལ་ནི། སྤྲུལ་སྐུ་ལ་བུམ་དབང་གིས་གཙོ་བྱས་པའི་དབང་བཞི་ལེན་པ་ཡིན་ལ། ནང་རྟེན་འབྲེལ་ནི།
འོག་ནས་འབྱུང་བའི་དཀྱིལ་འཁོར་མཐོང་བའོ། ། སྤྲུལ་སྐུ་རང་བཞིན་ལྷུན་གྲུབ་ཐོབ་པར་བྱེད་པ། ཞེས་བྱ་བ་ནི། འབྲས་བུ་ཏེ། རྒྱུ་རྩ་ལ་གནས་པ་དེ་འབྲས་བུ་ས་བཅུ་པ་ལ་སྐུ་ཐམས་ཅད་པ་སྤྲུལ་པའི་སྐུ་མངོན་དུ་བྱེད་པའོ། ། ལུས་དག་པ་བུམ་པའི་དབང་མཐར་ཕྱིན་ཞེས་བྱ་བ་རིང་རྒྱུའི་དབང་བསྟན་པ་ཡིན་ལ། རིང་རྒྱུའི་ལམ་བསྐྱེད་རིམ་ཡང་ཤུགས་ལས་ཤེས་པར་བྱའོ། ། ད་ནི་བྱང་ཆུབ་ཀྱི་ལམ། ད་ནི་ཉེ་རྒྱུ་ནང་རྟེན་འབྲེལ་བསྟན་པ་ལས། བྱང་ཆུབ་ཀྱི་ཡན་ལག་བདུན་ནི།
ཞེས་བྱ་བ། བྱང་ཆུབ་ནི་ས་དང་པོའི་ཡེ་ཤེས་སོ། ། ཡན་ལག་ཉེ་རྒྱུ་བདུན་ནི། རྩ་རིན་པོ་ཆེའི་ཕོ་བྲང་བཞི་གཙོ་མོ་གསུམ་སྟེ། ལུས་ཀྱི་དཀྱིལ་འཁོར་མཐོང་ཞེས་པ་འཁོར་ལོའི་བཞིའི་རྩ་མདུད་ཕོ་བྲང་གི་དབྱིབས་ཨེ་བཾ་མ་ཡ་བཞིར་གནས་པ་དང་། རྩ་རོ་བརྐྱང་གཉིས་དབུ་མ་དང་གསུམ་མཐོང་བའོ། ། རྟོག་པའི་འགྲོ་ལྡོག་བྱེད། ཅེས་པ་ནི། སྤང་བྱ་སྤོང་བའི་ཚུལ་ནི་སྤྱིར་འཇིག་རྟེན་ལས་འདས་པའི་ལམ་མན་ཆད་དུ། སྒོམ་སྤང་གི་རྣམ་པར་རྟོག་པ་ཆེ་འབྲིང་བཅུ་གཉིས་སྤོངས་པ་ལས།
དེ་ཐམས་ཅད་ཀྱང་སྲིད་པའི་དུ་ཁ་དང་ཚོར་བ་དྲག་པོ་བསྐྱེད་པའི་རྒྱུའི་སྤང་བྱ་མི་མཐུན་པའི་ཕྱོགས་མ་ཡིན་ཡང་། རྡོ་རྗེ་འཛིན་པའི་ས་གོང་མ་མངོན་དུ་བྱེད་པ་དང་ས་གོང་མ་གོང་མར་བགྲོད་པ་མྱུར་དུ་ཐོག་དུ་མི་སྟེར་བའི་རིང་དུ་འགོར་བའི་སྒྲིབ་པ་སྟེ། མདོར་ན་སྤང་བྱ་སྟོབས་ཆུང་། གཉེན་པོ་སྟོབས་ཆེ་བས། རྟོག་པ་བྱུང་ཡང་དེ་མ་ཐག་ཏུ་ཡེ་ཤེས་སུ་ཐིམ་པས་རྒྱ་མཚོ་དང་རྦ་རླབས་བཞིན་དུ་ཤེས་པར་བྱའོ། ། ད་ནི་རྟགས་བསྟན་པ་ལས། དེའང་གཞུང་ཚོམ་བུར་བཅད་ན་བཞི་སྟེ། ཡོན་ཏན་བརྒྱ་ཕྲག་བདུན་བསྟན་པ་དང་། ཁྱད་པར་དུ་མཐོང་ལམ་ས་དང་པོར་བཞག་པ་དང་ཡོན་ཏན་གྱི་ཁྱད་པར་གཞན་བསྟན་པ་དང་། ཟག་མེད་དགའ་བ་བཅུ་དྲུག་ལས་གང་ཡིན་བསྟན་པའོ། །
དེའང་ས་དང་པོ་སྐད་ཅིག་མ་གསུམ་གྱིས་བསྡུས་ནས་སྐྱེ་སྟེ། རྒྱུའི་སྐད་ཅིག་མ་དང་པོ་དབང་ལུས་ཀྱི་དཀྱིལ་འཁོར་མཐོང་བ། གསུམ་པ་དེ་ཉིད་འབྲས་བུར་འཆར་བའི་དུས་ཏེ་ཡོན་ཏན་བརྒྱ་ཕྲག་བདུན་འཆར་བ་ནི། སྤྲུལ་སྐུའི་ཞིང་ཁམས་བརྒྱ་སྒུལ་ཞིང་ཉན། ཞེས་བྱ་བ་ལ་སོགས་པ་གསུངས་ཏེ། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ནི་སྤྲུལ་སྐུ་གཅིག་གིས་ཞིང་ཁམས་ཡིན་པ། དེ་ལྟ་བུ་བརྒྱ་སྒུལ། དེ་དག་གིས་སྤྲུལ་པའི་སྐུ་རྣམས་ལ་ཆོས་ཉན། སྦྱིན་བརྒྱ་ནི། མགོ་དང་མིག་དང་རྐང་ལག་གཏོང་བ་ལ་སོགས་པའོ། །
འོད་བརྒྱ་འགྱེད་པ་ནི། དཀར་པོ་སྤྲོས་ནས་སེར་པོ་བསྡུད་པའོ། ། མར་བརྒྱ་འཆད་པ་ནི། བདག་པས་དམན་པ་ནི་སེམས་ཅན་བརྒྱ་ལ་རང་གི་སྐད་དང་བསམ་པ་དང་མཐུན་པར་ཆོས་བརྒྱ་འཆད་པའོ། ། ཏིང་ངེ་འཛིན་མི་འདྲ་བ་བརྒྱ་ལ་སྙོམས་པར་འཇུག་ནུས་པ་ནི། དཔའ་བར་འགྲོ་བ་དང་། རིན་ཆེན་ཕྱག་རྒྱ་་་་་་ལ་སོགས་པ་བརྒྱ་ལ་སྙོམས་པར་འཇུག་ནུས་པའོ། ། འོག་གིས་རྫུ་འཕྲུལ་སྣ་ཚོགས་སྐད་ཅིག་གིས་འབྱུང་བ་ནི། ཞེས་པ་ཡར་བླངས་ལ། གཅིག་ལས་མང་པོར་བྱེད་ཅིང་མང་པོ་གཅིག་ཏུ་བསྡུད་པ་ལ་སོགས་པའི་རྫུ་འཕྲུལ་བརྒྱ་སྐད་ཅིག་གཅིག་ལ་སྟོན་པར་ནུས་པའོ། །
མདོ་སྡེ་པ་བཅུ་པ་ལས། ཡོན་ཏན་བརྒྱ་ཕྲག་བཅུ་གཉིས་གསུངས་པའང་འདི་ཉིད་དུ་འདུའོ། ། ཡོན་ཏན་དེ་དག་ཕྱི་རོལ་ཏུ་འབྱུང་བའི་རྟེན་འབྲེལ་ནི། ནང་གི་ཞིང་ཁམས་མཐོང་བས་སོ། ། ཞེས་གསུངས་ཏེ། ནང་གི་དཀྱིལ་འཁོར་མཐོང་བས་སོ། ། ནང་གི་མ་མཐོང་བར་ཕྱི་མི་མཐོང་། ཞེས་པ་ནི། ནང་ལུས་ཀྱི་དཀྱིལ་འཁོར་མ་མཐོང་པར་ཕྱི་རོལ་དུ་ཤེས་བྱའི་དཀྱིལ་འཁོར་མ་ལུས་པ་མཐོང་བའི་ཐམས་ཅད་མཁྱེན་པ་མི་སྲིད་ཅེས་དགོངས་སོ། དེའང་བརྟག་གཉིས་ལས།
ཇི་ལྟར་ཕྱི་རོལ་དེ་བཞིན་ནང་། ། སྡོམ་པའི་དེ་ཉིད་རབ་ཏུ་དབྱེ། ། ཞེས་གསུངས་པའི་དགོངས་པའང་དེ་ཉིད་ཡིན་ནོ། ། གཉིས་པ་ས་དང་པོ་མཐོང་ལམ་དུ་བཞག་པ་ནི། རིགས་དྲུག་གི་རྩར་ཁྱད་པར་དུ་མིའི་རྟེན་མཐོང་ན། ཞེས་གསུངས་པའི་དོན་ནི། ནང་དུ་མིའི་ནྲི་ཡིག་མཐོང་བས། གསང་བ་རྟེན་འབྲེལ་མཐོང་ན། དགའ་ཞིང་གཡང་ཟ་ངོ་ཚ་ཞིང་སྐྱུག་བྲོ། ཞེས་གསུངས་ཏེ།
དེའང་དགའ་བ་ནི་འཁོར་བ་སྡུག་བསྔལ་གྱི་རྒྱ་མཚོ་ལས་ཐར་ཞིང་། ཟག་པ་མེད་པའི་བདེ་བ་མྱོང་བ་དགའ་བ་ཁྱད་པར་ཅན་སྐྱེ་བས་རབ་ཏུ་དགའ་ལ། ཞེས་བརྗོད་ལ་སྔར་མ་མཐོང་བས་མཐོང་ལམ་ཞེས་བྱའོ། ། གཡང་ཟ་ཞེས་བྱ་བ་ནི། བདག་ཉིད་སྔར་འཁྲུལ་པའི་དུས་སུ་སེམས་ཅན་དམྱལ་བ་ལ་སོགས་པའི་དུ་ཁ་ཇི་སྙེད་གཅིག་མྱོང་བ་དྲན་པ་དང་། ད་ལྟར་སེམས་ཅན་གཞན་གྱིས་དུ་ཁ་ཇི་སྙེད་གཅིག་མྱོང་བ་མཐོང་བས། བདག་གིས་སྡུག་བསྔལ་དེ་དག་མི་མྱོང་བཞིན་དུའང་མྱོང་བ་སྙམ་བྱེད་པའི་དགོས་པ་འབྱུང་ངོ་། ། ངོ་ཚ་བ་ནི། སྔར་ཁྲེལ་འདས་པའི་སྤྱོད་པ་ཕྱིན་ཅི་ལོག་སྣ་ཚོགས་བྱས་པ་དྲན་པས་ངོ་ཚ་བའོ། ། སྐྱུག་བྲོ་བ་ནི་མི་གཙང་བ་ལ་གཙང་བར་གཟུང་བ་ལ་སོགས་པ་འཁོར་བའི་སྤྱོད་པ་རྣམས་ལས་ཡིད་འབྱུང་བས་སོ། །
འོ་ན་མིའི་རྟེན་ཁོ་ན་ལ་སྨོས་ཀྱི་འགྲོ་བ་གཞན་ཁོ་མི་སྨོས་པ་ཅི་ཡིན་སྙམ་ན། ལྷ་དང་ལྷ་མ་ཡིན་ངོ་ཚ་ཤེས་ཆེ་བས། སྤྱོད་པ་ཅི་ཕྱིན་ཅི་ལོག་མི་བྱེད། དུད་འགྲོ་བླུན་ཤས་ཆེ་བས་མི་ཤེས། ཡི་དྭགས་དང་དམྱལ་བ་དུ་ཁས་མནར་བས་སྤྱོད་པ་ཕྱིན་ཅི་ལོག་གི་སྐབས་མེད། མི་ཤེས་པ་བསལ་ཞིང་ལོག་སྤྱོད་ཁོ་ན་ལ་འཇུག་པས་མིའི་རྟེན་སྨོས་པའི་རྒྱུ་མཚན་དེ་ཡིན་ནོ། ། གསུམ་པ་ཡོན་ཏན་གྱི་ཁྱད་པར་གཞན་བསྟན་པ་ནི། སྔོན་བླ་མས་རྒྱུ་དུས་སུ་བསྟན་པའི་འཁོར་འདས་དབྱེར་མེད་དེ་ཙམ་ན་རྟོགས། ཞེས་གསུངས་ཏེ། སྔོན་བླ་མས་ལམ་སོགས་ཉི་ཤུའི་སྐབས་དང་།
མཚོན་བྱེད་དཔེའི་ཡེ་ཤེས་ངོ་སྤྲད་པ་དེ། འདིར་དོན་གྱི་ཡེ་ཤེས་མངོན་དུ་འགྱུར་རོ། ། སྙིང་རྗེ་སྐྱེ་བ་ནི། ཁམས་གསུམ་གྱི་སེམས་ཅན་གྱི་དུ་ཁ་དུ་མཐོང་བས་དམིགས་པ་མེད་པའི་ཐུགས་རྗེ་སྐྱེའོ། ། དེའི་སྟོབས་ཀྱིས་མཆི་མ་ལྷུང་གཞན་གྱི་སེམས་སྣ་ཚོགས་ཤེས་ཅེས་པ་ནི། སེམས་ཅན་རྣམས་ཀྱི་འདོད་ཆགས་དང་བཅས་པ་ལ་སོགས་པའི་སེམས་ཅན་རྣམས་ཟག་མེད་ཀྱི་མངོན་ཤེས་ཀྱིས་མཐོང་བའོ། ། འདོད་ཡོན་སྣ་ཚོགས་མཐོང་བས་རྒོད་བྲོ། ཞེས་བྱ་བ་ནི། འཇིག་རྟེན་ལས་འདས་པའི་དགེ་བའི་རྩ་བ་ལས་གྲུབ་པའི་གཞལ་མེད་ཁང་དང་གཟུགས་རྡོ་རྗེ་ལ་སོགས་པའི་མཆོད་པ་སྣ་ཚོགས་མཐོང་བས་འཇིག་རྟེན་པའི་འདོད་པའི་ལོངས་སྤྱོད་ལ་རྒོད་བྲོ་བའོ། ། བཞི་པ་ཟག་མེད་དགའ་བ་བཅུ་དྲུག་ལས་གང་ཡིན་པ་ནི།
དེ་ཙམ་ན་ལིང་ཁ་བརྟན། ཞེས་གསུངས་ཏེ། ཕྱི་དབྱིབས་ཀྱི་ཨ་ན་ཡར་རླུང་སེམས་འདུས་ནས། དབུ་མའི་མདུད་པ་དང་པོ་བྲལ་ཏེ་གནས་ཀྱི་འཁོར་ལོའི་ཕྱེད་བྱང་ཆུབ་ཀྱི་སེམས་ཀྱིས་བརྟན་ནས་གཏན་མི་ཉམས་པའི་བརྟན་པའོ། ། རྡོ་རྗེའི་རྩེ་ལྷན་ཅིག་སྐྱེས་པའི་སར་ཐིག་ལེ་གནས་པ་ལྟར་ལུས་བདེ་བས་མྱོས་ཤིང་རྒྱལ། ཞེས་གསུངས་པའི་དོན། རྡོ་རྗེ་ནི་ཡོངས་སུ་གྲགས་པའི་རྡོ་རྗེ་མ་ཡིན་གྱི། རྩ་དབུ་མའི་མར་རྩེར་ཕྱི་དབྱིབས་ཀྱི་ཨ་ནས་མདུད་པ་དང་པོའི་བར་རོ། ། ལྷན་ཅིག་སྐྱེས་པའི་སར། ཞེས་པ་ནི།
ཡས་བབས་ཀྱིས་དགའ་བ་བཅུ་དྲུག་པའི་གནས་མས་བརྟན་གྱི་དག་པ་དང་པོ་གཉིས་པ་གསུམ་པའི་སར་ཐིག་ལེ་གནས་པས་ལྷན་ཅིག་སྐྱེས་པའི་ཡེ་ཤེས་སྐྱེས་པ་ལྟར། ས་དང་པོ་ཐོབ་པའི་ཚེ་ལུས་ཟག་མེད་ཀྱི་བདེ་བས་མྱོས་ཤིང་། སེམས་དགའ་བདེས་བརྒྱ་བའོ། ། རང་གཞན་ངོ་མི་ཤེས་པ་ནི། མཐོང་སྤངས་ཀྱི་སྒྲིབ་པ་མ་ལུས་པ་སྤངས་པས། འཛིན་པའི་རྣམ་རྟོག་མེད་པས་རང་ངོ་མི་ཤེས་གཟུང་བའི་རྣམ་རྟོག་མེད་པས་གཞན་ངོ་མི་ཤེས་པའོ། ། དེ་དག་གིས་དེ་ཁོ་ན་ཉིད་ཀྱི་རྟགས་སེམས་ལ་འཆར་བ་བསྟན་ཏོ། ། ནང་རྟགས་རླུང་ལ་འཆར་བ་ནི། ནང་རྟགས་རླུང་སོར་གཅིག་འགག ཅེས་གསུངས་ཏེ།
སོར་གྱི་སྒྲ་ནི་རླུང་དགུ་བརྒྱ་པ་ཕྲག་གཅིག་ཡིན་ལ། ཕྱི་ནང་གི་སོར་གཉིས་འགགས་པས་ལས་ཀྱི་རླུང་སྟོང་བརྒྱད་བརྒྱ་བ་ཕྲག་གཅིག་དབུ་མར་ཐིམ་པའོ། ། ཕྱི་རྟགས་ཐིག་ལེ་ལ་འཆར་བ་ནི། ཕྱི་རྟགས་གསང་གནས་ཕྱེད་ཐིག་ལེས་བརྟན་ཞེས་གསུངས་ཏེ། དབུ་མའི་མདུད་པ་དང་པོ་བྲལ་ཞིང་། གསང་གནས་ཀྱི་འཁོར་ལོའི་ཕྱེད་ཁམས་དྭངས་མས་བརྟན་ནས་སླར་མི་ལྡོག་པར་འགྱུར་རོ། ། མཇུག་བསྡུད་བསྟན་པ་ནི། མཐོང་ལམ་ས་དང་པའོ། ། ཞེས་བྱ་བ་ནི་ལུང་སྒོ་བསྟུན་ནས་དང་པོ་རབ་ཏུ་དགའ་བ་ཡིན་ལ། གསང་སྔགས་ལས་གནས་ཞེས་བརྡ་མཛད་དོ། །
ད་ནི་བུམ་དབང་གིས་བསྡུད་པའི་ས་ལྷག་མ་ལྔ་བསྟན་པ་ནི། ཡང་སྤྲུལ་སྐུ་ལས་དབང་བཞི་བཞི། ཞེས་བྱ་བ་ལ་སོགས་པ་གསུངས་ཏེ། དེའང་རྒྱུ་བསྟན་པ་ལ་རིང་རྒྱུ་དང་ཉེ་རྒྱུ་གཉིས་ནི་སྔར་བཞིན་ནོ། ། འབྲས་བུ་ནི་སྤྲུལ་སྐུ་ཉིད་དོ། ། རྟགས་བསྟན་པ་ལ་གསུམ་ལས། དེ་ཁོ་ན་ཉིད་ཀྱི་རྟགས་སེམས་ལ་འཆར་བ་ནི། སྒོམ་ལམ་ས་གཉིས་ནས་སྤྲུལ་སྐུའི་ཞིང་ཁམས་སྟོང་ལ་སོགས་པ་སྒུལ་བ་ལ་སོགས་པ་ནུས། ཞེས་གསུངས་ཏེ། དེའང་ལམ་ལྟར་ན་བསྒོམ་ལམ་ཡིན་ལ།
ས་གཉིས་ནས་དྲུག་གི་བར་དུ་སྔར་གྱི་ཡོན་ཏན་བརྒྱ་ཕྲག་བདུན་པོ། ས་གཉིས་པ་ལ་་་་་་སྟོང་དང་།་་་་་ ས་གསུམ་པ། ཁྲི་དང་། འབུམ་དང་། ས་ཡ་དང་། བྱེ་་་་་་ས་དྲུག་པ་ལ་བ་ཕྲག་བདུན་གྱི་བར་དུ་སྒྲེས་ཏེ་ཤེས་པར་བྱའོ། ། ཡོན་ཏན་སོགས་འཕེལ་ཞེས་བྱ་བའང་དེ་ཉིད་ཡིན་ཏེ། སའི་ཡོན་ཏན་གོང་ནས་གོང་དུ་རྒྱས་པའོ། ། འགྲོ་ལོག་སོགས་འགག
ཅེས་བྱ་བ་ནི། སྤང་བྱ་སྤོང་བའི་ཚུལ་ཏེ། གཟུང་འཛིན་གྱི་རྟོག་པ་བཅུ་གཉིས་ལས་དྲུག་མན་ཆད་འགག་ཅིང་། རྟེན་འབྲེལ་བཅུ་གཉིས་ལས་ཀྱང་། རྒ་ཤི་ནས་ཚོར་བའི་བར་དུ་ལུགས་ལྡོག་གི་རིམ་པས་འགག་པའོ། ། ནང་རྟགས་ནི། ནང་རྟགས་རླུང་སོར་དྲུག་འགག ཅེས་གསུངས་པ་ནི། ཕྱི་ནང་གི་སོར་བཅུ་གཉིས་ཏེ། ལས་ཀྱི་རླུང་སྟོང་བརྒྱད་བརྒྱ་བ་ཕྲག་དྲུག་དབུ་མར་ཐིམ་པའོ། །
ཕྱི་རྟགས་ནི། ཕྱི་རྟགས་གསང་གནས། ལྟེ་སྙིང་ཐིག་ལེས་བརྟན། ཞེས་གསུངས་ཏེ། འཁོར་ལོ་གསུམ་པོ་རེ་རེ་ལ་གཉིས་གཉིས་ཏེ། ས་དྲུག་ཐོབ་་་་་་དབུ་མའི་མདུད་པ་བཅུ་དྲུག་་་་་་པ་རང་ལོ་གཅིག་བྲལ། ས་ལྷག་མ་ལྔ་ལ་བཅུ་ལྔ་སྟེ་མདུད་པ་བྲལ་ནས་སྙིང་ཁ་ཆོས་ཀྱི་འཁོར་ལོའི་བར་དུ་ཁམས་དྭང་མ་མི་སྔར་མི་ལྡོག་པར་བརྟན་པའོ། ། ལོངས་སྐུ་འགའ་མཐོང་། ཞེས་གསུངས་ཏེ། ནང་རྟེན་འབྲེལ་གྱི་དབང་གིས་ལོངས་སྐུ་མཚན་ཉིད་ས་གཅིག་ནས་བཅུའི་བར་དུ་མཐོང་ཞིང་བྱིན་གྱིས་བརླབས་པའོ། །
བསྒོམ་ལམ་ས་དྲུག་གོ ། ཞེས་བྱ་བའི་མཇུག་བསྡུད་དེ། ལུང་སྒོ་བསྟུན་གྱི་དབང་དུ་བྱས་ན་དྲི་མ་མེད་པ། འོད་བྱེད་པ། འོད་འཕྲོ་བ། སྦྱང་དཀའ་བ། མངོན་དུ་གྱུར་པའོ། ། གསང་སྔགས་ཀྱི་བརྡ་ནི། ཉེ་བའི་གནས། ཞིང་།
ཉེ་བའི་ཞིང་། ཚྪནྡྷོ། ཉེ་བའི་ཚྪནྡྷོ། དེ་དག་གིས་གྲུབ་མཐའ་དང་པོ་བསྟན་ཟིན་ཏོ།། །། གསང་དབང་གི་བསྡུས་པའི་གྲུབ་མཐའ་གཉིས་པ་བསྟན་ན། ཡང་ལོངས་སྐུ་ལས་དབང་བཞི་བཞི་ཞེས་གསུངས་ཏེ། འདི་ལའང་རྒྱུ་བསྟན་པ། རྟགས་བསྟན་པ། འབྲས་བུ་བསྟན་པ། མཇུག་བསྡུད་བསྟན་པ་བཞི་ལས།
ཐོག་མར་ཉེ་རྒྱུ་བསྟན་པ་ནི། ཕྱི་རྟེན་འབྲེལ་ནི། ཡང་ལོངས་སྐུ་ལས་དབང་བཞི་བཞི་ཞེས་གསུངས་ཏེ། དབང་བླང་བར་བྱ་བའི་ཡུལ་ན་འཕོས་ཏེ་ལོངས་སྐུ་གསང་དབང་གིས་བསྡུས་པའི་དབང་བཞི་ཐུན་ཚད་མེད་པར་ལེན་པའོ། ། ནང་རྟེན་འབྲེལ་ནི་འོག་ནས་འཆད་དོ། ། རིང་རྒྱུ་ལ་དབང་དང་ལམ་གཉིས་ལས། དབང་འོག་ནས་སྟོན་ལ་ལམ་ནི། བདག་བྱིན་གྱིས་བརླབས་པའི་རིམ་པའི་ལམ་ནས་ཞེས་གསུངས་ཏེ། གཏུམ་མོ་་་་་་འི་དམིགས་པ་བཅོ་བརྒྱད་དང་རླུང་་་་་་སྦྱོར་བདུན་ལ་སོགས་པའི་ལམ་མོ། ། འབྲས་བུ་ནི།
ལོངས་སྐུ་དང་རང་བཞིན་ལྷུན་གྲུབ་ཐོབ་པར་བྱེད་པ། ཞེས་གསུངས་པ་ནི། རྒྱུ་རྩ་ཡི་གེ་ལ་གནས་པ་་་་་་འབྲས་བུ་ས་བཅུ་གསུམ་པ་ལ་སྐུ་ཐམས་ཅད་་་་་་པ་ལོངས་སྤྱོད་རྫོགས་པའི་སྐུ་མངོན་དུ་བྱེད་པའོ། ། ངག་དག་པར་བྱེད་པ་གསང་བའི་དབང་མཐར་ཕྱིན། ཞེས་བྱ་བ་ནི། རིང་རྒྱུ་དབང་ཡིན་ཏེ། རྒྱུ་དུས་སུ་བླ་མ་ལས་ཐོབ་པ་དང་། ལམ་དུས་སུ་རང་གིས་ཐུན་བཞིར་བླངས་པ་མཐར་ཕྱིན་ཏེ། ངག་གི་དྲི་མ་དག་པར་བྱས་པའོ། ། བརྟགས་བསྟན་པ་ལས་གསུམ་ལས་དེ་ཁོ་ན་ཉིད་ཀྱི་རྟགས་སེམས་ལ་འཆར་བ་ནི།
དེ་ཁོ་ན་ཉིད་ཀྱི་རྟགས་དབང་པོ་ལྔ་ནི། ཞེས་བྱ་བ་ལ་སོགས་པ་གསུངས་ཏེ། དེའང་ས་རླུང་དབུ་མར་དབང་དུ་གྱུར་བས་འབྱུང་བ་སའི་གནོད་པས་མི་རྫི། གཞན་གསུམ་་་་་་ཆུ་མེ་རླུང་ཡང་དེས་བསྒྲེའོ། ། ནམ་མཁའི་རླུང་དབང་དུ་གྱུར་པས་དཔག་ཚད་སྟོང་གི་གཡང་སས་མི་འཇིགས་པའོ། ། དེ་ལ་འབྱུང་བ་ལྔ་ལ་དབང་ཐོབ་པས་དབང་པོ་ལྔའོ། ། དྭངས་མ་ལྔའི་རླུང་ལ་མངའ་མཉེས་པས་ནུས་པ་ལྔ་དང་། ལྟ་སྟངས་རྣམས་ལ་ཐོགས་པ་མེད། ཞེས་བྱ་བ་ནི། ས་རླུང་ལ་སོགས་པ་འབྱུང་བ་བཞིའི་རླུང་དབུ་མར་སྟོབས་སུ་གྱུར་པས།
རང་ཉིད་ས་ལ་སོགས་པར་སྤྲུལ་ནུས་ཤིང་། ནམ་མཁའི་རླུང་གིས་བདག་གཞན་མི་སྣང་བར་སྦེད་ནུས་པའོ། ། ལྟ་སྟངས་ནི་མིག་གི་སྒོ་རུ་རླུང་སེམས་བསྡུ་བ་ལ་དབང་འབྱོར་པས། རེངས་པ་དང་ལྟུང་བ་་་་་་དང་དགུག་པའི་དབང་དུ་བྱེད་པའི་ལྟ་སྟངས་ལ་སོགས་པ་རྒྱུད་ནས་གསུངས་པའི་རྩ་བ་དང་ཡན་ལག་གི་ལྟ་སྟངས་རྣམས་ལ་ཐོབ་པ་མེད་པའོ། ། འོ་ན་མཐོང་ལམ་གྱི་སྐབས་སུ་ཡང་ལྟ་སྟངས་འགྲུབ་པ་མ་ཡིན་ནམ་སྙམ་ན། དེར་མགོ་རྩོམ་པ་ཡིན་ལ། འདི་ནི་དབང་འབྱོར་པ་ཡིན་ནོ། ། བྷ་གའི་དཀྱིལ་འཁོར་དུ་རིགས་དྲུག་གི་ས་བོན་མཐོང་། ས་བོན་དྲུག་ལ་མངའ་མཉེས། ཞེས་པ་ནི་ཉེ་རྒྱུའི་ནང་རྟེན་འབྲེལ་ལོ། །
དེའི་སྟོབས་ཀྱིས་ཕྱི་རོལ་ཏུ། སེམས་ཅན་རྣམས་ཀྱི་སྐད་དུ་ཆོས་སྟོན་ཅིང་། ཞེས་བྱ་བ་ནི། གདུལ་བྱ་རྣམས་ཀྱིས་རང་རང་གི་སྐད་དང་བསམ་པ་དང་མཐུན་པར་ཆོས་སྟོན་ནུས་པའོ། ། འོ་ན་མཐོང་ལམ་གྱི་སྐབས་སུ་རིགས་དྲུག་གི་རྟེན་མཐོང་བ་མ་ཡིན་ནམ་སྙམ་ན། མཐོང་ལམ་གྱི་སྐབས་སུ་རྩའི་ལྡོག་པས་མཐོང་ལ། འདིར་ཡི་གེའི་ལྡོག་པ་མཐོང་བས། མི་འདྲ་བའི་ཁྱད་པར་དེ་ཡིན་ནོ། ། ཆོས་སྤྱི་དང་རང་གི་མཚན་ཉིད་ལ་ཐོགས་པ་མེད་ཅེས་པ་ནི། དེའི་ཚེ་སྤྱིའི་མཚན་ཉིད་འདྲ་བ་ཐུན་མོང་་་་་་སྟེ་འདུས་བྱས་ཐམས་ཅད་མི་རྟག་ཅེས་པ་ལྟ་བུའི།
བ། རང་གི་མཚན་ཉིད་ནི་མི་འདྲ་བ་ཐུན་མོང་མ་ཡིན་པ་ཡིན།་་་་་ ཏེ་སའི་མཚན་ཉིད་འདྲ་བ་ལ་སོགས་པ་ཡིན་ཅེས་སོ། དེ་དག་འཆད་པ་ལ་ཐོགས་པ་མེད་པ་འབྱུང་ངོ་། ། ལྟེ་བར་ཡི་གེའི་ཕྱི་མོ་བརྒྱད། ཨ་ལི་ཀ་ལི་མཐོང་ནས། ཞེས་གསུངས་པའི་དོན་ནི། ཡི་གེའི་ཕྱི་མོ་ཨ་ཀ་ཙ་ཊ་ཏ་པ་ལ་སོགས་པ་བརྒྱད། ཨ་ལི་ཀ་ལི་ནི་ཕྱི་བསྐོར་གྱི་ཡིག་འབྲུ་ལྔ་བཅུའོ། ། དེ་དག་མཐོང་བས་གསང་བ་རྟེན་འབྲེལ་བྱས་ནས་ཕྱི་རོལ་ཏུ་མདོ་སྡེའི་ཆོས་གསུང་རབ་ཡན་ལག་བཅུ་གཉིས་ལ་ཐོགས་པ་མེད་པ་ནི།
མདོ་སྡེ་དང་དབྱངས་ཀྱིས་སྙད་ཀྱིས་སྙད་པའི་སྡེ་ལ་སོགས་པ་གསུང་རབ་ཡན་ལག་བཅུ་གཉིས་འཆད་པ་ལ་ཐོགས་པ་མེད་པའོ། ། དེའི་ཚེ་ངག་གི་དབང་ཕྱུག་ཆེན་པོར་འགྱུར། ཐ་སྙད་ལས་སད། ཚིག་གི་མཆོག་གྲུབ་སོ་སོ་ཡང་དག་པར་རིག་པ་བཞི་ལ་དབང་ཐོབ་པའོ། ། བདུད་རྩི་ལྔ་དང་རོ་དྲུག་ལ་ལོངས་སྤྱོད་ནུས་ཅེས་པ་ནི། ནང་དུ་མགྲིན་པའི་འཁོར་ལོ་ཁམས་དྭངས་མས་བརྟན་པས་ཕྱི་རོལ་ཏུ་འཇིག་རྟེན་གྱི་ཁམས་ཀྱི་རོ་དྲུག་ལ་ལོངས་སྤྱོད། རོ་བྲོ་བའི་མཆོག་དང་ལྡན་པའི་མཚན་གྱིས་གཞིའི་འདིར་འགྲུབ་པ་ཡིན་ནོ། ། ཚངས་པའི་དབྱངས་སུ་འགྱུར་བ་ཞེས་བྱ་བ་ནི། སྙིང་པོའི་ཨ་མགྲིན་པའི་འཁོར་ལོའི་བར་དུ་བྱོན་པས་གསང་བ་རྟེན་འབྲེལ་བྱས་ནས། ཕྱི་རོལ་ཏུ་རྣ་བར་སྙན་ཅིང་རྒྱང་གྲགས་ལ་སོགས་པ་གསུངས་དབྱངས་ཀྱི་ཡན་ལག་དྲུག་ཅུ་འབྱུང་ངོ་། །
དེ་ཉིད་སྒྱུ་འཕྲུལ་དྲ་བའི་ལུང་དང་སྦྱར་ན། ཨ་ནི་ཡིག་འབྲུ་ཞེས་སོགས་དྲུག་གིས་གསལ་ལོ། ། ཞེས་གསུངས་པ་ནི། ཨ་ནི་ཡིག་འབྲུ་ཀུན་གྱི་མཆོག ། དོན་ཆེན་ཡི་གེ་དམ་པ་ཡིན། ། ཁོང་ནས་འབྱུང་བ་སྐྱེ་བ་མེད། ། ཚིག་ཏུ་བརྗོད་པ་སྤངས་པ་སྟེ། བརྗོད་པ་ཀུན་གྱི་རྒྱུ་ཡི་མཆོག ། ཚིག་ཀུན་རབ་ཏུ་གསལ་བར་བྱེད། ། ཅེས་གསུངས་པ་ལྟར་རོ། །
ས་བདུན་ཡན་ཆད་ལོངས་སྐུའི་ཞིང་ཁམས་འཁོར་བཞི་བརྒྱ་དུང་ཕྱུར་ལ་སོགས་པ་སྒུལ་བ་ལ་སོགས་པ་ནུས། ཞེས་གསུངས་པ་ནི། ས་དྲུག་པ་མན་ཆད་སྤྲུལ་སྐུའི་ཞིང་ཁམས་ཡིན་ལ། ས་བདུན་ནས་བཅུའི་བར་ནི་ལོངས་སྐུའི་ཞིང་ཁམས་ཡིན་ནོ། འཁོར་བཞི་བརྒྱ་ནི། འཁོར་ལོའམ་དཀྱིལ་འཁོར་བཞིའི་དྲུང་ཕྱུར་ལ་སོགས་པ་སྒུལ་བ་ལ་སོགས་པ་ནུས། ཞེས་པ་ནི། སྤྱིར་གླིང་བཞི་རི་རབ་དང་བཅས་པ་གཅིག་འཁོར་ལོ་བསྒྱུར་བའི་རྒྱལ་པོའི་ཞིང་ཁམས། དེ་བྱེ་བ་ཕྲག་བརྒྱ་སྤྲུལ་སྐུའི་ཞིང་ཁམས། དེ་བྱེ་བ་ཕྲག་བརྒྱ་ལོངས་སྐུའི་ཞིང་ཁམས་སོ།་་་་་
དེ་བྱེ་བ་ཕྲག་བརྒྱ་ཆོས་སྐུའི་ཞིང་ཁམས་ངོ་བོ་ཉིད་སྐུའི་ཞིང་ཁམས་ནི་འཁོར་འདས་མཉམ་པ་ཉིད་མ་ལུས་པའི། དེ་ལྟ་བུ་དུང་ཕྱུར་ལ་སོགས་པ་སྒུལ་བར་ནུས་པ་ནི་སྔར་གྱི་ཡོན་ཏན་བདུན་པའོ། ། ས་བདུན་པ་ལ་དུང་ཕྱུར། བརྒྱད་པ་ལ་ཐེར་འབུམ། དགུ་པ་ལ་ཐེར་འབུམ་ཆེན་པོ། བཅུ་པ་ལ་ཕྲག་ཁྲིག་གི་བར་དུ་སྒྲེས་ཏེ་ཤེས་པར་བྱའོ། ། ནང་རྟགས་རླུང་ལ་འཆར་བ་ནི། ནང་རྟགས་རླུང་སོར་བཅུ་འགག ཅེས་གསུངས་ཏེ། སོར་ནི་སྔར་བསྟན་པ་ཉིད་ཡིན་ལ།
དེ་ཕྱི་ནང་གི་ཉི་ཤུ། གྲངས་ལས་ཀྱི་རླུང་སྟོང་བརྒྱད་བརྒྱས་ཕྲག་བཅུ་དབུ་མར་འགགས་པའོ། ། ཕྱི་རྟགས་ཐིག་ལེས་འཆར་བ་ནི། ཕྱི་རྟགས་མགྲིན་སྨིན་ཐིག་ལེས་བརྟན། ཞེས་གསུངས་ཏེ། དབུ་མའི་མདུད་པ་བཅུ་གཉིས་བྲལ་ནས། མགྲིན་པ་དང་སྨིན་མཚམས་ཀྱི་འཁོར་ལོ་གཉིས་ཀྱི་བར་དུ་ཁམས་དྭངས་མས་བརྟན་ནས་སླར་མི་ལྡོག་པའོ། ། མཇུག་བསྡུད་བསྟན་པ་ནི། སྒོམ་ལམ་ས་བཅུ་པའོ། ། ཞེས་གསུངས་ཏེ།
ལུང་སྒོ་བསྟུན་གྱི་དབང་དུ་བྱས་ན། རིང་དུ་སོང་བ་དང་། མི་གཡོ་བ། ལེགས་པའི་བློ་གྲོས། ཆོས་ཀྱི་སྤྲིན་ནོ། ། གསང་སྔགས་ཀྱི་བརྡ་ནི། འདུ་བ། ཉེ་བའི་འདུ་བ། དུར་ཁྲོད། ཉེ་བའི་དུར་ཁྲོད་དོ། །
དེ་དག་གིས་གྲུབ་མཐའ་གཉིས་པ་བསྟན་ཟིན་ཏོ།། །། ཤེས་རབ་ཡེ་ཤེས་ཀྱིས་བསྡུས་པའི་གྲུབ་མཐའ་གསུམ་པ་བསྟན་ན། ཡང་ཆོས་སྐུ་ལ་དབང་བཞི་བཞི། ཞེས་བྱ་བ་ལ་སོགས་པ་གསུངས་ཏེ། འདི་ལའང་རྒྱུ་བསྟན་པ། རྟགས་བསྟན་པ། འབྲས་བུ་བསྟན་པ། མཇུག་བསྡུད་བསྟན་པ་བཞི་ལས། ཐོག་མར་རྒྱུ་ལ་ཉེ་རྒྱུའི་ཕྱི་རྟེན་འབྲེལ་ནི། ཡང་དབང་བ་ཞེས་གསུངས་པ་ནི།
དབང་བླང་བའི་ཡུལ་ན་འཕོས་ན། ལོངས་སྐུ་དང་ཆོས་སྐུ་ཐ་མི་དད་པ་ལས་ཤེས་རབ་ཡེ་ཤེས་ཀྱིས་བསྡུས་པའི་དབང་བཞི་ཐུན་ཚད་མེད་པར་ལེན་པའོ། ། ནང་རྟེན་འབྲེལ་ནི་འོག་ནས་འཆད་དོ། ། རིང་རྒྱུ་ལ་དབང་དང་ལམ་གཉིས་ལས། དབང་འོག་ནས་སྟོན་ལ། ལམ་ནི། སེམས་དག་པར་བྱེད་པ་ལ་འཁོར་ལོ་ཐབས་ཀྱི་ལམ་ནས་ཞེས་གསུངས་ཏེ། དེའང་དཀྱིལ་འཁོར་འཁོར་ལོའི་ཐབས་ཕོ་ཉའི་ལམ་གྱིས་སྦྱང་གཞི་སེམས་ཀྱི་དྲི་མ་དག་པར་བྱས་པའོ། ། འབྲས་བུ་ནི། ཆོས་སྐུ་རང་བཞིན་ལྷུན་གྲུབ་ཐོབ་པར་བྱེད་པ་ཞེས་གསུངས་ཏེ།
རྒྱུ་ཁམས་བདུད་རྩི་ལ་གནས་པ་ས་བཅུ་གསུམ་པ་ལ་སྒྱུ་ཐམས་ཅད་པ་ཆོས་ཀྱི་སྐུ་མངོན་དུ་བྱེད་པའོ། ། ཤེས་རབ་ཡེ་ཤེས་ཀྱི་དབང་མཐར་ཕྱིན་ཅེས་པ་ནི་རིང་རྒྱུ་དབང་ཡིན་ཏེ། རྒྱུ་དུས་སུ་བླ་མ་ལས་ཐོབ་པ་དང་། ལམ་དུས་སུ་རང་གིས་ཐུན་བཞིར་བླངས་པའོ། ། རྟགས་བསྟན་པ་ལ་གསུམ་ལས། དེ་ཁོ་ན་ཉིད་ཀྱིས་རྟགས་སེམས་ལ་འཆར་བ་ནི། སྟོབས་ལྔ་ནི་བྱང་ཆུབ་སེམས་ཀྱི་རླུང་ལྔ་སྐྱོད་པའི་་་་་་དྭངས་མའི་དྭངས་མ། ཞེས་གསུངས་ཏེ། ནང་དུ་དྭངས་མའི་རླུང་ལྔ་དང་བྱང་ཆུབ་ཀྱི་སེམས་བདུད་རྩི་ལྔ་རོ་གཅིག་ཅིང་འདྲེས་པ་དབུ་མར་སྟོབས་སུ་གྱུར་པས་ནང་རྟེན་འབྲེལ་བྱས་ནས་ཕྱི་རོལ་ཏུ་སར་སྤྲུལ་པ་དང་། བདག་གཞན་མི་སྣང་བར་སྦེད་པ་ལ་སོགས་པ་ལྔ་ལ་སྟོབས་སུ་གྱུར་པས་སྟོབས་ལྔ་འབྱུང་ངོ་། །
རྩ་བ་བྱང་ཆུབ་ཀྱི་དཀྱིལ་འཁོར་མཐོང་ན། ཞེས་པ་ནི་ནང་རྟེན་འབྲེལ་ལོ། ། ད་ནི་ཉེ་རིང་གཉིས་ཀའི་རྒྱུའི་དབང་དུ་བྱས་ཏེ། ཡོན་ཏན་གྱི་ཆོས་བརྩི་ན། སྐུ་གསུམ་ཡེ་ཤེས་ལྔ་སོགས་དབང་ཐོབ་ནས་ཞེས་བྱ་བ་ནི། སྐུ་གསུམ་གྱི་དབང་ནི། རྟེན་ཕྱག་རྒྱ་ཡོངས་སུ་དག་པ་ལ་འདུ་ཤེས་གསུམ་གྱིས་སྙོམས་པར་ཞུགས་པས་རྗེས་སུ་ཆགས་པའི་མེས་དྭངས་མ་རྣམས་བཞུས་ཏེ། རྩ་གནས་ཐམས་ཅད་ཀྱི་བྱང་ཆུབ་ཀྱི་སེམས་སྤྱི་བོའི་ཧཱུྃ་ལ་བསྡུས། དེ་མགྲིན་པའི་བར་དུ་བྱོན། བདེ་བའི་ཉམས་མྱོང་ཆུང་བས་དགའ་བའི་ཡེ་ཤེས།
སྤང་བྱ་ཉོན་མོངས་པ་བཞི་ཆ་བཞི་བཞི་ལ་བཞི་གསུམ་མ་བཞི། མངོན་པར་ཞེན་ན་འདོད་པའི་ཁམས་སུ་སྐྱེ། ལམ་དུ་སློངས་ན་ཉན་ཐོས་ཀྱི་ལམ་ཆོད། མགྲིན་པ་ལོངས་སྤྱོད་ཀྱི་འཁོར་ལོར་ཐོབ་པས་གནས་ལ་མིང་བཏགས་ནས་ལོངས་སྤྱོད་རྫོགས་པའི་སྐུ་ཞེས་བྱ། སྙིང་ཁའི་བར་དུ་བྱོན་བདེ་བ་ཆེན་པོའི་ཉམས་མྱོང་ཆེ་བས་མཆོག་དགའི་ཡེ་ཤེས། སྤང་བྱ་ཕྱེད་ཞི་ལ་ཕྱེད་མ་ཞི་བ་མངོན་པར་ཞེན་ན་གཟུགས་ཀྱི་ཁམས་སུ་སྐྱེ། ལམ་དུ་སློངས་ན་སངས་རྒྱས་ཀྱི་ལམ་ཆོད། གནས་སྙིང་ཁ་ཆོས་ཀྱི་འཁོར་ལོར་ཐོབ་པས་ཆོས་སྐུ་ཞེས་བྱ། ལྟེ་བའི་བར་དུ་བྱོན་བདེ་བ་མི་རྟོག་པས་བརྒྱན་པས་དགའ་བྲལ་གྱི་ཡེ་ཤེས། སྤང་བྱ་བཞི་གསུམ་ཞི་ལ་བཞི་ཆ་མ་ཞི།
མངོན་པར་ཞེན་ན་གཟུགས་མེད་ཀྱི་ཁམས་སུ་སྐྱེ། ལམ་དུ་སློངས་ན་བྱང་ཆུབ་སེམས་དཔའི་ལམ་ཆོད། གནས་ལྟེ་བ་སྤྲུལ་པའི་སྐུ་འཁོར་ལོ་ཐོབ་པས་སྤྲུལ་པའི་སྐུ་ཞེས་བྱ། གསང་གནས་སུ་ལྷན་ཅིག་སྐྱེས་པའི་ཡེ་ཤེས་སྐྱེ་བ་ནི། དབང་བཞི་པའི་མས་བརྟན་གྱི་དགའ་བ་རྩོམ་པའི་གཞི་ཡིན་གྱི། དབང་གསུམ་པའི་སྐབས་དོན་མ་ཡིན་པས་འདིར་མ་བརྗོད་དོ། འདི་ཉིད་ལ་ཡེ་ཤེས་ལྔའི་དབང་དུ་བཞག་སྟེ། ཟག་པ་མེད་པའི་ཆོས་ཐམས་ཅད་གཟུགས་བརྙན་གྱི་ཚུལ་དུ་སྣང་བས་མེ་ལོང་ལྟ་བུའི་ཡེ་ཤེས། འཁོར་འདས་ཀྱི་ཆོས་ཐམས་ཅད་མཉམ་པ་ཉིད་དུ་རྟོགས་པས་མཉམ་པ་ཉིད་ཀྱི་ཡེ་ཤེས། ཆོས་ཅན་སོ་སོའི་ཆོས་ཉིད་རྟོགས་པས་སོ་སོར་རྟོག་པའི་ཡེ་ཤེས།
ལུས་ངག་པའི་གསུམ་ཞེན་པ་དང་བྲལ་བས་ཆོས་ཉིད་ལ་ནན་ཏན་བྱེད་པས་བྱ་བ་ནན་ཏན། དབྱིངས་དང་ཡེ་ཤེས་རོ་གཅིག་ཏུ་རྟོགས་པས་ཆོས་ཀྱི་དབྱིངས་ཀྱི་ཡེ་ཤེས་སོ། ། སོགས་ཀྱི་སྒྲས། ཕྱག་རྒྱ་ལྔའི་དབང་དུའང་བཞག་སྟེ། ཡེ་ཤེས་རྣམ་རྟོག་འཕར་མི་རེག་པས་བྲམ་ཟེའོ། ། རྣམ་རྟོག་ཡེ་ཤེས་ལ་ཚུར་མི་རེག་པས་གཡུང་མོ། རང་གི་རྒྱུད་སྙིང་རྗེས་སེམས་ཅན་གྱི་དོན་ལ་གཡོ་བས་གར་མ། གཞན་གྱི་རྒྱུད་ཡེ་ཤེས་སུ་བསྒྱུར་བས་ཚོས་མ། མཚན་མ་དང་རྣམ་རྟོག་བསོད་པས་གདོལ་པ་མའོ། ། དེ་ཉིད་ལ་ཧེ་རུ་ཀ་བཅུ་གཅིག་དབང་དུ་བཞག་སྟེ།
སྣང་བ་་་་་་གཟུགས་ཐམས་ཅད་བདེ་སྟོང་དུ་འཆར་བས་གཟུགས་ཀྱི་ཧེ་རུ་ཀ་ལ་སོགས་པ་་་་་་སྒྲ་དྲི་རོ་རེག ཆོས་ཐར་བདེ་སྟོང་དུ་འཆར་བས་ཆོས་ཀྱི་ཧེ་རུ་ཀ་དྲུག བདག་དམ་ཚིག་ཧེ་རུ་ཀ གཞན་ཡེ་ཤེས་ཀྱི་ཧེ་རུ་ཀ བཏགས་པ་མིང་གི་ཧེ་རུ་ཀ མཚོན་པ་བརྡའི་ཧེ་རུ་ཀ ཆོས་ཉིད་དོན་གྱི་ཧེ་རུ་ཀ དེ་ལྟ་བུའི་ཏིང་ངེ་འཛིན་དང་ལྡན་པའི་རྣལ་འབྱོར་པས་ངག་ཏུ་བརྗོད་པ་སྔགས་སུ་འགྱུར་བའི་དེ་ཁོ་ན་ཉིད། རྐང་པའི་རྗེས་ལ་དཀྱིལ་འཁོར་དུ་འགྱུར་བའི་དེ་ཁོ་ན་ཉིད། ལག་པའི་བྱ་བ་ཕྱག་རྒྱར་འགྱུར་བའི་དེ་ཁོ་ན་ཉིད།
སེམས་ཀྱི་བསམ་པ་བསམ་གཏན་དུ་འགྱུར་བའི་དེ་ཁོ་ན་ཉིད། ལྷན་ཅིག་སྐྱེས་པའི་ཡེ་ཤེས་བཟའ་བར་འགྱུར་བའི་དེ་ཁོ་ན་ཉིད། དེ་ལྟ་བུའི་དབང་དེས་གྲུབ་མཐའ་ས་བཅུ་གཅིག་པ་དང་། བཅུ་གཉིས་པའི་རྒྱུ་བྱེད་པའི་ཕྱིར་སྐབས་འདིར་སྦྱར་བ་ཡིན་ནོ། ། ད་ནི་དེ་ཁོ་ན་ཉིད་ཀྱི་བརྟགས་གཞན་བསྟན་པ་ནི། བདུད་རྩི་ལྔ་རྩ་གར་འདུ་མཐོང་ན། སངས་རྒྱས་རྣམས་གཞན་དོན་མཛད་པ་མཐོང་ཞེས་གསུངས་པ་ནི། བདུད་རྩི་ལྔ་ནི་སངས་རྒྱས་ཕོ་བྲང་འདུས་པ་བཞི་ལ་སོགས་པའི་ཞིང་ཁམས་དེར་འདུས་པས་ནང་རྟེན་འབྲེལ་བྱས་ནས། ཕྱི་རོལ་ཏུ་ལོངས་སྐུ་དང་སྤྲུལ་སྐུའི་སངས་རྒྱས་རྣམས་འཕགས་པ་དང་སོ་སོ་སྐྱེ་བོའི་དོན་རྒྱ་ཆེན་པོ་མཛད་པ་མཐོང་ངོ་། ། སྤྲུལ་པ་བདེ་ཆེན་དུ་ཐིག་ལེས་འདུ་བ་མཐོང་ན།
སངས་རྒྱས་རྣམས་འོག་མིན་གྱི་གནས་ན་ཟབ་མོ་ལ་བཞུགས་པ་མཐོང་། ཞེས་གསུངས་པའི་དོན་ནི། ལྟེ་བ་སྤྲུལ་པའི་འཁོར་ལོ་དང་སྤྱི་བོ་བདེ་བ་ཆེན་པོའི་འཁོར་ལོར་བདུད་རྩི་ལྔའི་དྭངས་མ་འདུ་བ་མཐོང་བས་གསང་བ་རྟེན་འབྲེལ་བྱས་ཏེ། ཕྱི་རོལ་འོག་མིན་དུ་ཆོས་སྐུ་དང་། ལོངས་སྐུ་དབྱེར་མེད་དུ་བཞུགས་པ་མཐོང་ངོ་། ། འདི་ཉིད་ལ་ཆོས་སྐུའི་ཞིང་ཁམས་མཐོང་བ་ཞེས་ཀྱང་བྱའོ། ། ལྟེ་བ་སྤྲུལ་པར་བདུད་རྩི་ལྔ་དང་རླུང་ལྔ་འདུ་བ་མཐོང་ན། ལོངས་སྐུའི་རིགས་ལྔ་ཡུམ་གྱི་བྷ་ག་ལ་བཞུགས་ནས། སྐལ་ལྡན་བྱང་ཆུབ་སེམས་དཔའ་ལ་གསང་བ་སྒྲོགས་པ་མཐོང་། ཞེས་གསུངས་པའི་དོན་ནི།
ལྟེ་བ་སྤྲུལ་པའི་འཁོར་ལོར་བདུད་རྩི་ལྔ་དང་རླུང་ལྔ་འདུས་པ་མཐོང་བས་རྟེན་འབྲེལ་བྱས་ནས་ཕྱི་རོལ་ཏུ་སྟོན་པའི་ཁྱད་པར་ལོངས་སྐུ་རིགས་ལྔ་ཡབ་ཡུམ། གནས་ཀྱི་ཁྱད་པར་ཡུམ་གྱི་ཆོས་འབྱུང་གི་ནང་ན་རྟེན་གྱི་ཁྱད་པར་དཀྱིལ་འཁོར་གཞལ་ཡས་པ་ན་བཞུགས་ནས། འཁོར་གྱི་ཁྱད་པར་སྐལ་ལྡན་བྱང་ཆུབ་སེམས་དཔའ་ལ། ཆོས་ཀྱི་ཁྱད་པར་ཟབ་མོ་རྡོ་རྗེའི་ཐེག་པ་མཆོག་ཏུ་གྱུར་པ་སྒྲོགས་པ་མཐོང་ངོ་། ། རྒྱུད་ཀྱི་གླེང་གཞིའི་སྐབས་སུའང་། རྡོ་རྗེ་བཙུན་མོའི་བྷ་ག་ལ་བཞུགས། ཅེས་གསུངས་པའང་འདིའི་ནང་རྟེན་འབྲེལ་ལས་འབྱུང་བ་ཡིན་ནོ། ། ཕྱག་རྒྱའི་དྭངས་མའི་དྭངས་མ་མཐོང་ན་མངོན་ཤེས་ལ་ཐོགས་པ་མེད་པ་ཅེས་གསུངས་པ་ནི། ཡུམ་གྱི་བྱང་ཆུབ་ཀྱི་སེམས་སྦྱངས་པ་མཐོང་བས་གསང་བ་རྟེན་འབྲེལ་བྱས་ནས་ཕྱི་རོལ་ཏུ་མངོན་པར་ཤེས་པ་ལ་ཐོགས་པ་མེད་པ་འབྱུང་ངོ་། ། རྩ་ཡིག་རྣམས་སུ་དྭངས་མ་འགྲོངས་ན་རྫུ་འཕྲུལ་ལ་ཐོགས་པ་མེད།
ཅེས་བྱ་བ་ནི། བདག་ཉིད་ཀྱི་རྩ་ཡི་གེ ལྷ་དང་། ཀླུ་དང་། སྟག་དང་། སེང་གེ་དང་། བསྟོད་ནས་མེ་འབར། སྨད་ནས་ཆུ་འཁྲུག་པ་དང་། འཁོར་ལོ་བསྒྱུར་བའི་རྒྱལ་པོ་དང་། སངས་རྒྱས་དང་བྱང་ཆུབ་སེམས་དཔའ་སྣ་ཚོགས་ཀྱི་གཟུགས་སུ་བསྒྱུར་ཏེ།
དེར་རླུང་སེམས་བསྡུས་ནས། དེ་དང་དེའི་གཟུགས་སུ་སྟོན་པའི་རྫུ་འཕྲུལ་ལ་ཐོགས་པ་མེད་དོ། ། དེ་ཉིད་སླར་སོས་ན་སྔོན་གྱི་གནས་རྗེས་སུ་དྲན། ཞེས་པ་ནི། དང་པོ་རླུང་སེམས་གང་ནས་དྲངས་པའི་གནས་དེ་ཉིད་དུ་སླར་སྤོས་ན། བདག་གཞན་གྱི་སྐྱེ་བ་དཔག་ཏུ་མེད་པ་ཤེས་པ་སྔོན་གྱི་གནས་རྗེས་སུ་དྲན་པའི་མངོན་པར་ཤེས་པ་འབྱུང་། འོག་ཏུ་སྦྱར་ལ། འབྲས་བུ་ལོངས་སྐུའི་ཞིང་ཁམས་རབ་འབྱམས་ལ་སོགས་པ་བསྒུལ་བ་ལ་སོགས་པར་ནུས། ཞེས་འབྱུང་སྟེ། སྔར་གྱི་ཡོན་ཏན་བདུན་པོ།
འདིར་ཕྲག་ཁྲིག་ཆེན་པོ་བདུན་དང་། རབ་ཕྲག་ཁྲིག་བདུན་དུ་སྒྲེས་ཏེ་ཤེས་པར་བྱའོ། ། སྤང་བྱ་རྟོག་པ་བཅུ་གཉིས་དང་། རྟེན་འབྲེལ་བཅུ་གཉིས་པོ་ཐམས་ཅད་འགགས་པ་ཡིན་ནོ། ། ནང་རྟགས་ནི། ནང་རྟགས་རླུང་སོར་བཅུ་གཉིས་འགགས། ཅེས་གསུངས་ཏེ། ཕྱི་ནང་གི་སོར་ཉི་ཤུ་རྩ་བཞི་གྲངས་ལས་ཀྱི་རླུང་ལྡང་བརྒྱད་བརྒྱ་པ་ཕྲག་བཅུ་གཉིས་དབུ་མར་ཐིམ་པའོ། ། ཕྱི་རྟགས་ནི། ཕྱི་རྟགས་སྤྱི་གཙུག་ཧྲིལ་ཐིག་ལེས་བརྟན་ཅེས་བྱ་བ་ནི།
དབུ་མའི་མདུད་པ་བཞི་བྲལ་ཏེ། སྤྱི་གཙུག་གི་འཁོར་ལོ་ཁམས་དྭངས་མ་བརྟན་མི་ལྡོག་པར་གྱུར་པའོ། ། མཇུག་བསྡུད་བསྟན་པ་ནི་བསྒོམ་པའི་ལམ་ས་བཅུ་གཉིས་པའོ། ། ཞེས་གསུངས་ཏེ། བཅུ་གཅིག་པ་དཔེ་མེད་པ་དང་། བཅུ་གཉིས་པ་ཡེ་ཤེས་ཆེན་པོ། གསང་སྔགས་ཀྱི་སྦས་པའི་མིང་གིས་འཐུང་སྤྱོད་ཉེ་བའི་འཐུང་སྤྱོད་ཅེས་གསུངས་ཏེ་བྱའོ། ། དེ་དག་གིས་གྲུབ་མཐའ་གསུམ་པ་བཤད་ཟིན་ཏོ།། །། ད་ནི་དབང་བཞི་པའི་ས་ཕྱེད་བསྟན་ན། ཡང་དབང་བཞི་བཞི།
ཞེས་བྱ་བ་ལ་སོགས་པ་གསུངས་ཏེ། འདི་ལའང་རྒྱུ་བསྟན་པ་དང་། རྟགས་བསྟན་པ་དང་། འབྲས་བུ་བསྟན་པ། མཇུག་བསྡུད་བསྟན་པ་བཞི་ལས། རྒྱུ་བསྟན་པ་ལ་ཉེ་རྒྱུའི་ནང་རྟེན་འབྲེལ་ནི་འོག་ནས་འཆད་ལ། ཕྱི་རྟེན་འབྲེལ་ནི། ཡང་དབང་བཞི་བཞི་ཞེས་གསུངས་ཏེ། དེའང་དབང་བླང་བའི་ཡུལ་ན་འཕོས་ནས། སྐུ་གསུམ་དབྱེར་མི་ཕྱེད་པའི་ངོ་བོ་ཉིད་ཀྱི་སྐུ་ལས་དབང་བཞི་པས་གཙོ་བོ་བྱས་པའི་དབང་བཞི་ལེན་པའོ། །
མཐར་ཕྱིན་གྱི་ལམ་ནས་འབྲས་བུ་རྟེན་འབྲེལ་གྱིས་མཐར་ཐུག་འདག་པར་བྱེད་པ་ཞེས་གསུངས་པའི་དོན་ནི། ལུང་སྒོ་བསྟུན་གྱི་དབང་དུ་བྱས་ནས་ལམ་ལ་ལས་མཐར་ཕྱིན་གྱི་ལམ་མོ། ། རྟེན་འབྲེལ་ལྔ་ལས་ཀྱང་མཐར་ཐུག་རྟེན་འབྲེལ། སྤང་བྱ་དང་མཐར་ཐུག་གི་སྒྲིབ་པ་བག་ཆགས་དང་བཅས་པ་དག་པར་བྱེད་པའོ། ། རིང་རྒྱུ་ལ་ལམ་དང་དབང་ལས། དབང་འོག་ནས་སྟོན་ལ། ལམ་ནི་རྡོ་རྗེ་རྦ་རླབས་ཀྱི་ལམ་ནས། ཞེས་གསུངས་པ་ནི་རྦ་རླབས་གསུམ་གོང་དུ་བསྟན་པ་བཞིན་ནོ། ། སྲིད་པ་རྣམ་པར་དག་པའི་ལམ་ནི། རྩ་གསུམ།
རླུང་ལྡང་འཇུག་གནས་པ་གསུམ། ཉོན་མོངས་པ་གསུམ། ལུས་ངག་ཡིད་གསུམ། ཁམས་གསུམ་སྟེ། དེ་རྣམ་པར་དག་པའི་ལམ་ནི་རྦ་རླབས་ལྔ་ཉིད་དོ། ། འབྲས་བུ་བསྟན་པ་ནི། ཕྱག་རྒྱ་ཆེན་པོ་མཆོག་གི་དངོས་གྲུབ། ཅེས་བྱ་བ་ལ་སོགས་པ་གསུངས་ཏེ། དེའང་ཕྱག་རྒྱ་ཆེན་པོ་མཆོག་གི་དངོས་གྲུབ་ཅེས་བྱ་བ་ནི། གོང་དུ་བསྟན་པ་ཉིད་ཡིན་ལ།
རིག་མ་ལ་རྟེན་ནས་ཐོབ་པས། རིག་མའི་སྐྱེས་བུའོ། ། དེ་ཉིད་ངོ་བོ་ཉིད་ཀྱི་སྐུ་རང་བཞིན་ལྷུན་གྲུབ་ཐོབ་པར་བྱེད་པ་སྟེ། རྒྱུ་སྙིང་པོ་རླུང་ལ་གནས་ལ་འབྲས་བུ་བཅུ་གསུམ་པ་ལ་སྐུ་ཐམས་ཅད་པ་ངོ་བོ་ཉིད་ཀྱི་སྐུ་ཐོབ་པར་བྱེད་པའོ། ། བཞི་པ་ལུས་ངག་ཡིད་ཀྱི་དབང་མཐར་ཕྱིན་ཅེས་པ་ནི། རིང་རྒྱུའི་དབང་ཡིན་ཏེ། རྒྱུ་དུས་སུ་བླ་མ་ལས་ཐོབ་པ་དང་། ལམ་དུས་སུ་རང་གིས་ཐུན་བཞིར་བླངས། འབྲས་བུའི་དུས་སུ་དབང་བཞིས་མཐར་ཕྱིན་པའོ། ། བརྟགས་བསྟན་པ་ལ་གསུམ་ལས།
དེ་ཁོ་ན་ཉིད་ཀྱི་རྟགས་སེམས་ལ་འཆར་བའི་དབང་དུ་བྱས་ནས། དེ་ཁོ་ན་ཉིད་ཀྱི་རྟགས་འཕགས་པའི་ལམ་་་་་་རྟེན་འབྲེལ་ལྔ་ཡན་ལག་བརྒྱད་ནི་་་་་་དེའི་རྒྱུ་རྣམ་ཤེས་བརྒྱད་ཡན་ལག་ཁར་་་་་་གཟིགས་ལྔར་གནས་སུ་གྱུར་པ་ན་འབྲས་བུ་གཉིས་ཐོབ་སྟེ།་་་་་ སངས་རྒྱས་སོ། ཞེས་གསུངས་པའི་དོན། འཕགས་པའི་ཡེ་ཤེས་་་་་་བརྒྱད་པོར་ལ་བསྐྱེད་པས་ན། མིག་་་་་་ནི་རྣམ་པར་ཤེས་པ། རྣ་བའི། སྣའི། ལྕེའི། ལུས་ཀྱི་རྣམ་པར་ཤེས་པ་ཉོན་མོངས་པ་ཅན་གྱི་ཡིད་ཀུན་གཞི་རྣམ་པར་ཤེས་པ་ལ་སོགས་པའི་རྣམ་ཤེས་བརྒྱད་པོ་ཉིད་འཕགས་པའི་ལམ་་་་་་བདེ་ཡེ་ཤེས་ལྔའོ།
ཡན་ལག་བརྒྱད་་་་་་ནི་དེའི་རྒྱུའོ། ཡིན་ལ། དེ་་་་་་རྣམས་བརྒྱད་པོ་ཡེ་ཤེས་་་་་་ཀུན་གཞི་མེ་ལོང་། དོན་ཡོད་མཉམ་ཉིད། ཡིད་ཁྲོས་སོར་རྟོགས། སྒོ་ལྔའི་རྣམ་ཤེས་གནས་གྱུར་པ་བྱ་བ་གྲུབ་པའི་ཡེ་ཤེས། སྤྱིར་སྤྲོས་འབྲལ་དུ་རྟོགས་པ་ཆོས་ཀྱི་དབྱིངས་ཀྱི་ཡེ་ཤེས་སོ། ལྔར་གནས་གྱུར་པའི་ཚེ་འབྲས་བུ་གཉིས་ནི་གཡས་གཡོན་ནས་གཟུང་འཛིན་གྱི་རྦ་རླབས་རེངས་པས་ཆོས་སྐུ་དར་གཟུགས་སྐུ་ཐོབ་པའམ། སྲོད་ལ་བར་ཆད་མེད་པའི་ལམ་གྱིས་བདུད་བཏུལ། ཐོ་རངས་རྣམ་གྲོལ་གྱི་ལམ་གྱིས་སངས་རྒྱས་པའོ། །
ས་ཆེན་འདི་ནི་དགའ་ཞིང་རང་ལ་མགུ། ཞེས་བྱ་བ་ནི། བདག་ཅག་གི་སྟོན་པ་སངས་རྒྱས་པའི་དུས་སུ་འཇིག་རྟེན་པའི་ཁམས་ཀྱི་ལྷ་མོ་རྣམས་སྐད་ཅིག་དང་པོ་ལ་དགའ། གཉིས་པ་ལ་རངས། གསུམ་པ་ལ་མགུ། དེའི་སྟོབས་ཀྱིས་དེ་རྣམ་པ་དྲུག་ཏུ་གཡོས་ཏེ། ས་མགུལ་དྲུག་ལ་ཆེ་འབྲིང་གསུམ་སྟེ། ངོ་མཚར་གྱི་ལྟས་བཅོ་བརྒྱད་རྒྱལ་བའི་ཡུམ་ལས་འབྱུང་བ་བཞིན་ནོ། ། བདུད་གནས་སུ་སྒྲ་གྲག ཅེས་བྱ་བ་ནི།
འདོད་པའི་དབང་ཕྱུག་ཁྱོད་སྒྲིམས་ཤིག ། བྱང་ཆུབ་སེམས་དཔའ་རྡོ་རྗེའི་གདན་གནན་ནོ། ། ནང་པར་ཁྱོད་ཀྱི་སྤྱོད་ཡུལ་དུ་མི་འགྱུར། ཞེས་བྱ་བ་ལ་སོགས་པའི་སྒྲ་དང་། བདུད་ཀྱིས་གནས་སྟོངས་པ་ལ་སོགས་པ་མི་དགའ་བའི་རྨི་ལྟས་སུམ་ཅུ་རྩ་གཉིས་འབྱུང་ངོ་། ། ཕྱག་རྒྱའི་སྐྱེ་གནས་སུ་ཁམས་གསུམ་མཐོང་ཞེས་གསུངས་པ་ལ། ཕྱག་རྒྱ་ནི་ནང་རྟེན་འབྲེལ་ས་བཅུ་མ་ལ་སོགས་པ་ཡིན་ལ། ཕྱི་རོལ་ཏུ་ཆོས་ཐམས་ཅད་ཀྱི་དབྱིངས་ཡིན་ལ། དེ་དང་ཁམས་གསུམ་ཐམས་ཅད་དབྱེར་མེད་དུ་མཐོང་བའོ། ། མཁའ་འགྲོ་རྣམས་རིང་ནས་འདུ་བ་ནི།
ནང་དུ་རླུང་སེམས་མཁའ་འགྲོ་ཡབ་ཡུམ་བཅུ་དབུ་མར་འདུས་པའི་རྟེན་འབྲེལ་གྱིས་ཕྱི་རོལ་ཏུ་ཕྱོགས་བཅུའི་དེ་བཞིན་གཤེགས་པ་རྣམས་འདུས་ནས་བདག་གི་རྒྱུད་བྱིན་གྱིས་རློབ་པ་ཡིན་ཏེ། པདྨའི་འབྱུང་གནས་ཉམས་དགའ་ལས། ། ངང་པའི་ཚོགས་འདུ་དེ་བཞིན་དུ། ། དམ་ཚིག་གནས་ལ་མཁའ་འགྲོ་མ། ། རིང་ན་གནས་ཀྱང་བྱིན་གྱིས་རློབ། ། ཅེས་གསུངས་པ་ལྟར་རོ། ། ཧ་རི་མ་ལ་སོགས་པ་དབང་ཕྱུག་གི་དོན་བརྒྱད་འཆར་ཅེས་པ་ནི། ཕྲ་ཞིང་ཡང་ལ་ཕྲ་བར་ནུབ་པ་དང་། ། སྤྱོད་པར་ནུས་དང་བདག་ཉིད་ཆེན་པོ་དང་། ། དགའ་མགུར་བྱེད་དང་བདག་ཉིད་དབང་དུ་འགྱུར། །
ཅི་འདོད་བྱེད་དང་དབང་ཕྱུག་དོན་བརྒྱད་དོ། ། དེའང་ཕྲ་བ་ནི་འཁོར་འདས་ཀྱི་ཆོས་ཐམས་ཅད་དབུ་མ་ཙམ་དུ་མཐོང་བའོ། ། ཡང་བ་ནི་ཆོས་ཐམས་ཅད་ལ་ཐོགས་པ་མེད་པའོ། ། ཕྲ་བར་ནུས་པ་ནི་འཁོར་འདས་ཀྱི་ཆོས་ཐམས་ཅད་དབུ་མར་ཐིམ་པའོ། ། སྤྱོད་པར་ནུས་པ་ནི། འཇིག་རྟེན་དང་འཇིག་རྟེན་ལས་འདས་པའི་དགེ་བའི་རྩ་བ་ལས་གྲུབ་པ་ལ་སྤྱོད་པའོ། ། བདག་ཉིད་ཆེན་པོ་ནི། དུས་གསུམ་གྱི་སངས་རྒྱས་ཐམས་ཅད་དབྱེར་མེད་པའོ། ། དགའ་མགུར་བྱེད་པ་ནི། གང་ལ་ཅིས་འདུལ་དེ་ལ་དེར་སྟོན་པའོ། །
ཐམས་ཅད་དབང་དུ་གྱུར་པ་ནི། ཤེས་བྱ་ཐམས་ཅད་ལ་དབང་འབྱོར་པ་དང་། ཆོས་དང་མཐུན་པར་རྒོལ་བ་མེད་པའོ། ། ཅི་འདོད་བྱེད་པ་ནི། སེམས་ཅན་གྱི་བསམ་པ་དང་མཐུན་པར་ཆོས་སྟོན་ཅིང་བྱ་བ་སྒྲུབ་པའོ། ། ནང་རྟགས་ནི། ནང་རྟགས་སྲོག་རྩོལ་ཨ་བ་དྷུ་ཏིར་འཇུག ཅེས་པ་ནི། རྩ་གཉིས་ཀྱི་སྲོག་རྩོལ་གྱི་རླུང་ཕྱི་དབྱིབས་ཀྱི་ཨ་ནས་དབུའི་གཙུག་ཏོར་ཕྱེད་ཀྱི་བར་དུ་བཞུགས་པའོ། ། ཕྱི་རྟགས་ནི།
ཕྱི་རྟགས་གཙུག་ཏོར་ཕྱེད་ཐིག་ལེས་བསྟན། ཅེས་གསུངས་ཏེ། དབུའི་གཙུག་ཏོར་ཁྱེད་ཁམས་དྭངས་མས་བརྟན་པའོ། ། དེའི་ཚེ་འདོམས་ཀྱི་སྦ་བ་སྦུབས་སུ་ནུབ་གསུང་ཆོས་ཀྱི་དོན། ཐུགས་དཔལ་གྱི་བེའུ། སྨིན་མཚམས་ཀྱི་མཛོད་སྤུ་རྣམས་འགྲུབ་པ་ཡིན་ནོ། ། མཇུག་བསྡུད་བསྟན་པ་ནི། ས་ཕྱེད་དང་བཅུ་གསུམ་པའི། ཞེས་གསུངས་ཏེ། བཅུ་གསུམ་པའི་རྒྱུ་སྐད་གཅིག་དང་པོའོ། །
མཐར་ཕྱིན་གྱི་ལམ་འགྲོས་བཞི་ཐིམ་པ་ཉིད་ལ་མིང་བཏགས་པ་ཡིན་ནོ། ། ད་ནི་རྟེན་པ་གནས་གྱུར་གྱི་སྐུ་བཞི་དབང་དུ་བྱས་ནས་རྒྱས་པར་བསྟན་པའི་ཕྱིར། བཞི་པ་ཡིད་ཀྱི་དབང་མཐར་ཕྱིན་བྱ་བ་ལ་སོགས་པ་གསུངས་སོ། ། རིང་རྒྱུ་དབང་གོང་དུ་བསྟན་པ་བཞིན་ཡིན་ལ། འདིར་པའི་དབང་འབྱོར་ཞིང་། མཐར་ཐུག་པ་ཡིན་ནོ། ། དེ་ཁོ་ན་ཉིད་ཀྱི་རྟགས་སེམས་ལ་འཆར་བ་ནི། འོག་ཏུ་སྦྱར་ལ། ངོ་བོ་ཉིད་ཀྱི་སྐུའི་ཞིང་ཁམས་མ་ལུས་པ་ལ་སོགས་པར་བསྒུལ་བ་ལ་སོགས་པར་ནུས་ཞེས་བྱ་བ་དང་སྦྱར་ཏེ། འབྲས་བུ་གཅིག་ཐོབ་སྟེ་ཅེས་པའི་དབུ་མར་གཟུང་འཛིན་རེངས་ནས་རྣམ་པར་ཐར་པའི་སྒོ་སྟོང་པ་ཉིད་དོ། །
འབིགས་བྱེད་གཞོན་ནུའི་གྲོང་ཁྱེར་ཞེས་པ་ལ་སོགས་པ་འབིགས་པར་བྱེད་པ་ནི། རླུང་སེམས་དྭངས་མའི་དྭངས་མ་ཆེན་པོ་དབུག་པར་བྱ་བ་ནི། སངས་རྒྱས་སར་པ་ཡིན་པས་གཞོན་ནུའི་གྲོང་ཁྱེར་ཏེ། རྩ་དབུ་མའོ། ། དེར་འགྲོས་བཞི་ཐིམ་པའོ། ། དེའང་ཆོས་ཀྱི་དབྱིངས་ནི། དབྱིངས་ཉིད་ཡིན་ལ། དབྱིངས་དང་ཡེ་ཤེས་དབྱེར་མེད་པའི་དོན་ཏོ། ། ས་བཅུ་གསུམ་ཐོབ་ཁར་ས་བཅུ་གསུམ་མ་ལ་སོགས་པ་ཡིད་ཀྱིས་བཀུག་སྟེ། ཞེས་པ་ནི།
ཉེ་བའི་རྒྱུ་ཡིན་ཏེ། སོགས་ཀྱི་སྒྲས་ལུང་བསྟན་པའམ། ནུས་པ་བཀུག་པའམ། དང་པོ་ནས་གོམས་པ་བཟུང་ངོ་། ། ཡིད་ཀྱིས་བཀུག་པ་ནི། ཕྱི་རོལ་གྱི་རྫས་དང་སྔགས་ལ་མ་ལྟོས་པར་དྲན་པ་ཙམ་གྱིས་འགྲུབ་པ་ཡིན་ནོ། ། ད་ནི་མཐར་ཐུག་གི་དབང་བླང་བའི་ཡུལ། སློབ་དཔོན་དུས་གསུམ་བདེ་གཤེགས་ཐམས་ཅད་བཅུད་འདུས་ཡིན། ཞེས་གསུངས་ཏེ། དེའང་དུས་གསུམ་པོ་དུས་མེད་པར་རྟོགས་པ་སྟེ།
སྒྱུ་འཕྲུལ་དྲ་བ་ལས། དུས་གསུམ་དུས་མེད་རྟོགས་པའོ། ། ཞེས་གསུངས་པའོ། ། དེ་ཉིད་ཀྱི་ཕྱིར། ཡི་དམ་ལྷ་དང་བླ་མ་དབྱེར་མེད་ལ། ། ཞེས་གསུངས། འཁོར་འདས་ཐམས་ཅད་རོ་གཅིག་པ་མངོན་དུ་གྱུར་པའོ། ། བྷ་གར་དངོས་གྲུབ་ལེན་ཅེས་བྱ་བ་ནི་རྟེན་འབྲེལ་ཏེ། ས་བཅུ་གསུམ་མ་ལ་སོགས་པའི་ཡུལ་གྱི་མཆོག་གི་ཟེ་བར་རོ། ། དངོས་གྲུབ་ལེན་པ་ནི་འགྲོས་བཞི་ཐིམ་པས་དེའི་སྐད་ཅིག་གཉིས་པ་ལ་སྐུ་ལྔ་མངོན་དུ་གྱུར་པའོ། །
ལམ་ནི། སྲིད་པ་རྣམ་པར་དག་པའི་ལམ། ། ཞེས་གསུངས་སོ། ། རྡོ་རྗེ་རྦ་རླབས་ཀྱི་ལམ་མཐར་ཐུག་སྟེ་གོང་དུ་བསྟན་པ་བཞིན་ནོ། ། འབྲས་བུ་ནི། ངོ་བོ་ཉིད་སྐུ་ཤིན་ཏུ་རྣམ་པར་དག་པ་ལྷུན་གྲུབ་ཀྱི་སྐུ་ཐོབ་པར་བྱེད་པ་འབྲས་བུ་མཐར་ཕྱིན་ཞེས་གསུངས་ཏེ། རྟེན་གནས་གྱུར་གྱི་སྐུ་ཕྱི་དང་ནང་གི་འགྲོས་བཞི་ཐིམ་པ་རྣམས་ཀྱི་སྐུ་བཞི་དང་། བརྟེན་པ་གནས་གྱུར་གྱི་སྐུའང་གྲུབ་སྟེ། གཅིག་པའི་ཚུལ་གྱིས་མཐར་ཕྱིན་པའོ། ། དེ་ཁོ་ན་ཉིད་ཀྱི་རྟགས་ངོ་བོ་ཉིད་ཀྱི་སྐུའི་ཞིང་ཁམས་མ་ལུས་པ་ལ་སོགས་པ་བསྒུལ་བ་ལ་སོགས་པར་ནུས་པ།
ཞེས་བྱ་བ་ནི། གོང་དུ་བླངས་ནས་བཤད་ཟིན་ཏོ། ནང་རྟགས་སྲོག་རྩོལ་ཨ་བ་དྷཱུ་ཏིར་འགགས། ཅེས་པ་ནི། སྔར་བསྟན་པ་ལྟར་རྩ་གཉིས་ཀྱི་སྲོལ་རྩོལ་གྱི་རླུང་མ་ལུས་པ་དབུ་མ་ནས་གཙོ་བོར་མཆོག་གི་བར་དུ་ཐིམ་ནས་གཟུང་འཛིན་ཐམས་ཅད་འགགས་པའོ། ། ཕྱི་རྟགས་གཙུག་ཏོར་ཧྲིལ་ཐིག་ལེས་བརྟན་པ་ནི། དབུའི་གཙུག་ཏོར་མཆོག་ཡོངས་སུ་གྲུབ་པར་རྫོགས་ནས་རྟེན་དང་བརྟེན་པ་མ་ལུས་པ་གནས་གྱུར་ཅེས་པའི་དོན་ཏོ། ། མཇུག་བསྡུད་ནི་འོག་ནས་སྟོན་ཏོ། ། དེ་དག་གིས་ལམ་བཤད་ཟིན་ཏོ།། །། གཉིས་པ་འབྲས་བུ་ནི།
ཕྱི་དང་ནང་གི་རྟེན་འབྲེལ་འགྲོས་བཞི་ཐིམ་པ་རྣམས་ཀྱིས་སྒོམ་ཉམས་སྐྱོན་ཡོད་མེད་ཕྱེད་ས་བཅུ་གསུམ་པའོ། ། ཐམས་ཅད་མཁྱེན་ཏེ་བཅུ་གསུམ་རྡོ་རྗེ་འཛིན་པར་རྟེན་འབྲེལ་འགྲིག་པ་ལྟར་སྣང་འཚང་རྒྱ་ཁར་འཁོར་ཚོམ་བུ་གཅིག་དང་བཅས་ཏེ་འཚང་རྒྱ། ཞེས་གསུངས་པའི་དོན་ནི། བདག་ཉིད་ལ་ཚོགས་རྫོགས་ཤིང་རྟེན་འབྲེལ་འགྲིག་པའི་ཆེ་བ། རྟེན་དང་བརྟེན་པ་གནས་ཀྱི་སྐུ་ལྔ། གཞན་དོན་གྱི་ཆེ་བ་སེམས་མ་བསྐྱེད་པ་སྐྱེད་པ་ལ་སོགས་པ་བདག་གཞན་གཉིས་ཀའི་ཆེ་བ་འཁོར་ཚོམ་བུ་གཅིག་དང་བཅས་ཏེ་འཚང་རྒྱའོ། ། དེ་ལ་དང་པོ་ནི། ཕྱི་ནང་གི་རྟེན་འབྲེལ་ནི་གོང་དུ་བསྟན་ཟིན་ཏོ། ། འགྲོས་བཞི་ནི། བུམ་དབང་ལུས་རྩའི་འགྲོས་བཞི་ཐིམ་པས་སྐུ་ཐམས་ཅད་པ་སྤྲུལ་པའི་སྐུ།
གསང་དབང་ཡི་གེའི་འགྲོས་ཐིམ་པས་ཧཾ་མི་ཞེས་ཐཾ་ཞེས་པ་མི་དམིགས་པའི་ཡི་གེ་གྲུབ་གསུང་ཐམས་ཅད་པ་ལོངས་སྐུ་ཤེས་རབ་ཡེ་ཤེས། ཁམས་བདུད་རྩིའི་འགྲོས་ཐིམ་པས་ཐུགས་ཐམས་ཅད་ལ་ཆོས་སྐུ་དབང་བཞི་པ་སྙིང་པོ་ཡེ་ཤེས་རླུང་གི་འགྲོས་ཐིམ་པས་ཧཾ་ངོ་བོ་ཉིད་ཀྱི་སྐུ། དེ་དག་ནི་རྟེན་གནས་གྱུར་གྱི་སྐུ་བཞིའོ། ། བརྟེན་པ་གནས་གྱུར་གྱི་སྐུ་བཞི་ནི། སྐུ་ཐམས་ཅད་དབྱེར་མི་ཕྱེད་པ་འདྲེས་པ་ཤིན་ཏུ་རྣམ་པར་དག་པ་ངོ་བོ་ཉིད་ཀྱི་སྐུའོ། ། དེ་ལྟར་ན་སྐུ་ལྔ་སྟེ། སྒྱུ་འཕྲུལ་དྲ་བ་ལས། སངས་རྒྱས་སྐུ་ལྔའི་བདག་ཉིད་ཅན། ། ཞེས་གསུངས་པ་དང་། བརྟེན་པ་གནས་གྱུར་གྱི་སྐུ་གཅིག་ཡིན་པའང་།
ཡེ་ཤེས་མིག་གཅིག་དྲི་མ་མེད། ། ཅེས་གསུངས་སོ། ། སྒོམ་ཉམས་སྐྱོན་ཡོད་པ་ནི། བག་ཆགས་དང་བཅས་པའི་སྒྲིབ་པ་སྤང་པའོ། ། སྐྱོན་མེད་པ་ནི། ཡོངས་སུ་དག་པའི་ཡེ་ཤེས་མངོན་དུ་བྱས་པའོ། ། ས་བཅུ་གསུམ་པའོ་ཞེས་པ་ནི་མཇུག་བསྡུད་དེ། མཐར་ཐུག་རྡོ་རྗེ་འཛིན་པའི་ས་བཅུ་གསུམ་པའོ། ། ཐམས་ཅད་མཁྱེན་ཏེ་ཞེས་པ་ནི་ཐམས་ཅད་མཁྱེན་པ་ཆེན་པོའི་ཡེ་ཤེས་མངོན་དུ་གྱུར་པའོ། ། བཅུ་གསུམ་རྡོ་རྗེ་འཛིན་པར་རྟེན་འབྲེལ་འགྲིག་པར་ལྟར་སྣང་ཞེས་པ་ནི།
ཕྱི་ནང་གི་རྟེན་འབྲེལ་ཐམས་ཅད་ཡོངས་སུ་རྫོགས་པར་འགྲིག་པའོ། ། གཞན་དོན་གྱི་ཆེ་བ་སེམས་མ་བསྐྱེད་པ་སྐྱེད་པ་དང་། བྱང་ཆུབ་སེམས་དཔའ་ས་ནས་སར་འཕར་བ་དང་། མངོན་པར་བྱང་ཆུབ་པ་དང་། ལོང་བ་རྣམས་ཀྱིས་མིག་ཐོབ་པ་ལ་སོགས་པ་ཆེ་བའི་ཡོན་ཏན་བསམ་གྱིས་མི་ཁྱབ་པའོ། ། གཉིས་ཀའི་ཆེ་བ་འཁོར་ཚོམ་བུ་གཅིག་དང་བཅས་ཏེ་འཚང་རྒྱ་བ་ནི། སྒྲུབ་པ་པོ་རང་ཉིད་རྒྱུད་ཡོངས་སུ་དག་པའི་རིག་མ་གཅིག གསོལ་བ་གདབ་པའི་བླ་མ་གཅིག བདག་ལ་གསོལ་བ་འདེབས་པའི་སློབ་མ་གཅིག བར་ཆད་སེལ་བའི་མཁའ་འགྲོ་གཅིག་སྟེ།
དེ་རྣམས་དང་བཅས་ཏེ་འཚང་རྒྱའོ། ། དེ་དག་གི་དོན་ཉེ་བར་བསྡུས་ནས། གསང་སྔགས་རྡོ་རྗེ་ཐེག་པ་ནི། རྒྱུ་དང་ལམ་དང་འབྲས་བུའི་དབང་། ། རྟོག་པས་རྟགས་ཀྱང་རྟོག་མེད་རྟོགས། ། ཡེ་ཤེས་སྣང་བ་དེ་བཞིན་ནོ། ། ཞེས་གསུངས་པའི་དོན།་་་་་ སམ་བྷུ་ཊི་ལས་ཁྱབ་འཇུག་དང་དབང་ཕྱུག་ཆེན་པོ་དང་། ཚངས་པ་དང་། ཉན་ཐོས་དང་།
རང་སངས་རྒྱས་ཐམས་ཅད་ཀྱི། སྤྱོད་ཡུལ་མ་ཡིན་པའི་ཁྱེར་ནས་ཕེབས་སོ། འཇིག་རྟེན་པའི་ཚངས་པ་དང་། བརྒྱ་བྱིན་དང་། ཁྱབ་འཇུག་དང་། དབང་ཕྱུག་ལ་སོགས་པ་དང་། འཇིག་རྟེན་ལས་འདས་པ་ཉན་ཐོས་དང་། རང་སངས་རྒྱས་དང་། བྱང་ཆུབ་སེམས་དཔའ་རྣམས་ཀྱི་སྤྱོད་ཡུལ་མ་ཡིན་པའི་ཕྱིར་གསང་བའོ། ། མཚན་མ་དང་རྣམ་པར་རྟོག་པ་ལས་ཡིད་སྐྱོབ་པའི་རིག་སྔགས་སོ། །
རྡོ་རྗེ་ཐེག་པ་ནི། རྣམ་པར་རྟོག་པ་མ་ལུས་པ་འཇོམས་པས་སམ། འབྲས་བུ་གཉིས་སུ་མེད་པའི་ཡེ་ཤེས་ཀྱི་རྡོ་རྗེ་ཉིད་ལམ་དུ་བྱེད་པས་རྡོ་རྗེ། ལམ་འདིར་འདོད་པའམ། འབྲས་བུ་འདིར་འདོད་པས་ཐེག་པའོ། ། དང་པོ་བླ་མ་ལས་ཐོབ་པས་རྒྱུད། བར་དུ་རང་གིས་ཉམས་སུ་བླངས་པས་ལམ། ཐ་མར་འཚང་རྒྱ་བའི་དུས་སུ་བླངས་ནས་མཐར་ཐུག་པས་འབྲས་བུའི་དབང་སྟེ། དབང་ལམ་གྱིས་འཁོར་ལོ་རྒྱུན་མི་འཆད་པའོ། ། རྟོག་པས་རྟགས་པ་ནི།
ཐབས་ཀྱིས་ཟིན་ན་རྣམ་རྟོག་གིས་རྟགས་ནས་བསྒོམ་པའོ། ། རྟོག་མེད་རྟོགས་པ་ནི་སྒོམ་རྟོག་པ་སྒོམ་ཀྱང་། ཏིང་ངེ་འཛིན་མི་རྟོག་པ་སྐྱེ་བ་སྟེ། ཤིང་བསྲུབས་པས་མེ་འབྱུང་བའམ་ས་རྐོས་པས་ཆུ་འབྱུང་བ་བཞིན་ནོ། ། ཡེ་ཤེས་སྣང་བ་ནི་ལྷུན་གྲུབ་བོ། ཡང་ན་རྟོག་པས་རྟགས་པ་ལམ། རྟོག་མེད་རྟོགས་པ་ལྟ་བ། ཡེ་ཤེས་སྣང་བ་འབྲས་བུའོ། ། ཡང་ན་རྟོག་པས་བརྟགས་པ་འཇིག་རྟེན་པའི་ལམ། རྟོག་མེད་རྟོགས་པ་འཇིག་རྟེན་ལས་འདས་པའི་ལམ།
ཡེ་ཤེས་སྣང་བ་མཐར་ཐུག་འབྲས་བུའོ། ། ཡང་ན་རྟོག་པས་བརྟགས་པ་མཚན་ཉིད་སྣ་ཚོགས་རྟོག་མེད་རྟོགས་པ་རང་བཞིན་སྟོང་པ། ཡེ་ཤེས་སྣང་བ་ངོ་བོ་ཟུང་འཇུག་གོ ། དེ་དག་གིས་ལམ་རྒྱས་པ་བསྟན་ཟིན་ཏོ།། །། ལམ་འབྲིང་དང་བསྡུས་པ་ནི། ཡི་གེ་ལོགས་སུ་གནས་པ་ལྟར་ཤེས་པར་བྱའོ། ། ལམ་ཟབ་འབྲིང་གསུམ་དུ་བསྟན་པ་ནི། ལམ་ཟབ་བླ་མས་སྟེ། གང་ཟག་དབང་པོ་རབ་ཀྱིས་བླ་མ་མཚན་ཉིད་དང་ལྡན་པ་ལ། དབང་ཐོབ་ནས་ཡང་དག་པའི་མོས་གུས་བྱས་ཏེ།
དུས་གསུམ་གྱི་སངས་རྒྱས་ཐམས་ཅད་ཀྱིས་ངོ་བོར་ཤེས་ནས། བླ་མས་ཚིག་གཅིག་མ་བསྟན། སློབ་མས་ཐུན་གཅིག་མ་བསྒོམས་ཀྱང་། རྟེན་འབྲེལ་ལྔ་རང་འགྲིགས་སུ་གྱུར་ནས་ཚེ་འདི་ཉིད་ལ་འཚང་རྒྱའོ། ། དཔལ་ལྡན་འབྲས་སྤུང་གི་རྣལ་འབྱོར་པ་བཞིན་ནོ། ། དམ་ཚིག་ཅེས་བྱ་བ་ལམ་འབྲིང་པོ་སྟེ། གང་ཟག་དབང་པོ་འབྲིང་གིས་དམ་ཚིག་ཉི་ཤུ་ལ་སྔར་བསྟན་པ་བཞིན་དུ་བསླབས་ན། ལམ་རྫོགས་ཤིང་གྲུབ་མཐའ་སྙོགས་པ་ལ་སོགས་པར་འགྱུར་རོ། ། ལུས་སོ་སོར་རྟོག་པའི་འགོག་པ། ཞེས་བྱ་བ་གང་ཟག་དབང་པོ་ཐ་མའི་ལམ་སྟེ།
བླ་མ་ལ་མོས་གུས་སྐྱེ་དཀའ། དམ་ཚིག་དང་སྡོམ་པ་ལ་ནན་ཏན་བྱེད་དཀའ་བས་ཐ་མ་སྟེ། དེས་ལུས་རྟེན་འབྲེལ་ལྔ་རིམ་གྱིས་འགྲིག་ནས། སེམས་བྱིན་གྱིས་བརླབས་ཏེ་འཚང་རྒྱའོ། ། ལམ་ཟབ་འབྲིང་གསུམ་བཤད་ཟིན་ཏོ། ། དེ་དག་གིས་གཞུང་ཡོངས་སུ་རྫོགས་པར་བསྟན་པའི་ཕྱིར། ལམ་འབྲས་བུ་དང་བཅས་པའི་གདམ་ངག་མན་ངག་དང་བཅས་པ། ཞེས་གསུངས་ཏེ། ལམ་འབྲས་བུ་དང་བཅས་པ་ནི་གོང་དུ་བཤད་ཟིན་ལ། གདམ་ངག་ནི་འཇིག་རྟེན་པའི་ལམ།
མན་ངག་ནི་འཇིག་རྟེན་ལས་འདས་པའི་ལམ། ཡང་གདམ་ངག་ནི་ལམ། མན་ངག་ནི་འབྲས་བུ། ཡང་གདམ་ངག་ནི་བླ་མས་རྗེས་སུ་གདམ་པ། མན་ངག་ནི་རང་གིས་ཉམས་སུ་མྱོང་བའོ། ། རྫོགས་སོ། ། ཞེས་བྱ་བ་ནི། འདི་བས་ཉུང་ན་མི་འདུས། མང་བ་མི་དགོས་པས་མང་ཉུང་མེད། བྲི་བསྣན་མེད་པའི་ཚིག་སྟེ།
ས་མཔྟ་མི་ཐཱི། ཞེས་བྱ་བའི་དོན་ཏོ། ། ལམ་འབྲས་བུ་དང་བཅས་པ་འདི་ནི་སྙན་བརྒྱུད་ཡིན་པས་ཆོས་རྗེ་ས་སྐྱ་པ་ཡབ་སྲས་ལ་ཡི་གེ་མི་མངའ་བ་ལས། ཕྱིས་སློབ་མ་རྣམས་ཀྱིས་ཞུ་ཕུལ་ནས། ཞུ་བ་པོའི་མིང་གིས་བཏགས་པའི་ཡི་གེ་མཛད་ལ། དེ་དག་ལ་རྟེན་ནས་རང་རང་གི་སྤོབས་པ་དང་མཐུན་པའི་ཟིན་བྲིས་མང་དུ་བྱས་པ་རྣམས་དངོས་གཞིའི་དོན་ལ་མི་འདྲ་བ་མེད་ཀྱང་། ཡན་ལག་མི་འདྲ་བ་འགའ་རེ་སྣང་ཞེས་ཐོས་ནས། སེམས་ཅན་ལ་བརྩེ་བའི་བསམ་པས། རྗེ་བཙུན་བླ་མས་ཇི་སྐད་གསུངས་པ་བཞིན། ། སྙན་བརྒྱུད་ཟབ་མོ་ཡི་གེར་བཀོད་པ་ལས། །
མཁའ་འགྲོ་རྣམ་ལྔས་བཟོད་པར་མཛད་དུ་གསོལ། ། འདིར་ནི་ལེགས་པའི་ཚོགས་གང་བླ་མའི་གསུང་། ། ཉེས་པ་གང་སྣང་དེ་ནི་བདག་གི་ཡིན། ། དམ་ཆོས་ཚུལ་ལ་འཕགས་རྣམས་ཚད་མ་སྟེ། ། ཚུ་རོལ་མཐོང་བའི་བློ་ལ་སྤྱད་དགོས་སོ། ། སྲིད་གསུམ་འཇིགས་མེད་བིརྺ་པ་ཡིས་ལུགས། ། ཁམས་གསུམ་རྣམ་རྒྱལ་ལམ་འབྲས་རྡོ་རྗེའི་ཚིག ། བླ་མའི་གསུང་བཞིན་ཇི་ལྟར་རིགས་པ་བྲིས། ། དགེ་བ་དེ་ཡིས་འགྲོ་ཀུན་རྒྱལ་གྱུར་ཅིག ། ྀཨཚ།
ལམ་འབྲས་བུ་དང་བཅས་པའི་རྡོ་རྗེའི་ཚིག་རྐང་གི་འགྲེལ་པ་འདི་ཉིད་འགྲོ་བའི་མགོན་པོ་ཆོས་རྒྱལ་འཕགས་པས་མཛད་པའོ།། །། ཞུས་དག མངྒ་ལཾ་བྷ་ཝནྟུར། དགེའོ།། །། PAGE * MERGEFORMAT 2 འཕགས་པ་རིན་པོ་ཆེ། ལམ་འབྲས་རྡོ་རྗེའི་ཚིག་རྐང་གི་རྣམ་བཤད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
