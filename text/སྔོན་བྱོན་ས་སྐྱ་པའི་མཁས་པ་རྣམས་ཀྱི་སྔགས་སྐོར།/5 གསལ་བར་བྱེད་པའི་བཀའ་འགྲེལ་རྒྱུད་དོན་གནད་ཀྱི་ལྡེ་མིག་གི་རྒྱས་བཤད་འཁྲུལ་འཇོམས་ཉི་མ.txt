སྔོན་བྱོན་ས་སྐྱ་པའི་མཁས་པ་རྣམས་ཀྱི་སྔགས་སྐོར།
པོད ༥
གསལ་བར་བྱེད་པའི་བཀའ་འགྲེལ་རྒྱུད་དོན་གནད་ཀྱི་ལྡེ་མིག་གི་རྒྱས་བཤད་འཁྲུལ་འཇོམས་ཉི་མའི་འོད་ཟེར།
༄༅། །དཔལ་ཀྱཻ་རྡོ་རྗེའི་མངོན་པར་རྟོགས་པ་མན་ངག་གི་གཏེར་མཛོད་གསལ་བར་བྱེད་པའི་བཀའ་འགྲེལ་རྒྱུད་དོན་གནད་ཀྱི་ལྡེ་མིག་གི་རྒྱས་བཤད་འཁྲུལ་འཇོམས་ཉི་མའི་འོད་ཟེར་བཞུགས་སོ།། ན་མོ་གུ་ར་ཝེཿ ན་མ་ཤྲཱི་ཧེ་བཛྲ་མཎྜལ་བྷྱཿ དཔལ་ཀྱཻ་རྡོ་རྗེའི་མངོན་པར་རྟོགས་པ་མན་ངག་གི་གཏེར་མཛོད་གསལ་བར་བྱེད་པའི་བཀའ་འགྲེལ་རྒྱུད་དོན་གནད་ཀྱི་ལྡེ་མིག་གི་རྒྱས་བཤད། འཁྲུལ་འཇོམས་ཉི་མའི་འོད་ཟེར་ཞེས་བྱ་བ། བླ་མ་དང་དཔལ་ཀྱཻའི་རྡོ་རྗེ་ལ་ཕྱག་འཚལ་ལོ། ། གང་ཞིག་རྣམ་ཐར་ཞལ་གྱི་ཆུ་འཛིན་དམར་སེར་རལ་པའི་ཆུ་རིས་རྣམ་བཀྲ་རྒྱལ་བའི་སྤྱན་གྱི་ཀློག་ཕྲེང་གཡོ་ལྡན་ཧཱུྃ་ཕཊ་འབྲུག་གི་ང་རོ་སྒྲོགས་བྱེད་འབྱུང་བའི་གནས། ། དགའ་བས་རབ་མྱོས་བདག་མེད་འཛིན་མས་མངོན་པར་འཁྱུད་ཅིང་རུས་པའི་བརྒྱན་གྱི་རྦ་རླབས་ཕྲེང་བ་ཆིལ་ཆིལ་གཡོ་ལྡན་ཆར་སྤྲིན་ལྟར་གནག་ཁྱོད་སྐུ་རྒྱ་མཚོའི་འཇུག་ངོགས་ལས། ། སྟོང་ཉིད་མི་བདག་ཕྱག་གི་ལྗོན་པ་སོར་མོའི་ལྕུག་ཕྲན་གཡོ་བའི་རྩེ་ལ་གཉིས་འཐུང་ལ་སོགས་ཟེ་འབྲུས་སྤུད་པའི་མི་འགྱུར་བདེ་སྐྱོང་ཟླ་ཕྱེད་ཐོད་པའི་མེ་ཏོག་བཀྲ། ། ཟླ་ཉི་མུན་མེ་རྣམ་པར་དག་པའི་བསྡུ་དངོས་ཞབས་ཀྱི་ཆུ་བོའི་རྒྱུན་བཞི་བདུད་བཞིའི་སྟེང་དུ་མངོན་པར་འབེབས་མཁས་ཡོན་ཏན་མཚོ་ཆེན་བླ་མ་ཀྱེ་ཡི་རྡོ་རྗེར་འདུད། །
སྐལ་ལྡན་འགྲོ་ཀུན་དབང་བཞིས་སྨིན་མཛད་ནས། ། ཟབ་ཡངས་རྒྱུད་སྡེའི་དགའ་སྟོན་རྒྱ་ཆེན་དང་། ། རྒྱལ་བའི་མན་ངག་ཟབ་མོས་ཚིམ་མཛད་པ། ། མཚན་ཉིད་གསུམ་ལྡན་བླ་མའི་དེད་དཔོན་གྱིས། ། རྒྱུད་གསུམ་འགྲེལ་པར་བཅས་པའི་རྒྱ་མཚོ་ལས། ། རྗེ་བཙུན་གོང་མའི་ལེགས་བཤད་གྲུ་གཟིང་མཆོག ། མཁྱེན་རྩེའི་རླུང་དར་རབ་ཏུ་བསྐྱོད་པའི་མཐུས། ། མངོན་པར་རྟོགས་པའི་རིན་ཆེན་འབུམ་ཕྲག་རྙེད། ། མན་ངག་ཡིད་བཞིན་ནོར་བུའི་བང་མཛོད་ལ། ། སྙན་རྒྱུད་བཞི་ཡིས་ཀུན་ནས་རྒྱས་བཏབ་པ། །
གཏེར་མཛོད་སྒོ་ཆེན་གསལ་བར་དབྱེ་བའི་ཕྱིར། ། བཀའ་འགྲེལ་རྒྱུད་དོན་གནད་ཀྱི་ལྡེ་མིག་མཛད། ། བླ་མའི་གསུང་རབ་ལེགས་བཤད་རིན་ཆེན་ཕྲེང་། ། མ་རྟོགས་ལོག་རྟོག་དྲི་མས་སྦགས་པ་རྣམས། ། ཁོ་བོའི་བློ་གྲོས་གངས་རི་ལས་བྱུང་པ། ། ལུང་རིགས་གང་གའི་རྒྱུན་འདིས་སྦྱང་བར་བྱ། ། འདིར་དཔལ་ཀྱཻ་རྡོ་རྗེ་ལ་སྤྱིར་བཀའ་སྲོལ་བསམ་གྱིས་མི་ཁྱབ་ཅིང་། ཁྱད་པར་དུ་དཔལ་ལྡན་ས་སྐྱ་པ་ལ་བཀའ་སྲོལ་ཆེན་པོ་དྲུག་ཕྱག་ཏུ་བབས་པ་ལས། དིང་སང་དངོས་སུ་བཞུགས་པ་བཀའ་སྲོལ་ཆེན་པོ་བཞི་ལས། མཆོག་ཏུ་གྱུར་པ་མན་ངག་ལུགས་ལ།
རྒྱུ་རྒྱུད། ཐབས་རྒྱུད། འབྲས་བུའི་རྒྱུད་གསུམ་ལས། ཐབས་རྒྱུད་དེ་ལ་སྨིན་གྲོལ་གཉིས་ལས། གྲོལ་བྱེད་ལམ། དེ་ལ་བསྐྱེད་རྫོགས་གཉིས་ལས། བསྐྱེད་རིམ་འཁོར་དང་བཅས་པའི་མངོན་པར་རྟོགས་པ་གཙོ་བོར་གསལ་བར་མཛད་པའི་ཕྱིར་དུ། རྗེ་བཙུན་གོང་མ་རྡོ་རྗེ་འཆང་དང་དབྱེར་མ་འཆིས་པ་རྣམས་ཀྱི་ཐུགས་ཀྱི་སྲས། གསུང་རབ་རྒྱ་མཚོའི་དོན་ལ་ཐུགས་ཀྱི་སྣང་བ་ཐོབ་པ། དཔལ་ལྡན་བླ་མ་དམ་པ་རྡོ་རྗེ་འཆང་ཆེན་པོ།
ཀུན་དགའ་རྒྱལ་མཚན་དཔལ་བཟང་པོ། ཞེས་མཚན་ཡོངས་སུ་གྲགས་པ་དེ་ཉིད་ཀྱི་ཞལ་མངའ་ནས། དཔལ་ཀྱཻ་རྡོ་རྗེའི་མངོན་པར་རྟོགས་པ། མན་ངག་གི་གཏེར་མཛོད་ཅེས་བྱ་བ་ཐོག་མར་མཛད་ཅིང་། དེ་ཉིད་ཤིན་ཏུ་གསལ་བར་བྱ་བ་དང་། དེའི་འཕྲོས་ལ་འགྲེལ་པ་ལུགས་སོགས་བཀའ་སྲོལ་གཞན་རྣམས་ཀྱིས་མི་འདྲ་བའི་ཁྱད་པར་རགས་པ་ཙམ་བསྟན་པའི་ཕྱིར་དུ། བཀའ་འགྲེལ་རྒྱུད་དོན་གནད་ཀྱི་ལྡེ་མིག་ཅེས་བྱ་བ་མཛད་པ་ལ། ཕྱིས་སུ་འཇམ་པའི་དབྱངས་དང་གཉིས་སུ་མ་མཆིས་པའི། རྗེ་བཙུན་གོང་མ་དེ་དག་གི་རྗེས་སུ་འབྲང་བར་ཞལ་གྱིས་བཞེས་པ། དཔལ་ལྡན་ས་སྐྱར་བྱོན་པའི་དགེ་བའི་བཤེས་གཉེན།
རྡོ་རྗེ་འཛིན་པ་ཆེན་པོ་ཀུན་དགའ་བཟང་པོ་ཞེས་ཡོངས་སུ་གྲགས་པ་དེ་ཉིད་ཀྱིས། དཔལ་ཀྱཻའི་རྡོ་རྗེའི་སྒྲུབ་ཐབས་ཀྱི་རྒྱ་ཆེར་བཤད་པ། བསྐྱེད་རིམ་གནད་ཀྱི་ཟླ་ཟེར་ཞེས་བྱ་བ་བྱས་པ་ལ། རྒྱུད་དང་རྒྱ་གཞུང་སོ་སོ་ལ་བརྟེན་པའི་བཤད་པ་རྒྱ་ཆེན་པོ་སྣང་ཞིང་། དེ་དག་ལ་རྒྱ་གཞུང་སོ་སོའི་དགོངས་པར་སོང་མ་སོང་གི་དཔྱད་གཞི་ཤིན་ཏུ་ཆེ་བར་སྣང་མོད། ཞར་ལས་བྱུང་བ་རེ་རེ་ཙམ་མ་གཏོགས། སྐབས་དོན་གྱི་གཙོ་བོ་མ་ཡིན་པས། རེ་ཞིག་དོར་ནས། འདིར་ནི་རྗེ་བཙུན་གོང་མའི་དགོངས་པ་ཇི་ལྟ་བ་བཞིན་མ་རྟོགས་པའི་བཤད་པ་དང་། ཆོས་ཀྱི་རྒྱལ་པོ་འཕགས་པ་རིན་པོ་ཆེའི་བཞེད་གཞུང་དྲི་མ་མེད་པ་ལ་དགག་པ་བརྗོད་པ་དུ་མ་ཞིག་སྣང་བས།
དེ་དག་དགག་པར་བྱ་བ་དང་། ཡང་སྡེ་སྣོད་དང་རྒྱུད་སྡེ་དུ་མའི་བདག་པོ་མཁས་གྲུབ་དགེ་ལེགས་དཔལ་ཞེས་ཡོངས་སུ་གྲགས་པ་དེ་ཉིད་ཀྱིས། དཔལ་ཀྱཻ་རྡོ་རྗེ་ལྷ་དགུའི་དཀྱིལ་འཁོར་གྱི་འཁོར་ལོ་སྒྲུབ་པའི་ཐབས་འཁྲུལ་བ་སྤོང་བ་ཞེས་བྱ་བ་དང་། དེའི་དཀྱིལ་ཆོག་མཆོད་འཕྲེང་དང་བཅས་པ་དང་། དེ་དག་གི་རྒྱབ་ཆོས་ལ་རྩ་རྒྱུད་ཀྱི་ཊཱིཀྐ རྡོ་རྗེ་མཁའ་འགྲོ་མ་རྣམས་ཀྱི་གསང་མཛོད་ཅེས་བྱ་བ་བྱས་སོ། ། འདི་དག་ནི་དབང་བཀའ་དང་བཤད་བཀའི་རྒྱུད་པ། རྗེ་བཙུན་ས་སྐྱ་པ་ཡབ་སྲས་ལ་མན་ངག་ལུགས་བཞིན་དེད་ནས། ལག་ལེན་དང་བཤད་པ་རྒྱ་གཞུང་མི་འདྲ་བ་དུ་མ་ཐུན་ཚགས་སུ་སྒྲིགས་པར་སྣང་ཞིང་། ཁྱད་པར་དུ་རྗེ་བཙུན་ས་སྐྱ་པ་ཡབ་སྲས་རྣམས་ཀྱི་བཞེད་པ་ལ་དགག་པ་བརྗོད་པའི་ལོག་པར་རྟོག་པ་དུ་མ་ཞིག་སྣང་བ་ལས། བསྐྱེད་རིམ་གྱི་སྐབས་སུ།
ཉེ་བར་འཁོར་བའི་རྩོད་པ་རགས་རིམ་སྤང་བར་བྱ་བ་དང་། གཞན་ཡང་། སྡེ་སྣོད་གསུམ། རྒྱུད་སྡེ་བཞི། རིག་པའི་གནས་ལྔས་བསྡུས་པའི་བཀའ་བསྟན་ཆོས་རབ་འབྱམས་ལ་གཞན་གྱིས་དྲིང་མི་འཇོག་པའི་མཁྱེན་རབས་དཔག་ཏུ་མེད་པ་མངའ་བའི་བདག་ཉིད། གངས་ཅན་གྱི་ཁྲོད་ཀྱི་ཤིང་རྟའི་སྲོལ་འབྱེད་ཆེན་པོ། དཔལ་འཇིགས་མེད་གྲགས་པ་ཞེས་ཡོངས་སུ་གྲགས་པ་དེ་ཉིད་ཀྱི་ཞལ་མངའ་ནས། དཔལ་དེ་ཁོ་ན་ཉིད་འདུས་པ། ཞེས་བྱ་བའི་བསྟན་བཅོས་ཆེན་པོ་འགྲན་ཟླ་དང་བྲལ་བ་མཛད་པ་ལས། མ་འོངས་པའི་གང་ཟག་རྟོགས་ལྡན་རྣམས་ལ་སྐྱེ་བར་རུང་བའི་དོགས་པ་བཀོད་དེ་རྗེ་བཙུན་ས་སྐྱ་པ་ཡབ་སྲས་ཀྱི་རྗེས་སུ་འབྲང་བ་དག་གིས་བློ་གྲོས་ཀྱི་ནུས་པ་གོང་ནས་གོང་དུ་འཕེལ་བར་བྱ་བའི་ཕྱིར།
དཔྱད་པ་འཇུག་པའི་སྒོ་ལུང་དང་རིགས་པ་ལྟར་སྣང་དུ་མ་ཞིག་བཀོད་པར་སྣང་བ་ལ། གང་ཟག་འགའ་ཞིག་གིས་ངེས་དོན་དུ་བཟུང་ནས། ཐེ་ཚོམ་སྐྱེད་པར་དོར་ནས། དེ་དག་གི་དོགས་པ་གསལ་བར་བྱ་བ་དང་། ཡང་དག་པའི་དོན་གྱི་གནས་ལུགས། རྗེ་བརྩུན་ས་སྐྱ་པ་ཡབ་སྲས་ཀྱིས་ཇི་ལྟར་གསུངས་པ་བཞིན། གཏན་ལ་དབབ་པར་བྱ་བའི་ཕྱིར། འདི་བརྩོམ།། །། དེ་ཡང་ཁོ་བོའི་དཔལ་ལྡན་བླ་མ་དམ་པ་རྡོ་རྗེ་འཆང་ཆེན་པོས་མཛད་པའི་བཀའ་འགྲེལ་ལས། ན་མོ་ཞེས་སོགས་ཀྱིས་བླ་མ་དང་ཡི་དམ་ལ་ཕྱག་འཚལ་བ་བསྡུས་པ་སྔོན་དུ་འགྲོ་བས།
བསྟན་ཆོས་ཀྱི་མཚན་གྱི་དོན་དང་། མཆོད་བརྗོད་བསྡུས་པ་བསྟན། སྨིན་བྱེད་ཅེས་སོགས་ཚིགས་སུ་བཅད་པ་གཅིག་གིས་བླ་མ་ལ་མཆོད་པར་བརྗོད་པ་བསྟན། རྣམ་ཐར་ཞེས་སོགས་ཚིགས་སུ་བཅད་པ་གཅིག་གིས་ཡི་དམ་ལ་མཆོད་པར་བརྗོད་པ་བསྟན། མངོན་པར་ཞེས་སོགས་ཚིགས་སུ་བཅད་པ་གཅིག་གིས་བཤད་པར་དམ་བཅའ་བ་བསྟན་ནོ། ། དེ་ནས་བཤད་པ་དངོས་ལ་འཇུག་པར་བྱ་བ་ལ། ལུས་རྣམ་པར་བཞག་པ་ནི། རྗེ་ཉིད་ཀྱི་ཞལ་མངའ་ནས། བཀའ་སྲོལ་རྣམ་བཞིའི་བྱུང་ཁུངས་ངེས་པར་བྱས། ། མངོན་རྟོགས་བཅུ་བཞིས་རྟོགས་པ་བསྐྱེད་པའི་ཚུལ། །
རྣལ་འབྱོར་བཅུ་ཡིས་ཉམས་སུ་བླང་བའི་གནད། ། སྤྱི་ཆིངས་གསུམ་གྱིས་དགོངས་པ་རྣམ་པར་ངེས། ། ཕྱི་ནང་བསྲེས་པས་སྤྲོས་པ་མ་ལུས་གཅོད། ། རྣམ་གྲངས་དུ་མས་མངོན་རྟོགས་རྒྱ་ཆེར་བཀྲལ། ། ཞེས་གསུངས་སོ། ། དེ་ལ་ཚིགས་སུ་བཅད་པ་དང་པོའི་དོན། སྤྱིར་བཀའ་སྲོལ་བཞི་དང་། དེ་ལས་ཀྱང་ལུགས་གཉིས་བཟུང་ཞིང་། དེའི་ནང་ནས་ཀྱང་། མན་ངག་ལུགས་ཀྱི་བྱུང་ཁུངས་ངེས་པར་བྱ་བ་ལ།
ཐོག་མར་བཀའ་སྲོལ་རྣམ་པ་བཞི་མདོར་བསྟན་པ་ནི། དེ་ལ་སྤྱིར་དཔལ་ཀྱཻ་རྡོ་རྗེ་འདི་ལ། རྗེ་ས་ཆེན་གྱིས་གསན་པའི་བཀའ་བབས་དང་། བཤད་སྲོལ་མི་འདྲ་བ་མང་དུ་ཡོད་ཀྱང་། དངོས་སུ་ཕན་པ་བཀའ་བབས་བཞི་ཙམ་སྣང་སྟེ། བིརྺ་པ། ཌོཾ་བྷི་ཧེ་རུ་ཀ པདྨ་བཛྲ། ནག་པོ་དམ་ཚིག་རྡོ་རྗེའི་ལུགས་ཏེ་བཞིའོ། ། ཞེས་གསུངས་སོ། །
འདིར་བོད་ཀྱིས་བྱས་པའི་ཀྱཻ་རྡོ་རྗེའི་སྒྲུབ་ཐབས་འཁྲུལ་པ་སྤོང་བ་ཞེས་བྱ་བ་ལ། འདིར་ནི་ཌོཾ་བྷི་ཝས། གྲུབ་ཆེན་བིརྺ་པའི་མན་ངག་གསལ་བར་མཛད་པའི་ལུགས་ཡན་ལག་དྲུག་པའི་རྣམ་བཞག་བརྗོད་པར་བྱའོ་ཞེས་ཟེར་བ་ལ། ཁས་བླངས་ནང་འགལ་བའི་སྐྱོན་དུ་མ་ཡོད་པ་ནི་འོག་ཏུ་འཆད་ལ། གཞན་ཡང་། བོད་ཀྱི་འཁྲུལ་སྤོང་ལས། བིརྺ་པའི་མན་ངག་ནི། ཌོཾ་བྷི་ཧེ་རུ་ཀ་ལས་མཁས་པ་གཞན་འོང་དོན་མེད་ལ། ཌོཾ་བྷི་བས་བིརྺ་པའི་མན་ངག་མེད་པར། དེ་དང་མི་མཐུན་པར་མཛད་པའང་མ་ཡིན་ཞིང་།
མན་ངག་ཡོད་ཀྱང་ཕངས་ནས་སྟོན་མ་ནུས་པར། དེ་དང་མི་མཐུན་པར་བསྟན་པའང་མིན་པས། དེ་དང་མི་མཐུན་པའི་སྐྱོན་སྤོང་དུ། མན་ངག་ཡིན་པ་འགོད་པ་ནི་འགལ་ཁྱབ་ཏེ། རྗེ་ས་སྐྱ་པ་ཡབ་སྲས་གོང་མ་རྣམས་ཀྱང་། དེ་ལྟར་གཏན་མི་གསུང་བར། རྗེ་བཙུན་ཆེན་པོའི་གསུང་རབ་སོགས་ལས་ཤིན་ཏུ་གསལ་མོད། ཡི་གེ་མང་པར་འགྱུར་བས་མ་བཀོད་དོ་ཞེས་ཟེར་རོ། ། དེ་ནི་ཤིན་ཏུ་མི་འཐད་དེ། དེ་ལྟར་ན།
ཌོཾ་བྷི་ཧེ་རུ་ཀའི་ལུགས་ཀྱི་ཀྱཻ་རྡོ་རྗེའི་བསྐྱེད་རྫོགས་ཀྱི་མན་ངག་རྣམས་རྡོ་རྗེ་འཆང་ཆེན་པོས་གསུངས་པའི་ཀྱཻ་རྡོ་རྗེའི་མན་ངག་མིན་པར་འགྱུར་ཏེ། བྱང་ཆུབ་སེམས་དཔའ་ཆེན་པོ་རྡོ་རྗེ་སྙིང་པོས་མཛད་པའི་ཀྱཻའི་རྡོ་རྗེའི་བསྐྱེད་རྫོགས་ཀྱི་མན་ངག་རྣམས་དང་མི་མཐུན་པའི་ཕྱིར་རོ། ། ཁྱབ་པ་ཡོད་དེ། རྡོ་རྗེ་འཆང་གིས་གསུངས་པའི་ཀྱཻ་རྡོ་རྗེའི་བསྐྱེད་རྫོགས་ཀྱི་མན་ངག་ནི། རྡོ་རྗེ་སྙིང་པོ་ལས་མཁས་པ་གཞན་འོང་དོན་མེད་ལ། རྡོ་རྗེ་སྙིང་པོས། རྡོ་རྗེ་འཆང་གི་མན་ངག་མེད་པར། དེ་དང་མི་མཐུན་པར་མཛད་པའང་མ་ཡིན་ཞིང་། མན་ངག་ཡོད་ཀྱང་ཕངས་ནས་སྟོན་མ་ནུས་པར། དེ་དང་མི་མཐུན་པར་བསྟན་པའང་མིན་པའི་ཕྱིར་རོ། །
ཞེས་རྣམས་པ་ཀུན་ཏུ་མཚུངས་སོ། ། གལ་ཏེ་རྡོ་རྗེ་སྙིང་པོའི་ལུགས་དང་། ཌོཾ་བྷི་ཧེ་རུ་ཀའི་ལུགས་གཉིས། བསྐྱེད་རྫོགས་ཀྱི་ལམ་གྱི་ཡན་ལག་དང་གོ་རིམ་ལ་མི་འདྲ་བ་ཅུང་ཟད་ཡོད་ཀྱང་། ལམ་གྱི་གནད་འཆུགས་པའི་མི་འདྲ་བ་ཆེན་པོ་མེད་པས། དེ་གཉིས་མི་མཐུན་པ་མིན་ནོ་སྙམ་དུ་རྟོགས་ན། ཌོཾ་བྷི་ཝ་ནས་རྒྱུད་པ་འགྲེལ་པ་ལུགས་དང་། ནག་པོ་པ་ནས་རྒྱུད་པའི་མན་ངག་ལུགས་གཉིས། གོང་མ་གཉིས་ལས་ཆེས་ཤིན་ཏུ་མཐུན་ཤས་ཆེ་བའི་ཕྱིར། མི་མཐུན་པ་མ་ཡིན་པར་འགྱུར་རོ། །
དེས་ན་ཕྱོགས་སྔ་སྨྲ་བ་པོ་འདི་ནི། ནག་པོ་པ་ནས། རྗེ་བཙུན་ས་སྐྱ་པ་ཡབ་སྲས་ཀྱི་བར་དུ་ཞལ་ནས་སྙན་དུ་རིམ་པར་རྒྱུད་པའི་མན་ངག་རྣམས་བིརྺ་པའི་མན་ངག་མིན་པར་སྒྲུབ་པ་ལ་སྤྲོ་བ་སྐྱེད་པ་ཙམ་དུ་ཟད་དོ། ། ཡང་ཀྱཻ་རྡོ་རྗེའི་མངོན་རྟོགས་ཀྱི་བཤད་པ། བསྐྱེད་རིམ་གནད་ཀྱི་ཟླ་ཟེར་ལས། བོད་ཡུལ་བསྟན་པའི་སྒྲོན་མེ་རྗེ་བཙུན་ས་སྐྱ་པའི་ལུགས་འདི། འཕགས་ཡུལ་གྱི་གཞུང་གང་གི་རྗེས་སུ་འབྲང་སྙམ་ན། རྗེ་བཙུན་ཆེན་པོས། སྙིང་པོ་དོན་གྱི་ཀྱཻ་རྡོར་ནི། ། བིརྺའི་རྗེས་འབྲང་ཌོཾ་བྷིའི་སྐོར། །
ཡན་ལག་མེད་རྗེས་པདྨའི་སྐོར། ། དམ་ཚིག་རྡོ་རྗེ་ནག་པོའི་སྐོར། ། གཙོ་ཆེའི་ཆོས་སྣ་སུམ་བཅུ་དགུ། ། ལམ་སྐོར་དགུ་ནི་ཁྱད་པར་རོ། ། ཞེས་གསུངས་པས། སྔར་གྱི་མཚོ་སྐྱེས་ཀྱི་ཆོས་བསྐོར་དང་། ནག་པོ་པའི་སྐོར་དང་། རྗེ་བཙུན་བིརྺ་པའི་རྗེས་འབྲང་ལ། སློབ་དཔོན་ནག་པོ་པ་ནས་རྒྱུད་པའི་མན་ངག་ལུགས་དང་། མི་ཐུབ་ཟླ་བའི་ཆོས་སྐོར།
འགྲེལ་པ་ལུགས་སུ་གྲགས་པ་སྟེ། འདི་གཉིས་ངོ་བོ་གཅིག་ཡིན་པས་ལུགས་གསུམ་མམ། བླ་མ་དག་གི་གསུང་སྒྲོས་ལས་འདི་གཉིས་སོ་སོར་ཕྱེ་ནས་བརྒྱུད་པའི་བཀའ་སྲོལ་བཞི་ཞེས་གསུངས་ལ། ཞེས་རང་ལུགས་ལ་གསུམ་དུ་དམ་བཅས་ནས། དེའི་སྒྲུབ་བྱེད་དུ། སློབ་དཔོན་ཌོཾ་བྷི་ཧེ་རུ་ཀས། སྒྲུབ་ཐབས་བདུད་རྩི་འོད་ལ་སོགས་པ་མཛད། ལུགས་འདི་སྨིན་གྲོལ་གྱི་ལམ་ཐམས་ཅད་ཤིན་ཏུ་བསྡུས་ལ། རྒྱུད་ཀྱི་བཤད་པ་ཤིན་ཏུ་རྒྱས་པ་ཞིག་སྣང་། སློབ་དཔོན་ནག་པོ་པ་ནས་རྒྱུད་པ་ལ།
རྣལ་འབྱོར་ཉམས་སུ་བླང་བའི་རིམ་པ་ཤིན་ཏུ་རྒྱས་ཞིང་། རྒྱུད་ཀྱི་བཤད་པ་ནི་མན་ངག་དང་སྦྱར་ཏེ། འབྲུ་གཉེར་བ་ཙམ་དང་། དཀའ་གནས་འགའ་ཞིག་གི་བཤད་པ་ཙམ་མ་གཏོགས་པ་རྒྱས་པ་མི་སྣང་། སློབ་དཔོན་གཉིས་ཅར་གྲུབ་ཆེན་བིརྺ་པའི་སློབ་མ་ཡིན་པ་ལ། ལམ་གཉིས་འབྱུང་བའི་རྒྱུ་མཚན་ཅི་ཡིན་སྙམ་ན། དང་པོར་ལམ་ལ་འཇུག་པའི་དུས་སུ། ཌོཾ་བྷི་ཝ་བློ་རབ་དང་། ནག་པོ་པ་བློ་ཐ་མ་ཞིག་ཡོད་པར་སྣང་བས། དེ་དང་ཆོས་མཐུན་པར་བསྟན་པ་ཡིན།
དེ་ལྟར་ལམ་གཉིས་ཀྱང་རང་གི་ངོ་བོ་གཅིག་ཡིན་ཏེ། སྐལ་སྨན་རིམ་གྱིས་འཇུག་པའི་གང་ཟག་གཅིག ཌོཾ་བྷི་བའི་ལམ་གྱིས་བཀྲི་དགོས་ན། ནག་པོ་པས་བཤད་པ་ལྟར་བཀྲི་བ་ལས་གཞན་པའི་ཐབས་མེད་ཅིང་། སྐལ་ལྡན་གཅིག་ཆར་བ་ཞིག་ནག་པོ་པའི་ལམ་གྱིས་བཀྲི་ན། ཌོཾ་བྷི་ཝས་ཇི་སྐད་བཤད་པ་ལས་གཞན་དུ་བཤད་དུ་མེད་པའི་ཕྱིར། དེས་ན་གདུལ་བྱ་གང་ཟག་གི་ངོས་ནས་གཉིས་སུ་ཕྱེ་བ་ཡིན་གྱི། རང་གི་ངོ་བོའི་སྒོ་ནས་ཕྱེ་བ་མིན་པས་ལམ་གཉིས་ཀྱི་དོན་གཅིག་ཏུ་ཤེས་པར་བྱའོ། ། གལ་ཏེ་ལམ་འདི་གཉིས་དོན་གཅིག་ན་མི་འདྲ་བ་མི་རིགས་པ་ལ། སྨིན་བྱེད་དང་བསྐྱེད་རིམ་གྱི་སྐབས་ན་མི་འདྲ་བ་དུ་མ་སྣང་བའི་ཕྱིར་རོ་སྙམ་ན།
ནང་གསེས་ཀྱི་དབྱེ་བ་ཕྲ་མོས་ལམ་གྱི་སྤྱི་མི་འདྲ་བར་འབྱེད་མི་ནུས་པས་ན། འགྲེལ་པ་ལུགས་དང་མན་ངག་ལུགས་གཉིས་ཀ་རྗེ་བཙུན་བིརྺ་པའི་ལུགས་ཞེས་སྤྱི་གཅིག་ཏུ་ཤེས་པར་བྱ་སྟེ། དཔེར་ན། རྡོར་དབྱིངས་འགྲེལ་པ་ལུགས་དང་། དཀྱིལ་ཆོག་ལུགས་གཉིས་ཀ སློབ་དཔོན་ཀུན་དགའ་སྙིང་པོའི་ལུགས་སུ་གཅིག་པ་བཞིན་ཞེས་འདོད་དོ། ། དེ་ཡང་འཐད་པ་མ་ཡིན་ཏེ། འོ་ན་གོང་དུ་ཁྱེད་རང་གིས་སྨོས་པའི་ལམ་གསུམ་ཀ་ཡང་། རང་གི་ངོ་བོ་གཅིག་ཏུ་འགྱུར་ཏེ། མཚོ་སྐྱེས་ལུགས་ཀྱི་ལམ་འབའ་ཞིག་གིས་བཀྲི་བར་འོས་པའི་གང་ཟག་གཅིག
བིརྺ་པ་དང་། དམ་ཚིག་རྡོ་རྗེ་བའི་ལམ་གྱིས་བཀྲི་བའི་ཚེ། མཚོ་སྐྱེས་ལུགས་ཀྱི་ལམ་གྱིས་བཀྲི་དགོས་ལ། ནག་པོ་པའི་ལུགས་ཀྱི་ལམ་འབའ་ཞིག་གིས་བཀྲི་བར་འོས་པའི་གང་ཟག་གཅིག བིརྺ་པ་དང་། མཚོ་སྐྱེས་ཀྱིས་བཀྲི་བའི་ཚེ་ན། ནག་པོ་ལུགས་ལས་བཀྲི་བའི་ཐབས་གཞན་མེད་པའི་ཕྱིར་རོ། ། དེས་ན་གདུལ་བྱ་གང་ཟག་གི་ངོས་ནས་གསུམ་དུ་ཕྱེ་བ་ཡིན་གྱི། རང་གི་ངོ་བོའི་སྒོ་ནས་ཕྱེ་བ་མིན་པས། ལམ་གསུམ་གྱི་དོན་ཡང་གཅིག་ཏུ་འགྱུར་རོ། །
སྨིན་བྱེད་དང་བསྐྱེད་རྫོགས་ཀྱི་སྒོམ་ཚུལ་མི་འདྲ་བས། ལམ་འདི་གསུམ་དོན་མི་གཅིག་གོ་སྙམ་ན། ནང་གསེས་ཀྱིི་དབྱེ་བ་ཕྲ་མོས་ལམ་གྱི་སྤྱི་མི་འདྲ་བར་འབྱེད་མི་ནུས་པས། ལུགས་གསུམ་ཀ་ཡང་། རྡོ་རྗེ་འཆང་ཆེན་པོའི་ལུགས་ཞེས་སྤྱི་གཅིག་ཏུ་ཤེས་པར་བྱ་དགོས་པར་འགྱུར་རོ། ། འོ་ན་རྡོ་རྗེ་འཆང་ཆེན་པོའི་ལུགས་སུ་གཅིག་པ་ལ། ལམ་གྱི་ནང་གསེས་མི་འདྲ་བ་གསུམ་འབྱུང་བའི་རྒྱུ་མཚན་ཅི་ཡིན་སྙམ་ན། གང་ཟག་གི་དབང་པོའི་ཁྱད་པར་གྱིས་ཡིན་ནོ་ཞེས་རིགས་པ་དབུ་ཞབས་རྣམ་པ་ཐམས་ཅད་དུ་མཚུངས་སོ། ། འོ་ན་གོང་དུ་དྲངས་པའི་རྗེ་བཙུན་གྱི་ལུང་གིས། སྙིང་པོ་དོན་གྱི་ཀྱཻ་རྡོར་ལ་སྐོར་གསུམ་ཏུ་བཤད་པ་དང་མི་འགལ་ལམ་སྙམ་ན།
ལུང་དེའི་དོན། ཀྱཻ་རྡོ་རྗེའི་རྒྱུད་ཀྱི་འགྲེལ་པ་དང་། སྒྲུབ་ཐབས་ལ་སོགས་པའི་རྒྱ་གཞུང་གི་རྣམ་གྲངས་རྣམས་གོང་དུ་སྨོས་ནས། དེ་རྣམས་ཀྱི་ནང་ནས་ཀྱང་། གཙོ་ཆེ་ཤོས་ཀྱི་ཆོས་སྐོར་ལ་རྒྱུད་གསུམ། དེའི་རྗེས་འབྲང་གི་འགྲེལ་པ་སོགས་ལ། ཌོཾ་བྷི་ལུགས་ཀྱི་གཞུང་བཅོ་བརྒྱད། མཚོ་སྐྱེས་ལུགས་ལ་ལྔ། ནག་པོ་ལུགས་ལ་བཅུ་གསུམ་སྟེ། དེ་རྣམས་འདྲིལ་བས་གཙོ་ཆེའི་ཆོས་སྣ་སུམ་ཅུ་དགུ།
ཞེས་པ་ཡན་ཆད་སྨོས་ནས། གོང་གི་སྐོར་གསུམ་དུ་མ་གཏོགས་པའི་མན་ངག་ལུགས་ཁྱད་པར་དུ་བསྟན་པའི་ཕྱིར། ལམ་སྐོར་དགུ་ནི་ཁྱད་པར་རོ་ཞེས་གསུངས་པ་ཡིན་ནོ། ། དེས་ན་རྗེ་བཙུན་རྩེ་མོས། ཟབ་མོའི་རྒྱུད་འདི་འཛམ་བུའི་གླིང་དུ་གསལ་མཛད་དཔལ་ལྡན་ཡེ་ཤེས་མཁའ་འགྲོ་མ་ལས་རབ་འོངས་ཏེ། ། རྗེ་བཙུན་མཐུ་ཅན་ཀརྣ་དྷ་མ་གཉིས་མེད་གྷ་ཡ་འཛིན་པར་རྒྱུད་དེ་འོངས་པ་འདི་ཡིན་ཏེ། ། གཞན་ཡང་གཉིས་པ་ཌོཾ་བྷི་ཧེ་རུ་ཀ་དཔལ་རྡོ་རྗེ་ཨ་ལ་ལ་དང་ནགས་ཁྲོད་གརྦྷ་རི། ། དེ་བཞིན་ཛ་ཡ་ཤྲི་དང་ཐུབ་དཀའི་ཟླ་དཔལ་རིམ་གཉིས་བསྒྲུབ་ཐབས་ཡན་ལག་བཅས་དང་རྣམ་འགྲེལ་མཛད། ། ཅེས་དང་། བཤད་པའི་སྲོལ་བཟུང་། །
ཞེས་དང་། རྗེ་བཙུན་གྲགས་པ་རྒྱལ་མཚན་གྱིས། རྗེ་བཙུན་མཐུ་ཅན་ནག་པོ་ཌ་མ་བ། ། ཨ་ཝ་དྷུ་ཏི་ག་ཡ་དྷ་ར་དཔལ། ། གཞན་ཡང་གཉིས་པ་ཌོཾ་བྷི་ཧེ་རུ་ཀ ། ཨ་ལ་ལ་དང་ནགས་ཁྲོད་གརྦྷ་རི། ། ཛ་ཡ་ཤྲི་དང་སྦྱངས་དཀའ་མཛེས་པའི་ཞབས། ། ཞེས་དང་། རྡོ་རྗེ་འཆང་དབང་དཔལ་ལྡན་ཡེ་ཤེས་མཁའ་འགྲོ་མ། ། རྗེ་བཙུན་ཆོས་སྐྱོང་མཐུ་སྟོབས་དབང་ཕྱུག་བིརྺ་པ། །
ནག་པོ་ཌ་མ་པ་དང་ཨ་ཝ་དྷུ་ཏི་དཔལ། ། རྗེ་བཙུན་གྷ་ཡ་དྷ་ར་ཤཱཀྱ་ཡེ་ཤེས་མཆོག ། ཞེས་བྱ་བ་བརྒྱུད་པ་དང་པོ་བརྗོད་ནས། གཞན་ཡང་གཉིས་པའང་བརྗོད་པར་བྱ་སྟེ། གཉིས་པ་ཌོཾ་བྷི་ཧེ་རུ་ཀ་དཔལ་དེ་རྗེས་སུ། ། ཨ་ལ་ལ་དང་དཔལ་ལྡན་ནགས་ཁྲོད་གརྦྷ་རི། ། རྒྱལ་བ་དཔལ་གྱི་ཡེ་ཤེས་སྦྱང་དཀའ་ཟླ་བ་དང་། ། དཔའ་བོ་རྡོ་རྗེ་ཡེ་ཤེས་ཞབས་ལ་གདམས་པའོ། ། ཞེས་དང་། རྗེ་བཙུན་མཐུ་སྟོབས་གསུང་གི་མན་ངག་ནི། །
གྷ་ཡ་དྷ་རས་གསུངས་པ་འདིར་གཙོ་སྟེ། ། ཌོཾ་བྷིའི་རྗེས་སུ་འབྲང་བ་གསུངས་ངག་དོན། ། སྦྱངས་དཀའ་ཟླ་བས་གསུངས་པ་གཞན་དུ་གསལ། ། ཞེས་མན་ངག་ལུགས་བཀའ་སྲོལ་དང་པོ་དང་། འགྲེལ་པ་ལུགས་བཀའ་སྲོལ་གཉིས་པར་གསལ་བར་གསུངས་པས། ལམ་གྱི་བཀའ་སྲོལ་བཞིར་གྲུབ་བོ། ། དེ་དག་རྒྱས་པར་འཆད་པ་ནི། བིརྺ་པ་ནས་རྒྱུད་པའི་བཀའ་སྲོལ་ལ། མན་ངག་ལུགས་ཞེས་གྲགས་ཏེ། ཞེས་བྱ་བ་ནས།
སྦྱངས་དཀའ་ཟླ་བས་གསུངས་པ་གཞན་དུ་གསལ། ། ཞེས་པའི་བར་གྱིས་བཤད་པ་ལ་ཉེ་བར་འཁོར་བའི་གཞུང་བདུན། བཤད་པ་སྤྱིར་འགྲོའི་ཆོས་བཅུ་གསུམ། ལག་ཏུ་བླང་བའི་ཆོས་བཅུ་བཞི། སྦས་པའི་བརྟུལ་ཞུགས་ལ་ཉེ་བར་འཁོ་བའི་ཆོས་དྲུག་ལ་སོགས་པ། མན་ངག་ལུགས་ཀྱི་ཡིག་ཆའི་རྣམ་གྲངས་རྣམས་དང་། དེ་དག་ལ་ཡང་འགྲེལ་པ་ལུགས་ཀྱི་བཤད་སྲོལ་དང་ཐུན་མོང་བ་ཡོད་ཀྱང་སྐབས་འདིར། མན་ངག་ལུགས་གཙོ་ཆེ་བར་བསྟན། ཌོཾ་བྷི་བ་ནས་རྒྱུད་པའི་ཞེས་བྱ་བ་ནས་དེ་རྣམས་འགྲེལ་པ་ལུགས་སོ། ། ཞེས་པའི་བར་གྱིས་འགྲེལ་པ་ལུགས་ཀྱི་ཡིག་ཆའི་རྣམ་གྲངས་བསྟན།
འདིར་ཟླ་ཟེར་ལས། གྲུབ་ཆེན་ཌོཾ་བྷི་བའི་ཞལ་མངའ་ནས་ཀྱི་མན་ངག་རྣམས། སློབ་དཔོན་ཨ་ལ་ལ་བཛྲ། དཔལ་ལྡན་ནགས་ཁྲོད་པ། གྲུབ་ཐོབ་གརྦྷ་རི་པ། རྗེ་བཙུན་བསོད་སྙོམས་པ་རྣམས་ལ་རིམ་བཞིན་དུ་རྒྱུད་པའི་གདམས་ངག་ཁྱད་པར་ཅན། རྙེད་པས་དེ་ལ་རྟེན་ནས་སོ། ། ཁ་ཅིག་སློབ་དཔོན་འདི་ཌོཾ་བྷི་ཧེ་རུ་ཀའི་དངོས་སློབ་ཏུ་འདོད་པ་ནི་བླ་མ་བརྒྱུད་པའི་རིམ་པ་ཙམ་ཡང་མ་མཐོང་ཞིང་། གཞུང་འདིར་ཌོཾ་བྷི་བའི་ཞལ་མངའ་ནས་ཀྱི་རིམ་རྙེད་པ། ཞེས་པའི་ཚིག་ལའང་དཔྱད་པ་མ་ཞུགས་པར་ཟད་དོ། །
ཞེས་ཌོཾ་བྷི་བའི་མན་ངག་ཨ་ལ་ལ་བཛྲ་སོགས་བླ་མ་རིམ་པར་རྒྱུད་པ་ལས། སློབ་དཔོན་མི་ཐུབ་ཟླ་བས་རྙེད་པར་འདོད་པ་ནི་ལེགས་པ་ཡིན་ལ། དེ་ལ་གནོད་བྱེད་བརྗོད་པ་ནི། བོད་ཀྱི་འཁྲུལ་སྤོང་ལས། སློབ་དཔོན་འདི་ཌོཾ་བྷི་ཧེ་རུ་ཀའི་དངོས་སློབ་ཏུ་བྱེད་པ་ཡོད་དེ། སྒྲུབ་ཐབས་ཡན་ལག་དྲུག་པ་ལས། ཌོཾ་བྷིའི་ཞལ་མངའ་ནས་ཀྱི་རིམ་རྙེད་ལས་ཞེས་འབྱུང་བ་དང་མཐུན་ལ། རིམ་རྙེད་ཅེས་པ་ནི། བསྐྱེད་རིམ་རྙེད་པའི་དོན་ཡིན་གྱི། བླ་མ་རིམ་པར་རྒྱུད་པ་ལས་རྙེད་པར་སྟོན་པ་མིན་ལ།
ཆོས་འགའ་ཞིག་གི་བརྒྱུད་རིམ་ལ་དེ་གཉིས་ཀྱི་བར་ན་བླ་མ་གཞན་ཡང་འདུག་པའི་ཕྱིར། ཞེས་སྨྲ་བ་ནི། ཁྱབ་པ་ཤིན་ཏུ་མ་ངེས་པའི་འཆལ་གཏམ་སྟེ། ས་སྐྱ་པ་ཆེན་པོ་ལ་རྗེ་བཙུན་ཆེན་པོས་དངོས་སུ་གསན་པའི་ཆོས་ལའང་། བརྒྱུད་རིམ་ལས་སློབ་དཔོན་རིན་པོ་ཆེ་བར་དུ་བྲིས་པ་དུ་མ་སྣང་བའི་ཕྱིར་དང་། ད་ལྟའང་དངོས་ཀྱི་སློབ་དཔོན་ལ། ཆོས་འགའ་ཞིག་གི་ལུང་ལ་བླ་མ་གཉིས་གསུམ་བར་དུ་ཞུགས་པ་མང་དུ་མཐོང་བའི་ཕྱིར་དང་། མཆོག་མཉེས་པའི་གྲུབ་ཆེན་ལ་ཕྱིས་ཀྱང་དངོས་སློབ་བྱུང་བ་མི་འགལ་བའི་ཕྱིར་ཏེ། ། བི་བྷུ་ཏི་དང་ཤ་ཝ་རི་པའི་བར་ན་བདེ་མཆོག་གི་ཆོས་སྐོར་འགའ་ཞིག་ལ་བརྒྱུད་པའི་བླ་མ་མང་དུ་ཡོད་ཀྱང་། དུས་འཁོར་ལུགས་ཀྱི་སྦྱོར་དྲུག་སོགས་དངོས་སུ་གསན་པ་བཞིན་ནོ། །
ཞེས་དགག་པ་རྒྱ་ཆེར་བྱེད་པ་ནི། རྣམ་པར་མ་བརྟགས་པ་ཡིན་ཏེ། འདི་ལྟར། ཌོཾ་བྷིའི་ཞལ་མངའ་ནས་ཀྱི་རིམ་རྙེད་པ། ། ཞེས་པའི་རིམ་རྙེད་ཞེས་པ་བསྐྱེད་རིམ་ཡིན་དུ་ཆུག་ནའང་། དེས་མི་ཐུབ་ཟླ་བས། ཌོཾ་བྷི་བ་ལ་དངོས་སུ་གསན་པར་སྒྲུབ་མི་ནུས་ཏེ། ཌོཾ་བྷི་བའི་ཞལ་མངའ་ནས་ཀྱི་རིམ་ཞེས་པ་ནི། ཌོཾ་བྷི་ཧེ་རུ་ཀའི་ལུགས་ཀྱི་བསྐྱེད་རིམ་གྱི་མན་ངག་ཞེས་པའི་དོན་ཡིན་ལ། དེ་ཉིད་གང་ལས་རྙེད་ན།
བསོད་སྙོམས་པའི་ཞལ་མངའ་ནས་རྙེད་པ། སྒྲུབ་ཐབས་ཡན་ལག་དྲུག་པ་འདི་ཉིད་ལས་དངོས་གསལ་ཞིང་། བསོད་སྙོམས་པས་གརྦྷ་རི་པ་ལས་རྙེད་ལ། དེས་ནགས་ཁྲོད་པ། དེས་ཨ་ལ་ལ་བཛྲ། དེས་ཌོཾ་བྷི་བ་ལས་རྙེད་པ་ཡིན་པའི་ཕྱིར་རོ། ། བསོད་སྙོམས་པ་ལས་རྙེད་པར་སྒྲུབ་ཐབས་འདི་ལས་གསུངས་ཚུལ་ཡང་། འདི་ཉིད་ལས། ལྷ་མོའི་རྒྱུད་ཀྱི་པདྨ་མང་པོ་ནི། ། བླ་མ་ཞི་བ་ཉི་མའི་འོད་ཀྱིས་ཕྱེ། །
མི་ཐུབ་ཟླ་བས་སྦྲང་རྩི་བཞིབས་འཐུངས་བས། ། སྒྲུབ་པའི་ཐབས་འདི་སྦྲང་རྩི་སྐྱུགས་པ་འོ། ། ཞེས་གསུངས་ལ། དེའི་དོན། ལྷ་མོའི་རྒྱུད་དེ། སྤྱིར་རྣལ་འབྱོར་མའི་རྒྱུད། དེ་ལས་ཀྱང་ཀྱཻ་རྡོ་རྗེའི་རྒྱུད་ཀྱི་པདྨ། བླ་མ་ཞི་བའི་མཚན་ཅན་གྱིས་གསུངས། ཉི་མའི་འོད་ཀྱིས་ཁ་ཕྱེ་བ་ལས། མི་ཐུབ་ཟླ་བའི་བུང་བས་རྒྱུད་དོན་གྱི་སྦྲང་རྩི་མཐའ་ཡས་པ་བཞིབས་ཅིང་འཐུངས་པ་ལས།
ཀྱཻ་རྡོ་རྗེའི་སྒྲུབ་ཐབས་ཀྱི་སྦྲང་རྩི་འདི་སྐྱུགས་པ་སྟེ་ཡི་གེ་བཀོད་པའོ་ཞེས་པ་གཟུགས་ཅན་གྱི་བརྒྱན་ཡིན་ལ། བླ་མ་ཞི་བའི་མཚན་ཅན་ཞེས་པ་ནི། བསོད་སྙོམས་པའི་མཚན་ཛཱ་ཡ་ཤྲཱི་ཤནྟི་ཟེར་བ་ཡིན་ལ། ཤནྟི་ནི་ཞི་བ་ཡིན་པས། དེའི་མཚན་གྱི་མཐའ་ནས་སྨོས་པ་ཡིན་པས་སོ། ། གཞན་ཡང་། ས་ཆེན་ལ། རྗེ་བཙུན་ཆེན་པོས་དངོས་སུ་གསན་པའི་ཆོས་ལ། སློབ་དཔོན་རིན་པོ་ཆེ་བར་དུ་བྲིས་པ་དུ་མ་ཡོད་པ་བདེན་མོད། འདིར་མི་ཐུབ་ཟླ་བས།
ཌོཾ་བྷི་བའི་ཞལ་མངའ་ནས་རྙེད་ཚར་བའི་ཆོས་བླ་མ་བཞི་བར་དུ་བཅུག་ནས་གསན་པ་ལ། གོང་དང་འདྲ་བའི་དགོས་པ་ཁྱད་པར་ཅན་ཡོད་པར་ཡང་མ་མཐོང་ལ། ཆོས་འགའ་ཞིག་གི་བརྒྱུད་རིམ་ལ། དེ་གཉིས་ཀྱི་བར་ན་བླ་མ་གཞན་ཡང་འདུག་པའི་ཕྱིར། ཞེས་སྨྲ་བ་ནི་ཁྱབ་པ་ཤིན་ཏུ་མ་ངེས་པའི་འཆལ་གཏམ་དུ་བྱས་ནས། དེའི་དཔེར། ད་ལྟའང་དངོས་ཀྱི་སློབ་དཔོན་ལ། ཆོས་འགའ་ཞིག་གི་ལུང་ལ། བླ་མ་གཉིས་གསུམ་བར་དུ་བཅུག་པ་དང་། ཤ་ཝ་རི་དང་།
བྷི་བྷུ་ཏི་པའི་དཔེ་དྲངས་པ་ཡང་མི་མཚུངས་ཏེ། སྐབས་འདིར་ནི། ཀྱཻ་རྡོ་རྗེ་ཌོཾ་བྷི་ལུགས་ཀྱི་བསྐྱེད་རིམ་གྱི་མན་ངག་འདི་ཉིད། མི་ཐུབ་ཟླ་བས་ཌོཾ་བྷི་ཧེ་རུ་ཀ་ལ་དངོས་སུ་གསན་མ་གསན་དཔྱད་པའི་སྐབས་ཡིན་གྱི། འདི་མ་གཏོགས་པའི་ཆོས་ཌོཾ་བྷི་བ་ལ་དངོས་སུ་གསན་པ་ཡོད་མེད་དཔྱད་པའི་སྐབས་མིན་པའི་ཕྱིར་རོ། ། མཆོག་བསྙེས་པའི་གྲུབ་ཆེན་ལ་ཕྱིས་དངོས་སློབ་འབྱུང་བ་མི་འགལ་བ་ཙམ་སྒྲུབ་བྱེད་དུ་མི་རུང་སྟེ། དེ་ལྟར་ན་མཆོག་བསྙེས་པའི་གྲུབ་ཆེན་ལ་བརྒྱུད་སློབ་འབྱུང་བ་མི་འགལ་བ་ཡང་། སྒྲུབ་བྱེད་དུ་རུང་བར་མཚུངས་པའི་ཕྱིར་རོ། ། དེས་ན་ཀྱཻ་རྡོར་ཌོཾ་བྷི་ལུགས་ཀྱི་བརྒྱུད་རིམ་ལས་རང་བཟོའི་གཅོས་བསླད་མ་བྱེད་ཅིག པདྨ་བཛྲ་ནས་རྒྱུད་པའི་ཞེས་བྱ་བ་ལ་སོགས་པས།
མཚོ་སྐྱེས་ལུགས་ཀྱི་ཡིག་ཆའི་རྣམ་གྲངས་བསྟན། ནག་པོ་དམ་ཚིག་རྡོ་རྗེ་བ་ཞེས་སོགས་ཀྱིས། ནག་པོ་ལུགས་ཀྱི་ཡིག་ཆའི་རྣམ་གྲངས་བསྟན། མདོར་ན་བཀའ་སྲོལ་དུ་མ་ཡོད་པའི་ནང་ནས་འདིར་ལུགས་གཉིས་པོ་གཙོ་བོར་མཛད་དོ། ། ཞེས་སྟོན་པ་ནི། གཞན་ན་རོ་པ་སོགས་ནས་རྒྱུད་པ་ཞེས་སོགས་ཀྱིས་བསྟན། བཀལ་སྲོལ་རྣམས་ཀྱང་རྒྱུད་གང་ལ་བརྟེན་པ་དང་། རྒྱུད་དེ་དག་ལས། དཀྱིལ་འཁོར་གྱི་རྣམ་གྲངས་གཙོ་ཆེ་བ་ཇི་ཙམ་ཞིག་བསྟན་པ་དང་། དེ་དག་ལ་བཀའ་སྲོལ་དུ་མ་ཡོད་པ་རྣམས་ནི།
སྤྱིར་བཀའ་སྲོལ་བཞི་ཀའང་ཞེས་པ་ནས། གུར་རིགས་བསྡུས་ལས། མན་ངག་ལུགས་ཀྱི་བཀའ་སྲོལ་ཡང་ཡོད་དོ་ཞེས་པའི་བར་གྱིས་བསྟན་ཏེ། མདོར་ན་དེ་དག་གིས་ནི། བཀའ་སྲོལ་རྣམ་བཞིའི་བྱུང་ཁུངས་ངེས་པར་བྱས་པའོ། ། དེ་ལྟར་བཀའ་སྲོལ་བཞི་ངེས་པར་བྱས་ནས། ཞེས་བྱ་བ་ནས་བཟུང་སྟེ། རིམ་གཉིས་མཉམ་པར་གནས་ནས་ནི། ། ཞེས་གསུངས་སོ། ། ཞེས་བྱ་བའི་བར་གྱིས་ནི།
མན་ངག་ལུགས་ཀྱི་རྒྱུད་གསུམ་གྱི་མངོན་པར་རྟོགས་པ་མདོར་བསྟན་ཅིང་། དེའི་ནང་ནས་ཀྱང་གྲོལ་བྱེད་ལམ་གྱི་མངོན་པར་རྟོགས་པ་བཅུ་བཞི། རྟོགས་པ་བསྐྱེད་ཚུལ་མདོར་བསྡུས་པ་ཙམ་དང་། ཁྱད་པར་དུ་རྟེན་སྐྱེད་པའི་རིམ་པ་དང་། བརྟེན་པ་རྫོགས་པའི་རིམ་པ་གཉིས་ཀྱི་སྤྱིའི་རྣམ་གཞག་ལེགས་པར་གསུངས་པ་ཡིན་ནོ། ། འདིར་སྤང་བྱ་གཉིས་སུ་གྲངས་ངེས་པས། རིམ་པ་གཉིས་སུ་གྲངས་ངེས་པར་སྒྲུབ་པའི་སྐབས་སུ། ལུང་དང་སྦྱར་ཏེ་སྤྲོས་པས་ཤེས་སོ། ། ཞེས་གསུངས་པའི་ལུང་ནི། གུར་ལས།
ཕལ་པའི་གནས་སྐབས་གཞོམ་པའི་ཕྱིར། ། ཞེས་སོགས་དང་། དང་པོ་སྤྲིན་གྱི་རྣམ་པ་སྟེ། ། གཉིས་པ་དུ་བ་འདྲ་བ་ཉིད། ། གསུམ་པ་མེ་ཁྱེར་རྣམ་པ་སྟེ། ། བཞི་པ་མར་མེ་ཉེར་འབར་བ། ། ལྔ་པ་རྟག་ཏུ་སྣང་བ་སྟེ། ། སྤྲིན་མེད་ནམ་མཁའ་འདྲ་བ་ཉིད། ། ཅེས་དང་། སྤྱོད་བསྡུས་སྒྲོན་མ་ལས།
གང་ཞིག་སྐྱེ་བ་ཀུན་རྫོབ་བདེན་པ་སྟེ། ། འཆི་བའི་མིང་ཡང་དོན་དམ་བདེན་པ་ཡིན། ། རིམ་གཉིས་དེ་དག་བླ་མའི་དྲིན་གྱིས་ནི། ། རྙེད་པ་གང་དེ་མ་འོངས་སངས་རྒྱས་ཉིད། ། བདེན་གཉིས་དེ་ལ་ཟུང་དུ་འཇུག་པ་ནི། ། མི་འཆད་བཞིན་དུ་དེ་དག་ཁྱད་པར་མེད། ། མིང་གཉིས་ཐ་མ་གཅིག་པུ་ཁོ་ན་ནི། ། ཤེས་པ་དེ་འདིར་བཅིངས་ལས་གྲོལ་བ་ཡིན། ། ཞེས་གསུངས་སོ། ལྷའི་རྣམ་པས་ཉོན་མོངས་པ་གསུམ་མམ་ལྔ་སྦྱོང་བའི་སྐབས་སུ།
རྡོ་རྗེའི་གཟུགས་ནི་དུ་མ་འཛིན། ། ཞེས་སོགས་ཤེས་བྱེད་རྒྱས་པར་སྤྲོའོ། ། ཞེས་པའི་ལུང་ནི་གུར་ཉིད་ལས། ཞེ་སྡང་སྦྱོང་བའི་དབང་དུ་བྱས་ནས། ཤིན་ཏུ་སྡུག་པ་དྲག་པོ་ལ། ། ཞི་བ་ཉེ་བར་མི་སྦྱོར་ཏེ། ། འདི་མཁྱེན་རྡོ་རྗེ་ཅན་ཆེན་ནི། ། རང་ཉིད་ཀྱེ་ཡི་རྡོ་རྗེར་གྱུར། ། ཞེས་དང་། གཏི་མུག་སྦྱོང་བའི་དབང་དུ་བྱས་ནས།
ཤིན་ཏུ་སྟོང་པར་ཞེན་རྣམས་ཀྱིས། ། ཡོད་མིན་བརྟུལ་ཞུགས་འཛིན་རྣམས་ཀྱིས། ། དོན་དུ་སངས་རྒྱས་གཏི་མུག་སྤྱོད། ། རྡོ་རྗེ་རྫོགས་པའི་སངས་རྒྱས་གྱུར། ། ཞེས་དང་། ང་རྒྱལ་སྦྱོང་བའི་དབང་དུ་བྱས་ནས། ཤིན་ཏུ་ང་རྒྱལ་སྡུག་རྣམས་ཀྱིས། ། སྐྱེ་འགྲོའི་ང་རྒྱལ་ཟད་པར་མཛད། ། རྡོ་རྗེ་ཉི་མ་བདག་ཉིད་རྒྱལ། ། ང་རྒྱལ་ཆེན་པོའི་མུན་པ་འཇོམས། །
ཞེས་དང་། འདོད་ཆགས་སྦྱོང་བའི་དབང་དུ་བྱས་ནས། བྱང་ཆུབ་ཆགས་བྲལ་ལ་སྐྱེས་སྤངས། ། སེམས་ཅན་གང་ཞིག་བདེ་བྱེད་པ། ། ཆགས་པས་བྱང་ཆུབ་རབ་སྒྲུབ་ཕྱིར། ། པདྨ་གར་གྱི་དབང་ཕྱུག་གྱུར། ། ཅེས་དང་། ཕྲག་དོག་སྦྱོང་བའི་དབང་དུ་བྱས་ནས། ཐམས་ཅད་མཁྱེན་པའི་ལམ་གནས་ཞིང་། ། གང་ཞིག་ལམ་གཞན་ནས་འགྲོ་བ། །
དེ་རྣམས་བྱང་ཆུབ་རབ་སྦྱིན་ཕྱིར། ། རྡོ་རྗེ་མགྱོགས་འགྲོ་རང་གཙོ་བོ། ། ཞེས་དང་། སཾ་བྷུ་ཊི་ལས། ཨེ་མ་ཧོ་སངས་རྒྱས་ཐམས་ཅད་ཀྱི། ། དེ་བཞིན་གཤེགས་པའི་བདེ་དོན་གང་། ། བཙུན་མོས་ཉེ་བར་མཛད་པའོ། ། ཞེས་གསུངས་སོ། ། གཞན་ཡང་སྐུ་གསུང་ཐུགས་ཀྱི་ཉམས་ལྟ་བུ་རེ་རེས་ཀྱང་། དུག་གསུམ་སྦྱོང་ཚུལ་སོགས་སྤྲོས་ཏེ་ཤེས་པར་བྱའོ། །
ཞེས་གསུངས་པ་ནི། འོག་ཏུ་གར་གྱི་ཉམས་དགུ་ལ་སོགས་པའི་སྐབས་སུ་འཆད་པར་འགྱུར་རོ། ། ཡང་དག་པར་ན་རྫོགས་རིམ་གྱིས་ཀྱང་ཐ་མལ་གྱི་རྣམ་རྟོག་སྦྱོང་ཚུལ་གྱི་སྐབས་སུ། མཁའ་བཞིན་དྲི་མ་མེད་པར་འགྱུར། ། ཞེས་སོགས་ཤེས་བྱེད་རྒྱས་པར་སྤྲོའོ། ། ཞེས་གསུངས་པ་ནི། བརྟག་གཉིས་ལས། དངོས་དང་དངོས་པོ་མེད་པ་དང་། ། དངོས་པོ་རྟོགས་ཕྱིར་སངས་རྒྱས་དང་། ། ཞེས་བྱ་བ་ལ་སོགས་པའི་གཞུང་གིས།
རང་བྱིན་རླབས་དང་། དཀྱིལ་འཁོར་འཁོར་ལོའི་ཡེ་ཤེས་སྐྱེ་བའི་རྟེན། འབྱུང་བ་བཞི་ལས་གྲུབ་པའི་རྩ་ལ་སོགས་པ་རྣམས་ཀྱིས་ནི། མ་དག་པའི་སྣོད་བཅུད་ཀྱིས་བསྡུས་པའི་རྟེན་རྣམས་སྦྱོང་ལ། དེ་ལ་བརྟེན་ནས་སྐྱེས་པའི་ཡེ་ཤེས་ཀྱིས་ནི། དེ་ལ་བརྟེན་པའི་ཡིད་སྦྱོང་སྟེ། ལུང་ནི་ལྟ་བའི་སྐབས་སུ་མང་དུ་བརྗོད་ཟིན་ཏོ། ། ཞེས་མངོན་པར་རྟོགས་པ་རིན་ཆེན་ལྗོན་ཤིང་ལས་གསུངས་སོ། ། ལམ་རང་གི་ངོ་བོ་རྟེན་དང་བརྟེན་པ་ཡིན་པའི་ཕྱིར། རིམ་པ་གཉིས་སུ་གྲངས་ངེས་པའི་སྐབས་སུ།
ཟབ་མོ་ཞི་བའི་གཟུགས་དང་ལྡན། ཞེས་སོ། ། རྒྱས་པར་སྤྲོའོ། ། ཞེས་གསུངས་པ་ལ། ལུང་དེའི་འཕྲོས་ནི། སེམས་དཔའ་ཆེན་པོ་ཧེ་རུ་ཀ ། བདག་མེད་ལྷན་ཅིག་མཉམ་སྦྱོར་ང་། ། བདེ་ཆེན་ལས་ནི་བེེམས་མིན་ང་། ། འཇིག་རྟེན་ཀུན་རྫོབ་བེམས་པོ་ང་། ། སྐྱེས་པ་བུད་མེད་མ་ནིང་ང་། །
འགྲོ་བ་ང་ཡིས་ཡང་དག་ཁྱབ། ། དེ་ཕྱིར་འདུས་པ་ཞེས་བྱ་ཉིད། ། རྒྱལ་བ་རྒྱ་མཚོར་བདག་གིས་བཤད། ། རྡོ་རྗེ་སྤྱན་དང་བྱང་སེམས་རྣམས། ། མ་ནིང་གནས་སུ་ཡང་དག་འགྲུབ། ། གང་ཞིག་ལྷ་མོ་བདག་མ་དེ། ། རང་བཞིན་གྱིས་ནི་བཙུན་མོ་མིན། ། སངས་རྒྱས་ཧེ་རུ་ཀ་ང་མིན། ། དེ་ཉིད་ཕྱིར་ན་མ་ནིང་སྟེ། ། འགྲོ་བ་དངོས་པོ་གཉིས་མཐོང་ནས། །
ཐབས་དང་ཤེས་རབ་བདག་ཉིད་ང་། ། ཤིན་ཏུ་མཉམ་སྦྱོར་རྣལ་འབྱོར་གྱིས། ། མི་བསྐྱོད་མེད་ཅིང་བདག་མའང་མེད། ། ཅེས་གསུངས་སོ། ། ཐོབ་བྱ་གཉིས་སུ་ངེས་པས་རིམ་པ་གཉིས་སུ་གྲངས་ངེས་པའི་སྐབས་སུ། གཙོ་བོ་དཔེ་བྱད་བརྒྱད་བཅུར་ལྡན། ། ཞེས་སོགས་སྤྲོའོ་ཞེས་གསུངས་པའི་ལུང་ནི། གུར་ལས། ཕྱག་ན་རྡོ་རྗེ་གསོལ་པ། བཅོམ་ལྡན་འདས་ལུས་ཅན་བསྒོམ་པའི་ཐབས་ཀྱི་དགོས་པ་ཉིད་དེ་ཅི་ལགས།
བཅོམ་ལྡན་འདས་ཀྱིས་བཀའ་རྩལ་པ། གསང་བའི་བདག་པོ་དགོས་པ་ཡོད་དོ། ། བཅོམ་ལྡན་འདས་མིང་ཅི་ལགས། རྡོ་རྗེ་འཛིན་པས་བཀའ་བརྩལ་པ། སངས་རྒྱས་ཉིད་དོ། སངས་རྒྱས་ཉིད་དེ་ཅི་ལགས། རྣམ་པ་ཐམས་ཅད་མཁྱེན་པ་ཉེད་དོ། ། དེ་ཅི་ལགས། ལུས་ཅན་འདི་ནི་བདེན་པའོ། ། དེ་རྒྱུ་ཅིའི་སླད་དུ་ཞེ་ན།
རྡོ་རྗེ་འཛིན་པས་བཀའ་བརྩལ་པ། འདི་ལྟར་ང་ནི་མཚན་སུམ་བཅུ་རྩ་གཉིས་དང་ལྡན་ཞིང་། དཔེ་བྱད་བཟང་པོ་བརྒྱད་ཅུས་བརྒྱན་པའོ། ། དེ་ཅིའི་སླད་དུ་ཞེ་ན། མི་འདྲ་བའི་ཕྱིར་བསྒྲུབ་པར་བྱ་བ་ཡིན་ནོ། ། ཕྱག་ན་རྡོ་རྗེ་གསོལ་པ། ཅི་བཅོམ་ལྡན་འདས་བེམས་པོ་ལགས་སམ། རྡོ་རྗེ་འཛིན་པས་བཀའ་བརྩལ་པ། ང་ཉིད་མེ་ལོང་ལྟ་བུའི་ཡེ་ཤེས་སོ། ། མེ་ལོང་ལྟ་བུའི་ཡེ་ཤེས་དེ་ཅི་ལགས།
རྡོ་རྗེ་འཛིན་པས་བཀའ་བརྩལ་པ། བདེན་པ་མ་ཡིན་པ་དང་། བརྫུན་པ་མ་ཡིན་པ་དང་། རྒྱུ་མ་ཡིན་པ་དང་། རྐྱེན་མ་ཡིན་པ་སྟེ། དེ་ལྟར་ང་ཉིད་མཉམ་པ་ཉིད་ཀྱི་ཡེ་ཤེས་དང་། ང་ཉིད་སོ་སོར་རྟོག་པའི་ཡེ་ཤེས་དང་། ང་ཉིད་བྱ་བ་ནན་ཏན་གྱི་ཡེ་ཤེས་དང་། དེ་ལྟར་ཆོས་ཀྱི་དབྱིངས་ཤིན་ཏུ་རྣམ་པར་དག་པའོ། ། ཞེས་གསུངས་སོ། །
རྫོགས་རིམ་གྱིས་ཆོས་སྐུ་ཐོབ་སྟེ། སཾ་བྷུ་ཊིར། རང་བྱུང་ངོ་བོ་འདི་ཉིད་ནི། ། ཆོས་ཀྱི་སྐུར་ནི་རབ་ཏུ་གྲགས། ། ཞེས་སོགས་སྤྲོའོ། ། ཞེས་གསུངས་པའི་ལུང་ནི། གུར་ལས། སངས་རྒྱས་ང་རྒྱལ་དམིགས་ནས་ནི། ། ཆོས་ཀྱི་དབྱིངས་ནི་འོད་གསལ་བ། ། གང་ཞིག་བསྒོམ་པ་དེ་བས་ན། །
སེམས་ཅན་སངས་རྒྱས་མཉམ་པར་འགྱུར། ། འཇིག་རྟེན་ཇི་ལྟར་སངས་རྒྱས་ཏེ། ། ཇི་ལྟར་ཆོས་ནི་རྙོག་མེད་པ། ། སེམས་ཅན་ཁམས་ནི་དེ་ལྟར་བཤད། ། ནམ་མཁའ་ལྟ་བུར་དྲི་མ་མེད། ། ངན་པར་བཏགས་པའི་རྣམ་རྟོག་གིས། ། རིན་ཆེན་སེམས་ནི་དྲི་ཅན་བྱས། ། སེམས་དག་པས་ནི་དག་པར་འགྱུར། ། ཇི་ལྟར་ནམ་མཁའ་མི་འཇིག་པ། ། ནམ་མཁའ་ཇི་བཞིན་དེ་བཞིན་སེམས། །
སེམས་ཀྱི་རིན་ཆེན་བསྐུལ་བ་ལས། ། སེམས་ཉིད་བསྒོམ་པ་སངས་རྒྱས་དེ། ། སྐྱེ་བར་སངས་རྒྱས་དམ་པ་ཉིད། ། ཅེས་གསུངས། ཐབས་ཁྱད་པར་ཅན་གྱིས་ཟིན་པའི་ཕྱིར་གྲོལ་བར་འཐད་པའི་སྐབས་སུ། རྩ་རྒྱུད་ལས། སྐྱེ་བོ་མི་ཟད་པ་ཡི་ལས། ། ཞེས་སོགས། གཞན་ཡང་སྤྲོས་པས་མཆོག་གོ ། ཞེས་གསུངས་པའི་ལུང་ནི།
རྩ་རྒྱུད་ལས། གང་དང་གང་གིས་འཇིག་རྟེན་འཆིང་འགྱུར་བ། ། དེ་དང་དེས་ནི་འཆིང་བ་ལས་གྲོལ་ཏེ། ། དེ་ཉིད་མི་ཤེས་འཇིག་རྟེན་མི་གྲོལ་ཞིང་། ། དེ་ཉིད་རྣམ་སྤངས་དངོས་གྲུབ་རྙེད་མི་འགྱུར། ། ཞེས་དང་། གང་གི་མི་ཤེས་འཇིག་རྟེན་པ། ། བཙན་དུག་ཟོས་པས་བརྒྱལ་བར་འགྱུར། ། རྨོངས་སྤངས་དེ་ཉིད་ཡིད་ཀྱི་ནི། ། དེ་ཡི་དེ་ཉིད་ཡོངས་སུ་སྤྱོད། །
དེ་བཞིན་ཞི་བའི་ཐབས་ཤེས་ཤིང་། ། ཀྱེ་ཡི་རྡོ་རྗེར་ངལ་བསོས་ནས། ། མ་རིག་སོགས་པས་མི་འཛིན་ཅིང་། ། གཏི་མུག་ལ་སོགས་འཆིང་བས་ཡིན། ། ཞེས་གསུངས་ལ། གཞན་ཡང་འདི་ལྟ་བུ་སྟོན་པའི་རྒྱུད་སྡེ་རིན་པོ་ཆེའི་ལུང་དུ་མ་ཞིག་སྣང་མོད་ཀྱི་ཡི་གེ་མང་པའི་འཇིག་པས་མ་བྲིས་སོ། ། གོང་གི་དེ་རྣམས་ཀྱི་ཤེས་བྱེད། རྩ་རྒྱུད་ཕྱི་མའི་གཉིས་པ་ལས། དུག་གི་དུམ་བུ་གང་ཉིད་ཀྱིས། ། ཞེས་པ་ནས།
འདོད་ཆགས་ཉིད་ཀྱིས་རྣམ་གྲོལ་འགྱུར། ། ཞེས་པའི་བར་ཤླཽ་ཀ་ལྔས་རྒྱས་པར་བཀྲོལ་ལོ། ། ཞེས་གསུང་བའི་ལུང་ནི། རྩ་རྒྱུད་ལས། དུག་གི་དུམ་བུ་གང་ཉིད་ཀྱིས། ། སྐྱེ་བོ་ཐམས་ཅད་འཆི་བར་འགྱུར། ། དུག་གི་དེ་ཉིད་ཤེས་པ་དེས། ། དུག་གིས་དུག་ནི་འབིགས་པར་བྱེད། ། ཇི་ལྟར་རླུང་གིས་ཟིན་པ་དེ། ། མོན་སྲན་རྡེའུ་ཡི་བཟའ་བ་སྦྱིན། །
ཟློག་པའི་སྨན་ནི་བརྟགས་པ་ལས། ། རླུང་གིས་རླུང་ལ་བསྣུན་པར་བྱེད། ། རྣམ་རྟོག་ལས་ནི་རྣམ་རྟོག་དང་། ། སྲིད་པ་ཉིད་ཀྱིས་སྲིད་པ་དག ། ཇི་ལྟར་རྣ་བར་ཆུ་ཞུགས་པ། ། ཆུ་གཞན་གྱིས་ནི་དགུག་པར་བྱ། ། དེ་བཞིན་དངོས་པོའི་རྣམ་རྟོག་ཀྱང་། ། རྣམ་པར་ངེས་པས་སྦྱང་བར་བྱ། ། ཇི་ལྟར་འཚེད་པས་ཚིགས་པ་ཡང་། ། མེ་ཡིས་ཡང་ནི་གདུང་བར་བྱ། །
དེ་བཞིན་འདོད་ཆགས་མེས་ཚིགས་པ། ། འདོད་ཆགས་མེ་ཡིས་གདུང་བར་བྱ། ། སྐྱེ་བོ་མི་ཟད་པ་ཡི་ལས། ། གང་དང་གང་གིས་འཆིང་འགྱུར་བ། ། ཐབས་དང་བཅས་ན་དེ་ཉིད་ཀྱིས། ། སྲིད་པའི་འཆིང་བ་ལས་གྲོལ་འགྱུར། ། ཆགས་པས་འཇིག་རྟེན་འཆིང་འགྱུར་བ། ། འདོད་ཆགས་ཉིད་ཀྱིས་རྣམ་གྲོལ་འགྱུར། ། ཞེས་གསུངས་སོ། ། འདིར་རྒྱུད་ཤླཽ་ཀ་དྲུག་བཞུགས་པ་ལ་ཤླཽ་ཀ་ལྔ་ཞེས་གསུངས་བའི་རྒྱུ་མཚན་ནི།
སྐྱེ་བོ་མི་ཟད་པ་ཡི་ལས། ། ཞེས་སོགས་ཤླཽ་ཀ་གཅིག་ནི་བརྗོད་བྱ་གཙོ་ཆེ་བའི་དབང་དུ་མཛད་ནས་གོང་དུ་དྲངས་ཚར་ཅིང་། འདིར་ནི་རིགས་འདྲ་གཉེན་པོར་ཆེ་བ་ལ་སོགས་པ་སོ་སོའི་ཤེས་བྱེད་འགོད་པའི་ལུང་རྣམས་དྲངས་པ་ཡིན་པ་ལ་དགོངས་སོ། ། སྤྱི་དོན་ལྔ་པ། ཞེས་སོགས་ཀྱི་རིམ་པ་གཉིས་ཀྱི་ནང་ནས་བསྐྱེད་པའི་རིམ་པ་བསྒོམ་ཚུལ་མདོར་བསྟན། དང་པོ་གང་ཟག་ནི། ཞེས་སོགས་ཀྱིས། གང་གི་བསྒོམ་པའི་གང་ཟག་ངོས་བཟུང་བ་ཡིན་ནོ། ། འདིར་ཟླ་ཟེར་ལས། ཕ་རོལ་ཏུ་ཕྱིན་པའི་ཐེག་པའི་ལམ་གྱིས་རྒྱུད་སྦྱངས་ཤིང་།
ཀྱཻ་རྡོ་རྗེའི་དཀྱིལ་འཁོར་དུ་དབང་བསྐུར་བ་ཐོབ་པ། དམ་ཚིག་དང་སྡོམ་པར་ལྡན་པའི་གང་ཟག རང་དང་གཞན་གྱི་དོན་དུ་མཆོག་གི་དངོས་གྲུབ་འགྲུབ་པར་འདོད་པའི་སེམས་དང་ལྡན་པའི་རྣལ་འབྱོར་པས་འདི་ཡི་འོག་ནས་འབྱུང་བའི་ལམ་རྣམས་བསྒོམ་པར་བྱ་སྟེ་ཞེས། གང་ཟག་གཅིག་པུ་དེ་ཉིད་བཤད་ནས་རྣམ་པ་གཞན་མི་འཆད་པ་ནི། རང་ཉིད་ཀྱི་གོང་དུ་གདུལ་བྱའི་གང་ཟག་རྣམས་ཀྱང་གསང་སྔགས་པའི་ལུགས་ཀྱིས་སྐལ་དམན་རིམ་གྱིས་འཇུག་པ་དང་། སྐལ་ལྡན་གཅིག་ཆར་དུ་འཇུག་པ་གཉིས་སུ་ངེས་སོ། ། དེ་ལ་དང་པོ་ནི། དང་པོ་ཉིད་དུ་གསང་སྔགས་ལ་མི་མོས་ཤིང་བློ་ཐ་མལ་པར་གནས་པས། དལ་འབྱོར་རྙེད་པར་དཀའ་བ་དང་། འཆི་བ་མི་རྟག་པ་ལ་སོགས་པའི་སྒོ་ནས་ཡིད་སྐྱོ་བར་བྱེད་དགོས་ལ།
སྐྱབས་འགྲོ་ལ་སོགས་པ་ཐེག་པ་ཐུན་མོང་བའི་ལམ་ལ་བློ་སྦྱངས་ནས་སྔགས་ཀྱི་ལམ་ལ་ཡང་རིམ་གྱིས་སློབ་དགོས་པའི་གང་ཟག་གཅིག་ལ་དེ་དང་མཐུན་པར་ལམ་སྟོན་པ་ལ་བྱའོ། ། གཉིས་པ་ནི། དང་པོ་ཉིད་ནས་ལམ་གཞན་ལ་སློབ་མི་དགོས་པར་སྨིན་བྱེད་ནས་བརྩམས་ཏེ། རྫོགས་རིམ་གྱི་བར་ལམ་གྱི་གཙོ་བོ་རྣམས་ཉམས་སུ་བླངས་པས། གྲོལ་བའི་གང་ཟག་གཅིག་ཡོད་ལ། དེ་དང་མཐུན་པར་ལམ་སྟོན་པ་ལ་བྱའོ། ། ཞེས་གང་ཟག་གཉིས་ཀ་སྐབས་འདིའི་གང་གི་བསྒོམ་པའི་གང་ཟག་ཏུ་གཟུང་དགོས་པར་མཁས་བླངས་པ་དང་འགལ་ཞིང་། འདིར་བཤད་པའི་གང་ཟག་དེ་གང་གིས་བསྒོམ་པའི་གང་ཟག་གི་མཚན་གཞིར་རུང་བ་ཡིན་གྱི། མཚན་ཉིད་དུ་བྱས་ན་ཁྱབ་ཆུང་པའི་སྐྱོན་ཡོད་དེ། དེས་ན་བཀའ་འགྲེལ་དུ་གང་གིས་བསྒོམ་པའི་གང་ཟག་ལ།
ལས་དང་པོ་པ། སེམས་བརྟན་པ་ཐོབ་པ། བརྟན་པ་ཆེར་ཐོབ་པ་གསུམ་དུ་ཕྱེ་ནས་གསུང་བ་ཉིད་ལེགས་སོ། ། གཉིས་པ་གནས་ནི། ཞེས་སོགས་ཀྱིས་གང་དུ་བསྒོམ་པའི་གནས་ཀྱི་རང་ལུགས་གཞག་པ་ཡིན་ནོ། ། འདི་ལ་དཔལ་དེ་ཁོ་ན་ཉིད་འདུས་པ་ལས། དེ་ལ་གནས་ནི་འགའ་ཞིག་ན་རེ། ལས་དང་པོ་པའི་གནས་ནི་དབེན་པ། ཡིད་དང་མཐུན་པ། རང་གི་ཁྱིམ་བཀྲ་ཤིས་པ་ཆོས་བཞི་ལྡན་ཏེ།
དེར་གནས་པས་རྣམ་གཡེང་ཉུང་ཞིང་། ཏིང་ངེ་འཛིན་སྐྱེ་བའི་ཕྱིར་ཏེ། བརྟག་གཉིས་ལས། དང་པོ་གོམས་པར་བྱེད་དུས་ཀྱི། ། ཞེས་པ་ལ་སོགས་པའོ། ། ཅུང་ཟད་བརྟན་པ་ཐོབ་པའི་གནས་ནི་དུར་ཁྲོད་དེ། དེར་གནས་པས་བརྩོན་འགྲུས་འཕེལ་ཞིང་། ཏིང་ངེ་འཛིན་གྱི་བོགས་འབྱིན་པའི་ཕྱིར་ཏེ། འདི་ཉིད་ལས། ཤིང་གཅིག་པ་དང་དུར་ཁྲོད་དང་། །
ཞེས་པ་ལ་སོགས་པའོ། ། བརྟན་པ་ཆེར་ཐོབ་པའི་གནས་ནི། རིགས་དང་རྗེས་སུ་མཐུན་པའི་གནས་ཏེ། གུར་ལས། སྙིང་རྗེ་ཆེན་པོ་ཀྱཻ་རྡོ་རྗེ། ། ང་ནི་དུར་ཁྲོད་ཆུ་འགྲམ་དང་། ། ནགས་ཚལ་ཆེན་པོའི་འགྲམ་དུ་ནི། ། བསྙེན་བཀུར་ཅན་ལ་དངོས་གྲུབ་སྟེར། ། ཞེས་པ་ལ་སོགས་པ་གསུངས་སོ་ཞེས་ཟེར་རོ། ། དེ་ནི་མ་ཡིན་ཏེ།
དབེན་པ་སོགས་ཆོས་བཞི་དང་ལྡན་པར་ཡང་། མཐའ་གཅིག་དུ་མཉམ་བཞག་འགྲུབ་པའི་རྒྱུ་མཚན་མེད་པའི་ཕྱིར་དང་། དཔལ་འབྱོར་རྒྱས་ཤིང་ཚེ་རིང་བའི་གནས་ཀྱང་བཀྲ་ཤིས་པའི་གནས་ཡིན་ཡང་། མཉམ་བཞག་འགྲུབ་པའི་རྒྱུ་མཚན་མེད་པའི་ཕྱིར་དང་། ཤིང་གཅིག་དང་། མ་མོའི་ཁྱིམ་ལ་སོགས་པ་དུར་ཁྲོད་དུ་མི་འགྲུབ་པའི་ཕྱིར་དང་། གནས་དེར་དུར་ཁྲོད་ཀྱང་སྨོས་པས་གནས་དེ་དུར་ཁྲོད་ཡིན་ན། གནས་དེ་ཤིང་གཅིག་ནས་བས་མཐའི་བར་དུ་འགྱུར་བའི་ཕྱིར་དང་། ཅུང་ཟད་བརྟན་པ་ཐོབ་པའི་གནས་དུར་ཁྲོད་ཡིན་པའི་རྒྱུ་མཚན་གཞན་ཡང་མེད་པའི་ཕྱིར་དང་། བརྟན་པ་ཆེར་ཐོབ་པའི་གནས་ནི་རིགས་དང་རྗེས་སུ་མཐུན་པའི་གནས་ཡིན་ན།
གནས་ངེས་མེད་ཡིན་པར་ཁས་བླངས་པ་འགལ་བའི་ཕྱིར་དང་། དུར་ཁྲོད་སོགས་གནས་གསུམ་པོ་ཉིད་དངོས་གྲུབ་སྟེར་བའི་གནས་ཡིན་པས་འདིའི་གནས་སུ་བྱེད་པས་ཀྱང་གནས་ངེས་མེད་དུ་བྱེད་པ་ཉམས་པའི་ཕྱིར་རོ། ། འོ་ན་ཇི་ལྟར་ཞེ་ན། ལས་དང་པོ་པའི་གནས་ནི། བླ་མ་དང་མཁའ་འགྲོ་ལ་སོགས་པས་ལུང་བསྟན་པའམ། གྲུབ་ཐོབ་གོང་མ་ལ་སོགས་ཀྱི་གནས་དབེན་ཞིང་ཡིད་དུ་འོང་བ་གང་དུ་བརྟགས་པར་བྱས་པར་ཡང་། རིམ་གཉིས་ཀྱི་མཉམ་བཞག་འགྲུབ་པའི་མཚན་མ་མཐོང་བའི་གནས་སུ་བསམ་གཏན་གྱི་ཁང་ཁྱིམ་ཁྱད་པར་ཅན་བརྩིགས་ནས། མཉམ་བཞག་གི་འགལ་རྐྱེན་ཉུང་ཞིང་། མཐུན་རྐྱེན་འཛོམ་པར་གྱུར་པ་སྟེ། དུས་དང་པོ་བསྙེན་སྒྲུབ་གོམས་པར་བྱེད་པའི་དུས་ཀྱི་གནས་གང་དུ་རིམ་གཉིས་བསྒོམ་པའི་སྔགས་པའི་སེམས་མཐའ་གཅིག་ཏུ་མཉམ་བཞག་འགྲུབ་པར་འགྱུར་བའི་གནས་འགལ་རྐྱེན་ཉུང་མཐུན་རྐྱེན་འཛོམ་པ་བཟང་པོ་ཚད་མས་ངེས་པར་བརྟགས་ཏེ།
ནང་དུ་ཚུལ་ཁྲིམས་ལྟར་ཡོན་ཏན་ཐམས་ཅད་ཀྱི་གཞི་ཡིན་པས་སོ། ། ཅུང་ཟད་བརྟན་པའི་གནས་ནི། ཤིང་དེ་ཉིད་ཀྱི་ཉེ་འཁོར་ན་ཤིང་གཞན་མེད་པའི་ཤིང་གཅིག་དང་། རོ་སྐྱལ་བའི་དུར་ཁྲོད་དང་། ཚངས་མ་ལ་སོགས་པ་གནས་པར་གྲགས་པའི་མ་མོའི་ཁྱིམ་དང་། རི་སུལ་ལ་སོགས་འདུ་འཛིས་དབེན་པ་དང་། ལམ་རིང་བ་ལ་སོགས་པས་བས་མཐའ་སྟེ། རྒྱུད་ལས་ཅུང་ཟད་དྲོད་ཐོབ་པའི་གནས་སུ་བཞེད་ཅིང་། འཁོར་བ་ལ་སྐྱོ་ཤས་ཆེ་ཞིང་། མཁའ་འགྲོས་བྱིན་གྱིས་བརླབས་པ་ལ་སོགས་པའི་གནས་ཡིན་པས་སོ། །
ཞེས་རྗེ་བཙུན་ས་སྐྱ་པའི་བཞེད་པ་དེ་ཉིད་བཀག་ནས། རང་གི་ལུགས་འཇོག་པར་མཛོད་དོ། ། འདི་ཡང་བརྟག་པར་བྱ་བ་ཡིན་ཏེ། གོང་དུ་བརྗོད་པའི་གནོད་བྱེད་དེ་འདྲ་བ་ཕལ་མོ་ཆེ་རྗེ་ཉིད་ཀྱི་རང་ལུགས་ལ་འཇུག་པར་མཐོང་ཞིང་། འདིར་གནོད་བྱེད་དུ་མི་འགྱུར་བས་སོ། ། དེ་ཡང་འདི་ལྟར་དེ་ཉིད་འདུས་པ་ལས། ལས་དང་པོ་པའི་གནས་དང་། ཅུང་ཟད་བསྟན་པའི་གནས་ཀྱི་ངོས་འཛིན་མཛད་པ་དེ་ཡང་རིགས་པ་མ་ཡིན་པར་འགྱུར་ཏེ། མཉམ་བཞག་གི་འགའ་རྐྱེན་ཉུང་ཞིང་མཐུན་རྐྱེན་འཛོམ་པའི་གནས་ཡིན་ཀྱང་། རང་གིས་མ་བསྒོམས་ན་མི་སྐྱེ་བས།
དེར་མཐའ་གཅིག་ཏུ་མཉམ་བཞག་འགྲུབ་པའི་རྒྱུ་མཚན་མེད་པར་མཚུངས་པའི་ཕྱིར་དང་། གྲུབ་ཐོབ་གོང་མའི་གནས་ཡིན་ཀྱང་། དེར་རང་ཉིད་ཀྱིས་མཐའ་གཅིག་ཏུ་མཉམ་བཞག་འགྲུབ་པའི་རྒྱུ་མཚན་མེད་པར་མཚུངས་པའི་ཕྱིར་དང་། བརྟན་པ་ཐོབ་པའི་གནས་ནི་དུར་ཁྲོད་ཅེས་པའང་། བརྟན་པ་ཐོབ་པའི་གནས་ཀྱི་མཚན་གཞི་གཟུང་བ་ཡིན་གྱི་མཚན་ཉིད་ལྟ་བུ་མ་ཡིན་པས། དེ་ཉིད་འདུས་པ་ལས་འཕངས་པའི་གནོད་བྱེད་དེ་རྣམས་དོན་ལ་གནོད་བྱེད་དུ་མི་འཇུག་པའི་ཕྱིར་དང་། གལ་ཏེ་དུར་ཁྲོད་དེ་བརྟན་པ་ཐོབ་པའི་གནས་ཡིན་ཞེས་བརྗོད་རིགས་པ་ལས། བརྟན་པ་ཐོབ་པའི་གནས་ནི་དུར་ཁྲོད་ཞེས་བརྗོད་པས། གོང་གི་དེ་དག་གནོད་བྱེད་དུ་འཇུག་གོ་སྙམ་ན། འོ་ན་དེ་ཉིད་འདུས་པ་ལས་ཀྱང་།
ཤིང་གཅིག་སོགས་ཅུང་ཟད་བརྟན་པའི་གནས་ཡིན་ཞེས་བརྗོད་རིགས་པ་ལ། ཅུང་ཟད་བརྟན་པའི་གནས་ནི། ཤིང་དེ་ཉིད་ཀྱི་ཉེ་འཁོར་ན་ཤིང་གཞན་མེད་པས་ཤིང་གཅིག་ཅེས་སོགས་གསུངས་པ་ལ་ཡང་། དུར་ཁྲོད་དང་མ་མོའི་ཁྱིམ་ལ་སོགས་པ་ཤིང་གཅིག་ཏུ་མི་འགྲུབ་པར་མཚུངས་པའི་ཕྱིར་དང་། གནས་དེར་ཤིང་གཅིག་ཀྱང་སྨོས་པས། གནས་དེ་ཤིང་གཅིག་ཡིན་ན། གནས་དེ་དུར་ཁྲོད་ནས་བས་མཐའི་བར་དུ་ཡང་འགྱུར་བར་མཚུངས་པའི་ཕྱིར་དང་། ཅུང་ཟད་བརྟན་པའི་གནས་ཤིང་གཅིག་ཡིན་པའི་རྒྱུ་མཚན་གཞན་ཡང་མེད་པར་མཚུངས་པའི་ཕྱིར་དང་། དབེན་པ་དང་། བས་མཐའ་ཡིན་ན།
མཁའ་འགྲོས་བྱིན་གྱིས་བརླབས་པའི་ངེས་པ་མེད་པའི་ཕྱིར་དང་། གལ་ཏེ། འདིར་ཅུང་ཟད་བརྟན་པའི་གནས་ནི་ཞེས་པས་སྤྱིའི་མིང་སྨོས་ནས། ཤིང་གཅིག་སོ་སོའི་མཚན་གཞི་བཟུང་བ་ཡིན་པས། སྐྱོན་དེ་དག་ལས་གྲོལ་ལོ་སྙམ་ན། རྗེ་བཙུན་ས་སྐྱ་པས་ཀྱང་། བརྟན་པ་ཐོབ་པའི་གནས་ནི་ཞེས་སྤྱིའི་མིང་སྨོས་ནས། དུར་ཁྲོད་ནི་གྲགས་ཆེ་ཞིང་། རྙེད་སླ་བའི་དབང་དུ་མཛད་ནས་མཚན་གཞིར་གསུངས་པས། སྐྱོན་མེད་པར་མཚུངས་པའི་ཕྱིར་དང་།
བརྟན་པ་ཆེར་ཐོབ་པས་ནི། གནས་ངེས་མེད་དུ་ཡང་གྲུབ་ན་རིགས་དང་རྗེས་སུ་འབྲེལ་པའི་གནས་སུ་ཤིན་ཏུ་ཡང་འགྲུབ་པ་རིགས་པས་ན། གནས་ཀྱི་གཙོ་བོ་བཟུང་བ་ལ་འགལ་བ་ཅི་ཡང་མེད་པའི་ཕྱིར་རོ། ། དེས་ན་གནོད་བྱེད་དེ་དག་ནི་ཚིག་ལ་སྟོན་པར་ཟད་ཀྱི། དོན་ལ་སྟོན་པ་མ་ཡིན་པར་གནང་བས་རྗེ་བཙུན་གོང་མའི་བཞེད་པ་དེ་དག་སྐྱོན་མེད་པར་གྲུབ་བོ། ། གསུམ་པ་དུས་ནི་ཞེས་སོགས་ཀྱིས། གང་གི་ཚེ་བསྒོམ་པའི་དུས་བསྟན་པ། བཞི་པ་བསམ་པ་ནི། ཞེས་སོགས་ཀྱིས། གང་གི་ཆེད་དུ་བསྒོམ་པའི་བསམ་པ་བསྟན་ཏོ། །
དེ་ནས་གང་བསྒོམ་པའི་ལྷའི་རྣལ་འབྱོར་རྒྱས་པར་འཆད་པ་ནི། ལྔ་པ་ལྷའི་རྣལ་འབྱོར་ལ། བསྒོམ་བྱའི་ལྷ་ངོས་བཟུང་བ་དང་། དེའི་རྣལ་འབྱོར་དངོས་སོ། ། དང་པོ་བསྒོམ་བྱའི་ལྷ་ནི། ཞེས་བྱ་བ་ནས་རྩམ་སྟེ། བརྒྱ་དང་བཅུ་གསུམ་གསུངས་སོ། ། ཞེས་པའི་བར་གྱིས་བསྐྱེད་བྱ་ལྷའི་རྣམ་གྲངས་བསྟན་པ་ཡིན་ནོ། ། འདིར་རྩ་རྒྱུད་ལས་གསུངས་པའི་སྐུ་རྡོ་རྗེའི་འཁོར་གྱི་སྐབས་སུ། ཟླ་ཟེར་ལས།
གྲུབ་ཆེན་ཨ་ལ་ལ་བཛྲ་ལྟར་ན། གཽ་རཱི་ལ་སོགས་པའི་ལྷ་མོ་བརྒྱད་པོ་ཐམས་ཅད་ཀྱང་མདོག་ནག་མོ་གཡས་རང་རང་གི་ཕྱག་མཚན་དང་། གཡོན་ཁ་ཊཱཾ་ག་འཛིན་པར་བཞེད་དོ། ། དེས་མཛད་པའི་ཕྱག་གཉིས་པའི་སྒྲུབ་ཐབས་ལས། ཤར་གྱི་འདབ་མར་གཽ་རཱི་ནི། མི་མགོ་པར་པུ་ལག་ན་འཛིན། ། ལྷོར་ནི་རྩཽ་རཱི་ལྷ་མོ་ཡིན། ། ལག་པར་ཉི་མ་ཐོགས་པར་གནས། ནུབ་ན་ལྷ་མོ་བཻ་ཏ་ལཱི། ། ལག་པར་ཆུ་ཡི་པར་པུ་འཛིན། །
བྱང་དུ་གྷསྨ་ཤེས་པར་བྱ། ། སྨན་གྱི་བདུད་རྩི་འཛིན་པ་ཡིན། ། དབང་ལྡན་མཚམས་སུ་པུཀྐ་སི། ། ལག་པར་རྡོ་རྗེ་འཛིན་པར་གནས། ། མེ་ཡི་མཚམས་སུ་ཤ་ཝ་རི། ། རོ་ཡི་པར་པུ་ལག་ན་འཛིན། ། ཙཎྜ་སྲིན་པོའི་མཚམས་སུ་གནས། ། ཅང་ཏེའུ་སྒྲ་ནི་གྲགས་པར་བྱེད། ། རླུང་མཚམས་ཌོཾ་བྷི་ནི་ནི་གནས། ། འཁྱུད་པ་དེ་ནི་རབ་ཏུ་དགའ། །
ཐམས་ཅད་ཁ་དོག་ནག་པོ་ཡིན། ། མེ་འོད་སེར་སྐྱ་གྱེན་དུ་འཁྱིལ། ། རོ་དང་ལྡན་པ་སྤྱན་གསུམ་པ། ། ཕྱག་རྒྱ་ལྔ་ནི་ཡང་དག་ལྡན། ། གར་བྱེད་པ་ནི་གནས་པ་ཡིན། ། ཁ་ཊཱཾ་ག་ནི་གཡོན་ན་འཛིན། ། ཕྱག་གཉིས་པ་ལ་ཞལ་གཅིག་ཡིན། ། ཞེས་སོ། ། འདི་ནི་རྒྱུད་ཀྱི་དོན་ལ་ཞུགས་པས། སློབ་དཔོན་གཞན་གྱི་འདོད་པ་ལས་ཁྱད་པར་འཕགས་ཏེ།
ལེའུ་གསུམ་པ་ཉིད་ལས། ལྷ་མོ་བརྒྱད་ཀྱི་ཕྱག་མཚན་དེ་ལྟར་གསུངས་པའི་ཕྱིར་དང་། འཁོར་སྤྲོ་བའི་སྐབས་སུ། རང་གི་ལུས་མཚུངས་རྣམ་པར་སྤྲོ། ། ཞེས་སྤྲོ་བ་པོ་གཙོ་བོའི་ཁ་དོག་སྔོན་པོར་ཡོད་པ་བཞིན། འཁོར་རྣམས་ཀྱང་རང་དང་འདྲ་བར་གསུངས་པས། ཁ་དོག་ནག་པོར་གྲུབ་བོ། དེའི་རྗེས་འབྲང་སློབ་དཔོན་མི་ཐུབ་ཟླ་བ་སོགས་དང་། རྗེ་བཙུན་ས་སྐྱ་པ་ཡབ་སྲས་རྣམས་ཀྱང་འདི་བཞིན་དུ་ཞལ་གྱིས་བཞེས་པར་མངོན་ནོ། ། ཞེས་ཟེར་ཡང་།
རྗེ་བཙུན་གྱི་དགོངས་པ་དེ་ལྟར་མ་ཡིན་ཏེ། དག་ལྡན་ལས། སྐུ་རྡོ་རྗེ་ལ་ཡུམ་བདག་མེད་མ་དོན་ཐོབ་ལ་ཡོད་པའི་དབང་དུ་བྱས་ནས། གཙོ་འཁོར་རྣམས་གཡས་ཀྱི་ཕྱག་མཚན་ལས་བསྐྱེད་པའི་སྐབས་སུ། འདིས་མཚོན་ནས། ཨྃ་ལས་གྲི་གུག་ཨྃ་གིས་མཚན་པ་ལས་བདག་མེད་མ་བསྐྱེད་པ་ནས་བཟུང་སྟེ། ཌྃ་ལས་རྡོ་རྗེ་ཌྃ་གིས་མཚན་པ་ལས་གཡུང་མོ་བསྐྱེད་པའི་བར་དུ་ཡང་སྦྱར་རོ། ། ཞེས་གསུངས་པའི་ཕྱིར་རོ། ། སཾ་ཊིར་གསུངས་པའི་དཀྱིལ་འཁོར་གྱི་སྐབས་སུ། ཧ་རུ་ཀ་ལྔ་ལ།
གཙོ་བོ་འཕོ་བའི་དབྱེ་བ་མཛད་པ་ལ་ཟླ་ཟེར་མཁན་པོ་ན་རེ། དེ་ནི་མི་འཐད་དེ། ལྗོན་ཤིང་ལས། དེ་ལྟར་ན་མཆོག་སྒྲུབ་པའི་དཀྱིལ་འཁོར་བཅུ་གཉིས་སོ། ། འོ་ན་གཙོ་བོ་དུ་མ་འཕོ་བས། དཀྱིལ་འཁོར་དེ་བས་ཀྱང་མང་བར་མི་འགྱུར་རམ་སྙམ་ན། རིགས་ལྔ་ལས་ལྷག་པའི་གཙོ་བོ་གཞན་ནི་མི་བཞེད་དེ། ལྷ་གཞན་ནི་ལས་རྒྱས་པའི་ལྷ་ཞེས་བྱ་བར་འགྱུར་ཏེ། ཞེས་གསུངས་པ་དང་འགལ་ལོ། ། ཞེས་ཟེར་བར་གྲགས་ནའང་།
དེ་ནི་མི་འགལ་ཏེ་ལུང་དེའི་དོན་ནི། རིགས་ལྔ་མ་གཏགས་ཡུམ་བཞི་སོགས་དཀྱིལ་འཁོར་གྱི་ལྷ་གཞན་གཙོ་བོ་འཕོ་བ་བྱས་ན། ལས་རྒྱས་པའི་ལྷར་འགྱུར་ཞེས་བསྟན་པ་ཡིན་གྱི། ཧེ་རུ་ཀ་ལྔ་ལ་རིགས་ལྔ་མེད་པར་སྟོན་པའི་གཞུང་མ་ཡིན་པའི་ཕྱིར་རོ། ། དེར་མ་ཟད་ཧེ་རུ་ཀ་བཞི། དྲག་པོའི་གདན་ཅན་དང་ལྔ་ལ་རིགས་ལྔར་འབྱེད་པ་དོན་གྱིས་ཐོབ་སྟེ། སཾ་ཊིར། ལྷ་ཞེས་བྱ་བ་ཇི་ལྟར་ལགས། ཞེས་དྲིས་པའི་ལན་དུ། ཐམས་ཅད་བདག་ཉིད་ཅེས་པའི་འགྲེལ་པར།
རྗེ་ས་ཆེན་གྱིས། དེ་བས་ན་ཐམས་ཅད་རྒྱལ་བ་ལྔ་ཡིན་ལ། བདག་ཉིད་ཀྱི་རྒྱལ་བ་ལྔ་པོ་ཐམས་ཅད་ཆོས་ཀྱི་དབྱིངས་ཀྱི་ངོ་བོར་གཅིག་པས་སོ། ། ཞེས་གསུངས་པའི་ཕྱིར་རོ། ། རིགས་པས་ཀྱང་གྲུབ་སྟེ། རྩ་རྒྱུད་ཀྱི་ཧེ་རུ་ཀ་བཞི་ལ། གུར་དང་ཐུན་མོང་དུ་ཧེ་རུ་ཀ་རིགས་ལྔར་འབྱེད་ན། སཾ་ཊིའི་ཧེ་རུ་ཀ་ལྔ་ལ་ཡང་རིགས་ལྔར་འབྱེད་པར་རིགས་པའི་ཕྱིར་དང་། དེ་དག་ལས་རྒྱས་པའི་ལྷ་ཡིན་ན། གུར་གྱི་སྐབས་སུ་གསུངས་པ་ཡང་།
ལས་རྒྱས་པའི་ལྷར་འགྱུར་བ་དང་། སངས་རྒྱས་མགོན་པོ་ཞེས་སོགས། གུར་ལས་གསུངས་པ་དེས་ཧེ་རུ་ཀ་བཞི་ལ་རིགས་ལྔ་གཙོ་བོ་འཕོ་བར་འབྱེད་ནུས་ན། གང་གིས་གང་ཡང་ཞེས་སོགས་སཾ་ཊིའི་ལུང་གིས་ཀྱང་། ཧེ་རུ་ཀ་ལྔ་ལ་གཙོ་བོ་འཕོ་བར་འབྱེད་ནུས་པར་མཚུངས་པའི་ཕྱིར་རོ། ། དེས་ན་ཟླ་ཟེར་ལས། རྗེ་བཙུན་ས་སྐྱ་པ་ཡབ་སྲས་ཀྱི་བཞེད་པས་རྒྱུད་གསུམ་ནས་གསུངས་པའི་ཀྱཻ་རྡོ་རྗེའི་དཀྱིལ་འཁོར་དགུ་བཅུ་གོ་གསུམ་ཡོད་དོ། ། ཞེས་དེར་གྲངས་ངེས་པར་འདོད་པ་ཡང་བཀག་པ་ཡིན་ལ། ཁོ་བོའི་དཔལ་ལྡན་བླ་མ་དམ་པས། རྗེ་བཙུན་ས་སྐྱ་པ་ཡབ་སྲས་ཀྱི་བཞེད་པ་རྒྱུད་གསུམ་ནས་བཤད་པའི་ཀྱཻ་རྡོ་རྗེའི་དཀྱིལ་འཁོར་བརྒྱ་ཐམ་པ་དང་།
བཅུར་བཞེད་པ་ཡང་ལེགས་པར་གྲུབ་པ་ཡིན་ནོ། ། རྡོ་རྗེ་དབྱིངས་ཀྱི་སྐབས་སུ། བོད་ཀྱི་འཁྲུལ་སྤོང་མཁན་པོས་བྱས་པའི་རྩ་རྒྱུད་ཀྱི་ཊིཀྐར་བརྟག་པ་གསུམ་པའི་རབ་འབྱེད་བཞི་པ་ལས། བདེ་མཆོག་རྡོར་སེམས་ཞལ་གསུམ་ཕྱག་དྲུག་དངོས་སུ་གསུངས་པའི་ལྷ་ཉེར་བརྒྱད་ལ། མན་སྙེས་བླ་མའི་མན་ངག་གིས་བཞད་མ་སོགས་ལྷ་མོ་བརྒྱད་ཁ་བསྐངས་པས། གཙོ་བོ་ཡབ་ཡུམ་སོ་སོར་བགྲངས་པའི་ལྷ་སོ་བདུན་གྱི་དཀྱིལ་འཁོར་འདི་ཀྱེ་རྡོར་གྱི་དཀྱིལ་འཁོར་དུ་འདོད་པ་ནི། གནས་མ་ཡིན་པའི་ལོག་པར་རྟོག་པ་སྟེ། དེ་ལྟར་ན། འདི་དང་ཁྱད་པར་ཅུང་ཟད་ཀྱང་མེད་པའི་བདེ་མཆོག་རྡོ་རྗེ་མཁའ་འགྲོ་ནས་བཤད་པའི་རྡོ་རྗེ་སེམས་དཔའི་དཀྱིལ་འཁོར་ཡང་། ཀྱཻ་རྡོ་རྗེའི་དཀྱིལ་འཁོར་དུ་ཁས་ལོངས་ཤིག
ཞེས་ཟེར་རོ། འདི་ནི་བླ་མ་གོང་མ་རྣམས་ཀྱིས་རྡོ་རྗེ་མཁའ་འགྲོའི་ལེའུ་དང་པོ་དང་། གསུམ་པ་དང་། བཅུ་གཉིས་པའི་བཤད་རྒྱུད་དུ་གསུངས་པ་ཙམ་ལ་འཁྲུལ་ནས་རྟོག་དཔྱོད་མ་བྱས་པར་བབ་འཆོལ་ཏུ་སྨྲས་པ་སྟེ། དེ་ཡང་། སཾ་བྷུ་ཊིའི་རྡོར་སེམས་ནི། དཀར་པོ་ཞལ་གསུམ་ཕྱག་དྲུག་པ་ཡིན་ཏེ། སཾ་ཊིར། རྡོ་རྗེ་སེམས་དཔའ་རྣམ་པ་ཀུན་གྱི་མཆོག་དང་ལྡན་པ་ཟླ་བའི་ཁ་དོག་གི་འོད་ལྟ་བུ་སྟེ། ཟླ་བའི་དཀྱིལ་འཁོར་ཀྱི་སྟེང་དུ་བཞུགས་ཤིང་།
རྒྱན་ཐམས་ཅད་ཀྱིས་བརྒྱན་པ། དཔའ་བོ་ཤེས་རབ་དང་། དགའ་བ་གཅིག་པུས་མཛེས་པས། རྡོ་རྗེ་དང་དྲིལ་བུ་དང་། རལ་གྲི་དང་། ལྕགས་ཀྱུ་དང་། ཐོད་པ་དང་། ཞགས་པ་འཛིན་པ་ཉིད་དོ། ། གཡས་པ་ནི་ཁ་དོག་ནག་པོ། གཡོན་པ་ནི་པདྨ་ར་གའི་འོད་དོ། །
ཞལ་གསུམ་པ་དང་། ཕྱག་དྲུག་པ་ཉིད་དང་། སྤྱན་གསུམ་པ་དང་། བཟང་པོའི་གཟུགས་ཅན་ཏེ། རང་གི་རིག་མའི་པདྨ་ལ་བཞུགས་པ་དགྱེས་པའི་དཀྱིལ་འཁོར་བསྒོམ་པར་བྱའོ། ། ཞེས་གསུངས་པས་སོ། ། རྡོ་རྗེ་མཁའ་འགྲོ་ལས་ནི་འདི་དང་མི་འདྲ་བར་གསུངས་ཏེ། དེ་ཉིད་ཀྱི་རྒྱུད་ལེའུ་དང་པོ་ལས། དེ་ཡི་དབུས་སུ་ཚུལ་བཞིན་དུ། ། རྡོ་རྗེ་སེམས་པ་བཞག་པར་བྱ། །
ཟླ་བའི་མདོག་ཅན་འཛུམ་དང་བཅས། ། འོད་ཟེར་དམར་པོ་འཁྱུགས་པ་ལས། ། སངས་རྒྱས་ཕྲེང་བས་མཛེས་པ་སྟེ། ། རྒྱན་ཀུན་གྱིས་ནི་རྣམ་པར་ཀླུབས། ། ཞལ་བཞི་ཕྱག་བཞི་སྤྱན་གསུམ་དང་། ། ཞེས་སོགས་གསུངས་ལ། ལེའུ་གསུམ་པར། རྡོ་རྗེ་མཁའ་འགྲོ་བསྒོམ་བྱ་བ། ། ཞལ་གཅིག་ཕྱག་ནི་བཞི་པ་སྟེ། ། ཞེས་དང་།
ལེའུ་བཅུ་གཉིས་པར། རྡོ་རྗེ་སེམས་དཔལ་དེ་བཞིན་བཤེགས། ། སྐུ་མདོག་སྔོན་པོ་འཇིགས་ཆེན་པོ། ། ཐོད་པའི་ཕྲེང་བས་རྣམ་པར་ཀླུབས། ། ཞལ་བཞི་པ་ལ་ཕྱག་བཞི་པ། ། ཞེས་གསུངས་པས། འདི་དང་ཞལ་གསུམ་ཕྱག་དྲུག་པ་གཉིས་ཁྱད་པར་ཅུང་ཟད་ཀྱང་མེད་དོ་ཞེས་སྨྲ་བའི་འཁྲུལ་གཞི་ཙམ་ཡང་མེད་པའི་ཕྱིར་རོ། ། འདིར་ཟླ་ཟེར་ལས། དེས་ན་རྒྱུད་འདིར་བཤད་པའི་ཧེ་རུ་ཀ་བཞི། བདག་མེད་མ་དང་ལྔ་པོ་ཙམ་ཞིག
ཀྱཻ་རྡོ་རྗེར་སྣང་ལ། ལྷག་མ་རྡོ་རྗེ་དབྱིངས་ནི་རྗེ་བཙུན་རྩེ་མོ་ལྟར་ན། དེས་ན་དཀྱིལ་འཁོར་ཆེན་པོ་མཆོག ། ཞེས་གསུངས་པ་རྒྱུད་འདི་ནས་བཤད་པའི་དཀྱིལ་འཁོར་རྣམས་ཀྱི་གཙོ་བོ། རྒྱུད་གསུང་པ་པོ་སྟོན་པའི་དཀྱིལ་འཁོར་དུ་བཞེད་ལ། ཆོ་གའི་སྐབས་རྣམས་དེ་ཉིད་བསྡུས་པ་དང་། རྡོ་རྗེ་རྩེ་མོ་དང་། སྒྱུ་འཕྲུལ་དྲ་བ་དང་། རྡོ་རྗེ་མཁའ་འགྲོ་རྣམས་ཀྱི་བཤད་རྒྱུད་དུ་བཤད་ཀྱི། ཀྱཻ་རྡོ་རྗེའི་བཤད་རྒྱུད་དུའང་མ་བཤད་པས།
ཀྱཻ་རྡོ་རྗེ་ཡིན་དོན་མེད་དོ། ། གལ་ཏེ་འདིའི་དཀྱིལ་འཁོར་གྱི་གཙོ་བོ་དང་། ཧེ་རུ་ཀ་ཕྱག་བཅུ་དྲུག་པའི་རྒྱུ་རྡོ་རྗེ་འཛིན་པ་གཉིས་དོན་གཅིག་པར་རྗེ་བཙུན་གྱིས་བཤད་ཅིང་། ཕྱག་བཅུ་དྲུག་པ་ཀྱཻ་རྡོར་དུ་ཁས་བླངས་པས་སོ་སྙམ་ན། འབྲས་བུ་རྡོར་འཛིན་ཀྱཻ་རྡོར་ཡིན་པས། དེའི་རྒྱུ་རྡོར་འཛིན་ཡང་དེ་ཡིན་མི་དགོས་ཏེ། དཔེར་ན་རྡོ་རྗེ་འཇིགས་བྱེད་ཀྱི་རྒྱུ་རྡོ་རྗེ་འཛིན་པ་འཇམ་དབྱངས་ཡིན་ཀྱང་། འཇམ་དབྱངས་འཇིགས་བྱེད་མ་ཡིན་པ་བཞིན་ནོ། ། ཞེས་ཟེར་རོ། ། དེ་ནི་མི་འཐད་དེ།
དེ་ལྟར་ན་ཀྱཻ་རྡོ་རྗེར་མཚོན་ཆ་ཅན་ཡང་། ཀྱཻ་རྡོ་རྗེར་མ་ཡིན་པར་འགྱུར་ཏེ། མཉམ་སྦྱོར་གྱི་བརྟག་པ་ལྔ་པའི་མི་གསལ་བ་གསལ་བར་བྱེད་པའི་བཤད་རྒྱུད། བརྟག་གཉིས་ཕྱི་མའི་ལྔ་པར། ཚུལ་མི་འདྲ་བའི་བཤད་རྒྱུད་དུ་བཤད་ཀྱི། ཀྱཻ་རྡོར་དུ་མ་བཤད་པའི་ཕྱིར་རོ། ། ཞེས་མཚུངས་སོ། ། གལ་ཏེ་ཨ་བྷ་ཡས། དགེས་པའི་རྡོ་རྗེ་བཞི་པ་ནི་ཕྱག་བཅུ་དྲུག་པ་ཞེས་གསལ་བར་བཤད་པས། འདི་ཀྱཻ་རྡོ་རྗེ་ཡིན་ནོ་སྙམ་ན།
དེ་ལྟར་ན་རྡོ་རྗེ་དབྱིངས་ཀྱང་ཀྱཻ་རྡོ་རྗེར་གྲུབ་སྟེ། རྗེ་བཙུན་གྱིས། བདག་མེད་མའི་སྐབས་ཀྱི་དྲུག་པ་རྡོ་རྗེ་འཛིན་པ་མི་བགྲང་ངམ་སྙམ་ན། རྡོ་རྗེ་དབྱིངས་ཀྱི་ཁོངས་སུ་བསྡུ་བས། དེ་ནི་མི་བགྲང་ངོ་ཞེས། རྡོ་རྗེ་དབྱིངས་དང་རྒྱུ་རྡོ་རྗེ་འཛིན་པ་ཕྱག་བཅུ་དྲུག་པ་གཉིས་དོན་གཅིག་པར་གསུངས་པའི་ཕྱིར། གལ་ཏེ་རྒྱུ་རྡོ་རྗེ་འཛིན་པ་དཀར་པོ་ཕྱག་བཅུ་དྲུག་པ་ཡང་། རྡོ་རྗེ་སེམས་དཔའ་ཡིན་ལ། རྡོ་རྗེ་དབྱིངས་ཀྱང་རྗེ་ས་ཆེན་གྱིས་འདིར་རྡོ་རྗེ་སེམས་པས་གཙོ་བྱས་པ་དང་། ཞེས་རྡོ་རྗེ་སེམས་པར་གསུངས་པའི་ཕྱིར།
དེ་གཉིས་ཀ་རྡོ་རྗེ་སེམས་དཔར་གཅིག་པ་ཡིན་གྱི་ཀྱཻ་རྡོ་རྗེ་མ་ཡིན་ནོ་སྙམ་ན་མ་ངེས་ཏེ། རྩ་རྒྱུད་ལས། ཀྱཻའི་རྡོ་རྗེ་རྡོ་རྗེ་འཛིན། ། ཞེས་པའི་འཇུག་ཐོགས་སུ། རྡོ་རྗེ་སེམས་དཔའ་གཏོར་མ་བསྟན། ། ཞེས་གསུངས་པ་དང་། རྡོ་རྗེ་སྙིང་འགྲེལ་ལས། ཀྱཻ་རྡོ་རྗེ་འབུམ་ཕྲག་ལྔ་པ་ལས། ཉུང་ངུའི་གཞུང་ཕྱེད་དང་བཅས་པའི་བདུན་བརྒྱ་པ་འདི་བཅོམ་ལྡན་འདས་རྡོ་རྗེ་སེམས་པས་བསྟན་ནོ། ། ཞེས་དང་།
དེ་ལྟར་སྒྲིབ་པ་ཐམས་ཅད་ལས་རྣམ་པར་གྲོལ་བ་སྐུ་བཞིའི་བདག་ཉིད་ཅན། བཅོམ་ལྡན་འདས་ཀྱཻ་རྡོ་རྗེ་ས་བཅུ་གཉིས་ཀྱི་དབང་ཕྱུག་ནི་སྟོན་པའོ། ། ཞེས་གསུངས་པས་སོ། ། གཞན་ཡང་། ཀྱཻ་རྡོ་རྗེ་མཚོན་ཆ་ཅན་འདི་ཀྱཻ་རྡོ་རྗེར་སྒྲུབ་པར་བྱེད་པ་ལ། མན་ངག་ལུགས་ཀྱི་སྐབས་འདིར། ཨ་བྷྱ་ལ་ལྟོས་མི་དགོས་ཏེ། རིན་པོ་ཆེ་རྩེ་མོས་སཾ་བྷུ་ཊིའི་ཊཱིཀྐར། བརྟག་པ་གསུམ་པའི་རབ་ཏུ་བྱེད་པ་དང་པོས་ནི། དཔལ་ཀྱཻ་རྡོ་རྗེ་ཕྱག་བཅུ་དྲུག་པ་ལྷ་བཅུ་བདུན་གྱི་དཀྱིལ་འཁོར་བསྟན་ཏོ། །
ཞེས་གསུངས་པའི་ཕྱིར་རོ། ། འབྲས་བུ་རྡོར་འཛིན་ཀྱཻ་རྡོ་རྗེར་ཡིན་པས། དེའི་རྒྱུ་རྡོར་འཛིན་ཡང་དེ་ཡིན་མི་དགོས་ཏེ། ཞེས་སོགས་ཀྱི་ཐལ་བ་ནི། ཁས་བླངས་མེད་པའི་ཐལ་བ་སྟེ། དེ་ལྟར་ན། ཨྃ་ཧཱུྃ་སྔོན་པོ་འབར་འཇིགས་པ། ། ཞེས་པའི་སྐབས་ཀྱི་ཧེ་རུ་ཀ་དེ། ཀྱཻ་རྡོ་རྗེ་ཡིན་པར་གང་གིས་སྒྲུབ། ཀྱཻ་རྡོ་རྗེའི་འབྲས་བུ་རྡོ་རྗེ་འཛིན་པ་ཡིན་པས་སོ་སྙམ་ན།
རྒྱུ་རྡོར་འཛིན་ཀྱེ་རྡོར་ཡིན་པས་དེའི་འབྲས་བུ་རྡོར་འཛིན་ཡང་དེ་ཡིན་མི་དགོས་ཏེ། དཔེར་ན། འཇམ་དབྱངས་ཀྱི་འབྲས་བུ་རྡོར་འཛིན་འཇིགས་བྱེད་ཡིན་ཡང་། འཇིགས་བྱེད་འཇམ་དབྱངས་མ་ཡིན་པ་བཞིན་ནོ། ། ཞེས་རིགས་པ་མཚུངས་སོ། ། གཞན་ཡང་འཇམ་དབྱངས་འཇིགས་བྱེད་མ་ཡིན་པ་བཞིན། ཞེས་པའི་དཔེ་ཡང་མ་གྲུབ་སྟེ། རྗེ་ས་ཆེན་གྱིས། ཐམས་ཅད་མཁྱེན་པས་འཇིགས་བྱེད་ཞི་བའི་ཆ་ལུགས་ཅན་བསྟན་པའི་རྗེས་ལ། ཁྲོ་བོ་འཇིགས་བྱེད་རྟོག་པ་བདུན་པ་ལས་ཚོགས་ཀྱི་ལེའུ་ཡོད་པ།
ཞེས་གསུངས་པའི་ཕྱིར་རོ། ། དྲག་པོའི་གདན་ཅན་གྱི་སྐབས་སུ། ཟླ་ཟེར་ལས། དྲག་པོའི་གདན་ཅན་ལ། རྗེ་བཙུན་རྩེ་མོས་བརྟག་གཉིས་ཀྱི་དང་པོའི་གསུམ་པར། ཕྱག་གཉིས་པའི་སྒྲུབ་ཐབས་གསུངས་པ་ཡིན་ཡང་། དེ་ཉིད་འདིར་དྲག་པོའི་གདན་ཅན་དུ་གསུངས་པ་དང་། ཞེས་པའི་དོན་ནི། བརྟག་གཉིས་སུ་བཤད་པའི་སྐུ་རྡོ་རྗེ་དང་། འདི་གཉིས་དྲག་པོའི་གདན་ཡོད་མེད་མ་གཏོགས་ལྷའི་སྐུའི་རྣམ་པ་ལ་ཁྱད་པར་མེད་པ་ཙམ་ལ་དགོངས་ནས།
དེ་སྐད་གསུངས་ཀྱི། འདི་ཀྱཻ་རྡོ་རྗེར་བཞེད་པ་ནི་མ་ཡིན་ཏེ། གལ་ཏེ་ཡིན་ན། དེ་ཉིད་ལས། མཉམ་སྦྱོར་དུ་དཀྱིལ་འཁོར་དེ་དང་ལྷའི་ས་བོན་སོགས་དང་། དུད་ཁྲོད་བརྒྱད་མ་གསུངས་པ། འདིས་ཁ་བསྐང་བར་བཤད་པས། མཉམ་སྦྱོར་དུ་བཤད་པ་དང་འགལ་བར་འགྱུར་བའི་ཕྱིར་རོ། ། ལྷའི་ཞལ་ཕྱག་སོགས་འདྲ་བས་གཅིག་ཏུ་བཤད་དུ་མི་རུང་སྟེ། བདག་མེད་མ་ལྷ་མོ་བཅོ་ལྔའི་འཁོར་རྣམས་ཞལ་ཕྱག་སོགས་བདག་མེད་མ་དང་འདྲ་ཡང་།
དེ་རྣམས་བདག་མེད་མ་མ་ཡིན་པ་ལྟར་རོ། ། ཞེས་ཟེར་རོ། ། དེ་ཡང་མི་འཐད་དེ། གོང་གི་ཕྱག་བཅུ་དྲུག་པ་ལ། གོང་དུ་བཤད་པ་ལྟ་བུའི་རིགས་པས་ཀྱང་གནོད་པར་མཚུངས་པའི་ཕྱིར་དང་། རྗེ་ས་ཆེན་གྱིས་སཾ་བྷུ་ཊིའི་བཀའ་འགྲེལ་དུ། རྩ་བའི་རྒྱུད་བརྟག་པ་གཉིས་པའི་ལེའུ་གསུམ་པར། ཕྱག་གཉིས་པ་ལྷ་དགུའི་སྒྲུབ་ཐབས་བཤད་པ་དེར། དྲག་པོའི་གདན་ཅན་གྱི་ཚུལ་དུ་སྒྲུབ་ཐབས་དང་། ཡིག་འབྲུ་ཙམ་ལས་བསྐྱེད་པ་ནི།
ཚུལ་མི་འདྲ་བའི་སྒོ་ནས་མ་ཚང་བ་ཁ་བསྐངས། དེར། དུད་ཁྲོད་དུ་ནི་མགོན་པོ་རོལ། ། ཞེས་གསུངས་པའི་དོན། འདིར་གསལ་བར་བཤད་ཅེས་དང་། དེ་ཡང་ཕྱག་གཉིས་པ་ནི་མཚན་རྡོ་རྗེ་སེམས་དཔའ་ཞེས་བྱ་བ་ཡིན་ཡང་། དྲག་པོའི་གདན་ཅན་ལ་དགལ་བ་དང་ངོ་བོ་གཅིག་པའི་དབང་དུ་བྱས་ནས་གསལ་བར་བཤད་དོ། ། ཞེས་གསུངས་པའི་ཕྱིར་རོ། ། གཞན་ཡང་བདག་མེད་མ་ཀྱཻ་རྡོ་རྗེར་ཡིན་ནོ་ཞེས་ཟེར་བ་ལ། རྒྱུ་མཚན་ཅི་ཞིག་ཡོད།
ཀྱཻ་རྡོ་རྗེའི་ཡུམ་ཡིན་པས་ཀྱཻ་རྡོ་རྗེར་བཤད་དུ་མི་རུང་སྟེ། རྡོ་རྗེ་ཕག་མོ་བདེ་མཆོག་གི་ཡུམ་ཡིན་ཡང་། བདེ་མཆོག་མ་ཡིན་པ་བཞིན་ནོ། ། ཞེས་རིགས་པ་མཚུངས་སོ། ། དེས་ན་བདག་མེད་མ་ཀྱཻ་རྡོར་དུ་ཁས་བླངས་ནས། སཾ་བྷུ་ཊིའི་རྡོ་རྗེ་དབྱིངས་དང་། དྲག་པོའི་གདན་ཅན་གཉིས་ཀྱཻ་རྡོར་མ་ཡིན་པར་ནན་གྱིས་བསྒྲུབ་པ་ནི། རྗེ་བཙུན་བྱམས་པས། གང་ཞིག་ཡོད་པ་མི་མཐོང་མེད་མཐོང་བ། ། འདི་འདྲའི་མུན་ནག་རྣམ་པ་འདི་གང་ཞིག །
ཅེས་གསུངས་པའི་ལུང་གིས་ཟིན་པར་སྣང་ངོ་། ། གཞན་ཡང་། ལྷ་བཅུ་བདུན་མ་ཕྱག་བཅུ་དྲུག་པའི་སྐབས་སུ། ཟླ་ཟེར་ལས། འདི་ལ་ཁྱུང་པོ་རྣལ་འབྱོར་གྱིས་ཀྱཻ་རྡོ་རྗེ་མཚོན་ཆ་ཅན་ཟེར་མོད། རྒྱུད་འགྲེལ་རྣམས་ན་དེའི་ཐ་སྙད་མེད་དོ་ཞེས་ཟེར་བ་ལ་སློབ་དཔོན་ཀཾ་པ་ལས་མཛད་པའི་ཀྱཻ་རྡོ་རྗེའི་སྒྲུབ་ཐབས་དེ་ཁོ་ན་ཉིད་བཞིའི་རིམ་པ་ལ། ཟླ་ཟེར་མཁན་པོས། སྒྲུབ་བྱེད་མངོན་རྟོགས་ཀྱི་རྣམ་དབྱེའི་སྐབས་སུ། སློབ་དཔོན་ཀཾ་པ་ལས་མཛད་པའི་ཀྱཻ་རྡོ་རྗེ་མཚོན་བྱ་ཅན་གྱི་སྒྲུབ་ཐབས་ཞེས་ཟེར་མོད། རྒྱུད་འགྲེལ་རྣམས་ལས་དེའི་ཐ་སྙད་མེད་དོ། །
ཞེས་སྨྲས་ན། མི་སྨྲ་བའི་བརྟུལ་ཞུགས་གཟུང་དགོས་པར་སྣང་ངོ་། ། དེ་རྣམ་ཀྱི་ནང་ནས་འདིར་རྩ་བའི་རྒྱུད་བརྟག་པ་གཉིས་པ་ལས་གསུངས་པ་ཞེས་བྱ་བ་ནས་བརྩམས་ཏེ། རྗེས་ཆགས་ཀྱི་རྣལ་འབྱོར་རོ། ། ཞེས་པའི་བར་གྱིས། འདིར་བཤད་པར་བྱ་བ་སྐབས་སུ་བབ་པའི་ལྷའི་རྣལ་འབྱོར་ངོས་བཟུང་ནས། དེ་ཉིད་ཀྱང་རྣལ་འབྱོར་བཅུའི་ཉམས་སུ་བླང་བའི་གནད་དང་བཅས་པ་མདོར་བསྟན་པ་ཡིན་ནོ། ། དེ་ལ་བསྐྱེད་རིམ་རྐྱང་པའི་དབང་དུ་བྱས་ནས་ཞིབ་ཏུ་ཕྱེ་ན། ཞེས་སོགས་ཀྱིས་ཆོས་ཀྱི་རྗེ་དཔལ་ལྡན་ས་སྐྱ་པཎྜི་ཏ་ཆེན་པོས་མཛད་པའི་རྩ་བའི་སྔགས་ཀྱི་རྣམ་པར་བཤད་པ་སྙིང་པོའི་དོན་གསལ་བ་ལས། ཞལ་བརྒྱད།
སྤྱན་ཉི་ཤུ་རྩ་བཞི། ཕྱག་བཅུ་དྲུག ཞབས་བཞི་རྣམས་བསྐྱེད་རིམ་དང་སྦྱར་བའི་བཤད་པ་མཛད་ཡོད་ཉིད་བཀོད་པ་ཡིན་ལ། རྗེ་བཙུན་གྱི་ཞལ་ནས་ཞེས་བྱ་བ་ནས་བརྩམས་ཏེ། ཁྱད་པར་ཀྱི་ཆོས་ཡིན་ནོ། ། ཞེས་པའི་བར་གྱིས་བསྐྱེད་པའི་རིམ་པའི་མངོན་པར་རྟོགས་པ་ལ། སྔོན་འགྲོ་དངོས་གཞི་རྗེས་གསུམ། དེ་རེ་རེ་ལའང་རྒྱས་འབྲིང་བསྡུས་པ་གསུམ་དུ་ཕྱེ་བ་དང་། ཁྱད་པར་དངོས་གཞི་ལ་རྒྱུད་གསུམ་གྱི་དགོངས་པ། སློབ་དཔོན་སོ་སོས་བཀྲལ་བ་ལྟར།
མངོན་རྟོགས་ཀྱི་སྤྱི་ཆིངས་གསུམ་གྱིས་རྒྱུད་དང་འགྲེལ་མཛད་རྣམས་ཀྱི་དགོངས་པ་སོ་སོར་རྣམ་པར་ངེས་པ་མདོར་བསྟན་ནོ། ། ད་ནི་དཀྱུས་མ་ཉིད་བཤད་པར་བྱ་སྟེ། ཞེས་བྱས་བ་ནས། རྟེན་འབྲེལ་སྒྲིག་གསུངས་ཞེས་པའི་བར་གྱིས། ཉལ་བའི་རྣལ་འབྱོར་སྔོན་དུ་འགྲོ་བའི་ལྡང་བའི་རྣལ་འབྱོར། དེ་གཉིས་ཀྱི་དགོས་པ་དང་བཅས་བ་བསྟན་ལ། ལྡང་བའི་རྣལ་འབྱོར་གྱི་སྐབས་སུ། དཔལ་དེ་ཁོ་ན་ཉིད་འདུས་པ་ལས། འདིར་ཁ་ཅིག གླུས་བསྐུལ་གྱི་སྒྲས་གཉིད་སད་པར་བསམས་ཏེ།
ཞེས་འདོད་པ་ནི། བླ་མ་གོང་བའི་ལུགས་མ་ཡིན་ཏེ། མངོན་རྟོགས་རྒྱས་པར། ནང་པར་གཉིད་སད་པའི་དུས་སུ། རང་བཞིན་གྱི་གནས་ནས་ལྷ་མོ་བཞི་བྱོན་ནས། གླུས་བསྐུལ་ཞེས་པ་མ་གོ་བར་ཟད་པའི་ཕྱིར་རོ། ། ཞེས་གསུངས་ཡང་། གནོད་བྱེད་དུ་མི་འཇུག་སྟེ། ལྡང་བའི་རྣལ་འབྱོར་དེ་གཉིད་སད་པའི་དུས་སུ་བསྒོམ་བྱ་ཡིན་ཡང་། གཉིད་ལས་ལྡང་བ་ལམ་དུ་བྱེད་པ་ཡིན་པས།
གླུས་བསྐུལ་གྱི་སྒྲས་གཉིད་སད་པར་མོས་པ་བྱེད་པ་ལ་འགལ་བ་ཅི་ཡང་ཡོད་པ་མ་ཡིན་ཞིང་། དགོས་པ་ཁྱད་པར་ཅན་ཡོད་པའི་ཕྱིར་རོ། ། དེ་ནས་སྤྲོ་ན་ཞེས་བྱ་བ་ནས། ལུས་ཅན་རྣམས་ཀྱི་དྲི་མ་བཀྲུ། ། ཞེས་སོ། ། ཞེས་པའི་བར་གྱིས། ཀུན་རྫོབ་དང་། དོན་དམ་པའི་ཁྲུས་ཀྱི་རྣལ་འབྱོར་དགོས་པ་དང་བཅས་པ་བསྟན་ལ། འདིར། རྒྱས་གདབ་བྱེད་མི་བྱེད་ལུགས་གཉིས་སུ་བྱུང་བའི་མི་བྱེད་པ་ནི་མན་ངག་ལུགས་གཙོ་ཆེ་ལ།
བྱེད་པ་ནི་འགྲེལ་པ་ལུགས་གཙོ་ཆེ་བའི་བཤད་སྲོལ་དུ་སེམས་ལ། འདིས་ནི་དཔལ་དེ་ཁོ་ན་ཉིད་འདུས་པ་ལས། བདག་མེད་མའི་སྒྲུབ་ཐབས་ཀྱི་སྐབས་སུ། རྒྱས་གདབ་བྱེད་པ་དང་། འདིར་རྒྱས་གདབ་མི་དགོས་པ་ཡང་འགལ་བའི་ཕྱིར་དང་། ཞེས་གསུངས་པའི་རྩོད་པ་ཡང་སྤངས་པ་ཡིན་ནོ། ། དེ་ནས་རྣལ་འབྱོར་དངོས་ལ་འཇུག་པ་ལ། སྔོན་འགྲོའི་སྐབས་སུ། དེ་ནས་སྐྱབས་འགྲོ་སེམས་བསྐྱེད་རྒྱུད་རྒྱ་གཞུང་ལས། དངོས་སུ་མི་གསལ་ཡང་།
རྒྱུད་པའི་ཕྱག་སྲོལ་ལ་སྐབས་འདིར་མཛད། ། འོ་ན་རང་བཟོར་མི་འགྱུར་རམ་སྙམ་ན། མི་འགྱུར་ཏེ། རྒྱུད་གསང་པ་སྤྱི་རྒྱུད། རྒྱ་གཞུང་རིན་ཆེན་འབར་བ་ལས། ཐོག་མར་གསུམ་ལ་སྐྱབས་སུ་འགྲོ། ། དེ་ནས་རྫོགས་པའི་བྱང་ཆུབ་སེམས། ། མ་སྐྱེས་པ་རྣམས་བསྐྱེད་བྱ་ཞིང་། ། ཞེས་པས། རྣལ་འབྱོར་ལ་འཇུག་པའི་ཐོག་མར་སྐྱབས་འགྲོ་སེམས་སྐྱེད་བསྟན།
ཞེས་སོགས་དང་། དེ་ནས་སྐབས་འདིར་ཡི་གེ་བརྒྱ་པས་རྒྱུད་སྦྱང་བ། ། རྒྱ་གཞུང་དང་། བླ་མ་གོང་མའི་སྒྲུབ་ཐབས་ཀྱི་ཡིག་ཆ་རྣམས་ན་དངོས་སུ་མེད་ཀྱང་། དབང་བསྐུར་དང་། ཚོགས་འཁོར་གྱི་ཡིག་ཆར་རྣལ་འབྱོར་ལ་འཇུག་པའི་སྔོན་དུ་ཡི་གེ་བརྒྱ་པས་རྒྱུད་སྦྱང་བར་གསུངས་ཤིང་། ཕྱག་ལེན་ལ་ཡང་མཛད་དོ། ། དེ་ལྟར་ཡང་ཨ་བྷི་དྷ་ན་ལས། ཐོག་མ་དབུས་དང་མཐར་ཐུག་བར། ། ཡི་གེ་བརྒྱ་པའི་གསང་སྔགས་བཟླས། །
ཞེས་སོ། ། ཞེས་གསུངས་པ་ལ་རྟོག་གེ་བ་འབའ་ཞིག་གི་རྣམ་པར་རྟོག་པས། གོང་དུ་རྒྱུད་རྒྱ་གཞུང་ལས་དངོས་སུ་མི་གསལ་བར་དམ་བཅས་ནས། འོག་ཏུ་གསང་བ་སྤྱི་རྒྱུད་རིན་ཆེན་འབར་བ། ཨ་བྷི་དྷ་ནའི། རྒྱུད་རྣམས་ནས་གསུངས་པར་བཤད་པས་ནང་འགལ་ལོ་སྙམ་དུ་རྟོག་པར་བྱེད་ན་ཡང་། ། དེ་ནི་ཞིབ་ཏུ་མ་བརྟགས་པའི་སྐྱོན་ཡིན་ཏེ། དེ་ནས་ཞེས་དང་། སྐབས་འདིར་ཞེས་པའི་དོན། ཁྲུས་ཀྱི་རྣལ་འབྱོར་ཡན་ཆད་གྲུབ་ནས།
ཚོགས་ཞིང་མཆོད་པའི་གོང་འདིར་ཞེས་པ་ཡིན་ལ། རྒྱུད་རྒྱ་གཞུང་རྗེ་བཙུན་གོང་མ་རྣམས་ཀྱི་སྒྲུབ་ཐབས་ཀྱི་ཡིག་ཆ་ཞེས་པ་རྣམས་ཀྱང་། ཀྱཻ་རྡོ་རྗེའི་སྒྲུབ་ཐབས་སྟོན་པའི་རྒྱུད་ལ་སོགས་པ་འབའ་ཞིག་སྐབས་སྟོབས་ཀྱི་གཟུང་བར་བྱ་བ་ཡིན་གྱི། རྒྱུད་སྡེ་རབ་འབྱམ་དང་། རྒྱ་གཞུང་མཐའ་དག་དང་། རྗེ་བཙུན་གོང་མས་མཛད་པའི་སྒྲུབ་ཐབས་ཀྱི་ཡིག་ཆ་མ་ལུས་པ་ནས། དེ་དག་མ་བཤད་པར་ཞལ་གྱིས་བཞེས་པ་མ་ཡིན་ནོ། ། མདོར་ན་སྐྱབས་འགྲོ་སེམས་བསྐྱེད་ཡིག་བརྒྱ་གསུམ་གནས་སྐབས་འདིར་བྱེད་པ་ཀྱཻ་རྡོར་སྐོར་གྱི་སྒྲུབ་ཐབས་སྟོན་པའི་རྒྱུད་རྒྱ་གཞུང་སོགས་ནས་དངོས་སུ་མ་བཤད་ཀྱང་། གོང་དུ་དྲངས་པ་ལྟར་རྒྱུད་གཞན་དུ་སྤྱིར་རྣལ་འབྱོར་ལ་འཇུག་པའི་སྔོན་དུ་དེ་དག་བྱ་བར་གསུངས་པ་དང་། རིན་ཆེན་འབར་བའི་ལུང་ཡང་།
སྒྲུབ་ཐབས་ཀྱི་སྐབས་ན་ཡོད་པ་མ་ཡིན་གྱི། སློབ་མ་རྗེས་བཟུང་གི་སྐབས་སུ་གསུངས་པ་ཡིན་མོད། གསང་བ་སྤྱི་རྒྱུད་བརྗོད་བྱ་མཐུན་པའི་དབང་དུ་མཛད་ནས་དྲངས་པ་ཡིན་ནོ། ། དེ་ལ་རྒྱུད་གསུམ་དང་། དེ་དག་གི་འགྲེལ་པ་སོགས་ལས་གསལ་བར་མ་གསུངས་པའི་རྒྱུ་མཚན། རྩ་རྒྱུད་ཀྱི་ལྷའི་ལེའུར། དང་པོར་བྱམས་པ་བསྒོམ་པར་བྱ། ཞེས་སོགས་ཀྱིས་ཚད་མེད་བསྒོམ་པ་དང་། ནམ་མཁར་རྗེ་བཙུན་ཞེས་སོགས་ཀྱིས་ཚོགས་ཞིང་མཆོད་པ་ནས་དབུ་བརྩམས། གུར་ལེའུ་བཞི་པར།
བླ་མ་རྡོ་རྗེ་རྣམས་མཆོད་ཅིང་། ། བདུན་པོ་ཡོངས་སུ་དག་པར་བྱ། ། བྱང་ཆུབ་སེམས་ནི་བསྐྱེད་ནས་སུ། ། ཆོས་ཀྱི་འབྱུང་གནས་རྣམ་པར་བསྒོམ། ། ཞེས་དང་། སཾ་བྷུ་ཊིའི་བརྟག་པ་གསུམ་པའི་བཞི་པར། དེ་ལ་དང་པོར་ལྷ་ཉིད་ཀྱི། ། ཁྱིམ་དུ་སྔགས་པ་ཞུགས་ནས་ནི། ། ཨ་ལས་ཟླ་བའི་དཀྱིལ་འཁོར་ནི། ། བསམས་ནས་དེ་སྟེང་རྡོ་རྗེ་ནི། །
དཀར་པོ་རྩེ་མོ་ལྔ་པ་ཉིད། ། ཆོ་གས་བསམ་པར་བྱས་ནས་ནི། ། དེ་བཞིན་གཤེགས་པ་ཀུན་སོགས་ལ། ། མཆོད་ནས་ཕྱག་འཚལ་འདི་སྐད་གསོལ། ། ཞེས་པས་ཀྱང་། འདི་བཞིན་དུ་གསུངས་ལ། གཞན་ཡང་། དང་པོར་བྱམས་པ་ཞེས་སོགས་ཀྱང་རྩ་རྒྱུད་ལྟར་གསུངས་སོ། ། དེ་དག་གི་རྗེས་སུ་འབྲང་བའི་རྒྱ་གཞུང་རྣམས་ལ་ཡང་། རྡོ་རྗེ་སྙིང་འགྲེལ་ལས།
རྩ་རྒྱུད་འབུམ་ཕྲག་ལྔ་པའི་ལུང་དྲངས་པར། ཐོ་རངས་དུས་སུ་སྔགས་པ་ཡིས། ། བཤང་གཅི་དག་ནི་དོར་བ་དང་། ། གཙང་སྦྲ་ལ་སོགས་བྱས་རྗེས་སུ། ། འཇམ་པའི་བསྟན་ལ་དེར་འདུག་ནས། ། རྫས་བཅུའི་རང་བཞིན་རིལ་བུ་ནི། ། བྱས་ནས་རང་གི་ཁ་རུ་བཞུག ། བདུད་རྩི་ལྔས་བྱས་བ་བྱུང་གི ། མདུན་དུ་མཎྜལ་བྱས་ནས་ནི། ། དྲི་དང་མེ་ཏོག་ལ་སོགས་པ། །
གཽ་རཱི་སོགས་ལ་རིམ་བཞིན་དབུལ། ། ཅེས་དང་། ནག་པོ་པས། ཀྱཻ་རྡོ་རྗེ་དཔའ་བོ་གཅིག་པའི་སྒྲུབ་ཐབས་སུ། སྔ་དྲོའི་དུས་སུ་མལ་ནས་ལངས་ལ་སྙིང་ཁར་ཉི་མའི་དཀྱིལ་འཁོར་བལྟས་ལ་ཨོཾ་རཀྵ་ཞེས་སོགས་དང་། ནག་པོ་པས། ཐོ་རངས་ཀྱི་དུས་སུ་མལ་ནས་ལངས་ལ། སྙིང་ཁར་རཾ་ལས་བྱུང་བའི་ཉི་མའི་དཀྱིལ་འཁོར་བལྟས་ལ། དེའི་འོད་ཀྱིས་བདག་ཉིད་དྲི་མ་མེད་པར་བྱས་ནས། ཨོཾ་རཀྵ་ཞེས་སོགས་དང་།
ནག་པོ་པས་བདག་མེད་མའི་སྒྲུབ་ཐབས་སུ། ཐོ་རངས་ཀྱི་ཆ་ལ་མལ་ནས་ལངས་ནས་སྙིང་ཁར་བདག་མེད་མའི་ས་བོན་བལྟས་ལ། ཨོཾ་རཀྵ་ཞེས་གསུངས་པ་རྣམས་ཀྱིས། ཚོགས་ཞིང་གི་རྟེན་སྒྲུབ་པའི་མཎྜལ་ལ་བྱ་སྟེ། ཚོགས་བསག་པ་ནས་དབུ་བརྩམས། ན་རོ་འགྲེལ་ཆེན་ལས། ཁ་དོག་ལ་སོགས་པ་བྱས་ནས་འཇམ་པའི་སྟན་ལ་ཉེ་བར་འདུག་སྟེ། རྫས་བཅུའི་རང་བཞིན་གྱི་རིལ་བུ་བྱས་ཏེ་ཁར་བཞུག་གོ ། དེ་ནས་རང་གི་སྙིང་ཁའི་ཧཱུྃ་ཡིག་གི་འོད་ཟེར་རྣམས་ཀྱིས་ནམ་མཁའི་འཐིལ་ཡོངས་སུ་བཀང་སྟེ། མོས་པ་ཇི་ལྟ་བ་བཞིན་དུ་བླ་མ་དང་ཞེས་དང་།
བྷ་ཝ་བྷ་ཏྲས། དེ་ལ་རང་གི་སྙིང་ཁར་རེ་ཕ་ཡོངས་སུ་གྱུར་པ་ལས་ཉི་མའི་དཀྱིལ་འཁོར་གྱི་སྟེང་དུ། ཧ྄ཱུྃ་ཡིག་སྔོན་པོ་ལྟ་བར་བྱའོ། ། དེ་ནས་ས་བོན་ལས་བྱུང་བའི་འོད་ཟེར་གྱི་ཚོགས་རྣམས་ཀྱིས་རྡོ་རྗེ་འཆང་དང་ཞེས་དང་། རྣལ་འབྱོར་རིན་པོ་ཆེའི་ཕྲེང་བར། རས་བྲིས་ལ་སོགས་པར་རྟོགས་པའི་བཅོམ་ལྡན་ལ། རང་གི་སྔགས་བཟླས་པའི་ཨརྒས་ཀུན་ནས་མཆོད་ལ། ཞེས་དང་། ཀུ་མུ་ཏི་ལས། བདེ་བའི་སྟན་ལ་ཉེ་བར་འདུག་སྟེ།
རྣལ་འབྱོར་པ་རང་གི་སྙིང་ཁར་པདྨ་དམར་པོའི་སྟེང་དུ་རེ་ཕ་ཁ་དོག་དམར་པོའོ། ། དེ་ཡོངས་སུ་གྱུར་པ་ལས་ཉི་མའི་གཟུགས་བརྙན་ནོ། ། དེའི་སྟེང་དུ་ཐབས་དང་ཤེས་རབ་ཀྱི་རང་གི་ལྷའི་མྱུ་གུའི་ས་བོན་ཧཱུྃ་ཡང་རྣམ་པར་བསམ་པར་བྱའོ། ། ཞེས་དང་། མུ་ཏིག་ཕྲེང་བ་ལས། བཅོམ་ལྡན་འདས་ཀྱི་སྐུ་མདུན་དུ་བྱས་ལ། དེ་ལ་མཆོད་པ་བྱས་ནས་ཞེས་དང་། བདུད་རྩི་འོད་ལས། ནམ་མཁར་རྗེ་བཙུན་བླ་མ་དང་། ། ཞེས་དང་།
ཨ་ལ་ལ་བཛྲས། བདེ་བའི་སྟན་ལ་འདུག་ནས་དེ་ནས་རང་གི་སྙིང་ཁར་པདྨ་འདབ་མ་བརྒྱད་པ་གཅིག་བསམ། དེའི་དབུས་སུ་ཉི་མའི་དཀྱིལ་འཁོར། དེའི་དབུས་སུ་ཧཱུྃ་ཡིག་བསམ་ཞེས་སོགས་དང་། གརྦྷ་རི་པས་དྲན་པ་ཅིག་པར། གཏོར་མའང་འབྱོར་པས་ཚད་བྱས་ལ། ། དད་པས་ངེས་པར་བསྒོམ་བྱས་ཏེ། ། སྙིང་ཁར་པྃ་རྃ་པད་ཉིའི་སྟེང་། ། ཞེས་སོགས་དང་། མི་ཐུབ་ཟླ་བས་ཡན་ལག་དྲུག་པར།
འཇིགས་པ་མེད་པར་བསམ་གཏན་བྱ། ། སྙིང་ཁར་ཆུ་སྐྱེས་ཉི་མ་སྟེ། ། གཟུགས་བརྙན་ཧཱུྃ་ལས་ཁྱད་པར་བསྒོམ། ། ཞེས་སོགས་དང་། བདག་མེད་མའི་སྒྲུབ་ཐབས་སུ། རྡོ་རྗེ་སྐྱིལ་ཀྲུང་བཅས་བྱས་ལ། ། སྙིང་ཁར་པྃ་ལས་པདྨ་སྟེ། ། ཞེས་སོགས་དང་། གུར་རིགས་བསྡུས་ཀྱི་སྒྲུབ་ཐབས་སུ། གང་ཡང་རུང་བར་འཇམ་པོའི་སྟན་གནས་སྟེ། །
བློ་ཡི་བསམ་བྱ་བསམ་པར་བྱ་བ་ནི། ། ཧཱུྃ་ཞེས་སོགས་དང་། རིན་ཆེན་འབར་བ་ལས། བདེ་བའི་སྟན་ལ་དེར་གནས་པ། ། པྃ་པད་རྃ་སྐྱེས་གཞོམ་མེད་ལས། ། ལྕགས་ཀྱུ་ལྟ་བུའི་འོད་ཟེར་གྱིས། ། རྒྱལ་བ་སྤྱན་དྲངས་མཁའ་ལ་བཞུགས། ། ཞེས་སོགས་དང་། མཚོ་སྐྱེས་རྡོ་རྗེས། ཡིད་དུ་འོང་བའི་གནས་སུ་འདུག་ནས་མཆོད་པ་དང་གཏོར་མ་ལ་སོགས་པ་བྱས་ཏེ།
རང་གི་སྙིང་ཁར་རྃ་ལས་བྱུང་བའི་ཉི་མ་ལ་ཧཱུྃ་ཡིག་སྔོན་པོ་བལྟས་ཏེ། ཞེས་སོགས་དང་། ཛ་ལན་དྷ་རི་པས། དག་པ་རྡོ་རྗེའི་སྒྲོན་མར། དེའི་རྗེས་སུ་དུར་ཁྲོད་ལ་སོགས་པ་ཡིད་དུ་འོང་བའི་གནས་སུ་གནས་པའི་རྣལ་འབྱོར་གྱིས་བསངས་ནས་མཆོད་པར་འགྱུར་བའི་གཏོར་མ་དང་། མཆོད་པ་བྱས་ནས་ཇི་ལྟར་གསུངས་པའི་ཆོ་གས་མཆོད་པའི་འཁོར་ལོ་སྤྱན་དྲངས་ནས། ཞེས་སོགས་དང་། ནག་པོ་པའི་དེ་ཉིད་གསལ་བ་ལས། བདེ་བའི་སྟན་ལ་འདུག་སྟེ། ཏིང་ངེ་འཛིན་གྱི་ཕྱག་རྒྱ་དང་ལྡན་པས།
ཡི་གེ་ཧཱུྃ་ལས་བྱུང་འོད་ཟེར་ལྕགས་ཀྱུས། ཞེས་སོགས་དང་། ཤན་ཏི་བས། སྟན་བདེ་བ་ལ་སྐྱིལ་མོ་ཀྲུང་བཅས་ཏེ་མཆོད་ཡོན་ལ་སྔགས་ཡོངས་སུ་བཟླས་ནས། སྙིང་ཁའི་སྔགས་ཀྱི་འོད་ཟེར་གྱིས་མདུན་གྱི་ནམ་མཁའ་ལ་བཅོམ་ལྡན་འདས་འཁོར་དང་བཅས་པ་སྤྱན་དྲངས་ཏེ། ཞེས་སོགས་དང་། ཨ་ཝ་དྷུ་ཏི་པས་ཡབ་ཀྱི་སྒྲུབ་ཐབས་སུ། དགོས་པ་མེད་པའི་ཤེས་རབ་དང་བཅས་པས་དཔལ་ཀྱཻ་རྡོ་རྗེའི་ང་རྒྱལ་དང་ལྡན་པར་བྱའོ། ། དེ་ནས་རང་གི་སྙིང་ཁར་པདྨའི་སྟེང་དུ། ཞེས་སོགས་དང་།
ཡུམ་གྱི་སྒྲུབ་ཐབས་སུ། བདེ་བའི་སྟན་ལ་ཉེ་བར་འདུག་སྟེ། ཞེན་པ་མེད་ཅིང་དགོས་པ་དང་བྲལ་བས། སེམས་ཅན་གྱི་དོན་དུ་བློ་བསྐྱེད་བྱེད་བདག་མེད་མའི་ང་རྒྱལ་བསྐྱེད་པར་བྱའོ། སྙིང་ཁར་ཉི་མའི་དཀྱིལ་འཁོར་ལ། ། ཞེས་སོགས་དང་། དྲིལ་བུ་པས། མཆོད་པ་དང་གཏོར་མ་ཚོགས་པ་དང་། རང་གི་སྙིང་ཁར་ཉི་མ་ལ་ཧཱུྃ་དཀར་པོ། ཞེས་སོགས་དང་།
བདེ་བའི་རྡོ་རྗེ་སྐད་ཅིག་མའི་རྣལ་འབྱོར་ལས། རྡོ་རྗེ་སེམས་དཔའི་ལུས་བྱས་ཏེ། ། སྙིང་ཁར་པདྨ་འདབ་བརྒྱད་བསྒོམ། ། ཞེས་སོགས་དང་། ཇོ་བོ་རྗེས་རིན་ཆེན་སྒྲོན་མར། ཐོ་རངས་བྱམས་པས་མལ་ནས་ལངས། ། གདོང་ལ་སོགས་པ་དྲིས་བཀྲུས་ནས། ། རྡོ་རྗེས་མཚན་པའི་སྟན་ལ་འདུག །

བདུད་རྩི་རིལ་བུ་ལྕེ་ལ་བཞག ། སྙིང་རྗེས་མ་རྣམས་གཟུང་བྱས་ལ། ། ཞལ་བརྒྱད་ང་རྒྱལ་བདག་བསྒོམས་ཏེ། ། རཀྵས་ས་སྦྱངས་གནས་བསྲུང་བ། ། མེ་རི་རྭ་གུར་བརྟན་པར་བསྒོམ། ། ཧེ་རུ་ཀ་ཡི་སྙིང་ཁ་རུ། ། ཞེས་སོགས་དང་། འཇིག་རྟེན་གསུམ་མནན་ཧེ་རུཀའི་སྒྲུབ་ཐབས་ལས། ནང་པར་སྔ་བར་སྟན་ལས་ལངས་ཏེ། རང་གི་སྙིང་ཁར་ཉི་མའི་དཀྱིལ་འཁོར་ལ། ཞེས་སོགས་དང་།
བྱང་ཆུབ་སྙིང་པོས། རང་ཉམས་དགའ་བའི་གནས་སུ་འདུག་ནས་སེམས་རྩེ་གཅིག་པའི་ཏིང་ངེ་འཛིན་ལ་རྣལ་འབྱོར་མཉམ་པ་ཉིད་དུ་བྱས་ནས། ནུབ་མོ་རང་གི་སྙིང་ཁར་རྃ་ལས་ཉི་མའི་དཀྱིལ་འཁོར་ཞེས་སོགས་དང་། ཏིང་ངེ་འཛིན་རྡོ་རྗེས། བསམ་གཏན་གྱི་གནས་སུ་སྟན་ལ་འདུག་སྟེ། ཚོགས་བསགས་པས་ཞེས་སོགས་དང་། དཀོན་མཆོག་འབྱུང་གནས་ཀྱིས། བསམ་གཏན་གྱི་གནས་སུ་ཞུགས་ནས། བདེ་བའི་སྟན་ལ་འདུག་སྟེ། རང་གི་སྔགས་ཀྱིས་མཆོད་ཡོན་ལ་ཡོངས་སུ་བཟླས་པར་བྱའོ། །
དུས་གསུམ་གྱི་དེ་བཞིན་བཤེགས་པ་ཐམས་ཅད་ཡང་དག་པར་འདུས་པའི་ངོ་བོ་བདག་མེད་མའི་དཀྱིལ་འཁོར་མདུན་གྱི་ནམ་མཁའ་ལ་བལྟས་ལ་ཞེས་སོགས་དང་། སྒྲ་གཅན་ཟིན་གྱིས། དབེན་པའི་གནས་སུ་སེམས་དཔའི་སྐྱིལ་མོ་དཀྲུངས་ཀྱིས་གནས་ལ། ཇི་སྐད་གསུངས་པའི་རིམ་པས་བླ་མ་མཆོད་ལ་ཞེས་སོགས་དང་། འཇམ་དཔལ་ཡེ་ཤེས་ཞབས་ཀྱིས། མེ་ཏོག་ལ་སོགས་བྱེ་བྲག་དང་། ། བདུད་རྩི་ཡི་ནི་བསང་གཏོར་བྱ། ། དེ་རྗེས་མཁའ་སྙིང་དབུས་གནས་པར། ། ཉི་མའི་དཀྱིལ་འཁོར་བསམ་པར་བྱ། ། ཞེས་སོགས་དང་།
ཨ་ནནྡ་བཛྲས། བདེ་བའི་སྟན་ལ་ཉེར་འདུག་སྟེ། ། སྦྱོང་བྱེད་དག་པ་ལ་སོགས་ཀྱིས། ། འདོད་པའི་ལྷ་ནི་བསྒྲུབ་པར་བྱ། ། བླ་མ་རྡོ་རྗེ་ཅན་བསམ་ནས། ། ཞེས་སོགས་དང་། ཏ་ར་ཤྲཱིས། ནང་པར་སྔ་བར་མལ་ནས་ལངས་ཏེ། རང་གི་སྙིང་ཁར་ཉི་མ་ལ་གནས་པའི་ཧཱུྃ་བལྟས་ལ་ཞེས་སོགས་དང་། ཕྱག་གཉིས་པའི་སྒྲུབ་ཐབས་རྒྱུད་ལས་བཏུས་པ་ལས།
སྔགས་པས་གནས་བཟང་པོ་བརྟག་གོ ། རང་གི་སྙིང་ཁར་རཾ་བསམས་ལ་ཞེས་སོགས་དང་། དོན་རབ་ཏུ་གསལ་བ་ལས། སྟན་བདེ་བ་ལ་འདུག་སྟེ། བདག་ཉིད་ཀྱཻ་རྡོ་རྗེར་གསལ་བའི་སྙིང་ཁར་པྃ་ལས་པདྨ་ཞེས་སོགས་དང་། སེམས་དཔའ་གསུམ་གྱི་སྒྲུབ་ཐབས་ལས། སྟན་ནང་ཚངས་ཅན་ལ། རྡོ་རྗེ་སྐྱིལ་མོ་ཀྲུང་གིས་འདུག་སྟེ། ཧེ་བཛྲ་ཞེས་བརྗོད་པས། རང་ཉིད་སྐད་ཅིག་གིས།
ཧེ་རུ་ཀ་ཞལ་གཅིག་ཕྱག་གཉིས་བསྒོམས་པའི་རྗེས་ལ། རང་གི་སྙིང་ཁར་རེ་ཕ་བསྒོམ། ། ཞེས་སོགས་དང་། སཧཱ་ཛ་བི་ལ་པས། སྟན་བདེ་བ་ལ་འདུག་ནས། རང་གི་སྙིང་ཁར་ཉི་མ་ལ་གནས་པའི་ཧཱུྃ་བལྟས་ཏེ། དེའི་འོད་ཟེར་གྱིས་དཔལ་ཧེ་རུ་ཀ་མངོན་དུ་བྱས་ལ། ཞེས་སོགས་དང་། ལྷའི་བརྟུལ་ཞུགས་ཀྱིས་གུར་གྱི་སྒྲུབ་ཐབས་སུ། སྔགས་པས་ཐུན་མཚམས་ཀྱི་དང་པོར་ལངས་ཏེ།
རང་གི་སྙིང་ཁར་རེ་ཕ་ལས་བྱུང་བའི་ཉི་མའི་དཀྱིལ་འཁོར་ལ། དམ་པ་དང་པོའི་ས་བོན་བཀོད་དེ། ། ཞེས་སོགས་དང་། ཀཾ་པ་ལས། ཀྱཻ་རྡོར་མཚོན་ཆ་ཅན་གྱི་སྒྲུབ་ཐབས་སུ། གྲོགས་བཟང་སྟེན་དང་ཅིག་པུ་དགོས་མེད་སྒྲུབ། ། བདག་ཉིད་སྙིང་ཁའི་ས་བོན་ཧཱུྃ་ནག་ལས། ། འོད་ཟེར་ལྔ་སྤྲོས་རྒྱུད་སྦྱངས་ནམ་མཁར་བརྟེན། ། ཞེས་གསུངས་ལ། འདི་རྣམས་ཀྱིས་ནི་ཚོགས་ཞིང་མཆོད་པ་ནས་དབུ་བརྩམས།
ཡང་པདྨ་ཅན་ལས། དང་པོ་ཚད་མེད་པ་བསྒོམ་པར་གསུངས་པ། ཞེས་དང་། བཀའ་འགྲེལ་རྡེ་རྗེའི་ཚིག་བསྡུ་བ་ལས། ཐོག་མར་བྱམས་པ་བསྒོམ་པར་བྱ། ། ཞེས་དང་། ཌཾ་ཀ་ཌ་ཤའི་ཁ་སྦྱོར་དྲི་མེད། ནག་པོ་པའི་དྲན་པའི་འབྱུང་གནས། པདྨའི་མྱུ་གུའི་འགྲེལ་ཆུང་རྣམས་ལས་ཀྱང་། དང་པོར་བྱམས་པ་བསྒོམ་པར་བྱ། །
ཞེས་པ་སྒྲ་ཇི་ལྟ་བ་བཞིན་དུ་སོར་བཞག་ནས་གསུངས་པ་དང་། ཡན་ལག་མེད་པའི་རྡོ་རྗེས། བདེ་བའི་སྟན་ལ་ཉེར་འདུག་སྟེ། ། སེམས་ཉིད་རང་གི་སྙིང་ཁར་བསམ། ། འོད་ཀྱི་བདག་དང་སེམས་ཅན་གཟུང་། ། དེ་ལས་ཆོས་འབྱུང་ཡངས་པར་ལྟ། ། ཞེས་སོགས་གསུངས་ལ། འདི་རྣམས་ཀྱིས་ནི་རྩ་རྒྱུད་ཀྱི་དངོས་བསྟན་སྒྲ་ཇི་ལྟ་བ་བཞིན་དུ་ཚད་མེད་བསྒོམ་པ་ནས་དབུ་རྩོམ་པར་བཤད། མདོར་ན་འདི་རྣམས་ཐམས་ཅད་ཀྱིས་སྒྲུབ་ཐབས་ཀྱི་སྐབས་སུ་སྐྱབས་འགྲོ་སེམས་སྐྱེད། ཡིག་བརྒྱ་རྣམས་ཚོགས་ཞིང་མཆོད་པའི་ཐོག་མར་བྱེད་དགོས་པར་དངོས་སུ་བཤད་པ་མེད་དོ། །
རྗེ་ས་སྐྱ་པ་ཆེན་པོས། མཚོ་སྐྱེས་ལུགས་ཀྱི་མངོན་རྟོགས་སུ་ཡང་རེ་ཕའི་འོད་ལྕགས་ཀྱུ་འདྲ་བའི་ཁ་དོག་ལྔས། ཧེ་བཛྲ་མདུན་གྱི་བར་སྣང་ལ་སྤྱན་དྲངས་ཞེས་དང་། ཨུཥྞི་ཥའི་སྲུང་འཁོར་གྱི་ཡིག་ཆར། མངོན་པར་རྟོགས་པ་དང་འབྲེལ་བའི་དབང་དུ་བྱས་ནས་བསྒོམ་པ་དང་། མ་འབྲེལ་བར་སྲུང་འཁོར་རྐྱང་པ་བསྒོམ་པ་ཡིན་ནོ། ། དེ་ལ། དང་པོ་ལྟར་ན། ཚོགས་བསག་པའི་ཞིང་མདུན་གྱི་ནམ་མཁར་སྤྱན་དྲངས་པ་ནས། དེའི་སྤྱན་སྔར་ཞེས་སོགས་དང་།
རྗེ་བཙུན་རྩེ་མོས་མངོན་རྟོགས་རྒྱས་པ། དང་པོ་ནི། དཔལ་ཀྱཻ་རྡོ་རྗེར་གསལ་བཏབ་པའི་ཐུགས་ཁར་རྃ་ལས་ཉི་མའི་དཀྱིལ་འཁོར་བསམས་ཏེ་ཆོས་ཐམས་ཅད་རང་གི་སེམས་ཡིན་ཞེས་བསམ། དེའི་སྟེང་ཧཱུྃ་སྔོན་པོ་གཅིག་བསམས་ཏེ། ཧཱུྃ་དེ་ཡང་གཟུང་འཛིན་གཉིས་དང་བྲལ་བའི་ཡིད་ཙམ་དུ་མོས་པ་བྱ། དེ་ལས་དབུགས་ཕྱིར་རྒྱུ་བའི་དུས་སུ་ལམ་སྣ་བུག་གཡས་ནས་འོད་ཟེར་ཁ་དོག་རྣམ་པ་ལྔ་ལྕགས་ཀྱུའི་ཚུལ་དུ་སྤྲོས་པས། མདུན་གྱི་ནམ་མཁར་རྗེ་བཙུན་ལྷ་དགུའི་དཀྱིལ་འཁོར་སྤྱན་དྲངས་ནས། ཞེས་གསུངས་པ་རྣམས་ཀྱིས་ཚོགས་ཞིང་མཆོད་པ་ནས་དབུ་བརྩམས། རྗེ་བཙུན་ཆེན་པོས་མངོན་རྟོགས་འབྲིང་པོར། བཅོམ་ལྡན་འདས་ཀྱེའི་རྡོ་རྗེའི་གོ་འཕང་ཐོབ་པར་བྱ་སྙམ་དུ་བསམས་ལ།
དེ་ནས་རང་གི་སྙིང་ཁར་པྃ་ལས་པདྨ་དམར་པོ་འདབ་མ་བརྒྱད་པ་ཅེས་སོགས་དང་། བདག་མེད་མའི་སྒྲུབ་ཐབས་སུ། སེམས་ཅན་ཐམས་ཅད་ཀྱི་དོན་དུ་རྡོ་རྗེ་བདག་མེད་མ་བསྒོམ་པར་བྱའོ། ། ཞེས་བྱང་ཆུབ་ཀྱི་སེམས་བརྟན་པར་བྱས་ལ། དེ་ནས་བསམ་གཏན་ལ་འཇུག་པར་བྱ་སྟེ། རང་གི་སྙིང་ཁར་རྃ་ལས་ཉི་མའི་དཀྱིལ་འཁོར་གྱི་སྟེང་དུ་ཡི་གེ་ཨྃ་སྔོན་པོ་མི་དམིགས་ཏེ། ཞེས་སོགས་ཀྱིས། ཐོག་མར་སེམས་བསྐྱེད་དང་། དེ་ནས་ཚོགས་ཞིང་མཆོད་པ་ནས་དབུ་བརྩམ་པར་གསུངས་སོ། ། མདོར་ན་དེ་དག་གི་སྒྲུབ་ཐབས་རྣམས་ནས་ཐོག་མར་ཡི་གེ་བརྒྱ་པས་རྒྱུད་སྦྱང་བ་དངོས་སུ་གསུངས་པ་མེད་དོ། །
དེས་ན་སྐྱབས་འགྲོ་སེམས་བསྐྱེད་འདིའི་སྒྲུབ་ཐབས་སྟོན་པའི་རྒྱུད་དང་རྒྱ་གཞུང་ལས་དངོས་སུ་མི་གསལ་ཞིང་། ཡི་གེ་བརྒྱ་པས་རྒྱུད་སྦྱང་བ་སྒྲུབ་ཐབས་ཀྱི་རྒྱ་གཞུང་དང་། བླ་མ་གོང་མའི་སྒྲུབ་ཐབས་ཀྱི་ཡིག་ཆ་ལས་དངོས་སུ་མ་གསུངས་ཀྱང་། རྒྱུད་གཞན་དང་། དཀྱིལ་ཆོག་ལ་སོགས་པ་ན་བཤད་པ་རྣམས། འདིར་ཁ་བསྐང་དགོས་པས་འགལ་བ་མེད་པར་གྲུབ་བོ། ། འདིར་ཟླ་ཟེར་ལས། རྗེ་བཙུན་ཡབ་སྲས་ཀྱི་གཞུང་རྣམས་སུ། སྔོན་འགྲོ་འདི་རྣམས་བྱེད་པའི་གསལ་ཁ་མེད་ཅེས་ཟེར་བ་མི་འཐད་དེ། གོང་དུ་བཤད་པ་ལྟར།
སེམས་བསྐྱེད་སྒྲུབ་ཐབས་གཉིས་སུ་གསུངས་པ་དང་། རྗེ་བརྩུན་རྩེ་མོས། ཌོཾ་བྷི་ལུགས་ཀྱི་དབང་ཆུར། དེ་ནས་ལྷག་ཆད་བསྐང་བའི་དོན་དུ་ཡི་གེ་བརྒྱ་པ་ཅི་ནུས་པ་བཟླས་ཏེ། འདི་ནི་སྔོན་དུ་བྱ་བའི་ཆོ་གའོ། ། དེ་ནས་བདག་ཉིད་བསོད་ནམས་ཀྱི་ཚོགས་བསགས་པ་ནས་བཟུང་སྟེ་ཞེས་དང་། མན་ངག་ལུགས་ཀྱི་དབང་ཆུ་ཆེན་མོར། དམ་ཚིག་ཉམས་ཆག་བསྐང་བའི་ཕྱིར། ཡི་གེ་བརྒྱ་པ་ཅི་ནུས་སུ་བཟླས། བར་ཅད་ཉེ་བར་ཞི་བར་བྱ་བའི་ཕྱིར།
སྲུང་བའི་འཁོར་ལོ་བསྒོམ་ཞེས་དང་། རྗེ་བཙུན་གྱི་ཚོགས་གཞུང་དུ། དེའི་རྗེས་ལ་ཡི་གེ་བརྒྱ་པ་བརྗོད་པས། དམ་ཚིག་ལྷག་ཆད་སྦྱང་། ཁྲོ་བོ་བཅུའི་སྲུང་འཁོར་བསྒོམ་པ་ཡང་ཕྱག་ལེན་ལ་མཛད། ཞེས་སོགས་ཀྱིས་སྔོན་དུ་ཡི་གེ་བརྒྱ་པས་རྒྱུད་སྦྱང་བ་གསུངས་པ་རྣམས་དང་འགལ་བའི་ཕྱིར་རོ། ། ཡང་ཟླ་ཟེར་ལས། བླ་ཆེན་འཕགས་པས། སྐྱབས་འགྲོ་སེམས་བསྐྱེད། རྡོ་རྗེ་སེམས་དཔའི་བསྒོམ་བཟླས་གསུམ།
སྐབས་འདིར་གསལ་བར་བཤད་པ་ནི། སྔོན་གྱི་གདམ་ངག་ཇི་ལྟ་བ་བཞིན་དུ་བྲིས་པར་གནང་བས་ལེགས་པ་ཡིན་ལ། ཞེས་བཤད་པ་ནི་ཤིན་ཏུ་ལེགས་མོད། འོན་ཀྱང་། རང་ཚིག་འགལ་བ་དུ་མ་སྣང་སྟེ། དེ་ཡང་འོག་ནས་འཆད་པར་འགྱུར་རོ། ། དེ་དག་གིས་ནི་དོགས་པ་སྤང་ཞིང་སྐབས་འདིར། སྔོན་འགྲོ་དེ་རྣམས་བྱེད་པར་བསྒྲུབ་པ་ཡིན་ལ། དེ་ནས་སྐྱབས་འགྲོ་སེམས་བསྐྱེད་ཞེས་བྱ་བ་ནས། མཐར་ཐུག་སྐྱབས་གཅིག་ཏུ་གསུངས་པ་ལྟ་བུའོ། །
ཞེས་པའི་བར་ཀྱིས། ཐོག་མར་སྐྱབས་འགྲོ་སེམས་བསྐྱེད་དགོས་པའི་རྒྱུ་མཚན། སྐྱབས་འགྲོའི་ལག་ལེན་རྣམས་ལུང་དང་སྦྱར་ནས་བསྟན་ཏོ། ། དེ་ནས་སྐབས་འདིར་ཡི་གེ་བརྒྱ་པས་རྒྱུད་སྦྱང་བ་ཞེས་བྱ་བ་ནས། དཀྱུས་ན་གསལ་ཞེས་པའི་བར་གྱིས། ཐོག་མར་ཡི་གེ་བརྒྱ་པས་རྒྱུད་སྦྱང་དགོས་པའི་རྒྱུ་མཚན། ལྷའི་རྣལ་འབྱོར་བསྐྱེད་ཆོག་གི་ཁྱད་པར་རྣམས་དང་། བརྡའི་རྡོ་རྗེ་སེམས་དཔས་དོན་གྱི་རྡོ་རྗེ་སེམས་དཔའ་མཚོན་པའི་ཚུལ་ཞིབ་ཏུ་གསུངས་པ་ཡིན་ལ། འདི་ལྟ་བུའི་བཤད་པ་རྣམས་ནི། ཕྱི་ནང་བསྲེས་པས་སྤྲོས་པ་མ་ལུས་པ་གཅོད་པའི་བཤད་པ་ཡིན་པས།
ཡང་ནས་ཡང་དུ་དྲན་པར་བྱའོ། ། རང་ལུགས་ཀྱི་ལག་ཏུ་བླང་བའི་རིམ་པ་ནི་མངོན་རྟོགས་སུ་གསལ་ལོ། ། འདིར་དཔལ་དེ་ཁོ་ན་ཉིད་འདུས་པ་ལས། གཞན་དག་ན་རེ། རང་ཡི་དམ་དུ་གསལ་བའི་སྤྱི་བོར་རྡོ་རྗེ་སེམས་དཔའ་བསྒོམ་ཞེས་པ། དེ་ནི་མ་ཡིན་ཏེ། རང་ཡི་དམ་དུ་གསལ་བའི་རྒྱུད་ཀྱི་སྡིག་སྒྲིབ་སྦྱོང་གི་རྣམ་པ་འགལ་བའི་ཕྱིར་ཞེས་དང་། འོ་ན་ཇི་ལྟར་ཞེ་ན། རང་ཉིད་རྩ་ལྟུང་མ་གསོས་པ་ཡིན་ན། ལྷའི་ང་རྒྱལ་འཛིན་པའི་སྣོད་མ་ཡིན་པས།
རང་ཐ་མལ་གྱི་རྣམ་པར་གནས་པའི་སྤྱི་བོ་དང་། ཡན་ལག་གིི་ལྟུང་བ་ཙམ་དང་བཅས་པ་ཡིན་ན། རང་ཧེ་རུ་ཀ་དམ་ཚིག་པའམ། གཞི་ལུས་དམ་ཚིག་པར་གསལ་བའི་སྤྱི་བོར་བསྒོམ་ཞིང་། ཞེས་དང་། འོ་ན་རང་ཐ་མལ་པའི་སྤྱི་བོར་རྡོ་རྗེ་སེམས་དཔའ་བསྒོམ་ན། དེ་ཉིད་རྒྱུད་སྡེ་བཞིའི་ཆོ་ག་གང་གི་ལུགས་ཡིན་སྙམ་ན། ལྷ་རྗེ་བོ་ལྟ་བུ་ལས་དངོས་གྲུབ་ལེན་པ་བྱ་རྒྱུད་དང་མཐུན་པའི་ཆོ་གའོ། ། འོ་ན་འདིས་ལྡང་བའི་རྣལ་འབྱོར་མི་དྲན་པ་དང་། དབང་རྣལ་མ་མ་ཐོབ་པར་འགྱུར་རོ་ཞེས་བླུན་པོ་དག་སེམས་ན།
སྐྱོན་མེད་དེ། རྩ་ལྟུང་ཕོག་པ་མ་སྦྱངས་པ་དང་། བླ་མེད་ཀྱི་སྣོད་མ་ཡིན་པས། དེ་ཡིས་ལྷའི་ང་རྒྱལ་མི་འཛིན་པའི་ཕྱིར་དང་། སྔར་དབང་ཐོབ་ཀྱང་དམ་ཚིག་མེད་པར་གྱུར་པའི་ཕྱིར་རོ། ། ཞེས་གསུངས་སོ། ། དེ་ཡང་འཐད་པརམི་སེམས་ཏེ། དེ་ཉིད་འདུས་པ་ཉིད་ལས། སྒྲུབ་ཐབས་ཀྱི་དངོས་གཞིའི་སྐབས་སུ། རང་ཡི་དམ་དུ་གསལ་བ་ལ།
རིགས་ལྔས་དབང་བསྐུར་བས། སྐུ་ཐམས་ཅད་གང་། དྲི་མ་ཐམས་ཅད་དག ཅེས་གསུངས་པ་ཡང་མི་འཐད་པར་འགྱུར་ཏེ། རང་ཡི་དམ་དུ་གསལ་བའི་རྒྱུད་ཀྱི་དྲི་མ་སྦྱོང་བའི་རྣམ་པ་འགལ་བའི་ཕྱིར་རོ། ། གཞན་ཡང་། ལྷའི་ང་རྒྱལ་འཛིན་པའི་སྣོད་མ་ཡིན་པའི་གང་ཟག་དང་། བླ་མེད་ཀྱི་སྣོད་མ་ཡིན་པ་དང་། དམ་ཚིག་མེད་པར་གྱུར་པས། རྡོ་རྗེ་སེམས་དཔའི་བསྒོམ་བཟླས་ཁྱད་པར་ཅན་འདི་ལྟ་བུ་བྱེད་པའི་བཤད་པ་མཛད་པ་ཡང་སྐབས་སུ་མ་བབ་པ་ཡིན་ཏེ།
སྤྱིར་དཀྱིལ་འཁོར་དེར་དབང་བསྐུར་བ་ཐོབ་ཅིང་དམ་ཚིག་དང་ལྡན་པས། དཀྱིལ་འཁོར་དེའི་བསྐྱེད་རིམ་བསྒོམ་པ་རྡོ་རྗེ་ཐེག་པའི་སྤྱི་སྐད་ཡིན་པའི་ཕྱིར་དང་། རང་ཉིད་ཀྱིས་ཀྱང་གང་ཟག་གང་གིས་སྒྲུབ་པ་ནི་ཕྱི་ནང་གི་བསླབ་བྱ་ཕལ་ཆེར་མཐར་སོན་པ། ཁྱད་པར་འདིར་དབང་བསྐུར་བ་ཐོབ་ཅིང་། རང་གི་རྒྱུད་དང་། སྔགས་དང་རྣལ་འབྱོར་ཤེས་པ། སེམས་ཅན་གྱི་དོན་ལ་གཞོལ་བའི་དབང་རྣོན་སོགས་ཀྱིས་སོ། ། ཞེས་གསུངས་པ་དང་། ཡང་འགལ་བའི་ཕྱིར་དང་། དེ་བླ་མེད་ཀྱི་སྣོད་མ་ཡིན་ན་ཐུན་མོང་གི་སྡིག་སྦྱོང་བྱ་བར་འོས་ཀྱི་བླ་མེད་ཀྱི་ཐུན་མོང་མ་ཡིན་པའི་སྡིག་པ་སྦྱོང་ཚུལ་འདི་ལྟ་བུའི་སྣོད་ཡིན་པ་འགལ་བའི་ཕྱིར་དང་།
ཨ་བྷི་དྷ་ན་ལས་ཀྱང་། གང་དུ་དམ་ཚིག་ཉམས་པ་ལ། ། སྦྱོར་བ་འདི་ནི་སྦྱིན་པར་བྱ། ། ཞེས་གསུངས་པ་ཡང་། ཡན་ལག་གི་དམ་ཚིག་ཉམས་པ་ལ་དགོངས་ཀྱི་དམ་ཚིག་མེད་པ་ལ་དགོངས་པ་མིན་པའི་ཕྱིར་རོ། ། བསྐྱེད་ཆོག་གི་ཚུལ་འདི་རྒྱུད་སྡེ་བཞི་གང་གི་ལུགས་ཡིན་དྲིས་པ་ལ། བྱ་བའི་རྒྱུད་དང་མཐུན་པའི་ཆོ་གའོ། ། ཞེས་གསུངས་པ་ཡང་བརྟག་པར་བྱ་བ་ཡིན་ཏེ། བསྐྱེད་ཆོག་གི་ཚུལ་འདི་བྱ་བའི་རྒྱུད་ཀྱི་བསྐྱེད་ཆོག་དངོས་ཡིན་ནམ་མ་ཡིན་ཡིན་ན། མཐུན་ཞེས་པའི་འབུར་དོད་གསུངས་པ་དགོས་མེད་དུ་འགྱུར།
མ་ཡིན་ན། རྒྱུད་སྡེ་གོང་མ་གསུམ་པོ་གང་རུང་གི་བསྐྱེད་ཆོག་དངོས་ཡིན་ནམ། རྒྱུད་སྡེ་བཞི་པོ་གང་གི་ཡང་ལུགས་མ་ཡིན་པའི་བསྐྱེད་ཆོག་ཅིག་ཡིན། སྤྱོད་པའི་བརྒྱུད་ཀྱི་སྐྱེད་ཆོག་མ་ཡིན་ཏེ། བདག་ཉིད་དམ་ཚིག་སེམས་དཔའ་ཙམ་དུ་ཡང་མ་བསྐྱེད་པའི་ཕྱིར། རྣལ་འབྱོར་རྒྱུད་ཀྱི་མ་ཡིན་ཏེ། ཡེ་ཤེས་སེམས་དཔའ་བཞུག་པ་མ་བྱས་པའི་ཕྱིར། བླ་མེད་ཀྱི་རྒྱུད་ཀྱི་མ་ཡིན་ཏེ། ཡི་དམ་གྱི་ང་རྒྱལ་སྤངས་ནས་ཐ་མལ་པའི་ང་རྒྱལ་དུ་ཆེད་དུ་སྒོམ་པའི་ཕྱིར། རྒྱུད་སྡེ་བཞི་པོ་གང་གི་ཡང་ལུགས་མ་ཡིན་ན་དྲིས་ལན་འབྲེལ་མེད་དུ་འགྱུར་བའི་སྐྱོན་ཡོད་དོ། །
དེ་ན་བླ་མེད་ཀྱི་སྣོད་མ་ཡིན་པའི་གང་ཟག་གིས་ནི། འདི་བསྒོམ་པར་བྱ་བ་མ་ཡིན་གྱི། འདི་བསྒོམ་པའི་གང་ཟག་ནི་དབང་བསྐུར་བ་ཐོབ་ཅིང་དམ་ཚིག་དང་ལྡན་པས་བསྒོམ་པར་བྱ་བ་ཡིན་ལ། དེས་ནི་དབང་བསྐུར་བ་ཐོབ་ཕྱིན་ཆད། ཆེད་དུ་གཉེར་ནས་ཐ་མལ་དུ་བསྒོམ་པར་བྱ་བ་མ་ཡིན་ཏེ། རིག་པའི་དབང་ལྔའི་མཐར། དངོས་ཀུན་གང་དང་གང་སྣང་བ། ། གཙོ་དེ་རང་གི་ལྷག་པའི་ལྷ། ། ཞེས་གསུངས་པ་དང་། རྡེ་རྗེ་སློབ་དཔོན་གྱི་སྐབས་སུ།
རང་གི་ལྷག་པའི་ལྷ་སྦྱོར་བས། ། ཞེས་དང་། རྩ་བའི་ལྟུང་བ་བརྒྱད་པའི་སྐབས་སུ། བདག་གི་ལུས་ལ་ངེས་མི་སྨད། ། ཞེས་གསུངས་པ་ལས། དེའི་དོན། ཕུང་པོ་ལྔ་ནི་རྒྱལ་བ་ལྔ་ཡི་དངོས། ། ཡེ་ཤེས་ལྔ་ཡི་ངོ་བོར་གནས་པ་ལ། ། བསད་དང་བཅིང་དང་བརྡུང་དང་བདེག་ལ་སོགས། ། སྨད་ཅིང་དམན་པར་བཏགས་པ་མཐོ་ལོ་བཤགས། །
ཞེས་བདག་ཉིད་ལ་སྨད་པའི་བཤགས་བྱར་གསུངས་པའི་ཕྱིར་རོ། ། དམ་ཚིག་པ་དེ་ཁོ་ན་ཉིད་འདུས་པ་ལས། རྡོ་རྗེ་སེམས་དཔའ་ཞི་བའི་ལྷ་ལ། ཁྲག་འཐུང་ཧེ་རུ་ཀའི་སྔགས་བསྙེན་བྱེད་པ་མི་རིགས་ཞིང་། དོན་ཅིག་ན་ཤཱཀྱ་ཐུབ་པའི་སྔགས་བསྙེན་ཡང་བྱེད་པར་འགྱུར་རོ། ། ཞེས་དང་། འོ་ན་རྡོ་རྗེ་མཁའ་འགྲོ་ལ་སོགས་པའི་རྒྱུད་ལས། རྡོ་རྗེ་མཁའ་འགྲོ་ཉིད་རྡོ་རྗེ་སེམས་པར་གསུངས་པར་ཇི་ལྟར་ཡིན་ཏེ། རྡོ་རྗེ་མཁའ་འགྲོ་ནི་ཧེ་རུ་ཀ་ཡིན་པས་སོ། ། ཞེ་ན་སྐྱོན་མེད་དེ།
རྡོ་རྗེ་མཁའ་འགྲོ་རྡོ་རྗེ་སེམས་དཔའ་ཞི་བ་ཡིན་པར་མ་གསུངས་པའི་ཕྱིར། བཛྲ་སཏྭ་ཀྲོ་ཏ་ཞེས་གསུངས་པའི་རྡོ་རྗེ་སེམས་དཔའ་ཁྲོ་བོ་ཡང་། རྡེ་རྗེ་སེམས་དཔའ་ཡིན་པས་སོ། ། ཞེས་གསུངས་པ་ཡང་གནོད་བྱེད་དུ་མི་འཇུག་སྟེ། འདིར་རྗེ་བཙུན་ཆེན་པོས། རྡོ་རྗེ་སེམས་དཔའ་དཔལ་ཧེ་རུ་ཀ་ཞེས་བྱ་བ་བསྒོམ་པར་གསུངས་ཀྱི་རྡོ་རྗེ་སེམས་དཔའ་ཞི་བ་བསྒོམ་པར་ཁས་མ་བླངས་པའི་ཕྱིར་དང་། འདི་ཉིད་ཨ་བྷི་དྷ་ནའི་འཁོར་ལོས་བསྒྱུར་བ་རིགས་དྲུག་གི་རྡོ་རྗེ་སེམས་དཔའ་དེ་ཉིད་ལོགས་སུ་ཕྱུང་བ་ཡིན་ལ། དེ་ཡང་ཁྲོ་ཆགས་ཀྱི་རྣམ་པ་ཅན་ཡིན་པའི་ཕྱིར་དང་། འདིར་ཡི་གེ་བརྒྱ་པའི་བསྒོམ་བཟླས་བྱེད་པ། ཨ་བྷི་དྷ་ནར།
ཐོག་མ་དབུས་དང་མཐར་ཐུག་པར། ། ཡི་གེ་བརྒྱ་པའི་གསང་སྔགས་བཟླ། ། ཞེས་པའི་གཞུང་ལ་བརྟེན་པར་རང་ཉིད་ཀྱིས་བཞེད་ཅིང་། དོན་ལའང་གནས་ལ། གཞུང་དེ་ནས་བཤད་པའི་བསྒོམ་བཟླས་ནི་འོག་ནས་འཆད་པར་འགྱུར་བ་འདི་ཉིད་ཡིན་པར་གསལ་བའི་ཕྱིར་དང་། རྒྱུད་འདིར། རྡོ་རྗེ་སེམས་དཔའ་ལ་ཧེ་རུ་ཀའི་མཚན་དངོས་སུ་བྱུང་ཞིང་། ཧེ་རུ་ཀའི་ཡི་གེ་བརྒྱ་པ་ཡང་། རྒྱུད་འདིའི་ལྷ་ཀུན་གྱི་གསང་སྔགས་སུ་གསུངས་པའི་ཕྱིར་རོ། ། འདིར་ཕྱོགས་སྔ་སྨྲ་བ་པོས།
རྡོ་རྗེ་སེམས་དཔའ་ཞི་བརཁས་མ་བླངས་བཞིན་དུ། ཞི་བར་འཕུལ་ནུས་པའི་རིགས་པ་གཞན་མེད་ཅིང་། རྡོ་རྗེ་སེམས་དཔའ་ཡིན་པས་ཞི་བར་འཕུལ་བ་ཡིན་ན། རང་ཉིད་ཀྱི་ཞལ་བཞེས་དང་ཡང་འགལ་ཞིང་། རིགས་པས་ཀྱང་གནོད་པའི་ཕྱིར་རོ། ། དེས་ན་རྗེ་བཙུན་ས་སྐྱ་པ་ཡབ་སྲས་ཀྱི་བཞེད་པ་ནི། འདི་ཡིན་ཏེ། ཨ་བྷི་དྷ་ན་ལས། ཐོག་མར་རྡོ་རྗེ་མཁའ་འགྲོ་སྟེ། ། གཉིས་པ་སངས་རྒྱས་མཁའ་འགྲོ་ཡིན། །
གསུམ་པ་རིན་ཆེན་མཁའ་འགྲོ་སྟེ། ། བཞི་པ་པདྨའིི་མཁའ་འགྲོ་ཡིན། ། ལྔ་པ་སྣ་ཚོགས་མཁའ་འགྲོ་སྟེ། ། དྲུག་པ་རྡོ་རྗེ་སེམས་དཔའ་ཡིན། ། ལྔ་པོ་ཧེ་རུ་ཀར་ཤེས་བྱ། ། རྡོ་རྗེ་དཔའ་བོ་ཡང་དེ་ཉིད། ། ཅེས་པས། སྤྱིར་འཁོར་ལོས་བསྒྱུར་བ་རིགས་དྲུག ཁྱད་པར་རྡོ་རྗེ་སེམས་དཔའ་ཧེ་རུ་ཀ་ཡིན་པར་བསྟན། འཁོར་ཀྱི་དབུས་སུ་འགོད་པ་ནི། །
རྡོ་རྗེ་སེམས་དཔའ་བདེ་བ་ཆེ། ། ཞེས་དང་། ཟླ་བའི་ཟེར་དང་འདྲ་བའི་མདོག ། སྤྱན་གསུམ་བསྐལ་བ་སྣ་ཚོགས་བཟང་། ། སྣ་ཚོགས་པདྨའི་གདན་ལ་བཞུགས། ། ཟླ་བ་ཉི་མའི་དབུས་ན་གནས། ། རྡོ་རྗེ་སྐྱིལ་མོ་ཀྲུང་དུ་བཞུགས། ། ཐམས་ཅད་རལ་པའི་གཅོད་པན་ཅན། ། ཐོད་པའི་ཕྲེང་བ་དེ་བཞིན་ཏེ། ། ཕྱག་རྒྱ་དྲུག་ནི་ཐམས་ཅད་རྒྱ། །
རང་གི་གདན་ལ་ལེགས་པར་བཞུགས། ། ཞེས་དང་། རྡོ་རྗེ་དྲིལ་བུ་བཀུར་བརྟེན་ཅིང་། ། ཞལ་གྱི་མཆུ་ནི་རྣམ་པར་བསྒྱུར། ། ཅེས་པས། སྐུ་མདོག་དང་ཕྱག་མཚན་དང་། རྒྱན་ཆ་དང་། ཁྲོ་བོའི་ཉམས་དང་ལྡན་པར་བསྟན། ། འཁོར་ལོས་བསྒྱུར་དྲུག་ལྷན་ཅིག་ཏུ། ། མཁའ་འགྲོ་མཁའ་འགྲོ་མ་བཟླས་བྱ། །
དམ་ཚིག་ཆེན་པོའི་སྦྱོར་བ་ཡིས། ། དམ་ཚིག་དམ་ཚིག་མཆོག་གྱུར་པ། གཉིས་མེད་འཁྱུད་པའི་སྦྱོར་བ་ཡིས། ། གསང་སྔགས་བཟླས་ན་དངོས་གྲུབ་འགྱུར། ། ཞེས་པས། འཁོར་ལོས་བསྒྱུར་བ་དྲུག་ཀ་ཡུམ་དང་བཅས་པ་དང་། བསྒོམ་ཚུལ་འདི་ཟབ་པར་བསྟན། ཐོག་མ་དབུས་དང་མཐར་ཐུག་པར། ། ཡི་གེ་བརྒྱ་པའི་གསང་སྔགས་བཟླ། ། འཁོར་ལོ་དག་ནི་བརྟན་བྱ་སྟེ། །
དཔའ་བོ་དང་ནི་མཁའ་འགྲོ་མ། ། འདི་ནི་ཀུན་གྱི་གསང་སྔགས་ཏེ། ། ཁྲོ་བོ་སངས་རྒྱས་དེ་བཞིན་གཤེགས། ། ཐམས་ཅད་སྙིང་ཁར་བརྟན་བྱས་ཏེ། ། བསྒོམས་པས་ཐམས་ཅད་བརྟན་པར་འགྱུར། ། གལ་ཏེ་བདག་ཉིད་དངོས་གྲུབ་འདོད། ། དངོས་གྲུབ་ཐམས་ཅད་གནས་པ་ཡིན། ། ཨོཾ་བཛྲ་ཧེ་རུ་ཀ་ནས་སཏྭ་ཨ། འདིས་ནི་བཅོམ་ལྡན་ཀུན་ཁྱབ་ཅིང་། ། ཡི་གེ་བརྒྱ་པ་མཆོག་གྱུར་པ། །
ཞེས་དང་། གང་དུ་དམ་ཚིག་ཉམས་པ་ལ། ། སྦྱོར་བ་འདི་ནི་སྦྱིན་པར་བྱ། ། ཞི་བར་གྱུར་ནས་བླ་མེད་པ། ། རྣལ་འབྱོར་མ་ཡི་དབང་ཡང་བསྐུར། ། དུས་བཞི་དག་ཏུ་རིམ་པ་ཡིས། ། ཕྱི་དང་ནང་གི་ཆུས་ཁྲུས་བྱ། ། ཡང་ན་དམ་ཚིག་སྡོམ་པ་བླང་། ། བླ་མ་ལ་ནི་གསོལ་བ་གདབ། ། བདག་ནི་མི་ཤེས་རྨོངས་པ་ཡིས། །
དམ་ཚིག་ལས་ནི་འགལ་ཞིང་ཉམས། ། བླ་མ་མགོན་པོས་སྐྱབས་མཛོད་ཅིག ། གཙོ་བོ་རྡོ་རྗེ་འཛིན་པ་སྟེ། ། ཐུགས་རྗེ་ཆེན་པོའི་བདག་ཉིད་ཅན། ། འགྲོ་བའི་གཙོ་ལ་བདག་སྐྱབས་མཆི། ། དེ་ནི་ཐེ་ཚོམ་མེད་བྱས་ནས། ། ངེས་པར་དངོས་གྲུབ་ཅན་དུ་འགྱུར། ། ཞེས་གསུངས་པ་འདི་རྣམས་རྣལ་འབྱོར་གྱི་ཐོག་མར་ཡིག་བརྒྱ་བཟླ་བ་དང་། ཡན་ལག་གི་དམ་ཚིག་ཉམས་པས་འདིའི་བསྒོམ་བཟླས་བྱ་བ་དང་། ཡིག་བརྒྱ་འདི་རྒྱུད་འདི་ནས་བཤད་པའི་ལྷ་ཀུན་གྱི་ཐུན་མོང་གི་སྔགས་ཡིན་པར་གསུངས་པའི་སྒོ་ནས།
བསྒོམ་བཟླས་ཀྱི་ཚུལ་འདི་གསལ་བར་བསྟན་པར་བཞེད་པ་ནི། རྒྱུད་འདིའི་དགོངས་པ། དཔལ་ལྡན་བིརྺ་པའི་མན་ངག་གི་བཤད་པ་ལྟར་ལེགས་པ་ཡིན་ནོ། ། དེའི་བསྒོམ་བཟླས་ཇི་ལྟར་བྱ་བའི་ཚུལ་ལ། འཕགས་པ་རིན་པོ་ཆེས། དེ་ནས་རང་གི་སྤྱི་བོར་པྃ་ལས་པདྨ་འདབ་མ་བརྒྱད་པའི་སྟེང་དུ། ཨ་ལས་ཟླ་བའི་དཀྱིལ་འཁོར་དེའི་སྟེང་དུ་ཧཱུྃ་ལས་རྡོ་རྗེ་དཀར་པོ་ཧཱུྃ་གིས་མཚན་པ། དེ་ལས་འོད་ཟེར་འཕྲོས་པས་སེམས་ཅན་ཐམས་ཅད་ཀྱི་སྡིག་པ་སྦྱངས། ཚུར་འདུས་རྡོ་རྗེ་ལ་ཐིམ་ནས། རྡོ་རྗེ་དེ་རྡོ་རྗེ་སེམས་དཔར་གྱུར་པར་བསམ་མོ། །
དེའང་སྐུ་མདོག་དཀར་པོ་ཞལ་གཅིག་ཕྱག་གཉིས་པ། གཡས་པ་རྡོ་རྗེ། གཡོན་པ་དྲིལ་བུ་འཛིན་པས་ཡུམ་ལ་འཁྱུད་པ། སྐྱིལ་མོ་ཀྲུང་གིས་བཞུགས། དེའི་པང་ན་ཡུམ་རྡོ་རྗེ་སྙེམས་མ་སྐུ་མདོག་དཀར་མོ་གྲི་གུག་དང་ཐོད་པ་འཛིན་པས་ཡབ་ལ་འཁྱུད་པ། གཉིས་ཀའང་རུས་པ་དང་རིན་པོ་ཆེའི་རྒྱན་གྱིས་བརྒྱན་པར་བསམ་མོ། ། དེ་གཉིས་ཀའི་དཔྲལ་བར་ཨོཾ། མགྲིན་པར་ཨཱཿ ཐུགས་ཁར་ཧཱུྃ་བསམ། ཧཱུྃ་ལས་འོད་འཕྲོས་པས།
སངས་རྒྱས་ཐམས་ཅད་སྤྱན་དྲངས་ལ། ཛ་ཧཱུྃ་བྃ་ཧོས་གཉིས་སུ་མེད་པར་བསྟིམ་མོ། ། ཞེས་གསུངས་པ་ལ། ཟླ་ཟེར་ལས། དེས་ན་རྗེ་བཙུན་གྱིས་བདག་གི་སྤྱི་བོར། པདྨ་དང་ཟླ་བའི་སྟེང་དུ་རྡོ་རྗེ་སེམས་དཔའ་དཔལ་ཧེ་རུ་ཀ་ཞེས་བྱ་བ། སྐུ་མདོག་དཀར་པོ་རྒྱན་ཆ་དྲུག་གིས་བརྒྱན་པ་གཡས་རྡོ་རྗེ། གཡོན་དྲིལ་བུ། ཡུམ་རྡོ་རྗེ་སྙེམས་མ་སྐུ་མདོག་དང་རྒྱན་ཡབ་དང་འདྲ་བ་གྲི་གུག་དང་ཐོད་པ་འཛིན་པས་འཁྱུད་པ། རྡོ་རྗེ་སྐྱིལ་ཀྲུང་ངམ།
སེམས་དཔའི་སྐྱིལ་ཀྲུང་གིས་བཞུགས་པར་བསྒོམ་པ་ཞེས་གསུངས་པ་ལྟར་བྱའོ། ། དེ་ལ་བླ་མ་ཁ་ཅིག་གིས་ཆོ་ག་གསུམ་ལས་བསྐྱེད་པར་བཤད་པ་ནི། རྗེ་བཙུན་གྱི་གསུང་དང་མི་མཐུན་པས། འདིར་སྐད་ཅིག་གིས་བསྐྱེད་པ་ཡིན་ལ། ལྷའི་རྣམ་པ་ནི་ནག་པོ་དམ་ཚིག་རྡོ་རྗེས། རྡོ་རྗེ་སེམས་དཔའ་ཞལ་གཅིག་ཕྱག་གཉིས་པ་སྐུ་མདོག་སྟོན་ཀའི་ཟླ་བ་ལྟར་དཀར་ཞིང་། ཕྱག་ན་རྡོ་རྗེ་དང་དྲིལ་བུ་བསྣམས་པས། རལ་པའི་ཐོར་ཚུགས་དང་སྤྱན་ཞི་ཞིང་སྒེག་པའི་ཉམས་དང་ལྡན་པ། རང་གི་བཙུན་མོས་མགུལ་པ་ནས་འཁྱུད་པ། སྣ་ཚོགས་པདྨ་དང་ཟླ་བའི་དཀྱིལ་འཁོར་གྱི་གདན་ལ།
སེམས་པའི་སྐྱིལ་ཀྲུང་གིས་བཞུགས་པར་བསྒོམ། ཞེས་བཤད་པ་དང་མཐུན། རྒྱན་ལ། རྗེ་བཙུན་གྱིས་འདིར་རུས་རྒྱན་དང་། ལམ་འབྲས་ཀྱིས་གཞུང་ཤིང་དུ། རིན་པོ་ཆེའི་རྒྱན་དུ་བཤད་པ་ནི། གཉིས་པོ་གང་བྱས་ཀྱང་ཆོག་པའི་དོན་ཡིན་གྱི། གཉིས་ཆར་གྱིས་བརྒྱན་པར་འདོད་པ་ནི་དོན་མ་གོ་བར་ཟད་དོ། ། དེ་ནས་བླ་ཆེན་འཕགས་པས། སྐུ་གསུང་ཐུགས་བྱིན་གྱིས་བརླབས།
ཡེ་ཤེས་པ་བཞུགས་པ་རྣམས་བྱ་ཞིང་། དབང་བསྐུར་བར་མ་བཤད་པ་ལ། ཁ་ཅིག་རྡོ་རྗེ་འཆང་ངམ་མི་བསྐྱོད་པས་རྒྱས་བཏབ་ནས། ཡན་ལག་བཞི་ཚང་བར་འདོད་ཅེས་དང་། དེ་ལ་སྤྱིར་ཡན་ལག་བཞི་དངོས་སུ་ཡོད་པར་འདོད་པ་ནི་མི་འཐད་དེ། རྗེ་བཙུན་གྱི་གསུང་རབ་གཉིས་ལས་མ་བཤད་པའི་ཕྱིར་རོ། ། འོ་ན་ལྗོན་ཤིང་ལས། སློབ་དཔོན་བིརྺ་པའི་བཞེད་པས། བསྙེན་སྒྲུབ་ཡན་ལག་བཞི་མ་ཚང་བའི་མངོན་པར་རྟོགས་པ་མཆོག་ཐུན་མོང་གང་ལ་ཡང་མི་བཞེད་དོ། ། ཞེས་པ་དང་འགལ་ལོ་སྙམ་ན།
མི་འགལ་ཏེ། ཡན་ལག་བཞི་ལ་རྒྱས་བསྡུས་གསུམ་ཡོད་པ་ལས། རྒྱས་པ་ནི། ཇི་སྐད་བཤད་པ་བཞིན་ཡིན་ལ། བསྡུས་པ་གཉིས་ནི་ལྗོན་ཤིང་ལས། བསྡུས་པ་ནི་སྐྱེ་མཆེད་བྱིན་གྱིས་མི་བརློབ་པར། སྐུ་གསུང་ཐུགས་བྱིན་གྱིས་བརླབ་པ་དང་། དབང་མི་བསྐུར་བར་དབུ་རྒྱན་རང་ཆས་སུ་བསྒོམ་པའི་ཡན་ལག་བཞི་པའམ། དམ་ཚིག་གི་སེམས་དཔའ་དབུ་རྒྱན་རང་ཆས་ཅན་སྐད་ཅིག་མས་བསྐྱེད་ནས་བཟླས་པ་ལ་འཇུག་པ་ཡིན་ནོ། ། ཞེས་གསུངས་པ་ཆོ་ག་བསྡུས་པའི་ལུགས་ཡིན་པར་གསུངས་པའི་ཕྱིར་རོ། །
དབང་བསྐུར་རྒྱས་གདབ་མི་བྱེད་པའི་ལུགས་ནི་བསྙེན་སྒྲུབ་ཡན་ལག་བཞི་རྒྱས་པ་མ་ཡིན་ཏེ། དབང་བསྐུར་རིགས་བདག་གིས་རྒྱས་གདབ་པ་དངོས་སུ་མི་བྱེད་པའི་ཕྱིར་བར་མ་མ་ཡིན་ཏེ། ཡེ་ཤེས་པ་དགུག་པར་འདོད་པའི་ཕྱིར་རོ། ། བསྡུས་པ་མ་ཡིན་ཏེ་གནས་གསུམ་བྱིན་གྱིས་བརླབ་པ་དང་། ཡེ་ཤེས་པ་དགུག་པར་འདོད་པའི་ཕྱིར་རོ། ། ཞེས་དང་། རྒྱན་ཉིས་སྦྲག་མི་མངའ་པའི་རྒྱུ་མཚན་གཏོར་ཆོག་གི་ཊི་ཀར། ཁ་ཅིག་རུས་པ་དང་རིན་པོ་ཆེའི་ཕྲེང་བ་གཉིས་སྤེལ་ནས། གཉིས་ཀས་བརྒྱན་པར་འདོད་པ་ནི། རྣམ་པ་མ་ཤར་བ་སྟེ།
རྒྱན་དེ་གཉིས་རྒྱུད་ལས་གསུངས་པའི་མཚན་ཉིད་ཚང་བ་གཅིག་དགོས་ཀྱི། གང་འགྲིག་གིས་ཆོག་པ་མ་ཡིན་ལ། དབུ་ལ་རིན་པོ་ཆེའི་སྤྲོག་གཞུ་དང་རུས་པའི་མགོ་རྒྱན་གཉིས་ཀས་རྒྱན་དགོས་པར་སྣང་སྟེ། ཤིན་ཏུ་མཚར་རོ་ཞེས་ཟེར་རོ། ། འདི་ནི་ཆེས་ཤིན་ཏུ་མི་འཐད་དེ། རྗེ་བཙུན་ཆེན་པོས་བདག་གི་སྤྱི་བོར་ཞེས་སོགས་གསུངས་པ་དེ་ནི། བསྐྱེད་ཆོག་བསྡུས་པ་ལ་རྒྱས་བསྡུས་གཉིས་ཡོད་པའི་ནང་ནས། བསྡུས་པའི་ཡང་བསྡུས་ལུགས་ཡིན་ལ། འཕགས་པ་རིན་པོ་ཆེའི་ཕྱག་ལན་འདི་ནི་བསྡུས་པའི་རྒྱས་པའི་ལུགས་ཡིན་པའི་ཕྱིར། དེས་ན་ལུགས་འདི་རྗེ་བཙུན་ཆེན་པོའི་དགོངས་པ་དང་ཤིན་ཏུ་མཐུན་ཏེ།
རྗེ་བཙུན་ཆེན་པོས་རྩ་ལྟུང་འཁྲུལ་སྤོང་ལས། རང་ཡི་དམ་གྱི་ལྷར་གསལ་བའི་སྤྱིར་བོ་པདྨ་དང་ཟླ་བའི་དཀྱིལ་འཁོར་གྱི་སྟེང་དུ། ཁཾ་ལས་རལ་གྲི་ཁཾ་གིས་མཚན་པ་ལས་སྤྲོས་བསྡུས་གཅིག་ཏུ་གྱུར་བ་ལས། བཅོམ་ལྡན་འདས་དམ་ཚིག་རྡོ་རྗེ་སྐུ་མདོག་ལྗང་ཁུ་ཞལ་གཅིག་ཕྱག་གཉིས་པ། གཡས་པ་རལ་གྲི་གཡོན་དེའི་ཡུ་བ་བྱས་པའི་དྲིལ་བུ་མཛིན་པ། རྡོ་རྗེ་སྐྱིལ་ཀྲུང་གིས་བཞུགས་པ། ཡུམ་དམ་ཚིག་སྒྲོལ་མ་སྐུ་མདོག་ལྗང་ཁུ་གྲི་གུག་དང་ཐོད་པ་ཕྱག་ན་བསྣམས་པས་འཁྱུད་པའི་ཚུལ་དུ་བཞུགས་པའོ། ། གཉིས་ཀའང་། ཅུང་ཟད་འཛུམ་ཞིང་ཡིད་ཙམ་ཁྲོ་བ་རལ་པའི་ཐོར་ཚུགས་ཅན། རུས་པ་དང་རིན་པོ་ཆེའི་རྒྱན་གྱིས་བརྒྱན་པ།
དར་གྱི་ཤམ་ཐབས་གྲོལ་བ་ཟླ་བ་ལ་རྒྱབ་བརྟེན་པ་བསམ་སྟེ། དང་པོ་བསྙེན་པའི་ཡན་ལག་གོ ། གཉིས་པ་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཁའི་སྟེང་དུ་ཧཱུྃ་ནག་པོ། ཐུགས་ཀྱི་ནང་དུ་ཁཾ་ལས་རལ་གྲི་ཁཾ་གིས་མཚན་པ་ལྗང་ཁུ། དེ་རྣམས་ཀྱི་གདན་ནི་ཟླ་བའི་དཀྱིལ་འཁོར་ཏེ། གཉིས་པ་ཉེ་བར་སྒྲུབ་པའི་ཡན་ལག་གོ ། དེའི་ཐུགས་ཁའི་ཁཾ་ལས་འོད་ཟེར་འཕྲོས་ཏེ། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲངས་ནས།
དམ་ཚིག་རྡོ་རྗེའི་རྣམ་པར་བྱས་ནས་བསྟིམ་པ་ནི། གསུམ་པ་སྒྲུབ་པའི་ཡན་ལག་གོ ། དེ་གཉིས་ཀྱི་སྤྱི་བོར་དོན་ཡོད་གྲུབ་པའི་དབུ་རྒྱན་རང་ཆས་སུ་བསྒོམ་པ་ནི། བཞི་པ་སྒྲུབ་པ་ཆེན་པོའི་ཡན་ལག་གོ ། ཞེས་གསུངས་པ་དང་། ལྷ་མི་འདྲ་བ་མ་གཏོགས་བསྐྱེད་ཆོག་གཅིག་ཉིད་ཡིན་པའི་ཕྱིར་རོ། ། དེས་ན་འཕགས་པ་རིན་པོ་ཆེས་མཛད་པའི་རྡོ་རྗེ་སེམས་དཔའི་བསྐྱེད་ཆོག་ལ། ཁྱེད་ཀྱིས་འདོད་པའི་གནོད་བྱེད་དེ་དག་འཇུག་ན། རྗེ་བཙུན་ཆེན་པོའི་དམ་ཚིག་རྡོ་རྗེའི་བསྐྱེད་ཆོག་ལ་ཡང་། གནོད་བྱེད་དེ་དག་འཇུག་པར་འགྱུར་ཏེ།
འདི་ལྟར་རྩ་ལྟུང་འཁྲུལ་སྤོང་ནས་བཤད་པའི་དམ་ཚིག་རྡོ་རྗེའི་བསྐྱེད་ཆོག་དེ་ལ། སྤྱིར་ཡན་ལག་བཞི་དངོས་སུ་ཡོད་པར་འདོད་པ་ནི་མི་འཐད་དེ་ཞེས་པ་ནས། བསྡུས་པ་མ་ཡིན་ཏེ། གནས་གསུམ་བྱིན་རླབས་དང་ཡེ་ཤེས་པ་དགུག་པར་འདོད་པའི་ཕྱིར་རོ། ། ཞེས་པའི་བར་ཇི་ལྟ་བ་བཞིན་བཟློག་སྟེ་བརྗོད་ན་མཚུངས་པའི་ཕྱིར་རོ། ། གལ་ཏེ་དེ་གཉིས་མི་མཚུངས་ཏེ། དམ་ཚིག་རྡོ་རྗེ་ལ་རྒྱས་གདབ་དངོས་སུ་བྱེད་ལ། ཁྱེད་ཀྱིས་རྡོ་རྗེ་སེམས་དཔའ་ལ་རྒྱས་གདབ་མ་བྱས་པའི་ཕྱིར་རོ་སྙམ་ན། དེ་གཉིས་ལ་རྒྱས་གདབ་དངོས་སུ་བྱེད་མི་བྱེད་ཀྱི་ཁྱད་པར་ཡོད་པ་མ་ཡིན་ཏེ། ངག་འདོན་དུ་རྒྱས་གདབ་མི་འདོད་ཀྱང་།
དབུ་རྒྱན་རང་ཆས་ཅན་དུ་བསྒོམ་པར་མཚུངས་པའི་ཕྱིར་རོ། ། གལ་ཏེ་དེ་གཉིས་མི་མཚུངས་ཏེ། དམ་ཚིག་རྡོ་རྗེ་ལ་དབུ་རྒྱན་རང་ཆས་སུ་བསྒོམ་པའི་གསལ་ཁ་དངོས་སྟན་ལ་ཡོད་ལ། རྡོ་རྗེ་སེམས་དཔའ་ལ་དེའི་གསལ་ཁ་དངོས་བསྟན་ལ་མེད་པའི་ཕྱིར་རོ་སྙམ་ན། དབུ་རྒྱན་རང་ཆས་སུ་བསྒོམ་པའི་གསལ་ཁ་དངོས་བསྟན་ལ་མེད་པས། དབུ་རྒྱན་རང་ཆས་སུ་མི་བསྒོམ་པས་མ་ཁྱབ་ཏེ་ཁྱབ་ན། ཁྱོད་རང་གིས་དྲངས་པའི་རྡོ་རྗེ་སེམས་དཔའི་བསྒོམ་བཟླས། རྗེ་བཙུན་ཆེན་པོས་མཛད་པ་དེ། བསྐྱེད་ཆོག་བསྡུས་པ་མ་ཡིན་པར་འགྱུར་ཏེ། དབུ་རྒྱན་རང་ཆས་ཅན་དུ་མ་བསྒོམ་པས་སོ། །
དེས་ན་རྗེ་བཙུན་གྱིས་མཛད་པའི་བསྐྱེད་ཆོག་དེ་ལ། དབུ་རྒྱན་རང་ཆས་སུ་བསྒོམ་པའི་དངོས་བསྟན་མེད་ཀྱང་། དམ་ཚིག་སེམས་དཔའ་དབུ་རྒྱན་རང་ཆས་ཅན་སྐད་ཅིག་མས་བསྐྱེད་ནས། བཟླས་པ་ལ་འཇུག་པ་ཡིན་ནོ་ཞེས་གསུངས་པའི་དགོངས་པ་ཡིན་བཞིན་དུ། འཕགས་པ་རིན་པོ་ཆེས་མཛད་པའི་བསྐྱེད་ཆོག་འདི་ལ་ཡང་། དབུ་རྒྱན་རང་ཆས་སུ་བསྒོམ་པའི་དངོས་བསྟན་མེད་ཀྱང་། སྐྱེ་མཆེད་བྱིན་གྱིས་མི་བརློབ་པར་སྐུ་གསུང་ཐུགས་བྱིན་གྱིས་བརླབས་པ་དང་། དབང་མི་བསྐུར་པར་དབུ་རྒྱན་རང་ཆས་སུ་བསྒོམ་པའི་ཡན་ལག་བཞི་པའམ། ཞེས་གསུངས་པའི་དགོངས་པ་ཡིན་པར་གྲུབ་བོ། ། གཞན་ཡང་།
བར་མ་མ་ཡིན་ཏེ། ཡེ་ཤེས་པ་དགུག་པར་འདོད་པའི་ཕྱིར་རོ། ། ཞེས་པ་ཡང་། རིགས་པ་ཡང་དག་པ་མ་ཡིན་ཏེ། ལུང་རིགས་ཀྱི་སྒྲུབ་བྱེད་གང་ཡང་མེད་པའི་ཕྱིར་རོ། ། གལ་ཏེ་རྗེ་བཙུན་ཆེན་པོས། སྐྱེ་མཆེད་བྱིན་གྱིས་མི་བརློབ་པར་སྐུ་གསུང་ཐུགས་བྱིན་གྱིས་བརླབས་པ་དང་། དབང་མི་བསྐུར་བར་དབུ་རྒྱན་རང་ཆས་སུ་བསྒོམ་པའི་ཡན་ལག་བཞི་པའམ། ཞེས་གསུངས་པའི་དགོངས་པ་ཡིན་ནོ་སྙམ་ན། དེ་ལྟར་ན་བསྐྱེད་ཆོག་བར་པ་འདིའི་ལུགས་ལ།
དམ་ཚིག་པ་བསྐྱེད་པའང་མི་དགོས་པར་ཐལ་བའི་སྐྱོན་ཡོད་དོ། ། དེས་ན་ཕྱོགས་སྔ་སྨྲ་བའི་ཚུལ་འདི་ནི་རང་གི་རྟོགས་དཔྱོད་ཤིན་ཏུ་རྩིང་བ་གསལ་བར་བྱེད་པ་ཁོ་ན་ཡིན་པར་ཤེས་པར་བྱའོ། ། གཞན་ཡང་འདིའི་རྡོ་རྗེ་སེམས་དཔའི་རྣམ་པ་ནག་པོ་དམ་ཚིག་རྡོ་རྗེས་བཤད་པ་དང་མཐུན་ཞེས་པའང་མ་བརྟགས་པ་ཡིན་ཏེ། དམ་ཚིག་རྡོ་རྗེས་ཞི་ཞིང་བསྒེག་པར་བཤད་ལ། འདིར་ནི་དམ་ཚིག་རྡོ་རྗེ་ལ་འཛུམ་ཁྲོའི་རྣམ་པ་ཅན་དུ་གསུངས་པ་ལྟར། རྡོ་རྗེ་སེམས་དཔའ་ཡང་། འཛུམ་ཁྲོའི་རྣམ་པ་ཅན་དུ་སྒོམ་དགོས་པའི་ཕྱིར་ཏེ། འདི་ནི་ཨ་བྷི་དྷ་ནའི་འཁོར་ལོས་བསྒྱུར་དྲུག་གི་རྡོ་རྗེ་སེམས་དཔའ་ཡིན་ལ། དེ་ཁྲོ་ཆགས་ཀྱི་རྣམ་པ་ཅན་དུ་གསུངས་པའི་ཕྱིར་རོ། ། དེས་ན་ཟླ་ཟེར་མཁན་པོ་ཁྱེད་ཀྱིས་རྡོ་རྗེ་སེམས་དཔའ་ཞི་ཞིང་སྒེག་པའི་ཉམས་ཅན་དུ་བསྒོམས་ནས་ཧེ་རུ་ཀའི་ཡི་གེ་བརྒྱ་པ་བཟླ་བར་ཁས་བླངས་པས།
དཔལ་དེ་ཁོ་ན་ཉིད་འདུས་པ་ལས་གསུངས་པའི་དགག་པ་ལ། ལན་འདེབས་པའི་ངལ་བ་ལྷུར་ལེན་དགོས་པར་སྣང་ངོ་། ། རྒྱན་གྱི་རྣམ་བཞག་ལ་ཡང་། ཁྱེད་རང་གིས་དྲངས་པའི་རྗེ་བཙུན་གྱི་ལུང་གཉིས་པོ་དེ། ཕན་ཚུན་གསལ་བྱེད་ཡིན་ལ། དེ་ཉིད་སྙན་རྒྱུད་ཀྱི་མན་ངག་འཕགས་པ་རིན་པོ་ཆེས། གཉིས་ཀའང་རུས་པ་དང་རིན་པོ་ཆེའི་རྒྱན་གྱིས་བརྒྱན་པ་ཞེས་གསུངས་པ་ཡིན་ཏེ། རྗེ་བཙུན་གྱིས་ནག་པོ་དཀྱིལ་ཆོག་ཏུ་རྡོ་རྗེ་སེམས་དཔའ་སྐུ་མདོག་དཀར་པོ། རྡོ་རྗེ་དྲིལ་བུ་འཛིན་པ། ཡུམ་རྡོ་རྗེ་སྙེམས་མ་གྲི་གུག་དང་ཐོད་པ་འཛིན་པས་ཡབ་ལ་འཁྱུད་པའི་ཚུལ་དུ་བཞུགས་པ།
གཉིས་ཀའང་རུས་པ་དང་རིན་པོ་ཆེའི་རྒྱན་གྱིས་བརྒྱན་པ་ཞེས་གསུངས་པ་ལྟ་བུའོ། ། སྤྱིར་ཡང་རྒྱན་ཉིས་སྦྲག་རྗེ་བཙུན་གོང་མས་མ་གསུངས་པར་འདོད་ན། རྗེ་བཙུན་གྱིས་གྲིབ་མ་ཁྲུས་ཀྱིས་སེལ་བའི་སྐབས་སུ། བཅོམ་ལྡན་འདས་ཐུགས་རྡོ་རྗེ་མི་བསྐྱོད་པ་རུས་པའི་རྒྱན་དང་། རིན་པོ་ཆེའི་རྒྱན་ཅན་ཞེས་དང་། དམ་ཚིག་རྡོ་རྗེའི་བཟླས་པའི་སྐབས་སུ། གཉིས་ཀའང་ཅུང་ཟད་འཛུམ་ཞིང་ཁྲོ་བ། རལ་པའི་ཐོར་ཚུགས་ཅན། རུས་པ་དང་། རིན་པོ་ཆེའི་རྒྱན་གྱིས་བརྒྱན་པ་ཞེས་དང་།
ལུས་དཀྱིལ་གྱི་སྤྲུལ་པའི་འཁོར་ལོའི་སྐབས་སུ། ཐམས་ཅད་ཀྱང་རིན་པོ་ཆེ་དང་རུས་པའི་རྒྱན་ཆ་ལྔ་དང་ལྡན་པ་ཞེས་དང་། ཀུ་རུ་ཀུ་ལླེའི་སྒྲུབ་ཐབས་སུ། རིན་པོ་ཆེ་དང་རུས་པས་བརྒྱན་པ་ཞེས་དང་། དཔལ་ལྡན་ས་སྐྱ་པཎྜི་ཏས། ཀག་ཆོལ་གྱི་མངོན་རྟོགས་སུ། སྐུ་ལ་རིན་པོ་ཆེ་དང་རུས་པའི་རྒྱན་དྲུག་གིས་མཛེས་པར་སྤྲས་པ། ཞེས་གསུངས་པ་རྣམས་དང་ཡང་འགལ་བའི་སྐྱོན་ཡོད་ལ། རྒྱན་འདི་དག་ཡེ་ཤེས་ཀྱི་རང་སྣང་ལས་གྲུབ་པའི་རྒྱན་ཡིན་པས་གོག་པར་མ་ཤོད་དོགས་མི་དགོས་པ་ལ། དེ་ལྟ་བུར་དོགས་པ་ནི་འཇིག་རྟེན་ཐ་མལ་གྱི་རྒྱན་ལ་ཞེན་པར་ཟད་དོ། །
ཡང་རྒྱན་འདི་གཉིས་གང་འགྲིག་གིས་ཆོག་པ་མ་ཡིན་ཟེར་བ་ཡང་མ་ངེས་ཏེ། རྗེ་བཙུན་གྱིས་ངེས་བརྗོད་བླ་མའི་འཁྲུལ་འཁོར་གྱི་སྐབས་སུ་རིན་པོ་ཆེ་དང་། མི་རུས་ཀྱི་ཕྲེང་བའི་རྒྱན་གྱིས་བརྒྱན་པའོ། ། ཞེས་གསུངས་པས་སོ། ། གལ་ཏེ་རྗེ་བཙུན་གོང་མས་དེ་ལྟར་གསུངས་པ་རྣམས་ཀྱང་མི་འཐད་པར་རྟོགས་ན་ནི། རང་ཉིད་ཀྱིས་འདིའི་གདམ་ངག་སྙན་རྒྱུད་རྣམས་ཡི་གེར་བཀོད་པ་ནི། རྗེ་བཙུན་ས་སྐྱ་པ་ཡབ་སྲས་ཀྱིས་མཛད་པའི་ལམ་འབྲས་གླེགས་བམ། རྗེ་བཙུན་ཆེན་པོའི་དཀར་ཆག་དུ་བཀོད་པ་རྣམས་ཡིན་པས་ལུགས་འདི་ལ་གཞུང་འདི་རྣམས་རྒྱ་གཞུང་ལྟ་བུར་ཁས་བླང་དགོས་པ་ཡིན་ནོ། ། ཞེས་ཟླ་ཟེར་ཉིད་དུ་ཁས་བླངས་པ་དང་ཁས་བླངས་ནང་འགལ་བའི་སྐྱོན་ཡོད་དོ། ། གཞན་ཡང་།
སྐུ་གཅིག་ཉིད་ལ་རུས་པ་དང་རིན་པོ་ཆེ་མ་ཟད། རྒྱན་གོས་མི་འདྲ་བ་དུ་མས་བརྒྱན་པ་ཡང་། རྒྱུད་ལས་གསུངས་ཏེ། མི་གཡོ་བའི་རྟོག་པ་ལས། ཧཱུྃ་ཧཱུྃ་ཧཱུྃ་ཞེས་བརྗོད་མ་ཐག་ཏུ་ཉིད་ཀྱི་མདུན་དུ་ཁྲོ་བོ་ཆེན་པོ་མི་གཡོ་བ་སྐུ་མདོག་མཐིང་ནག་ཏུ་གྱུར་པ། ཞལ་སྟོང་ཕྲག་ཧ་ཧར་བཞད་པ། ཞབས་སྟོང་ཕྲག་བརྐྱང་བསྐུམ་གྱི་ཚུལ་དུ་འགྱིང་བ། ཕྱག་སྟོང་ཕྲག་བདུག་པའི་མཚོན་ཆ། རལ་གྲི་དང་། རལ་གྲི་ཀྱོག་པོ་དང་།
ཆུ་གྲི་དང་། གྲི་གུག་དང་། སྤུ་གྲི་དང་། ཁ་ཊྭཾདང་། རྩེ་གསུམ་དང་། རྩེ་གཅིག་དང་། མདུང་དང་། འཕེན་མདུང་དང་། ལྡིངས་མདུང་དང་། མདའ་དང་།
མདའ་སྟེའུ་ཁ་དང་། མདའ་རྩེ་ལྔ་པ་དང་། མདའ་ཁ་དྲག་དང་། མདའ་རྩེ་གཅིག་པ་དང་། རྩེ་གསུམ་པ་དང་། རྩེ་མོ་དགུ་པ་དང་། རྩེ་མོ་བཅུ་གཉིས་པ་དང་། སྟ་རེ་དང་། དགྲ་སྟ་དང་། སྟ་ལེབ་དང་།
སོ་སྟ་དང་། འཕེན་སྟ་དང་། བཞར་སྟ་དང་། དབྱུག་པ་དང་། ཐོ་བ་དང་། རྟུན་ཤིང་དང་། འཁོར་ལོ་དང་། ཕུབ་དང་། མགོ་བོ་དང་། འབིན་དི་པ་ལ་དང་།
གཞུ་དང་། གཞུ་ལེན་དང་། ཐོད་པ་དང་། ཐོད་ཚལ་དང་། གྲི་བཟླུམ་དང་། གྲི་རིང་དང་། ལྕགས་ཀྱུ་དང་། ཞགས་པ་དང་། རྔ་ཡབ་དང་། བ་དན་དང་།
མེའི་ཕུང་པོ་དང་། ཆུའི་སྐྱོགས་དང་། བྲག་དང་། ཐོད་པ་ཁྲག་གིས་བཀང་བ་དང་། ཕུར་པ་དང་། ཐོད་པའི་ཕྲེང་བ་དང་། ཞིང་དབྱུག་དང་། མེ་རི་དང་། སོའི་ཕྲེང་བ་དང་། དྲིལ་བུ་དང་།
ཇེང་དང་། པི་ཝང་དང་། གླིང་བུ་དང་། རྫ་རྔ་དང་། པ་ཏ་ཧ་དང་། རྔ་ཟླུམ་དང་། རྐེད་ཉེག་དང་། དུང་དང་། སིལ་ཕྲེང་དང་། ལག་པ་དང་།
རྐང་པ་དང་། ཁབ་དང་། བསིལ་བྱེད་དང་། ནམ་མཁའ་ལྡིང་དང་། སྦྲུལ་ཞགས་ལ་སོགས་པའི་མཚོན་ཆ་དུ་མ་བཟུང་ནས། ཕྱག་ལྷག་མ་རྣམས་གཡས་པ་རལ་གྲི་ཕྱར་ནས་གཡོན་པས་སྡིགས་མཛུབ་ཕྱར་བར་མཛོད་དོ། ། ཞལ་སྟོང་ཁྲག་ལ། འཛུམ་པ་དང་། བཞད་པ་དང་། ཧ་ཧ་ཞེས་སྒྲོགས་པ་དང་།
མཆེ་བ་རྩིགས་པ་དང་། སོ་འདར་བ་དང་། གྱེན་དུ་གདངས་པ་དང་། ཁྲགས་ལྡག་པ་དང་། རྔམ་པ་དང་། ཞི་བར་ཡང་མཛད་དེ། ཁ་དོག་ཀྱང་ཐ་དད་དོ། ། དབུ་སྐྲ་ཡང་། ནག་པོ་དང་། སེར་པོ་དང་།
དམར་པོ་ལ་སོགས་པ་ཐ་དད་དོ། ། སྐུ་སྟོད་ལ་གླང་པོ་ཆེའི་ཀོ་བ་གྱོན་ནས། སྨད་དུ་སྟག་གི་ལྤགས་པས་དཀྲིས་ཤིང་། ཕྱག་དང་། ཞལ་དང་། ཞབས་ཀྱི་བྱེ་བྲག་གིས་རྒྱན་ཡང་ཐ་དད་དེ། རིན་པོ་ཆེ་དུ་མ་དང་རུས་པའི་ཕྲེང་བ་དང་། སྦྲུག་གྱིས་ཆུན་པོ་དང་། མི་མགོའི་ཕྲེང་བ་དང་། མིའི་ལྤགས་པ་དང་།
སེངྒའི་ལྤགས་པ་དང་། མ་ཧེའི་ལྤགས་པ་ལ་སོགས་པ་ཐ་དད་དོ། ། ཞལ་རེ་རེ་ལ་ཡང་སྤྱན་གསུམ་གསུམ་དང་། གཉིས་གཉིས་དང་། རེ་རེའོ། ། ཞེས་གསུངས་པས་སོ། ། དེས་ན་ཟླ་ཟེར་མཁན་པོ་ཁྱེད། ཆོས་ཀྱི་རྒྱལ་པོ་འཕགས་པ་རིན་པོ་ཆེ་ལ། སྡང་ཞུགས་འབའ་ཞིག་གིས་དགག་པ་བྱེད་པ་ལ་སྤྲོ་བར་ཟད་ཀྱི། ལུང་རིགས་དང་།
རྗེ་བཙུན་གོང་མའི་བཞེད་པ་གཞིར་བཞག་ནས། གནས་ལུགས་ལ་སྤྱོད་པ་མ་ཡིན་པར་ཟད་དོ། ། ཡང་ཟླ་ཟེར་ལས། གསུམ་པ་ནི། རྗེ་བཙུན་གྱིས་གསལ་བར་མ་བཤད་ཀྱང་། བླ་ཆེན་འཕགས་པས། བདག་ནི་མི་ཤེས་རྨོངས་པ་ཡིས། ། ཞེས་སོགས། ཨ་བྷི་དྷ་ན་ལས་འབྱུང་བ་ལྟར་བརྗོད་པ་ནི། རྒྱུད་དེའི་དོན་དུ་སྣང་བས་གོང་མའི་གདམ་ངག་དུ་མངོན་ནོ། །
ཞེས་ཟེར་བ་ཡང་། གོང་མའི་ཡིག་ཆ་ལ་ཞིབ་ཏུ་མ་བལྟས་པའི་ཚོད་དཔག་ཏུ་སྣང་སྟེ། དཔལ་ལྡན་ས་སྐྱ་པཎྜི་ཏས། དྲུག་པ་རྒྱུད་སྦྱང་བ་ནི། ཐམས་ཅད་ཀྱིས་དམ་ཚིག་གི་ཉེས་པ་བཤགས་པའི་ཕྱིར། སྤྱི་བོར་རྡོ་རྗེ་སེམས་དཔའ་མན་ངག་ལྟར་བསྒོམ། ཡི་གེ་བརྒྱ་པ་ཅི་རིགས་པར་བཟླས། ཨ་བྷི་དྷ་ན་ནས་འབྱུང་བའི་ཚིག་འདི་བརྗོད། བདག་ནི་མི་ཤེས་རྨོངས་པ་སྟེ། ། དམ་ཚིག་ལས་ནི་འགལ་ཞིང་ཉམས། །
བླ་མ་མགོན་པོས་སྐྱབས་མཛོད་ཅིག ། གཙོ་བོ་རྡོ་རྗེ་འཛིན་པ་སྟེ། ། ཐུགས་རྗེ་ཆེན་པོའི་བདག་ཉིད་ཅན། ། འགྲོ་བའི་གཙོ་ལ་བདག་སྐྱབས་མཆི། ། ཞེས་བརྗོད་ཅེས་གསལ་བར་གསུངས་པས་སོ། ། ཡང་ཟླ་ཟེར་ལས། མཐར་བླ་མ་ཁ་ཅིག རྡོར་སེམས་རང་ལ་བསྟིམས་ནས། ཨོཾ་ཨཱཿཧཱུཾ་ཞེས་བརྗོད་པས། ཨོཾ་གྱིས་རྡོར་སེམས་ཀྱི་སྐུ་དང་རང་གི་ལུས་དབྱེར་མེད།
ཨཱཿས་གསུང་དང་ངག ཧཱུྃ་གིས་ཐུགས་དང་སེམས་དབྱེར་མེད་དུ་བསམ་ཟེར་ཏེ། སྒྲོ་བཏགས་པ་ཙམ་དུ་ཟད་དོ། ། ཞེས་ཟེར་བ་ནི། དེ་ལྟ་མ་ཡིན་ཏེ། རྗེ་བཙུན་གྱིས་མཐར་ཐུན་འཇོག་ཁར། རྡོ་རྗེ་སེམས་དཔའ་ཡབ་ཡུམ་རང་ལ་ཐིམ་པས། ལུས་འཇའ་ཚོན་ལྟ་བུར་གྱུར་པར་བསྒོམ་མོ་ཞེས་དང་། འཕགས་པས། རྡོ་རྗེ་སེམས་དཔའ་རང་ལ་ཐིམ་པར་བསམས་ནས།
ཨོཾ་ཨཱཿཧཱུྃ་ཞེས་བརྗོད་པས་གཉིས་སུ་མེད་པར་བསམ་མོ། ། ཞེས་གསུངས་ལ། དེའི་བསྒོམ་དོན། གོང་དུ་བཤད་པ་ལྟར་མ་ཡིན་ན་ཇི་ལྟར་ཡིན་སྨྲོས་ཤིག འདིར་ཡི་གེ་བརྒྱ་པའི་སྔགས་བསྒྱུར་བ་དཀྱུས་ན་གསལ། ཞེས་གསུངས་པའི་དོན་ནི་འདི་ཡིན་ཏེ། ཨོཾ་ནི་སྔགས་ཀྱི་མགོ་འདྲེན་པའོ། བཛྲ་ཧེ་རུ་ཀ་ཞེས་པ་རྡོ་རྗེ་ཁྲག་འཐུང་། ས་མ་ཡ་མ་ནུ་པ་ལ་ཡ་ཞེས་པ་དམ་ཚིག་རྗེས་སུ་སྐྱོང་བ། བཛྲ་ཧེ་རུ་ཀ་ཞེས་པ་གོང་བཞིན།
ཏྭེ་ནོ་པ་ཏིཥྛ་ཌི་ཌོ་མེ་བྷ་ཝ་ཞེས་པ་བདག་ལ་ཉིད་ཀྱི་ཉེ་བར་གནས་ནས་བསྟན་པར་མཛོད། སུ་ཏོ་ཥྱོ་མེ་བྷ་ཝ་ཞེས་པ་བདག་ལ་ཤིན་ཏུ་མཉེས་པར་མཛོད། ཨ་ནུ་རཀྟོ་མེ་བྷ་ཝ་ཞེས་པ་བདག་ལ་རྗེས་སུ་ཆགས་པར་མཛོད། སུ་པོ་ཥྱོ་མེ་བྷ་ཝ་ཞེས་པ་བདག་ལ་ཤིན་ཏུ་དགྱེས་པར་མཛོད། སརྦ་སིདྷི་མེཾ་པྲ་ཡ་ཙྪ་ཞེས་པ་བདག་ལ་དངོས་གྲུབ་ཐམས་ཅད་རྩོལ། སརྦ་ཀརྨ་སུ་ཙ་ཞེས་པ་ལས་ཐམས་ཅད་ལ་ཡང་། མེ་ཙིཏྟ་ཤྲི་ཡ་ཀུ་རུ་ཞེས་པ་བདག་གི་སེམས་མཆོག་ཏུ་མཛོད། ཧཱུྃ་ཧ་ཧ་ཧ་ཧ་ཧོ་ཞེས་པ་ནི་བསྒྱུར་དུ་མི་རུང་བའི་གཟུངས་ཀྱི་ཚིག་གོ ། བྷ་ག་ཝན་ཞེས་པ་བཅོམ་ལྡན་འདས། བཛྲ་ཧེ་རུ་ཀ་ཞེས་པ་གོང་བཞིན།
མ་མེ་མུན་ཙ་ཞེས་པ་བདག་མི་འདོར་བར་མཛོད། ཧེ་རུ་ཀ་བྷ་ཝ་ཞེས་པ་ཁྲག་འཐུང་དུ་མཛོད། མ་ཧཱ་ས་མ་ཡ་སཏྭ་ཨཱཿཞེས་པ་དམ་ཚིག་སེམས་དཔའ་ཆེན་པོ་ཞེས་བྱ་བའོ། ། དེ་ལྟར་རྡོ་རྗེ་སེམས་དཔའི་རྣལ་འབྱོར་གྱིས་རྒྱུད་སྦྱངས་ནས། ཞེས་བྱ་བ་ལ་སོགས་པས་དངོས་གཞི་མཉམ་པར་བཞག་པ་ལ་འཇུག་པ་བསྟན། ཚོགས་ཞིང་སྤྱན་དྲང་བའི་སྐབས་སུ་ཞེས་པ་ནས། ཤེས་པར་བྱའོ་ཞེས་པའི་བར་གྱིས་ཚོགས་ཞིང་སྤྱན་དྲངས་པའི་ཚུལ་གྱིས་དམིགས་པའི་གནད་དང་བཅས་པ་རྒྱས་པར་བཤད་པ་ཡིན་ལ། འདིར་ཟླ་ཟེར་ལས། ཁ་ཅིག་སྐུ་རྡོ་རྗེ་ཞལ་ཅིག་ཕྱག་གཉིས་པ་བསྒོམ་པར་འདོད་པ་ལ། ཤེས་བྱེད་ཀྱི་གཞུང་མེད་པས།
བསྒོམ་བྱའི་དཀྱིལ་འཁོར་གྱི་གཙོ་བོའི་ང་རྒྱལ་དུ་བྱ་དགོས་ཏེ། མར་མེ་མཛད་ཀྱིས། ཞལ་བརྒྱད་ང་རྒྱལ་བདག་བསྒོམས་ཏེ། ། ཞེས་གསུངས་པའི་ཕྱིར་རོ། ། ཞེས་ཟེར་བ་ཡང་ཚོགས་ཞིང་གིས་སྐབས་སུ། བསྒོམ་བྱའི་གཙོ་བོའི་ང་རྒྱལ་འབའ་ཞིག་དགོས་པས་མ་ཁྱབ་སྟེ། བདེ་མཆོག་མཁའ་འགྲོ་རྒྱ་མཚོའི་སྒྲུབ་ཐབས། ཛ་ཡ་སེ་ན་ཡིས་མཛད་པ་ལས། དེ་ནས་བདག་ཉིད་སྐད་ཅིག་གིས་བདེ་མཆོག་ཞལ་བཞི་ཕྱག་བཅུ་གཉིས་པ་སྐུ་མདོག་སྔོན་པོ་ཕག་མོ་དང་བཅས་པར་བསྒོམ་པ་ནི། ལུས་དག་པར་བྱེད་པའོ་ཞེས་དང་།
དེ་ནས་སྙིང་ཁའི་ས་བོན་ལས་སྤྲོས་བའི་འོད་ཟེར་རྣམས་ཀྱིས། བླ་མ་དང་། དཔལ་མཁའ་འགྲོ་རྒྱ་མཚོའི་དཀྱིལ་འཁོར་སྤྱན་དྲངས་ཏེ། སྔར་གྱི་མཎྜལ་གྱི་དབུས་སུ་བཞུགས་པར་བྱའོ། ། ཞེས་པ་ལ་སོགས་པས། བདེ་མཆོག་ཕྱག་བཅུ་གཉིས་པའི་ང་རྒྱལ་གྱིས་ཚོགས་བསག་རྒྱས་པ་བྱེད་པར་བཤད་ཀྱི། གཙོ་བོ་ཞལ་བཅུ་བདུན་ཕྱག་བདུན་བཅུ་རྩ་གཉིས་པའི་ང་རྒྱལ་གྱིས་ཚོགས་བསག་བྱེད་པར་མ་གསུངས་པ་བཞིན་ནོ། ། དེས་ན་ཁོ་བོའི་དཔལ་ལྡན་བླ་མ་དམ་པས་ཐུན་མཚམས་བཞན་གྱིས་བར་མ་ཆོད་པར་ལྡང་བའི་རྣལ་འབྱོར་དང་འབྲེལ་ན། ཕྱག་བཅུ་དྲུག་པ་སོགས་ཀྱི་རྣམ་པ་དང་། ཐུན་མཚམས་ཀྱི་བྱ་བ་གཞན་ལ་ཞུགས་ན།
ཕྱག་གཉིས་པར་བསྒོམ་པ་གདམ་ཁར་མཛད་པ་ཉིད་ལེགས་ཏེ། རྗེ་བཙུན་རྩེ་མོས་མངོན་རྟོགས་རྒྱས་པར། རང་དཔལ་ཀྱཻ་རྡོ་རྗེ་ཕྱག་གཉིས་པའི་ང་རྒྱལ་དུ་དྲན་པར་བྱས་ལ། སྟན་ལ་འདུག་སྟེ། ཞེས་ཐུན་མཚམས་ཀྱི་བྱ་བ་གསུངས་ནས། མཉམ་པར་བཞག་པའི་རྣལ་འབྱོར་གྱི་སྐབས་སུ། རང་ཀྱཻ་རྡོ་རྗེར་གསལ་བཏབ་པའི་ཞེས་གསུངས་པ་ཡང་འདི་ལ་སྙོགས་པར་སེམས་སོ། ། སྐུ་རྡོ་རྗེའི་རྣམ་པ་ཅན་དུ་བསྒོམ་པ་ནི་རྒྱུད་པའི་ཕྱག་ལེན་ཙམ་ཡིན་མོད། སྐུ་རྡོ་རྗེར་བསྒོམ་པར་ཁས་བླངས་པ་ཡང་མེད་དོ། ། གལ་ཏེ་སྐུ་རྡོ་རྗེའི་སྐུ་མདོག་ཕྱག་མཚན་ཇི་ལྟ་བ་བཞིན་དུ་འདུག་པས།
སྐུ་རྡོ་རྗེ་ཡིན་ནོ། སྙམ་ན། ། ལྷའི་ཞལ་ཕྱག་སོགས་འདྲ་བས་ཅིག་ཏུ་བཤད་དུ་མི་རུང་སྟེ། བདག་མེད་མ་ལྷ་མོ་བཅོ་ལྔའི་འཁོར་རྣམས་ཞལ་ཕྱག་སོགས་བདག་མེད་མ་དང་འདྲ་ཡང་། དེ་རྣམས་བདག་མེད་མ་མིན་པ་བཞིན་ནོ། ། ཞེས་ཁྱེད་རང་གིས་སྨྲས་པ་ཟློག་ནས་བརྗོད་ན་ཆོས་མཐུན་གྱི་ལན་ཅི་ཡང་ཡོད་པ་མ་ཡིན་ནོ། ། འདིར་རིན་པོ་ཆེ་རྩེ་མོས་མངོན་རྟོགས་རྒྱས་པར། རང་དཔལ་ཀྱཻ་རྡོ་རྗེར་གསལ་བཏབ་པའི་ཐུགས་ཁར་རྃ་ལས་ཉི་མའི་དཀྱིལ་འཁོར་བསམས་ཏེ། ཆོས་ཐམས་ཅད་རང་གི་སེམས་ཡིན་ཞེས་བསམ། དེའི་སྟེང་དུ་ཧཱུྃ་སྔོན་པོ་གཅིག་བསམས་ཏེ།
ཧཱུྃ་དེ་ཡང་གཟུང་འཛིན་གཉིས་དང་བྲལ་བའི་ཡིད་ཙམ་དུ་མོས་པ་བྱ། ཞེས་གསུངས་པ་ལ། དཔལ་དེ་ཁོ་ན་ཉིད་འདུས་པ་ལས། འགའ་ཞིག་ན་རེ། རང་གི་སྙིང་ཁར་ཉི་མ་བསམས་ཏེ། ཆོས་ཐམས་ཅད་རང་གི་སེམས་ཡིན་ཞེས་བསམ། དེའི་སྟེང་དུ་ཧཱུཾ་སྔོན་པོ་གཅིག་བསམས་ཏེ། དེ་ཡང་གཟུང་འཛིན་གྱིས་སྟོང་བའི་ཡིད་ཙམ་དུ་བསམས་ཏེ་ཞེས་ཟེར་རོ། ། དེ་ནི་མི་རིགས་ཏེ། སྙིང་ཁར་ཉི་མ་བསམས་ནས།
ཆོས་ཐམས་ཅད་རང་གི་སེམས་ཡིན་ཞེས་བསམས་པའི་འབྲེལ་མེད་པ་དང་། ཆོས་ཐམས་ཅད་རང་གི་སེམས་ཡིན་ན། སེམས་ཡོད་ན་ཡང་གཟུགས་ཡོད་མ་འཛིན་ཅིག ། ཅེས་སོགས་དང་། རྒྱུད་གཅིག་གྲོལ་ན་ཐམས་ཅད་ཀྱང་གྲོལ་བའམ། རྒྱུད་མ་གྲོལ་བ་གཅིག་ཡོད་ན་ཐམས་ཅད་ཀྱང་མ་གྲོལ་བར་འགྱུར་བ་ལ་སོགས་པ་ཧ་ཅང་ཐལ་བའི་ཕྱིར། ཆོས་ཐམས་ཅད་རང་གི་སེམས་ཡིན་པར་མི་འགྲུབ་པ་དང་། སེམས་མིན་བཞིན་དུ། འདིར་ཡིན་ཞེས་ཁྱད་པར་དུ་བསྒོམ་པ་དང་། གཟུགས་ཅན་སྔོན་པོ་གཅིག་ཡིད་ཙམ་དུ་མོས་པ་ལ་འདིར་རྒྱུ་མཚན་དང་དགོས་པ་རྣམ་དག་མེད་པའི་ཕྱིར་རོ། །
ཞེས་དགག་པ་མཛད་དོ། ། འདི་ཡང་བརྟག་པར་བྱ་བ་ཡིན་ཏེ། དེ་ལྟར་ན། དེ་ཉིད་འདུས་པ་ཉིད་ལས། རྩ་རྒྱུད་ཀྱི་གླེང་གཞིའི་སྐབས་སུ། ཕ་རོལ་ཏུ་ཕྱིན་པའི་སྤྱི་དོན་དང་སྦྱར་ན། རང་གི་སེམས་ལས་ལོགས་ན་ཆོས་གང་ཡང་མེད་པར་སྟོན་པའི་དོན་ཡིན་ལ། ཞེས་གསུངས་པ་ཡང་མི་འཐད་པར་འགྱུར་ཏེ། གླེང་བཞིའི་སྐབས་སུ། རང་སེམས་ལས་ལོགས་ན་ཆོས་གང་ཡང་མེད་པར་སྟོན་པ་འབྲེལ་མེད་དུ་འགྱུར་བ་དང་།
རང་སེམས་ལས་ལོགས་ན་ཆོས་གང་ཡང་མེད་ན། ཕྱི་རོལ་གྱི་དོན་མེད་པར་འགྱུར་བས། གཟུགས་མེད་ན་ནི་སེམས་ཡོད་མ་འཛིན་ཅིག ། ཅེས་སོགས་ཀྱིས་གནོད་པར་འགྱུར་བ་དང་། རྒྱུད་གཅིག་གྲོལ་ན། དེ་ལས་ལོགས་ན་མ་གྲོལ་བའི་རྒྱུད་གང་ཡང་མེད་པས། ཐམས་ཅད་ཀྱང་གྲོལ་བར་འགྱུར་བ་དང་། རྒྱུད་མ་གྲོལ་བ་གཅིག་ཡོད་ན། དེ་ལས་ལོགས་ན་གྲོལ་བའི་རྒྱུད་གང་ཡང་མེད་པས་ཐམས་ཅད་ཀྱང་མ་གྲོལ་བར་འགྱུར་བ་ལ་སོགས་པ་ཧ་ཅང་ཐལ་བའི་ཕྱིར་རང་སེམས་ལས་ལོགས་ན་ཆོས་གང་ཡང་མེད་པར་མི་གྲུབ་པར་འགྱུར་བ་དང་། རང་སེམས་ལས་ལོགས་ན་ཆོས་གང་ཡང་མེད་པ་མིན་བཞིན་དུ།
འདིར་ནི་དེ་ལྟར་ཡིན་པར་བཤད་པ་ལ་རྒྱུ་མཚན་དང་དགོས་པ་རྣམ་དག་མེད་པར་མཚུངས་པའི་སྐྱོན་ཡོད་ལ། གཞན་ཡང་སྣ་ཚོགས་རྡོ་རྗེའི་ལྟེ་བར་ཧཱུྃ་བསྒོམ་པའི་རྒྱུ་མཚན་འཆད་པའི་སྐབས་སུ། དེ་ཉིད་འདུས་པ་ཉིད་ལས། ཧཱུཾ་ཡིག་མི་ཤིགས་པ་ཡེ་ཤེས་ལྔའི་སྙིང་པོ་ཅན་ཞེས་གསུང་བ་ཡང་མི་འཐད་པར་འགྱུར་ཏེ། གཟུགས་ཅན་སྔོན་པོ་གཅིག་འདིར་ཡེ་ཤེས་ཀྱི་སྙིང་པོ་ཅན་ཙམ་དུ་བསྒོམ་པ་ལ་རྒྱུ་མཚན་དང་དགོས་པ་རྣམ་དག་མེད་པར་མཚུངས་པའི་ཕྱིར་རོ། ། གལ་ཏེ་གླེང་གཞིའི་སྐབས་སུ། རང་སེམས་ལས་ལོགས་ན་ཆོས་གང་ཡང་མེད་པར་སྟོན་པ་འབྲེལ་མེད་མ་ཡིན་ཏེ། འཁོར་ལ་སོགས་པ་སྟོན་པ་རང་གི་ཆོ་འཕྲུལ་དུ་བཤད་པ་དང་འབྲེལ་ཤིན་ཏུ་ཆེ་བའི་ཕྱིར་དང་། ཧཱུྃ་ཡིག་ཡེ་ཤེས་ལྔའི་སྙིང་པོ་ཅན་ཡིན་པའི་རྒྱུ་མཚན་ཡང་། ཟླ་ཚེས་མེ་ལོང་ལྟ་བུ།
ཐིག་ལེ་མཉམ་པ་ཉིད། ཁོག་པ་སོ་སོར་རྟོག་པ། ཞབས་ཀྱུ་བྱ་བ་གྲུབ་པ། ན་ད་ཆོས་ཀྱི་དབྱིངས་ཀྱི་ཡེ་ཤེས་ཀྱི་སྙིང་པོ་ཅན་ནམ། ཡང་ན་གདན་བཞི་ལས་གསུངས་པ་ལྟར། སངས་རྒྱས་ལྔའི་ཡེ་ཤེས་ཅན་ཡིན་པའི་ཕྱིར་རོ། ། ཞེས་དེ་ཉིད་འདུས་པར་བྲིས་པ་ལྟར་འཐད་པའི་ཕྱིར་རོ། ། ཞེས་གསུང་ན། འདིར་ཡང་མཚུངས་ཏེ། སྤྱིར་རང་གི་སེམས་ལ་ཀུན་རྫོབ་དང་།
དོན་དམ་པའི་གནས་ལུགས་གཉིས་ཡོད་པ་ལས། ཀུན་རྫོབ་ཀྱི་གནས་ལུགས་སེམས་རང་བཞིན་གྱིས་འོད་གསལ་བ་ནི། ཉི་མས་མཚོན་ལ། ངེས་དོན་དུ་ཆོས་ཐམས་ཅད་རང་གི་སེམས་ཀྱི་ཆོ་འཕྲུལ་ཡིན་པས་འདིར་དེ་ལྟར་བསྒོམ་པ་ལ་འབྲེལ་ཤིན་ཏུ་ཡང་ཡོད་ལ། ད་ལྟར་གྱི་འཁོར་བའི་སེམས་ཉི་མས་མཚོན་པར། རྒྱུད་གཞན་ལས་ཀྱང་གསུངས་ཏེ། དྲི་མེད་འོད་ལས། ཉི་མ་སྟེ། འཁོར་བའི་སེམས་ཀྱི་མཚན་ཉིད་སྲོག་ལ་ཞོན་པའི་རྣམ་པར་ཤེས་པའི་ཕུང་པོ། ཞེས་གསུངས་པ་ལྟ་བུའོ། །
སེམས་ཀྱི་དོན་དམ་པའི་གནས་ལུགས་གཟུང་འཛིན་གཉིས་ཀྱིས་སྟོང་པ་ནི་ཧཱུྃ་ཡིག་གིས་མཚོན་ནུས་པའི་རྒྱུ་མཚན་ཡང་། ས་ཆེན་གྱིས་ཡི་གེའི་དོན་དུ་བཤད་ནས། ཧཱུྃ་དེ་ཉིད་ལ་ཞབས་ཀྱུ་དང་། ཀླད་སྐོར་བོར་ཏེ་ཧ་གྲ་ཧ་ཀ་ཞེས་པ་ནི་གཟུང་བ། ཧ་གྲ་ཧ་ཙ་ནི་འཛིན་པ་ཡིན་ལ། ཞབས་ཀྱུ་ཨུ་དེ་ཤ་ལ་བྱིན་པས་ཤུ་ནྱ་ཏ་སྟེ། ཤུ་ཤུ་ནྱ་ཏི་ན་སྟོང་པ་ཉིད་ཡིན་ལ། ཀླད་སྐོར་མ་ལས་མ་མ་ནོ་ཏ་ནི་ཡིད་དོ། ། དེ་ལྟར་ན་གཟུང་འཛིན་གྱིས་སྟོང་པའི་ཡིད་ཙམ་ཞེས་བྱའོ། ། ཞེས་གསུངས་པ་ལྟར་དོན་ལ་གནས་པའི་ཕྱིར་རོ། །
དེས་ན། ཆོས་ཀྱི་རྒྱལ་པོ་འཕགས་པ་རིན་པོ་ཆེས། སྐད་ཅིག་གིས་རང་ཀྱཻ་རྡོ་རྗེར་མོས་པའི་སྙིང་གི་ནང་དུ་པདྨ་ལ་གནས་པའི་ཉི་མའི་དཀྱིལ་འཁོར་སེམས་འོད་གསལ་བར་བསམས་པའི་སྟེང་དུ། ཧཱུྃ་སྔོན་པོ་གཟུང་འཛིན་དང་བྲལ་བའི་ཡིད་དུ་ལྷག་པར་མོས་ལ། ཞེས་གསུངས་པ་ཡང་། རྗེ་བཙུན་གོང་མའི་དགོངས་པར་སྣང་ཞིང་། དེ་ཉིད་ཀྱང་སྐྱོན་དང་བྲལ་བར་བསྒྲུབས་ཟིན་པས་ལེགས་པ་ཡིན་ནོ། ། དེ་ནས་ཚོགས་ཞིང་མཆོད་པའི་སྐབས་སུ་ཐོག་མར་ཕྱག་འཚལ་བ་རྗེ་བཙུན་གོང་མའི་ཡིག་ཆར་མེད་ཀྱང་། སཾ་བྷུ་ཊིར་གསུངས་པ་ལ་རྟེན་ནས། སྔ་རབས་པ་དག་ཕྱག་ལེན་ལ་མཛད་དོ། །
ཞེས་པ་ནི། མན་ངག་ལུགས་ཀྱི་དབང་དུ་མཛད་པ་ཡིན་ལ། འདིར་ཟླ་ཟེར་ལས། ཁ་ཅིག་སྤྱན་དྲངས་པའི་རྗེས་སུ། ཕྱག་འཚལ་བའི་ཚིག་དང་། སྐབས་འདིར་ཡང་། དཀྱིལ་འཁོར་གྱི་ལྷ་ལ་ཕྱག་འཚལ་བར་འདོད་པ་ནི། ཀཾ་པ་ལ་དང་མར་མེ་མཛད་ཀྱིས། བླ་མ་སངས་རྒྱས་རང་བདག་ལྷ། ། བསམ་བསྒོམ་ལུས་སྤྲུལ་ཕྱག་བྱ་འོ། །
ཞེས་དང་པོར་ཕྱག་བྱ་བ་དང་། གཉིས་མེད་རྡོ་རྗེས། མཆོད་པ་བྱས་ནས་ལུས་ངག་ཡིད་གསུམ་དང་བས་ཕྱག་བྱས་ཏེ། དེའི་མདུན་དུ་སྡིག་པ་བཤགས་པ་ལ་སོགས་པ་བྱའོ། ། ཞེས་སྐབས་འདིར་ཕྱག་བྱེད་པར་བཤད་པས་གཞུང་དེ་གཉིས་བསྡུས་ན་རུང་བ་ཙམ་སྣང་ཡང་། གཞན་རྒྱ་གར་བའི་སྒྲུབ་ཐབས་ཐམས་ཅད་དང་། རྗེ་བཙུན་སྐུ་མཆེད་ཀྱིས་བཤད་པ་མེད་དོ་ཞེས་ཟེར་བ་ཡང་། སཾ་ཊིར་དེ་བཞིན་གཤེགས་པ་ཀུན་སོགས་ལ། ། མཆོད་ནས་ཕྱག་འཚལ་འདི་སྐད་གསོལ། ། ཞེས་དང་།
དེ་ཉིད་མན་ངག་གི་འཁྲུགས་སྡེབས་ནས། བདུད་རྩི་འོད་ལས། མངའ་བདག་རྡོ་རྗེ་དབང་དམིགས་ཏེ། ། བློ་དང་ལྡན་པས་ཕྱག་འཚལ་མཆོད། ། ཅེས་གསུངས་པ་དང་། རྗེ་བཙུན་གྲགས་པ་རྒྱལ་མཚན་གྱིས་བདག་མེད་མའི་སྒྲུབ་ཐབས་སུ། དེ་དག་གི་ཞབས་ལ་གུས་པའི་ཡིད་ཀྱིས་ཕྱག་འཚལ་ཏེ། ཐུགས་ཁའི་ཨྃ་ལས་ལྷ་མོ་བརྒྱད་སྤྲོས་ཏེ། ཞེས་གསུངས་པ་རྣམས་མ་དྲན་པར་ཟད་དོ། ། འོ་ན་རྗེ་བཙུན་གྱི་ལུང་དེས།
ཁྱེད་ལ་ཡང་གནོད་པར་མཚུངས་སོ་སྙམ་ན། མི་མཚུངས་ཏེ། ཁྱེད་མན་ངག་ལུགས་དང་འགྲེལ་པ་ལུགས་གཉིས་བཀའ་སྲོལ་གཅིག་ཏུ་འདོད་པས། གནོད་བྱེད་དུ་འཇུག་ལ། ཁོ་བོའི་བླ་མ་དམ་པ་ནི་དེ་གཉིས་བཀའ་སྲོལ་སོ་སོར་བཞེད་པར་ལེགས་པར་སྒྲུབས་ཟིན་པས་དེ་དག་གནོད་བྱེད་དུ་མི་འཇུག་པས་རྣམ་པ་ཀུན་ཏུ་མཚུངས་པ་མ་ཡིན་ནོ། ། རྒྱུ་མཚན་འདི་དག་དང་། འོག་ནས་འབྱུང་བ་དུ་མའི་ཕྱིར་ན། རྗེ་བཙུན་ཆེན་པོས་མཛད་པའི་བདག་མེད་མའི་སྒྲུབ་ཐབས་འདི་མན་ངག་ལུགས་དང་འགྲེལ་པ་ལུགས་ཐུན་མོང་གི་ནང་ནས། བདུད་རྩི་འོད་ཀྱི་རྗེས་སུ་འབྲངས་ནས་མཛད་པར་སྣང་བས། འགྲེལ་པ་ལུགས་གཙོ་ཆེ་བར་སེམས་སོ། །
དེ་ནས། ཆུ་བཞི་སྔོན་དུ་འགྲོ་བའི་ཕྱི་མཆོད་སྐབས་འདིར་མཛད་པ་ནི། རྒྱུད་རྒྱ་གཞུང་། གོང་མའི་ཡིག་ཆ་གང་ནས་ཀྱང་མ་བཤད། ཅེས་གསུངས་པ་ལ། བོད་ཀྱི་འཁྲུལ་སྤོང་ལས། དེ་ཡང་མེ་ཏོག་སོགས་ཕྱི་དང་། དཀར་མོ་སོགས་ཀྱིས་མཆོད་པ་ནང་ངམ་གསང་བ་དང་། གཡུང་མོས་འཁྱུད་པ་དེ་ཁོ་ན་ཉིད་ཀྱི་མཆོད་པར། གྲུབ་ཆེན་ཛ་ལན་དྷ་རི་པ་སོགས་ཀྱིས་སྐབས་འདིར་གསུངས་པས།
སྐབས་འདིར་ཉེར་སྤྱོད་ཀྱི་མཆོད་པ་གང་ནས་ཀྱང་མ་བཤད་ཅེས་སྨྲ་བ་ནི་མཐོང་རྒྱ་ཆུང་བའོ། ། ཞེས་ཟེར་རོ། ། དེ་ནི་མ་བརྟགས་པར་བབས་ཆོལ་དུ་སྨྲ་བ་སྟེ། དེ་ཡང་འདིར་ནི། བིརྺ་པའི་བཀའ་སྲོལ། མན་ངག་ལུགས་དང་། འགྲེལ་པ་ལུགས་གཉིས། རང་ལུགས་སུ་བཞག་ནས་འཆད་པ་ཡིན་ལ། དེ་ཡང་མན་ངག་ལུགས་ཉིད་བཤད་བྱའི་གཙོ་བོ་ཡིན་ནོ། ། དེ་ལ་ཐོག་མར་རྒྱུད་གསུམ་ནས།
སྐབས་འདིར། ཆུ་བཞི་སྔོན་དུ་འགྲོ་བའི་ཕྱི་མཆོད་མ་བཤད་དེ། རྩ་རྒྱུད་དུ། ནམ་མཁར་རྗེ་བཙུན་བལྟས་ནས་ནི། ། རྡོ་རྗེ་སྐྱེ་བ་སྙིང་རྗེ་ཆེ། ། རྒྱན་རྣམས་ཐམས་ཅད་འཛིན་པ་ཡི། ། ལྷ་མོ་བརྒྱད་པོ་རྣམས་ཀྱིས་མཆོད། ། ཅེས་དང་། གུར་ལས། བླ་མ་རྡོ་རྗེ་རྣམས་མཆོད་ཅིང་། །
བདུན་པོ་རྣམ་པར་དག་པར་བྱ། ། ཞེས་དང་། སཾ་ཊིར་ཡང་། ནམ་མཁར་ཅེས་སོགས། རྩ་རྒྱུད་ལྟར་དང་། དེ་བཞིན་གཤེགས་པ་ཀུན་སོགས་ལ། ། མཆོད་ནས་ཕྱག་འཚལ་འདི་སྐད་གསོལ། ། ཞེས་པ་ཙམ་ལས་མ་གསུངས་ལ། དེ་དག་གི་དགོངས་པ་འགྲེལ་བ་ལ། མན་ངག་ལུགས་ལ་རིན་པོ་ཆེ་རྩེ་མོས།
མདུན་གྱི་ནམ་མཁར། རྗེ་བཙུན་ལྷ་དགུའི་དཀྱིལ་འཁོར་སྤྱན་དྲངས་ནས། ལྷག་པའི་ལྷ་དང་བླ་མ་ཐ་མི་དད་དུ་མོས་པ་བྱ། དེ་ལ་བདག་གི་སྙིང་ཁའི་ས་བོན་གྱི་འོད་ལས། གཽ་རཱི་ལ་ནག་མོ་བྱང་སེམས་ཀྱིས་གང་བའི་ཐོད་པ་ཐོགས་པ། ཞེས་སོགས་དང་། རྗེ་བཙུན་གྲགས་པ་རྒྱལ་མཚན་གྱིས། དེ་ནས་ལྷ་དང་བླ་མ་མཉེས་པར་བྱ་བའི་ཕྱིར། སྙིང་ཁ་ནས་འོད་སྤྲོས་ལ། གཽ་རཱི་ལ་སོགས་པ་རྣལ་འབྱོར་མ་བརྒྱད་ཀྱིས་ཕྱི་དང་གསང་བ་དེ་ཁོ་ན་ཉིད་ཀྱི་མཆོད་པས་མཆོད་དེ།
ཞེས་དང་། ཐུགས་ཁའི་ཨྃ་ལས། ལྷ་མོ་བརྒྱད་སྤྲོས་ཏེ། དེ་དག་གི་མཆོད་པ་བྱའོ། ། ཞེས་སོགས་གསུངས་ཀྱིས། ཆུ་བཞི་སོགས་ཀྱི་ཕྱི་མཆོད་མ་གསུངས་ལ། འགྲེལ་པ་ལུགས་ལ་ཡང་། བདག་མེད་མའི་སྒྲུབ་ཐབས་བདུད་རྩི་འོད་ལས། སྙིང་ཁར་རང་གི་ས་བོན་བསམ། ། མཆོད་པའི་སྤྲིན་ནི་རབ་ཏུ་དབུལ། །
རྟག་ཏུ་ལྷ་མོ་བརྒྱད་རྣམས་ཀྱིས། ། ཞེས་དང་། མི་ཐུབ་ཟླ་བས་མཛད་པའི་བདག་མེད་མའི་སྒྲུབ་ཐབས་ལས། ནམ་མཁར་རྗེ་བཙུན་དམིགས་བྱས་ལ། ། རྒྱན་རྣམ་ཐམས་ཅད་འཛིན་པ་ཡི། ། ལྷ་མོ་བརྒྱད་ཀྱིས་མཆོད་པར་བྱ། ། ཞེས་དང་། དེ་ཉིད་ཀྱིས་མཛད་པའི་སྒྲུབ་ཐབས་ཡན་ལག་དྲུག་པ་ལས། བླ་མ་རྡོ་རྗེ་མཆོད་ནས་ནི། ། ཞེས་མདོར་བསྟན་ནས།
དེའི་རྒྱས་བཤད་དུ། གཽ་རཱི་ལ་སོགས་ལྷ་མོ་བརྒྱད། ། མཆོད་པ་ཡོངས་སུ་སྤྲོ་བར་བྱ། ། ཞེས་དང་། གུར་རིགས་བསྡུས་ཀྱི་སྒྲུབ་ཐབས་དེ་ཉིད་ཀྱིས་མཛད་པར་ཡང་། བླ་མ་རྡོ་རྗེ་མཆོད་པ་དང་། ། ཞེས་སོགས་གསུངས་ཀྱི། ཆུ་བཞི་སྔོན་དུ་འགྲོ་བའི་ཕྱི་མཆོད་གསུངས་པ་མེད་དོ། ། གལ་ཏེ་རིན་ཆེན་འབར་བ་ལས། ཕྱི་ནང་གསང་བའི་མཆོད་པ་ཡིས། །
བླ་མ་རྡོ་རྗེ་མཆོད་པར་བྱ། ། ཞེས་དང་། ཨ་ལ་ལ་བཛྲས་མཛད་པའི་ཕྱག་གཉིས་པའི་སྒྲུབ་ཐབས་ལས། དེ་ནས་ཕྱི་དང་ནང་གི་མཆོད་པས་མཆོད་པར་བྱའོ། ། ཞེས་དང་། གྷརྦྷ་རི་པས། དྲན་པ་གཅིག་པར། ཕྱི་ནང་གསང་བའི་མཆོད་པས་མཆོད། ། ཅེས་གསུངས་པ་དང་འགལ་ལོ་སྙམ་ན། མི་འགལ་ཏེ།
ལུང་དེ་དག་གི་དོན་ནི། ལྷ་མོ་བརྒྱད་ཀྱི་མཆོད་པ་དེ་ཉིད་ལ། ཕྱི་ནང་གསང་བའི་མཆོད་པ་རྣམས་ཚང་བར་སྟོན་པ་ཡིན་གྱི། དེ་ལས་གཞན་པའི་ཕྱི་མཆོད་དགོས་པར་སྟོན་པ་མ་ཡིན་པའི་ཕྱིར་རོ། ། འོ་ན་གྲུབ་ཆེན་ཛ་ལན་དྷ་རི་པ་སོགས་ཀྱི་ལུང་རྣམས་ཇི་ལྟར་དྲང་སྙམ་ན། བིརྺ་པའི་བཀའ་སྲོལ་རྣམ་པ་གཉིས་གཏན་ལ་འབེབས་པའི་སྐབས་སུ་ཛ་ལན་དྷ་རི་པའི་ལུགས་དང་འགལ་བའི་གནོད་པ་བརྗོད་པ་ནི་ཧ་ཅང་ཐལ་ཏེ། དེ་ལྟར་ན་ཁྱེད་དང་ལ་ལ། ཚོགས་ཞིང་མཆོད་པའི་སྐབས་འདིར། བདུག་སྤོས་མ་སོགས་ལྷ་མོ་བཅུ་གཉིས་ཀྱིས་མཆོད་པ་མི་བྱེད་པ་མི་འཐད་དེ། ལྷ་མོ་བཅུ་གཉིས་ཀྱིས་ཚོགས་ཞིང་མཆོད་པར་དུས་འཁོར་ལས་གསུངས་པའི་ཕྱིར་རོ། །
ཞེས་བརྗོད་ན་དགག་དུ་མེད་པར་འགྱུར་རོ། ། དེ་ནས་ལྷ་མོ་བརྒྱད་ཀྱིས་ཕྱི་ནང་གསང་བའི་མཆོད་པས་མཆོད་ཚུལ་རྒྱས་པར་འཆད་པ་ནི། དེས་ན་འདིར་ཞེས་བྱ་བ་ནས། ། གཙོ་བོ་ནས་བརྩམས་རིམ་བཞིན་མཆོད། ། ཅེས་གསུངས་པས་སོ། ། ཞེས་པའི་བར་གྱིས། ལྷ་མོ་བརྒྱད་ཀྱིས་མཆོད་པའི་གཞུང་སྤྱིར་བསྟན་ཅིང་། མཆོད་པ་དེ་དག་གིས་གཙོ་འཁོར་ཀུན་མཆོད་པར་བསྟན་ཏོ། ། འདིར་དཔལ་དེ་ཁོ་ན་ཉིད་འདུས་པ་ལས། དཀར་མོ་རི་དྭགས་ལ་སོགས་པས་ནི་ཁྱད་པར་གཙོ་བོ་ལ་མཆོད་པར་བྱའོ། །
ཞེས་དང་། མཆོད་པ་རྣམ་པ་གསུམ་གྱིས་དཀྱིལ་འཁོར་ཀུན་ལ་མཆོད་ན། གཡུང་མོས་གཽ་རཱི་སོགས་ལྷ་མོ་ལ་འཁྱུད་པས་མཆོད་པ་ཡང་། མི་རིགས་པའི་ཕྱིར་ཞེས་དང་། དེས་ན་འདིར་མཆོད་ཡུལ་ནི་རྗེ་བཙུན་ཡིན་ལ། མཆོད་པ་པོ་ནི། རང་གི་སྙིང་ཁ་ནས་སྤྲོས་པའི་དཀར་མོ་རི་དྭགས་མཚན་མ་འཛིན་པ་ལ་སོགས་པ། འཁོར་གྱི་ལྷ་མོ་བརྒྱད་ལ་ཐིམ་པས། ཕྱག་མཚན་འཕོས་ནས་རི་དྭགས་མཚན་མ་འཛིན་པ་ལ་སོགས་པར་གྱུར་པ་སྟེ། རོ་ནི་ཆང་ཡིན་པར་རྡོ་རྗེ་སྙིང་པོས་གསུངས་སོ། །
ཞེས་གསུངས་པ་ཡང་བརྟག་པར་བྱ་བ་ཡིན་ཏེ། རྒྱ་བོད་ཀྱི་མཁས་པ་ཕལ་ཆེ་བས་ལྷ་མོ་བརྒྱད་ཀྱིས་གཙོ་འཁོར་ཀུན་ལ་མཆོད་པར་གསུངས་མོད། དེ་དག་ལ་ཚད་མར་མི་མཛད་ཀྱང་། རང་ཉིད་ཀྱིས་ཚད་མར་མཛད་པའི་རྡོ་རྗེ་སྙིང་འགྲེལ་ལས། དཀར་མོ་རི་དྭགས་མཚན་མ་འཛིན། ། ཞེས་སོགས་ཀྱི་མཐར། འདི་རྣམས་དམ་ཚིག་བརྒྱད་དུ་བཤད། ། རྣལ་འབྱོར་པ་ཡིས་འདི་རྣམས་ཀྱིས། ། ཀྱཻ་རྡོར་གཙོ་བོ་འཁོར་བཅས་མཆོད། ། ཅེས་གཙོ་འཁོར་ཀུན་ལ་མཆོད་པར་གསུངས་པའི་ཕྱིར་དང་།
གཙོ་རྐྱང་མཆོད་པའི་རྒྱུ་མཚན། ལུང་གི་རྣམ་ངེས་ཀྱི་སྐབས་སུ། རྩ་རྒྱུད་ལས། འཁོར་ལོའི་དབུས་སུ་ཀྱཻ་རྡོ་རྗེར། ། བདག་མེད་མ་དང་ལྷན་གཅིག་མཆོད། ། ཅེས་རྡོ་རྗེ་སྙིང་འགྲེལ་དུ་གསུངས་པ་དྲངས་ནས་དེ་ལ་དགོངས་པར་སྣང་ཡང་། དེ་ནི། བདུད་རྩི་ལྔ་བྱས་བ་བྱུང་གིས། ། མདུན་དུ་མཎྜལ་བྱས་ནས་ནི། ། ཞེས་སོགས་ཀྱི་འཕྲོས་ལ་གསུངས་པ་ཡིན་པས།
བདག་སྐྱེད་ལ་འཇུག་པའི་སྔོན་དུ་སྒྲུབ་པའི་མཎྜལ་བྱས་ནས། མཆོད་པའི་སྐབས་ཀྱི་ལུང་ཡིན་གྱི། ཚོགས་ཀྱི་ཞིང་མཆོད་པའི་སྐབས་ཀྱི་ལུང་མ་ཡིན་པའི་ཕྱིར་དང་། འདི་ཚོགས་ཞིང་མཆོད་པ་ལ་ཡང་སྦྱར་དུ་རུང་དུ་ཆུག་ཀྱང་། འཁོར་ལོའི་དབུས་སུ། ཡབ་ཡུམ་ལྷན་ཅིག་ཏུ་མཆོད་པར་གསུངས་པས། འཁོར་རྣམས་མི་མཆོད་པར་མི་འགྲུབ་པའི་ཕྱིར་དང་། དཔལ་ལྡན་ས་སྐྱ་པའི་མན་ངག་ལས། འཁོར་ཀྱི་ལྷ་མོ་རྣམས་རང་རྟགས་ཀྱི་ཕྱག་མཚན་སྤངས་ནས། མཆོད་རྫས་ཐོགས་ཏེ་གཙོ་བོ་ལ་མཆོད་པར་བསྒོམ་པར་ཆོག་པའི་གནས་སྐབས་གཅིག་གསུངས་མོད་ཀྱང་།
དེ་ལ་རང་ཉིད་ཚད་མར་མི་མཛད་པའི་ཕྱིར་དང་། རང་ཉིད་ཀྱིས་ཚད་མར་མཛད་ཅིང་ལུང་དུ་དྲངས་པའི་རྡོ་རྗེ་སྙིང་འགྲེལ་ལས། དེ་ནས་རང་གི་སྙིང་ཁའི་ཧཱུཾ་ཡིག་གི་འོད་ཟེར་རྣམས་ཀྱིས་ནམ་མཁའི་འཐིལ་ཡོངས་སུ་བཀང་ནས། མོས་པ་ཇི་ལྟ་བ་བཞིན་དུ་བླ་མ་དང་། སངས་རྒྱས་དང་བྱང་ཆུབ་སེམས་དཔའ་དང་བཅས་པའི་རྗེ་བཙུན་གཙོ་བོ་མ་མོ་བརྒྱད་ཀྱིས་ཡོངས་སུ་སྐོར་བ་རང་གི་ཤེས་རབ་ཀྱིས་འཁྱུད་པ། ནམ་མཁར་བསམ་པར་བྱའོ། ། དེ་ནས་འོད་ཟེར་དེ་རྣམས་སླར་ལོག་སྟེ། རང་གི་སྙིང་ཁར་ཞུགས་ཤིང་། ཧཱུྃ་ཡིག་ལས་ལྷ་མོ་བརྒྱད་བཅོམ་ལྡན་འདས་ལ་མཆོད་པར་བྱ་བའི་ཕྱིར་དུ་དབྱུང་བར་བྱའོ། ། ཞེས་གསུངས་པའི་མཐར།
ཀྱཻ་རྡོར་གཙོ་བོ་འཁོར་བཅས་མཆོད་ཅེས་མཆོད་ཡུལ་ལྷ་མོ་བརྒྱད། མཆོད་བྱེད་ལྷ་མོ་བརྒྱད་སོ་སོར་གསལ་བར་གསུངས་པའི་ཕྱིར་དང་། དེ་བཞིན་རི་ཁྲོད་མ་རོ་འཛིན། ། ཞེས་པའི་རྒྱས་བཤད་དུ། རོ་ནི་རོ་དྲུག་ཡིན་པར་བརྗོད། ། ཅེས་ཆང་ལས་ལོགས་སུ་གསུངས་པའི་ཕྱིར་རོ། ། གཞན་ཡང་། དེ་ཉིད་འདུས་པ་ལས། རྡོ་རྗེ་སྙིང་པོ་ལུགས་ཀྱི་ཀྱཻ་རྡོར་གྱི་མངོན་རྟོགས་འཆད་པའི་སྐབས་སུ། ལྷ་མོ་བརྒྱད་ཀྱིས་གཙོ་བོ་ཁོ་ན་མཆོད་པར་བཞེད་པ་དང་།
འདོད་ཆགས་ཆེན་པོས་རྗེས་ཆགས་པའི། ། གཡུང་མོས་སྐུ་ལ་མཁྱུད་པ་ཉིད། ། ཅེས་སྒྲ་ཇི་བཞིན་དུ་བཞག་ནས་འཆད་པར་མཛད་པ་ཡང་། རྡོ་རྗེ་སྙིང་པོའི་དགོངས་པ་མ་ཡིན་ཏེ། རྡོ་རྗེ་སྙིང་འགྲེལ་ཉིད་ལས། གོང་དུ་དྲངས་པའི་ལུང་རྣམས་དང་འགལ་བའི་ཕྱིར་དང་། དེ་ཉིད་ལས་གཡུང་མོས་སྐུ་ལ་འཁྱུད་པ་ཉིད། ། ཅེས་པའི་ཚབ་ཏུ། གཡུང་མོ་ཆགས་པས་གར་མཛད་དོ། ། ཞེས་བཏོན་ནས།
དེའི་རྒྱས་བཤད་དུ། གར་ནི་ཆང་གི་བཏུང་བ་སྟེ། ། ཞེས་གསུང་པ་དང་འགལ་བའི་ཕྱིར་རོ། ། འདིས་ནི། སྐབས་འདིར་རོ་དང་ཆང་སོ་སོར་ཤིན་ཏུ་གསལ་བར་གསུངས་སོ། ། གཞན་ཡང་། རྡོ་རྗེ་སྙིང་པོའི་ལུགས་འཆད་པའི་སྐབས་ཉིད་ན་དེའི་དགོངས་པ་མ་ཡིན་པ་མང་དག་སྣང་མོད། ཞིབ་ཏུ་འགྲེལ་པ་ཉིད་དང་བསྟུན་ཏེ་དཔྱད་ན་རྟོགས་པར་འགྱུར་རོ། ། འོ་ན་འཁོར་མཆོད་པའི་ཚེ། ཞེས་བྱ་བ་ནས།
འཁྲུལ་ལོ་ཞེས་བྱ་བའི་བར་གྱིས་གཡུང་མོས་ལྷ་མོ་རྣམས་ལ་མཆོད་ཚུལ་དང་། གཙོ་བོ་ལ་མཆོད་ཚུལ་གྱི་དཀའ་བའི་གནད་དཔྱད་པའོ། ། འདི་ལ་གཡུང་མོས་མཆོད་པའི་སྐབས་སུ། ཟླ་ཟེར་ལས། ཟག་མེད་ཀྱི་བདེ་བ་ཉམས་སུ་མྱོང་བས་རྗེས་སུ་ཆགས་པར་བྱ་བའི་ཕྱིར། རྡོ་རྗེ་རིགས་ཀྱི་ལྷ་མོས་སྐུ་ལ་འཁྱུད་པ་ཉིད་དེ། རྗེ་བཙུན་རྩེ་མོས། གཡུང་མོས་མཆོད་པ་ནི། ལྷ་ཐམས་ཅད་ལ་འཁྱུད་པའི་ཚུལ་དུ་བྱ་བའམ། ཡང་ན་བདག་མེད་མ་ལ་ཐིམ་པས་ལྷ་ཐམས་ཅད་རྗེས་སུ་ཆགས་པས་མཉེས་པར་བསམ་པར་བྱའོ། །
ཞེས་སོ། ། དེ་ལ་ལུགས་དང་པོ་ལྷ་ཐམས་ཅད་ལ་འཁྱུད་པའི་ཚུལ་དུ་བྱ་བའི་དོན་དུ། ནུབ་བྱང་གི་ཕྱོགས་སུ་གནས་ནས་འཁྱུད་པའི་ཕྱག་རྒྱ་བྱ་བ་ཉིད་ཡིན་གྱི་དངོས་སུ་ལྷ་ཐམས་ཅད་ལ་འཁྱུད་མི་དགོས་ཏེ། བྷ་ཝ་བྷ་ཏྲས། གཡུང་མོས་མགྲིན་པར་འཁྱུད་ཞེས་པ་ནི། རླུང་གི་གྲྭ་ནས་གཡུང་མོས་མགྲིན་པར་འཁྱུད་པར་གྱུར་པ། ཇི་ལྟར་གྱུར་པ་ཞེས་པ་སྟེ། བྱ་བའི་ཁྱད་པར་མཁྱུད་པའི་ཕྱག་རྒྱ་དང་ལྡན་ཞེས་པའི་དོན་ཏོ། ། ཞེས་བཤད་པའི་ཕྱིར་རོ། ། ལུགས་གཉིས་པ་ལྟར་ན།
གཡུང་མོ་བདག་མེད་མ་ལ་ཐིམ་པར་བསྒོམས་ཏེ། མི་འཇིགས་པའི་གཞུང་འགྲེལ་ལས། བྱང་དུ་འདོད་ཆགས་རྡོ་རྗེ་མ། ། སྣ་ཚོགས་བདེ་མ་དང་ལྷན་ཅིག ། དེའི་བདག་ཉིད་དུ་གྱུར་ནས་ཡང་དག་པར་འཁྱུད་དེ་ཆགས་པ་ཆེན་པོས་རྗེས་སུ་ཆགས་པར་བྱེད་དོ། ། ཞེས་བཤད་པ་དང་མཐུན་ནོ། ། ཁ་ཅིག་བདག་མེད་མ་གཙོ་བོའི་སྣ་བུག་གཡས་སུ་བསྡུས་ནས། གཡུང་མོས་འཁྱུད་པར་འདོད་པ་ལ་ཤེས་བྱེད་ཅི་ཡང་མི་སྣང་ངོ་ཞེས་ཟེར་རོ། ། དེ་ལ་ལུགས་དང་པོ་བྷ་ཝ་བྷ་ཏྲའི་དགོངས་པ་དེ་ལྟར་ཡིན་ཅིང་། མཚོ་སྐྱེས་ཀྱིས།
རླུང་ལྷའི་མཚམས་སུ་སྨེ་མ་སྣ་ཚོགས་ཀྱི་མདོག རང་གི་སྐུ་ལ་འཁྱུད་པ་སྟེ། ཞེས་གསུངས་པ་དང་། ཇོ་བོ་རྗེས། རླུང་ན་ཌོཾ་བྷི་སྣ་ཚོགས་གཟུགས། ། ཕྱག་རྒྱ་སྣོལ་ནས་མཆོད་པ་འབུལ། ། ཞེས་གསུངས་པ་དང་། ཡན་ལག་མེད་པའི་རྡོ་རྗེས། ཌོཾ་བྷི་ནི་འཁྱུད་པའི་ཚུལ་དུ་སྟོན་ཏོ། ། ཞེས་གསུངས་པ་རྣམས་དང་མཐུན་ཅིང་།
རྗེ་བཙུན་རྩེ་མོའི་ལུང་ཁྱེད་རང་གིས་དྲངས་པ་དེ་ཡང་། ཀྱཻ་རྡོར་མཚོ་སྐྱེས་ལུགས་ཀྱི་མངོན་རྟོགས་ཚིགས་བཅད་མའི་འགྲེལ་པའི་ལུང་ཡིན་པས། གོང་དུ་དྲངས་པའི་མཚོ་སྐྱེས་ཀྱི་ལུང་དེའི་རྗེས་སུ་འབྲངས་ནས། མཚོ་སྐྱེས་ལུགས་ལ་དེ་ལྟར་བཞེད་པ་ཡིན་གྱི། མན་ངག་ལུགས་ཀྱི་སྐབས་འདིར་དངོས་སུ་འཁྱུད་དགོས་ཏེ། རྒྱུད་ལས། གཡུང་མོས་སྐུ་ལ་འཁྱུད་པ་ཉིད། ། ཅེས་གསལ་བར་གསུངས་པ་དང་། རྗེ་བཙུན་རྩེ་མོས། གཡུང་མོས་སྐུ་ལ་འཁྱུད་པས།
བདེ་བ་ཆེན་པོའི་ཡེ་ཤེས་ཉམས་སུ་མྱོང་བ། དེ་ཁོ་ན་ཉིད་ཀྱི་མཆོད་པ་སྟེ། ཞེས་དང་། རྗེ་བཙུན་གྱི་མངོན་རྟོགས་འབྲིང་པོར། གཡུང་མོ་ཁ་དོག་སྣ་ཚོགས་པ་སྤྲོས་ཏེ། སྐུ་ལ་འཁྱུད་པས་བདེ་བ་ཆེན་པོའི་ཡེ་ཤེས་ཉམས་སུ་མྱོང་བ། དེ་ཁོ་ན་ཉིད་ཀྱི་མཆོད་པ་ཞེས་དང་། བདག་མེད་མའི་སྒྲུབ་ཐབས་སུ། གཡུང་མོས་ལྷ་ཐམས་ཅད་ལ་འཁྱུད་པས། ལྷན་ཅིག་སྐྱེས་པའི་ཟག་པ་མེད་པའི་བདེ་བས་མཉེས་པར་བསྒོམ་པ་ནི།
དེ་ཁོ་ན་ཉིད་ཀྱི་མཆོད་པའོ། ། ཞེས་གསུངས་པའི་ཕྱིར་རོ། ། རྒྱ་གར་གྱི་གྲུབ་ཆེན་དུ་མ་ཡང་འདི་བཞིན་བཞེད་དེ། ནག་པོ་པའི་དེ་ཁོ་ན་ཉིད་གསལ་བ་ལས། ཌོཾ་བྷི་ནིས་འགུལ་ནས་འཁྱུད་ཅིང་སྙོམས་པར་འཇུག་པར་བྱེད་དོ། ། ཞེས་དང་། ཀྱཻ་རྡོར་ཕྱག་གཉིས་པའི་སྒྲུབ་ཐབས་རྒྱུད་ལས་བཏུས་པ་ལས། ཌོཾ་བྷི་ནིས་རྗེས་སུ་ཆགས་པས་ཕྲག་པ་ནས་འཁྱུད་པའི་ཐབས་དང་ཤེས་རབ་ཀྱི་བདག་ཉིད་ཅན་ཞེས་དང་། དོན་གསལ་ལས། གཡུང་མོ་འཁྱུད་པ་དང་ལྡན་པས་མཆོད་པར་བྱའོ། །
ཞེས་དང་། ཨ་ནན་ཏ་བཛྲས། ཌོཾ་བྷིས་གཉིས་མེད་སྦྱོར་བར་བྱེད། ། ཅེས་དང་། འཇམ་དཔལ་ཡེ་ཤེས་ཞབས་ཀྱིས། ཌོཾ་བྷི་ཆགས་ཆེན་རྗེས་ཆགས་པས། ། སྙིང་ཁར་ཡོངས་སུ་འཁྱུད་པ་སྟེ། ། ཞེས་དང་། བྱང་ཆུབ་སྙིང་པོས། ཌོཾ་བྷི་ནི་རེག་བྱ་དབྱེར་མེད་པའི་ཆགས་པ་ཆེན་པོས་རྗེ་སུ་ཆགས་པར་བྱེད།
ཅེས་དང་། ཀཾ་པ་ལས། ཌོཾ་བྷི་ཕྱག་རྒྱས་རང་གི་སྐུ་ལ་འཁྱུད། ། དེ་ཁོ་ན་ཉིད་མཆོད་པ་གཉིས་སུ་མེད། ། ཅེས་དང་། མི་ཐུབ་ཟླ་བས། བདག་མེད་མའི་སྒྲུབ་ཐབས་སུ། འདོད་ཆགས་ཆེན་པོས་རྗེས་ཆགས་པས། ། གཡུང་མོས་ཕྲག་ནས་འཁྱུད་པ་ཉིད། ། ཅེས་དང་།
དཀོན་མཆོག་འབྱུང་གནས་ཀྱིས་མཛད་པའི་བདག་མེད་མའི་སྒྲུབ་ཐབས་སུ། སྨེ་མ་མགུལ་པར་འཁྱུད་ཅིང་འཛིན། ། ཞེས་སོགས་གསུངས་པའི་ཕྱིར་རོ། ། དེས་ན་འཁོར་གྱི་ལྷ་མོ་རྣམས་དང་། བདག་མེད་མ་གཙོ་འཁོར་རྣམས་ལ་འཁྱུད་པའི་སྐབས་སུ། དགའ་ཆེན་ཧེ་རུ་ཀ་ཡི་གཟུགས། ། ཞེས་པ་ལ་བརྟེན་ནས། གཡུང་མོ་ལྟ་བུ་ཧེ་རུ་ཀར་སྒྱུར་ནས། འཁྱུད་པར་ཁོ་བོའི་དཔལ་ལྡན་བླ་མ་དམ་པ་བཞེད་པ་ནི། ཤིན་ཏུ་ལེགས་ཏེ།
རྗེ་བཙུན་གྱིས་བདག་མེད་ལྷ་མོ་བཅོ་ལྔ་པོ་ཐམས་ཅད་ལ། གཡུང་མོས་འཁྱུད་པར་བཤད་པའི་ཕྱིར་དང་། ཤན་ཏི་བས་ཀྱང་སྒྲུབ་ཐབས་འཁྲུལ་སྤོང་དུ། གཡུང་མོས་ནི་སྐྱེ་བུ་ཇི་ལྟ་བ་བཞིན་དུ་མགུལ་པ་ནས་འཁྱུད་པའོ། ། ཞེས་དང་། མུ་ཏིག་ཕྲེང་བར་ཡང་། བརྒྱད་པ་སྨེ་མ་ནི་དཀྱིལ་འཁོར་གྱི་བདག་མོའི་མགུལ་ནས་འཁྱུད་དོ། ། ཞེས་གསུངས་པ་དང་། རྣལ་འབྱོར་རིན་པོ་ཆེའི་ཕྲེང་བ་ཡང་། གཡུང་མོས་ཞེས་བྱ་བ་ནི་ཇི་ལྟར་འོས་པར་གྱུར་པས་འཁྱུད་ནས་དེ་ལྟར་མཆོད་པར་བྱེད་པའོ། །
ཞེས་གསུངས་པའི་ཕྱིར་རོ། ། ལུགས་གཉིས་པ་ནི། ཨ་ཝ་དྷུ་ཏི་པས། ཡང་དག་པའི་བླ་མའི་གདམ་ངག་གིས་བདག་མེད་མ་དང་གཉིས་སུ་མེད་པར་གྱུར་པ། གཉིས་སུ་མེད་པའི་བདེ་བ་ཉམས་སུ་མྱོང་བ་དེ་ཁོ་ནའི་མཆོད་པའོ། ། ཞེས་གསུངས་པ་དང་མཐུན་ཅིང་། རྗེ་བཙུན་གྱི་དགོངས་པ་ཡང་ཡིན་ལ། ལུགས་གསུམ་པ། ཁ་ཅིག་བདག་མེད་མ་གཙོ་བོའི་སྣ་བུག་གཡས་སུ་བསྡུས་ཞེས་པ། ཁོ་བོའི་དཔལ་ལྡན་བླ་མ་དམ་པས་ཡུམ་ས་བོན་གྱི་རྣམ་པར་ཡབ་ཀྱི་ཐུགས་ཁར་བསྟིམ་པ་ལ།
གཡུང་མོས་འཁྱུད་པས། ཡབ་ཡུམ་གཉིས་ཀ་ཟག་མེད་ཀྱི་བདེ་བས་དགྱེས་པར་བསམ། ཞེས་གསུང་བ་ལ་དགག་པ་བྱེད་པར་འདོད་པ་ཡིན་ན། དེ་ནི་དགག་མི་ནུས་ཏེ། རྗེ་ས་སྐྱ་པ་ཆེན་པོས། དེ་ཡང་། ནེ་ར་ཐུགས་ཁའི་ཟླ་བ་དང་ཨྃ་ལ་ཐིམ་པས། གཙོ་བོའི་སྣ་བུག་གཡོན་ནས་ཐུགས་ཁར་ཐིམ་པ་ལ། ཌོཾ་བྷི་ནི་སྤྲོས་ནས་ཡབ་ལ་འཁྱུད། བདེ་ཆེན་བརྡར་ཌོཾ་བྷི་ཡབ་ཀྱི་ཐུགས་ཁར་ཐིམ།
ནེ་ར་སླར་མཐོན་ནས་ཡབ་ལ་འཁྱུད་དོ། ། ཞེས་གསལ་བར་གསུངས་ལ། དེའི་རྗེས་སུ་འབྲངས་ནས། ཁོ་བོའི་དཔལ་ལྡན་བླ་མ་དམ་པ་ཡང་། ལུགས་འདིའི་སྐབས་སུ་བདག་མེད་མ་གཙོ་བོའི་སྣ་བུག་གཡོན་ནས་བསྡུད་པར་བཞེད་པའི་ཕྱིར་རོ། ། གཡས་སུ་ཞེས་པ་སྒྲ་ཇི་བཞིན་དུ་ཁས་ལེན་མཁན་ཡོད་ན་ནི་འཐད་པར་མི་སེམས་སོ། ། ཡང་འདིར་བོད་ཀྱི་འཁྲུལ་སྤོང་མཁན་པོས་བྱས་པའི་རྩ་རྒྱུད་ཀྱི་ཊཱིཀྐར། དེ་ཡང་བདག་མེད་མ་གཙོ་བོའི་ཐུགས་ཁར་བསྡུས་ཏེ། གཡུང་མོས་གཙོ་བོ་ལ་འཁྱུད་ནས་སྙོམས་པར་ཞུགས་པས། གཙོ་བོས་བདེ་ཆེན་ཉམས་སུ་མྱོང་བ་ན།
དེ་ཉིད་ཀྱི་འཁོར་རྣམས་བདེ་བས་ཚིམ་པར་འགྱུར་ཏེ། སྐུའི་རྣམ་པ་ཐ་དད་ཀྱང་རྒྱུད་གཅིག་ཡིན་པའི་ཕྱིར་རོ་ཞེས་ཤེས་པར་བྱའི། དེ་ལྟར་མ་གོ་བར་འཁོར་གྱི་ལྷ་རྣམས་མཚན་བསྒྱུར་བ་དང་། མཚན་གཉིས་པ་བྱེད་པར་འདོད་པ་སོགས་ཅ་ཅོ་དུ་མ་སྒྲགས་སོ་ཞེས་ཟེར་རོ། ། འདི་ཡང་ཕྱོགས་གཅིག་ཁོ་ན་མཐོང་ནས་གཞན་མ་མཐོང་བའི་གཏམ་ཡིན་ཏེ། སྐབས་འདིར་དེ་ལྟར་བྱས་པས་རུང་བའི་བཤད་པ་ཡང་ཡོད་པས། ཡབ་ཀྱི་ཕྱོགས་ལ་དེ་བཞིན་བྱས་པས། ལྷ་མོ་ཕོར་སྒྱུར་བ་སོགས་མི་དགོས་སུ་ཆུག་ཀྱང་། ཡུམ་གྱི་སྒྲུབ་ཐབས་ཀྱི་སྐབས་སུ། བདག་མེད་ལྷ་མོ་བ་བཅོ་ལྔའི་དཀྱིལ་འཁོར་ལ།
ལྷ་མོ་བརྒྱད་ཀྱིས་མཆོད་པར་གསུངས་པས། དེའི་ཚེ་གཡུང་མོས་འཁྱུད་ཚུལ་ཇི་ལྟར་བྱ་སྨྲོས་ཤིག གལ་ཏེ་ཡུམ་གྱི་སྐབས་སུ་ལྷ་མོ་བརྒྱད་ཀྱིས་མཆོད་པར་གང་ལས་བཤད་སྙམ་ན། ཌོཾ་བྷ་ིཧེ་རུ་ཀས། བདུད་རྩི་འོད་ལས། རྟག་ཏུ་ལྷ་མོ་བརྒྱད་རྣམས་ཀྱིས། ། བདུད་རྩི་ལྔ་ཡི་སྦྱོར་བ་ལས། ། རྣམ་འབྱོར་མ་ལྔ་དཀར་མོ་སོགས། ། བདུད་རྩི་ལྔ་ནི་འཛིན་པར་བརྗོད། ། སྔོན་མོ་གཏུམ་མོ་ཌོཾ་བྷི་ནི། །
རོ་དང་ཅང་ཏེའུ་འཁྱུད་པར་ལྡན། ། ཞེས་དང་། མི་ཐུབ་ཟླ་བས། བདག་མེད་མའི་སྒྲུབ་ཐབས་སུ། ནམ་མཁར་རྗེ་བཙུན་དམིགས་བྱས་ལ། ། རྒྱན་རྣམས་ཐམས་ཅད་འཛིན་པ་ཡི། ། ལྷ་མོ་བརྒྱད་ཀྱིས་མཆོད་པར་བྱ། ། གཽ་རཱི་རི་བོང་ཅན་འཛིན་ཅིང་། ། ཆོམ་རྐུན་མ་ནི་ཉི་མའི་སྣོད། ། རོ་ལངས་མ་ནི་ལག་ན་ཆུ། །
ཟ་ཕོད་མ་ནི་སྨན་འཛིན་ཅིང་། ། པུཀྐ་སི་ལག་རྡོ་རྗེ་སྟེ། ། དེ་བཞིན་རི་ཁྲོད་མ་རོ་འཛིན། ། གཏུམ་མོ་ཅང་ཏེའུ་བརྡུང་བྱས་ཏེ། ། འདི་རྣམས་ཀྱིས་ནི་གཙོ་བོ་མཆོད། ། འདོད་ཆགས་ཆེན་པོས་རྗེས་ཆགས་པས། ། གཡུང་མོས་ཁྲག་ནས་འཁྱུད་པ་ཉིད། ། བླ་མ་སངས་རྒྱས་རབ་ཏུ་མཆོད། ། ཅེས་དང་། དཀོན་མཆོག་འབྱུང་གནས་ཀྱིས་བདག་མེད་མའི་སྒྲུབ་ཐབས་སུ།
དུས་གསུམ་གྱི་དེ་བཞིན་གཤེགས་པ་ཐམས་ཅད་ཡང་དག་པར་བསྡུས་པའི་ངོ་བོ་བདག་མེད་མའི་དཀྱིལ་འཁོར། མདུན་གྱི་ནམ་མཁའ་བར་སྣང་ལ་གནས་པར་བལྟས་ལ། རང་གི་སྙིང་ཁའི་ས་བོན་ལས་མངོན་དུ་བཏོན་པའི་མཆོད་པའི་ལྷ་མོ་བརྒྱད་པོ་རྣམས་ཀྱིས་མཆོད་པར་བྱས་ཏེ། རི་དྭགས་ཅན་འཛིན་སེར་མོ་སྟེ། ། ཉི་མ་འཛིན་པ་ཆོམ་རྐུན་མའོ། ། ལག་ན་ཆུ་འཛིན་རོ་ལངས་མ། ། ཟ་ཕོད་མ་ནི་སྨན་སྣོད་འཛིན། ། སྦོས་མོ་ལག་ན་རྡོ་རྗེ་འཛིན། ། རོ་མཆོག་འཛིན་པ་རི་ཁྲོད་མ། ། དེ་བཞིན་གཏུམ་མོ་ཅང་ཏེའུ་ཅན། །
སྨེ་མ་མགུལ་པ་འཁྱུད་ཅིང་འཛིན། ། ཞེས་པ་དག་གིས་ཡང་དག་པར་མཆོད་ལ། ཞེས་དང་། ཌཾ་ཀ་ཌ་ཤའི་ཁ་སྦྱོར་དྲི་མེད་ལས། ཇི་ལྟར་གཡུང་མོས་སྐུ་ལ་འཁྱུད་པར་གྱུར་པ་དེ་ལྟར་གཡུང་མོ་དེས་མཆོད་པའོ། ། ཇི་ལྟར་ཞེ་ན། འདོད་ཆགས་ཆེན་པོས་རྗེས་ཆགས་ལས། ། ཞེས་པ་འདོད་ཆགས་ཆེན་པོ་ནི་རྡོ་རྗེ་འཆང་ངོ་། ། དེའི་རྗེ་ཆགས་ལས་ཞེས་པ་འདིས་ཧེ་རུ་ཀ་བཞི་པོའི་ཡང་སྟེ། འདི་ནི་མཁའ་འགྲོ་མའི་དཀྱིལ་འཁོར་ལ་ཡང་ངོ་། །
ཞེས་གསུངས་པ་རྣམས་ཀྱིས་ཡུམ་གྱི་དཀྱིལ་འཁོར་ལ་ཡང་གཡུང་མོས་འཁྱུད་པའི་སྒོ་ནས་མཆོད་པ་གསལ་བར་གསུངས་ལ། ཁྱེད་རང་ཉིད་ཀྱིས་ཀྱང་། རྩ་རྒྱུད་ཀྱི་ཊཱིཀྐར། བདག་མེད་ལྷ་མོ་བཅོ་ལྔའི་དཀྱིལ་འཁོར་ལ་གཡུང་མོས་མཆོད་པར་ཁས་བླངས་པ་ཡང་དྲན་པར་བྱོས་ཤིག དེ་བས་ན་དེའི་ཚེ་མཆོད་ཡུལ་ལམ། མཆོད་བྱེད་གང་རུང་ཕོར་མ་བསྒྱུར་ན་སྙོམས་འཇུག་གི་བདེ་བ་ཆེན་པོས་མཆོད་པའི་དོན་མི་གནས་པར་འགྱུར་རོ། ། ཡུམ་དུ་མ་ཟད། ཡབ་ཀྱི་སྐབས་ཉིད་ལ་ཡང་། འཁོར་རྣམས་ལ་ཡང་། སོ་སོར་འཁྱུད་པའི་སྒོ་ནས་མཆོད་པར་གསུངས་པ་ཡང་ཡོད་དེ།
རིན་ཆེན་འབར་བ་ལས། དེ་ནས་མཁའ་འགྲོའི་ཚོགས་སྤྲོས་པས། ། ཟླ་ཉི་ཆུ་སྨན་རྡོ་རྗེ་རོ། ། ཅང་ཏེའུ་སྒྲ་དང་འཁྱུད་པ་སྟེ། ། གཙོ་བོ་ནས་བརྩམས་རིམ་བཞིན་མཆོད། ། ཅེས་གསུངས་པས་སོ། ། མདོར་ན། ཕྱོགས་སྔ་མའི་རྣམ་པར་རྟོག་པ་དེ་ནི་ཕྱོགས་གཅིག་ཁོ་ན་མཐོང་བའི་དཔྱད་པར་སྣང་བས། རང་གི་ལུགས་དཔལ་ལྡན་བླ་མ་དམ་པ་རྡོ་རྗེ་འཆང་ཆེན་པོའི་གསུང་། ལུང་དང་རིགས་པས་གསལ་བར་བྱས་ཏེ་སྔར་བཤད་པ་ལྟར་ལེགས་པ་ཡིན་ནོ། །
དེ་ལ་རི་དྭགས་ཞེས་བྱ་བ་ནས། གསལ་ལོ་ཞེས་པའི་བར་གྱིས་མཆོད་རྫས་རྣམས་ཀྱི་ངོས་འཛིན་དང་། ལྷ་མོ་སྤྲོ་བའི་ཚུལ་གསལ་བར་བཤད། མདོར་ན་ལག་ལེན་ནི་ཞེས་བྱ་བ་ནས་ཐ་མའི་ལུགས་སོ་ཞེས་བྱ་བའི་བར་གྱིས། བསྒོམ་ཚུལ་གྱི་ལག་ལེན་དང་། དེ་དག་ལ་ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་པ་ཚང་ཚུལ་དང་། དེ་དག་དེ་ཁོ་ན་ཉིད་ཀྱི་མཆོད་པ་དང་སྦྱར་བ། དབང་པོར་རབ་འབྲིང་ཐ་གསུམ་གྱི་ཚོགས་བསག་ཚུལ་རྣམས་བསྟན་ཏེ། ཚོགས་ཞིང་མཆོད་པའོ། ། དེ་ནས་རྒྱུན་བཤགས་སྔོན་དུ་འགྲོ་བའི་སེམས་བསྐྱེད་པ།
བདུན་རྣམ་པར་དག་པ་བྱ་བར་རྒྱུད་ལས་གསུངས་པས། བླ་མ་གོང་མ་རྣམས་ཕྱག་ལེན་དུ་མཛད་པ་ལ། དཔལ་དེ་ཁོ་ན་ཉིད་འདུས་པ་ལས། དཀོན་མཆོག་གསུམ་ལ་བདག་སྐྱབས་མཆི། ། སྡིག་པ་མི་དགེ་སོ་སོར་བཤགས། ། དགེ་བ་ཀུན་ལ་རྗེས་ཡི་རང་། ། ཆོས་ཀྱི་འཁོར་ལོ་བསྐོར་དུ་གསོལ། ། མྱ་ངན་མི་འདའ་གསོལ་བ་འདེབས། ། དགེ་བ་བྱང་ཆུབ་ཆེན་པོར་བསྔོ། ། ཞེས་པས་ཡན་ལག་བདུན་པ་བྱས་ནས།
ཞེས་རང་ལུགས་ཀྱི་བདུན་རྣམ་དག་ངོས་བཟུང་ནས། རྒྱུན་བཤགས་སྐབས་འདིར་བྱེད་པ་ལ་གནོད་བྱེད་བརྗོད་པ་ནི། དེ་ཉིད་ལས། སྡིག་བཤགས་ལ་སོགས་པ་འདི་རྣམས་གུར་གྱི་ཡན་ལག་བདུན་པ་ཡིན་ན། དེ་མ་ཐག བྱང་ཆུབ་ཏུ་ནི་སེམས་སྐྱེད་ཏེ། ། ཞེས་པ་བཟློས་པ་ཁོ་ནར་འགྱུར་བའི་ཕྱིར་དང་། བདུན་པོ་ཡོངས་སུ་དག་པར་བྱ། ། ཞེས་པ་སྒྲུབ་བྱེད་དུ་བྱས་ན། མངོན་རྟོགས་ལྗོན་ཤིང་ལས།
ཕྱག་དང་། མཆོད་པ་དང་། སྡིག་བཤགས་སོགས་བྱེད་པ་ལྟར་རིགས་ཀྱི། རྒྱུན་བཤགས་ལ་གང་ནས་ཀྱང་ཡན་ལག་བདུན་པར་མ་གྲགས་པའི་ཕྱིར་དང་། ཞེས་དང་། འདིར་བདུན་རྣམ་དག་བྱེད་པར་གསུངས་པ་མ་ཚང་བར་འགྱུར་བའི་ཕྱིར་དང་། དཀོན་མཆོག་གསུམ་ལ་ཞེས་པ་ལ་སོགས་པ་འདིར། སྐྱབས་འགྲོ་ལན་གཉིས་བྱུང་བས། ཡན་ལག་བརྒྱད་དུ་ཡང་འགྱུར་བ་དང་། སྐྱབས་འགྲོ་དང་པོ་སྡིག་བཤགས་ཀྱི་སྔོན་འགྲོའི་ཡན་ལག་ཏུ་སྦྱར་ནས་གཅིག་ཏུ་བྱེད་ན།
སྐྱབས་འགྲོ་གཉིས་པ་ཡང་སེམས་བསྐྱེད་ཀྱི་སྔོན་འགྲོའི་ཡན་ལག་ཏུ་བྱེད་པར་མཚུངས་པའི་ཕྱིར་དང་། སངས་རྒྱས་བྱང་ཆུབ་ཡིད་ཀྱིས་གཟུང་། ། ཞེས་པ་འདི། དོན་དམ་སེམས་བསྐྱེད་འཛིན་པ་ཡིན་ན། སྨོན་པ་སེམས་བསྐྱེད་ཀྱི་སྔོན་དུ་དོན་དམ་སེམས་བསྐྱེད་འཛིན་པར་འགྱུར་ལ།

དེ་ཡང་བསྐྱེད་རིམ་གྱི་སྔོན་དུ་རྫོགས་རིམ་བསྒོམ་པ་བཞིན་མི་འཐད་པའི་ཕྱིར་དང་། བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། ཞེས་པ་ཡང་། སྨོན་པ་སེམས་སྐྱེད་ཡིན་ན། འཇུག་པ་སེམས་བསྐྱེད་བྱང་ཆུབ་འདོད་པའི་སེམས་མ་ཡིན་པར་ལམ་ལ་སློབ་འདོད་ཁོ་ན་ཡིན་པར་འགྱུར་བས། སེམས་སྐྱེད་པ་ནི་གཞན་དོན་ཕྱིར། ། ཡང་དག་རྫོགས་པའི་བྱང་ཆུབ་འདོད། ། ཅེས་པ་འདིས། སྨོན་སེམས་ཁོ་ན་ཡིན་པར་མཚུངས་པའི་ཕྱིར་རོ། ། ཞེས་དང་། ཡན་ལག་དྲུག་པའི་སྐབས་འདིར།
གུར་ལས་བདུན་རྣམ་དག་བྱ་བར་བཞེད་ལ། རྒྱུན་བཤགས་ནི་ཡན་ལག་བདུན་པ་ཡིན་པ་ཚད་མས་བཀག་ཟིན་བའི་ཕྱིར་རོ། ། ཞེས་དང་། དཀོན་མཆོག་གསུམ་ལ་བདག་སྐྱབས་མཆི། ། ཞེས་པ་ལ་སོགས་པ་ལན་གསུམ་བརྗོད་ནས། བརྗོད་པ་ཐ་མའི་ཚེ། ཡིད་འོང་དཔྱད་པར་བགྱི། ། ཞེས་པ་དང་། བདག་གི་སྡོམ་པ་མ་ལུས་གཟུང་། ། ཞེས་པའི་སྐབས་སུ་སྡོམ་པ་རྒྱུད་ལ་སྐྱེས་པར་བསྒོམ་མོ། །
ཞེས་གསུང་ངོ་། ། འདི་ཡང་བརྟག་པར་བྱ་བ་ཡིན་ཏེ། རྒྱུན་བཤགས་འདི་སྐབས་ཀྱི་ཡན་ལག་བདུན་པ་ཡིན་ཡང་། བྱང་ཆུབ་སེམས་ནི་བསྐྱེད་ནས་སུ། ། ཞེས་དང་། ཕྱི་ནས་བྱང་ཆུབ་སེམས་གནས་ཏེ། ། ཞེས་པ་དོན་དམ་སེམས་བསྐྱེད་ཡེ་ཤེས་ཀྱི་ཚོགས་བསག་སྟོན་པའི་གཞུང་ཡིན་གྱི། ཀུན་རྫོབ་བྱང་སེམས་སྟོན་པའི་གཞུང་མ་ཡིན་པས། ཟློས་སྐྱོན་མེད་པའི་ཕྱིར་དང་། གཞུང་དེས་ཀུན་རྫོབ་བྱང་སེམས་སྟོན་དུ་ཆུག་ཀྱང་།
དེ་ནས་རྫོགས་པའི་བྱང་ཆུབ་སེམས། ། མ་སྐྱེས་པ་རྣམས་བསྐྱེད་བྱ་ཞིང་། ། བསྐྱེད་པ་སླར་ཡང་རྗེས་དྲན་བྱ། ། ཞེས་གསུངས་པས། སླར་ཡང་སེམས་སྐྱེད་པ་ལ་སྐྱོན་མེད་པའི་ཕྱིར་དང་། དེ་ལྟར་མ་ཡིན་ན། དེ་ཉིད་འདུས་པ་ཉིད་ལས། འགྲོ་རྣམས་སྒྲལ་འདོད་སོགས་ཀྱིས་སེམས་བསྐྱེད་ནས། སླར་ཡང་རིགས་ལྔའི་སྡོམ་གཟུང་གི་སྐབས་སུ། སེམས་བསྐྱེད་པ་ཡང་བཟློས་པར་འགྱུར་བའི་ཕྱིར་དང་།
བདུན་པོ་ཡོངས་སུ་དག་པའི་རྒྱས་བཤད་དུ། ལྗོན་ཤིང་ལས། ཕྱག་དང་མཆོད་པ་དང་། སྡིག་པ་བཤགས་པ་ལ་སོགས་པའམ། རྒྱུན་བཤགས་བྱ་ཞེས་གདམ་ཁར་གསུངས་པའི་ཕྱིར་དང་། རྒྱུན་བཤགས་ལ་ཡན་ལག་བདུན་པར་རྡོ་རྗེ་གུར་ཉིད་ལས་གྲགས་པའི་ཕྱིར་དང་། དེ་ཉིད་ལ་ཡན་ལག་བདུན་པ་ཤིན་ཏུ་ཡང་ཚང་བའི་ཕྱིར་དང་། དེ་ཉིད་འདུས་པ་ཉིད་ཀྱི་ལུགས་ལ་ཡང་། ཕྱག་སོགས་ཀྱི་སྟེང་དུ་སྐྱབས་འགྲོའི་ཡན་ལག་ལྷག་པས། ཡན་ལག་བརྒྱད་དུ་ཡང་ཐལ་བའི་སྐྱོན་ཡོད་པའི་ཕྱིར་དང་།
གལ་ཏེ་འདིར་སྐྱབས་འགྲོ་སྡིག་བཤགས་ཀྱི་སྔོན་འགྲོའི་ཡན་ལག་ཏུ་སྦྱོར་ན། རྒྱུན་བཤགས་ཀྱི་སྐྱབས་འགྲོ་ལ་ཡང་མཚུངས་པའི་ཕྱིར་དང་། ཐེག་པ་ཆེན་པོའི་བློ་སྦྱོང་ལས་ཀྱང་། ཀུན་རྫོབ་བྱང་སེམས་ཀྱི་སྔོན་དུ་དོན་དམ་བྱང་སེམས་བསྒོམ་པར་གསུངས་པའི་ཕྱིར་དང་། བསྐྱེད་རིམ་གྱི་སྔོན་དུ་ལྟ་བ་བསྒོམ་པ་འཐད་པའི་ཕྱིར་དང་། བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། ། ཞེས་པ། འཇུག་པ་སེམས་བསྐྱེད་དུ་ཁས་བླངས་ཀྱི་སྨོན་པ་སེམས་བསྐྱེད་དུ་ཁས་མ་བླངས་པའི་ཕྱིར་དང་། བསྐྱེད་རིམ་གྱི་སྔོན་དུ་ལྟ་བ་བསྒོམ་པ་འཐད་པའི་ཕྱིར་དང་། སྐབས་འདིར་ཡན་ལག་བདུན་པ་བྱ་དགོས་ཀྱི་རྒྱུན་བཤགས་མི་བྱེད་པར་གཞུང་གཙུགས་ནས་སྒྲུབས་པ་དང་།
སྐབས་འདིར། བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། ། ཞེས་བའི་བསྒོམ་དོན་ལག་ལེན་དུ་འཆད་པ་ནང་འགལ་ཆེན་པོ་ཡིན་པའི་ཕྱིར་རོ། ། དེས་ན་རྒྱུད་རྡོ་རྗེ་གུར་གྱི་དགོངས་པ་ནི་འདི་ཡིན་ཏེ། ལེའུ་བདུན་པར། བླ་མ་རྡོ་རྗེ་རྣམས་མཆོད་ཅིང་། ། བདུན་པོ་ཡོངས་སུ་དག་པར་བྱ། ། བྱང་ཆུབ་སེམས་ནི་བསྐྱེད་ནས་སུ། ། ཆོས་ཀྱི་འབྱུང་གནས་རྣམ་པར་བསྒོམ། ། ཞེས་མདོར་བསྟན་པ་དེ་ཉིད།
ལེའུ་བཅུ་གཉིས་པས་གོ་རིམ་བཞིན་དུ་རྒྱས་པར་བཤད་པ་ནི། མེ་ཏོག་འབྲས་བུས་བརྒྱན་པ་དང་། ། རི་ཁྲོད་དང་ནི་སྨན་ལྗོངས་སུ། ། ཞེས་པས་གནས་དང་། རྡོ་རྗེ་སྐྱིལ་ཀྲུང་བཅས་ནས་ནི། ། ཞེས་པས་འདུག་སྟངས་ཁ་བསྐང་། བླ་མ་སངས་རྒྱས་མཆོད་པར་བྱ། ། ཞེས་པས། བླ་མ་རྡོ་རྗེ་རྣམས་མཆོད་ཅིང་། ། ཞེས་པའི་རྒྱས་བཤད།
རྩ་རྒྱུད་སོགས་ལས་མཆོད་པ་གསུངས་པས། འདིར་རྒྱས་པར་མ་སྨོས། དཀོན་མཆོག་གསུམ་ལ་བདག་སྐྱབས་མཆི། ། ཞེས་པ་ནས། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་པའི་བར་གྱིས། བདུན་པོ་ཡོངས་སུ་དག་པར་བྱ། ། ཞེས་པ་རྒྱས་པར་བཤད། ཚངས་པའི་གནས་ནི་བཞི་པོ་ཡིས། ། སེམས་ཀྱི་ངལ་ནི་བསོ་བར་བྱ། །
ཞེས་པས་ཚད་མེད་བཞི་བསྒོམ་པ་ཁ་བསྐང་། རྩ་རྒྱུད་དུ་གསུངས་པས་འདིར་རྒྱས་པར་མ་བཤད། ཕྱི་ནས་བྱང་ཆུབ་སེམས་གནས་ཏེ། ། ཞེས་དང་། བདེན་དང་རྫུན་པར་དཔྱད་པ་ཡིས། ། ཞེས་སོགས་སྔགས་དང་བཅས་པས། བྱང་ཆུབ་སེམས་ནི་བསྐྱེད་ནས་སུ། ། ཞེས་པ་རྒྱས་པར་བཤད། དེ་རྗེས་སྲུང་བའི་དམ་ཚིག་གོ ། ཞེས་དང་།
ནམ་མཁའི་ཁམས་ཀྱི་དབུས་གནས་པར། ། སྣ་ཚོགས་རྡོ་རྗེ་བསྒོམ་པར་བྱ། ། ཞེས་སོགས་ཀྱིས། ཐུན་མོང་དང་ཐུན་མོང་མ་ཡིན་པའི་སྲུང་འཁོར་གྱི་ཁ་བསྐང་། དེ་ཡང་རྩ་རྒྱུད་དུ་གསུངས་པའི་ཕྱིར། འདིར་ཐུན་མོང་གི་སྲུང་འཁོར་རྒྱས་པར་མ་བཤད། ཐུན་མོང་མ་ཡིན་པ་རྒྱས་པར་བཤད། ནམ་མཁའི་ཁམས་ཀྱི་དབུས་གནས་པར། ། ཞེས་པས། ཆོས་ཀྱི་འབྱུང་གནས་རྣམ་པར་བསྒོམ། །
ཞེས་པ་རྒྱས་པར་བཤད་པ་ཡིན་ནོ། ། དེའི་ཕྱིར། རྗེ་བཙུན་བིརྺ་པའི་མན་ངག་ལྟར། རྒྱུན་བཤགས་འདི་གུར་ཉིད་ནས་གསུངས་པའི་བདུན་རྣམ་དག་ཡིན་པ་དང་། སྐབས་འདིར་བྱེད་པ་རྒྱུད་ཀྱི་དགོངས་པ་ཡིན་པར་ཤིན་ཏུ་གསལ་བར་གྲུབ་བོ། ། ཇི་ལྟར་བྱ་བའི་ཚུལ་ནི། དེ་ལྟར་ཚོགས་ཞིང་མཆོད་པའི་རྗེས་ལ་བདུན་རྣམ་དག་འབྱུང་སྟེ་ཞེས་བྱ་བ་ནས། དཔྱད་པར་བྱའོ། ། ཞེས་བྱ་བའི་བར་གྱིས། བདུན་རྣམ་དག་གི་ངོས་འཛིན་དང་།
ཐུན་མོང་གི་ཡན་ལག་བདུན་པ་མ་ཚང་བའི་འགལ་སྤོང་དང་བཅས་པ་བསྟན། དེ་ནས་སྐབས་འདིར་སྡོམ་པ་གཟུང་བ་ཞེས་སོགས་ཀྱིས་རིགས་ལྔའི་སྡོམ་བཟུང་བྱེད་པར་སྤྲོ་ན་སྐབས་འདིར་བྱེད་པའི་རྒྱུ་མཚན་བསྟན། འདིར་ཟླ་ཟེར་ལས། སྐབས་འདིར། རྒྱ་གར་བའི་གཞུང་ཐམས་ཅད་ལས་རིགས་ལྔའི་སྡོམ་གཟུང་བཤད་པ་མེད། ཅེས་ཟེར་བ་ནི། དཔའ་བོ་རྡོ་རྗེས། སྡོམ་པ་བཟུང་བར་བྱ་སྟེ། ཇི་ལྟར་དུས་གསུམ་མགོན་པོ་རྣམས། ཞེས་བྱ་བ་ནས།
དམ་པ་བདག་གིས་བསྐྱེད་པར་བགྱི། ། ཞེས་པའི་བར་གྱིས་སྨོན་པ་སེམས་བསྐྱེད་ལ། ད་ནི་འཇུག་པའི་སེམས་བསྐྱེད་བཤད་པར་བྱ་སྟེ། སངས་རྒྱས་རྣལ་འབྱོར་སྡོམ་པ་ལ། ། ཞེས་པ་ནི་རིག་འཛིན་གྱི་སྡོམ་པའོ། ། བསླབ་པ་ཡི་ནི་ཚུལ་ཁྲིམས་དང་། ། ཞེས་པ་ནི་འོག་ནས་འབྱུང་བའི་ཕས་ཕམ་པ་བཞིའོ། ། དགེ་བའི་ཆོས་ནི་བསྡུད་པ་དང་། ། ཞེས་པ་ནི། ལྷ་ཐམས་ཅད་ཀྱི་སྡོམ་པ་མ་ལུས་པ་ཕ་རོལ་ཏུ་ཕྱིན་པ་དྲུག་བསྒོམ་པའོ། །
སེམས་ཅན་དོན་བྱེད་ཚུལ་ཁྲིམས་ནི། ། ཞེས་པ་ནི། ཕྲིན་ལས་བཞིའོ། ། བདག་གིས་བརྟན་པོར་བཟུང་བར་བགྱི། ། ཞེས་པ་ནི། རྣམ་པར་སྣང་མཛད་སྒོམ་པའི་ཚེ་རྡོ་རྗེ་དཀར་པོ་རྩེ་ལྔ་པ་དང་། མི་བསྐྱོད་པའི་ཚེ་རྡོ་རྗེ་སྔོན་པོ་དང་། རིན་ཆེན་འབྱུང་ལྡན་གྱི་ཚེ་རིན་པོ་ཆེ་སེར་པོ་དང་། སྣང་བ་མཐའ་ཡས་ཀྱི་ཚེ་པདྨ་དམར་པོ་དང་། དོན་ཡོད་གྲུབ་པའི་ཚེ་སྣ་ཚོགས་རྡོ་རྗེ་བསྒོམ་པར་བྱའོ། །
བྱང་ཆུབ་སེམས་ནི་བླ་མེད་པ། ། ཞེས་པ་ནི། དགེ་བ་ཆོས་བསྡུད་ཀྱི་རྒྱས་པར་བཤད་པ། ཕ་རོལ་ཏུ་ཕྱིན་པ་དྲུག་གིས་རྒྱུན་དུ་སེམས་བསྐྱེད་པའོ། ། མ་བསྒྲལ་ཞེས་པ་ནི་ཞི་བས་སོ། ། མ་གྲོལ་ཞེས་པ་ནི་རྒྱས་པས་སོ། ། དབུགས་མ་ཕྱིན་པ་དབུགས་དབྱུང་ཞེས་པ་ནི་དབང་གིས་སོ། ། སེམས་ཅན་མྱ་ངན་འདས་ལ་འགོད། ། ཅེས་པ་ནི། མངོན་སྤྱོད་ཀྱིས་སོ། །
དེ་ལྟར་སྔོན་དུ་འགྲོ་བ་རྫོགས་ནས་ཞེས་གསུངས་པ་མ་མཐོང་བར་ཟད་དོ། ། དེ་ལྟར་ན་སྡོམ་གཟུང་གི་ཚིག་དོན་ཇི་ལྟ་བུ་སྙམ་ན། དེ་ལ་སྡོམ་གཟུང་གི་ཚིག་དོན་ནི། ཞེས་བྱ་བ་ནས་འདི་ཁོ་ནའོ། ། ཞེས་བྱ་བའི་བར་གྱིས། རིགས་ལྔའི་སྡོམ་གཟུང་གི་ཚིག་དོན་རྒྱས་པར་བཤད། ཆོས་རྗེ་ས་སྐྱ་པཎྜི་ཏའི་ཞལ་ནས། ཐུན་མོང་གི་སེམས་བསྐྱེད། ཐུན་མོང་མ་ཡིན་པའི་སེམས་བསྐྱེད། བླ་ན་མེད་པའི་སེམས་བསྐྱེད་གསུམ་ལ།
འདི་བླ་ན་མེད་པའི་སེམས་བསྐྱེད་ཡིན། འདི་ལན་གསུམ་གྱི་བརྗོད་པ་ཐ་མ་ལ་གསང་སྔགས་ཀྱི་སྡོམ་པ་སྐྱེ། དེ་དབང་བསྐུར་གྱི་དུས་སུ་ཐོབ་ཀྱི་གཞན་དུ་ཐོབ་པར་བཤད་པ་མེད། ཅེས་གསུང་ངོ་། ། ཞེས་བྱ་བས་ནི། རིགས་ལྔའི་བསྡོམ་གཟུང་གི་སྐབས་སུ། སྔགས་སྡོམ་ཐོབ་མི་ཐོབ་ཀྱི་རང་ལུགས་བཞག་པའོ། ། འདི་ལ་འཁྲུལ་ནས། སྔ་རབས་པ་ཁ་ཅིག རིགས་ལྔའི་སྡོམ་གཟུང་གི་དུས་སུ་གསང་སྔགས་ཀྱི་སྡོམ་པ་ཐོབ་པར་འདོད་ལ།
དེ་ཉིད་ས་སྐྱ་པའི་དགོངས་པར་འཆད་དོ། ། དེས་ན་སྡོམ་པ་སྐྱེ་བ་དང་། སྡོམ་པ་ཐོབ་པ་སྐབས་འདིར་མ་ནོར་བར་སྨྲོས་ཤིག ཅེས་བྱ་བས་ནི། རྗེ་བཙུན་ས་སྐྱ་པའི་རྗེས་འབྲང་དག་གིས། རྗེ་བཙུན་གོང་མའི་དགོངས་པ་མ་ལོངས་པ་ལ་དགག་པ་མཛད་པའོ། ། ད་ནི་དེ་དག་རྒྱས་པར་བཤད་པར་བྱ་སྟེ། དེ་ཡང་ཐོག་མར་རང་གི་ལུགས་རྣམ་པར་བཞག་པ་ནི། ཆོས་ཀྱི་རྗེ་ས་སྐྱ་པཎྜི་ཏའི་ཞལ་མངའ་ནས་མཛད་པའི་སྐྱེས་བུ་དམ་པ་རྣམས་ལ་སྤྲིངས་པའི་ཕྲིན་ཡིག་ལས། ཐོག་མར་སྐྱབས་འགྲོ་མ་བྱས་ན་སངས་རྒྱས་པའི་ཁོངས་སུ་མི་ཆུད།
སེམས་བསྐྱེད་མ་བྱས་ན་ཐེག་པ་ཆེན་པོའི་ཁོངས་སུ་མི་ཆུད། དབང་བསྐུར་མ་བྱས་ན་གསང་སྔགས་པའི་ཁོངས་སུ་མི་ཆུད་པར་གོ དེ་ཡང་འཇམ་དཔལ་རྩ་བའི་རྒྱུད་ལས། གང་དག་དགེ་སློང་གི་སྡོམ་པ་མ་ཐོབ་པ་དེ་ལ་དགེ་སློང་གི་མིང་མི་གནས། བྱང་ཆུབ་ཀྱི་མཆོག་ཏུ་སེམས་མ་བསྐྱེད་པ་དེ་དག་ལ་བྱང་ཆུབ་སེམས་དཔའི་མིང་མི་གནས། གང་དག་དཀྱིལ་འཁོར་ཆེན་པོར་དབང་བསྐུར་བ་མ་བྱས་པ་དེ་དག་ལ་གསང་སྔགས་པའི་མིང་མི་གནས། ཞེས་བྱ་བ་ལ་སོགས་པ་རྒྱས་པར་གསུངས་སོ། ། དེས་ན་ཆོས་ཀྱི་གཞི་སྐྱབས་འགྲོ་ཡིན། དེའང་ཐུན་མོང་གི་སྐྱབས་འགྲོ་ལ་བརྟེན་ནས་སོ་སོ་ཐར་པའི་སྡོམ་པ་སྐྱེ། དེ་ལ་ལམ་གྱི་བདེན་པས་སྦྱངས་ན་སྲིད་པ་གསུམ་ན་དགྲ་བཅོམ་པར་འགྱུར།
རང་སངས་རྒྱས་ཀྱང་གཞི་དེ་ལ་བརྟེན་ལ། སྐྱབས་འགྲོ་དང་ཐབས་ཀྱི་ཆ་ཅུང་ཟད་ཀྱིས་ཁྱད་པར་དུ་འཕགས། ཐུན་མོང་མ་ཡིན་པའི་སྐྱབས་འགྲོ་ལ་བརྟེན་ནས། བྱང་ཆུབ་སེམས་དཔའི་སྡོམ་པ་སྐྱེ། སྡོམ་པ་འདི་སེམས་བསྐྱེད་ཀྱི་སྐབས་སུ་ཐོབ། དེ་ལམ་ཕ་རོལ་ཏུ་ཕྱིན་པ་དྲུག་གིས་སྦྱང་ན། བསྐལ་པ་གྲངས་མེད་པ་གསུམ་ན་འཚང་རྒྱ། འདི་ལ་བྱང་ཆུབ་སེམས་དཔའ་དབང་པོ་རྣོ་བརྟུལ་གྱི་ཁྱད་པར་མང་པོ་མཐོང་། བླ་ན་མེད་པའི་སྐྱབས་འགྲོ་དང་། སེམས་བསྐྱེད་ལ་བརྟེན་ནས།
རིག་པ་འཛིན་པའི་གསང་སྔགས་ཀྱི་སྡོམ་པ་སྐྱེ། དེ་དབང་བསྐུར་གྱི་དུས་སུ་ཐོབ་ཀྱི་གཞན་དུ་ཐོབ་པར་གསུངས་པ་མ་མཐོང་། དབང་བསྐུར་ཀྱི་སྡོམ་པ་ལམ་རིམ་པ་གཉིས་ཀྱིས་སྦྱངས་ན། ཡེ་ཤེས་ཕྱག་རྒྱ་ཆེན་པོ་རྟོགས་ཏེ། རབ་ཚེ་འདི་ལ་འཚང་རྒྱ། འབྲིང་འཆི་ཁ་དང་བར་དོ། ཐ་མ་སྐྱེ་བ་བདུན་ནམ་བཅུ་དྲུག་ན་འཚང་རྒྱ་བར་གསུངས། དེས་ན། དབང་སྐུར་མཆོག་ཐོབ་རྡོ་རྗེ་ཡིས། ། སློབ་དཔོན་ལ་ནི་དེ་བཞིན་གཤེགས། །
ཕྱོགས་བཅུ་འཇིག་རྟེན་ཁམས་བཞུགས་པས། ། དུས་གསུམ་དུ་ནི་མངོན་ཕྱག་འཚལ། ། ཞེས་བྱ་བ་དང་། དཔལ་གསང་བ་འདུས་པ་ལས་ཀྱང་། དབང་བསྐུར་བ་ཐོབ་པའི་སློབ་དཔོན་ལ་ཇི་ལྟར་བལྟ་བར་བྱ། ཞེས་བྱ་བའི་ལན་དུ། དུས་གསུམ་གྱི་སངས་རྒྱས་ཐམས་ཅད་མཆོད་པ་དང་། སློབ་དཔོན་གྱི་བ་སྤུའི་ཁུང་བུ་གཅིག་ལ་མཆོད་པ་བསོད་ནམས་མཉམ་པར་གསུངས། ཐུན་མོང་མ་ཡིན་པའི་གསང་བ་ལས་ཀྱང་། གང་ལ་དབང་རབ་མཆོག་ཐོབ་དང་། །
དེ་ནི་བླ་མར་ཡོངས་སུ་གཟུང་། ། ཞེས་བྱ་བ་དང་། ཕྱག་རྒྱ་ཆོན་པོ་ཐིག་ལེ་ལས། ། དབང་མེད་ན་ནི་དངོས་གྲུབ་མེད། ། བྱེ་མ་བཙིར་ཡང་མར་མེད་བཞིན། ། ཞེས་བྱ་བ་ལ་སོགས་པ་གསུངས་སོ། ། འདིའི་ལུང་དང་རིགས་པ་རྣམས་ཡི་གེ་མང་གིས་དོགས་ནས་འདིར་མ་བྲིས་སོ། ། དེས་ན་སྡོམ་པ་གསུམ་གྱི་བབས་འདི་ལྟར་འཐད་མི་འཐད་ངས་བཤད་པ་དང་། མདོ་རྒྱུད་ལས་གསུངས་པ་མཐུན་མི་མཐུན་ལེགས་པར་དཔྱད་པར་ཞུ། ཞེས་གསུངས་པ།
དེ་ཉིད་ཀྱི་དོན་བསྡུས་ཏེ་ཁོ་བོའི་དཔལ་ལྡན་བླ་མ་དམ་པས་བཀོད་པ་ཡིན་ནོ། ། དེ་ལ་རྗེ་བཙུན་གོང་མའི་རྗེས་འབྲང་དག་གིས། མ་རྟོགས་པའི་དབང་གིས། ལོག་པར་རྟོག་པ་དགག་པ་ནི། ཁོ་བོའི་དཔལ་ལྡན་བླ་མ་དམ་པའི་ཞལ་ནས། དཔལ་ལྡན་ས་སྐྱ་པའི་རྗེས་སུ་འབྲང་བ་ཁ་ཅིག རིགས་ལྔའི་སྡོམ་གཟུང་ལན་གསུམ་བཟླས་པའི་བརྗོད་པ་ཐ་མ་ལ། གསང་སྔགས་ཀྱི་སྡོམ་པ་ཐོབ་པ། རྗེ་བཙུན་གོང་མའི་དགོངས་པར་འཆད་པ་ནི། གོང་མའི་གསུང་རབ་མཐའ་དག་མ་མཐོང་བར་ཟད་ཅིང་།
ཁྱད་པར་དུ་རིན་པོ་ཆེ་རྩེ་མོས། སྦལ་སྟོན་ལ་གདམས་པ་དང་། རྗེ་བཙུན་གྱིས། དགའ་སྟོན་ལ་གདམས་པ་དང་། ཆོས་རྗེ་པས་ཆག་ལོ་དང་། གློོ་བོ་ལོ་ཙཱ་བ་ལ་གདམས་པ་སོགས་ནས། གསང་སྔགས་ཀྱི་སྡོམ་པ་ཐོབ་པ་ལ། དབང་བསྐུར་ཐོབ་དགོས་པ་གསལ་པར་གསུངས་པ་དང་འགལ་ལོ། ། ཞེས་གསུང་ངོ་། ། དེ་ལ་ཡང་རིན་པོ་ཆེ་རྩེ་མོས།
སྦལ་སྟོན་ལ་གདམས་པ་ལས། སྤྱིར་ཁྱེད་ལྟ་བུའི་གང་ཟག་དམ་པས་དབང་བསྐུར་མཛད་དགོས། རྡོ་རྗེ་ཐེག་པའི་བསྟན་པ་ལའང་དེས་ཕན། སྤྱིར་ཉན་ཐོས་ལ། སྡོམ་པ་མ་ཐོབ་པར་དགེ་སློང་ཡིན། དགེ་ཚུལ་ཡིན་བྱ་བ་ཁས་ལེན་མི་ནུས་པར་འདུག ཁས་བླངས་ཀྱང་། གཞན་ཐམས་ཅད་ཀྱིས་སྲད་མ་ཅན་དུ་བྱེད། དེས་ན་ཉན་ཐོས་འདི་ལ་བསྟན་པའི་གཟུགས་བརྙན་བག་ཙམ་གདའ། རྡོ་རྗེ་ཐེག་པ་འདི་ལ་གཟུགས་བརྙན་རང་ཡང་མེད་པར་སོང་གདའ།
དབང་བསྐུར་ཡང་མ་ཐོབ། དབང་བསྐུར་གྱི་དུས་ཀྱི་སྡོམ་པ་ཐོབ་མ་ཐོབ་ཀྱང་སུ་ལའང་ཆ་མེད། འོན་ཀྱང་སྔགས་པ་ཡིན་པར་བསྒོམ། གཞན་ཐམས་ཅད་ཀྱིས་ཀྱང་བསྔགས་པར་བྱེད་པའི་དུས་སུ་སོང་གདའ། ད་ཁྱེད་ཀྱིས་ཅི་ནས་ཀྱང་། ཆོས་རྗེ་རིན་པོ་ཆེའི་ཡང་བཀར་འདུག བསྟན་པ་ལ་ཡང་འདི་ཕན་པར་འདུག་པས། སློབ་མ་ཐམས་ཅད་གསང་སྔགས་ཀྱི་སྡོམ་པ་རེ་དང་ལྡན་པར་མཛད་པར་ཞུ། དེ་ལ་དབང་བསྐུར་དགོས་པར་གདའ་བས། ཅི་ནས་ཀྱང་དབང་བསྐུར་མཛད་པར་ཞུ།
ཞེས་གསུངས། རྗེ་བཙུན་གྲགས་པ་རྒྱལ་མཚན་གྱིས། དགའ་སྟོན་རྡོ་རྗེ་གྲགས་ལ་སྤྲིངས་ཡིག་ལས། རྒྱུད་སྡེ་ཐམས་ཅད་ཀྱི་དགོངས་པ། སློབ་དཔོན་རྣལ་འབྱོར་གྱི་དབང་ཕྱུག་ཆེན་པོའི་བཞེད་པས། གང་ཟག་རབ་ལམ་ཟབ་མོ་བླ་མའི་ལམ་ཞེས་བྱ་བ་བླ་མའི་མོས་གུས་ཁོ་ནས་གྲོལ་བར་འདོད་པ་ཡིན། གང་ཟག་འབྲིང་དམ་ཚིག་དང་སྡོམ་པའི་ལམ་ཞེས་བྱ་བ། བླ་མའི་མོས་གུས་ཀྱི་སྟེང་དུ་རྩ་བ་དང་ཡན་ལག་གི་དམ་ཚིག་དང་། སྡོམ་པ་བཅས་པ་བསྲུངས་པས་གྲོལ་བ་ཡིན། གང་ཟག་ཐ་མ།
ལུས་སོ་སོར་བརྟགས་པའི་འགོག་པ་རྟེན་འབྲེལ་ལྔ་ཞེས་བྱ་བ། བླ་མའི་མོས་གུས་དང་། དམ་ཚིག་དང་། སྡོམ་པ་བསྲུང་བའི་སྟེང་དུའང་། ལམ་ལ་འབད་རྩོལ་བྱས་པས་གྲོལ་བར་འདོད་པ་ཡིན་ནོ། ། དེ་གསུམ་ཀ་ལ་ཡང་། ཐོག་མར་རྒྱུ་དུས་སུ་བླ་མ་ལས་དབང་ཐོབ་དགོས་ཏེ། དེ་ནི་ཉིད་ཀྱིས་ལེགས་པར་ཐོབ། ། ཅེས་གསུངས། དཔལ་ལྡན་ས་སྐྱ་པཎྜི་ཏས།
སྡོམ་པ་གསུམ་གྱི་རབ་ཏུ་དབྱེ་བ་ལས། སྨིན་པར་བྱེད་པའི་དབང་སྐུར་ཡང་། ། བླ་མ་རྒྱུད་པ་མ་ཉམས་ཞིང་། ། ཆོ་ག་འཁྲུགས་པར་མ་གྱུར་པ། ། ཕྱི་ནང་རྟེན་འབྲེལ་བསྒྲིག་མཁྱེན་ཅིང་། ། སྐུ་བཞིའི་ས་བོན་ཐོབས་ནུས་པ། ། སངས་རྒྱས་གསུང་བཞིན་མཛད་པ་ཡི། ། བླ་མ་བཙལ་ལ་དབང་བཞི་བླང་། ། དེ་ཡིས་སྡོམ་པ་གསུམ་ལྡན་འགྱུར། ། དེང་སང་རྡོ་རྗེ་ཕག་མོ་ཡི། །
བྱིན་རླབས་དབང་བསྐུར་ཡིན་ཞེས་ཟེར། ། འདི་ཡིས་ཆོས་ཀྱི་སྒོ་ཕྱེ་ནས། ། གཏུམ་མོ་ལ་སོགས་བསྒོམ་པ་མཐོང་། ། འདི་འདྲ་རྒྱུད་སྡེ་ལས་མ་གསུངས། ། བསྟན་བཅོས་རྣམས་ལས་བཤད་པ་མེད། ། ཅེས་དང་། དབང་བསྐུར་མེད་ཀྱང་ལམ་ཟབ་མོ། ། བསྒོམས་ནས་སངས་རྒྱས་འགྲུབ་སྙམ་ན། ། དབང་བསྐུར་མེད་པར་ལམ་ཟབ་མོ། ། བསྒོམ་པ་ངན་འགྲོའི་རྒྱུ་རུ་གསུངས། །
ཕྱག་རྒྱ་ཆེན་པོ་ཐིག་ལེ་ལས། ། དབང་མེད་ན་ནི་དངོས་གྲུབ་མེད། ། བྱེ་མ་བཙིར་ཡང་མར་མེད་བཞིན། ། གང་ཞིག་རྒྱུད་ལུང་ང་རྒྱལ་གྱིས། ། དབང་བསྐུར་མེད་པར་འཆད་བྱེད་པ། ། སློབ་དཔོན་སློབ་མ་ཤི་མ་ཐག ། དངོས་གྲུབ་ཐོབ་ཀྱང་དམྱལ་བར་སྐྱེ། ། དེ་བས་འབད་པ་ཐམས་ཅད་ཀྱིས། ། བླ་མ་ལ་ནི་དབང་མནོད་ཞུ། ། ཞེས་གསུངས།
རྒྱུད་སྡེ་གཞན་ལས་ཀྱང་། དེ་ལྟར་གསུངས་ཕྱིར་འབད་པར་བྱ། ། ཁ་ཅིག་གང་ཟག་དབང་པོ་རབ། ། སྨིན་བྱེད་ཕག་མོའི་བྱིན་རླབས་ཡིན། ། འབྲིང་དང་ཐ་མ་དག་ལ་ནི། ། དབང་བསྐུར་ཆོ་ག་དགོས་ཞེས་ཟེར། གང་ཟག་རབ་འབྲིང་གསུམ་ཀ་ལ། ། ཕག་མོའི་བྱིན་བརླབས་སྨིན་བྱེད་དུ། ། རྒྱུད་སྡེ་ཀུན་ལས་གསུངས་པ་མེད། ། འཕགས་པ་རྣམས་ཀྱི་གང་ཟག་རབ། །
སྤྲུལ་པ་ཡི་ནི་དཀྱིལ་འཁོར་དུ། ། དབང་བསྐུར་མཛད་ཅེས་གསུངས་པ་ནི། ། སྔོན་གྱི་ཆོ་ག་འཕགས་པའི་ཡིན། ། དིང་སང་གང་ཟག་རབ་འབྲིང་ཀུན། ། རྡུལ་ཚོན་གྱི་ནི་དཀྱིལ་འཁོར་དུ། ། དབང་བསྐུར་བྱ་བར་གསུངས་མོད་ཀྱི། ། གཞན་དུ་སྨིན་བྱེད་རྒྱུད་ལས་བཀག ། ཅེས་དང་། གལ་ཏེ་ཆོ་ག་ཉམས་གྱུར་ནའང་། ། སོ་སོར་ཐར་དང་སེམས་བསྐྱེད་ཀྱི། །
སྡོམ་པ་འཆགས་པར་མི་འགྱུར་ཞིང་། ། རྡོ་རྗེ་ཕག་མོ་ལ་སོགས་པའི། ། བྱིན་རླབས་འཇུག་པར་མི་འགྱུར་ན། ། རིགས་འཛིན་སྔགས་ཀྱི་སྡོམ་པ་ཡང་། ། དབང་བསྐུར་མེད་ན་ཐོབ་མི་ནུས། ། དེས་ན་ཆོ་ག་གཞན་དག་ལ། ། འབད་པ་ཆེན་པོ་བྱེད་བཞིན་དུ། ། དབང་བསྐུར་ཆོ་ག་དོར་བྱེད་པ། ། ཐབས་ལ་བསླུ་བའི་བདུད་ཡོད་ཅེས། ། གསུངས་པ་འདིར་ཡང་དྲན་པར་བྱ། །
ཞེས་དང་། གང་ཞིག་དབང་བསྐུར་མ་ཐོབ་པ། ། དེ་ལ་རིག་འཛིན་སྡོམ་པ་མེད། ། ཅེས་དང་། དེས་ན་རབ་བྱུང་སྡོམ་པ་དང་། ། རྡོ་རྗེ་ཕག་མོའི་བྱིན་བརླབས་དང་། ། སེམས་བསྐྱེད་འབད་ནས་བྱེད་བཞིན་དུ། ། དབང་བསྐུར་མི་དགོས་ཞེས་བྱ་བ། ། གསང་སྔགས་སྤོང་བའི་གསང་ཚིག་ཡིན། ། ཞེས་སོགས་རྒྱ་ཆེར་གསུངས་ཞིང་།
དེའི་འཕྲོས་ཆག་ལོཙཱ་བའི་དྲིས་ལན་ལས། དྲི་བ་བཅུ་པ། བརྒྱ་ལ་ཕག་མགོའི་དབང་ལ་སོགས་པ་གསུངས་ན། དབང་ཞེས་བརྗོད་པ་ལ་འགལ་བ་ཅི་འཆིས། གསུང་བའང་། སྤྱིར་ཕག་མགོའི་དབང་ལ་སོགས་པ་རྒྱུད་སྡེ་གང་ནས་ཀྱང་བཤད་པ་མི་གདའ། གལ་ཏེ་གསུང་སྲིད་ན། བྱ་བ་རྟག་པ་མཐའ་བཟུང་བ་ལགས། དཔེར་ན་མེ་ལ་བསིལ་བ་མེད། ཡོད་ན་མེ་མ་ཡིན།
སྒྱུ་མ་ལ་སོགས་པ་གཞན་ཡིན་ཟེར་བ་དང་འདྲ། དེ་ལ་དབང་བསྐུར་ལ་སྦྱོར་དངོས་རྗེས་གསུམ་གྱི། དངོས་གཞི་དབང་མཚན་ཉིད་པ་ལགས། སྟ་གོན་དང་རྗེས་གནང་ཡང་དབང་བརྟགས་པ་བ་ཡིན་ཏེ། དཔེར་ན་དགེ་སློང་གི་སྡོམ་པའི་ཆོ་ག་ཟེར་ཡང་། སྦྱོར་བ་བར་ཆད་དྲི་བ་ལ་སོགས་པ་དང་། རྗེས་བསླབ་བྱ་བཅུ་གཅིག་བརྗོད་པ་གཙོ་བོ་དགེ་སློང་གི་སྡོམ་པའི་ངོ་བོ་འབོགས་པ་མ་ལགས། སྡོམ་པའི་ངོ་བོ་འབོགས་པ་ལ། གསོལ་བའི་ལས་གཅིག་དང་། བརྗོད་པའི་ལས་གསུམ་ལས་མི་གདའ།
སེམས་བསྐྱེད་པའང་སྦྱོར་བ་ཡན་ལག་བདུན་དང་། རྗེས་དགའ་བ་བསྒོམ་པ་ཀུན་སེམས་བསྐྱེད་དུ་མིང་བཏགས་ཀྱང་། ཡན་ལག་ཡིན་གྱི་དངོས་གཞི་མ་ལགས། སྡོམ་པ་ཉི་ཤུ་པ་ཟེར་ཡང་། སྡོམ་པ་ལེན་པའི་ཆོ་ག་ལ་ཚིགས་བཅད་གཅིག་ལས་མི་གདའ། གཞན་ཐམས་ཅད་སྦྱོར་བ་དང་། རྗེས་ཀྱི་བསླབ་བྱ་ལ་མིང་བཏགས་པར་གདའ། དེ་བཞིན་དུ་རྗེས་གནང་ལ། དབང་བསྐུར་གྱི་མིང་མཚན་ཉིད་པ་མ་ཡིན། བཏགས་པ་བ་ཡིན་ཏེ།
སཾ་བྷུ་ཊི་ལས། དབང་དང་བཀས་གནང་ཐོབ་པ་ཡི། ། བྱ་བ་བྱས་པས་རབ་འཛུམ་ཞིང་། ། འགྲོ་ཀུན་དགའ་བར་བྱེད་པ་ཡི། ། ཤིན་ཏུ་སྙན་པའི་ཚིག་འདི་བརྗོད། ། ཅེས་དབང་དང་རྗེས་གནང་གཉིས་ཐ་དད་དུ་གསུངས་ལ། བུམ་དབང་བཅུ་གཅིག་ཅེས་བྱ་བར་མིང་འདོགས་པ་ནི། བུམ་དབང་གི་ཡན་ལག་ལ་དེར་མིང་བཏགས་པ་ལགས། དཔེར་ན་རྒྱལ་པོའི་ཕོ་ཉ་བཅུ་གཅིག་ཟེར་ཡང་། གཅིག་དཔོན།
གཞན་འཁོར་དུ་འགྲོ་བ་དང་འདྲ། ཡང་དབང་གི་མིང་བཏགས་ཚད་དབང་དུ་འགྲོ་ན། སུམ་བརྒྱ་པ་ལས། རྫོགས་པའི་བྱང་ཆུབ་དཔལ་ནོད་དབང་བསྐུར་བ། ། ཞེས་པ་དང་། མདོ་ལས། དབང་ཐོབ་པའི་བྱང་ཆུབ་སེམས་དཔའ་ཞེས་གསུངས་པ་དང་། རྒྱལ་རིགས་སྤྱི་བོ་ནས་དབང་བསྐུར་བ་ཡང་། སྔགས་ཀྱི་དབང་བསྐུར་དུ་ཐལ་བར་འགྱུར་རོ། ། དེས་ན་མདའ་གཞུའམ།
ཆོས་བཤད་པའི་རྗེས་སུ་གནང་བ་ལ་སོགས་པ་ཡང་། རྗེས་གནང་ཡིན་གྱི་དབང་དངོས་མ་ལགས། ཕག་མགོའི་དབང་བསྐུར་ལ་སོགས་པ་གསུངས་པ་གཅིག་འདུག་ནའང་། འདི་འདྲའི་རིགས་སུ་བསྡུ་དགོས་ཏེ། འདི་གསུངས་པ་མེད་པས། བརྫུན་འབའ་ཞིག་ལགས། ། ཞེས་དང་། གློོ་བོ་ལོ་ཙཱ་བའི་དྲིས་ལན་ལས། གསང་སྔགས་ཀྱི་སྡོམ་པ་ལ། རྒྱུད་ལས་དབང་བསྐུར་གཙོ་ཆེ་བར་གསུངས་པ་ལ།
རྒྱུད་ནས་འབྱུང་བའི་དབང་བསྐུར་མི་བྱེད་པར། ཆོས་གང་ནས་ཀྱང་བཤད་པ་མེད་པའི་ཕག་མགོའི་དབང་བསྐུར་ལ་སོགས་པས་ཆོས་སྒོ་འབྱེད་པ་མང་། ཞེས་དང་། གཞན་ཡང་། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཞུ་བའི་ཕྲིན་ཡིག་ལས། གལ་ཏེ་གསང་སྔགས་མི་བསྒོམ་ན། ། དབང་བསྐུར་མེད་ཀྱང་འགལ་བ་མེད། ། གསང་སྔགས་བསྒོམ་ལ་མོས་གྱུར་ན། ། ཅི་ནས་དབང་བསྐུར་དགོས་པར་གསུངས། ། ཕྱག་རྒྱ་ཆེན་པོ་ཐིག་ལེ་ལས།
དབང་མེད་ན་ནི་དངོས་གྲུམ་མེད། ། བྱེ་མ་བཙིར་ཡང་མར་མེད་བཞིན། ། གང་ཞིག་རྒྱུད་ལུང་ང་རྒྱལ་གྱིས། ། དབང་བསྐུར་མེད་པར་འཆད་བྱེད་པ། ། སློབ་དཔོན་སློབ་མ་ཤི་མ་ཐག ། དངོས་གྲུབ་ཐོབ་ཀྱང་དམྱལ་བར་སྐྱེ། ། དེ་བས་འབད་པ་ཐམས་ཅད་ཀྱིས། ། བླ་མ་ལ་ནི་དབང་མནོད་ཞུ། ། ཞེས་གསུངས། རྡོ་རྗེ་ཕྲེང་བ་ལས།
དབང་བསྐུར་མེད་པར་རྒྱུད་འཆད་པ། ། དེ་དོན་ལེགས་པར་ཤེས་ན་ཡང་། ། སློབ་དཔོན་སློབ་མ་མཚུངས་པར་ནི། ། ཤི་ནས་ངུ་འབོད་ཆེན་པོར་ལྟུང་། ། ཞེས་གསུངས། དམ་པ་དང་པོ་ལས། དབང་བསྐུར་མེད་པར་རྒྱུད་འཆད་དང་། ། སྔགས་ཀྱི་དེ་ཉིད་བསྒོམ་བྱེད་པ། ། དེ་དོན་ལེགས་པར་ཤེས་ན་ཡང་། ། དམྱལ་བར་འགྱུར་གྱི་གྲོལ་བ་མིན། །
ཞེས་གསུངས། དེ་བཞིན་རྒྱུད་གཞན་དང་། བསྟན་བཅོས་ཆེན་པོ་ཐམས་ཅད་ལས། དབང་བསྐུར་ཐོབ་ཅིང་དམ་ཚིག་ལྡན། ། དེ་ཡིས་གསང་སྔགས་བསྒོམ་པར་གསུངས། ། ཞེས་གསུངས་པ་རྣམས་ཀྱིས་གསལ་བར་བཤད་དོ། ། དེས་ན་རྗེ་བཙུན་ས་སྐྱ་པ་ཡབ་སྲས་ཀྱིས་བཞེད་པས། རིགས་ལྔའི་སྡོམ་བཟུང་ལ་བརྟེན་ནས། རིག་འཛིན་སྔགས་ཀྱི་སྡོམ་པ་སྐྱེ། དབང་བསྐུར་གྱི་དུས་སུ་སྐྱེས་པའམ་སྡོམ་གཟུང་ལ་བརྟེན་ནས་འཐོབ།
དབང་བསྐུར་གྱི་དུས་སུ་ཐོབ་ཅེས་གསལ་བར་གསུངས་སོ། ། འོ་ན་སྔགས་ཀྱི་སྡོམ་པའི་ཐོབ་དུས་དེ་ཁོ་ན་རྒྱུད་སྡེའི་དགོངས་པ་ཡིན་ནམ་སྙམ་ན། ཁོ་བོའི་དཔལ་ལྡན་བླ་མ་དམ་པ་རྡོ་རྗེ་འཆང་ཆེན་པོའི་དགོངས་པ་ལུང་དང་རིགས་པས་གསལ་བར་བྱ་སྟེ། བཤད་པར་བྱའོ། ། དེ་ཡང་འདིར་གཏན་ལ་དབབ་པར་བྱ་བ་ནི། བླ་མེད་རྡོ་རྗེ་ཐེག་པའི་ལམ། ཐོག་མར་ཉམས་སུ་ལེན་པའི་སྣོད་དུ་རུང་བའི་སྔགས་ཀྱི་སྡོམ་པའམ། རྩ་བའི་ལྟུང་བ་བཅུ་བཞི་ཡན་ལག་དང་བཅས་པ་སྤོང་བའི་སྔགས་ཀྱི་སྡོམ་པ་འདི། དུས་ཚོད་ནམ་གྱི་ཚེ་ཐོབ་དཔྱད་པར་བྱ་བ་ཡིན་ལ། དེའི་ཐོབ་ཚུལ་སྔ་རབས་པའི་འདོད་ཚུལ་ལ།
ཁ་ཅིག སྐྱབས་འགྲོ་དང་སེམས་བསྐྱེད་ཀྱི་ཚིག་ལན་གསུམ་བཟླས་པའི་བརྗོད་པ་ཐ་མ་ལ་སོ་ཐར་དང་བྱང་སེམས་ཀྱི་སྡོམ་པ་ཐོབ་པ་བཞིན་དུ། དབང་བསྐུར་བའི་སྐབས་འདིར་རིགས་ལྔའི་སྡོམ་གཟུང་ལན་གསུམ་བཟླས་པའི་བརྗོད་པ་ཐ་མ་ལ། རིག་པ་འཛིན་པའི་སྡོམ་པ་ཐོབ་ཅེས་འདོད་པ་དང་། གཞན་དག་འདིར་རིག་པ་འཛིན་པའི་སྡོམ་པ་ཐོབ་ཀྱི་དམ་ཚིག་ནི་དབང་བསྐུར་བའི་རྗེས་ཐོགས་སུ་ཐོབ་པར་འདོད་པ་དང་། ལ་ལ་ནི་རིགས་པའི་དབང་ལྔའི་རྗེས་སུ་འདི་བཟླས་ནས། གསང་སྔགས་ཀྱི་སྡོམ་པ་ཐོབ་པར་འདོད་པ་དང་། ལུགས་གསུམ་ཡོད་ཅེས་གསུང་ཞིང་། དེ་ཡང་ལུགས་དང་པོ་ནི། སྔོན་གྱི་འདོད་པ་ལྟར།
བོད་ཀྱི་འཁྲུལ་སྤོང་མཁན་པོ་ཡང་དེ་བཞིན་དུ་འདོད་དེ། དེས་བྱས་པའི་རྩ་ལྟུང་གི་རྣམ་བཤད་ལས། དེ་ལ་རྡོ་རྗེ་སློབ་དཔོན་གྱི་དབང་ཡན་ཆད་ཚང་ཞིང་། དཀྱིལ་འཁོར་དུ་འཇུག་པ་སོགས་སྔོན་དུ་བཏང་བའི་དབང་བསྐུར་བ་མཚན་ཉིད་ཚང་བ་གཅིག་བྱེད་པའི་སྐབས་དང་སྦྲེལ་ནས་བསམ་པ་དག་པས། རིགས་ལྔའི་སྡོམ་གཟུང་ལན་གསུམ་བྱས་པའི་ཐ་མ་རྫོགས་པ་དང་། སྔགས་སྡོམ་རྒྱུད་ལ་སྐྱེ་བ་ཡིན་གྱི། དབང་བསྐུར་མཚན་ཉིད་ཚང་བ་དང་མ་སྦྲེལ་བའི་མངོན་རྟོགས་བསྒོམ་པ་དང་། རྗེས་གནང་ཕྲན་ཚེགས་སོགས་ཀྱི་ཚེ་སྡོམ་གཟུང་བྱས་པས། སྡོམ་པ་སྔར་མེད་སྐྱེ་བ་དང་སྔར་ཡོད་ཉམས་པ་སོར་ཆུད་པ་མ་ཡིན་ལ། འོན་ཀྱང་སྔར་སྡོམ་པ་ཐོབ་ཟིན་མ་ཉམས་པ་རྣམས་ཁྱད་པར་དུ་འགྱུར་བ་ཡིན་ནོ། །
དབང་བསྐུར་ལ་ལྟོས་ཀྱང་དབང་བསྐུར་རྫོགས་པར་མ་ཚར་གྱི་བར་དུ་མི་སྐྱེ་བ་མ་ཡིན་ཏེ། དཔེར་ན། གསོལ་བཞིའི་ལས་ལས་བསྙེན་རྫོགས་ཀྱི་སྡོམ་པ་སྐྱེ་བ་ཆོ་ག་གཞན་རྣམས་གྲོགས་སུ་ཡོད་པ་ལ་ལྟོས་ཀྱང་ཆོ་ག་རྫོགས་པར་མ་གྲུབ་པར་མི་སྐྱེ་བ་མ་ཡིན་པ་བཞིན་ནོ། ། ཞེས་ཟེར་རོ། ། དེ་ནི་མི་འཐད་དེ། འོ་ན་རྡོ་རྗེ་སློབ་དཔོན་གྱི་དབང་ཡན་ཆད་ཚང་ཞིང་། དཀྱིལ་འཁོར་དུ་འཇུག་པ་སོགས་སྔོན་དུ་བཏང་བའི་དབང་བསྐུར་བ་ཚང་བ་གཅིག་བྱེད་རྒྱུ་ལ། རིགས་ལྔའི་སྡོམ་གཟུང་གི་ཆོ་ག་ཡན་ཆད་རྫོགས་པར་གྲུབ་ནས། ཆོ་ག་ལྷག་མ་རྣམས་བར་ཆད་ཀྱི་དབང་གིས་མ་གྲུབ་པའི་ཚེ་ནའང་། སྔགས་ཀྱི་སྡོམ་པ་སྐྱེ་ལ་ཉེས་བཅས་སུ་འགྱུར་ཏེ།
རིགས་ལྔའི་སྡོམ་གཟུང་གི་བརྗོད་པ་ལན་གསུམ་གྱི་ཐ་མ་རྫོགས་མ་ཐག་སྔགས་སྡོམ་རྫོགས་པར་སྐྱེས་ཟིན་པའི་ཕྱིར་རོ། ། དཔེར་ན། གསོལ་བཞིའི་ལས་ཡན་རྫོགས་པར་གྲུབ་ཟིན་ནས། ཆོ་ག་ལྷག་མ་རྣམས་བར་ཆད་ཀྱི་དབང་གིས་མ་གྲུབ་ཀྱང་། བསྙེན་རྫོགས་ཀྱི་སྡོམ་པ་སྐྱེས་ལ་ཉེས་བཅས་སུ་འགྱུར་བ་བཞིན། འདོད་ན། སྔགས་སྡོམ་སྐྱེ་བ་དབང་བསྐུར་མཚན་ཉིད་ཚང་བ་གཅིག་བྱེད་པའི་སྐབས་དང་ངེས་པར་སྦྲེལ་དགོས་པར་འདོད་པ་དང་འགལ་ལོ། ། གཞན་ཡང་དེ་ལྟ་བུའི་གང་ཟག་དེས་སྔགས་ཀྱི་ལམ་བསྒོམ་དུ་རུང་བར་འགྱུར་ཏེ། སྔགས་ཀྱི་སྡོམ་ལྡན་ཡིན་པའི་ཕྱིར། དཔེར་ན་བྱང་སེམས་ཀྱི་སྡོམ་ལྡན་གྱིས་ཐེག་ཆེན་གྱི་ལམ་བསྒོམ་དུ་རུང་བ་བཞིན་ནོ། །
ཞེས་མཚུངས་སོ། ། དེ་བཞིན་དུ་དེ་ལྟ་བུའི་གང་ཟག་དེས་སྔགས་ཀྱི་རྒྱུད་བཤད་ཉན་བྱར་རུང་བར་ཡང་མཚུངས་ཏེ། བྱང་སེམས་གྱི་སྡོམ་ལྡན་གྱིས་ཐེག་ཆེན་གྱི་ཆོས་བཤད་ཉན་བྱར་རུང་བ་བཞིན་ནོ། ། ཞེས་ཀྱང་མཚུངས་སོ། ། དེ་དག་ཀྱང་འདོད་ན། དབང་མེད་ན་ནི་དངོས་གྲུབ་མེད། ། ཅེས་སོགས་དང་། དབང་བསྐུར་མེད་པར་རྒྱུད་འཆད་པ། ། ཞེས་སོགས་གོང་དུ་དྲངས་པའི་ལུང་རྣམས་དང་འགལ་ལོ། ། གཞན་ཡང་དེ་ལྟ་བུའི་གང་ཟག་དེ་སྔགས་ཀྱི་སྡོམ་ལྡན་ཡིན་ན།
དེ་ལ་དཀྱིལ་འཁོར་ལ་སོགས་པའི་དེ་ཁོ་ན་ཉིད་བསྟན་དུ་རུང་བར་འགྱུར་ལ། འདོད་ན་ཇི་སྐད་དུ། དབང་བསྐུར་ནས་ནི་དེ་ཉིད་བསྟན། ། གཞན་དུ་ན་ནི་དངོས་གྲུབ་དག ། ཤིན་ཏུ་རིང་བར་འགྱུར་རོ་ཞེས། ། རྡོ་རྗེ་འཛིན་པ་ཉིད་ཀྱིས་གསུངས། ། ཞེས་གསུངས་པ་དང་། དཀྱིལ་འཁོར་ཆེན་པོ་མ་མཐོང་བ་རྣམས་ཀྱི་མདུན་དུ་སྨྲ་བར་མ་བྱེད་ཅིག ཞེས་ལན་གཅིག་མ་ཡིན་པར་གསུངས་པ་རྣམས་དང་འགལ་བར་འགྱུར་རོ། ། གཞན་ཡང་སྔགས་སྡོམ་ཐོབ་དུས་དེ་ལྟར་ཡིན་ན།
དུས་ཀྱི་འཁོར་ལོའི་སྐབས་སུ། རིགས་འཛིན་སྔགས་ཀྱི་སྡོམ་པ་ཐོབ་དུས་གོ་བ་ཡང་། བྱིས་པ་འཇུག་པའི་དབང་བདུན་རྫོགས་པའི་རྗེས་སུ་མི་བྱེད་པར། རིགས་ལྔའི་སྡོམ་གཟུང་གི་བརྗོད་པ་ལན་གསུམ་གྱི་ཐ་མ་རྫོགས་མ་ཐག་བྱེད་རིགས་པར་འགྱུར་ཏེ། གསོལ་བཞིའི་ལས་ལ་བརྟེན་ནས་བསྙེན་རྫོགས་ཀྱི་སྡོམ་པ་སྐྱེས་མ་ཐག་དུས་གོ་བར་བྱེད་པ་བཞིན་ནོ། ། འདོད་པར་མི་ནུས་ཏེ། འགྲེལ་ཆེན་ལས། དབང་བདུན་བསྐུར་བའི་རྗེས་སུ་དུས་གོ་བྱེད་པར་གསུངས་པའི་ཕྱིར་རོ། ། ལུགས་གཉིས་པ། འདིར་སྔགས་ཀྱི་སྡོམ་པ་ཐོབ་ཀྱི་དམ་ཚིག་དབང་གི་རྗེས་སུ་ཐོབ་པར་འདོད་པའི་ལུགས་ནི།
དཔལ་དེ་ཁོ་ན་ཉིད་འདུས་པ་ལས། དེ་ལྟར་ལན་གསུམ་བརྗོད་པའི་ཆ་ཐ་མ་ལ། བདག་གིས་སྡོམ་པ་མ་ལུས་གཟུང་། ། ཞེས་པའི་ཚིག་འཇུག་རྫོགས་པ་དང་། རིགས་ལྔའི་སྡོམ་པ་རྫོགས་པར་སྐྱེས་པ་དུས་མཉམ་པ་ཡིན་ནོ། ། དེས་ན་བླུན་པོ་དག་འདིའི་སྐབས་སུ། སྡོམ་པ་དེ་ཉིད་མ་སྐྱེས་པར་སྨྲ་བ་ནི་སྡོམ་པ་བླང་བ་ཐམས་ཅད་བརྗོད་པ་གསུམ་གསུམ་གྱི་ཆ་ཐ་མ་ལ་གྲུབ་པར་བཞེད་པའི་མདོ་སྔགས་སྤྱིའི་རྣམ་གཞག་མི་ཤེས་པར་ཟད་དོ། ། འོན་ཀྱང་འདིས། བླ་མེད་རྡོ་རྗེ་ཐེག་པའི་བསླབ་པ་དང་། དམ་ཚིག་ཐམས་ཅད་གཟུང་ཟིན་པ་ནི་མ་ཡིན་ཏེ།
སྡོམ་པ་འདི་བཟུང་ནས་དབང་ལེན་པ་ན། དབང་སོ་སོའི་དམ་ཚིག་མི་འདྲ་བ་དུ་མ་སླར་ཡང་འཛིན་དགོས་པའི་ཕྱིར་རོ། ། དེས་ན་སྡོམ་པ་དང་དམ་ཚིག་གི་ཁྱད་པར་མ་ཕྱེད་པས། རྒྱུད་སྡེའི་དགོངས་པ་དཀྲུགས་པ་རྣམས་ནི་བབ་ཆོལ་ཁོ་ན་ཡིན་ནོ། ། ཞེས་གསུང་བ་ཡང་། གོང་གི་ལུགས་དེ་ཉིད་བཞེད་པར་སྣང་མོད། དེ་ཡང་འཐད་པ་མ་ཡིན་ཏེ། རིགས་ལྔའི་སྡོམ་གཟུང་གིས་སྐབས་སུ། རིགས་ལྔའི་སྡོམ་པ་རྫོགས་པར་སྐྱེས་ན། རིགས་ལྔའི་དམ་ཚིག་ཡང་རྫོགས་པར་སྐྱེས་ཟིན་པར་མཚུངས་པར་འགྱུར་བ་དང་།
དབང་སོ་སོའི་དམ་ཚིག་མི་འདྲ་བ། སླར་ཡང་གཟུང་དགོས་པར་བཞིན། དབང་སོ་སོའི་སྡོམ་པ་མི་འདྲ་བ་ཡང་། སླར་ཡང་གཟུང་དགོས་པར་མཚུངས་པར་འགྱུར་བ་དང་། སྔགས་ཀྱི་སྡོམ་པ་དང་། དམ་ཚིག་སོ་སོ་ཡིན་པས། འདིར་སྡོམ་པ་ཡིན་གྱི་དམ་ཚིག་མ་ཡིན་ན། འདིར། རིན་ཆེན་རིགས་མཆོག་ཆེན་པོ་ཡི། ། དམ་ཚིག་ཡིད་དུ་འོང་པ་ལ། །
ཞེས་གསུངས་པ་དང་། སྡོམ་པ་བསྒྲགས་པའི་སྐབས་སུ། འདི་ནི་རྡོ་རྗེའི་རིགས་དག་པའི། ། སྡོམ་པ་དམ་ཚིག་ཡིན་པར་གསུངས། ། ཞེས་དང་། འདི་པདྨའི་རིགས་དག་པའི། ། དམ་ཚིག་སྡོམ་པ་ཡིན་པར་གསུངས། ། ཞེས་གསུངས་པ་རྣམས་ཀྱང་། སྡོམ་པ་ཡིན་གྱི་དམ་ཚིག་མ་ཡིན་པར་འགྱུར་བ་དང་། འདིར་དམ་ཚིག་ཐོབ་ཀྱི་སྡོམ་པ་མ་ཐོབ་ཅེས་ཟློག་ནས་བརྗོད་ན་ཡང་མཚུངས་པར་འགྱུར་བ་དང་།
ཁྱད་པར་དུ་ཡང་། འཇལ་དཔལ་རྩ་རྒྱུད་ལས། གང་དག་དབང་མ་བསྐུར་བ་ལ་རིག་པ་འཛིན་པའི་མིང་མི་གནས། ཞེས་གསུངས་པའི་ལུང་དང་འགལ་བར་འགྱུར་བའི་ཕྱིར་རོ། ། དེས་ན་བདག་གི་དཔལ་ལྡན་བླ་མ་དམ་པས། རིག་འཛིན་སྔགས་ཀྱི་དམ་ཚིག་དང་སྔགས་ཀྱི་སྡོམ་པ་དོན་གཅིག་མིང་གི་རྣམ་གྲངས་སུ་བཞེད་པ་ནི་ཤིན་ཏུ་ལེགས་པ་ཡིན་ནོ། ། ལུགས་གསུམ་པ་རིགས་པའི་དབང་ལྔའི་རྗེས་སུ། རིགས་ལྔའི་སྡོམ་གཟུང་བཟླས་ནས་སྔགས་སྡོམ་དེའི་ཚེ་ཐོབ་པར་འདོད་པ་ཡང་མི་འཐད་དེ། རྒྱུད་དང་དཀྱིལ་ཆོག་ཚད་ལྡན་ཕལ་ཆེ་བ་ལས། དབང་གི་སྔོན་དུ་རིགས་ལྔའི་སྡོམ་གཟུང་གསུངས་ཀྱི།
དབང་གིི་རྗེས་ལ་མ་གསུངས་པས་གནོད་པའི་ཕྱིར་རོ། ། འོན་ཀྱང་ད་ལྟ་ལུགས་འདི་ཉིད་འདོད་པ་ཤིན་ཏུ་ཉུང་བར་གནང་ངོ་། ། དེས་ན་རང་གི་ལུགས་རྣམ་པར་བཞག་པ་ནི། བླ་ན་མེད་པའི་སེམས་བསྐྱེད་རིགས་ལྔའི་སྡོམ་གཟུང་གི་ཆོ་ག་འདི་ལ་བརྟེན་ནས་གོང་དུ་བཤད་པའི་རིག་འཛིན་སྔགས་ཀྱི་སྡོམ་པ་སྐྱེ། རྡོ་རྗེ་སློབ་དཔོན་གྱིས་དབང་རྫོགས་པ་དང་། སྡོམ་པ་དེ་སྐྱེས་པར་སྔར་བཤད་པ་དེ་ཉིད་རྒྱུད་སྡེའི་དགོངས་པའོ། ། དེ་ལ་རིགས་ལྔའི་སྡོམ་གཟུང་གི་ཆོ་ག་འདི། བླ་ན་མེད་པའི་སེམས་བསྐྱེད་ཀྱི་ཆོ་ག་ཡིན་ཏེ། འདི་ཉིད་ཀྱིས་སྐབས་སུ། ། བྱང་ཆུབ་སེམས་ནི་བླ་མེད་མཆོག །
དམ་པ་བདག་གིས་བསྐྱེད་བགྱིས་ནས། ། ཞེས་གསུངས་པའི་ཕྱིར་རོ། ། དེ་ལྟར་ན་དབང་གི་སྐབས་སུ། བླ་ན་མེད་པའི་སེམས་བསྐྱེད་ཀྱི་ཆོ་ག་འདི་དང་། སྡོམ་པ་བསྒྲག་པ་ལ་སོགས་པའི་དབང་གིས་ཆོ་གའི་ཟུར་རྣམས་སུ། རྩ་ལྟུང་བཅུ་བཞི་སྤོང་བའི་སྡོམ་པ་བསྒྲགས་པ་དང་། ཁས་བླང་བ་བྱས་ནས་རྡོ་རྗེ་སློབ་དཔོན་གྱི་དབང་རྫོགས་པ་དང་། དེ་རྣམས་རྫོགས་པར་སྐྱེས་ཟིན་པ་ཡིན་གྱིས། སྡོམ་གཟུང་གིས་སྐབས་སུ་རྫོགས་པར་སྐྱེས་པ་མ་ཡིན་ནོ། ། འོ་ན་བཅུ་བཞི་པོ་ཆོ་གའི་ཚིག་ཟུར་གང་དང་གང་དུ་ཇི་ལྟར་བསྒྲགས་ཤིང་།
ཁས་བླངས་མཉམ་ན། རྗེ་བཙུན་ཆེན་པོས་རྩ་ལྟུང་འཁྲུལ་སྤོང་དུ་གསུངས་པ་གཞིར་བཞག་ནས་ལེགས་བཤད་ཀྱིས་བརྒྱན་ཏེ་བཤད་ན། རྩ་ལྟུང་དང་པོ་ནི། སློབ་དཔོན་དག་ཀྱང་གཟུང་བར་བགྱི། ། ཞེས་དང་། དེང་ཕྱིན་ཆད་བུ་ཁྱོད་ཀྱི་དཔལ་ཧེ་རུ་ཀ་ང་ཡིན་གྱིས་ཞེས་སོགས་དང་། དམ་ཚིག་བསྒྲག་པའི་སྐབས་སུ། སློབ་དཔོན་སྨད་པར་མི་བྱ་ཞིང་། ། ཞེས་པ་རྣམས་ཀྱི་སྐབས་སུ་ཁས་བླངས། གཉིས་པ་ནི།
བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། ། ཞེས་པའི་སྐབས་སུ། བྱང་ཆུབ་སེམས་དཔའི་སྤྱོད་པ་རྣམས་སྤྱད་པར་ཁས་བླངས་པ་དང་། ཚུལ་ཁྲིམས་ཀྱིས་ནི་བསླབ་པ་དང་། ། ཞེས་སོགས་ཀྱིས་ཚུལ་ཁྲིམས་གསུམ་བསྲུང་བར་ཁས་བླངས་པ་དང་། བསྒྲག་པར། བདེ་གཤེགས་བཀའ་ལས་འདའ་མི་བྱ། ། ཞེས་པས་ཁས་བླངས་གསུང་ཞིང་། དེའི་སྟེང་དུ། སྡོམ་པ་ཐམས་ཅད་ལྡན་པར་ནི། །
ཡང་དག་ཉིད་དུ་གཟུང་བར་བགྱི། ། ཞེས་པས་ཀྱང་ཁས་བླངས་པར་སེམས། གསུམ་པ་ནི། སྤུན་ལ་ཁྲོ་བར་མི་བྱ་འོ། ། ཞེས་པས་ཁས་བླངས། བཞི་པ་ནི། སྦྱིན་པ་རྣམ་བཞི་རྟག་ཏུ་སྦྱིན། ། ཞེས་པའི་ངོས་འཛིན་སྡོམ་པ་བསྒྲག་པའི་སྐབས་སུ། ཟང་ཟིང་མི་འཇིགས་ཆོས་དང་བྱམས། ། ཞེས་དང་།
བསྒྲག་པར། བྱམས་པ་དོར་བར་མི་བྱ་ཞིང་། ། ཞེས་པས་ཁས་བླངས་གསུང་ཡང་། ཚིག་འདི་ད་ལྟར་མཐོང་བའི་རྒྱུད་ན་མི་བཞུགས་འདུག་པས། རྟག་ཏུ་སེམས་ཅན་བསྐྱང་བར་བྱ། ། ཞེས་པས་ཁས་བླངས་པར་སེམས། ལྔ་པ་ནི། རང་གཞན་དོན་ནི་རབ་སྒྲུབ་ཕྱིར། ། བྱང་ཆུབ་སེམས་ནི་བསྐྱེད་པར་བགྱི། ། ཞེས་དང་།
ཇི་ལྟར་དུས་གསུམ་མགོན་པོ་རྣམས། ། ཞེས་སོགས་ཤླཽ་ཀ་གཅིག་གིས་ཁས་བླངས། དྲུག་པ་ནི། ཕྱི་ནང་གསང་བ་ཐེག་པ་གསུམ། ། དམ་པའི་ཆོས་ནི་མ་ལུས་གཟུང་། ། ཞེས་དང་། བདག་གཞན་ཆོས་ལ་སྨད་མི་བྱ། ། ཞེས་པས་ཁས་བླངས། བདུན་པ་ནི། ཕྱི་ནང་གསང་བ་ཞེས་པའི་གསང་བ་དང་།
དཀྱིལ་འཁོར་ཆེན་པོ་མ་མཐོང་བ་རྣམས་ཀྱི་མདུན་དུ་སྨྲ་བར་མི་བྱ་སྟེ། ཞེས་དང་། བསྒྲག་པར། སྐལ་མེད་དེ་ཉིད་གཏམ་མི་བྱ། ། ཞེས་པས་ཁས་བླངས། བརྒྱད་པ་ནི། ཕུང་པོ་ལྔ་སངས་རྒྱས་ལྔར་གསུངས་པའི་སྐབས་རྣམས་དང་། བསྒྲག་པར། བདག་གི་ལུས་ལ་ངེས་མི་སྨད། ། ཅེས་པས་ཁས་བླངས་གསུང་ཞིང་།
དེའི་སྟེང་དུ། དངོས་ཀུན་གང་དང་གང་སྣང་བ། ། ཞེས་སོགས་དང་། རྡོ་རྗེ་སློབ་དཔོན་ལུས་འདི་ལ། ། ཞེས་སོགས་ཀྱི་སྐབས་སུ་ཡང་ཁས་བླངས་པར་སེམས། དགུ་པ་ནི། རྡོ་རྗེ་དྲིལ་བུ་ཕྱག་རྒྱ་ཡང་། ། ཞེས་པའི་དོན། ཤེས་རབ་དྲིལ་བུ་ཞེས་སུ་བཤད། ། ཞེས་དང་།
བསྒྲག་པར། ཆོས་ཉིད་ཚད་ནི་བཟུང་མི་བྱ། ། ཞེས་པས་ཁས་བླངས་གསུང་ཞིང་། དེའི་སྟེང་དུ། དོན་དམ་སེམས་བསྐྱེད་ཀྱི་སྐབས་སུ་ཁས་བླངས་པར་སེམས། བཅུ་པ་ནི། སེམས་ཅན་དོན་བྱེད་ཚུལ་ཁྲིམས་གསུམ། ། ཞེས་དང་། བསྒྲག་པར། སེམས་ཅན་རྣམས་ལ་གདུག་བྱམས་དང་། །
ཞེས་པས་ཁས་བླངས། བཅུ་གཅིག་པ་ནི། ཤེས་རབ་དྲིལ་བུ་ཞེས་དང་། ཆོས་རྣམས་གཟུགས་བརྙན་ལྟ་བུ་སྟེ། ། ཞེས་སོགས་དང་། བསྒྲག་པར། ཆོས་ཉིད་ཚད་ནི་གཟུང་མི་བྱ། ། ཞེས་པས་ཁས་བླངས། བཅུ་གཉིས་པ་ནི། སེམས་ཅན་ཐམས་ཅད་བདག་གིས་མགྲོན་དུ་གཉེར། །
ཞེས་དང་སེམས་ཅན་དོན་བྱེད་ཚུལ་ཁྲིམས་གསུམ་ཞེས་དང་། བསྒྲག་པར། སྐལ་ལྡན་སེམས་ཅན་སྤང་མི་བྱ། ། ཞེས་པས་ཁས་བླངས། བཅུ་གསུམ་པ་ནི། གསང་བའི་ཐིག་པ་ཞེས་དང་། འདི་ནི་ཁྱོད་ཀྱི་དམྱལ་བའི་ཆུ། ། ཞེས་སོགས་དང་། བསྒྲག་པར། རྟག་ཏུ་དམ་ཚིག་བསྐྱང་བར་བྱ། །
ཞེས་པས་ཁས་བླངས་གསུང་ཞིང་། དཀྱིལ་ཆོག་གཞན་དུ། ཤ་ལྔ་བདུད་རྩི་ལྔ་བཟའ་ཞིང་། ། ཞེས་འབྱུང་བ་འདི་ལྟ་བུའི་སྐབས་སུ་ཡང་ཁས་བླངས་པར་སེམས། བཅུ་བཞི་པ་ནི། གསང་བའི་ཐེག་པ་ཞེས་པར། ཤེས་རབ་བཟུང་བ་དང་། ཤེས་རབ་དྲིལ་བུ་ཞེས་དང་། བསྒྲག་པར། བུད་མེད་ཉིད་ལ་སྨད་མི་བྱ། །
ཞེས་པས་ཁས་བླངས་པར་གསུང་ཞིང་། དེའི་སྟེང་དུ་མི་བསྐྱོད་པའི་དམ་ཚིག་ཏུ། ཕྱག་རྒྱ་གསུངས་པ་དང་། རྡོ་རྗེ་སློབ་དཔོན་གྱི་དབང་གི་སྐབས་སུ་ཡང་ཕྱག་རྒྱ་སྐུའི་དམ་ཚིག་གསུངས་པ། འདི་གཉིས་ཀྱི་སྐབས་སུ། གསལ་བར་ཁས་བླངས་པར་སེམས་སོ། ། དེ་ལྟར་ཚིག་གི་ཆ་ཤས་དེ་དག་གི་སྐབས་སུ་ཁས་བླངས་པའི་སྡོམ་པ་དེ་རྣམས། རྡོ་རྗེ་སློབ་དཔོན་གྱི་དབང་ཡོངས་སུ་རྫོགས་པར་སྐྱེས་པ་ཡིན་ནོ། ། འོ་ན་རྡོ་རྗེ་རྩེ་མོ་ལས། སྡོམ་པ་གསུམ་ལ་བཀོད་ནས་ནི། །
དེ་ནས་དཀྱིལ་འཁོར་བསྟན་པར་བྱ། ། ཞེས་དཀྱིལ་འཁོར་སྟོན་པའི་སྔོན་དུ། སྔགས་སྡོམ་ལ་བཀོད་དགོས་པར་བསྟན་པ་ཇི་ལྟར་དྲང་སྙམ་ན། སྐྱོན་མེད་དེ། འདིར་ནི་རིགས་ལྔའི་སྡོམ་གཟུང་གི་སྐབས་སུ། བླ་མེད་རྡོ་རྗེ་ཐེག་པའི་ལམ་ཐོག་མར་ཉམས་ལེན་གྱི་སྣོད་དུ་རུང་བའི་སྔགས་ཀྱི་སྡོམ་པ་མི་ཐོབ་པར་བཤད་ཀྱི། ། སྔགས་སྡོམ་དུ་རྟོགས་པ་གཏན་མི་ཐོབ་པར་བཤད་པ་མེད་ལ། རྡོ་རྗེ་རྩེ་མོའི་ལུང་གི་དོན་ནི། དཀྱིལ་འཁོར་སྟོན་པའི་གོང་དུ་སྔགས་ཀྱི་སྡོམ་པ་ཡོད་ཙམ་ཞིག་གིས་ཆོག་པ་ཡིན་ཞིང་། དེ་ཡང་དཀྱིལ་འཁོར་སྟོན་པའི་སྔོན་དུ།
སྔགས་ཀྱི་སྐྱབས་འགྲོ་དང་སེམས་བསྐྱེད་སོགས་སྔགས་སྡོམ་དུ་རྟོགས་པ་དུ་མ་སྐྱེས་ཟིན་པའི་ཕྱིར་རོ། ། ཡང་སྡོམ་པ་བསྒྲག་པའི་སྐབས་སུ། སྐབས་འདིར་གསང་སྔགས་ཀྱི་སྡོམ་པ་བསྒྲགས་པས་ཐོབ་པར་བྱ་བ་ཡིན། འདི་ལྟ་བུ་གཅིག ཉན་ཐོས་དང་བྱང་ཆུབ་སེམས་དཔའི་སྡོམ་པ་ལ་འོང་ཐང་བ་ལ་མ་བྱུང་། འདི་སྔགས་ཀྱི་ཁྱད་ཆོས་ཡིན་ཞེས། ཆོས་རྗེ་ས་སྐྱ་པཎྜི་ཏས་གསུང་། ཞེས་པ་སྔ་རབས་པའི་ཟིན་བྲིས་ན་སྣང་མོད། དཔལ་ལྡན་ས་སྐྱ་པཎྜི་ཏའི་བཞེད་པ་ནི། གོང་དུ་སྨོས་པ་ཁོ་ན་ཡིན་པར་ཤེས་པར་བྱའོ། །
དེས་ན་འདིར་བཤད་པ་དེ་དག་ནི། ཀྱཻ་རྡོ་རྗེའི་སྐབས་གཙོ་བོར་བཏོན་ནས། སྔགས་བླ་མེད་ཀྱི་དབང་དུ་བྱས་ནས་བཤད་པ་ཡིན་ལ། རྡོ་རྗེ་ཐེག་པ་སྤྱི་སྐད་ཀྱི་དབང་དུ་བྱས་ན་ཡང་། རིགས་ལྔའི་སྡོམ་གཟུང་ཙམ་བྱས་ཀྱང་། དཀྱིལ་འཁོར་དུ་བཅུག་ནས་དབང་མ་བསྐུར་ན་རིག་པ་འཛིན་པའི་དོན་མི་ཚང་བས། རིག་འཛིན་གྱི་སྡོམ་པར་མི་འགྱུར་ལ། དེའི་རྒྱུ་མཚན་ཡང་རྗེ་བཙུན་ཆེན་པོས། རིག་པ་འཛིན་པ་ནི་དཀྱིལ་འཁོར་དུ་བཅུག་ནས། མེ་ཏོག་དོར་ཏེ།
མེ་ཏོག་གང་ལ་ཕོག་པའི་ལྷའི་རིག་པ་འཛིན་པས་ན་རིག་པ་འཛིན་པའོ། ། ཞེས་གསུངས་པ་ལྟར་འཐད་པའི་ཕྱིར་རོ། ། དེས་ན་རིག་འཛིན་གྱི་སྡོམ་པ་ཐོབ་པ་ལ་དབང་ཐོབ་དགོས་ཤིང་། གསང་སྔགས་ཀྱི་མ་མཐའ་བྱ་བའི་རྒྱུད་ཡིན་ལ། དབང་གི་མ་མཐའ་ཆུ་དང་ཅོད་པན་གྱི་དབང་ཡིན་ཏེ། ཡེ་ཤེས་ཐིག་ལེ་ལས། ཆུ་ཡི་དབང་བསྐུར་ཅོད་པན་དག ། བྱ་བའི་རྒྱུད་ལ་ཞུགས་པ་ཡིན། ། ཞེས་གསུངས་པས་སོ། ། འོན་ཀྱང་བྱ་རྒྱུད་ཀྱི་ལམ་ཕྲན་ཚེགས་འགའ་ཞིག
དབང་བསྐུར་མ་ཐོབ་ཀྱང་ཉམས་སུ་བླང་དུ་རུང་བའི་དམིགས་བསལ། སྡོམ་པ་གསུམ་གྱི་རབ་ཏུ་དབྱེ་བ་ལས་གསུངས་སོ། ། དེ་ནས་ཚད་མེད་བཞི་བསྒོམ་པ་ནི། ། དེ་ལྟར་སྡོམ་པ་གཟུང་བ་ནི་བདུན་རྣམ་དག་གི་ཁོངས་སུ་འདུ་ལ། ཞེས་བྱ་བ་ནས། ཅེས་དགོངས་སོ་ཞེས་བྱ་བའི་བར་གྱིས། ཐུན་མོང་དང་ཐུན་མོང་མ་ཡིན་པའི་ཚད་མེད་བཞི་བསྒོམ་ཚུལ་མིང་དོན་དང་བཅས་པ་བསྟན། དེ་ནས་ཞེས་པ་ནས། རྗེ་ས་སྐྱ་པས་གསུང་ཞེས་པའི་བར་གྱིས། ཚོགས་ཞིང་ཇི་ལྟར་བྱ་བ་དང་།
ཚོགས་བསག་པའི་དགོས་པ་བསྟན་ཏོ། ། དེ་ནས་ཡེ་ཤེས་ཀྱི་ཚོགས་སྟོང་པ་ཉིད་བསྒོམ་པ་འབྱུང་སྟེ། ཞེས་བྱ་བ་ནས། ཅེས་གསུངས་པ་ལྟ་བུའོ། ། ཞེས་བྱ་བའི་བར་གྱི་སྟོང་ཉིད་བསྒོམ་ཚུལ་གསུམ་གྱི་ནང་ནས། བཙན་ཐབས་ཀྱིས་སྟོང་ཉིད་བསྒོམ་པ་གཙོ་བོར་བཟུང་བ་དང་། ཡེ་ཤེས་ཀྱི་ཚོགས་བསག་བྱས་པའི་དགོས་པ་བསྟན་ཏོ། ། འདིར་རྗེ་ས་སྐྱ་པ་ཆེན་པོས། དེ་ནས་ཡེ་ཤེས་ཚོགས་བསགས་ནི། ། བཙན་ཐབས་སྟོང་པར་བསྒོམ་པ་སྟེ། །
སྔགས་ནི་ཡིད་ལ་དྲན་སྟོབས་ཀྱིས། ། བདག་ཉིད་སོགས་སྣང་ཐམས་ཅད་ནི། ། མི་དམིགས་ཅང་མེད་སྟོང་པར་བསྒོམ། ། ཞེས་གསུངས་པ་ལ། བོད་ཀྱི་འཁྲུལ་སྤོང་ལས། འདིར་སཾ་བྷུ་ཊི་དང་། ཌོཾ་བྷི་བ་སོགས་དུ་མས་སྐབས་འདིར། རིགས་པས་གཏན་ལ་ཕབ་པའི་སྟོང་ཉིད་མཐར་ཐུག་བསྒོམ་དགོས་པར་གསུངས་པ་ལྟར། ཟབ་མོ་དབུ་མའི་ལྟ་བ་རིགས་པས་གཏན་ལ་ཕེབས་པའི་ངེས་ཤེས་གསལ་བཏབ་ནས་ལྟ་ཐོག་ཏུ་འཇོག་པ་དགོས་ཀྱི། སྣང་བ་ཐམས་ཅད་ཅི་མེད་ཅང་མེད་དུ་བཏང་བའི་ཆད་ལྟ་བསྒོམ་ནས་དེ་ཉིད་ཡེ་ཤེས་ཀྱི་ཚོགས་གསོག་ཡིན་ཞེས་པའི་བབ་ཆོལ་སྨྲ་བར་མི་བྱའོ། །
ཞེས་དགག་པ་བྱེད་པ་ནི། མ་བརྟགས་པར་ཟད་དེ། རྗེ་བཙུན་ས་སྐྱ་པ་ཡབ་སྲས་ཀྱི་བཞེད་པས་ཀྱང་། རིགས་པས་བརྟགས་པའི་སྟོང་པ་ཉིད་སྐབས་འདིར་བསྒོམ་པ་ཡང་བཞེད་དེ། རིན་པོ་ཆེ་རྩེ་མོས། མཚོ་སྐྱེས་ཀྱི་ཊཱིཀྐར། གཤིགས་ནས་སྟོང་པར་བསྒོམ་པ་ནི། གཅིག་དང་དུ་བྲལ་ལ་སོགས་པས་སྣང་ལ་རང་བཞིན་མེད་པར་བྱས་ནས་སྔགས་ཀྱིས་བརྟན་པར་བྱེད་པའོ། ། བཙན་ཐབས་སུ་བསྒོམ་པ་ནི། སྔགས་བརྗོད་པ་ཙམ་གྱིས་སོ། །
ཞེས་དང་། ཡང་གཉིས་ཏེ། སྣང་ལ་རང་བཞིན་མེད་པར་བསྒོམ་པ་དང་། སྣང་མེད་དུ་བསྒོམ་པ་གཉིས་ལས། འདི་ནི་དང་པོའི་ལུགས་སོ་ཞེས་དང་། མངོན་རྟོགས་རྒྱས་པར། ཨོཾ་ཤུ་ནྱ་ཏ་ཞེས་བརྗོད་མ་ཐག་ཏུ། བདག་དང་སེམས་ཅན་ཐམས་ཅད་ཀྱི་སྣོད་དང་བཅུད་ཀྱི་འཇིག་རྟེན་གྱིས་བསྡུས་པའི་དངོས་པོ་ཐམས་ཅད་སྐད་ཅིག་ལ་སྣང་ལ་མི་དམིགས་པར་བསམ་མོ། ། ཞེས་གསུངས་ལ། རྒྱ་གཞུང་དུ་མ་ལས་ཀྱང་དེ་ལྟར་བསྒོམ་པར་གསུངས་མོད།
བཙན་ཐབས་སུ་སྔགས་ཀྱིས་བྱིན་གྱིས་བརླབས་པའི། སྟོང་ཉིད་སྣང་མེད་བསྒོམ་པ་ཡང་། རྣམ་བཤད་ཉི་འོད་ལས། ཡན་ལག་དང་པོ་སྟོང་པ་ཉིད་ཀྱིས་བྱང་ཆུབ་ཀྱི་སེམས་ནི་ཆོས་ཐམས་ཅད་བརྟགས་ན་མ་གྲུབ་པར་བྱས་པ། ཨོཾ་ཤུ་ནྱ་ཏ་ཞེས་བྱ་བས་ནི། སྣང་བ་མེད་པའི་སྟོང་པ་ཉིད་དུ་བསྒོམ་མོ། ། ཞེས་པ་ལ་སོགས་པས། རྗེ་བཙུན་ས་སྐྱ་པ་ཡབ་སྲས་བཞེད་པ་ལྟར། རྒྱ་གཞུང་ཁུངས་ཐུབ་དུ་མ་ནས་ཀྱང་གསུངས་ཏེ། ཡན་ལག་མེད་པའི་རྡོ་རྗེས།
སྔགས་བརྗོད་པར་བྱ་ཞིང་། ཐ་མལ་པའི་རྣམ་པ་གཞིག་པར་བྱས་ཏེ། ཞེས་དང་། རྣམ་པ་ཐམས་ཅད་དང་བྲལ་བའི་མཚན་ཉིད་ཅན། སྒྱུ་མ་ལྟ་བུའི་སྟོན་ཀའི་ནམ་མཁའ་དྲི་མ་མེད་པའི་དཀྱིལ་ལྟ་བུར་བལྟས་ལ་ཞེས་དང་། ཇོ་བོས། ཤུ་ནྱ་ཏ། བརྗོད་པས་སེམས་སྣང་དེ་དག་ཀུན། ། རྡུལ་དང་དུ་བ་ཁུག་སྣ་སྤྲིན། ། སྐྱོན་བྲལ་སྟོན་ཀའི་ཉི་ཕྱེད་ཀྱི། །
ནམ་མཁའི་དཀྱིལ་ལྟར་སེམས་གཞག་བྱ། ། ཞེས་དང་། འཇམ་དཔལ་ཡེ་ཤེས་ཞབས་ཀྱིས། དེ་ནས་ཡེ་ཤེས་ལྟ་བའི་ཕྱིར། ། ཕྱི་དང་ནང་གི་དངོས་འདི་ཀུན། ། རྣམ་དག་སྟོང་པར་རྣམ་དཔྱད་དེ། ། སྤྲིན་མེད་ནམ་མཁའ་ལྟར་བསམས་ནས། ། གསང་སྔགས་འདི་ནི་བརྗོད་པར་བྱ། ། ཞེས་དང་། བདུད་རྩི་འོད་ལས།
རང་བཞིན་སྟོང་པ་ཉིད་དུ་རྣམ་པར་སྒོམ། ། ཞེས་དང་། ཨ་ཝ་དྷུ་ཏི་པས། ཆོས་ཐམས་ཅད་ཅེས་བྱ་བའི་སྔགས་ཀྱི་དོན་བསྒོམ་པས་རབ་ཏུ་མི་གནས་པའི་ངོ་བོར་གནས་སོ། ། ཞེས་དང་། དཀོན་མཆོག་འབྱུང་གནས་ཀྱིས། རྒྱུ་དེས་ན། སོ་སོར་སྣང་བ་རྣམས་ནི་བདག་ཉིད་ཀྱི་སེམས་ཏེ། དེ་ཡང་སྟོན་ཁའི་ཉི་མའི་གུང་ལ་ནམ་མཁའ་དྲི་མ་མེད་ཅིང་། སྣང་བ་མེད་ཅིང་།
སྣང་བ་མེད་པར། གསལ་བ་ཙམ་མཐའ་ཡས་པ་ལྟར་ལྟའོ། ། འདི་ནི་དོན་དམ་པ་བྱང་ཆུབ་ཀྱི་སེམས་སོ། ། འདིར་འདི་ནི་གདོད་མའི་ཤེས་རབ་ཀྱི་ཕ་རོལ་ཏུ་ཕྱིན་པ་སྟེ། དེ་ལྟ་བུ་འདི་སྟོང་པ་ཉིད་ཀྱི་ཡེ་ཤེས་དམ་པའོ། ། འདིར་སྔགས་ཀྱིས་བྱིན་གྱིས་བརླབས་ཅིང་བསྒོམ་པར་བྱའོ། ། ཞེས་དང་། ནག་པོ་པས། འཁྲུལ་པས་སྒྲོ་བཏགས་པའི་ཆོས་ཐམས་ཅད་ཀྱི་རྣམ་པ་སྤངས་ལ། སྟོན་ཀའི་ཉི་མ་གུང་གི་དྲི་མ་མེད་པའི་ནམ་མཁའི་དཀྱིལ་ལྟ་བུའི་འོད་གསལ་བ་མངོན་སུམ་དུ་བྱས་ནས།
སྔགས་འདིས་བྱིན་གྱིས་བརླབ་པར་བྱའོ། ། ཞེས་དང་། ཨ་ལ་ལ་བཛྲས། དེ་ནས་རྣམ་འབྱོར་པས་ཆོས་ཐམས་ཅད་སྟོང་པར་བསམ་པར་བྱ། ཞེས་དང་། དྲིལ་བུ་པས། ཤུ་ནྱ་ཏ་ཞེས་བརྗོད་པས་མི་དམིགས་པར་བསྒོམ་ཞེས་དང་། བདེ་བའི་རྡོ་རྗེས། དེ་འོག་སྟོང་པའི་བྱང་ཆུབ་ནི། ། ཕྱི་དང་ནང་མེད་སྟོང་པ་ཉིད། །
ཅེས་དང་། མན་ངག་སྙེ་མ་ལས། ཨོཾ་ཤུ་ནྱ་ཏ་ཛྙ་བཛྲ་སྭ་བྷ་ཝ་ཨཱཏྨ་ཀོ་ཧཾ། ཞེས་པའི་སྔགས་ཀྱི་དོན་སྔོན་དུ་བྱེད་པས། ཆོས་ཐམས་ཅད་མི་དམིགས་པའི་བདག་ཉིད་སྟོང་པ་ཉིད་ལ་རབ་ཏུ་བཞུག་ཅིང་། ནཱ་ད་ཙམ་གྱི་རྣམ་པར་རྟོག་པ་ཡང་ཡོངས་སུ་དོར་བར་བྱའོ། ། ཞེས་སོགས་རྒྱ་ཆེར་གསུངས་པས་སོ། ། དེས་ན་འདིར་ནི་བཙན་ཐབས་ཀྱིས་སྟོང་ཉིད་བསྒོམ་ཚུལ་ཉིད་གཙོ་བོར་གཟུང་དགོས་སོ། ། འོ་ན་གནས་ལུགས་ཀྱི་སྟོང་པ་དོན་སྤྱིའི་ཚུལ་དུ་ཡིད་ལ་བྱེད་པ་ཡང་། བསྒོམ་དུ་རུང་ན།
བཀའ་འགྲེལ་ལས། དེ་ལ་དགག་པ་མཛད་པ་དང་འགལ་ལོ་སྙམ་ན་སྐྱོན་མེད་དེ། དེ་ནི་སྔགས་ཀྱིས་བྱིན་གྱིས་མ་བརླབས་པར་བསྒོམ་པ་ལ་དགག་པ་མཛད་པ་ཡིན་པའི་ཕྱིར་རོ། ། གཞན་ཡང་སྐབས་འདིར། བཙན་ཐབས་ཀྱིས་སྟོང་ཉིད་བསྒོམ་པ་ལ། བོད་ཀྱི་འཁྲུལ་སྤོང་མཁན་པོས། གནོད་བྱེད་རྒྱས་པར་བརྗོད་པ་ནི། དེ་ཉིད་ཀྱིས་བྱས་པའི་གསང་བ་འདུས་པའི་བསྐྱེད་རིམ་གྱི་བཤད་པ་ལས། འདིར་ལེགས་པར་མ་སྦྱངས་པ། བློའི་ནུས་པ་ཤིན་ཏུ་དམན་པ།
ཡང་དག་པའི་དགེ་བའི་བཤེས་གཉེན་དང་བྲལ་བ་དག་འདི་སྙམ་དུ་དོགས་ཏེ། རིམ་པ་དང་པོའི་སྐབས་སུ། སྣང་ཕྱོགས་ལྷའི་འཁོར་ལོ་ཙམ་ཞིག་བསྒོམས་ནས། སྟོང་ཕྱོགས་ཆོས་རྣམས་ཀྱི་དེ་ཁོ་ན་ཉིད་ནི་རྫོགས་རིམ་གྱི་སྐབས་སུ་བསྒོམ་པར་བྱ་བ་ཡིན་ལ། བསྐྱེད་རིམ་གྱི་སྐབས་སུ། གཞལ་ཡས་ཁང་བསྒོམ་པའི་སྔོན་དུ་སྟོང་ཉིད་བསྒོམ་པ་འདི་འདྲ་བ་ནི། དབུ་མའི་ལྟ་བ་རྙེད་ནས་བསྒོམ་པ་མ་ཡིན་གྱི། དག་པའི་རྟེན་དང་བརྟེན་པའི་སྣང་བ་འཆར་བ་ལ། ཐ་མལ་གྱི་རྟེན་དང་བརྟེན་པའི་སྣང་བ་འདི་མི་འཆར་དགོས་པས། དེའི་ཆེད་དུ།
ད་ལྟའི་སྣོད་བཅུད་ཀྱི་སྣང་བ་འདི། ཤུ་ནྱ་ཏ་ལ་སོགས་པའམ། དངོས་པོ་མེད་པས་བསྒོམ་པ་མེད། ། ལ་སོགས་པ་བརྗོད་པའི་སྒོ་ནས། ནམ་མཁའ་བཞིན་ཅང་མེད་དུ་སོང་བར་བསྒོམ་པ་ཙམ་ཡིན་ནོ་ཞེས་སྨྲ་བར་བྱེད་དོ། ། འདི་ནི་བསྐྱེད་རིམ་བསྒོམ་པའི་ཆེད་དུ་འབད་པ་ཇི་ཙམ་ཞིག་བྱས་པ་ཐམས་ཅད་ངལ་བ་འབྲས་བུ་མེད་པར་བྱེད་པའི་ལོག་པར་རྟོག་པ་ཡིན་པས་བཤད་པར་བྱའོ། ། འདི་ལྟར། འདི་སྐད་སྨྲ་བ་འདི་དག་ནི། རིགས་པ་དང་འགལ། ཁས་བླངས་དང་འགལ།
ལུང་དང་འགལ་ལོ། ། རིགས་པ་དང་ཇི་ལྟར་འགལ་ན། སྣོད་བཅུད་རྣམས་ཅང་མེད་དུ་སོང་བར་བསྒོམ་པ་ནི། སྣོད་བཅུད་འདི་རྣམས་མངོན་སུམ་དུ་ཡོད་བཞིན་པ་ཅང་མེད་དུ་སོང་བར་བསྒོམས་པས། ཆད་ལྟ་ཆེས་ཤིན་ཏུ་ཆེན་པོ་ཡིན་ལ། ཆད་ལྟ་ནི་སྐྱེས་ཙམ་ནས་དམྱལ་བ་ཆེན་པོའི་རྒྱུ་ཡིན་པས་འབད་པས་འགོག་པར་རིགས་ཀྱི་འབད་ནས་བསྒོམ་པར་མི་རིགས་པའི་ཕྱིར་རོ། ། འདི་འདྲ་བའི་དོན་བསྒོམ་པ་ན། ཤུ་ནྱ་ཏ་སོགས་བརྗོད་པ་ཡང་། སྔགས་དེས་སྣོད་བཅུད་རྣམས་ཅང་མེད་དུ་བཏང་བར་བསྒོམ་པ་ཡིན་ནམ། སྣོད་བཅུད་རྣམས་ཅང་མེད་ཡིན་པ་དེ་དག་གི་དོན་ཡིན་པས་དེ་དག་བརྗོད་པ་ཡིན་ནམ།
གང་འདོད་དྲང་། དང་པོ་ལྟར་ན། སྔགས་དང་ཚིགས་བཅད་དེ་དག་སྣོད་བཅུད་ཐམས་ཅད་འཇིག་རྒྱུར་སྒོམ་པ་ཡིན་པས། དབང་ཕྱུག་འགྲོ་བ་ཐམས་ཅད་ཀྱི་བྱེད་པ་པོར་བསྒོམས་པ་ལས་ཀྱང་ཤིན་ཏུ་ཐ་ཆད་པ་ཡིན་ནོ། ། གཉིས་པ་ལྟར་ན། དངོས་པོ་མེད་པས་བསྒོམ་པ་མེད། ། ཅེས་སོགས་དེ་ཡིག་དོན་དང་སྤྱི་དོན་དུ་བཤད་པས་སྣོད་བཅུད་ཅིའང་མེད་པར་བསྟན་དགོས་ནའང་། དེ་ཉིད་ཡན་ལག་སྤྱིར་བཤད་པས། སྣོད་བཅུད་ཅང་མེད་ཡིན་པ་འགོག་པ་ཡིན་པའི་ཕྱིར། དེ་འདྲ་བའི་ལོག་རྟོག་གི་གནས་མེད་ལ།
ཤུ་ནྱ་ཏའི་སྔགས་དོན་ལས་ཀྱང་ཆེས་རིང་དུ་གྱུར་མོད་ཀྱི་དེ་དག་གི་དོན་འོག་ཏུ་བཤད་པར་བྱའོ། ། ཁས་བླངས་དང་ཇི་ལྟར་འགལ་ན། འདིར་སྣོད་བཅུད་ཅང་མེད་དུ་བསྒོམ་པ་དང་། དེ་ཐ་མལ་གྱི་སྣང་ཞེན་དགག་པའི་ཕྱིར་དུ་བསྒོམ་པ་འགལ་བ་ཡིན་ཏེ། དེ་ཉིད་དགག་པར་བྱ་བའི་ཐ་མལ་གྱི་ཞེན་པ་ཆེན་པོ་ཡིན་པའི་ཕྱིར་ཏེ། སྣོད་བཅུད་ཐམས་ཅད་ལ་བསྐུར་པ་འདེབས་པའི་ཆད་ལྟ་ཡིན་པས་སོ། ། གཞན་ཡང་། ཁྱེད་རང་ཐམས་ཅད་ཀྱིས་འདིར་འདི་ལྟར་བསྒོམ་པ་ནི་ཡེ་ཤེས་ཀྱི་ཚོགས་དང་། གོང་དུ་ཚོགས་ཞིང་མཆོད་པ་སོགས་བསོད་ནམས་ཀྱི་ཚོགས་ཡིན་པར་ཁས་བླངས་ཞིང་། ཡེ་ཤེས་ཀྱི་ཚོགས་ཡིན་ན་དེ་ཁོ་ན་ཉིད་ལ་དམིགས་པ་མ་ཡིན་པ་ཤིན་ཏུ་འགལ་ལོ། །
སྣོད་བཅུད་ཅང་མེད་དུ་སྒོམ་པ་ཡེ་ཤེས་ཀྱི་ཚོགས་ཡིན་ན། སྣོད་བཅུད་ཅང་མེད་ཡིན་པ་ཆོས་རྣམས་ཀྱི་དེ་ཁོ་ན་ཉིད་དུ་འགྱུར་དགོས་ལ། སྐྱེ་བ་སྔ་ཕྱི་མེད་པ་དང་། ད་ལྟའི་སྣང་བ་འདི་མེད་པ་གནས་ལུགས་སུ་སྨྲ་ན་ནི། རྒྱང་ཕན་ལས་ཀྱང་བླུན་པར་གོ་བར་བྱེད་དོ། ། ལུང་དང་འགལ་བ་ཇི་ལྟར་ཡོད་ན། སྤྱིར་བསྐྱེད་རིམ་པས་སྟོང་ཉིད་བསྒོམ་དགོས་པ་དང་། ཁྱད་པར་སྐབས་འདིར། ཆོས་ཐམས་ཅད་བདེན་མེད་དུ་ཤེས་རབ་ཀྱིས་རྣམ་པར་དཔྱད་ཅིང་གཏན་ལ་ཕབ་པའི་ཟབ་མོ་དབུ་མའི་ལྟ་བ་བསྒོམ་དགོས་པར་དུ་མ་ཞིག་གསུངས་ཏེ། ཞེས་སོགས་ལུང་རིགས་ཀྱིས་དགག་པ་ཤིན་ཏུ་རྒྱས་པར་བྱས་པའི་མཐར།
རང་ལུགས་ཉེ་བར་བསྡུ་བའི་སྐབས་སུ་དེ་ཉིད་ལས། འོན་ཀྱང་ཡིད་ངོར་གཉིས་སྣང་བཟློག་པའི་ཆེད་དུ། བསྡུ་རིམ་གྱི་དམིགས་པ་ཆེད་དུ་གཏད་ནས་བྱེད་ན། འཕགས་པ་ཡབ་སྲས་ཀྱིས་ཀྱང་སྐབས་འདིར། སྣོད་བཅུད་འོད་གསལ་དུ་བསྡུ་པར་བཤད་པས། རིལ་འཛིན་དང་རྗེས་ཞིག་གི་ཚུལ་དུ་སྣོད་བཅུད་འོད་ཀྱི་གོང་བུར་བྱས་ནས། དེ་ཐམས་ཅད་རིམ་གྱིས་ཡལ་ནས་མི་སྣང་བར་མོས་པ་སྔོན་དུ་བཏང་སྟེ། དེའི་ངང་ནས་སྟོང་པ་ཉིད་ཀྱི་ལྟ་བ་དྲན་པར་བྱ་སྟེ། ཆོས་ཀྱི་སྐུ་ལ་ང་རྒྱལ་བཞག་ནས་ཡུན་ཅི་རིང་དུ་བསྒོམ་པར་བྱའོ། ། ཞེས་བླ་མ་དམ་པའི་ཞལ་གྱིས་གདམས་པ་སྟེ།
འདི་ལ་གནད་ཁྱད་པར་ཅན་ཡོད་དོ། ། དེ་ལྟར་བྱེད་པ་ནི་དགོས་པ་ཡིད་ངོར་གཉིས་སྣང་རགས་པ་བཟློག་སླ་བའི་ཆེད་ལ་སོགས་པའི་ཕྱིར་དུ། སྣོད་བཅུད་རྣམས་རང་གི་བློ་ལ་མི་སྣང་བར་གྱུར་པའི་མོས་པ་བྱེད་པ་ཡིན་གྱི། སྤྱིར་སྣོད་བཅུད་ཅང་མེད་དུ་སོང་བར་བསྒོམ་པ་མིན་པས། སྣོད་བཅུད་ཅང་མེད་དུ་སོང་བར་བསྒོམ་པ་དང་། རྣམ་པ་ཐམས་ཅད་དུ་མི་མཚུངས་པའི་ཕྱིར། འདི་ལ་ཆད་སྟོང་བསྒོམ་པར་སོང་གི་དོགས་ན་བློ་གྲོས་ཤིན་ཏུ་རྩིངས་པས། ཁྱད་པར་ཆེས་ཆེ་བ་མི་རིགས་པར་ཟད་དོ། ། ཞེས་ཟེར་རོ། ། འདི་ནི་རྣམ་པར་མ་བརྟགས་པའི་ནང་འགལ་ཆེན་པོ་ཡིན་པས་དགག་པར་བྱ་བ་ཡིན་ནོ། །
དེ་ཡང་སྣོད་བཅུད་མི་སྣང་བར་བསྒོམ་པ་འདི་ནི། བསྐྱེད་རིམ་བསྒོམ་པའི་ཆེད་དུ་འབད་པ་ཇི་ཙམ་ཞིག་བྱས་པ་ཐམས་ཅད་ངལ་བ་འབྲས་བུ་མེད་པར་བྱེད་པའི་ལོག་པར་རྟོག་པ་ཡིན་པར་མཚུངས་པས་བཤད་པར་བྱའོ། ། འདི་ལྟར། འདི་སྐད་སྨྲ་བ་དག་ནི་རིགས་པ་དང་འགལ། ཁས་བླངས་དང་འགལ། ལུང་དང་འགལ་བར་མཚུངས་སོ། ། རིགས་པ་དང་ཇི་ལྟར་འགལ་ན། སྣོད་བཅུད་རྣམས་མི་སྣང་བར་གྱུར་པར་བསྒོམ་པ་ནི། སྣོད་བཅུད་འདི་རྣམས་མངོན་སུམ་དུ་སྣང་བཞིན་པ། མི་སྣང་བར་གྱུར་པར་བསྒོམ་པས།
ཆད་ལྟ་ཆེས་ཤིན་ཏུ་ཆེན་པོ་ཡིན་ལ། ཆད་ལྟ་ནི་སྐྱེས་ཙམ་ནས་དམྱལ་བ་ཆེན་པོའི་རྒྱུ་ཡིན་པས། འབད་ནས་འགོག་པར་རིགས་ཀྱི་འབད་ནས་བསྒོམ་པ་མི་རིགས་པར་མཚུངས་པའི་ཕྱིར་རོ། ། འདི་འདྲ་བའི་དོན་བསྒོམ་པ་ན། ཤུ་ནྱ་ཏ་སོགས་བརྗོད་པ་ཡང་སྔགས་དེས་སྣོད་བཅུད་རྣམས་མི་སྣང་བར་བྱས་པར་བསྒོམ་པ་ཡིན་ནམ། སྣོད་བཅུད་རྣམས་བློ་ལ་མི་སྣང་བ་ཡིན་པ་དེ་དག་གི་དོན་ཡིན་པས། དེ་དག་བརྗོད་པ་ཡིན་ནམ། གང་འདོད་དྲང་། དང་པོ་ལྟར་ན། སྔགས་དང་ཚིགས་བཅད་དེ་དག་སྣོད་བཅུད་ཐམས་ཅད་ཀྱི་སྣང་བ་འཇིག་རྒྱུར་བསྒོམས་པ་ཡིན་པས།
དབང་ཕྱུག་འགྲོ་བ་ཐམས་ཅད་ཀྱི་བྱེད་པ་པོར་བསྒོམས་པ་ལས་ཀྱང་ཤིན་ཏུ་ཐ་ཆད་པར་མཚུངས་པ་ཡིན་ནོ། ། གཉིས་པ་ལྟར་ན། དངོས་པོ་མེད་པས་བསྒོམ་པ་མེད། ། ཅེས་སོགས་དེ་ཡི་གེའི་དོན་དང་། སྤྱི་དོན་དུ་བཤད་པས་སྣོད་བཅུད་བློ་ལ་སྣང་བ་མེད་པར་སྟན་དགོས་ནའང་། དེ་ཉིད་ཡིག་སྤྱིར་བཤད་པས་སྣོད་བཅུད་བློ་ལ་མི་སྣང་བ་འགོག་པར་མཚུངས་པའི་ཕྱིར། དེ་འདྲ་བའི་ལོག་རྟོག་གི་གནས་མེད་པར་མཚུངས་ལ། ཤུ་ནྱ་ཏའི་སྔགས་དོན་ཁྱེད་རང་གིས་བཤད་པ་ལས་ཀྱང་རིང་དུ་གྱུར་པར་མཚུངས་སོ། ། ཁས་བླངས་དང་ཇི་ལྟར་འགལ་ན། འདིར་སྣོད་བཅུད་བློ་ལ་མི་སྣང་བར་བསྒོམ་པ་དང་།
འོག་ཏུ་ཐ་མལ་གྱི་སྣང་བ་བཟློག་པའི་ཕྱིར་དུ་བསྒོམ་པར་བཤད་པ་ཡང་འགལ་བ་ཡིན་ཏེ། དེ་ཉིད་དགག་པར་བྱ་བའི་ཐ་མལ་གྱི་ཞེན་པ་ཆེན་པོ་ཡིན་པའི་ཕྱིར་ཏེ། སྣོད་བཅུད་བློ་ལ་སྣང་བ་ཐམས་ཅད་ལ་བསྐུར་བ་འདེབས་པའི་ཆད་ལྟ་ཡིན་པས་སོ། ། ཞེས་མཚུངས་སོ། ། གཞན་ཡང་ཁྱེད་རང་གིས་མན་ངག་སྙེམ་ཁུངས་སུ་བྱས་ནས། འདིར་འདི་ལྟར་བསྒོམ་པ་ནི་ཡེ་ཤེས་ཀྱི་ཚོགས་དང་། གོང་དུ་ཚོགས་ཞིང་མཆོད་པ་སོགས་བསོད་ནམས་ཀྱི་ཚོགས་ཡིན་པར་ཁས་བླངས་ཤིང་། ཡེ་ཤེས་ཀྱི་ཚོགས་ཡིན་ན། དེ་ཁོ་ན་ཉིད་ལ་དམིགས་པ་མ་ཡིན་པར་ཤིན་ཏུ་འགལ་ལ། སྣོད་བཅུད་བློ་ལ་མི་སྣང་བར་བསྒོམ་པ་ཡེ་ཤེས་ཀྱི་ཚོགས་ཡིན་ན།
སྣོད་བཅུད་བློ་ལ་མི་སྣང་བ་ཡིན་པ་ཆོས་རྣམས་ཀྱི་དེ་ཁོ་ན་ཉིད་དུ་འགྱུར་དགོས་ལ། སྐྱེ་བ་སྔ་ཕྱི་བློ་ལ་མི་སྣང་བ་དང་། ད་ལྟའི་སྣོད་བཅུད་འདི་བློ་ལ་མི་སྣང་བ། གནས་ལུགས་སུ་སྨྲ་ན་ནི། རྒྱང་ཕན་ལས་ཀྱང་བླུན་པར་གོ་བར་བྱེད་པར་མཚུངས་སོ། ། ལུང་དང་འགལ་བ་ཇི་ལྟར་ཡོད་ཅེ་ན། ཞེས་རྒྱ་ཆེར་སྨྲས་པ་རྣམས་ཀྱང་ཚུལ་འདི་ཉིད་ཀྱི་སྒོ་ནས་བཟློག་ཏེ་བརྗོད་ན། མི་མཚུངས་པའི་སྒྲུབ་བྱེད་ཅི་ཡང་ཡོད་པ་མ་ཡིན་པས་མི་མཚུངས་སོ། ། ཞེས་སྨྲས་ཀྱང་དམ་བཅའ་བ་ཙམ་དུ་ཟད་པར་འགྱུར་རོ། ། དེས་ན་བློ་ལ་སྣང་བའི་ཆོས་ཐམས་ཅད་སྣང་བ་མེད་པར་བཏང་བའི་ཆད་སྟོང་བསྒོམས་ནས།
དེ་ཡེ་ཤེས་ཀྱི་ཚོགས་བསོགས་པ་ཡིན་ཞེས་པའི་བབ་ཆོལ་སྨྲ་བར་མི་བྱའོ། ། ཞེས་སྨྲས་ན་ཡང་། མཚུངས་པར་འགྱུར་བས་ལན་ཅི་ཡང་ཡོད་པ་མ་ཡིན་ནོ། ། གལ་ཏེ་མང་དུ་སྨྲས་ཀྱང་དེ་གཉིས་རྣམ་པ་ཀུན་ཏུ་མཚུངས་པ་མ་ཡིན་ཏེ། གོང་དུ་བཤད་པ་ལྟར་སྣོད་བཅུད་རང་གི་བློ་ལ་མི་སྣང་བར་བསྒོམ་པ་ཡིན་གྱི། སྤྱིར་བློ་ལ་མི་སྣང་བར་བསྒོམ་པ་མ་ཡིན་པའི་ཕྱིར་རོ་སྙམ་ན། དེ་ལྟར་ན་ངེད་ཀྱི་ལུགས་ལ་ཡང་། བསྐྱེད་རིམ་སྒོམ་པ་པོ་ཡི་གང་ཟག་དེ་ཡི་བློ་ངོ་ན། ད་ལྟར་གྱི་སྣོད་བཅུད་ཅང་མེད་དུ་སོང་བར་བསྒོམ་པ་ཡིན་གྱི། སྤྱིར་གང་ཟག་ཀུན་གྱི་ངོ་ན་སྣོད་བཅུད་ཅང་མེད་དུ་བསྒོམ་པ་མ་ཡིན་པས་སྐྱོན་མེད་པར་མཚུངས་སོ། །
གལ་ཏེ་བསྐྱེད་རིམ་བསྒོམ་པའི་གང་ཟག་གི་བློ་ངོར་ཡིན་ཀྱང་། སྣོད་བཅུད་ཅང་མེད་དུ་བསྒོམ་པས་གོང་གི་གནོད་བྱེད་རྣམས་འཇུག་གོ་སྙམ་དུ་རྟོག་ན། ཁྱེད་ཀྱི་བསྒོམ་ཚུལ་དེ་ཡང་རང་གི་བློའི་དབང་དུ་བྱས་ཀྱང་སྣོད་བཅུད་མི་སྣང་བར་བསྒོམ་པ་ཡིན་པས། གནོད་བྱེད་དེ་དག་བཟློག་ནས་བརྗོད་ན་རྣམ་པ་ཀུན་ཏུ་མཚུངས་སོ། ། དེས་ན་འཁྲུལ་སྤོང་མཁན་པོ་ཁྱོད་ནི་མཁས་གྲུབ་གོང་མའི་མན་ངག ལུང་དང་རིགས་པས་ལེགས་པར་གྲུབ་པ་དག་ལ་སྡང་བས་བཞུགས་པའི་ངན་སྨྲས་ལྷུར་ལེན་པ་གཙོ་བོར་བྱེད་པ་ཞིག་གོ ། རྗེ་བཙུན་གོང་མའི་ཐུགས་བཞེད་ནི། སྐལ་དམན་རིམ་འཇུག་གི་གང་ཟག་གིས་སྔགས་རིགས་པས་གཏན་ལ་ཕབ་པའི་སྟོང་ཉིད་དྲན་པར་བྱས་ནས་སྔགས་ཀྱིས་བྱིན་གྱིས་བརློབ་ལ། སྐལ་ལྡན་གཅིག་ཆར་བ་དང་ཐུན་མོང་བ་རྣམས་ཀྱིས་ནི་བཙན་ཐབས་སུ་སྔགས་བརྗོད་པ་ཙམ་གྱིས་སྣང་མེད་དུ་བསྒོམ་པར་བཞེད་པ་ཡིན་ལ། སྣང་བཅས་སུ་བསྒོམ་པ་དེའི་ཚེ་ཡང་།
དག་པའི་སྣང་བ་དང་། སྟོང་པ་ཉིད་ཟུང་འཇུག་ཏུ་བསྒོམ་པ་ཡིན་གྱི། མ་དག་པའི་སྣང་བ་འདི་ཆེད་དུ་གཉེར་ནས་བསྒྲུབས་ཏེ། དེ་དང་སྟོང་པ་ཉིད་ཟུང་འཇུག་ཏུ་བསྒོམ་པ་ནི་མ་ཡིན་ཏེ། མ་དག་པའི་སྣང་བ་འདི་བསྐྱེད་རིམ་པས་དགག་པར་བྱ་རྒྱུའི་གཙོ་བོ་ཡིན་པའི་ཕྱིར་རོ། ། དེས་ན། གདོལ་པའི་ཁང་པ་མེས་བསྲེགས་ནས། ། བྲམ་ཟེ་རྒྱལ་རིགས་སོགས་གནས་བྱ། ། ཞེས་གསུངས་པ་ལྟར། བཙན་ཐབས་ཀྱིས་སྟོང་ཉིད་བསྒོམ་ཚུལ་དེ་ནི།
འདིར་བསྒོམ་པར་བྱ་བའི་གཙོ་བོར་གྲུབ་བོ། ། འདིར་ཟླ་ཟེར་དུ། བདག་མེད་གཉིས་བསྒོམ་ཚུལ་རྒྱས་པར་བཤད་པའི་གང་ཟག་གི་བདག་ངོས་འཛིན་གྱི་སྐབས་སུ། དུད་འགྲོ་ཡན་ཆད་ཀྱི་སེམས་ཅན་ཐམས་ཅད་ལ་རང་འཁྲུངས་སུ་ཡོད་པ་ང་དང་ང་ཡིར་འཛིན་པའི་བདག་འཛིན་འཇིག་ལྟ། ལྷན་སྐྱེས་ཀྱི་ཞེན་ཡུལ་འདི་ཉིད་ཡིན་ནོ། ། འདི་མུ་སྟེགས་རྣམས་ཀྱིས་རྟག་གཅིག་རང་དབང་ཅན་དུ་སྒྲོ་བཏགས་པ་ལྟར་ཡུལ་རང་ངོ་ནས་ཐ་སྙད་དུ་ཡང་མ་གྲུབ་མོད། ལྷན་སྐྱེས་ཀྱི་བློས་ཞེན་པ་ལྟར་ཐ་སྙད་དུ་མེད་པ་མ་ཡིན་ཏེ། ང་དང་ང་ཡིར་ཞེས་སོགས་ཀྱི་ཐ་སྙད་སྣ་ཚོགས་འཇིག་རྟེན་ན་གྲགས་ཞིང་གནོད་པ་མེད་པའི་ཕྱིར་རོ། ། འདི་ནི་དགག་དགོས་ཏེ། འདི་ལ་ང་དང་ང་ཡིར་མངོན་པར་ཞེན་པ་ལ་བརྟེན་ནས་ཆགས་སོགས་ཉོན་མོངས་པ་ཐམས་ཅད་འབྱུང་བ་ཡིན་ཏེ།
དབུ་མ་འཇུག་པར། ཉོན་མོངས་སྐྱོན་རྣམས་མ་ལུས་འཇིག་ཚོགས་ལ། ། ལྟ་ལས་འབྱུང་བར་བློ་ཡིས་མཐོང་གྱུར་ནས། ། བདག་ནི་འདི་ཡི་ཡུལ་དུ་རྟོག་བྱས་ནས། ། རྣལ་འབྱོར་པ་ཡིས་བདག་ནི་འགོག་པར་བྱེད། ། ཅེས་བཤད་པས་སོ། ། ཞེས་དང་། ཆོས་བདག་ངོས་འཛིན་གྱིས་སྐབས་སུ། ཐ་སྙད་ཀྱི་རྗེས་སུ་འབྲང་བའི་ལྷན་སྐྱེས་ཀྱི་བློ་རང་དགའ་བ་འདིས། ཕྱི་ནང་གི་དངོས་པོ་རྣམས་ལ་བདེན་པར་མངོན་པར་ཞེན་པ་རྟོག་པས་བཏགས་པ་ཙམ་དུ་ཟད་ཀྱི་དངོས་པོ་རྣམས་ཀྱི་རང་བཞིན་གྲུབ་པ་མིན་པས།
དེ་ཁོ་ན་ཉིད་སེམས་པའི་ཚེ་རིགས་པས་དགག་པར་བྱ་བ་ཡིན་ནོ། ། ཞེས་ཟེར་བ་ཡང་མི་འཐད་དེ། དེ་ལྟར་ན། ཆོས་ཀྱི་བདག་ཀྱང་ལྷན་སྐྱེས་ཀྱི་བློས་ཞེན་པ་ལྟར་ཐ་སྙད་དུཡོད་པར་འགྱུར་ཏེ། ཕྱི་ནང་གི་དངོས་པོ་རྣམས་ལ་བདེན་པར་ཞེན་པའི་ཐ་སྙད་སྣ་ཚོགས་འཇིག་རྟེན་ན་གྲགས་ཤིང་། གནོད་པ་མེད་པའི་ཕྱིར་རོ། ། གཞན་ལ་ལན་གདབ་པའི་གནས་མེད་པས་འདོད་དོ་སྙམ་ན། ཐ་སྙད་དུ་གང་ཟག་གི་བདག་དང་། ཆོས་ཀྱི་བདག་གཉིས་ཀ་ཡོད་པར་ཁས་ལེན་པའི་སངས་རྒྱས་སྔོན་ཆད་མ་བྱུང་པ་འཛིན་མའི་ཁྱོན་འདིར་འབྱུང་བ་ངོ་འཚར་ཆེའོ། ། གཞན་ཡང་སློབ་དཔོན་ཟླ་བ་གྲགས་པས།
དེ་ཉིད་སྐབས་སུ་རིགས་པ་གང་ཞིག་གིས། ། བདག་དང་གཞན་ལས་སྐྱེ་བ་རིགས་མིན་པའི། ། རིགས་འདི་ཐ་སྙད་དུ་ཡང་རིགས་མིན་པའི། ། ཁྱོད་ཀྱི་སྐྱེ་བ་གང་གིས་ཡིན་པར་འགྱུར། ། ཞེས་སྐྱེ་བ་བདེན་པ་ཐ་སྙད་དུ་ཡོད་པ་ཡང་བཀག་པ་དང་། ཇི་ལྟར་ཁྱོད་ཀྱིས་གཞན་དབང་དངོས་འདོད་ལྟར། ། ཀུན་རྫོབ་ཀྱང་ནི་བདག་གིས་ཁས་མ་བླངས། ། ཞེས་ཀུན་རྫོབ་ཏུ་ཡང་བདེན་དངོས་གཏན་མེད་པར་གསུངས་པ་སོགས་དང་འགལ་བའི་ཉེས་པ་ཆེན་པོ་ཡོད་པས། གང་ཟག་གི་བདག་ཐ་སྙད་དུ་ཡོད་པར་སྒྲུབ་པའི་ཕྱོགས་འདི་ལྟ་བུ་ཁས་བླང་བར་བྱ་བ་མིན་ནོ། ། ཟླ་ཟེར་ལས།
འདི་མན་ཆད་ཕལ་ཆེ་བར། རྗེ་ས་ཆེན་གྱིས་མཛད་པའི་ཀྱཻ་རྡོ་རྗེའི་མངོན་རྟོགས་ཚིགས་བཅད་མའི་ལུང་དྲངས་པ་ཕལ་ཆེ་བ་ལ། རྗེ་བཙུན་རྩེ་མོས་ཞེས་དྲངས་པར་སྣང་སྟེ། རྗེ་བཙུན་རྩེ་མོས་མཛད་པའི་འགྲེལ་པ་ལ་རྩོམ་གདན་བྱས་པས་རྩ་འགྲེལ་སོ་སོར་མ་ཕྱེད་པར་སྣང་ངོ་། ། ཡང་བོད་ཀྱི་འཁྲུལ་སྤོང་ལས། དེ་ལྟར་སྟོང་ཉིད་བསྒོམ་པའི་རྗེས་ཐོགས་འདིར། བར་དོ་མཚོན་བྱེད་ཀྱི་ཡི་གེ་འཇོག་དགོས་ཏེ། རྒྱུ་རྡོ་རྗེ་འཛིན་པ་ཡབ་ཡུམ་སྙོམས་པར་འཇུག་པའི་ཚེ། ནམ་མཁའི་བར་དོའི་ཡི་གེ་ལྔ་བབས་ཏེ། ཞལ་དུ་ཞུགས་པར་གསུངས་ཤིང་།
བར་དོ་མཚོན་པའི་ཡི་གེ་འཇོག་པ་དང་། དེས་སྐྱེ་བ་བླངས་པར་མཚོན་པའི་འབྲས་བུ་རྡོ་རྗེ་འཛིན་པ་བཞེངས་པ་བྱེད་ན། སྐབས་འདིར་སྟོང་པ་ཉིད་བསྒོམ་པ། དེའི་སྔོན་གྱི་འཆི་བ་དང་། ཆོས་མཐུན་སྦྱོར་བ་མི་འདོད་བཞིན་དུ་ཁས་ལེན་དགོས་ལ། གཞི་དུས་ལ་འཆི་སྲིད་བར་སྲིད། སྲང་གི་མགོ་མཇུག་མཐོ་དམན་འགྱུར་བ་ལྟར། སྐད་གཅིག་གིས་ཀྱང་བར་མ་ཆད་དུ་འབྱུང་བར་ས་སྡེ་དང་། མཛོད་འགྲེལ་སོགས་ཆེན་པོ་དག་གིས་གཞུང་ལས་ཆེས་གསལ་བར་གསུངས་པའི་ཕྱིར་དང་། ལམ་དུས་སུའང་།
འཆི་རིམ་བཞིན་དུ་བསྐྱེད་པའི་འོད་གསལ་ལས་ལྡང་བས་ན། བར་སྲིད་ལྟ་བུའི་ཡེ་ཤེས་ཀྱི་སྐུ། བར་མ་ཆད་དུ་འབྱུང་བའི་ཕྱིར་རོ། ། དེས་ན་ངེས་པར་འཆི་སྲིད་དང་ཆོས་མཐུན་པར་སྟོང་ཉིད་བསྒོམས་པའི་རྗེས་ཐོགས་བར་མ་ཆད་ལ་བར་སྲིད་མཚོན་པའི་ཡི་གེ་གཞག་དགོས་པར་གྲུབ་བོ། ། ཞེས་དང་། དེའི་འཕྲོས་ལ། དེ་ནས་བར་སྲིད་མཚོན་པའི་ཡི་གེ་རྒྱུ་རྡོ་རྗེ་འཛིན་པའི་ཞལ་དུ་བཞུགས་པར་སྟོན་པའི་ལུང་གུར་དང་། མི་ཐུབ་ཟླ་བའི་ཡན་ལག་དྲུག་པ་དང་། རིགས་བསྡུས་ཀྱི་དང་། ཤན་ཏི་བ་དང་།
མཚོ་སྐྱེས་ཀྱིས་འགྲེལ་པ་རྣམས་དྲངས་ནས། རྗེ་བཙུན་གྲགས་པ་རྒྱལ་མཚན་གྱིས་ཀྱང་། སྒྲུབ་ཐབས་ཡན་ལག་དྲུག་པར། བར་སྲིད་ཀྱི་ཡི་གེ་བཞུགས་པས། རྒྱུ་རྡོ་རྗེ་འཛིན་པ་ཡབ་ཡུམ་ཞུ་བ་མཛད་པ་ལ། རྗེས་འཇུག་ཁ་ཅིག་མི་བྱེད་པ་ནི། རྒྱུད་དང་རྒྱ་གཞུང་ཚད་ལྡན་དེ་དག་ཏུ་གསུངས་པ་དང་འགལ་ཞིང་། རང་གི་ལུགས་དང་ཡང་འགལ་བའི་ནོར་པ་ཆེན་པོ་ཡིན་ལ། མཚོ་སྐྱེས་ལུགས་ཀྱི་དབང་དུ་བྱས་པའི་མངོན་རྟོགས་ཁ་ཅིག་ཏུའང་། བར་སྲིད་ཀྱི་ཡི་གེ་བཞུགས་ནས་ཞུ་བ་མ་བྱས་པ་ནི།
དྲངས་མ་ཐག་པའི་གྲུབ་ཆེན་གྱི་གཞུང་དང་འགལ་ཞིང་། འདི་ཆད་ན་སྦྱང་གཞི་སྦྱོང་བ་དང་། རྫོགས་རིམ་པའི་ཡེ་ཤེས་ཀྱི་སྐུ་སྒྲུབ་པའི་སྨིན་བྱེད་ཐུན་མོང་མ་ཡིན་པ་ཆད་པས། བསྐྱེད་རིམ་ལམ་གྱི་འགངས་ཆེན་པོ་འཆུག་གོ ། ཞེས་ཟེར་རོ། ། དེ་ལྟར་སྨྲ་བ་པོ་བླ་མ་དང་བཅས་པ་ལ། ཟླ་ཟེར་དུ། གནོད་བྱེད་བརྗོད་པ་ནི། ཡེ་ཤེས་ཚོགས་བསགས་དང་། བསྲུང་འཁོར་བསྒོམ་པའི་བར་འདིར།
གཞན་ལུགས་ཀྱི་བླ་མ་ཁ་ཅིག སྟོང་པའི་ངང་ལས་བར་དོའི་མཚོན་བྱེད་ཡི་གེ་འབྲུ་ལྔ་བར་སྣང་ལ་བསྒོམ་པར་འདོད་མོད། ཀྱཻ་རྡོ་རྗེའི་རྒྱུད་འགྲེལ་སྒྲུབ་ཐབས་ཀྱིས་གཞུང་གང་དུའང་། ཟུར་ཙམ་ཡང་མི་འབྱུང་ཞིང་། བོད་ཀྱི་བླ་མ་སྔ་རབས་པ་མཁས་པ་སུས་ཀྱང་མ་བཤད་པས། ཡེ་ཤེས་ཞབས་ལུགས་སོགས་གཞན་གྱིས་ལུགས་འཆུགས་པ་ཡིན་ནོ། ། འོ་ན་འདིར་བར་དོའི་སྦྱོང་བྱེད་མེད་པར་འགྱུར་ལ། དེ་ལྟར་ན་སྐུ་གསུམ་ལམ་བྱེད་ཀྱི་སྒྲུབ་ཐབས་སུ་མ་སོང་བས་གནད་ཐམས་ཅད་འཆུགས་སོ་སྙམ་ན། སྐབས་འདིར་ན་ད་ལ་སོགས་ནམ་མཁའ་ལ་བཞག་པ་མེད་པས་བར་དོའི་སྦྱོང་བྱེད་ཆད་ན་ནི། འདུས་པ་འཕགས་ལུགས་སོགས་ལའང་དེར་ཐལ་བར་འགྱུར་ལ།
སྤྱིར་སྒྲུབ་ཐབས་ལ། བར་དོའི་སྦྱོང་བྱེད་མ་ཆད་པ་ཡོད་པས་ཆོག་ན། འདིར་ཡང་སྐྱོན་མེད་དེ། གཞི་དང་རྒྱུ་དང་རྐྱེན་གྱི་ཡན་ལག་གསུམ་བར་དོའི་སྦྱོང་བྱེད་དུ་འདོད་པའི་ཕྱིར་རོ། ། ཞེས་དགག་པ་བརྗོད་པ་ནི་ལེགས་པ་ཡིན་ལ། དེའི་འགལ་སྤོང་དུ་བོད་ཀྱི་འཁྲུལ་སྤོང་དུ། ཁ་ཅིག་སྐབས་འདིར། བར་སྲིད་མཚོན་པའི་ཡི་གེ་ནམ་མཁར་འཇོག་པ་གསང་འདུས་འཇམ་རྡོར་གྱི་རྒྱས་བཀབ་པ་ཡིན་ནོ་ཞེས་ཟེར་བ་ནི། རྒྱུད་རྒྱ་གཞུང་ཚད་ལྡན་ཐམས་ཅད་དང་མི་མཐུན་པ་ལ་སྐྱོན་དུ་མི་བྱེད་པར། གསང་འདུས་དང་མཐུན་པ་སྐྱོན་དུ་བྱེད་པ་ཅི་ག་དེ་ནི་ངོ་འཚར་ཆེའོ། །
དེ་ལྟར་སྨྲ་བས་ནི། མ་རྒྱུད་རང་ལའང་། མངོན་བརྗོད་ནས་གསུངས་པའི་བདེ་མཆོག་འཇམ་རྡོར་དང་། སཾ་བྷུ་ཊི་ནས་གསུངས་པའི་བདེ་མཆོག་རྡོར་སེམས་ལའང་། མན་སྙེས་བཤད་པ་དང་། སྡོམ་འབྱུང་གི་རྒྱུད་ལས་དངོས་སུ་གསུངས་པ་དང་། འདི་རང་གིས་བསྐོར་ནས་བཤད་པ་སྔར་དྲངས་པ་ལྟར་དང་། ཀྱཻ་རྡོ་རྗེ་སེམས་དཔའ་གསུམ་གྱི་སྒྲུབ་ཐབས། ན་རོ་པའི་ཞལ་གྱི་ལུང་ལས། ན་ད་འཇོག་པའང་བཤད་ལ།
གཞན་ཡང་མང་དུ་བཤད་པ་རྣམས་མ་མཐོང་བཞིན་དུ་བྱུང་རྒྱལ་དུ་སྨྲ་བའོ། ། ཞེས་ཟེར་རོ། ། དེ་ནི་རིགས་པ་མ་ཡིན་ཏེ། སྐབས་འདིར་བར་སྲིད་མཚོན་བྱེད་ཀྱིས་ཡི་གེ་ནམ་མཁའ་ལ་འཇོག་མི་དགོས་པ། རྒྱུད་དང་རྒྱ་གཞུང་ཚད་ལྡན་དུ་མ་ལས་བཤད་བཞིན་དུ། རྒྱུད་དང་རྒྱ་གཞུང་ཚད་ལྡན་ཐམས་ཅད་དང་མི་མཐུན་ཞེས་ཟེར་བ་ནི། མ་བརྟགས་པར་བྱུང་རྒྱལ་ལས་ཀྱང་ཆེས་བྱུང་རྒྱལ་དུ་སྨྲ་བ་ཡིན་ལ། ཀྱཻ་རྡོ་རྗེའི་བསྐོར་ནས་བཤད་པ། སྔར་དྲངས་པ་དེ་རྣམས་ཀྱང་། རྒྱུ་རྡོ་རྗེ་འཛིན་པའི་ཞལ་དུ་བར་སྲིད་བཞུགས་པས་ཞུ་བར་སྟོན་པའི་ལུང་ཡིན་གྱི།
དེ་ཉིད་སྐབས་འདིར་བར་སྲིད་ཀྱི་ཡི་གེ་ནམ་མཁར་འཇོག་པ་ལ་གནོད་སྒྲུབ་གང་དུ་ཡང་མི་རུང་ལ། སེམས་དཔའ་གསུམ་གྱི་སྒྲུབ་ཐབས་ལས། ཆོས་ཐམས་ཅད་སྒྱུ་མ་ཙམ་དུ་བསྒོམ་མོ། ། རེ་ཕས་ཉི་མ་སྔོན་དུ་རྣམ་བསྒོམས་ནས། ། ཉི་དེར་ཧཱུྃ་བྱུང་སྣ་ཚོགས་རྡོ་རྗེ་སྟེ། ། རྡོ་རྗེ་དེ་ཉིད་ཀྱི་ནི་ར་བ་དང་། ། གུར་བཅིང་བ་ཡང་རྣམ་པར་བསྒོམ་པ་ཉིད། ། དེ་ནང་བྷྲཱུྃ་ལས་བྱུང་པ་ཡིས། ། ཕྱིར་བཟློག་འཁོར་ལོ་ལྟ་བུ་ཡི། ། འཁོར་ལོ་རྩིབས་བཅུ་རྒྱ་ཆེ་ཞིང་། །
ཁོང་སྟོང་མི་གཡོ་འཁོར་བར་བསྒོམ། ། ནམ་མཁའི་ཁམས་སུ་བྷ་ག་བསམ། ། དབུས་སུ་རྣམ་པར་བསྒོམ་པ་ནི། ། འཁོར་ལོ་སྔོན་དུ་ཅི་རིགས་པར། ། ལྷ་རྣམས་ཇི་ལྟར་འབྱུང་བ་ཉིད། ། འཁོར་ལོ་ས་དང་ཆུ་ནི་སྔོན། ། ཇི་ལྟར་རིགས་པར་བྱིན་ཟ་དང་། ། ལྷ་རྣམས་ཀྱི་ནི་རླུང་ཆེན་དང་། ། དེ་སྟེང་བྷྲཱུྃ་ལས་འཁོར་ལོ་དང་། ། ཐིག་ལེར་གྱུར་པས་གཞལ་ཡས་ཁང་། །
ཞེས་གསུངས་ལ། འདིས་ནི་འབྱུང་བཞི་འཁོར་ལོ་དང་བཅས་པ་ལ། རང་སེམས་ཐིག་ལེའི་རྣམ་པས་བསྲེ་བར་གསལ་བར་བསྟན་གྱི། སྐབས་འདིར་ན་ད་འཇོག་པ་ཚིག་ཟུར་གྱི་ཤུགས་བསྟན་ཙམ་ལ་ཡང་མ་བྱུང་བས། དེར་བཤད་ཅེས་ཟེར་བ་ལ་ཡིད་བརྟན་པར་མི་བྱའོ། ། དེས་ན་འདིར་ཡི་གེ་འཇོག་པ་མ་བྱས་ཀྱང་ཆོ་ག་ཆད་པའི་སྐྱོན་ཅི་ཡང་ཡོད་པ་མ་ཡིན་ནོ། ། དེ་ལྟར་སྟོང་ཉིད་བསྒོམ་པའི་རྗེས་སུ་སྲུང་འཁོར་འབྱུང་སྟེ། ཞེས་སོགས་ཀྱིས། ཚོགས་གཉིས་བསགས་པའི་རྗེས་སུ་སྲུང་འཁོར་བསྒོམ་པ་རྒྱུ་མཚན་དང་བཅས་ཏེ་བསྟན། དང་པོ་ནི།
དེ་ཉིད་ལས། ཞེས་བྱ་བ་ནས། ཐུན་མོང་གི་སྲུང་བའི་འཁོར་ལོ། ཞེས་བྱ་བའི་བར་གྱིས། ཕྱི་ནང་བསྲེས་བའི་སྒོ་ནས་ཐུན་མོང་གི་སྲུང་འཁོར་རྒྱས་པར་བཤད་དོ། ། འདིར་བོད་ཀྱིས་འཁྲུལ་སྤོང་མཁན་པོས་བྱས་པའི་རྩ་རྒྱུད་ཀྱིས་ཊཱིཀྐར། དཀྱིལ་འཁོར་གྱི་གདན་གྱི་སྣ་ཚོགས་རྡོ་རྗེ་དང་། སྲུང་འཁོར་གྱི་ཐོག་མར་སྣ་ཚོགས་རྡོ་རྗེའི་ལྟེ་བ་ཧཱུྃ་གིས་མཚན་པ་ལས་འཕྲོས་པའི་གུར་སོགས་བསྒོམ་པའི་སྣ་ཚོགས་རྡོ་རྗེ་གཅིག་པར་འདོད་པ་ནི་མ་བརྟགས་པ་ཆེན་པོ་སྟེ། རང་ཉིད་གཙུག་ཏོར་འཁོར་ལོས་བསྒྱུར་བའི་ལྟོ་བའི་ནང་དུ་ཆོས་འབྱུང་དང་། དེའི་ནང་དུ་དཀྱིལ་འཁོར་བསྒོམ་པར་སྨྲས་པ་དེ་མ་དྲན་པར་ཐལ་བའི་ཕྱིར་ཏེ།
སྲུང་འཁོར་ཀྱི་སྣ་ཚོགས་རྡོ་རྗེ་ལྟེ་བའི་སྟེང་དུ་འཁོར་ལོ་རྩིབས་བཅུ་པ་ཁོང་སྟོང་གི་ལྟེ་བའི་ནང་དུ། གཙུག་ཏོར་འཁོར་ལོས་བསྒྱུར་བ་བསྐྱེད་པར་སྨྲས་བཞིན་དུ། རང་གི་ཚིག་ལ་ཅོ་འདྲི་བའོ། ། ཞེས་ཟེར་རོ། ། འདི་ནི་བློ་གྲོས་ཀྱི་འཇུག་པ་རྩིང་པོས་ཆེས་ཤིན་ཏུ་མ་བརྟགས་པར་སྨྲ་བ་ཡིན་ཏེ། གྲུབ་པའི་མཐའ་ཕན་ཚུན་མི་གཅིག་པ་གཉིས་བསགས་ནས། ནང་འགལ་དུ་སྨྲས་པའི་ཕྱིར་རོ། ། དེའི་རྒྱུ་མཚན་རྗེ་བཙུན་ས་སྐྱ་པ་ཡབ་སྲས་ཀྱི་རྗེས་སུ་འབྲང་བའི་བླ་མ་འགའ་ཞིག མན་ངག་ལུགས་ལ། སྲུང་འཁོར་གྱི་སྣ་ཚོགས་རྡོ་རྗེའི་ལྟེ་བའི་སྟེང་དུ་འཁོར་ལོ་སེར་པོ་བསྒོམ་པར་བཞེད་མོད།
དེ་དག་གི་ལུགས་ལ་ནི་གཞལ་ཡས་ཁང་གི་འོག་གཞིའི་སྣ་ཚོགས་རྡོ་རྗེ་དེ་གཞལ་ཡས་ཁང་གྲུབ་པ་དང་དུས་སྙམ་དུ། སྲུང་འཁོར་གྱིས་སྣ་ཚོགས་རྡོ་རྗེ་ལས་ལོགས་སུ་བསྒོམ་པར་བཞེད་ལ། རྗེ་བཙུན་གོང་མའི་དགོངས་པ་འཁྲུལ་མེད་དུ་གསུང་བ། ཁོ་བོའི་དཔལ་ལྡན་བླ་མ་དམ་པ་ནི་མན་ངག་ལུགས་ལ། སྲུང་འཁོར་སྤྲོ་བའི་གཞིའི་སྣ་ཚོགས་རྡོ་རྗེ་དང་། གཞལ་ཡས་ཁང་གི་འོག་གཞི་སྣ་ཚོགས་རྡོ་རྗེ་གཅིག་ཡིན་པར་རྒྱུ་མཚན་དང་བཅས་ཏེ་བཞེད་ལ། དེའི་ཚེ་སྲུང་འཁོར་སྤྲོ་བའི་གཞིའི་སྣ་ཚོགས་རྡོ་རྗེ་དེའི་ལྟེ་བའི་སྟེང་དུ་འཁོར་ལོ་སེར་པོ་མི་བསྒོམ་པར། གཙུག་ཏོར་འཁོར་ལོས་བསྒྱུར་བའི་ལྟོ་བ་ཆོས་འབྱུང་གི་ནང་དུ་སྣ་ཚོགས་རྡོ་རྗེ་དེ་ཉིད་ཆུད་པར་བསྒོམ་པར་མཛད་པས། མན་ངག་ལུགས་ཀྱི་རྗེས་འབྲང་གཉིས་པོ་གང་གི་ལུགས་ལ་ཡང་། ནང་འགལ་གྱི་སྐྱོན་ཁྱེད་ཀྱིས་བརྗོད་པ་དེ་ལྟ་བུ་འཇུག་པའི་གནས་མེད་པས།
འདོད་པ་མི་འདྲ་བ་གཉིས་གཅིག་ཏུ་བསྲེས་ནས་གནོད་བྱེད་བརྗོད་པ་ནི་བབ་ཅོལ་དུ་ཟད་ལ། མདོར་ན་ཌོཾ་བྷི་བའི་ལུགས་ལ། སྲུང་འཁོར་སྤྲོ་གཞིའི་སྣ་ཚོགས་རྡོ་རྗེ་དང་། གཞལ་ཡས་ཁང་གི་འོག་གཞིའི་སྣ་ཚོགས་རྡོ་རྗེ་མི་གཅིག་པར་བཞེད་པའི་ལུང་གསལ་པོ་སྣང་བས། དེ་བཞིན་དུ་བཞེད་ལ། མན་ངག་ལུགས་ལ་ནི། སྣ་ཚོགས་རྡོ་རྗེ་དེ་གཉིས་ཐ་དད་བྱེད་པའི་གསལ་ཁ་ཟུར་ཙམ་ཡང་མ་གསུངས་པས། དཔལ་ལྡན་བླ་མ་དམ་པ་ཐམས་ཅད་མཁྱེན་པའི་ལེགས་བཤད་སྐྱོན་མེད་པར་གྲུབ་བོ། ། འདིར་ཟླ་ཟེར་མཁན་པོས། གུར་གྱི་དོན་ནི།
རྡོ་རྗེའི་ས་གཞི་ལ་སོགས་པ་སྲུང་འཁོར་ཐུན་མོང་བ་སྤྱིའི་མིང་ཡིན་ཏེ། སློབ་དཔོན་ཨ་བྷྱ་ཀ་རས། ས་འོག་གི་མཐར་ཐུག་པར་ཇི་ལྟར་མངོན་པར་འདོད་པའི་རྒྱར་གཅིག་ཏུ་བསྲ་ཞིང་འཁྲེགས་ལ་འབར་བའི་རྡོ་རྗེའི་རང་བཞིན་གྱི་ས་གཞི། བསྐལ་པའི་མཐའི་མེ་ལྟར་འབར་བའི་འོད་ཟེར་འབར་བའི་ཕྲེང་བས་མཚམས་བཅིང་བ་དང་། ས་འོག་ནས་སྟེང་གི་བར་ཤིན་ཏུ་མཐོ་བ། འཐུག་ཅིང་མཁྲེགས་པ་སྲ་ཞིང་འབར་བའི་རྡོ་རྗེའི་ར་བ་དང་། རྡོ་རྗེའི་ར་བའི་སྟེང་དུ་བར་མཚམས་མེད་པར་དུམ་བུ་གཅིག་ཏུ་གྱུར་ཅིང་སྟེང་རྡོ་རྗེའི་མདའི་དྲ་བ་དང་། འོག་ཏུ་རྡོ་རྗེའི་བླ་རེས་བརྒྱན་པའི་རྡོ་རྗེའི་གུར་འབར་བའོ། ། ཞེས་གསལ་བར་གསུངས་པའི་ཕྱིར་རོ་ཞེས་ཟེར་རོ། ། འདི་ཡང་མི་འཐད་དེ།
སྤྱིར་རྒྱུད་དང་རྒྱ་གཞུང་ཕལ་མོ་ཆེ་ནས། རྡོ་རྗེའི་ར་བ་དང་གུར་སོགས་སོ་སོའི་མིང་དུ་གསུངས་ཀྱི། གུར་ཞེས་པ་སྲུང་འཁོར་ཐུན་མོང་བ་སྤྱིའི་མིང་དུ་གསུངས་པ་མ་མཐོང་ལ། ཁྱད་པར་དུ་རྫོགས་ཕྲེང་དུ་གསུངས་པའི་ཨ་བྷྱའི་ལུང་དེའི་དགོངས་པ་ནི། འོག་ཕྱོགས་སུ་ས་འོག་གིས་མཐར་ཐུག་པར་རྡོ་རྗེའི་ས་གཞི་འོད་ཟེར་འབར་བའི་ཕྲེང་བ་དང་བཅས་པས་མཚམས་བཅིང་བ་དང་། ས་ནས་སྟེང་གི་བར་རྡོ་རྗེའི་ར་བ་དང་། ར་བའི་སྟེང་དུ་བར་མཚམས་མེད་པ་དུམ་བུ་གཅིག་ཏུ་གྱུར་པའི་རྡོ་རྗེའི་གུར་འབར་བ་ལ། སྟེང་དུ་མདའི་དྲ་བ་དང་། འོག་ཏུ་བླ་རེས་བརྒྱན་པ་བསྒོམ་པ་ཡིན་པར་ཤིན་ཏུ་གསལ་བའི་ཕྱིར་ན། ལུང་དེས།
རྡོ་རྗེའི་གུར་ཞེས་པ་ཐུན་མོང་གི་སྲུང་འཁོར་ཀྱི་མིང་དུ་བསྟན་པར་གཏན་བསྒྲུབ་མི་ནུས་ཤིང་། དེར་མ་ཟད། ཨ་བྷྱའི་ལུགས་ལ། རྡོ་རྗེའི་ས་གཞི་དང་། ར་བ་དང་། གུར་དང་། བླ་རེ་དང་། མདའི་དྲྭ་བ་རྣམས་སོ་སོ་ཐ་དད་པར་བཞེད་པ་ཡིན་ཏེ། མན་ངག་སྙེ་མ་ལས། སྣ་ཚོགས་ཆུ་སྐྱེས་ལ་རྃ་ལས་སྐྱེས་པའི་ཉི་མ་ལ་གནས་པའི་ཧཱུྃ་ལས་བྱུང་པའི་སྣ་ཚོགས་རྡོ་རྗེ་ལ་གནས་པའི་ཧཱུྃ་ཡིག་གི་འོད་ཟེར་ལས་སྐྱེས་པའི་འབར་བའི་རྡོ་རྗེའི་ཚོགས་རྣམས་ཀྱིས་མཚམས་མེད་པར་དུམ་བུ་གཅིག་ཏུ་གྱུར་པའི་རྡོ་རྗེའི་ར་བ་དང་།
གུར་དང་། མདའི་དྲ་བ་དང་། བླ་རེ་དང་། འོག་ཏུ་སྣ་ཚོགས་རྡོ་རྗེའི་རང་བཞིན་གྱི་ས་གཞི་རྗེས་སུ་བསམས་ནས་ཞེས་གསུངས་པའི་ཕྱིར་རོ། ། འོ་ན་མན་སྙེ་དང་། རྫོགས་ཕྲེང་དུ་རྡོ་རྗེའི་གུར་གྱི་ནང་དུ་ཆོས་བྱུང་དང་། གཞལ་ཡས་ཁང་བསྒོམ་པར་ཡང་ནས་ཡང་དུ་གསུངས་པ་དེ་རྣམས་ཀྱི་ཐུན་མོང་གི་སྲུང་འཁོར་སྤྱིའི་མིང་ལ་གུར་ཞེས་བསྟན་པ་མ་ཡིན་ནམ་སྙམ་ན། མ་ཡིན་ཏེ། དཔེར་ན། རྒྱལ་པོ་གུར་གྱི་ནང་ན་བཞུགས་ཟེར་ནས།
གུར་གྱི་འོག་གི་ས་གཞི་ཡང་གུར་ཡིན་པར་བསྟན་མི་དགོས་པ་བཞིན་ནོ། ། དེ་ནས་ཐུན་མོང་མ་ཡིན་པའི་སྲུང་འཁོར་སྟོན་པ་ལ། ཐོག་མར་འཁོར་ལོ་རྩིབས་བཅུ་པའི་དབྱིབས་དང་། ལྷ་འགོད་ལུགས་ཀྱི་འདོད་ཚུལ་ལ། བོད་ཀྱི་འཁྲུལ་སྤོང་མཁན་པོས་བྱས་པའི་གསང་བ་འདུས་པའི་བསྐྱེད་རིམ་གྱིས་བཤད་པར། འོ་ན་འཁོར་ལོའི་དབྱིབས་ཇི་ལྟར་བསྒོམ་པར་བྱ་སྙམ་ན། འདི་ལ་རྒྱུད་དང་རྒྱ་གཞུང་གཞན་རྣམས་ནས་གསལ་བ་རང་དུ་བཤད་པ་མེད་ཀྱང་། མན་སྙེ་ལས། འཁོར་ལོ་སེར་པོ་རྩིབས་བཅུ་པའི་ལྟེ་བའི་དབུས་ཀྱི་ནང་དུ་ཞེས་གསུངས་ལ། སྤྱིར་ནང་དུ་ཞེས་པ་ཙམ་གྱིས་ལྟེ་བ་སྦུབས་ཅན་དུ་མི་འགྲུབ་སྟེ།
སྦྱོང་རྒྱུད་ལས། རྩིབས་ཀྱི་ནང་ནི་ཐམས་ཅད་ན། ། བཞུགས་པའི་རྡོ་རྗེ་སེམས་དཔའ་སོགས། ། ཞེས་གསུངས་པ་ལྟར་རོ། །

འོན་ཀྱང་འདིར་ནི་དེ་དང་མི་འདྲ་སྟེ། མན་སྙེ་ལས། འཁོར་ལོ་སེར་པོ་གཡས་བསྐོར་དུ་འཁོར་བ་རྩིབས་བཅུ་པའི་ལྟེ་བའི་དབུས་ཀྱི་བར་སྐབས་སུ་གནས་པའི་བདག་ཉིད་ཅེས་ལྟེ་བ་ཁོང་སྟོང་གི་ཕན་ཚུན་གྱིས་བར་སྐབས་སུ། རང་ཉིད་ལྷར་བསྐྱེད་པར་གསུངས་པས། ལྟེ་བའི་ཁོང་གསེང་གི་ཡར་རྩེ་དང་། མར་རྩེ་གཉིས་ཀྱི་ནང་དུ་སྟེང་འོག་གི་ལྷ་བསྐྱེད་པར་ཤེས་སོ། ། དེས་ན་འཁོར་ལོའི་ལྟེ་བ་དང་། སྟེང་འོག་གི་རྩིབས་ནི། མདུང་སོ་གཉིས་འཇུག་སྤྲད་པ་ལྟ་བུའི་དབུས་ཀྱི་སྦོམ་སྔུབས་ཀྱི་ནང་དུ་གཙོ་བོ་སྐྱེད་ཅིང་། ཡར་རྩེ་མར་རྩེའི་ནང་དུ་སྟེང་འོག་གི་ཁྲོ་བོ་བསྐྱེད་པའོ། ། རྩིབས་བརྒྱད་ཀྱི་ནི་རྩིབས་ཀྱི་རྩེ་མོའི་སྟེང་དུ།
ཁྲོ་བོ་འགོད་པར་གསལ་བར་བཤད་ལ། རྩིབས་ཀྱི་སྟེང་དུ་དགོད་པར་བཤད་པ་གཞན་ཡང་མང་དུ་ཡོད་པས། ཁྲོ་བོའི་འོག་ཏུ་གནས་པ་སྦུབས་མེད་པ་ཡིན་གྱི། འཁོར་ལོའི་རྩིབས་ཐམས་ཅད་ཁང་པ་ལྟ་བུའམ། གུར་ཐབས་སུ་བྱེད་པ་དང་། ཁྲོ་བོ་རྣམས་དེའི་ནང་དུ་བསྐྱེད་པ་ནི། རྒྱུད་དང་རྒྱ་གཞུང་རྣམ་དག་གང་ནས་ཀྱང་མ་བཤད་ཅིང་། ཁྲོ་བོ་རྣམས་རྩིབས་ཀྱི་ནང་དུ་བྱས་ན་ཁྲོ་བོ་མི་འཁོར་ཞིང་། འཁོར་ལོ་འཁོར་ན། འཁོར་ལོའི་རྩིབས་ཀྱི་ཁྲོ་བོ་གཅོད་དགོས་ལ།
ཁྲོ་བོ་ཡང་འཁོར་ན། ཁྲོ་བོ་འདི་ཕྱོགས་འདི་ན་གནས་ཞེས་བྱ་བའི་ངེས་པ་མེད་པར་འགྱུར་ཞིང་། ཁྲོ་བོ་རྩིབས་དང་ལྟེ་བའི་བར་དུ་འགོད་ན། རྩིབས་རྣམས་ཁྲོ་བོའི་གནས་སུ་རང་ཉིད་ཀྱིས་ཁས་བླངས་པ་དང་། ཁྲོ་བོ་རྩིབས་ལ་འགོད་པར་བཤད་པའི་རྒྱུད་རྒྱ་གཞུང་རྣམ་དག་ཐམས་ཅད་དང་འགལ་ལོ། ། དེས་ན་དེ་ལྟར་བྱེད་པ་ནི། གསང་སྔགས་རྙིང་མ་བ་དག་གི་ལུགས་ཡིན་ནོ། ། ཞེས་ཟེར་རོ། ། འདི་ནི་ཤིན་ཏུ་མི་འཐད་དེ། དཔེ་དོན་མི་མཚུངས་ཅིང་རིགས་པས་གནོད་པའི་ཕྱིར་དང་།
ཨ་བྷྱའི་ལུགས་སུ་འདོད་ཀྱང་། དེ་ཉིད་ཀྱི་བཞེད་ལུགས་མ་གོ་བའི་ཕྱིར་དང་། གུར་ཐབས་སུ་བསྒོམ་པ་ལ་བརྗོད་པའི་གནོད་བྱེད་དེ་དག གནོད་བྱེད་ལྟར་སྣང་ཡིན་པའི་ཕྱིར་རོ། ། དེ་ཡང་དཔེ་དོན་མི་མཚུངས་པ་ཡིན་ཏེ། སྦྱོང་རྒྱུད་ལས་བཤད་པའི་འཁོར་ལོ་དེ་ནི་ཆོས་ཀྱི་འཁོར་ལོའམ། གདན་གྱི་འཁོར་ལོ་ཡིན་ལ། འདིར་ནི་མཚོན་བྱའི་འཁོར་ལོ་ཡིན་པས་སོ། ། གཞན་ཡང་འཁོར་ལོའི་ལྟེ་བ་སྦུབས་ཅན་དུ་བསྟན་པས། སྟེང་འོག་གི་རྩིབས་ཀྱང་སྦུབས་ཅན་དུ་འགྲུབ་ན།
ཕྱོགས་མཚམས་ཀྱི་རྩིབས་རྣམས་ཀྱང་རྩིབས་སྦུབས་ཅན་དུ་འགྲུབ་དགོས་པར་མཚུངས་ལ། སྟེང་འོག་གིས་ཁྲོ་བོ་རྩིབས་ཀྱི་ནང་དུ་བསྐྱེད་ལ་ཕྱོགས་མཚམས་ཀྱི་ཁྲོ་བོ་རྣམས་རྩིབས་ཀྱི་ནང་དུ་མི་བསྐྱེད་པའི་རྒྱུ་མཚན་མེད་ཅིང་། ཕྱོགས་མཚམས་ཀྱིས་ཁྲོ་བོ་རྣམས་རྩིབས་ཀྱི་ནང་དུ་བསྐྱེད་པར་བཤད་ཀྱི། སྟེང་དུ་བསྐྱེད་པས་ཆོག་ན། སྟེང་འོག་གི་རྩིབས་གཉིས་ལ་སྦུབས་མེད་པར་བྱས་ནས། ཁྲོ་བོ་གཉིས་དེ་དག་གི་མདུན་དུ་སྐྱེད་པས་ཆོག་པར་མཚུངས་པས་ན། རིགས་པ་དང་འགལ་བ་ཡིན་ནོ། ། ཡང་ཁྱེད་ཀྱིས་ཁྲོ་བོ་འགོད་ལུགས་དེ་ཨ་བྷྱའི་ལུགས་ཀྱང་མ་ཡིན་ཏེ། ཨ་བྷྱའི་བཞེད་པ་ནི། ཕྱོགས་ཀྱི་ཁྲོ་བོ་རྣམས་རྩིབས་ཀྱི་རྩེ་མོ་ལ་ཅུང་ཟད་མ་རེག་ཙམ་དུ་འགོད་པ་དང་འདྲ་བར་འོག་གི་ནི་རྩིབས་ཀྱི་ནང་དུ་རྩེ་མོ་ལ་ཅུང་ཟད་མ་རེག་པ་ལ་འགོད་ལ་སྟེང་གི་ནི།
སྟེང་གི་རྩིབས་ཀྱི་རྩེ་མོའི་སྟེང་དུ། རྩེ་མོ་ལ་ཅུང་ཟད་མ་རེག་ཙམ་དུ་འགོད་པ་ཡིན་པ་ལ། ཁྱེད་ཀྱིས་སྟེང་གི་རྩིབས་ཀྱི་ནང་དུ་བཀོད་པས། སྟེང་གི་རྩིབས་ཀྱི་འོག་ཏུ་བཀོད་པར་སོང་གི་སྟེང་གི་རྩིབས་ཀྱིས་རྩེ་མོའི་སྟེང་དུ་བཀོད་པའི་དོན་མ་ཚང་བའི་ཕྱིར་རོ། ། ཨ་བྷྱའི་བཞེད་པ་དེ་ལྟར་ཡིན་པར་ཡང་། མན་ངག་སྙེ་མ་ལས། འདི་རྣམས་ཐམས་ཅད་ཀྱང་རང་རང་གི་རྩིབས་ཀྱི་རྩེ་མོ་ལ་ཅུང་ཟད་མ་རེག་པའི་སྣ་ཚོགས་པདྨ་དང་ཉི་མ་རྣམས་ལ་གཡས་བརྐྱང་གི་བཟླ་བོའི་སྟབས་ཀྱིས་གནས་པ་ཞེས་དང་། རྣལ་འབྱོར་རྫོགས་པའི་ཕྲེང་བ་ལས། བཅུ་པོ་འདི་དག་ནི་གཡོན་བརྐྱང་བ་གཡས་བསྐུམ་པས་རྩིབས་ཀྱི་རྩེ་མོ་ལ་ཅུང་ཟད་མ་རེག་པའི་སྣ་ཚོགས་པདྨ་དང་། ཉི་མའི་གདན་དང་བཅས་པ་བརྟན་པར་གནས་པ།
ཞེས་གསུངས་པ་ལས་ཤེས་སོ། ། ཨ་བྷྱའི་ལུགས་དེ་ཉིད་ཀྱང་འཐད་པ་མ་ཡིན་ཏེ། སྟེང་གི་ཁྲོ་བོ་སྟེང་གི་རྩིབས་ཀྱི་སྟེང་དུ་འགོད་ན། འོག་གི་ཁྲོ་བོ་འོག་གི་རྩིབས་ཀྱི་འོག་ཏུ་འགོད་པ་རིགས་པར་འགྱུར་བ་དང་། འོག་གི་རྩིབས་ལ་སྦུབས་ཡོད་ལ། ཕྱོགས་མཚམས་ཀྱི་རྩིབས་ལ་སྦུབས་མེད་པའི་ཁྱད་པར་ཡང་མི་འཐད་པའི་ཕྱིར་རོ། ། གུར་ཐབས་སུ་བསྒོམ་པ་རྒྱུད་དང་རྒྱ་གཞུང་རྣམ་དག་གང་ནས་ཀྱང་མ་བཤད་ཟེར་བ་ཡང་། ཆེས་ཤིན་ཏུ་མི་འཐད་དེ། རྡོ་རྗེ་སྙིང་འགྲེལ་དུ་རྒྱུད་རྒྱས་པའི་ལུང་དྲངས་པ་ལས། རྡོ་རྗེ་གུར་གྱི་དབུས་སུ་ནི། །
བྷཱུྃ་ཡིག་ཡོངས་སུ་གྱུར་པ་ཡིས། ། འཁོར་ལོ་རྩིབས་བརྒྱད་དེ་ལས་བྱུང་། ། གུར་གྱི་འོག་དང་སྟེང་དུ་ནི། ། རྩིབས་ནི་གཉིས་པོ་སྤང་བྱ་འོ། ། རེ་ཕ་བཅུ་གཅིག་པོ་རྣམས་ཀྱི། ། ཉི་མའི་དཀྱིལ་འཁོར་རིམ་ཇི་བཞིན། ། ཉི་མའི་རྐང་པ་བཅུ་གཅིག་རྣམས། ། ཉི་མའི་དེ་རྣམས་ཁོ་ན་འོ། ། ཞེས་དང་། གཤིན་རྗེ་གཤེད་ལ་སོགས་པ་ཁྲོ་བོའི་རྒྱལ་པོ་རྣམས་སྲུང་བའི་འཁོར་ལོ་ལ་བསྒོམ་པར་བྱའོ། །
ཞེས་གསུངས་པས་ཀྱང་། རྩིབས་བཅུ་ལ་ཁྲོ་བོའི་ཉི་གདན་འགོད་པར་གསུངས་པ་དང་། གསང་འདུས་ཀྱི་རྒྱུད་ཕྱི་མ་ལས། ཀུན་ནས་སེར་བའི་འཁོར་ལོ་ནི། ། རྩིབས་བཅུ་དེ་དབུས་རྣམ་པར་བསྒོམ། ། རྩིབས་ཀུན་ལ་ནི་ཁྲོ་བོ་བཅུ། ། ཡེ་ཤེས་བདག་ཉིད་བཅུ་ལས་བྱུང་། ། ཞེས་དང་། དེའི་འགྲེལ་པར། བི་ཤྭ་མི་ཏྲས།
འཁོར་ལོ་རྩིབས་བཅུ་པའི་རིམ་པ་དང་ལྡན་པའི་ཅུང་ཟད་སེར་བའི་ཁ་དོག་དང་ལྡན་པ། དེའི་དབུས་སུ་བསྒོམ་པ་ལ་ཡེ་ཤེས་ཆེན་པོ་བཅུའི་བདག་ཉིད་ཁྲོ་བོ་ཆེན་པོ་བཅུ་བསྒོམ་པར་བྱའོ། ། ཞེས་གསུངས་པས། འཁོར་ལོ་རྩིབས་བཅུ་པའི་དབུས་སུ་ཁྲོ་བོ་བཅུ་པོ་བསྒོམ་པར་གསལ་བར་གསུངས་པ་དང་། ཁྱད་པར་དུའང་། སེམས་དཔའ་གསུམ་གྱི་སྒྲུབ་ཐབས་ན་རོ་པའི་ཞལ་ལུང་ལས། དེའི་ནང་བྷྲཱུྃ་ལས་བྱུང་པ་ཡི། ། ཕྱིར་བཟློག་འཁོར་ལོ་ལྟ་བུ་ཡི། ། འཁོར་ལོ་རྩིབས་བཅུ་རྒྱ་ཆེ་ཞིང་། ། ཁོང་སྟོང་མི་གཡོ་འཁོར་བར་བསྒོམ། །
ཞེས་གུར་ཐབས་སུ་བསྒོམ་པར་ཤིན་ཏུ་གསལ་བར་གསུངས་པའི་ཕྱིར་རོ། ། དེས་ན་འཁོར་ལོ་རྩིབས་བཅུ་པའི་རྩིབས་རྣམས་ཀྱི་རྩེ་མོ་རྣམས་རྩ་བ་ནས་རྩེ་མོའི་བར་རིམ་གྱིས་ཕྲ་བར་གྱུར་པས། ཕྱོགས་མཚམས་ཀྱི་རྩིབས་རྣམས་རྩེ་མོ་མ་རེག་པར་བར་སྟོང་ཇེ་ཆེར་གྱུར་ཅིང་། རྩིབས་རེ་རེའི་ཡང་གཡས་གཡོན་དུའང་རལ་གྲི་སོ་གཉིས་པ་དང་མཚུངས་པའི་དབལ་རྣོ་ངར་ལྡན་པ་ཡོད་པས། རྩིབས་མས་ཀྱི་རྩེ་མོ་ནས་རྩ་བའི་བར་རིམ་གྱིས་སྦོམ་པར་གྱུར་པའི་རྩ་བ་རྣམས་ཕྱོགས་གཅིག་ཏུ་འབྲེལ་བ། འཁོར་ལོ་ཆ་གསུམ་ཏུ་བཏང་བའི་དབུས་མ་ནི་གཙོ་བོའི་གནས་ཡིན་ལ། རྩིབས་རེ་རེ་ཡང་སུམ་ཆ་གཉིས་སུ་བཏང་བའི་སུམ་ཆ་ངོ་བོ་རྩིབས་སུ་གཏོགས་པ་ཡིན་ཀྱང་། རྣམ་པ་མུ་ཁྱུད་བསྐོར་ཁང་ལྟ་བུར་གྱུར་པ་ལ་སུམ་གཉིས་རྩིབས་ཀྱི་དབལ་དུ་གྱུར་པ་ཡིན་ལ། དེའི་ལྟེ་བ་དང་མུ་ཁྱུད་ལ་ཁྲོ་བོ་རྣམས་འགོད་པ་ཡིན་ནོ། ། དེས་ན་འཁོར་ལོ་གུར་ཐབས་སུ་བསྒོམ་པ་དང་།
རྩིབས་ལ་ཁྲོ་བོ་བཀོད་ཀྱང་། འཁོར་ལོ་འཁོར་ན་ལྷ་ཡང་འཁོར་བའམ། མི་འཁོར་ན་ཁྲོ་བོ་འཁོར་ལོའི་རྩིབས་ཀྱིིས་གཅོད་དགོས་པ་སོགས་ཀྱི་སྐྱོན་ལས་གྲོལ་ལོ། ། གཞན་ཡང་། རྒྱུད་རྒྱ་གཞུང་མཁས་གྲུབ་གོང་མའི་ལུགས་དང་མི་མཐུན་པ་ལ་སྐྱོན་དུ་མི་རྩི་བར། གསང་སྔགས་སྔ་འགྱུར་བའི་ལུགས་དང་མཐུན་པ་ལ་སྐྱོན་དུ་རྩི་བ་ཅིག་དེ་ནི་ངོ་མཚར་ཆེའོ། ། ཞེས་ཁྱེད་རང་གིས་གོང་དུ་འདི་དང་ཆ་མཐུན་པའི་ཚིག་སྨྲས་པ་བཟློག་ཏེ་བརྗོད་ན་མཚུངས་སོ། ། ཡང་འདིར་བོད་ཀྱི་འཁྲུལ་སྤོང་ལས། ར་བ་ཡི་དབུས་སུ་བྷྲཱུྃ་སེར་པོ་ལས་བྱུང་བའི་འཁོར་ལོ་སེར་པོ་རྩིབས་བཅུ་པ་གཡས་ཕྱོགས་སུ་མགྱོགས་པར་འཁོར་བའི་ལྟེ་བའི་ནང་གི་དབུས་དང་། ཕྱོགས་མཚམས་ཀྱི་རྩིབས་བརྒྱད་ཀྱི་རྩེ་མོ་དང་།
ལྟེ་བའི་ནང་གི་སྟེང་འོག་གི་རྩིབས་ལ། ཅུང་ཟད་མ་རེག་པར་སྣ་ཚོགས་པདྨ་དང་ཉི་མའི་གདན་རེ་རེ་ཞེས་དང་། དེར་ཨ་ལས་ཟླ་བ། རྃ་ལས་ཉི་མ། བར་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་གཙོ་བོ་འཇིག་རྟེན་གསུམ་རྒྱལ་བསྐྱེད། ཁྲོ་བོ་གཞན་རྣམས་མན་ངག་ལུགས་བཞིན་བཀོད། གཙོ་འཁོར་ཀུན་གཡས་བརྐྱང་དུ་བྱས། རྒྱས་གདབ་ཀྱང་མན་ངག་ལུགས་བཞིན་དུ་བྱས་ནས། ཨུཥྞི་ཥ་རྐྱང་པ་བཟློག་བར་བྱེད་དོ། ། འདི་ལ་འཁོར་ལོའི་དབྱིབས་དང་།
དེར་ཁྲོ་བོ་འགོད་ཚུལ་རགས་པ་གོང་དུ་བཀག་ཟིན་ལ། གཞན་ཡང་ལུགས་འདི་ནི་རང་གི་ཁས་བླངས་དང་འགལ་བ་ཡིན་ཏེ། གཙོ་བོའི་བསྐྱེད་ཚུལ། ཁྲོ་བོའི་འགོད་ཚུལ། རྒྱལ་གདབ་རྣམས་ཌོཾ་བྷི་བ་དང་མ་མཐུན་པས། གོང་དུ། འདིར་ནི་ཌོཾ་བྷི་ཝས་བིརྺ་པའི་མན་ངག་གསལ་བར་མཛད་པའི་ལུགས། ཡན་ལག་དྲུག་པའི་རྣམ་གཞག་བརྗོད་པར་བྱའོ། ། ཞེས་སྨྲས་པ་དང་། ནང་འགལ་བའི་ཕྱིར་རོ། །
འོ་ན་དེ་དག་དང་མི་མཐུན་པ་ཇི་ལྟ་བུ་ཡོད་སྙམ་ན། ཌོཾ་བྷི་བས། དེ་ཁོ་ན་ཉིད་བཅུ་པ་ལས། དེའི་དབུས་ཀྱི་ལྟེ་བ་ལ་གནས་པའི་ཡི་གེ་ཧཱུཾ་སྔོན་པོ་དེ་ཡོངས་སུ་གྱུར་པ་ལས་རྡོ་རྗེ་ཧཱུྃ་མཛད་དང་། དེ་ཆོ་ག་བཞིན་དུ་ས་བོན་གྱི་ཡི་གེ་ཧཱུྃ་བཅུ་རྩིབས་བཅུ་ལ་གནས་པ། དེ་ལས་སྐྱེས་པའི་ཁྲོ་བོ་བཅུ་པོ་ཡིན་ནོ། ། དེ་ལ་ཤར་གྱི་རྩིབས་ལ་གཤེན་རྗེ་གཤེད་སྔོན་པོ་ཐོབ་བསྣམས་པའོ། ། ལྷོའི་རྩིབས་ལ་ཤེས་རབ་མཐར་བྱེད་དཀར་པོ་བེ་ཅོན་འཆང་བའོ། ། ནུབ་ཀྱི་རྩིབས་ལ་པདྨ་མཐར་བྱེད་དམར་པོ་པདྨ་འཛིན་པའོ། ། བྱང་གི་རྩིབས་ལ་བགེགས་མཐར་བྱེད་ནག་པོ་རྡོ་རྗེ་འཛིན་པའོ། །
དབང་ལྡན་གྱི་རྩིབས་ལ་འདོད་པའི་རྒྱལ་པོ་ནག་པོ་ལྕགས་ཀྱུ་འཆང་བའོ། ། མེའི་རྩིབས་ལ་དབྱུག་པ་སྔོན་པོ་ཕྱག་ན་དབྱུག་པ་སྔོན་པོ་འཛིན་པའོ། ། བདེན་བྲལ་གྱི་རྩིབས་ལ་སྟོབས་པོ་ཆེ་ཕྱག་ན་རྩེ་གསུམ་པ་འཛིན་པའོ། ། རླུང་གི་རྩིབས་ལ་མི་གཡོ་བ་རལ་གྲི་ནག་པོ་འཆང་བའོ། ། སྟེང་གི་རྩིབས་ལ་གཙུག་ཏོར་འཁོར་ལོས་བསྒྱུར་བ་རྣམ་པར་སྣང་མཛད་ཀྱི་ཅོད་པན་ཅན་འཁོར་ལོ་སེར་པོ་བསྣམས་པའོ། ། འོག་གི་རྩིབས་ལ་གནོད་མཛེས་རྒྱལ་པོ་མི་བསྐྱོད་པའི་ཅོད་པན་ཅན། ཕྱག་ན་རྡོ་རྗེ་ནག་པོ་བསྣམས་པའོ། ། རྡོ་རྗེ་ཧཱུྃ་མཛད་ཀྱི་དབུ་ལ་མི་བསྐྱོད་པས་བརྒྱན་པ་རྡོ་རྗེ་ནག་པོ་འཆང་བའོ། ། ཤར་ལ་སོགས་པའི་ཁྲོ་བོ་བཞི་པོ་གཤིན་རྗེ་གཤེད། ཤེས་རབ་མཐར་བྱེད།
པདྨ་མཐར་བྱེད་དང་། བགེགས་མཐར་བྱེད་དག་ནི་མི་བསྐྱོད་པ་དང་། རྣམ་པར་སྣང་མཛད། འོད་དཔག་མེད་དང་། དོན་ཡོད་གྲུབ་པའི་ཅོད་པན་དག་ཡིན་ནོ། ། རིམ་པ་དེ་བཞིན་དུ་དབང་ལྡན་ལ་སོགས་པ་ན་བཞུགས་པའི་འདོད་པའི་རྒྱལ་པོ། དབྱུག་པ་སྔོན་པོ་དང་། སྟོབས་པོ་ཆེ་དང་། མི་གཡོ་བ་དག་ནི་རྣམ་པར་སྣང་མཛད། འོད་དཔག་མེད།
དོན་ཡོད་གྲུབ་པའི་ཅོད་པན་དག་ཡིན་ནོ། ། ཞེས་གསུངས་ལ། དཔའ་བོ་རྡོ་རྗེའི་སྒྲུབ་ཐབས་རིན་ཆེན་འབར་བ་ལས། དེར་ནི་ཧཱུྃ་བཅུའི་སྦྱོར་བ་ལས། ། ཁྲོ་བོ་བཅུ་ནི་རིམ་པར་འགོད། ། གཤིན་རྗེ་མཐར་བྱེད་ཤེས་རབ་མཐར། ། པདྨ་མཐར་བྱེད་བགེགས་མཐར་བྱེད། ། ཊ་ཀི་ཁྲོ་བོ་དབྱུག་པ་སྔོན། ། སྟོབས་ཆེན་མི་གཡོ་མགོན་པོ་ཡང་། ། གཙུག་ཏོར་གདུགས་ནི་དཀར་པོ་དང་། །
རྡོ་རྗེ་ཞབས་འོག་གནས་པ་འོ། ། རྡོ་རྗེའི་ཁྲོ་བོ་སྐྱེས་བུ་ཆེ། ། ཐམས་ཅད་ཞལ་གཅིག་ཕྱག་གཉིས་པ། ། སྙིང་ཁར་གཡོན་པའི་ཁུ་ཚུར་འཛུབ། ། གཡས་ན་རང་གི་མཚོན་ཆ་འཕྱར། ། གཤིན་རྗེ་གསོད་པའི་དབྱུག་ཐོ་སྟེ། ། གཞན་གྱིས་མི་ཐུབ་རྡོ་རྗེ་དབྱུག ། རྟ་མགྲིན་ལ་ནི་དབང་མཆོག་དམར། ། མི་ཕྱེད་བདུད་རྩི་ཐལ་སྦྱོར་ལའོ། ། ཊ་ཀི་རྒྱལ་པོ་ལྕགས་ཀྱུ་སྟེ། །
དབྱུག་སྔོན་ཅན་ལ་རང་གི་མིང་། ། སྟོབས་ཀྱི་རྒྱལ་པོ་རྩེ་གསུམ་པ། ། མི་གཡོ་མགོན་པོ་རྡོ་རྗེ་སྟེ། ། ཚ་སྐྱོབ་དཀར་པོ་རྒྱལ་པོ་ཡིས། ། ཆོས་ཀྱི་འཁོར་ལོ་རྣམ་པར་བསྒོམ། ། གཏུན་ཤིང་རྡོ་རྗེ་རྐང་འོག་ལའོ། ། ཞབས་གཡོན་བརྐྱང་པས་གནས་པའོ། ། དབང་པོ་སྔོན་པོའི་རྣམ་པ་ལྟར། ། མཐར་བྱེད་མཐར་བྱེད་བསྒོམ་པར་བྱ། ། གཞན་གྱིས་མི་ཐུབ་རྡོ་རྗེ་ནི། །
འཇིགས་བྱེད་ཟླ་བའི་ནོར་བུ་འདྲ། ། པདྨའི་ཁྲོ་བོ་དམར་པོ་ཆེས། ། རྡོ་རྗེ་བདུད་རྩིའི་བདག་ཉིད་གནག ། མཚམས་ཀྱི་ཁྲོ་བོ་ཆེར་གནག་ཅིང་། ། སྤྱི་བོར་རྡོ་རྗེ་འཆང་བ་འཛིན། ། གཤིན་རྗེ་རྣམ་སྣང་ཉིད་ཀྱི་སྟེ། ། རྡོ་རྗེ་སེམས་དཔའ་དབྱུག་པ་ཅན། ། པདྨའི་ཁྲོ་བོ་རྣམ་གཟིགས་རྗེས། ། རྡོ་རྗེ་སེམས་པས་ཐལ་སྦྱོར་ལའོ། ། ཞེས་གསུངས་ཤིང་།
མི་ཐུབ་ཟླ་བས། ཧཱུྃ་ཡིག་བཅུ་ཡི་སྦྱོར་བ་ལས། ། ཁྲོ་བོ་བཅུ་ནི་རིམ་བཞིན་འགོད། ། ཤར་དུ་གཤིན་རྗེ་གཤེད་པོ་བསམ། ། ཤེས་རབ་མཐར་བྱེད་ཡང་ནི་ལྷོར། ། པདྨ་མཐར་བྱེད་ཆུ་བདག་སྟེ། ། བྱང་དུ་བདུད་རྩི་འཁྱིལ་པ་འོ། ། འདོད་པའི་རྒྱལ་པོ་དབང་ལྡན་དུའོ། ། མེ་ཉིད་དུ་ནི་དབྱུག་སྔོན་ཅན། ། བདེན་བྲལ་དུ་ནི་མི་གཡོ་བསམ། །
རླུང་ཉིད་དུ་ཡང་སྟོབས་པོ་ཆེ། ། གཙུག་ཏོར་སྟེང་དུ་བསམ་པར་བྱ། ། འོག་ཏུ་གནོད་མཛེས་རྣམ་པར་བསྒོམ། ། ཀུན་ཀྱང་ཞལ་གཅིག་ཕྱག་གཉིས་ཏེ། ། རྡོ་རྗེ་ཁྲོ་བོ་དྲག་ཆེན་པོ། ། སྙིང་ཁར་ཁུ་ཚུར་སྡིགས་མཛུབ་ཏེ། ། གཡས་པ་རང་གི་མཚོན་ཆ་འཕྱར། ། གཤིན་རྗེ་འཇོམས་པའི་ཐོ་བ་སྟེ། ། དབྱུག་པ་རྡོ་རྗེ་གཞན་མི་ཐུབ། ། རྟ་མགྲིན་གྱི་ནི་པདྨ་དམར། །
བདུད་རྩི་འཁྱིལ་པའི་རྡོ་རྗེ་འོ། ། འདོད་པའི་རྒྱལ་པོ་ལྕགས་ཀྱུ་སྟེ། ། དབྱུག་པ་སྔོན་པོའི་རང་མིང་ཅན། ། སྟོབས་རྒྱལ་གྱིས་ནི་ཏྲི་ཤུ་ལ། ། མི་གཡོ་བ་ཡི་རྡོ་རྗེ་འོ། ། གཙུག་ཏོར་འཁོར་ལོས་བསྒྱུར་རྒྱལ་གྱི། ། ཆོས་ཀྱི་འཁོར་ལོ་བསམ་པར་བྱ། ། གཏུན་ཤིང་རྡོ་རྗེ་ས་འོག་གིའོ། ། གཡོན་བརྐྱང་བ་ཡི་ཞབས་ཀྱིས་གནས། ། ཨིནྡྲ་ནི་ལ་མཚུངས་པའི་མདོག །
གཤིན་རྗེ་གཤེད་པོ་བསྒོམ་པར་བྱ། ། གཞན་གྱིས་མི་ཐུབ་ཅེས་བྱ་བ། ། ཟླ་བའི་འོད་ཟེར་དང་མཚུངས་པའོ། ། པདྨའི་ཁྲོ་བོ་དམར་པོ་ཆེ། ། བདུད་རྩི་འཁྱིལ་པ་ནག་པོ་ཆེ། ། མཚམས་ཀྱི་ཁྲོ་བོ་ནག་པོ་ཆེ། ། སྤྱི་བོར་རྡོ་རྗེ་འཆང་བ་འཛིན། ། གཤིན་རྗེ་རྣམ་པར་སྣང་མཛད་ཉིད། ། རྡོ་རྗེ་སེམས་པའི་དབྱུག་པ་ལའོ། ། པདྨ་ཞེས་བྱ་འཇིག་རྟེན་སྤྱན། །
བདུད་རྩི་འཁྱིལ་བ་སེམས་པ་འོ། ། ཞེས་གསུངས་ལ། ཁྱེད་ཀྱིས་གཙོ་བོ་མངོན་བྱང་ལས་སྐྱེད་པ་དང་། ཁྲོ་བོའི་གོ་རིམ་འགྲེལ་པ་ལུགས་ཀྱི་གཞུང་གསུམ་ཀ་དང་མི་མཐུན་པར་བཀོད་པ་དང་། རྒྱས་གདབ་འགྲེལ་པ་ལུགས་ཀྱི་བཤད་སྲོལ་གཉིས་ཀ་དང་མི་མཐུན་པར་བྱས་པ་དང་། བཞུགས་ཚུལ་ཡང་མི་ཐུབ་ཟླ་བས་གཡོན་བརྐྱང་དུ་གསུང་བཞིན་དུ། གཡས་བརྐྱང་དུ་འདོད་པ་རྣམས་ཌོཾ་བྷི་བ་རྗེས་འབྲང་དང་བཅས་པ་རྣམས་དང་མི་མཐུན་པའི་སྐྱོན་ཡོད་དོ། ། དེས་ན་ཁྱེད་ཀྱིས་ཁྲོ་བོ་བཅུའི་སྲུང་འཁོར་ཀྱི་ལུགས་འདི། བིརྺ་པའི་ལུགས་མ་ཡིན་པར་འགྱུར་ཏེ། ཌོཾ་བྷི་བའི་ལུགས་མ་ཡིན་པ་གང་ཞིག
དེ་དང་མི་མཐུན་པའི་བིརྺ་པའི་མན་ངག་ཀྱང་མེད་པའི་ཕྱིར་རོ། ཁྱད་པར་དུ་གུར་ལས། གཙོ་བོའི་སྐབས་སུ། རྐང་པ་གཡོན་ཉིད་བརྐྱང་བ་ཡིས། ། ཞེས་དང་། ཁྲོ་བོ་བཅུའི་སྐབས་སུ། ཞབས་གཡོན་བརྐྱང་པས་གནས་པའོ། ། ཞེས་དང་། ཁྱེད་རང་ཚད་མར་བྱེད་པའི་ཨ་བྷྱས་ཀྱང་། མན་སྙེ་དང་།
རྫོགས་ཕྲེང་གཉིས་ཀར་དུ་གཡོན་བརྐྱང་དུ་གསལ་བར་གསུངས་བཞིན་དུ། གཙོ་འཁོར་ཀུན་གཡས་བརྐྱང་དུ་འདོད་པ་ཆེས་ཤིན་ཏུ་མི་འཐད་ལ། འཇིག་རྟེན་གསུམ་རྒྱལ་དབུས་སུ་བཞག་ནས། ཨུཥྜི་ཥ་ཁོ་ན་བཟླ་བ་འདི་ཉིད། ། ཀྱཻ་རྡོར་གྱིས་རྒྱུད་དང་རྒྱ་གཞུང་གང་ནས་ཀྱང་མ་བཤད་ཅིང་། རང་ཉིད་ལ་བླ་མའི་མན་ངག་མེད་པར་མཚོན་བྱེད་ཡིན་ནོ། ། གལ་ཏེ་བཟློག་པ་བྱེད་པར་འདོད་པས་ཨུཥྜི་ཥ་བཟླ་བ་ཡིན་ན། དེའི་ཚེ་གཙུག་ཏོར་འཁོར་ལོས་བསྒྱུར་བ་གཙོ་བོ་བྱེད་དགོས་ཏེ། དེ་ཉིད་བཅུ་པ་ལས། ད་ནི་བསྒོམ་པས་ཕྱིར་བཟློག་པ་བསྟན་པར་བྱས་ཏེ།
གཙོ་བོ་གཙུག་ཏོར་འཁོར་ལོས་བསྒྱུར་བ་ཕྱག་གཉིས་རང་གི་ཕྱག་མཚན་དང་སྡིགས་མཛུབ་ཅན། ཁྲོ་བ་དང་བཅས་པ་ཉི་མའི་གདན་ལ་གཡས་བརྐྱང་བས་བཞུགས་པ། ཁྲོ་བོའི་གཟུགས་ཅན་དབང་བསྐུར་བ་ལ་སོགས་པ་བླངས་ལ། དགྲ་བོའི་ཚོགས་ལ་སྡིགས་པ། གཡོན་དུ་འཁོར་བས་གཡོ་བ་རྣམ་པར་བསམས་ལ། ན་མཿས་མན་ཏ་བུདྷ་ནཾ། ཞེས་སོགས་གསལ་བར་གསུངས་པའི་ཕྱིར་རོ། ། འདིར་གཡས་བརྐྱངས་པས་བཞུགས་པ་ཞེས་གསུངས་པ་ལ། ཟླ་ཟེར་ལས། འདི་སྟངས་སྟབས་གོ་བཟློག་པ་ཡིན་ཟེར་ཡང་།
དྲི་མེད་གྲགས་པའི་དེ་ཉིད་བཅུ་པར། གཞན་རྣམས་ཌོཾ་བྷི་བའི་འདི་ལ་བྲིས་བཤུས་བྱས་པ་ལྟ་བུར་སྣང་བ་ལ། སྐབས་འདིར་གཡོན་བརྐྱང་བས་བཞུགས་པ་ཞེས་བཤད་འདུག་པས་བརྟག་དགོས་སོ། ། དེ་ནས་རང་གི་ལུགས་རྣམ་པར་བཞག་པ་ནི། ཐུན་མོང་མ་ཡིན་པའི་སྲུང་འཁོར་གྱི་སྐབས་སུ་ཞེས་བྱ་བ་ནས། དཀྱུས་མཆན་དུ་གསལ་ལོ་ཞེས་བྱ་བའི་བར་གྱིས་ཁྲོ་བོ་བཅུ་སྤྱི་དང་སོ་སོའི་མངོན་རྟོགས་དང་། མན་ངག་ལུགས་དང་འགྲེལ་པ་ལུགས་ཀྱི་ཁྱད་པར། རྟེན་དང་བརྟེན་པའི་མཚན་ཉིད། ཕྱིར་བཟློག་གི་སྐབས་ཀྱི་མན་ངག ཕྱི་ནང་བསྲེས་པའི་སྤྲོས་པ་གཅོད་ཚུལ་དང་བཅས་པ་བསྟན་ཏོ། །
ད་ནི་དེ་ལ་རྩོད་པ་སྤང་བ་བརྗོད་པར་བྱ་སྟེ། དེ་ཡང་། དཔལ་དེ་ཁོ་ན་ཉིད་འདུས་པ་ལས། ལ་ལ་ན་རེ། འབྲིང་པོ་ལྟར་ན་ཐུན་མོང་བའི་སྲུང་འཁོར་གྱིས་དབུས་སུ། བྷྲཱུྃ་སེར་པོ་ལས་གཙུག་ཏོར་འཁོར་ལོས་བསྒྱུར་བ་སེར་པོ། ཧཱུྃ་བཅུ་ལས་ཁྲོ་བོ་གཞན་རྣམས་དང་། དེ་ཡང་ཕྱོགས་བཞི་སྟེང་འོག་གི་ཁྲོ་བོ་རྣམས་རབ་ཏུ་ཁྲོས་པ་དང་། མཚམས་ཀྱི་ཁྲོ་བོ་རྣམས་ཅུང་ཟད་ཞི་བ། དར་དང་རིན་པོ་ཆེས་བརྒྱན་པ་དང་།
ཡེ་ཤེས་པ་རྣམས་སྔགས་དང་ཕྱག་རྒྱས་སྤྱན་དྲངས་ནས། ཆུ་བཞི་ལ་སོགས་པས་མཆོད་དེ། དབང་གི་ལྷ་རྣམས་སྤྱན་དྲངས། སྔར་ལྟར་མཆོད་ནས་དབང་བསྐུར། གཤིན་རྗེ་གཤེད་ལ་རྣམ་པར་སྣང་མཛད། པདྨ་མཐར་བྱེད་ལ་འོད་དཔག་ཏུ་མེད་པ། གཞན་རྣམས་ལ་མི་བསྐྱོད་པས་དབུ་བརྒྱན་པ་དང་། སྲུང་བྱ་རྣམས་སྦས་ཏེ། སྙིང་ཁའི་ཧཱུྃ་ལས་འོད་འཕྲོས་ཁྲོ་བོ་རྣམས་ལ་ཕོག་པས། བདག་སྲུང་བའི་དོན་དུ་སྔགས་འདོན།
འཁོར་ལོ་གཡས་བསྐོར་དུ་མྱུར་བར་འཁོར་བས། དགྲ་དགེགས་ཕྱེ་མར་བྱས་པར་བསམ་ཞིང་། སྔགས་བཟླ་བར་བྱའོ། ། ཞེས་ཟེར་རོ། ། དེ་ཡང་འཐད་པ་མ་ཡིན་ཏེ། བྷྲཱུྃ་ལས་གཙུག་ཏོར་འཁོར་ལོས་བསྒྱུར་བ་བསྐྱེད་པ་དང་། དེ་ཉིད་སེར་པོར་བྱེད་པའི་སྒྲུབ་བྱེད་རྣམ་དག་མེད་ཅིང་། ཌོཾ་བྷི་ཝ་ལྟར་ན་ཡང་། ཧཱུྃ་ལས་བསྐྱེད་པའི་ཕྱིར་དང་། གུར་ལས་ཀྱང་ཧཱུྃ་ལས་བསྐྱེད་ཅིང་།
མདོག་སྔོན་པོར་དོན་གྱིས་གསུངས་པ་དང་འགལ་བའི་ཕྱིར་དང་། རྩ་རྒྱུད་ལས་ཁྲོ་བོ་ཐམས་ཅད་ཤིན་ཏུ་འཇིགས་པའི་ཁྲོ་བོར་བཞེད་ཅིང་། དེ་ལྟར་འདིར་མི་བྱེད་པའི་རྒྱུ་མཚན་མེད་པའི་ཕྱིར་དང་། གུར་ལས། མཚམས་ཀྱི་ཁྲོ་བོ་ཆེར་གནག་ཅིང་། ། ཞེས་པས་ཆེས་ཁྲོས་པར་ཡང་བསྟན་ཅིང་། ར་བ་གྲུ་བཞིའི་ནང་དུ་འཁོར་ལོ་འཁོར་བ་ན། ཕྱོགས་སུ་འཁོར་ལོས་དགྲ་དགེགས་གཟིར་བ་ཤས་ཆེ་བ་ཡང་། མཚམས་ཀྱིས་ཤས་ཆུང་བས་མཚམས་ཀྱི་ཁྲོ་བོ་ཆེར་ཁྲོས་པས་མཚམས་སུ་དྲག་པོའི་ལས་མཛད་པར་རིགས་པའི་ཕྱིར་དང་། མངོན་རྟོགས་འབྲིང་པོའི་སྐབས་སུ།
མཉམ་བཞག་གིས་ཚེ་སྔགས་དང་། ཕྱག་རྒྱའི་ལས་དངོས་སུ་བྱེད་པ་བཀག་ཟིན་པའི་ཕྱིར་དང་། གུར་ལས། བགེགས་མཐར་བྱེད་དང་། དབྱུག་སྔོན་ཅན་ལ་རྡོ་རྗེ་སེམས་དཔའི་དབུ་བརྒྱན་པར་གསུངས་པ་མ་ཤེས་པར་ཟད་པའི་ཕྱིར་དང་། ཁྱེད་ལྟར་ན་གཙུག་ཏོར་འཁོར་ལོའི་སྙིང་ཁར་ཧཱུྃ་འགོད་པའི་རྒྱུ་མཚན་ཡང་མེད་པའི་ཕྱིར་དང་། གཙུག་ཏོར་འཁོར་ལོ་སྲུང་བའི་ལས་གཙོ་བོར་བྱེད་པའི་སྲུང་འཁོར་ཡིན་པར་མ་ཤེས་པར་ཟད་པའི་ཕྱིར་དང་། གཙུག་ཏོར་འཁོར་ལོ་གཙོ་བོར་བྱེད་ན་ཕྱིར་ཟློག་ཡིན་ལ། དེའི་ཚེ་འཁོར་ལོ་གཡས་བསྐོར་དུ་བྱེད་ན། རྒྱུན་གྱི་རྣལ་འབྱོར་ལས་ཁྱད་པར་མི་བྱེད་པའི་ཕྱིར་རོ། །
ཞེས་པས། མན་ངག་ལུགས་ལ་དགག་པ་མཛད་ནས། རང་ལུགས་འཇོག་པའི་སྐབས་སུ། མངོན་རྟོགས་རྒྱས་པར། བྷྲཱུྃ་ལས་འཁོར་ལོ་སེར་པོ་ཡངས་ཤིང་རྒྱ་ཆེ་བ། ཁོག་པ་སྟོང་པ་རྩིབས་བཅུ་དང་ལྡན་པ་གོ་མཚམས་མེད་པ། ཨོཾ་བཛྲ་རཀྵ་ཅེས་སོགས་དང་། འཁོར་ལོའི་དབུས་སུ་རྡོ་རྗེ་ཆོ་ག་གསུམ་བསྐྱེད་ལས། ཧཱུྃ་མཛད་ཞལ་གསུམ་ཕྱག་དྲུག་པ་ཡུམ་དང་བཅས་པ། མངོན་བརྗོད་བླ་མའི་རྒྱུད་བཞིན་དུ་སྒོམས།
མཁའ་གསང་བྱིན་གྱིས་བརླབས་ནས། ཁྲོ་བོ་བཅུ་མངལ་འབྱིན་གྱིས་བསྐྱེད་ནས། གོ་རིམ་མན་ངག་ལུགས་དང་མཐུན་པར་བཀོད། རྒྱས་གདབ་ཡང་མན་ངག་ལུགས་བཞིན་ལ། བགེགས་མཐར་བྱེད་དང་དབྱུག་སྔོན་ཅན་ལ་རྡོ་རྗེ་སེམས་དཔའ་རྒྱས་འདེབས། སྲུང་ཆ་སྦས། གནོད་མཛེས་ལ་བཀའ་བགོས། བདུག་པ་ཅན་རྣམས་འཁོར་ལོའི་རྩིབས་ཀྱི་རྩེ་མོར་བཀན། ཨོཾ་བཛྲ་དྷྲིཀ་ཅེས་སོགས་བརྗོད། གཙུག་ཏོར་འཁོར་ལོས་བསྒྱུར་བ་བསྐུལ།
འཁོར་ལོ་གཡས་སུ་བསྐོར་ནས། ཨུཥྜི་ཥ་དང་། བྷ་ཡ་ན་བཟླ་བར་མཛད་ལ། མངོན་རྟོགས་འབྲིང་པོར། ཧཱུྃ་བཅུ་གཅིག་ལས། ཁྲོ་བོ་བཅུ་གཅིག་བསྐྱེད། གཙུག་ཏོར་འཁོར་ལོ་བསྒྱུར་བ་དབུས་སུ་བཞག་ནས། གཞན་སྔར་བཞིན་དུ་མཛད་དོ། ། འདི་ཡང་བརྟག་པར་བྱ་བ་ཡིན་ཏེ། དེ་ཡང་མན་ངག་ལུགས་ལ་གནོད་བྱེད་བརྗོད་པའི་གནོད་བྱེད་དེ་དག་ནི་ཡང་དག་པ་མ་ཡིན་ཏེ།
བྷྲཱུྃ་ལས་གཙུག་ཏོར་འཁོར་ལོས་བསྒྱུར་བ་བསྐྱེད་པ་དང་། དེའི་ཁ་དོག་སེར་པོར་བྱེད་པ་དང་། ཕྱོགས་བཞིར་བརྗིད་པའི་ཁྲོ་བོ་དང་། མཚམས་བཞིར་མཛེས་པའི་ཁྲོ་བོ་བསྒོམ་པ། གུར་ལས་དངོས་སུ་མི་གསལ་ཡང་། བིརྺ་པའི་མན་ངག་ཡིན་པའི་ཕྱིར་དང་། དེ་དག་ཀྱང་རྣམ་སྣང་སྒྱུ་འཕྲུལ་དྲ་བ་ལས། བྷྲཱུྃ་གྱི་ཡེ་ཤེས་ལས་གྲུབ་པ། ། གཙུག་ཏོར་འཁོར་ལོས་སྒྱུར་བ་སྟེ། ། སྐུ་གསུམ་ལྡན་པའི་ཞལ་གསུམ་པ། །
གསེར་གྱི་མདོག་ཅན་འོད་གསལ་བ། ། ཞེས་དང་། གཟི་བརྗིད་ལྡན་པ་འཇམ་དབྱངས་ཀྱི། ། གཤིན་རྗེ་དགྲ་ཞེས་རྣམ་གྲགས་པ། ། བསྐལ་པའི་མེ་ལྟར་འབར་བ་སྟེ། ། མདོག་ནི་དབྱར་གྱིས་ཆར་སྤྲིན་འདྲ། ། ཞལ་གསུམ་པ་ལ་ཕྱག་དྲུག་པ། ། དེ་བཞིན་ཞབས་དྲུག་མི་ཐུང་འདྲ། ། གསུས་ཁྱིམ་ཤིན་ཏུ་ཆེ་བ་སྟེ། ། ཁ་གདངས་དྲག་པོ་ཆེན་པོ་ཡིན། །
ལྗགས་བསྒྲིལ་རྡོ་རྗེ་མཆེ་བ་ཅན། ། སྦྲུལ་གྱི་བརྒྱན་གྱི་ཞགས་པ་སྟེ། ། སྟག་ལྤགས་ཀྱི་ནི་ཤམ་ཐབས་དགོས། ། ཞེས་རྒྱས་པར་གསུངས་ནས། གཞན་གྱིས་མི་ཐུབ་པའི་སྐབས་སུ། མི་ཐུང་གཟུགས་ཅན་ལ་ཞེས་དང་། པདྨ་མཐར་བྱེད་ཀྱི་སྐབས་སུ། སྟག་སྤགས་གསོལ་ཞིང་ཁྲོ་བོ་ལ། ། ཞེས་དང་། བགེགས་མཐར་བྱེད་ཀྱི་སྐབས་སུ།
ལག་ན་རྡོ་རྗེའི་རྗེས་འབྲང་བ། ། ཞེས་པ་རྣམས་ཀྱིས་མདོར་བསྡུས་ཏེ་བསྟན། མཚམས་ཀྱི་ཁྲོ་བོ་ལ། མི་གཡོ་བྱིས་པའི་གཟུགས་དང་ལྡན། ། ཞལ་རས་གསུམ་ལས་སྤྱན་གསུམ་པ། ། གཞོན་ནུས་རྒྱན་གྱིས་བརྒྱན་པ་ལ། ། ཞེས་དང་། དབྱུག་སྔོན་ཅན་གྱི་སྐབས་སུ། སྣ་ཚོགས་མེ་ཏོག་དེས་བཅིངས་པའི། ། ཅོད་པན་དང་ནི་དབུ་རྒྱན་ཐོགས། །
ཟུར་ཕུད་གཡོན་པ་བུང་བའི་མདོག ། ཞེས་རྒྱས་པར་བཤད་ནས། འདོད་རྒྱལ་གྱི་སྐབས་སུ། ཐོར་ཚུགས་ཅོད་པན་བཟང་པོ་འཆང་། ། ཞེས་དང་། དབྱུག་སྔོན་ཅན་གྱི་སྐབས་སུ། སྐྲ་ཚོགས་ལྕང་ལོར་འཁྱིལ་པ་སྟེ། ། ཞེས་སོགས་མདོར་བསྡུས་ཏེ་བསྟན་པ་དང་། ཞལ་ཕྱག་མི་འདྲ་བ་མ་གཏོགས་ཤིན་ཏུ་མཐུན་པའི་ཕྱིར། རྩ་རྒྱུད་ལས་གསུངས་པའི་ཁྲོ་བོའི་མཚན་ཉིད།
འདིར་རྗེ་རང་ཉིད་ཀྱིས་གསུངས་པའི་ལུགས་འདི་ལ་ཡང་མ་ཚང་བས། དེ་ཡང་མི་འཐད་པར་འགྱུར་བའི་ཕྱིར་དང་། ར་བ་གྲུ་བཞི་ཡིན་པ་ཡང་མཐའ་གཅིག་ཏུ་མ་ངེས་ཤིང་། གྲུ་བཞི་ཡིན་ཀྱང་མཚམས་སུ་དྲག་པོའི་ལས་གཙོ་བོར་མཛད་དགོས་པ་ཡང་ཁྱབ་པ་མ་ངེས་པའི་ཕྱིར་དང་། ཤེས་རབ་མཐར་བྱེད་ལས་གཤིན་རྗེ་གཤེད་སྐུ་མདོག་གནག་ཀྱང་དེ་ལས་ཁྲོས་པ་མ་ཡིན་པ་བཞིན་དུ། ཕྱོགས་ཀྱི་ཁྲོ་བོ་ལས་མཚམས་ཀྱི་ཁྲོ་བོ་གནག་ཀྱང་། དེ་ལས་དེ་ཁྲོས་པ་ཡིན་མི་དགོས་པའི་ཕྱིར་དང་། ས་བོན་ཧཱུྃ་མ་ཡིན་པ་ལས་སྐྱེད་པའི་ལྷ་དུ་མ་ཞིག་གིས་ཐུགས་ཁར། ཧཱུྃ་འགོད་པར་རྒྱུད་སྡེ་དུ་མ་ལས་གསུངས་པའི་ཕྱིར་དང་། གཙུག་ཏོར་འཁོར་ལོས་བསྒྱུར་བས་བཟློག་པའི་ལས་གཙོ་བོར་བྱེད་པ་སྔགས་དོན་ལས་གསལ་བའི་ཕྱིར་དང་།
རང་ལུགས་ལ་ཕྱིར་བཟློག་གི་ཚེ། འཁོར་ལོས་བསྒྱུར་བ་དབུས་སུ་འཇོག་པར་བཞེད་པ་དང་། ཌོཾ་བྷི་ཧེ་རུ་ཀའི་ཕྱིར་བཟློག་གི་ཚེ། གཙུག་ཏོར་འཁོར་ལོས་བསྒྱུར་བ་དབུས་སུ་བཞག་པ་ལ་གནོད་བྱེད་བརྗོད་པ་འགལ་བའི་ཕྱིར་དང་། བདག་ཉིད་སྲུང་བའི་སྦྱོར་བ་དང་། ། ཞེས་གསུངས་པ་ལས། འཁོར་ལོས་བསྒྱུར་བས་སྲུང་བའི་ལས་གཙོ་བོར་བྱེད་པའི་ལྷ་ཡིན་ན། དམ་ཚིག་རྡོ་རྗེ་སྲུང་དོན་དུ། ཞེས་ཁྲོ་བོ་བཅུ་ལ་སྤྱི་ཁྱབ་དུ་གསུངས་པས། ཁྲོ་བོ་བཅུ་ཀ་ཡང་སྲུང་བའི་ལས་གཙོ་བོར་མཛད་པར་ཐལ་བའི་ཕྱིར་དང་།
བདག་ཉིད་ཅེས་སོགས་ཀྱང་། བྲི་བྱའི་སྲུང་འཁོར་སྟོན་པའི་གཞུང་ཡིན་གྱི། འཁོར་ལོས་བསྒྱུར་བའི་ལས་གཙོ་བོར་སྟོན་པའི་གཞུང་མ་ཡིན་པའི་ཕྱིར་དང་། ཕྱིར་བཟློག་གི་ཚེ་འཁོར་ལོ་གཡོན་དུ་འཁོར་བར་རྗེ་ས་ཆེན་གྱིས་གསལ་བར་གསུངས་པས། གཡས་བསྐོར་དུ་ཁས་མ་བླངས་པའི་ཕྱིར་རོ། ། དེ་ཉིད་འདུས་པ་ཉིད་ཀྱི་ལུགས་དེ་ལ་ཡང་། གུར་ལས། སྲུང་བའི་འཁོར་ལོ་གཟི་བརྗིད་ཆེ། ། བསྐལ་པའི་མེ་ལྟར་འབར་བ་སྟེ། ། འཁོར་ཞིང་རབ་ཏུ་མི་གཡོ་བ། །
དཔག་ཚད་རྒྱ་ཡི་ཚད་ཙམ་མོ། ། ཞེས་གསུངས་པའི་འཁོར་ཚུལ་དང་། རྒྱ་ཚད་ཆད་པའི་སྐྱོན་ཡོད་ལ། གཙོ་བོ་བསྐྱེད་པའི་སྐབས་སུ་ཡང་། གུར་ལས། ཧཱུྃ་གི་ཡི་གེ་ལས་བྱུང་པ། ། རྡོ་རྗེ་ཧཱུྃ་མཛད་རྡོ་རྗེ་ཅན། ། རྡོ་རྗེ་དྲིལ་བུའི་སྦྱོར་བ་ཡིས། ། ལག་པ་གཉིས་ཀྱིས་ཕྱག་རྒྱ་འཆིང་། ། ཞེས་གསུངས་པས།
ཧཱུྃ་མཛད་ཞལ་གཅིག་ཕྱག་གཉིས་པ་འདི་བསྒོམ་པར་རིགས་ཀྱི། མངོན་བརྗོད་ཀྱི་རྒྱུད་ལས་གསུངས་པའི་ཧཱུྃ་མཛད་ཞལ་གསུམ་ཕྱག་དྲུག་པ་བསྒོམ་པ་འབྲེལ་མེད་ཡིན་ལ། ནན་གྱིས་དེ་ཉིད་བསྒོམ་པར་བཞེད་ན། རྒྱུད་དེ་ཉིད་ལས། རྡོ་རྗེ་སེམས་དཔའི་ཅོད་པན་ཅན། ། ཞེས་རྡོ་རྗེ་སེམས་པས་དབུ་བརྒྱན་པར་བཤད་པ་ལྟར་མཛད་པར་རིགས་པ་ལ། འདིར་མི་བསྐྱོད་པས་དབུ་བརྒྱན་པར་མཛད་པ་འགལ་བའི་སྐྱོན་ཡོད་ཅིང་། འདིར་མི་བསྐྱོད་པ་དང་རྡོ་རྗེ་སེམས་དཔའ་དོན་གཅིག་པས་མི་འགལ་ལོ་སྙམ་ན། མན་ངག་ལུགས་ཀྱི་རྒྱས་གདབ་ལ་གནོད་བྱེད་བརྗོད་པ་དང་འགལ་བར་འགྱུར་རོ། ། གནོད་མཛེས་ལ་བཀའ་བསྒོ་བ་ལ་སོགས་པ་ནི།
རྒྱུད་གསུམ་ཡན་ལག་དང་བཅས་པ་ནས་མ་གསུངས་པས། དེ་ལྟ་བུའི་སྤྲོས་པ་མཛད་པ་ཡང་། འདིར་རྒྱུད་གསུམ་ཐུན་མོང་མ་ཡིན་པའི་ལུགས་འཆད་པར་དམ་བཅས་པ་དང་འགལ་བ་ཡིན་ལ། རང་ཉིད་ཀྱི་མངོན་རྟོགས་འབྲིང་པོར། ཧཱུྃ་བཅུ་གཅིག་ལས་ཁྲོ་བོ་བཅུ་གཅིག་བསྐྱེད་པ་དང་། ཌོཾ་བྷི་ཧེ་རུ་ཀས། ཧཱུྃ་བཅུ་གཅིག་ལས་ཁྲོ་བོ་བཅུ་གཅིག་བསྐྱེད་པ་ལ། གུར་ལས། ཧཱུྃ་ནི་བཅུ་ཡི་སྦྱོར་བ་ཡིས། ། ཞེས་བཞེད་པས།
འདིར་ཧཱུྃ་བཅུ་གཅིག་བྱེད་པའི་སྒྲུབ་བྱེད་རྣམ་དག་མེད་དོ། ། ཞེས་དགག་པ་མཛད་པ་ཡང་འགལ་བའི་སྐྱོན་ཡོད་དོ། ། འོ་ན་ཌོཾ་བྷི་བའི་ལུགས་དེ་ཉིད་ལ་རྒྱུད་དེས་མི་གནོད་དམ་སྙམ་ན་མི་གནོད་དེ། གོང་དུ། ཧཱུྃ་ནིབཅུ་ཡི་སྦྱོར་བ་ཡིས། ། ཞེས་པས། ཁྲོ་བོ་བཅུའི་ས་བོན་གསུངས་པ་ལ། འོག་ཏུ། ཧཱུྃ་གི་ཡི་གེ་ལས་བྱུང་པ། ། ཞེས་ཧཱུྃ་མཛད་ཀྱི་ས་བོན་ཟུར་དུ་གསུངས་པས།
རྒྱུད་ཀྱིས་དངོས་བསྟན་ཧཱུྃ་བཅུ་གཅིག་ཏུ་ཤིན་ཏུ་གསལ་བའི་ཕྱིར་རོ། ། ཡང་ཟླ་ཟེར་ལས། ཌོཾ་བྷི་བས་ཁྲོ་བོ་ཐམས་ཅད་ཞལ་གཅིག་ཕྱག་གཉིས་པ་སྟེ། གཡོན་གྱི་མཛུབ་མོ་དག་ནི་སྡིགས་མཛུབ་དང་བཅས་པ། གཡས་རྣམས་ནི་རང་རང་གི་ཕྱག་མཚན་འཕྱར་བ། ཁྲོ་བ་དང་བཅས་པའི་ཞལ་མདོག་ཟླུམ་ལ་དམར་བ། སྐྲ་སེར་ལ་གྱེན་དུ་བརྫེས་པ། གཟུགས་ཁྲོ་བས་བདུད་རྣམས་སྡིགས་པར་མཛད་པ། ཉི་མ་ལ་བཞུགས་ཤིང་། ཉི་མའི་དཀྱིལ་འཁོར་གྱི་འོད་ཅན་དགོད།
གཤིན་རྗེ་མཐར་བྱེད། ཤེས་རབ་མཐར་བྱེད། པདྨ་མཐར་བྱེད་དང་། བགེགས་མཐར་བྱེད་དག་ནི་སྦོམ་ལ་གསུས་པ་འཕྱང་བ། སྦྲུལ་གྱིས་བརྒྱན་པ། སྨིན་མ་སེར་པོ་གྱེན་དུ་བརྫེས་པ་ཡིན་ལ། གཞན་རྣམས་རོལ་པའི་སྐུ་ཅན་ཡིན་ནོ། ། ཞེས་མཚམས་ཀྱིས་ཁྲོ་བོ་བཞི་ཤིན་ཏུ་ཁྲོས་པའི་རྣམ་པ་ཅན་དང་། གཞན་རྣམས་ཅུང་ཟད་ཞི་བའི་ཚུལ་དུ་བཤད། ཅེས་ཟེར་བ་ནི།
ཕྱོགས་མཚམས་ཀྱིས་ཁྲོ་བོ་ངོ་མ་ཤེས་པའི་བབ་ཅོལ་དུ་ཟད་དོ། ། གཞན་ཡང་། དཔལ་དེ་ཁོ་ན་ཉིད་འདུས་པ་ལས། འདིར་བླ་མ་གོང་མའི་ཕྱག་ལེན་ལ་མངའ་བའི་བྷ་ཡ་ནའི་སྔགས་འདི་གསང་འདུས་རྩ་རྒྱུད་ལས་གསུངས་སོ། ། ཞེས་གསུངས་མོད། དིང་སང་བོད་ན་བཞུགས་པའི་གསང་འདུས་རྒྱུད་ལེའུ་བཅོ་བརྒྱད་པ་དང་། བཅོ་ལྔ་པ་འདི་ན་མི་སྣང་བས། རྩ་རྒྱུད་རྒྱས་པ་ན་ཡོད་པ་ཡིན་ནམ་བརྟག་པར་བྱའོ། ། འདིར་ཟླ་ཟེར་ལས། སློབ་དཔོན་ཁ་ཅིག་གིས་ཁྲོ་བོ་བཅུའི་སྲུང་འཁོར་ལ།
རྩིབས་བཅུ་པའི་སྲུང་བའི་འཁོར་ལོ་ཞེས་པ་ཙམ་ལས་ཐུན་མོང་མ་ཡིན་པའི་སྲུང་འཁོར་ཞེས་པའི་ཐ་སྙད་མི་སྣང་ངོ་སྙམ་ན། དེ་ཡིན་མོད་ཀྱི་འོན་ཀྱང་། རྗེ་བཙུན་ས་སྐྱ་པ་ཡབ་སྲས་ཀྱི་ཐུན་མོང་མ་ཡིན་པའི་སྲུང་འཁོར་ཞེས་ཐ་སྙད་མཛད་པ་ནི། གུར་ལས། དེ་ནས་རྡོ་རྗེ་འཛིན་རྒྱལ་ནི། ། ཐམས་ཅད་དབུགས་དབྱུང་རབ་རྩོལ་བས། ། དམ་ཚིག་རྡོ་རྗེ་བསྲུང་དོན་དུ། སྦས་པའི་སྤྱོད་ཡུལ་འདི་གསུངས་པ། ། ཞེས་ཁྲོ་བོ་བཅུའི་སྲུང་འཁོར་ནི་སྦས་ཏེ་གསུངས་པར་བཤད་ལ། གང་དུ་སྦས་ན།
ཀྱེ་རྡོར་རྩ་བའི་རྒྱུད་དུ་སྦས་པའོ། ། དེས་ན་རྩ་རྒྱུད་དུ་གསུངས་པའི་ར་གུར་སོགས་ལ་ཐུན་མོང་བ་དང་། བཤད་རྒྱུད་དུ་གསུངས་པའི་ཁྲོ་བོ་བཅུ་ལ་ཐུན་མོང་མ་ཡིན་པར་འཇོག་པ་ཡིན་གྱི། ར་གུར་སོགས་བླ་མེད་ཀྱི་མངོན་རྟོགས་ཕལ་མོ་ཆེ་ལས་བྱུང་བས་ཐུན་མོང་བ་དང་། ཁྲོ་བཅུ་ཀྱཻ་རྡོ་རྗེ་ཁོ་ན་ལས་འབྱུང་བས་ཐུན་མོང་མ་ཡིན་པར་འདོད་པ་ནི། དུས་འཁོར་དང་གསང་འདུས་སོགས་ལའང་། ཁྲོ་བོ་བཅུའི་སྲུང་འཁོར་ཡོད་པས་དེར་མ་ངེས་སོ། ། ཞེས་ཟེར་རོ། ། དེ་ལ་ཀྱཻ་རྡོར་གྱི་རྩ་བའི་རྒྱུད་དུ་སྦས་པས། ཐུན་མོང་མ་ཡིན་པར་འཇོག་པར་འདོད་པ་ནི་མི་འཐད་དེ།
དེ་ལྟར་ན་དུས་འཁོར་དང་། གསང་འདུས་སོགས་ཀྱི་ཁྲོ་བཅུའི་སྲུང་འཁོར་རྣམས་ཀྱང་། སྐབས་འདིའི་ཐུན་མོང་མ་ཡིན་པའི་སྲུང་འཁོར་དུ་འགྱུར་ཏེ། ཀྱཻ་རྡོ་རྗེ་རྩ་བའི་རྒྱུད་དུ་སྦས་པའི་སྲུང་འཁོར་ཡིན་པའི་ཕྱིར་རོ། ། དེས་ན་གུར་སོགས་ཐུན་མོང་གི་བཤད་རྒྱུད་སཾ་བྷུ་ཊི་དང་། བླ་མེད་ཀྱི་རྒྱུད་ཕལ་ཆེ་བ་ལས་འབྱུང་བ་དང་། ཐུན་མོང་ཡིན་པས་ཐུན་མོང་བ་དང་། སྐབས་འདིའི་ཁྲོ་བཅུའི་སྲུང་འཁོར་ནི། ཐུན་མོང་མིན་པའི་བཤད་རྒྱུད། གུར་ནས་གསུངས་པའི་སྲུང་འཁོར་ཡིན་པས།
ཐུན་མོང་མ་ཡིན་པའི་སྲུང་འཁོར་དུ་ཤེས་པར་བྱའོ། ། འདིར་ཨུཥྞི་ཥའི་སྔགས་ཀྱི་དོན་དཀྱུས་མཆན་དུ་གསལ་ལོ། ། ཞེས་གསུངས་པ་ནི་འདི་ཡིན་ཏེ། ན་མཿས་མནྟ་བུདྷ་ནཾ་ཞེས་པས་ཀུན་ནས་སངས་རྒྱས་ལ་ཕྱག་འཚལ་ལོ། ། ན་མཿས་མནྟ་དྷརྨ་ནཾ་ཞེས་པ་ཀུན་ནས་ཆོས་ལ་ཕྱག་འཚལ་ལོ། ། ན་མཿས་མནྟ་སཾ་གྷ་ནཾ། ཞེས་པ་ཀུན་ནས་དགེ་འདུན་ལ་ཕྱག་འཚལ་ལོ། ། ཨོཾ་སི་ཏ་ཏ་པ་ཏྲེ་ཞེས་པ་གདུགས་དཀར་པོ་ཅན། ཨོཾ་བི་མ་ལ་ཞེས་པ་དྲི་མ་མེད་པ། ཨོཾ་ཤཾ་ཀ་ར་ཞེས་པ་བདེ་བ་བྱེད་པ།
ཨོཾ་པྲ་ཏྱཾ་གི་ར་ཞེས་པ་ཕྱིར་ཟློག་པ། བཛྲ་ཨུཥྞི་ཥ་ཙཀྲ་བརྟི་ཞེས་པ་རྡོ་རྗེ་གཙུག་ཏོར་འཁོར་ལོས་བསྒྱུར་བ། སརྦ་ཞེས་པ་ཐམས་ཅད། ཡནྟྲ་ཞེས་པ་འཁྲུལ་འཁོར། མནྟྲ་ཞེས་པ་སྔགས། མུ་ལ་ཀརྨ་ཞེས་པ་རྩ་བའི་ལས། བྷན་དྷ་ནཾ་ཞེས་པས་འཆིང་བ། ཏ་ཌ་ནཾ་ཞེས་པ་སྣུན་པ། ཀི་ལ་ནན་ཝ་ཞེས་པ་ཕུར་བུས་འདེབས་པ། མ་མ་ཀྲི་ཏེ་ཞེས་པ་བདག་ལ་བྱེད་པ།
ཡེ་ན་ཀེ་ན་ཞེས་པ་གང་སུ་བདག་གིས། ཙི་ཏ་ཀྲི་ཏཾ་ཏད་སརྦནྟུ་ཞེས་པ་སེམས་དཔའ་བར་བྱེད་པ་དེ་དག་ཐམས་ཅད། ཚིན་དྷ་གཉིས་ནི་རྟུབས་གཉིས། བྷིན་དྷ་གཉིས་ནི་ཕུག་གཉིས། ཙི་རི་གཉིས་ནི་གཅོད་གཉིས། གི་རི་གཉིས་ནི་ནོན་གཉིས། མ་ར་གཉིས་ནི་སོད་གཉིས། ཧཱུྃ་བཅུ་དང་ཕཊ་གསུམ་ནི། བསྒྱུར་དུ་མི་རུང་བའི་གཟུངས་ཀྱི་ཚིག་གོ ། ཞར་བྱུང་བྷ་ཡ་ནའི་སྔགས་དོན་ནི།
ཨོཾ་བྷ་ཡ་ནཱ་ས་ནི་ཞེས་པ་འཇིགས་པ་ཉམས་པ། ཏྲ་ས་ནི་ཞེས་པ་སྐྲག་པ། སརྦ་མ་ར་ཞེས་པ་བདུད་ཐམས་ཅད། པྲ་ཏྱཾ་གི་ར་ཞེས་པ་ཕྱིར་བཟློག བི་ན་ཤ་ནི་ཞེས་པ་རྣམ་པར་ཉམས་པ། ཡི་གེ་ཙིཏྟ་དུཥྚཱ་ན་ས་ཏྭ་ཞེས་པ་གང་སུ་གདུག་པའི་སེམས་ཅན། མ་མཱ་བི་རུ་པ་ཀཾ་ཞེས་པ་བདག་ལ་ངན་པའི། ཀུརྦྷན་ཏི་ཏ་ནི་ཞེས་པ་བྱེད་པ་དེ་རྣམས། སརྦ་ནི་ཞེས་པ་ཐམས་ཅད། པྲ་ཏྱཾ་ཀ་ར་ནི་པ་ཏ་ཏུ་ཞེས་པ་སོ་སོར་བྱས་ཏེ་ལྟུང་བར་གྱིས།
ཧཱུྃ་ཕཊ་ནི་གོང་བཞིན། སྭ་ཧཱ་ནི་གཞི་ཚུགས་ཤིག་ཞེས་པའོ། ། མདོར་ན་དེས་སྔོན་དུ་འགྲོ་བའི་ཆོས་རྣམས་བསྟན་ཟིན་ཏོ། ། གཉིས་པ་དངོས་གཞི་ལ་རྟེན་བསྐྱེད་པའི་རིམ་པ་དང་། བརྟེན་པ་རྫོགས་པའི་རིམ་པ་གཉིས། དང་པོ་ལ་རྟེན་གཞལ་ཡས་ཁང་བསྐྱེད་པ་དང་། བརྟེན་པ་ལྷ་བསྐྱེད་པ་གཉིས། དང་པོ་ནི་ཡན་ལག་བཞི་སྟེ། དང་པོ་གཞིའི་ཡན་ལག་ཆོས་འབྱུང་ནི། ཞེས་བྱ་བ་ནས།
ཡངས་པའོ། ། ཞེས་པའི་བར་གྱིས་གཞིའི་ཡན་ལག་ཆོས་འབྱུང་གང་དུ་བསྐྱེད་པའི་གནས་དང་། མིང་གི་དོན་དང་། རྣམ་པ་ཇི་ལྟ་བུར་བསྒོམ་པའི་ཚུལ་རྣམས་བསྟན་ཏོ། ། འདིར་མན་ངག་ལུགས་ལ། དབུས་ཀྱི་ཁྲོ་བོའི་ལྟོ་བར་ཆོས་འབྱུང་བསྒོམས་ནས་དེའི་ནང་དུ་གཞལ་ཡས་ཁང་བསྒོམ་པ་གུར་ལས། ཡེ་ཤེས་རྡོ་རྗེ་རང་དབུས་སུ། ། བཅུ་ཕྱེད་བདག་ཉིད་དཀྱིལ་འཁོར་ཏེ། ། ཞེས་པའི་དགོངས་པར། རྗེ་བཙུན་གོང་མ་རྣམས་བཞེད་པ་ལ།
བོད་ཀྱི་འཁྲུལ་སྤོང་མཁན་པོས་བྱས་པའི་རྩ་བརྒྱུད་ཀྱི་ཊཱིཀྐར། ཡང་གུར་ལས། ཁྲོ་བོ་བཅུ་རྣམས་རབ་ཏུ་བསྒོམ། ། ཡེ་ཤེས་རྡོ་རྗེ་རང་ཉིད་དབུས། ། བཅུ་ཕྱེད་དཀྱིལ་འཁོར་བདག་ཉིད་དེ། ། དཀྱིལ་འཁོར་ལྔ་པོ་བསྒོམ་བྱ་ཞིང་། ། ཞེས་རིགས་བསྡུས་ལས་གསུངས་པ་ནི་ལྷ་དགུ་མ་ལའང་འདྲ་སྟེ། སྲུང་འཁོར་གྱི་ཁྲོ་བཅུའི་གཙོ་བོ་གང་དུ་བསྐྱེད་པའི་གནས་འཁོར་ལོའི་ལྟེ་བ་དེའི་ནང་དུ་ཡེ་ཤེས་རྡོ་རྗེ་ཧེ་རུ་ཀ རང་ཉིད་འཁོར་དང་བཅས་པའི་དཀྱིལ་འཁོར་བསྒོམ་པར་སྟོན་པ་ཡིན་ནོ། ། ཞེས་ཟེར་ཅིང་།
དེའི་རྒྱུ་མཚན་ཡང་། ལྷའི་ཁོག་པར་དཀྱིལ་འཁོར་བསྒོམ་པ་རྒྱུད་སྡེ་གང་ནས་ཀྱང་མ་བཤད་ཅིང་། བྱེ་བྲག་ཏུ་ཀྱཻ་རྡེ་རྗེའི་རྒྱ་གཞུང་རྣམས་ནས་མ་བཤད་པས། གསང་སྔགས་སྙིང་མའི་ལུགས་འཆུགས་པ་ཡིན་ནོ། ། ཞེས་སྨྲ་ཞིང་མཐའ་གཅིག་ཏུ་འགོག་པར་བྱེད་དོ། ། ཞེས་གྲག་གོ ། དེའི་ལན་ཟླ་ཟེར་ལས། འདི་ནི་རྣམ་པར་མ་དཔྱད་པ་ཡིན་ཏེ། ལྷའི་ཁོག་པར་གཞལ་ཡས་ཁང་བསྒོམ་པ་རྒྱུད་སྡེ་རྣམས་ནས་བཤད་པ་མེད་ན། རྣལ་འབྱོར་གྱི་རྒྱུད་དེ་ཉིད་འདུས་པར།
སྙིང་ཁའི་བདག་འཇུག་གི་སྐབས་སུ། རང་གཞི་ལུས་ཀྱི་སྙིང་ཁར་སྟོང་གསུམ་གྱི་ཚད་དང་མཉམ་པའི་སངས་རྒྱས་ཀྱི་ཞིང་གི་ཚད་ཙམ་གྱི་ཟླ་བའི་དཀྱིལ་འཁོར་བསམས་ནས། དེར་རྡོ་རྗེ་དབྱིངས་ལ་སོགས་པའི་དཀྱིལ་འཁོར་རྟེན་དང་བརྟེན་པར་བཅས་པ་བསྒོམས་ནས་དབང་ལེན་པར་བཤད་པ་མ་ངེས་པས། དགག་པ་ལ་དགའ་བ་ཙམ་དུ་ཟད་ལ། ལྟོ་བར་དཀྱིལ་འཁོར་བསྐྱེད་པའི་ལུགས་མེད་དོ་སྙམ་ན་ནི། ཕྱིའི་སྦྱིན་སྲེག་གི་སྐབས་སུ། མེ་ལྷའི་ལྟོ་བར་དཀྱིལ་འཁོར་ཡོངས་རྫོགས་བསྐྱེད་པར་ཚད་ལྡན་མང་པོས་བཤད་པ་དང་། ནང་གི་བྱིན་སྲེག་གི་སྐབས་སུའང་། དེ་བཞིན་དུ་བཤད་པ་དང་འགལ་བར་འགྱུར་རོ། ། བྱེ་བྲག་ཏུ་ཀྱཻ་རྡོ་རྗེའི་གཞུང་རྣམས་ནས་མ་བཤད་པ་མ་ཡིན་ཏེ།
རྡོ་རྗེ་གུར་ལས། ཡེ་ཤེས་རྡོ་རྗེ་རང་དབུས་སུ། ། བཅུ་ཕྱེད་དཀྱིལ་འཁོར་བདག་ཉིད་དེ། ། ཞེས་སྲུང་འཁོར་གྱིས་སྐབས་ནས་གསུངས་པའི་དོན། ཡེ་ཤེས་རྡོ་རྗེ་སྟེ་རྣལ་འབྱོར་པ་རང་ཉིད། ཧཱུྃ་མཛད་ལ་སོགས་པ་དབུས་ཀྱི་ཁྲོ་བོའི་ང་རྒྱལ་གྱིས་སྲུང་འཁོར་གྱི་དབུས་སུ་གནས་ནས། བཅུ་ཕྱེད་དཀྱིལ་འཁོར་ཏེ། རིགས་བསྡུས་ཀྱི་དཀྱིལ་འཁོར་ལྔ་པོ་བདག་ཉིད་ཀྱི་ལྟོ་བར་བསྒོམ་ཞེས་པ་སྟེ། ལྷའི་རིགས་ཀྱི་བློ་གྲོས་ཀྱི་འགྲེལ་པར། དབུས་ན་དཀྱིལ་འཁོར་ལྔ་ལ།
ཁྲོ་བོ་གཞན་དང་ཡང་ལྡན་པའོ། ། ཞེས་སྲུང་འཁོར་གྱི་དབུས་སུ་ཁྲོ་བོ་དང་དཀྱིལ་འཁོར་གཉིས་ཀ་ལྡན་དགོས་པར་བཤད་པའི་ཕྱིར་རོ། ། ཞེས་ལན་འདེབས་པར་བྱེད་པ་ནི་ལེགས་པ་ཡིན་ཏེ། ལྷའི་རིགས་ཀྱི་བློ་གྲོས་ཀྱི་འགྲེལ་པའི་ཚིག་ཟླ་ཟེར་དུ་དྲངས་པ་ཇི་ལྟ་བ་བཞིན་དུ་གསལ་བར་བཞུགས་པའི་ཕྱིར་རོ། ། དེས་ན་དབུས་ཀྱི་ཁྲོ་བོ་ཞུ་བ་ལས་ཆོས་འབྱུང་བསྒོམ་པའི་ལུགས་ཀྱང་ཡོད་མོད། འདིར་དབུས་ཀྱི་ཁྲོ་བོའི་ལྟོ་བར་དཀྱིལ་འཁོར་བསྒོམས་པ་ལ་སྐྱོན་ཅི་ཡང་ཡོད་པ་མ་ཡིན་ནོ། ། ཡང་ཆོས་འབྱུང་གི་ས་བོན་དང་། དབྱིབས་ལ་སོགས་པའི་སྐབས་སུ། ཟླ་ཟེར་ལས། ས་བོན་ནི་སློབ་དཔོན་གཞན་རྣམས་ཀྱིས་མ་བཤད་ཅིང་།
རྗེ་བཙུན་སྐུ་མཆེད་ཀྱི་སྒྲུབ་ཐབས་རྣམས་ལས་བཤད་ལ། མཚོ་སྐྱེས་ལས། ཤེས་རབ་ཨེའི་རྣམ་པ་དཀར་པོ་བསྒོམ་མོ་ཞེས་དང་། མར་མེ་མཛད་ཀྱིས། དེ་ནས་ཨེ་ལས་ཆོས་ཀྱི་དབྱིངས། ། ཆོས་འབྱུང་གྲུ་གསུམ་ནམ་མཁའ་མཉམ། ། ཞེས་དང་། ཛ་ལན་དྷ་རི་པ་དང་། ཀཾ་པ་ལས་ཀྱང་། ཨེ་ལས་བསྐྱེད་པར་བཤད་དོ། །
ཞེས་ཟེར་རོ། ། འདི་ཡང་བརྟག་པར་བྱ་སྟེ། དེ་ཡང་སློབ་དཔོན་གཞན་རྣམས་ཀྱིས་ས་བོན་མ་བཤད་ཟེར་བ་ནི། དཔའ་བོ་རྡོ་རྗེས། སཾ་བྷུ་ཊིའི་འགྲེལ་པར། ཡི་གེ་ཨེ་ལས་ཆོས་ཀྱི་དབྱིངས་ཀྱི་རང་བཞིན་གྲུ་གསུམ་བསམས་ལ་ཞེས་དང་། ཨེ་གྲུ་གསུམ་ལས་འབྱུང་པའི་ནམ་མཁའ་ཅེས་དང་། བདེ་བའི་རྡོ་རྗེས། ཨེ་གཟུགས་བདག་མེད་མ་འདྲ་བ། ། བསམས་ཏེ་དེ་ལས་བྱུང་གྱུར་པའི། །
ཆོས་ཀྱིས་འབྱུང་གནས་དེ་དབྱིབས་ནི། ། གྲུ་གསུམ་གྱེན་དཀར་ཡང་དག་ལྡན། ། ཞེས་དང་། རྗེ་ས་སྐྱ་པ་ཆེན་པོས། དེའི་ནང་དུ་ཨེ་ལས་ཆོས་འབྱུང་དཀར་པོ་ཁ་ཁྱེར་དང་བཅས་པ་བསྒོམ་ཞེས་དང་། ཡན་ལག་མེད་པའི་རྡོ་རྗེས། དེའི་དབུས་སུ་ཧཱུྃ་ཡོངས་སུ་གྱུར་པ་ལས། ཆོས་ཀྱི་འབྱུང་གནས་ཀྱི་གཟུགས་སྟོན་ཀའི་རི་བོང་ཅན་གྱི་རྣམ་པ་ལྟ་བུ། རྡོ་རྗེ་འཆང་ཆེན་པོའི་ངོ་བོ་རྣམ་པ་སྣ་ཚོགས་པའི་ངོ་མཚར་ཆེན་པོའི་འོད་ཟེར་གྱི་ཚོགས་མངོན་པར་འབྱུང་བའི་འོག་ཕྲ་བ། སྟེང་ཡངས་པ།
ཟུར་གསུམ་པའི་ནང་སྟོང་པའི་དབུས་ན། ཞེས་གསུངས་པ་རྣམས་མ་མཐོང་བར་ཟད་ལ། མར་མེ་མཛད་ཀྱི་ལུང་ཁྱེད་རང་གིས་དྲངས་པ་ལྟར་དང་། ཀཾ་པ་ལས། དེ་ནས་ཨེ་ལས་ཆོས་འབྱུང་བསྒོམ། ། ཞེས་གསུངས་པས། ཨེ་ལས་བསྐྱེད་པར་བཤད་པ་བདེན་མོད། མཚོ་སྐྱེས་ལས། ཤེས་རབ་ཨེའི་རྣམ་པ་དཀར་པོ་བསྒོམ་ཞེས་དང་། ཛ་ལན་དྷ་རི་པས།
དག་པ་རྡོ་རྗེའི་སྒྲོན་མར། དེའི་དབུས་སུ་ནམ་མཁའི་དབྱིངས་ཁྱབ་པ་ཅན་གྱི་ཤེས་རབ་ཨེའི་ཡི་གེའི་རྣམ་པ་བསྒོམ་པ་སྟེ། ཞེས་གསུངས་པས། ཨེ་ལས་བསྐྱེད་པར་བཤད་པར་ཁས་ལེན་ན། རྡོ་རྗེ་སྙིང་འགྲེལ་ལས། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་མཚོན་པར་བྱ་བའི་ཕྱིར། ནམ་མཁའི་དབྱིངས་དེར། ཡི་གེ་ཨེའི་དབྱིབས་ལྟ་བུ། དཔག་ཚད་དང་རྒྱ་ཁྱོན་དཔག་ཏུ་མེད་པ་བསྒོམས་ལ་ཞེས་དང་། ཀུ་མུ་ཏི་ལས།
བྷ་ག་ནི་ཨེའི་རྣམ་པ་སྟེ། ཆོས་ཀྱི་འབྱུང་གནས་སོ་ཞེས་དང་། དྲིལ་བུ་པས། དེའི་དབུས་སུ་ཤེས་རབ་ཨེའི་དབྱིབས་འདྲ་བ་དཀར་པོའོ་ཞེས་དང་། བདུད་རྩི་འོད་ལས། ཤེས་རབ་ཨེ་ཡི་གཟུགས་ཅན་མ། ། བློ་ལྡན་ནམ་མཁའི་ཁམས་བསམ་བྱ། ། ཞེས་དང་། འཇམ་དཔལ་ཡེ་ཤེས་ཞབས་ཀྱིས། དེ་དབུས་མཁའ་དབྱིངས་བདག་ཉིད་ཀྱི། །
ཤེས་རབ་ཨེ་གཟུགས་བསྒོམ་པར་བྱ། ། ཞེས་གསུངས་པ་འདི་རྣམས་ཀྱིས་ཀྱང་ཨེ་ལས་བསྐྱེད་པ་བཤད་པར་ཁས་ལེན་དགོས་པ་མཚུངས་པར་འགྱུར་ལ། ལུང་དེ་དག་ནི་ཆོས་འབྱུང་གི་ས་བོན་སྟོན་པ་ལ་གནོད་བྱེད་སྒྲུབ་བྱེད་གང་དུ་ཡང་མི་འཇུག་མོད། དེ་དག་གིས་ནི། ཆོས་འབྱུང་གི་དབྱིབས་གྲུ་གསུམ་དུ་གསལ་བར་བསྟན་པ་ཡིན་ཏེ། ཨེའི་ཡི་གེའི་དབྱིབས་ནི་གྲུ་གསུམ་ཡིན་པའི་ཕྱིར་ཏེ། མཁའ་འགྲོ་རྒྱ་མཚོ་ལས། ས་ཡི་ས་བོན་ཨེ་རིག་ལྡན། ། གྲུ་གསུམ་གྱི་ནི་དབུས་སུ་འོ། ། ཞེས་གསུངས་པ་ལྟ་བུའོ། །
འོ་ན་གྲུ་གསུམ་ཉིད་ཀྱང་ཇི་ལྟ་བུར་གནས་སྙམ་ན། བོད་ཀྱི་འཁྲུལ་སྤོང་མཁན་པོས་གསང་བ་འདུས་པའི་བསྐྱེད་རིམ་གྱི་བཤད་པར། དེས་ན་ཆོས་འབྱུང་གི་དབྱིབས་ནི། ཟུར་གསུམ་པ་གྱེན་དུ་ལངས་པ། ཟུར་ཕྲ་བ་འོག་ཏུ་ཟུག་ཅིང་། ཟུར་གཉིས་སྟེང་ན་གནས་པ་ཤེས་རབ་མའི་སྐྱེ་གནས་ཀྱི་གཟུགས་ཅན། ཁོག་པ་སྟོང་པ་སྟེ། དེ་འདྲ་བའི་ཆོས་འབྱུང་གི་འོག་ཕྱོགས་ཕྲ་བ་ནི། ལས་དང་པོ་པའི་སར། ཡོན་ཏན་གྱི་ཚོགས་ཆུང་བ་དང་།
སྟེང་ཇེ་རྒྱས་སུ་སོང་བ་ནི་མོས་སྤྱོད་ནས་བརྩམས་ཏེ། ཡོན་ཏན་གོང་ནས་གོང་དུ་འཕེལ་བ་དང་། གྲུ་གསུམ་གྱི་རྣམ་པར་ཐར་པའི་སྒོ་གསུམ་མཚོན་པ་ཡིན་པར། ཤན་ཏི་པས་བཤད་ལ། རྒྱུད་ཕྱི་མ་ལས། སྐུ་གསུང་ཐུགས་ཀྱི་དབྱེ་བ་ཡིས། ། ཞེས་གསུངས་པ་ཡིས་ནི་ཟུར་གསུམ་པོ་དེས། སྐུ་རྡོ་རྗེ་ལ་སོགས་པ་གསུམ་མཚོན་པར་ཡང་བཤད་དོ། ། རྩ་རྒྱུད་ཀྱི་གླེང་གཞིའི་སྐབས་སུ། རྡོ་རྗེ་བཙུན་མོའི་བྷ་ག་ལ་བཞུགས།
ཞེས་པའི་དོན། ཡིག་དོན་དང་། སྤྱི་དོན་དུ་བཤད་པས་ཀྱང་། རྒྱུད་ཀྱི་སྟོན་པ་རྡོ་རྗེ་འཆང་གང་དུ་བཞུགས་པའི་གཞལ་ཡས་ཁང་དེ་ཉིད་གང་གི་ནང་དུ་ཆུད་པའི་ཆོས་འབྱུང་དེ་བཙུན་མོའི་བྷ་གའི་དབྱིབས་ཅན་དུ་གསལ་བར་བསྟན་ཏེ། འདིས་ཀྱང་རྗེས་འཇུག་གི་ཉམས་ལེན་ལ། དཀྱིལ་འཁོར་བསྒོམ་པའི་ཚེ། ཆོས་འབྱུང་གྲུ་གསུམ་སྐྱེ་གནས་ཀྱི་གཟུགས་ཅན་དུ་བསྒོམ་དགོས་པ་ཆེས་གསལ་བར་ཤེས་སོ། ། ཞེས་ཟེར་རོ། ། འདི་ཡང་དཔྱད་པར་བྱ་བ་ཡིན་ཏེ། སྤྱིར་ཡང་།
དཀྱིལ་འཁོར་བསྒོམ་པའི་ཚེ། ཆོས་འབྱུང་གྲུ་གསུམ་སྐྱེ་གནས་ཀྱི་གཟུགས་ཅན་དུ་བསྒོམ་དགོས་པས་མ་ཁྱབ་སྟེ། མཁའ་འགྲོ་རྒྱ་མཚོའི་རྒྱུད་ལས། ཆོས་ཀྱི་འབྱུང་གནས་ནང་དུ་ཡང་། ། དེ་ཡང་གསུམ་བཞི་ལྔ་དང་ནི། ། གྲུ་གསུམ་པ་རུ་བསྒོམ་པར་བྱ། ། ཞེས་དང་། ཛ་ཡ་སེ་ནས་ཀྱང་། དབུས་མ་ནི་ཆོས་ཀྱི་འབྱུང་གནས་གྲུ་གསུམ་པའི་ནང་དུའོ། ། གཉིས་པ་གྲུ་བཞི་པ་དང་།
གསུམ་པ་གྲ་ལྔ་པ་དང་། བཞི་པ་ཟུར་དྲུག་པའི་ནང་དུ་སྟེ། ཁ་དོག་དམར་པོ་སྟེང་དུ་ལྟས་པ་རྣམས་སོ། ། ཞེས་གསུངས་པས། ཆོས་འབྱུང་གྲུ་བཞི་པ་དང་། ལྔ་པ་དང་། དྲུག་པའི་ནང་དུ་དཀྱིལ་འཁོར་བསྒོམ་པར་ཆེས་ཤིན་ཏུ་གསལ་བར་གསུངས་པའི་ཕྱིར་རོ། ། ཁྱད་པར་དུ། སྐབས་འདིར་ནི། ཁྱེད་ཀྱིས་བཤད་པ་དེ་ལྟ་བུར་བསྒོམ་པར་བྱ་བ་མིན་ཏེ།
གོང་དུ་དྲངས་པའི་ལུང་། ཡན་ལག་མེད་པའི་རྡོ་རྗེས། སྟེང་ཡངས་པ་ཟུར་གསུམ་པ། ཞེས་གསུངས་པ་ལ་ཡང་། ཁྱེད་ལྟར་ན། སྟེང་ན་ཟུར་གཉིས་ལས་མེད་པའི་ཕྱིར་དང་། གཞན་ཡང་ཁ་སྦྱོར་དྲི་མེད་ལས། ཆོས་འབྱུང་གྲུ་གསུམ་སྟེང་དུ་རྒྱས་པ། ཞེས་གསུངས་པ་ལ། ཁྱེད་ལྟར་ན།
གྲུ་གཉིས་སྟེང་དུ་རྒྱས་པ་ཡིན་གྱི། གསུམ་སྟེང་དུ་རྒྱས་པའི་དོན་མ་ཚང་བའི་ཕྱིར་དང་། བྷ་ཝ་བྷ་ཏྲས། ཆོས་འབྱུང་གི་ཕྱག་རྒྱ་གྲུ་གསུམ་གྱེན་དུ་གནས་པ་ཞེས་གསུངས་པ་ལ། ཁྱེད་ལྟར་ན་གྲུ་གཉིས་ལས་གྱེན་དུ་མི་གནས་པའི་ཕྱིར་དང་། ཀུ་མུ་ཏི་ལས། གྲུ་གསུམ་ནི་ཕྱི་རོལ་གྱི་མཐའ་གསུམ་མོ། ། ཞེས་གསུངས་པ་ལ། ཁྱེད་ལྟར་ན། ཆོས་འབྱུང་ལ་ལོགས་གཉིས་ལས་མེད་པས།
ཕྱི་རོལ་གྱི་མཐའ་གཉིས་སུ་ཟད་ཀྱི། གསུམ་མ་ཚང་བའི་ཕྱིར་རོ། ། དེས་ན་ལྷའི་རིགས་ཀྱི་བློ་གྲོས་ཀྱིས། མཁའ་ཞེས་བྱ་བ་ནི་པདྨའི་རང་བཞིན་ཏེ། རིམ་པ་བཞིའི་ཆོས་འབྱུང་གི་ཕྱག་རྒྱ་ཁ་དོག་དཀར་པོ་གྲུ་གསུམ་པ་སྨད་ཞུམ་ཞིང་སྟོད་ཡངས་པ། ཞེས་གུར་འགྲེལ་དུ་གསུངས་པ་ལྟར། དེས་ན། གསང་འདུས་ཀྱི་རྒྱུ་ཕྱི་མ་ལས། རིག་མའི་སྐྱེ་བུ་རྡོ་རྗེ་ཅན། ། ལོངས་སྤྱོད་བཞི་དང་ཡང་དག་ལྡན། །
སྐུ་གསུང་ཐུགས་ཀྱི་དབྱེ་བ་ཡིས། ། གྲུ་གསུམ་རྣམས་སུ་བསྒོམ་པར་བྱ། ། ཞེས་པའི་ལུང་ཤེས་བྱེད་དུ་དྲངས་ན། འདིར་རིན་པོ་ཆེ་རྩེ་མོས། སྐུ་གསུང་ཐུགས་སྙིང་པོའི་ཕྱིར། གྲུ་གསུམ་ཟུར་བཞི་པ་ཞེས་གསུངས་པ་ལྟར་ལེགས་པར་གྲུབ་བོ། ། དེར་མ་ཟད། གཉིས་སུ་མེད་པའི་རྒྱུད་དུས་ཀྱི་འཁོར་ལོའི་ལུགས་ལ་ཡང་། ཆོས་འབྱུང་གི་དབྱིབས་འདི་བཞིན་དུ་བསྒོམ་པར་བྱ་བ་ཡིན་ཏེ། མཚན་བརྗོད་མངོན་རྟོགས་སྤྱན་རས་གཟིགས་ཀྱིས་མཛད་པ་ལས།
ཡུམ་ཤེས་རབ་ཀྱི་ཕ་རོལ་ཏུ་ཕྱིན་མའི་ངོ་བོ་ཉིད། སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་པ་དང་། མངོན་པར་འདུས་མ་བྱས་པ་གྲུ་གསུམ་ནམ་མཁའི་ཁམས་ཅན་རིམ་གྱིས་ཕྲ་བ་ཁ་དོག་དཀར་པོ་ཞེས་གསུངས་པས་སོ། ། དེས་ན་རྒྱུད་སྡེ་ཕལ་ཆེ་བའི་དགོངས་པ་ལ། རྣམ་ཐར་སྒོ་བཞི་མཚོན་པའི། ཆོས་འབྱུང་གྲུ་གསུམ་ཟུར་བཞི་པ་འདི་བཞིན་དུ་བསྒོམ་དགོས་པར་སྣང་ལ། གྲུབ་ཆེན་དཔལ་འཛིན་གྱིས། ཕྱག་རྒྱ་གྲུ་གསུམ་ཉིད་དེ།
འདོད་པ་དང་། གཟུགས་དང་། གཟུགས་མེད་པ་རྣམ་པར་དག་པའི་རང་བཞིན་ཡིན་པའི་ཕྱིར། འོག་ཏུ་ཟུར་གཅིག སྟེང་དུ་གཉིས་པའོ། ། ཞེས་གསུངས་འདུག་པས། ཕ་རྒྱུད་ཀྱི་སྐབས་འགའ་ཞིག་ཏུ། ཁྱེད་འདོད་པ་ལྟར་བསྒོམ་དུ་རུང་བར་ཡང་སེམས་སོ། ། འདིར་འཁྲུལ་སྤོང་མཁན་པོ་བླ་མ་དང་བཅས་པའི་འདོད་ལུགས་གོང་དུ་བཤད་པ་ལྟར་ཡིན་པ་ལ། ཟླ་ཟེར་མཁན་པོས།
འཁྲུལ་སྤོང་མཁན་པོ་ཚང་གི་ལུགས་ནི། ཆོས་འབྱུང་གི་དབྱིབས། རེ་ཁས་བཅད་པའི་གྲུ་གསུམ་ལྟ་བུ་ལ་རྩེ་མོ་གཅིག་ཐུར་དང་། གཉིས་གྱེན་དུ་བསྟན་པར་འདོད་པ་ཡིན་ནོ། ། ཞེས་དགག་པ་བྱེད་གྱིན་ཡོད་པར་སྣང་སྟེ། དེ་ནི་ཕྱོགས་སྔའི་ནམ་མ་ལངས་པར། དགག་པའི་ཉི་མ་ཤར་བ་ཡིན་ནོ། ། གཉིས་པ་རྒྱུའི་ཡན་ལག་འབྱུང་པ་རིམ་རྩེག་ནི། རྩ་རྒྱུད་ཀྱི་དགོངས་པ་ཞེས་བྱ་བ་ནས། རྩིབས་བཅུ་དྲུག་ཏུ་འདོད་པ་ནི་ཁུངས་མི་སྣང་ངོ་། །
ཞེས་བྱ་བའི་བར་གྱིས། འབྱུང་བཞི་ལུགས་བཟློག་དང་། ལུགས་འབྱུང་དུ་བསྒོམ་པའི་རིམ་པ། རྩ་བཤད་ཀྱི་རྒྱུད་སོ་སོའི་དགོངས་པ་ཡིན་པ་དང་། དེ་གཉིས་མི་འདྲ་བར་འབྱུང་བའི་རྒྱུ་མཚན། མངལ་གྱི་སྔོན་འགྲོ་དང་། དངོས་གཞི་སྦྱོང་བའི་ཁྱད་པར་དང་། ལུས་ཕྲ་བ་རྩའི་དཀྱིལ་འཁོར་དང་། རགས་པ་རྟེན་གྱི་གོ་རིམ་གྱི་ཁྱད་པར་དང་། བཅུད་ཀྱི་སེམས་ཅན་དང་།
སྣོད་ཀྱི་འཇིག་རྟེན་འཆགས་ཚུལ་གྱི་གོ་རིམ་གྱི་ཁྱད་པར་གསུམ་དང་སྦྱར་བ་དང་། དེའི་སྟེང་དུ་འཁོར་ལོ་སྒོམ་པའི་ཚུལ་རྣམས་བསྟན་ནོ། ། གསུམ་པ་རྐྱེན་གྱི་ཡན་ལག་བར་དོའི་རྣམ་ཤེས་ཀྱི་སྐབས་སུ། བོད་ཀྱི་འཁྲུལ་སྤོང་ལས། འདི་ཐམས་ཅད་ཀྱང་འབྱུང་བ་བཞི་དང་། སེམས་འདྲེས་པར་གསུངས་པ་ལ་འཁྲུལ་པར་སྣང་ཡང་། དེའི་དོན་ནི། འབྱུང་བཞིའི་སྟེང་གི་བར་སྣང་ལ་བར་དོའི་ལུས་ངག་ཡིད་གསུམ་མཚོན་པའི་འབྲུ་གསུམ་བར་དོ་རང་གི་ཆགས་པས་བཅིངས་པ་མཚོན་པའི་འབྲུ་ཧོཿདམར་པོ་གཉིས་ཀྱི་བར་དུ་ཆུད་པ་བཞག་ནས། རང་ཡི་གེ་དེ་ལ་ངའོ་སྙམ་པའི་ང་རྒྱལ་བཞག་ཅིང་། དེ་ལྟར་རང་བར་དོའི་ང་རྒྱལ་གྱིས་གནས་པ་དེས།
སྤྱིར་བར་དོའི་གནས་སྐབས་ཀྱི་སྣང་བ་གང་ཤར། རང་གི་སེམས་ཀྱིས་བཏགས་པའི་སྣང་བ་ཙམ་དང་། ཁྱད་པར་འབྱུང་བའི་དཀྱིལ་འཁོར་དུ་སྣང་བ་དེ་དག་ཀྱང་རང་གི་སེམས་ཀྱི་བདག་ཉིད་དུ་མོས་པ་བྱེད་པའི་བློ་སྦྱོང་ཚུལ་སྟོན་པ་ཡིན་གྱི། སྦྱང་གཞི་དང་ཆོས་མཐུན་སྦྱོར་བའི་ཆེད་དུ། བར་དོ་མཚོན་པའི་ཡི་གེ་འབྱུང་བ་བཞི་དང་འདྲེས་པ་བྱེད་པ་མ་ཡིན་ནོ། ། ཡན་ལག་དྲུག་པ་ལས། འབྱུང་བ་བཞི་ཡི་དཀྱིལ་འཁོར་དང་། ། བྷྲཱུྃ་ལས་འཁོར་ལོའི་སྟེང་དུ་བདག ། བར་མའི་སྐྱེ་བུའི་བསམ་གཏན་བྱ། ། ཞེས་གསུངས་པ་ཡང་།
འབྱུང་བཞི་འོག་དང་། བར་དོ་མཚོན་བྱེད་ཀྱི་ཡི་གེ་སྟེང་དུ་གནས་པར་སྟོན་པ་ཡིན་གྱི། སྟོང་པའི་ངང་ལས་ཐོག་མར་འབྱུང་བཞི་དང་འཁོར་ལོ་བསྐྱེད་ནས། དེ་ནས་དེའི་སྟེང་དུ་བར་དོ་འཇོག་པའི་སྐྱེ་པའི་གོ་རིམ་སྟོན་པ་མ་ཡིན་ནོ། ། ཞེས་སྐབས་འདིར་འབྱུང་བཞི་ལ་རང་སེམས་མི་བསྲེ་བར་འདོད་པ་ནི། མི་འཐད་དེ། རྩ་རྒྱུད་ལས། ཇི་ལྟར་སྒོམ་པ་པོ་འབྱུང་བ། ། ཞེས་གསུངས་ལ། དེའི་འགྲེལ་པར་པདྨ་ཅན་ལས།
སྒོམ་པ་པོ་ཡང་དེའི་ཚེ་རྣལ་འབྱོར་པའོ། ། ཇི་ལྟར་འབྱུང་བ་ཞེས་པ་ནི་དཀྱིལ་འཁོར་རྣམས་འབྱུང་བའི་རིམ་པས། དེའི་བདག་ཉིད་ཀྱི་རྣམ་པར་གནས་པའོ། ། ཞེས་དང་། ཀུ་མུ་ཏི་ལས། ཇི་ལྟར་སྒོམ་པ་པོ་འབྱུང་བ། ། ཞེས་བྱ་བ་ལ། འདི་ནི་བསྡུ་བའོ། ། དཀྱིལ་འཁོར་འབའ་ཞིག་བསྒོམ་པར་བྱ་བ་མ་ཡིན་གྱི། སྒོམ་པ་པོའི་བདག་ཉིད་ཀྱང་བསྒོམ་པར་བྱའོ་ཞེས་བྱ་བ་དགོངས་པའོ། །
ཇི་ལྟར་འབྱུང་ཞེས་བྱ་བ་ནི། བྱང་ཆུབ་ཀྱི་སེམས་ཀྱི་རང་གི་ངོ་བོ་སྟེ། དེའི་ང་རྒྱལ་གྱིས་གནས་པའི་ཕྱིར་རོ། ། ཞེས་དང་། རྣལ་འབྱོར་རིན་པོ་ཆེའི་ཕྲེང་བར། སྒོམ་པ་པོའི་སེམས་འདི་ལྟ་བུའི་རྣམ་པར་ངེས་པར་གནས་པ་ནི། ཇི་ལྟར་སྒོམ་པ་པོ་འབྱུང་བའོ། ། ཞེས་དང་། ཌོཾ་ག་ཌ་ཤའི་ཁ་སྦྱོར་དྲི་མེད་ལས། དེའི་སྟེང་དུ་སྒོམ་པ་པོ་སེམས་ཙམ་གཅིག་པུའི་ངོ་བོའོ། །
ཞེས་དང་། བྷ་ཝ་བྷ་ཏྲས། དེའི་སྟེང་དུ་བདག་ཉིད་སེམས་ཙམ་དུ་ལྟ་བར་བྱའོ། ། དེ་ནས་ས་ལ་སོགས་པ་ཡོངས་སུ་གྱུར་པ་ལས། གཞལ་ཡས་ཁང་གྲུ་བཞི་པ་ཞེས་སོགས་ཀྱིས། སྐབས་འདིར་འབྱུང་བཞི་ལ་བར་སྲིད་འཇུག་པ་གསལ་བར་གསུངས་པ་དང་། སྒྲུབ་ཐབས་རྣམས་སུ་ཡང་། མཚོ་སྐྱེས་རྡོ་རྗེས། དེ་ནས་དེའི་དབུས་སུ་རྣམ་པར་ཤེས་པ་གནས་པར་ལྟའོ། ། དེ་དག་གནས་གྱུར་པ་ལས་དཀྱིལ་འཁོར་གྱི་འཁོར་ལོའི་ཁང་པ་ཞེས་དང་།
མི་ཐུབ་ཟླ་བའི་ཡན་ལག་དྲུག་པར། བྷྲཱུྃ་ལས་འཁོར་ལོའི་སྟེང་དུ་བདག ། བར་མའི་སྐྱེས་བུ་བསམ་གཏན་བྱ། ། ཞེས་དང་། གུར་གྱི་སྒྲུབ་ཐབས་ལས། དབང་ཆེན་དཀྱིལ་འཁོར་སྟེང་དུ་ནི། ། བདག་ཉིད་བསམ་པར་བྱ་བ་ཡི། ། ཞེས་དང་། རིན་ཆེན་འབར་བ་ལས། ནམ་མཁར་ཡཾ་རཾ་ཝཾ་ལཾ་ལས། །
རླུང་མེ་ཆུ་སའི་དཀྱིལ་འཁོར་དུ། ། བྷྲཱུྃ་ལས་འཁོར་ལོ་དེ་སྟེང་དུ། ། སྲིད་པ་བར་མའི་བག་ཆགས་བསམ། ། དེ་དག་ལས་གྱུར་ཕོ་བྲང་ནི། ། ཞེས་དང་། ནག་པོ་པའི་དེ་ཉིད་གསལ་བ་ལས། དེ་ཉིད་དུ་སྒོམ་པ་པོ་དེ་ཉིད་འཇིག་རྟེན་ལས་འདས་པའི་ཡེ་ཤེས་ཀྱིས་ཁྱབ་པར་བྱེད་པ་ཉིད་དུ་ངེས་པར་གནས་སོ། ། ཞེས་དང་། དྲིལ་བུ་པས། རླུང་དང་མེ་དང་ཆུ་དང་སའི་དཀྱིལ་འཁོར་ཟླ་གམ་དང་གྲུ་གསུམ་དང་།
ཟླུམ་པོ་དང་གྲུ་བཞི་རྣམས་དང་བདག་ཉིད་གཅིག་ཏུ་གྱུར་པ་ལས་གཞལ་ཡས་ཁང་ཞེས་དང་། ཤན་ཏི་པས་སྒོམ་པ་པོ་ཡང་དེའི་ཚེ། འཇིག་རྟེན་ལས་འདས་པའི་ཡེ་ཤེས་ཁྱབ་པར་བྱེད་པ་དེ་ཉིད་ཁོ་ནར་གནས་སོ། ཞེས་དང་། དོན་གསལ་ལས། དེའི་སྟེང་དུ་བྷྲཱུྃ་ལས་འཁོར་ལོ། དེའི་སྟེང་དུ་བདག་ཉིད་སྲིད་པ་བར་མའི་བག་ཆགས་བསམ་པར་བྱའོ། ཞེས་དང་། ཡན་ལག་མེད་པའི་རྡོ་རྗེས། དེའི་སྟེང་དུ་རྣམ་པར་ཤེས་པ་སྒྱུ་མ་ལྟ་བུའི་བདག་ཉིད་དུ་བརྟགས་པའོ་ཞེས་དང་།
ཇོ་བོ་རྗེས། སེམས་ཀྱི་སྣང་བས་དེ་རྣམས་ཞུ། ། སྣང་བ་མཆེད་པས་གཞལ་ཡས་གྲུབ། ། ཞེས་དང་། ཀཾ་པ་ལས། གུར་ལས་འབྱུང་བཞིའི་དཀྱིལ་འཁོར་བཞི། ། རང་སེམས་ཀྱིས་བསྒྱུར་གཞལ་ཡས་ཁང་། ། ཞེས་དང་། གཉིས་མེད་རྡོ་རྗེས། ཡབ་ཀྱི་སྒྲུབ་ཐབས་སུ།
དེའི་དཀྱིལ་འཁོར་དུ་སྣ་ཚོགས་རྡོ་རྗེ་ལས་སྐྱེས་པའི་སེམས་ཙམ་དང་། འབྱུང་བ་ཆེན་པོ་བཞི་ཞུ་བ་ལས་སྐྱེས་པ་ཤིན་ཏུ་རྣམ་པར་དག་པའི་སངས་རྒྱས་ཀྱི་ཞིང་འདུས་པ་ཆེན་པོའི་གཞལ་ཡས་ཁང་ཞེས་དང་། ཡུམ་གྱི་སྒྲུབ་ཐབས་སུ། འདི་དག་ཐམས་ཅད་ཡེ་ཤེས་ཙམ་དུ་བཏགས་ཏེ། དེ་དག་ཡོངས་སུ་གྱུར་པ་ལས་གྲུ་བཞི་པ། ཞེས་སོགས་ཀྱིས་ཀྱང་བར་སྲིད་བཞུགས་པ་ཙམ་གསལ་བར་གསུངས་པ་དང་། ཨ་ནན་ཏ་བཛྲས། དེ་ལ་ཐིག་ལེ་དང་ལྡན་པར་བསམས་ནས་དེ་རྣམས་གཅིག་ཏུ་གྱུར་པས། ཞེས་ཐིག་ལེའི་རྣམ་པར་བཞུགས་པར་གསུངས། འཇམ་དཔལ་ཡེ་ཤེས་ཞབས་ཀྱིས།
དེ་སྟེང་ཨེ་ལྡན་ཨ་ཧཾ་ནི། ། བདག་ཉིད་ངོ་བོར་གནས་བསམས་ཏེ། ། ཨེ་གཟུགས་ནས་ནི་ཨ་ཧཾ་བར། ། ཐམས་ཅད་འདྲེས་གྱུར་འཁོར་ལོར་གྱུར། ། གྲུ་བཞི་པ་ལ་སྒོ་བཞི་པ། ། ཞེས་སོགས་ཀྱི་ཨེ་དང་། ཨ་ཧཾ་གི་རྣམ་པས་བཞུགས་པར་གསུངས། བདེ་བའི་རྡོ་རྗེས། ཡཾ་དང་རཾ་དང་ཝཾ་དང་ལཾ། ། དེ་སྟེང་བདག་ཉིད་རྣམ་ཤེས་ནི། །
ཨེ་ཝཾ་ཉིད་ནི་ཡང་དག་གནས། ། སྤྲོ་དང་བསྡུ་བའི་སྦྱོར་བ་ཡིས། ། གཞལ་ཡས་ཁང་དུ་གྱུར་པ་སྟེ། ། ཞེས་དང་། བདུད་རྩི་ལས། རླུང་གི་དཀྱིལ་འཁོར་ནང་གནས་པར། ། བདག་ཀྱང་བསམ་པར་བྱ་བ་སྟེ། ། ཨ་ེཝཾ་ཉིད་དུ་བདག་དང་ནི། ། འདྲེས་པར་གྱུར་པ་འཁོར་ལོ་ཡིན། ། གྲུ་བཞི་པ་ལ།
ཞེས་དང་། མི་ཐུབ་ཟླ་བས། བདག་མེད་མའི་སྒྲུབ་ཐབས་སུ། བྷྲཱུྃ་ལས་འཁོར་ལོའི་སྟེང་དུ་བདག ། སྲིད་པ་བར་མར་བསམ་བྱས་ནས། ། ཨེ་ཝཾ་ཉིད་དུ་རབ་ཏུ་འདྲེས། ། འདྲེས་གྱུར་དེ་ལས་བྱུང་བ་ནི། ། སངས་རྒྱས་ཕོ་བྲང་ཐུན་མོང་ཡིན། ། ཞེས་སོགས་ཀྱི་ཨེ་ཝཾ་གྱི་རྣམ་པས་འཇུག་པར་གསུངས། ཡང་མི་ཐུབ་ཟླ་བའི་ཡན་ལག་དྲུག་པར།
བར་མའི་སྐྱེ་བུའི་བསམ་གཏན་བྱ། ། ཞེས་པའི་བར་མའི་སྐྱེ་བུའི་ངོས་འཛིན་ལ། ཧོཿགཉིས་དབུས་སུ་གནས་པ་ནི། ། སྐུ་གསུང་ཐུགས་ཀྱི་ཡི་གེ་སྟེ། ། འདི་ནི་བར་མའི་སེམས་ཅན་མིང་། ། ཞེས་དང་། དེ་དག་གི་ཁ་དོག་ཀྱང་། རིགས་བསྡུས་ཀྱི་སྒྲུབ་ཐབས་སུ། ཧོཿཡིག་དམར་པོ་འོད་ཟེར་བཅས། ། གཉིས་ཀྱི་བར་དུ་འོད་ཟེར་གསུམ། །
ཞེས་སོགས་ཀྱིས་ཡིག་འབྲུ་ལྔའི་རྣམ་པས་བསྲེ་བར་བསྟན་པ་རྣམས་དང་འགལ་བའི་སྐྱོན་ཡོད་པས་སོ། ། འདི་ལ་གཞན་ཡང་། བོད་ཀྱི་འཁྲུལ་སྤོང་མཁན་པོས་བྱས་པའི་རྩ་རྒྱུད་ཀྱི་ཊཱིཀྐར། འོ་ན་འབྱུང་བཞི་འཁོར་ལོ་དང་བཅས་པ་དེ་ཙམ་ཞིག་བསྒོམ་པར་བྱས་པས་ཆོག་གམ་སྙམ་ན། དེ་འབའ་ཞིག་དུ་མ་ཟད་ཀྱི་ཇི་ལྟར་སྒོམ་པ་པོ་བདག་ཉིད། སྲིད་པ་བར་མའི་ང་རྒྱལ་དུ་འབྱུང་བའང་དེའི་སྟེང་དུ་བསྒོམ་པར་བྱའོ། ། འོ་ན་འབྱུང་བ་བཞི་འཁོར་ལོ་དང་ལྔ། བདག་ཉིད་བར་དོའི་ང་རྒྱལ་གྱིས་གནས་པ་དང་དྲུག་ཀ་འདྲེས་བ་ལས་གཞལ་ཡས་ཁང་བསྐྱེད་པ་ཡིན་ནམ་སྙམ་དུ་དོགས་པ་ལ། བར་སྲིད་མཚོན་པའི་ཡི་གེ་འཇོག་པ་ན། ཆོས་འབྱུང་གི་ནང་དུ་མི་འཇོག་གི
དེ་ལས་ཀྱང་སྟེང་གི་ནམ་མཁའ་ལ་ཆོས་འབྱུང་སྐྱེས་པའི་སྔོན་རོལ་དུ་འཇོག་ལ། འདིར་ཆོས་འབྱུང་གི་ནང་དུ་བསྒོམ་པའི་འབྱུང་བཞི་འཁོར་ལོ་དང་བཅས་པ་འདྲེས་པ་ལས་སྐྱེས་པ་དཀྱིལ་འཁོར་གྱི་འཁོར་ལོ་ཉིད་ཡིན་ནོ། ། ཞེས་འཆད་པ་ཡིན་ཏེ། ཀུ་མུ་ཏི་ལས། ཅི་འབྱུང་བ་བཞི་པོའི་དཀྱིལ་འཁོར་དང་། ལྔ་པ་འཁོར་ལོ་དང་། དྲུག་པ་བདག་ཉིད་འདི་ལས་ཡིན་ནམ་ཞེས་དོགས་པ་ལ། ཆོས་འབྱུང་ལས་སྐྱེས་ཞེས་བྱ་བ་ལ་སོགས་པ་གསུངས་ཏེ། ཆོས་ཀྱི་འབྱུང་གནས་སུ་ཆུད་པ་འདི་ལས་ཅིག་ཏུ་གྱུར་པ་ལས་བྱུང་བའི་ཕྱིར། ཆོས་འབྱུང་བ་ལས་སྐྱེས་པའི་འཁོར་ལོ་ནི་གཞལ་མེད་ཁང་ཡིན་ནོ། །
ཞེས་གསུངས་པའི་དོན་ནི་འདི་ཁོ་ན་ལྟར་ཡིན་ལ། དྲུག་པོ་དེའི་ནང་ནས་ཆོས་འབྱུང་གི་ནང་དུ་ཆུད་པ་རྣམས་འདྲེས་པ་ལས་བསྐྱེད་ཅིང་། མ་ཆུད་པ་ལས་མི་བསྐྱེད། ཅེས་པ་དོགས་པ་དེའི་ལན་དུ་མཛད་པར་ཤིན་ཏུ་གསལ་བའི་ཕྱིར་རོ། ། དེ་བས་ན་བར་སྲིད་མཚོན་པའི་ཡི་གེ་འབྱུང་བཞི་དང་འདྲེས་པར་བྱེད་པ། སློབ་དཔོན་འདིའི་ལུགས་སུ་སྨྲ་བ་ནི། སློབ་དཔོན་འདིས་གང་བཀག་པའི་དོན་དེ་ཉིད་འདིའི་ལུགས་སུ་སྨྲ་བའོ། ། ཟེར་རོ། ། འདི་ནི་ཆེས་ཤིན་ཏུ་མི་འཐད་དེ། དེ་ལྟར་ན།
ཀུ་མུ་ཏི་ཉིད་ལས། ཡཾ་རཾ་ཝཾ་ལཾ་འབྱུང་བའི་དཀྱིལ་འཁོར་ཏེ། བྷྲཱུྃ་ལས་འཁོར་ལོའི་སྟེང་དུ་བདག ། སྲིད་པ་བར་མར་བསམ་པར་བྱ། ། འདིས་ནི་འབྱུང་བའི་དཀྱིལ་འཁོར་རྣམས། ། བཞི་དང་འཁོར་ལོ་ལྔ་པ་ནི། ། འདྲེས་གྱུར་དེ་ལས་སངས་རྒྱས་ཀྱི། ། གཞལ་ཡས་སྤྱོད་ཡུལ་མ་ཡིན་གྱུར། ། ཅེས་བར་སྲིད་ཀྱི་རྐྱེན་འདིས། འབྱུང་བཞི་དང་འཁོར་ལོ་ལྔ་འདྲེས་པར་གསུངས་པ་དང་འགལ་ལ།
གཞན་ཡང་ཌོཾ་བྷི་ཝ་དང་། མི་ཐུབ་ཟླ་བའི་ལུང་གོང་དུ་བཤད་པ་རྣམས་ཇི་ལྟར་དྲང་། དེ་བས་ན། ཀུ་མུ་ཏིའི་ལུང་ལ། ཕྱིན་ཅི་ལོག་གི་བཤད་པ་འདི་ལྟ་བུ་བྱེད་པ་ནི། སློབ་དཔོན་འདི་ཉིད་འགོག་པར་འདོད་ཀྱང་། འགོག་གོ་ཞེས་དངོས་སུ་སྨྲ་མ་ནུས་པའི་འཁྱོགས་བཤད་ཙམ་དུ་ཟད་དོ། ། འོ་ན་གོང་གི་ལུང་དེའི་དོན་ཇི་ལྟར་དྲང་སྙམ་ན། འགྲེལ་པར། ཆོས་ཀྱི་འབྱུང་གནས་སུ་གསུངས་པ་འདི་ལས་ཅིག་ཏུ་གྱུར་པ་ལས་ཞེས་གསུངས་པས།
ཆོས་ཀྱི་འབྱུང་གནས་སུ་ཆུད་པ་ཞེས་པའི་ཚིག་ཀྱང་དངོས་སུ་མེད་ལ། དེའི་དོན་ཡང་། འབྱུང་བཞི་རྐྱང་པའམ། འཁོར་ལོ་རྐྱང་པའམ། བར་སྲིད་རྐྱང་པ་ལས་གཞལ་ཡས་ཁང་བསྐྱེད་པ་ཡིན་ནམ་སྙམ་ན། དེ་རྣམས་རྐྱང་པ་ལས་བསྐྱེད་པ་མ་ཡིན་གྱི། གོང་གི་བཤད་པའི་རིམ་པ་ལས། ནམ་མཁའི་ཁམས་སུ་བྷ་ག་བསམ། ། དབུས་སུ་རྣམ་པར་བསྒོམ་པ་ནི། ། ཞེས་སོགས་ཀྱིས་འབྱུང་བཞི་འཁོར་ལོ་བར་སྲིད་རྣམས་རིམ་པ་བཞིན་དུ་གསུངས་ནས།
འབྱུང་བཞི་འཁོར་ལོ་དང་བཅས་པ། དེ་རྣམས་བར་དོའོ་རྣམ་ཤེས་བཞུགས་པའི་རྐྱེན་གྱིས་གཞལ་ཡས་ཁང་དུ་གྱུར་པར་སྟོན་པ་ཡིན་ཏེ། འདི་ལས་ཞེས་པའི་ཚིག་ཟུར་དང་། འགྲེལ་པ་ཉིད་ཀྱི་གོང་འོག་དང་། སྒྲུབ་ཐབས་ཀྱི་གཞུང་རྣམས་གུང་བསྒྲིགས་པས། གཞལ་ཡས་ཁང་དུ་གསལ་བར་གྲུབ་བོ། ། དེས་ན་འབྱུང་བཞི་རྒྱུའི་ཡན་ལག་དང་། བར་སྲིད་རྐྱེན་གྱི་ཡན་ལག་དུ་གསུངས་པ་ཡང་། རྒྱུད་དང་འགྲེལ་པའི་དགོངས་པ་ཁོ་ནའོ། ། དེས་ན་སྐབས་འདིར།
འབྱུང་བཞི་དང་རང་སེམས་བསྲེ་དགོས་པར་ལེགས་པར་གྲུབ་བོ། ། ཇི་ལྟར་བསྲེ་བའི་ཚུལ་ནི། རྩ་རྒྱུད་ལས་ཞེས་བྱ་བ་ནས། ཐམས་ཅད་ཞུ་ལས་གཞལ་ཡས་བསྒོམ། ། ཞེས་སོ། ། ཞེས་པའི་བར་གྱིས་རང་གི་ལུགས་རྣམ་པར་བཞག་གོ ། འདིར་ཟླ་ཟེར་ལས། མདོར་ན་འཁོར་ལོའི་སྟེང་དུ་བར་སྲིད་མཚོན་བྱེད་ཡི་གེ་འབྲུ་ལྔ་བསྒོམས་ནས། དེ་ལས་དེ་འདྲ་བའི་ཡིག་འབྲུ་ལྔ་ཆ་གཅིག་ཆོད། འབྱུང་བཞི་འཁོར་ལོ་དང་བཅས་པ་ལ་ཐིམ་པས་གཞལ་ཡས་ཁང་གྲུབ་པར་བསྒོམས་ཏེ།
མི་ཐུབ་ཟླ་བས། སྲིད་པ་བར་མ་བསམ་བྱས་ནས། ། ཨེ་ཝཾ་ཉིད་དུ་རབ་ཏུ་འདྲེས། ། འདྲེས་གྱུར་དེ་ལས་བྱུང་བ་ནི། ། སངས་རྒྱས་ཕོ་བྲང་ཐུན་མོང་ཡིན། ། ཞེས་དང་། གྲུབ་ཆེན་ཌོཾ་བྷི་ཝས། བདག་ཀྱང་བསམ་པར་བྱ་བ་སྟེ། ། ཨེ་ཝཾ་ཉིད་དུ་བདག་དང་ནི། ། འདྲེས་པར་གྱུར་པ་འཁོར་ལོ་ཡིན། །
གྲུ་བཞི་པ་ལ་སྒོ་བཞི་པ། ། ཞེས་གསུངས་སོ། ། དེ་རྣམས་ཀྱི་དོན་བསྡུས་ནས། རྗེ་བཙུན་གྱི་ཡན་ལག་དྲུག་པར། བར་དོའི་ཤེས་པ་འབྱུང་བ་བཞི་འཁོར་ལོ་དང་བཅས་པ་ལ་ཞུགས་པས་གཞལ་ཡས་ཁང་། ཞེས་གསུངས་སོ། ། གལ་ཏེ་བར་དོ་བསྐྱེད་པ་དང་། བསྟིམ་པ་བཤད་པ་བདེན་མོད། ཆ་གཅིག་བར་སྣང་ལ་འཇོག་པ་བྱ་མི་དགོས་སོ་སྙམ་ན། དེ་ལྟར་ན་རང་གི་བར་སྲིད་ཀྱི་ཡི་དམ་ལྷའི་སྐྱེ་བ་ལེན་མི་དགོས་པར་འགྱུར་ཏེ།
འདིར་ཐམས་ཅད་བསྟིམ་ནས་གཞལ་ཡས་ཁང་དུ་སྐྱེ་བ་བླངས་པའི་ཕྱིར་རོ། ། གཞན་ཡང་། འོག་ཏུ་རྒྱུ་རྡོར་འཛིན་སྙོམས་འཇུག་བྱེད་པའི་སྐབས་སུ་བར་སྲིད་འཇུག་པར་བཤད་པ་དེ། གང་ཟག་གཞན་གྱི་བར་སྲིད་དུ་འགྲུབ་སྟེ། རྣལ་འབྱོར་པ་རང་གི་བར་སྲིད་ཐམས་ཅད་སྔར་བཅུག་ཟིན་པའི་ཕྱིར་རོ། ། གལ་ཏེ་རྒྱུ་རྡོར་འཛིན་སྙོམས་འཇུག་བྱེད་པའི་སྐབས་སུ། སྔར་དང་འདྲ་བའི་བར་སྲིད་བསྒོམས་ནས་དེ་ལ་ཡང་བཅུག་པས་ཆོག་གོ་སྙམ་ན། དེ་ལྟར་ན་བར་སྲིད་དེ་འཆི་སྲིད་ལས་ལྡང་མི་དགོས་པར་འགྱུར་ཏེ། སྐབས་དེར་འཆི་སྲིད་ཀྱི་སྦྱོང་བྱེད་གང་ཡང་མ་བསྟན་པའི་ཕྱིར་རོ། ། དེས་ན་ཡི་གེ་ལྔ་པོ་འདི་བར་སྣང་ལ།
རྒྱུ་རྡོ་རྗེ་འཛིན་པ་ཡབ་ཡུམ་སྙོམས་པར་མ་ཞུགས་ཀྱི་བར་ལ་འཇོག་ཅིང་། གཞལ་ཡས་ཁང་བསྐྱེད་པའི་སྐབས་འདིར། སྔར་བཤད་པ་ལྟར། དེ་ལས་བར་དོའི་ཤེས་པ་ཆ་གཅིག་ཆད་ནས་འབྱུང་བཞི་ལ་ཐིམ་པར་བསྒོམ་པ། འབྲས་བུ་རྡོར་འཛིན་བཞེངས་པའི་གོང་དུ་ནི་ཐམས་ཅད་ཐིམ་པ་ཡིན་ནོ། ། ཞེས་ཤེས་པར་བྱའོ། ། ཞེས་ཟེར་རོ། ། དེ་ལྟར་ན། གཙུག་ཏོར་འཁོར་ལོས་བསྒྱུར་བ་ལྟ་བུ། དབུས་ཀྱི་ཁྲོ་བོའི་ལྟེ་བར་རྟེན་དང་བརྟེན་པར་བཅས་པའི་དཀྱིལ་འཁོར་བསྐྱེད་པའི་ཚེ་བདག་ཉིད་ཆ་གཉིས་སུ་བྱས་ཏེ།
ཆ་གཅིག་དབུས་ཀྱི་ཁྲོ་བོ་དང་། ཆ་གཅིག་བར་སྣང་ལ་བཞག་ནས་ཕྱིས་དཀྱིལ་འཁོར་གྱི་གཙོ་བོ་བྱེད་དགོས་པར་འགྱུར་ཏེ། དེ་ལྟ་མིན་ན་འོག་གི་དཀྱིལ་འཁོར་གྱི་གཙོ་བོ་དེ་གང་ཟག་གཞན་དུ་འགྱུར་ཏེ། རྣལ་འབྱོར་པ་རང་ཉིད་སྔར་དབུས་ཀྱི་ཁྲོ་བོ་བྱས་ཟིན་པའི་ཕྱིར་རོ། ། གལ་ཏེ་གོང་དུ་རང་ཉིད་ཆ་གཉིས་སུ་མ་བྱས་ཀྱང་། རྗེས་སུ་བདག་གི་སེམས་རྒྱུན་དེ་ཉིད་དཀྱིལ་འཁོར་གྱི་གཙོ་བོར་བསྒོམས་པས་ཆོག་གོ་སྙམ་ན། དེ་ཉིད་བར་སྲིད་འཇུག་ཚུལ་ལའང་མཚུངས་སོ། ། དེས་ན་གཞལ་ཡས་ཁང་ལ་བར་སྲིད་བསྲེ་བའི་དགོས་པ་རྗེ་ས་སྐྱ་པ་ཆེན་པོས། འབྱུང་བཞིའི་དཀྱིལ་འཁོར་ཐམས་ཅད་ཀྱང་། ། རང་སེམས་ཙམ་དུ་གོ་བྱའི་ཕྱིར། །
འབྱུང་བཞིའི་གསེབ་ཏུ་རང་སེམས་བསྒོམ། ། ཞེས་གསུངས་ལ། འཇུག་པའི་ཚུལ་ལྔ། དཔལ་ལྡན་ས་སྐྱ་པཎྜི་ཏས། བླ་མའི་རྣལ་འབྱོར་གྱི་སྐབས་སུ་རང་གི་ལུས་ཀྱི་ཡན་ལག་རེ་རེ་ནས་བཅད་དེ། ཀ་པ་ལར་བསྐྱུར་ཚར་བའི་རྗེས་སུ། བར་སྐབས་དེར་ཡང་ལུས་སུ་སྣང་བ་གཅིག་ཡོད་པས། དེ་ཡང་དོར་ལ་ཞེས། སླར་ཡང་ལུས་དོར་བའི་དམིགས་པ་བཤད་པ་ལྟར་བྱས་པས་ཆོག་གི ཆ་གཅིག་བར་སྣང་ལ་འཇོག་པ་སོགས་ཀྱི་རང་བཟོ་བྱེད་པ་ནི་ཧ་ཅང་ཐལ་ལོ། །
བཞི་པ་གནས་པའི་ཡན་ལག གཞལ་ཡས་ཁང་གི་གནས་ཐབས་ནི། ཞེས་བྱ་བ་ལ་སོགས་པས། གཞལ་ཡས་ཁང་སྤྱིའི་མཚན་ཉིད་མདོར་བསྟན། བུམ་པ་བརྒྱད་ནི་ཞེས་སོགས་ཀྱིས། ལྷ་སྣམ་བུམ་པ་བརྒྱད་དང་ལྡན་པའི་ཞེས་པའི་བུམ་པ་བརྒྱད་པོའི་མིང་དང་། འགོད་ཚུལ་སྟན། འདིར་འགྲེལ་པ་ལུགས་ལ་མི་ཐུབ་ཟླ་བས། ལྷ་མོ་བརྒྱད་ཀྱི་འོད་རྣམས་ཀྱིས། ། གསལ་བ་འདི་ནི་སྣམ་བུ་ཡིན། །
ཞེས་གསུངས་པའི་དགོངས་པ་འཆད་པ་ལ་ཟླ་ཟེར་ལས། དེའི་ནང་གི་ལྷ་སྣམ་ཤར་དཀར། ལྷོ་སེར། ནུབ་དམར། བྱང་ལྗང་བ་རྣམས་མཉམ་པོར་གྱུར་པའི་དབུས་སྔོན་པོ་ཕྱོགས་མདོག་ལས། ཆ་ཕྲན་གཅིག་གིས་མཐོ་བ། དེའི་དབུས་སུ་གཽ་རཱི་ལ་སོགས་པའི་ལྷ་མོ་བརྒྱད་ཀྱི་སྐུ་ལས་བསྐྱེད་པའི་འོད་རྣམས་ཀྱིས་ནི་རང་རང་གི་གནས་འོད་གསལ་བར་བྱས་པ་ལ་ལྷའི་སྣམ་བུ་ཞེས་བྱ་བ་ཡིན་ཏེ། དཔལ་མཆོག་ཌོཾ་བྷི་བས། ས་བོན་ལས་ནི་སྤྲོ་བར་བྱ། ། གར་བྱེད་པ་ཡི་བརླ་སྟེང་སུ། །
པདྨ་ལས་ནི་རིམ་ཇི་བཞིན། ། ཞེས་དང་། བདེ་བའི་རྡོ་རྗེས། ལྷ་མོ་བརྒྱད་ཀྱི་འོད་ཀྱིས་ཀྱང་། ། གསལ་བར་ལྷ་ཡི་སྣམ་བྱས་བྱ། ། ཞེས་བཤད་པས་སོ། ། དེས་ན་གཞུང་འདིའི་དོན། སྒོའི་ནང་དུ་ལྷ་སྣམ་ཆ་ཆེན་གཅིག་བཞག་ནས། དེ་ལ་ལྷ་མོ་བརྒྱད་དགོད་པར་འདོད་པ་ནི། ཤིན་ཏུ་མི་འཐད་དེ།
ལྷ་སྣམ་བྱས་ན་འཕར་མ་གཉིས་པར་འགྱུར་བ་ལ། འདིར་རྩ་རྒྱུད་ལས། འཕར་མ་གཅིག་དང་སྒོ་བཞི་པ། ། ཞེས་བཤད་པ་དང་འགལ་བའི་ཕྱིར་རོ། ། ཞེས་ཟེར་རོ། ། དེ་ནི་མི་འཐད་དེ། དེ་ལྟར་ན། ཤན་ཏི་པའི་འཁྲུལ་སྤོང་ལས། དེ་ཡི་ནང་གི་རིམ་པ་ལ། ། པདྨ་འདབ་བརྒྱད་གེ་སར་བཅས། །
སྒོ་བཞི་དང་ནི་གྲུ་བཞི་དང་། ། དབུ་མ་དག་ཏུ་སྟན་དག་ནི། ། ཚངས་དབང་ཉེ་དབང་དྲག་པོ་དང་། ། གཤིན་རྗེ་གནོད་སྦྱིན་ཡང་དེ་བཞིན། ། བདེན་བྲལ་དང་ནི་ཐག་བཟངས་རིས། ། དབུས་སུ་བདུད་ནི་བཞི་པོ་སྟེ། ། གོང་ནས་གོང་དུ་བཀན་པ་འོ། ། འཇིགས་ཆེན་བདུད་ནི་བཞི་པོ་ཡི། ། སྙིང་ཁ་དག་ཏུ་ཉི་མས་མནན། ། འཇིགས་པ་གཞན་ཡང་ཟླ་བས་སོ། །
ཞེས་དང་། གང་གིས་གྲུབ་པའི་དཀར་མོ་ཁ་དོག་ནག་མོ་གྲི་གུག་དང་རོ་ཧི་ཏའི་ཉ་འཛིན་པ་ཤར་ཕྱོགས་ཀྱི་སྒོར་ཟླ་བའི་གདན་ལ་བསམ་མོ། ། ཞེས་གསུངས་པ་དང་། ནག་པོ་པས་དེ་ཉིད་གསལ་བར། དེ་ཡི་སྙིང་པོའི་པདྨ་ནི། ། འདབ་མ་སྣ་ཚོགས་གེ་སར་བཅས། ། སྒོ་བཞི་དང་ནི་མཚམས་བཞི་རུ། ། སྣ་ཚོགས་པདྨ་རི་བོང་ཅན། ། ཚངས་པ་དབང་པོ་ཉེ་དབང་དྲག ། གཤིན་རྗེ་དེ་བཞིན་གནོད་སྦྱིན་དག །
བདེན་བྲལ་དང་ནི་ཐག་བཟངས་རིས། ། དབུས་སུ་བདུད་ནི་བཞི་པོ་དག ། ཉི་མའི་དཀྱིལ་འཁོར་དཀྱིལ་གནས་པ། ། འཇིགས་སུ་རུང་བའི་སྙིང་ཁ་མནན། ། ཞེས་གསུངས་པ་དང་། མཚོ་སྐྱེས་རྡོ་རྗེས། དེ་ལ་ཤར་གྱི་ཕྱོགས་ཀྱི་སྒོར་ནི་དཀར་མོ་གཟུགས་ཀྱི་ཕུང་པོའི་རང་བཞིན། ཞེས་སོགས་དང་། དག་པ་རྡོ་རྗེའི་སྒྲོན་མར། ཤར་ལ་སོགས་པའི་སྒོ་རྣམས་སུ་རིམ་པ་ཇི་ལྟ་བར་ཚངས་པ་དང་།
དབང་པོ་དང་། ཉེ་དབང་དང་། དྲག་པོ་རྣམས་དང་། དེ་བཞིན་དུ་དབང་ལྡན་ལ་སོགས་པའི་མཚམས་རྣམས་སུ། གཤིན་རྗེ་དང་། ནོར་གྱི་འདྲེན་པ་དང་། སྲིན་པོ་དང་། ཐག་བཟངས་རིས་རྣམས་ཏེ། ཞེས་གསུངས་པ་དང་། ཡན་ལག་མེད་པའི་རྡོ་རྗེས།
དེའི་དཀྱིལ་དུ་སྣ་ཚོགས་པདྨ་འདབ་མ་བརྒྱད་པ་གེ་སར་དང་བཅས་པའོ། ། དེ་བཞིན་ཕྱོགས་མཚམས་པདྨ་ནི། ། རང་རང་གདན་གྱི་གེ་སར་ལ། ། ཞེས་གསུངས་པ་དང་། རྗེ་བཙུན་རྩེ་མོའི་ཀྱཻ་རྡོར་འགྲེལ་པ་ལུགས་རྣམས་ཀྱི་དགོངས་པ་ཡང་། སྒོའི་ནང་དུ་ལྷ་སྣམ་ཆ་ཆེན་གཅིག་བཞག་ནས། དེ་ལ་ལྷ་མོ་བརྒྱད་འགོད་པ་མིན་པར་འགྱུར་ཏེ། ལྷ་སྣམ་བྱས་ན་འཕར་མ་གཉིས་པར་འགྱུར་བ་ལས། འདིར་རྩ་རྒྱུད་ལས། འཕར་མ་གཅིག་དང་སྒོ་བཞི་པ། །
ཞེས་བཤད་པའི་ཕྱིར་རོ། ། གཞན་ཡང་། ཁྱེད་རང་གི་ཟླ་ཟེར་ལས། རིན་ཆེན་འབར་བར། གསུམ་པའི་ཕྱེད་རྒྱབ་དེ་ཕྱེད་ནང་། ། རྡོར་ཕྲེང་བཞི་པ་ལྷ་སྣམ་ཡིན། ། ཞེས་ཆ་ཆེན་གསུམ་པའི་མཐའ་ཐིག་ཡན་ཆད་ཟླུམ་པོར་སྐོར་བ་གཙོ་བའི་པདྨ་རྡོར་ཕྲེང་དང་བཅས་པ་དང་། ཆ་ཆེན་བཞི་པ་ལྷ་སྣམ་དུ་བཤད་ལ། ནག་པོ་པའི་དཀྱིལ་ཆོག་ལས། ལྷ་ཡི་གནས་ཀྱི་སྐུད་པ་ནི། །
མཚམས་སུ་སྒོ་དང་མཚུངས་པར་གདབ། ། ཅེས་ལྷ་སྣམ་ཆ་ཆེན་གཅིག་བཤད་ཅིང་། ཡང་དེར། རྡོ་རྗེ་ཕྲེང་བས་བསྐོར་བའི་སྙིང་པོའི་དཀྱིལ་འཁོར་གྱི་ས་གཞི་ནི་སྔོན་པོར་བྱས་ལ་ཞེས་དང་། དབང་ལྡན་གྱི་མཚམས་ཀྱི་ལྷ་སྣམ་ལ། སྣ་ཚོགས་པདྨའི་སྟེང་དུ་སེང་གེ་ནག་པོ་བྲིའོ། ། ཞེས་སོགས་བཤད་པས། སློབ་དཔོན་དེ་རྣམས་ཀྱི་ལུགས་ཀྱི་དབུས་ཀྱི་པདྨ་རྡོར་ཕྲེང་གིས་བསྐོར་བ་གཙོ་བོའི་གནས་དང་། ལྷ་སྣམ་གྱི་ཕྱོགས་མཚམས་བརྒྱད་དུ་པད་འདབ་ཆུང་ངུ་རེ་ལ་ལྷ་མོ་བརྒྱད་འགོད་པར་བཞེད་དོ། ། ཞེས་སྨྲས་པ་དང་།
ཁས་བླངས་འགལ་བའི་སྐྱོན་ཡོད་དེ། ཟླ་ཟེར་མཁན་པོས། རིན་ཆེན་འབར་བ་དང་། ནག་པོའི་གཞུང་འདིའི་དོན། སྒོའི་ནང་དུ་ལྷ་སྣམ་ཆ་ཆེན་གཅིག་བཞག་ནས་དེ་ལ་ལྷ་མོ་བརྒྱད་འགོད་པར་འདོད་པ་ནི། ཤིན་ཏུ་མི་འཐད་དེ། ལྷ་སྣམ་བྱས་ན་འཕར་མ་གཉིས་པར་འགྱུར་བ་ལ། འདིར་རྩ་རྒྱུད་ལས། འཕར་མ་གཅིག་དང་སྒོ་བཞི་པ། ། ཞེས་བཤད་པ་དང་འགལ་བས་སོ། །
ཞེས་སྨྲས་ནས། སླར་ཡང་མི་སྨྲ་བའི་བརྟུལ་ཞུགས་བཟུང་དགོས་པར་སྣང་ངོ་། ། དེས་ན་འགྲེལ་པ་ལུགས་ཀྱི་དགོངས་པ། ལྷ་སྣམ་ཆ་ཆེན་གཅིག་བཞག་པ་ལ། ལྷ་མོ་རྣམས་འགོད་པ་ཡིན་ཏེ། མི་ཐུབ་ཟླ་བས་ཡན་ལག་དྲུག་པར། ལྷ་མོ་བརྒྱད་ཀྱི་འོད་རྣམས་ཀྱིས། ། གསལ་བ་འདི་ནི་སྣམ་བུ་ཡིན། ། འདིར་ནི་ཆུ་སྐྱེས་འདབ་མ་ནི། ། བརྒྱད་པ་བྲི་ཞིང་ཕྲེང་བ་ཅིག །
ཅེས་དང་། གཽ་རཱི་དབང་གཤིན་ཆོམ་རྐུན་མ། ། རོ་ལངས་མ་ནི་ཆུ་བདག་གནས། ། གྷསྨ་རི་ནི་གསུས་པོ་ཆེ། ། དེ་བཞིན་པུཀྐ་སི་དབང་ལྡན། ། རི་ཁྲོད་མ་ནི་བྱིན་ཟའི་གྲྭར། ། གཏུམ་མོ་བདེན་བྲལ་ལ་གནས་ཏེ། ། གཡུང་མོ་འདི་ནི་རླུང་ན་གནས། ། ལྷ་མོའི་འཁོར་ལོ་རྫོགས་པ་འོ། ། ཞེས་དང་།
ཀུ་མུ་ཏི་ལས། ལྷ་མོ་བརྒྱད་ཀྱི་འོད་ཚོགས་ཀྱིས། ། ལྷ་ཡི་སྣམ་བུ་གསལ་བར་འགྱུར། ། འདིར་ནི་མཚོ་སྐྱེས་འདབ་མ་ནི། ། བརྒྱད་པ་འཕར་མ་གཅིག་པ་བྲི། ། ཞེས་དང་། བཟང་པོ་ཡོངས་བཟུང་ལས། དེ་ནས་དཀྱིལ་འཁོར་འཁོར་ལོ་བསྟན། ། རིགས་རྒྱལ་ལྷ་མོའི་མཚན་མ་དང་། ། འདབ་ལྡན་པདྨར་བཅས་པ་དང་། །
ལྷ་ཡི་གནས་རྣམས་བསྟན་པར་བྱ། ། ཞེས་དང་། རིན་ཆེན་འབར་བ་ལས། རྡོར་ཕྲེང་བཞི་པ་ལྷ་སྣམ་ཡིན། ། ཞེས་གསུངས་པའི་ཕྱིར་དང་། རྗེ་བཙུན་རྩེ་མོའི་འགྲེལ་པ་ལུགས་ཀྱི་དགོངས་པར་ཡང་གྲུབ་སྟེ། མན་ངག་ལུགས་ལ། ཡབ་ལ་འཕར་མ་གཉིས་པ་ནི་མེད་ལ། དབང་ཆུ་ཆེན་མོར་ཐིག་གི་བྲི་བའི་སྐབས་སུ། ཆ་ཆེན་གསུམ་པ་ཚུན་ཆོད་ལ། །
པདྨ་དང་ནི་རྡོ་རྗེ་ཡི། ། ར་བ་མེ་རི་བཅས་པ་འབྱུང་། ། ཆ་ཆེན་བཞི་པ་ལྷ་སྣམ་འདོད། ། ནང་གི་ཆ་ཡི་དབྱེ་བ་འདི། ། འཕར་མ་གཉིས་པའི་ལུགས་ཡིན་གྱི། ། ཞེས་དང་། ཚོན་གྱིས་བྲི་བའི་སྐབས་སུ། འཕར་མ་གཉིས་པར་བྱེད་ན། དེའི་ཕྱི་རོལ་རྡོ་རྗེ་ར་བ་སྔོན་པོ་མེ་རི་དམར་སེར་དུ་བྱ། དེ་ནས་ཤར་ཕྱོགས་ཀྱི་ལྷ་སྣམ་དང་སྒོ་དཀར་པོར་བྱ།
ལྷོའི་སེར་པོ། ནུབ་ཀྱི་དམར་པོ། བྱང་གི་ལྗང་ཁུར་བྱ། ཞེས་འཕར་མ་གཉིས་པའི་ལུགས་གསལ་བར་གསུངས་པས་སོ། ། གལ་ཏེ་དེ་ནི་ཡུམ་དང་ཐུན་མོང་དུ་གསུངས་པ་ཡིན་གྱི། ཡབ་ཀྱི་མ་ཡིན་ནོ་སྙམ་ན། དེ་ནི་མ་ཡིན་ཏེ། རྗེ་བཙུན་རྩེ་མོས། འགྲེལ་པ་ལུགས་ཀྱི་དབང་ཆུར། ལས་ཀྱི་ཐིག་གི་ཆ་རྣམ་པར་དབྱེ་བར་བྱ་སྟེ།
འདི་ནི་གཞན་དུ་སྟོན་པར་འགྱུར་རོ། ། ཞེས་གསུངས་པ་ལ། དེའི་དོན་གསལ་བར་བྱེད་པ་འདི་ལས་གཞན་པའི་རྗེ་བཙུན་རྩེ་མོའི་གསུང་རབ་རྣམས་སུ་མི་གསལ་བའི་ཕྱིར་རོ། ། བདེ་བའི་རྡོ་རྗེའི་དགོངས་པ་ཡང་འདི་བཞིན་ཡིན་ཏེ། བདེ་བའི་རྡོ་རྗེ་ཉིད་ཀྱིས། ལྷ་མོ་བརྒྱད་ཀྱི་འོད་ཀྱིས་ཀྱང་། ། གསལ་བར་ལྷ་ཡི་སྣམ་བུ་བྱ། ། དེ་ནས་པདྨ་འདབ་བརྒྱད་པ། ། ཁ་དོག་དམར་པོ་ཉི་མ་གནས། ། དེར་ཡང་བདུད་བཞིས་རྣམ་པར་བརྒྱན། །
ཤར་སྒོ་ལ་སོགས་བཞིར་གནས་པ། ། ཚངས་པ་དང་ནི་དབང་པོ་དང་། ། ཉེ་དབང་དང་ནི་དྲག་པོ་སྟེ། ། རིམ་པ་བཞིན་དུ་གནས་པ་འོ། ། མཚམས་བཞི་པོར་ནི་ཤེས་བྱས་བ། ། གཤིན་རྗེ་དང་ནི་ནོར་བདག་དང་། ། བདེན་བྲལ་དང་ནི་ཐག་བཟངས་རིས། ། པུཀྐ་སཱི་སོགས་གདན་དུ་བཏགས། ། ཞེས་དང་། གཽ་རཱི་ཤར་གྱི་སྒོ་ན་གནས། །
ཙཽ་རཱི་ལྷོ་ཡི་སྒོ་ན་གནས། ། ནུབ་ཀྱི་སྒོ་རུ་བེ་ཏ་ལཱི། ། བྱང་གི་སྒོ་རུ་གྷསྨ་རཱི། ། པུཀྐ་སཱི་ནི་དབང་ལྡན་དུ། ། རི་ཁྲོད་མ་ནི་བྱིན་ཟའི་གྲྭར། ། གཏུམ་མོ་བདེན་བྲལ་ལ་གནས་ཏེ། ། གཡུང་མོ་འདི་རུ་རླུང་ན་གནས། ། ཞེས་གསུངས་པའི་ཕྱིར་རོ། ། མདོར་ན་རྒྱ་གཞུང་ལས་འཕར་མ་གཅིག་པ་དང་། རྩེ་མོས།
འཕར་མ་གཉིས་པའི་ཐ་སྙད་ཀྱིས་གསུངས་མོད། དེ་དག་ལྷའི་འགོད་ཚུལ་གཅིག་པར་ཤེས་པར་བྱའོ། ། འོ་ན་ཡུམ་གྱི་དཀྱིལ་འཁོར་ལ་འཕར་མ་གཉིས་པར་གསུངས་པས། འདིའི་ལུགས་ལ། ཡབ་ཡུམ་གྱི་དཀྱིལ་འཁོར་ལ་མི་འདྲ་བའི་ཁྱད་པར་མེད་པར་འགྱུར་རོ། ། སྙམ་ན་སྐྱོན་མེད་དེ། འདིའི་ལུགས་ལ། ཡུམ་གྱི་འཕར་མ་གཉིས་དང་མི་འདྲ་བའི་ཁྱད་པར་ཤིན་ཏུ་ཆེ་བ་ནི་འོག་ཏུ་འཆད་པར་འགྱུར་རོ། ། ཡབ་དང་ཡུམ་གྱི་གཞིའི་དཀྱིལ་འཁོར་མཚུངས་ན། མི་འདྲ་བའི་ཁྱད་པར་ཇི་ལྟ་བུ་ཞེ་ན།
ཞེས་བྱ་བ་ནས། འཕར་མ་གཉིས་སུ་བཤད་དོ། ། ཞེས་པའི་བར་གྱིས་ཡབ་ཡུམ་གྱི་དཀྱིལ་འཁོར་གྱི་ཁྱད་པར་དང་། འཕར་མ་གཉིས་པའི་བཤད་སྲོལ་མི་འདྲ་བ་མདོ་ཙམ་གསུངས་པའོ། ། འདིར་ཡུམ་གྱི་དཀྱིལ་འཁོར་གྱི་སྐབས་སུ། རྩ་རྒྱུད་ལས། འཕར་མ་གཉིས་དག་སྐྱོན་མེད་པ། ། ཞེས་གསུངས་པའི་དགོངས་པ་འཆད་པ་ལ། འཕགས་མཆན་དུ་གཞལ་ཡས་ཁང་གི་ནང་དུ་པདྨ་འདབ་མ་བརྒྱད་པ་གཉིས་བརྩེགས་པའི་འཕར་མ་གཉིས་ཞེས་གསུངས་པ་ལ། ཟླ་ཟེར་མཁན་པོས།
འཕར་མ་གཉིས་ཀྱི་དོན་པདྨ་འདབ་བརྒྱད་གཉིས་རྩེག་ལ་འཆད་པ་ནི། མ་ཡིན་ཏེ། རྡོ་རྗེ་གུར་ལས། ཤར་ཀྱི་སྒོར་ནི་དཀར་ཆེན་མོའོ། ། ཞེས་དང་། རྗེ་བཙུན་ཆེན་པོས། ཤར་ཀྱི་སྒོར་ལི་ཞེས་དང་། ཤར་ཀྱི་སྒོར་ནི་དཀར་མོ་འོ། ། ཞེས་སོགས་དང་། ཌོཾ་བྷི་བས།
ཡང་ནི་ཤར་སྒོར་དཀར་མོ་སྟེ། ། དེ་བཞིན་ལྷོར་ནི་ཆོམ་རྐུན་མ། ། ནུབ་ཀྱི་སྒོ་ལ་རོ་ལངས་མ། ། ཞེས་དང་། གཉིས་མེད་རྡོ་རྗེས། དེ་ནས་དཀྱིལ་འཁོར་གྱི་འཁོར་ལོའི་ནང་དུ་པདྨ་འདབ་མ་བརྒྱད་པ་དམར་པོ་བསམས་ཏེ། པདྨའི་ནང་། ཤར་ཕྱོགས་ལ་སོགས་པའི་འདབ་མ་བཞི་དང་། དེ་བཞིན་དུ་གཞལ་ཡས་ཁང་གི་ཟུར་བཞི་དང་། སྒོ་བཞི་དང་།
སྟེང་འོག་རྣམས་སུ་རོ་བཅོ་ལྔ་དང་ལྡན་པར་བལྟ་བར་བྱའོ། ། ཞེས་དང་། དེ་ནས་ཕྱི་རོལ་གྱི་རིམ་པ་ལ་དབང་པོ་ལ་སོགས་པའི་མཚམས་སུ། ཨུ་རི་རཱི་ལིའི་དབྱངས་ལ་སོགས་པ། མི་བསྐྱོད་པ་དང་། རྣམ་པར་སྣང་མཛད་དང་། རིན་ཆེན་འབྱུང་ལྡན་དང་། འོད་དཔག་ཏུ་མེད་པས་རྒྱས་བཏབ་པ། ས་དང་ཆུ་དང་མེ་དང་རླུང་རྣམས་ཀྱི་རང་བཞིན་དུ་པུཀྐ་སཱི་དང་།

ཤ་བ་རཱི་དང་། ཙཎྜ་ལཱི་དང་། ཌོཾ་བྷི་ནི་རྣམས་བསྒོམ་པར་བྱའོ། ། དེ་ནས་ཤར་ལ་སོགས་པའི་སྒོ་རྣམས་སུ་ལྀ་ཨི་ཨཻ་ཨོའི་དབྱངས་ལས་བྱུང་པ་པུཀྐ་སི་ལ་སོགས་པ་བཞིན་དུ་རྒྱས་བཏབ་པ། གཟུགས་དང་། སྒྲ་དང་། དྲི་དང་། རོ་རྣམས་ཀྱི་རང་བཞིན། གཽ་རཱི་དང་། ཙཽ་རཱི་དང་། བཻ་ཏ་ལཱི་དང་།
གྷསྨ་རཱི་རྣམས་བསྒོམ་པར་བྱའོ། ། ཞེས་དང་། ཤན་ཏི་བས། ཕྱིའི་གྲྭའི་མཚམས་སུ་ཉི་མ་ལ་ཨུ་རི་རཱི་ལིའི་ཤར་ལ་སོགས་པའི་སྒོའི་ཉི་མ་ལ་ལི་ཨི་ཨཻ་ཨོའོ། ། ཞེས་དང་། མཚམས་རྣམས་སུ་པུཀྐ་སཱི་དང་། རི་ཁྲོད་མ་དང་། གཏུམ་མོ་དང་། གཡུང་མོའོ། ། སྒོ་རྣམས་སུ་ཆོམ་རྐུན་མ་དང་།
རོ་ལངས་མ་དང་། གྷསྨ་རཱིའོ། ། ཞེས་བཤད་པས་ན། རྒྱུད་རྗེ་བཙུན་གོང་མའི་མན་ངག་དང་། རྒྱ་གཞུང་དེ་དག་ལས། དཀར་མོ་ལ་སོགས་པའི་ལྷ་མོ་བརྒྱད་སྒོ་མཚམས་སུ་འགོད་པར་གསུངས་པའི་ཕྱིར། འདབ་བརྒྱད་ཕྱི་མས་ནི་དོན་མེད་དོ། ། གཞན་ཡང་དབང་གི་ཆུ་བོར། འཕར་མ་གཉིས་པར་བྱེད་ན་རྡོ་རྗེ་ར་བ་སྔོན་པོ་མེ་རི་དམར་སེར་དུ་བྱ། དེ་ནས་ལྷ་སྣམ་ཤར་ཕྱོགས་ཀྱི་སྒོ་དཀར་པོར་བྱ།
ལྷོ་སེར་པོ། ནུབ་དམར་པོ། བྱང་ལྗང་ཁུ། འཕར་མ་གཅིག་པར་བྱེད་ན། པདྨ་ཆེན་པོ་གཅིག་གིས་སྒོའི་བར་དུ་ཁྱབ་པར་བྱས་ནས། དེ་ལ་རྡོ་རྗེའི་ར་བ་དང་། མེ་རིས་བྱས་ཀྱང་བཏུབ་བོ། ། ཞེས་གསུངས་ཀྱི། འཕར་མ་གཉིས་པ་ལ་གདབ་བརྒྱད་ཉིས་རྩེག་བྱེད་པར་མ་གསུངས་སོ། ། དེས་ན་འཕར་མ་གཉིས་ཀྱི་དོན་ནི།
ནང་དུ་པདྨ་འདབ་མ་བརྒྱད་པའམ། བཞི་པ་ལ་རྡོ་རྗེའི་ར་བ་དང་། མེ་འོད་ཀྱིས་སྐོར་བ་འཕར་མ་གཅིག་དང་། ཆོས་འབྱུང་གྲུ་གསུམ་པའི་ནང་དུ་ཆུད་པའི་དཀྱིལ་འཁོར་གྲུ་བཞི་སྒོ་བཞི་པ་ནི་འཕར་མ་གཅིག་ཡིན་ཏེ། བླ་མ་མངའ་རིས་པའི་ཚིག་འགྲེལ་ལས། འཕར་མ་གཉིས་ནི། ནང་ན་ལྷ་མོ་བདུན་གྱི་གནས་ལ་རྡོ་རྗེའི་ར་བ་དང་། མེ་འོད་ཀྱིས་བསྐོར་བ་ཕྱི་གྲུ་བཞི་སྒོ་བཞི་པའོ། ། ཞེས་གསུངས་ལ། ལྷ་མོ་བདུན་གྱི་གནས་ཞེས་པ་ནི།
བསྒོམ་བྱའི་དབང་དུ་བྱས་ན། གཙོ་མོའི་སྟེང་འོག་ཏུ་མཁའ་སྤྱོད་མ་དང་། ས་སྤྱོད་མ་གཉིས་ཏེ་བདུན་དུ་མངོན་ནོ། ། དེ་བཞིན་དུ། སློབ་དཔོན་མཚོ་སྐྱེས་ཀྱིས་ཀྱང་། ཉིས་རྩེག་ནི་ཁང་པ་ཉིས་རིམ་མོ། ལྟེ་བ་ཡི་ནི་གཅིག་ཡིན་ཏེ། ། ཞེས་པ་ནི། ལྟེ་བས་ཉེ་བར་མཚོན་པས་པདྨ་ནི་དབུས་ཀྱི་པདྨ་ཞེས་བྱ་བའི་དོན་ཏོ། ། ཟུར་གསུམ་གྱིས་ནི་ཞེས་བྱ་བས་ནི།
ཆོས་ཀྱི་འབྱུང་གནས་ཀྱིས་མཚོན་པས། རྩེག་མ་གཞན་གྱི་ཕྱི་རོལ་ཕྱིའི་གཽ་རཱི་ལ་སོགས་པའི་གནས་གྲུ་བཞི་པའོ། ཞེས་དང་། སློབ་དཔོན་དམ་ཚིག་རྡོ་རྗེས། རིམ་པ་གཉིས་ནི་རིམ་པ་གཉིས་སོ། ། ཟེའུ་འབྲུ་ལས་གཅིག་ཡིན་ཏེ། ཞེས་གསུངས་པ་ནི། དབུས་ཀྱི་པདྨ་འདབ་མ་བརྒྱད་པ་ནི། རིམ་པ་དང་པོའོ། ། གྲུ་གསུམ་ཞེས་གསུངས་པ་ནི།
གྲུ་གསུམ་པའི་ནང་དུ་ཆུད་པའི་གྲུ་བཞི་པའོ། ། ཞེས་དང་། གྲུབ་ཐོབ་བྷ་ཝ་བྷ་ཏྲས། འཕར་མ་གཉིས་བསྟན་པའི་བཤད་པ་གསུངས་པ། ཟེའུ་འབྲུ་ལས་ནི་གཅིག་འགྱུར་ཏེ། ། ཞེས་པ་ལ། པདྨ་ལ་སོགས་པ་ལས་མ་གཏོགས་པར་ནི་ཟེའུ་འབྲུ་འབྱུང་བ་མ་ཡིན་ནོ། ། དེས་ན་པདྨ་འདབ་མ་བརྒྱད་པའི་ཟེའུ་འབྲུ་ཞེས་མན་ངག་དུ་སྟོན་ནོ། ། ནང་གི་འཕར་མས་ནི་གཅིག་གྱུར་པའོ། ། གྲུ་གསུམ་གྱིས་ནི་ཕྱི་མར་བརྗོད། །
ཞེས་པ་ནི། ཆོས་འབྱུང་གི་ནང་དུ་སོན་པ་གྲུ་གསུམ་གྱི་རྣམ་པ་ཡིན་ནམ། ནམ་མཁར་སྟོན་པ་ནི། ཕྱི་མ་སྟེ། ཕྱི་རོལ་གྱི་འཕར་མ་ཉིད་དོ། ། དེ་ཡང་གྲུ་བཞི་ལ་སོགས་པ་དང་། འཆད་པར་འགྱུར་བའི་ཐུན་མོང་གི་མཚན་ཉིད་ལས་སོ། ། ཞེས་གསུངས་པས་ན། རྒྱ་བོད་ཀྱི་ཤིང་རྟའི་སྲོལ་འབྱེད་ཆེན་པོ་དེ་རྣམས་ཀྱི་དགོངས་པ་ནི། བདག་གི་ཡོངས་སུ་འཛིན་པ་ཆེན་པོར་ཆོས་ཀྱི་རྗེ་ཐམས་ཅད་མཁྱེན་པས་གསལ་བར་མཛད་པ་ལྟར་ཡིན་ལ།
ཚིག་གི་ཆ་དེ་དག་ཀྱང་བདག་ཉིད་ཆེན་པོ་བསོད་ནམས་རྩེ་མོའི་ཞལ་མངའ་ནས་ཀྱི་རྣམ་བཤད་ཉི་མའི་འོད་ཟེར་དུ་གསུངས་པ་ལྟར་བྲིས་པས་ན་ཁ་ན་མ་ཐོ་བ་ཅི་ཡང་ཡོད་པ་མ་ཡིན་ནོ། ། དེའི་ཕྱིར་གཞན་གྱི་བློ་གྲོས་ལེགས་བཤད་ཀྱི་རྒྱ་མཚོ་ཆེན་པོ་ལ། རང་ཐོས་ཆུང་གི་བློས་གཞལ་བར་བྱེད་པ་ནི། ཁྲོན་པའི་ཉ་ཆུང་དང་མཚུངས་པ་ཡིན་ནོ། ། ཞེས་གཞུང་བཙུགས་ཏེ་མཐའ་གཅིག་ཏུ་སྨྲ་བར་བྱེད་དོ། ། འདི་ལ་ཞིབ་ཏུ་དཔྱད་པར་བྱ་སྟེ། དེ་ཡང་སྤྱིར་རྒྱ་བོད་ཀྱི་གཞུང་ལུགས་རྣམས་ལས། འཕར་མའི་བཤད་པ་མི་འདྲ་བ་ཤིན་ཏུ་མང་སྟེ། ལྷ་སྣམ་གྱི་ནང་དུ་པདྨ་ལ་རྡོ་རྗེ་ར་བ་དང་། མེ་རིས་བསྐོར་བ་ལ་འཕར་མ་དང་པོ་དང་།
ལྷ་སྣམ་ཕན་ཆད་ཆོས་འབྱུང་དང་བཅས་པའི་དཀྱིལ་འཁོར། མེ་རི་ཚུན་ཆད་ལ་འཕར་མ་ཕྱི་མར་འདོད་པའི་ལུགས་དང་། ལྷ་མོ་བཅོ་ལྔ་ལ་ཐུན་མོང་གི་པད་གདན་མེད་པར་ནང་དུ་ལྷ་ལྔ་དང་། ཕྱི་རུ་ལྷ་བཅུ་ལ་པད་ཉི་དང་རོ་གདན་བཅོ་ལྔ་སོ་སོར་གཏིང་བའི་རིམ་པ་གཉིས་ལ། རྡོ་ར་མེ་རི་ཅན་ཉིས་སྒྲག་བརྩིགས་པའི་ནང་ན་ཡོད་པ་ལ་འཕར་མ་གཉིས་པར་འདོད་པའི་ལུགས་དང་། པདྨ་འདབ་བརྒྱད་ཀྱིས་སྒོ་ནང་ཚུན་ཆད་ཁྱབ་པར་བྱས་ནས། པདྨའི་ཟེའུ་འབྲུ་ཉིད་ལ་འཕར་མ་དང་པོ་དང་། འདབ་མ་ཕན་ཆད་ལ་འཕར་མ་ཕྱི་མར་འདོད་པའི་ལུགས་དང་། ནང་གི་པདྨ་འདབ་མ་བཞི་ལ་འཕར་མ་དང་པོ་དང་། ཕྱིའི་པདྨ་འདབ་བརྒྱད་ལ་འཕར་མ་ཕྱི་མར་འདོད་པའི་ལུགས་དང་།
ནང་དུ་པདྨ་འདབ་བརྒྱད་གཉིས་རིམ་ལ་འཕར་མ་དང་པོ་དང་། ཆོས་འབྱུང་ལ་འཕར་མ་ཕྱི་མར་འདོད་པའི་ལུགས་དང་། པདྨ་འདབ་བརྒྱད་གཉིས་རིམ་འཕར་མ་གཉིས་པའི་དོན་དུ་འདོད་པའི་ལུགས་ཏེ་དྲུག་མཐོང་ལ། དེ་ལ་ལུགས་དང་པོ་ནི། མཚོ་སྐྱེས་རྡོ་རྗེའི་པདྨོ་ཅན་དང་། ཤན་ཏི་བའི་མུ་ཏིག་ཕྲེང་བ་དང་། བྷ་ཝ་བྷ་ཏྲའི་འགྲེལ་པར་ཁྱེད་རང་གིས་དྲངས་པ་རྣམས་ནི་ཚིག་ཇི་ལྟ་བ་བཞིན་དུ་བཞུགས་པ་དང་། དམ་ཚིག་རྡོ་རྗེས་འཕར་མ་གཉིས་རིམ་ཞེས་བྱ་བ་ནི་རིམ་པ་གཉིས་པའོ། ། ཟེའུ་འབྲུ་ལས་ཞེས་བྱ་བ་ནི། དབུས་ཀྱི་པདྨ་འདབ་མ་བརྒྱད་པ་ནི་རིམ་པ་གཅིག་གོ །
གྲུ་གསུམ་ཞེས་བྱ་བ་ནི་ཆོས་འབྱུང་གིས་མངོན་པར་ཁྱབ་པའི་གཞི་གྲུ་བཞི་པའོ། ། ཞེས་གསུངས་པས། ཁྱེད་ཀྱིས་དྲངས་པའི་ཚིག་བཞིན་མི་སྣང་ཡང་། དོན་དེ་ཉིད་གསུངས་པ་དང་། ནག་པོ་པའི་དྲན་པའི་འབྱུང་གནས་ལས། ཟེའུ་འབྲུ་ཞེས་པ་ནི་ཟེའུ་འབྲུ་ཡོངས་སུ་གྱུར་པ་སྟེ། ནང་གི་རིམ་པ་བཟླུམ་པོའོ། ། གྲུ་གསུམ་ཞེས་བྱ་བ་ནི། ཆོས་ཀྱི་འབྱུང་གནས་ཡོངས་སུ་གྱུར་པ་སྟེ། ཕྱིའི་དཀྱིལ་འཁོར་གྲུ་བཞི་པའོ། །
འདི་དག་ནི་དཀྱིལ་འཁོར་སྤྱིའི་མཚན་ཉིད་དེ། དེ་ཡང་། རིམ་གཅིག་སྒོ་ནི་བཞི་པ་སྟེ། ། ཞེས་ཇི་སྐད་གསུངས་པའི། པི་ཙུ་བཛྲའི་རི་མོའི་དཀྱིལ་འཁོར་མ་གཏོགས་པའོ། ། ཞེས་གསུངས་པ་དང་། དཀོན་མཆོག་འབྱུང་གནས་ཀྱིས་བདག་མེད་མའི་སྒྲུབ་ཐབས་སུ། དེའི་དཀྱིལ་འཁོར་གྱི་རིམ་པ་ལ་པདྨ་འདབ་མ་བརྒྱད་པ་བསྒོམ་པར་བྱའོ། ། དེའི་གེ་སར་དང་ཕྱོགས་བཞི་རུ། ཞིང་ལྔའི་གདན་རྣམས་བསམ་པར་བྱའོ། །
ཕྱི་རིམ་གྱི་གྲྭ་རྣམས་སུ་བཞི་དང་སྒོ་རྣམས་སུ་བཞི་དང་། འོག་ཏུ་གཅིག་དང་སྟེང་དུ་ཅིག་གོ ། ཞེས་གསུངས་པ་རྣམས་ཀྱི་དགོངས་པ་ཡིན་ལ། འདིར་ཡང་འགྲེལ་པ་ལུགས་ཀྱི་རྗེས་སུ་འབྲང་བའི་བཤད་སྲོལ་ལུགས་གཅིག་ལ་དེ་བཞིན་དུ་བཞེད་པ་ཡིན་ཏེ། ། གསལ་སྙིང་གི་ལུང་ཁྱེད་རང་གིས་དྲངས་པ་དང་། རིན་པོ་ཆེ་རྩེ་མོས་ཀྱང་རྣམ་བཤད་ཉི་འོད་དུ། ཇི་ལྟ་བུ་ཞེ་ན་འཕར་མ་གཉིས་སོ། ། དེ་ཉིད་བཤད་པ་ཟེའུ་འབྲུ་སྟེ། ། ནང་དུ་པདྨ་འདབ་མ་བརྒྱད་པ་ལ། ། ལྷ་མོ་ལྔ་ལ་བསྐོར་བ་གཅིག་གོ །
གྲུ་གསུམ་གྱི་ནི་ཕྱི་མ་སྟེ། ། གཞལ་ཡས་ཁང་གི་ཕྱི་རོལ་དུའོ། ། ཞེས་གསུང་པས་སོ། ། ལུགས་འདི་ལ་དགོངས་ནས་གོང་དུ་བཤད་པ་ལྟར་དབང་ཆུ་ཡབ་ལ་ཡང་འཕར་མ་གཉིས་པའི་ཐ་སྙད་ཡོད་པར་གསུངས་སོ། ། ལུགས་གཉིས་པ་ནི། བདུད་རྩི་འོད་དང་། མི་ཐུབ་ཟླ་བའི་དགོངས་པ་ཡིན་ཏེ། མི་ཐུབ་ཟླ་བས་བདག་མེད་མའི་སྒྲུབ་ཐབས་སུ། ཆོས་འབྱུང་ལས་སྐྱེས་འཁོར་ལོ་ནི། ། ཁ་སྦྱོར་གཉིས་དག་སྐྱོན་མེད་པ། །
ཞེས་དང་། ཀུ་མུ་ཏི་ལས། འཕར་མ་གཉིས་ཞེས་བྱ་བ་ནི། ཁ་སྦྱོར་ལྟ་བུའི་འཕར་མ་སྟེ། རྡོ་རྗེའི་ཕྲེང་བས་ཡོངས་སུ་བཅད་པ་དང་སྦས་པའོ། ། ཞེས་འབྱུང་བས་སོ། ། འཕར་མའི་དོན་རྡོར་ཕྲེང་གིས་བཅད་པ་དང་། སྦས་པ་ལ་གསུངས་ལ། ཡབ་ཀྱི་སྐབས་སུ། ཀུ་མུ་ཏི་དང་།
ཡན་ལག་དྲུག་པའི་ལུང་གོང་དུ་དྲངས་པ་ལྟར། འཕར་མ་གཅིག་པ་ལ་གཞལ་ཡས་ཁང་གི་ནང་དུ་རྡོར་ཕྲེང་གཅིག་གསུངས་པས། འཕར་མ་གཉིས་པ་ལ་གཞལ་ཡས་ཁང་གི་ནང་དུ། རྡོར་ཕྲེང་གཉིས་ཡོང་བར་གྲུབ་ཅིང་། རྗེ་བཙུན་ཆེན་པོས་ཀྱང་། ནང་གི་རྣལ་འབྱོར་མ་ལྔ་ལ། རྡོ་རྗེ་ར་བ་མེ་རིས་བསྐོར་བ་འཕར་མ་ནང་མ་དང་། ཕྱིའི་རྣལ་འབྱོར་མ་བཅུ་ལ་རྡོ་རྗེ་ར་བ་མེ་རིས་བསྐོར་བ་འཕར་མ་ཕྱི་མ་སྟེ། འཕར་མ་གཉིས་པ་ཞེས་གསལ་བར་གསུངས་ལ། ལྷ་སྣམ་ལ་ཡང་གདན་སོ་སོ་བ་བྱེད་པ་ཡང་།
བདུད་རྩི་འོད་ལས། འཁོར་ལོ་དེར་ནི་སྲོག་སོང་བ། ། བཅོ་ལྔ་རྣམ་པར་བསྒོམ་པར་བྱ། ། རྣལ་འབྱོར་མ་ཡི་ཕྱོགས་མཚམས་ལས། ། གདན་ནི་བཅོ་ལྔ་ཉིད་དུ་བརྗོད། ། ཅེས་རོ་གདན་ལ་ལོགས་སུ་གདན་བཅོ་ལྔ་གསུངས་པ་དང་། རྗེ་བཙུན་ཆེན་པོས་ལྷ་མོ་རྣམས་ཀྱི་གནས་སུ་པད་ཉི་དང་རོ་གདན་བཅོ་ལྔ་བསྐྱེད་པར་བྱས་ཏེ། ཞེས་གདན་སོ་སོར་ཤིན་ཏུ་གསལ་བར་གསུངས་པའི་ཕྱིར་རོ། ། ལུགས་གསུམ་པ་ནི། པདྨའི་མྱུ་གུའི་དགོངས་པ་ཡིན་ལ།
དེ་ཡང་། པདྨ་འདབ་བརྒྱད་ཀྱི་གཙོ་མོ་ལ་ཉེ་བར་རྡོ་རྗེ་མ་ལ་སོགས་པ་བཞི་དང་། པུཀྐ་སཱི་སོགས་བཞི་སྟེ་བརྒྱད་བསྐོར། ཕྱོགས་ཀྱི་པད་འདབ་དེ་ཉིད་ཀྱི་སྟེང་། ལྷ་མོ་ནང་མ་རྣམས་ཀྱི་རྒྱབ་ཏུ། གཽ་རཱི་ལ་སོགས་བཞི་འགོད་པར་བཞེད་དེ། དེ་ཉིད་ཀྱི་འགྲེལ་པར། རིམ་པ་གཉིས་པ་ཞེས་བྱ་བ་ནི་གཞལ་ཡས་ཁང་རིམ་པ་གཉིས་དང་ལྡན་པའོ། ། སྙིང་པོ་ལ་ནི་གཅིག་པར་གྱུར། ། ཞེས་བྱ་བ་ནི།
གཞལ་ཡས་ཁང་གི་དབུས་ཀྱི་པདྨའི་ཟེའུ་འབྲུ་ལ་ནི་རིམ་པ་དང་པོའོ་ཞེས་བྱའོ། ། གྲུ་གསུམ་ལ་ནི་གཞན་མ་གསུངས། ། ཞེས་བྱ་བ་ནི། ཟེའུ་འབྲུ་མ་གཏོགས་པ་ཆོས་ཀྱི་འབྱུང་གནས་ཀྱི་ནང་དུ་གཞལ་ཡས་ཁང་གི་ངོ་བོ་ཇི་ཙམ་གནས་པ་ལ་ནི་རིམ་པ་གཉིས་པ་ཞེས་བྱའོ། ། འཁོར་ལོ་ཞེས་བྱ་བ་ནི་ལྷ་རྣམ་བསྒོམ་པར་བྱ་བའོ། ། དེའི་དབུས་སུ་ཞེས་བྱ་བ་ནི་གཞལ་ཡས་ཁང་གི་དབུས་ཞེས་བྱའོ། ། རོ་ནི་བསམ་པར་བྱ། ཞེས་བྱ་བ་ནི། ལྷ་མོ་བཅོ་ལྔའི་གདན་ཞིང་ཆེན་བསམ་པར་བྱའོ། ། གང་དུ་བསམ་པར་བྱ་ཞེ་ན།
ཟེའུ་འབྲུ་དང་འདབ་མ་བརྒྱད་དང་། སྒོ་བཞི་དང་། ཤར་ཕྱོགས་ཀྱི་པདྨའི་འདབ་མའི་སྣ་དང་། ནུབ་ཕྱོགས་ཀྱི་པདྨའི་འདབ་མའི་རྣམ་པར་བསམ་པར་བྱའོ། ། ཞེས་དང་། ཤར་སྒོ་ལ་ཞེས་བྱ་བ་ལ་སོགས་པ་ནི་ཤར་ཕྱོགས་ཀྱི་སྒོའི་པདྨའི་འདབ་མ་རྣམས་ལ་གནས་སོ། ། དེ་ལྟ་བུའི་རིམ་པས། གཽ་རཱི་དང་། ཙོ་རཱི་དང་། བཻ་ཏ་ལཱི་དང་།
གྷསྨ་རཱིའོ། ། དེ་དག་ནི་སྒོའི་པདྨའི་འདབ་མ་ལ་བསམ་པར་བྱའོ། ། ཞེས་གསུངས་པའོ། ། ལུགས་བཞི་པ་ནི། ཌཾ་ཀ་ཌ་ཤའི་དགོངས་པ་ཡིན་ཏེ། དེ་ཉིད་ཀྱི་ཁ་སྦྱོར་དྲི་མེད་ལས། ཟེའུ་འབྲུ་ཡིས་ནི་གཅིག་ཡིན་ཏེ། ། གྲུ་གསུམ་གྱིས་ནི་གཞན་དུ་བརྗོད། ། ཞེས་པ། ཟེའུ་འབྲུ་ཡིས་རིམ་པ་གཅིག་ཡིན་ཅིང་།
ཟེའུ་འབྲུ་ནི་པདྨ་ལས་གཞན་མ་ཡིན་པའི་ཕྱིར་དང་། གདམ་ངག་ལས་པདྨ་འདབ་བཞི་པར་ཤེས་པར་བྱའོ། ། གྲུ་གསུམ་གྱིས་ནི་གཞན་ཞེས་པ་པདྨ་གཞན་འདབ་མ་བརྒྱད་པ་ཆོས་འབྱུང་ལ་ཁྱབ་པའོ། ། དེ་ཡི་དབུས་སུ་བསམ་བྱ་འོ། ། བཅོ་ལྔའི་གདན་གྱི་བདག་ཉིད་དོ། ། ཞེས་པ། གང་ཞིག་རིམ་པ་གཉིས་པོ་དེ་ནི་པདྨ་གཉིས་ཀྱིས་ཏེ། དེ་ལ་ནང་གི་རིམ་པའི་ཟེའུ་འབྲུ་ལ་བདག་མེད་མ་དང་། འདབ་མ་བཞི་པོ་རྣམས་ལ་མཁའ་འགྲོ་མ་བཞིའོ། ། ཕྱིའི་འདབ་མ་བརྒྱད་ལ་མཁའ་འགྲོ་མ་བརྒྱད་དེ།
པདྨ་གཉིས་ཀྱི་འདབ་མའི་རྩེ་མོ་དང་། རྩ་བའི་བར་དུའོ། ། སྟེང་དང་འོག་ཏུ་མཁའ་འགྲོ་མ་གཉིས་ཏེ། འདིས་མཁའ་འགྲོ་མ་བཅོ་ལྔའི་རང་བཞིན་གྱི་འཁོར་ལོ་རྫོགས་པར་བྱའོ། ། ཞེས་གསུངས་ལ། འདིར་པདྨས་ཁྱབ་པར་བཤད་པའི་ཆོས་འབྱུང་ནི་གཞལ་ཡས་ཁང་ཉིད་ཡིན་ཏེ། དེ་ཉིད་ལས། ཆོས་འབྱུང་གི་སྒྲས་ཁང་པ་རྩེགས་པ་བརྗོད་དོ། ། ཞེས་གསུངས་པས་སོ། ། ལུགས་འདི་ཡང་མན་ངག་ལུགས་ཀྱི་བཞེད་པ་གཅིག་དང་ཆ་མཐུན་པ་ཡིན་ཏེ།
རྗེ་ས་ཆེན་གྱིས་ནང་པདྨ་འདབ་མ་བཞི་པ་ལྟེ་བ་དང་བཅས་པ། ཞེས་གསུངས་པ་དང་། རྗེ་བཙུན་ཆེན་པོའི་དངོས་སློབ། སྦལ་སྟོན་གྱིས། དེའི་ཕྱི་རོལ་ཏུ་པདྨ་འདབ་མ་བཞི་པ་ཕྱོགས་ཚོན་དུ་བྲི། དེའི་མུ་ཁྱུད་ལ་རྡོ་རྗེ་ར་བ་མེ་རི་དང་བཅས་པ་བྲི། དེའི་ཕྱི་རོལ་དུ་པདྨ་འདབ་མ་བརྒྱད་པ་ཕྱོགས་བཞི་ཕྱོགས་ཚོན་དང་། མཚམས་བཞི་མཛེས་ཚོན་དུ་བྲི། དེའི་མུ་ཁྱུད་ལ་རྡོ་རྗེ་ར་བ་མེ་རི་དང་བཅས་པ་བྲིའོ། ། ཞེས་མན་ངག་ལུགས་ཀྱི་སྐབས་སུ་བཤད་དོ། །
ལུགས་ལྔ་པ་ནི། དགྱེས་པ་རྡོ་རྗེའི་རྒྱུད་ཀྱི་དོན་བསྡུས་པ་ཞེས་བྱ་བ་ལས། རིམ་པ་གཉིས་པོ་ཞེས་བྱ་བ་ནི། དེ་དབང་ཆེན་ལ་སོགས་པ་བསྐྱེད་པའི་ཁང་པའི་དབུས་སུ་པདྨ་འདབ་མ་བརྒྱད་པ་བྱའོ། ། དེའི་ལྟེ་བ་ལ་ནེ་ར་ཨད་མ། འདབ་མ་ཕྱོགས་བཞི་ལ་ནི། རྡོ་རྗེ་དང་། གཽ་རཱི་དང་། ཝ་ར་ཧི་དང་། མཁའ་འགྲོ་མ་བཞི་རིམ་པར་བཀོད་ལ།
མཚམས་བཞིར་བྱང་སེམས་ལ་སོགས་པས་བཀང་བའི་ཀ་པ་ལ་བཞི་བཀོད་དོ། ། དེའི་ཕྱི་རིམ་པདྨ་འདབ་མ་བརྒྱད་པར་བྱས་ལ། གཽ་རཱི། ཙཽ་རཱི། བཻ་ཏ་ལཱི། གྷསྨ་རཱི་དང་། པུཀྐ་སཱི། ཤ་བ་རཱི་དང་། ཙན་ཌ་ལཱི་དང་། ཌོཾ་བྷི་ནི་རྣམས་འགོད་དོ། །
ཤར་དང་ནུབ་ཀྱི་སྒོ་ལ་མཁའ་སྤྱོད་དང་། ས་སྤྱོད་གཉིས་འགོད་དོ། ། དེ་རྣམས་ནི་འཁོར་བའི་ངོ་བོ་སྟེ། ཁ་དོག་དང་མཚན་མར་ཡང་སྣང་ལ། དོན་དམ་པར་ནི་རང་བཞིན་མེད་པ་མྱ་ངན་ལས་འདས་པའི་ངོ་བོར་ཡང་སྣང་བའི་དོན་ལྷག་མ་གོ་སླ་བས་མ་བྲིས་སོ། ། གཞན་ནི་ཟུར་ནི་གསུམ་པར་བཤད། ། ཅེས་བྱ་བ་ནི། གཞལ་ཡས་ཁང་དེའི་ཕྱི་རིམ་བཙུན་མོའི་བྷ་ག་ལ་བྱའོ། ། ཞེས་གསུངས་པའི་དགོངས་པའོ། ། མན་ངག་ལུགས་ཀྱི་འཕར་མ་གཉིས་པའི་ལུགས་གཅིག་འདི་དང་ཡང་མཐུན་པར་སྣང་།
ལུགས་དྲུག་པ་ནི། འཕགས་པ་རིན་པོ་ཆེས་གསལ་བར་གསུངས་པ་ལྟར་ཡིན་ལ། དེ་ཉིད་རྗེ་ས་ཆེན་གྱིས་བརྟག་གཉིས་ཀྱི་དཀའ་འགྲེལ་དུ། འཕར་མ་གཉིས་ཞེས་པ་ནི། ནང་གི་འཕར་མ་ལ། རྡོ་རྗེའི་ར་བ་དང་མེ་འོད་གཅིག་ཡོད་པའི་ཕྱིའི་ལའང་དེ་བཞིན་དུ་ཡོད་པར་བསྒོམ་པའོ། ། ཞེས་གསུངས་པ་དང་། རྗེ་བཙུན་ཆེན་པོས་བདག་མེད་མའི་སྒྲུབ་ཐབས་སུ། ནང་གི་རྣལ་འབྱོར་མ་ལྔ་ལ། རྡོ་རྗེ་ར་བ་མེ་རིས་བསྐོར་བ་འཕར་མ་ནང་མ་དང་།
ཕྱིའི་རྣལ་འབྱོར་མ་བཅུ་ལ་རྡོ་རྗེ་ར་བ་མེ་རིས་བསྐོར་བ་འཕར་མ་ཕྱི་མ་སྟེ། འཕར་མ་གཉིས་པ། ཞེས་གསུངས་པ། གོང་དུ་དྲངས་པའི་དགོངས་པ་ཡང་ཡིན་པས་མདོར་ན། མན་ངག་ལུགས་ཀྱི་འཕར་མ་གཉིས་པའི་ལུགས། གཉིས་པོ་ཡིན་པར་ཤེས་པར་བྱའོ། ། རྒྱ་གཞུང་འགའ་ཞིག་ལས་ཀྱང་འདི་ལྟར་དུ་བཤད་དེ། དཔའ་བོ་རྡོ་རྗེས་སཾ་བྷུ་ཊིའི་འགྲེལ་པར། པདྨ་འདབ་བརྒྱད་ལས་བྱུང་བའི་འཁོར་ལོ་རིམ་པ་གཉིས་རྣམ་པར་དག་ཅིང་། དྲ་ིམ་མེད་པའོ། །
ཞེས་དང་། ཨ་བྷ་ཡས་མན་ངག་སྙེ་མར། རིམ་གཉིས་ཏེ། རྡོ་རྗེ་ཕྲེང་བས་ཡོངས་སུ་བཅད་པའི་འཕར་མ་གཉིས་དང་ལྡན་པ་ཉིད་ཀྱིས་ཕྱིར་རོ། ། དག་པ་ནི་ཤིན་ཏུ་དང་བ་ཉིད་ཀྱིས་ཕྱིར་རོ། ། ཉེས་པ་མེད་པ་ནི་སྐྱོན་མེད་པ་ཉིད་ཀྱིས་ཕྱིར་རོ། ། ཟེའུ་འབྲུ་ཡིས་ནི་གཅིག་ཏུ་འགྱུར་རོ་ཞེས། ཟེའུ་འབྲུས་ཉེ་བར་མཚོན་པ་པདྨ་འདབ་མ་བརྒྱད་པ་ནི་ནང་གི་འཕར་མའོ། ། སྐུ་གསུམ་འཛིན་པའི་རྡོ་རྗེ་ཅན་ཞེས་པ་སྐུ་གསུམ་གྱི་བདག་ཉིད་ཅན། རྡོ་རྗེ་འཛིན་པ་ཟུར་གསུམ་པའི་ཆོས་འབྱུང་གི་གཟུགས་ཅན།
ཆོས་འབྱུང་ལ་གནས་པའི་ཁང་པ་རྩེགས་པའི་ནང་དུ། དབུས་ཀྱི་པདྨ་ལས་ཕྱི་རོལ་གཉིས་པ་ནི་ཕྱིའི་འཕར་མའོ། ། ཞེས་པའི་དོན་ཏོ། ། ཞེས་གསུངས་པས་སོ། ། འོ་ན་གོང་དུ་བཤད་པ་ལྟར། རྒྱུད་དང་རྗེ་བཙུན་ཆེན་པོའི་གསུམ་རབ་ལས་ཕྱིའི་ལྷ་མོ་བརྒྱད་སྒོ་མཚམས་སུ་འགོད་པར་གསུངས་པས། གནོད་དོ་སྙམ་ན་མི་གནོད་དེ། དེ་ལྟར་ན་མན་ངག་ལུགས་ཀྱི་སྐབས་སུ། ཡབ་ཀྱི་དཀྱིལ་འཁོར་དུ་ལྷ་མོ་བརྒྱད། དབུས་ཀྱི་པདྨ་ཆེན་པོའི་འདབ་མ་ལ་མི་འགོད་པར་འགྱུར་ཏེ།
རྒྱུད་དང་། རྗེ་བཙུན་གོང་མའི་གསུང་རབ་ལས་དེ་དག་སྒོ་མཚམས་སུ་འགོད་པར་གསུངས་པའི་ཕྱིར་རོ། ། དེ་ལྟར་ཡང་རྩ་རྒྱུད་ལས། དཀར་མོ་དབང་པོའི་ཕྱོགས་ཕྱུང་ནས། ། ཤར་ཀྱི་སྒོ་རུ་ཡང་དག་གནས། ། ཞེས་སོགས་གསུངས་པ་དང་། ས་ཆེན་གྱིས་བརྟག་གཉིས་ཀྱི་དཀའ་འགྲེལ་དུ། དེ་ནས་གཞལ་ཡས་ཁང་དེའི་དབུས་སུ་པད་ཉིའི་སྟེང་དུ། གཙོ་བོ་ལ་བདུད་བཞི་བརྩེགས་པའི་གདན། ཕྱོགས་མཚམས་བརྒྱད་དུ་ཡང་གདན་བརྒྱད་བསྒོམ་པ་ནི་ཞེས་དང་།
རྗེ་བཙུན་རྩེ་མོས་མངོན་རྟོགས་རྒྱས་པར། དེའི་དབུས་སུ་པཾ་སེར་པོ་ལས་སྣ་ཚོགས་པདྨ་འདབ་མ་བརྒྱད་པའི་སྟེང་དུ། རྃ་ལས་ཉི་མའི་དཀྱིལ་འཁོར་འོད་རབ་ཏུ་འབར་བ་དེའི་སྟེང་དུ་འདུད་བཞི་བརྩེགས་པའི་གདན། སྒོ་མཚམས་རྣམས་སུ་ཡང་པདྨ་དང་ཉི་མའི་གདན་བསམས་ཏེ་ཞེས་དང་། དེ་ལ་ཤར་གྱི་སྒོ་རུ་ཚངས་པའི་སྟེང་དུ། གཽ་རཱི་མདོག་གནག་པ། གཡས་པ་ན་གྲི་གུག གཡོན་པ་ན་རོ་ཧི་ཏའི་ཉ། ཞེས་སོགས་དང་། རྗེ་བཙུན་ཆེན་པོས།
མངོན་རྟོགས་འབྲིང་པོར། དབུས་ཀྱི་པདྨ་དང་། ཉི་མའི་སྟེང་དུ། བདུད་བཞི་བརྩེགས་པའི་གདན། ཕྱོགས་མཚམས་བརྒྱད་དུ་པདྨ་དང་ཉི་མའི་སྟེང་དུ་ཚངས་པ་ལ་སོགས་པ་བཞི་དང་། ཞེས་གསུངས་སོ། ། གཞན་ཡང་རྗེ་བཙུན་རྩེ་མོས་དབང་ཆུ་ཆེན་མོར། དེ་བཞིན་དུ་པདྨའི་འདབ་མ་རྣམས་ལ་ཡང་ལྷ་མོ་རྣམས་ཀྱི་གནས་སུ་སྣ་ཚོགས་པདྨ་དང་ཉི་མ་མེ་རིའི་རྒྱབ་ཡོལ་དང་བཅས་པའི་སྟེང་དུ། ལྷ་མོའི་ཕྱག་མཚན་དགོད་དེ། དབང་ལྡན་དུ་སེངྒེ་སྔོན་པོ།
མེར་དགེ་སློང་དཀར་པོ། སྲིན་པོར་འཁོར་ལོ་སྔོན་པོ། རླུང་དུ་རྡོ་རྗེ་ཁྲ་བོ། ཤར་སྒོར་གྲི་གུག་ནག་པོ། ལྷོར་ཅང་ཏེའུ་དམར་པོ། ནུབ་སྒོར་རུས་སྦལ་སེར་པོ་བྱ། བྱང་སྒོར་སྦྲུལ་ལྗང་ཁུ་བྲི། ཞེས་གསུང་པ་ཡང་ཚིག་མགོ་མཇུག་འགལ་བར་ཐལ་བའི་སྐྱོན་ཡོད་དེ། སྒོ་མཚམས་སུ་འགོད་པར་བཤད་པས། པད་འདབ་ལ་མི་འགོད་པར་འགྱུར་བའི་ཕྱིར་རོ། །
དེས་ན་དཀར་མོ་ལ་སོགས་པའི་ལྷ་མོ་བརྒྱད་སྒོ་མཚམས་སུ་འགོད་པར་གསུངས་པའི་ཕྱིར། འདབ་བརྒྱད་ཕྱི་མའི་དོན་མེད། ཞེས་ཟེར་བ་ནི་རྣམ་པར་མ་བརྟགས་པ་ཁོ་ནའོ། ། དེ་བས་ན་དབང་ཆུར་སྒོ་མཚམས་སུ་གསུངས་ཀྱང་། འདབ་བརྒྱད་ལ་འགོད་པར་བཤད་པའི་ཤུགས་ལས་ཀྱང་། འཕགས་པ་རིན་པོ་ཆེའི་བཞེད་པ་ལྟར་འཐད་པར་གྲུབ་བོ། ། དེ་ལྟ་མིན་ན་ཁྱེད་འདོད་པའི་མན་ངག་ལུགས་ལ། ནང་གི་ལྷ་མོ་ལྔ་འདབ་བརྒྱད་གེ་སར་དང་བཅས་པ་ལ་བཀོད་ནས། ཕྱིའི་ལྷ་མོ་བརྒྱད་སྒོ་མཚམས་ལ་འགོད་པ་ཡང་མི་འཐད་པར་འགྱུར་ཏེ། རྗེ་བཙུན་གྱིས་བདག་མེད་མའི་སྒྲུབ་ཐབས་སུ།
ལྷ་མོ་རྣམས་ཀྱི་གནས་སུ་པད་ཉི་དང་གདན་རོ་བཅོ་ལྔ་བསྐྱེད་པར་བྱ་སྟེ། ཞེས་སོ་སོར་གདན་བཅོ་ལྔ་བསྐྱེད་པར་དངོས་སུ་གསལ་བར་གསུངས་པས་སོ། ། འོ་ན་ལུང་འདིས་ཁྱེད་རང་གི་མན་ངག་ལུགས་ལ་ཡང་གནོད་དོ་སྙམ་ན། མི་གནོད་དེ། རྗེ་བཙུན་ཆེན་པོས་བདག་མེད་མའི་སྒྲུབ་ཐབས་འདི། གཙོ་བོར་བདུད་རྩི་འོད་ཀྱི་རྗེས་སུ་འབྲང་བའི་སྒྲུབ་ཐབས་ཡིན་པས། མན་ངག་ལུགས་དང་ཅུང་ཟད་མི་འདྲ་བའི་ཁྱད་པར་མང་རབ་ཡོད་ལ། སྐབས་འདིར། རྡོ་རྗེ་ར་བ་མེ་རི་ཉིས་སྦྲག་ལ་འཕར་མ་གཉིས་བྱེད་པར་མན་ངག་ལུགས་དང་། འགྲེལ་པ་ལུགས་གཉིས་ཀ་མཐུན་པ་ལ།
མི་འདྲ་བའི་ཁྱད་པར་མན་ངག་ལུགས་ལ་ཡབ་ཡུམ་གཉིས་ཀའི་འཁོར་གྱི་ལྷ་མོ་རྣམས་པདྨ་ཆེན་པོའི་སྟེང་དུ་སོ་སོའི་པད་ཆུང་ལ་འགོད་ལ། འགྲེལ་པ་ལུགས་ལ་ཡབ་ཡུམ་གཉིས་ཀའི་སྐབས་སུ། འཁོར་གྱི་ལྷ་མོ་རྣམས་པད་ཆེན་མེད་པར་སོ་སོའི་པད་ཆུང་ལ་འགོད་པ་ཡིན་པར་ཤིན་ཏུ་གསལ་བའི་ཕྱིར་རོ། ། རྒྱུ་མཚན་ཌོཾ་བྷི་ཝ་རྗེས་འབྲང་དང་བཅས་པའི་རྒྱ་བོད་ཀྱི་གཞུང་ལུགས་རྣམས་ལས་ཤིན་ཏུ་གསལ་བར་འབྱུང་བས་རྟོགས་ཤིག དེས་ན་མན་ངག་ལུགས་ཀྱི་འཕར་མ་གཉིས་པའི་ལུགས་གཉིས་པོ་འདི། རྗེ་བཙུན་གྱི་གསུང་ལས་དངོས་སུ་མི་གསལ་བར་སྙམ་པ་ལ། རང་གི་རྟོག་པས་བཏགས་པ་ལས། འཕགས་པའི་རྗེས་སུ་འབྲང་བར་རིགས་ཏེ། འཕགས་པའི་ལུགས་དེ་གོང་དུ་བཤད་པ་ལྟར། ས་ཆེན་ཡབ་སྲས་ཀྱི་བཞེད་པར་ཤུགས་ལས་འགྲུབ་ལ།
ཁྱོད་ཀྱི་རྟོག་བཏགས་དེ་ཤུགས་ལ་ཡང་མི་འགྲུབ་པའི་ཕྱིར་རོ། ། འོ་ན་རྩ་རྒྱུད་ལས། ཟེའུ་འབྲུ་ལས་ནི་གཅིག་ཡིན་ཏེ། ། གྲུ་གསུམ་གྱིས་ནི་ཕྱི་མར་བརྗོད། ། ཅེས་གསུངས་པ་དེ། འདིའི་ལུགས་ལ་ཇི་ལྟར་དྲང་སྙམ་ན། དེའི་དོན་འཕགས་པ་རིན་པོ་ཆེས་ཡུམ་གྱི་བྷ་གའི་ཟེའུ་འབྲུ་ལས་ནི། ནང་གི་འཕར་མ་གཅིག་ཏུ་འགྱུར་ཏེ། བྷ་གའི་ངོ་བོ་གྲུ་གསུམ་གྱིས་ནི་ཕྱིའི་འཕར་མར་བརྗོད་དོ། ཞེས་མཆན་བུར་ནང་གི་དག་པ་ལ་སྦྱར་ནས་གསུངས་པ་ལྟར་ཡིན་ཏེ།
ས་ཆེན་གྱི་དཀའ་འགྲེལ་དུ། དེ་ལྟར་འཕར་མ་གཉིས་སུ་ཡོང་བ་ཡང་དགོངས་བཞི་གཉིས་ལ་དགོངས་པ་སྟེ། ནང་གི་འཕར་མ་ནི་རྩ་མཛེས་མའི་སྤྱི་བོ་ལ་དགོངས་པ་ཡིན་ལ། ཕྱིའི་འཕར་མ་ནི་ཕྱིའི་ཆོས་ཀྱི་འབྱུང་གནས་ལ་དགོངས་པ་སྟེ། ཟེའུ་འབྲུ་ལས་ནི་གཅིག་གྱུར་ཏེ། ། གྲུ་གསུམ་གྱིས་ནི་ཕྱི་མར་བརྗོད། ། ཅེས་པའི་དོན་ཏོ། ། ཞེས་དང་། རྗེ་བཙུན་གྱི་དག་ལྡན་དུ་འཕར་མ་གཉིས་འོང་བའི་རྒྱུ་མཚན་ནི། ནང་མས་ཟེའུ་འབྲུ་སྟེ་རྩ་དབུ་མ་མཚོན་ལ།
ཆོས་ཀྱི་འབྱུང་གནས་བྷ་གས་ནི་ཕྱིའི་འཕར་མ་མཚོན་ཏེ། གསང་བ་ཆོས་ཀྱི་དཀྱིལ་འཁོར་དང་ཏིང་ངེ་འཛིན་ཀྱི་དཀྱིལ་འཁོར་བསྲེ་བའི་དགོས་པའོ། ། ཞེས་གསུངས་པའི་ཕྱིར་དང་། ན་རོ་པས་ཀྱང་འགྲེལ་ཆེན་དུ། ཟེའུ་འབྲུ་ཡིས་ནི་ཞེས་པ་རྡོ་རྗེ་དང་པདྨའི་ཟེའུ་འབྲུའོ། ། གཅིག་ཅེས་པ་གཉིས་པ་མེད་པ་མཆོག་ཏུ་མི་འགྱུར་བའི་བདེ་བའི་རང་བཞིན་ནོ། ། གྲུ་གསུམ་དུ་ཞེས་པ་ཆོས་འབྱུང་དུའོ། ། གཞན་བརྗོད་མིན་ཞེས་པ། བྱང་ཆུབ་ཀྱི་སེམས་རྡོ་རྗེ་གཅིག་བུ་ཁོ་ནའོ། ། ཞེས་ངེས་དོན་དུ་སྦྱར་ནས་གསུངས་པ་ལྟ་བུའོ། །
དེས་ན། ཁོ་བོས་མཐོང་བ་ལ་ཡང་འཕར་མ་གཉིས་པའི་ལུགས་མི་འདྲ་བ་དེ་ཙམ་ཞིག་སྣང་བས། ལུགས་གཅིག་ཁོ་ན་བཟུང་ནས་གཞན་དག་ལ་དགག་པ་བྱེད་པ་འདི་ནི་འཕགས་པ་རིན་པོ་ཆེའི་མཁྱེན་རབ་ཀྱི་རྒྱ་མཚོ་གཏིང་མཐའ་མི་མངོན་པ་ལ། རང་འདོད་ཕྱོགས་གཅིག་མཐོང་བའི་རྣམ་དཔྱོད་རི་བོང་གི་རྐྱལ་གྱིས་གཅོད་པར་བྱེད་པ་གད་མོའི་གནས་སོ། ། གཞན་ཡང་སྐབས་འདིར། བོད་ཀྱི་འཁྲུལ་སྤོང་མཁན་པོས་བྱས་པའི་རྩ་རྒྱུད་ཀྱི་ཊཱིཀྐར། འཕར་མ་གཉིས་པོ་དེ་ཉིད་གང་ཞེ་ན། ཟེའུ་འབྲུ་མཚོན་པའི་དཀྱིལ་འཁོར་གྱི་ནང་གི་དབུས་ཀྱི་པདྨ་འདབ་བརྒྱད་པ་མཐའ་རྡོ་རྗེའི་ཕྲེང་བས་བསྐོར་བ་ལས་ནི་འཕར་མ་ནང་མ་གཅིག་ཏུ་འགྱུར་ཏེ། ཕྱིའི་ཆོས་འབྱུང་གྲུ་གསུམ་གྱིས་ནི་མཚོན་པ་དེའི་ནང་དུ་ཆུད་པའི་གཞལ་ཡས་ཁང་གི་ནང་གི་གཽ་རཱི་ལ་སོགས་པ་བརྒྱད་ཀྱི་གནས་གྲུ་བཞི་པ་ནི་འཕར་མ་ཕྱི་མར་བརྗོད་དོ། ། གྲུབ་ཆེན་གཉིས།
ཤན་ཏི་བ། མི་ཐུབ་ཟླ་བ། མན་སྙེ་སོགས་ཐམས་ཅད་འཕར་མ་གཉིས་ཀྱི་འཆད་ཚུལ་འདི་ལྟར་མཐུན་ཞིང་། ནང་དུ་པདྨ་འདབ་མ་བརྒྱད་པ་ཉིས་རིམ་བྱེད་པར་བཤད་པའི་ཚད་ལྡན་གྱི་གཞུང་གཅིག་ཀྱང་མེད་ལ། ས་སྐྱ་པའི་རྗེ་བཙུན་གོང་མ་དག་གི་བཞེད་པ་ཡང་མ་ཡིན་ཏེ། དེ་དག་གིས་གསལ་བར་མཛད་པའི་གཞུང་ལུགས་དག་ལས་ཆེས་གསལ་བར་ཤེས་པའི་ཕྱིར། རྗེས་འབྲང་དག་གིས་དེ་ལྟར་བྱེད་པ་ནི་རང་གི་ལུགས་ལས་ཀྱང་རྒལ་བ་ཡིན་ནོ། ། འཕར་མ་ནང་མའི་པདྨའི་མཐའ་བསྐོར་རྡོ་རྗེ་ཕྲེང་བས་འཕར་མ་གཉིས་ཀྱི་མཚམས་ཡོངས་སུ་བཅད་པ་ནི་མན་སྙེ་ལས་གསུངས་ཏེ། ཇི་སྐད་དུ། རིམ་པ་གཉིས་ནི་རྡོ་རྗེ་ཕྲེང་བས་ཡོངས་སུ་བཅད་པའི་རིམ་པ་གཉིས་དང་ལྡན་པའི་ཕྱིར་རོ། །
ཞེས་གསུངས་པའི་ཕྱིར་རོ། ། ཞེས་ཟེར་རོ། ། འདི་ཡང་རྣམ་པར་མ་བརྟགས་པར་བབ་ཆོལ་དུ་སྨྲ་བ་ཡིན་ཏེ། མི་ཐུབ་ཟླ་བ་དང་། ཨ་བྷྱའི་དགོངས་པ། དེ་ལྟར་མ་ཡིན་པར་གོང་དུ་དྲངས་མ་ཐག་པའི་ལུང་རྣམས་ཀྱིས་གསལ་བར་གྲུབ་ལ། ནང་དུ་པདྨ་འདབ་བརྒྱད་གཉིས་རིམ་པར་བྱེད་པར་བཤད་པའི་ཚད་ལྡན་གྱི་གཞུང་གཅིག་ཀྱང་མེད་ཟེར་བས་ནི། དཔའ་བོ་རྡོ་རྗེའི་འགྲེལ་པ་དང་། མན་ངག་སྙེ་མ་དང་། དགྱེས་པ་རྡོ་རྗེའི་རྒྱུད་ཀྱི་དོན་བསྡུས་པའི་ལུང་གོང་དུ་དྲངས་པ་རྣམས་མ་མཐོང་བར་ཟད་པས།
རང་ཉིད་མན་ངག་སྙེ་མ་ལ་ཞེན་པས་འཇུག་པར་ཟད་ཀྱི། ལྟ་རྟོག་ཞིབ་མོ་ཚར་གཅིག་ཀྱང་མ་བྱས་སོ་ཞེས་སྒྲོགས་པའི་ཆོ་ངེས་འདེབས་པར་ཟད་དོ། ། གཞན་ཡང་ས་སྐྱ་པའི་རྗེ་བཙུན་གོང་མ་དག་གིས་མ་བཤད་ཟེར་བ་ཡང་། ཆོས་ཀྱི་རྒྱལ་པོ་འཕགས་པ་རིན་པོ་ཆེས་མཛད་པའི་མངོན་རྟོགས་ལ་རྟོག་དཔྱོད་མ་བྱས་པའི་རྣམ་ཐར་དུ་སྣང་ཞིང་། མན་སྙེའི་དགོངས་པ་གཞལ་ཡས་ཁང་ནི། ནང་དུ་རྡོ་རྗེ་ཕྲེང་བས་བཅད་པའི་འཕར་མ་གཉིས་རིམ་པར་ཡོད་པར་ཤིན་ཏུ་གསལ་བ་ལ། རྡོ་རྗེ་ཕྲེང་བས་བཅད་པའི་རིམ་པ་གཅིག་ཏུ་འབྲུ་གནོན་པ་ནི། ཁོ་བོས་བྱས་པའི་ལུང་གི་འབྲུ་ནོན་ཕལ་ཆེ་བ་ནི། འདི་འདྲའོ་ཞེས་པའི་མཚོན་བྱེད་དུ་སྣང་ཞིང་། མདོར་ན་གོང་དུ་དྲངས་པའི་ལུང་རྣམས་ལ་གསལ་བར་རྟོགས་ཤིག་དང་།
ཁྱེད་ཀྱི་གྲུབ་པའི་མཐའ་དེའི་འཚང་རྣམས། རིང་པོར་མི་ཐོགས་པར་རྟོགས་པར་འགྱུར་རོ། ། འདིར། རེ་ཁ་ལྔ་དང་ཡང་དག་ལྡན། ། ཞེས་པའི་དོན་རྩིག་པ་རིམ་པ་ལྔ་སྟེ། ཞེས་སོགས་ཀྱིས་རྩིག་པ་རིམ་པ་ལྔའི་མི་འདྲ་བའི་ཁྱད་པར་རྒྱུ་མཚན་དང་བཅས་པ་བསྟན། འདིར་ཁ་གཅིག་གི་རྣམ་པར་རྟོག་པ་ལ་ཁྱེད་ཀྱིས་རྡོ་རྗེ་རྩེ་མོའི་དགོངས་པ་ཕྱོགས་ཀྱི་རིམ་པ་ཡིན་ནོ་ཞེས་ཟེར་བའི་རྩིག་པའི་རིམ་པ་དེ་ནི་རྡོ་རྗེ་རྩེ་མོའི་དགོངས་པ་མ་ཡིན་ཏེ། དེ་ཉིད་ལས། སྔོན་པོ་རྡོ་རྗེའི་རྩེ་རང་བཞིན། ། གཉིས་པ་གསེར་ལ་དམིགས་པ་སྟེ། །
པདྨ་ར་གའི་རང་བཞིན་ཅན། ། དེ་བཞིན་གཞན་དག་མར་གད་འདྲ། ། དཀར་པོ་ནང་དུ་ཤེས་བྱ་སྟེ། ། ཞེས་ཕྱི་སྔོ་ཞིང་ནང་དཀར་བར་གསུངས་པ་ལ། འདིར་ནི་ཁྱོད་ཀྱིས་ཕྱི་དཀར་ཞིང་ནང་སྔོ་བར་བཤད་པས་སོ། ། སྙམ་ན། དེ་ནི་གནོད་བྱེད་དུ་མི་འཇུག་སྟེ། འདི་ལྟར། རྡོ་རྗེ་རྩེ་མོའི་སྐབས་སུ་ནི། ཤར་སྔོ་ཞིང་དབུས་དཀར་བ་ཡིན་པས།
ཕྱོགས་ཀྱི་རིམ་པ་དེ་ལྟར་གསུངས་པ་བདེན་མོད། དེས་ནི་ཤར་དཀར་ཞིང་དབུས་སྔོ་བའི་སྐབས་སུ། གཙོ་བོ་འཕོ་བའི་རིགས་པས། ཕྱི་དཀར་ཞིང་ནང་སྔོ་བར་ཤིན་ཏུ་ཡང་འགྲུབ་ལ། དེར་མ་ཟད། རིན་ཆེན་འབྱུང་ལྡན་གཙོ་བོར་གྱུར་པ་ལ་དཀར་སྔོ་དམར་ལྗང་སེར་བར་བྱས་ན་ཡང་ཕྱོགས་ཀྱི་རིམ་པར་ཤིན་ཏུ་ཡང་འགྲུབ་པའི་ཕྱིར་རོ། ། གཞལ་ཡས་ཁང་གི་ཕྱི་རོལ་དུ་ཞེས་སོགས་ཀྱིས་དུར་ཁྲོད་བརྒྱད་བསྒོམ་ཚུལ་བསྟན། འདི་དག་ཏུ་ཕྱོགས་སྐྱོང་དང་ཤིང་ལ་སོགས་པ་གནས་ཚུལ། ནག་པོ་པའི་སྒྲུབ་ཐབས་དེ་ཉིད་གསལ་བ་ལས་ཞིབ་པར་བཤད། འདིར་དེའི་རྗེས་སུ་འབྲངས།
རྒྱུ་མཚན་བདེ་མཆོག་རྡོ་རྗེ་མཁའ་འགྲོ་དང་། མཁའ་འགྲོ་རྒྱ་མཚོ་ལས་ཕལ་ཆེར་འབྱུང་། ཞེས་གསུངས་པའི་ལུང་ནི། ནག་པོ་པས། ཕྱི་རོལ་དུར་ཁྲོད་འཇིགས་པ་སྟེ། ། རྡོ་རྗེ་ར་བའི་ནང་ཉིད་དུ། ། གདུག་ཅིང་དྲག་དང་ཐུག་པ་དང་། ། དེ་བཞིན་འབར་བའི་ཕྲེང་བ་དང་། ། འཇིགས་པར་བྱེད་པའི་ཐོད་པ་ཅན། ། གཡོན་ནས་ཤར་སོགས་རིམ་པ་བཞིན། །
དྲག་ཏུ་རྒོད་པ་དབང་ལྡན་དུ། ། དབང་ཕྱུག་ནགས་ཚལ་མེ་ཡི་མཚམས། ། འཇིགས་བྱེད་མུན་པ་བདེན་བྲལ་དང་། ། རླུང་དུ་ཀི་ལི་ཀི་ལི་སྒྲོགས། ། ཤིར་ཤ་ཨ་ཤད་ཀང་ཀ་ལི། ། ཙུ་ཏའི་ཤིང་ནི་ཤར་སོགས་རིམ། ། ཤིང་ཆེན་ཀ་རན་ཛ་ཉིད་དང་། ། འཁྲིལ་ཤིང་ཅན་དང་ཨརྗུ་ན། ། དབང་པོ་ནོར་སྦྱིན་ཞགས་པ་ཅན། ། གཤིན་རྗེ་རྒྱལ་པོའི་ཕྱོགས་སུ་འདོད། །
དབང་ལྡན་མཚམས་དང་བྱིན་ཟ་དང་། ། སྲིན་པོའི་དབང་པོ་རླུང་དག་ཏུའོ། ། ནོར་རྒྱས་བུ་དང་རཀྵ་ཀ ། ཀ་ཀོ་ཊ་དང་པདྨ་དང་། ། པདྨ་ཆེན་པོ་ཧུ་ལུན་ཊ། ། རིགས་ལྡན་དང་ནི་དུང་སྐྱོང་ཉིད། ། སྒྲོགས་བྱེད་འཁོར་བྱེད་འཇིགས་པ་དང་། ། ལྡོག་བྱེད་དང་ནི་འཐུག་པོ་ཉིད། ། འགེངས་བྱེད་དང་ནི་ཆར་འབེབས་དང་། ། གཏུམ་པོ་རིམ་བཞིན་སྤྲིན་གྱི་བདག །
དེ་ལ་བརྒྱ་བྱིན་གླང་པོ་ཆེ་ལ་བཞོན་པ་མདོག་སེར་པོ་ལག་པ་གཡོན་རྡོ་རྗེས་མཚན་པའི་ཐོད་པ་ཐོགས་པའོ། ། ནོར་སྦྱིན་ནི་གནོད་སྦྱིན་ལ་ཞོན་པ་མདོག་སེར་པོ་གསུས་པ་འཕྱང་བ་མིའུ་ཐུང་གི་གཟུགས་ཅན། གཡོན་ན་ཐོད་པ་དང་དབྱུག་པ་ཐོགས་པའོ། ། ཆུ་ལྷ་ནི་ཆུ་སྲིན་ལ་བཞོན་པ་མདོག་དཀར་པོ་སྦྲུལ་གྱི་རྒྱན་གྱིས་བརྒྱན་པ། གཡོན་ན་ཐོད་པ་དང་ཞགས་པ་ཐོགས་པའོ། ། གཤིན་རྗེ་ནི་མ་ཧེ་ལ་བཞོན་པ་མདོག་སྔོན་པོ་ལྟོ་འཕྱངས་པ་སྐྲ་སེར་པོ་གྱེན་དུ་བརྫེས་པ་མིའུ་ཐུང་གི་གཟུགས་ཅན་གཡོན་ན་ཐོད་པ་དང་དབྱུག་པ་ཐོགས་པའོ། ། དབང་ལྡན་ནི་གླང་པོ་ཆེ་ལ་བཞོན་པ་མིག་གསུམ་པ་མདོག་དཀར་པོ་གཡོན་ཐོད་པ་དང་མདུང་ཐོགས་པའོ། ། བྱིན་ཟ་ནི་ར་སྐྱེས་ལ་ཞོན་པ་མདོག་དམར་སེར་ཕྱག་བཞི་པ་སྐྲ་སེར་པོ་དབྱུག་གུ་གསུམ་པ་དང་། ཐོད་པ་དང་ཕྲེང་བ་འཛིན་པའོ། ། སྲིན་པོའི་བདག་པོ་ནི་རོ་ལ་བཞོན་པ་མིའུ་ཐུང་གི་གཟུགས་ཅན་མདོག་སྔོན་པོ་སྐྲ་སེར་གྱེན་དུ་འབར་བ་གསུས་པ་འཕྱང་བ་གཡོན་ན་རལ་གྲི་དང་ཐོད་པ་ཐོགས་པའོ། །
རླུང་གི་བདག་པོ་ནི་མདོག་སྔོན་པོ་རི་དྭགས་ལ་བཞོན་པ་ཞི་བའི་གདོང་ཅན་བ་དན་ཐོགས་པའོ། ། འཇིག་རྟེན་སྐྱོང་བ་འདི་དག་ཀུན་རང་རང་གི་མདོག་དང་གདན་དང་། ཕྱག་མཚན་དང་ལྡན་ཞིང་། ཀུན་ཀྱང་གཡས་ཀྱིས་ནི་བཅོམ་ལྡན་འདས་ལ་ཕྱག་འཚལ་བའོ། ། སྤྲིན་རྣམས་ཀྱི་ཁ་དོག་ནི་འཇིག་རྟེན་སྐྱོང་བ་རྣམས་ལྟ་བུའོ། ། ཀླུ་རྣམས་ནི་དེ་དག་ལ་གནས་ཏེ། ཀུན་ཀྱང་ཐལ་མོ་སྦྱོར་བའོ། ། ཤིང་བརྒྱད་ལ་གནས་པའི་ཞིང་སྐྱོང་བ་རྣམས་ནི་ཕྱོགས་སྐྱོང་བ་བརྒྱད་ཀྱི་ཞོན་པ་རྣམས་ཀྱི་གདོང་ལྟ་བུ། སྐྲ་དམར་སེར་གྱེན་དུ་བརྫེས་པ་བཞིན་གྱུར་པ་སྟེ། ཤི་རི་ཤ་ལ་གནས་པའི་ལྷའི་དགེ་འདུན་ཞེས་བྱ་བ་མདོག་དཀར་པོའོ། །
ཤིང་ཙུ་ཏ་ལ་གནས་པ་ནི་གཤིན་རྗེ་ཞེས་བྱ་སྟེ་མདོག་སྔོན་པོའོ། ། ཨ་ཤོ་ཀ་ལ་གནས་པ་ནི་སྤྲིན་གྱི་རྒྱལ་པོ་ཞེས་བྱ་བ་སྟེ་མདོག་དམར་པོའོ། ། བྱང་ཆུབ་ཀྱི་ཤིང་ལ་གནས་པ་ནི་གནོད་སྦྱིན་གྱི་དེད་དཔོན་ཞེས་བྱ་བ་སྟེ་མདོག་སེར་པོའོ། ། ཀ་རན་ཛའི་ཤིང་ལ་གནས་པ་ནི་དྲང་སྲོང་འདུས་པ་ཞེས་བྱ་བ་སྟེ་དམར་པོའོ། ། འཁྲིལ་ཤིང་ཅན་ལ་གནས་པ་ནི་སྲིན་པོའི་ཚོགས་ཅན་ཏེ་ཁ་དོག་སྔོན་པོའོ། ། ཨརྫུ་ན་ལ་གནས་པ་ནི་རླུང་གི་རྒྱལ་པོ་ཞེས་བྱ་བ་སྟེ་མདོག་ལྗང་ཁུའོ། ། ཤིང་ཆེན་པོ་ལ་གནས་པ་ནི་ཡི་དྭགས་འདུས་པ་ཞེས་བྱ་སྟེ་དུ་བའི་མདོག་ཅན་དུ་ལྟ་བར་བྱའོ། ། ཕྱོགས་བརྒྱད་ཀྱི་དུར་ཁྲོད་རྣམས་ན་མགོ་བཅད་པ་དང་། དཔྱངས་པ་དང་། སྙལ་བ་དང་།
གསལ་ཤིང་གིས་ཕུག་པ་དང་། མགོ་བོ་དང་། ཀེང་རུས་དང་། བ་ལང་གི་ཚེ་དང་། ཁཱ་དང་། འུག་པ་དང་། བྱ་རྒོད་དང་། རོ་ལངས་རྣམས་ཕེཾ་ཞེས་པའི་སྒྲ་སྒྲོགས་པར་བྱེད་དེ། མ་ལུས་པ་ཀུན་ཀྱང་སྔོན་གྱི་གྲུབ་པ་ཐོབ་པ་རྣམས་ཀྱིས་མངོན་པར་བརྟགས་པའོ། ། གནོད་སྦྱིན་དང་།
སྲིན་པོ་དང་། ཡི་དྭགས་དང་། ཤ་ཟ་དང་། སྨྱོ་བྱེད་དང་། བརྗེད་བྱེད་དང་། དཔའ་བོ་དང་། མཁའ་འགྲོ་དང་། མཁའ་འགྲོ་མ་རྣམས་ཀྱིས་རྣམ་པར་བརྒྱན་ཅིང་སྒྲུབ་པ་པོ་རྣམས་དང་བཅས་པ་ལྟ་བར་བྱའོ། ། ཞེས་གསུངས་ལ། རྡོ་རྗེ་མཁའ་འགྲོའི་རྒྱུད་ལས།
འཁོར་ལོ་དེ་ཡི་ཕྱི་རོལ་དུ། ། ཤིང་སོགས་དུར་ཁྲོད་བརྒྱད་པོ་བྲི། ། ཞེས་དང་། མཁའ་འགྲོ་རྒྱ་མཚོ་ལས། དེ་ལས་ལྷན་སྐྱེས་འཁོར་ལོ་ཡི། ། དུར་ཁྲོད་རྣམས་ནི་བཤད་བྱ་སྟེ། ། གཏུམ་དྲག་ཚིང་ཚིང་དེ་བཞིན་དུ། ། འབར་བས་འཁྲིགས་པའི་ཀེང་རུས་ཅན། ། འཇིག་རྟེན་ཤར་ལ་སོགས་པ་ཡི། ། ཕྱོགས་སུ་གཡོན་བསྐོར་ཡོངས་སུ་གནས། །
ཨ་ཊ་ཌ་སྒོར་དབང་ལྡན་དུ། ། དཔལ་གྱི་ནགས་ནི་སྲེག་བཟར་ཏེ། ། མུན་པ་དྲག་པོ་བདེན་བྲལ་དུ། ། རླུང་དུ་ཀི་ལི་ཀི་ལི་སྒྲོགས། ། དུར་ཁྲོད་དྲག་པོའི་གཟུགས་རྣམས་ནི། ། རོ་ལངས་འབྱུང་པོ་ལྕེ་སྤྱང་སྒྲ། ། རིམ་པ་འདི་ཡིས་གནས་པ་སྟེ། ། དུར་ཁྲོད་བརྒྱད་པོ་རྣམས་སུ་ཡང་། ། ཤིང་དང་ཕྱོགས་སྐྱོང་ཀླུ་དབང་སྟེ། ། ཤིར་ཤིང་ཁྱབ་གནས་ཀཾ་ཀེ་ལི། །
ཙུ་ཏའི་ཤིང་དང་ནྱ་གྲོ་སྟེ། ། དེ་བཞིན་ཀ་རན་ཛ་ཀ་ཉིད། ། ལ་ཏ་པར་ཀ་ཎི་དང་པཱ་ཐི་བ། ། དབང་པོ་ནོར་སྦྱིན་དེ་བཞིན་དུ། ། ཀླུ་དབང་དང་ནི་གཤིན་རྗེའི་བདག ། དབང་ལྡན་དེ་ནས་སྲེག་བཟའ་དང་། ། སྲིན་པོའི་དབང་པོ་ཀླུ་བདག་པོ། ། ནོར་རྒྱས་འཇོག་པོ་དེ་བཞིན་དུ། ། སྟོབས་ཀྱི་རྒྱུ་དང་པདྨོ་ཉིད། ། པད་ཆེན་ཧུ་ལུ་ཧུ་ལུ་དང་། །
རིགས་ལྡན་དང་ནི་དུང་སྐྱོང་ངོ་། ། སྒྲོགས་པ་དང་ནི་འུར་སྒྲོགས་དང་། ། དྲག་པོ་འཁྱིལ་བ་མཐུག་དེ་བཞིན། ། གང་བ་ཆར་འབེབས་གཏུམ་པོ་སྟེ། ། འདི་རྣམས་སྤྲིན་གྱི་བདག་པོ་འོ། ། ཞེས་གསུངས་སོ། ། དེ་ལ་དུར་ཁྲོད་རྣམས་ནི་ཕྱི་རོལ་གྱི་མཐའ་བསྐོར་ལ་ཁོར་མོར་གནས་པ་སྟེ། ཆུ་བརྒྱད་ཀྱི་བར་མཚམས་ཆོད་པ། བྲི་བྱ་དང་བསྟུན་ན་ཕྱོགས་སྐྱོང་རྣམས་ཤིང་བརྒྱད་ལ་རྒྱབ་བསྟེན་ནས། ཤིང་ལོའི་གསེབ་ནས་ཞིང་སྐྱོང་གི་ལུས་ཕྱེད་འཐོན་པ།
ཀླུ་རྣམས་ནི་ནག་པོ་པས་སྤྲིན་ལས་ལུས་འཐོན་པར་བཤད་ཀྱང་། ཆུ་ལས་འཐོན་པ་བྱས་ན་མཛེས་ལ། དག་པ་རྡོ་རྗེའི་སྒྲོན་མར་ནི། རི་བརྒྱད་ཀྱང་གསུངས་ཤིང་། དེ་དག་གི་མིང་ཡང་། ཤར་དུ་ལྷུན་པོའི་རི། རིན་པོ་ཆེ་སྣ་བཞི་ལས་གྲུབ་པ། ལྷོར་མ་ལ་ཡའི་རི་དཀར་པོ། ནུབ་ཏུ་ཏི་སིའི་རི་དཀར་པོ། བྱང་དུ་མན་ད་རིའི་རི་ལྗང་ཁུ།
བྱང་ཤར་དུ་དབང་ཆེན་གྱི་རི་ནག་པོ། ཤར་ལྷོར་སྤོས་ངད་ལྡན་པའི་རི་སེར་པོ། ལྷོ་ནུབ་ཏུ་ཁ་བའི་རི་དཀར་པོ། ནུབ་བྱང་དུ་དཔལ་གྱི་རི་སྔོན་པོ་རྣམས་སུ་བཤད། མཆོད་རྟེན་བརྒྱད་ཀྱི་མིང་ཡང་དེ་ཉིད་ལས། ཤར་དུ་དཀར་པོ་རྡོ་རྗེ། ལྷོར་ནག་པོ་རྡོ་རྗེ། ནུབ་ཏུ་དམར་པོ་རྡོ་རྗེ། བྱང་དུ་འདུ་བྱེད་རྡོ་རྗེ། བྱང་ཤར་དུ་སེམས་ཀྱི་རྡོ་རྗེ།
ཤར་ལྷོར་སྐུ་རྡོ་རྗེ། ལྷོ་ནུབ་ཏུ་རིན་ཆེན་རྡོ་རྗེ། ནུབ་བྱང་དུ་ཆོས་ཀྱི་རྡོ་རྗེ་རྣམས་གནས་པར་བཤད། དེ་དག་གི་ཁ་དོག་ནི། ཁ་ཅིག་གིས་རིམ་བཞིན་དཀར་སེར། དཀར་ནག དཀར་དམར། ནག་ལྗང་རྣམས་སུ་བཤད། གཞན་དཀར་པོ་ཁོ་ནར་འདོད་ཅིང་། དེ་རྣམས་ཀྱང་གོང་གི་རི་བརྒྱད་པོའི་རྩེར་གནས་པའོ། །
སྤྲིན་རྣམས་ནི་དུར་ཁྲོད་ཀྱི་སྟེང་གི་ནམ་མཁའ་ལ་གནས་པ། འབྲུག་གི་སྒྲ་ཟབ་མོ་འབྱིན་ཅིང་། ཀློག་གི་ཕྲེང་བ་འཁྱུག་པ། ཆར་ཟིམ་བུ་འབེབས་པའོ། ། ཁ་ཅིག་སྤྲིན་རྣམས་ཀྱི་སྟོད་སྦྲུལ་མགོ་གཅིག་པའི་རྣམ་པ་དང་། སྨད་སྤྲིན་དུ་འཁྲིད་པར་ཡང་འདོད། མེ་བརྒྱད་ནི་དུར་ཁྲོད་རེ་རེར་ཡང་མེ་ཁ་དུ་མ་ཞིག་འབྱུང་བར་གྲགས་ཀྱང་། དུར་ཁྲོད་ཀྱི་དབྱེ་བས་བརྒྱད་དུ་བཞག་གོ ། གཞན་ཡང་། དུར་ཁྲོད་ཀྱི་ཁྱད་ཆོས་དག་པ་རྡོ་རྗེའི་སྒྲོན་མར་རྒྱས་པར་གསུངས་ཏེ།
དེ་ཡང་དེ་ཉིད་ལས། དེའི་རྗེས་ལ་རྩ་ལྗང་སེར་གྱིི་མྱུ་གུ་འབུས་པའི་འདབ་མས་སྤྲས་པའི་སྣ་ཚོགས་པའི་མེ་ཏོག་གི་ཤིང་རྣམས་ཀྱིས་སྡུག་ཅིང་། ཁ་དང་། ཁུ་བྱུག་དང་། འུག་པ་དང་། ནེ་ཙོ་དང་། རི་སྐྱེགས་དང་། ཐི་བ་དང་། ཐི་བ་མོ་དང་། བྱ་རྒོད་ལ་སོགས་པ་སྣ་ཚོགས་པའི་བྱ་རྣམས་ཀྱིས་ཉེ་བར་བརྒྱན་པ།
སེང་གེ་དང་། སྤྱང་ཀི་དང་། སྟག་དང་། དོམ་དང་། ཕག་ལ་སོགས་པ་སྣ་ཚོགས་པའི་རི་དྭགས་རྣམས་ཀྱིས་ཡོངས་སུ་གང་བ། སྣ་ཚོགས་པའི་དྲི་བཟང་པོ་ཅན། མེ་ཏོག་གི་དྲི་ཡོངས་སུ་ལྡང་བ་རྣམས་ཀྱིས་འཁྲུག་པར་བྱས་པ། སྣ་ཚོགས་པའི་སྦྲུལ་གྱི་ཚོགས་ཀྱིས་གང་བ། རུས་མགོ་དང་། ཀེང་རུས་དང་།
ཐོད་པ་དང་། རོ་ལ་སོགས་པ་རྣམས་ཀྱི་སྣ་ཚོགས་པའི་གནས་དང་ཕྱོགས་བརྒྱན་པ། གཞན་ཡང་། སྣ་ཚོགས་པའི་ཕྱོགས་རྣམས་སུ། གནས་གཞི་དང་། གཙུག་ལག་ཁང་དང་། བསམ་གཏན་གྱི་ཁང་པ་དང་། རྗིང་བུ་དང་། རྣལ་འབྱོར་པ་དང་། རྣལ་འབྱོར་མ་དང་།
ཀུན་སྤངས་དང་། ཀུན་སྤངས་མ་དང་། བསམ་གཏན་པ་དང་། བསམ་གཏན་མ་དང་། གནོད་སྦྱིན་དང་། གནོད་སྦྱིན་མོ་དང་། ཡི་དྭགས་དང་། ཡི་དྭགས་མོ་དང་། སྲིན་པོ་དང་། སྲིན་མོ་དང་།
གྲུལ་བུམ་དང་། གྲུལ་བུམ་མོ་དང་། འབྱུང་པོ་དང་། འབྱུང་མོ་དང་། མཁའ་འགྲོ་དང་། མཁའ་འགྲོ་མ་དང་། དཔའ་བོ་དང་། དཔའ་མོའི་ཚོགས་རྣམས་ཀྱིས་ཡོངས་སུ་སྤྲས་ཤིང་། དམ་ཚིག་གི་བརྡ་ལ་ཆགས་པའི་སེམས་དང་ལྡན་པ། རྒོད་པ་དང་།
སྒྱེག་པ་དང་། འཁྱུད་པ་དང་། འོ་བྱེད་པ་རྣམ་པ་སྣ་ཚོགས་ལ་སོགས་པ་ཐོབ་པའི་མཁའ་འགྲོ་དང་། མཁའ་འགྲོ་མའི་ཚོགས་རྣམས་ཀྱིས་ཡོངས་སུ་གང་བ་རྣམས་སོ། ། དེའི་རྗེས་ལ་དགའ་བའི་སེམས་ཀྱིས་ལ་ལ་རྡོ་རྗེའི་གར་མ་རྣམས་ཀྱིས་གར་བྱེད། ལ་ལ་རྡོ་རྗེའི་གླུ་རྣམས་ཀྱིས་གླུ་ལེན། ལ་ལ་སྣ་ཚོགས་པའི་དམ་ཚིག་གི་སྤྱོད་པ་རྣམས་ཀྱིས་སྤྱོད། ལ་ལ་བདུད་རྩི་ལྔ་དང་སྒྲོན་མ་ལྔ་ཟ་བར་བྱེད། ལ་ལ་སྣ་ཚོགས་པའི་དངོས་པོ་ཉེ་བར་སྟོབ་པར་བྱེད། ལ་ལ་སྣ་ཚོགས་པའི་སེམས་ཅན་རྣམས་ཡང་དག་པར་ཚིམས་པར་བྱེད།
ལ་ལ་ཆང་རྣམས་འཐུང་བར་ལྟ་བར་བྱའོ། ། གཞན་རྣམས་ཀྱིས་ཀྱང་མཁར་རྔ་དང་། ཌཱ་མ་རུ་དང་། རྔ་དང་། པ་ཊ་ཧ་དང་། ཀྲི་པི་ཌ་དང་། རྔ་ཁ་གཅིག་པ་དང་། པི་ཝང་དང་། གླིང་བུ་དང་། ཕེག་རྡོབ་པ་ལ་སོགས་པ་སྣ་ཚོགས་པའི་རོལ་མོ་རྣམས་ཀྱིས་བཀྲོལ་བར་བྱེད།
གཞན་ཡང་གྲུབ་པ་ཐོབ་པ་དུ་མ་དང་། རིག་པ་འཛིན་པ་དང་། རིག་པ་འཛིན་མ་དང་། ལྟོ་འཕྱེ་ཆེན་པོ་དང་། ལྟོ་འཕྱེ་ཆེན་མོ་དང་། མིའམ་ཅི་དང་། མིའམ་ཅི་མོ་དང་། དྲི་ཟ་དང་། དྲི་ཟ་མོ་ཞེས་པ་ལ་སོགས་པ་རྣམས་དང་། ལྷ་དང་ལྷ་མ་ཡིན་དང་།
ནམ་མཁའ་ལྡིང་གི་ཚོགས་རྣམས་ཀྱིས་ཡོངས་སུ་གང་བ་རྣམས་ཀི་ལི་ཀི་ལིའི་སྒྲ་སྒྲོགས་ཤིང་། མི་ཟད་པ་ཚང་ཚིང་འཁྲིགས་ཤིང་འཇིགས་སུ་རུང་བ་རྣམས་ནི་གར་གྱི་རོ་དགུས་ཤིན་ཏུ་ཡིད་ཚིམས་པར་བྱེད་པ། རོ་ལངས་དང་འབྱུང་པོའི་ཚོགས་རྣམས་ཀྱིས་བྱིན་གྱིས་རླབས་ཤིང་། གནས་པའི་དུར་ཁྲོད་བརྒྱད་རྣམས་བསམ་པར་བྱའོ། ། ཞེས་གསུངས་སོ། ། དེ་དག་ལས་གཞན་རྣམས་ལ་ནི་མི་མཐུན་པ་མེད་ལ། གྲུབ་པ་ཐོབ་པའི་དཔའ་བོ་དང་། རྣལ་འབྱོར་མ་གནས་ཚུལ་ནི། ཁོ་བོའི་དཔལ་ལྡན་བླ་མ་དམ་པའི་ཞལ་ནས། གྲུབ་པ་ཐོབ་པའི་དཔའ་བོ་དང་རྣལ་འབྱོར་མ་ཁ་ཅིག་ནི་ཏིང་ངེ་འཛིན་ལ་མཉམ་པར་བཞག
ཁ་ཅིག་ནི་རྒྱུད་འཆད། ཁ་ཅིག་ནི་མན་ངག་སྟོན། ཁ་ཅིག་ནི་ཚོགས་ཀྱི་འཁོར་ལོ་ལ་རོལ། ཁ་ཅིག་ནི་སྤྱོད་པའི་ཆེད་དུ་རྒྱུ་བ་ལ་སོགས་པ་ཞེས་གསུངས་པ་དང་། གོང་གི་བཤད་པ་མཐུན་པར་སྣང་ཞིང་། དིང་སང་གི་བྲི་བྱ་དུ་མ་ལ། གྲུབ་ཆེན་བརྒྱད་བྲི་ཡོང་བ་ནི། གྲུབ་ཆེན་བརྒྱད་ཀྱི་བསྟོད་པ་རྡོ་རྗེ་གདན་པས་མཛད་དོ། ། ཞེས་ཟེར་བའི་གཞུང་ལས། དབང་པོ་གཏུམ་དྲག་ཅེས་བྱ་བ། །
རྒྱལ་པོ་ཨིནྡྲ་བོ་དྷི་ནི། ། སྲས་དང་བཙུན་མོའི་འཁོར་དང་བཅས། ། སྤྲོས་བཅས་སྤྱོད་པས་མཁའ་སྤྱོད་བསྒྲུབ། ། ལུས་ངན་འཇིགས་བྱེད་ཅེས་བྱ་བར། ། སྤྱོད་པ་ལ་གནས་རྣལ་འབྱོར་པ། ། ཀུ་ཀུ་རི་པ་ཞེས་བྱ་བ། ། ངེས་སྤྱོད་ཁྱི་དང་ལྷག་གིས་རོལ། ། ཆུ་བདག་ཐོད་པ་ཅན་ཞེས་པར། ། པདྨ་བཛྲ་ཞེས་བྱ་བ། ། སྤྲོས་བཅས་སྤྱོད་པས་འཁོར་རྣམས་ལ། །
གདམ་ངག་སྟོན་མཛད་ཡུམ་དང་བཅས། ། གཤིན་རྗེ་འབར་བའི་ནགས་ཚལ་དུ། ། དཔལ་ལྡན་ཀླུ་སྒྲུབ་སྙིང་པོ་ནི། ། དགེ་སློང་ཚུལ་འཛིན་འཁོར་རྣམས་ལ། ། སྤྲོས་མེད་གདམ་ངག་སྟོན་པར་འགྱུར། ། དབང་ལྡན་ཧ་ཧ་རྒོད་པ་རུ། ། བྲམ་ཟེ་ཆེན་པོ་ས་ར་ཧ། ། ཡུམ་བཅས་རོལ་ཞིང་ནགས་སུ་རྒྱུ། ། མདའ་འཛིན་སྤྱོད་པས་གཞན་དོན་མཛད། ། མེ་མཚམས་དཔལ་འབྲེལ་ཞེས་བྱ་བར། །
རྒྱལ་སྲས་ཌོཾ་བྷི་ཧེ་རུ་ཀ ། སྟག་ཞོན་སྦྲུལ་གྱི་གདེངས་ཀ་ཅན། ། རིགས་ངན་བུ་མོ་དང་བཅས་རོལ། ། བདེན་བྲལ་མུན་པ་ཅན་ཞེས་པར། ། རྡོ་རྗེ་དྲིལ་བུ་ཞེས་བྱ་བའི། ། རྣལ་འབྱོར་པ་དེ་འབྱུང་པར་འགྱུར། ། རྡོ་རྗེ་དྲིལ་བཅས་མཁའ་ལ་གཤེགས། ། རླུང་མཚམས་ཅ་ཅོ་སྒྲོགས་པ་རུ། ། རྣལ་འབྱོར་དབང་ཕྱུག་ལོ་ཧི་པ། ། དགེ་སློང་ཚུལ་འཛིན་ཉ་རྒྱུས་གསོལ། །
སྤྲོས་མེད་སྤྱོད་པས་མཁའ་སྤྱོད་བསྒྲུབ། ། ཅེས་བཤད་པའི་རྗེས་སུ་འབྲང་པར་སྣང་། མདོར་ན་དེ་དག་གི་དུར་ཁྲོད་ཀྱི་གནས་ལུགས་རྒྱས་པར་སྟན་ཟིན་ཏོ། ། གཞལ་ཡས་ཁང་གི་ནང་དུ་ཞེས་སོགས་ཀྱི་སྣ་ཚོགས་པདྨ་འདབ་བརྒྱད་ཀྱི་ཁ་དོག་སྟོན། འདིར་གཞལ་ཡས་ཁང་གི་བསྒོམ་བྱའི་ཚད་ཞིབ་པར་སྤྲོ་ན་ཁོ་བོས་བྱས་པའི་གཞལ་ཡས་ཁང་གསལ་བྱེད་དུ་རྟོགས་པར་བྱའོ། ། ཞེས་གསུངས་པས། ཁོ་བོའི་དཔལ་ལྡན་བླ་མ་དམ་པ་རྡོ་རྗེ་འཆང་ཆེན་པོ་དང་གཉིས་སུ་མ་འཆིས་པ་དེ་ཉིད་ཀྱི་ཞལ་མངའ་ནས། གཞལ་ཡས་ཁང་གསལ་བྱེད་ཀྱི་ལེགས་བཤད་ཤིན་ཏུ་ལེགས་ཤིང་སྐྱོན་མེད་པ་གཅིག་མཛད་དུ་ཟད་མོད། དེ་མ་ཐག་ཏུ་མདོ་ཁམས་ཀྱི་ཡུལ་དུ་རྩོམ་སྟན་ཉིད་གདན་དྲངས་ཏེ། དབུས་གཙང་གི་ཡུལ་དུ་ཕྱི་མོ་འཕེལ་པར་མ་གྱུར་པས།
དིང་སང་ཁོ་བོ་ཅག་གི་མིག་གི་སྤྱོད་ཡུལ་དུ་མ་གྱུར་རོ། འོན་ཀྱང་ལས་དང་པོ་པ་རྣམས་ཀྱི་དོན་དུ་སྒོམ་བྱའི་ཚད་ཅུང་ཟད་ཙམ་བརྗོད་ན། དེ་ཡང་གོང་དུ་བཤད་པ་ལྟར་པདྨ་དང་ཉི་མའི་དབུས་སུ། སྣ་ཚོགས་རྡོ་རྗེ་གནས་པ་སྟེ། དེ་ལ་པདྨ་རྒྱར་ཆ་ཆེན་བཅུ་བདུན་ཡོད་པའི་ཆ་ཆེན་བཅུ་དྲུག་ནི་ལྟེ་བ་ཡིན་ལ། མཐའ་བསྐོར་དུ་ཆ་ཕྲན་གཉིས་གཉིས་ནི་འདབ་མ་སྟེ་གྲངས་སུམ་བཅུ་རྩ་གཉིས་དང་ལྡན་པ་ཁ་དོག་སྣ་ཚོགས་པ་སྟེ་གོང་དུ་བཤད་པ་ལྟར་རོ། ། དེའི་སྟེང་དུ་ཉི་མའི་དཀྱིལ་འཁོར་ལྡུམ་པོ་མེ་ཤེལ་གྱི་རང་བཞིན་རྒྱར་ཆ་ཆེན་བཅུ་དྲུག་པ། ཁ་དོག་ལྗང་སེར། ཟླ་ཟེར་ལས། ཁ་དོག་དམར་པོ་ཞེས་ཟེར་བ་ནི།
རྗེ་བཙུན་ཆེན་པོས་ཉི་མའི་ཁ་དོག་ཡིན་པས་ལྗང་སེར་ཞེས་ཡང་ཡང་གསུངས་པ་དང་འགལ་ལོ། ། ཉི་མའི་སྟེང་དུ་སྣ་ཚོགས་རྡོ་རྗེ་རྩེ་གསུམ་པའམ་ལྔ་པ། ལྟེ་བ་གྲུ་བཞི་ཆ་ཆེན་བཅུ་གཉིས་པ། རྭའི་སྲིད་དུ་ཆ་ཆེན་གཉིས། སྦོམ་དུ་དབུས་རའི་རྩེ་ལ་ཆ་ཕྲན་གཉིས། སྦོམ་ལ་ཆ་ཆེན་གཅིག ཕྱོགས་རའི་སྦོམ་པ་ལ་ཆ་ཕྲན་གཉིས། རྩེ་མོའི་བྱིན་གྱིས་ཕྲ་བར་གྱུར་པ། དབུས་རའི་རྩེ་མོ་ཆ་ཕྲན་གཅིག་གི་རིང་བར་གྱུར་པའི་མཚམས་སུ་ཟུག་པ། ཁ་དོག་ནི་བཤད་ཟིན་པ་ལྟ་བུ་སྟེ།
མདོར་ན་གོང་དུ་བཤད་པ་ལྟར། བསྲུང་འཁོར་སྤྲོ་བའི་གཞིའི་སྣ་ཚོགས་རྡོ་རྗེ་དེ་ཉིད་དོ། ། རྟ་བབས་ཆ་ཆེན་གསུམ་པ་ལྟར་ན་བྲི་བྱ་ལ་མཐའ་བསྐོར་དུ་ཆ་ཆེན་གཉིས་གཉིས་ཀྱིས་ལྷག་པར་འགྱུར་མོད། འདིར་ནི་རྟ་བབས་ཆ་ཆེན་གཅིག་མའི་དབང་དུ་བྱས་པའོ། ། རྡོ་རྗེའི་ལྟེ་བར་གཞལ་ཡས་ཁང་སྟེ། དེ་ཡང་ཆ་ཆེན་ལྔ་པའི་སྟེང་དུ་ནང་ནས་བགྲངས་པའི་ཆ་ཕྲན་དང་པོ་ལ་རྩིག་པ་རིམ་པ་ལྔ་གྲུ་བཞིར་གནས་ཤིང་། སྒོ་བཞི་བློ་འབུར་གྱི་ཚུལ་དུ་དོད་པའོ། ། རྩིག་པ་རྣམས་སྡོམ་པའི་ཞེང་ནི་ཆ་ཕྲན་གཅིག་ཡིན་ལ། སོ་སོའི་ཞེང་ནི་ཆ་ཕྲན་ལྔ་ཆ་སྟེ་ཐིག་སྐུད་གཅིག་གོ ། སྲིད་དུ་ནི་ངོས་རིང་ལ་རྩིག་ཟུར་ནས་སྒོ་ཁྱུད་ཀྱི་བར་ཆ་ཆེན་ཕྱེད་དང་བཞི་ལོགས་སུ་སོང་ལ།
སྒོ་ཁྱུད་ནས་ཆ་ཆེན་གཅིག་མདུན་དུ་འོངས་ཏེ། སྒོ་འགྲམ་གྱི་ཆ་ཕྲན་གཉིས་ལོགས་སུ་སོང་ཤིང་། སྒོ་ལོགས་ནས་ནང་ངོས་ལ་ཆ་ཕྲན་གཉིས་ཡོད་པ་མདུན་དུ་འོངས་པ། རྩིག་པ་ལྔ་གསེགས་ཁར་ཡོད་པའི་རྩིག་གདོང་གཉིས་ཀྱི་སྟེང་དུ། གདུང་དཔངས་སུ་ཆ་ཕྲན་གཅིག་པ་དཀྱུས་སུ་ནང་ངོས་ལ་ཆ་ཕྲན་བརྒྱད། ཕྱི་ངོས་ལ་ཆ་ཕྲན་བཅུ་པ་ལ་གནས་པ་ལ་གནས་པའི་ཡ་ཕུབས་ཀྱི་རྩིག་པ། དཔངས་སུ་ཆ་ཕྲན་གཅིག་པ་ཡོད་པས། རྩིག་པ་རྣམས་ཁོར་ཡུག་ཏུ་བར་མ་ཆད་པའོ། ། ཡ་ཕུབས་སམ་སྒོའི་སླད་ཀྱི་རྩིག་པ་དེ་མ་གཏོགས་པ་རྩིག་གཞན་རྣམས་ཀྱི་དཔངས་ནི་ཆ་ཆེན་བཞི་པ་སྟེ་འཆད་པར་འགྱུར་བ་ལྟར། ནང་གི་ཀ་བའི་དཔངས་ཚད་ཆ་ཆེན་བཞིར་གསུངས་པས་ཤེས་སོ། །
རྩིག་པའི་རིམ་པ་ནི་གོང་དུ་བཤད་པ་ལྟར་ཡིན་ལ། ཁ་ཅིག་རྩིག་པ་ལྔ་སྟེང་འོག་ཏུ་རྩེག་མར་འདོད་པ་མི་འཐད་དེ། རྡོ་རྗེ་རྩེ་མོ་ལས། སྔོན་པོ་རྡོ་རྗེའི་རྩེ་རང་བཞིན། ། གཉིས་པ་གསེར་ལ་དམིགས་པ་སྟེ། ། པདྨ་ར་གའི་རང་བཞིན་ནོ། ། དེ་བཞིན་གཞན་དག་མར་གད་འདྲ། ། དཀར་པོ་ནང་དུ་ཤེས་བྱ་སྟེ། ། ཞེས་གསུངས་པ་དང་འགལ་ལོ། ། བླ་མ་ཁ་ཅིག་ལུང་འདིས།
རྩིག་པ་སོ་སོའི་སྟེང་དུ་རང་མདོག་གི་རྡོ་རྗེ་འགྲེང་བུའི་ཕྲེང་བ་ཡོད་པར་ཡང་བཞེད། རྩིག་པའི་ཕྱིར་རོལ་གྱི་རྩ་བར་འདོད་ཡོན་གྱི་སྣམ་བུ་སྟེགས་བུའི་རྣམ་པ་ཅན། ཁ་མདོག་དམར་པོ་ཞེང་དང་དཔངས་སུ་ཆ་ཕྲན་གཉིས་གཉིས་དང་ལྡན་པ། སྒོ་ཁྱུད་ནས་སྒོ་ཁྱུད་ཀྱི་བར་དུ་སོང་བའི་སྣམ་བུ་ཚན་པ་བཞིའོ། ། ཁ་ཅིག་སྒོ་མདུན་དུ་འདོད་སྣམ་ཡོང་བར་འདོད་པ་ནི། ཐམས་ཅད་གསང་བ་ལས། ཀུན་ཏུ་ཁྱམ་དང་ལྡན་པ་ལ། ། སྒོ་ནི་ཁྱམ་དང་བྲལ་བ་འོ། ། ཞེས་དང་། ཁ་ཁྱེར་བཞིར་ནི་ཤེས་པར་བྱ། །
ཞེས་གསུངས་པ་དང་འགལ་ལོ། ། དེར་ལྷ་མོ་བཅུ་དྲུག་གནས་པ་ནི་ནག་པོ་པས། གཟུགས་ཀྱི་སྣམ་བུར་བརྒྱད་གཉིས་ཀྱི། ། མཆོད་པའི་ལྷ་མོས་མཆོད་པར་བྱེད། ། པི་ཝང་འགྱིང་མ་སྔོན་མོ་སྟེ། ། གླུ་མ་གླིང་བུ་སེར་མོ་ཉིད། ། གར་མ་རྔ་མ་ལྗང་ཁུ་ཉིད། ། རྒོད་དང་རྫ་རྔ་དཀར་ཞིང་དམར། ། གར་མ་ལག་པ་བསྐོར་བ་སྟེ། ། གླུ་མ་ཏིང་ཏིང་ཤགས་དང་བཅས། །
བདུག་པ་མ་སྔོན་མེ་ཏོག་དཀར། ། མར་མེ་མར་མེའི་འོད་དང་འདྲ། ། དྲི་མ་རོ་མ་ཁ་མདོག་དམར། ། རེག་མ་མེ་ལོང་ལྗང་དང་དཀར། ། ཆོས་མ་དཀར་ཞིང་རང་རྟགས་ཀྱི། ། ཀུན་ཀྱང་ལག་པ་གཉིས་པའོ། ། ཞེས་དང་། དག་པ་རྡོ་རྗེའི་སྒྲོན་མར་འདི་ལྟ་སྟེ། པི་ཝང་མ་སེར་མོ། གླིང་བུ་མ་དམར་མོ།
རྫ་རྔ་མ་དུ་བའི་མདོག་ཅན་མ། རྔ་ཟླུམ་མ་དཀར་མོ། བཞད་མ་སེར་མོ། སྒེག་མོ་དམར་མོ། གླུ་མ་དམར་མོ། གར་མ་སྣ་ཚོགས་མ། མེ་ཏོག་མ་དཀར་མོ། བདུག་སྤོས་མ་ནག་མོ། མར་མེ་མ་གསེར་མདོག་མ། དྲི་མ་སེར་མོ།
མེ་ལོང་མ་དཀར་མོ། རོ་མ་དམར་མོ། རེག་བྱ་མ་ལྗང་ཁུ། ཆོས་མ་དཀར་མོ་སྟེ། འདི་རྣམས་ཕྱག་གཡས་ན་རང་རང་གི་ཕྱག་མཚན་རྣམ་པར་འདྲེན་ཞིང་། ཞབས་རྣམས་ཟླ་བའི་གདན་ལ་གནས་པ་སྟེ། ཆ་བཅུ་དྲུག་རྣམ་པར་དག་པར་ལྟ་བར་བྱའོ། ། ཞེས་གསུངས་པ་ལ་གནས་ལུགས་ནི། ངོས་རིངས་དེའི་ཕྱོགས་སུ་ལྷ་མོ་གཉིས་གཉིས་གནས་པར་བྱའོ། ། རྩིག་པའི་སྟེང་དུ་རིན་ཆེན་ཕ་གུ་གསེར་གྱི་མདོག་ཅན།
ཞེང་དང་དཔངས་སུ་ཆ་ཕྲན་གཅིག་པ། ཕྱེད་ཀྱིས་རྩིག་པ་སྣན་པ། ཕྱེད་ཕྱིར་འཕྱར་བ་སྒོ་སྒོ་འཁྱོག་མེད་པར། རྩིག་པའི་སྟེང་དུ་བར་མ་ཆད་པར་དྲང་པོར་གནས་པ་གྲུ་བཞི་པ་དེ་ལ། རིན་པོ་ཆེ་ཟུར་གསུམ་པ་དང་། གྲུ་བཞི་དང་། ཟླུམ་པོ་རྣམས་ཀྱིས་སྤྲས་ཤིང་། རིན་པོ་ཆེའི་དྲ་བ་བཅིངས་པའོ། ། ཕ་ཁུའི་ནང་དུ་རྩིག་པའི་སྟེང་དུ་བཅུགས་པའི་ཀ་ཐུང་། དེའི་སྟེང་དུ་བྲེ་གྲུ་བཞི།
དེའི་སྟེང་དུ་ཕུལ་གྲུ་བཞི་པ་ཆུང་ཆུང་གསུམ་གསུམ་ཕྱི་ནང་དུ་སྒྲིགས་པ། དེའི་སྟེང་དུ་གཞུ་ཐུང་། དེའི་སྟེང་དུ་གཞུ་རིང་རྣམས་སྡོམས་པ་ལ་དཔངས་སུ་ཆ་ཕྲན་གསུམ་ཡོད་པ། བར་དུ་ཆ་ཕྲན་གཉིས་རེ་བཞག་ནས། ངོས་རིངས་ཀྱི་སྟེང་ཐད་ཁོར་མོར་གནས་པ། ཞུ་རིངས་དེའི་ཆུ་སྲིན་མ་ག་ཏའི་མགོ་བོའམ། འཛི་པ་ཏྲའི་མགོ་བོ་རེ་རེ། དེའི་ཁ་ནས་འཕྱང་བའི་དྲ་བ་དང་དྲ་བ་ཕྱེད་པ། རྩེ་མོ་ཕ་གུ་ལ་རེག་པ་སྟེ། དེ་ཡང་ཁ་འགྲམ་ནས་ཁ་འགྲམ་གྱི་བར་དུ་ཁུག་པར་གྱུར་པའི་མུ་ཏིག་གི་ཕྲེང་བ་སྐུད་པ་དམར་པོ་ལ་རྒྱུས་པ་ཉིས་རིམ་གྱི་དབུས་ན་གསེར་གྱིས་སྡོམ་པའི་ནོར་བུ་སྦོམ་པོ་ཡོད་པ་ནི་དྲ་བའོ། །
ཁའི་དབུས་ནས་མུ་ཏིག་གི་ཕྲེང་བ་སུམ་བཞིབས་ཀྱི་དབུས་མ་རིང་བར་གྱུར་པ་ནི་དྲ་བ་ཕྱེད་པའོ། ། དྲ་བའི་ཁུག་མའི་དབུས་སུ། ཟླ་ཕྱེད་རྡོ་རྗེ་ཉི་མ་ཟླ་ཕྱེད་རྡོ་རྗེ་ཕྱེད་པ་ཅན་དང་། པདྨ་རྡོ་རྗེ་ཚང་མ་ཅན་རྣམས་ཅི་རིགས་པར་གནས་པ། དྲ་བ་ཕྱེད་པའི་དབུས་ཀྱི་རྩེ་མོ་ལ་དྲིལ་བུའི་ལྕེ་རྔ་ཡབ་ཀྱིས་བསྐྱོད་པ་ཅན་དང་། གཡས་གཡོན་གྱི་རྩེ་མོ་ལ་དྲིལ་བུ་གཡེར་ཁ་རེ་རེ་གནས་པ་ཡིན་ལ། དྲ་ཕྱེད་ཀྱི་གཞི་བྲི་བྱ་ལ་ནག་པོར་བྱེད་པ་ནི། དྲ་ཕྱེད་ཀྱི་གོག་པ་བར་སྣང་སྟོང་པ་མཚོན་པའོ། ། དེའི་སྟེང་དུ་ཤར་བུའི་སྣམ་བུ་ནི་ནང་གི་གདུང་ཟླུམ་གྱིས་བཏེག་ནས་ཕྱི་རོལ་དུ་རྒྱུགས་པ་ལྕམ་སྣའི་ཕྲེང་ཁ་སྟེ། དེ་ཡང་ཆུ་སྲིན་ནམ།
འཛི་མགོ་རེ་རེའི་སྟེང་དུ་ལྕམ་སྣ་རེ་རེ་གནས་པ། ཕ་གུ་ལས་ཆ་ཕྲན་ཕྱེད་ཕྱིར་འཕྱར་ཞིང་དཔངས་སུ་ཆ་ཕྲན་གཅིག་ཡོད་པའོ། ། དེའི་སྟེང་དུ་མདའ་ཡབ་ནི་ལྕམ་སྣ་རེ་རེའི་སྟེང་ན་ཇི་ཚེ་ཆ་ཕྲན་རེ་ཕྱིར་འཕྱར་བའི་སྣ་ལ་འོག་ཕྱོགས་སུ་རིན་པོ་ཆེའི་ཤར་བུ་སྤྱི་བླུགས་མགོ་མཇུག་བཟློགས་པའམ། རུས་རྒྱན་སྙིང་པའི་ཟ་ར་ཚགས་ཀྱི་མདུང་རྩེའི་དབྱིབས་ལྟ་བུ་དཔངས་སུ་ཆ་ཕྲན་གཅིག་པ་འཐུར་དུ་འཕྱང་བ། སྟེང་ཕྱོགས་མདའ་ཡབ། ཀྲ་མ་ཤིར་ཤ་ལས་གྲུབ་པ་པདྨ་ཕྱེད་པའམ། མཆོད་རྟེན་གྱི་དབྱིབས་ལྟ་བུ། དཔངས་སུ་ཇི་ཆེའི་སྣེ་མོ་ཐི་བ་ལ་ཆ་ཕྲན་གཅིག་ཡོད་པ་སྟེ། མདོར་ན་བློའི་སྣང་བ་ལ་གཞལ་ཡས་ཁང་གི་སྟེང་དུ་བབས་པའི་ཆར་ཆུ་རྣམས་ཀྱང་མདའ་ཡབ་ཀྱི་གསེང་ནས་འཐོན། ཤར་བུ་ལ་འཁྲིས་ཏེ་འདོད་སྣམ་གྱི་རྩ་བར་འབབ་པར་བྱའོ། །
དེའི་ནང་དུ་རྩིག་པའི་ཐད་ཀྱི་སྟེང་དུ་པུ་ཤུ་ཞེས་བྱ་བ་རིན་པོ་ཆེའི་དྲ་བ་སེང་མ་དཔངས་སུ་ཆ་ཕྲན་གཅིག་པས་ཕྱོགས་ཀུན་ཏུ་འཁོར་བ་ཡིན་ལ། དེ་ཉིད་དང་མདའ་ཡབ་མཐོ་དམན་ཆེར་མེད་པ། བྲི་བྱ་ལ་མདའ་ཡབ་དང་། པུ་ཤུ་ཞེས་གོག་པ་གཅིག་ཏུ་བྱས་སོ། ། པུ་ཤུའི་མཐའ་བསྐོར་དུ་ཟུར་བཞིར་གདུགས་བཞི་དང་། ཕྱོགས་བཞིར་རྒྱ་མཚན་བཞི་སྟེ། འདྲིལ་བས་བཅུ་དྲུག དེ་ལ་གདུགས་ནི་རྩེ་མོར་ཟླ་ཚེས་དང་། རིན་པོ་ཆེ་དང་། རྡོ་རྗེའི་ཏོག་ཅན།
རྩིབས་ཀྱི་མཐར་དར་ཤམ་དང་བཅས་པའི་གདུགས་དཀར་པོ་རིན་པོ་ཆེའི་ཡུ་བ་ཅན། སྤྲེའུ་གར་བྱེད་པས་བཟུང་བའོ། ། རྒྱལ་མཚན་ནི་རིན་པོ་ཆེའི་བུམ་པའི་ནང་ནས་བྱུང་བའི་དབྱུག་པ། རྩེ་མོར་ཟླ་ཚེས་དང་། རིན་པོ་ཆེ་དང་། རྡོ་རྗེ་ཕྱེད་པ་དང་ལྡན་པའི་མགུལ་དུ་དར་སྣ་ཚོགས་ཀྱིས་རྒྱལ་མཚན་བཅིངས་པ་སྟེ། འཆིང་བྱེད་ཀྱི་དར་ནི་ལྕེ་གསུམ་པ། ལྕེའི་རྩེ་མོ་ལ་རི་དྭགས་ཀྱི་རྒྱལ་པོ་དང་། ངང་པའི་རྒྱལ་པོ་དང་། མཁའ་ལྡིང་དང་།
ཉ་སྤུ་རྒྱས་པ་དང་། ཆུ་སྲིན་ལ་སོགས་པས་བཞེངས། རླུང་གིས་བསྐྱོད་པ་གསུམ་ཁུགས་སུ་འཁྱོག་ཅིང་འགྱིང་པའི་ཆ་བྱེད་ཅན། དེའི་རྩེ་མོ་ལ་དྲིལ་ཆུང་གི་ལྕེ་རྔ་ཡབ་ཀྱིས་བསྐྱོད་པས་སིལ་སིལ་ཞེས་པའི་སྒྲ་འབྱིན་པའོ། ། གདུགས་དང་རྒྱལ་མཚན་ཉི་ཤུ་པོ་བར་ཐག་ཁོད་སྙོམས་པར་གནས་པའི་བར་དག་ཏུ་མེ་ཏོག་གི་ཕྲེང་བ་དང་། ཆུན་འཆང་། དར་གྱི་ལྡ་ལྡི་དང་འཆུ་འཕྱང་། ཟླ་བ་རླུང་གིས་བསྐྱོད་པ། རྔ་ཡབ་ནོར་བུའི་ཡུ་བ་ཅན། དྲིལ་བུ་མེ་ལོང་དང་རྔ་ཡབ་ཅན་ལ་སོགས་པ་རྣམས་ཇི་ལྟར་རིགས་པར་གནས་པའོ། །
ད་ནི་ཐོག་ཕུབས་བཤད་པར་བྱ་སྟེ། དེ་ཡང་རྩིག་པའི་ནང་དུ་ཚངས་ཐིག་ནས་ཆ་ཆེན་དང་པོ་གཉིས་གཡས་གཡོན་དུ་དོར་བར། ཆ་ཆེན་གཉིས་པའི་ཆ་ཕྲན་དང་པོའི་སྟེང་དུ། རྩིག་པ་ལ་ལོགས་བརྟེན་པའི་ཀ་བ་གཉིས་གཉིས་ཕྱོགས་དེར་གནས་པ། སྦོམས་སུ་ཆ་ཕྲན་གཅིག་པ། དཔངས་སུ་ཆ་ཆེན་བཞི་པ་ཕྱོགས་ཀྱི་ཁ་དོག་ཅན། རིགས་བཞིའི་མཚན་མས་སྤྲས་པའོ། ། ཀ་བའི་དཔངས་ཚད་དེ་ལྟར་ཡིན་པར་ཀོ་ས་ལར། སྒོ་དེའི་ཐད་ཀར་ཀ་བ་གཉིས་ཏེ། མཐའ་གཅིག་ནི་རྡོ་རྗེའི་ཐིག་ལ་བརྟེན་པ།
གཅིག་ནི་དཀྱིལ་འཁོར་གྱི་ལྟེ་བ་ལ་བརྟེན་ཏོ། ། ཞེས་གསུངས་པས། ཀ་བ་འགྱེལ་བའི་ཚེ་ན་རྩ་ཐིག་ནས་ཚངས་ཐིག་གི་བར་དུ་སླེབ་པར་གསུངས་པའི་ཕྱིར་རོ། ། འདི་དག་ཟླ་ཟེར་ལས། རྩིག་པ་ནས་ཆ་ཆེན་གཅིག་དོར། ཚངས་ཐིག་ནས་ཆ་ཕྲན་ལྔ་དོར་བའི་མཐའ་རྣམས་སུ་ཀ་བ་བརྒྱད་ནི། དེ་ཉིད་སྣང་ཆེན་ལས། ཀ་བ་བརྒྱད་ཀྱིས་མཛེས་བགྱིས་ལ། ། ཞེས་བྱ་བ་ནི་ཕྱོགས་ཀྱི་ཆ་རེ་རེ་ཞིང་། རྩིག་པ་ལ་བརྟེན་པའི་ཀ་བ་གཉིས་ཡོད་པས།
དེའི་ཕྱིར་ཀ་བ་བརྒྱད་ཀྱིས་ཉེ་བར་མཛེས་པར་བྱས་པ་ཡིན་ནོ། ། ཞེས་གསུངས་པ་ལྟར། ཀ་བ་རྣམས་རྩིག་པའི་ནང་ལ་བརྟེན་པའོ། ། ཞེས་ཟེར་བ་ནི་ཀ་བ་རྩིག་པ་ལ་བརྟེན་པར་ལུང་དེས་གྲུབ་པ་བདེན་མོད། རང་གི་སྨྲ་མ་ཐག་པ་དང་ནང་འགལ་བའི་སྐྱོན་ཡོད་དོ། ། ཀ་བ་དེའི་སྟེང་དུ་སྔར་བཤད་པ་ལྟར་གྱི་བྲེ་ཕུལ་གཞུ་ཐུང་གཞུ་རིང་རྣམས་འདྲིལ་བས་དཔངས་སུ་ཆ་ཕྲན་གཉིས་ཡོད་པ། ཁ་དོག་དང་མཚན་མ་ཀ་བ་ལྟ་བུའོ། ། དེའི་སྟེང་དུ། གདུང་ཟླུམ་ཞེང་དང་དཔངས་སུ་ཆ་ཕྲན་གཅིག་པ། ཟླུམ་པོར་འཁོར་བ་དེ་དང་ཐད་མཉམ་དུ་རྡོ་རྗེའི་གདུང་བཞི་མིག་མང་རིས་ཐལ་གདུང་དུ་བྲིས་པ།
སྟེང་འོག་ཏུ་ཕལ་ཁ་སྒྲིགས་པས་གདུང་རྣམས་དཔངས་མི་མཉམ་པ་མེད་པ། གདུང་སྣེ་ཀ་བ་བརྒྱད་ཀྱི་སྟེང་དུ་འབབ་པའོ། ། དེ་དག་ནི་ཁ་དོག་སྔོན་པོ་རྡོ་རྗེས་མཚན་པའོ། ། དེའི་སྟེང་དུ་སྔར་བཤད་པའི་ལྕམ་སྣ་སླེབ་པ། དབུས་ཀྱི་སྟེང་གི་རྒྱ་གྲམ་བཞིའི་སྟེང་དུ། ཀ་བ་བྲེ་ཕུལ་གཞུ་ཐུང་རིང་གི་སྟེང་དུ་གདུང་བཞི་གྲུ་བཞིར་བྲིས་པ་རྣམས་འདྲིལ་བས་དཔངས་སུ་ཆ་ཆེན་གཉིས་ཡོད་པ། རྩེ་མོ་གྲུ་བཞིའི་རྣམ་པ་ཅན། དེ་ནས་པུ་ཤུའི་བར་དུ་དབུས་ཕྱུར་བུ་ལ་མཐའ་གཞོལ་བའི་རྒྱ་ཕུབས་ནང་ཕྱོགས་བཞི་ཕྱོགས་མདོག་དང་། དབུས་སྔོ་བ་ཡིན་ལ། ཕྱི་ནི་སྔོན་པོའོ། །
དེའི་སྟེང་དུ་པདྨ་ར་ག་ལ་སོགས་པའི་རིན་པོ་ཆེ་དུ་མའི་ཕྲེང་བ་འགའ་འཇི་རའི་སྦ་རིལ་གྱི་དབྱིབས་ལྟ་བུ། དེའི་སྟེང་དུ་ཡིད་བཞིན་གྱི་ནོར་བུ་ཆ་དགུ་པ། དེའི་སྟེང་དུ་ལྟེ་བ་དང་བཅས་པའི་རྡོ་རྗེ་རྩེ་ལྔ་པ་ཕྱེད་པ་གནས་པའི་ཏོག་སྟེ། དཔངས་སུ་ཆ་ཆེན་གཅིག་གོ ། ད་ནི་སྒོའི་ཁྱད་ཆོས་བཤད་པར་བྱ་སྟེ། དེ་ཡང་སྒོའི་ཞེང་ནི་ཆ་ཆེན་གཅིག་པ་ཡིན་ལ། དཔངས་ནི་སྤྱིར་རྩིག་པའི་དཔངས་དང་མཉམ་པ་ལ། སྒོ་ཁྱུད་ཀྱི་ནང་ཟུར་གྱི་སྟེང་ནས་ཕ་གུ་ཐལ་མར་ཡོད་པ། འདེགས་པའི་གདུང་ཆ་ཕྲན་གཅིག་པ། རྩིག་པའི་གསེབ་ཏུ་ཞེང་མཉམ་དུ་བཅུག་པའི་ཕྱེད་ཕྱི་མས་ཕ་གུ་འདེགས་ལ།
ཕྱེད་ནང་མས་ཀ་ཐུང་བཏེག་པ། དེའི་འོག་ཏུ་ཡ་ཐེམ་ཆ་ཕྲན་གཅིག་པ། འོག་ཏུ་མ་ཐེམ་ཆ་ཕྲན་གཅིག་ཡར་འཕགས་པ། དེའི་དབུས་སུ་དེ་བཞི་དང་བཅས་པའི་སྒོ་ལེགས་གཉིས་རལ་ཏུ་བཅུག་པ། སྒོ་ཁྱུད་ཀྱི་ཕྱི་ཟུར་དུ་སྟེང་དུ་གདུང་མི་དགོས་པས་ཡ་ཐེམ་ཆ་ཕྲན་གཅིག་པ་བྱ་ཞིང་། གཞན་ནང་དང་འདྲ་བར་སྒོ་ལེགས་དང་བཅས་པ་སྟེ། དེ་ཐམས་ཅད་ཀྱང་རིན་པོ་ཆེ་ཕྱོགས་ཀྱི་མདོག་ཅན་གྱི་གཞི་ལ། ཁ་དོག་མི་འདྲ་བའི་རིན་པོ་ཆེ་དུ་མས་རྣམ་པར་སྤྲས་པའོ། ། རྟ་བབས་ནི། རྗེ་བཙུན་ཆེན་པོས།
སྒོ་ཁང་གི་སྟེང་བཀབ་པ་ནི་རྟ་བབས་ཡིན་པས་ཀ་བ་བཞིས་མཐོ་བར་བཏེག་པ། ཞེས་གསུངས་པས། སྒོ་ལོགས་ཀྱི་རྩིག་པ་ནས། མུན་པའི་ཐ་སྙད་ཅན་བར་སྣང་སྟོང་པའི་ཆ་ཆུང་གཅིག་དོར་ནས། ཆ་ཆུང་གཉིས་པའི་སྟེང་དུ་གཡས་གཡོན་དུ་ནང་ཕྱོགས་སུ་སྒོ་འགྲམ་དང་། ཐད་སྙམ་དུ་ཀ་བ་རེ་རེ་དང་། ཕྱིའི་ཕྱོགས་སུ་སྒོའི་ཡས་ཕུབས་དང་ཐད་མཉམ་དུ་ཀ་བ་རེ་རེ་སྟེ། ཀ་བ་བཞིའོ། ། དེ་རྣམས་ཀྱང་སྦོམ་དུ་ཆ་ཕྲན་རེ་ཡིན་ལ། དཔངས་སུ་ནི་སྟེགས་བུ་དང་བུམ་པ་ལ་གནས་ཤིང་།
རྩེ་མོར་བྲེ་ཕུལ་གཞུ་ཐུང་རིང་དང་བཅས་པ་འདྲིལ་བས། ཆ་ཆེན་བཞི་དང་། ཆ་ཕྲན་གཅིག་ཡོད་པ་ཕྱོགས་ཀྱི་མདོག་ཅན། དེའི་གཞུ་རིང་གི་ཕྱིའི་ཕྱོགས་ལས་འཕྱང་བའི་དར་དཔྱངས་ནི། ཞེང་དུ་ཆ་ཆུང་གཅིག་པ། དཔངས་ཀ་བ་དང་མཉམ་པ་ལ་གླང་པོ་ཆེ་ཐལ་དཀར་ཆེ་བ་དྲུག་པ། གདོང་གསེར་གྱི་དྲ་བས་གཡོགས་པ། དེའི་སྟེང་དུ་སེངྒེ་གཡུའི་རལ་པ་ཅན། རྐང་པ་གཉིས་ཀྱིས་གླང་པོ་ཆེའི་རྒྱབ་མནན་ཅིང་། ལག་པ་གཅིག་གིས་སྤྱི་བོ་ནས་མནན་ལ།
ལག་པ་གཅིག་ཤོས་དཔུང་པ་གྱེན་དུ་བཏེག་སྟེ་འཕྱར་བ། ཁ་ནས་རིན་པོ་ཆེའི་ཕྲེང་བ་འཕྱང་བའི་རི་མོ་ཅན་གྱི་ཀ་བ་བརྒྱན་ནོ། ། དེའི་སྟེང་དུ་རྟ་བབས་བང་རིམ་བཞི་པ་སྟེ། བང་རིམ་དང་པོ་ལ་ནི་དཀྱུས་སུ་ཆ་ཕྲན་བཅུ་དྲུག་དང་། ཞེང་དུ་ཆ་ཕྲན་ལྔ་པའོ། ། གཉིས་པ་ལ་ནི་དཀྱུས་སུ་ཆ་ཕྲན་བཅུ་བཞི་དང་། ཞེང་དུ་ཆ་ཕྲན་བཞིའོ། ། གསུམ་པ་ནི་དཀྱུས་སུ་ཆ་ཕྲན་བཅུ་གཉིས་དང་། ཞེང་དུ་ཆ་ཕྲན་གསུམ་མོ། ། བཞི་པ་ནི།
དཀྱུས་སུ་ཆ་ཕྲན་བཅུ་དང་ཞེང་དུ་ཆ་ཕྲན་གཉིས་སོ། ། ཐམས་ཅད་ཀྱི་དཔངས་སུ་ཆ་ཕྲན་རེ་རེའོ། ། སྣམ་བུ་དང་པོ་ནི། གཡས་གཡོན་མདུན་གསུམ་དུ་ཀ་བ་ལ་ཆ་ཕྲན་རེ་ཕྱིར་འཕྱར་བ་ཡིན་ལ། སྟེང་མ་གསུམ་ནི་གཡས་གཡོན་མདུན་གསུམ་ནས་ཆ་ཕྲན་རེ་རེ་བས་རིམ་གྱིས་ནང་དུ་ཞུམ་པ་ཡིན་ཅིང་། རྒྱབ་ངོས་གཞལ་ཡས་ཁང་ལ་བརྟེན་པའི་ཕྱོགས་ལ་ནི་རིམ་པ་བཞི་པོ་ཁོད་མཉམ་དུ་གནས་པ་ཡིན་ནོ། ། དེ་ལ་སྣམ་བུ་དང་པོ་ནི་ཤར་བུ་སྟེ། ཁ་དོག་སྔོན་པོ་ལ་ཤར་བུའི་ཕྲེང་བ་ཅན། ཟུར་བཞིར་རིན་པོ་ཆེའི་དབྱུག་པ་རིང་པོ་ཕྲ་ཞིང་ལྡེམ་པ་གཡུར་ཟ་བཞིས་འདུད་པར་གྱུར་པ་ལ། རིན་པོ་ཆེའི་ཆུན་འཕྱང་སྣ་ཚོགས་པ་རིན་པོ་ཆེ་སྣ་ཚོགས་ཀྱི་སྦར་ཁབ་ཅན་གྱི་རྩེ་ལ་དྲིལ་བུ་དང་།
རྔ་ཡབ་ལ་སོགས་པས་སྤྲས་པས་ཅུང་ཟད་མནན་པར་གྱུར་པའི་བརྗིད་ཀྱིས་དམའ་བར་གྱུར་པ། དབྱུག་པའི་རྩེ་མོ་གྱེན་དུ་ཕྱོགས་པའི་རྩེ་ལ། ཟླ་ཕྱེད་རྡོ་རྗེ་རིན་པོ་ཆེས་སྤྲས་པ། གཞན་ཡང་དར་གྱི་ལྡ་ལྡི་དུ་མས་ཀྱང་ཉེ་བར་མཛེས་པའོ། ། སྣམ་བུ་གཉིས་པ་ནི་རིན་པོ་ཆེ་སྟེ། གསེར་གྱི་མདོག་ཅན། ཟུར་བཞིར་རྒྱལ་མཚན་རེ་རེ་དང་ལྡན་པའོ། ། སྣམ་བུ་གསུམ་པ་ནི་རྨིག་པ་སྟེ་ཁ་མདོག་དམར་པོ། ཟུར་བཞིར་བ་དན་རེ་རེས་བརྒྱན་པ་སྟེ། རྣམ་པ་ནི་རྒྱལ་མཚན་གྱི་ཁ་མདོག་པ་ཤམ་བུ་དང་བཅས་པ་སྤངས་ཤིང་།
མཚན་ཉིད་གོང་དུ་བསྟན་པ་ལྟ་བུའོ། ། སྣམ་བུ་བཞི་པ་ནི། མདའ་ཡབ་སྟེ་ཟུར་བཞིར་གདུགས་བཞིར་སྤྲས་པའོ། ། དེའི་སྟེང་དུ་པདྨ་དཔངས་སུ་ཆ་ཕྲན་གཅིག་དང་རྒྱར་ཆ་ཕྲན་གཉིས་པ། དེའི་སྟེང་དུ་འཁོར་ལོ་སྟེ་དེ་ཡང་བྲི་བྱ་ལ་འཁོར་ལོ་ནི་གསེར་ལས་གྲུབ་པའི་རྩིབས་བཞི་པའམ། རྩིབས་བརྒྱད་པའམ། རྩིབས་སྟོང་ལྡན་གང་ཡང་རུང་བ་ལས། འདིར་ནི་རྩིབས་བརྒྱད་པ་གཟུང་སྟེ། ཇི་སྐད་དུ། རྩིབས་བརྒྱད་ལྡན་པའི་འཁོར་ལོ་ནི། །
ཆ་ལྔ་ལྡན་པའི་མུ་ཁྱུད་ཅན། ། ཞེས་གསུངས་པས་སོ། ། དེའི་སྟེང་དུ་གདུགས་དཀར་པོ་གསེར་གྱི་ཡུ་བ་ཅན་ཏེ། འཁོར་ལོའི་ལྟེ་བར་ཟུག་པའི་ཡུ་བ་ལ་ཆ་ཕྲན་གཅིག་དང་། གདུགས་ངོ་བོ་ཏོག་དང་བཅས་པ་ལ་ཆ་ཕྲན་ཅིག་གོ ། འཁོར་ལོའི་གཡས་གཡོན་དུ་ཆ་ཕྲན་རེ་རེ་དོར་བར་རི་དྭགས་རེ་རེ་སྟེ། དེ་ཡང་རི་དྭགས་ཀྱི་ལུས་ཀྱི་དཀྱུས་སུ་ཆ་ཕྲན་གཉིས་དང་། དཔངས་སུ་ཆ་ཕྲན་གཅིག་ཡོད་པའི་མགྲིན་པ་ཡན་ཆད་གདོང་གི་ནང་དུ་ལྟ་བ་དང་བཅས་པ་ལ་ཡང་ཆ་ཕྲན་གཅིག་པ། མིག་འཁོར་ལོ་ལ་བལྟ་བ། དར་དམར་པོས་མགྲིན་པ་བརྒྱན་པའོ། །
རྟ་བབས་ཀྱི་ནང་དུ་བྲི་བྱ་ལ། གླང་རྒྱབ་ཅེས་བྱ་བ་འོག་ཏུ་ཆ་ཕྲན་དྲུག དེའི་སྟེང་དུ་བཞི། དེའི་སྟེང་དུ་གཉིས་རྣམས་རྩེག་མའི་ཚུལ་དུ་གནས་པ། མུན་པའི་ཁ་མདོག་ཅན་རིན་པོ་ཆེའི་མཐའ་བསྐོར་དང་བཅས་པ་ནི། སྒོམ་བྱ་ལ་རྟ་བབས་ཀྱི་ནང་ན་དེ་ལྟ་བུའི་ཁོང་སྟོང་རིན་པོ་ཆེ་དྲ་བ་དྲ་ཕྱེད་དང་། མེ་ཏོག་གི་ཆུན་འཕྱང་ནོར་བུ་འོད་ཟེར་འབར་བ་ལ་སོགས་པ་དུ་མས་སྤྲས་པ་ཡོད་པས། ནང་གསལ་བར་བྱེད་པའི་རྣམ་པ་ཡིན་པས་ཕྱི་ལོགས་ནས་མི་མཐོང་མོད། འོན་ཀྱང་མཚོན་པའི་ཕྱིར་དེ་བཞིན་དུ་བྱའོ། ། གཞན་ཡང་གཞལ་ཡས་ཁང་སྒོ་དང་བཅས་པའི་ཕྱི་ནང་གི་ཟུར་རྣམས་སུ་ཟླ་ཕྱེད་རྡོ་རྗེ་དང་།
རིན་པོ་ཆེའི་སྣང་བ་དུ་མ་ཉེ་བར་འབར་བའོ། ། གཞལ་ཡས་ཁང་དེའི་འོག་གཞི་དང་། སྟེང་ཐོག་ཤར་དཀར། ལྷོ་སེར། ནུབ་དམར། བྱང་ལྗང་། དབུས་སྔོ་བ། ལྷ་སྣམ་བུམ་པ་བརྒྱད་དང་ལྡན་པ་ནི། གོང་དུ་གསུངས་པ་ལྟར་ཡིན་ལ། འདིར་ལྷ་སྣམ་ནི་འགྲེལ་པ་ལུགས་ལྟར་ན་འཁོར་གྱི་ལྷ་མོ་རྣམས་ལྷ་སྣམ་ལ་འགོད་པས།
ལྷ་སྣམ་ཆ་ཆེན་གཅིག་པ་ཆ་ཕྲན་གཅིག་གིས་འཕགས་པ་དང་། དབུས་སྔོ་བ་དེ་ལས་ཀྱང་ཆ་ཕྲན་གཅིག་འཕགས་པ་ཡིན་ལ། མན་ངག་ལུགས་ལ་ལྷ་མོ་རྣམས་པད་འདབ་ལ་འགོད་པས་ལྷ་སྣམ་འབུར་དོད་མི་དགོས་སོ། ། དེས་ན་ལྷ་སྣམ་གྱི་དབུས་སྔོ་བ་ལ་ཆ་ཕྲན་གཅིག དབུས་སུ་པདྨ་འདབ་བརྒྱད་ཀྱི་ཡུ་བ་ལ་ཆ་ཕྲན་གཅིག པད་འདབ་ལ་ཐིག་སྐུད་གཅིག ཟེའུ་འབྲུ་ལ་ཆ་ཕྲན་གཅིག ཉི་གདན་ཆ་ཕྲན་ཕྱེད། བདུད་བཞིའི་གདན་ལ། བཀྲམ་གདན་ལྟར་ན་པདྨའི་ལྟེ་བའི་བརྒྱད་ཆ་གཅིག
བརྩེགས་གདན་ལྟར་ན་དེ་བཞིར་རྩེག་གི་དཔངས་ཡོད་ལ། དེ་རྣམས་ཀྱི་སྟེང་དུ་གཙོ་བོ་བཞུགས་པ་སྟེ། དེ་དག་གི་རྒྱ་ཚད་ནི་བྲི་བྱ་ལྟར་རོ། ། སྟེང་གི་ཉི་གདན་ལ་གཙོ་བོའི་ཞལ་ཚད་ལྔར་བྱས་ལ། དེས་གཙོ་བོའི་སྐུ་ཚད་གཞལ་བ་ནི་མན་ངག་དམ་པའོ། ། མདོར་ན་རྩ་ཐིག་ནས་རྩ་ཐིག་གི་བར་ལ། ཆ་ཆེན་བརྒྱད་ཡོད་པ་བཞིན་རྩིག་དམང་ནས་ཏོག་གི་བར་ལ་ཆ་ཆེ་བརྒྱད་ཡོད་པས་ཀུན་ནས་གྲུ་བཞི་པའོ། ། དེ་ལྟར་ན་རྗེ་བཙུན་ཆེན་པོ་གྲགས་པ་རྒྱལ་མཚན་གྱི་དགོངས་པ་ཁོ་བོའི་དཔལ་ལྡན་བླ་མ་དམ་པ་རྡོ་རྗེ་འཆང་ཆེན་པོས་ཇི་ལྟར་གསུངས་པ་བཞིན་ལ། ལུང་དང་རིགས་པས་གསལ་བར་བྱས་ཏེ་བྲིས་པའོ། ། རིན་པོ་ཆེ་བསོད་ནམས་རྩེ་མོས་མཛད་པའི་གཞལ་ཡས་ཁང་གསལ་བྱེད་ལས་ནི།
འདི་དང་ཅུང་མི་འདྲ་བར་གསུངས་ཏེ། དེ་ཡང་འོག་གཞི་འདོད་ཡོན་གྱི་སྣམ་བུ་དམར་པོའི་སྟེང་དུ་རྩིག་པ་ཡོད་པས། འདོད་སྣམ་གྱི་ཞེང་ཆ་ཕྲན་གསུམ་པར་བྱ་དགོས་ཤིང་། དཔངས་ཀྱི་ཆ་ཕྲན་གཅིག་ནི་རྩིག་པའི་དཔངས་ཆ་ཆེན་བཞིའི་སྟེང་ནས་འཆད་དགོས་སོ། ། དྲ་བ་དྲ་ཕྱེད་ནི་ཕ་གུ་ལས་རྩིག་ངོས་སུ་འཕྱང་བས་ནོན་པ་ལ་སོགས་པ་མེད་ལ། ཕ་གུའི་སྟེང་དུ་ཀྲ་མ་ཤི་རའི་པདྨ་དུང་སོའི་ཕྲེང་བས་བསྐོར་བའོ། ། ནང་གི་ཀ་བ་བརྒྱད་སྔར་དང་འདྲ་བའི་སྟེང་དུ་རྡོ་རྗེའི་གདུང་ཟླུམ་གྱིས་བསྐོར་བ། དེའི་སྟེང་དུ་རྩིག་ཟླུམ་མཆོད་རྟེན་གྱི་བུམ་པ་ལྟ་བུ། དེའི་ཁར་རྡོ་རྗེའི་གདུང་བཞི་སྣོལ་མར་གཏང་བའི་གདུང་སྣེ་འོག་ཀ་བའི་ཐད་དུ་སླེབ་པས་ལྗིད་ཀ་བ་ལ་བབས་པ། རྩིག་ཟླུམ་གྱི་སྟེང་དུ་རིན་པོ་ཆེའི་བྱ་འདབ་གྲུ་བཞི་འོག་གི་རྩིག་པ་ལས་ཆ་ཕྲན་གཅིག་འཕྱར་བ།
དེའི་སྟེང་དུ་ཆ་ཕྲན་གཅིག་འཕྱར་བའི་ཕ་གུ་དང་དྲ་བ་དྲ་ཕྱེད་སྔར་བཞིན། མདོར་ན་དེ་དག་གི་དཔངས་ལ་ཆ་ཆེན་གསུམ་མོ། ། གདུང་གི་སྣོལ་མཚམས་གྲུ་བཞིའི་སྟེང་ན། བྲེ་གྲུ་བཞིའི་སྟེང་དུ་ཕ་གུ་དང་དྲ་ཕྱེད་རྣམས་གོང་བཞིན་གནས་པ། སྡོམ་པས་དཔངས་སུ་ཆ་ཆེན་གཅིག་གོ ། དེ་བས་ན་འདི་ཡན་ཆད་ལ་རྒྱ་མཉམ་དཔངས་མཉམ་ཚང་བས་ཀུན་ནས་གྲུ་བཞི་པའོ། ། བྲེའི་སྟེང་ན་ཏོག་ལྷག་པོར་གནས་ཏེ་དབྱིབས་ནི་སྔར་བཤད་པ་ལྟར་རོ། རྟ་བབས་ལ་སློབ་དཔོན་རྣམས་ཀྱི་བཞེད་པ་མི་འདྲ་བ་དུ་མ་ཡོད་ཀྱང་གཉིས་སུ་འདུས་ཏེ། དཀྱིལ་འཁོར་གྱི་རྒྱན་གྱི་རྟ་བབས་དང་། རྒྱལ་པོའི་རྟ་བབས།
གཞོན་གྱི་རྟ་བབས་སོ། ། དང་པོ་ནི་སྒོ་ལ་སོགས་ཀྱི་ཟུར་བཞིའི་ཕྱི་རོལ་དུ་ཀ་བ་བཞི་རྩུགས་པས་དཔངས་རྩིགས་པ་ལྔ་ལས་ཆ་ཆེན་གཅིག་གིས་མཐོ་བའི་གར་ཐབས་བརྩིགས་པའོ། ། གཉིས་པ་ནི། སྒོ་ལས་ཕྱི་རོལ་གྱི་རྟ་བབས་འདེགས་པའི་ཀ་བ་བཞི་བཞིའི་སྟེང་ན་རྟ་བབས་མཆོད་རྟེན་གྱི་དབྱིབས་སམ། གླང་པོ་ཆེའི་རྒྱབ་བམ། ཆུ་སྲིན་གྱི་ཁ་ལ་སོགས་པའི་དབྱིབས་སུ་འདུག་པ་སྟེ། བཞིའི་སྟེང་ན་པདྨ་དམར་པོ་ལྟེ་བ་གེ་སར་དང་བཅས་པ་རེ་རེ་ཁ་ཕྱེ་བ། དེ་བཞིའི་སྟེང་ན་གསེར་གྱི་འཁོར་ལོ་རྩིབས་སྟོང་དང་ལྡན་པའམ། འཁོར་ལོ་བརྩེགས་པ་བཅུ་གསུམ་པ་རེ་རེ། དེ་བཞིའི་སྟེང་ན་ལྷ་རྫས་ཀྱི་གདུགས་རེ་རེ།
གདུགས་ཀྱི་ཡུ་བ་རིན་པོ་ཆེ་ལས་གྲུབ་པ་འཁོར་ལོ་བཞིའི་ལྟེ་བར་ཟུག་པའོ། ། ཡང་རྟ་བབས་རེ་རེའི་སྟེང་ན་འཁོར་ལོ་ལ་ཁ་ཕྱོགས་པའི་རི་དྭགས་དང་དར་དཔྱངས་དམར་པོ་མཚན་པ་གཉིས་གཉིས་འདུག་པའོ། ། རྟ་བབས་ཀྱི་མཐའ་མ་ན་ཡང་ཕ་གུ་དང་དྲ་ཕྱེད་ཀྱིས་བརྒྱན་པའོ། ། རྟ་བབས་རེ་རེའི་གཞིར་བ་དན་དྲིལ་བུ་གོས་སྣ་ཚོགས་ཀྱིས་མཚན་པ་རེ་རེ། དྲིལ་བུའི་ལྕེ་རྔ་མས་བརྒྱན་པ། རླུང་གིས་བསྐྱོད་པས་རྡོ་རྗེ་ཐེག་པ་ཟབ་པ་དང་རྒྱ་ཆེ་བའི་སྒྲ་སྒྲོགས་པའོ། ། དེ་ལྟ་བུའི་ཁྱད་པར་དང་ལྡན་པའི་གདུང་གི་རྩེ་མོ་ནི། ཕོ་བྲང་གི་རྩིག་པ་ཟླུམ་པོ་དང་དཔངས་མཉམ་པའོ། ། ཞེས་བཞེད་དོ། ། སྤྱིར་དཀྱིལ་འཁོར་གྱི་ཕྱིའི་དབྱིབས་ལ།
སློབ་དཔོན་སངས་རྒྱས་གསང་བས་མཛད་ཟེར་བའི་ལུང་ལས། ཕྱི་དབྱིབས་མཆོད་རྟེན་མཁར་ཐབས་དང་། ། རྒྱལ་ཁབ་རི་བོའི་གུར་དུ་འདོད། ། ཅེས་ལུགས་བཞི་འབྱུང་བའི་མཆོད་རྟེན་ནི། བཤད་མ་ཐག་པ་ཡིན་ལ། རྒྱལ་ཁབ་ནི། གོང་དུ་རྗེ་བཙུན་གྲགས་པ་རྒྱལ་མཚན་གྱི་བཞེད་པར་བརྗོད་པ་དེ་ཉིད་ཡིན་ནོ། ། མཁར་ཐབས་དང་། རི་བོའི་གུར་གྱི་དོན། བོད་ཀྱི་འཁྲུལ་སྤོང་མཁན་པོས།
མཁར་ཐབས་ཞེས་པ་ལྗོང་དང་། རི་བོའི་གུར་དབུས་མཐོ་བའི་ཟླུམ་པོ་གུར་དང་འདྲ་བ་ཞེས་ཟེར་ཡང་། མཁར་ཐབས་ཞེས་པ་བླ་མ་འགའ་ཞིག་བཞེད་པ་ལྟར། རྩིག་པའི་རྩ་བ་ནས་མདའ་ཡབ་ཀྱི་བར་ལ་ཆ་ཆེན་བརྒྱད་ཡོད་པའི་ལུགས་དང་། རི་བོའི་གུར་ཞེས་པ། རི་རབ་བང་རིམ་བཞི་པའི་སྟེང་ན་གྲོང་ཁྱེར་ལྟ་ན་སྡུག་ཡོད་པ་དང་འདྲ་བར། དུས་འཁོར་སོགས་ལས་གསུངས་པ་ལྟར། གཞལ་ཡས་ཁང་གི་ཐོག་བང་རིམ་ལྔ་པའི་རྣམ་པར་ཡོད་པ་བསྟན་པར་སེམས་སོ། ། མདོར་ན་དཀྱིལ་འཁོར་གྱི་འཁོར་ལོ་བསྒོམ་པ་ལ་དེའི་རྣམ་པ་གསལ་དགོས་ཤིང་། གསལ་བ་ལ་ཤེས་དགོས་ལ།
དེ་ཡང་ལུང་རིགས་ལ་བརྟེན་པའི་དགག་བཞག་རྣམས་དོར་ནས་རང་གི་ལུགས་རྣམ་པར་བཞག་པ་རྗེ་བཙུན་སྐུ་མཆེད་ཀྱི་དགོངས་པ་མི་འདྲ་བའི་ཁྱད་པར་ཅུང་ཟད་དང་བཅས་པ། ལས་དང་པོ་པ་ལ་ཕན་པའི་ཕྱིར་གོ་བདེ་བར་བཀྲོལ་ནས་བྲིས་པའོ། ། དེ་ལྟར་ཕྱིའི་དཀྱིལ་འཁོར་འདི་རྣམས་ནང་ལ་སྦྱར་ན་ཞེས་བྱ་བ་ནས། བདག་མེད་པའི་ཡེ་ཤེས་མཚོན་ཏོ། ། ཞེས་བའི་བར་གྱིས་གཞལ་ཡས་ཁང་དུར་ཁྲོད་དང་བཅས་པའི་རྣམ་དག་ནང་ལ་སྦྱར་བའི་སྒོ་ནས་ཕྱི་ནང་བསྲེས་པས་སྤྲོས་པ་མ་ལུས་པ་གཅོད་པའོ། ། དེས་མཚོན་ནས་ཞེས་སོགས་ཀྱིས་གོང་གི་འཕྲོས་ལ་རོ་གདན་གྱི་དག་པ་བསྟན། འདིར་སྙིང་པོ་ཀྱཻ་རྡོ་རྗེ་འཁོར་དང་བཅས་པ་ལ། ཞེས་སོགས་ཀྱིས། གཙོ་འཁོར་གྱི་གདན་གྱི་ངོས་འཛིན་དང་། མི་འདྲ་བའི་ཁྱད་པར་བསྟན།
དེ་ལ་ཅིའི་ཕྱིར་ཞེས་སོགས་ཀྱིས། ཕྱོགས་སྐྱོང་གཅིག་ཉིད་ལ་ཡང་། གདན་དུ་མནན་པ་དང་ཕྱག་ཏུ་བཟུང་བ་དང་། གཏོར་མ་ཕུལ་ནས་གྲོགས་འཆོལ་བ་དང་། བསྐྲད་ཅིང་ཕུར་བུས་གདབ་པ་སོགས་འགལ་བ་དུ་མ་སྣང་བ་ལ་དེ་དག་མི་འགལ་བའི་རྒྱུ་མཚན་དག་པ་སྦྱར་བ་དང་བཅས་ཏེ་བསྟན། འདིར་གདན་འདི་དག་གི་རྒྱུ་མཚན་རྗེ་བཙུན་གྱིས་མཛད་པའི་མངོན་བྱུང་གི་རྣམ་འཕྲུལ་དང་། གདན་གྱི་རྣམ་དག་ཏུ་ཤེས་པར་བྱའོ། ། ཞེས་གསུངས་པ་ལ། མངོན་བྱུང་གི་རྣམ་འཕྲུལ་ནི། རྗེ་བཙུན་གྱི་ཞལ་ནས།
ལྷའི་རྣམ་པའི་སྐབས་སུ་བསྐྱེད་པའི་རིམ་པ་ལ་ཆོས་གསུམ་དྲན་དགོས་ཏེ། སྦྱང་གཞི་སྦྱོང་ཚུལ་དང་། འབྲས་བུ་འགྲུབ་ཚུལ་དང་། སྔོན་བྱུང་གི་རྣམ་པར་འཕྲུལ་པའི་བྱུང་ཚུལ་གསུམ་ཡིན་ནོ། སྔོན་མ་གཉིས་ནི་བསྟན་ཟིན་ཏོ། ། རྣམ་པར་འཕྲུལ་པ་ནི། སྔོན་བྱུང་ཁམས་གསུམ་ལ། གཟུགས་མེད་པའི་ཁམས་ལ་ནི་བདག་པོ་མེད་ལ། གཟུགས་ཁམས་ཀྱི་བདག་པོ་ཚངས་པ་དང་། འདོད་པའི་ཁམས་རྒྱ་ཆེ་བའི་བདག་པོ་འདོད་པའི་དབང་ཕྱུག་ཆེན་པོ་དང་།
འདོད་པའི་ཁམས་རྒྱ་ཆུང་བའི་བདག་པོ་གཞན་འཕྲུལ་དབང་བྱེད་དང་། རི་རབ་ཀྱི་རྩེ་མོ་མན་ཆད་གླིང་བཞིའི་བདག་པོ་དབང་ལྡན་ན་གནས་པའི་དྲག་པོ་འདོད་པའི་དབང་ཕྱུག་ཆེན་པོ་འཁོར་འཇིག་རྟེན་པ་ཆེན་པོ་བརྒྱད་དང་། རང་གི་ཆུང་མ་བརྒྱད་དང་ལྡན་པ། འཇིག་རྟེན་པ་ཆེན་པོ་རྣམས་ཀྱང་། རང་རང་གི་ཆུང་མ་རེ་རེ་དང་། འཁོར་བསམ་གྱིས་མི་ཁྱབ་པ་དང་ལྡན་པ་རྣམས། དེ་བཞིན་གཤེགས་པ་སྤྲུལ་པའི་སྐུ་ལ་ཐོ་འཚམས་ཞིང་འགྲན་པའི་ཕྱིར། དམག་ཀུན་ཏུ་འདྲེན་པ་ན། བཅོམ་ལྡན་འདས་ཉིད་ཁྲོ་བོའི་སྐུར་སྤྲུལ་ཏེ། དྲག་པོའི་ཆུང་མ་བརྒྱད་དང་མིང་མཐུན་པ།
བཛྲ་གཽ་རཱི་ལ་སོགས་པ་ལྷ་མོ་བརྒྱད་སྤྲུལ་ནས། གཙོ་བོ་ཆེན་པོ་གསུམ་དང་། དྲག་པོའི་འཁོར་ཆེ་ཤོས་བརྒྱ་བྱིན་ནི་བཅོམ་ལྡན་འདས་ཉིད་ཀྱིས་མནན། དྲག་པོའི་འཁོར་ལྷག་མ་བདུན་དང་བཅས་པ་ནི། ལྷ་མོ་བརྒྱད་ཀྱིས་མནན། དབང་ཕྱུག་གི་ཆུང་མ་བརྒྱད། འཁོར་ཆེན་པོ་བརྒྱད་ཀྱི་ཆུང་མ་བརྒྱད། དེ་དག་གི་འཁོར་སྟོབས་པོ་ཆེ་བསམ་གྱིས་མི་ཁྱབ་པ་དང་བཅས་པ་ནི་ཕྲིན་ལས་པའི་ཚུལ་དུ་དུར་ཁྲོད་བརྒྱད་དུ་བསྐྲད་ནས་སངས་རྒྱས་ཀྱི་བསྟན་པ་རྒྱས་པར་མཛད་པ་ཡིན་ནོ། ། དབང་ཕྱུག་གི་ཆུང་མ་བརྒྱད་ཀྱི་མིང་དོན་ནི། བདུན་ནི་མིའི་རིགས་ལས་བྱུང་བ་ཡིན་ལ།
རོ་ལངས་མ་ནི་ཤ་ཟའི་རིགས་ལས་བྱུང་བས་རོ་ལངས་མའོ། ། མིའི་བདུན་ལ། གཽ་རཱི་གཟུགས་མཛེས་ཤིང་ཁ་མདོག་དཀར་བའི་ཕྱིར་གཽ་རཱི་ཞེས་བྱ། ཙཽ་རཱི་ནི་ཆོམ་རྐུན་མའི་རིགས་ལས་བྱུང་བའི་ཕྱིར་ཆོམ་རྐུན་མ། གྷསྨ་རཱི་ནི་ཟ་བརྒྱན་པའི་རིགས་ལས་བྱུང་བའི་ཕྱིར་ཟ་ཕོད་མ། པུཀྐ་སཱི་ནི་ང་རྒྱལ་ཅན་གྱི་རིགས་ལས་བྱུང་བའི་ཕྱིར་སྦོས་མོ། ཤ་བ་རཱི་ནི་རྔོན་པའི་རིགས་ལས་བྱུང་བའི་ཕྱིར་རི་ཁྲོད་མ། ཙཎྜ་ལཱི་ནི་བཤན་པའི་རིགས་ལས་བྱུང་བས་ན་གཏུམ་མོ། ཌོཾ་བྷི་ནི་ནི་ཀོ་ལྤགས་མཁན་གྱི་རིགས་ལས་བྱུང་བས་ན་གཡུང་མོའོ། ། དེ་དང་མིང་མཐུན་པར་བྱས་ནས་རྡོ་རྗེའི་མིང་དབུར་བཞག་ནས་བཛྲ་གཽ་རཱི་ཞེས་བྱ་བ་ལ་སོགས་པ་ནི་སངས་རྒྱས་ཀྱི་སྤྲུལ་པ་ཡིན་ནོ། །
དྲག་པོ་དབང་ཕྱུག་དཔོན་ཡིན་པའི་ཕྱིར། བཅོམ་ལྡན་འདས་ཀྱི་གདན་དུ་རིགས་ན། དབུས་སུ་བརྒྱ་བྱིན་འོང་བ་ཅིའི་ཕྱིར་ཞེ་ན། དྲག་པོ་ནི་འདོད་ཆགས་ཀྱི་ངོ་བོ་ཡིན་ལ། དེ་ཕྲག་དོག་དང་རྒྱུ་འབྲས་སུ་འབྲེལ་བས་དེ་བྱང་དུ་འོང་བར་རིགས་ལ། བརྒྱ་བྱིན་ཕྲག་དོག་གི་ངོ་བོ་ཡིན་པས། དེ་ཡུམ་གྱི་ཞབས་འདོད་ཆགས་ཀྱི་ངོ་བོས་གནོན་པ་ནི་རྒྱུ་འབྲས་འབྲེལ་བས་དབུས་སུ་འོང་བར་རིགས་ཤིང་། དབུས་ན་སྟོང་གསུམ་གྱི་དབང་ཕྱུག་ཆེན་པོ་འདོད་ཆགས་ཀྱི་ངོ་བོ་ཡོད་པས། དབུས་སུ་དབང་ལྡན་གྱི་དྲག་པོ་མི་དགོས་པ་ཡིན་ནོ། ། འདི་དག་གི་དོན་ནི་རྒྱུད་རྒྱས་པའི་ལུང་ཡིན་ནོ། །
ཞེས་བླ་མ་རྣམས་གསུངས་ལ། གནས་སྐབས་སུ་ནི། དེ་ཉིད་འདུས་པ་དང་། རྡོ་རྗེ་རྩེ་མོ་དང་། ཁམས་གསུམ་རྣམ་རྒྱལ་དང་། ཟླ་གསང་ཐིག་ལེ་རྣམས་ཀྱིས་ཅི་རིགས་པར་ཤེས་པར་ནུས་པ་ཡིན་ནོ། ། སྔོན་བྱུང་གི་རྣམ་འཕྲུལ་གྱི་སྐབས་བསྟན་པའོ། ། ཞེས་གསུངས་པ་ཡིན་ལ། གདན་གྱི་རྣམ་དག་ནི། རྗེ་བཙུན་གྱི་ཞལ་ནས།
གཙོ་བོའི་གདན་གྱི་ཚངས་པ་ནི་གཟུགས་ཁམས་ཀྱི་ཚངས་པ་སྟེ། དེ་གཏི་མུག་གི་རང་བཞིན་ཡིན་ལ། གཙོ་བོའི་ཞབས་ཕྱེད་སྐྱིལ་ཀྲུང་དུ་བཞུགས་པ་ནི་ཟུང་འཇུག་སྟེ། དེའི་ཞབས་གཡས་པས་སྙིང་ཁ་ནས་མནན་པ་ནི། གཏི་མུག་ཟུང་འཇུག་གིས་མནན་པས། ངོ་བོ་ཉིད་ལ་ངོ་བོ་ཉིད་ཀྱི་རྒྱ་ཡིན་ནོ། ། འདོད་པའི་ཁམས་ཐམས་ཅད་ལ་དབང་བྱེད་པའི་དབང་ཕྱུག་ཆེན་པོ་ནི་འདོད་ཆགས་ཀྱི་རང་བཞིན་ཡིན་ལ། དེའི་སྙིང་ཁ་ནས་ཞབས་གཡས་བརྐྱང་བས་མནན་པ་ནི། ཞབས་གཡས་པ་ནི་སྟོང་པ་ཞེ་སྡང་གི་ངོ་བོ་ཡིན་པས། འདོད་ཆགས་གསལ་བ་ལ་སྟོང་པ་ཞེ་སྡང་གི་རྒྱ་ཡིན་ནོ། །
གཞན་འཕྲུལ་དབང་བྱེད་ཀྱི་བདུད་སྡིག་ཅན་ནི། ཞེ་སྡང་སྟོང་པའི་རང་བཞིན་ཡིན་ལ། ཞབས་གཡོན་བསྐུམ་པ་ནི་འདོད་ཆགས་གསལ་བའི་རང་བཞིན་ཡིན་པས། དེས་བདུད་ཀྱི་སྙིང་ཁ་མནན་པ་ནི་སྟོང་པ་ལ་གསལ་བའི་རྒྱ་ཡིན་ནོ། ། རི་རབ་ཀྱི་རྩེ་མོའི་བརྒྱ་བྱིན་ནི། ཕྲག་དོག་དང་ང་རྒྱལ་གྱི་རང་བཞིན་ཡིན་ལ། དེའི་སྙིང་ཁ་ནས་ཡུམ་གྱི་ཞབས་གཡོན་པས་མནན་པ་ནི། ཞབས་གཡོན་པ་འདོད་ཆགས་ཀྱི་རང་བཞིན་ཡིན་པས་འབྲས་བུ་ལ་རྒྱུའི་རྒྱ་སྟེ། དེ་ཡང་ཟུང་འཇུག་དུ་འགྱུར་བ་ཡིན་ནོ། ། གཽ་རཱིའི་གདན་ཚངས་པ་ནི་འདོད་ཁམས་ཀྱི་ཚངས་པ་སྟེ།
དེ་གཏི་མུག་གི་རང་བཞིན་ཡིན་ལ། དེ་ལ་གཽ་རཱི་གཟུགས་རྣམ་པར་དག་པ་མེ་ལོང་ལྟ་བུའི་ཡེ་ཤེས་ཀྱིས་མནན་པ་ནི། ངོ་བོ་ཉིད་ལ་ངོ་བོ་ཉིད་ཀྱི་རྒྱ་ཡིན་ཞིང་། དབུ་རྒྱན་ལ་མི་བསྐྱོད་པ་ནི་ལུས་ལ་སེམས་ཀྱི་རྒྱ་སྟེ་ཟུང་འཇུག་ཏུ་བསྒྲུབ་པ་ཡིན་ནོ། ། ཙཽ་རཱིའི་གདན་དབང་པོ་ནི། ཤར་ཕྱོགས་ཀྱི་བརྒྱ་བྱིན་འདོད་ཆགས་ཀྱི་རང་བཞིན་ཡིན་ལ། དེ་སྒྲ་རྣམ་པར་དག་པ་ཙཽ་རཱི་མི་བསྐྱོད་པའི་ངོ་བོ་ཞེ་སྡང་རྣམ་པར་དག་པས་མནན་པ་ནི། གསལ་བ་ལ་སྟོང་པའི་རྒྱ་ཡིན་ལ། དབུ་རྒྱན་ལ་རྣམ་སྣང་ནི་སེམས་ལ་ལུས་ཀྱི་རྒྱ་སྟེ་ཟུང་འཇུག་གོ །

རྒྱ་སུམ་སྦྲག་ཡོད་དོ། ། བཻ་ཏ་ལཱིའི་གདན་ཉེ་དབང་ནི་ཁྱབ་འཇུག་ཞེ་སྡང་གི་རང་བཞིན་ཡིན་ལ། བཻ་ཏ་ལཱི་འདོད་ཆགས་གསལ་བའི་ངོ་བོས་མནན་པ་ནི་སྟོང་པ་ལ་གསལ་བའི་རྒྱ་ཡིན་ལ། དབུ་རྒྱན་རིན་འབྱུང་ནི་སེར་སྣ་དག་པ་སྟེ། རྒྱུ་ལ་འབྲས་བུའི་རྒྱ་ཡིན་ནོ། ། ཡང་བཻ་ཏ་ལཱི་དྲི་རྣམ་པར་དག་པ་ནི་འབྲས་བུ་ལ་རྒྱུའི་རྒྱ་ཡིན་ནོ། ། འདི་ལ་རྒྱ་བཞི་སྦྲག་ཡོད་དོ། ། གྷསྨ་རཱིའི་གདན་དྲག་པོ་ནི། དབང་ཕྱུག་ཆེན་པོ་དབང་ལྡན་ན་གནས་པ་སུམ་ཅུ་རྩ་གསུམ་མན་ཆད་ན་དབང་ཆེ་བ་འདོད་ཆགས་ཀྱི་རང་བཞིན་ཡིན་ལ། དེ་གྷསྨ་རཱི་ཕྲག་དོག་རྣམ་པར་དག་པས་མནན་པ་ནི། རྒྱུ་ལ་འབྲས་བུའི་རྒྱ་ཡིན་ལ།
སྤྱི་བོར་འོད་དཔག་མེད་པས་རྒྱ་བྱས་པ་ནི། འབྲས་བུ་ལ་རྒྱུའི་རྒྱ་ཡིན་ལ། རོ་རྣམ་པར་དག་པ་ནི་སྦྱང་གཞི་ལ་འབྲས་བུའི་རྒྱ་ཡིན་ནོ། ། འདི་ལའང་རྒྱ་བཞི་སྦྲག་ཡོད་དོ། ། པུཀྐ་སཱིའི་གདན་གཤིན་རྗེ་ནི་ཞེ་སྡང་ཡིན་ལ། དེ་པུཀྐ་སཱི་བྱམས་པ་ཚད་མེད་པས་མནན་པ་ནི། ཞེ་སྡང་བྱམས་པར་བསྒྲུས་པས་ཟུང་འཇུག་སྟེ། རིགས་ཀྱི་བདག་པོ་མི་བསྐྱོད་པ་ནི་ལུས་ལ་སེམས་ཀྱི་རྒྱའོ། ། ཤ་ཝ་རཱིའི་གདན་ནོར་སྦྱིན་ནི་རྣམ་ཐོས་སྲས་སེར་སྣ་དང་། ང་རྒྱལ་གྱི་རང་བཞིན་ཡིན་ལ།
དེ་ཤ་བ་རཱི་སྙིང་རྗེ་ཚད་མེད་པས་མནན་པ་ནི། ཉོན་མོངས་པ་དེ་གཉིས་ཀྱི་གཉེན་པོ་སྙིང་རྗེ་ཡིན་པས་ཟུང་འཇུག་གོ ། དབུ་རྒྱན་རྣམ་པར་སྣང་མཛད་ནི་ཆུ་མི་བསྐྱོད་པ་སེམས་ལ་ལུས་ཀྱི་རྒྱའོ། ། ཙཎྜ་ལཱིའི་གདན་སྲིན་པོ་ནི་ཞེ་སྡང་མངོན་དུ་རྒྱུ་ཁྲོ་བའི་རང་བཞིན་ཡིན་ལ། དེ་གཉེན་པོ་དགའ་བ་ཚད་མེད་པའི་ངོ་བོ་ཙཎྜ་ལཱིས་མནན་པས་ཟུང་འཇུག་ཡིན་ལ། དབུ་རྒྱན་རིན་ཆེན་འབྱུང་ལྡན་ནི། གོས་དཀར་མོས་མེ་འདོད་ཆགས་ལ། སེར་སྣ་རིན་ཆེན་འབྱུང་ལྡན་ནི་རྒྱུ་ལ་འབྲས་བུའི་རྒྱའོ། ། གཡུང་མོའི་གདན་ལྷ་མ་ཡིན་གྱི་དབང་པོ་ཐག་བཟང་རིས་ནི་ཁྲག་དོག་གི་རང་བཞིན་ཡིན་ལ། དེ་གཡུང་མོ་བཏང་སྙོམས་ཚད་མེད་པས་མནན་པ་ནི།
ཁྲག་དོག་གི་གཉེན་པོ་བཏང་སྙོམས་ཡིན་པས་སོ། ། དབུ་རྒྱན་འོད་དཔག་མེད་ནི། གཡུང་མོ་རླུང་དོན་ཡོད་ཀྱི་རང་བཞིན་ཡིན་པས། འབྲས་བུ་ལ་རྒྱུའི་རྒྱའོ། ། གཽ་རཱི་ལ་ངོ་བོ་ཉིད་ལ་ངོ་བོ་ཉིད་ཀྱི་རྒྱར་འགྲོ་ལ། གཞན་རྣམས་སྤང་བྱ་དང་གཉེན་པོར་ངོ་སྤྲོད་པ་ཅིའི་ཕྱིར་ཞེ་ན། གཏི་མུག་ནི་ཐམས་ཅད་ཀྱི་གཞི་ཡིན་པའི་ཕྱིར། གཅིག་གིས་ཐམས་ཅད་མཚོན་ནུས་ལ། གཞན་རྣམས་ནི་དེ་ལས་བྱུང་བའི་ཕྱིར། སྤང་བྱ་དང་གཉེན་པོ་སོ་སོར་ངོ་སྤྲོད་དགོས་པའི་ཕྱིར་རོ། །
སྤང་བྱ་དང་དབང་བྱ་དག་བྱེད་གཞན་རྣམས་ནི་རང་རང་གི་རིགས་སུ་ངོ་སྤྲོད་ལས་ཅིའི་ཕྱིར་ཞེ་ན། ནུབ་དང་བྱང་གི་ལྷ་མོ་གཉིས་རྒྱུ་དང་འབྲས་བུའི་དག་བྱ་དག་བྱེད་དུ་ངོ་སྤྲོད་པ་ཅིའི་ཕྱིར་ཞེ་ན། གཞན་རྣམས་ཀྱིས་རང་རང་གི་མཚོན་བྱ་མཚོན་བྱེད་དུ་ངོ་ཤེས་པས། ལམ་ཐམས་ཅད་ཀྱི་རང་བཞིན་རྒྱུ་དང་འབྲས་བུར་འབྲེལ་དགོས་པར་མཚོན་པའི་ཕྱིར་རོ། ། ནུབ་དང་བྱང་གི་ལྷ་མོ་གཉིས་གཞན་དང་མི་འདྲ་བའི་ཁྱད་པར་བསྟན་པ་ཡིན་ནོ། ། གདན་གྱི་རྣམ་པར་དག་པ་རྫོགས་སོ། ། ཞེས་གསུངས་པ་ཡིན་ནོ། ། དེ་ལྟར་ལེགས་པར་བཤད་པ་ཚན་པ་དེ་གཉིས་ཤིན་ཏུ་གལ་ཆེ་བར་སྣང་ཡང་དཔེ་ཕྱི་དཀོན་པའི་དབང་གི་མ་རྙེད་པ་དུ་མ་ཞིག་མཐོང་བས། དེ་དག་ལ་ཕན་བཏགས་པའི་ཕྱིར། འདིར་ཡིག་ཚོགས་ལ་མ་བསམས་པར་ཚིག་ཇི་ལྟ་བ་བཞིན་དུ་བྲིས་པ་ཡིན་ནོ། །
དེ་ནས་དཀྱུས་མ་ཉིད་ལ་འཇུག་པར་བྱས་ཏེ། ཐམས་ཅད་ལ་ཐུན་མོང་དུ་ཉི་མའི་གདན་བསྒོམ་པར་གསུངས་ཏེ། ཞེས་སོགས་ཀྱིས་གཙོ་འཁོར་ཀུན་ལ་ཉི་མའི་གདན་བསྒོམ་པར་བཤད། འདིའི་སྐབས་སུ། ཟླ་ཟེར་ལས། འདིར་རྗེ་བཙུན་རྩེ་མོས། དབུས་སུ་ཉི་མའི་དཀྱིལ་འཁོར་གྱི་སྟེང་དུ་བདུད་བཞི་དང་། འདབ་མ་བརྒྱད་ལ་ཟླ་བའི་དཀྱིལ་འཁོར་གྱི་སྟེང་དུ་ཚངས་པ་སོགས་ཀྱི་སྟེང་དུ་གདན་འགོད་པར་བཞེད་ལ། སྒྲུབ་ཐབས་འདི་དང་། མངོན་རྟོགས་དོན་གསལ་གྱི་དགོངས་པའང་དེ་བཞིན་དུ་ཤེས་པར་བྱའོ། །
ཤན་ཏི་བས། འཇིགས་ལྡན་བདུད་ནི་བཞི་པོ་ཡིས། ། སྙིང་ཁ་དག་ཏུ་ཉི་མས་མནན། ། འཇིགས་བྱེད་གཞན་ཡང་ཟླ་བས་སོ། ། ཞེས་དང་། ཉིན་འབྱུང་ཟླ་བ། ནག་པོ་པ། གཉིས་མེད་རྡོ་རྗེ། མར་མེ་མཛད་རྣམས་ཀྱང་དེ་བཞིན་བཞེད་ལ། ཀཾ་པ་ལས་ཀྱང་།
དབུས་སུ་བདུད་བཞི་ཉི་མས་མནན། ། འདབ་མའི་ལྷ་བརྒྱད་ཟླ་བས་མནན། ། ཞེས་སོ། ། གལ་ཏེ་རྗེ་བཙུན་སྐུ་མཆེད་ཀྱི་ལུགས་ལ། ལྷ་མོ་རྣམས་ལ་ཟླ་གདན་དུ་བྱས་པ་མི་འཐད་དེ། སློབ་དཔོན་ཤན་ཏི་བ་སོགས་ཀྱིས། བདག་མེད་མ་ལ་ཟླ་གདན་བྱས་པ་ལ། རྗེ་བཙུན་གྱིས་ཟླ་བའི་གདན་ཡང་མི་རིགས་ཏེ། འདི་དག་ནི་ཁྲོ་མོ་ཡིན་ལ། ཁྲོ་བོ་ཁྲོ་མོ་རྣམས་ནི་འབར་བའི་ཕྲེང་བ་འཁྲུགས་པའི་འོད་ཅེས་བྱ་བ་ཉི་མར་བཤད་པ་དང་འགལ་བའི་ཕྱིར་རོ། །
ཞེས་དགག་པར་མཛད་པའི་ཕྱིར་རོ་སྙམ་ན། དེ་ནི་བདག་མེད་ལྷ་མོ་བཅོ་ལྔ་ལ་ཟླ་གདན་བྱེད་པ་བཀག་པ་ཡིན་གྱི། ཡབ་ཀྱི་འཁོར་རྣམས་ལ་ཟླ་གདན་བྱེད་པ་བཀག་པ་མིན་ནོ། ། འོ་ན་དེ་གཉིས་ལ་ཁྱད་པར་ཅི་ཡོད་སྙམ་ན། བདག་མེད་མ་གཙོ་འཁོར་རྣམས་ནི་རྩ་རྒྱུད་ལས། ལྷ་མོ་ཐམས་ཅད་ཁ་དོག་གནག ། དྲག་ཆེན་ཕྱག་རྒྱ་ལྔ་ཡིས་བརྒྱན། ། ཞེས་ཐམས་ཅད་དྲག་མོར་བཤད་ལ། གུར་ལས། ཐམས་ཅད་ཀྱང་ཁ་དོག་ནག་མོར་མཚུངས་པ།
རབ་ཏུ་སོན་པའི་སྟེང་དུ་གར་དང་བཅས་པ། ཁྲོ་མོ་ཆེན་མོ། དཔའ་མོ། གཡོན་ན་ཁ་ཊྭཱཾ་ག་འཛིན་པ་མོའོ། ། ཞེས་ཁྲོ་མོར་བཤད་པས། དེ་དག་ཁྲོ་མོར་འདོད་དགོས་ལ། འདིར་ནི་ཁྲོ་མོ་ཡིན་པའི་དམིགས་བསལ་མ་གསུངས་པའི་ཕྱིར་རོ། ། དེས་ན་ཁྲོ་མོ་དང་ཅུང་ཟད་ཞི་བའི་ཁྱད་པར་ཡོད་པས། གདན་གཉིས་ཀྱང་དེ་བཞིན་དུ་བྱ་བ་ཡིན་ཏེ། དཔེར་ན་དགྲ་ནག་གི་དཀྱིལ་འཁོར་དུ།
ཁྲོ་བོ་གཞན་རྣམས་ལ་ཉི་གདན་དང་། གཏི་མུག་གཤེན་རྗེ་གཤེད་ལ་ཟླ་གདན་དུ་བཤད་པ་ལྟར་རོ། ། ཞེས་ཟླ་གདན་གསུངས་པ་རང་ལུགས་སུ་བཞག་ནས། འགལ་སྤོང་དང་བྱས་ཏེ་འཆད་ཀྱང་། ཁོ་བོའི་དཔལ་ལྡན་བླ་མ་དམ་པའི་ཞལ་མངའ་ནས། ལྷ་མོ་བརྒྱད་ལ་ཟླ་གདན་མཚོ་སྐྱེས་སོགས་རྒྱ་གཞུང་རྣམས་ནས་བཤད་ཀྱང་། དག་ལྡན་ནས་བཀག རྩེ་མོའི་མངོན་རྟོགས་རྒྱས་པ་ལ། ཟླ་གདན་དང་ཉི་གདན་གཉིས་བཤད་པའི་དཔེ་གཉིས་མཐོང་ནའང་། ཟླ་གདན་མ་དག་པར་གསལ་དེས་ན་རྗེ་བཙུན་གོང་མ་རྣམས་ལྷ་མོ་བརྒྱད་ལ་ཉི་གདན་བཞེད་དེ་རྒྱུ་མཚན་གུར་ལས།
ཉི་མའི་དཀྱིལ་འཁོར་དབུས་གནས་པར། ། དཀར་མོའི་གཟུགས་ཅན་བསྒོམ་པར་བྱ། ། ཞེས་གསུངས་པའི་རྗེས་སུ་འབྲང་ཞེས། རྒྱལ་མཚན་བཟང་པོའི་ཞུས་ལན་དུ་གསུང་ཡོད་ལ། འོན་ཀྱང་མངོན་རྟོགས་རྒྱས་པར། ཟླ་གདན་བྲིས་པའི་དཔེ་ཤིན་ཏུ་མང་བས། དེའི་ལུགས་ཀྱི་འགལ་སྤོང་བྱེད་ན། དཀའ་འགྲེལ་དུ་གསུངས་པ་ལྟར། རྩེ་མོའི་མངོན་རྟོགས་རྒྱས་པར་ལྷ་མོ་རྣམས་ལ་ཟླ་གདན་བཤད་པ་ནི། མཚོ་སྐྱེས་དང་ཚུལ་མཚུངས་པའི་དབང་དུ་མཛད་ལ།
འདིར་མན་ངག་ལུགས་ལ། ཉི་གདན་དུ་བླ་མ་གོང་མའི་རྣམ་འགྲེལ་ཕལ་ཆེར་ལས་བཤད་ཅིང་། ཟླ་གདན་གུར་དང་འགལ་བས་བཀག་གོ ། ཞེས་གསུངས་པ་ལེགས་ཏེ། རྗེ་བཙུན་གྱི་མངོན་པར་རྟོགས་པ་རྒྱས་པ་འདི་ནི། རྣལ་འབྱོར་གྱི་དབང་ཕྱུག་པདྨ་བཛྲ་བའི་དགོངས་པ་དང་ཚུལ་མཚུངས་པ་ཡིན་མོད་ཀྱིས། ཞེས་གསུངས་པའི་ཕྱིར་རོ། ། དེས་རྟེན་བསྐྱེད་པ་བསྟན་ཟིན་ཏོ། ། གཉིས་པ་བརྟེན་པ་ལྷ་བསྐྱེད་པ་ལ། སྤྱིར་བསྙེན་སྒྲུབ་ཡན་ལག་བཞི་ལས།
དང་པོ་དམ་ཚིག་པ་བསྐྱེད་པའི་སྐབས་སུ་ཞེས་བྱ་བ་ནས། འདིར་ཡང་དེའི་རྗེས་སུ་འབྲང་ཞེས་པའི་བར་གྱིས། དམ་ཚིག་པ་བསྐྱེད་པ་ལ། སྤྱིར་དཀྲོང་བསྐྱེད། ས་བོན་ལས་བསྐྱེད་པ། རྡོ་རྗེ་ཆོ་ག་ཡན་ལག་གསུམ་ལས་བསྐྱེད་པ། མངོན་བྱང་ལས་བསྐྱེད་པ་བཞི། དེ་ལ་ཨཱ་ལི་ཀཱ་ལི་ལ་མ་ལྟོས་པ་དང་། ལྟོས་པ་གཉིས། ལྟོས་པ་ལ་མི་མཉམ་སྦྱོར་དང་།
མཉམ་སྦྱོར་གཉིས་སུ་བསྐྱེད་པ་ནས། དེ་དག་གི་རྡོ་རྗེ་ཆོ་ག་ཡན་ལག་གསུམ་དང་། མངོན་བྱང་ལྔ་སོ་སོའི་ངོས་འཛིན་དང་། མི་འདྲ་བའི་ཁྱད་པར་རྣམས་རྒྱུད་དང་རྒྱ་གཞུང་རྣམས་དང་སྦྱར་ཏེ་མདོར་བསྟན། འདིར་ཁ་ཅིག་ན་རེ། ཟླ་བ་གྲུ་གསུམ་མི་འཐད་དེ། ཞེས་བྱ་བ་ནས། ཟླ་བ་ཉི་མ་རབ་དབྱེ་བས། ། ཞེས་གསུངས་པའི་ཕྱིར་རོ། ། ཞེས་བྱ་བའི་བར་གྱིས་ནི།
མངོན་བྱང་མཉམ་སྦྱོར་ལ་ཟླ་བ་གྲུ་གསུམ་མི་འཐད་པ་དང་། ཟླ་བ་ཉིས་རྩེག་མི་འཐད་པ་དང་། དེའི་སྟེང་དུ་ཕྱག་མཚན་བསྒོམ་པ་མི་འཐད་པ་དང་། ཕྱག་མཚན་ས་བོན་གྱིས་མ་མཚན་པ་མི་འཐད་པ་དང་། སྤྱིར་རྒྱུ་རྡོ་རྗེ་འཆང་དཀར་པོ་མི་འཐད་པ་དང་། མཉམ་སྦྱོར་ལས་དཀར་པོ་ཁོ་ན་བསྐྱེད་པ་མི་འཐད་པར་ཐལ་བའི་རྩོད་པ་རྣམ་པ་དྲུག་སྤངས་པ་ཡིན་ནོ། ། འདིར་མངོན་བྱང་མཉམ་སྦྱོར་སྟོན་པའི་གཞུང་། རྩ་རྒྱུད་ལས། ཨཱ་ལི་ཀཱ་ལི་མཉམ་སྦྱོར་བ། ། རྡོ་རྗེ་སེམས་དཔའ་ཉིད་ཀྱི་གདན། །
ཡི་གེ་ལས་བྱུང་གོང་བུ་ལ། ། ཧཱུྃ་ཕཊ་རྣམ་པ་འདོད་མི་བྱ། ། སེམས་དཔའི་གཟུགས་བརྙན་ལས་བྱུང་བའི། ། དཀྱིལ་འཁོར་བདག་པོ་རྣམ་པར་བསྒོམ། ། ཕྱག་མཚན་ཞལ་སོགས་གོང་མ་བཞིན། ། ཟླ་བ་ཆུ་ཤེལ་ནོར་བུའི་འོད། ། ཅེས་གསུངས་པའི་འགྲེལ་པར། རྗེ་བཙུན་ཆེན་པོ་གྲགས་པ་རྒྱལ་མཚན་གྱིས་དག་ལྡན་དུ། དེ་ལྟར་སྦྱང་གཞི་དང་སྦྱོང་བྱེད། ལམ་དང་འབྲས་བུའི་དབྱེ་བས་ལྷ་མོ་རྣམས་མངོན་པར་བྱང་ཆུབ་པ་ལྔ་ལས་སྐྱེད་པར་གོམས་ནས་འདི་སྙམ་དུ་རྟོག་སྟེ།
ཅེས་ལྷ་མོ་རྣམས་ཀྱི་མངོན་པར་བྱང་ཆུབ་པ་འདི་ཉིད་ལྟར། ཡབ་ཀྱི་མངོན་པར་བྱང་ཆུབ་པའང་ངེས་སམ་སྙམ་ན། མ་ཡིན་ནོ་ཞེས་པ་བསྟན་པའི་ཕྱིར། ཨཱ་ལི་ཀཱ་ལི་མཉམ་སྦྱོར་བ་ཞེས་སྨྲས་སོ། འདི་ལ་སྤྱི་དོན་གསུམ་སྟེ་མི་འདྲ་བའི་ཁྱད་པར་དང་། དེའི་དགོས་པ་དང་། འདིར་འབྱུང་བའི་རྒྱུ་མཚན་ནོ། ། དང་པོ་ནི། མངོན་བྱང་ལྔ་ཀ་མི་འདྲ་བ་ལས། དང་པོ་ཨཱ་ལི་ལས་ཟླ་བའི་དཀྱིལ་འཁོར་ཟུར་གསུམ་པ་ཨཱ་ལིས་མཚན་པ་ཡིན་པས།
དང་པོ་མི་འདྲ་སྟེ། དཔལ་ཁ་སྦྱོར་ལས། གྲུ་གསུམ་རྒྱ་ཆེན་རང་བཞིན་ཅན། ། སངས་རྒྱས་ཀུན་གྱི་ཡོན་ཏན་གནས། ། འདི་ཡང་ཨ་སོགས་གཟུགས་ཀྱིས་ནི། ། སངས་རྒྱས་ཡོན་ཏན་འཇུག་པར་འགྱུར། ། ཤེལ་དང་ཟླ་བ་ལྟ་བུར་ནི། ། དེ་ཡི་སྟེང་དུ་འཇུག་པར་འགྱུར། ། ཞེས་བྱ་བ་དང་། གྲུ་གསུམ་དུ་བསྒོམ་པའང་།
དེ་ལ་ཟླ་བའི་དཀྱིལ་འཁོར་ནི། ། གྲུ་གསུམ་ཉིད་དུ་བསྒོམ་པར་བྱ། ། ཞེས་སོ། ། གཉིས་པའང་མི་འདྲ་སྟེ། ཀཱ་ལི་བརྒྱད་ཅུ་ལས་མཉམ་པར་སྦྱོར་བ་སྟེ་དེ་ཡང་ཟླ་བ་གྲུ་གསུམ་ཀཱ་ལིས་བརྒྱན་པའོ། ། ཡང་གསུངས་པ། ཟླ་བའི་སྟེང་དུ་ཡང་ཟླ་བ། ། བྱང་ཆུབ་ཟླ་བ་གཉིས་པ་ཅན། ། སངས་རྒྱས་ཡོན་ཏན་ཀ་སོགས་ཀྱི། ། སྐར་མདའ་འདི་ཡང་འཇུག་པར་འགྱུར། །
ཞེས་སོ། ། གསུམ་པའང་མི་འདྲ་སྟེ། དེ་ལྟ་བུའི་ཟླ་བ་གཉིས་ནི་རྡོ་རྗེ་སེམས་དཔའ་ཉིད་ཀྱི་གདན་ཏེ་བསྐྱེད་པའི་རིམ་པའི་གཞིའོ། ། དེའི་སྟེང་དུ། ཡི་གེ་ལས་བྱུང་གོང་བུ་ལ། ། ཧཱུྃ་ཕཊ་རྣམ་པ་འདོད་མི་བྱ། ཧཱུྃ་ལས་བྱུང་བའི་རྡོ་རྗེ་རྩེ་ལྔ་པ་དཀར་པོ་ཧཱུྃ་གིས་མ་མཚན་པའོ། ། དེ་ལྟར་ཡང་། བྱང་ཆུབ་སྤྱོད་པ་བླ་ན་མེད། ། དེ་ཡི་ས་ནི་རྟོགས་པ་སྟེ། །
ཟླ་བའི་དཀྱིལ་འཁོར་དབུས་སུ་ནི། ། རྡོ་རྗེ་ངེས་པར་བརྟག་པར་བྱ། ། ཞེས་སོ། ། བཞི་པའང་མི་འདྲ་སྟེ། དེ་ལས་འོད་འཕྲོབ་དང་བསྡུ་བ་བྱས་པ་ལས་གཅིག་ཏུ་གྱུར་པའོ། ། ཡང་གསུངས་པ། རྡོ་རྗེ་སེམས་དཔའི་རྡོ་རྗེ་ནི། ། རྩེ་མོ་ལྔ་པ་འོད་ཟེར་ཅན། ། ཞེས་བྱ་བ་དང་། འདིས་ནི་སྔགས་ཀྱི་རྣལ་འབྱོར་གྱིས། །
སྤྲོ་བ་དང་ནི་བསྡུ་བར་བྱ། ། ཞེས་སོ། ། ལྔ་པའང་མི་འདྲ་སྟེ། སེམས་དཔའི་གཟུགས་བརྙན་ལས་བྱུང་བའི། ། དཀྱིལ་འཁོར་བདག་པོ་རྣམ་པར་བསྒོམ། ། ཕྱག་མཚན་ཞལ་སོགས་གོང་མ་བཞིན། ། ཟླ་བ་ཆུ་ཤེལ་ནོར་བུའི་འོད། ། ཞེས་བྱ་སྟེ། སྐུ་མདོག་དཀར་པོ་ཞལ་བརྒྱད་ཕྱག་བཅུ་དྲུག་པ་སྟེ། ཡང་གསུངས་པ།
རྡོ་རྗེ་ཡོངས་གྱུར་དེ་མ་ཐག ། རྣམ་པ་ཀུན་གྱི་མཆོག་ལྡན་པའི། ། ཟླ་བའི་ཁ་དོག་མཉམ་འོད་ཀྱི། ། རྡོ་རྗེ་སེམས་དཔའ་བསམ་པར་བྱ། ། ཞེས་གསུངས་པ་ལྟ་བུའོ། ། དེ་ལྟ་བུའི་མངོན་པར་བྱང་ཆུབ་པ་ལྔ་པོ་དེ་ནི་འདི་ཡིན་ཏེ། སེམས་སོ་སོར་རྟོག་པ་དང་། དེ་གསལ་བར་བྱེད་པ་དང་། དེ་བརྟེན་པར་བྱེད་པ་དང་། ཤིན་ཏུ་བརྟན་པར་བྱེད་པ་དང་།
རྡོ་རྗེའི་སྐུར་གྱུར་པའོ། ། དེ་ནི་ཡེ་ཤེས་ལྔར་འགྱུར་རོ། ། ཞེས་བྱ་བར་དགོངས་སོ། ། གཉིས་པ་དེ་ལྟར་བསྒོམ་པའི་དགོས་པ་ནི། འདིས་གསང་བའི་དབང་མཚོན་ལ། ལྷ་མོ་རྣམས་ཀྱིས་ནི་ཤེས་རབ་ཡེ་ཤེས་ཀྱི་དབང་མཚོན་ནོ། ། དེ་ལ་གསང་བའི་དབང་གི་དུས་སུ་སློབ་མ་ལ་རྣམ་པར་རྟོག་པའི་གྲྭ་དང་བཅས་པས་ཟུར་གསུམ་པའོ། ། ཤེས་རབ་ཡེ་ཤེས་ཀྱི་དུས་སུ་མི་རྟོག་པས་ཟླུམ་པོའོ། ། གསང་དབང་ལ་གཉིས་ཀའི་བྱང་ཆུབ་ཀྱི་སེམས་དཀར་བ་དང་ལྡན་པས་ན་གཉིས་ཀ་ཟླ་བའོ། ། ཤེས་རབ་ཡེ་ཤེས་ཀྱི་ཤེས་རབ་ལ་ཉི་མ་ལྟར་དམར་ཞིང་།
ཐབས་དཀར་བས་ན་ཟླ་བ་དང་ཉི་མའོ། ། གསང་དབང་གི་བྱང་ཆུབ་ཀྱི་སེམས་ནི། མཐེ་བོང་སྲིན་ལག་དག་གིས་ནི། ། སློབ་མའི་ཁར་ནི་ལྟུང་བར་བྱ། ། ཞེས་འབྱུང་བས་ན་མི་འགེགས་པས་ཧཱུྂ་ཕཊ་མེད་པའོ། ། ཤེས་རབ་ཡེ་ཤེས་འགེགས་པས་ན་ས་བོན་ཡོད་པའོ། ། གསང་དབང་གི་ཐིག་ལེ་སྤྲོ་བས་ན་འོད་འཕྲོ་བའོ། ། ཤེས་རབ་ཡེ་ཤེས་འཛིན་པས་ན་འོད་མི་འཕྲོ་བའོ། ། གསང་དབང་གི་བྱང་ཆུབ་ཀྱི་སེམས་ཀྱི་ཐིག་ལེ་ལ་བརྟེན་ནས་རང་བཞིན་བརྒྱད་ཅུའི་རྟོག་པའི་དྲི་མ་དང་བྲལ་བས་ན་དཀར་བའོ། ། ཤེས་རབ་ཡེ་ཤེས་ཀྱི་བདེ་བ་གནག་ཅིང་ཞེས་བྱ་བ་ལ་སོགས་པས་དཀར་བ་མ་ཡིན་པའོ། །
ཞེས་བྱ་བ་ལ་དགོངས་སོ། ། ཞེས་བླ་མ་གསུང་ངོ་། ། གཞན་ཡང་འདི་ལ་དངོས་པོའི་གནས་ལུགས་སམ། འབྲས་བུའི་རྒྱུད་ཀྱི་དབང་དུ་བྱས་པའམ། རྒྱུའི་རྒྱུད་ལ་སྦྱར་བའམ། དེ་ལས་གཞན་ལ་སྦྱར་བ་ལ་སོགས་པ་ལ་དགོངས་པ་མང་སྟེ། དབྱིངས་དང་ཡེ་ཤེས་རྒྱས་གདབ་ཕྱིར། ། རང་བཞིན་གྱིས་དག་རྒྱུ་འབྲས་ཕྱིར། ། ཐིག་ལེའི་རིམ་ཕྱིར་ལུས་སེམས་ཕྱིར། ། དབང་ཕྱིར་དགོས་པ་བསམ་ཡས་ཕྱིར། །
ཞེས་བྱ་བ་སྟེ། བླ་མ་རྗེ་བཙུན་རེ་ཞིག་སྐབས་འདིར་མི་གསུང་བས་མ་བྲིས་སོ། ། ཡང་གསུམ་པ་སྐབས་འདིར་གསུང་བའི་རྒྱུ་མཚན་ཅི་ཡིན་སྙམ་ན། སྐབས་འདིར་ལྷའི་བསྐྱེད་ཆོག་མི་འདྲ་བ་སྟོན་པའི་སྐབས་ཡིན་ལ། དེ་ལ་ལྷ་མོ་རྣམས་དང་ཐུན་མོང་གི་བསྟན་ནས། རྒྱུ་རྡོ་རྗེ་སེམས་དཔའ་བསྐྱེད་པའང་དེ་དང་མཚུངས་སམ་རྟོག་ན། དེ་དང་མི་མཚུངས་པ་ཡང་ཡོད་དོ་ཞེས་སྟན་པའི་ཕྱིར་འདིར་སྟོན་ནོ། ། དེ་བས་ན་ཕྱི་མའི་ལྔ་པ་ལས། བདག་གི་དཀྱིལ་འཁོར་ཁྱོད་གསུངས་ན། ། ཁྱོད་ཀྱི་དཀྱིལ་འཁོར་ཇི་ལྟར་ལགས། །
ཞེས་ཞུ་བའང་རིགས་ལ་ཞུས་པའི་ལན་གྱི་སྐབས་སུའང་། ཚོགས་གཉིས་བསགས་པ་དང་། སྲུང་འཁོར་ལེའུ་གསུམ་པར་གསུངས་པ་དང་། གཞལ་ཡས་ཁང་གི་རྒྱུ་འབྱུང་བ་ལ་སོགས་པ་ནས། མངོན་པར་བྱང་ཆུབ་པའི་བར་འདིར་གསུངས་པས། དེར་ཤེས་པས་ན་ཞལ་ཡས་ཁང་གི་ཁྱད་པར་ཙམ་དང་། ལྷན་ཅིག་སྐྱེས་དགའི་རང་བཞིན་ལས། ། དེ་ལས་དབུས་སུ་ང་ཡོད་དེ། ། ཞེས་བྱ་བའི་རྣམ་པ་ཙམ་ལས་བསྐྱེད་པ་རྒྱས་པར་མ་གསུངས་པས་ན་རིགས་པ་འདིས་འདིར་ཤེས་པར་ནུས་སོ། ། འོ་ན་སློབ་དཔོན་སྤྱང་དཀའ་ཟླ་བས་ཡན་ལག་དྲུག་པར།
བདུན་གྱིས་བདུན་པ་མཉམ་ཉིད་ལྡན། ། ཞེས་མི་མཉམ་པར་སྦྱོར་བའི་མངོན་པར་བྱང་ཆུབ་པར་གསུངས་པ་ཇི་ལྟར་དྲང་ཞེ་ན། བདེན་མོད་ཀྱི། སློབ་དཔོན་གྱིས་རིགས་བསྡུས་པའི་བསྒྲུབ་ཐབས་སུ། འདི་ཉིད་གསུངས་ལ། ཡན་ལག་དྲུག་ནི་ཐུན་མོང་གི་ཆོ་ག་ལ་དགོངས་ཏེ་སྟན་པའོ། ། དེས་ན་ཉམས་སུ་ལེན་པར་འདོད་པས། ཆོ་ག་ཐམས་ཅད་བླ་མའི་གསུངས་བཞིན་བྱའོ། ། འདི་ལ་སློབ་དཔོན་ཤན་ཏི་བ་དང་། དམ་ཚིག་རྡོ་རྗེ་བས་བདག་མེད་མའི་མངོན་པར་རྟོགས་པ་ཉིད་ཀྱིས་འཇུག་བསྡུས་ཏེ་འཆད་པ་ན།
ཧཱུྂ་ཕཊ་མི་འདོད་པ་ནི་ཨོཾ་ལ་དགོངས་པའོ། ། དཀྱིལ་འཁོར་བདག་པོ་ནི་བདག་མོར་བསྒྱུར་རོ། ། གོང་མ་བཞིན་གྱི་ཆོས་ཀྱི་བརྡས་འཆད་པར་འགྱུར་བའམ། དམ་ཚིག་རྡོ་རྗེ་ལུག་གུ་རྒྱུད་མ་བཞིན་དུའོ། ། ཞེས་འཆད་དོ། ། ཟླ་བ་ཆུ་ཤེལ་ནོར་བུའི་འོད་ནི། གདན་གྱི་ཟླ་བ་དང་འོད་ཞེས་འཆད་དོ། ། དེ་ནི་ཡང་དག་པ་མ་ཡིན་ཏེ། གཞུང་དང་ཡང་འགལ་ཏེ་དོན་དང་ཡང་འགལ་ལོ། ། དང་པོ་ནི།
ཉི་ཟླ་ཁ་སྦྱར་བ་ནི་མི་མཉམ་སྦྱོར་བ་ཡིན་པས་མཉམ་སྦྱོར་བ་ཞེས་བྱ་བ་དང་འགལ་ལ། བདག་པོ་མོར་གྱུར་ནའང་ཧ་ཅང་ཐལ་ཞིང་། ཕྱག་མཚན་ཞལ་སོགས་གོང་མ་བཞིན་ཞེས་སྦྱོར་ན། ཁྱད་པར་དུ་ཟླ་བའི་འོད་ཅེས་སྨོས་པ་དོན་མེད་ལ། ཟླ་བའི་གདན་ཡང་མི་རིགས་ཏེ། འདི་དག་ནི་ཁྲོ་མོ་ཡིན་ལ། ཁྲོ་བོ་ཁྲོ་མོ་རྣམས་ནི་འབར་བའི་ཕྲེང་བ་འཁྲིགས་པའི་འོད་ཅེས་བྱ་བ་ཉི་མར་བཤད་པ་དང་འགལ་བར་འགྱུར་རོ། ། གཉིས་པ་དོན་དང་ཡང་འགལ་ཏེ། སྔར་མ་བཤད་པའི་མངོན་བྱང་མེད་ཅིང་། བཤད་པ་ཉིད་འཆད་ན་ཟློས་པར་འགྱུར་ལ།
སྦྱང་གཞི་དང་སྦྱོང་བྱེད་འཆོལ་བར་འགྱུར་རོ། ། ཡང་སློབ་དཔོན་པད་མ་བ་དང་། ནག་པོ་སྤྱོད་པ་བ་དང་། བྷ་ཝ་པ་རྣམས་ནི་རྒྱུ་རྡོ་རྗེ་འཛིན་པར་འཆད་ལ། དེའང་བདག་མེད་མ་དང་འབྲེལ་བར་འཆད་དེ། རྡོ་རྗེ་གུར་ལས་སོ། ། བྷྲཱུྃ་ལས་གནས་ནི་བསམས་ནས་སུ། ། རྣམ་པ་ལྔ་ནི་རབ་བརྟགས་བྱ། ། ཡེ་ཤེས་ལྔ་ལས་བྱུང་བ་ཡི། ། སེམས་དཔའི་གཟུགས་བརྙན་བསྒོམ་པར་བྱ། །
རྡོ་རྗེ་སེམས་དཔའ་ལས་བྱུང་བའི། ། རིག་མའི་སྐྱེས་བུ་བསྒོམ་པར་བྱ། ། ཞེས་གསུངས་པས་ཤེ་ན། དེ་ཉིད་མ་ཡིན་ཏེ་རིག་མའི་སྐྱེས་བུ་ཞེས་པ་ཉིད་ཀྱང་ཡབ་ཡིན་ལ། གཞན་ཡང་ལྷ་མོ་རྣམས་ཀྱི་མངོན་པར་བྱང་ཆུབ་པ་རྫོགས་ཟིན་པའི་ཕྱིར་དང་། ཕྱི་མའི་ལྔ་པ་ལས་མངོན་པར་བྱང་ཆུབ་པ་མ་བསྟན་པའི་ཕྱིར་རོ། ། དེ་ན་སྔར་བཤད་པ་ཉིད་བླང་བར་རིགས་སོ། ། ཞེས་རྒྱས་པར་གསུངས་པ་ལ། བོད་ཀྱི་འཁྲུལ་སྤོང་མཁན་པོ་ནི། འདི་ལྟར་ལོག་པར་རྟོག་སྟེ་དེས་བྱས་པའི་རྩ་རྒྱུད་ཀྱི་ཊཱིཀྐ་ལས།
འདི་དག་ཐམས་ཅད་ནི་སྨྲ་བ་ཡང་དག་མ་ཡིན་ཏེ། ཉེས་པ་མི་ཟད་པ་དུ་མའི་གནས་སུ་གྱུར་པའི་ཕྱིར་རོ། ། དེ་ཡང་། འདི་ལྟར། མི་མཉམ་སྦྱོར་ཞེས་བྱ་བའི་ཐ་སྙད་དང་དོན་གང་ཡང་རྒྱུད་དང་ཚད་ལྡན་གྱི་གཞུང་གང་ནས་ཀྱང་ཟུར་ཙམ་ཡང་མ་བཤད་ཅིང་། ཟླ་ཉི་མི་མཚུངས་པས་མཉམ་སྦྱོར་དུ་འགལ་ན། སྒྲུབ་པ་པོ་ཕྱག་རྒྱ་དང་མཉམ་པར་སྦྱར་བ་དང་ལྷ་ཡབ་ཡུམ་མཉམ་པར་སྦྱོར་བ་ཐམས་ཅད་ཀྱང་འགལ་བར་འགྱུར་ཏེ། དེ་དག་ཕན་ཚུན་མི་མཚུངས་པའི་ཕྱིར་རོ། ། སཾ་བུ་ཊི་ལས། ཟླ་བ་ཉིས་རྩེག་གསུངས་པའི་ལུང་དེ་དག་ནི།
བདེ་མཆོག་རྡོར་སེམས་ཀྱི་མངོན་བྱང་ལྔ་སྟོན་པའི་ལུང་ཡིན་པས། དེས་སྐབས་འདིར། ཨཱ་ལི་ཀཱ་ལི་མཉམ་སྦྱོར་བ། ། ཞེས་པའི་དོན། ཟླ་བ་ཉིས་རྩེག་ལ་སྦྱོར་དགོས་པར་མི་འགྲུབ་ལ། ཕྱག་མཚན་རྡོ་རྗེ་རྩེ་ལྔ་པ་དཀར་པོ་ལ་ཧཱུྂ་གིས་མཚན་པ་མི་བྱེད་པ་ཙམ་ཞིག ཧཱུྂ་ཕཊ་རྣམ་པའང་འདོད་མི་བྱ་ཞེས་པའི་དོན་དུ་སྨྲས་པས་ནི། ཕཊ་འདོད་མི་བྱ་ཞེས་པ་ལ་ཁོ་བོ་ཅག་གིས་སྔོན་ཆད་ལན་གཅིག་ཀྱང་མ་ལྟས་སོ་ཞེས་གསལ་བར་བྱས་ཞིང་། ཡབ་ཀྱི་མངོན་བྱང་གི་སྐབས་སུ། ཕྱག་མཚན་ལ་ས་བོན་གྱིས་མཚན་པ་བྱར་མི་རུང་ཞིང་ཡུམ་གྱི་སྐབས་སུ་བྱེད་པའི་ཁྱད་པར་གསུངས་པ་ལ།
རྡོ་རྗེ་འཆང་གིས་དགོས་པའི་ཁྱད་པར་ཇི་ལྟ་བུ་ཞིག་གཟིགས་པ་ཡང་སྨྲ་དགོས་སོ། ། ཕྱག་མཚན་ཞལ་སོགས་གོང་མ་བཞིན། ། ཞེས་པ། སྔར་ཆར་འབེབས་ཀྱི་ཧེ་རུ་ཀ་དང་སྦྱར་བས་ནི་རང་གི་ངང་ཚུལ་ཆེས་གསལ་བར་བྱས་ཏེ། སྔར་ཆར་འབེབས་ཀྱི་ཧེ་རུ་ཀའི་སྐབས་སུ་ཕྱག་མཚན་གཅིག་ཀྱང་མ་བཤད་པའི་ཕྱིར་རོ། ། ཁ་སྦྱོར་ལས། རྡོ་རྗེ་ཡོངས་གྱུར་དེ་མ་ཐག ། རྣམ་པ་ཀུན་གྱི་མཆོག་ལྡན་པ། ། ཟླ་བའི་ཁ་དོག་མཉམ་འོད་ཀྱི། ། རྡོ་རྗེ་སེམས་དཔའ་བསམ་པར་བྱ། །
ཞེས་གསུངས་པའི་ལུང་གིས་འདིར། ཟླ་བ་ཆུ་ཤེལ་ནོར་བུའི་འོད། ། ཅེས་པས། ཀྱཻ་རྡོ་རྗེ་ཕྱག་བཅུ་དྲུག་པ་དཀར་པོ་བསྐྱེད་པ་བསྟན་པར་བསྒྲུབ་པ་ནི། དེ་ལས་འབྲེལ་མེད་ཆེ་བ་ཅི་ཞིག་ཡོད་དེ། ། ཁ་སྦྱོར་གྱི་ལུང་དེ་ནི་རྡོ་རྗེ་ཡོངས་སུ་གྱུར་པ་ལས། བདེ་མཆོག་རྡོར་སེམས་ཞལ་གསུམ་ཕྱག་བཅུ་དྲུག་པ་བསྐྱེད་པ་སྟོན་པའི་ལུང་ཡིན་པའི་ཕྱིར་རོ། ། ཚོགས་གཉིས་གསོག་པ་དང་། སྲུང་འཁོར་ལེའུ་གསུམ་པར་གསུངས་པ་ལ་བསྙེགས་པས་ཆོག་པའི་ཕྱིར། ཕྱི་མའི་ལེའུ་ལྔ་པར་ཡབ་ཀྱི་དཀྱིལ་འཁོར་སྟོན་པའི་སྐབས་སུ།
དེ་དག་བཤད་མི་དགོས་ན། ཡབ་ཀྱི་མངོན་བྱང་ལྔ་ཡང་། སྔར་ལེའུ་གསུམ་པར་མངོན་བྱང་ལྔ་ཀ་བཤད་པ་ལ་སྙེགས་པས་ཆོག་པའི་ཕྱིར། སླར་ཡང་འདིར་ཡབ་ཀྱི་མངོན་བྱང་ལྔ་བཤད་ཅི་ཞིག་དགོས། ཞེས་པའི་མགོ་མཚུངས་སུ་ཞིག་གིས་བཟློག་པར་ནུས། ཤན་ཏི་བས། བདག་པོ་ཞེས་པ་ལ་བདག་མེད་མའི་ཞེས་པ་འབྲུ་ནོན་བྱས་པ་ལ་ཧ་ཅང་ཐལ་བའི་སྐྱོན་བརྗོད་ནས་སླར་ཡང་རང་ཉིད་ཀྱི་རིག་མའི་སྐྱེས་བུ་ཞེས་པ་ཡབ་ལ་བྱེད་པའི་འབྲུ་ནོན་བྱེད་པ་རང་གི་ཚིག་ལ་ཅོ་འདྲི་བར་བྱེད་པ་ཡིན་ནོ། ། ཁྲོ་མོ་ཡིན་པས་ཟླ་གདན་མི་རིགས་དགོས་ན། གཤིན་རྗེ་གཤེད་ལ་སོགས་པའི་དཀྱིལ་འཁོར་དུ་མར། ཙར་ཙི་ཀ་ལ་སོགས་པའི་ཁྲོ་མོ་ཤིན་ཏུ་དྲག་མོ་དུ་མ་ནས་ཟླ་གདན་བཤད་པ་ཐམས་ཅད་ཀྱིས་མ་ངེས་སོ། །
གཞན་ཡང་བརྗོད་པར་བྱ་བ་མང་མོད་ཀྱི་རེ་ཞིག་བཞག་གོ ། ཞེས་ཟེར་རོ། ། འདི་ནི་ཆེས་ཤིན་ཏུ་མི་འཐད་པ་ཡིན་པས། གོ་རིམ་བཞིན་དུ་དགག་པར་བྱའོ། ། དེ་ལ་མི་མཉམ་སྦྱོར་ཞེས་བྱ་བའི་ཐ་སྙད་རྒྱུད་ལས། དངོས་སུ་མི་གསལ་ཡང་། ཟླ་བ་ཉིས་རྩེག་གི་མངོན་བྱང་ལ། མཉམ་སྦྱོར་གྱི་ཐ་སྙད་རྒྱུད་ལས་དངོས་སུ་གསུངས་པས། ཉི་ཟླ་ཁ་སྦྱོར་ལས། མི་མཉམ་སྦྱོར་གྱི་ཐ་སྙད་བྱེད་པ་ཤུགས་ལ་གྲུབ་ལ།
དེའི་ཕྱིར་ཉི་ཟླ་ཁ་སྦྱོར་གྱི་མངོན་བྱང་ལ་མི་མཉམ་སྦྱོར་དུ་བཤད་མོད། དེའི་སྒྲུབ་བྱེད་དུ་ཟླ་ཉི་མི་མཚུངས་པ་དངོས་ཤུགས་གང་ལ་ཡང་བཀོད་པ་མེད་པས། སུན་འབྱིན་དེ་དག་ནི་ཁས་བླངས་མེད་པའི་ཐལ་བ་འབའ་ཞིག་ཏུ་ཟད་དོ། ། འོ་ན་མཉམ་སྦྱོར་དང་མི་མཉམ་སྦྱོར་གྱི་ཐ་སྙད་གང་ལས་བརྟགས་སྙམ་ན། སྤྱིར་མངོན་བྱང་འདི་དག་ཕྱི་ནང་གི་སྦྱང་གཞི་དང་བསྟུན་ནས་དཔལ་ལྡན་བླ་མ་དམ་པས་ཞིབ་ཏུ་གསུངས་པ་བཞིན་ཤེས་པར་བྱས་དགོས་ལ། ཁྱད་པར་དུ་མི་མཉམ་སྦྱོར་གྱི་མངོན་བྱང་དང་པོ་གཉིས་ཀྱི་སྦྱང་གཞི་ཕྱི་རོལ་དུ་ཟླ་བའི་དཀྱིལ་འཁོར་དཔག་ཚད་བརྒྱ་ལྔ་བཅུས་འཁོར་བ་དང་། ཉི་མའི་དཀྱིལ་འཁོར་དཔག་ཚན་བརྒྱ་ལྔ་བཅུ་རྩ་གསུམ་གྱིས་འཁོར་པ་ཡིན་པས། གནམ་སྟོང་གི་ཚེ་དེ་གཉིས་བརྩེགས་པ་ཡང་མི་མཉམ་པ་ཡིན་ལ། ནང་དུ་མའི་མངལ་དུ་ལུས་འགྲུབ་པའི་རྒྱུ་ཐིག་ལེ་དཀར་དམར་གཉིས་ཚོགས་པ་ན་ཡང་། འོག་གི་དཀར་པོ་ཆུང་ལ་སྟེང་གི་དམར་པོ་ཆེ་བས་མི་མཉམ་པ་ཡིན་ཅིང་།
རྒྱུ་མཚན་དེའི་ཕྱིར་ན་ལམ་ཉམས་སུ་ལེན་པའི་གནས་སྐབས་ན་ཡང་། ཟླ་བ་དང་ཉི་མ་བརྩེགས་པའི་མངོན་བྱང་བསྒོམ་པའི་ཚེ། འོག་གི་ཟླ་བ་ཆུང་ཞིང་སྟེང་གི་ཉི་མ་ཆེ་བར་བསྒོམས་པས་མི་མཉམ་པ་ཡིན་ནོ། ། འདི་དག་ལ་དགོངས་ནས་ཉི་ཟླ་ཁ་སྦྱོར་ལ་མི་མཉམ་སྦྱོར་ཞེས་བྱ་ལ། ཟླ་བ་ཁ་སྦྱོར་ལ་སྦྱང་གཞི་སྦྱོང་བྱེད་ལ་དེ་ལྟ་བུའི་མི་མཉམ་པའི་ཆ་ཤས་མེད་པས་མཉམ་སྦྱོར་དུ་གསུངས་པ་ཡིན་ཏེ། ཀུ་མུ་ཏི་ལས། ཨཱ་ལི་ཀཱ་ལི་དག་གི་མཉམ་པས་ཟླ་བའི་རྣམ་པ་ལ་མི་མཉམ་པ་མེད་པའི་ངོ་བོ་ཡིན་ལ། རང་གི་ས་བོན་ཡོངས་སུ་གྱུར་པའི་ཟླ་བ་ཀུན་ཏུ་སྦྱོར་བ་ནི། ཨཱ་ལི་ཀཱ་ལི་སྦྱོར་བའོ། ། དེ་གཅིག་ཏུ་གྱུར་པ་ལྷ་མོའི་ཡན་ལག་དང་།
ཉིང་ལག་གཟུགས་གྲུ་གསུམ་གྱི་ཟླ་བ་གཉིས་ནི་གདན་ནོ། ། ཞེས་གསུངས་པའི་དགོངས་པ་ཡང་། འདི་ཉིད་ཡིན་པར་གསལ་ལོ། ། དགོངས་གཞི་དེ་དག་ལ་དགོངས་ནས་ཐ་སྙད་དེ་ལྟར་གསུངས་ཀྱང་། ཁྱབ་པ་འཛིན་པ་ནི་མ་ཡིན་ཏེ། སྒྲ་བཤད་ཕལ་མོ་ཆེ་ལ་ཁྱབ་པ་མི་རྩི་བའི་ཕྱིར་རོ། ། གཞན་ཡང་སཾ་བྷུ་ཊི་ལས། ཟླ་བ་ཉིས་རྩེག་གསུངས་པའི་ལུང་དེ་དག་ནི། བདེ་མཆོག་རྡོར་སེམས་ཀྱི་མངོན་བྱང་ལྔ་སྟོན་པའི་ལུང་ཡིན་པས། དེས་སྐབས་འདིར།
ཨཱ་ལི་ཀཱ་ལི་མཉམ་སྦྱོར་བ། ། ཞེས་པའི་དོན། ཟླ་བ་གཉིས་རྩེག་ལ་སྦྱོར་དགོས་པར་མི་འགྲུབ་ཅེས། ཟེར་བ་ཡང་འཐད་པ་མ་ཡིན་ཏེ། སཾ་བྷུ་ཊིའི་ལུང་དེ་རྡོར་སེམས་ཀྱི་མངོན་བྱང་ལྔ་སྟོན་པའི་ལུང་ཡིན་པ་བདེན་མོད། བདེ་མཆོག་གི་མངོན་བྱང་ལྔ་སྟོན་པའི་ལུང་ཡིན་པའི་སྒྲུབ་བྱེད་གང་ཡང་མེད་ཅིང་། དེ་ཉིད་སྐབས་འདིར་སྦྱོར་བ་མ་གོ་བ་ནི་དཔལ་ལྡན་བིརྺ་པ་ཡབ་སྲས་ཀྱི་བཤད་སྲོལ་འདི་དང་། འདི་ལྟ་བུ་རྣམ་པར་དག་པ་ལ་མ་བརྟེན་པར་རྟོག་གེའི་ཕྲེང་བས་རྒྱུད་ལ་རང་དགར་ཞུགས་པ། ཁྱེད་ལྟ་བུ་ལ་རྒྱུད་གསུམ་གྱི་རྩ་རྒྱུད་སྦྱོར་ཚུལ་ཟབ་མོ་འདི་ལྟ་བུ་མི་འབྱུང་བ་ཆོས་ཉིད་ཡིན་པས་བདེན་མོད། འདིར་ནི་རྩ་བཤད་དེ་ལྟར་སྦྱོར་བ།
དཔལ་ལྡན་བིརྺ་པ་ཡབ་སྲས་ཀྱི་མན་ངག་གྲུབ་ཆེན་མི་ཐུབ་ཟླ་བས་ཀུ་མུ་ཏིར་གསུངས་པའི་དགོངས་པ་ཡིན་པས། ཁྱེད་ཀྱིས་སྨྲས་པ་དེ་དག་གནོད་བྱེད་དུ་འཇུག་པ་མ་ཡིན་ལ། ལུང་དེ་དག་ཀྱཻ་རྡོར་རྡོར་སེམས་ཀྱི་བསྐྱེད་ཆོག་སྟོན་པའི་སྐབས་ཡིན་པས་འདིར་སྦྱོར་བ་ལེགས་པ་ཡིན་ནོ། ། ཡང་ཕྱག་མཚན་རྡོ་རྗེ་རྩེ་ལྔ་པ་དཀར་པོ་ལ། ཧཱུྂ་གིས་མཚན་པ་མི་བྱེད་པ་ཙམ་ཞིག ཧཱུྂ་ཕཊ་རྣམ་པ་འདོད་མི་བྱ། ། ཞེས་པའི་དོན་དུ་སྨྲས་པས་ནི་ཕཊ་འདོད་མི་བྱ་ཞེས་པ་ལ། ཁོ་བོ་ཅག་གིས་སྔོན་ཆད་ལན་གཅིག་ཀྱང་མ་ལྟས་སོ། ། ཞེས་གསལ་བར་བྱས་ཞེས་ཟེར་བ་ཡང་མ་བརྟགས་པར་སྨྲས་པ་སྟེ། གཞུང་དེའི་དོན་ཕྱག་མཚན་ལ་ཧཱུྂ་གིས་མ་མཚན་པ་ཡིན་ཞེས་གསུངས་ཀྱི།
དེ་ཙམ་ཡིན་གྱི་གཞན་མ་ཡིན་ནོ། ། ཞེས་དངོས་ཤུགས་གང་ལ་ཡང་མ་གསུངས་ཤིང་། ཕཊ་འདོད་མི་བྱ་ཞེས་པའི་འབྲུ་ནོན་གསང་དབང་ལ་སྦྱར་བའི་སྐབས་སུ། ཤིན་ཏུ་གསལ་བར་གསུངས་བཞིན་དུ། དེ་ལྟར་སྨྲ་བ་ནི་རང་ཉིད་ཀྱིས་སྔོན་ཆད་དག་ལྡན་ལ་ལྟ་རྟོག་ཞིབ་པོ་ཚར་གཅིག་ཀྱང་མ་བྱས་སོ། ། ཞེས་གསལ་བར་བཤད། བྱས་པར་མཚུངས་པས། ཁས་བླངས་མེད་པའི་ཐལ་བ་ཡིན་ལ་ཧཱུྂ་ཕཊ་གཉིས་ཀས་མ་མཚན་པར་བསྟན་པས། ཧཱུྂ་གིས་མ་མཚན་པ་ཞོར་ལ་གྲུབ་པར་མ་གོ་བའི་སྨྱོན་ཚིག་ཏུ་ཟད་དོ། ། ཡང་ཡབ་ཀྱི་སྐབས་སུ།
ཕྱག་མཚན་ལ་ས་བོན་གྱི་ས་མཚན་པ་བྱར་མི་རུང་ཞིང་། ཡུམ་གྱི་སྐབས་སུ་བྱེད་པ་ཞེས་སོགས་ཀྱང་བབ་ཆོལ་ཁོ་ནར་སྨྲ་བ་ཡིན་ཏེ། མཉམ་སྦྱོར་གྱི་སྐབས་འདིར་ས་བོན་གྱིས་མ་མཚན་པར་གསུངས་ཀྱིས། ཡབ་ཀྱི་སྐབས་སུ་ས་བོན་གྱིས་མཚན་པ་མི་མཉམ་སྦྱོར་གྱི་ཆ་བྱས་པས། བྱར་མི་རུང་ངོ་ཞེས་སུ་ཞིག་གིས་སྨྲ། དེ་བས་ན་འདི་ནི་བྱུང་རྒྱལ་དུ་སྨྲ་བ་ཁོ་ནར་ཟད་དོ། ། ཡང་ཕྱག་མཚན་ཞལ་སོགས་གོང་མ་བཞིན་ཞེས་པ་སྔར་ཆར་འབེབས་ཀྱི་ཧེ་རུ་ཀ་དང་མི་མཉམ་པ་དང་སྦྱར་བས་ནི། རང་གི་ངང་ཚུལ་ཆེས་གསལ་བར་བྱས་ཏེ། སྔར་ཆར་འབེབས་ཀྱི་ཧེ་རུ་ཀའི་སྐབས་སུ་ཕྱག་མཚན་གཅིག་ཀྱང་མ་བཤད་པའི་ཕྱིར་རོ། ། ཞེས་ཟེར་བ་ཡང་།
མཁས་གྲུབ་ཚད་ལྡན་གྱིས་མཛད་པའི་གཞུང་ལུགས་མཐོང་རྒྱ་ཆུང་བའི་རླབས་ཆོལ་ཡིན་ཏེ། འདི་ལྟར། ཀུ་མུ་ཏི་ལས། གོང་མ་བཞིན་ཞེས་བྱ་བ་ནི། སྔོན་གྱི་ལྟ་བུ་ནི་གོང་མ་བཞིན་ཏེ་ཆར་དབབ་པའི་ཆོ་གར་བཞེངས་པའི་དཔལ་ཧེ་རུ་ཀ་ལྟ་བུའི་ཕྱག་དང་ཞལ་དང་མཚན་མ་ལ་སོགས་པ་རྣམས་ཀྱིས་མཚོན་པར་འགྱུར་རོ། ། ཡང་ཁྱད་པར་ནི་འདི་ཡོད་དེ། དེ་ནག་པོའོ། ། འདི་ནི་ཟླ་བ་ཆུ་ཤེལ་གྱི་ནོར་བུ་འོད་དེ་དཀར་བ་ཞེས་བྱ་བའི་དོན་ཏོ། ། ཞེས་དང་། བྷ་ཝ་བྷ་ཏྲས།
གོང་མ་བཞིན་ཞེས་བྱ་བ་ལ་སོགས་པ་ལ་གོང་མ་ནི་ཧེ་རུ་ཀ་གསུམ་པོ་སྟེ། ཇི་ལྟར་ལེའུ་གཉིས་པར་ཞལ་བརྒྱད་དང་ཕྱག་བཅུ་དྲུག་པ་གསུངས་པ་དང་། ལེའུ་གསུམ་པར་ལ་སོགས་ཕྱག་བཞི་པ་ལ་སོགས་པ་དང་། ལྡན་པའི་ཕྱག་བཞི་པ་དང་། ཕྱག་དྲུག་པ་ལ་སོགས་པ་དང་ལྡན་པའི་ཕྱག་དྲུག་པ་གསུངས་སོ། ། དེས་ན་ཡང་སྔར་དང་འདྲ་བས་གོང་མ་བཞིན་ནོ། ། ཞེས་དང་། ཌཾ་ཀ་ཌ་ཤའི་ཁ་སྦྱོར་དྲི་མེད་ལས། སྔར་བཞིན་ཞེས་པ། སྔར་གྱི་ཕྱག་བཞི་པ་དང་།
ཕྱག་དྲུག་པ་དང་། ཕྱག་བཅུ་དྲུག་པ་རྣམས་བཞིན་ཏེ། ལེའུ་གཉིས་པར་ཞལ་བརྒྱད་པ་ཞབས་བཞི་པ་ཞེས་པ་ལ་སོགས་པ་གང་གསུངས་པ་དང་། ཞེས་གསུངས་པ་རྣམས་ཀྱིས་ཀྱང་། གོང་མ་བཞིན་ཞེས་པ་ཆར་འབེབས་ཀྱི་ཧེ་རུ་ཀ་ལ་སྦྱར་བས། རྒྱ་བོད་ཀྱི་མཁས་གྲུབ་ཚད་ལྡན་དེ་ཙམ་ཞིག་ལ་ཐེ་ཚོམ་མེད་པར་རྒོལ་བའི་སྙིང་ཁམས་ཆེན་པོ་བསྐྱེད་པ་ནི་ཤིན་ཏུ་འཇིགས་སུ་རུང་བའི་གནས་སོ། ། འོ་ན་ཆར་འབེབས་ཀྱི་སྐབས་སུ། ། ཕྱག་མཚན་ཇི་ལྟར་བསྟན་སྙམ་ན། སྐབས་འདིར་ཕྱག་མཚན་ཞལ་སོགས་ཞེས་པའི་ཕྱག་མཚན་ལག་ཆ་ལ་ཟེར་བ་མ་ཡིན་གྱི། ཕྱག་དང་མཚན་མ་དང་།
ཞལ་ཞེས་སོ་སོར་བགྲོང་བ་ཡིན་པ་གོང་དུ་དྲངས་པའི་ཀུ་མུ་ཏིའི་ལུང་གིས་ཤིན་ཏུ་གསལ་བའི་ཕྱིར་རོ། ། ཡང་ཁ་སྦྱོར་ལས། རྡོ་རྗེ་ཡོངས་གྱུར་དེ་མ་ཐག ། ཞེས་སོགས་ཀྱི་ལུང་གིས་འདིར། ཟླ་བ་ཆུ་ཤེལ་ནོར་བུའི་འོད། ། ཅེས་པ་ལ། ཀྱཻ་རྡོར་ཕྱག་བཅུ་དྲུག་པ་དཀར་པོ་བསྐྱེད་པར་སྒྲུབ་པ་ནི། བདེ་མཆོག་རྡོར་སེམས་བསྐྱེད་པའི་ལུང་ཡིན་པས། དེ་ལས་འབྲེལ་མེད་ཆེ་བ་ཅི་ཞིག་ཡོད་ཅེས་ཟེར་བ་ཡང་། ཤིན་ཏུ་མི་འཐད་དེ།
ཀུ་མུ་ཏི་ལས། འདི་ནི་ཟླ་བ་ཆུ་ཤེལ་གྱི་ནོར་བུའི་འོད་དེ་དཀར་བ་ཞེས་བྱ་བའི་དོན་ཏོ། ། ཡང་རྨ་བྱའི་མཇུག་སྒྲོའི་མཐའི་ནོར་བུ་དང་མཚུངས་པའི་ནོར་བུ་ཞེས་མི་ཤེས་པ་དག་གིས་འཆད་པ་ནི་མ་ཡིན་ཏེ། དེའི་ཚེ། ཟླ་བ་ཆུ་ཤེལ་ནོར་བུའི་འོད། ། ཅེས་བྱ་བའི་ཁྱད་པར་ནི་དོན་མེད་དེ། ཕྱག་མཚན་ཞལ་སོགས་གོང་མ་བཞིན། ། ཞེས་བྱ་བས་ནི། ནག་པོ་ཉིད་དུ་ཡང་སྒྲུབ་པར་ནུས་པའི་ཕྱིར་རོ། ། འདི་ལས་དཀར་མོ་ལ་སོགས་པ།
ཁ་དོག་དབྱེ་བས་སོ་སོ་ཡིན། ། ཞེས་བྱ་བ་དེ་ཡང་དེའི་ཚེ་མི་རིགས་སོ། ། དེའི་ཕྱིར་བཅོམ་ལྡན་འདས་ནི་དཀར་པོ་ཉིད་དེ། ནག་པོ་མ་ཡིན་ནོ། ། ཡང་གསུངས་པ། རྡོ་རྗེ་ཡོངས་གྱུར་དེ་མ་ཐག ། རྣམ་པ་ཀུན་གྱི་མཆོག་ལྡན་པའི། ། ཟླ་བའི་ཁ་དོག་མཉམ་འོད་ཀྱི། ། རྡོ་རྗེ་སེམས་དཔའ་བསམ་པར་བྱ། ། ཞེས་གསུངས་པས།
ཟླ་བ་ཆུ་ཤེལ་ནོར་བུའི་འོད་དང་ཞེས་པས། རྒྱུ་རྡོ་རྗེ་འཛིན་པ་ཕྱག་བཅུ་དྲུག་པ་དཀར་པོ་བསྐྱེད་པར་སྟོན་པའི་སྒྲུབ་བྱེད་དུ། སཾ་བྷུ་ཊིའི་ཀྱཻ་རྡོར་རྡོར་སེམས་ཀྱི་སྐབས་ཀྱི་ལུང་དྲངས་པ་ཡང་འབྲེལ་མེད་དུ་འགྱུར་བའི་སྐྱོན་ཡོད་ཅིང་། དེར་མ་ཟད། ཟླ་བ་ཆུ་ཤེལ་ནོར་བུའི་འོད། ། ཅེས་པའི་གཞུང་འདིས། སཾ་བྷུ་ཊིའི་ལུང་ལ་ལྟོས་མི་དགོས་པར་ཡང་། རྒྱུ་རྡོ་རྗེ་འཛིན་པའི་སྐུ་མདོག་དཀར་པོར་བསྟན་པ་ཡིན་ཏེ། ཁ་སྦྱོར་དྲི་མེད་ལས། འོན་ཀྱང་ཟླ་བ་ཆུ་ཤེལ་ནོར་བུའི་འོད།
སེམས་དཔའི་གཟུགས་བརྙན་ལས་ཡང་དག་པར་བྱུང་བའི་རྒྱུ་རྡོ་རྗེ་འཆང་ཉིད་ཀྱི་ཕྱིར་ཏེ། རྒྱུ་རྡོ་རྗེ་འཆང་གི་རྩ་བའི་ཞལ་དང་སྐུ་མདོག་ཀྱང་དཀར་པོ་ཡིན་ལ། འབྲས་བུ་རྡོ་རྗེ་འཆང་གི་སྐུ་མདོག་ནག་པོ་ཉིད་དོ། ། ཞེས་གསུངས་པ་དང་། བྷ་ཝ་བྷ་ཏྲས། དེས་ན་ཡང་། ཕྱག་དྲུག་པ་དང་ཕྱག་བཅུ་དྲུག་པའི་རྡོ་རྗེ་འཆང་ནི་ཕྱག་དྲུག་པ་དང་ཕྱག་བཅུ་དྲུག་པའི་དཔལ་ཧེ་རུའི་རྒྱུར་གྱུར་པ་དག་སྟེ་རྩ་བའི་ཞལ་ནི་དཀར་པོ། གཡས་པ་ནི་ནག་པོ། གཡོན་པ་ནི་དམར་པོ། ལུས་ཐམས་ཅད་ནི་དཀར་པོའོ། །
དེ་ཉིད་གསུངས་པ་ལ་ཟླ་བ་ཆུ་ཤེལ་ནོར་བུའི་འོད་ཅེས་པ་སྟེ་ལུས་ཐམས་ཅད་ནི་དཀར་པོ་ཡིན་ནོ། ། ཞེས་དང་། ནག་པོ་པའི་དྲན་པའི་འབྱུང་གནས་ལས། ཟླ་བའི་གཟུགས་ཅན་ནོར་བུའི་འོད། ། ཅེས་པ་ནི་སྐུ་མདོག་དཀར་པོའོ། ། ཞེས་དང་པདྨ་མྱུ་གུས། དེའི་སྐུ་མདོག་ནི་ཟླ་བའི་ཁ་དོག་དང་འདྲའོ་ཞེས་གསུངས་ལ། གཞན་ཡང་སློབ་དཔོན་དཔལ་འཛིན་གྱིས་ཀྱང་། དགྲ་ནག་གི་འགྲེལ་པར། ཏིང་ངེ་འཛིན་གྱི་དོན་བསྟན་པའི་ཕྱིར།
ཟླ་བ་རྡོ་རྗེ་སྦྱོར་བ་ཡི། ། ཞེས་བྱ་བ་ལ་སོགས་པ་ལ། ཨ་ལ་སོགས་པ་དབྱངས་ཀྱི་ཡི་གེ་བཅུ་དྲུག་ཉིས་འགྱུར་དུ་བྱས་པ་ཤེས་རབ་ཀྱི་བདག་ཉིད་ཅན་གྱི་ཟླ་བའོ། ། དེའི་སྟེང་དུ་ཀ་ལ་སོགས་པ་ཡི་གེ་སུམ་ཅུ་རྩ་བཞི་དང་། ཌ་དྷ་ད་དྷ་ཡ་ལ་བསྣན་པའི་ཡི་གེ་བཞི་བཅུ་ཉིས་འགྱུར་དུ་བྱས་པའི་ཐབས་ཀྱི་བདག་ཉིད་ཅན་གྱི་ཟླ་བ་གཞན་ནོ། ། དེ་དག་གཉིས་ཀ་ཡང་རོ་མཉམ་པར་འགྱུར་བའི་ཟླ་བ་དང་། དེ་ལ་འགྱུར་བའི་ཤེས་རབ་དང་། ཐབས་ཀྱི་བདག་ཉིད་ཅན་ཡིན་པའི་ཕྱིར། དཀར་ལ་དམར་བའི་ཧཱུྂ་ལས་སྐྱེས་པ། ནོར་བུ་དམར་པོ་ལྟ་བུའི་རྡོ་རྗེའོ། །
དེའི་སྦྱོར་བ་ཁྱད་པར་ཅན་ལས། ཉིད་དང་མཚུངས་པའི་ཤེས་རབ་ཀྱིས་འཁྱུད་པའི་རྡོ་རྗེ་འཆང་གི་རྣམ་པ་ཅན་དཀར་ལ་དམར་བ་གཡོན་བརྐྱང་བ། གཡས་སྔོ་བ་གཡོན་དམར་བ་རོལ་ཅིང་ཁྲོ་བ་ཕྱག་གཡས་པ་རྣམས་ན་རྡོ་རྗེ་དང་། རལ་གྲི་དང་གྲི་གུག་བསྣམས་པ། ཕྱག་གཡོན་པ་རྣམས་ན་འཁོར་ལོ་དང་པད་མ་དང་ཐོད་པ་བསྣམས་པ་ཞི་བ་དང་། ཐ་མལ་པ་རྗེས་སུ་འཛིན་པས་ཞི་བ། ཤིན་ཏུ་གདུག་པ་ཅན་རྗེས་སུ་འཛིན་པས་ཁྲོ་བོའི་གཟུགས་ཅན་ནོ། ། ནག་པོར་ལ་ལ་འདོད་དོ། ། དེ་ནི་མི་འཐད་དེ། གང་གི་ཕྱིར་ཐམས་ཅད་རྗེས་སུ་བཟུང་བའི་རྣམ་པར་གནས་པ་ཡིན་ལ།
ནག་པོ་ཉིད་ནི་ཞེ་སྡང་ལ་སྤྱོད་པ་རྗེས་སུ་གཟུང་བའི་དོན་ཡིན་པའི་ཕྱིར་རོ། ། གཞན་ཡང་། རྒྱུད་གཞན་ནས་བསྟན་པ་དང་ཡང་འགལ་བ་ཡིན་ཏེ། དེ་ཡང་དགེས་པའི་རྡོ་རྗེ་ལས། ནོར་བུ་ཆུ་ཤེལ་འོད་འདྲ་ཞིང་། ། ཞེས་གསུངས་པ་དང་། དཔལ་འདུས་པའི་དོན་ཡེ་ཤེས་ཞབས་ཀྱི་ཞལ་མངའ་ནས་ཀྱིས་ཀྱང་། ཟླ་བ་རྒྱས་པའི་མདངས་ལྟར་དཀར་བ་ལ། ། གཡས་དང་གཡོན་པའི་ཞལ་ནི་སྔོ་ཞིང་དམར། ། ཞེས་གསུངས་པས།
དེའི་ཕྱིར་ཟླ་བ་རྡོ་རྗེ་སྦྱོར་བ་ཡིས་ཏེ། ཐབས་དང་ཤེས་རབ་སྙོམས་པར་འཇུག་པ་ཡོངས་སུ་གྱུར་པ་ལས། གཤིན་རྗེ་མཐར་བྱེད་བསྒོམ་པར་བྱའོ། ། ཞེས་གསུངས་པས་སོ། ། འདིར་གྲུབ་ཆེན་དཔལ་འཛིན་གྱིས། རྒྱུ་རྡོ་རྗེ་འཛིན་པ་དཀར་པོར་བསྒོམ་པའི་རྒྱུ་མཚན་དུ། ཟླ་བ་ཆུ་ཤེལ་ནོར་བུའི་འོད། ། ཅེས་པ་འདི་དྲངས་པས། ཟླ་བ་མཉམ་སྦྱོར་གྱི་རྒྱུ་མཚན་དུ། ཨཱ་ལི་ཀཱ་ལི་མཉམ་སྦྱོར་བ། །
ཞེས་པས་འགོད་པར་ཡང་སེམས་སོ། ། གཞན་ཡང་འདིར་ཟླ་བ་ཆུ་ཤེལ་ནོར་བུའི་འོད་ཅེས་པས། རྒྱུ་རྡོ་རྗེ་འཛིན་པའི་སྐུ་མདོག་དཀར་པོ་བསྟན་པར་མི་འགྲུབ་ན། རི་ཁྲོད་མ་དཀར་མོར་བསྒོམ་པ་ལ་ཡང་། རི་ཁྲོད་མ་ནི་ཟླ་ནོར་འོད་དང་། ཞེས་པ་འདི་ལས་ལྷག་པའི་སྒྲུབ་བྱེད་མེད་པས། གཞུང་འདིས་ཀྱང་དཀར་མོར་མི་འགྲུབ་པར་མཚུངས་སོ། ། ཡང་ཚོགས་གཉིས་གསོག་པ་དང་། སྲུང་འཁོར་ལེའུ་གསུམ་པར་གསུངས་པས། བརྟག་པ་ཕྱི་མར་ཡབ་ཀྱི་དཀྱིལ་འཁོར་གྱི་སྐབས་སུ་བཤད་མི་དགོས་ན།
ཡབ་ཀྱི་མངོན་བྱང་ཡང་། ལེའུ་གསུམ་པར་གསུངས་པས། འདིར་བཤད་མི་དགོས་པར་ཐལ་བ་མགོ་མཚུངས་སུ་ཞིག་གིས་བཟློག་པར་ནུས། ཞེས་ཟེར་བ་ཡང་། ཞིབ་ཏུ་མ་བརྟགས་པར་སྨྲ་བ་ཡིན་ཏེ། རྩ་རྒྱུད་ཀྱི་སྐབས་འདིར་ཚོགས་བསག་སོགས་མི་འདྲ་བ་མེད་པས་གོང་དུ་གསུངས་པ་ལ་དགོངས་ནས་འོག་ཏུ་མ་གསུངས་པ་ཡིན་ལ། ཡབ་ཀྱི་མངོན་བྱང་ལེའུ་གསུམ་པར་གསུངས་པ་དང་། འདིར་གསུངས་པ་གཉིས་ཆེས་ཤིན་ཏུ་མི་འདྲ་བའི་ཕྱིར། འདིར་གསུང་བར་ཤིན་ཏུ་ཡང་རིགས་ལ། མི་འདྲ་བའི་རྒྱུ་མཚན་ཡང་དེར་མི་མཉམ་སྦྱོར་ཡིན་ལ།
འདིར་མཉམ་སྦྱོར་ཡིན་པའི་ཕྱིར་རོ། ། དེའི་ཕྱིར་འདིར། ཡུམ་གྱི་མངོན་བྱང་བཤད་མ་ཐག་པ་ལས་ཡབ་ཀྱི་མི་འདྲ་བའི་ཁྱད་པར་བསྟན་པའི་ཕྱིར། གཞུང་འདི་བསྟན་པར་བཤད་པའང་། ལེགས་པ་ཡིན་ཏེ། ཀུ་མུ་ཏི་ལས་ཇི་ལྟར་ལྷ་མོ་རྣམས་ཀྱི་རྣམ་པ་ལྔ་པོ་ངེས་པར་སྦྱོར་བ་འདི་ཉིད་ལྷན་ཅིག་སྐྱེས་བ་བཅོམ་ལྡན་འདས་ཀྱིའང་། ཅི་དེ་ལྟ་བུའམ་ཞེ་ན། མི་འདྲ་བར་བསྟན་པའི་ཕྱིར། ཨཱ་ལི་ཀཱ་ལི་ཞེས་བྱ་བ་ལ་སོགས་པ་གསུངས་ཏེ། ཞེས་གསུངས་པས་སོ། །
ཡང་ཤན་ཏི་བས་བདག་པོ་ཞེས་པ་ལ། བདག་མེད་མའི་འབྲུ་ནོན་བྱས་པ་ལ་ཧ་ཅང་ཐལ་བའི་སྐྱོན་བརྗོད་ནས་སླར་ཡང་རང་ཉིད་ཀྱི་རིག་མའི་སྐྱེས་བུ་ཡབ་ལ་ཟེར་བའི་འབྲུ་ནོན་བྱེད་པ་ནི་རང་གི་ཚིག་ལ་ཅོ་འདྲི་བར་བྱེད་པའོ། ། ཞེས་ཟེར་བ་ཡང་། ཕྱོགས་སྔ་མའི་འདོད་ཚུལ་མ་གོ་བཞིན་དུ་བྱུང་རྒྱལ་དུ་སྨྲ་བར་ཟད་དེ། བདག་པོ་མོར་སྒྱུར་བ་ནི། འབྲུ་ནོན་ཕྱིན་ཅི་ལོག་ཏུ་མངོན་སུམ་གྱིས་གྲུབ་ལ། རིག་མའི་སྐྱེས་བུ་ཞེས་ཡང་ཡང་དུ་གསུངས་པ་རྣམས་ནི། རིག་མའང་ཡིན་ལ། སྐྱེས་བུའང་ཡིན་པའི་གཞི་མཐུན་གྱི་བསྡུ་བ་མ་ཡིན་གྱི། རིག་མའི་ཡབ་སྐྱེས་བུ་ཞེས་གཞི་ཐ་དད་ཀྱི་བསྡུ་བ་ཡིན་པས།
རིག་མའི་སྐྱེས་བུ་ཞེས་པའི་ཚིག་ཉིད་ཀྱིས་ཡབ་ཏུ་ལེགས་པར་གྲུབ་པའི་ཕྱིར་རོ། ། དེ་ལྟ་མ་ཡིན་ན་སཾ་བྷུ་ཊི་ལས། གང་དུ་རིག་མའི་སྐྱེས་བུ་གྲུབ་པ་དེར། ། ཞེས་བྱ་བ་དང་། གུར་ལས། རང་གི་རིག་མ་སྐྱེས་བུའི་བདག ། ཅེས་སོགས་ཇི་ལྟར་དྲང་། དེས་ན་འདི་ལྟ་བུའི་རྟོག་དཔྱོད་ཀྱིས་རང་གི་ངང་ཚུལ་གསལ་བར་བྱས་པ་མ་ཡིན་ནམ་ལེགས་པར་སོམས་ཤིག ཡང་ཁྲོ་མོ་ཡིན་པས་ཟླ་གདན་མི་རིགས་ན། གཤིན་རྗེ་གཤེད་ལ་སོགས་པའི་དཀྱིལ་འཁོར་དུ་ཙར་ཙི་ཀ་ལ་སོགས་པའི་ཁྲོ་མོ་ཤིན་ཏུ་དྲག་མོ་དུ་མ་ལ།
ཟླ་གདན་བཤད་པ་ཐམས་ཅད་ཀྱིས་མ་ངེས་སོ། ། ཞེས་ཟེར་བ་ཡང་མཐོང་རྒྱ་ཆུང་བ་སྟེ། བྷ་བ་བྷ་ཏྲས། ཉི་མའི་དཀྱིལ་འཁོར་བཅོ་ལྔའི་གདན་དུ་ཡོངས་སུ་གྱུར་པ་དེ་རུ་རོ་བཅོ་ལྔ་བསམ་ཞེས་པའི་དོན་ནོ། ། ཉི་མའི་གདན་རྣམས་ཀྱང་ལྷ་མོ་རྣམས་ཁྲོས་པའི་བདག་ཉིད་ཡིན་པའི་ཕྱིར་ཡིན་གྱི། ཟླ་བའི་གདན་ནི་སྟོན་པའི་ཚིག་མེད་པས་སོ། ། ཞེས་གསུངས་པ་ལ་ཡང་སུན་འབྱིན་རྒྱས་པར་སྨྲོས་ཤིག གཞན་ཡང་བརྗོད་པར་བྱ་བ་མང་མོད་ཀྱི་རེ་ཞིག་བཞག་གོ ། ཞེས་ཟེར་བ་ཡང་། དེ་ལྟ་བུའི་སུན་འབྱིན་གྱི་རིགས་པ་ལྟར་སྣང་འབའ་ཞིག་གི་ཕྲེང་བ་ཁྱེད་ལ་སྨྲ་རྒྱུ་མང་དུ་ཡོད་པ་བདེན་མོད།
ཇི་སྐད་དུ། ངན་སྐྱུགས་ཁྲོན་པ་སུ་ཞིག་སློང་། ། སྐྱུགས་པ་མཁས་པ་སུ་ཞིག་མྱང་། ། ཞེས་པའི་ཚུལ་དུ་སྣང་བས་རེ་ཞིག་བཞག་པ་ཤིན་ཏུ་ཡང་ལེགས་སོ། ། མདོར་ན་ཁྱོད་ཀྱིས་བཤད་པ་དེ་ནི། ཨཱ་ལི་ཀཱ་ལི་མཉམ་སྦྱོར་བ། ། ཞེས་པའི་གཞུང་འདི། ཉི་ཟླ་ཁ་སྦྱོར་ལ་སྦྱར་བའི་བཤད་པ་དུ་མ་སྣང་བས། དེ་དག་ཤེས་བྱེད་དུ་བྱས་ནས། ཟླ་བ་ཁ་སྦྱོར་ལ་སྦྱར་བ་ལ་དགག་པ་བྱེད་པར་སྣང་སྟེ།
དེ་ལྟར་ན་གཞུང་འདི། དུས་ཀྱི་འཁོར་ལོ་ལས་རྫོགས་རིམ་ལ་སྦྱར་ཏེ་གསུངས་པའི་ཕྱིར། བསྐྱེད་རིམ་ལ་སྦྱར་བའི་བཤད་པ་མཐའ་དག་མི་འཐད་པར་ཐལ་བའི་སྐྱོན་ཡོད་པར་འགྱུར་མོད། གཞུང་གཅིག་ཉིད་ལ་ཡང་། བསྐྱེད་རྫོགས་དུ་མ་ལ་སྦྱར་བའི་བཤད་པ་མཐའ་ཡས་པ་བྱར་རུང་བའི་ཕྱིར་ན། ཁྱེད་རང་གིས་ཀྱང་འབྱུང་བ་ལུགས་འབྱུང་ལུགས་བཟློག་གཉིས་ཀ འཁོར་ལོ་ས་དང་ཆུ་ནི་སྔོན། ། ཞེས་སོགས་ཀྱི་གཞུང་དོན་དུ་འགལ་བ་མེད་པར་ཁས་ལེན་པ་བཞིན་དུ། འདིར་ཡང་གཞུང་འདི། སྤྱིར་བསྐྱེད་རྫོགས་གཉིས་ཀ་ལ་སྦྱར་དུ་རུང་བ་དང་།
བསྐྱེད་རིམ་གྱི་ཡང་། མངོན་བྱང་མཉམ་སྦྱོར་དང་མི་མཉམ་སྦྱོར་གཉིས་ཀ་ལ་སྦྱར་དུ་རུང་བར་ཤེས་པར་བྱ་དགོས་ཀྱི་པདྨ་ཅན་སོགས་ཤེས་བྱེད་དུ་བྱས་ནས། བིརྺ་པ་ཡབ་སྲས་ཀྱི་རྗེས་འབྲང་དག་འགོག་པར་མ་བྱེད་ཅིག ཡང་མི་མཉམ་སྦྱོར་སྟོན་པའི་གཞུང་། རྩ་རྒྱུད་ལས། དེའི་སྟེང་དུ་ཟླ་བ་ཡིན། ། ཟླ་བའི་སྟེང་དུ་ས་བོན་ཉིད། ། ཕྱི་ནས་བདུད་ལས་རྒྱལ་བས་མནན། ། ཞེས་པའི་གཞུང་གི་དོན་འཆད་པ་ནི། བོད་ཀྱི་འཕྲུལ་སྤོང་མཁན་པོས་བྱས་པའི་རྩ་རྒྱུད་ཀྱི་ཊཱིཀྐ་ལས།
རོ་བཅོ་ལྔ་པོ་དེའི་སྟེང་དུ་ཟླ་བ་ཡིན་ལ་ཟླ་བའི་སྟེང་དུ་ལྷའི་ས་བོན་ཉིད་ཡིན་ཅིང་། ཟླ་བའི་ཕྱི་ནས་ཟླ་བའི་འོག་ཏུ་བདུད་ལས་རྒྱལ་བའི་མིང་ཅན་ཉི་མས་གདན་མནན་པའོ། ། ཉི་མ་འོག་ཏུ་བྱེད་པ་ནི་མངལ་སྒོར་ཕའི་ཁུ་བ་ལྷུང་བ་ན་ཡང་ཁུ་བ་སྟེང་དང་། མའི་རྡུལ་ཤས་ཆེར་འོག་ཏུ་གནས་ལ། རྫོགས་རིམ་གྱི་ཚེ་ཡང་གཏུམ་མོ་འོག་ནས་འབར་བ་ལས་ཁམས་དཀར་པོ་སྟེང་ནས་འཇུ་བར་འགྱུར་བས་སྦྱང་གཞི་དང་ལམ་གཉིས་ཀའི་གནད་ཡོད་དོ་ཞེས་ཟེར་རོ། ། འདི་ཡང་བརྟག་པར་བྱ་བ་ཡིན་ཏེ། དེ་ཡང་སྤྱིར་ཀྱཻ་རྡོ་རྗེའི་རྒྱ་གཞུང་ཕལ་མོ་ཆེ་ལས། འདི་ལྟ་བུའི་ཉི་ཟླ་དང་། ས་བོན་རྩེག་ལུགས་གསུངས་པ་མི་སྣང་སྟེ། དེའི་རྒྱུ་མཚན།
བྷ་ཝ་བྷ་ཏྲས། གདན་གྱི་སྟེང་དུ་ཟླ་བ་ཡིན་ལ་དེའི་སྟེང་དུ་ཨ་ལ་སོགས་པ་དང་། ཀ་ལ་སོགས་པའི་ཡི་གེའོ། ། དེ་ཉིད་དུ་ས་བོན་ལས་སྐྱེས་པའི་མཚན་མ་ལ་གནས་པ། ས་བོན་དེའི་སྟེང་དུ་བདུད་ལས་རྒྱལ་བའོ་ཞེས་སྦྱར་རོ། ། ཞེས་གསུངས་པ་དང་། ཉི་མའི་གདན་དེའི་སྟེང་དུ་ཟླ་བ་ཞེས་དང་། ཟླ་བའི་སྟེང་དུ་རང་གི་ས་བོན་ཡོངས་སུ་གྱུར་པ་ལས་མཚན་མ་ལ་དེའི་ལྟེ་བར་ས་བོན་གནས་པའོ། ། ཞེས་དང་། ཕྱིས་ནས་བདུད་ལས་རྒྱལ་བས་མནན་ཞེས་བྱ་བ་ནི།
དེ་ཐམས་ཅད་བདུད་ལས་རྒྱལ་བས་མནན་ཞེས་པའི་དོན་ཏོ། ། ཞེས་གསུངས་པ་དང་། པད་མའི་མྱུ་གུའི་འགྲེལ་པར། གདན་དེའི་སྟེང་དུ་ཟླ་བར་གྱུར་ཅེས་བྱ་བ་ནི། ཨ་ལ་སོགས་པ་ཞུ་བ་ལས་ཟླ་བ་བསམ་པར་བྱའོ། ། དེ་ནས་མ་ལུས་ཉི་མས་མནན། ། ཞེས་བྱ་བ་ནི། ཀ་ལ་སོགས་པ་ཞུ་བ་ལས་ཉི་མའི་དཀྱིལ་འཁོར་བསམ་པར་བྱའོ། ས་བོན་དེའི་སྟེང་དུ་ཞེས་བྱ་བ་ནི། ཨྃ་དང་ཧཱུྂ་ངོ་ཞེས་གསུངས་པ་དང་།
ཁ་སྦྱོར་དྲི་མེད་ལས། དེའི་སྟེང་དུ་ཟླ་བ་ཡིན། ། ཞེས་བྱ་བ་ནི། གདན་ཆོས་ཀྱི་དབྱིངས་ཀྱི་བདག་ཉིད་རོ་བཅོ་ལྔ་པོ་དེའི་སྟེང་དུ་ཟླ་བ་ཡིན་ནོ། ། ཟླ་བའི་སྟེང་དུ་ས་བོན་ཏེ། ། ཞེས་པ། ས་བོན་ནི་ལྷ་གང་ཞིག་བསྒོམ་པར་བྱ་བ་དེའི་ས་བོན་ཁོ་ནའོ། ། ཕྱིས་ནས་བདུད་ལས་རྒྱལ་བས་མནན། ། གཉིས་འདུས་པ་ལས་བདེ་ཆེན་པོ། ། ཞེས་པ་ཕྱིས་ནས་བར་མ་ཆད་པར་དེའི་སྟེང་དུ་བདུད་ལས་རྒྱལ་བ་སྟེ།
མནན་ཞེས་པ་ས་བོན་དེ་ཉི་མས་མནན་པའོ། ། ཞེས་གསུངས་པ་དང་། ཀུ་མུ་ཏི་ལས། ཕྱིས་ནས་ཞེས་བྱ་བ་ནི་ས་བོན་གྱི་མཐར་རོ། ། བདུད་ལས་རྒྱལ་བས་མནན་ཞེས་བྱ་བ་ནི་བཀབ་པའོ། ། ཞེས་གསུངས་པ་དང་། གཞན་ཡང་མི་ཐུབ་ཟླ་བ། གཉིས་མེད་རྡོ་རྗེ། ཀཾ་པ་ལ་རྣམས་ཀྱིས་མཛད་པའི་སྒྲུབ་ཐབས་དང་། རིན་ཆེན་འབར་བ།
མངོན་རྟོགས་དོན་གསལ། སེམས་དཔའ་གསུམ་གྱི་སྒྲུབ་ཐབས། ན་རོ་པའི་ཞལ་ལུང་། ཇོ་བོ་རྗེས་མཛད་པའི་སྒྲུབ་ཐབས། ཌོཾ་བྷི་ཧེ་རུ་ཀ མི་ཐུབ་ཟླ་བ། གཉིས་མེད་རྡོ་རྗེ་རྣམས་ཀྱིས་མཛད་པའི་བདག་མེད་མའི་སྒྲུབ་ཐབས་དང་། གཞན་ཡང་ཨ་ལ་ལ་བཛྲཿ རྡོ་རྗེ་དྲིལ་བུ་པ་བྱང་ཆུབ་སྙིང་པོ་བདེ་བའི་རྡོ་རྗེ། ཡན་ལག་མེད་པའི་རྡོ་རྗེ།
ཤྲཱི་ཨ་ནན་ཏ་བཛྲ་རྣམས་ཀྱིས་མཛད་པའི་སྒྲུབ་ཐབས་རྣམས་ལས། འོག་ཏུ་ཨཱ་ལི་ལས་ཟླ་བ་སྟེང་དུ་ཀཱ་ལི་ལས་ཉི་མ་དེ་གཉིས་ཀྱི་བར་དུ་ས་བོན་ལས་ཕྱག་མཚན་དང་བཅས་པའི་མངོན་བྱང་ཞལ་འཆམ་དུ་བཞེད། འབྲས་བུ་རྡོ་རྗེ་འཛིན་པ་བཞེངས་པའི་སྐབས་སུ་ཡང་། སྒྲུབ་ཐབས་མཚོ་སྐྱེས། དག་པ་རྡོ་རྗེའི་སྒྲོན་མ། གཉིས་མེད་རྡོ་རྗེ། ཡན་ལག་མེད་པའི་རྡོ་རྗེ་རྣམས་ཀྱིས་ཀྱང་གོང་བཞིན་གྱི་མངོན་བྱང་ལས་བསྐྱེད་པར་གསུངས། ཡང་འགྲེལ་པ་རྡོ་རྗེ་རིན་པོ་ཆེའི་ཕྲེང་བ། དྲན་པའི་འབྱུང་གནས། སྒྲུབ་ཐབས་ཤན་ཏི་བའི་འཁྲུལ་སྤོང་།
ནག་པོ་པའི་དེ་ཉིད་གསལ་བ། ཡུམ་གྱི་སྒྲུབ་ཐབས་དཀོན་མཆོག་འབྱུང་གནས་ཀྱིས་མཛད་པ་རྣམས་སུ་ཨཱ་ལི་ལས་ཟླ་བ་ཀཱ་ལི་ལས་ཉི་མ་དེ་གཉིས་ཀའི་སྟེང་དུ་ཕྱག་མཚན་བསྒོམ་པའི་མངོན་བྱང་གསུངས། མི་ཐུབ་ཟླ་བས་གུར་རིགས་བསྡུས་ཀྱི་སྒྲུབ་ཐབས་སུ། མཉམ་སྦྱོར་གྱི་མངོན་བྱང་ལས་བསྐྱེད་པ་གསུངས། སྒྲུབ་ཐབས་མཚོ་སྐྱེས་དང་། འཇམ་དཔལ་ཡེ་ཤེས་ཞབས་ཀྱིས་ཨཱ་ལི་ཀཱ་ལི་ལ་མ་ལྟོས་པའི་ཟླ་ཉི་ས་བོན་ཅན་གྱི་མངོན་བྱང་གསུངས་སོ། ། མདོར་ན། དེ་ཐམས་ཅད་ཀྱི་ཉི་མའི་སྟེང་དུ་ཟླ་བ་དང་། དེའི་སྟེང་དུ་ས་བོན་བསྒོམ་པའི་མངོན་བྱང་གསུངས་པ་མེད་དོ། ། འོ་ན་ན་རོ་འགྲེལ་ཆེན་ལས།
དེ་ལྟ་བུའི་མངོན་བྱང་གསུངས་པ། ཇི་ལྟར་དྲང་སྙམ་ན། དེ་ནི་དུས་ཀྱིས་འཁོར་ལོའི་ལུང་དང་སྦྱར་ནས་གསུངས་པ་ཡིན་ལ། ཀྱཻ་རྡོར་གྱི་སྐབས་སུ་ནི་བྱང་ཆུབ་སེམས་དཔའ་ཆེན་པོ་རྡོ་རྗེ་སྙིང་པོ་ཡང་དེ་བཞིན་དུ་བཞེད་པ་མ་ཡིན་ཏེ། རྡོ་རྗེ་སྙིང་འགྲེལ་ལས། སངས་རྒྱས་མཚན་གྱི་རྒྱུ་ལས་ནི། ། ཟླ་བར་དབྱངས་རྣམས་སུམ་ཅུ་གཉིས། ། གསལ་བྱེད་བརྒྱད་ཅུ་ཉི་མ་འོ། ། དེ་དག་དབུས་སུ་ཧཱུྂ་ཡིག་སྟེ། ། དེ་ཉིད་སེམས་དཔའ་ཞེས་བརྗོད་དོ། །
ལྷན་ཅིག་སྐྱེས་དགའི་རང་བཞིན་ཏེ། ། མེ་ལོང་མཉམ་ཉིད་ཡེ་ཤེས་དང་། ། སོ་སོར་རྟོག་པའི་རིམ་པ་ལས། ། དེ་རྣམས་གཅིག་ཉིད་བྱ་བ་གྲུབ། ། གཟུགས་ནི་ཡོངས་སུ་རྫོགས་རྒྱུ་ལ། ། འདི་ནི་ཆོས་དབྱིངས་ཞེས་བཤད་དེ། ། ཡེ་ཤེས་ལྔ་པ་མཆོག་ཡིན་ནོ། ། རྣམ་ལྔ་མངོན་པར་བྱང་ཆུབ་པ། ། ཀྱཻ་རྡོ་རྗེ་ཕྱག་གཉིས་བསྒོམ། ། ཞེས་གསུངས་ལ།
ལུང་འདིའི་དགོངས་པ་འོག་ཏུ་ཟླ་བ་སྟེང་དུ་ཉི་མ་བར་དུ་ས་བོན་བསྒོམ་པ་ཡིན་ཏེ། རྡོ་རྗེ་སྙིང་འགྲེལ་ཉིད་ལས། ཇི་སྐད་དུ་རྩ་བའི་རྒྱུད་ཉིད་ལས། དང་པོ་ཁུ་བ་ཕ་ལས་འབྱུང་། རྣམ་ཤེས་རླུང་ལྡན་དེར་འཇུག་སྟེ། ། དེ་ལ་མ་ཡིས་ཁྲག་གིས་སྦྱར། ། དོན་འདི་ཡིས་ནི་བསྐྱེད་རིམ་བསྟན། ། ཞེས་གསུངས་པས། རོ་དང་ཟླ་བ་ས་བོན་དང་ཉི་མའི་དཀྱིལ་འཁོར་གྱི་མནན་པར་གསུངས་སོ། ། ཞེས་རྩ་རྒྱུད་འབུམ་ཕྲག་ལྔ་པའི་ལུང་དུ་སྦྱར་ནས་གསལ་བར་གསུངས་སོ། །
ལུང་འདི་ཉིད་ཀྱིས་ཕྱིར་ན། རྗེ་བཙུན་གོང་མའི་ཞལ་ནས། ། མི་མཉམ་སྦྱོར་གྱི་དང་པོ་གཉིས། ། ཉི་ཟླ་སྟེང་འོག་ངེས་པ་ཅི། ། ཞེས་པའི་དྲི་བ་བཀོད་ནས་དེའི་ལན་དུ། རྒྱུ་དུས་མ་ཡི་མངལ་དུ་ལུས། ། འགྲུབ་རྒྱུ་ཐིག་ལེ་དཀར་དམར་གཉིས། ། འཚོགས་པས་རིམ་པས་ཕྱི་རོལ་དུ། ། ཉི་ཟླ་གཉིས་ལ་མཐོ་དམན་གསུངས། ། དེས་ན་ཐིག་ལེའི་རིམ་པའི་ཕྱིར། །
ཞེས་དང་། གསུམ་པ་མས་རིམ་མི་བསྒོམ་པར། ། ས་བོན་བར་དུ་བསྒོམ་པ་ཅི། ། ཞེས་པའི་དྲི་བ་བཀོད་ནས། དེའི་ལན་དུ། རྒྱུ་དུས་བར་དོའི་རྣམ་ཤེས་བརྟེན། ། དཀར་དམར་གཉིས་ཀྱིས་འདྲིལ་བ་ལས། ། ལུས་སེམས་ཚོགས་པས་འགྲུབ་པའི་ཕྱིར། ། ཞེས་གསུངས་པ་ཡང་ལེགས་པར་གསུང་བ་ཁོ་ནའོ། ། ཡང་འདི་སྙམ་དུ་འགྲེལ་བྱེད་གཞན་རྣམས་ཀྱི་དགོངས་པ་དེ་ལྟར་ཡིན་དུ་ཆུག་མོད།
སློབ་དཔོན་མཚོ་སྐྱེས་རྡོ་རྗེའི་པད་མ་ཅན་ལས། དེའི་སྟེང་དུ་རོའི་སྙིང་ཁར་ཟླ་བ་སྟེ། དེའི་སྟེང་གི་ཨཱ་ལི་ཀཱ་ལི་ཡོངས་སུ་གྱུར་པ་ལས་སོ། ། དེའི་ཟླ་བའི་སྟེང་དུ་ས་བོན་ཨ་ལ་སོགས་པའོ། ། ཕྱིས་ནི་ཉི་མས་མནན་པའོ་ཞེས་པ་ནི། དེའི་འོག་དུ་ཀ་ལི་ཡོངས་སུ་གྱུར་པ་ལས་བྱུང་བའི་ཉི་མའི་དཀྱིལ་འཁོར་གྱིས་མནན་པའོ། ། ཞེས་གསུངས་པས། སྟེང་གི་ཨཱ་ལི་ཞེས་པས་ཟླ་བ་སྟེང་དང་། དེའི་འོག་ཏུ་ཀཱ་ལི་ཞེས་པས། ཉི་མ་འོག་ཏུ་བསྒོམ་པར་གསུངས་པ་ཇི་ལྟར་དྲང་ཞེ་ན།
འགྲེལ་ཚིག་འདི་དང་། དག་པ་རྡོ་རྗེའི་སྒྲོན་མར། རྒྱུ་རྡོ་རྗེ་འཆང་བསྐྱེད་པའི་སྐབས་སུ། དེ་ལྟ་བུའི་འཁྲུལ་གཞི་ཡོད་པ་བདེན་མོད། གཞུང་དེའི་དགོངས་པ་ནི། དེ་ལྟར་མ་ཡིན་ཏེ། ཡིན་ན། སྒྲུབ་ཐབས་མཚོ་སྐྱེས་ལས། དེའི་དབུས་སུ་ཟླ་བ་དང་ཉི་མ་ཁ་སྦྱོར་བའི་བར་དུ་ཆུད་པའི་ཧཱུྂ་དང་། ཨྃ་གིས་ས་བོན་གཉིས་ལས་ཡང་དག་པར་བྱུང་བའི་གྲི་གུག་དང་ཐོད་པ་ལ་ལྟེ་བར་ལྷའི་ས་བོན་གཉིས་ཀྱིས་མཚན་པ་ལྟ་བུའོ། །
ཞེས་དང་། འབྲས་བུ་རྡོར་འཛིན་བཞེངས་པའི་སྐབས་སུ། བཅོམ་ལྡན་འདས་ཟླ་བ་ཞུ་བ་ལྟ་བུའི་བདུད་རྩིའི་གཟུགས་ལས་བཞེངས་ཏེ། དེའི་སྟེང་དུ་ས་བོན་གཉིས་ལས་བྱུང་བའི་མཚན་མ་གཉིས་ཀྱི་སྟེང་དུ་ཡང་། ཧཱུྂ་དང་ཨྃ་གི་ས་བོན་གཉིས་ཀྱིས་མཚན་པའོ། ། དེ་དག་ཉི་མའི་དཀྱིལ་འཁོར་དང་བཅས་པ་ཐམས་ཅད་གཅིག་ཏུ་ཡོངས་སུ་གྱུར་པ་ལས། ཉི་མའི་དཀྱིལ་འཁོར་དབུས་སུ། ཞེས་དང་། དེའི་འགྲེལ་པར། དག་པ་རྡོ་རྗེའི་སྒྲོན་མ་ལས།
དེ་ལ་ལྡང་བའི་རིམ་པ་ནི་འདི་ཡིན་ཏེ། རྣམ་པ་ལྔའི་རྣལ་འབྱོར་ལས་སོ། བདུད་རྩི་ཁུ་བ་ཟླ་བའི་གཟུགས། ། ཞེས་པ་སྟེ། བདུད་རྩིའི་ཁུ་བ་དེ་ཡོངས་སུ་གྱུར་པ་ལས། ཡེ་ཤེས་ལྔའི་རང་བཞིན་བྱང་ཆུབ་ཀྱི་སེམས་ཏེ། དེ་ལས་ཨཱ་ལི་ཡོངས་སུ་གྱུར་པ་མེ་ལོང་ལྟ་བུའི་ཡེ་ཤེས་ཏེ་ཟླ་བའོ། ། ཀཱ་ལི་ཡོངས་སུ་གྱུར་པ་མཉམ་པ་ཉིད་ཀྱི་ཡེ་ཤེས་ཉི་མའོ། ། དེ་དག་གི་དབུས་སུ་སོན་པའི་ས་བོན་ནི། སོ་སོར་རྟོག་པའི་ཡེ་ཤེས་སུ་བརྗོད་ཅིང་།
ཐམས་ཅད་ཀྱིས་གཅིག་པ་ནི་བྱ་བ་གྲུབ་པ་སྟེ། གཟུགས་རྫོགས་པ་ནི་དག་པ་ཆོས་ཉིད་དོ། ། ཞེས་གསུངས་པ་རྣམས་དང་འགལ་བར་འགྱུར་བའི་སྐྱོན་ཡོད་དོ། ། འོ་ན་གོང་གི་འགྲེལ་པའི་དགོངས་པ་ཇི་ལྟ་བུ་སྙམ་ན། སྟེང་གི་ཨཱ་ལི་ཅེས་པས་ཟླ་བ་སྟེང་དང་། དེའི་འོག་དུ་ཀཱ་ལི་ཞེས་པའི་ཉི་མ་འོག་ཏུ་སྟོན་པ་མ་ཡིན་གྱི། རོའི་སྙིང་ཁར་ཟླ་བ་སྟེ། དེའི་སྟེང་གི་ཨཱ་ལི་ཞེས་པའི་དོན་ནི། རོ་དང་ཟླ་གདན་གྱི་སྟེང་དུ། ཨཱ་ལི་ལས་ཟླ་བ་བསྒོམ་པར་བསྟན་ལ།
དེའི་འོག་ཏུ་ཀཱ་ལི་ཅེས་པ་ཡང་། དེའི་འོག་ཏུ་ཞེས་པ། ཟླ་བའི་འོག་ཏུ་ཟེར་བ་མ་ཡིན་གྱི། ཕྱིས་ནི། ཞེས་པའི་གཞུང་གི་དོན་འཆད་པའི་སྐབས་ཡིན་པས། ཟླ་བ་བསྒོམ་པའི་འོག་ཏུའམ་ཕྱིས་སུ་སྟེ་རྗེས་སུ་ཞེས། གོ་རིམ་སྟོན་པའི་ཚིག་ཕྲད་ཡིན་པས་སོ། ། དེས་ན་དཔལ་ཀྱཻ་རྡོ་རྗེའི་རྒྱུད་ཀྱི་དགོངས་པ་ལ། མངོན་བྱང་མི་མཉམ་སྦྱོར་ལ་ཟླ་བ་འོག ཉི་མ་སྟེང་།
བར་དུ་ས་བོན་ནམ། དེ་ལས་ཕྱག་མཚན་བསྒོམ་པ་རྒྱུད་རྒྱ་གཞུང་ཕལ་ཆེ་བ་རྣམས་ཀྱི་དགོངས་པ་ཡིན་པར་ལེགས་པར་གྲུབ་བོ། ། འདིར་བསྟོད་པ་ཉི་ཤུ་པ་ལས། གང་ཞིག་ཉི་ཟླ་ཁ་སྦྱོར་གནས་ས་བོན། ། ཞེས་གསུངས་པའི་དོན་ལ་ཟླ་ཟེར་མཁན་པོས། བསྐྱེད་ཆོག་གང་ཞིག འོག་གི་ཉི་མ་དང་སྟེང་གི་ཟླ་བའི་དཀྱིལ་འཁོར་ཁ་སྦྱོར་བར་དུ་གནས་པའི་ས་བོན་ཧཱུྂ་དང་ཨྃ་གཉིས་ལས་སྐྱེས་པའི་གཙོ་བོ་དང་། རིག་མ་ཞེས་ཟེར་བ་ཡང་འཐད་པ་མ་ཡིན་ཏེ། གོང་དུ་དྲངས་པའི་ལུང་རྣམས་ཀྱི་ས་ཟླ་བའི་སྟེང་དུ་ས་བོན་བསྒོམ་པར་ཤིན་ཏུ་ཡང་གསལ་བའི་ཕྱིར་དང་། རྗེ་ས་སྐྱ་པ་ཆེན་པོས་མཚོ་སྐྱེས་ལུགས་ཀྱི་སྐབས་སུ།
དབུས་ཀྱི་བདུད་བཞིའི་གདན་སྟེང་དུ། ། ཟླ་བ་ཉི་མ་ཁ་སྦྱོར་བསྒོམ། ། ཕྱོགས་མཚམས་རྣམས་སུའང་དེ་བཞིན་ནོ། ། དེ་ནས་དབུས་ཀྱི་ཉི་ཟླ་ཡི། ། བར་དུ་ཨྃ་དང་ཧཱུྂ་གཉིས་ལས། ། ཕྱག་མཚན་གཉིས་སུ་གྱུར་པ་བསྒོམ། ། ཞེས་དང་། ཡང་དཀྱིལ་འཁོར་གྱི་ཉི་མའི་འོད་ལས། མཚན་བཟང་པོ་སོ་གཉིས་ཀྱི་རྒྱུ། ཨཱ་ལི་ལྟག་སྤྲོད་ལས་ཟླ་བ།
དེའི་འོད་ཀྱི་དཔེ་བྱད་བཟང་པོ་བརྒྱད་ཅུའི་རྒྱུ། ཀཱ་ལི་སོ་བཞི་ཡ་ར་ལ་ཝ་ཌ་དྷ་དང་བཅས་པ། ཉིས་འགྱུར་ལས་ཉི་མ། དེ་གཉིས་ཀྱི་འོད་ལས་ཨྃ་ཧཱུྂ་ལས་གྲི་གུག་ཐོད་པ་རང་མཚན་ཅན། ཞེས་གསུངས་པའི་ཕྱིར་རོ། ། དེས་ན་མདོར་ན། མཚོ་སྐྱེས་ཀྱི་ལུགས་ལ་མཉམ་སྦྱོར་མི་མཉམ་སྦྱོར་གཉིས་སུ་ཕྱེ་བའི་མངོན་བྱང་གི་ལུགས་དང་། རྒྱུ་རྡོ་རྗེ་འཆང་དཀར་པོ་ཞེས་བྱ་བའི་ཐ་སྙད་མེད་ལ། ཌོཾ་བྷི་བའི་ལུགས་ལ། ཨཱ་ལི་ཀཱ་ལི་ལས་ལྟོས་མ་ལྟོས་གཉིས་སུ་ཕྱེ་བའི་མངོན་བྱང་གི་ལུགས་དང་།
རྒྱུ་རྡོ་རྗེ་འཆང་ནག་པོ་ཞེས་བྱ་བའི་ཐ་སྙད་མེད་ཅིང་། འདིར་མན་ངག་ལུགས་ལ། ཐ་སྙད་གཉིས་ཀ་ཡོད་པས། བླང་དོར་མ་ནོར་བར་སོ་སོར་ཤེས་པར་བྱའོ། ། ཞེས་གསུངས་པ་ནི་ཤིན་ཏུ་ཟབ་པའི་སྡོམ་ཚིག་ཡིན་པས་བློ་དང་ལྡན་པ་རྣམས་ལ་འདི་ཙམ་གྱིས་ཀྱང་གོ་རྟོགས་ཁྱད་པར་ཅན་བསྐྱེད་ནུས་པར་ཤེས་པར་བྱའོ། ། དེ་ལྟར་གོང་དུ་སྨོས་པའི་མངོན་རྟོགས་དེ་དག་གཞིར་བཞག་ནས་མངོན་རྟོགས་ཚུལ་བཅུ་བཞི་དང་། བཅོ་ལྔར་བྱེད་པའི་སྐབས་སུ། བོད་ཀྱི་འཁྲུལ་སྤོང་པས། རྗེ་བཙུན་ས་སྐྱ་པ་པ་ཁུ་དབོན་རྣམས་ཀྱི་མངོན་རྟོགས་རྒྱས་འབྲིང་བསྡུས་གསུམ་ལ། ནང་གསེས་ཀྱིས་ཕྱེ་བའི་མངོན་པར་རྟོགས་པ་ཚུལ་བཅུ་བཞིའམ།
བཅུ་དྲུག་ཞེས་ཟེར་རོ། ། དེ་ནི་མི་འཐད་དེ། རྗེ་བཙུན་ས་སྐྱ་པའི་ལུགས་ལ། མན་ངག་ལུགས་ལ་ནི་བཅོ་ལྔ་ལས་མེད་ལ། འགྲེལ་པ་ལུགས་སོགས་བསྣན་ན་ནི་བཅུ་དྲུག་ལས་ཀྱང་ཆེས་མང་བ་ཡོད་པའི་ཕྱིར་རོ། ། དེ་ནས་རང་གི་ལུགས་རྣམ་པར་བཞག་པ་ནི། འདི་ནས་མངོན་པར་རྟོགས་པ་ཚུལ་བཅུ་བཞིའམ། བཅོ་ལྔར་ཕྱེ་ན་ཞེས་བྱ་བ་ནས། ཁ་དོག་ནག་པོ་འཇིགས་ཆེན་པོ། ། ཞེས་གསུངས་སོ། །
ཞེས་པའི་བར་གྱིས་མན་ངག་ལུགས་ཀྱི་མངོན་རྟོགས་ཚུལ་བཅུ་བཞིའམ་བཅོ་ལྔའི་དབྱེ་བ་ལུང་དང་སྦྱར་ཏེ་བསྟན། དེ་ཡང་དབང་པོ་རབ་ཀྱི་མངོན་རྟོགས་རྣམས་ཀྱི་མི་འདྲ་བའི་ཁྱད་པར་དེ་ཙམ་གྱིས་ཤིན་ཏུ་ཡང་ཤེས་པར་ནུས་མོད། དབང་བརྟུལ་རྣམས་ལ་ཡང་ཕན་བཏགས་པའི་ཕྱིར། འདིར་མངོན་པར་རྟོགས་པ་ཚུལ་བཅུ་བཞིའི་ལག་ཏུ་བླང་བའི་རིམ་པ། ཁོ་བོའི་དཔལ་ལྡན་བླ་མ་དམ་པས། མངོན་པར་རྟོགས་པ་མན་ངག་གི་གཏེར་མཛོད་དུ་རྒྱས་པར་གསུངས་པ། གཟུང་བདེ་བའི་ཕྱིར་དུ་མི་འདྲ་བའི་ཁྱད་པར་མདོར་བསྡུས་ཏེ་བརྗོད་ན། ཐོག་མར་གཞལ་ཡས་ཁང་གདན་དང་བཅས་པ་བསྐྱེད་ནས། གདན་གྱི་སྟེང་དུ་སྐད་ཅིག་གིས་རྒྱུ་རྡོ་རྗེ་འཛིན་པ་ནག་པོ་བསྐྱེད། འཁོར་ཐིག་ལེ་བརྒྱད་ལས་ལྷ་མོ་བརྒྱད་དུ་གྱུར་པ་སྤྲོས།
འབྲས་བུ་རྡོ་རྗེ་འཛིན་པ་ཡང་། ཐིག་ལེ་དུམ་བུ་གཉིས་སུ་གྱུར་པ་ལས་བསྐྱེད་པ་ནི་དཀྲོང་བསྐྱེད་དེ་མངོན་རྟོགས་དང་པོའོ། ། རྒྱུ་རྡོ་རྗེ་འཛིན་པ་ནག་པོ་ས་བོན་ལས་བསྐྱེད་པས། འཁོར་ཐིག་ལེ་བརྒྱད་ལས་ས་བོན་བརྒྱད་དུ་གྱུར་པའི་ས་བོན་བརྒྱད་སྤྲོས་ནས་ལྷ་མོར་གྱུར། འབྲས་བུ་རྡོ་རྗེ་འཛིན་པ་ཡང་ཐིག་ལེ་ལས་ས་བོན་དུ་གྱུར་པ་དེ་ལས་བསྐྱེད་པ་ནི། ས་བོན་ལས་བསྐྱེད་པ་སྟེ་མངོན་རྟོགས་གཉིས་པའོ། ། ཨཱ་ལི་ཀཱ་ལི་ལས་མ་བྱུང་བའི་ཟླ་ཉི་དང་། ཕྱག་མཚན་ཅན་གྱི་མངོན་བྱང་ལས། རྒྱུ་རྡོ་རྗེ་འཛིན་པར་ནག་པོ་བསྐྱེད། འཁོར་ཐིག་ལེ་ལས་ས་བོན་དུ་གྱུར་པ་སྤྲོ་བའམ།
དེ་ལས་ཀྱང་ལྷ་མོར་གྱུར་པ་སྤྲོ་བ་གང་རུང་ལ། འབྲས་བུ་རྡོ་རྗེ་འཛིན་པ་བཤད་མ་ཐག་པ་བཞིན་བསྐྱེད་པ་ནི། ཨཱ་ལི་ཀཱ་ལི་ལ་མ་ལྟོས་པའི་འབྲིང་པོ་སྟེ། མངོན་རྟོགས་གསུམ་པ་དང་བཞི་པའོ། ། ཨཱ་ལི་ཀཱ་ལི་ལས་བྱུང་བའི་ཟླ་ཉི་ཕྱག་མཚན་ཅན་གྱི་མངོན་བྱང་ལས། རྒྱུ་རྡོ་རྗེ་འཛིན་པ་དཀར་པོ་བསྐྱེད། འཁོར་དང་འབྲས་བུ་རྡོ་རྗེ་འཛིན་པ་བཤད་མ་ཐག་པ་བཞིན་བསྐྱེད་པ་ནི། ཨཱ་ལི་ཀཱ་ལི་ལ་ལྟོས་པའི་མི་མཉམ་སྦྱོར་བའི་འབྲིང་པོ་སྟེ་མངོན་རྟོགས་ལྔ་པ་དང་དྲུག་པའོ། ། ཨཱ་ལི་ཀཱ་ལི་ལས་བྱུང་བའི་ཟླ་བ་ཁ་སྦྱོར་ཕྱག་མཚན་ཅན་གྱི་མངོན་བྱང་ལས། རྒྱུ་རྡོ་རྗེ་འཛིན་པ་དཀར་པོ་ཁོ་ན་བསྐྱེད།
འཁོར་དང་འབྲས་བུ་རྡོ་རྗེ་འཛིན་པ་བཤད་མ་ཐག་པ་བཞིན་བསྐྱེད་པ་ནི། མཉམ་སྦྱོར་གྱི་འབྲིང་པོ་སྟེ། མངོན་རྟོགས་བདུན་པ་དང་བརྒྱད་པའོ། ཨཱ་ལི་ཀཱ་ལི་ལས་མ་བྱུང་བའི་ཉི་ཟླ་ཁ་སྦྱོར་ཕྱག་མཚན་ཅན་གྱི་མངོན་བྱང་ལས་དགུ་ཐོག་མར་བསྐྱེད། དེ་ནས་དབུས་སུ་ཕྱག་མཚན་དང་བཅས་པའི་མངོན་བྱང་ལས། རྒྱུ་རྡོ་རྗེ་འཛིན་པ་ནག་པོ་བསྐྱེད། འཁོར་ཐིག་ལེ་བརྒྱད་ཉི་ཟླའི་བར་དུ་སྤྲོས་པས། ས་བོན་བརྒྱད་དུ་གྱུར་ཏེ་ཕྱག་མཚན་ས་བོན་གྱིས་མཚན་པ་བརྒྱད་དུ་གྱུར་པའི་མངོན་བྱང་ལས་བསྐྱེད་པའམ། ཐིག་ལེ་ས་བོན་དུ་གྱུར་པ་ཉི་ཟླའི་བར་དུ་སྤྲོས་ནས་གོང་བཞིན་བསྐྱེད། འབྲས་བུ་རྡོ་རྗེ་འཛིན་པ་ཡང་ཐིག་ལེ་དུམ་བུ་གསུམ་དུ་གྱུར་པ་ལས།
ཨཱ་ལི་ཀཱ་ལི་ལས་མ་བྱུང་པའི་ཟླ་ཉི་ཕྱག་མཚན་ཅན་གྱི་མངོན་བྱང་ལས་བསྐྱེད་པ་ནི། ཨཱ་ལི་ཀཱ་ལི་ལ་མ་ལྟོས་པའི་རྒྱས་པ་སྟེ། མངོན་རྟོགས་དགུ་པ་དང་བཅུ་པའོ། ། ཨཱ་ལི་ཀཱ་ལི་ལས་བྱུང་བའི་ཟླ་ཉི་ཁ་སྦྱོར་དགུ་ཐོག་མར་བསྐྱེད་པ་དང་། འབྲས་བུ་རྡོ་རྗེ་འཛིན་པ་ཡང་ཨཱ་ལི་ཀཱ་ལི་ལས་བྱུང་བའི་མངོན་བྱང་ལས་བསྐྱེད་ལ། གཞན་རྣམས་བཤད་པ་ཐག་པ་བཞིན་བསྐྱེད་པ་ནི། ཨཱ་ལི་ཀཱ་ལི་ལ་ལྟོས་པའི་མི་མཉམ་སྦྱོར་རྒྱས་པ་སྟེ། ། མངོན་རྟོགས་བཅུ་གཅིག་པ་དང་བཅུ་གཉིས་པའོ། ། ཨཱ་ལི་ཀཱ་ལི་ལས་བྱུང་བའི་ཟླ་བ་ཁ་སྦྱོར་ཕྱག་མཚན་ཅན་མངོན་བྱང་ལས། རྒྱུ་རྡོ་རྗེ་འཛིན་པ་དཀར་པོ་ཁོ་ན་བསྐྱེད།
འཁོར་དང་འབྲས་བུ་རྡོ་རྗེ་འཛིན་པ་བཤད་མ་ཐག་པ་བཞིན་བསྐྱེད་པ་ནི། མཉམ་སྦྱོར་གྱི་རྒྱས་པ་སྟེ། མངོན་རྟོགས་བཅུ་གསུམ་པ་དང་བཅུ་བཞི་པའོ། ། དེ་ལྟར་ཡང་། རྗེ་བཙུན་ཆེན་པོས་དག་ལྡན་ལས་ད་ནི་འདིར། རྗེ་བཙུན་རྣལ་འབྱོར་གྱི་དབང་ཕྱུག་ཆེན་པོའི་གདམས་ངག་རྗེ་བླ་མས་སྦས་ཏེ་གསུངས་པ། བརྩེ་བའི་བསམ་པས་བྲི་བར་བྱའོ། ། དེ་ལ་འདིར་འཁྲུགས་མེད་པར་ལེའུ་བརྒྱད་པ་དང་སྡེབས་ཏེ་བརྗོད་ན། ཐོག་མར་གང་ཟག་རྟོགས་པ་མཆོག་ཏུ་གྱུར་པའམ། རྡོ་རྗེ་སློབ་དཔོན་དུ་དབང་ཐོབ་ཅིང་དད་པ་ཆེན་པོ་དང་ལྡན་ཡང་།
བློ་གྲོས་ཤིན་ཏུ་དམན་པར་གྱུར་པས་བསྒོམཔར་བྱ་བ་ནི། བསོད་ནམས་དང་ཡེ་ཤེས་ཀྱི་ཚོགས་རྒྱས་བསྡུས་གང་ཡང་རུང་བ་སྔོན་དུ་སོང་ནས། སྲུང་བའི་འཁོར་ལོ་དང་། ཆོས་ཀྱི་འབྱུང་གནས་ཀྱི་ནང་དུ་སྐད་ཅིག་ཙམ་གྱིས་གཞལ་ཡས་ཁང་བསྒོམ་པ་ནི། འཁོར་ལོ་ཇི་ལྟར་སྔར་གསུངས་པ། ། ཞེས་བྱ་བ་ཚིགས་སུ་བཅད་པ་གཅིག་གིས་བསྟན་ནོ། ། དེ་ནས་བདུད་བཞིའི་གདན་གྱི་སྟེང་དུ། སྐད་ཅིག་ཙམ་གྱིས་རྒྱུ་རྡོ་རྗེ་འཛིན་པ་ནག་པོའི་རྣམ་པར་བསྐྱེད་པ་གསལ་གདབ་པར་བྱ་སྟེ། འདོད་ཆགས་ཆེན་པོ་རྗེས་ཆགས་པས། ། ཞེས་བྱ་བ་ལ་སོགས་པ་ཚིགས་སུ་བཅད་པ་དྲུག་གིས་བསྟན་ཏོ། །
དེ་ནས་མཁའ་གསང་བྱིན་གྱིས་བརླབས་ནས་སྙོམས་པར་ཞུགས་པའི་སྒྱུ་མའི་བདེ་བའི་སྒྲས་དེ་བཞིན་གཤེགས་པ་ཐམས་ཅད་སྤྱན་དྲངས་ནས་ཞལ་དུ་བཞུགས། སྙིང་ཁར་ཞུ་དབང་གི་གནས་སུ་ཐིག་ལེར་བབས། ཐིག་ལེ་ཙམ་ལས་ལྷ་མོ་བརྒྱད་དུ་གྱུར་ནས། ཕྱོགས་མཚམས་བརྒྱད་དུ་སྤྲོ་བ་ནི། གྲོང་ཁྱེར་ཉམས་དགར་ཁྱོད་དང་ང་། ། ཞེས་བྱ་བ་ལ་སོགས་པ་ཚིགས་སུ་བཅད་པ་དྲུག་གིས་བསྟན་ཏོ། ། དེ་ནས་རྒྱུ་རྡོ་རྗེ་འཛིན་པ་འོད་དུ་ཞུ་ནས་གླུ་ཡིས་བསྐུལ་བ་ནི། དེ་ནས་རྡོ་རྗེ་ཆགས་ཆེན་ལས། ། ཞེས་བྱ་བ་ལ་སོགས་པ་ཚིགས་སུ་བཅད་པ་ལྔ་ཡིས་བསྟན་ཏོ། དེའི་སྐད་ཅིག་ལ་འབྲས་བུ་རྡོ་རྗེ་འཛིན་པ་ནི།
གླང་པོ་རྟ་བོང་ཞེས་བྱ་བ་ལ་སོགས་པ་ཚིགས་སུ་བཅད་པ་གསུམ་གྱིས་བསྟན་པའོ། ། ཆོ་ག་ལྷག་མ་རྣམས་ནི་སྔ་མ་དང་འདྲའོ། མངོན་པ་རྟོགས་པ་དང་པོའོ། ། ཡང་ཡས་རིམ་དུ་སྦྱར་ན། རྟོགས་པ་སྔ་མ་བས་ཅུང་ཟད་དམའ་བ་དང་། མས་རིམ་དུ་སྦྱར་ན་བློ་གྲོས་ཐ་ལྟག་ཙམ་དུ་གྱུར་པས། ས་བོན་ཙམ་ལས་བསྐྱེད་པ་ནི་གཞལ་ཡང་ཁང་གདན་དང་བཅས་པ་བསྐྱེད་པ་ཡན་ཆད་སྔ་མ་དང་འདྲ་ལ། དབུས་ཀྱི་གདན་ཀྱི་སྟེང་དུ་ཨྃ་དང་ཧཱུྂ་ལས། གཙོ་བོ་རྒྱུ་རྡོ་རྗེ་འཛིན་པ་བསྐྱེད་པ་ནི། ཨྃ་དང་ཧཱུྂ་གིས་རྡོ་རྗེ་ཆེ། །
ཞེས་བྱ་བ་ལ་སོགས་པ་ཚིགས་སུ་བཅད་པ་གཅིག་ཡིན་ནོ། ། དེ་ནས་མཁའ་གསང་བྱིན་གྱིས་བརླབ་པ་དང་། མཁར་ཐིག་ལེར་གྱུར་པའི་བར་ནི་སྔ་མ་དང་འདྲ་ལ། ཐིག་ལེ་ས་བོན་བརྒྱད་དུ་གྱུར་ནས་ས་བོན་ལས་ལྷ་མོར་གྱུར་ཏེ་ཕྱིར་སྤྲོ་བ་ནི། གྃ་ཙྃ་ཞེས་བྱ་བ་ལ་སོགས་པ་ཚིག་རྐང་གཉིས་ཀྱིས་བསྟན་ཏོ། དེ་ནས་རྒྱུ་རྡོ་རྗེ་འཛིན་པ་འོད་དུ་ཞུ་ནས་གླུ་ཡིས་བསྐུལ་བ་ལས། འབྲས་བུ་རྡོ་རྗེ་འཛིན་པར་བཞེངས་པ་ས་བོན་ཙམ་ལས་བསྐྱེད་པ་ནི། བདག་པོའི་ས་བོན་དག་གིས་ནི། ། ཞེས་བྱ་བ་ལ་སོགས་པ་ཚིགས་སུ་བཅད་པ་ཕྱེད་དང་གཉིས་ཀྱིས་བསྟན་པ་ཡིན་ནོ། ། ཆོ་ག་ལྷག་མ་རྣམས་ནི་སྔ་མ་དང་འདྲའོ། །
མངོན་པར་རྟོགས་པ་གཉིས་པའོ། དཀར་མོའི་གཡས་ན་གྲི་གུག་སྟེ། ། ཞེས་བྱ་བ་ལ་སོགས་པ་ལྷག་མ་ཚིགས་སུ་བཅད་པ་བརྒྱད་ཀྱིས་ནི། ཆོ་ག་གང་གིས་བསྐྱེད་ནའང་བསྐྱེད། ལྷ་མོ་རྣམས་ཀྱི་ཕྱག་མཚན་དང་། སྐུ་མདོག་དང་གདན་རྣམས་བསྟན་པ་ཡིན་ནོ། ད་ནི་གང་ཟག་བློ་འབྲིང་དུ་འགྱུར་པས་བསྒོམ་པའི་མངོན་པར་རྟོགས་པ་ནི། ལེའུ་བརྒྱད་པས་ཁ་བསྐངས་ཏེ། བརྗོད་པར་བྱ་སྟེ། དེ་ལ་ཡང་ཚོགས་ཞིང་སྤྱན་དྲང་བ་དང་།
ཡན་ལག་བཞིས་གཞལ་ཡས་ཁང་གདན་དང་བཅས་པ་བསྐྱེད་པའི་བར་དུ་ནི་མངོན་པར་རྟོགས་པ་འཁྲུགས་པ་ཅན་དུ་བསྟན་པ་དང་འདྲ་ལ། གདན་གྱི་སྟེང་དུ་ཨཱ་ལི་ཀཱ་ལི་སྤངས་པའི་མངོན་བྱང་ལྔ་ལས་རྒྱུ་རྡོ་རྗེ་འཛིན་པ་སྒོམ་ཞིང་། འཁོར་ཀྱི་ལྷ་མོ་རྣམས་ནི་ཨ་ལི་ཀ་ལི་སྤངས་པའི་ཉི་ཟླའི་བར་དུ་དབང་གི་གནས་ནས་ས་བོན་སྤྲོས་པ་ལས། མངོན་བྱང་ལྔར་བསྒྲུབས་ཏེ། བསྐྱེད་པའི་ས་བོན་ལས་ལྷ་མོ་བསྒྲུབས་ཏེ་སྤྲོ་བ་གང་རུང་བྱའོ། ། ཡང་ལྷ་མོ་ལས་མངོན་བྱང་མེད་པའི་ཚེ་འབྲས་བུ་རྡོ་རྗེ་འཛིན་པའང་ས་བོན་ལས་བསྐྱེད་དོ། ། དེའི་ས་བོན་སྤངས་པ་ནི། དེ་ཡི་སྟེང་དུ་ཟླ་བ་ཡིན། ། ཞེས་བྱ་བ་ལ་སོགས་ཨཱ་ལི་ཀཱ་ལི་སྤངས་པའི་གཞུང་དེ་ཉིད་ཡིན་ནོ། ། ཆོ་ག་ལྷག་མ་རྣམས་ནི་སྔ་མ་དང་འདྲའོ། །
མངོན་པར་རྟོགས་པ་གསུམ་པ་སྟེ། འཁོར་གྱི་ལྷ་མོའི་བསྐྱེད་ཆོག་མི་འདྲ་བ་གཉིས་ཡོད་པས་ན། བསྒྲུབ་པའི་ཐབས་གཉིས་ཡིན་ནོ། ། གང་ཟག་ཏིང་ངེ་འཛིན་གྱི་རྟོགས་པ་ནི་མེད་ལ། བློ་གྲོས་དང་ལྡན་པས་བསྒོམ་པར་བྱ་བ་ནི་གཉིས་ཏེ། མངོན་པར་བྱང་ཆུབ་པའི་མཉམ་པར་སྦྱོར་བ་དང་། མི་མཉམ་པར་སྦྱོར་བའོ། ། དང་པོ་ནི། ཆོ་ག་ཐམས་ཅད་འདས་མ་ཐག་པ་དེ་ཉིད་དང་འདྲ་བ་ལས་ཉི་ཟླའི་རྒྱུ་ནི། ཨཱ་ལི་ཀཱ་ལི་ལས་གྱུར་པ་ཡིན་སྟེ།
ཨཱ་ལི་ཟླ་བའི་གཟུགས་ཀྱིས་གནས། ། ཞེས་བྱ་བ་ལ་སོགས་པ་གསུངས་སོ། ། དེ་ལ་འཁོར་རྣམས་ཀྱང་མངོན་བྱང་ལས་བསྐྱེད་པར་གྱུར་པ་དེའི་ཚེ། རྒྱུ་རྡོ་རྗེ་འཛིན་པ་ནག་པོར་བྱས་ཏེ། མངོན་པར་རྟོགས་པ་རྒྱས་པ་ཞེས་གསུངས་ལ། འཁོར་རྣམས་ས་བོན་ལས་སྐུར་གྱུར་ཏེ། ཕྱོགས་མཚམས་སུ་སྤྲོ་བ་དེའི་ཚེ། རྒྱུ་རྡོ་རྗེ་འཛིན་པ་དཀར་པོར་བྱས་ཏེ། མངོན་པར་རྟོགས་པ་འབྲིང་པོ་ཞེས་གསུངས་སོ། ། དེ་ལ་མངོན་པར་རྟོགས་པ་རྒྱས་པ་ཡན་ཆད་ཚུལ་བཞི་ནི་རྣལ་འབྱོར་གྱི་དབང་ཕྱུག་པད་མ་བཛྲ་སྙིང་རྗེ་ཆེན་པོ་དང་ཚུལ་མཚུངས་ལ།
མངོན་པར་རྟོགས་པ་འབྲིང་པོ་ནི། སློན་དཔོན་ཌོཾ་བྷི་ཧེ་རུ་ཀའི་རྗེས་སུ་འབྲང་བ་དང་ཚུལ་མཚུངས་པ་ཡིན་ནོ། ། བསྒྲུབ་ཐབས་བཞི་པོའོ། ། མངོན་པར་བྱང་ཆུབ་པ་མཉམ་པ་ཉིད་ལས་བསྐྱེད་པར་འདོད་ན། ཚོགས་ཀྱི་ཞིང་སྤྱན་དྲང་བ་ནས་གདན་བསྐྱེད་པ་ཡན་ཆད་ནི་སྔ་མ་དང་འདྲ་ལ། གདན་གྱི་དབུས་སུ་ལེའུ་བརྒྱད་པར་བསྟན་པ་བཞིན་ཟླ་བ་གྲུ་གསུམ་ཉིས་རྩེག་གི་མངོན་བྱང་ལས་རྒྱུ་རྡོ་རྗེ་འཛིན་པ་བསྐྱེད། འཁོར་གྱི་ལྷ་མོ་རྣམས་ནི་མངལ་ནས་ས་བོན་ནམ་སྐུ་ཡོངས་སུ་རྫོགས་པ་ལས་བསྐྱེད་ཀྱང་རུང་། གཙོ་ཆེ་བ་ནི། ཨཱ་ལི་ཀཱ་ལི་ལས་ཉི་ཟླ་གྲུབ་པའི་བར་དུ་དབང་གི་གནས་ནས་ཐིག་ལེ་རྐྱང་པའམ་ས་བོན་སྤྲོས་པའི་མངོན་བྱང་མི་མཉམ་སྦྱོར་རྫོགས་པ་ལ་བསྐྱེད་པར་བྱ་སྟེ། དེའང་ལེའུ་བརྒྱད་པ་ལས།
ཨཱ་ལི་ཀཱ་ལི་མཉམ་སྦྱོར་བ། ། ཞེས་བྱ་བ་ཚིགས་སུ་བཅད་པ་གཉིས་ཀྱིས། གཙོ་བོབསྐྱེད་པའི་རྗེས་ཁོ་ན་ལ། ཐབས་དང་ཤེས་རབ་རང་བཞིན་ལས། ། ཞེས་བྱ་བ་ཚིགས་སུ་བཅད་པ་ཕྱེད་དང་གཉིས་ཀྱིས་འཁོར་བསྐྱེད་པ་བསྟན་པ་ཡིན་ནོ། ཆོ་ག་ལྷག་མ་རྣམས་ནི་སྔ་མ་དང་འདྲའོ། ། མངོན་པར་རྟོགས་པ་ལྔ་པའོ། ཆོ་ག་འདི་རྣམས་སྔར་མ་བརྗོད་ཀྱང་ལེའུ་བརྒྱད་པའི་སྟེང་དུ་ཡང་སྣན་ཞིང་བརྗོད་པར་བྱའོ། ། དེ་ལྟར་ན་ལེའུ་བརྒྱད་པར་ཡང་། ཡབ་ཀྱི་མངོན་རྟོགས་གསུངས་པའི་ཕྱིར།
ཁྱོད་ཀྱི་དཀྱིལ་འཁོར་ཇི་ལྟར་ལགས། ། ཞེས་པའི་དྲི་བ་མི་འཐད་དོ་ཞེ་ན། ཆོ་ག་ཙམ་གསུངས་ཀྱང་། ཕྱག་མཚན་ལ་སོགས་པ་དང་། འཁོར་གྱི་རྣམ་འཕྲུལ་རྒྱས་པར་མ་གསུངས་པའི་ཞུ་བ་འབྱུང་བ་ཡིན་ནོ། ། མངོན་པར་རྟོགས་པ་ལྔ་པ་འདི་ལ་ཡང་། འཁོར་གྱི་ལྷ་མོ་མངོན་བྱང་ལས་བསྐྱེད་པ་དང་། མི་བསྐྱེད་པའི་བྱེ་བྲག་གིས་རྒྱས་འབྲིང་གཉིས་སུ་འགྱུར་རོ། ། དེ་ལྟར་ན་མཉམ་སྦྱོར་གྱི་རྒྱས་འབྲིང་གཉིས་དང་མི་མཉམ་སྦྱོར་གྱི་རྒྱས་འབྲིང་གཉིས་པོ་འདི་ནི། གང་ཟག་ལས་དང་པོ་པ་ནས་ཐམས་ཅད་ཀྱིས་བསྒོམ་པར་བྱ་བ་ཡིན་ནོ། །
དེ་ལ་གོང་འོག་གི་རྒྱས་པ་གཉིས་ཀྱི་འབྲས་བུ་རྡོ་རྗེ་འཛིན་པ་ནི་མངོན་བྱང་ལས་བསྐྱེད་ལ། འབྲིང་པོ་གཉིས་པོ་འདི་ནི་གླུས་བསྐུལ་མ་ཐག་ས་བོན་ལས་བསྐྱེད་པ་ཡིན་ནོ། མངོན་པར་རྟོགས་པ་འབྲིང་པོ་རྣམས་ཀྱི་འབྲས་བུ་རྡོ་རྗེ་འཛིན་པ་བཞེངས་པ་དང་། འཁོར་གྱི་ལྷ་མོ་དབྱུང་བ་གཉིས་ཀྱི་ལུང་ནི་མངོན་པར་རྟོགས་པ་གཉིས་ས་བོན་ལ་བསྐྱེད་པས་ཟིན་པ་ཡིན་ནོ། ། ད་ནི་མངོན་པར་རྟོགས་པ་དེ་དག་གི་གྲངས་ཅུང་ཟད་བརྗོད་ན། མངོན་པར་རྟོགས་པ་ལྔའི་དང་པོ་གཉིས་ལ་ནི། དབྱེ་བ་མེད་ལ། འོག་མ་གསུམ་གྱི་འབྲས་བུ་རྡོ་རྗེ་འཛིན་པ་ལ་བཞེངས་ལུགས་གཉིས་ཡོད་ཅིང་། འཁོར་གྱི་ལྷ་མོ་ལ་ཡང་། མངོན་བྱང་ཡོད་མེད་གཉིས་ཡོད་པས།
མངོན་པར་རྟོགས་པ་དྲུག་ཏུ་འགྱུར་ལ། འཁོར་གྱི་ལྷ་མོ་ལ་ཡང་། ཉི་ཟླའི་བར་དུ་ཐིག་ལེར་སྤྲོ་བ་དང་། ས་བོན་སྤྲོ་བ་གཉིས། འཁོར་ལ་སྔོན་བྱང་མེད་པ་ལ་ཡང་མངལ་དུ་ལྷ་མོར་གྱུར་ནས་སྤྲོ་བ་དང་། ས་བོན་སྤྲོ་བ་ལས་ལྷ་མོར་གྱུར་པ་སྟེ། གཉིས་ཀྱིས་ཕྱེ་བའི་བཅུ་གཉིས་སུ་འགྱུར་བས་མངོན་རྟོགས་དང་པོ་གཉིས་དང་བཅུ་བཞི་ཡོད་དོ། ། མངོན་པར་རྟོགས་པའི་རབ་ཏུ་དབྱེ་བ་བསྟན་ཟིན་ཏོ། ། ཞེས་གསུངས་ལ། དེ་ཡང་ད་ནི་ཞེས་སོགས་ཀྱིས་བཤད་པའི་འབྱུང་ཁུངས་དང་བཅས་ཏེ་རྒྱུད་འཁྲུགས་མ་སྡེབས་པར།
ལེའུ་བརྒྱད་པས་ཁ་བསྐངས་ཏེ་བཤད་པར་དམ་བཅས། ཐོག་མར་ཞེས་པ་ནས་དང་པོའོ་ཞེས་བའི་བར་གྱིས་རྟེན་དང་བརྟེན་པར་བཅས་པ་སྐད་ཅིག་མས་བསྐྱེད་པའི་དཀྲོང་བསྐྱེད་ལུང་དང་སྦྱར་ནས་རྒྱས་པར་བསྟན། ཡང་ཡས་རིམ་དུ་སྦྱར་ན་ཞེས་པ་ནས། གཉིས་པོ་ཞེས་པའི་བར་གྱིས་ས་བོན་ལས་བསྐྱེད་པའི་མི་འདྲ་བའི་ཁྱད་པར་དང་། གཞལ་ཡས་ཁང་བསྐྱེད་ཚུལ། རྒྱུ་རྡོ་རྗེ་འཛིན་པའི་སྐུ་མདོག་སོགས་བཤད་མ་ཐག་པ་ལ་ཁ་འཕངས་དང་བཅས་ཏེ་བསྟན། དཀར་མོ་ཞེས་སོགས་ཀྱིས་ཐུན་མོང་དུ་ལྷ་མོ་རྣམས་ཀྱི་ཕྱག་མཚན་སོགས་བསྟན། ད་ནི་ཞེས་པ་ནས། གཉིས་ཡིན་ནོ་ཞེས་པའི་བར་གྱིས། ཨཱ་ལི་ཀཱ་ལི་ལ་མ་ལྟོས་པའི་མངོན་བྱང་ལས་བསྐྱེད་པ།
རྒྱས་འབྲིང་གཉིས་ལ་འཁོར་སྤྲོ་ལུགས་ཀྱི་བཞིར་དབྱེ་བ་ལུང་དང་སྦྱར་ཏེ་བསྟན། གང་ཟག་ཞེས་སོགས་ཀྱིས་ཨཱ་ལི་ཀཱ་ལི་ལ་ལྟོས་པའི་མཉམ་སྦྱོར་དང་། མི་མཉམ་སྦྱོར་གཉིས་ཀ་མདོར་བསྟན། དང་པོ་ནི་ཞེས་པ་ནས། གསུང་ངོ་ཞེས་པའི་བར་གྱིས། ཨཱ་ལི་ཀཱ་ལི་ལ་ལྟོས་པའི་མི་མཉམ་སྦྱོར་ལས་བསྐྱེད་པ་རྒྱས་འབྲིང་གཉིས་ལས་བཞིར་ཕྱེ་བ་ལུང་དང་སྦྱར་བ་དང་། དེ་དག་གི་རྒྱུ་རྡོ་རྗེ་འཛིན་པའི་སྐུ་མདོག་གི་ཁྱད་པར་གོང་དུ་ཁ་འཕངས་དང་བཅས་པ་བསྟན། དེ་ལས་ཞེས་སོགས་ཀྱིས་དཀྲོང་བསྐྱེད་ས་བོན་ལས་བསྐྱེད་པ་ཨཱ་ལི་ཀཱ་ལི་ལས་མ་ལྟོས་པའི་མངོན་བྱང་ལ་བསྐྱེད་པ་རྒྱས་པ་དང་ལྟོས་པའི་མི་མཉམ་སྦྱོར་ལས་བསྐྱེད་པ་རྒྱས་པ་སྟེ། བཞི་ནི་མཚོ་སྐྱེས་ལུགས་དང་ཚུལ་མཚུངས་ལ། ཨཱ་ལི་ཀཱ་ལི་ལ་ལྟོས་པའི་མི་མཉམ་སྦྱོར་འབྲིང་པོ་ནི།
ཌོཾ་བྷི་བ་དང་ཚུལ་མཚུངས་པར་བསྟན། མངོན་པར་ཞེས་པ་ནས། གཉིས་སུ་འགྱུར་རོ་ཞེས་པའི་བར་གྱིས་ནི་མཉམ་སྦྱོར་ལས་བསྐྱེད་པ་རྒྱས་འབྲིང་གཉིས་ལ་འཁོར་སྤྲོ་ལུགས་ཀྱིས་བཞིར་ཕྱེ་བ། ལེའུ་བརྒྱད་པའི་ལུང་སྦྱོར་ལ། རྩོད་པ་སྤང་བ་དང་བཅས་ཏེ་རྒྱས་པར་བསྟན། དེ་ལྟར་ན་ཞེས་པ་ནས་བསྐྱེད་པ་ཡིན་ནོ། ། ཞེས་པའི་བར་གྱིས་ཨཱ་ལི་ཀཱ་ལི་ལ་ལྟོས་པའི་མཉམ་སྦྱོར་དང་། མི་མཉམ་སྦྱོར་གཉིས་ཀའི་བསྒོམ་པའི་གང་ཟག་དང་། རྒྱས་འབྲིང་གི་ཁྱད་པར་མདོར་བསྡུས་ཏེ་བསྟན། མངོན་པར་རྟོགས་པ་ཞེས་སོགས་ཀྱིས་མངོན་བྱང་ལས་བསྐྱེད་པ་འབྲིང་པོ་དྲུག་ཀའི་ལུང་སྦྱོར་བསྟན།
ད་ནི་ཞེས་སོགས་ཀྱིས་མངོན་རྟོགས་ཚུལ་བཅུ་བཞི་པའི་བགྲངས་ཚུལ་གསུངས་པ་ཡིན་ནོ། དེས་ན་ཁོ་བོའི་དཔལ་ལྡན་བླ་མ་དམ་པ་རྡོ་རྗེ་འཆང་ཆེན་པོའི་གསུངས་པའི་མངོན་རྟོགས་ཚུལ་བཅུ་བཞིའི་རྣམ་གཞག་འདི་དག་རྗེ་བཙུན་ས་སྐྱ་པ་ཡབ་སྲས་ཀྱི་དགོངས་པ་ཕྱིན་ཅི་མ་ལོག་པ་ཡིན་པར་ལེགས་པར་གྲུབ་བོ། ། ད་ནི་དེ་དག་ལ་རྩོད་པ་སྤང་བ་བརྗོད་པར་བྱ་སྟེ། དེ་ལ་དཔལ་དེ་ཁོ་ན་ཉིད་འདུས་པ་ལ་སོགས་པ། དེ་རྣམས་ནི་ཕལ་ཆེ་མི་འཐད་དེ། ཕྱིའི་གཞལ་ཡས་ཁང་དང་གཙོ་བོ་སྐད་ཅིག་མའི་འཁོར་མངལ་འབྱིན་བྱེད་པ་ལ་སྒྲུབ་བྱེད་མེད་པའི་ཕྱིར་དང་། ཁྱད་པར་དབང་བརྟུལ་གྱིས་དེ་ལྟར་བསྒོམ་པའི་སྦྱང་གཞི་ཡང་མེད་པའི་ཕྱིར་དང་། མངོན་རྟོགས་གཉིས་པ་ལ་ཡང་སྒྲུབ་བྱེད་མེད་པའི་ཕྱིར་དང་། ཨཱ་ལི་སྤངས་པའི་མངོན་བྱང་བཀག་ཟིན་པའི་ཕྱིར་དང་། སྒྲ་ཇི་ལྟ་བ་བཞིན་བྱེད་ན།
ཨཱ་ལི་ཀཱ་ལི་མཉམ་སྦྱོར་བ། ། རྡོ་རྗེ་སེམས་དཔའ་ཉིད་ཀྱི་གདན། ། ཞེས་པ་འདིར་ཟླ་བ་སྤངས་པའི་ཨཱ་ལི་ཀཱ་ལི་མཉམ་སྦྱོར་གྱི་མངོན་བྱང་ཡང་ཡོད་པར་ཚུལ་མཚུངས་པའི་ཕྱིར་དང་། ཉི་ཟླ་ཁ་སྦྱོར་གྱི་མངོན་བྱང་རྒྱས་པའི་ཚེ་རྒྱུ་རྡོ་རྗེ་འཆང་ནག་པོ་དང་། འབྲིང་པོའི་ཚེ་དཀར་པོར་བྱེད་པའི་ཁྱད་པར་གྱི་སྒྲུབ་བྱེད་ཀྱང་མེད་པའི་ཕྱིར་དང་། གཙོ་བོ་ཟླ་བ་ཁ་སྦྱོར་དང་། འཁོར་རྣམས་ཉི་ཟླ་ཁ་སྦྱོར་ལས་བསྐྱེད་པ་ལ་ཡང་སྒྲུབ་བྱེད་མེད་པའི་ཕྱིར་དང་། ཨཱ་ལི་ཀཱ་ལི་མཉམ་སྦྱོར་བ། ། རྡོ་རྗེ་སེམས་དཔའ་ཉིད་ཀྱི་གདན། ། ཞེས་པ་ནི་ཡུམ་གྱི་རྒྱུ་རྡོ་རྗེ་འཛིན་པའི་དབང་དུ་བྱས་པར་བསྒྲུབ་ཟིན་པའི་ཕྱིར་དང་།
ཟླ་བ་ཉི་མ་རབ་དབྱེ་བའི། ། ཞེས་སོགས་ཀྱིས་ཀྱང་། ཡུམ་གྱི་དཀྱིལ་འཁོར་གྱི་དབང་དུ་བྱས་པའི་ཕྱིར་དང་། སྔར་ཡབ་ཀྱི་དཀྱིལ་འཁོར་བཤད་ན། ཁྱོད་ཀྱི་དཀྱིལ་འཁོར་སྔར་མ་འཚལ་ཞེས་པ་དང་འགལ་བའི་ཕྱིར་དང་། འབྲས་བུ་རྡོ་རྗེ་འཛིན་པ་མངོན་བྱང་ལས་བསྐྱེད་པ་ལ་ཡང་སྒྲུབ་བྱེད་མེད་པའི་ཕྱིར་དང་། མི་བསྐྱེད་པ་ལ་ཡང་སྒྲུབ་བྱེད་མེད་ན་བསྐྱེད་པའི་སྒྲུབ་བྱའི་འགོག་པ་ཡིན་གྱི། མི་བསྐྱེད་པའི་སྒྲུབ་བྱེད་འགོག་པ་མ་ཡིན་པའི་ཕྱིར་རོ། ། ཞེས་གསུང་ངོ་། ། དེ་དག་ནི་གནོད་བྱེད་དུ་མི་འཇུག་སྟེ།
ཕྱིའི་གཞལ་ཡས་ཁང་དཀྲོང་བསྐྱེད་བྱེད་པ་ནི། རྩ་རྒྱུད་ལས། འཁོར་ལོ་ཇི་ལྟར་སྔར་གསུངས་པ། དོ་ཤལ་དོ་ཤལ་ཕྱེད་པས་བརྒྱན། ། མཚམས་བཞི་པ་ལ་སྒོ་བཞི་པ། ། རྡོ་རྗེ་སྲད་བུས་ཡང་དག་བརྒྱན། ། ཞེས་པས་བསྟན་ལ། གཙོ་བོ་སྐད་ཅིག་གིས་བསྐྱེད་པ་ཡང་། འདོད་ཆགས་ཆེན་པོ་རྗེས་ཆགས་པ། ། ལྷན་ཅིག་སྐྱེད་དགའི་རང་བཞིན་ལས། །
ཁྱོད་དང་ལྷན་ཅིག་བཞིན་བཟང་མ། ། དེ་ལ་དབུས་སུ་ང་ཡོད་དེ། ། ཞལ་བརྒྱད་པ་ལ་ཞབས་བཞི་པ། ། ཕྱག་ནི་བཅུ་དྲུག་དག་གིས་བརྒྱན། ། བདུད་བཞི་མཉམ་པར་མནན་པ་ཉིད། ། འཇིགས་པ་ཡང་ནི་འཇིགས་པ་པོ། ། མགོ་བོའི་ཕྲེང་བའི་དོ་ཤལ་མཛད། ། ཉི་མར་བཞུགས་ཤིང་རོལ་མོར་བཅས། ། ཁ་དོག་ནག་པོ་འཇིགས་པ་པོའི། ། སྣ་ཚོགས་རྡོ་རྗེ་སྤྱི་བོར་འཛིན། །
ཉིད་ཀྱི་ཞལ་ནས་ཧཱུྃ་སྤྲོ་ཞིང་། ། ཐལ་བས་ལུས་ལ་བྱུག་པ་ཉིད། ། བདག་མེད་ལྷན་ཅིག་མཉམ་སྦྱོར་ཞིང་། ། དགའ་བས་གཉིས་གཉིས་སྙོམས་འཇུག་པ། ། རྦ་རླབས་མེད་པའི་བདེ་བ་ཐོབ། ། རློམ་སེམས་མེད་པའི་རང་བཞིན་ཅན། ། རྩ་བའི་ཞལ་ནི་ནག་པོ་ཆེ། ། གཡས་པ་ལ་ནི་ཀུན་དྷ་མཚུངས། ། གཡོན་པ་དམར་ཞིང་ཆེར་འཇིགས་པ། ། སྤྱི་བོའི་ཞལ་ནི་བརྩིགས་པ་ཅན། །
སྤྱན་ནི་ཉི་ཤུ་རྩ་བཞི་ཆེ། ། ལྷག་མའི་ཞལ་ནི་བུང་བ་བཞིན། ། ཞེས་པས་བསྟན་ཅིང་། དེའི་འཁོར་མངལ་འབྱིན་བྱེད་པ་ཡང་། གྲོང་ཁྱེར་ཉམས་དགར་ཁྱོད་དང་ང་། ། དགའ་བས་ཤིན་ཏུ་རོལ་པ་ལས། ། དཀར་མོ་དབང་པོའི་ཕྱོགས་ཕྱུང་ནས། ། ཤར་གྱི་སྒོ་རུ་ཡང་དག་གནས། ། བསྲུབ་དང་བསྲུབ་པའི་སྦྱོར་བ་ལས། ། ཆོམ་རྐུན་མ་ཡང་ཕྱུང་ནས་ནི། །
ཕྱུང་ནས་ལྷོ་ཡི་སྒོ་རུ་ནི། ། ཆོམ་རྐུན་མ་ནི་སྒོ་སྲུང་མ། ། བོ་ལ་ཀ་ཀོ་ལ་སྦྱོར་བས། ། རོ་ལངས་མ་ཡང་ཕྱུང་ནས་ནི། ། ཕྱུང་ནས་ནུབ་ཀྱི་སྒོ་རུ་ནི། ། བདུད་འཇོམས་མ་ནི་རྣམ་པར་གནས། ། དགའ་བ་ཆེན་པོའི་སྙོམས་འཇུག་ལས། ། གྷསྨ་རཱི་ཡང་ཕྱུང་ནས་ནི། ། ཕྱུང་ནས་བྱང་གི་སྒོ་ལ་ནི། ། འཇིགས་པའི་གཟུགས་ཅན་མ་ཉིད་གནས། །
གཉིས་ཀྱིས་བསྐྱེད་པའི་སྦྱོར་བ་ལས། ། པུཀྐ་སཱི་ཡང་ཕྱུང་ནས་ནི། ། ཕྱུང་ནས་དབང་ལྡན་མཚམས་སུ་ཡང་། ། དྲག་པོའི་གཟུགས་ཅན་མ་ཉིད་གནས། ། ཡང་ནི་བསྲུབ་པའི་སྦྱོར་བ་ཡིས། ། མཚེད་མའི་མཚམས་སུ་རི་ཁྲོད་མ། ། སྲིན་པོའི་མཚམས་སུ་གདོལ་པ་མོ། ། རླུང་གི་མཚམས་སུ་གཡུང་མོ་ཉིད། ། ཅེས་པས་བསྟན་ལ། གཞུང་འདི་དག་གོ་རིམ་འདི་བཞིན་འབྲེལ་ཆགས་སུ་གནས་པ་ནི།
ཕྱིའི་གཞལ་ཡས་ཁང་དང་། གཙོ་བོ་སྐད་ཅིག་མའི་འཁོར་མངལ་འབྱིན་བྱེད་པའི་སྒྲུབ་བྱེད་ཡང་དག་ཡིན་པའི་ཕྱིར་དང་། དཀྲོང་བསྐྱེད་ཀྱི་སྦྱང་གཞི་རྫུས་སྐྱེས་ཀྱིས་བག་ཆགས་སྦྱོང་བ་ཡིན་ལ། དབང་པོ་བརྟུལ་པོས་རྫུས་སྐྱེས་ཀྱི་བག་ཆགས་སྦྱང་དགོས་ཡོད་པས།

དབང་བརྟུལ་གྱིས་དེ་ལྟར་སྒོམ་པའི་སྦྱང་གཞི་ཡོད་པའི་ཕྱིར་དང་། མངོན་རྟོགས་གཉིས་པ་ས་བོན་ལས་བསྐྱེད་པ་ཡང་། བིརྺ་པའི་ལུགས་ཀྱིས། ཨྃ་དང་ཧཱུྃ་གིས་རྡོ་རྗེ་ཆེ། ། ཁུ་བའི་གཟུགས་ལས་བཞེངས་ནས་ནི། ། ཞབས་རྣམས་ས་ལ་རྡེབ་པ་དང་། ། ལྷ་དང་ལྷ་མིན་སྡིགས་པར་མཛད། ། གྃ་ཙྃ་བྃ་གྷྃ་པྃ་ཤྃ་ལྃ་ཌྃ། ། འདི་ཡི་ས་བོན་ཕྱུང་བ་དང་། ། བདག་པོའི་ས་བོན་དག་གི་ནི། ། ཨྃ་ཧཱུྃ་སྔོན་པོ་འབར་འཇིགས་པས། །
མ་མོའི་འཁོར་ལོ་གྲོང་ཉམས་དགར། ། ཁ་དོག་ནག་པོ་འཇིག་ཆེན་པོ། ། བདག་མེད་བདེ་བ་སྦྱིན་པ་པོ། ། གཙོ་བོ་འདི་ལྟར་བསྒོམ་པ་ཉིད། ། ཅེས་པས་རྒྱུ་རྡོ་རྗེ་འཛིན་པ་ས་བོན་ལས་བསྐྱེད་པ་དང་། འཁོར་གྱི་ལྷ་མོའི་ས་བོན་ལས་བསྐྱེད་པ་དང་། འབྲས་བུ་འཛིན་པ་ས་བོན་ལས་བསྐྱེད་པ་རྣམས་རིམ་པ་བཞིན་དུ་བསྟན་པར་བཞེད་པས། མངོན་རྟོགས་གཉིས་པ་ལ་སྒྲུབ་བྱེད་ཡོད་པའི་ཕྱིར་དང་། གཞན་ཡང་མངོན་རྟོགས་གཉིས་པ་ལ་སྒྲུབ་བྱེད་མེད་ན། དེ་ཉིད་འདུས་པ་ཉིད་ལས།
ཨྃ་ཧཱུྃ་སྔོན་པོ་འབར་འཇིགས་པས། ། ཞེས་པས་ས་བོན་ལས་བསྐྱེད་པ་གསལ་བར་བསྟན་པར་གསུངས་པ་དང་། ནང་འགལ་བའི་ཕྱིར་དང་། ཨཱ་ལི་ཀཱ་ལི་སྤངས་པའི་མངོན་བྱང་ཡང་། དེ་ཡི་སྟེང་དུ་ཟླ་བ་ཡིན། ། ཟླ་བའི་སྟེང་དུ་ས་བོན་ཉིད། ། ཕྱིས་ནས་བདུད་ལས་རྒྱལ་བས་མནན། ། གཉིས་འདུས་པ་ལས་བདེ་ཆེན་པོ། ། ཞེས་པའི་དངོས་བསྟན་ལ་ཤིན་ཏུ་གསལ་བའི་ཕྱིར་དང་། དངོས་བསྟན་བཞིན་བཤད་པ་ལ་དེ་ལྟ་བུའི་གནོད་བྱེད་འཇུག་ན།
དེ་ཉིད་འདུས་པ་ཉིད་ལས། རྒྱུད་ཀྱིས་དངོས་བསྟན་རྐྱང་པ་ལ་བསྟན་པ་དུ་མ་ཞིག་སྣང་བ་ལ་ཡང་མཚུངས་པའི་ཕྱིར་དང་། རྒྱུ་རྡོ་རྗེ་འཛིན་པའི་སྐུ་མདོག་གི་ཁྱད་པར་རྣམས་ཀྱང་བིརྺ་པའི་མན་ངག་གི་བཤད་པ་ཡིན་ཅིང་། གྲུབ་ཆེན་མཚོ་སྐྱེས་རྡོ་རྗེ་དང་། ཌོཾ་བྷི་ཧེ་རུ་ཀའི་ལུགས་རྣམས་དང་མཐུན་པའི་ཕྱིར་དང་། རྒྱུ་རྡོ་རྗེ་འཆང་ཟླ་བ་ཁ་སྦྱོར་ལས་བསྐྱེད་པ་ཡང་། ཨཱ་ལི་ཀཱ་ལི་མཉམ་སྦྱོར་བ། ། རྡོ་རྗེ་སེམས་དཔའ་ཉིད་ཀྱི་གདན། ། ཞེས་པའི་གཞུང་ལས། བཤད་རྒྱུད་སཾ་བྷུ་ཊིའི་དབང་བྱས་ནས་བཤད་པས་གསལ་བར་གྲུབ་པའི་ཕྱིར་དང་།
ཚིག་དེ་ཉིད་ཀྱི་རྗེས་ཐོགས་དེ་མ་ཐག་ཏུ། ཐབས་དང་ཤེས་རབ་རང་བཞིན་ལས། ། འདི་ལྟར་ཐམས་ཅད་རྫོགས་པ་ཉིད། ། ཟླ་བ་ཉི་མ་རབ་དབྱེ་བས། ། ཨཱ་ལི་ཤེས་རབ་ཀཱ་ལི་ཐབས། ། ཞེས་པས་འཁོར་དང་འབྲས་བུ་རྡོ་རྗེ་འཛིན་པ་མངོན་བྱང་ལས་བསྐྱེད་པར་གསལ་བར་གསུངས་པས། དེ་དག་སྒྲུབ་བྱེད་ཡང་དག་ཡིན་པའི་ཕྱིར་དང་། ཁྱོད་ཀྱི་དཀྱིལ་འཁོར་ཇི་ལྟར་ལགས། ། ཞེས་པས་འབྲེལ་མེད་དུ་འགྱུར་པའི་རྩོད་པ་དེ་ཡང་སྤངས་ཟིན་པའི་ཕྱིར་རོ། ། ཡང་འདི་ལ་བོད་ཀྱི་འཁྲུལ་སྤོང་མཁན་པོ་ནི།
འདི་ལྟར་རྣམ་པར་རྟོག་སྟེ། དེས་བྱས་པའི་རྩ་རྒྱུད་ཀྱི་ཊཱིཀྐ་ལས། འདི་ལ་ཡང་མངོན་བྱང་མཉམ་སྦྱོར་དང་། མི་མཉམ་སྦྱོར་ལ་སོགས་པའི་རྣམ་གཞག་ནི། གོང་དུ་ལེའུ་བརྒྱད་པར་དཔྱད་ཟིན་ལ། ལས་དང་པོ་པའི་དབང་བརྟུལ་གྱིས་མངོན་རྟོགས་བསྒོམ་པའི་ཚུལ་ལྷ་ཐམས་ཅད་དཀྲོང་བསྐྱེད་བྱེད་པ་དང་། བློ་དེ་ལས་གོང་དུ་གྱུར་པས། རིམ་ཅན་དུ་མངོན་བྱང་ལ་སོགས་པ་ལས་བསྐྱེད་པར་འདོད་པ་ནི། གྲུབ་ཆེན་མར་མེ་མཛད་བཟང་པོས། ནང་པར་ལངས་ནས་དེ་སྔར་བཞིན། །
ལེགས་བཟློས་དང་པོའི་ལས་ཅན་ཡིན། ། ཞེས་སོགས་ཀྱིས་ལས་དང་པོ་པ་དང་། ཡེ་ཤེས་ཅུང་ཟད་བབས་པ་དང་། ཡེ་ཤེས་ལ་དབང་ཅུང་ཟད་ཐོབ་པ་དང་། ཡེ་ཤེས་ལ་ཡང་དག་པར་དབང་ཐོབ་པའི་གང་ཟག་བཞིའི་ནང་ནས། ལས་དང་པོ་པའི་སྐབས་སུ་སྒྲུབ་ཐབས་རྣམས་ས་བོན་དང་། ཕྱག་མཚན་སོགས་ལས་རིམ་གྱིས་བསྐྱེད་ནས་བསྒོམ་པ་བསླབ་པ་དང་། ཡེ་ཤེས་ཅུང་ཟད་བབས་པ། དཀྱིལ་འཁོར་ཀྱི་ལྷ་རགས་པ་ཐམས་ཅད་ཀྱི་རྣམ་པ་སྐད་ཅིག་ཙམ་གྱིས་མངོན་སུམ་དུ་གསལ་བར་འཆར་བ་ན་རགས་པ་རྣམས་སྐད་ཅིག་ཙམ་གྱིས་དཀྲོང་བསྐྱེད་བྱེད་ཅིང་། ཕྲ་བ་སྐྱེ་མཆེད་ཀྱི་ལྷ་ལ་སོགས་པ་རྣམས་རིམས་ཀྱིས་བསྒོམ་པ་དང་།
ཡེ་ཤེས་ལ་ཅུང་ཟད་དབང་ཐོབ་པ་དཀྱིལ་འཁོར་གྱི་ལྷ་ཕྲ་རགས་ཐམས་ཅད་ཡུད་ཙམ་གྱིས་རྣམ་པ་མངོན་སུམ་དུ་གསལ་བར་འཆར་ནུས་པ་ན་ཕྲ་རགས་ཐམས་ཅད་སྐད་ཅིག་ཙམ་གྱིས་དཀྲོང་བསྐྱེད་བྱས་ནས་བསྒོམ་པར་གསུངས་ཤིང་། ཚུལ་དེ་ཉིད་གྲུབ་ཆེན་དཔལ་ལྡན་འཛིན་དང་། ཤན་ཏི་བ་དང་མན་ངག་སྙེ་མ་སོགས་ཀྱིས་རྒྱས་པར་བཤད་པའི་གྲུབ་ཆེན་ཆེན་པོ་དག་གིས་ལུགས་ལས་ཟློག་སྟེ་འཆད་པར་སྣང་ལ། དབང་པོ་བརྟུལ་པོས་མངོན་རྟོགས་རྒྱས་པར་བསྒོམ་མི་ནུས་པ་དང་། ནུས་ཀྱང་རྣམ་པ་ཡེ་འཆར་མི་ནུས་པ་ཞིག་ལ་བྱེད་ན་ནི་བླ་མེད་ཀྱི་རྒྱུད་ཀྱི་ཆེད་དུ་བྱས་པའི་གདུལ་བྱ་ལ་ཇི་ལྟར་ཞིག་དགོས་པ་གཞིར་མི་འཇོག་པར་ད་ལྟའི་མི་རང་དགར་བ་ཐེག་པ་དམན་པའི་ཆེད་དུ་བྱ་བའི་གདུལ་བྱ་ལས་ཀྱང་། དབང་པོ་བརྟུལ་བ་དག་གི་བློའི་འཆར་ཚུལ་གཞིར་བྱས་ནས། བླ་མེད་ཀྱི་རྒྱུད་དོན་འཆད་པར་འདུག་པས་ཤིན་ཏུ་ཡ་མཚན་ནོ། ། ཨྃ་དང་ཧཱུྃ་གི་རྡོ་རྗེ་ཆེ། ། ཞེས་སོགས་བཞི། རྒྱུ་རྡོ་རྗེ་འཛིན་པ་ས་བོན་ཙམ་ལས་བསྐྱེད་པ་ལ་འཆད་པ་ནི།
ཁུ་བའི་གཟུགས་ལས་བཞེངས་ནས་ནི། ། ཞེས་པ་སྔར། རིག་མར་བཅས་པ་ཁུ་བར་འགྱུར། ། ཞེས་རྒྱུ་རྡོ་རྗེ་འཛིན་པ་ཞུ་ནས། ཁུ་བར་གྱུར་པ་དེ་ཉིད་ལ་གླུས་བསྐུལ་བས། ཁུ་བའི་གཟུགས་ལས་འབྲས་བུ་རྡོ་རྗེ་འཛིན་པར་བཞེངས་པ་ལ་ཤིན་ཏུ་གསལ་བས། རྒྱུད་ཀྱི་ཚིག་དོན་བཟློག་སྟེ་བཤད་པར་འགྱུར་ལ། འཁོར་རྣམས་མངོན་བྱང་ལས་བསྐྱེད་པ་ན་རྒྱུ་རྡོ་རྗེ་འཛིན་པ་ནག་པོར་བྱེད་དགོས་པ་དང་། འཁོར་རྣམས་མངལ་དུ་ས་བོན་ལས་ལྷ་མོར་བསྐྱེད་དེ། ཕྱིར་སྤྲོ་བ་ན་རྒྱུ་རྡོ་རྗེ་འཛིན་པ་དཀར་པོར་བྱེད་དགོས་པ་ཡང་ལུང་དང་རིགས་པ་གང་གིས་བསྒྲུབ་པ་སོམས་ཤིག
མཚོ་སྐྱེས་ཀྱིས་ལྷ་མོ་བརྒྱད་ཀྱང་མངོན་བྱང་ལས་བསྐྱེད་པར་བཤད་ཅིང་། རྒྱུ་རྡོ་རྗེ་འཛིན་པ་ནག་པོར་བཤད་ལ། མི་ཐུབ་ཟླ་བས་མངལ་དུ་ལྷ་མོ་བརྒྱད་ས་བོན་ལས་བསྐྱེད་དེ་ཕྱིར་སྤྲོ་བ་བཤད་ཅིང་། རྒྱུ་རྡོ་རྗེ་འཛིན་པ་དཀར་པོར་བཤད་པའི་ཕྱིར་རོ་སྙམ་པ་ལས་གཞན་མི་སྣང་ངོ་། དེ་ལྟར་ན་རྒྱུ་རྡོ་རྗེ་འཛིན་པ་ནག་པོ་བྱས་པ་ན་ལྷ་མོ་བརྒྱད་མངོན་བྱང་ལས་བསྐྱེད་དགོས་པར་འགྱུར་ཏེ། མཚེ་སྐྱེས་ཀྱིས་རྒྱུ་རྡོ་རྗེ་འཛིན་པ་ནག་པོར་བཤད་ཅིང་། འཁོར་གྱི་ལྷ་མོ་བརྒྱད་མངོན་བྱང་ལས་བསྐྱེད་པར་གསུངས་པའི་ཕྱིར། དེ་ཉིད་འདོད་ན། མངོན་རྟོགས་ཚུལ་བཅུ་བཞིའི་ཚུལ་དང་པོ་ལ་རྒྱུ་རྡོ་རྗེ་འཛིན་པ་ནག་པོ་དང་། ལྷ་མོ་བརྒྱད་ས་བོན་དང་།
མངོན་བྱང་གང་ལ་ཡང་མི་ལྟོས་པའི་དཀྲོང་བསྐྱེད་བྱེད་པར་སྨྲས་པ་དངོས་སུ་ཉམས་སོ། ཚུལ་དེ་ལྟ་བུ་གཞན་ཡང་རྣམ་པར་དཔྱད་པ་འཇུག་པའི་སྒོ་དུ་མ་སྣང་བས་ཇི་ལྟར་བཞག་པ་དཀའ་བར་སྣང་ངོ་། ། ཞེས་ཟེར་རོ། ། དེ་ཡང་གནོད་བྱེད་ཡང་དག་མ་ཡིན་ཏེ། མར་མེ་མཛད་བཟང་པོས་ལས་དང་པོ་པ་དང་། ཡེ་ཤེས་ཅུང་ཟད་བབས་པ་དང་། ཡེ་ཤེས་ལ་ཅུང་ཟད་དབང་བ་དང་། ཡེ་ཤེས་ལ་ཡང་དག་པར་དབང་པའི་བསྒོམ་པའི་རིམ་པ་གསུངས་པ་རྣམས་ནི། འདིར་རྟོགས་པ་མཆོག་ཏུ་གྱུར་པས་དཀྲོང་བསྐྱེད། དེ་བས་རྟོགས་པ་ཅུང་ཟད་དམའ་བས་ས་བོན་ལས་བསྐྱེད་པ་དང་།
རྟོགས་པ་འབྲིང་དུ་གྱུར་པས་ཨཱ་ལི་ཀཱ་ལི་སྤངས་པའི་མངོན་བྱང་ལས་བསྐྱེད་པ་དང་། རྟོགས་པ་དང་མི་ལྡན་པས་ཨཱ་ལི་ཀཱ་ལི་ལ་ལྟོས་པའི་མི་མཉམ་སྦྱོར་དང་། མཉམ་སྦྱོར་བསྒོམ་པར་གསུངས་པ་དང་། ཉམས་ལེན་གྱི་རིམ་པ་ཤིན་ཏུ་མཐུན་པས། ཆ་མཐུན་པའི་སྒོ་ནས་ངེས་པ་བསྐྱེད་པར་འགྱུར་བ་ཡིན་གྱི་གནོད་བྱེད་དུ་གཏན་མི་འཇུག་ལ། ཡང་འདིར་བློ་གྲོས་དམན་པས་དཀྲོང་བསྐྱེད། བློ་གྲོས་མཐའ་ལྟག་གིས་ས་བོན་ལས་བསྐྱེད་པ་དང་། བློ་གྲོས་འབྲིང་གིས་ཨཱ་ལི་ཀཱ་ལི་སྤངས་པའི་མངོན་བྱང་དང་། བློ་གྲོས་དང་ལྡན་པས་ཨཱ་ལི་ཀཱ་ལི་ལ་ལྟོས་པའི་མི་མཉམ་སྦྱོར་དང་། མཉམ་སྦྱོར་བསྒོམ་པར་གསུངས་པ་ནི་བིརྺ་པའི་བཤད་པར་སྣང་ཞིང་།
གྲུབ་ཆེན་གཞན་དུ་མ་ཡང་འདི་ལྟ་བུའི་རྣམ་བཞག་བཞེད་པར་སྣང་ལ། སྔོན་གྱི་བསགས་པ་རབ་ཏུ་གྱུར་པས་སྔགས་ཀྱི་གདུལ་བྱར་འོས་ཀྱང་ལས་ཀྱི་དབང་ཅུང་ཟད་ཀྱིས་གནས་སྐབས་བློ་གྲོས་བརྟུལ་པོར་གྱུར་པའི་སྔགས་ཀྱི་གདུལ་བྱ་དུ་མ་སྣང་བ་ཡང་། ལུང་ལས་ཚེ་འདིར་དགྲ་བཅོམ་ཐོབ་རྒྱུའི་གང་ཟག་གིས་ཚིགས་བཅད་གཅིག་ཟླ་བ་གསུམ་དུ་བསླབས་ཀྱང་མ་ཤེས་པ་བྱུང་བར་གསུངས་པ་ལྟར་འགལ་བ་མེད་དོ། ། ཨྃ་དང་ཧཱུྃ་གིས་རྡོ་རྗེ་ཆེ། ། ཞེས་པའི་དོན་ཡང་། འབྲས་བུ་རྡོ་རྗེ་འཛིན་པ་བཞེངས་པ་ལ་སྦྱོར་བའི་བཤད་སྲོལ་ཡང་ཡོད་ཅིང་། བཤད་དུ་རུང་ཡང་། འདིར་རྒྱུ་རྡོ་རྗེ་འཛིན་པ་བསྐྱེད་པ་ལ་སྦྱོར་བ་ལ་ཡང་འགལ་བ་མེད་དེ། ཁུ་བ་ཞེས་པ་སྔར་ཞུ་བར་གྱུར་པ་ལ་ཟེར་བ་མ་ཡིན་གྱི་ཁུ་བའི་སྐད་དོད། ། ཤུ་ཀྲ་ཞེས་པ་ཞུ་བ་ལ་འཇུག་པས།
ཨྃ་ཧཱུྃ་ཞུ་བ་ལས་རྡོ་རྗེ་ཅན་བཞེངས་ཞེས་པའི་དོན་ཡིན་པས་སོ། ། འཁོར་རྣམས་མངོན་བྱང་ལས་བསྐྱེད་པ་ན། རྒྱུ་རྡོ་རྗེ་འཛིན་པ་ནག་པོར་བྱ་དགོས་པ་དང་། ཞེས་སོགས་ཀྱི་ཐལ་བ་ནི་ཕྱོགས་སྔ་མ་ལ་ཞིབ་ཏུ་མ་དཔྱད་ཅིང་། ཁས་བླངས་མེད་པའི་ཐལ་འགྱུར་ཡིན་པས། སྙིང་པོ་མེད་པར་ཤེས་པ་ཉིད་ཀྱིས་སྐྱོན་ལས་གྲོལ་བ་ཡིན་ནོ། ཚུལ་དེ་ལྟ་བུ་གཞན་ཡང་རྣམ་པར་དཔྱོད་པ་འཇུག་པའི་སྒོ་འགའ་རེ་སྣང་ངོ་། ། ཞེས་ཟེར་བ་ཡང་། ད་དུང་སུན་འབྱིན་ལྟར་སྣང་དུ་མ་ཡོད་དོ། ། ཞེས་ཟེར་བར་སྣང་བས་ཤིན་ཏུ་མཚར་དུ་རྩི་བའི་གནས་སུ་རིག་པར་བྱའོ། །
མདོར་ན། དེ་དག་གིས་ནི་གང་ཟག་གི་དབང་པོའི་རིམ་པ་དང་སྦྱར་ཏེ། མངོན་རྟོགས་བཅུ་བཞིའི་རྟོགས་པ་བསྐྱེད་པའི་ཚུལ་ཞེས་གསུངས་པའི་ཚིགས་སུ་བཅད་པ་དེ་ཉིད་རྒྱས་པ་བསྟན་ནོ། ། དེ་ལྟར་མངོན་རྟོགས་ཚུལ་བཅུ་བཞི་པ་འཐད་པར་བསྒྲུབས་ནས། ད་ནི་དེའི་ཁྱད་ཆོས་ལ་དཔྱད་པར་བྱ་སྟེ། ཨཱ་ལི་ཀཱ་ལི་ལ་མ་ལྟོས་པའི་མི་མཉམ་སྦྱོར་འབྲིང་པོའི་སྐབས་སུ་ཟླ་ཟེར་ལས། དབུས་ཀྱི་གདན་གྱི་སྟེང་དུ་ཟླ་བའི་དཀྱིལ་འཁོར། དེའི་སྟེང་དུ་ཉི་མའི་དཀྱིལ་འཁོར། དེ་གཉིས་ཀྱི་བར་དུ་ཧཱུཾ་ལས་ཐོད་པ་བསྒོམ་པ་ནས། རྒྱུ་རྡོ་རྗེ་འཆང་དཀར་པོ་བསྐྱེད་ཅིང་།
ཞེས་དང་། ས་བོན་ལས་བསྐྱེད་པའི་སྐབས་སུ་ཟླ་ཟེར་ལས། འདི་ལ་བླ་མ་དག་རྒྱུ་རྡོ་རྗེ་འཛིན་པ་ནག་པོར་བྱས་ནས་ཡན་ལག་བཞིས་འཆིང་བར་བཞེད་པ་ནི། མཚོ་སྐྱེས་རྩ་འགྲེལ་གྱི་ལུགས་ལ། དེ་ལྟར་དུ་ཁས་ལན་དགོས་ཀྱང་། འདིར་ནི་འཁོར་གྱི་ལྷ་མོ་དབྱུང་བའི་སྐབས་སུ། རྗེ་བཙུན་གྱིས་ཐིག་ལེ་ལས་ས་བོན་དུ་གྱུར་ནས་ས་བོན་ལས་ལྷ་མོ་བརྒྱད་དུ་གྱུར་ཏེ། ཕྱིར་སྤྲོ་བ་ནི་ཞེས་དང་། འཁོར་རྣམས་མངལ་དུ་ས་བོན་ལས་སྐུར་གྱུར་ཏེ། ཕྱོགས་མཚམས་སུ་སྤྲོ་བ་དེའི་ཚེ།
རྒྱུ་རྡོ་རྗེ་འཛིན་པ་དཀར་པོར་བྱས་ཏེ་ཞེས་གསུངས་པས། ཡན་ལག་དྲུག་གིས་བཅིངས་ནས། རྒྱུ་རྡོ་རྗེ་འཆང་དཀར་པོར་བྱའོ། ། ཞེས་ཟེར་རོ། ། དེ་ནི་མི་འཐད་དེ། དེ་ལྟར་ན། མཉམ་སྦྱོར་གྱི་མངོན་བྱང་རྒྱས་པའི་སྐབས་སུ་ཡང་། འཁོར་རྣམས་ཀྱང་མངོན་བྱང་ལས་སྐྱེས་པའི་ཕྱིར། རྒྱུ་རྡོ་རྗེ་འཛིན་པ་ཡང་ནག་པོར་བྱེད་དགོས་པར་འགྱུར་ཏེ། ཁྱེད་རང་གིས་དྲངས་པའི་ལུང་དེའི་སྔ་རོལ་དེ་མ་ཐག་ཏུ།
རྗེ་བཙུན་གྱིས་དེ་ལ་འཁོར་རྣམས་ཀྱང་མངོན་བྱང་ལས་བསྐྱེད་པར་གྱུར་པ་དེའི་ཚེ་རྒྱུ་རྡོ་རྗེ་འཛིན་པ་ནག་པོར་བྱས་ཏེ། མངོན་པར་རྟོགས་པ་རྒྱས་པ་ཞེས་བྱ་ལ་ཞེས་གསུངས་པའི་ཕྱིར་རོ། ། འདོད་ན། རྗེ་བཙུན་གྱིས་ལུང་དང་རང་གི་ཁས་བླངས་ནང་འགལ་བའི་སྐྱོན་ཡོད་དོ། ། དེས་ན་རྗེ་བཙུན་གྱི་དཀྲོང་བསྐྱེད་ཀྱི་སྐབས་སུ། སྐད་ཅིག་ཙམ་གྱིས་རྒྱུ་རྡོ་རྗེ་འཛིན་པ་ནག་པོའི་རྣམ་པར་བསྐྱེད་པ་གསལ་གདབ་པར་བྱས་ཏེ། ཞེས་དང་། དེའི་རྗེས་སུ་ས་བོན་ལས་བསྐྱེད་པའི་སྐབས་སུ་བསྐྱེད་ཆོག་མི་འདྲ་བའི་ཁྱད་པར་གསུངས་ནས། སྐུ་མདོག་དམིགས་བསལ་དངོས་སུ་མ་གསུངས་པར། ཆོ་ག་ལྷག་མ་རྣམས་ནི་སྔ་མ་དང་འདྲའོ་ཞེས་དང་།
དེའི་རྗེས་ཐོགས་སུ་ཨཱ་ལི་ཀཱ་ལི་ལ་མ་ལྟོས་པའི་རྒྱས་འབྲིང་གཉིས་ཀའི་སྐབས་སུ་ཡང་། བསྐྱེད་ཆོག་གི་ཁྱད་པར་ཙམ་བསྟན་ནས། ཆོ་ག་ལྷག་མ་རྣམས་སྔ་མ་དང་འདྲའོ། ། ཞེས་གསུངས་པས་སྐུ་མདོག་ཀྱང་བསྟན་པ་ཡིན་ནོ། ། གཞན་ཡང་། གོང་གི་བསྐྱེད་ཆོག་གསུམ། ཨཱ་ལི་ཀཱ་ལི་ལ་ལྟོས་པའི་མི་མཉམ་སྦྱོར་གྱི་མངོན་རྟོགས་ཏེ། ཚུལ་བཞི་གསུངས་པའི་རྗེས་ལ། རྗེ་བཙུན་གྱིས། མངོན་པར་རྟོགས་པ་རྒྱས་པ་ཡན་ཆད་ཚུལ་བཞི་ནི།
རྣལ་འབྱོར་གྱི་དབང་ཕྱུག་པདྨ་བཛྲ། སྙིང་རྗེ་ཆེན་པོ་དང་ཚུལ་མཚུངས་ལ། ཞེས་པ་དང་། ས་བོན་ལས་བསྐྱེད་པ་འབྲིང་པོའི་དབང་དུ་མཛད་ནས་རྗེ་བཙུན་གྱིས། འབྲིང་གི་དབང་དུ་བྱས་པ་ནི་ཏིང་ངེ་འཛིན་གསུམ་དང་ཡན་ལག་དྲུག་ནི་མེད་ལ། བསྙེན་སྒྲུབ་བཞིས་བསྐྱེད་ནས་མཆོད་བསྟོད་ལ་སོགས་པ་མི་བྱ་བར་བཟླས་པ་ལ་འཇུག་པ་ཡིན་ནོ། ། ཞེས་གསུངས་པས། ས་བོན་ལས་བསྐྱེད་པའི་སྐབས་སུ། ཡན་ལག་བཞིས་འཆིང་བ་དང་། རྒྱུ་རྡོ་རྗེ་འཆང་ནག་པོ་ཡིན་པར་གྲུབ་བོ། །
འོ་ན་གོང་གི་རྗེ་བཙུན་གྱི་ལུང་ཇི་ལྟར་དྲང་སྙམ་ན། དེ་ནི་ཨཱ་ལི་ཀཱ་ལི་ལ་ལྟོས་པའི་མི་མཉམ་སྦྱོར་རྒྱས་འབྲིང་གཉིས་ཀྱི་དོན་བསྡུ་ཡིན་གྱི་རྣམ་པ་ཐམས་ཅད་དུ་འཇུག་པ་མ་ཡིན་ནོ། ། ཞིབ་པར་ནི་དག་ལྡན་གྱི་དགོངས་པ་ཞིབ་པར་བཤད་ཟིན་པ་ལས་ཤེས་པར་བྱའོ། ། དེ་ལྟར་མངོན་རྟོགས་ཚུལ་བཅུ་བཞི་པོའི་སྟེང་དུ། མངོན་རྟོགས་ཚུལ་བཅོ་ལྔ་པའི་རྣམ་བཞག་བསྒྲུབ་ཚུལ་གྱི་སྐབས་སུ་ཟླ་ཟེར་ལས། དཔལ་བིརྺ་པའི་བཞེད་པས། སྙིང་པོ་ཀྱཻ་རྡོ་རྗེའི་སྒྲུབ་ཐབས་ལ་བཅུ་བཞི་པོ་འདི་ཁོ་ནར་ངེས་སོ། ། འོ་ན་རྗེ་བཙུན་གྱིས་མངོན་པར་རྟོགས་པ་བཅུ་བཞིའམ། བཅོ་ལྔ་སྣང་མོད་ཀྱི་རྒྱུད་ཉིད་ཀྱི་སྟེང་དུ་རྟོགས་པར་བྱའོ། ། ཞེས་པ་དེ་ཇི་ལྟར་དྲང་ཞེ་ན།
འདི་ལ་བླ་མ་དག་གི་གསུང་སྒྲོས་ལ། སྔར་གྱི་མངོན་རྟོགས་བཅུ་བཞིའི་སྟེང་དུ་ཆོ་ག་གསུམ་ལས་བསྐྱེད་པ་བསྣན་པས། བཅོ་ལྔར་འདོད་ལ་ནི་མི་འཐད་དེ། ཆོ་ག་གསུམ་ནི་ཧེ་རུ་ཀ་གཞན་གསུམ་གྱི་བསྐྱེད་ཆོག་ཏུ་བཤད་ཀྱི་འདིའི་བསྐྱེད་ཆོག་ཏུ་མ་གསུངས་པའི་ཕྱིར་དང་། ཆོ་ག་གསུམ་གྱིས་འདིར་ཁ་བསྐོང་ན་དེར་བཤད་པའི་དཀྲོང་བསྐྱེད་དང་། ས་བོན་ལས་བསྐྱེད་པ་གཉིས་ཀྱིས་ཀྱང་ཁ་བསྐོང་དགོས་པར་འགྱུར་ལ། དེ་ལྟར་ན་མངོན་རྟོགས་བཅུ་བདུན་དུ་ཐལ་བའི་སྐྱེད་ཡོད་དོ། ། གལ་ཏེ་དེ་གཉིས་ཀྱིས་འདིར་ཁ་མི་བསྐོང་སྟེ། སྔར་གྱི་མངོན་རྟོགས་བཅུ་བཞིའི་ནང་དུ་ས་བོན་ལས་བསྐྱེད་པ་དང་། མངོན་བྱང་ལྔ་ལས་བསྐྱེད་པ་གཉིས་ཡོད་པའི་ཕྱིར་རོ། །
ཞེ་ན། འདི་ནི་ཤིན་ཏུ་མི་འཐད་དེ། ཧེ་རུ་ཀ་གསུམ་གྱི་མངོན་རྟོགས་རྣམས་ནི། མན་ངག་ལུགས་དང་འགྲེལ་པ་ལུགས་གཉིས་ཆར་ལ། རྒྱུ་རྡོ་རྗེ་འཛིན་པ་བསྐྱེད་པ། འཁོར་གྱི་ལྷ་མོ་དབྱུང་བ། ཞུ་བ་ལ་གླུས་བསྐུལ་བ་རྣམས་བཤད་པ་མེད་ལ། འདིར་ནི་དེ་རྣམས་ཡོད་པས་དེ་དག་ཇི་ལྟར་མཚུངས། གཞན་ཡང་། ཧེ་རུ་ཀ་གསུམ་གྱི་འཁོར་རྣམས་ནི་ཐུགས་ཁ་ནས་སྤྲོ་ལ།
འདིར་ནི། མངལ་ནས་འབྱིན་ཏེ། རྣམ་བཤད་དག་ལྡན་ལས། ནམ་མཁའི་དཀྱིལ་འཁོར་ཁྱབ་པ་ཡི། ། ཞེས་བྱ་བ་ལ་སོགས་པ་ཤླཽ་ཀ་གཅིག་གིས། འདིར་བླ་མ་རྣམས་ཀྱི་བཞེད་པས། སྙིང་ཁའི་ཧཱུྃ་ལས་འཁོར་གྱི་ལྷ་མོ་དཔག་ཏུ་མེད་པ་སྤྲོས་ནས། བརྒྱད་ཀྱི་རྣམ་པར་བསྡུས་ཏེ་གདན་རྣམས་ཀྱི་ཐུགས་ཁར་འགོད་པར་བཞེད་ལ། སློབ་དཔོན་ཤན་ཏི་བ་ནི། མངོན་བྱང་གསུམ་པའི་རྡོ་རྗེའི་ལྟེ་བའི་ཧཱུཾ་ལས་འོད་འཕྲོས་པའི་ནམ་མཁའི་མཐས་གཏུགས་པའི་སེམས་ཅན་གྱི་དོན་བྱས་ཏེ།
ཚུལ་བསྡུས་པས་རྡོ་རྗེའི་ལྟེ་བའི་ས་བོན་ལ་ཐིམ་སྟེ། ཉི་ཟླ་དང་གཅིག་ཏུ་འདྲེས་པར་གྱུར་པ་ལས་སྐུ་ཡོངས་སུ་རྫོགས་པར་བཞེད་དོ། ། ཞེས་སྙིང་ཀ་ནས་སྤྲོ་བ་གསལ་བར་བཤད་དོ། ། འདི་སྐུ་རྡོ་རྗེ་རྐྱང་པའི་ཁྱད་ཆོས་ཀྱང་མ་ཡིན་ཏེ། ཀུ་མུ་ཏི་ལས་འདིར་ཕྱག་གཉིས་པ་བཞེངས་པ་ཇི་ལྟར། ཕྱག་བཞི་པ་དང་ཕྱག་དྲུག་པའང་དེ་བཞིན་ཏེ། ཁྱད་ནི་འདིར་ཤེས་རབ་མ་དང་བཅས་པའོ། ། ཞེས་སྐུ་རྡོ་རྗེའི་ཆོ་ག་བཞིན་དུ། གཞན་གཉིས་ལ་ཡང་འདྲ་བར་བཤད་པའི་ཕྱིར་རོ། ། རྗེ་བཙུན་རྩེ་མོས།
གཙོ་བོ་བསྐྱེད་ནས་འཁོར་སྤྲོ་བ་ཡང་བཤད་པའི་རྒྱུད་ལས། དང་པོར་སྐྱེས་བུ་བསམ་དེ་ནས། ། རྣལ་འབྱོར་མ་ཡི་འཁོར་ལོ་སྤྲོ། ། ཞེས་འབྱུང་བས་ན། ནམ་མཁའི་དཀྱིལ་འཁོར་ཁྱབ་པ་ཡི། ། ཞེས་ཚིགས་བཅད་གཅིག་དང་རྣལ་འབྱོར་མ་བརྒྱད་ཞེས་པའི་ཚིགས་བཅད་ཀྱིས་བསྟན་ཏོ། ། ཞེས་གསུངས་པའི་དོན་ཡང་། གཙོ་བོས་འཁོར་ལོ་སྤྲོ་ཞེས་པའི་ཤེས་བྱེད་དུ་དྲངས་པ་ཡིན་གྱི། གུར་ལྟར། མངལ་ནས་སྤྲོ་བ་ནི་མ་ཡིན་ཏེ།
གལ་ཏེ་ཡིན་ན་རྗེ་བཙུན་རྩེ་མོ་ཉིད་ཀྱིས། གཙོ་བོ་ཧེ་རུ་ཀ་གསུམ་མངོན་པར་བྱང་ཆུབ་པ་ལྔས་བསྐྱེད་ཅིང་། འཁོར་གྱི་ལྷ་མོ་བརྒྱད་ཐུགས་ཁའི་ཧཱུྃ་ལས་སྤྲོས་ལ་བཀོད་དེ། དམ་ཚིག་པ་བསྐྱེད་ལ་ཡེ་ཤེས་པ་དང་སྐྱེ་མཆེད་སྐུ་གསུང་ཐུགས་བྱིན་གྱིས་བརླབས་པའི་ཆོ་ག་ཡན་ལག་གཉིས་ཀྱང་བྱས་ལ། ལེའུ་བཞི་པའི་ཚུལ་གྱིས་དབང་བསྐུར་བའང་བླང་ངོ་། ། ཞེས་བཤད་པ་དང་ནང་འགལ་བར་འགྱུར་བའི་ཕྱིར་རོ། ། དེས་ན་ཧེ་རུ་ཀ་གསུམ་གྱི་མངོན་རྟོགས་རྒྱས་འབྲིང་བསྡུས་གསུམ་དང་། ཧེ་རུ་ཀ་བཞི་པའི་མངོན་རྟོགས་བཅུ་བཞི་པ་རྣམས་ལ་མི་འདྲ་བའི་ཁྱད་པར་ཤིན་ཏུ་ཆེ་བས་དེ་དག་བསྲེ་བར་མི་བྱའོ། ། འོ་ན་མངོན་རྟོགས་བཅོ་ལྔ་པ་གང་ཡིན་སྙམ་ན། རྩ་རྒྱུད་ཕྱི་མའི་ལྔ་པར་མངོན་རྟོགས་ཀྱི་གཞུང་གསུངས་པ་རྣམས་རྗེ་བཙུན་གྱིས་རྣམ་བཤད་དག་ལྡན་དུ་གཞུང་འཁྲུགས་ཅན་དུ་བྱས་ཏེ།
སློབ་དཔོན་མི་ཐུབ་ཟླ་བའི་ལུགས་ལྟར། མངོན་རྟོགས་གཅིག་ཏུ་བྱ་བ་དང་། གཞུང་འཁྲུགས་པ་མེད་པར་ལེའུ་བརྒྱད་པ་དང་སྦྱར་ནས་མངོན་རྟོགས་བཅུ་བཞི་བྱ་བ་སྟེ། ལུགས་གཉིས་བཤད་པའི་དང་པོ་འཁྲུགས་ཅན་ལ་ཟེར་བ་ཡིན་ཏེ། དེ་སྙིང་པོ་ཀྱཻ་རྡོ་རྗེའི་སྒྲུབ་ཐབས་ཡིན་པའི་ཕྱིར་རོ། ། ཞེས་ཟེར་རོ། ། འདི་ནི་ཆེས་ཤིན་ཏུ་མི་འཐད་དེ། བིརྺ་པའི་ལུགས་ཀྱི་སྙིང་པོ་ཀྱཻ་རྡོ་རྗེའི་མངོན་རྟོགས་ཚུལ་བཅུ་བཞིར་གྲངས་ངེས་ན། གོང་དུ་ཌོཾ་བྷི་ཧེ་རུ་ཀ་རྗེས་འབྲང་དང་བཅས་པའི་སྨིན་གྲོལ་གྱི་ལམ་ཐམས་ཅད་བིརྺ་པའི་ལམ་དུ་བསྒྲུབས་པ་དང་། ཁྱད་པར་དུ་བིརྺ་པའི་ལུགས་ཀྱི་མངོན་རྟོགས་ཚུལ་བཅོ་ལྔ་པ་ལ།
མི་ཐུབ་ཟླ་བའི་འཁྲུགས་ཅན་བགྲངས་པ་ཡང་། ཁས་བླངས་ནང་འགལ་བའི་སྐྱོན་ཡང་ཡོད་ལ། མན་ངག་ལུགས་ཉིད་ལ་ཡང་བཅུ་བཞིར་གྲངས་ངེས་པ་མ་ཡིན་ཏེ། མངོན་རྟོགས་ཚུལ་བཅོ་ལྔར་གྲངས་ངེས་པའི་ཕྱིར་རོ། ། མན་ངག་ལུགས་ལ་ལྷའི་ལེའུར་བཤད་པའི་ཆོ་ག་གསུམ་བསྐྱེད་ཀྱིས་ཁ་བསྐོང་ན། དེར་བཤད་པའི་དཀྲོང་བསྐྱེད་ཀྱིས་ཁ་བསྐོང་བར་འགྱུར་ཞེས་པ་ཡང་འབྲེལ་མེད་ཡིན་ཏེ། མན་ངག་ལུགས་ལ་ལྷའི་ལེའུའི་སྐབས་འདིར། བསྡུས་པ་ས་བོན་ལས་བསྐྱེད་པ། འབྲིང་པོ་རྡོ་རྗེ་ཆོ་ག་ལས་བསྐྱེད་པ། རྒྱས་པ་མངོན་བྱང་ལས་བསྐྱེད་པ་གསུམ་བཤད་ཀྱི།
སྐབས་འདིར་དཀྲོང་བསྐྱེད་ཀྱི་བཤད་པ། མན་ངག་ལུགས་ཀྱི་གཞུང་གི་ཆ་གང་དུ་ཡང་མི་འབྱུང་བའི་ཕྱིར་རོ། ། འདིར་བཤད་པའི་ས་བོན་ལས་བསྐྱེད་པ་དང་། མངོན་བྱང་ལས་བསྐྱེད་པ་གཉིས། སྔར་གྱི་བཅུ་བཞིའི་ནང་དུ་འདུས་ཀྱང་ཧེ་རུ་ཀ་གསུམ་གྱི་མངོན་རྟོགས་དང་། ཕྱག་བཅུ་དྲུག་པའི་མངོན་རྟོགས་མི་འདྲ་བའི་ཁྱད་པར་ཆེན་པོ་ཡོད་པར་སྨྲ་བའི་སྒྲུབ་བྱེད་དེ་དག་ཀྱང་མ་བརྟགས་པ་ཁོ་ནར་ཟད་དེ། འདི་ལྟར་ཧེ་རུ་ཀ་གསུམ་གྱི་མངོན་རྟོགས་ལ་མན་ངག་ལུགས་ལ། རྒྱུ་རྡོ་རྗེ་འཛིན་པ་བསྐྱེད་པ། འཁོར་གྱི་ལྷ་མོ་དབྱུང་བ། ཞུ་བ་གླུས་བསྐུལ་བ་རྣམས་ནི་ཤིན་ཏུ་གསལ་བར་བཤད་དེ།
རྗེ་བཙུན་གྱིས་གུར་རྒྱན་ལེའུ་བཞི་པར་རིགས་རྐྱང་བསྡུས་ཀྱི་དབྱེ་བས། མངོན་པར་བྱང་ཆུབ་པ་ཚན་པ་ལྔའམ་ཅིག་གིས། རྒྱུ་རྡོ་རྗེ་འཛིན་པ་དཀར་པོ་ལྔའམ་གཅིག་བསྐྱེད་པ་སྟེ། ཡན་ལག་བདུན་པ་ནས། རྒྱུ་རྡོ་རྗེ་འཛིན་པའི་མངོན་བྱང་ལྔ་ཡན་ཆད་ལེའུ་བཅུ་གཉིས་པ་ན་ཤིན་ཏུ་གསལ་བར་བཞུགས་སོ། ། དེ་ནས་མཁའ་གསང་བྱིན་གྱིས་བརླབས་ནས་སྙོམས་པར་བཞུགས་ཏེ། དེ་བཞིན་བཤེགས་པའི་ཚོགས་སྤྱན་དྲངས་ནས་ཞུ་བར་གྱུར་པ་ལས། དབང་གི་གནས་སུ་རང་རང་གི་ལྷ་མོ་རྣམས་ཀྱི་མིང་གི་ཡི་གེ་དང་པོ་ལས། རང་རང་གི་ལྷ་མོ་རྣམས་བསྐྱེད། རང་རང་གི་གནས་སུ་ཕྱུང་ལ་གསལ་གདབ་པ་ནི།
མཁའ་འགྲོ་མའི་དཀྱིལ་འཁོར་སྤྲོ། ། ཞེས་བྱ་བ་ཡིན་ནོ། ། དེ་དག་ལས་དཀྱིལ་འཁོར་གྱི་རྒྱ་ཁྱོན་ནི། ལེའུ་དྲུག་པ་ནས་འབྱུང་། དཀྱིལ་འཁོར་གྱི་བཀོད་པ་དང་། ལྷའི་གྲངས་ནི་ལེའུ་དང་པོ་ནས། གཙོ་བོ་རྣམས་ཀྱི་སྐུ་མདོག་དང་ཕྱག་མཚན་ལེའུ་བཞི་པ་དང་། ལྔ་པ་དང་། དགུ་པ་ནས། ཧེ་རུ་ཀ་གསུམ་གྱི་རྣམ་པ་ནི་བཅོ་ལྔ་པའི་སྟོད་ནས།
འཁོར་གྱི་ལྷ་མོ་རྣམས་ཀྱི་ཕྱག་མཚན་དག་པ་དང་བཅས་པ་ནི། ལེའུ་བཞི་པ་ལས་གསུངས་པ་དེ་ལྟ་བུའི་རིགས་རྐྱང་བསྡུས་དང་། བསྡུས་པ་རྒྱས་བསྡུས་ཀྱི་དབྱེ་བ་ནི་ལེའུ་ལྔ་པ་ནས་འབྱུང་བས། མངོན་པར་རྟོགས་པའང་དེར་བཤད་པར་བྱའོ། ། དེ་ནས་རྒྱུ་རྡོ་རྗེ་འཛིན་པ་འོད་དུ་ཞུ་བ་ནི། ཡི་གེ་གསུམ་ཧོ་གཉིས་ཀྱིས་མཐའ་བརྟེན་པ་ཞལ་དུ་བཞུགས་པས་ཞུ་བ་ནི། དྲི་ཟ་མཉམ་པར་བཞུགས་ནས་ནི། ། ཁུ་བར་རྗེས་སུ་དྲན་པར་བྱ། ། ཞེས་བྱ་བའོ། ། དེ་ནས་མཚམས་ཀྱི་ལྷ་མོས་བསྐུལ་བར་བྱ། །
ཞེས་བྱ་བས་གླུས་བསྐུལ་བ་སྟེ། གླུའི་ཚིག་ནི་ལེའུ་བརྒྱད་པ་ནས་འབྱུང་ངོ་། ། འཁོར་ལོའི་འདྲེན་པ་བསྐུལ་ནས་ནི། ། ཞེས་བྱ་བས་ནི། འབྲས་བུ་རྡོ་རྗེ་འཛིན་པ་བཞེངས་པ་སྟེ། བཞེངས་པའི་སྔགས་ནི་ལེའུ་བཅུ་གཉིས་པ་ནས་འབྱུང་ངོ་། ། ཞེས་ཧེ་རུ་ཀ་གསུམ་ལ་ཡང་། ཡན་ལག་དྲུག་པའི་ཚུལ་དུ་སྤྱིར་གསུངས་ནས། དེ་ཉིད་གསལ་བར་བྱ་བའི་ཕྱིར། ལེའུ་བཅོ་ལྔ་པ་ལས།
ཡན་ལག་གི་དོན་ལ་ཧེ་རུ་ཀ་གསུམ་ནི། འདིར་དཔའ་བོ་གཅིག་པའམ། ལྷན་ཅིག་སྐྱེས་པའི་རྣལ་འབྱོར་དུ་གསུངས་ཏེ། དེ་ལྟ་བུའི་མངོན་པར་རྟོགས་པ་བསྒོམ་ན། འོག་གི་ཀུ་རུ་ཀུལླེ་ལ་སོགས་པ་དང་འདྲ་བས་དེར་བརྗོད་པར་བྱའོ། ། དཀྱིལ་འཁོར་དུ་བསྒོམ་ན་རྩ་བའི་རྒྱུད་དང་ཐུན་མོང་དུ་བྱས་ཏེ། ཚོགས་ཀྱི་ཞིང་སྤྱན་དྲང་བ་ནས་གཞལ་ཡས་ཁང་བསྒོམ་པའི་བར་ལེའུ་བཅུ་གཉིས་པ་བཞིན་བྱ། དེ་ནས་མངོན་བྱང་ལྔ་ལས། རྒྱུ་རྡོ་རྗེ་འཛིན་པ་བསྐྱེད་པ་དང་། འཁོར་གྱི་ལྷ་མོ་དབྱུང་བ་ནས་བརྩམས་ཏེ།
ཡན་ལག་ཐམས་ཅད་གོང་དུ་བསྟན་པ་བཞིན་རྒྱས་པར་ཤེས་པར་བྱའོ། ། ཡང་ཕྱག་གཉིས་པ་ལ་ཡུམ་མེད་པས། འཁོར་གྱི་ལྷ་མོ་སྙིང་ཁ་ནས་འབྱིན་ཏེ། དེའི་ཕྱིར་རྒྱུ་རྡོ་རྗེ་འཛིན་པ་འོད་དུ་ཞུ་བ་དང་། གླུས་བསྐུལ་བ་དང་། འབྲས་བུ་རྡོ་རྗེ་འཛིན་པ་བཞེངས་པའང་། དེའི་ཕྱོགས་ལ་མི་དགོས་སོ། ། ཡང་བདག་མེད་མ་ནི་སྤྱིའི་ཡུམ་ཡིན་པས། ཡུམ་བདག་མེད་མས་བྱས་ལ། མཁའ་གསང་བྱིན་གྱིས་བརླབས་པ་ལ་སོགས་པ་ཐམས་ཅད་ཕྱག་བཅུ་དྲུག་པ་བཞིན་བྱས་པས་འགྲུབ་པ་ཡིན་ནོ། །
ཞེས་གསུངས་པའི་ཕྱིར་རོ། ། འོ་ན་གོང་གི རྗེ་བཙུན་གྱི་ལུང་ཇི་ལྟར་དྲང་སྙམ་ན། དེ་ནི་མི་ཐུབ་ཟླ་བའི་ལུགས་བརྗོད་པ་ཙམ་ཡིན་ནོ། ། དག་ལྡན་ལས། ནམ་མཁའི་དཀྱིལ་འཁོར་ཁྱབ་པ་ཡི། ། ཞེས་བྱ་བ་ཚིགས་སུ་བཅད་པ་གཅིག་གིས་ནི། འཁོར་གྱི་ལྷ་མོ་དབྱུང་བ་བསྟན་སྟེ། སྤྱང་དཀའ་ཟླ་བའི་དགོངས་པ་ཡིན་ནོ། ། ཞེས་གསུངས་པའི་ཕྱིར་དང་།
རྗེ་བཙུན་གྱི་དགོངས་པ་མཐའ་གཅིག་ཏུ་མིན་པར་བཤད་མ་ཐག་པའི་གུར་རྒྱན་གྱི་ལུང་ལས་གསལ་ལོ། ། རྗེ་བཙུན་རྩེ་མོས་ཀྱང་། ཧེ་རུ་ཀ་གསུམ་ཀའི་འཁོར་ཐུགས་ཁ་ནས་སྤྲོ་བ་འབའ་ཞིག་ཏུ་བཤད་པ་མིན་ཏེ། རྗེ་བཙུན་རྩེ་མོས་སཾ་བྷུ་ཊིའི་ཊཱིཀྐར། དེ་ལྟར་གཙོ་བོ་བསྐྱེད་ནས་འཁོར་བསྐྱེད་པ་ནི། ནམ་མཁའི་དཀྱིལ་འཁོར་ཞེས་བྱ་བ་ཤླཽ་ཀ་གཅིག་སྟེ། འདི་ནི་ཕྱག་གཉིས་པའི་དབང་དུ་བྱས་པར་བཞེད་དོ། ། ཞེས་དང་། ཕྱག་བཞི་པའི་སྐབས་སུ། འོན་ཀྱང་འདིའི་འཁོར་གྱི་ལྷ་མོ་ནི་མངལ་སྐྱེས་སུ་བྱའོ། །
ཞེས་བླ་མའི་མན་ངག་གོ ། ཅེས་དང་། ཕྱག་དྲུག་པའི་སྐབས་སུ། གསུམ་པ་དེར་འཁོར་གྱི་ལྷ་མོ་དབྱུང་བ་ནི། དེར་ཡང་མངལ་སྐྱེས་ཀྱི་ཚུལ་གྱིས་དབྱུང་བ་སྟེ། ཞེས་གསལ་བར་གསུངས་པ་དང་། རྗེ་ས་སྐྱ་པ་ཆེན་པོས། ཐབས་དང་ཤེས་རབ་སྙོམས་པར་ཞུགས་པ་ལས། གསང་གནས་ནས་རྫུས་སྐྱེས་ཀྱི་ཚུལ་དུ་འཁོར་གྱི་ལྷ་རྣམས་ཕྱུང་སྟེ། ཞེས་གསུངས་པ་རྣམས་ལ་རྟོགས་ཤིག
ཁྱད་པར་དུ་སྐབས་འདིར། མི་ཐུབ་ཟླ་བའི་འཁྲུགས་ཅན་མངོན་རྟོགས་བཅོ་ལྔ་པ་ཡིན་པར་རིགས་ཏེ། དེ་སྙིང་པོ་ཀྱཻ་རྡོ་རྗེའི་སྒྲུབ་ཐབས་ཡིན་པའི་ཕྱིར་རོ་ཞེས་ཟེར་པ་ནི་རིགས་པ་དང་བྲལ་བའི་རྣམ་འགྱུར་ཡིན་ཏེ། དེ་ལྟར་ན་མི་ཐུབ་ཟླ་བའི་དགོངས་པ་མཉམ་སྦྱོར་དང་། མི་མཉམ་སྦྱོར་ཀྱི་སྒྲུབ་ཐབས་གཉིས་པོ་རེ་རེ་ལ་ཡང་། ས་བོན་སྤྲོ་བ་དང་ལྷ་མོ་སྤྲོ་བ་གཉིས་ཀྱིས་ཕྱེ་བས་སྙིང་པོ་ཀྱཻ་རྡོ་རྗེའི་མངོན་རྟོགས་བཞི་དང་། མཚོ་སྐྱེས་ཀྱི་དགོངས་པ་དཀྲོང་བསྐྱེད། ས་བོན་ལས་བསྐྱེད་པ། རྡོ་རྗེ་ཆོ་ག་ལས་བསྐྱེད་པ། མངོན་བྱང་ལས་ཨཱ་ལི་ཀཱ་ལི་ལ་ལྟོས་མ་ལྟོས་གཉིས།
དེ་རེ་རེ་ལ་ཡང་ཐིག་ལེ་སྤྲོ་བ། ས་བོན་སྤྲོ་བ་གཉིས་ཀྱིས་ཕྱེ་བས། སྙིང་པོ་ཀྱཻ་རྡོ་རྗེའི་སྒྲུབ་ཐབས་བདུན་དང་། གཞན་ཡང་ནག་པོ་དམ་ཚིག་རྡོ་རྗེས་བཤད་པ་ལ་སོགས་པ་གོང་གི་བཅུ་བཞི་པོ་མ་གཏོགས་པའི་སྙིང་པོ་ཀྱཻ་རྡོ་རྗེའི་སྒྲུབ་ཐབས་ཐམས་ཅད། སྐབས་འདིའི་མངོན་རྟོགས་བཅོ་ལྔ་པར་འགྱུར་ཏེ། དེ་རྣམས་སྙིང་པོ་ཀྱཻ་རྡོ་རྗེའི་སྒྲུབ་ཐབས་ཡིན་པའི་ཕྱིར་རོ། ། ཁྱད་པར་དུ་རྡོ་རྗེ་ཆོ་ག་ཡན་ལག་གསུམ་ལས་བསྐྱེད་པའི་སྙིང་པོ་ཀྱཻ་རྡོ་རྗེའི་སྒྲུབ་ཐབས་དེ། སྐབས་འདིའི་མངོན་རྟོགས་ཚུལ་བཅོ་ལྔ་པར་འགྱུར་ཏེ། དེ་སྙིང་པོ་ཀྱཻ་རྡོ་རྗེའི་སྒྲུབ་ཐབས་ཡིན་པའི་ཕྱིར་རོ། ། ཞེས་པ་རྣམ་པ་ཐམས་ཅད་དུ་མཚུངས་སོ། །
དེས་ན་མི་ཐུབ་ཟླ་བའི་འཁྲུགས་ཅན་སྐབས་འདིའི་མངོན་རྟོགས་བཅོ་ལྔ་པར་བགྲོང་བ་མི་རིགས་ཏེ། སྐབས་འདིའི་ཚུལ་བཅོ་ལྔ་པ་མན་ངག་ལུགས་འབའ་ཞིག་ཡིན་པའི་ཕྱིར་རོ། ། དེའི་ཕྱིར། རྡོ་རྗེ་ཆོ་ག་གསུམ་ལས་བསྐྱེད་པ་བཅོ་ལྔ་པར་བགྲོང་བ་རིགས་ཏེ། དག་ལྡན་ལས། དེའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས། ཧེ་རུ་ཀ་གསུམ་གྱི་དམ་ཚིག་སེམས་དཔའ་བསྒོམ་པ་ནི། ཤླཽ་ཀ་ཕྱེད་དང་གསུམ་གྱིས་བསྟན་ཏོ། འདིས་མཚོན་ནས་ཨ་ལས་གྲི་གུག་ཨྃ་གིས་མཚན་པ་ལས། བདག་མེད་མ་བསྐྱེད་པ་ནས་བཟུང་སྟེ།
ཌྃ་ལས་རྡོ་རྗེ་ཌྃ་གིས་མཚན་པ་ལས། གཡུང་མོ་བསྐྱེད་པའི་བར་དུ་ཡང་སྦྱར་རོ། ། ཞེས་སྐབས་འདིར། སྐུ་རྡོ་རྗེ་ལ་ཡུམ་བདག་མེད་མ་དངོས་སུ་མ་གསུངས་ཀྱང་། དེ་ལྟར་དུ་གསུངས་པས། འདི་སྙིང་པོ་ཀྱཻ་རྡོ་རྗེའི་སྒྲུབ་ཐབས་ལ་སྦྱོར་བར་ཤིན་ཏུ་གསལ་ལོ། ། དེས་ན་ཁོ་བོའི་དཔལ་ལྡན་བླ་མ་དམ་པས། མངོན་རྟོགས་ཚུལ་བཅུ་བཞི་པའི་རྒྱུ་རྡོ་རྗེ་འཛིན་པའི་སྐུ་མདོག་གི་ཁྱད་པར་དང་། ཚུལ་བཅོ་ལྔ་པ་རྡོ་རྗེ་ཆོ་ག་ལས་བསྐྱེད་པར་མཛད་པ་དང་། ཧེ་རུ་ཀ་གསུམ་ལ་རྒྱུ་རྡོ་རྗེ་འཆང་བསྐྱེད་པ།
འཁོར་གྱི་ལྷ་མོ་མངལ་ནས་དབྱུང་བ། འབྲས་བུ་རྡོ་རྗེ་འཛིན་པ་བཞེངས་པ་ཡོད་པར་གསུངས་པ་རྣམས་ནི། རྗེ་བཙུན་གོང་མ་རྣམས་ཀྱི་དགོངས་པ་ཕྱིན་ཅི་མ་ལོག་པ་ཡིན་པར་ཤེས་དགོས་ཤིང་། འདི་ལྟ་བུའི་རྗེས་སུ་འཇུག་པ་ཡང་སྐལ་བ་བཟང་བར་རྟོགས་པར་བྱའོ། ། དེ་ནས་ཡང་མཚོ་སྐྱེས་ལུགས་ལ། ཞེས་སོགས་ཀྱིས་མཚོ་སྐྱེས་ལུགས་ཀྱི་མངོན་རྟོགས་ཚུལ་བདུན་དང་། བཞི་གསུམ་བཅུ་གཉིས་སུ་འབྱེད་ཚུལ་བསྟན། ཌོཾ་བྷི་ཝ་ལྟར་ན། ཞེས་སོགས་ཀྱིས་འགྲེལ་བ་ལུགས་ཀྱི་མངོན་རྟོགས་ཚུལ་བཞི་བསྟན། འདིར་མན་ངག་ལུགས་ཚུལ་བཅོ་ལྔའི་ཞར་ལ།
ཞེས་སོགས་ཀྱིས་དེ་དག་གིས་འཇུག་བསྡུས་ཏེ་བསྟན། དེས་སྤྱིར་སྙིང་པོ་ཀྱཻ་རྡོ་རྗེའི་མངོན་པར་རྟོགས་པའི་རྣམ་གྲངས་གཙོ་བོར་བསྟན་ལ། ཧེ་རུ་ཀ་གསུམ་ལ་ཞེས་སོགས་ཀྱིས་མན་ངག་ལུགས། མཚོ་སྐྱེས་ལུགས། འགྲེལ་པ་ལུགས་རྣམས་ཀྱི་ཧེ་རུ་ཀ་གསུམ་དང་། བདག་མེད་མའི་མངོན་རྟོགས་ཀྱི་རྣམ་གྲངས་བསྟན། དེས་མངོན་པར་རྟོགས་པའི་རྣམ་གྲངས་སྤྱིར་བསྟན་ཟིན་ཏོ། ། སོ་སོའི་དོན་ནི་མངོན་བྱང་ལྔའི་སྐབས་སུ་ཞེས་བྱ་བ་ནས། འབྲས་བུ་ལ་དེར་བཏགས་སོ། ། ཞེས་བྱ་བའི་བར་གྱིས།
མངོན་བྱང་ལྔ་པོ་རྒྱུའི་རྒྱུད་ལ་སྦྱར་བ། ཐབས་ཀྱི་རྒྱུད་ལ་སྦྱར་བ། འབྲས་བུའི་རྒྱུད་ལ་སྦྱར་བ་དང་གསུམ། དང་པོ་ལ་མངལ་སྐྱེས་ལ་སྦྱར་བ་དང་། དྲོད་གཤེར་སྐྱེས་ལ་སྦྱར་བ་གཉིས། ཐབས་རྒྱུད་ལ་སྦྱར་བ་ལ། སྨིན་བྱེད་དབང་ལ་སྦྱར་བ་དང་། གྲོལ་བྱེད་ལམ་ལ་སྦྱར་བ་གཉིས། དང་པོ་ལ་མཉམ་སྦྱོར་གསང་དབང་ལ་སྦྱར་བ་དང་། མི་མཉམ་སྦྱོར་ཤེས་རབ་ཡེ་ཤེས་ལ་སྦྱར་བ་གཉིས།
གཉིས་པ་ལ་མཉམ་སྦྱོར་རང་བྱིན་བརླབས་ལ་སྦྱར་བ་དང་། མི་མཉམ་སྦྱོར་དཀྱིལ་འཁོར་འཁོར་ལོ་ལ་སྦྱར་བ་གཉིས། འབྲས་བུ་ལ་སྦྱར་བ་ལ་གནས་སྐབས་ཀྱི་འབྲས་བུ་ཉེ་རྒྱུ་ལ་སྦྱར་བ་དང་། མཐར་ཐུག་གི་འབྲས་བུ་ཡེ་ཤེས་ལྔ་ལ་སྦྱར་བ་གཉིས། དང་པོ་ལ། མཉམ་སྦྱོར་ཕྱིའི་མངོན་བྱང་ལྔ་ལ་སྦྱར་བ་དང་། མི་མཉམ་སྦྱོར་ནང་གི་མངོན་བྱང་ལྔ་ལ་སྦྱར་བ་གཉིས་ཏེ། དེ་ལྟ་བུའི་སྒོ་ནས་ཕྱི་ནང་བསྲེས་པས་སྤྲོས་པ་མ་ལུས་པ་གཅོད་པའི་བཤད་པ་དང་། མངོན་བྱང་གི་མིང་གི་དོན་རྒྱུད་གསུམ་ལ་སྦྱར་ཏེ་བསྟན། དེ་ལ་ཁ་ཅིག་འདི་སྐད་དུ།
ཟླ་བ་ལ་སོགས་པ་དེ་དག་མེ་ལོང་ཡེ་ཤེས་ཡིན་ནས་བསྒོམ་མམ་མ་ཡིན་ནས་བསྒོམ་དང་པོ་ལྟར་ན་གྲུབ་ཟིན་པ་བསྒྲུབ་པར་འགྱུར་ལ། གཉིས་པ་ལྟར་ན། བསྒྲུབས་ཀྱང་མི་འགྲུབ་སྙམ་ན། འདིར་ཡིན་ནས་བསྒོམ་ཏེ། ཡིན་པ་ལ་འབྲས་བུ་དངོས་ཡིན་པ་དང་། ཆོས་ཉིད་དམ་རྣམ་པ་ཡིན་པ་གཉིས་ལས་འདིར་ཐ་མ་ཡིན་ཏེ་ཞེས་བྱ་བ་ནས་གཏན་ལ་དབབ་པར་བྱའོ། ། ཞེས་པའི་བར་གྱིས། ལམ་བྱེད་གཞི་དང་ལམ་རྣམ་པ་གཉིས། རྡོ་རྗེ་ཐེག་པའི་ཉམས་ལེན་གྱི་གནད་ལ་ཤིན་ཏུ་གལ་ཆེ་བར་བསྟན་ནོ། ། འདི་ལ་དཔལ་དེ་ཁོ་ན་ཉིད་འདུས་པ་ལས།
དེ་ནི་མ་ཡིན་ཏེ། རྣམ་པ་དེ་ཉིད་མེ་ལོང་ལྟ་བུའི་ཡེ་ཤེས་ཡིན་ན་ནི། ད་ལྟ་ཐོབ་ཟིན་པས་རྣམ་པ་ལ་ཡེ་ཤེས་སུ་མོས་པས། དུས་ཕྱིས་ཐོབ་མི་དགོས་པར་འགྱུར་བའི་ཕྱིར་དང་། མ་ཡིན་ན་ནི། ཡིན་ནས་བསྒོམ་ཞེས་པ་དང་འགལ་བའི་ཕྱིར་དང་། སྤྱོད་བསྡུས་ལས་གསུངས་པའི་སྨྱུག་མའི་མེ་ལོང་ཡེ་ཤེས་སོགས་ཀྱི་དོན་མ་གོ་བར་ཟད་པའི་ཕྱིར་རོ། ། འོ་ན་ཇི་ལྟར་ཞེ་ན། མེ་ལོང་ལྟ་བུའི་ཡེ་ཤེས་སོགས་ལ་གཞི་ལམ་འབྲས་བུའི་སྐབས་གསུམ་ལས། གཞི་ལམ་གྱི་མེ་ལོང་ལྟ་བུའི་ཡེ་ཤེས་སོགས་ནི་ཡིན་ཀྱང་།
མ་གྲུབ་པ་བསྒྲུབ་པའི་ཕྱིར་བསྒོམ་པ་མ་ཡིན་པའི་ཕྱིར། གྲུབ་ཟིན་མངོན་དུ་འགྱུར་བ་དང་། ཁྱད་པར་དུ་བྱ་བའི་ཕྱིར་ཡིན་ལ་དེ་དག་འབྲས་བུའི་མེ་ལོང་ལྟ་བུའི་ཡེ་ཤེས་སོགས་མ་ཡིན་ཀྱང་། ཟན་གྱི་ལིངྒ་ལ་དགྲ་བོར་བསྒོམ་ནས་དྲག་ལས་བྱས་པས། དགྲ་བསད་པ་སོགས་འགྲུབ་པ་ལྟར། དེ་དག་ལས་འབྲས་བུའི་མེ་ལོང་ཡེ་ཤེས་སོགས་སུ་མོས་པས། མཐར་ཕྱིན་པ་ན་དེ་འགྲུབ་པའི་ཕྱིར། འདིར་མོས་པ་ལམ་དུ་བྱེད་པའོ། ། དེས་ན་སྤྲང་པོ་རྒྱལ་པོར་བསྒོམ་པའི་ཚུལ་ཡང་མི་འགལ་ཏེ། སོ་སོ་སྐྱེ་བོ་ཡིན་ཡང་བསྐྱེད་རིམ་ལྟ་བུའི་ལམ་ལ་བརྟེན་ནས།
བདག་ཉིད་རྫོགས་པའི་སངས་རྒྱས་སུ་བསྒོམ་པ་བཞིན་ནོ། ། ཞེས་གསུངས་སོ། ། འདི་ཡང་བརྟག་པར་བྱ་བ་ཡིན་ཏེ། འོ་ན་གཞི་ལམ་གྱི་གནས་སྐབས་ཀྱི་སྨྱུག་མའི་མེ་ལོང་ཡེ་ཤེས་དེ། མེ་ལོང་ལྟ་བུའི་ཡེ་ཤེས་ཡིན་ནམ་མ་ཡིན། ཡིན་ན་ནི་དུས་ཕྱིས་མེ་ལོང་ལྟ་བུའི་ཡེ་ཤེས་ཐོབ་མི་དགོས་པར་འགྱུར་བ་དང་། མ་ཡིན་ན་ནི་རང་ལུགས་ཀྱི་གནས་སྐབས་སུ་ཡིན་ཀྱང་། གྲུབ་ཟིན་མངོན་དུ་འགྱུར་བ་དང་། ཁྱད་པར་དུ་བྱ་བའི་ཕྱིར་བསྒོམ་ཞེས་གསུངས་པ་དང་། ནང་འགལ་བར་འགྱུར་བ་དང་།
སྤྱོད་བསྡུས་ལས་གསུངས་པའི་སྨྱུག་མའི་མེ་ལོང་ཡེ་ཤེས་སོགས་ཀྱི་དོན་དམ་དགོངས་པར་འགྱུར་པས་སོ། ། དེས་ན་དོན་ནི་འདི་ཡིན་ཏེ། གཞི་ལམ་འབྲས་བུའི་མེ་ལོང་ཡེ་ཤེས་གསུམ་ཀ་ཡང་མེ་ལོང་ཡེ་ཤེས་ཡིན་པས། ཡིན་ནས་བསྒོམ་ཞེས་བྱ་ལ་ཡིན་ཚུལ་ཡང་། གཞིའི་སྐབས་སུ་ཆོས་ཉིད་ཡིན་ལ། ལམ་གྱི་སྐབས་སུ་རྣམ་པ་ཡིན་པ། འབྲས་བུའི་སྐབས་སུ་འབྲས་བུ་དངོས་ཡིན་པ་རྣམས། གཙོ་ཆེ་བའི་སྒོ་ནས་སོ་སོར་བཞག་གི འབྲས་བུའི་སྐབས་སུ་ཆོས་ཉིད་མ་ཡིན་པ་ནི་མིན་ནོ། ། དེ་ལྟར་ཡིན་ནས་བསྒོམས་ཀྱང་།
ད་ལྟ་ཐོབ་ཟིན་པས་རྣམ་པ་ཡེ་ཤེས་སུ་མོས་པས་དུས་ཕྱིས་ཐོབ་མི་དགོས་པར་འགྱུར་བའི་སྐྱོན་མེད་དེ། གཞི་ལམ་གྱི་མེ་ལོང་ཡེ་ཤེས་དེ་ད་ལྟ་ཉིད་དུ་ཡོད་པས། མེ་ལོང་ཡེ་ཤེས་ད་ལྟ་ཉིད་དུ་ཡོད་པ་ཡིན་ཡང་། རྣམ་པ་སོགས་ལ་འབྲས་བུའི་མེ་ལོང་ཡེ་ཤེས་སུ་མོས་པ་བྱེད་དགོས་པས། མེ་ལོང་ཡེ་ཤེས་སུ་མོས་པ་ཡང་ཡིན་ཅིང་། དེ་ལ་བརྟེན་ནས་འབྲས་བུའི་མེ་ལོང་ཡེ་ཤེས་ཐོབ་དགོས་པས། མ་འོངས་པ་ན་མེ་ལོང་ཡེ་ཤེས་ཐོབ་པར་འགྱུར་བ་ལ་ཡང་འགལ་བ་ཅི་ཡང་ཡོད་པ་མ་ཡིན་ནོ། ། དེས་ན་ལམ་བྱེད་ཀྱི་གནད་བཞི་དང་། ལམ་རྣམ་པ་གཉིས་པོའི་བཤད་པ་དེ་དག་སྐྱོན་མེད་པར་ལེགས་པར་གྲུབ་བོ། ། དེ་ལྟ་བུའི་མངོན་པར་བྱང་ཆུབ་པ་ལྔ་པོ་དེ་སྤྱིར་སོ་སོའི་གནས་ལུགས་སམ།
ཐུན་མོང་དུ་སྦྱར་ནས་ཞེས་བྱ་བ་ནས་ལེགས་པར་བྲིས་པ་ཡིན་ནོ་ཞེས་པའི་བར་གྱིས། དབྱིངས་དང་ཡེ་ཤེས་རྒྱས་གདབ་ཕྱིར། ། ཞེས་སོགས་ཀྱི་བཤད་པ་རྗེ་བཙུན་ཆེན་པོའི་གསུང་སྒྲོས་ལུགས་གཉིས་རྒྱས་པར་བསྟན། དེ་ལྟར་བསྐྱེད་ཆོག་ཚུལ་མི་འདྲ་བ་གང་གིས་བསྐྱེད་ཀྱང་། ཞེས་སོགས་ཀྱིས་ཡབ་ཡུམ་ཞལ་སྦྱོར་དང་། ཡབ་ཡུམ་རྐྱང་པ་རྣམས་ཀྱི་བསྐྱེད་ཆོག་མི་འདྲ་བའི་ཁྱད་པར་བསྟན། འདིར་ཁ་ཅིག་མན་ངག་ལུགས་ལ། ཞེས་སོགས་ཀྱིས་ཧེ་རུ་ཀ་གསུམ་གྱི་འཁོར་བསྐྱེད་ཚུལ་གྱི་ཁྱད་པར་བསྟན། ཡང་མན་ངག་ལུགས་ལ་ཞེས་སོགས་ཀྱིས་སྐུ་རྡོ་རྗེ་ལ་ཡང་ཡུམ་ཡོད་པར་བསྟན། འདི་གཉིས་ཀྱི་གསལ་བྱེད་རྒྱས་པར་གོང་དུ་མངོན་རྟོགས་ཚུལ་བཅོ་ལྔ་པའི་སྐབས་སུ་བཤད་ཟིན་ཏོ། །
ཧེ་རུ་ཀ་གསུམ་ཞེས་སོགས་ཀྱིས་དཔའ་བོ་གཅིག་པ་དང་དཀྱིལ་འཁོར་གྱི་ཁྱད་པར་བསྟན། བདག་མེད་མའི་ཞེས་སོགས་ཀྱིས་ཡུམ་གྱི་འཁོར་བསྐྱེད་ཚུལ་བསྟན། ཕྱག་བཅུ་དྲུག་པ་ལ་ཞེས་སོགས་ཀྱིས། རྒྱུ་རྡོ་རྗེ་འཛིན་པ་དཀར་པོའི་ཞལ་མདོག་གི་ཁྱད་པར་བསྟན། མཁའ་བསང་བྱིན་རླབས་བྱེད་པའི་ཚེ་ཞེས་བྱ་བ་ནས། འདིར་ཁོ་བོས་ཞིབ་པར་སྤྲོས་སོ། ། ཞེས་བྱ་བའི་བར་གྱིས་མཁའ་གསང་བྱིན་གྱིས་བརླབས་པ་ཕྱི་ནང་ལ་སྦྱར་ཏེ་རྒྱས་པར་བསྟན་པ་དང་། དེ་གཉིས་ནི་ཞེས་བྱ་བ་ནས། སྐབས་དང་སྦྱར་ཞེས་བྱ་བའི་བར་གྱིས་ཡབ་ཡུམ་སྙོམས་པར་ཞུགས་པའི་བདེ་བའི་སྒྲ་དང་། ཐུགས་ཁའི་འོད་ཀྱིས་སངས་རྒྱས་ཐམས་ཅད་སྤྱན་དྲངས།
ཐུགས་ཁར་ཞུ། མཁར་བབས་ནས་འཁོར་སྤྲོ་བའི་ཚུལ་བསྟན། འདིར་འཁོར་གྱི་ལྷ་མོ་དབྱུང་བའི་སྔོན་དུ་ཡབ་ཡུམ་གྱི་ཞལ་དུ་སངས་རྒྱས་རྣམས་སྤྱན་དྲངས་ནས་བཞུགས་པའི་སྐབས་སུ། དཔལ་དེ་ཁོ་ན་ཉིད་འདུས་པ་ལས། དེས་ན་འདིར་རྒྱལ་བའི་ཡེ་ཤེས་པ་རྣམས་སྤྱན་འདྲེན་པ་ནི་མ་ཡིན་ཏེ། ཕྱིས་དེ་མ་ཐག་ཏུ་ཡེ་ཤེས་པ་སྤྱན་འདྲེན་མི་དགོས་པར་འགྱུར་བས་སོ། ། ཞེས་གསུངས་པ་ཡང་བརྟག་པ་བྱ་བ་ཡིན་ཏེ། དེ་ལྟར་ན་མི་བསྐྱོད་པ་ཆུའི་དབང་གི་སྐབས་སུ། སློབ་མ་ལ་ཡེ་ཤེས་པ་སྤྱན་དྲངས་ནས་བཞུག་པ་ཡང་མི་འཐད་པར་འགྱུར་ཏེ་འཐད་ན། དེ་མ་ཐག་ཏུ་རིན་ཆེན་འབྱུང་ལྡན་གྱི་སྐབས་སུ།
ཡེ་ཤེས་པ་སྤྱན་འདྲེན་མི་དགོས་པར་འགྱུར་བས་སོ། ། གལ་ཏེ་དེ་ལྟ་བུའི་སྐྱོན་མེད་དེ། སྔ་མ་ནི་མ་བསྐྱེད་པའི་རྣམ་པ་ཡིན་ལ། ཕྱི་མ་ནི་རིན་ཆེན་འབྱུང་ལྡན་གྱི་རྣམ་པ་ཅན་ཡིན་པས་སོ་སྙམ་དུ་དགོངས་ན་འདིར་ཡང་མཚུངས་སོ། ། སྔ་མ་ནི་འོད་ཟེར་གྱི་རྣམ་པ་ཡིན་ལ། ཕྱི་མ་ནི་དཀྱིལ་འཁོར་གྱི་རྣམ་པ་ཅན་ཡིན་པས་ཕྱིར་རོ། ། དེས་ན་འདིར་ཡང་སངས་རྒྱས་ཀྱི་ཡེ་ཤེས་པ་བཅུག་པ་དང་། སླར་ཡང་འཇུག་པ་ལ་འགལ་བ་ཅི་ཡང་ཡོད་པ་མ་ཡིན་པས། དེ་ལྟ་བུའི་ཞིབ་ཆ་དུ་མ་མཛད་པ་ནི་མི་དགོས་པའི་ཞིབ་ཆར་སེམས་སོ། ། རྒྱུ་རྡོ་རྗེ་འཆང་ཞུ་བའི་སྐབས་སུ་ཞེས་བྱ་བ་ནས།
འདིས་སྐུ་གསུམ་ལམ་དུ་བྱེད་གསུང་ཞེས་པའི་བར་གྱིས། རྒྱུ་རྡོ་རྗེ་འཆང་ཡབ་ཡུམ་འོད་དུ་ཞུ་བའི་ཚུལ་རྒྱས་པར་བསྟན། རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག་གི་སྐབས་འདིར། ཟླ་ཟེར་ལས། ང་རྒྱལ་གཟུང་བའི་སྔགས་འཁོར་གྱི་ལྷ་མོ་དབྱུང་བའི་གོང་དུ་བརྗོད་པར་བཤད་པ། རྒྱ་གཞུང་གི་དགོངས་པ་དེ་ལྟར་ཡིན་ཀྱང་། མཐའ་གཅིག་ཏུ་མ་ངེས་ཏེ། མན་ངག་ལུགས་ལ་རྗེ་བཙུན་གྱིས། རྒྱུ་རྡོ་རྗེ་འཛིན་པ་ཞུ་བའི་མཚམས་སུ་ང་རྒྱལ་གཟུང་བའི་སྔགས་བརྗོད་པར་གསུངས་པའི་ཕྱིར། གླུས་བསྐུལ་བའི་སྐབས་སུ་ཞེས་བྱ་བ་ནས།
ཅེས་ཀྱང་གསུངས་སོ། ། ཞེས་པའི་བར་གྱིས་ཀླུས་བསྐུལ་གྱི་ཚིག་གི་དོན་དང་། ལྷ་མོ་གང་གིས་གླུས་བསྐུལ་བ་རྒྱུ་མཚན་དང་བཅས་ཏེ་བསྟན། འབྲས་བུ་རྡོ་རྗེ་འཛིན་པ་བཞེངས་པའི་སྐབས་སུ། ཞེས་བྱ་བ་ནས། སྐབས་དང་སྦྱོར་ཞེས་པའི་བར་གྱིས་འབྲས་བུ་རྡོ་རྗེ་འཛིན་པ་བཞེངས་ཚུལ་བསྟན། འདིར་འབྲས་བུ་རྡོ་རྗེ་འཛིན་པའི་སྐུའི་རྣམ་པ་ལ་གཙོ་བོའི་ཞལ་གྱི་སྐབས་སུ། འཕགས་པ་རིན་པོ་ཆེའི་རྒྱབ་ཞལ་བཞི་གནག་པ། ཞེས་གསུངས་པ་ལ། ཟླ་ཟེར་ལས།
ཞལ་བརྒྱད་ནི། མགྲིན་པའི་སྟེང་དུ་རྩ་བའི་ཞལ་མདུན་དུ་བསྟན་པ་དང་། དེའི་གཡས་སུ་ཞལ་གསུམ་འདབ་ཆགས་སུ་བསྒྲིགས་ནས། གཡས་སུ་ལྟ་བ་དང་། གཡོན་དུའང་དེ་བཞིན་དུ་ཞལ་གསུམ་འདབ་ཆགས་སུ་བསྒྲིགས་ནས་གཡོན་དུ་ལྟ་བ་དང་། དེའི་སྟེང་དུ་མགྲིན་པ་དང་བཅས་པའི་སྟེང་ཞལ་མདུན་དུ་གཟིགས་པ་སྟེ་ཞལ་བརྒྱད་དེ་ལྟར་ཡིན་ལ། ཁ་ཅིག་རྒྱབ་ཞལ་བཞི་ཞེས་ཞལ་ནག་པོ་བཞི་རྒྱབ་ཏུ་ལྟ་བར་འདོད་པ་ནི་ཤིན་ཏུ་མི་འཐད་དེ། རྩ་རྒྱུད། གུར། ནག་པོ་པ།
ཤན་ཏི་བ། ཉིན་འབྱུང་། མི་ཐུབ་ཟླ་བའི་གུར་གྱི་སྒྲུབ་ཐབས། རིན་ཆེན་འབར་བ་རྣམས་ལས། ལྷག་མའི་ཞལ་ནི་བུང་བ་བཞིན། ། ཞེས་པ་ལས། རྒྱབ་ཞལ་དུ་མ་གསུངས་པའི་ཕྱིར་དང་། གྲུབ་ཆེན་མཚོ་སྐྱེས་ཀྱིས། ཞལ་དང་པོ་ནག་པ། གཡས་པ་ནི་དཀར་བ།
གཡོན་པར་ནི་དམར་བ། ཡང་གཡོན་པར་ནི་ཞལ་གཉིས་གནག་པ། དེ་བཞིན་དུ་གཡས་པར་ཡང་ཞལ་གཉིས་གནག་པ། སྟེང་གི་ཞལ་ནི་དུ་བའི་ཁ་དོག་དང་། ཞེས་དང་། མར་མེ་མཛད་ཀྱིས། དང་པོ་སྐུ་དང་མཐུན་པའི་ཞལ། ། གཡས་དཀར་གཡས་གཉིས་སྐུ་དང་མཐུན། ། གཡོན་དམར་གཡོན་གཉིས་ཇི་བཞིན་སྐུ། ། ཞེས་དང་།
ན་རོའི་འགྲེལ་པར། གཡས་པ་དཀར་བ་གཡོན་པ་དམར་བ། སླར་ཡང་གཡོན་གྱི་ཞལ་གཉིས་གནག་པ། དེ་བཞིན་དུ་གཡས་ཀྱི་ཞལ་གཉིས་གནག་པ་ཞེས་དང་། གཉིས་མེད་རྡོ་རྗེས། གཡས་དཀར་བ། ཡང་གཡས་གཉིས་གནག་པ། གཡོན་པ་ནི་དམར་བ། ཡང་གཡོན་པའི་ཞལ་གཉིས་གནག་པའོ། ། ཞེས་བཤད་ལ།
དེ་རྣམས་དང་མཐུན་པར། རྗེ་བཙུན་གྱིས། ལྷག་མ་ཞལ་གཉིས་གཉིས་ནག་པོ་ཞེས་གསལ་བར་གསུངས་པས། ནག་པོ་གཉིས་གཡས་དང་། གཉིས་གཡོན་དུ་ལྟ་བ་ཡིན་གྱི། ནག་པོ་བཞི་ནུབ་ཏུ་ལྟ་བ་གཏན་མ་ཡིན་ནོ། ། འོ་ན་ལྷག་མའི་ཞལ་ཞེས་པའི་དོན་ཅི་སྙམ་ན། གཡས་གཞལ་དཀར་བའི་ལྷག་མ་གཉིས་དང་། གཡོན་ཞལ་དམར་བའི་ལྷག་མ་གཉིས་ཡིན་པས། དེ་སྐད་ཅེས་བྱ་སྟེ།
ཨ་བྷ་ཡས། གཡས་པ་རྣམས་ནི་དཀར་པོ་དང་ནག་པོ་དང་ནག་པོའོ། ། གཡོན་པ་རྣམས་ནི་དམར་པོ་དང་ནག་པོ་དང་ནག་པོའོ། ། ཞེས་གསུངས་པའི་ཕྱིར་རོ། ། དེ་བཞིན་དུ་དོན་གསལ་མཁན་པོས། ལྟག་པའི་ཞལ་ནག་པོའོ། ། ཞེས་དང་། བྱང་ཆུབ་སྙིང་པོ་དང་། རྗེ་བཙུན་རྩེ་མོས་གཞན་རྣམས་ནག་པར་གསུངས་པའི་དོན་ཡང་། གཡས་གཡོན་གྱི་ཞལ་གཉིས་ཀྱི་ལྟག་ན་ཡོད་པ་དང་།
དེ་གཉིས་ལས་གཞན་པའི་དོན་དུ་ཤེས་པར་བྱའོ། ། ཞེས་ཟེར་རོ། ། དེ་ལ་ཞལ་རྣམས་ཀྱི་གཟིགས་ལུགས་དེ་ལྟར་ཡིན་ཀྱང་། འཕགས་པ་རིན་པོ་ཆེས་རྒྱབ་ཞལ་བཞི་ནག་པ་ཞེས་གསུངས་པ་ལ། དེའི་དགོངས་པ་ཞལ་ནག་པོ་བཞི་རྒྱབ་ཏུ་ལྟ་བར་བཞེད་པར་བཟུང་ནས། དགག་པ་བྱེད་པ་ནི་ཕྱོགས་སྔ་སྨྲ་བ་པོའི་བཞེད་པ་མ་རྟོགས་པར་ཚིག་ཙམ་ལ་བརྟེན་པའི་དགག་པ་ཡིན་ཏེ། དེ་ལྟར་ན་དོན་གསལ་མཁན་པོས། ལྟག་པའི་ཞལ་བཞི་ནི་ནག་པོའོ་ཞེས་དང་། རྡོ་རྗེ་སྙིང་པོས་མཛད་ཟེར་བའི་དེ་ཁོ་ན་ཉིད་སྣང་བ་ལས། ནུབ་ཀྱི་ཞལ་ནི་མཆེ་བ་གཙིགས་པ་སྟེ།
བདུད་བཞི་ཉམས་པའི་དོན་དུའོ། ། ཞེས་གསུངས་པ་གཉིས་པོ་འདིས་ཀྱང་། ཞལ་ནག་པོ་བཞི་ལྟག་པར་ལྟ་བ་དང་། ནུབ་ཏུ་ལྟ་བར་བསྟན་པར་འགྱུར་ཏེ། འཕགས་པ་རིན་པོ་ཆེས། རྒྱབ་ཞལ་བཞི་ནག་ཞེས་གསུངས་པས། ཞལ་ནག་པོ་བཞི་རྒྱབ་ཏུ་ལྟ་བར་བསྟན་པའི་ཕྱིར་རོ། ། སྐྱོན་མེད་དེ། ། ལུང་དེ་གཉིས་ཀྱི་དོན་གོང་དུ་བཤད་པ་ལྟར། གཡས་གཡོན་གྱི་ཞལ་གཉིས་ཀྱི་ལྟག་ན་ཡོད་པ་དང་།
དེ་གཉིས་ལ་ལྟོས་པའི་ནུབ་ན་ཡོད་པས་སོ་སྙམ་ན་འཕགས་པ་རིན་པོ་ཆེས་ཀྱང་། མངོན་རྟོགས་སུ་རྒྱབ་ཞལ་བཞི་ཞེས་དང་། བརྟག་གཉིས་ཀྱི་མཆན་བུར། ལྟག་པའི་ཞལ་བཞི་ཞེས་གསུངས་པ་ཡང་། གཡས་གཡོན་གྱི་ཞལ་གཉིས་ཀྱི་རྒྱབ་དང་ལྟག་ན་ཡོད་པ་ལ་དགོངས་ནས། དེ་ལྟར་གསུངས་པ་ཡིན་པས། སྐྱོན་མེད་དོ་ཞེས་རྣམ་པ་ཐམས་ཅད་དུ་མཚུངས་སོ། ། གཞན་ཡང་། ཁས་བླངས་ནང་འགལ་བའི་སྐྱོན་ཡང་ཡོད་དེ། ཟླ་ཟེར་མཁན་པོས་བསྟོད་པ་ཉི་ཤུ་པའི་ཊཱིཀྐར།
དེ་ལས་གང་གི་ལྟག་པའི་རྒྱབ་ཞལ་རྣམས་ནི་བུང་བ་ལྟར་གནག་པ་ཞེས་ཞལ་ནག་པོ་བཞི་རྒྱབ་ཏུ་ལྟ་བར་འདོད་པ་ནི་ཤིན་ཏུ་མི་འཐད་དེ། ཞེས་པ་ནས། ནག་པོ་བཞི་ནུབ་ཏུ་ལྟ་བ་གཏན་མིན་ནོ། ། ཞེས་པའི་བར་ཁྱེད་རང་གིས་སྨྲས་པ་ཇི་ལྟ་བ་བཞིན་བརྗོད་ན། ཆོས་དང་མཐུན་པའི་ལན་ཅི་ཡང་མེད་པར་འགྱུར་རོ། ། གལ་ཏེ་ཁོ་བོས་དེར་རྒྱབ་ཞལ་ཞེས་སྨྲས་ཀྱང་། ཞེ་འདོད་ནི། བཀའ་འགྲེལ་དུ་བཤད་པ་ལྟར་ཡིན་པས་སྐྱོན་མེད་དོ་སྙམ་ན། འཕགས་པ་རིན་པོ་ཆེས་ཀྱང་། ཚིག་འདོན་བདེ་བའི་དབང་དུ་མཛད་ནས་རྒྱབ་ཞལ་ཞེས་གསུངས་པ་ཡིན་གྱི།
ཐུགས་བཞེད་ལ། ཞལ་གྱི་སྒྲིག་ལུགས་རྗེ་བཙུན་ཆེན་པོས་བཞེད་པ་ལྟར་ཤིན་ཏུ་ཡང་བཞེད་དེ། རྗེ་བཙུན་རྩེ་མོས། ཞལ་བརྒྱད་དུ་རིམ་པས་བཞུགས་ཞེས་བྱ་བ་ནི། གཽ་རཱི་ནི་རྩ་བའི་ཞལ་ནག་པོ་ལའོ། ། ཙཽ་རཱི་གཡས་བར་པ་ལའོ། ། བཻ་ཏ་ལཱི་སྟེང་ཞལ་ལའོ། ། གྷསྨ་རཱི་གཡོན་ཞལ་བར་པ་ལའོ། ། པུཀྐ་སཱི་གཡོན་དམར་པོ་ལའོ། ། ཤ་ཝ་རཱི་གཡས་དཀར་བ་ལའོ། །
ཙཎྜ་ལཱི་གཡས་པའི་ཞལ་ཐ་མ་ལའོ། ། ཌོཾ་བྷི་ནི་གཡོན་པའི་ཞལ་ཐ་མ་ལ་བསྡུ་བར་བྱའོ། ། ཞེས་གསུངས་པ་ལྟར་དུ། འཕགས་པ་རིན་པོ་ཆེས། ལྷ་མོ་རྣམས་རང་རང་གི་ཐད་ཀའི་ཞལ་རྣམས་ལ་བསྡུས་ཏེ། བཻ་ཏ་ལཱི་སྟེང་ཞལ་ལའོ། ། ཞེས་བཻ་ཏ་ལཱི་མ་གཏོགས་པའི་ལྷ་མོ་བདུན་པོ་ཞལ་བདུན་པོ་དང་ཐད་མཉམ་དུ་ཡོད་པར་ཤིན་ཏུ་གསལ་བར་གསུངས་པའི་ཕྱིར་རོ། ། སྟེང་ཞལ་གྱི་སྐབས་སུ་ཟླ་ཟེར་ལས། སྟེང་གི་ཞལ་ནི་རྩ་རྒྱུད་ལས། སྤྱི་བོའི་ཞལ་ནི་བརྩིགས་པ་ཅན། །
ཞེས་དང་། དེ་བཞིན་དུ་དཔལ་མཆོག་ཌོཾ་བྷི་ཝ་སོགས་ཀྱིས་ཀྱང་བརྩེགས་པའི་ཞལ་དུ་གསུངས་ཤིང་། ཁ་དོག་ནི་སློབ་དཔོན་གཞན་རྣམས་ཀྱིས། ལྷག་མ་བུང་བ་དང་མཚུངས་ཞེས་པ་ཙམ་ལས་གཞན་དམིགས་བསལ་མ་བྱུང་ཡང་། མཚོ་སྐྱེས་གཉིས་མེད་རྡོ་རྗེ། ཨ་བྷ་ཡ་རྣམས་ཀྱིས་དུ་བའི་མདོག་ཅན་དུ་བཤད་ལ། མར་མེ་མཛད་ཀྱིས། སྟེང་ཞལ་གཡུ་མདོག་མཆེ་བ་གཙིག ། ཞེས་བཤད་དོ། ། ཞེས་ཟེར་ཡང་།
མཚོ་སྐྱེས་རྡོ་རྗེས་སྟེང་གི་ཞལ་དུ་བའི་མདོག་ཅན་རྣམ་པར་བརྩིགས་པའོ། ། ཞེས་དང་། གཉིས་མེད་རྡོ་རྗེས། སྟེང་གི་ཞལ་ནི་དུ་བའི་མདོག་གོ ། ཞེས་དང་། ཨ་བྷ་ཡས་སྟེང་གི་ཞལ་ནི་དུ་བའི་མདོག་ཅན་མི་སྡུག་པ། ཞེས་གསུངས་པ་རྣམས་ཀྱིས་ཁྱེད་ཀྱི་རྟོགས་པ་ལྟར་སྟེང་ཞལ་དུད་ཁར་གསུངས་པ་བདེན་མོད་ཀྱིས་སློབ་དཔོན་གཞན་རྣམས་ཀྱིས་དམིགས་བསལ་མ་གསུངས་པ་མི་འཐད་དེ། ན་རོ་འགྲེལ་ཆེན་ལས། སྟེང་གི་ཞལ་དུ་བའི་མདོག་ཅན་རྣམ་པར་འགྱུར་བ། ཞེས་དང་།
ཀཾ་པ་ལས། སྟེང་ཞལ་དུད་མདོག་མཆེ་བ་གཙིགས། ། ཞེས་དང་། ནག་པོ་པའི་དེ་ཉིད་གསལ་བ་ལས། སྟེང་གི་དུད་མདོག་རྣམ་པར་འགྱུར། ། ཞེས་དང་། ཡན་ལག་མེད་པའི་རྡོ་རྗེས། སྟེང་མའི་ཞལ་ནི་དུད་མདོག་འདྲ། ། ཞེས་དམིགས་བསལ་གསུངས་པའི་ཕྱིར་རོ། ། ཇོ་བོའི་རིན་ཆེན་སྒྲོན་མ་ནས།
སྟེང་ཞལ་གཡུ་མདོག་ཏུ་བཤད་ཟེར་ཡང་། ཁོ་བོའི་མཐོང་བ་ན། སྟེང་ཞལ་དུད་མདོག་མཆེ་བ་གཙིག ། ཞེས་གསུངས་འདུག་པས། བརྟག་དགོས་ལ། བྱང་ཆུབ་སྙིང་པོས། སྟེང་གི་སྔོན་པོ་བརྩིགས་པའི་ཞལ། ། ཞེས་གསུངས་འདུག་གོ ། འདིར་གཡས་ཀྱི་ཕྱག་མཚན་ཞེས་བྱ་བ་ནས། གལ་ཆེའོ་ཞེས་པའི་བར་གྱིས།
མན་ངག་ལུགས་དང་མཚོ་སྐྱེས་ལུགས་ཀྱི་ཕྱག་མཚན་མི་འདྲ་བའི་ཁྱད་པར་བསྟན། དེས་ན་བོད་ཀྱི་འཁྲུལ་སྤོང་མཁན་པོས། མཆོད་ཕྲེང་དུ། ཚིག་གཞན་རྣམས་བསྟོད་པ་ཉི་ཤུ་པའི་ཚིག་ཡིན་པ་ལ། ཕྱག་མཚན་མི་དང་ཤ་ར་ཝ་བྱི་ལ་ཞེས་བཏོན་ནས། མཐར་གྲུབ་ཆེན་མཚོ་སྐྱེས་ཀྱིས་མཛད་པའི་བསྟོད་པ་ཉི་ཤུ་པ་ཞེས་གྲགས་པའོ། ། ཞེས་ཟེར་བ་ནི་རང་གི་ཤེས་རབ་ཀྱི་རྩིང་རྟགས་བསྟན་པའོ། ། ཞབས་ཀྱི་འདུག་སྟངས་ལ་ཞེས་བྱ་བ་ནས། དེ་རྣམས་དང་འགལ་ལོ་ཞེས་བྱ་བའི་བར་གྱིས། བཞུགས་སྟངས་ལ་གཞན་གྱི་ལོག་པར་རྟོག་པ་དགག་པ་དང་།
རང་གི་ལུགས་བཞག་པ་མདོ་ཙམ་གསུངས་པའོ། ། ད་ནི་དེ་ཉིད་རྒྱས་པར་བཤད་པར་བྱ་སྟེ། འདིར་དཔལ་དེ་ཁོ་ན་ཉིད་འདུས་པ་ལས། ཞབས་རེས་བདུད་རེ་གནོན་པ་ནི་མཚུངས་པར་གནོན་པའི་དོན་དུ་རིགས་པས་བརྩེགས་གདན་བྱེད་པའི་སྒྲུབ་བྱེད་རྣམ་དག་མེད་པའི་ཕྱིར་དང་། ཞེས་དང་། རང་ལུགས་འཇོག་པའི་སྐབས་སུ། དེ་ཉིད་ལས། དེ་ལྟར་ན་ཕུང་པོའི་བདུད་ཟག་བཅས་ཀྱི་གཟུགས་མཛེས་པ་གཟུགས་ཁམས་ཀྱི་ཚངས་པ་དཀར་པོ་དང་། ལྷའི་བུའི་བདུད་དམག་ལ་དགའ་བའི་སེར་པོ་ནག་ཕྱོགས་ཀྱི་བརྒྱ་བྱིན་དང་། འཆི་བདག་གི་བདུད་མཚོན་པས་གསོད་པ་ལ་དགའ་བའི་ཁྱབ་འཇུག་ནག་པོ་དང་།
ཉོན་མོངས་པ་གཞན་ལས་ཆེ་ཞིང་ཀུན་འབྱུང་གཙོ་བོ་སྲེད་ལེན་མཚོན་པའི་དྲག་པོ་དབང་ཕྱུག་དམར་པོ་རྣམས། གཡས་པ་རྟག་པའི་མཐའ་གནོན་པ་མཚོན་བྱེད་གན་རྐྱལ་དང་། གཡོན་པ་རྣམས་ཆད་པའི་མཐའ་གནོན་པ་མཚོན་བྱེད་ཁས་བུབ་དང་ཞེས་དང་། དེར་བཞུགས་ཚུལ་ཡང་དེ་ཉིད་ལས། ཞབས་བཞི་རིམ་པ་ལྟར་བདུད་བཞི་མནན་པར་མཚུངས་པའམ། ཡང་ན་ཞབས་ཐམས་ཅད་ཀྱིས་བདུད་བཞི་མཚུངས་པར་མནན་པ་ནི། འདི་ལྟར་འདིར་རོལ་མོ་སྟེ་གར་སྟབས་མཛད་ཞེས་པའི་དོན། ཉི་མར་ཞབས་གཡས་བརྐྱང་དང་བསྐུམ། ། ཞེས་བཤད་པའི་ཚུལ་ལྟར། མདུན་མའི་ཞབས་གཡས་ཤེས་རབ་ཀྱི་རང་བཞིན་ཅན་བརྐྱང་སྟེ།
ཆོས་ཐམས་ཅད་ལ་སྤྲོས་པས། ཚངས་པ་ཟག་བཅས་ཀྱི་ཕུང་པོའི་བདུད་འཇོམས་པའི་ཆེད་ཀྱི་སྤང་གཉེན་དང་། ཞབས་གཡོན་པ་ཐབས་འདོད་ཆགས་ཀྱི་རང་བཞིན་ཅན་བསྐུམ་པ་སྟེ། འཛག་པ་བཀག་པས་དབང་ཕྱུག་གི་མིང་ཅན་ཉོན་མོངས་པའི་གཙོ་བོ་འདོད་ཆགས་ལམ་དུ་བསྒྱུར་བའི་ཚུལ་གྱིས་ཞེན་པ་ཞར་ལ་སྤངས་པ་དུག་བདུད་རྩིར་བསྒྱུར་བའི་སྤང་གཉེན་དང་། རྒྱབ་མའི་ཞབས་གཡས་ཤེས་རབ་ཀྱི་རང་བཞིན་ཅན་བསྐུམ་པ་སྤྲོས་པ་བཀག་པས་བརྒྱ་བྱིན་ལྷའི་བུའི་བདུད་ཀྱང་རྒྱུ་རྣམ་རྟོག་རྟག་ཏུ་སྤངས་པས། འབྲས་བུ་བར་ཆད་བཅོམ་པར་གྱུར་པ་རྒྱུད་པའི་སྤང་གཉེན་དང་། ཞབས་གཡོན་པ་ཐབས་བདུད་རྩི་འཆི་མེད་ཀྱི་རང་བཞིན་ཅན་བརྐྱང་པ་སྟེ་རྟག་ཏུ་རྒྱུན་མི་ཆད་པས། ཁྱབ་འཇུག་གི་མིང་ཅན་འཆི་བདག་བཅོམ་པར་གྱུར་པ་དངོས་ཀྱི་སྤང་གཉེན་ནོ། ། འོ་ན་བདུད་བཞིའི་གདན་འབའ་ཞིག་ལ་གནས་སམ་ཞེ་ན། མ་ཡིན་ནོ། །
བདུད་བཞིས་མཚོན་པའི་ཉི་མ་ལ་བཞུགས་པ་ཡིན་ལ། དེར་ཡང་ཉལ་བའམ། ཙོག་པུས་བཞུགས་པ་མ་ཡིན་གྱི། རོལ་ཞིང་རྩེ་བའི་གར་སྟབས་ཀྱིས་བཞེངས་ནས་གནས་པ་ལ། བཞུགས་པ་ཞེས་སྙད་པ་ཡིན་ལ། གར་སྟབས་ཀྱང་གཡས་བརྐྱང་ལ་སོགས་པའི་གར་སྟབས་ཀྱིས་ཏེ། དེ་ཡང་ཞབས་གཡས་བརྐྱང་དང་བསྐུམ། ། ཞེས་པས་གཡས་ཉིད་བརྐྱང་པ་དང་། བསྐུམ་པ་ཡིན་ལ། དེས་ན་མདུན་མའི་གཡས་བརྐྱང་བ་དང་།
རྒྱབ་མའི་གཡས་བསྐུམ་པ་སྟེ། དེས་ནི་རིམ་པ་ལྟར་མདུན་མའི་གཡོན་བསྐུམ་པ་དང་། རྒྱབ་མའི་གཡོན་བརྐྱང་བར་ཞར་གྱིས་འཕངས་པ་ཡིན་ནོ། ། ཞེས་གསུངས་སོ། ། འདི་ཡང་བརྟག་པར་བྱ་བ་ཡིན་ཏེ། ཀྱཻ་རྡོ་རྗེའི་སྐབས་འདིར། གཡས་ཀྱི་གདན་གན་རྐྱལ་དང་། གཡོན་གྱི་གདན་ཁས་བུབ་ཏུ་མཛད་པ་ཡང་། རང་བཟོ་ཡིན་གྱི་སྒྲུབ་བྱེད་རྣམ་དག་གང་ཡང་མེད་པའི་ཕྱིར་དང་། གཡོན་གྱི་གདན་ཁས་བུབ་ཏུ་ངེས་པར་དགོས་ན།
དེ་ཉིད་འདུས་པ་ཉིད་ལས། ཉི་མའི་དཀྱིལ་འཁོར་གྱི་སྟེང་དུ། བདུད་བཞིའི་ངོ་བོ། ཚངས་པ་དཀར་པོ། དབང་པོ་སེར་པོ། ཉེ་དབང་སྔོན་པོ། དྲག་པོ་ནག་པོ་རྣམས་གན་རྐྱལ་དུ་བསྒྱེལ་བ་ཞེས་གསུངས་པ་དང་། ནང་འགལ་བར་འགྱུར་བའི་ཕྱིར་དང་། མངོན་རྟོགས་སུ་དྲག་པོ་ནག་པོར་གསུངས་པ་དང་། བཤད་པར་དྲག་པོ་དམར་པོར་བཤད་པ་དང་ནང་འགལ་བར་འགྱུར་བའི་ཕྱིར་དང་།
བདུད་བཞི་མཉམ་པར་མནན་པའི་དོན། ཞབས་རེས་བདུད་རེ་གནོན་པ་ལ་མཛད་ནས། དེའི་རིགས་པས་བརྩེགས་གདན་མི་རིགས་པར་བསྒྲུབ་པ་དང་། ཞབས་བཞིས་བདུད་བཞི་རིམ་བཞིན་མནོན་པ་ལས་གཞན་པའི་ཞབས་ཐམས་ཅད་ཀྱིས་བདུད་བཞི་མཚུངས་པར་མནོན་ཚུལ་ཡོད་པར་གསུངས་པ་ཡང་ནང་འགལ་བ་སྣང་བའི་ཕྱིར་དང་། བཞུགས་ཚུལ་འདི་ལ་ཡང་། མཚོ་སྐྱེས་ཀྱིས། ཉི་མར་ཞབས་གཡས་བརྐྱང་དང་བསྐུམ། ། ཞེས་པའི་ལུང་འདི་ལས་གཞན་པའི་སྒྲུབ་བྱེད་མི་སྣང་ལ། ལུང་དེའི་དོན་ཡང་བཞུགས་ཚུལ་དེ་མ་ཡིན་པའི་ཕྱིར་དང་། ཡིན་དུ་ཆུག་ན་ཡང་།
འདིར་བསྟོད་པ་ཉི་ཤུ་པའི་ལུང་སྒྲུབ་བྱེད་དུ་དྲངས་པ་དང་། འོག་ཏུ་བསྟོད་པ་ཉི་ཤུ་པ་ལ་དགག་པ་རྒྱ་ཆེར་མཛད་པ་ཡང་ནང་འགལ་བར་འགྱུར་བའི་ཕྱིར་དང་། དེ་ལ་འགལ་བ་མེད་ན། རྗེ་རང་ཉིད་ཀྱིས་སློབ་དཔོན་གཅིག་གི་བཤད་སྲོལ་འགའ་ཞིག་སྒྲུབ་བྱེད་དུ་བྱེད་པ་དང་། གཞན་དག་ལ་གནོད་བྱེད་བརྗོད་པ་ནང་འགལ་ཆེན་པོར་གོང་འོག་དུ་མར་ལན་ཅིག་མ་ཡིན་པར་གསུངས་པ་དང་འགལ་བར་འགྱུར་བའི་ཕྱིར་རོ། ། དེ་ན་རང་གི་ལུགས་འཕགས་པ་རིན་པོ་ཆེས་ཞབས་མདུན་མ་གཉིས་གཡས་བརྐྱང་ཞིང་གཡོན་བསྐུམ་པ། རྒྱབ་མ་གཉིས་གར་སྟབས་ཀྱིས་བཞུགས་པ། ཞེས་གསུངས་པ་ལ། ཟླ་ཟེར་ལས་འདིར་རྗེ་བཙུན་ས་སྐྱ་པ་ཡབ་སྲས་ཀྱི་བཞེད་པ་ལྟར་ན། སྔར་བཤད་པ་བཞིན།
གཡས་གཉིས་བརྐྱང་པའི་བརླ་ལ་གཡོན་གཉིས་ཀྱི་སོར་མོ་རྣམས་རེག་པ་ཡིན་ཏེ། མཚོ་སྐྱེས་ཀྱི་འགྲེལ་པར་དེ་དག་ཀྱང་མཉམ་པར་བརྩེགས་པའི་སྙིང་ཁར་ཞབས་གཡས་པ་གཉིས་ཀྱིས་མནན་པའོ། ། རོལ་མོའི་ཚུལ་ནི་སྐྱིལ་ཀྲུང་ཕྱེད་པའོ། ། དེའི་གཡས་བརྐྱང་པ་ནི་ཐུགས་རྗེས་སེམས་ཅན་ལ་ཁྱབ་པའོ། ། གཡོན་བསྐུམ་པ་ནི་ཤེས་རབ་ཀྱི་ཆོས་གང་ཡང་མི་འཛིན་པར་བཏང་པའོ། ། ཞེས་དང་། རྗེ་བཙུན་རྩེ་མོ་ཉིད་ཀྱིས། པདྨ་དང་ཉི་མའི་དཀྱིལ་འཁོར་གྱི་སྟེང་ན་བདུད་བཞི་བརྩེགས་པའི་གདན་ལ་གཡས་གཉིས་བརྐྱང་། གཡོན་གཉིས་བསྐུམ་པའི་གར་སྟབས་ཀྱིས་བཞུགས་པ་ཞེས་གསལ་བར་གསུང་བའི་ཕྱིར་རོ། ། འདི་ཉིད་རྒྱུད་འགྲེལ་གྱི་དགོངས་པ་སྙོན་མེད་པ་ཡིན་ཏེ།
ན་རོ་པའི་བརྟག་གཉིས་འགྲེལ་པ་དང་། སྒྲུབ་ཐབས་མཚོ་སྐྱེས་ལས། གཅེར་བུ་ཞབས་གཡས་བརྐྱང་བས་བཞུགས་པ་ཕུང་པོ་དང་། ཉོན་མོངས་པ་དང་། འཆི་བདག་དང་། ལྷའི་བུའི་བདུད་བཞི་མཉམ་པར་མནན་ནས། ཉི་མའི་དཀྱིལ་འཁོར་དུ་རོལ་མོའི་ཚུལ་གྱིས་བཞུགས་པར་བསམ་མོ། ། ཞེས་དང་། མར་མེ་མཛད་ཀྱིས། ཚངས་པ་བརྒྱ་བྱིན་ཉེ་དབང་དྲག །
སྟེང་ནས་ཞབས་བཞི་གཡས་བརྐྱང་བཞུགས། ། ཞེས་དང་། ཀཾ་པ་ལས། གཙོ་བོའི་ཞབས་བཞི་གཡས་བརྐྱང་ནས། ། ཞེས་བཤད་པས། ཞབས་གཡས་གཉིས་བརྐྱང་ཞིང་གཡོན་གཉིས་བསྐུམ་པ་ཡིན་ལ། དཔལ་མཆོག་ཌོཾ་བྷི་བ། ཤན་ཏི་བ། ཉིན་འབྱུང་། ནག་པོ་པ།
གཉིས་མེད་རྡོ་རྗེ། ཛ་ལན་དྷ་རི་པ། གུར་གྱི་སྒྲུབ་ཐབས་གཉིས་རྣམས་ལས་སྐྱིལ་ཀྲུང་ཕྱེད་པའི་གར་གྱིས་གནས། ། ཞེས་བཤད་པས། སྔར་གྱི་བཞིན་ཡིན་ལ། རིགས་པས་ཀྱང་གྲུབ་སྟེ། བདག་མེད་མ་ལ་སོགས་པའི་ལྷ་མོ་རྣམས་ཀྱི་སྐབས་སུ། སྐྱིལ་ཀྲུང་ཕྱེད་པའི་གར་གྱིས་བཞུགས། ། ཞེས་པ་ཐམས་ཅད་དེ་ལྟར་དུ་ཁས་ལེན་བཞིན་དུ་འདིར་དེ་ལྟར་བཤད་ཀྱང་། དེ་ལྟར་དུ་ཁས་མི་ལེན་པ་ལ་དམིགས་བསལ་ཅི་ཡང་མེད་པའི་ཕྱིར་རོ། །
ནག་པོ་པས་ཀྱང་ཕྱག་བཅུ་དྲུག་པའི་སྒྲུབ་ཐབས་ལས། ཞབས་བཞི་བདུད་ཀྱི་སྟེང་ན་ཕྱེད་ཀྲུང་བཅས་པའི་གར་གྱིས་བཞུགས་པ་ཞེས་དང་། བཀའ་འགྲེལ་རིན་ཆེན་སྦྱོར་ཕྲེང་ལས། གར་དང་ལྡན་ཞེས་བྱ་བ་ནི། ཕྱེད་ཀྲུང་བཅས་པའི་གར་མཛད་པས་བཞུགས་པའོ། ། ཞེས་དང་། རྒྱུ་རྡོ་རྗེ་འཆང་གི་སྒྲུབ་ཐབས་སུ་ཕྱེད་ཀྲུང་དུ་བཞུགས་པར་བཤད་པས་ཀྱང་། སྔར་བཞིན་ཡིན་པར་གྲུབ་བོ། ། ཀུ་མུ་ཏིར། ཁྲོ་བོའི་ཕྱག་རྒྱས་གདན་གྱི་སྟེང་དུ་གནས་པའི་བདུད་རྣམས་མནན་པས།
ཞེས་བཤད་ལ། ཁྲོ་བོའི་ཕྱག་རྒྱ་དེ་གང་ཡིན་སྙམ་ན། དེ་ཉིད་ལས། ཕྱག་རྒྱ་ཡང་བཤད་པར་བྱ་སྟེ། གཡས་པའི་ཞབས་ཀྱིས་བརླ་སླེབ་ཅིང་། ། གཡོན་པའི་ཞབས་ཀྱིས་རྩེས་མནན་པ། ། མནན་པའམ་ཟློག་ནས་མནན་པ་ནི། ། ཁྲོ་བོའི་ཕྱག་རྒྱ་གདན་དུ་བརྗོད། ། ཅེས་པའོ། ། ཞེས་བཤད་པ་ལྟར།
གཡས་རོལ་དང་གཡོན་རོལ་གཉིས་ལས། འདིར་ནི་སྔར་བཞིན་གཡས་རོལ་ཁོ་ན་ཡིན་ལ་དེའི་ཚུལ་ཡང་ཞབས་གཡས་པའི་མཐེ་བོང་གདན་ལ་བཞག་ཅིང་། ཞབས་མཐིལ་གཞན་རྣམས་མ་རེག་པ་སྟེ། གཉིས་མེད་རྡོ་རྗེས། ཁམས་གསུམ་མ་ལུས་པ་དག་པས་སྐྱིལ་ཀྲུང་ཕྱེད་པའོ། ། ཐམས་ཅད་དགོས་པ་མེད་པས་ཞབས་གཅིག་གིས་མཐེ་བོ་ཉི་མའི་གདན་ལ་རེག་པའོ། ། ཞེས་དང་། དག་པ་རྡོ་རྗེའི་སྒྲོན་མར། བྱང་ཆུབ་ཀྱི་སེམས་ཀྱི་རྐང་པ་ཐོབ་པའི་ཕྱིར། སྐྱིལ་ཀྲུང་ཕྱེད་པའི་གར་གྱི་སྟབས་སོ། །
འཇིག་རྟེན་གསུམ་པོ་མཐའ་དག་རབ་དུ་གསལ་བའི་ཕྱིར། ཞབས་ཀྱི་མཐེ་བོ་གཅིག་བསྟན་པའོ། ། ཞེས་གསུངས་པའི་ཕྱིར་རོ། ། སློབ་དཔོན་དེ་རྣམས་དེ་ལྟར་དུ་བཞེད་པ་ཡང་། རྩ་རྒྱུད་ལས། ཉི་མར་བཞུགས་ཤིང་རོལ་མོར་བཅས། ། ཞེས་པའི་དོན་དུ་བཞེད་དོ། ། དེའི་སྐད་དོད་ལ། རྒྱ་དཔེར། པུར་ཡ་སྭ་ན་ཏལ་ཌ་བཱ་ནི་དྷ་ཏཾ་ཞེས་པ་ཡོད་ལ།
ཏཱལ་ཌ་བཱ་ནི། སྔར་བཤད་པ་ལྟ་བུའི་གར་སྟབས་ཡིན་པར་གཞུང་ཁུངས་ཐུབ་ཐམས་ཅད་ལས་བཤད་ལ། སྤང་ལོ་ཙཱ་བས། ཉི་མར་བཞུགས་ཤིང་གར་སྟབས་ལྡན། ། ཞེས་འགྱུར་བཅོས་པའང་ལེགས་པ་ཡིན་ནོ། ། ཡང་སློབ་དཔོན། ཨ་བྷ་ཡས། ཞབས་གཉིས་སྐྱིལ་ཀྲུང་ཕྱེད་པ་དང་། ཞབས་གཉིས་ཀྱི་གཡོན་བསྐུམ་པ་དང་། གཡས་བརྐྱང་པའི་གར་གྱིས་ཚུལ་གྱི་གནས་པ་ཡང་།
ཞེས་དང་། རིན་ཆེ་འབར་བར། ཉི་མར་ཞབས་གཡས་བརྐྱང་གཡོན་བསྐུམ། ། ལྷག་མ་གར་གྱི་ཚུལ་གྱིས་བཞེངས། ། ཞེས་བཤད་པའི་དོན་ཡང་ཞབས་མདུན་མ་གཉིས་གཡས་བརྐྱང་བའི་བརླ་ལ། གཡོན་བསྐུམ་ནས་སོར་མོ་སྦྱར་བ་དང་། ལྷག་མ་རྒྱབ་མ་གཉིས་མདུན་མ་ལྟ་བུའི་གར་སྟབས་ཀྱི་ཚུལ་གྱིས་བཞེངས་པའོ། ། ཞེས་པ་ལྟར་འབྲུ་སྣན་དུ་རུང་ན་སློབ་དཔོན་ཐམས་ཅད་དགོངས་པ་ཅིག་པར་འགྱུར་བས་ཤིན་ཏུ་ལེགས་ཀྱི། གཞན་དུ་ན་སློབ་དཔོན་འདི་གཉིས་ཀྱང་མི་མཁས་པར་ཐལ་བའི་སྐྱོན་ཡོད་དེ། རྒྱུད་དང་མི་མཐུན་པའི་ཕྱིར་རོ་ཞེས་ཟེར་རོ། །
འདི་ཡང་རྣམ་པར་བརྟག་པར་བྱ་སྟེ། ། ནག་པོ་པ་ལ་སོགས་པའི་རྒྱ་གཞུང་དུ་མའི་དགོངས་པ་དེ་ལྟར་ཡིན་ཀྱང་། རྒྱུད་འགྲེལ་གྱི་དགོངས་པ་དེ་ཁོ་ན་ཉིད་མ་ཡིན་ཏེ། ན་རོ་འགྲེལ་ཆེན་ལས། གཙོ་བོ་ལ་གར་སྟབས་ཀྱི་ཚུལ་གྱིས་བཞུགས་པ་ཞེས་གསུངས་ཅིང་། འཁོར་ལ་སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པ་ཞེས་གསུངས་པ་དང་། འཇམ་དཔལ་ཡེ་ཤེས་ཞབས་ཀྱིས་ཀྱང་། གཙོ་བོ་ལ། ཉི་མ་ལ་བཞུགས་གར་ཀྱིས་སྟབས། ། ཞེས་དང་།
འཁོར་ལ། སྐྱིལ་ཀྲུང་ཕྱེད་མ་གར་གྱིས་སྟབས། ། ཞེས་གསུངས་པ་འདི་གཉིས་ཀྱི་ལུགས་ལ་ཡང་། འཁོར་ལ། སྐྱིལ་ཀྲུང་ཕྱེད་མའི་གར་དམིགས་བསལ་དུ་གསུངས་ཤིང་། གཙོ་བོ་ལ་མ་གསུངས་པས། གཙོ་འཁོར་བཞུགས་སྟངས་མི་འདྲ་བར་ཤིན་ཏུ་གསལ་བའི་ཕྱིར་དང་། བྱང་ཆུབ་སྙིང་པོས་བདུད་བཞི་རིམ་པར་ཞབས་ཀྱིས་མནན། ཞེས་དང་། ཞབས་བཞི་པ་ལ་མནན་པ་ཡིས། །
ལྷ་དང་ལྷ་མིན་འཇིགས་པར་བྱེད། ། ཅེས་པས། ཞབས་མདུན་རྒྱབ་བཞི་ཀ་ལ་ཐོ་ལྔ་རྣམ་པར་རྒྱས་པའི་གཡས་བརྐྱང་གིས་བདུད་རེ་རེ་མནན་པ་ལྟ་བུར་གསུངས་པའི་ཕྱིར་དང་། ཁྱད་པར་དུ་ཡང་རྗེ་བཙུན་ས་སྐྱ་པ་ཡབ་སྲས་ཀྱི་ལུགས་ལ། མཚོ་སྐྱེས་ལུགས་དང་། འགྲེལ་པ་ལུགས་དང་། མན་ངག་ལུགས་གསུམ་ཆར་གྱི་དགོངས་པ་ཡང་། ཞབས་མདུན་མ་གཡས་བརྐྱང་ཞིང་གཡོན་བསྐུམ་པ་ལ། རྒྱབ་མ་གར་སྟབས་ཡིན་པར་ཤིན་ཏུ་གསལ་ཞིང་། གནོད་བྱེད་མེད་པའི་ཕྱིར་རོ། །
དེའི་རྒྱུ་མཚན་ཡང་། མཚོ་སྐྱེས་ཀྱི་ལུགས་ལ། ཞབས་མདུན་མ་གཉིས་གཡས་བརྐྱང་ཞིང་གཡོན་བསྐུམ། རྒྱབ་མ་གཉིས་གར་སྟབས་ཀྱིས་བཞུགས་པ་ཡིན་ཏེ། བསྟོད་པ་ཉི་ཤུ་པར། ཞབས་བཞི་པོས་ནི་བདུད་བཞི་པོ། ། མཉམ་པར་མནན་ཅིང་གཅེར་བུ་ཉིད། ། ཅེས་གསུང་པ་དང་། མི་ཐུབ་ཟླ་བས། བདུད་བཞི་ཞབས་ཀྱིས་མནན་པ་སྟེ། །
ཞེས་གསུངས་པ་དང་། ཤན་ཏི་བས། དབུས་སུ་བདུད་ནི་བཞི་པོ་སྟེ། ། གོང་ནས་གོང་དུ་དཀན་པ་འོ། ། ཞེས་གསུངས་པ་རྣམས་དང་མཐུན་པར་ས་ཆེན་གྱིས། པད་ཉིའི་སྟེང་དུ་གཙོ་བོ་ལ་བདུད་བཞི་བརྩེགས་པའི་གདན། ཞེས་དང་། རྗེ་བཙུན་རྩེ་མོས། དེའི་སྟེང་དུ་བདུད་བཞི་བརྩེགས་པའི་གདན། ། ཞེས་དང་།
རྗེ་བཙུན་ཆེན་པོས། དབུས་ཀྱི་པད་མ་དང་ཉི་མའི་སྟེང་དུ་བདུད་བཞི་བརྩེགས་པའི་གདན། ། ཞེས་གསུངས་པས། རྒྱ་གཞུང་དེ་རྣམས་དང་། མན་ངག་ལུགས་ཕལ་ཆེ་བ་ལ། བདུད་བཞི་རིམ་པར་སྟེང་འོག་ཏུ་བརྩེགས་པའི་གདན་དུ་བཞེད་ལ། དེའི་སྟེང་དུ་བཞུགས་ཚུལ་ཡང་བསྟོད་པ་ཉི་ཤུ་པ་ལས། ཉི་མར་ཞབས་གཡས་རྐྱང་དང་བསྐུམ། གར་མཛད་དེ་ལ་ཕྱག་འཚལ་ལོ། ། ཞེས་གསུངས་པའི་ཚིག་རྐང་དང་པོས།
ཞབས་མདུན་མ་གཉིས་གཡས་བརྐྱང་ཞིང་གཡོན་བསྐུམ་པར་བསྟན་པ། གཉིས་པས། རྒྱབ་ལ་གར་སྟབས་སུ་བཞུགས་པར་བསྟན་པས། མཚོ་སྐྱེས་ཀྱི་དགོངས་པ་དེ་ལྟར་དུ་གྲུབ་བོ། ། གལ་ཏེ་ལུང་དེའི་དོན་ནི་དེ་ལྟར་མ་ཡིན་ཏེ། ཟླ་ཟེར་ཉིད་ལས། གཞན་ལུགས་འགོག་པའི་སྐབས་སུ། བསྟོད་པ་ཉི་ཤུ་པར། ཉི་མར་ཞབས་གཡས་བརྐྱང་དང་སྔོ། ། ཞེས་བོད་དཔེ་རྙིང་པ་ཐམས་ཅད་དང་།
རྒྱ་དཔེ་ལས་འབྱུང་གི བསྐུམ་ཞེས་པ་མི་འབྱུང་ལ། གལ་ཏེ་འབྱུང་ན་བསྟོད་པ་དེར། སྐུ་མདོག་གི་སྒོ་ནས་བསྟོད་པ་གཅིག་ཀྱང་མ་བསྟན་པར་ཐལ་བའི་སྐྱོན་ཡོད་དོ། ། ཞེས་ཟེར་བ་ནི། མི་འཐད་དེ། བསྐུམ་ཞེས་པའི་དཔེ་རྙིང་དུ་མ་མཐོང་བའི་ཕྱིར་དང་། བོད་དཔེ་རྙིང་པ་ཐམས་ཅད་ལས། ཉི་མར་ཞབས་གཡས་རྐྱང་དང་སྔོ། ། ཞེས་པ་འབའ་ཞིག་འབྱུང་བའི་རྟགས་ཀྱང་མ་གྲུབ་ན།
ཁྱབ་པའང་མ་ངེས་ཏེ། དེ་ལྟར་ན་བསྐུམ་ཞེས་པ་མི་འབྱུང་ན། གཞུང་དེར་མདུན་ཞབས་གཡོན་པ་ལ་བསྟོད་པ་གཅིག་ཀྱང་མ་བསྟན་པར་ཐལ་བའི་སྐྱོན་ཡོད་དོ། ། གལ་ཏེ། གར་མཛད་ཅེས་པའི་ཁོངས་ནས། མདུན་ཞབས་གཡོན་པའི་བསྟོད་པའང་བསྟན་ཏོ་སྙམ་ན། འོ་ན་སྤྱི་བོ་དང་སྟེང་ནག་པོ་མཛེས། ། ཞེས་པ་ནི་དང་པོའི་ཞལ་ཏེ་རྩ་ཞལ་ཡིན་ལ། དེ་ནག་པོར་བསྟན་པའི་ཁོངས་ནས་སྐུ་མདོག་གི་བསྟོད་པའང་བསྟན་ཏོ་ཞེས་མཚུངས་སོ། ། གལ་ཏེ་སྐུ་མདོག་སྔོན་པོ་ཡིན་པས།
ནག་པོ་མ་ཡིན་ནོ་སྙམ་ན། སྔོན་པོ་བཤད་པའང་ཡོད་མོད་སྐབས་འདིར་དོན་ལ་ཁྱད་ཆེར་མེད་ཀྱང་མཚོ་སྐྱེས་ཀྱི་བཞེད་པ་ནག་པོ་ཡིན་ཏེ། མཚོ་སྐྱེས་ཉིད་ཀྱིས་ཞལ་དང་པོ་ནག་པོ། གཡས་ཀྱི་དཀར་པོ། གཡོན་གྱི་དམར་པོ། ཡང་གཡོན་གྱི་ཞལ་གཉིས་ནག་པོར་དེ་བཞིན་དུ། གཡས་ཀྱི་ཞལ་གཉིས་ནག་པོ་ཞེས་དང་། སྐུ་མདོག་ནག་པོ་ཆེར་གྲགས་པ། ། ཞེས་དང་། དེའི་འགྲེལ་པ་དག་པ་རྡོ་རྗེའི་སྒྲོན་མར།
དེ་བས་ན་བྱམས་པའི་ཐུགས་ཀྱི་ཡན་ལག་གནག་པའོ། ། ཞེས་དང་། དང་པོའི་ཞལ་ནག་པོ་ནི་ཞེ་སྡང་གི་ལས་བསྒྲུབ་པའི་དོན་དང་ཞེས་དང་། དེ་བཞིན་དུ་བདུད་བཞི་རྣམ་པར་ཉམས་པའི་དོན་དུ་བུང་བ་དང་མཚུངས་པའི་ཞལ་བཞི་རྣམས་སོ། ། ཞེས་གསུངས་པའི་ཕྱིར་རོ། ། འོ་ན་རྩ་ཞལ་ལ་དང་པོའི་ཞལ་དུ་བཤད་པ་ཡོད་དམ་སྙམ་ན། སློབ་དཔོན་དེ་ཉིད་རྩ་ཞལ་དང་པོའི་ཞལ་དུ་བཞེད་པར་བཤད་མ་ཐག་པའི་ལུང་གིས་གྲུབ་ལ། དེར་མ་ཟད་རྒྱུད་ལས་ཀྱང་རྩ་ཞལ་ལ་དང་པོའི་ཞལ་གྱི་ཐ་སྙད་གསུངས་པ་དུ་མ་ཡོད་དེ། སཾ་བྷུ་ཊི་ལས། དང་པོའི་ཞལ་ནི་དཀར་མིན་ཅིང་། །
གཡས་པ་དཀར་ཞིང་ཞི་བ་ཉིད། ། གཡོན་པ་དམར་པོ་ལྟ་བུ་སྟེ། ། ཞེས་གསུངས་པ་ལྟ་བུའོ། ། དེ་ན་མཚོ་སྐྱེས་ཀྱི་དགོངས་པ་སྔར་བཤད་པ་ལྟར་ཡིན་ཏེ། རྗེ་བཙུན་རྩེ་མོས་མཚོ་སྐྱེས་ཀྱི་འགྲེལ་པའི་ལུང་ཁྱེད་རང་གིས་དྲངས་པ་ལས། ཞབས་གཡས་པ་གཉིས་ཀྱིས་མནན་པ་ཞེས་པ་ནི། ཡི་གེ་མ་དག་པ་ཡིན་ངེས་ཀྱི་ཁོ་བོས་དཔེ་མི་གཅིག་པ་དུ་མ་མཐོང་བ་ན། ཞབས་གཡས་པ་ཉིད་ཀྱིས་མནན་པ། ཞེས་གསུངས་པ་ཤ་སྟག་ཏུ་སྣང་བས། དེ་བཞིན་ཡིན་ལ།
ལུང་དེར་ཡང་གཡས་བརྐྱང་གཡོན་བསྐུམ། གར་སྟབས་ཀྱི་དག་པ་གསུམ་སོ་སོར་གསུངས་པའི་ཕྱིར་རོ། ། གལ་ཏེ། སྙིང་ཁར་ཞབས་གཡས་པ་ཉིད་ཀྱིས་མནན་པ། ཞེས་གསུངས་པས། སྐྱིལ་ཀྲུང་ཕྱེད་པའི་གར་འབའ་ཞིག་ཏུ་བསྟན་ནམ་སྙམ་ན་མ་ཡིན་ཏེ། ལུང་དེས་བདུད་བཞི་བརྩེགས་པའི་སྙིང་ཁར་ཞབས་གཡས་པ་ཁོ་ནས་མནན་པར་བསྟན་གྱི། ཞབས་གཡོན་པས་བདུད་བཞི་མནན་པར་དངོས་ཤུགས་གང་ལ་ཡང་མ་བསྟན་པའི་ཕྱིར་རོ། ། འགྲེལ་པ་ལུགས་ལ་ཡང་། འདུག་སྟངས་དེ་ཉིད་ཡིན་ཏེ།
རིན་ཆེན་འབར་བ་ལས། ཉི་མར་ཞབས་གཡས་བརྐྱང་གཡོན་བསྐུམ། ། ལྷག་མ་གར་གྱི་ཚུལ་གྱིས་བཞེངས། ། ཞེས་ཤིན་ཏུ་གསལ་བར་གསུངས་པའི་ཕྱིར་རོ། ། དེ་ལ་རིན་ཆེན་འབར་བ་དང་། ཨ་བྷྱའི་ལུང་དེའི་དགོངས་པ་ཞབས་མདུན་མ་གཉིས་གཡས་བརྐྱང་བའི་བརླ་ལ། གཡོན་བསྐུམ་ནས་སོར་མོ་སྦྱར་བ་དང་། ལྷག་མ་རྒྱབ་མ་གཉིས་མདུན་མ་ལྟ་བུའི་གར་སྟབས་ཀྱི་ཚུལ་གྱིས་བཞེངས་པ་ཞེས་པ་ལྟར། འབྲུ་སྣན་དུ་རུང་ན། སློབ་དཔོན་ཐམས་ཅད་དགོངས་པ་གཅིག་པར་འགྱུར་བས་ཤིན་ཏུ་ལེགས་ཀྱི་གཞན་དུ་ན།
སློབ་དཔོན་འདི་གཉིས་ཀྱང་མི་མཁས་པར་འགྱུར་བའི་སྐྱོན་ཡོད་དེ། རྒྱུད་དང་མི་མཐུན་པའི་ཕྱིར་ཞེས་ཟེར་བ་ནི། ཧ་ཅང་ཐལ་ཏེ། དེ་ལྟར་ན་ཁྱེད་རང་གིས་དྲངས་པའི། ཇོ་བོས། སྟེང་ན་ཞབས་བཞི་གཡས་བརྐྱང་བཞུགས། ། ཞེས་དང་། ཀཾ་པ་ལས། གཙོ་བོའི་ཞབས་བཞི་གཡས་བརྐྱང་ནས། ། ཞེས་གསུངས་པ་ལ་སོགས།
གཡས་བརྐྱང་བའི་གར་སྟབས་ཀྱིས་བཞུགས་པར་གཏན་པའི་ལུང་ཐམས་ཅད་ཀྱང་། ཞབས་མདུན་མ་གཉིས་གཡས་བརྐྱང་ཞིང་གཡོན་བསྐུམ་པ། མཐོ་ལྔ་རྣམ་པར་རྒྱས་པའི་གར་གྱིས་བཞུགས་སྟབས་དང་། རྒྱབ་མ་གཉིས་གཡས་བརྐྱང་བའི་བརླ་ལ་གཡོན་བསྐུམ་པའི་སོར་མོ་སྦྱར་བའི་གར་སྟབས་ཀྱིས་བཞུགས་པ་ཡིན་ཞེས་བཤད་ན། སློབ་དཔོན་ཐམས་ཅན་དགོངས་པ་གཅིག་ཏུ་འགྱུར་བས་ལེགས་སོ། ། ཞེས་པ་རྣམ་པ་ཀུན་ཏུ་མཚུངས་སོ། ། མན་ངག་ལུགས་ཀྱི་དགོངས་པ་ཡང་དེ་བཞིན་ཡིན་ཏེ། རྗེ་བཙུན་རྩེ་མོས་མངོན་རྟོགས་རྒྱས་པར། བསྒོམ་བྱའི་སྐབས་སུ། གཅེར་བུ་ཞབས་གཡས་བརྐྱང་བས་བཞུགས་པ། །
ཞེས་པ་ཙམ་ལས་མ་གསུངས་ཀྱང་། དག་པ་དྲན་པའི་སྐབས་སུ། ཐུགས་རྗེ་ཆེན་པོ་སེམས་ཅན་ལ་ཁྱབ་པས་ན་མྱ་ངན་ལས་འདས་པ་ལ་མི་བཞུགས་པར་བསྟན་པའི་ཕྱིར། ཞབས་གཡས་བརྐྱང་བའོ། ། ཤེས་རབ་ཀྱི་ཆོས་གང་ཡང་མི་འཛིན་པས་འཁོར་བ་ལ་མི་བཞུགས་པར་བསྟན་པའི་ཕྱིར། ཞབས་གཡོན་བསྐུམ་པའོ། ། གར་མཁན་ལྟར་ཆ་ལུགས་སྣ་ཚོགས་ཀྱིས་སེམས་ཅན་གྱི་དོན་མཛད་པས་ན། གར་མཁན་གྱི་ཆ་ལུགས་སུ་སྐྱིལ་ཀྲུང་ཕྱེད་པའི་གར་གྱིས་བཞུགས་པའོ། ། ཞེས་བདུད་བཞི་བརྩེགས་གདན་གྱི་ཚུལ་དུ་ཡོད་པ་ལ་ཞབས་གཡས་བརྐྱང་གཡོན་བསྐུམ་གར་སྟབས་གསུམ་དག་པ་སོ་སོར་གསུངས་ལ། དེ་ཉིད་གསལ་པོར་བྱ་བའི་ཕྱིར་འཕགས་པས་ཞབས་མདུན་མ་གཉིས་གཡས་བརྐྱང་ཞིང་གཡོན་བསྐུམ་པ།
རྒྱབ་མ་གཉིས་གར་སྟབས་ཀྱིས་བཞུགས་པ་ཞེས་དང་། སྲིད་ཞིའི་མཐའ་གཉིས་མནན་པས་རྩ་བའི་ཞབས་གཉིས་བརྐྱང་བསྐུམ། མི་གནས་པའི་མྱ་ངན་ལས་འདས་པའི་ས་ལ་བཞུགས་པས། རྒྱབ་མ་གཉིས་སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པའོ། ། ཞེས་གསུངས་པས་སོ། ། གཞན་ཡང་རྗེ་བཙུན་ཆེན་པོས་མཛད་པའི་གདན་གྱི་རྣམ་དག་ལས། གཙོ་བོའི་གདན་གྱི་ཚངས་པ་ནི་གཟུགས་ཁམས་ཀྱི་ཚངས་པ་སྟེ། དེ་གཏི་མུག་གི་རང་བཞིན་ཡིན་ལ། གཙོ་བོའི་ཞབས་ཕྱེད་སྐྱིལ་ཀྲུང་དུ་བཞུགས་པ་ནི་ཟུང་འཇུག་སྟེ། དེའི་ཞབས་གཡས་པས་སྙིང་ཁ་ནས་མནན་པ་ནི།
གཏི་མུག་ཟུང་འཇུག་གིས་མནན་པས་ངོ་བོ་ཉིད་ལ་ངོ་བོ་ཉིད་ཀྱི་རྒྱ་ཡིན་ནོ། ། འདོད་པའི་ཁམས་ཐམས་ཅད་ལ་དབང་བྱེད་པའི་དབང་ཕྱུག་ཆེན་པོ་ནི། འདོད་ཆགས་ཀྱི་རང་བཞིན་ཡིན་ལ། དེའི་སྙིང་ཁ་ནས་ཞབས་གཡས་བརྐྱང་བས་མནན་པ་ནི་ཞབས་གཡས་པ་ནི་སྟོང་པ་ཞེ་སྡང་གི་ངོ་བོ་ཡིན་པས། འདོད་ཆགས་གསལ་བ་ལ་སྟོང་པ་ཞེ་སྡང་གི་རྒྱ་ཡིན་ནོ། ། གཞན་འཁྲུལ་དབང་བྱེད་ཀྱི་བདུད་སྡིག་ཅན་ནི། ཞེ་སྡང་སྟོང་པའི་རང་བཞིན་ཡིན་ལ། ཞབས་གཡོན་བསྐུམ་པ་ནི་འདོད་ཆགས་གསལ་བའི་རང་བཞིན་ཡིན་པས། དེས་བདུད་ཀྱི་སྙིང་ཁ་ནས་མནན་པ་ནི་སྟོང་པ་ལ་གསལ་བའི་རྒྱ་ཡིན་ནོ། ། རི་རབ་ཀྱི་རྩེ་མོའི་བརྒྱ་བྱིན་ནི་ཕྲག་དོག་དང་།
ང་རྒྱལ་གྱི་རང་བཞིན་ཡིན་ལ་དེའི་སྙིང་ཁ་ནས་ཡུམ་གྱི་ཞབས་གཡོན་པས་མནན་པ་ནི། ཞབས་གཡོན་པ་འདོད་ཆགས་ཀྱི་རང་བཞིན་ཡིན་པས། འབྲས་བུ་ལ་རྒྱུའི་རྒྱ་སྟེ། དེ་ཡང་ཟུང་འཇུག་ཏུ་འགྱུར་བ་ཡིན་ནོ། ། ཞེས་གསུངས་པས་ཀྱང་། མན་ངག་ལུགས་ལ། བདུད་བཞི་བཀྲམ་གདན་གྱི་དབང་དུ་བྱས་ནས་ཀྱང་། ཞབས་མདུན་མ་གཉིས་གཡས་བརྐྱང་ཞིང་གཡོན་བསྐུམ། རྒྱབ་མ་གཉིས་གར་སྟབས་ཀྱིས་བཞུགས་པ་ཡིན་པར་ཤིན་ཏུ་གསལ་བར་བཤད་པས། སེམས་བརྣལ་དུ་ཕོབ་ལ་གཟུ་བོའི་བློས་དཔྱོད་ཅིག
འོ་ན་གོང་དུ་དྲངས་པའི་ཉི་མར་བཞུགས་ཤིང་གར་སྟབས་ལྡན། ། ཞེས་རྩ་རྒྱུད་ལས་གསུངས་པ་ཇི་ལྟར་དྲངས་མཉམ་ན། དེའི་དོན། སྐྱིལ་ཀྲུང་ཕྱེད་མའི་གར་དང་ལྡན་པ་ཁོ་ནར་འཆད་པ་མ་ཡིན་གྱི། དེའི་དོན། གར་མཁན་ལྟར་ཆ་ལུགས་རྣམ་པ་སྣ་ཚོགས་ཀྱི་སྒོ་ནས་སེམས་ཅན་གྱི་དོན་མཛད་པ་ཡིན་ཏེ། དྲན་པའི་འབྱུང་གནས་ལས། ཉི་མ་ལ་གནས་ཞེས་བྱ་བ་ནི། དམིགས་པ་མེད་པའི་སྙིང་རྗེ་ཆེན་པོ་ལ་གནས་པའི་གཟུགས་སོ། ། རྣམ་པ་སྣ་ཚོགས་སུ་སྤྲོ་བས་ན་གར་དང་ལྡན་ནོ། །
ཞེས་གསུངས་པའོ། ། ཡང་ན་དྲག་པོའི་ཉམས་ལ་བཤད་དེ། མུ་ཏིག་ཕྲེང་བ་ལས། གར་དང་ཞེས་པ་ནི། ཤིན་ཏུ་དྲག་པོའི་གར་གྱིས་སོ། ། ཞེས་གསུངས་པས་སོ། ། ཡང་ན་གར་གྱི་ཉམས་དགུ་དང་ལྡན་པ་ལ་བཤད་དེ། ཁ་སྦྱོར་དྲི་མེད་ལས། སྒེག་པ་ལ་སོགས་ཉམས་དང་ལྡན། ། ཞེས་པ་འདིས།
ཉི་མར་བཞུགས་ཤིང་རོལ་མོར་བཅས། ། ཞེས་པ་གང་ཡིན་པ་དེ་མཚོན་པ་སྟེ། སྒེག་པ་ལ་སོགས་པ་ལྔ་ཡིས་ཡེ་ཤེས་ལྔའོ། ། འཇིགས་རུང་ལ་སོགས་པ་གསུམ་གྱིས་སྐུ་གསུམ་མོ། ། ཞི་བའི་རང་བཞིན་ཉིད་ཀྱིས་ཤེས་རབ་དང་ཐབས་དབྱེར་མེད་པའོ། ། དེའི་ཕྱིར་གར་དགུ་ནི་གནས་པ་མེད་པའི་རང་བཞིན་ཉིད་དོ། ། ཉམས་ནི་དེ་ཉིད་ཉམས་སུ་མྱོང་བའི་ཡེ་ཤེས་སོ། ། དེ་དང་ལྡན་པ་ནི་འདུས་པ་སྟེ། ཁ་སྦྱོར་ཞེས་པའི་དོན་གར་དགུའི་ཉམས་དང་ལྡན་པ་དགུ་པོ་རྣམས་དབྱེར་མེད་པ་ཉིད་ཅེས་པའི་དོན་ནོ། ། ཞེས་གསུངས་པས་སོ། །
མདོར་ན། དེ་ལྟར་བཤད་སྲོལ་དུ་མ་ཡོད་པའི་ཕྱིར། མཐའ་གཅིག་ཏུ་གཟུང་བར་མི་བྱ་ཞིང་། རིགས་པས་ཀྱང་གྲུབ་སྟེ་རྩ་བ་དང་ཡན་ལག་གི་རྐང་སྟབས་ཐམས་ཅད་གར་གྱི་སྟབས་ཡིན་པའི་ཕྱིར་རོ། ། དེ་བས་ན་སློབ་དཔོན་སོ་སོའི་དགོངས་པ་མི་འདྲ་བ་རྣམས་གཅིག་ཏུ་བསྲེ་བའི་ངལ་བ་དོར་ལ། དགོངས་པ་མི་འདྲ་བ་རྣམས་མ་འདྲེས་པར་སོ་སོར་སྐྱོངས་ཤིག ཅེས་ལེགས་པར་གདམས་སོ། ། ཁ་ཅིག་སྐབས་འདིར་སྟག་ལྤགས་འདོད་པ་ནི། ཞེས་སོགས་ཀྱིས། ཡབ་ལ་སྟག་ལྤགས་ཡོད་པ་དང་མེད་པར་རྒྱུད་དང་སློབ་དཔོན་སོ་སོའི་དགོངས་པར་བསྟན།
ཌོཾ་བྷི་ཝ་ལྟར་ན་ཞེས་སོགས་ཀྱིས་ཡབ་ཡུམ་ཞལ་སྦྱོར་གྱི་ཚེ་ཡུམ་ལ་སྟག་ཤམ་དང་། ཁ་ཊྭཱཾ་ག འགྲེལ་པ་ལུགས་ལ་ཡོད་པ་དང་། མན་ངག་ལུགས་ལ་མེད་པར་བསྟན། འདིར་བོད་ཀྱི་འཁྲུལ་སྤོང་མཁན་པོས་བྱས་པའི་རྩ་རྒྱུད་ཀྱི་ཊཱིཀྐར། འདི་དག་ཏུ་བདག་མེད་མ་དང་སྦྱོར་བ་ཙམ་བཤད་པ་མ་གཏོགས། བདག་མེད་མའི་སྐུ་མདོག་ཕྱག་མཚན་སོགས་མ་བཤད་པ་ནི། སྔར་བདག་མེད་མ་རང་ཉིད་ཀྱི་དཀྱིལ་འཁོར་གྱི་གཙོ་མོ་ལ་ཇི་ལྟར་གསུངས་པ་དང་ཁྱད་པར་མེད་པ་ལ་དགོངས་སོ། ། དེའི་ཕྱིར་ཁ་ཊྭཱཾ་ག་འཛིན་པ་དང་། སྟག་ཤམ་ཡོད་པ་དགོས་ཏེ།
སྒྲུབ་ཐབས་ཡན་ལག་དྲུག་པ་དང་ཀུ་མུ་ཏི་གཉིས་ཆར་དུ། ལྷ་མོ་ཞལ་གཅིག་ཕྱག་གཉིས་མ། ། གནག་ཅིང་མགོ་སྐྱེས་སྟེང་དུ་སེར། ། གྲི་གུག་ཐོད་པ་ཁ་ཊྭཱཾ་ག ། འཛིན་ཅིང་སྟག་ལྤགས་ཤམ་ཐབས་ཅན། ། ཞེས་གསུངས་པ་ལྟར་རོ། ། བདག་མེད་མའི་དཀྱིལ་འཁོར་གྱི་གཙོ་མོ་ལ་དངོས་སུ་ཡབ་དང་སྦྱོར་བ་མེད་པས། ཡབ་མཚོན་པའི་ཁ་ཊྭཱཾ་ག་དང་། སྨད་དཀྲིས་ཀྱི་སྟག་ཤམ་རིགས་ལ། འདིར་ཡབ་དངོས་སུ་ཡོད་པས་དེ་མཚོན་པའི་ཁ་ཊྭཱཾ་ཁ་མི་དགོས་ཤིང་།
ཡབ་དང་སྙོམས་པར་འཇུག་པས་སྟག་ཤམ་མི་རིགས་སོ་ཞེ་ན། ཁ་ཊྭཱཾ་ཁ་ནི་ཡབ་མཚོན་པ་འབའ་ཞིག་གི་ཆེད་དུ་མ་གསུངས་ཀྱི། སྟོང་པའི་རྣམ་པས་ཁ་ཊྭཱཾ་ཁ་ཞེས་གསུངས་ལ། གུར་གྱི་ལེའུ་དགུ་པ་ལས། རྡོ་རྗེ་སེམས་དཔའི་རྒྱ་ཆེན་དང་། ། དེ་ནས་རྟག་པས་རྒྱ་ཉིད་དང་། ། རྡོ་རྗེ་ཆོས་ཀྱི་རྒྱ་ཆེན་དང་། ། རིན་ཆེན་ཏོག་གི་འོ་བྱེད་དང་། ། རིན་ཆེན་འོད་ཀྱིས་རྣམ་མཛེས་པའོ། ། དོན་ཡོད་གྲུབ་པའི་ཕྱག་རྒྱ་རྣམས། །
སྟག་གི་ལྤགས་པའི་སྨད་དཀྲིས་ཅན། ། དབུ་སྐྲ་མ་འདྲེས་གྱེན་དུ་བརྗེས། ། ཆགས་པའི་སྦྱོར་བས་བསྒོམ་བྱ་སྟེ། ། ཞེས་རིགས་བསྡུས་ཀྱི་གཙོ་བོ་ཡབ་ཡུམ་སྙོམས་པར་འཇུག་པའི་ཆགས་པའི་སྦྱོར་བས་གནས་པར་བསྒོམ་པའི་ཡུམ་ལྔ་ཀ་སྟག་ཤམ་ཅན་དུ་གསུངས་པས། དངོས་སུ་མ་ངེས་ལ། སྙོམས་པར་འཇུག་པས་གནས་པ་དག་གིས་ནི་སྟག་ཤམ་སྨད་ལ་ཇི་ལྟར་དཀྲི་བའི་ཚུལ་ནི། རྣལ་འབྱོར་རྫོགས་ཕྲེང་ལས་རྒྱབ་གྱི་ཆར། སྟག་གི་ལྤགས་པའི་སྨད་དཀྲིས་ཅན། ། ཞེས་གསུངས་པ་ལྟར། རྒྱབ་ནས་དཀྲིས་པའི་ལག་པ་གཡས་དང་།
རྐང་པ་གཡས་ཀྱི་ལྤགས་པ་མདུན་དུ་མདུད་པའོ། ། འགྲེལ་པའི་ལུགས་དེ་ལྟར་ཡིན་ཀྱང་། ཁ་ཊྭཱཾ་ཁ་དང་། སྟག་ལྤགས་མེད་པ་མན་ངག་ཡིན་ནོ་ཞེ་ན། མན་ངག་ཡིན་པར་སྨྲ་བ་ནི། གཞན་ལས་ཟབ་པར་འདོད་པར་སྣང་ཡང་། བདག་མེད་མ་ཁ་ཊྭཱཾ་ཁ་དང་སྟག་ཤམ་འཛིན་པ་ལས་མི་འཛིན་པ་ཟབ་པར་ལུང་རིགས་གང་ལས་ཀྱང་བསྒྲུབ་པར་སོམས་ཤིག འདིས་ནི་འདི་འདྲ་བའི་རིགས་དུ་མ་ཞིག་སུན་དབྱུང་བར་བྱའོ། ། ཞེས་ཟེར་རོ། ། འདི་ཡང་ཕྱོགས་གཅིག་ཁོ་ན་ལ་ཞེན་པའི་རྣམ་གཞག་ཡིན་ཏེ།
མི་ཐུབ་ཟླ་བའི་ཡན་ལག་དྲུག་པ་དང་། ཀུ་མུ་ཏིའི་དགོངས་པ་ཡབ་ཡུམ་ཞལ་སྦྱོར་གྱི་ཚེ་ཡབ་ཡུམ་ལའང་ཁ་ཊྭཱཾ་ཁ་དང་། སྟག་ཤམ་ཡོད་པར་གསུངས་པ་བདེན་མོད། རྗེ་བཙུན་ས་སྐྱ་པ་ཡབ་སྲས་རྣམས་ཀྱང་། འགྲེལ་པ་ལུགས་ཀྱི་ཚེ་དེ་བཞིན་བཞེད་པ་ཡིན་གྱི། གཞན་ཡང་ན་རོ་འགྲེལ་ཆེན་ལས་ཀྱང་དེ་བཞིན་དུ་གསུངས་ཞིང་། རྡོ་རྗེ་དྲིལ་བུ་པས་ཀྱང་། ཞལ་སྦྱོར་གྱི་ཚེ་ཡུམ་ལ་སྟག་ཤམ་ཡོད་པར་གསུངས་མོད། དེ་ཉིད་སློབ་དཔོན་ཀུན་གྱི་ལུགས་ལ་བཞེད་དགོས་པ་ནི་མ་ཡིན་ཏེ། ཀུ་མུ་ཏི་དང་།
ན་རོ་འགྲེལ་ཆེན་མ་གཏོགས་པའི་རྩ་རྒྱུད་ཀྱི་འགྲེལ་པ་གཞན་ཐམས་ཅད་ནས། ཡབ་ཡུམ་ཞལ་སྦྱོར་གྱི་ཚེ་ཡུམ་ལ་སྟག་ཤམ་དང་། ཁ་ཊྭཱཾ་ག་མ་བཤད་པ་ཤས་དག་ཡིན་པའི་ཕྱིར་རོ། ། གལ་ཏེ་དེ་ནི་གོང་དུ་བཤད་པ་ལྟར་བདག་མེད་མ་རྐྱང་པའི་སྐབས་སུ། ཁ་ཊྭཱཾ་ག་དང་སྟག་ཤམ་བཤད་པས། དེ་དང་ཁྱད་པར་མེད་པ་ལ་དགོངས་ནས་མ་བཤད་པ་ཡིན་ནོ་སྙམ་ན། རྒྱུད་ཀྱི་བཤད་པའི་སྐབས་སུ། དེ་ལྟར་འཁྱོག་བཤད་བྱེད་པ་ཡོད་དུ་ཆུག་མོད། བདག་མེད་མ་ཡབ་དང་ཞལ་སྦྱོར་གྱི་ཚེ། རྣམ་པ་ཀན་དུ་ཁ་ཊྭཱཾ་ག་དང་སྟག་ཤམ་ངེས་པར་དགོས་ན།
བིརྺ་པའི་མན་ངག་ལུགས་སུ་མ་ཟད། སློབ་དཔོན་གཞན་རྣམས་ཀྱིས་ཀྱང་། རྒྱུད་བཤད་མ་ཡིན་པའི་ཡབ་ཡུམ་ཞལ་སྦྱོར་གྱི་སྒྲུབ་ཐབས་རྣམས་སུ་གསུང་བར་རིགས་པ་ལ། སློབ་དཔོན་མཚོ་སྐྱེས་རྡོ་རྗེས་མཛད་པའི་སྒྲུབ་ཐབས། དེའི་འགྲེལ་པ། ཛ་ལན་དྷ་རི་པས་མཛད་པའི་དག་པ་རྡོ་རྗེའི་སྒྲོན་མ། བྱང་ཆུབ་སྙིང་པོས་མཛད་པའི་སྒྲུབ་ཐབས།

གཉིས་མེད་རྡོ་རྗེས་མཛད་པའི་བསྒྲུབ་ཐབས། ཤན་ཏི་བས་མཛད་པའི་སྒྲུབ་ཐབས་འཁྲུལ་སྤོང་། དཔའ་བོ་རྡོ་རྗེས་མཛད་པའི་རིན་ཆེན་འབར་བ། ནག་པོ་པས་མཛད་པའི་སྒྲུབ་ཐབས་དེ་ཉིད་གསལ་བ། ཡན་ལག་མེད་པའི་རྡོ་རྗེས་མཛད་པའི་སྒྲུབ་ཐབས། ཇོ་བོ་རྗེས་མཛད་པའི་སྒྲུབ་ཐབས་རིན་ཆེན་སྒྲོན་མ། འཇམ་དཔལ་ཡེ་ཤེས་ཞབས་ཀྱིས་མཛད་པའི་སྒྲུབ་ཐབས། མངོན་རྟོགས་དོན་གསལ་སོགས་ཡབ་ཡུམ་ཞལ་སྦྱོར་གྱི་སྒྲུབ་ཐབས་དུ་མ་ཞིག་ལས། ཡུམ་ལ་ཁ་ཀྭཱཾ་ག་དང་། སྟག་ཤམ་མ་གསུངས་པས། ངེས་པ་ཁོ་ནར་དགོས་པ་ནི་མ་ཡིན་ནོ། །
ཡང་ཁ་ཊྭཱཾ་ག་ཡབ་མཚོན་པ་ཁོ་ན་མ་ཡིན་པ་བདེན་མོད། སྟོང་པའི་རྣམ་པས་ཁ་ཊྭཱཾ་ག ། ཞེས་པས། ཁ་ཊྭཱཾ་གས་ཡབ་མཚོན་པ་དགག་པར་ནི་མི་ནུས་ཏེ། ནུས་ན་ཐབས་ཀྱི་རོ་ནི་རྣམ་པར་བརྟག ། ཞེས་པས། རོ་གདན་གྱིས་ཤེས་རབ་སྟོང་ཉིད་མཚོན་པ་ཡང་། དགག་ནུས་པར་འཚུངས་སོ། ། གལ་ཏེ་དེ་ཉིད་འདོད་པ་ཡིན་ནོ་སྙམ་ན། རྩ་རྒྱུད་ལས།
དང་པོ་རོ་ནི་རྣམ་བསྒོམ་པ། ། ཆོས་ཀྱི་དབྱིངས་ཀྱི་བདག་ཉིད་དོ། ། ཞེས་པ་ཇི་ལྟར་དྲང་སོམས་ཤིག གུར་ལས། མ་མཱ་ཀཱི་ལ་སྟག་ཤམ་ཡོད་པར་གསུངས་པས། འདིར་བདག་མེད་མ་ལ་སྟག་ཤམ་ཡོད་པར་ཡང་བསྒྲུབ་ནུས་པ་མ་ཡིན་ལ། ནུས་ན་གུར་ལས། ཡབ་ལ་སྟག་ཤམ་གསུངས་པས་འདིར་ཡང་ཡབ་ལ་སྟག་ཤམ་ཡོད་པར་ཁས་ལོངས་ཤིག གཞན་ཡང་སློབ་དཔོན་མཚོ་སྐྱེས་རྡོ་རྗེ་ལ་སོགས་པ། གོང་དུ་བཤད་པའི་གྲུབ་ཆེན་དེ་ཙམ་ཞིག་གིས་ཡབ་ཡུམ་ཁ་སྦྱོར་གྱིི་ཚེ་ཡུམ་ལ་ཁ་ཊྭཱཾ་ག་དང་།
སྟག་ཤམ་མ་བཤད་པ་དེ། སློབ་དཔོན་དག་གི་མན་ངག་ཡིན་ནམ་མ་ཡིན། མ་ཡིན་ནོ་ཞེས་སྨྲ་ན་ནི། མངོན་སུམ་ལ་བསྙོན་པར་སྣང་བས་རྒྱང་འཕན་ལས་ཀྱང་ཆེས་བླུན་པར་འགྱུར་ལ། སློབ་དཔོན་དེ་དག་གི་མན་ངག་ཡིན་ནོ་ཞེས་སྨྲ་ན། མན་ངག་ཡིན་པར་འདོད་པ་ནི་གཞན་ལས་ཟབ་པར་འདོད་པར་སྣང་ལ། བདག་མེད་མ་ཁ་ཊྭཱཾ་ག་དང་སྟག་ཤམ་འཛིན་པ་ལས། མི་འཛིན་པ་ཟབ་པར་ལུང་རིགས་གང་ལས་ཀྱང་བསྒྲུབ་པར་སོམས་ཤིག་ཅེས་ཁྱེད་རང་གིས་སྨྲས་པ་མཚུངས་པར་འགྱུར་རོ། ། གལ་ཏེ་འདིར་སློབ་དཔོན་མཚོ་སྐྱེས་ལ་སོགས་པའི་མན་ངག་ཅེས་སྨྲས་ཀྱང་། གཞན་ལས་ཟབ་པར་བསྒྲུབ་བའི་ཆེད་དུ།
མན་ངག་ཅེས་བཏགས་པ་མ་ཡིན་གྱི། སློབ་དཔོན་དེ་དང་དེའི་ལུགས་ལ། དེ་དང་དེའི་མན་ངག་ཅེས་བཏགས་པ་ཡིན་ནོ་སྙམ་ན། འདིར་ཡང་རྣལ་འབྱོར་གྱི་དབང་ཕྱུག་བིརྺ་པའི་གསུང་གི་མན་ངག་ལ། བིརྺ་པའི་མན་ངག་ཅེས། རང་མིང་གིས་སྨོས་པ་ཡིན་གྱི། གཞན་ལས་ཟབ་པར་བསྒྲུབ་པའི་ཕྱིར། མན་ངག་ལུགས་ཞེས་འབུར་དོད་དུ་སྨོས་པ་མ་ཡིན་ནོ་ཞེས་མཚུངས་སོ། ། གལ་ཏེ་སློབ་དཔོན་མཚོ་སྐྱེས་ལ་སོགས་པ་དེ་དག་གི་བཞེད་པ་དེ་ལྟར་ཡིན་ཀྱང་། དེ་དག་ཉིད་དགག་པར་བྱ་བ་ཡིན་ནོ་སྙམ་ན།
མཚོ་སྐྱེས་རྡོ་རྗེ་སོགས་གོང་དུ་སྨོས་པའི་སློབ་དཔོན་དེ་དག་གིས་ནང་ནས་དུ་མ་ཞིག་ལ། རང་ཉིད་ཚད་མར་བྱེད་ཅིང་། དེ་དག་གི་ལུང་སྒྲུབ་བྱེད་དུ་དྲངས་པ་དུ་མ་ཞིག་འདུག་པས་དེ་དག་དྲན་པར་བྱོས་ཤིག མདོར་ན། སློབ་དཔོན་གཅིག་གི་དགོངས་པས་གཞན་དག་སུན་དབྱུང་བར་མ་བྱེད་པར། སློབ་དཔོན་སོ་སོའི་དགོངས་པ་རྣམས་མ་འདྲེས་པར་སྐྱོངས་ཤིག བསྟོད་པ་བྷཎྜ་ཀར། ཞེས་སོགས་ཀྱིས་གུར་དང་། རྡོ་རྗེ་སྙིང་འགྲེལ་དང་། རྩ་རྒྱུད་དང་སཾ་བྷུ་ཊི་ལ་སོགས་པར་བཤད་པའི་ཡབ་ཀྱི་རྒྱན་ཆའི་ཁྱད་པར་བསྟན།
མདོར་ན་རྒྱུ་རྡོ་རྗེ་འཆང་བསྐྱེད་པ་དང་། ཞེས་བྱ་བ་ནས། ཞེས་ཀྱང་གསུང་ངོ་། ། ཞེས་པའི་བར་གྱིས། སྐུ་གཉིས་དང་གསུམ་དང་། བཞི་ལམ་དུ་བྱེད་ཚུལ་གྱི་མན་ངག་བསྟན། དེ་རྣམས་ཀྱིས་དམ་ཚིག་པ་བསྐྱེད་པའི་ཆོ་གའི་རྣམ་གྲངས། ལྷའི་རྣམ་པ། དེ་ལྟར་འབྱུང་བའི་རྒྱུ་མཚན། གཞན་གྱི་ལོག་རྟོག་དགག་པ་མི་འདྲ་བའི་ཁྱད་པར་རྣམས་ཀྱི་དོན་ཙམ་དུ་མདོར་བསྡུས་ཏེ་བསྟན་ཟིན་ཏོ། །
ཞེས་གསུངས་པ་ཡང་རྒྱས་པར་བཤད་ཟིན་ནོ། ། ད་ནི་གཞུང་དང་མཚམས་སྦྱར་ནས་དཀྱུས་མ་ཉིད་བཤད་པར་བྱས་ཏེ། དེ་ལྟར་ཧེ་རུ་ཀ་བཞི་བདག་མེད་མ་འཁོར་དང་བཅས་བ་ལ། ལྷའི་རྣམ་པ་ནི་གང་། མིང་གི་དོན་ནི་གང་། རྣམ་པ་དེ་ལྟར་འོང་བའི་རྒྱུ་མཚན་དང་གསུམ་གསུམ་གྱིས་སོ་སོར་སྦྱར་ཏེ་ཤེས་པར་བྱའོ། ། དེ་ལ་སྙིང་པོ་ཀྱཻ་རྡོ་རྗེའི་རྣམ་པ་ནི། ཞེས་བྱ་བ་ནས། ཡུམ་ལ་འཁྲིལ་བའོ། ། ཞེས་པའི་བར་གྱིས།
གཙོ་བོའི་སྐུའི་རྣམ་པ། མཚན་གྱི་དོན། རྣམ་པ་དེ་ལྟར་འོང་བའི་རྒྱུ་མཚན་རྣམས་བསྟན་ཏོ། ། འདིར་གར་གྱི་ཉམས་དགུའི་བཤད་པ་འདི། རྗེ་པ་གསུང་ཞེས་གསུང་བ་ནི། རྗེ་བཙུན་ཆེན་པོ་གྲགས་པ་རྒྱལ་མཚན་གྱིས་དག་ལྡན་དུ། ཉམས་དགུ་ལ་བཤད་པ་བསམ་གྱིས་མི་ཁྱབ་པ་ཞིག་འབྱུང་ཡང་། སྐབས་འདིར་བདག་གི་བླ་མ་འདི་ཙམ་ཞིག་གསུང་སྟེ། སྒེག་ཅིང་དཔའ་བ་མི་སྡུག་པ་ནི། སྐུའི་ཉམས་གསུམ་སྟེ།
དེའང་སྒེག་པ་ནི། རྒྱན་སྣ་ཚོགས་དང་། བཞུགས་ཚུལ་དུ་མ་སྟེ། དེའང་སྐུ་ལྟ་བས་ཆོག་མི་ཤེས་པར་དང་ལྡན་པས། གདུལ་བྱ་འདོད་ཆགས་ཅན་འདུལ་བར་བྱེད་པ་ཡིན་ནོ། ། དཔའ་བ་ནི། བདུད་བཞི་མཉམ་པར་མནན་ནས་སྐུ་ཆེ་ཞིང་བརྗིད་པ་སྟེ། ཞེ་སྡང་ཅན་འདུལ་བ་ཡིན་ནོ། ། མི་སྡུག་པ་ནི་གཏི་མུག་ཅན་ལ་བྱེ་བྲག་ཏུ་སྣང་བ་སྟེ། ཞལ་སྨིན་མ་དཔྲལ་བར་བསྡུས་ཤིང་།
རྣམ་འགྱུར་དུ་མ་དང་ལྡན་པ་སྟེ། གཏི་མུག་ཅན་འདུལ་བར་བྱེད་པ་ཡིན་ནོ། ། རྒོད་ཅིང་དྲག་ཤུལ་འཇིགས་སུ་རུང་བ་ནི། གསུང་གི་ཉམས་གསུམ་སྟེ། དེ་ལ་རྒོད་པ་ནི། རབ་ཏུ་དགའ་ཞིང་ཆགས་པའི་བཞད་སྒྲས་འདོད་ཆགས་ཅན་འདུལ་ལ། ཧཱུྃ་དང་ཕཊ་ལ་སོགས་པ་དྲག་ཤུལ་གྱི་ང་རོས་ཞེ་སྡང་ཅན་འདུལ་ཞིང་། འཇིགས་རུང་ནི་རྟག་པ་དང་ཆད་པར་འཛིན་པ་རྣམས་འཇིག་པར་བྱེད་པའི་སྒྲ་སྟེ། སྟོང་པ་དང་སྙིང་རྗེ་ཟུང་དུ་འཇུག་པའི་གསུང་ཡིན་ནོ། ། སྙིང་རྗེ་རྔམ་དང་ཞི་བ་ནི།
ཐུགས་ཀྱི་ཉམས་གསུམ་སྟེ། སྙིང་རྗེ་ནི་སེམས་ཅན་ཐམས་ཅད་རྗེས་སུ་འཛིན་པར་བཞེད་པ་སྟེ། འདོད་ཆགས་ཅན་འདུལ་ལ། རྔམ་པ་ནི། བྱམས་པ་ཆེན་པོས་རབ་ཏུ་ཁྲོ་བར་མཛད་པས་ནི། ཞེ་སྡང་ཅན་འདུལ་ཞིང་། ཟུང་དུ་འཇུག་པའི་ཞི་བ་ཆེན་པོའི་ཐུགས་ཀྱིས་ལོག་པར་ལྟ་བ་དང་ལྡན་པའི་གཏི་མུག་ཅན་འདུལ་བར་བྱེད་པ་ཡིན་ནོ། ། ཞེས་གསུངས་སོ། ། འདི་ལ་དཔལ་དེ་ཁོ་ན་ཉིད་འདུས་པ་ལས། དེ་ནི་མ་ཡིན་ཏེ།
མི་མགོ་བརློན་པ་དང་། ཞབས་རྡེབ་པ་ལ་སོགས་པའི་བཞུགས་ཚུལ་ནི་སྒེག་པར་མི་འགྲུབ་པའི་ཕྱིར་དང་། སྐུ་ཆེ་བས་རི་རབ་ལྟར་དཔའ་བར་མི་འགྲུབ་ཅིང་། དཔའ་བ་ནི་གཙོ་བོ་ང་རྒྱལ་ཅན་འདུལ་བ་ཡིན་པའི་ཕྱིར་དང་། མི་སྡུག་པ་ནི་ཞེ་སྡང་ཅན་ལའང་སྣང་བས། གཏི་མུག་ཅན་ལ་བྱེ་བྲག་ཏུ་སྣང་བར་མི་འགྲུབ་ཅིང་། ཁྲོ་བོའི་རྣམ་འགྱུར་དུ་མ་དང་ལྡན་པ་ནི་གཙོ་བོར་འཇིགས་པར་བྱེད་པའི་ཉམས་ཡིན་པའི་ཕྱིར་དང་། རྒོད་པ་ཡང་ཞལ་བཞད་པ་ཡིན་པས། གསུང་ཙམ་མ་ཡིན་པའི་ཕྱིར་དང་། ཡིན་ན་གར་གྱི་ཉམས་སུ་འགལ་བའི་ཕྱིར་དང་།
དྲག་ཤུལ་ནི་ལུས་ཚན་ཤུགས་ཆེ་བའི་ཁྱད་པར་ཡིན་གྱི། ང་རོ་མ་ཡིན་པ་དང་། ཡིན་ན་གར་ཡིན་པ་འགལ་བ་དང་། ཤུགས་ཆེ་ཤིང་། ཁྲོ་བའི་རྣམ་འགྱུར་མ་རུངས་པ་ཉིད་འཇིགས་པར་བྱེད་པའི་ཉམས་ཡིན་གྱི། སྟོང་ཉིད་ཀྱི་སྒྲ་ནི་འཇིགས་པའི་གར་མ་ཡིན་པའི་ཕྱིར་དང་། དེས་ན་འཇིགས་པའི་ཉམས་ཀྱིས། གཏི་མུག་ཅན་འདུལ་བར་ཡང་མི་འགྲུབ་པའི་ཕྱིར་དང་། སྙིང་རྗེ་སོགས་གསུམ་ཡང་གར་གྱི་ཉམས་ཡིན་པས་ཡིད་མ་ཡིན་པའི་ཕྱིར་དང་། ཁྱད་པར་རྔམ་པ་ནི་ཡ་མཚན་གྱི་ཉམས་སུ་ཕྱི་ནང་གི་གཞུང་ལས་མཐུན་པར་གསུངས་ཀྱི།
ཟ་བ་ལ་རྔམ་པ་ལྟ་བུ་ལ་མི་བཞེད་པའི་ཕྱིར་ཞེས་དགག་པ་མཛད་ནས་རང་ལུགས་ནི་དེ་ཉིད་ལས། ཡིད་འཕྲོག་ཅིང་ཡིད་ཙམ་འཛུམ་པ་ཡོད་པ་ནི་སྒེག་པ། སྟག་ལྤགས་འཆང་ཞིང་གཟེངས་མཐོ་ལ་བདུད་མནན་པ་ནི་དཔའ་བ། ཁྲོ་གཉེར་ཤིན་ཏུ་བསྡུས་པ་སོགས་ནི་མི་སྡུག་པ། ཞལ་བཞད་པ་ནི་རྒོད་པ། ཚན་ཤུགས་ཆེ་ཤིང་ཧཱུྃ་སྒྲ་གྲག་པ་ནི་དྲག་ཤུལ། སྐྱི་གཡའ་ཞིང་ལྟ་བར་མི་ཕོད་པ་ནི་འཇིགས་རུང་། ཆ་ལུགས་ལ་སོགས་པ་ཡ་མཚན་ཆེ་བ་ནི་རྔམ་པ། གཡས་ཞལ་དཀར་པོ་ཞི་ཞིང་དེས་པ་ནི་ཞི་བ་དང་། སྙིང་རྗེའི་ཉམས་ཏེ།
དེ་ལྟར་ན། གར་དགུའི་ཉམས་དང་ལྡན་པ་ཡིན་ནོ། ། ཞེས་གསུང་ངོ་། ། འདི་ཡང་བརྟག་པར་བྱ་བ་ཡིན་ཏེ། རྗེ་བཙུན་ཆེན་པོས། ཉམས་དགུ་ལ་སྤྱིར་བཤད་པ་བསམ་གྱིས་མི་ཁྱབ་པ་ཡོད་ཀྱང་། སྐབས་འདིར་བླ་མ་འདི་ཙམ་གསུང་ཞེས་གསུངས་ཀྱི། ཉམས་དགུ་ལ་བཤད་པ་འདི་མ་གཏོགས་གཞན་མེད་དོ་ཞེས་གསུངས་པ་མེད་པས། དོན་དང་མི་འགལ་བའི་བཤད་པ་རྣམས་ནི་བཤད་པའི་རྣམ་གྲངས་སུ་བྱ་བ་ཡིན་གྱི། དེ་དག་འདིར་གནོད་བྱེད་དུ་འཇུག་པ་མ་ཡིན་པའི་ཕྱིར་དང་།
རྒྱན་སྣ་ཚོགས་དང་། བཞུགས་ཚུལ་དུ་མས་སྐུ་ལྟ་བས་མཆོག་མི་ཤེས་པ་སྒེག་པ་ཡིན་པར་གསུངས་པ་ལ། མི་མགོ་རློན་པའི་རྒྱན་དང་། ཞབས་རྡེབ་པ་གནོད་བྱེད་དུ་བརྗོད་པ་ནི་སུན་འབྱིན་ལྟར་སྣང་ཡིན་པའི་ཕྱིར་དང་། རྒྱན་དང་བཞུགས་སྟངས་ཐམས་ཅད་སྒེག་པ་ཡིན་པར་ཁས་མ་བླངས་པའི་ཕྱིར་དང་། སྐུ་ཆེ་བས་དཔའ་བར་མི་འགྲུབ་ན། གཟེངས་མཐོ་བས་ཀྱང་དཔའ་བར་མི་འགྲུབ་པར་འཚུངས་པའི་ཕྱིར་དང་། སྨིན་མ་དཔྲལ་བར་བསྡུས་ཤིང་། ཁྲོ་བོའི་རྣམ་འགྱུར་དུ་མ་དང་ལྡན་པ་ནི། གཙོ་བོར་འཇིགས་པར་བྱེད་པའི་ཉམས་ཡིན་པས་མི་སྡུག་པ་མ་ཡིན་ན།
ཁྲོ་གཉེར་ཤིན་ཏུ་བསྡུས་པ་སོགས་ཀྱང་མི་སྡུག་པ་མ་ཡིན་པར་མཚུངས་པའི་ཕྱིར་དང་། དྲག་ཤུལ་དང་རྒོད་པ་གསུང་གི་ཁྱད་པར་མིན་ཞིང་། ཡིན་ན་གར་གྱི་ཉམས་སུ་འགལ་ན། ཧཱུྃ་སྒྲ་དྲག་པོ་དྲག་ཤུལ་དུ་མཛད་པ་ལ་ཡང་མཚུངས་པའི་ཕྱིར་དང་། སྟོང་ཉིད་ཀྱི་སྒྲ་ཐོས་པས་སྐྲག་པ་མི་ཟད་པར་སྐྱེ་བ་དུ་མ་སྣང་བའི་ཕྱིར། སྟོང་ཉིད་ཀྱི་སྒྲ་ནི་འཇིགས་པའི་སྒྲ་ཡིན་པ་ལ་འགལ་བ་མེད་པའི་ཕྱིར་དང་། ཡ་མཚན་གྱི་ཉམས་རྔམ་པ་ཡིན་ན། སྒེག་པ་དང་དཔའ་བ་དང་མི་སྡུག་པ་ལ་སོགས་པ་ལ་ཡ་མཚན་ཇི་སྙེད་ཡོད་པ་ཐམས་ཅད་ཀྱང་། རྔམ་པའི་ཉམས་སུ་འགྱུར་བའི་ཕྱིར་དང་། མདོར་ན།
གར་གྱི་ལུས་ཉམས་ངག་ཉམས། ཡིད་ཉམས་ཐམས་ཅད་གར་གྱི་ཉམས་ཡིན་པའི་ཕྱིར་ན། སུན་འབྱིན་ཕྱི་མ་དེ་དག་གནོད་བྱེད་ལྟར་སྣང་འབའ་ཞིག་ཏུ་ཟད་ཅིང་། ནང་འགལ་དུ་མི་འབྱུང་བའི་གནས་སུ་སྣང་བའི་ཕྱིར་རོ། ། དེས་ན། རྗེ་བཙུན་གོང་མའི་བཞེད་པ་དེ་དག་ལ་སྐྱོན་མེད་པར་གྲུབ་བོ། ། ཡང་ཧེ་རུ་ཀ་གསུམ་པ་ཞེས་བྱ་བ་ནས། དམ་ཚིག་སེམས་དཔའ་ཞེས་བྱའོ། ། ཞེས་པའི་བར་གྱིས་ཧེ་རུ་ཀ་གསུམ་གྱི་སྐུའི་རྣམ་པ། མཚན་གྱི་དོན།
རྣམ་པ་དེ་ལྟ་བུར་འོང་བའི་རྒྱུ་མཚན་རྣམས་བསྟན། ཡུམ་དང་འཁོར་གྱི་ལྷ་མོ་རྣམས་ཀྱི་སྐབས་སུ། ཞེས་བྱ་བ་ནས། འདིར་ཡང་སྦྱར་རོ། ། ཞེས་པའི་བར་གྱིས། བདག་མེད་ལྷ་མོ་བཅོ་ལྔ། རྡོ་རྗེ་ཕག་མོ། ལུག་གུ་རྒྱུད་མ། གཽ་རཱི་སོགས་ལྷ་མོ་བརྒྱད་སྐྱེ་མཆེད་སྐུ་གསུང་ཐུགས་ཀྱི་ལྷ་མོ་རྣམས་ཀྱི་སྐུའི་རྣམ་པ། མཚན་གྱི་དོན།
རྣམ་པ་དེ་ལྟར་འོང་བའི་རྒྱུ་མཚན་རྣམས་བསྟན། འོ་ན་ཕྱག་བཅུ་དྲུག་པའི་སྐབས་སུ། ཞེས་སོགས་ཀྱིས། ཕྱག་བཅུ་དྲུག་པ་ལ་རྒྱན་དྲུག་དང་། ཧེ་རུ་ཀ་གཞན་གསུམ་ལ་ཕྱག་རྒྱ་ལྔར་གསུངས་པའི་རྣམ་དག་བསྟན། ཡང་ཡབ་ཕྱག་བཅུ་དྲུག་པ་ལ་ཞེས་སོགས་ཀྱིས། ཡབ་ལ་རྒྱན་དྲུག་པ་འབྱུང་ལ། ཡུམ་ལ་མི་འབྱུང་བའི་ཁྱད་པར་བསྟན། འདིར་རྒྱན་ལྔ་དང་དྲུག་གི་ཁྱད་པར་ལ་གཙོ་བོའི་རྒྱན་གྱི་སྐབས་སུ། རུས་པའི་རྒྱན་དྲུག་གིས་བརྒྱན་པ་ཞེས་གསུངས་པ་ལ།
གནོད་བྱེད་བརྗོད་པ་ནི། དཔལ་དེ་ཁོ་ན་ཉིད་འདུས་པ་ལས། ནོར་བུའི་མགུལ་རྒྱན་དང་། ཐལ་ཆེན་ནི་རུས་རྒྱན་མ་ཡིན་པས། རུས་པའི་རྒྱན་དྲུག་ལས་གཉིས་ལྷག་པའི་སྐྱོན་ཡོད་ལ། ཡང་ན་ནོར་བུ་དང་ཐལ་ཆེན་ཆད་པའི་སྐྱོན་ཡོད། ཅེས་དང་། ཕྱག་གཉིས་པའི་སྐབས་སུ། བླ་མ་དམ་པ་བསོད་ནམས་རྒྱལ་མཚན་པས། རུས་པའི་རྒྱན་དྲུག་གིས་སྤྲས་པ།
ཞེས་གསུངས་པ་ལ་གནོད་བྱེད་བརྗོད་པ་ན། དེ་ཉིད་ལས། མགུལ་པར་ནོར་བུའི་ཕྱག་རྒྱ་ཡིན་པས། རུས་པའི་རྒྱན་དྲུག་ལས་གཅིག་ལྷག་པའི་ཕྱིར་དང་། ཕྱག་རྒྱ་དྲུག་པ་ནི་ཚངས་སྐུད་དམ་ཐལ་ཆེན་ཡིན་པས། དེ་ཡང་ནོར་བའི་ཕྱིར་ཞེས་གསུངས་ནས། དེ་ཉིད་འདུས་པ་ཉིད་ཀྱི་རང་ལུགས་འཇོག་པ་ན། གཙོ་བོའི་སྐབས་སུ། ཕྱག་རྒྱ་དྲུག་དང་ལྡན་པ་ཞེས་གསུངས་ནས། དེའི་རྒྱུ་མཚན་རིགས་པའི་རྣམ་ངེས་སུ།
ཕྱག་རྒྱ་ལྔ་ནི་འཛིན་ལྔ་ལ། ། ཞེས་པ་དང་། འདིར། ཐལ་བས་ལུས་ལ་བྱུག་པ་ཉིད། ། ཅེས་པས་རྒྱུ་དུས་སུ་ཕ་རོལ་ཏུ་ཕྱིན་པ་དྲུག་རྣམ་པར་དག་ཅིང་། འབྲས་བུའི་དུས་སུ་རྒྱལ་བ་རིགས་དྲུག་མངོན་དུ་གྱུར་པས། ཕྱག་རྒྱ་དྲུག་དང་ལྡན་པ་སྟེ། དྲུག་ནི། འཁོར་ལོ་རྣ་ཆ་ནོར་བུ་དང་། ། ལག་གདུབ་དང་ནི་སྐ་རགས་ཉིད། །
ཞེས་ལྔ་དང་། ཐལ་ཆེན་གྱི་རྒྱའོ། ། འོ་ན་སངས་རྒྱས་ལྔ་ནི་རྣམ་དག་པ་ཞེས་སོགས་གསུང་གི ཕྱག་རྒྱ་དྲུག་པའི་རྣམ་གཞག་མ་བསྟན་ཏོ་སྙམ་ན། རྩ་རྒྱུད་རྒྱས་པར། ཡན་ལག་ཀུན་ལ་རྡོ་རྗེ་མཛིན། ། ཞེས་ཐལ་ཆེན་གྱིས་ལུས་ལ་རྒྱས་བཏབ་པར་བསྟན་པའོ། ། ཞེས་གསུང་ཞིང་། དེའི་སྒྲུབ་བྱེད་མཐར་ཐུག་ཏུ། ཀྱཻ་རྡོ་རྗེ་ལ།
ཐབས་ཀྱི་རིན་པོ་ཆེ་དང་། ཤེས་རབ་ཀྱི་རུས་པའི་རྒྱན་གཉིས་ཀ་ཡོད་པ། རྒྱན་གྱི་ཐབས་ཤེས་གཉིས་མེད་ཅེས་གསུང་ངོ་། ། འདི་དག་ཀྱང་བརྟག་པར་བྱ་བ་ཡིན་ཏེ། དེ་ཡང་། འཁོར་ལོ་རྣ་ཆ་ནོར་བུ་དང་། ། ཞེས་གསུངས་པའི་ནོར་བུ་ཞེས་པ་ལ་དགོངས་ནས། མགུལ་པར་རིན་པོ་ཆེའི་རྒྱན་ངེས་པར་བཞེད་པར་སྣང་མོད། དེ་ལྟར་ནས་འཁོར་ལོ་ཞེས་གསུངས་པས། སྤྱི་བོར་རུས་པའི་རྒྱན་མ་ཡིན་པའི་འཁོར་ལོའི་རྒྱན་གཅིག་ཀྱང་དགོས་པར་འགྱུར་རོ། །
དེའི་སྐྱོན་མེད་དེ། སྤྱི་བོའི་འཁོར་ལོ་ཞེས་པ་རུས་པ་ལས་གྲུབ་པའི་འཁོར་ལོའི་རྣམ་པ་ཡིན་པས་སོ། ། སྙམ་ན། འདིར་ཡང་མཚུངས་ཏེ། མགུལ་པར་ཡང་རུས་པ་ལས་བྱས་པའི་ཕྲེང་བ་ནོར་བུའི་གཟུགས་ཅན་གྱིས་བརྒྱན་པ་ཡིན་པས་སོ། ། དེ་ལྟར་ཡང་རྩ་རྒྱུད་ལས། མགུལ་པའི་ཕྲེང་བ་རིན་ཆེན་བདག ། ཅེས་དང་། མགྲིན་པར་རུས་པའི་ཕྲེང་པ་སྟེ། ། ཞེས་གསུངས་པ་གསལ་བར་གྲུབ་བོ། །
འོ་ན་ནོར་བུ་དང་ཞེས་པ་ཇི་ལྟར་དྲངས་སྙམ་ན། དེ་ནི་བཤད་མ་ཐག་པས་ཀྱང་གསལ་བར་གྲུབ་ལ། གཞན་ཡང་འགྱུར་གྱི་ཁྱད་པར་ལ། ནོར་བུ་ཞེས་པ་ཡང་འབྱུང་མོད་མཐའ་ཅིག་ཏུ་མ་ངེས་སྟེ། འགྱུར་འགའ་ཞིག་ལས། འཁོར་ལོ་ཅན་དང་རྣ་ཆ་ཅན། ། མགུལ་རྒྱན་ལག་གདུབ་སྐ་རགས་ཉིད། ། ཅེས་འབྱུང་བས་སོ། གཞན་ཡང་། ཐལ་ཆེན་ནི་རུས་རྒྱན་མ་ཡིན་ཞེས་གསུང་བ་དང་།
ཐལ་ཆེན་ཕྱག་རྒྱ་དྲུག་པར་བསྒྲུབས་པ་ཡང་། ནང་འགལ་བར་འགྱུར་བའི་ཕྱིར་དང་། ཕྱག་རྒྱ་དྲུག་པ་ཡང་ཐལ་ཆེན་གྱི་རྒྱ་དང་། སྐྲའི་མཆོད་ཕྱིར་ཐོགས་ཉིས་སྒྲག་ལ་བྱེད་དགོས་ཏེ། རྩ་རྒྱུད་ལས། ཐལ་བ་སྐྲའི་མཆོད་ཕྱིར་ཐོགས། ། ཞེས་གསུངས་ལ་དེ་དག་གི་རྣམ་དག་ཀྱང་། རྒྱུད་འབུམ་ཕྲག་ལྔ་པའི་ལུངས། རྡོ་རྗེ་སྙིང་འགྲེལ་དུ་དྲངས་པ་ལས། གལ་ཏེ་སྤྱོད་པ་རྩོམ་འདོད་པས། །
སེམས་ཅན་འདུན་པར་བྱ་བའི་ཕྱིར། ། མི་བསྐྱོད་འཁོར་ལོའི་གཟུགས་ཉིད་ཀྱིས། ། ལུས་མཆོག་ལ་ནི་རྣམ་བརྒྱན་ཏེ། ། སྲིད་པ་གསུམ་དུ་འཁོར་ལོ་སྐོར། ། ལུས་མཆོག་ལ་གནས་ཆུ་རྒྱུན་གྱིས། ། གཅིག་ཆར་ཆོས་ཀྱི་འཁོར་ལོ་སྐོར། ། འགྲོ་བའི་དོན་ཆེན་བྱེད་པར་འགྱུར། ། དཔག་མེད་རྣ་ཆའི་གཟུགས་ཀྱིས་ནི། ། རྣ་བ་དག་ལ་རྣམ་བརྒྱན་ཏེ། ། སྲིད་པ་གསུམ་ལ་ཆགས་པར་བྱ། །
དེ་འདི་འགྲོ་བའི་དོན་བྱེད་འགྱུར། ། རིན་ཆེན་མགུལ་རྒྱན་གཟུགས་ཉིད་ཀྱིས། ། བདག་གི་མགུལ་པ་རྣམ་བརྒྱན་ཏེ། ། འགྲོ་འདི་རོ་ཡིས་བཏུལ་བྱས་ནས། ། འགྲོ་བ་ཆུ་བཞིན་འཇུ་བར་འགྱུར། ། རྣམ་སྣང་ལག་གདུབ་གཟུགས་ཉིད་ཀྱིས། ། ལག་པ་དག་ལ་རྣམ་བརྒྱན་ཏེ། ། འགྲོ་བའི་དོན་ལ་འཇུག་པར་གནས། ། སྐྱེ་བོ་ས་ལྟར་བརྟན་པར་འགྱུར། ། དོན་ཡོད་སྐ་རགས་གཟུགས་ཀྱིས་ནི། །
རྐེད་པ་ལ་ནི་རྣམ་བརྒྱན་ལ། ། འགྲོ་འདི་རླུང་གིས་བརྟུལ་བྱས་ནས། ། ཐོགས་མེད་ལྷུན་གྱིས་འགྲོ་བ་འདུལ། ། བྱང་ཆུབ་སེམས་ཀྱི་རང་བཞིན་གྱི། ། ཐལ་བས་ལུས་ལ་རྣམ་བརྒྱན་ཏེ། ། མཆོག་གི་སྤྱོད་པ་རྣམ་བརྒྱན་ན། ། བདེ་བའི་དོན་གྱིས་འགྲོ་བ་འདུལ། ། ཞེས་དང་། ཐལ་བ་བྱང་ཆུབ་སེམས་སུ་གསུངས། ། ཁུ་བ་མི་འཕོ་ཚངས་སྤྱོད་ཕྱིར། །
སྐྲ་ཡི་མཆོད་ཕྱིར་ཐོགས་པས་བརྒྱན། ། ཅེས་གསུངས་པས་སོ། ། ཡང་རྩ་རྒྱུད་འདིའི་དགོངས་པ། ཡབ་ཀྱི་དཀྱིལ་འཁོར་གྱི་སྐབས་སུ། ཞེས་སོགས་ཀྱིས། ཡབ་ཀྱི་སྐབས་སུ་གཅེར་བུ་དང་། ཡུམ་གྱི་སྐབས་སུ་སྟག་ཤམ་གསུངས་པའི་ཁྱད་པར་བསྟན། ཡང་ཡབ་ཕྱག་གཉིས་པའི་སྐབས་སུ་ཞེས་སོགས་ཀྱིས། ཁ་ཊྭཱཾ་གའི་དག་པ་བསྟན། ཡང་འཁོར་ལྷ་མོ་བརྒྱད་ལ།
ཞེས་སོགས་ཀྱིས། ལྷ་མོ་རྣམས་ཀྱི་རྒྱན་ཆ་ལུགས་ཀྱི་ཁྱད་པར་དང་། ལྷ་མོ་རྣམས་མོ་གཟུགས་སུ་འབྱུང་བའི་རྒྱུ་མཚན་བསྟན། ཡབ་རྣམས་ཁྲོ་བོ་དང་ཞེས་སོགས་ཀྱིས། ཁྲོ་བོ་དང་ཁྲོ་མོའི་སྐུའི་རྣམ་དག་བསྟན། དེ་ལྟར་ལྷ་ཐམས་ཅད་ཀྱང་ཞེས་སོགས་ཀྱིས། ལྷ་རྣམས་ཀྱི་ཉི་གདན་དང་མེ་འོད་ཀྱི་རྣམ་དག་བསྟན་ཏེ། འདིའི་གསལ་བྱེད་ནི་གོང་དུ་བསྟན་ཟིན་ཏོ། ། འདིར་རྗེ་བཙུན་ས་སྐྱ་པ་ཡབ་སྲས་ཀྱི་བཞེད་པས། འགྲེལ་པ་ལུགས་ལ་སེམས་དཔའ་སུམ་རྩེག་དངོས་སུ་ཡོད།
མན་ངག་ལུགས་ལ་ཐུགས་ཁར་ས་བོན་འགོད་པ་ཙམ་ལས་མི་བཞེད་པ་ཡིན་པ་ལ། བོད་ཀྱི་འཁྲུལ་སྤོང་མཁན་པོས་གནོད་བྱེད་བརྗོད་པ་ནི། རྩ་རྒྱུད་ཀྱི་ཊཱིཀྐར། དེས་ན་བོད་ཀྱི་སྒྲུབ་ཐབས་དུ་མ་ཞིག་ལ། སེམས་དཔའ་སུམ་རྩེག་ཆད་པ་ནི་ནོར་པ་ཆེན་པོ་ཡིན་ལ་དེ་མེད་པ་མན་ངག་ཏུ་སྨྲ་བ་ནི། བསྐྱེད་རིམ་གྱི་ཟབ་གནད་གཅིག་མེད་པ་མན་ངག་གི་ཁྱད་ཆོས་སུ་སྨྲ་བ་ནི། རང་གི་མན་ངག་སུན་འབྱིན་པའོ་ཞེས་ཟེར་རོ། ། དེའི་ལན་འདེབས་པ་ནི་ཟླ་ཟེར་ལས། འདི་ནི་མ་བརྟགས་པ་ཁོ་ན་ཡིན་ཏེ། རྗེ་བཙུན་གྱིས་ཐུགས་ཁར་པདྨ་དང་ཉི་མའི་སྟེང་དུ།
ཨྃ་ལས་གྲི་གུག་ཨྃ་གིས་མཚན་པ་ཙམ་མམ་ཡང་ན་རྗེ་བཙུན་མའི་སྐུ་ཚོན་གང་པ་ཅིག་གི་ཐུགས་ཁར་ཕྱག་མཚན་ས་བོན་གྱིས་མཚན་པ་བསྒོམས་ལ། སེམས་དཔའ་སུམ་རྩེག་ཏུ་བསྒོམ་པ་སྟེ། དེ་གཉིས་གུང་གཅིག་བྱའོ། ། ཞེས་སེམས་དཔའ་གསུམ་རྩེག་རྒྱས་པ་དང་། བར་མ་བསྒོམ་པའི་ཚུལ་བཤད་ཅིང་། རྗེ་བཙུན་རྩེ་མོས། ལྷ་དགུའི་ཐུགས་ཁར་ཉི་ཟླ་ཁ་སྦྱོར་གྱི་བར་དུ་རང་རང་གི་ས་བོན་བསམས་ལ། ཡབ་ཀྱི་ཐུགས་ཁར་ཉི་མའི་སྟེང་དུ་ཧཱུྃ། འཁོར་རྣམས་ཀྱི་ཟླ་བའི་སྟེང་དུ་རང་རང་གི་ས་བོན་ནོ། ། ཞེས་བསྡུས་པའི་ཚུལ་གསལ་བར་གསུངས་པའི་ཕྱིར་རོ། །
གལ་ཏེ་སེམས་དཔའ་གསུམ་རྩེག་དངོས་སུ་བཤད་པ་རྣམས་དེ་ལྟར་ཡིན་མོད། ས་བོན་ཐིག་ལེས་བརྒྱན་པ་ལ་སེམས་དཔའ་ཐ་མ་གཉིས་ཀྱི་དོན་ཚང་བ་གཞུང་གང་ནས་ཀྱང་བཤད་པ་ཡོད་དོ་ཞེ་ན། འདི་ནི་ཤིན་ཏུ་མི་འཐད་དེ། དཔལ་གསང་བ་འདུས་པའི་འགྲེལ་བ་སྒྲོན་མ་གསལ་བར། དེ་ནས་ཁམས་གསུམ་པའི་དམ་ཚིག་སེམས་དཔའི་སྙིང་ཁར་ཡི་གེ་ཧཱུྃ། ཡེ་ཤེས་སེམས་དཔའ་བསྒོམས་ནས། སེམས་ནི་ཐིག་ལེར་འགྱུར་པར་བཞག ། ཅེས་བྱ་བ་དམ་ཚིག་སེམས་དཔའི་སྙིང་ཁར་གནས་པའི་ཡེ་ཤེས་སེམས་དཔའ་ཞེས་གྲགས་པ་ལ་རང་གི་སེམས་ཐིག་ལེར་གྱུར་པའི་ཏིང་ངེ་འཛིན་གྱི་སེམས་དཔའི་གཟུགས་ཅན་བཞག་གོ ། ཞེས་གསུངས་པ་དང་འགལ་བའི་ཕྱིར་རོ། ། ཞེས་སྨྲ་བར་བྱེད་དོ། །
འདི་ལ་ཕྱོགས་སྔ་མ་འདི་ནི་དགག་པར་བྱ་བ་ཡིན་ནོ། ། ལན་འདི་ཡང་ཅུང་ཟད་བརྟག་པར་བྱ་བ་ཡིན་མོད། འོན་ཀྱང་། ཕྱོགས་སྔ་མའི་རྣམ་པར་རྟོག་པ་ནི། ལན་འདིས་ཁེགས་པར་ནུས་ལ། ལན་འདི་ཉིད་ཀྱང་རྗེ་བཙུན་གོང་མའི་དགོངས་པར་སོང་མ་སོང་ཅུང་ཟད་དཔྱད་པ་ན། རྗེ་བཙུན་ཆེན་པོས། བདག་མེད་མའི་སྒྲུབ་ཐབས་སུ། སེམས་དཔའ་གསུམ་རྩེག་གི་རྣམ་གཞག་གཉིས་གསུངས་པ། ཁྱེད་ཀྱིས་བཤད་པ་ལྟར་ཡིན་མོད།
དེ་ཡང་མན་ངག་ལུགས་ཀྱི་དབང་དུ་བྱས་པ་མ་ཡིན་གྱི། སྒྲུབ་ཐབས་འདི་འགྲེལ་པ་ལུགས་དང་། མན་ངག་ལུགས་ཐོན་མོང་གི་ནང་ནས། འགྲེལ་པ་ལུགས་ཤས་ཆེ་བར་སྣང་བས། དེའི་ཕྱིར། བདུད་རྩི་འོད་ཀྱི་རྗེས་སུ་འབྲངས་ནས། སེམས་དཔའ་གསུམ་རྩེག་གི་ཐ་སྙད་གསུངས་པ་ཡིན་ལ། མན་ངག་ལུགས་ཀྱི་གསུང་རབ་འདྲེས་མེད་གང་དུ་ཡང་། སེམས་དཔའ་གསུམ་རྩེག་གི་ཐ་སྙད་གསུངས་པ་མེད་པས། ཐུགས་ཁར་ས་བོན་འགོད་པ་ཙམ་ལས་མི་མཛད་དོ། །
སྤྱིར་དུ་ས་བོན་ཅན་ལ་སེམས་དཔའ་གསུམ་རྩེག་གི་དོན་ཤིན་ཏུ་ཚང་པར་སྒྲོན་གསལ་གྱི་ལུང་གིས་བསྒྲུབ་པ་ལེགས་ལ། ལུང་གི་ཚིག་ནི་སྒྲོན་གསལ་ལས། དེ་བཞིན་དུ་རང་གི་སེམས་ཁམས་གསུམ་པའི་སེམས་ཀྱི་རང་བཞིན་ཅན་མི་བསྐྱོད་པར་བསྒོམ་པར་བྱའོ། ། དེ་ནས་ཁམས་གསུམ་པ་དམ་ཚིག་སེམས་དཔའི་སྙིང་ཁར་ཡི་གེ་ཧཱུྃ། ཡེ་ཤེས་སེམས་དཔའ་བསམས་ནས། སེམས་ནི་ཐིག་ལེར་གནས་པར་འགོད་ཞེས་བྱ་བ་ལ་དམ་ཚིག་སེམས་དཔའིི་སྙིང་ཁར་གནས་པ་ཡེ་ཤེས་སེམས་དཔའ་ཞེས་བྱ་བ་ལ། རང་གི་སེམས་ཐིག་ལེར་གནས་པས་ཏིང་ངེ་འཛིན་སེམས་དཔའི་གཟུགས་ཅན་འགོད་དོ། ། ཞེས་གསུང་འདུག་པས། ཁྱེད་ཀྱིས་དྲངས་པ་དང་ཚིག་མི་འདྲ་བར་སྣང་ཡང་། འགྱུར་གྱི་ཁྱད་པར་དུ་ཟད་པས།
དོན་ནི་ཁྱེད་ཀྱིས་བཤད་པ་ལྟར་ལེགས་པས་ས་བོན་ཐིག་ལེས་བརྒྱན་པ་ཡོད་པ་རྣམས་ལ། སེམས་དཔའ་གསུམ་རྩེག་གི་དོན་ཚང་བར་ལེགས་པར་གྲུབ་བོ། ། འོ་ན་ས་བོན་ཐིག་ལེས་མ་མཚན་པ་རྣམས་ལ་སེམས་དཔའ་གསུམ་རྩེག་གི་དོན་ཇི་ལྟར་ཚང་སྙམ་ན། དེ་ཡང་སྒྲོན་གསལ་ལས་རང་གི་གསུང་རྡོ་རྗེ་ཡང་སྔ་མ་བཞིན་དུ་ཁམས་གསུམ་པའི་ངག་གི་རང་བཞིན་དུ་བསམས་ནས། དེ་འོད་དཔག་ཏུ་མེད་པར་བསྒོམ་པར་བྱའོ། ། དམ་ཚིག་སེམས་དཔའི་སྙིང་ཁར་ཡི་གེ་ཨཱ། ཡེ་ཤེས་སེམས་དཔའི་ངོ་བོར་བསམས་ཏེ། རྡོ་རྗེ་སྟེ་རང་གི་སེམས་ཏིང་ངེ་འཛིན་སེམས་དཔར་གྱུར་པ་འགོད་དེ་བཞག་པར་བྱའོ། ། ཞེས་གསུངས་པས། ཨཱ་ཡིག་ཡོད་པར་བསྒོམ་པས་ཀྱང་།
སེམས་དཔའ་གསུམ་རྩེག་གི་དོན་ཚང་བར་གསུང་པར་ལྟར་ཤེས་པར་བྱའོ། ། དེ་རྣམས་ཀྱིས་དམ་ཚིག་སེམས་དཔའ་བསྐྱེད་པའི་ཚུལ་བསྟན་ཟིན་ཏོ། ། སྤྱི་དོན་གཉིས་པ་ཡེ་ཤེས་པ་བཞུག་པའི་སྐབས་སུ། ཞེས་བྱ་བ་ནས། རྗེ་བཙུན་གོང་མ་རྣམས་གསུང་ངོ་། ། ཞེས་བྱ་བའི་བར་གྱིས། ཡེ་ཤེས་པ་སྤྱན་དྲངས་ཤིང་དགུག་བཞུག་བྱ་བའི་ཚུལ་ཕྱི་ནང་བསྲེས་པས་སྤྲོས་པ་གཅོད་ཚུལ་བསྟན། འདིར་ཆོས་རྗེ་བླ་མ་དམ་པ་བསོད་ནམས་རྒྱལ་མཚན་པས་མཛད་པའི་མངོན་རྟོགས་ཡན་ལག་དྲུག་པར། རང་གི་སྙིང་ཁའི་ཧཱུྃ་ལས་འོད་འཕྲོས། རང་བཞིན་གྱི་གནས་ནས་ཀྱཻ་རྡོ་རྗེའི་ལྷ་དགུའི་དཀྱིལ་འཁོར་ལ་སངས་རྒྱས་དང་བྱ་ཆུབ་སེམས་དཔས་བསྐོར་བ་སྤྱན་དྲངས་པར་མོས་ལ།
ཨོཾ་ཨེ་ཧྱེ་ཧི་བྷ་ག་ཝན་མ་ཧཱ་ཀ་རུ་ཎི་ཀ་ཧེ་བཛྲ་ས་པ་རི་ཝ་ར་བཛྲ་ས་མ་ཡ་ཛཿསེ་གོལ་གདབ་སྔར་བཞིན་མཆོད་བསྟོད་དོ། ། རང་གི་སྙིང་ཁ་ནས་གཽ་རཱི་ལྕགས་ཀྱུ་འཛིན་པ་སྤྲོས། ལྕགས་ཀྱུས་ཡེ་ཤེས་པ་རྣམས་ཀྱི་ཐུགས་ཁར་རེག་པས། གཞལ་ཡས་ཁང་པའི་ནང་དུ་བྱོན། ཙཽ་རཱི་ཞགས་པ་ཐོགས་པ་སྤྲོས། མགྲིན་པར་ཞགས་པས་རེག་པས་བདག་ལ་ཐིམ། བཻ་ཏ་ལཱི་ལྕགས་སྒྲོག་ཐོགས་པ་སྤྲོས། ཞབས་ལ་ལྕགས་སྒྲོག་གིས་རེག་པས་བདག་ལ་མཉེས་བཞིན་དུ་མི་འབྲལ་བར་གྱུར། གྷསྨ་རཱི་དྲིལ་བུ་ཐོགས་པ་སྤྲོས། དྲིལ་བུའི་སྒྲས་བསྐུལ།
དེ་བདག་གི་དབང་དུ་གྱུར་པར་བསམས་ལ། རྡོ་རྗེ་ཁུ་ཚུར་གཉིས་ཀྱིས། གཡོན་པའི་མཐེ་ཆུང་ལ་གཡས་པའི་མཛུབ་མོ་མདུད་པ་ལྕགས་ཀྱུ་དང་། རྡོ་རྗེ་ཁུ་ཚུར་གཉིས་ཀྱི་རྒྱབ་ཀྱི་རྩེ་སྤྲད་དེ། མིག་དང་ལྡན་པར་བྱས་པ་ཞགས་པ་དང་། རྡོ་རྗེ་ཁུ་ཚུར་གཉིས་ཀྱི་མཐེ་ཆུང་གཉིས་དང་། མཛུབ་མོ་གཉིས་ལུ་གུ་རྒྱུད་དུ་སྦྲེལ་བ་ལྕགས་སྒྲོག་དང་། རྡོ་རྗེ་ཁུ་ཚུར་གཉིས་རྒྱབ་སྤྲད། མཉམ་སྟེ་མནན་པ་འབེབས་པའི་ཕྱག་རྒྱ་བཅས་ལ། ཨོཾ་ཨེ་ཧྱེ་ཧི་བྷ་ག་ཝན་མ་ཧཱ་ཀ་རུ་ཎི་ཀ་ཧེ་བཛྲ་ས་པ་རི་ཝ་ར།
གཽ་རཱི་ཨ་ཀར་ཥ་ཡ་ཛཿ ཙཽ་རཱི་པྲ་བེ་ཤ་ཡ་ཧཱུྃ། བཻ་ཏ་ལཱི་བན་དྷ་བཾ། གྷསྨ་རཱི་ཝ་ཤཾ་ཀུ་རུ་ཧོཿ ཞེས་བརྗོད་དོ། ། ཞེས་གསུངས་པ་ལ། དཔལ་དེ་ཁོ་ན་ཉིད་འདུས་པ་ལས། དེ་ཡང་མ་ཡིན་ཏེ། གུར་ལས་འདིར་རྗེས་ཆགས་ཀྱི་རྡོ་རྗེས་ཡེ་ཤེས་པ་དགུག་པར་གསུངས་པ་ཆད་པའི་ཕྱིར་དང་། བསྙེན་པ་དང་།
མངོན་རྟོགས་འབྲིང་པོ་ལ་སོགས་པའི་སྐབས་སུ། མཉམ་གཞག་གི་སྐབས་འདིར། སྔགས་དང་ཕྱག་རྒྱས་དངོས་སུ་སྤྱན་འདྲེན་པ་སོགས་ལྷག་པར་བཀག་ཟིན་པའི་ཕྱིར་དང་། ཡུན་རིང་པོར་བསྒྲུབས་ཀྱང་མ་གྲུབ་ན། སྒོ་མ་བཞིས་ལྕགས་ཀྱུས་དགུག་པ་ལ་སོགས་པ་ནི་དྲག་ཤུལ་གྱིས་བསྒྲུབ་པར་བཞེད་པས། ཀུན་ཏུ་དྲག་ཤུལ་བྱ་བ་མ་ཡིན་པའི་ཕྱིར་དང་། བྱེད་ན་ལྕགས་ཀྱུས་ཐུགས་ཁར་རེག་ཙམ་དང་། ཞགས་པས་མགྲིན་པར་རེག་པ་ཙམ་བྱེད་པ་ལ་སོགས་པ་ནི་ནོར་བས། རྒྱུད་ཀྱི་དགོངས་པ་མ་ཡིན་གྱི། འོད་ཀྱི་ལྕགས་ཀྱུས་ཐུགས་ཁར་འདེབས་པ་དང་།
ཞགས་པས་མགྲིན་པར་འཆིང་བ་སོགས་དགོས་པ་ཡིན་པའི་ཕྱིར་དང་། སྙིང་ཁ་ནས་གཽ་རཱི་སྤྲོ་བ་ལ་སོགས་པའི་སྒྲུབ་བྱེད་མེད་པ་དང་། ལྕགས་སྒྲོག་གི་སྐབས་སུ། མཛུབ་གཉིས་གདུབ་ཞེས་པ་ཙམ་གསུངས་ཀྱི། མཐེ་ཆུང་གདུབ་བུ་ལྟར་མི་བྱེད་པའི་ཕྱིར་དང་། ཨེ་ཧྱི་སོགས་ལན་གཉིས་ལ་སོགས་པ་བྱེད་པའི་སྒྲུབ་བྱེད་ཀྱང་མེད་པའི་ཕྱིར་རོ། ། ཞེས་དགག་པ་མཛད་ནས་རང་ལུགས་འཇོག་པ་ན། དེ་ཉིད་ལས། ཏིང་ངེ་འཛིན་སེམས་དཔའ་དེ་རྣམས་ལས་འོད་འཕྲོས། རང་འདྲ་བའི་ཡེ་ཤེས་ཀྱི་འཁོར་ལོ་བསྐུལ་ཏེ།
ཨོཾ་ཨེ་ཧྱེ་ཧི་བྷ་ག་ཝན་མ་ཧཱ་ཀ་རུ་ཎི་ཀ་ཧེ་བཛྲ་ས་པ་རི་ཝ་ར། ཨོཾ་བཛྲ་གཽ་རཱི་ཨ་ཀར་ཤ་ཡ་ཛཿ ཨོཾ་བཛྲ་ཙཽ་རཱིཔྲ་པེ་ཤ་ཡ་ཧཱུཾ། ཨོཾ་བཛྲ་བཻ་ཏ་ལཱི་བན་དྷ་བཾ། ཨོཾ་བཛྲ་གྷསྨ་རཱི་ཝ་ཤཾ་ཀུ་རུ་ཧོཿ ཞེས་པས་དགུག་བཞུག་བཅིང་མཉེས་པར་བྱའོ། ། ཞེས་དང་། སྒོམ་དོན་ཡང་དེ་ཉིད་ལས། དེའི་འོད་ཟེར་གྱིས་ཡེ་ཤེས་ཀྱི་འཁོར་ལོ་སྤྱན་དྲངས་ནས། གཡས་པའི་ཁུ་ཚུར་གྱིས་མཛུབ་མོའི་ལྕགས་ཀྱུས།
གཡོན་པའི་མཐེ་ཆུང་བཅིངས་ཏེ། ཛཿདང་། མཁྲིག་མ་མདུད་དེ། ཁུ་ཚུར་གྱི་རྒྱབ་རྩེ་སྤྲད་པ་ཧཱུྃ་དང་། ཁུ་ཚུར་གཉིས་ཀྱི་འཛུབ་མོ་གཉིས་གདུབ་བུ་ལྟར་མདུད་པས་བཾ་དང་། ཁུ་ཚུར་གྱི་རྒྱབ་གཉིས་མཉམ་སྟེ། ཧོཿཞེས་པས་དགུག་བཞུག་བཅིང་མཉེས་བྱས་པས། བསྐྱེད་རིམ་གྱི་དབང་བཞིའི་སྣོད་མ་ཡིན་པའི་དྲི་མ་ཐམས་ཅད་སྦྱངས། སྐུ་གསུང་ཐུགས་ཡེ་ཤེས་རྡོ་རྗེའི་ནུས་པ་རྒྱས་ཏེ། ཞེས་གསུང་ངོ་། །
འདི་ཡང་བརྟག་པར་བྱ་བ་ཡིན་ཏེ། གོང་དུ་གསུངས་པ་དེ་དག་གནོད་བྱེད་དུ་འཇུག་པ་ཡིན་ན། རང་ལུགས་དེ་ཉིད་ལ་ཡང་གུར་ལས། འདིར་རྗེས་ཆགས་ཀྱི་རྡོ་རྗེ་ཡེ་ཤེས་པ་དགུག་པར་བཞུགས་གསུངས་པས། ཆད་པའི་སྐྱོན་ཡང་འཇུག་པར་མཚུངས་པ་དང་། བསྙེན་པ་དང་མངོན་རྟོགས་འབྲིང་པོའི་མཉམ་གཞག་གི་སྐབས་སུ། སྔགས་དང་ཕྱག་རྒྱས་དངོས་སུ་སྤྱན་འདྲེན་པ་མི་རིགས་པ་དེ་ཉིད་འདུས་པ་ཉིད་ལས། བསྙེན་སྒྲུབ་དང་མཉམ་གཞག་གི་སྐབས་སུ། སྔགས་དང་ཕྱག་རྒྱས་དངོས་སུ་སྤྱན་འདྲེན་པར་ཞིབ་ཏུ་གསུངས་པ་དང་ནང་འགལ་བའི་སྐྱོན་ཡོད་པ་དང་། གུར་ལས།
རྡོ་རྗེ་ཀྱོ་བ་དཀར་མོ་ཆེ། ། རྡོ་རྗེ་ཞགས་པ་ཆོམ་རྐུན་མ། ། རྡོ་རྗེ་ལྕགས་སྒྲོག་རོ་ལངས་མ། ། རྡོ་རྗེ་དྲིལ་བུ་གྷསྨ་རཱི། ། སངས་རྒྱས་རྣམས་ནི་དབང་དུ་བྱེད། ། བཟླས་དང་བསྒོམ་ལ་མངོན་དགའ་བའི། ། དངོས་གྲུབ་གལ་ཏེ་མི་སྟེར་ན། ། དེ་ཚེ་མཁའ་འགྲོ་མ་བཞི་ཡིས། ། སངས་རྒྱས་རྣམས་ནི་སྟོབས་ཀྱིས་བསྒྲུབ། ། ཅེས་གསུངས་པས།
དྲག་ཤུལ་གྱི་སྒྲུབ་པའི་སྐབས་སུའང་། དཀར་མོ་སོགས་ཀྱིས་ལྕགས་ཀྱུ་སོགས་ཀྱིས་དགུག་བཞུག་བྱ་བར་གསུངས་པ་ཡིན་གྱི། དེ་ལས་གཞན་དུ་མི་བྱ་བར་གསུངས་པ་ནི་མ་ཡིན་ཏེ། གུར་ཉིད་ལས། གཏོར་མའི་སྐབས་སུ། དཀར་མོས་དགུག་པར་བྱས་ནས་ནི། ། ཆོམ་རྐུན་མས་ནི་ཞགས་བཅིངས་པས། ། རོ་ལངས་མས་ནི་སྒྲོག་བཅིངས་པས། ། གྷསྨ་རཱིས་ནི་དྲིལ་བུས་དབང་། ། ཞེས་དང་།
སྦྱིན་སྲེག་གི་སྐབས་སུ། ལྕགས་ཀྱུ་ཉིད་ཀྱིས་དགུག་པར་བྱ། ། ཞགས་པ་ཉིད་ཀྱིས་བཞུགས་བྱ་ཞིང་། ། ལྕགས་སྒྲོག་གིས་ནི་ཞབས་དག་བཅིང་། ། དྲིལ་བུ་འཁྲོལ་བས་དབང་དུ་བྱས། ། ཞེས་དང་། བུམ་པ་སྟ་གོན་གྱི་སྐབས་སུ། ཨོཾ་བཛྲ་གཽ་རཱི་ཨ་ཀརྵ་ཡ་ཛཿ ཨོཾ་བཛྲ་ཙཽ་རཱི་པྲ་པེ་ཤ་ཡ་ཧཱུཾ། ཨོཾ་བཛྲ་བཻ་ཏ་ལཱི་བན་དྷ་བཾ།
ཨོཾ་བཛྲ་གྷསྨ་རཱི་ཝ་ཤང་ཀུ་རུ་ཧོཿ འདི་ནི་ཡེ་ཤེས་དགུག་པའི་ཆོ་གའོ། ། ཞེས་དང་། མངོན་སྤྱོད་ཀྱི་ལས་ཀྱི་སྐབས་སུ། ལྕགས་ཀྱུ་ཡིས་ནི་ཡང་དག་དགུག ། ལྕགས་སྒྲོག་གིས་ནི་རྐང་པ་བཅིང་། ། ཞགས་པས་མགྲིན་པ་དམ་པར་བཅིང་། ། རྡོ་རྗེ་དག་གིས་དགུག་པར་བྱ། ། ཞེས་གསལ་བར་གསུངས་པའི་ཕྱིར་དང་། ལྕགས་ཀྱུས་ཐུགས་ཁར་འདེབས་པ་སོགས་བསྒོམ་པར་བྱ་བ་ཡིན་ནའང་།
བླ་མ་དམ་པས་ཀྱང་། ལྕགས་ཀྱུ་སོགས་ཀྱིས་ཐུགས་ཁ་སོགས་སུ་རེག་པར་བཤད་ཀྱི། དེ་བས་ལྷག་པ་མི་བྱེད་པར་མ་བཤད་ལ། འདེབས་པ་སོགས་ལ་ཡང་རེག་དགོས་པས། ཚིག་གི་ཆ་དེ་ལ་ཡང་། སྐྱོན་ཅི་ཡང་མེད་པ་དང་། རེག་པར་བཤད་པ་ལ། རེག་ཙམ་ལས་མི་བྱེད་པར་གོ་བ་བླངས་ནས་འགོག་པ་ནི་ཧ་ཅང་ཐལ་བའི་དགག་པ་ཡིན་པ་དང་། དགུག་བཞུག་གི་ལྷ་མོ་སྙིང་ཁ་ནས་སྤྲོ་བ་ཡང་རྩ་རྒྱུད་ལས། རང་གི་སྙིང་ཁར་ས་བོན་བསམ་མོ། །
ས་བོན་ལས་འོད་ཟེར་ནག་པོ་ལྕགས་ཀྱུའི་རྣམ་པའི་གཟུགས་ཀྱིས་ཕྱུང་ནས། དེས་ཁམས་གསུམ་ན་བཞུགས་པའི་སངས་རྒྱས་ཐམས་ཅད་སྤྱན་དྲངས་ལ། ཞེས་གསུངས་པའི་ཤུགས་ལས་གསལ་བར་གྲུབ་པ་དང་། དེ་ཙམ་གྱིས་དགུག་གཞུག་གི་ལྷ་མོ་ཐུགས་ཁ་ནས་སྤྲོ་བར་མི་འགྲུབ་ན། རྗེ་རང་ཉིད་ཏིང་ངེ་འཛིན་སེམས་དཔའ་ལས་འོད་སྤྲོས་ནས། ཡེ་ཤེས་ཀྱི་འཁོར་ལོ་དགུག་བཞུག་མཛད་པ་ལ་ཡང་། སྒྲུབ་བྱེད་མེད་པར་མཚུངས་པ་དང་། ལྕགས་སྒྲོག་གི་ཕྱག་རྒྱ་ཡང་། རྒྱུད་དེ་ཉིད་འདུས་པ་ལས། མཛུབ་མོས་ལྕགས་ཀྱུ་བཅིང་བ་ནི། །
མཐེ་ཆུང་ལས་ཏེ་ལྕགས་ཀྱུ་ཆེ། ། མཁྲིག་མ་མདུད་པ་འཛུབ་གཉིས་གདབ། ། རྒྱབ་གཉིས་ཀྱང་ནི་མཉམ་ཏེ་མནན། ། ཅེས་གསུངས་པའི་དངོས་སྟན་ལ། མཐེའུ་ཆུང་སྒྲེལ་བའི་གསལ་ཁ་མི་སྣང་ཡང་། དཔལ་མཆོག་གི་འགྲེལ་པར་སློབ་དཔོན་ཀུན་དགའ་སྙིང་པོས། རྒྱུད་དེའི་དོན་འཆད་པ་ན། དེ་ནས་འདི་དག་གི་ཕྱག་རྒྱ་བཤད་པར་བྱ་སྟེ། རྡོ་རྗེ་ཁུ་ཚུར་གཉིས་ལས་བྱུང་བའི་མཛུབ་མོ་ལྕགས་ཀྱུར་བཅིངས་ལ། མཐེའུ་ཆུང་ལྕགས་ཀྱུ་ཆེན་པོར་བྱ་བ་ནི།
རྡོ་རྗེ་ལྕགས་ཀྱུའི་ཕྱག་རྒྱའོ། ། མཁྲིག་མ་མདུད་པ་ནི་ཞགས་པའིའོ། ། མཐེའུ་ཆུང་དང་མཛུབ་མོ་མདུད་པ་ནི་ལྕགས་སྒྲོག་གིའོ། ། རྒྱབ་གཉིས་མཉམ་སྟེ་མནན་པ་ནི་རྡོ་རྗེ་འབེབས་པའི་ཕྱག་རྒྱའོ། ། ཞེས་གསལ་བར་གསུངས་པས། མཐེའུ་ཆུང་སྦྲེལ་བ་རྒྱུད་དེའི་དགོངས་པ་ལ་གནས་པར་གྲུབ་པ་དང་། ཨེ་ཧྱེ་ཧི་ལ་སོགས་ལན་གཉིས་བརྗོད་པ་ཡང་། སྔགས་དང་པོ་ནི། སྤྱིར་སྤྱན་འདྲེན་པའི་དུས། བྱང་ཤར་རམ་ཤར་གྱི་དུད་ཁྲོད་ཀྱི་སྟེང་གི་ཆའམ།
རྡོ་རྗེ་བླ་རེའི་སྟེང་ངམ། གཞལ་ཡས་ཁང་གི་སྟེང་དུ། ཚུར་བྱོན་ཞེས་པ་ཡིན་ལ། སྔགས་གཉིས་པ་ནི་ལྷ་རྣམས་ཀྱི་སྨིན་མཚམས་སམ། སྤྱི་གཙུག་གམ། ཤར་སྒོའི་ནང་ངམ། སྲུང་འཁོར་གྱི་ནང་དུ་ཚུར་བྱོན་ཞེས་པའི་དོན་ཡིན་པས། ཚུར་བྱོན་ཞེས་ལན་གཉིས་བརྗོད་པ་ལ་སྐྱོན་ཅི་ཡང་ཡོད་པ་མ་ཡིན་ནོ། ། མདོར་ན་ཡེ་ཤེས་པ་བཞུག་པའི་སྐབས་འདིར་ཡང་། རྗེ་བཙུན་ས་སྐྱ་པ་ཡབ་སྲས་ཀྱི་བཞེད་པ་ལ།
དགག་སྒྲུབ་དུ་མ་ཞིག་མཛད་པར་སྣང་ཡང་། དེ་དག་ནི་རྗེས་འཇུག་དག་གི་བློ་གྲོས་གོང་ནས་གོང་དུ་འཕེལ་བའི་རྒྱུར་གྱུར་པ་ཁོ་ན་ཡིན་ནོ། ། སྤྱི་དོན་གསུམ་པ་སྐྱེ་མཆེད་སྐུ་གསུང་ཐུགས་བྱིན་རླབས་ཀྱི་སྐབས་སུ། ཞེས་བྱ་བ་ནས། དེ་དག་གི་ཤེས་བྱེད། གསང་འདུས། བདེ་མཆོག ཀྱཻ་རྡོ་རྗེའི་རྩ་རྒྱུད་རྣམས་སུ་གསུངས་པ་འདིར་སྤྲོ་བར་བྱའོ། ། ཞེས་པའི་བར་གྱིས། སྐྱེ་མཆེད་ཀྱི་ལྷ་མོ་རྣམས་ཀྱི་བསྐྱེད་ཆོག
གནས་དེ་དང་དེར། ལྷ་དེ་དང་དེ་བསྐྱེད་པའི་རྒྱུ་མཚན་དང་བཅས་པ། ཤེས་བྱེད་ཀྱི་ཁུངས་དང་སྦྱར་ཏེ་བསྟན། ད་ནི་དེ་དག་ལུང་དང་སྦྱར་ནས་ཅུང་ཟད་རྒྱས་པར་བཤད་ན། རྩ་རྒྱུད་ལས། མིག་ལ་གཏི་མུག་རྡོ་རྗེ་མ། ། རྣ་བར་ཞེ་སྡང་རྡོ་རྗེ་མ། ། སྣ་ལ་སེར་སྣ་རྡོ་རྗེ་མ། ། ཁ་ལ་འདོད་ཆགས་རྡོ་རྗེ་མ། ། ལུས་ལ་ཕྲག་དོག་རྡོ་རྗེ་མ། །
ཡིད་ལ་བདག་མེད་རྣལ་འབྱོར་མ། ། ཞེས་དང་། མཁའ་འགྲོ་ཀུན་སྤྱོན་མས། མིག་གཉིས་སུ་ནི་གཏི་མུག་རྡོ་རྗེའོ། ། རྣ་བ་གཉིས་ལ་ནི་ཞེ་སྡང་རྡོ་རྗེའོ། ། སྣ་དག་ལ་ནི་སེར་སྣ་རྡོ་རྗེའོ། ། ལྕེ་ལ་ནི་འདོད་ཆགས་རྡོ་རྗེའོ། ། ལུས་ལ་ནི་ཕྲག་དོག་རྡོ་རྗེའོ། ། སྐྱེ་མཆེད་ཐམས་ཅད་ལ་ནི་དབང་ཕྱུག་རྡོ་རྗེའི་དབྱིངས་སོ། ། ཞེས་དང་།
གུར་ལས། གཏི་མུག་རྡོ་རྗེ་མིག་ལ་འགོད། ། ཞེ་སྡང་རྡོ་རྗེ་རྣ་བ་ལ། ། སེར་སྣ་འདོད་ཆགས་དེ་བཞིན་དུ། ། རེག་དང་བདག་མེད་བསྒོམ་པར་བྱ། ། ཕྱག་གཉིས་ཞལ་ནི་གཅིག་པ་ཡིན། ། སྣ་ཚོགས་གཟུགས་ཅན་བཙུན་མོ་ཉིད། ། ལག་པ་གྲི་གུག་ཐོད་པས་སྦྲེལ། ། སྲོག་སོང་སྟེང་དུ་ཡང་དག་གནས། ། ཞེས་པས།
གནས་གང་དུ་ལྷ་གང་བསྒོམ་པ་དང་། དེ་དག་གི་སྐུ་མདོག་ཕྱག་མཚན་སོགས་བསྟན། གནས་དེར་ལྷ་བསྒོམ་པའི་རྒྱུ་མཚན་འཆད་པའི་སྐབས་སུ། མིག་སོགས་ནས་ས་སོགས་ཀྱི་རླུང་རྒྱུ་ཞིང་། དེ་རྣམ་ཤེས་དང་ལྷན་གཅིག་པས་གཟུགས་སོགས་རིག་པར་གསུངས་པ་ཡང་། གསང་འདུས་ཀྱི་བཤད་རྒྱུད་རྡོ་རྗེ་ཕྲེང་བ་ལས། རྣམ་པར་ཤེས་པ་ཤིང་རྟའི་རླུང་། ། དེ་ནི་བག་ཆགས་དང་འདྲེས་པས། ། མིག་དང་རྣ་བ་དེ་བཞིན་སྣ། ། ལྕེ་སྟེ་རྣམ་པར་ཤེས་པ་བཞི། །
རྩེ་མོ་བཞི་ནས་ཕྱུང་ནས་ནི། ། བག་ཆགས་རྣམ་ཤེས་དང་འདྲེས་ནས། ། རྣམ་ཤེས་དབང་པོ་ལྷན་ཅིག་ཏུ། ། དོན་ནི་རབ་ཏུ་རྒྱས་པར་བྱེད། ། ཅེས་དང་། རིམ་ལྔ་ལས། རླུང་རྣམས་ཕྲ་བའི་གཟུགས་ཀྱིས་ནི། ། ཤེས་དང་ཡང་དག་འདྲེས་གྱུར་ནས། ། དབང་པོའི་ལམ་ནས་ཕྱུང་ནས་ནི། ། ཡུལ་རྣམ་ལ་ནི་དམིགས་པར་བྱེད། །
ཅེས་དང་། རྡོ་རྗེ་ཕྲེང་བ་ལས། སྲོག་དང་ཐུར་སེལ་གྱེན་རྒྱུ་དང་། ། ཁྱབ་དང་མཉམ་གནས་ཞེས་བཤད་དང་། ། ཀླུ་དང་རུ་སྦལ་བཙངས་པ་དང་། ། ལྷས་བྱིན་དང་ནི་གཞུ་ལས་རྒྱལ། ། དེ་དག་བདག་གཟུགས་བུད་མེད་དུ། ། སླར་ཡང་སྤྲུལ་པར་མཛད་པ་ཡིན། ། ཞེས་གསུངས་པའི་དོན་འཆད་པའི་ཚེ། ཡན་ལག་གི་རླུང་རྣམས་ཀྱི་བྱེད་ལས་འཆད་པའི་སྐབས་སུ།
ཨརྻ་དཱེ་བས། རླུང་ལྔ་ནི་མིག་ལ་སོགས་པའི་སྐྱེ་མཆེད་ལ་གནས་ནས་དབང་པོ་རྣམས་ཀྱི་བྱ་བ་བྱེད་དོ། ། ཞེས་དང་། རྒྱུ་བའི་རླུང་ནི་གཟུགས་སོ། ། རྣམ་པར་རྒྱུ་བ་ནི་སྒྲའོ། ། ཡང་དག་པར་རྒྱུ་བ་ནི་དྲིའོ། ། རབ་ཏུ་རྒྱུ་བ་ནི་རོའོ། ། ངེས་པར་རྒྱུ་བ་ནི་རེག་བྱའོ། ། ཞེས་དང་། ལྡང་ཞིང་རྒྱུ་བ་ལ་སོགས་པའི་རླུང་ནི་དབང་པོ་རྣམས་ལ་གནས་ནས་ཕྱི་རོལ་གྱི་བྱ་བ་རྣམས་བྱེད་དོ། །
དེ་ལྡང་ཞིང་རྒྱུ་བ་ཞེས་བྱ་བའི་རླུང་ནི། མིག་གི་སྐྱེ་མཆེད་ལ་བརྟེན་ནས་གཟུགས་རྣམ་པ་ལྔའི་བྱ་བ་རྫོགས་པར་བྱེད་དོ། ། ཞེས་དང་། རྣམ་པར་རྒྱུ་བ་ཞེས་བྱ་བའི་རླུང་ནི། རྣ་བའི་སྐྱེ་མཆེད་ལ་བརྟེན་ནས་སྒྲ་རྣམ་པ་ལྔའི་བྱ་བ་བྱེད་དོ། ། ཞེས་དང་། ཡང་དག་པར་རྒྱུ་བ་ཞེས་བྱ་བའི་རླུང་ནི་སྣའིི་སྐྱེ་མཆེད་ལ་བརྟེན་ནས་དྲི་ལྔའི་བྱ་བ་བྱེད་དོ། ། ཞེས་དང་། རབ་ཏུ་རྒྱུ་བ་ཞེས་བྱ་བའི་རླུང་ནི་ལྕེའི་སྐྱེ་མཆེད་ལ་བརྟེན་ནས་རོ་རྣམ་པ་ལྔ་སྐྱོང་བར་བྱེད་དོ། ། ཞེས་དང་།
ངེས་པར་རྒྱུ་བ་ཞེས་བྱ་བའི་རླུང་ནི་ལུས་ཀྱི་སྐྱེ་མཆེད་ལ་བརྟེན་ནས་སྟོབས་འགྱེད་པ་ལ་སོགས་པ། སྟོབས་དང་སྤྲོད་པ་རྣམས་ཏེ། དེ་ཡང་རེག་བྱའི་བྱ་བ་ལྔ་རྗེས་སུ་སྐྱོང་བར་བྱེད་དོ། ། ཞེས་དང་། ཇི་སྐད་དུ། རྒྱུ་བ་ས་ལ་མཉམ་རྒྱུ་ཆུ། ། ཡན་ལག་རྒྱུ་བ་མེ་ཡིན་ཏེ། ། རབ་རྒྱུ་རླུང་ལ་ངེས་རྒྱུ་བ། ། དེ་ནི་འདྲེས་པ་ཉིད་ཡིན་ནོ། ། ཞེས་གསུངས་པ་དང་།
རྩ་རྒྱུད་ལས། མིག་གིས་བཟུགས་ནི་གཟུང་བར་བྱ། ། སྒྲ་ནི་རྣ་བས་མཉན་པར་བྱ། ། དྲི་ནི་སྣ་ཡིས་ཚོར་བར་བྱ། ། ལྕེ་ཡིས་རོ་ནི་རིག་པར་བྱ། ། དངོས་པོ་ལུས་ཀྱི་རེག་པར་བྱ། ། ཡིད་ཀྱིས་བདེ་སོགས་ཐོབ་པ་ནི། ། ཞེས་པས་བསྟན་པའོ། ། རྒྱུ་བའི་རླུང་ས་རླུང་ཡིན་པ་སོགས་ཀྱང་། རྡོ་རྗེ་ཕྲེང་བའི་རྒྱུད་ལས།
ཕུང་པོ་ལྔ་ནི་རྫོགས་པ་ན། ། དེ་ལྟར་གསུངས་པ་དེ་ལས་སླར། ། འཕོ་བ་དྲུག་པའི་དུས་ཚོད་ལ། ། ས་ཡི་ཁམས་དང་མིག་གཉིས་དང་། ། ཁྱབ་བྱེད་རླུང་གིས་ཀླུ་རླུང་སྤྲོ། ། རླུང་གིས་དངོས་པོ་འཕེལ་བར་བྱེད། ། དེ་ནས་འཕོ་བ་བདུན་པ་ལ། ། ཆུ་ཡི་ཁམས་དང་སྣ་བུག་དོད། ། ཀླུ་ཡི་རླུང་གིས་རུས་སྦལ་རླུང་། ། སྤྲོས་ནས་གཉིས་སུ་མེད་པར་སྤྲོ། །
དེ་ནས་འཕོ་བ་བརྒྱད་པ་ལ། ། མེ་དང་རྣ་བའི་བུ་ག་འབྱེད། ། རུས་སྦལ་རླུང་གིས་བཙང་རླུང་སྤྲོ། ། རང་གི་རང་བཞིན་ཤེས་པར་བྱེད། ། དེ་ནས་འཕོ་བ་དགུ་པ་ལ། ། རླུང་གི་ཁམས་དང་རོ་ནི་ཚོར། ། བཙངས་པ་ཞེས་བྱའི་རླུང་ཆེན་པོས། ། ལྷས་སྦྱིན་རླུང་ནི་སྤྲོ་བར་བྱེད། ། དེ་རྗེས་འཕོ་བ་བཅུ་པ་ལ། ། ལྷ་སྦྱིན་རླུང་གིས་གཞུ་རྒྱལ་སྤྲོ། །
རླུང་ཀུན་བསྡུས་པའི་མཚན་ཉིད་ཅན། ། དགུ་པའི་དབུས་ན་ཁྱབ་པའི་ཁམས། ། ཕྲ་ཞིང་ཐོགས་མེད་མཚན་ཉིན་ཅན། ། ཞེས་པ་རྣམས་ཀྱིས་སྐྱེ་མཆེད་ཀྱི་དབང་པོ་ལྔའི་སྦྱང་གཞིའི་རྒྱུ་མཚན་གསལ་བར་བསྟན། དྲུག་པ་སྙིང་ཁར་ཡེ་ཤེས་ཀྱི་རླུང་གནས་ཤིང་། དེས་ཆོས་རིག་པ་དང་། གོང་གི་ལུང་དེ་རྣམས་ཀྱི་ཤུགས་དང་། འཆད་འགྱུར་རྣམས་ལས་ཀྱང་ཤེས་པར་འགྱུར་རོ། ། སྦྱང་གཞི་དེ་དག་སྤྱོང་བྱེད་དེ་བཞིན་གཤེགས་པ་རིགས་དྲུག་གིས་སྦྱོང་བས་སྐྱེ་མཆེད་ཀྱི་ལྷ་མོ་དྲུག་བསྒོམ་པ་ཡིན་ལ། སྤྱིར་རྒྱལ་བ་རིགས་དྲུག་ཏུ་དབྱེ་བ་ནི།
རྩ་རྒྱུད་ལས། མི་བསྐྱོད་རྣམ་སྣང་རིན་ཆེན་འབྱུང་། ། དཔག་མེད་ཕྲག་དོག་རྡོ་རྗེ་སེམས། ། ཞེ་སྡང་གཏི་མུག་སེར་སྣ་དང་། ། འདོད་ཆགས་ཕྲག་དོག་བདེ་བ་དག ། ཅེས་པས་བསྟན། རིགས་དྲུག་པོ་དེ་ཡང་། འབྱུང་བ་ལྔ། ཡེ་ཤེས་དང་དྲུག་རྣམ་པར་དག་པ་ཡིན་པའི་རྒྱུ་མཚན། རྩ་རྒྱུད་ལས།
བྷོ་ལ་ཀ་ཀོ་ལ་སྦྱོར་བས། ། རེག་པ་སྲ་བའི་བག་ཆགས་ཀྱིས། ། སྲ་བ་གཏི་མུག་ཆོས་ཀྱི་ཕྱིར། ། གཏི་མུག་རྣམ་པར་སྣང་མཛད་བརྗོད། ། གང་ཕྱིར་བྱང་སེམས་གཤེར་བ་ཉིད། ། གཤེར་བ་ཆུ་ཡི་ཁམས་སུ་བརྗོད། ། ཆུ་ནི་མི་བསྐྱོད་གཟུགས་ཀྱི་ཕྱིར། ། ཞེ་སྡང་འདྲེན་པ་མི་བསྐྱོད་པ། ། གཉིས་ཀྱིས་བསྐྱོད་པའི་སྦྱོར་བ་ལས། ། དྲོད་ནི་རྟག་ཏུ་སྐྱེ་བར་འགྱུར། །
འདོད་ཆགས་དཔག་མེད་རྡོ་རྗེ་ཡིན། ། འདོད་ཆགས་དྲོད་ལས་འབྱུང་བར་འགྱུར། ། ཀཀྐོ་ལར་ནི་གང་ཞིག་སེམས། ། དེ་ནི་རླུང་གི་རང་བཞིན་ཅན། ། ཕྲག་དོག་དོན་ཡོད་གྲུབ་པ་ཡིན། ། དོན་ཡོད་རླུང་ལས་འབྱུང་བ་ཉིད། ། བདེ་བ་འདོད་ཆགས་ཁྲག་ཏུ་འགྱུར། ། དགའ་བ་ནམ་མཁའི་མཚན་ཉིད་དེ། ། ནམ་མཁའ་སེར་སྣ་རྡོ་རྗེར་འགྱུར། ། སེར་སྣ་ནམ་མཁའ་ལས་བྱུང་ཉིད། །
ཅེས་པས། དང་པོ་ལྔ་དངོས་དང་། དྲུག་པ་ཤུགས་ལས་བསྟན། ཡང་རིགས་དྲུག་པོ་དེ་ཉིད་གཟུགས་སོགས་ཡུལ་དྲུག་རྣམ་པར་དག་པ་ཡིན་པའི་རྒྱུ་མཚན། གུར་ལས། ཀླུ་ནི་རྡོ་རྗེ་ཅན་ལ་དབུལ། ། གར་ནི་སངས་རྒྱས་རྣམས་ལ་འབུལ། ། ཧ་རི་མཆོག་ལ་དེ་བཞིན་དྲི། ། འཇིག་རྟེན་རྗེ་ལ་བཟའ་དང་བཏུང་། ། གོས་ཀྱི་མཆོད་པ་རྟ་མཆོག་ལ། །
ཞེས་དང་། སྒྲ་ལ་རྣམ་གསུམ་ཤེས་བྱས་ནས། ། ལྷ་རྣམས་ལ་ནི་དབུལ་བར་བྱ། ། དེ་ཉིད་བཅོམ་ལྡན་རྡོ་རྗེ་ཅན། ། རྡོ་རྗེ་སེམས་དཔའ་གྲགས་ཆེན་པོ། ། གཟུགས་ལ་རྣམ་གསུམ་ཤེས་བྱས་ནས། ། ལྷ་རྣམས་ལ་ནི་དབུལ་བར་བྱ། ། དེ་ཉིད་བཅོམ་ལྡན་རྒྱལ་པོ་ནི། ། རྡོ་རྗེ་རྣམ་སྣང་མངའ་བདག་ཉིད། ། དྲི་ལ་རྣམ་གསུམ་ཤེས་བྱས་ནས། །
ལྷ་རྣམས་ལ་ནི་དབུལ་བར་བྱ། ། དེ་ཉིད་བཅོམ་ལྡན་སངས་རྒྱས་ནི། ། རིན་འབྱུང་ཕུང་པོར་རབ་ཏུ་གྲགས། ། རོ་ལ་རྣམ་གསུམ་ཤེས་བྱས་ནས། ། ལྷ་རྣམས་ལ་ཡང་དབུལ་བར་བྱ། ། དེ་ཉིད་བཅོམ་ལྡན་འདོད་ཆགས་ཉིད། ། རྡོ་རྗེ་ཆོས་ནི་དེ་བཞིན་གཤེགས། ། རེག་ལ་རྣམ་གསུམ་ཤེས་བྱས་ནས། ། ལྷ་རྣམས་ལ་ནི་དབུལ་བར་བྱ། ། དེ་ཉིད་བཅོམ་ལྡན་སྣ་ཚོགས་པ། །
དོན་ཡོད་འབྲས་བུ་སྟེར་བ་པོ། ། ཞེས་གསུངས་པ་ལ། སྐབས་འདིར་རིགས་ལྔར་མཛད་པས། རྡོ་རྗེ་སེམས་དཔའ་དང་མི་བསྐྱོད་པ་ཕྱོགས་གཅིག་ཏུ་བགྲངས་པར་སྣང་ལ། ཤུགས་ལ་རིགས་དྲུག་དང་སྦྱོར་བའི་ཚེ། རྡོ་རྗེ་སེམས་དཔའ་ཆོས་རྣམ་པར་དག་པ་ཡིན་པར་ཤིན་ཏུ་གསལ་ལོ། ། སྐྱེ་མཆེད་བྱིན་རླབས་ཀྱི་སྐབས་སུ། སྦྱང་གཞི་སྦྱོང་བྱེད་ངོ་ལེགས་པར་འཕྲོད་པ་ཤིན་ཏུ་ཉུང་བར་སྣང་བས། ཁོ་བོས་དཔལ་ལྡན་བླ་མ་དམ་པའི་གསུང་གི་བདུད་རྩི་ལ་བརྟེན་ཏེ་གསལ་བར་བཀོད་པ་ཡིན་ནོ། ། དེ་ནས་དཔྲལ་བ་ཞེས་སོགས་ཀྱིས།
ཕྲག་དོག་རྡོ་རྗེ་སོགས་ཀྱིས་བསྒོམ་བྱའི་གནས་བསྟན། དེ་ལྟར་བསྒོམ་པའི་དགོས་པ་གསུམ་སྟེ། ཞེས་བྱ་བ་ནས། སྤྲོས་པས་ཆོག་གོ་ཞེས་པའི་བར་གྱིས་སྐྱེ་མཆེད་བྱིན་རླབས་ཀྱི་དགོས་པ་བསྟན། རྒྱ་གཞུང་ལྟར་ན་ཞེས་སོགས་ཀྱིས། མན་ངག་ལུགས་དང་འགྲེལ་བ་ལུགས་གཉིས་ཀྱི་སྐྱེ་མཆེད་བྱིན་རླབས་ཀྱི་མི་འདྲ་བའི་ཁྱད་པར་བསྟན། སྤྱི་དོན་བཞི་པ། དབང་བསྐུར་རིགས་བདག་གིས་རྒྱས་གདབ་པའི་སྐབས་སུ། དབང་གི་ལྷ་སྤྱན་དྲང་བའི་ཡུལ་ནི། ཞེས་བྱ་བ་ནས་གཞན་དུ་ཤེས་པར་བྱའོ། །
ཞེས་པའི་བར་གྱི་དབང་གང་ལ་བླང་བའི་ཡུལ་ལ། གདན་གསུམ་ཚང་བའི་ཚུལ་རྒྱས་པ་དང་། དབང་ལེན་མཁན་སོགས་ལ་ཡང་། གདན་གསུམ་ཚང་དགོས་པར་བསྟན། དབང་གི་ལྷ་ལ་བསྟོད་པ་ཞེས་སོགས་ཀྱིས་དབང་གི་ལྷ་ལ་མཆོད་བསྟོད་བྱ་བའི་ཚུལ་བསྟན། འདིར་བོད་ཀྱི་འཁྲུལ་སྤོང་ལས། ཆུ་བཞི་ནས་རོལ་མོའི་བར་གྱིས་མཆོད་ནས། ལྷ་མོ་བརྒྱད་ཀྱིས་མཆོད་པ་མ་བྱས་པ་ནི་ཤིན་ཏུ་མི་འཐད་དེ། རྩ་རྒྱུད་ལས། མ་མོ་བརྒྱད་ཀྱིས་ཡང་དག་པར་མཆོད་ནས།
ཞེས་གསུངས་པ་དང་འགལ་བའི་ཕྱིར་རོ། དེས་ན་གསོལ་གདབ་བསྡུས་པ་ཞེས་སོགས་ཀྱིས་གསོལ་བ་གདབ་པའི་ཚུལ་བསྟན། དེ་ནས་དབང་བླང་བ་ནི། ཞེས་སོགས་ཀྱིས། སྤྱིར་སྐབས་འདིར། མན་ངག་ལུགས་ཀྱི་ལམ་དུས་ཀྱི་དབང་རྒྱས་འབྲིང་བསྡུས་གསུམ། གང་ཡང་རུང་བ་ལེན་ཅིང་། འདིར་མངོན་རྟོགས་ཀྱི་དཀྱུས་ན་དབང་བཞི་ཆུ་རྒྱུན་གཅིག་མའི་ལུགས་སུ་བཀོད་ཡོད་པས། དེའི་ལུགས་བསྟན། རིགས་བདག་གིས་རྒྱས་གདབ་པའི་སྐབས་སུ།
ཞེས་བྱ་བ་ནས། གཞི་ལམ་འབྲས་བུའི་ཆོས་ཐམས་ཅད་གདབ་བྱ་འདེབས་བྱེད་ཟུང་འཇུག་འབྲེལ་པར་ཉམས་སུ་བླང་ངོ་། ། ཞེས་པའི་བར་གྱིས་རིགས་བདག་གིས་རྒྱས་གདབ་ཚུལ་རྒྱས་པར་བསྟན། རྒྱས་པ་ལྟར་ན། དེས་བསྐྱེད་པའི་རིམ་པ་རྫོགས་པར་བསྟན་པ། འབྲིང་པོ་ལྟར་ན། སྐབས་འདིར། བདུད་རྩི་མྱང་བ། མཆོད་པ། བསྟོད་པ་རྣམས་དཀྱུས་ན་གསལ།
བདུད་རྩི་མྱང་བའི་སྐབས་སུ་ཞེས་བྱ་བ་ནས། རྗེ་བཙུན་གོང་མ་རྣམས་གསུང་ངོ་། ཞེས་བྱ་བའི་བར་གྱིས། བདུད་རྩི་བྱིན་རླབས་ཀྱི་ཚུལ་ལུང་དང་སྦྱར་བ་དང་། སྦས་དོན་དུ་སྦྱར་བའི་བཤད་པ་ལུགས་གཉིས་ཀྱི་སྒོ་ནས། ཕྱི་ནང་བསྲེས་པས་སྤྲོས་པ་མ་ལུས་པ་གཅོད་པའི་བཤད་པའོ། ། སྐབས་འདིར། ཆོས་རྗེ་བླ་མ་དམ་པ་བསོད་ནམས་རྒྱལ་མཚན་པས་མཛད་པའི་མངོན་རྟོགས་ཡན་ལག་དྲུག་པར། ཡྃ་ལས་རླུང་གི་དཀྱིལ་འཁོར། རྃ་ལས་མེའི་དཀྱིལ་འཁོར།
ཨོཾ་ཨཱཿཧཱུྃ་ལས་མི་མགོའི་སྒྱིད་བུ་གསུམ་གྱི་སྟེང་དུ། ཨ་ལས་ཐོད་པ་ཡངས་ཤིང་རྒྱ་ཆེ་བ། དཔྲལ་བ་རང་ལ་བསྟན་པའི་ནང་དུ། ཨ་ལས་ཟླ་བའི་དཀྱིལ་འཁོར། དེའི་སྟེང་དུ་ཤར་དུ་གོ་ལས་བ་གླང་གི་ཤ། ལྷོར་ཀུ་ལས་ཁྱིའི་ཤ། ནུབ་དུ་དྷ་ལས་ཏའི་ཤ། བྱང་དུ་ཧ་ལས་གླང་པོ་ཆེའི་ཤ། དབུས་སུ་ན་ལས་མིའི་ཤ། དེ་རྣམས་ཀྱི་སྟེང་དུ་ཤར་དུ་བྷྲཱུྃ་ལས་དྲི་ཆེན།
ལྷོར་ཨྃ་ལས་རཀྟ། ནུབ་དུ་ཛྲཱིྃ་ལས་བྱང་ཆུབ་ཀྱི་སེམས། བྱང་དུ་ཁྃ་ལས་ཀླད་པ། དབུས་སུ་ཧཱུྃ་ལས་དྲི་ཆུ། དེ་རྣམས་ཀྱི་སྟེང་དུ། ཤར་དུ་བྷྲཱུྃ་མེ་ལོང་ལྟ་བུའི་ཡེ་ཤེས། ལྷོར་ཨྃ་མཉམ་པ་ཉིད་ཀྱི་ཡེ་ཤེས། ནུབ་དུ་ཛྲཱིྃ་སོ་སོར་རྟོག་པའི་ཡེ་ཤེས། བྱང་དུ་ཁྃ་བྱ་བ་གྲུབ་པའི་ཡེ་ཤེས། དབུས་སུ་ཧཱུྃ་ཆོས་ཀྱི་དབྱིངས་ཀྱི་ཡེ་ཤེས།
དེའི་མཐའི་གཡོན་བསྐོར་དུ། ཨ་ཨཱ། ཨི་ཨཱི། ཨུ་ཨཱུ། རི་རཱི། ལི་ལཱི། ཨེ་ཨཻ། ཨོ་ཨཽ། ཨཾ་ཨཱཿ གཡས་སྐོར་དང་།
ཀ་ཁ་ག་གྷ་ང་། ཙ་ཚ་ཛ་ཛྙ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ་ཤ་ཥ་ས་ཧ་ཀྵ། ཡ་ར་ལ་ཝ་ཌ་ཌྷ། དེའི་སྟེང་དུ་ཨོཾ་དཀར་པོ་མགོ་མཐུར་དུ་ལྟ་བའི་སྟེང་དུ་རྃ་ལས་ཉི་མ་ལ་གནས་པའི་ཧཱུྃ་ལས་རྡོ་རྗེ་དཀར་པོ་རྩེ་ལྔ་པའི་ལྟེ་བ་ལ། ཧཱུྃ་གིས་མཚན་པ་ལས། འོད་ཟེར་འོག་ཏུ་འཕྲོས།
རླུང་གཡོས་མེ་སྦར་བས། ཤ་ལྔ་བདུད་རྩི་ལྔ་ཡེ་གེ་ལྔ་དང་བཅས་པ་ཞུ། རླངས་པ་ཨོཾ་དང་ཧཱུྃ་ལ་ཕོག ཨོཾ་ལས་བདུད་རྩིའི་རྒྱུན་འཛགས་པས། ཐོད་པར་ལྷུང་བའི་རླངས་པ་དང་། ཧཱུྃ་ལས་འོད་ཟེར་ཕྱོགས་བཅུར་འཕྲོས། སངས་རྒྱས་ཐམས་ཅད་ཀྱི་ཡེ་ཤེས་ཀྱི་བདུད་རྩི་ཧེ་རུ་ཀ་ཞལ་གཅིག་ཕྱག་གཉིས་པའི་རྣམ་པར་བཀུག རྡོ་རྗེ་ལ་ཐིམ་པས། རྡོ་རྗེ་ཉི་མ་ཨོཾ་དང་ཧཱུྃ་དང་བཅས་པ་ཐོད་པའི་ནང་དུ་ལྷུང་བས་རྫས་ཐམས་ཅད་ཞུ་སྟེ། ཁ་དོག་དང་།
དྲི་དང་། རོ་དང་། ནུས་པ་ཕུན་སུམ་ཚོགས་པར་བསྐྱེད་ནས་ཨོཾ་ཨཱཿཧཱུཾ་ཞེས་པ་དང་། ཧ་ཧོ་ཧྲིཿཞེས་པས་བྱིན་གྱིས་བརླབས་ཏེ། གཡོན་པའི་མཐེབ་སྲིན་གྱིས་ལན་གསུམ་དཀྲུགས་ལ། དབུས་ནས་བླངས་ཏེ་གཏོར་ཞིང་མཆོད་དོ། ། དུས་གསུམ་སངས་རྒྱས་ཐམས་ཅད་ཀྱི་ངོ་བོ་རྩ་བ་དང་རྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། དེ་བཞིན་དུ་ཡབ་ཡུམ་དང་། ལྷ་མོ་རྣམས་ཀྱི་སྙིང་པོའི་མཐར། ཨོཾ་ཨཱཿཧཱུཾ་བཏགས་ལ་ཕུལ།
ཞེས་གསུངས་པ་ལ། དཔལ་དེ་ཁོ་ན་ཉིད་འདུས་པ་ལས། དེ་ནི་རིགས་པ་མ་ཡིན་ཏེ། སྒྲུབ་པར་བྱེད་པ་རྣམ་དག་མེད་པའི་ཕྱིར་དང་། རྒྱུད་འདི་ཉིད་ལས། བཟའ་བ་མི་འཆི་བཅུ་ཕྱེད་དོ། ། ཞེས་པས་བཏུང་བ་ཡང་མི་འཆི་བཅུ་ཕྱེད་དུ་རིགས་པའི་ཕྱིར་དང་། གཞན་དུ་ན་བཅུ་ཕྱེད་ངེས་པར་བཟུང་བ་དགོས་པ་མེད་པའི་ཕྱིར་དང་། ནང་མཆོད་བདུད་རྩི་མྱང་བ་གསལ་བར་སྟོན་པ་མངོན་བརྗོད་ཡིན་ལ། དེ་ལས་ཀྱང་ལུགས་དེ་རྣམས་གང་ཡང་མ་གསུངས་པའི་ཕྱིར།
བདུད་རྩི་ཡང་འདིར་རང་གིས་མྱང་བར་གསུངས་ཀྱི། གཞན་ལ་འབུལ་བའི་སྒྲུབ་བྱེད་རྣམ་དག་ཀྱང་མེད་པའི་ཕྱིར་རོ། ། འོ་ན་ཇི་ལྟར་ཞེ་ན། རང་གི་ལྷའི་ཞེས་པ་ལ་སོགས་པ་སྟེ། རང་གི་ལྷ་ནི་འདིར་འོད་དཔག་མེད། ཆོས་རྣམས་བདུད་རྩིའི་འཁོར་ལོ་གསུམ་གྱི་ཆོས་རྣམས་དང་རྡོ་རྗེ་ནི་སྔར་ལྟར་ཤ་ཆེན། ཆུ་ནི་དྲི་ཆུ། རྣམ་སྣང་ནི་དྲི་ཆེན། སྦྲང་རྩི་ནི་རཀྟ། རྐང་མར་ནི་རང་གི་མིང་གིས་སྨོས་ཏེ་དེ་ལྟར་བདུད་རྩི་ལྔའོ། །
དེ་ཉིད་བསྒྲུབ་ཚུལ་ཡང་། ཡཾ་ལས་རླུང་རཾ་ལས་མེའི་དཀྱིལ་འཁོར་གྱི་སྟེང་དུ་ཨ་ལས་བྱུང་བའི་ཐོད་པ་དཀར་པོ་རྒྱ་ཆེ་བར། བྷྲཱུྃ་ཨྃ་ཛྲཱིྃ་ཁྃ་ཧཱུྃ། ཞེས་པ་ཡེ་ཤེས་ལྔའི་ལྷས་བྱིན་གྱིས་བརླབས་པའི་དབུས་སུ་རྒྱས་པར་བྱེད་ན། ཁ་སྦྱོར་ལས། གཏོར་མ་དབྱངས་ཀྱི་བཅུ་གསུམ་ལས་བྱུང་བ། ཞེས་སོགས་གསུངས་པ་བཞིན། ཨོཾ་ལས་བྱུང་པའི་ཟླ་བའི་དཀྱིལ་འཁོར་ཡོངས་སུ་རྫོགས་པའི་དབུས་སུ། ཨཱ་ལི་ཀཱ་ལི་གཡོན་དང་གཡས་སུ་བསྐོར་བ། ཨཱ་ལི་ལས་འོད་འཕྲོས་དཔའ་བོ་ཐམས་ཅད་སྤྱན་དྲངས།
ཀཱ་ལི་ལས་མཁའ་འགྲོ་ཐམས་ཅད་སྤྱན་དྲངས། སྟེང་དུ་ལྷ་ཡབ་ཡུམ་སྙོམ་འཇུག་མཛད་པས། བྱང་ཆུབ་ཀྱི་སེམས་དཀར་དམར་གྱི་ངོ་བོར་ཞུ། དེ་ནས་ཧཱུྃ་ཞེས་པས་འོག་ནས་རླུང་གཡོས་མེ་སྦར། ཨ་ཞེས་པས་བདུད་རྩི་བསྐོལ། ཨོཾ་ཞེས་པས་དེའི་སྟེང་དུ་ཟླ་བ་བྱང་ཆུབ་སེམས་དང་བཅས་པ་ཞུ་བས། ཆུ་ཤེལ་ལས་གྲུབ་པའི་དངུལ་ཆུ་ལྟ་བུར་གྱུར། ཧ་ཧོ་ཧྲིཿཞེས་པས་ཁ་དོག་དྲི་རོ་ཕུན་སུམ་ཚོགས་པར་གྱུར་ཏེ། རང་གི་ལྕེ་ཧཱུྃ་ལས་རྡོ་རྗེའི་སྦུ་གུ་ཅན་དུ་བྱས་ནས་ཨོཾ་ཨཱ་ཧཱུྃ་ཞེས་པས་མྱངས་ཏེ། རྒྱས་པར་གཏོར་མའི་སྐབས་སུ་མཆོད་དོ། །
ཞེས་དང་། གཏོར་མའི་སྐབས་སུ་སཾ་ཊིར། དང་པོར་སྐྱེ་དགུའི་བདག་པོར་བརྗོད། ། ཅེས་སོགས་ཀྱི་དོན་འཆད་པའི་སྐབས་སུ། དེ་ཉིད་ལས་འདིར་ཁ་ཅིག་ན་རེ། ཡེ་ཤེས་ནི་བདུད་རྩི་ལྔ་དང་། ལྕགས་ཀྱུ་ནི་ཤ་ལྔ་ཡིན་ལ། དེ་ཡང་སྐྱེ་དགུའི་བདག་པོ་ནི་ཁྱི་ཤ་དང་། སྒྲོལ་མ་ནི་གླང་པོ་ཆེའི་དང་། རབ་མཆོག་ནི་རྟའི་ཤ་དང་།
ཆང་པོ་སྐྱེས་པ་ནི་མིའི་ཤ་དང་། སྟོབས་ནི་བ་གླང་གི་ཤའོ། ། ལས་རྣམས་ཀུན་ལ་སྦྱར་བ་ནི། བདུད་རྩི་དང་གཏོར་མའི་ལས་ཀུན་ལའོ། ། ཞེས་ཟེར་རོ། ། དི་ནི་མིན་ཏེ། དེ་ལྟར་ན་ཡེ་ཤེས་དང་ལྕགས་ཀྱུ་དུ་ཡིན་ཞེས་འདྲི་བར་འགྱུར་བས། ཡེ་ཤེས་ཀྱི་ལྕགས་ཀྱུ་དུ་ཡིན་ཞེས་འདྲི་བ་མི་རིགས་པ་དང་། རྫས་བཅུ་དྲིས་པ་ལ་ལན་ལྔ་ཉིད་མི་རིགས་པ་དང་། བདུད་རྩི་དང་གཏོར་མའི་ལས་ཐམས་ཅད་འདིར་འཆད་པའི་རྒྱུ་མཚན་མེད་པའི་ཕྱིར་རོ། །
ཞེས་རིན་པོ་ཆེ་བསོད་ནམས་རྩེ་མོའི་བཤད་སྲོལ་ལ་དགག་པ་མཛད་ནས་རང་ལུགས་འཇོག་པའི་སྐབས་སུ། དེ་ཉིད་ལས། འོ་ན་ཇི་ལྟར་ཞེ་ན། དང་པོ་དབུས་སུ་སྐྱེ་དགུའི་བདག་པོ་དང་པའི་སངས་རྒྱས་རྡོ་རྗེ་སེམས་དཔའམ། ཚངས་པའི་རྣམ་པ་རྣམ་སྣང་སོགས་གཙོ་བོར་འདོད་པའི་ལྷས་བྱིན་གྱིས་བརླབས་པའི་ཤ་གཞན་ལས་ཕུལ་དུ་བྱུང་བ། ལྕགས་ཀྱུ་ཆེན་པོ་ཞེས་བྱ་བ་ཤ་ཆེན་ནོ། ། གཉིས་པ་ཤར་དུ་སྒྲོལ་མ་ཞེས་བྱ་བ་གཙང་ཞིང་དག་བྱེད་བ་གླང་གི་ཤ རྡོ་རྗེ་ཅན་གྱི་ལྕགས་ཀྱུ་མི་བསྐྱོད་པས་བྱིན་གྱིས་བརླབས་བའོ། ། གསུམ་པ་ལྷོར། ཁྱི་ཤ་དག་གིས་དམ་ཚིག་གི །
དངོས་གྲུབ་ཐམས་ཅད་འགྲུབ་པར་འགྱུར། ། ཞེས་པའི་ཚུལ་གྱིས་རིན་པོ་ཆེའི་རིགས་ཀྱི་དམ་ཚིག་གི་རབ་མཆོག་ཏུ་གྲགས་པ། གྲོགས་གནས་ཀུན་ཏུ་སྤྱོད་པའི་ལྕགས་ཀྱུ་ཁྱིའི་ཤ། རིན་ཆེན་འབྱུང་ལྡན་གྱིས་བྱིན་གྱིས་བརླབས་པའོ། ། བཞི་པ་ནུབ་ཏུ་རིགས་མང་པོ་སྐྱེས་ཞེས་བྱ་བ། འགྲོ་མགྱོགས་ལྕགས་ཀྱུ། ཏའི་ཤ་འོད་དཔག་མེད་པས་བྱིན་གྱིས་བརླབས་པའོ། ། ལྔ་པ་བྱང་དུ་སྟོབསཆེན་གླང་པོ་ཆེའི་ཤ ར་ཛ་རྒྱལ་པོ་ལ་ཡང་འཇུག་པས། རྒྱལ་པོ་ལྕགས་ཀྱུ་དོན་ཡོད་གྲུབ་པས་བྱིན་གྱིས་བརླབས་པའོ། །
དེ་ཡང་གཙོ་བོར་དྲག་པོའི་ལས་བྱེད་པ་ལ་ལྕགས་ཀྱུ་གཙོ་བོར་བྱེད་ཅིང་། སྒྲོན་མ་ཡན་ལག་ཏུ་བྱེད་པའི་དབང་དུ་བྱས་ནས་རྒྱུན་གྱི་རྣལ་འབྱོར་ལ་ནི་ཤ་ཆེན་མ་གཏོགས་པ་རྣམས་མཚམས་སུ་འགོད་པར་བྱའོ། ། འོ་ན་རང་གི་མིང་གིས་མིང་མི་སྨོས་པར་སྐྱེ་དགུ་ཞེས་སོགས་ཇི་ལྟར་ཞེ་ན། རྡོ་རྗེ་ཚིག་དེ་རྣམས་དོན་དུ་མ་ལ་འཇུག་པའི། རིགས་ལྔ་དང་། དེས་བྱིན་གྱིས་བརླབས་པའི་བདུད་རྩི་ལྔའི་རྫས་ཀྱང་བསྟན་པའི་ཕྱིར་ཏེ། སྐྱེ་དགུའི་བདག་པོ་ཚངས་པ་རྣམ་སྣང་དྲི་ཆེན་དང་དེ་ཉིད་སྦྱོང་བྱེད་སྒྲོལ་མ་དྲི་ཆུ་དང་། རབ་མཆོག་ཏེ་ལྔའི་གཙོ་བོ་ཁུ་བ་དང་། འདི་ཁུ་བ་དང་བཅས་པར་མང་པོར་སྐྱེ་བ་རཀྟ་དང་། སྟོབས་ཆེན་པོ་ཤ་ཆེན་རྣམས་སོ། །
དེ་ལྟར་ན་བདུད་རྩི་ལྔ་དང་། ལྕགས་ཀྱུ་ལྔ་ལ་སོ་སོར་དབྱེའོ། ། འོ་ན་ཤ་ལྔ་པོ་འདི་རྣམས་ཅིའི་ཕྱིར། ཡེ་ཤེས་ལྔ་ཞེས་བྱ་ཞེ་ན། ཤ་ལྔ་པོ་འདི་རྣམས་ནི་རིགས་ལྔ་རྣམས་ཀྱི་སྔགས་ཨོཾ་ཧཱུྃ་ཏྲྃ་ཧྲི་ཨཱཿ ཡེ་ཤེས་ལྔའི་རབ་ཏུ་དབྱེ་བའི་སོ་སོར་བྱིན་གྱིས་བརླབས་པའི་ཡེ་ཤེས་ཆེན་པོ་ལྔ་ཞེས་བཤད་དོ། ། དེས་ན་ཡེ་ཤེས་ཀྱི་ལྕགས་ཀྱུ་ལྔས་རབ་ཏུ་དབྱེ་བས། ཞི་རྒྱས་ལ་སོགས་པའི་རང་རིགས་ཀྱི་ལྷ་རྣམས་ཀུན་ལ་སྦྱར་བར་བྱ་ཞིང་། ཡང་ན་ཡེ་ཤེས་ཀྱི་བདུད་རྩི་ལྔ་དང་། ལྕགས་ཀྱུ་ལྔ་ཞེས་སོ་སོར་ཕྱེ་ནས་ལས་ལ་སྦྱར་ཞིང་།
སྦྱོར་ཚུལ་ཡང་ལས་སྒྲུབ་པ་ལ་ཕན་པར་འདོད་པས་རྡོ་རྗེ་དབང་མོ་ལ་སོགས་ཕྱི་ནང་གསང་བའི་རྣལ་འབྱོར་མ་ཀུན་བཅུད་ཀྱིས་ཚིམ་ཞིང་དགེས་པར་བྱའི། རང་ཉིད་ཁམས་འཕེལ་བས་འདོད་ཆགས་ཀྱི་དོན་ལ་དགའ་བ་མི་བྱ་ཞིང་། སྲེད་པས་ཟས་ལ་ལོངས་སྤྱོད་པའི་དོན་ལ་ཡང་སྦྱར་བར་མི་བྱ་བར། ཞེས་སོགས་ཀྱི་སྒོ་ནས་སེམས་ཅན་ལ་ཕན་པའི་དོན་གྱི་རྒྱུར་རྣལ་འབྱོར་པས་ཤ་ལྔ་ལ་སོགས་པའི་མཆོད་པ་ཐམས་ཅད་རབ་ཏུ་བརྟག་ཅིང་ངེས་པར་བྱའོ། ། བྱིན་གྱིས་བརླབས་པ་ལ་སོགས་པ་དབུལ་བ་ནི། ཤ་ལྔ་ལ་སོགས་པའི་གཏོར་མའི་རྫས་དེ་ཐམས་ཅད་ཀྱང་། བྱིན་གྱིས་བརླབས་པ་སོགས་བྱས་ནས་དབུལ་བར་བྱ་སྟེ། དེ་ཡང་འཁྲུགས་སྡེབས་ནས་འབུད་པ་ཞེས་པ་ཡྃ་ལས་རླུང་གི་དཀྱིལ་འཁོར་གཡོ་བ་དང་། འབར་བ་ཞེས་པ། རྃ་ལས་མེའི་དཀྱིལ་འཁོར་སྦར་བ་དང་།
ཁྱད་པར་དུ་བསྐོལ་བ་ཞེས་པ་སྔར་བཤད་པ་ལྟར། ཨ་ལས་བྱུང་བའི་པད་མའི་སྣོད་དུ་བསྡུ་ན་རིགས་ལྔའི་ས་བོན་ལས་བདུད་རྩི་ལྔ་བསྐྱེད་པ། ས་བོན་གྱིས་མཚན་པ་དང་། ཕྱེ་ན་བདུད་རྩི་ལྔ་དང་། ལྕགས་ཀྱུ་ལྔ་རྣམས་རིགས་ལྔ་ཡབ་ཡུམ་གྱི་ས་བོན་ལས་བསྐྱེད་ཅིང་། ས་བོན་གྱིས་མཚན་པར་བྱ་སྟེ། འོག་གི་མེས་བསྐོལ་ཞིང་། སྟེང་དུ་དབྱངས་ཀྱི་བཅུ་གསུམ་པ། ཨོཾ་ཐིག་ལེ་ན་དས་མཚན་པ། ཨོཾ་ལས་ཟླ་བའི་དཀྱིལ་འཁོར་གྱི་དབུས་སུ་ཨཱ་ལི་ཀཱ་ལི།
ཨཱ་ལི་ལས་འོད་འཕྲོས་དཔའ་བོ་ཐམས་ཅད་སྤྱན་དྲངས། ཀཱ་ལི་ལས་འོད་འཕྲོས་མཁའ་འགྲོ་ཐམས་ཅད་སྤྱན་དྲངས། སྟེང་དུ་ལྷ་ཡབ་ཡུམ་སྙོམས་འཇུག་མཛད་པས་ཚིམ་སྟེ། བྱང་ཆུབ་ཀྱི་སེམས་དཀར་དམར་ཀྱི་ངོ་བོར་ཞུ། ཟླ་བ་དང་བྱང་ཆུབ་ཀྱི་སེམས་ཐིག་ལེ་ཤེས་རབ་རོ་གཅིག་ཏུ་འདྲེས་པ། པད་མའི་ནང་དུ་ལྷུང་། རྫས་བསྐོལ་བ་རྣམས་དང་དབྱེར་མེད་པར་འདྲེས་པར་གྱུར་པས། ཆུ་ཤེལ་དག་པའི་གཟུགས་སམ། ཉི་མ་འཆར་བའི་དཀྱིལ་འཁོར་རམ། གྲུབ་པའི་དངུལ་ཆུའི་གཟུགས་སུ་བསྐྱེད་པར་བྱས་ཏེ།
དེ་ཉིད་ཁ་དོག་དྲི་རོ་ཁྱད་པར་ཅན་དུ་བྱ་བའི་ཕྱིར། འོག་ནས་བཤད་པའི་བྱིན་རླབས་ཐམས་ཅད་བརྟག་ཅིང་བསྒོམ་པར་བྱས་ནས་མཐེབ་སྲིན་གྱིས། བདུད་རྩིའི་རྒྱ་མཚོའི་དབུས་ནས་བླངས་ཏེ། དང་པོར་རང་གིས་མྱངས་པས་ལུས་ཀྱི་དཀྱིལ་འཁོར་གྱི་ལྷ་རྣམས་མཉེས་པར་བྱ་ཞིང་། བདུད་རྩིའི་ལྷག་མ་དང་། སོགས་པས་བསྡུས་པ་མཆོད་ཡོན་ལ་སོགས་པ་མཆོད་རྫས་ཀྱི་དངོས་པོ་ཀུན་གྱིས། ཕྱིའི་དཀྱིལ་འཁོར་གྱི་ལྷ་རྣམས་ཚིམ་ཞིང་དགེས་པར་བྱའོ། ། བརྒྱད་པ་ལས། ཨོཾ་ཡིག་གིས་མཚན་བདུད་རྩི་རྣམས། ། དེ་ཡི་དབུས་སུ་འབབ་པར་བསྒོམ། །
ཞེས་པས་བསྟན། དེའི་སྟེང་དུ་ཉི་མ་ལ་གནས་པའི་ཧཱུྃ་ལས་རྡོ་རྗེ་ཧཱུྃ་གིས་མཚན་པ་བསྒོམ་པ་ནི། དེ་ཉིད་ལས། ཧཱུྃ་ཡིག་ལས་བྱུང་རྡོ་རྗེ་ནི། ། བར་སྣང་གནས་པ་བསམ་པར་བྱ། ། ཞེས་དང་། དེའི་མན་ངག་མི་ཐུབ་ཟླ་བས། ཉི་དབུས་ཧཱུྃ་བསམ་རྡོ་རྗེ་ནི། ། འབར་བ་དང་ནི་སྤྲོ་བ་ཡིས། ། བདུད་རྩི་རབ་ཏུ་བསྒྲུབ་པར་བྱ། །
ཞེས་གསུངས་པས་བསྟན། དེར་རླུང་མེས་རྫས་རྣམས་བསྐོལ་བ་ནི། སཾ་ཊིར། འབུད་པ་འབར་བ་ཉིད་དང་ནི། ། ཁྱད་པར་དུ་ནི་བསྐོལ་བ་ཉིད། ། ཅེས་དང་། གསང་འདུས་ལེའུ་བཅོ་བརྒྱད་པ་ལས། སྦར་དང་དེ་བཞིན་སྲེག་པ་དང་། ། སྣང་བར་བྱ་དང་གཟུགས་མཐོང་བ། ། སྔགས་ཀྱི་ལུས་སུ་རབ་སྦྱོར་བས། །
ཞེས་པས་བསྟན། ཨོཾ་ལས་བདུད་རྩིའི་རྒྱུན་འཛགས་པ་ནི། དེ་ཉིད་ལས། ཨོཾ་ཡིག་གིས་མཚན་བདུད་རྩི་རྣམས། ། དེ་ཡི་དབུས་སུ་འབབ་པར་བསྒོམ། ། ཞེས་གོང་དུ་དྲངས་པའི་དེ་ཉིད་ཀྱིས་བསྟན། ཧཱུྃ་ལས་འོད་འཕྲོས་པས་ཡེ་ཤེས་ཀྱི་བདུད་རྩི་བཀུག་པ་ནི། གོང་དུ་དྲངས་པའི་མི་ཐུབ་ཟླ་བའི་ལུང་དེ་ཉིད། སཾ་ཊིར། ལྕེ་ཧཱུྃ་དེ་ཉིད་ཁྱད་པར་ལས། །
ཡེ་ཤེས་ལྕགས་ཀྱུའི་རབ་དབྱེ་བས། ། ཡིད་ཀྱིས་ཐམས་ཅད་དགུག་པའོ། ། ཞེས་པས་བསྟན། དེ་ནས་ཁ་དོག་དྲི་རོ་ཕུན་སུམ་ཚོགས་པར་གྱུར་བ་ནི། སཾ་ཊིར། ཤེལ་གྱི་གཟུགས་ཀྱིས་བསྐྱེད་བྱ་ཞིང་། ། ཞེས་དང་། གསང་འདུས་ལེའུ་བཅོ་བརྒྱད་པར། ཤེལ་དང་མཚུངས་པར་སྣང་གྱུར་ཅིང་། ། ཡེ་ཤེས་ཉི་མ་ལྟ་བུ་གཞན། །
ཞེས་པས་བསྟན། ཨོཾ་ཨཱཿཧཱུྃ་བརྗོད་པ་ནི། སཾ་ཊིར། པད་མའི་དབང་ཕྱུག་གཟུགས་གསེར་མདོག ། གཟི་བརྗིད་དྲི་ཆུ་རྣམ་སྣང་དང་། ། རྡོ་རྗེ་དབང་ཕྱུག་མྱང་བ་ནི། ། ལག་ན་རྡོ་རྗེ་ལྷ་གསུམ་དག ། རྣམ་པ་གསུམ་དུ་ཤེས་པར་བྱ། ། ཞེས་པས་བསྟན། ཧ་ཧོ་ཧྲོཿབརྗོད་པ་ནི།
དེ་ཉིད་ལས། ཧ་ཡིས་ཁ་དོག་འཕྲོག་པར་བྱེད། ། ཧོས་ནི་དྲི་ནི་འཛིན་པར་བྱེད། ། རིམ་པ་འདིས་ནི་བརྗོད་པར་བྱ། ། རྣམ་གསུམ་ལན་གསུམ་བརྗོད་པས་ནི། ། གསུམ་གྱིས་ལྷ་རྣམས་ཚིམ་པར་བྱ། ། ཞེས་གསུངས་པས་བསྟན་པའི་ཕྱིར་ན། རྗེ་བཙུན་གོང་མའི་བཞེད་པ་དེ་དག་ལ་སྒྲུབ་པར་བྱེད་པ་རྣམ་དག་ཡོད་པར་གྲུབ་བོ། ། གཞན་ཡང་བཟའ་བ་མི་འཆི་བཅུ་ཕྱེད་དེ། ། ཞེས་པས།
བཏུང་བ་ཡང་མི་འཆི་བཅུ་ཕྱེད་དུ་རིགས་ལ། གཞན་དུ་ན་བཅུ་ཕྱེད་ཀྱི་ངེས་བཟུང་དགོས་མེད་དུ་འགྱུར་རོ། ། ཞེས་གསུང་བ་ཡང་རིགས་པ་མ་ཡིན་ཏེ། དེ་ལྟར་ན། རྩ་རྒྱུད། གུར། གསང་འདུས་རྣམས་ལས། ཤ་ལྔ་ཟ་བར་སྟོན་པའི་ལུང་དེ་རྣམས་ཀྱིས། ཤ་ལྔ་འཐུང་བར་ཡང་སྟོན་པར་འགྱུར་ལ་བཞེད་ན། བཏུང་བ་མི་འཆི་བཅུ་ཕྱེད་ཀྱི་ངེས་བཟུང་དགོས་མེད་དུ་འགྱུར་བའི་ཕྱིར་རོ། །
མངོན་བརྗོད་ལས་མ་གསུངས་ཀྱང་། རྒྱུད་གཞན་ནས་གསུངས་པའི་བདུད་རྩི་བྱིན་རླབས་བྱེད་པ་ལ་སྐྱོན་ཅི་ཡང་མེད་ལ། མངོན་བརྗོད་ལས་མ་གསུངས་པས་བྱར་མི་རུང་ན། རང་ལུགས་ལ་ཡང་ཧ་ཅང་ཐལ་བར་འགྱུར་རོ། ། གཞན་ཡང་། དང་པོ་སྐྱེ་དགུའི་བདག་པོ་སྟེ། ། ཞེས་སོགས་ཀྱི་དོན་རིན་པོ་ཆེ་རྩེ་མོས་གསུངས་པ་ལ་གནོད་བྱེད་བརྗོད་པ་དེ་ཉིད། ཡེ་ཤེས་ལྕགས་ཀྱུའི་རབ་དབྱེ་བས། ། ཞེས་པའི་སྐབས་སུ། རྗེ་ཉིད་ཀྱིས་གསུངས་པའི་བཤད་པའི་རྣམ་གྲངས་གཉིས་པོ་དེ་ཉིད་ལ་ཡང་མཚུངས་ཏེ།
དེ་ལྟར་ན་གོང་གི་དྲི་བ་དེ་ཡང་། ཡེ་ཤེས་ཀྱི་བདུད་རྩི་དང་ལྕགས་ཀྱུ་དུ་ཡིན་ཞེས་འདྲི་བར་འགྱུར་བས། ཡེ་ཤེས་ཀྱི་ལྕགས་ཀྱི་དུ་ཡིན་ཞེས་པ་མི་རིགས་པར་མཚུངས་པ་དང་། རྫས་བཅུ་དྲིས་པ་ལ། ལན་ལྔ་ཉིད་མི་རིགས་པར་མཚུངས་པ་དང་། བདུད་རྩི་དང་། གཏོར་མའི་ལས་ཐམས་ཅད་འདིར་འཆད་པར་མི་རིགས་ན། ཞི་རྒྱས་ལ་སོགས་པ་རང་རིགས་ཀྱི་ལྷ་ཀུན་ལ་སྦྱོར་བ་ཡང་མི་རགས་པར་མཚུངས་པའི་ཕྱིར་དང་། གོང་དུ་བདུད་རྩི་བྱིན་བརླབས་ཀྱི་སྐབས་སུ། ཤ་ལྔ་བསྒོམ་པ་བཀག་པ་དང་།
འདིར་ཤ་ལྔ་བསྒོམ་པར་སྒྲུབ་པ་ཡང་འགལ་བའི་ཕྱིར་དང་། གཏོར་མ་བྱིན་རླབས་རྒྱས་པ་ལ་ཤ་ལྔ་བསྒོམ་དགོས་ན། བདུད་རྩི་བྱིན་རླབས་རྒྱས་པ་ལ་ཡང་ཤ་ལྔ་བསྒོམ་དགོས་པར་མཚུངས་པའི་ཕྱིར་དང་། ཨཱ་ལི་ཀཱ་ལི་ལས་དཔའ་བོ་དང་དཔའ་མོ་སྤྱན་དྲངས་པ་ལ་སོགས་པ་མངོན་བརྗོད་ལས་མ་གསུངས་པས་མི་འཐད་པར་མཚུངས་པའི་ཕྱིར་རོ། ། དེས་ན་རང་གི་ལུགས་ནི། རྗེ་བཙུན་ས་སྐྱ་པ་ཡབ་སྲས་ཀྱི་བཞེད་པ་ཁོ་བོའི་དཔལ་ལྡན་བླ་མ་རྡོ་རྗེ་འཆང་ཆེན་པོས་མངོན་རྟོགས་འགྲེལ་པ་དང་བཅས་པར་གསུངས་པ་ཉིད་སྐྱོན་མེད་པར་ལེགས་པར་གྲུབ་བོ། ། མཆོད་པ་དོན་ཡོད་གྲུབ་པའི་ཡན་ལག་གི་ཚིག་དོན་ནི། གོང་དུ་བཤད་ཟིན་པས་འདིར་མ་གསུངས་པ་ཡིན་ལ། བསྟོད་པའི་སྐབས་སུ་ཞེས་བྱ་བ་ནས། བདག་མེད་མ་ལ་ཕྱག་འཚལ་འདུད། །
ཅེས་བྱའོ་ཞེས་པའི་བར་གྱིས། བསྟོད་པ་རིན་ཆེན་འབྱུང་ལྡན་གྱི་ཡན་ལག་གི་ཚིག་དོན་རྒྱས་པར་བཤད་ལ་མངོན་པར་རྟོགས་པ་འབྲིང་པོ་ལྟར་ན། དེས་བསྐྱེད་པའི་རིམ་པ་ཡན་ལག་དྲུག་བསྟན་ཟིན་ནོ། ། ད་ནི་དེ་དག་གི་འཇུག་བསྡུ་ན། མངོན་པར་རྟོགས་པ་རྒྱས་པ་ཞེས་བྱ་བ་ནས་རྒྱས་གདབ་པའོ་ཞེས་གསུངས། ཞེས་པའི་བར་གྱིས། བསྙེན་སྒྲུབ་ཡན་ལག་བཞི་རྒྱུ་མཚན་དང་བཅས་པ། ཕྱི་ནང་སྦྱར་ཏེ་བསྟན། མངོན་པར་རྟོགས་པ་འབྲིང་པོ་ཞེས་བྱ་བ་ནས། གུར་ལས་གསུངས་ཞེས་སོ། །
ཞེས་བྱ་བ་ནི་རྣལ་འབྱོར་ཡན་ལག་དྲུག་གི་རྒྱུ་མཚན་བསྟན། དེ་ལྟར་རྟེན་དང་བརྟེན་པར་བཅས་པ་ཞེས་སོགས་ནི་གོང་དུ་བཤད་པ་སྤྱིའི་འཇུག་བསྡུ་བའོ། ། དེས་རྟེན་བསྐྱེད་པའི་རིམ་པ་བསྟན་ཟིན་ཏོ། ། གཉིས་པ་བརྟེན་པ་རྫོགས་རིས་གྱི་སྐབས་སུ་ཞེས་སོགས་ཀྱིས། རྫོགས་རིམ་བསྒོམ་ཚུལ་འགལ་སྤོང་དང་བཅས་པ་དང་། འཁོར་ལོ་བཞི་ལ་བརྟེན་པའི་ཙཎྜ་ལི་བསྒོམ་པའི་རྒྱུ་མཚན་བསྟན། དེ་དག་གིས་ནི་མཉམ་པར་བཞག་པའི་རྣལ་འབྱོར་རིམ་པ་གཉིས་བསྟན་ཟིན་ཏོ། ། སྤྱི་དོན་གཉིས་པ། མཉམ་པར་མ་བཞག་པའི་རྣལ་འབྱོར་བརྒྱད་ལས། དང་པོ་དག་པ་དྲན་པའི་སྐབས་སུ་ཞེས་བྱ་བ་ནས།
གཞུང་གི་སྟེང་དུ་སྤྲོ། ཞེས་པའི་བར་གྱིས། དག་པའི་རྒྱུ་མཚན་དང་། དག་པ་དྲན་པའི་ཚུལ་བསྟན། འདིར་རྒྱས་པར་མ་སྤྲོས་ཀྱང་། གོང་དུ་རྒྱས་པར་བཤད་ཟིན་པ་ལས་རྟོགས་པར་བྱའོ། ། གཉིས་པ་བཟླས་པའི་རྣལ་འབྱོར་གྱི་སྐབས་སུ། ཟླས་པའི་ཡུལ་ཕྲེང་བ། དེ་དུས་ཀྱི་རྣལ་འབྱོར་སྔགས་དངོས། ཇི་ལྟར་བཟླ་པའི་ཚུལ་དང་བཞི།
དང་པོ་ནི། ཕྲེང་བའི་རྒྱུ་ནི་ཞེས་བྱ་བ་ནི། འདིར་དམིགས་ཀྱིས་བསལ་བར་ཤེས་པར་བྱའོ། ། ཞེས་པའི་བར་གྱིས་བསྟན། གཉིས་པ་ནི། གཉིས་པ་དུས་ཀྱི་རྣལ་འབྱོར་ཞེས་བྱ་བ་ནས། བཟླས་གསུང་ཞེས་པའི་བར་གྱིས་བསྟན། འདིར་ཟླ་ཟེར་ལས། བླ་ཆེན་འཕགས་པས། རང་གི་ཐུགས་ཁ་ནས་སྔགས་ཕྲེང་འཐོན།
ཡུམ་གྱི་ཁར་ཞུགས་ཐུགས་ཁར་ཐིམ། མཁའ་ནས་འཐོན། ཡབ་ཀྱི་རྡོ་རྗེར་ཞུགས་ཐུགས་ཁ་ཐིམ་པར་བསྒོམས་ལ་བཟླ་ཞིང་། འཁོར་རྣམས་ཀྱིས་ནི་རང་རང་གི་ཐུགས་ཁའི་ས་བོན་ལས་འཁོར་བར་བསམ་ཞིང་བཟླའོ། ། ཞེས་གསུངས་མོད། རྗེ་བཙུན་དང་མི་མཐུན་པར་མངོན་ནོ། ། ཞེས་ཟེར་རོ། ། དེ་ཡང་མི་འཐད་དེ། གཙོ་བོ་ཡབ་ཡུམ་གྱི་སྔགས་བཟླ་བའི་ཚེ། རྗེ་བཙུན་སྐུ་མཆེད་ཀྱི་ཞལ་ནས།
ཚུར་འཁོར་དུ་བཤད་པ་ནི་རླུང་བརྟན་པར་བྱ་བའི་དབང་དུ་བྱས་ཏེ། རྗེ་ས་སྐྱ་པ་ཆེན་པོས། བཟླས་པའི་མན་ངག་ནི་ཡུམ་གྱི་ཐུགས་ཁའི་ཨྃ་ལས་སྔགས་ཀྱི་ཕྲེང་བ་བྱུང་ཏེ། རང་གི་ཁར་ཞུགས་ཤིང་འཁོར་དེ། ཚུར་འཁོར་བ་འདིས་ནི་རླུང་བརྟན་པར་འགྱུར་རོ། ། ཞེས་གསུངས་པ་ལྟར་མཛད་པ་ཡིན་ལ། དེའི་ཤུགས་ལ་བྱང་སེམས་བརྟན་པར་འདོད་པས། ཕར་འཁོར་དུ་བཟླ་བ་སྙན་བརྒྱུད་ལ་བཞུགས་པས། འཕགས་པ་རིན་པོ་ཆེས་གསལ་བར་བཀོད་པ་ཡིན་ཏེ། རྗེ་བཙུན་གྱིས་ཡུམ་དང་བཅས་པ་ལ།
དོ་ལའི་བཟླས་པ་དང་། ཞེས་པ་རྒྱས་བཤད་ཀྱི་སྐབས་སུ། འཕགས་པས་འཁོར་བའི་བཟླས་པ་ལ་གཉིས་སུ་ཡོད་པ་ལ་ཡབ་ཡུམ་ཞལ་སྦྱོར་གྱི་སྟེང་འོག་གི་སྒོ་གཉིས་ནས། ཕར་ཚུར་འཁོར་བས་རང་གཞན་གྱི་དོན་བྱས་པར་བསམ་ཞིང་བཟླ་བ་དང་། ཞེས་གསུངས་པས་སོ། ། འདི་ཉིད་རྗེ་བཙུན་ཆེན་པོའི་དགོངས་པར་ཤིན་ཏུ་གསལ་ཏེ། དེ་ཁོ་ན་ཉིད་གསུམ་གྱི་མན་ངག་ལས། ཀྱཻ་རྡོ་རྗེ་དང་། བདེ་མཆོག་ཡུམ་ལ། འཁོར་བའི་བཟླས་པ་ཞེས་བྱ་བ།
ཡུམ་ལས་ཡབ་ཀྱི་སྔགས་ཀྱི་འོད་ཟེར་དང་། ཡིག་འབྲུ་ཚུར་འཁོར་བའམ། ཡབ་ལས་ཡུམ་ལ་ཕར་འཁོར་བའི་ཚུལ་དུ་བཟླས་པར་བཤད་དེ། དེ་ཡང་ཚུར་འཁོར་དུ་བཟླས་ན་རླུང་བརྟན་པར་འགྱུར། ཕར་འཁོར་དུ་བཟླས་ན་བྱང་ཆུབ་ཀྱི་སེམས་བརྟན་པར་འགྱུར། ཞེས་གསུངས་སོ། ། གཞན་ཡང་བཟླས་ཐབས་གཞུང་སོ་སོ་གང་གི་ལུགས་སུ་བྱས་ཀྱང་བཏུབ་སྟེ། བཟླས་ཐབས་ཀྱི་བྱེ་བྲག་གོ ། ཞེས་ཤིན་ཏུ་གསལ་བར་གསུངས་པའི་ཕྱིར་རོ། ། འཁོར་གྱི་སྔགས་བཟླས་ཚུལ་ཡང་།
རྗེ་བཙུན་རྩེ་མོས་སྔགས་ཀྱི་འོད་ཟེར་ལྷ་མོ་ལ་ཕོག་པས་ཐུགས་རྒྱུད་བསྐུལ་བར་བསམ་ཞེས་གསུངས་པ་ནི་བཟླ་ཚུལ་གྱི་རྣམ་གྲངས་གཞན་ཡིན་ལ། རྗེ་བཙུན་གྱི་དགོངས་པ་ཡང་མཐའ་གཅིག་པ་མིན་ཏེ། རྗེ་བཙུན་གྱིས་ཡུམ་མེད་པ་ལ་མ་ནིང་གི་བཟླས་པ་ཞེས་གསུངས་ལ། རྒྱས་བཤད་དུ། འཕགས་པས་ལྷ་ཡབ་ཡུམ་རྐྱང་པ་ལ་འཁོར་བར་བསྒོམ་པ་མ་ནིང་གི་བཟླས་པ་ཞེས་གསུངས་པས་སོ། ། གལ་ཏེ་རྗེ་བཙུན་གྱིས་ཡུམ་མེད་པ་ལ་ཞེས་གསུངས་པ་ནི། སྐུ་རྡོ་རྗེ་ཡུམ་མེད་པ་ལྟ་བུ་ལ་དགོངས་པ་ཡིན་གྱི། ལྷ་མོ་རྣམས་ལ་མ་ཡིན་ནོ་སྙམ་ན། ལྷ་མོ་རྣམས་ལ་ཡང་ཚུལ་དེ་ཉིད་དུ་བཟླ་བ་རྗེ་བཙུན་གྱི་དགོངས་པ་ཡིན་ཏེ། རྗེ་བཙུན་གྱིས་བདག་མེད་མའི་མངོན་རྟོགས་སུ་ཐུགས་ཁའི་ཨྃ་ལས་སྔགས་ཀྱི་ཕྲེང་བ་བྱུང་སྟེ།
ལྟེ་བ་ནས་འཐོན་ནས་ཞལ་དུ་བཞུགས་ཏེ། ཐུགས་ཁའི་ཨྃ་ལ་ཐིམ་པའི་ཚུལ་གྱིས་ཚུར་འཁོར་གྱི་རྣམ་པའམ། ཞལ་ནས་བྱུང་སྟེ་ལྟེ་བར་བཞུགས་ནས་ཨྃ་ལས་མས་ཡར་ཐིམ་པའི་ཚུལ་ཕར་འཁོར་གྱི་རྣམ་པར་བཟླས་པ་གང་རུང་ངོ་། ། ཞེས་གསལ་བར་གསུངས་པའི་ཕྱིར་རོ། ། དེས་ན་དོ་ལའི་བཟླས་པ་དང་། མ་ནིང་གི་བཟླས་པ་གཉིས་ཀ་ལ་ཡང་། ཕར་འཁོར་དང་ཚུལ་འཁོར་དུ་བཟླ་བ་ལུགས་གཉིས་ཀ་ཡོད་པ། རྗེ་བཙུན་གྱི་དགོངས་པ་ཡིན་པར་གསལ་བར་བཤད་པས། འཕགས་པ་རིན་པོ་ཆེའི་བཟླས་པའི་མན་ངག་རྗེ་བཙུན་སྐུ་མཆེད་དང་མི་མཐུན་པ་མ་ཡིན་པར་ཤེས་པར་གྱིས་ཤིག གསུམ་པ་ནི།
གསུམ་པ་སྔགས་དངོས་ལ་ཞེས་བྱ་བ་ནས། ཅེས་པ་དང་འགལ་ལོ་ཞེས་པའི་བར་གྱིས་བསྟན། འདིར། ཞལ་བརྒྱད་རྣམས་ལ་ཞེས་སོགས་ཀྱི་ཚིགས་སུ་བཅད་པ། རྩ་སྔགས་ཀྱི་དོན་བོད་སྐད་དུ་བསྒྱུར་བ་འདི་སྐད་དོད་སོ་སོར་བཤད་དེ་བསྒྱུར་ན་ཨོཾ་ནི་སྔགས་ཀྱི་མགོ་འདྲེན་པའོ། ། ཨ་ཥྚན་ཡ་ཞེས་པ་ཞལ་བརྒྱད་པ། སིཾ་གརྟོ་ཀེ་ཤ་བརྟ་མ་ནེ་ཞེས་པ། དབུ་སྐྲ་སེར་པོ་གྱེན་དུ་བརྫེས་པ། ཙ་ཏུར་བིཾ་ཤ་ཏི་ནེ་ཏྲ་ཡ་ཞེས་པ་སྤྱན་ཉི་ཤུ་རྩ་བཞི་པ། ཥོ་ཌ་ཤ་བྷུ་ཛ་ཡ་ཞེས་པ་ཕྱག་བཅུ་དྲུག་པ།
ཀྲིཥྞ་ཛི་མུ་ཏ་ཝ་པུ་ཥེ་ཞེས་པ་སྐུ་མདོག་ཆར་སྤྲིན་ལྟར་གནག་པ། ཀ་པ་ལ་མ་ལ་ཨ་ནེ་ཀན་དྷ་རི་ཎེ་ཞེས་པ་ཐོད་པའི་ཕྲེང་བ་མང་པོ་འཛིན་པ། ཨཏ་མ་ཏ་ཀྲུ་ར་ཙི་ཏ་ཡ་ཞེས་པ། བདག་ཉིད་སེམས་འཁྲུག་པ་ཅན། ཨར་དྷེན་ཏུ་དཾཥྚི་ཎེ་ཞེས་པ་མཆེ་བ་ཟླ་བ་ཕྱེད་པ་ཅན། ཨོཾ་ནི་གོང་མ་བཞིན། མཱ་ར་ཡ་གཉིས་ནི། སོད་གཉིས་ཀཱ་ར་ཡ་གཉིས་ནི་གྱིས་གཉིས། གྷརྫ་ཡ་གཉིས་ནི་སྒྲོགས་གཉིས། རྟརྫ་ཡ་གཉིས་ནི་རྟོག་གཉིས།
ཤོ་ཥ་ཡ་གཉིས་ནི་སྐོམས་གཉིས། སསྟ་ས་ག་རན་ཞེས་པ་རྒྱ་མཚོ་བདུན་པོ་རྣམས། བྷན་དྷ་གཉིས་ནི་ཆིངས་གཉིས། ན་ག་ཨཥྚ་ཀན་ཞེས་པ་ཀླུ་བརྒྱད་པོ་རྣམས། གྷིཧྣ་གཉིས་ནི་ཟུང་གཉིས། ཤ་ཏྲུཾ་ཞེས་པ་དགྲ་བོ། ཧ་ཧ་སོགས་ཨཱ་ལི་བཅུ་གཉིས་ལ་བོད་སྐད་ཀྱི་ཧ་བྱིན་པ་སྟེ་བཞད་པའི་ཉམས། ཕཊ་ཞེས་པ་ནི་བསད་པ། སྭཱ་ཧཱ་ཞེས་པ་ནི་ཞི་བ་སྟེ་དོན་འགྱུར་རོ། ། བཞི་པ་ནི།
བཟླ་བའི་ཚུལ་ནི་ཞེས་སོགས་ཀྱིས་བསྟན་ཏོ། ། འདིར་རྗེ་བཙུན་ས་སྐྱ་པ་ཡབ་སྲས་ཀྱིས་བཞེད་པས། དཀྱིལ་འཁོར་བདག་པོའི་བཟླས་པ་འབུམ། ། དཀྱིལ་འཁོར་ཅན་གྱི་དེ་བཞིན་ཁྲི། ། ཞེས་གསུངས་པ་ལྟ་བུ། རྒྱུད་ནས་དངོས་སུ་གསུངས་པའི་གྲངས་དེ་ཉིད་ལ། རྩོད་དུས་བཞི་འགྱུར་དུ་ནི་བཟླས། ། ཞེས་གསུངས་པ་ལྟར་བཞི་འགྱུར་དུ་བཟླ་བ་དང་། གསང་སྔགས་མ་བཟླས་མི་འགྲུབ་ཅིང་། ། སྦྱིན་སྲེག་མ་བྱས་འབྲས་མི་འབྱིན། །
གསང་སྔགས་འབུམ་ཕྲག་རེ་ལ་ནི། ། སྦྱིན་སྲེག་ཁྲི་ཕྲག་བྱ་བར་བཤད། ། ཅེས་གསུངས་པ་ལྟར། བཟླས་པའི་གྲངས་བཅུ་ཆའི་སྦྱིན་སྲེག་དང་བཅས་པ་དགོས་པར་བཞེད་པ་ལ། བླ་མ་གཙོང་ཁ་པ་རིན་པོ་ཆེ་བློ་བཟང་གྲགས་པས་གསང་སྔགས་ལམ་རིམ་དུ་སྡོམ་འབྱུང་གི་བཅུ་གཉིས་པ་ལས། རྫོགས་ལྡན་ལ་ནི་བཟླ་བྱ་གཅིག ། ཉིས་འགྱུར་སུམ་ལྡན་ལ་བཟླས་བྱ། ། སུམ་འགྱུར་ཉིས་ལྡན་ལ་རབ་བརྗོད། ། རྩོད་ལྡན་བཟླས་པ་བཞི་འགྱུར་རོ། ། ཞེས་གསུངས་པས།
གཙོ་བོ་ལ་འབུམ་དང་འཁོར་ལ་ཁྲི་བཟླས་པར་གསུངས་པ་རྣམས། བཞི་འགྱུར་དུ་བྱ་དགོས་ཞེས་ཁ་ཅིག་སྨྲ་མོད་ཀྱང་། རྒྱུད་ཀྱི་དོན་དུ་མ་མཐོང་སྟེ། སྡོམ་འབྱུང་གི་བཅུ་གཅིག་པར། གཙོ་བོ་ཡབ་ཡུམ་དང་མཁའ་འགྲོ་ལ་སོགས་པ་བཞི་སྟེ། ལྷ་དྲུག་གི་སྒོ་ནས། གཏེར་དང་བཅུད་ལེན་སོགས་སྒྲུབ་པའི་སྐབས་སུ་སྙིང་པོ་འབུམ་དང་། ཉེ་སྙིང་འབུམ་ཕྲག་གསུམ་ལ་སོགས་པ་བཟླ་བ་དང་། བཟླས་པ་གང་བྱས་ཀྱི་བཅུ་ཆའི་སྦྱིན་སྲེག་བྱེད་པར་གསུངས་ལ། དེ་རྫོགས་ལྡན་གྱི་དབང་དུ་བྱས་པས་འགྲེལ་པར་བཤད་ཅིང་།
ལུང་དྲངས་པ་དེའི་གྲེལ་པ་ལས། འབུམ་ཕྲག་གཅིག་དང་གཉིས་ལ་སོགས་པ་བཟླ་བར་གསུངས་པ་རྣམས་རྫོགས་ལྡན་གྱི་ཡིན་པས། དེ་ཉིས་འགྱུར་ལ་སོགས་པ་བྱ་བར་བཤད་པས། དངོས་གྲུབ་བསྒྲུབ་པའི་སྐབས་ལ་གསལ་བར་བཤད་ཀྱི། དཀྱིལ་འཁོར་གྱི་ཆོ་ག་བྱེད་པའི་སྔོན་དུ་བཟླས་པ་བྱེད་པ་ལ་མ་བཤད་པའི་ཕྱིར་དང་། དཀྱིལ་ཆོག་ཁུངས་ཐུབ་གཞན་ནས་ཀྱང་། དེ་ལྟར་བྱེད་པའི་རྣམ་གཞག་མ་གསུངས་པའི་ཕྱིར་རོ་ཞེས་དང་། བོད་ཀྱི་མཁས་པ་དག ལྷ་བཅུ་གསུམ་མམ། ལྷ་ལྔ་མ་ལ།
གཙོ་བོ་ལ་འབུམ། འཁོར་ལ་ཁྲི་ཁྲག་རེ་ཐམས་ཅད་ཀྱི་ཐུན་མོང་དུ་ཡེ་ཤེས་འབེབས་པའི་སྔགས་ལ་ཁྲི་ཁྲག་གཅིག དེ་རྣམས་ཀྱི་བཅུ་ཆ་སྦྱིན་སྲེག་བྱ་ཞེས་གསུངས་སོ། ། ཡེ་ཤེས་འབེབས་པའི་བཟླས་པའི་བཅུ་ཆ་ལ་སྦྱིན་སྲེག་བྱ་བར་དུས་འཁོར་གྱི་བསྐོར་ལས་གསུངས་པ་དང་། སྡོམ་འབྱུང་ལ་སོགས་པ་ལས་ཞི་རྒྱས་ལ་སོགས་པའི་དངོས་གྲུབ་བསྒྲུབ་པའི་སྐབས་སུ། བཟླས་པའི་བཅུ་ཆའི་སྦྱིན་སྲེག་བྱ་དགོས་པར་མང་དུ་གསུངས་པ་མ་རྟོགས་པ། དཀྱིལ་འཁོར་གྱི་ཆོ་ག་བྱེད་པའི་སྔ་རོལ་གྱི་བཟླས་པ་ལ། བཅུ་ཆའི་སྦྱིན་སྲེག་བྱ་བར་ཚད་ལྡན་གྱི་དཀྱིལ་ཆོག་གང་ནས་ཀྱང་མ་གསུངས་པས་མི་དགོས་སོ་ཞེས་དགག་པ་བརྗོད་པར་མཛད་དོ། ། དེ་ལ་གནོད་བྱེད་བརྗོད་པ་ནི། ཟླ་ཟེར་ལས།
གཞུང་དེ་གཏེར་དང་བཅུད་ལེན་ལ་སོགས་པ་བསྒྲུབ་པའི་སྐབས་ཡིན་ཀྱང་དངོས་གྲུབ་ཕྲན་ཚེགས་དེ་ལྟ་བུ་བསྒྲུབ་པ་ལ་ཡང་། རྫོགས་ལྡན་གྱི་དུས་ཀྱི་བཟླས་པའི་གྲངས་གང་ཡིན་པ་དེ། རྩོད་དུས་སུ་བཞི་འགྱུར་དུ་བཟླ་དགོས་ན་ཕྱག་ཆེན་མཆོག་གི་དངོས་གྲུབ་བསྒྲུབ་པའི་བསྙེན་པ་ལ་བཞི་གྱུར་དུ་བཟླ་མི་དགོས་པའི་ངེས་པ་མེད་པའི་ཕྱིར་དང་། ལས་དེ་དག་རྫོགས་ལྡན་གྱི་དུས་ཀྱི་སེམས་ཅན་རྣམས་བསོད་ནམས་ཆེ་བས་བཟླས་པ་ཉུང་ངུས་འགྲུབ་ལ། རྩོད་དུས་ཀྱི་སེམས་ཅན་རྣམས་བསོད་ནམས་ཆུང་བས་བཟླས་པ་མང་པོ་བསྒྲུབ་དགོས་པར་བཤད་པ་བཞིན། འདིར་ཡང་རྒྱུ་མཚན་མཚུངས་པའི་ཕྱིར་དང་། གཞུང་ཁུངས་ཐུབ་གང་ནས་ཀྱང་མ་བཤད་པའང་མིན་ཏེ། སངས་རྒྱས་ཐོད་པའི་བཀའ་འགྲེལ་ཡེ་ཤེས་ལྡན་ལས། ད་ནི་རྣལ་འབྱོལ་པ་ཐ་མ་དང་། འབྲིང་དང་མཆོག་རྣམས་ཀྱི་བཟླས་པ་བསྟན་པར་བྱ་སྟེ།
རྒྱུད་ལ་ལར་ཞེས་པ་ནི་རྒྱུད་ཁ་ཅིག་ཏུའོ། ། ཅི་ནས་ཞེས་པ་ནི་རྣམ་པ་ཀུན་ནས་སོ། ། སྔགས་བྱེ་བ་བཟླས་ཞེས་པ་ནི། རྣལ་འབྱོར་པ་ཐ་མས་ནི་སྔགས་བྱེ་བ་བཟླས་པར་གསུངས་ཞེས་པའི་ཐ་ཚིག་གོ ། བསོད་ནམས་འབྲིང་པོ་རྣམས་ཀྱི་སྔགས་འབུམ་བཟླས་ཞེས་པ་ནི། བསོད་ནམས་འབྲིང་པོའི་རྣལ་འབྱོར་པ་བར་མས་ནི་འབུམ་བཟླས་པར་གསུངས་ཏེ། མྱུར་བར་ཞེས་བྱ་བའི་དོན་ནི་མགྱོགས་པར་ཞེས་བྱ་བའི་དོན་ཏོ། ། གང་གསུངས་ཞེས་པ་ནི་གང་བཤད་པའོ། བསོད་ནམས་ཆེ་བས་ཞེས་པ་ནི། བསོད་ནམས་ཆེ་བའམ་རྣལ་འབྱོར་པ་མཆོག་གིས་ནི་ཁྲི་བཟླས་པར་བཤད་དོ། །
དེ་ལྟར་ཡང་གསུངས་པ། རྫོགས་ལྡན་དུས་སུ་ཡི་གེ་འབུམ་བཟླས་སྟེ། ། གཉིས་ལྡན་དུས་ཀྱི་སྔགས་པས་འབུམ་ཕྲག་གཉིས། ། གསུམ་ལྡན་དུས་སུ་འབུམ་ཕྲག་གསུམ་དུ་འགྱུར། ། བྱེ་བ་ཕྲག་གསུམ་འབུམ་བཞི་རྩོད་དུས་སྦྱར། ། ཞེས་སོ། ། རྡོ་རྗེ་འཆང་ཆེན་པོ་ཞེས་པ་ནི་རྡོ་རྗེ་འཆང་ཆེན་པོའོ། ། རྣམ་པ་དེ་ལྟ་བུར་བཅོམ་ལྡན་འདས་ཀྱི་སྔགས་ཀྱི་བཟླས་པ་གསུངས་སོ་ཞེས་བཤད་པའི་ཕྱིར་དང་། གཞུང་འདི་ལས་ཚོགས་བསྒྲུབ་པའི་སྐབས་མ་ཡིན་པའི་ཕྱིར་དང་། སྐབས་འདིར་སྔར་གྱི་སྡོམ་འབྱུང་གི་ལུང་དེ་ཤེས་བྱེད་དུ་དྲངས་པའི་ཕྱིར་རོ། །
ཞེས་སྨྲ་བར་བྱེད་དོ། ། འདི་ལ་ཡང་ལམ་རིམ་གྱི་བཞེད་པ་དེ་ནི་འཐད་པ་མ་ཡིན་ལ། ཟླ་ཟེར་གྱི་ལན་འདི་ཡང་། ཡེ་ཤེས་ལྡན་གྱི་ལུང་གིས་བསྒྲུབ་པ་འདི་ནི། སློབ་དཔོན་ས་ར་ཧ་ཚད་མའི་སྐྱེས་བུར་ཡོངས་སུ་གྲགས་ཤིང་། ལུང་དྲངས་པ་རྣམས་ཀྱང་ཚིག་ཇི་ལྟ་བ་བཞིན་དུ་འགྲེལ་པ་ན་བཞུགས་ཀྱིན་འདུག་པས་ཤིན་ཏུ་ལེགས་པ་ཡིན་མོད། སྡོམ་འབྱུང་རྩ་འགྲེལ་ཀྱི་དགོངས་པ་འཆད་པ་ན་གཞུང་གི་དངོས་བསྟན། དངོས་གྲུབ་ཕྲན་ཚེགས་ཁོ་ན་སྒྲུབ་པའི་གཞུང་དུ་ཁས་བླངས་ནས་དེའི་ཤུགས་ལ་མཆོག་གི་དངོས་གྲུབ་བསྒྲུབ་པ་ལ། དེ་བཞིན་མི་དགོས་པའི་ངེས་པ་མེད་པ་ཙམ་དུ་བྱས་འདུག་ཅིང་། ངེས་པ་མེད་པ།
སྒྲུབ་བྱེད་རྣམ་དག་ཏུ་མི་འགྱུར་བས། རྒོལ་བ་དེ་གཉིས་ཀས་རྒྱུད་འགྲེལ་པ་དང་བཅས་པའི་དགོངས་པ་ཇི་ལྟ་བ་བཞིན་མ་ལོངས་པར་སྣང་ངོ་། ། དེས་ན་སྡོམ་བྱུང་རྩ་འགྲེལ་གྱི་དགོངས་པ། ཁོ་བོའི་བླ་མ་དམ་པའི་བཀའ་དྲིན་ལས་བརྙེད་པ་འདི་ཡིན་ཏེ། དེ་ཡང་འདི་ལྟར། རྒྱུད་དེ་ཉིད་ཀྱི་ལེའུ་བཅུ་གཅིག་པ་ལས། དེ་ནས་སྔགས་ཀྱི་བཟླས་པ་ཡིས། ། མཚན་ཉིད་གསང་བ་བཤད་པར་བྱ། ། རི་བོ་ཚང་ཚིང་རི་སུལ་དང་། ། རྒྱ་མཚོ་ཆེན་པོའི་འགྲམ་དང་ནི། །
བཞི་མདོ་དང་ནི་མདུན་ཁང་གནས། ། དུར་ཁྲོད་དམ་ནི་ཡིད་དགའ་བར། །

སྔོན་དུ་དཀྱིལ་འཁོར་བྲིས་ནས་ནི། ། ཕྱི་ནས་ལྷ་ཡི་བདག་ཉིད་ཀྱིས། ། སྔར་བཤད་ཆོ་གས་ཡང་དག་པར། ། སྔོན་དུ་བསྙེན་པ་ལ་སོགས་བྱ། ། རི་བོའམ་རི་བོའི་གནས་སུ་ནི། ། སྙིང་པོའི་སྔགས་ནི་བཟླས་པར་བྱ། ། ཨོཾ་བཛྲི་བཛྲ་ཧེ་ཧེ་རུ་རུ་ཀཾ་ཧཱུྃ་ཧཱུྃ་ཕཊ་སྭཱ་ཧཱ། འབུམ་ཕྲག་གཅིག་ཏུ་ཟླས་ནས་སུ། ། བཅུ་ཆ་ཡི་ནི་སྦྱིན་སྲེག་བྱ། ། འཇིག་རྟེན་འཇིག་རྟེན་འདས་དངོས་གྲུབ། ། མྱུར་དུ་འགྲུབ་སྟེ་གཞན་དུ་མིན། །
ཞེས་པའི་བར་གྱིས། ལས་ཚོགས་སྒྲུབ་པ་ལས་འཇུག་པའི་སྔོན་དུ་བསྙེན་པ་བྱེད་ཚུལ་དང་། སྤྱིར་མཆོག་ཐུན་མོང་གཉིས་ཀ་ལ་བསྙེན་པའི་བཅུ་ཆའི་སྦྱིན་སྲེག་དགོས་ཚུལ་དང་བཅས་པ་མདོར་བསྟན། ཚང་ཚིང་ལྗོན་ཤིང་བལྟམས་པར་ནི། ། ཞེས་པ་ནས། དེར་ནི་གྲངས་ཉིད་མཚོན་པར་བྱ། ། ཞེས་པའི་བར་གྱིས་ཆར་དབབ་པ་ནས་བརྩམས་ཏེ། ས་སོའི་ལས་ཚོགས། སྤྱིའི་འཇུག་བསྡུད་དང་བཅས་པ་བསྟན་ནས། གྲངས་མེད་སྔགས་ནི་བཟླས་པ་ཡིས། །
བླ་ན་མེད་པའི་དགེ་བ་འབྱུང་། ། དེ་དག་ངེས་པར་སྦྱོར་བ་ཡིས། ། བསྒྲུབས་ན་དངོས་གྲུབ་ཐོབ་པར་འགྱུར། ། ཞེས་པས། མཆོག་གི་དངོས་གྲུབ་བསྒྲུབ་པའི་ཚུལ་གྱིས་བཟླས་པའི་འཇུག་བསྡུད་བསྟན་པ་ཡིན་ལ། འདིར་བཤད་པའི་ལས་ཚོགས་འདི་དག་ཀྱང་དཀྱིལ་འཁོར་བསྒྲུབ་པ་ལ་བརྟེན་པ་ཁོ་ན་ཡིན་ཞིང་། དེ་ལ་སྔོན་དུ་བསྙེན་པ་འགྲོ་དགོས་པའི་རྒྱུ་མཚན་གྱིས། སྔར་བཤད་ཆོ་ག་ཡང་དག་པར། ། སྔོན་དུ་བསྙེན་པ་ལ་སོགས་བྱ། ། ཞེས་དང་།
དེའི་འགྲེལ་པར། སྔར་གསུངས་ཆོ་གཞེས་པའི་ཚིག་གི་ལེའུ་གསུངས་པའི་ཆོ་ག་ཡིས་གོ ཞེས་གསུངས་ཀྱང་དམ་ཚིག་གི་ལེའུར། སློབ་དཔོན་སློབ་མའི་མཚན་ཉིད་ལ་སོགས་པ་རྒྱས་པར་གསུངས་ཀྱི། བསྙེན་པ་བྱེད་ཚུལ་ཉིད་མ་གསུངས་པ་ནི་འདིར། དེ་ནས་སྔགས་ཀྱི་བཟླས་པ་ཡིས། ། མཚན་ཉིད་གསང་བ་བཤད་པར་བྱ། ། ཞེས་གསུང་བར་འགྱུར་བ་ལ་དགོངས་ནས། དེར་དངོས་སུ་མ་གསུངས་པ་ཡིན་པས། འདི་ཉིད་མཆོག་ཐུན་མོང་གཉིས་ཀའི་བསྙེན་པ་ལ་སྦྱོར་བར་རིགས་ཀྱི།
སྐབས་འདིར་བཤད་པའི་ལས་ཚོགས་ཁོ་ན་ལ་སྦྱོར་བ་ནི་ཤིན་ཏུ་མི་འཐད་པ་ཡིན་ནོ། ། གལ་ཏེ། འགྲེལ་པར། ཇི་ལྟར་ཁྱོད་ཀྱི་ལས་བཅུ་གཉིས་ཞེས་པ་ལ། བཅུ་གཉིས་པོ་རྣམས་གང་ཞེས་པའི་དོན་ཏེ། ཆོ་ག་དང་ལྡན་པ་ཁོ་ནའི་སྔགས་བཟླས་ན་གྲུབ་པར་འགྱུར་རོ་ཞེས། སྔགས་བཟླས་པའི་མཚན་ཉིད་ཞུས་སོ། ། ཞེས་གསུངས་པས། སྐབས་འདིར། ལས་ཚོགས་ཁོ་ན་དང་འབྲེལ་པར་ངེས་སོ་སྙམ་ན།
འདིར་ལས་ཚོགས་རྣམས་གཙོ་བོར་བཏོན་ནས། བཤད་པའི་དབང་དུ་བྱས་ནས། དེ་སྐད་དུ་གསུངས་པ་ཡིན་གྱི། ཕལ་པའི་ཚུལ་གྱིས་འདིར་མཆོག་བསྒྲུབ་པའི་བསྙེན་པ་ཡང་བསྟན་པ་ཡིན་ཏེ། རྒྱུད་ལས། འཇིག་རྟེན་འཇིག་རྟེན་འདས་དངོས་གྲུབ། ། མྱུར་དུ་འགྲུབ་ཏེ་གཞན་དུ་མིན། ། ཞེས་དང་། དེའི་འགྲེལ་པར། འཇིག་རྟེན་འཇིག་རྟེན་འདས་དངོས་གྲུབ། །
ཅེས་པ་འདི་ནི། སྔགས་ཐམས་ཅད་ལ་ཐུན་མོང་ངོ་། ། གཙོ་བོ་ཉིད་ཀྱིས་ནི་ཆར་དབབ་པ་ལ་སོགས་པ་བསྟན་ཏོ། ། ཞེས་གསུངས་པས་གསལ་བར་གྲུབ་བོ། ། གྲངས་མེད་ཅེས་སོགས་འཇུག་བསྡུད་ཀྱི་གཞུང་འདི་ཉིད་ཀྱང་། མཆོག་སྒྲུབ་པའི་བཟླས་པའི་འཇུག་བསྡུད་ཡིན་པར་གྲུབ་སྟེ། འགྲེལ་པར། གྲངས་མེད་ཅེས་བྱ་བ་ལ་སོགས་པའི་སྔགས་བཟླས་ལ། ཕྱག་རྒྱ་ཆེན་པོའི་དངོས་གྲུབ་དང་། རྗེས་སུ་མཐུན་པའི་དངོས་གྲུབ་རྣམས་སྐྱེ་བར་འགྱུར་རོ། །
ཞེས་པའི་དོན་ཏོ། ། དེའི་ཕྱིར་སྔ་མས་ཐུན་མོང་གི་དངོས་གྲུབ་ཉིད་དོ། ། དེ་རྣམས་ཞེས་པ་སྔགས་རྣམས་ཏེ། ངེས་པའི་དོན་གྱིས་ནི་ཇི་ལྟར་གསུངས་པའི་ཆོ་གས་བསྒྲུབས་ན། ངེས་པར་དངོས་གྲུབ་ཐོབ་པར་འགྱུར་རོ་ཞེས་པའོ། ། ཞེས་གསལ་བར་གསུངས་པས་སོ། ། དེས་ན། རྫོགས་ལྡན་དུས་སུ་གཅིག་བཟླས་པ། ། གསུམ་ལྡན་དུས་ན་ཉིས་འགྱུར་བཟླས། ། གཉིས་ལྡན་དུས་ན་སུམ་འགྱུར་བཤད། །
རྩོད་དུས་བཞི་འགྱུར་དུ་ནི་བཟླས། ། ཞེས་ལེའུ་བཅུ་གཅིག་པར་གསུངས་པ་ཡང་། མཆོག་ཐུང་མོང་སྒྲུབ་པ་གཉིས་ཀའི་བཟླས་པ་ལ་སྦྱོར་བ་རིགས་སོ། ། གཞན་ཡང་། འགྲེལ་ཆེན་དྲི་མེད་འོད་ལས། བཟླས་པ་དྲུག་འབུམ་དང་། སྦྱིན་སྲེག་དྲུག་ཁྲི་བྱས་ཏེ་དེ་ནས་ཨོཾ་ཏ་རེ་སྭཱཧཱ། ཞེས་པ་གསུང་རྡོ་རྗེའི་བཟླས་པ་འབུམ་ཕྲག་བཅུ་དང་། སྦྱིན་སྲེག་བཅུ་ཆའོ། ། དེ་ནས།
ཨོཾ་ཏ་རེ་ཏུད་ཏཱ་རེ་ཏུ་རེ་སྭཱཧཱ། ཞེས་སྐུ་རྡོ་རྗེའི་བཟླས་པ་བྱེ་བའི་མཐར་ཐུག་པ་དང་། འབུམ་ཕྲག་བཅུའི་སྦྱིན་སྲེག་བྱས་ཏེ། དེ་ལྟར་ན་རྣལ་འབྱོར་པ་རྣམས་ལ་སྔགས་ཀྱི་ལྷ་མཆོག་སྟེར་བར་འགྱུར་གྱི་རྣམ་པ་གཞན་དུ་ནི་མ་ཡིན་ནོ། ། ཞེས་པས། འདིར་སྒྲོལ་མ་ལ་མཚོན་ནས། ལྷ་གང་བསྒྲུབས་ཀྱང་བསྙེན་པའི་སྔོན་དུ། བསྣུན་དབབ། སྲེག་བླང་། རྒྱས་མཉེས་བྱེད་པའི་སྔགས་དྲུག་ལ།
བསྙེན་པ་འབུམ་ཕྲག་རེ་རེ་དང་། བཅུ་ཆའི་སྦྱིན་སྲེག་རེ་རེ། དེ་ནས་གསུང་རྡོ་རྗེའི་བཟླས་པ་འབུམ་ཕྲག་བཅུ་དང་། སྦྱིན་སྲེག་བཅུ་ཆ། དེ་ནས་སྐུ་རྡོ་རྗེའི་བཟླས་པའི་འབུམ་ཕྲག་བརྒྱ་དང་། དེའི་བཅུ་ཆའི་སྦྱིན་སྲེག་བྱ་བར་གསལ་བར་གསུངས་པས། དྲི་མེད་འོད་ལས། ཡེ་ཤེས་འབེབས་པའི་བཟླས་པའི་བཅུ་ཆ་ལ་སྦྱིན་སྲེག་བྱ་བར་གསུངས་པ་ལ། ཚད་མར་མཛད་པར་བཞིན་དུ། འདིར་ཡང་།
ཐོག་མར་ལྷ་སྒྲུབ་པའི་བསྙེན་པ་ལ། བསྣུན་པའི་སྐབས་ནས་བཟུང་སྟེ། རིམ་པ་བཞིན་དུ་བཟླས་པ་བཅུ་ཆའི་སྦྱིན་སྲེག་བྱ་བར་གསུངས་པ་འདི་ལ་ཡང་། ཚད་མར་མཛད་དུ་གསོལ་ཞེས་གསོལ་བ་འདེབས་སོ། ། མདོར་ན་འདིར་ཡིག་གེ་མང་བའི་འཇིགས་པས་ལུང་རྣམས་རྒྱས་པར་མ་སྨོས་པ་ཡིན་གྱི་ཞིབ་ཏུ་རྒྱུད་སྡོམ་པ་འབྱུང་བ་དང་། རཏ་ན་རཀྵི་ཏའི་འགྲེལ་པ་དཔང་པོར་བྱས་ཏེ་དཔྱད་ན། རྗེ་བཙུན་ས་སྐྱ་པའི་དགོངས་པ་དེ་ཉིད་རྡོ་རྗེ་འཆང་ཆེན་པོའི་དགོངས་པར་གྲུབ་བོ། ། སྤྱི་དོན་གསུམ་པ་མཆོད་གཏོར་གྱི་རྣལ་འབྱོར་ཀྱི་སྐབས་སུ། མཆོད་པའི་རྣལ་འབྱོར་དང་། གཏོར་མའི་རྣལ་འབྱོར་གཉིས།
དང་པོ་ནི། མཆོད་པ་ལ་བདག་བསྐྱེད་མཆོད་པ་ཞེས་བྱ་བ་ནས། འདི་ཡང་མཆོད་པའི་ཡན་ལག་ཡིན་ཞེས་པའོ། ། ཞེས་པའི་བར་གྱིས་བསྟན། འདིར་དཔལ་དེ་ཁོ་ན་ཉིད་འདུས་པ་ལས། ཁ་ཅིག་ན་རེ། དང་པོར་མཆོད་པ་བྱིན་གྱིས་བརླབ་ཅིང་། དེ་ནས་ཧཱུྃ་ཤྲི་བཛྲ་ཧེ་རུ་ཀ་ན་མཿ ཞེས་པ་ལ་སོགས་པས། མདུན་བསྐྱེད་བསྒྲུབས་ཏེ།
སླར་ཡང་མཆོད་ཞིང་དཔག་མེད་སྤྱན་དྲངས་ཏེ། མཆོད་ནས། ཐམས་ཅད་དངོས་པོའི་རང་བཞིན་མཆོག ། ཞེས་པ་ལ་སོགས་པས་བསྟོད་དོ། ། ཞེས་ཟེར་རོ། ། དེ་ཡང་མ་ཡིན་ཏེ། དང་པོ་མཆོད་པ་བྱིན་གྱིས་བརླབས་པ་དང་། དེ་ནས་འདིར་མདུན་བསྐྱེད་བསྒྲུབ་པ་དང་། བསྒྲུབ་ཚུལ་ཡང་ཧཱུྃ་ཧེ་རུ་ཀ་ན་མཿ ཞེས་སོགས་བྱེད་པའི་བསྒྲུབ་བྱེད་རྣམ་དག་མེད་པའི་ཕྱིར་དང་།
ན་མཿཞེས་པ་ནི། ལྷ་སྟ་གོན་གྱི་ཚེ། སྤྱི་རྒྱུད་ལས། ལྷ་དེའི་མིང་གི་མོད་ལ་བསམ་ཞེས་མིང་བརྗོད་ཅིང་། སྐད་ཅིག་གིས་བསམ་པའི་དོན་ཡིན་པས་འདིར་མ་འབྲེལ་བའི་ཕྱིར་དང་། སླར་མཆོད་ཞིང་སྤྱན་འདྲེན་པ་ལ་ཡང་། འདིར་སྒྲུབ་བྱེད་རྣམ་དག་མེད་པའི་ཕྱིར་དང་། བསྟོད་པའི་སྐབས་སུ། སྤྱི་བོ་ནག་པོ་ནི་ལྷ་ཕལ་ཆེར་གྱི་ཡིན་ཞིང་། ཁྱད་པར་འདིར།
དབུ་སྐྲ་ནི་དམར་སེར་ཡིན་པ་དང་། རྩ་ཞལ་གྱི་མདོག་ཆད་པ་དང་། སྔར་ཤ་ར་བ་དང་བྱི་ལ་ཕྱག་མཚན་བྱས་ནས། འདིར་ཁྱི་དང་མ་ཧེའི་ཕྱག་མཚན་བྱེད་པ་ནོར་བའི་ཕྱིར་དང་། ཐོད་སྐམ་ལྔའི་དབུ་རྒྱན་ཆད་པའི་ཕྱིར་དང་། རྒྱུད་ལས། སྤྱི་བོར་རིགས་ཀྱི་བདག་པོར་འགྱུར། ། ཞེས་བཞེད་པས། དཔྲལ་བར་རིགས་ཀྱི་བདག་པོ་ཞེས་པ་ནོར་བའི་ཕྱིར་དང་། མངོན་རྟོགས་འབྲིང་པོར།
འཁོར་རྣམས་ས་བོན་ཙམ་ལས་བསྐྱེད་པས། གཡས་པའི་ཕྱག་མཚན་ལས་ལྷ་ཐམས་ཅད་བསྐྱེད་པ་མ་ཡིན་པའི་ཕྱིར་དང་། ཟླ་བ་ཁ་སྦྱོར་ལས་བསྐྱེད་ཀྱི། ཉི་ཟླ་ཁ་སྦྱོར་ལས་བསྐྱེད་པ་མ་ཡིན་པའི་ཕྱིར་རོ། ། འོ་ན་ཇི་ལྟར་ཞེ་ན། ཡེ་ཤེས་རྡོ་རྗེའི་པད་མ་དང་སྦྱོར་བ་བྱུང་སྟེ། རིམ་པར་མཆོད་ཡོན་མ་ལ་སོགས་པའི་ལྷ་མོ་སྤྲོས་ནས་མཆོད་པར་བྱ་སྟེ། དེ་ཡང་མཆོད་རྫས་རྣམས་ལས་སྔགས་ཀྱིས་བསང་ཞིང་། སྭ་བྷ་ཝས་སྦྱངས་ནས། ནང་མཆོད་ཀྱི་རིགས་པས་མཆོད་པ།
སྣོད་དགོས་པ་རྣམས་ལ་ཨ་ལས་བྱུང་བའི་ཐོད་པ་དང་། སོགས་པས་བསྡུས་པ་བདུག་སྤོས་དང་། མར་མེ་ལྟ་བུ་ལ་རིན་པོ་ཆེའི་སྣོད་དང་། སྣོད་མི་དགོས་པར་རོལ་མོ་ལྟ་བུ་རང་རང་གི་གནས་རྣམས་སུ་འགོད་ནས། སྣ་ཚོགས་ཧཱུྃ་ནི་རྫོགས་པ་དང་། ། མེ་ཏོག་ལ་སོགས་དབུལ་བ་ཉིད། ། ཞེས་པས་ཧཱུྃ་ཡིག་ལས་བྱུང་པ་སྔོན་དུ་འགྲོ་བས། དྲི་མེད། ཞེས་སོགས་ཏེ། ཞེས་བླ་མ་དམ་པ་བསོད་ནམས་རྒྱལ་མཚན་པའི་ལུགས་ལ་དགག་པ་མཛད་ནས།
རང་གི་ལུགས་འཇོག་པར་མཛད་དོ། ། འདི་ཡང་བརྟག་པར་བྱ་བ་ཡིན་ཏེ། དང་པོར་མཆོད་པ་བྱིན་བརླབས་བྱེད་པ་ནི། སྣ་ཚོགས་ཧཱུྃ་ནི་རྫོགས་པ་དང་། ། ཞེས་པས་བསྟན་ལ། དེ་ནས་མདུན་བསྐྱེད་སྒྲུབ་པ་ཡང་། སྒྲུབ་པའི་མཎྜལ་བཤམ་ཚུལ་སཾ་བྷུ་ཊི་ལས་གསུངས་པ་དང་། དེར་གདན་གྱི་དྲིའི་ཐིག་ལེ་བྱུག་ཚུལ། སྡོམ་འབྱུང་ལས་གསུངས་པ་སོགས། ཁོ་བོའི་དཔལ་ལྡན་བླ་མ་དམ་པས།
བཀའ་འགྲེལ་དུ་གསུངས་པ་རྣམས་སྒྲུབ་བྱེད་རྣམ་དག་ཡིན་པའི་ཕྱིར་དང་། སྒྲུབ་ཚུལ་ཡང་། རྗེ་རང་ཉིད་ཀྱིས་སྤྱི་རྒྱུད་ཀྱི་ལུང་དྲངས་པ་དང་རྗེས་སུ་མཐུན་པར། སཾ་བྷུ་ཊི་ལས་དྲི་ལ་སོགས་པས་དཀྱིལ་འཁོར་གྱི་གནས་ཀྱི་ལྷ་ཐམས་ཅད་ཀྱི་གནས་རྣམས་སུ། རང་གི་ཧཱུྃ་དང་། དེའི་མཚན་དང་པོར་བཟླས་ནས་མངོན་པར་གཏོར་ཞིང་། དེ་ནས་སྔོན་དུ་ཚོགས་ཀྱི་དཀྱིལ་འཁོར་རང་གི་ལྷའི་འཁོར་ལོ་བཏོན་ཏེ་གནས་ཇི་ལྟར་བར་བཞུགས་སུ་གསོལ་ནས་གསུངས་པའི་དགུག་པ་ལ་སོགས་པའི་བྱིན་གྱིས་བརླབས་པ་སྔོན་དུ་བྱ་བ་དང་། རང་གི་སྔགས་དང་ཕྱག་རྒྱ་དང་ལྷན་ཅིག་ཏུ་ཉེ་བར་བལྟས་ནས། དབང་སྐུར་བ་དང་། མཆོད་པ་དང་།
བསྟོད་པ་དང་ཕྱག་འཚལ་ནས། ཞེས་ལྷ་སྟ་གོན་གྱི་སྐབས་སུ་གསལ་བར་གསུངས་པས། འདིར་ཡང་དེ་བཞིན་བྱ་རུང་བར་གྲུབ་པའི་ཕྱིར་དང་། ལྷ་སྟ་གོན་གྱི་སྐབས་སུ་བྱེད་པར་གསུངས་པས། འདིར་མ་འབྲེལ་ན། མཆོད་བསྟོད་ཀྱང་ལྷ་སྟ་གོན་གྱི་སྐབས་སུ་བྱེད་པར་གསུངས་པས། འདིར་མ་འབྲེལ་བར་འགྱུར་བར་མཚུངས་པའི་ཕྱིར་དང་། དེས་ན་སྒྲུབ་ཚུལ་འདི་ཁོ་ན་དགོས་པར། དཔལ་ལྡན་ས་སྐྱ་པའི་བླ་མ་བརྒྱུད་པ་དང་བཅས་པ་ཡང་མི་བཞེད་ལ། སྒྲུབ་ཚུལ་འདི་ཡང་བྱར་རུང་བར་གོང་གི་ལུང་རྣམས་ཀྱིས་གསལ་བར་གྲུབ་པའི་ཕྱིར་དང་།
གུར་ལས། མཆོད་པ་འདི་རྣམས་བླ་ན་མེད། ། སངས་རྒྱས་ཐམས་ཅད་མཉེས་པར་བྱེད། ། སངས་རྒྱས་རྣམས་ནི་མཆོད་པས་མཆོད། ། འདོད་པའི་དངོས་གྲུབ་བྱེད་པར་འགྱུར། ། ཞེས་པས། སངས་རྒྱས་ཐམས་ཅད་མཆོད་དགོས་པར་གསུངས་ལ། དེ་ཡང་བློ་ཡུལ་དུ་གསལ་བར་བྱ་བའི་ཕྱིར། མཆོད་ཞིང་སླར་ཡང་སྤྱན་འདྲེན་པ་ལ་འགལ་བ་ཅི་ཡང་ཡོད་པ་མ་ཡིན་པའི་ཕྱིར་དང་། བསྟོད་པ་ཉི་ཤུ་པ་ལས།
སྐྱོན་བརྗོད་པ་འདི་རྣམས་ཀྱང་། དབུ་སྐྲ་སེར་པོ་གྱེན་དུ་འབར། ། ཞེས་དབུ་སྐྲའི་ཁ་དོག་ལོགས་སུ་གསུངས་ལ། འདིར་སྤྱི་བོ་ནག་པོར་བཤད་པ་མེད་དོ། ། འོ་ན། སྤྱི་བོ་དང་སྟེང་ནག་པོ་མཛེས། ། ཞེས་པའི་བཤད་པ་ཇི་ལྟར་དྲངས་སྙམ་ན། དེ་ནི་སྤྱི་བོའི་སྐད་དོ། མུརྟི་ཞེས་པ། སྤྱི་བོ་དང་།
རྩེ་མོ་དང་། མཆོག་ལ་འཇུག་པས། ལྷའི་རྩེ་མོའམ། ཡན་ལག་མཆོག་དབུ་ལ་ཟེར་བ་ཡིན་ལ། དེའི་ནང་ནས་དང་ཞེས་པ་དང་པོའི་ཞལ་ཏེ། རྩ་ཞལ་ལ་ཟེར་བ། རྒྱུ་མཚན་དང་བཅས་ཏེ་གོང་དུ་ལེགས་པར་བཤད་ཟིན་པ་ལྟར་ཡིན་པས། དེའི་ཕྱིར་རྩ་ཞལ་གྱི་མདོག་ཆད་པའི་སྐྱོན་ཡང་མེད་པའི་ཕྱིར་དང་། ཕྱག་མཚན་ཡང་ཁོ་བོའི་དཔལ་ལྡན་བླ་མ་དམ་པས། འདིར་བསྟོད་པ་ཉི་ཤུ་པ་བྱེད་པར་སྤྲོ་ན།
སྐྱེས་པ་ཁྱི་དང་མ་ཧེ་ཅན། ། ཞེས་པའི་ཚབ་ཏུ། མི་དང་ཤ་ར་ཝ་བྱི་ལ། ། ཞེས་པར་བསྒྱུར་དགོས་པར་ལན་གཅིག་མ་ཡིན་པར་གསུངས་པས། དེ་ལྟ་བུའི་སྐྱོན་ལས་གྲོལ་ལ། བླ་མ་དམ་པ་བསོད་ནམས་རྒྱལ་མཚན་པས། བསྟོད་པ་ཉི་ཤུ་པའི་ཚིག་ཇི་ལྟ་བ་བཞིན་བྲིས་པ་ལ། དེ་ལྟ་བུའི་གནོད་བྱེད་འཇུག་ན། དེ་ཉིད་བསྡུས་པ་ཉིད་ལས་ཀྱང་། འདིར་དབུ་སྐྲ་དམར་སེར་དུ་གསུངས་ནས།
བསྟོད་པའི་སྐབས་སུ། དབུ་སྐྲ་སེར་པོ་མཛད་པ་ཡང་ནོར་བར་འགྱུར་བར་མཚུངས་པ་དང་། གཞན་ཡང་གཙོ་བོ་ཉིད་ཀྱི་བསྟོད་པའི་སྐབས་སུ། མཉམ་པར་མནན་ཅིང་གཅེར་བུ་ཉིད། ། ཅེས་གསུངས་ནས། ཚིག་རྐང་དྲུག་མ་འདས་པར། སྟག་ལྤགས་ཅན་ལ་བདག་ཕྱག་འཚལ། ། ཞེས་གསུངས་པ་ཡང་། སྟག་ཤམ་ཅན་ཡིན་ན་གཅེར་བུར་འགལ་བའི་ཕྱིར་དང་། བསྟོད་པ་ཉི་ཤུ་པ་ལས།
ཐོད་སྐམ་ལྔའི་དབུ་རྒྱན་ཆད་པས་སྐྱོན་ཅན་དུ་འགྱུར་ན། དེ་ཉིད་འདུས་པའི་བསྟོད་པ་ཉིད་ལ་ཡང་། སྤྱི་བོ་ལ་སྣ་ཚོགས་རྡོ་རྗེས་མཚན་པ་ཆད་པས་སྐྱོན་ཅན་དུ་འགྱུར་བའི་ཕྱིར་དང་། བསྟོད་པ་ཉི་ཤུ་པ་ལས། རིགས་ཀྱི་བདག་པོ་སྤྱི་བོར་བསྒོམ་རྒྱུ། དཔྲལ་བར་བསྒོམས་པས་ནོར་ན། དེ་ཉིད་འདུས་པའི་བསྟོད་པ་ལས། རིགས་ཀྱི་བདག་པོ་གཏན་མ་སྨོས་པས་དེ་བས་ཀྱང་ཆེས་ནོར་བར་འགྱུར་བའི་ཕྱིར་དང་། བླ་མ་དམ་པས་མཛད་པའི་མངོན་རྟོགས་འབྲིང་པོའི་སྐབས་སུ་འཁོར་རྣམས་གཡས་པའི་ཕྱག་མཚན་ལས་བསྐྱེད་པ་དང་། ཉི་ཟླ་ཁ་སྦྱོར་ལས་བསྐྱེད་པ་དངོས་སུ་མེད་ཀྱང་།
གནས་སྐབས་གཞན་དུ་དེ་ལྟར་ཡོད་པའི་ཕྱིར། དེའི་སྒོ་ནས་བསྟོད་པ་ལ་འགལ་བ་ཅི་ཡང་ཡོད་པ་མ་ཡིན་ལ། དེ་བཞིན་ལ་འགལ་བ་ཡོད་ན། དེ་ཉིད་བསྡུས་པ་ཉིད་ལས། མངོན་རྟོགས་ཀྱི་སྐབས་སུ། སྟེང་ཞལ་དུད་ཁར་ཡོད་པ་ལས། བསྟོད་པའི་ཚེ་སྟེང་ཞལ་ནག་པོར་བྱས་ནས་བསྟོད་པ་དང་། གཡུང་མོ་ལ་མངོན་རྟོགས་ཀྱི་དུས་སྐྱིལ་ཀྲུང་ཕྱེད་པས་བཞུགས་པར་བཤད་པ་ལ། བསྟོད་པའི་དུས་བཞེང་པར་བྱས་ནས་བསྟོད་པ་རྣམས་ཀྱང་། ཤིན་ཏུ་འགལ་བར་འགྱུར་བའི་ཕྱིར་དང་།
རང་ལུགས་དེ་ཉིད་ལ་ཡང་། མཆོད་པ་སྣོད་དགོས་པ་གཞན་རྣམས། ཨ་ལས་བྱུང་བའི་ཐོད་པར་བསྐྱེད་ལ། བདུག་སྤོས་དང་མར་མེ་གཉིས་རིན་པོ་ཆེའི་སྣོད་དུ་བསྐྱེད་ཀྱི་ཐོད་པར་མི་བསྐྱེད་པ་ལ། རྒྱུ་མཚན་དགོས་པ་རྣམ་དག་ཅི་ཡང་ཡོད་པར་མི་སེམས་ལ། ཐོད་པ་མེས་ཚིག་གི་དོགས་པ་ལྟ་བུར་སྣང་མོད། དེ་ལྟར་ན་ཆུས་བམ་པ་ལ་སོགས་པའི་ཉེས་པ་བྱུང་གི་དོགས་པས། མཆོད་ཡོན་ཞལ་བསིལ་གྱི་སྣོད་ཀྱང་། རིན་པོ་ཆེ་ལས་བྱེད་ཀྱི་ཐོད་པ་ལས་མི་བྱེད་དགོས་པར་འགྱུར་བ་དང་། སློབ་དཔོན་རྡོ་རྗེ་དྲིལ་བུ་པས། །
ཡི་དྭགས་མེ་ནི་རབ་བླངས་ལ། ། དེ་ནི་པད་མའི་སྣོད་བཞག་བྱས། ། དེར་ནི་དེ་རྣམས་ཐམས་ཅད་དེ། ། ཞེས་ཡེ་ཤེས་དབབ་པའི་སྤོས་སྲེག་པའི་སྣོད་ཐོད་པ་ལ་བྱེད་པར་བཤད་པ་ཡང་མི་འཐད་པར་འགྱུར་རོ། ། གཉིས་པ་གཏོར་མའི་རྣལ་འབྱོར་ནི། གཏོར་མའི་སྐབས་སུ་དཀྱིལ་འཁོར་ཡོད་ན་ཅེས་སོགས་ཀྱིས། གཏོར་མ་འཇོག་པའི་གནས་དང་། འཇིག་རྟེན་དང་འཇིག་རྟེན་ལས་འདས་པའི་གཏོར་མའི་ངོས་འཛིན་བསྟན། གཏོར་མ་སྦྱོང་བའི་གོ་རིམ་ཞེས་སོགས་ཀྱིས། སྦྱོང་ཚུལ་བསྟན།
གཏོར་མགྲོན་གྱི་སྐབས་སུ་ཞེས་སོགས་ཀྱིས། གཏོར་འགྲོན་བསྐྱེད་པའི་གནས་དང་། ཕྱག་མཚན་སོགས་བསྟན། འདིར་འཕགས་པ་རིན་པོ་ཆེས། དེ་ནས་མདུན་གྱི་ནམ་མཁའི་གནས་སུ་ཨེ་ལས་ཆོས་ཀྱི་འབྱུང་གནས་གྲུ་གསུམ་པའི་ནང་དུ། པདྨ་འདབ་མ་བརྒྱད་པ་གསུམ་རྩེག་གི་དབུས་མའི་ལྟེ་བར་ཞེས་སོགས་གསུངས་པ་ལ། ཟླ་ཟེར་མཁན་པོས་གཏོར་ཆོག་གི་ཊཱིཀྐར། ཁ་ཅིག་ཆོས་འབྱུང་གཅིག་གི་ནང་དུ། པད་མ་གསུམ་ཀ་འདོད་པ་ནི་མེ་འཐད་དེ། དེ་ཉིད་བཅུ་པར་གོང་མ་གོང་མའི་རིམ་པས་ཆོས་འབྱུང་སུམ་རྒྱུད་ཀྱི་དབུས་སུ་ཆུད་པ་པད་མ་དམར་པོ་འདབ་མ་བརྒྱད་པ་བལྟས་ལ་ཞེས་དང་།
སློབ་དཔོན་ཀཾ་པ་ལས། ཆོས་འབྱུང་གསུམ་རྩེག་བར་མར་ནི། ། ཞེས་དང་། མར་མེ་མཛད་ཀྱིས། སྟེང་གི་ཆོས་འབྱུང་པད་མ་དཀར། ། ཞེས་དང་། འོག་གི་ཆོས་འབྱུང་པད་མ་དམར། ། ཞེས་དང་། རྗེ་བཙུན་རྩེ་མོས་དཀྱིལ་འཁོར་གྱི་ནུབ་ཕྱོགས་འོག་གི་ཆ་ལ་ཆོས་འབྱུང་གི་ནང་དུ་པད་མ་འདབ་བརྒྱད་ལ་ཞེས་སོགས། དཀྱིལ་འཁོར་དང་འབྲེལ་བའི་སྐབས་ནས་གསུངས་ཤིང་།
རྗེ་བཙུན་གྱིས་སྟེང་གི་ཆོས་འབྱུང་གི་པད་མ་ཞེས་དང་། བར་གྱི་ཆོས་འབྱུང་གི་པད་མ་ཞེས་དང་། ཆོས་འབྱུང་འོག་མའི་པད་མ་ཞེས་པ་དང་འགལ་བའི་ཕྱིར་རོ། ། ཞེས་ཟེར་རོ། ། དེ་ལ་ཆོས་འབྱུང་གསུམ་རྩེག་ཁོ་ན་མཐའ་ཅིག་ཏུ་འདོད་པ་ནི་མི་འཐད་དེ། ཨ་ལ་ལ་བཛྲས། མདུན་དུ་གྲུ་གསུམ་ཆོས་འབྱུང་ནང་དུ་པད་མ་གསུམ་རྩེག་བསམས་ཏེ། ཞེས་དང་། མི་ཐུབ་ཟླ་བས། ཆོས་ཀྱི་འབྱུང་གནས་ནང་དུ་ནི། །
པདྨ་འདབ་བརྒྱད་གསུམ་རྩེག་ཏུ། ། ཞེས་དང་། ས་ཆེན་གྱིས། གཏོར་མ་གཏོང་ན། མདུན་དུ་ཆོས་འབྱུང་གི་ནང་དུ། པཾ་ལས་པདྨ་གསུམ་རྩེག་བལྟས་ལ་ཞེས་དང་། རྗེ་བཙུན་རྩེ་མོས་མངོན་རྟོགས་རྒྱས་པར། ཁྱེད་རང་གིས་དྲངས་པའི་ལུང་། དེའི་སྔ་རོལ་དེ་ཉིད་དུ། དེ་ལ་མགྲོན་བསྐྱེད་པ་ནི།
མདུན་དུ་དཀྱིལ་འཁོར་མ་བྱས་ན། སྐད་ཅིག་གིས་ཆོས་འབྱུང་བསྒོམས་ཏེ། དེའི་ནང་དུ་པཾ་གསུམ་རྩེག་ལས། པདྨ་འདབ་བརྒྱད་གསུམ་རྩེག་བསྒོམས་ཏེ། ཞེས་དང་། དཀྱིལ་འཁོར་དང་འབྲེལ་བའི་དབང་དུ་བྱས་ནས་ཀྱང་། ཆོས་འབྱུང་གཅིག་པོའི་ནང་དུ་གཏོར་མགྲོན་རྣམས་བསྒོམ་པར་གསུངས་པའི་ཕྱིར་རོ། ། གལ་ཏེ་ནུབ་བམ་ལྷོ་ནུབ་ཀྱི་འོག་གི་ཆ་ལ། ཆོས་འབྱུང་གི་ནང་དུ་ཞེས་གོང་དུ་དྲངས་པའི་ལུང་གིས། ཆོས་འབྱུང་གསུམ་རྩེག་ཏུ་འགྲུབ་བོ་སྙམ་ན།
མི་འགྲུབ་སྟེ། དེ་ནི་འོག་གི་གཏོར་མགྲོན་རྣམས་ཕྱིའི་ཆོས་འབྱུང་གི་ནང་དུ་ཆུད་པ་ལ་དགོངས་ཀྱི། དགོས་ཀྱི་ཆོས་འབྱུང་ངེས་པར་བཞེད་པ་ནི་མིན་ཏེ། ཡིན་ན་སྟེང་གི་གཏོར་མགྲོན་རྣམས་ལ་ཡང་། དགོས་ཀྱི་ཆོས་འབྱུང་གསུང་བར་རིགས་པ་ལ། རྗེ་བཙུན་རྩེ་མོས། དེའི་ཤར་རམ། བྱང་ཤར་ཀྱི་སྟེང་གི་ཆ་ལ་པད་མ་འདབ་བརྒྱད་ཀྱི་ཨོྃ་དགུ་ལས། ལྟེ་བ་ལ་སྐུ་རྡོ་རྗེ། འདབ་མ་ལ་ལྷ་ཆེན་པོ་བརྒྱད།
ཅེས་པ་ཙམ་ལས། སྟེང་གི་མགྲོན་རྣམས་ལ་དགོས་ཀྱི་ཆོས་འབྱུང་མ་གསུངས་པའི་ཕྱིར་རོ། ། དེས་ན་ཆོས་འབྱུང་གསུམ་རྩེག་གམ། ཆོས་འབྱུང་གཅིག་གི་ནང་དུ་པདྨ་འདབ་བརྒྱད་གསུམ་རྩེག་བྱེད་པ། གདམ་ཁ་ཅན་དུ་ཤེས་པར་བྱའོ། ། ཕྱག་མཚན་གྱི་སྐབས་སུ། ཟླ་ཟེར་མཁན་པོ་ན་རེ། འཕགས་པ་རིན་པོ་ཆེས་རྡོ་རྗེ་གསུམ་གྱི་དབང་དུ་མཛད་ནས། གཡས་པ་རྣམས་འཁོར་ལོ་རྡོ་རྗེ་པད་མ། གཡོན་པ་རྣམས་ཀྱིས་དེ་དག་གི་ཡུ་བ་བྱས་པའི་དྲིལ་བུ་འཛིན་པར་བཤད་པ་ལ།
ཁ་ཅིག ཨ་ལ་ལ་བཛྲའི་གཏོར་ཆོག་ལས། དཀར་པོ་རྟག་པའི་དབུ་བརྒྱན་ཅན། ། འཁོར་ལོ་དྲིལ་བུས་ལག་ལ་བྲེལ། ། སྔོན་པོ་མི་བསྐྱོད་ཅོད་པན་ཅན། ། རྡོ་རྗེ་དྲིལ་བུས་ལག་གཉིས་བྲེལ། ། དམར་པོ་སྣང་མཐའི་དབུ་རྒྱན་ཅན། ། པད་མ་དྲིལ་བུས་ལག་པ་བྲེལ། ། ཞེས་བཤད་ཟེར་ཏེ། གཞུང་དེ་མཐོང་ན་དཔྱོད།
ཞེས་ཟེར་བ། ཁོ་བོས་གཞུང་དེ་མཐོང་བ་ན། ཕྱག་མཚན་དེ་ཁོ་ན་བཞིན་དུ་བཞུགས་ཀྱིན་འདུག་ཀྱང་། དེའི་ལུགས་ལ་སྟེང་མ་ཁྱུང་མགོ བར་མ་སྲིན་པོའི་མགོ འོག་མ་ཆུ་སྲིན་མགོར་བཤད་འདུག་པས། དེ་ནས་བཤད་པའི་ལུགས་དེ། འདིར་བླངས་པ་མ་ཡིན་པར་སྣང་མོད། འོན་ཀྱང་འཕགས་པ་རིན་པོ་ཆེས། དེ་ལྟར་གསུངས་པ་ནི།
གོང་མའི་གདམ་ངག་སྙན་བརྒྱུད་དུ་ཤེས་པར་བྱའོ། ། ཡུམ་གྱི་ཕྱག་མཚན་གྱི་སྐབས་སུ། འཕགས་པ་རིན་པོ་ཆེས། གྲི་གུག་དང་ཐོད་པ་འཛིན་པར་གསུངས་པ་ལ། ཟླ་ཟེར་མཁན་པོས། ཁ་ཅིག་གྲི་གུག་དང་ཐོད་པར་བྱེད་པ་ནི། རྒྱུད། རྒྱ་གཞུང་། གོང་མའི་གསུང་རབ་ཐམས་ཅད་ནས་མི་འབྱུང་བས། འདིར།
རང་མཚུངས་རིག་མས་ལུས་སྤྲས་ནས། ། ཞེས་གསུངས་པས། ཡབ་དང་མཚུངས་པར་བྱའོ། ། ཞེས་ཟེར་རོ། ། དེ་ལ་རྒྱུད་དེའི་དོན་ཡབ་དང་མདོག་མཚུངས་པ་ཙམ་ལ་དགོངས་ཏེ། མི་ཐུབ་ཟླ་བས། རང་མདོག་རིག་མས་ཡན་ལག་འཁྱུད། ། ཞེས་དང་། རིན་ཆེན་འབར་བ་ལས་ཀྱང་། ཚིག་དེ་ཉིད་གསུངས་པའི་ཕྱིར་རོ། །
དེས་ན་འཕགས་པ་རིན་པོ་ཆེས། རང་དང་འདྲ་བའི་རིག་མ་གྲི་གུག་དང་ཐོད་པ་འཛིན་པས་འཁྱུད་པ་ཞེས་གསུངས་པ་ལྟར་འཐད་ཀྱིས། རང་མཚུངས་ཞེས་པས། ཕྱག་མཚན་ཡང་མཚུངས་མི་དགོས་ཏེ། དགོས་ན། ཤེས་རབ་རྡོ་རྗེ་ཕག་མོ་ནི། བཅོམ་ལྡན་འདས་ཀྱི་གཟུགས་ཅན་ནོ། ། ཞེས་པའི་སྐབས་ཀྱི་ཕག་མོའི་ཕྱག་མཚན་ཀྱང་ཡབ་དང་མཚུངས་དགོས་པར་འགྱུར་བས། ཧ་ཅང་ཐལ་ལོ། ། རྒྱན་གྱི་སྐབས་སུ།
འཕགས་པ་རིན་པོ་ཆེས། ཐམས་ཅད་ཀྱང་རུས་པ་དང་རིན་པོ་ཆེའི་རྒྱན་གྱིས་བརྒྱན་པར་བསམ་མོ་ཞེས་གསུངས་པ་ལ། ཟླ་ཟེར་མཁན་པོས། རྒྱན་ཆའི་ཚུལ་རྒྱ་གཞུང་ཕལ་མོ་ཆེ་དང་། གོང་མའི་གསུང་རབ་རྣམས་ན་མི་གསལ་ལ། ཁ་ཅིག་རུས་པ་དང་། རིན་པོ་ཆེའི་ཕྲེང་བ་གཉིས་སྤེལ་ནས་གཉིས་ཀས་བརྒྱན་པར་འདོད་པ་ནི་རྣམ་པ་མ་ཤར་བ་སྟེ། རྒྱན་དེ་གཉིས་ཀྱང་། རྒྱུད་ལས་གསུངས་པའི་མཚན་ཉིད་ཚང་བ་གཅིག་དགོས་ཀྱི། གང་འགྲིགས་གིས་ཆོག་པ་མིན་ལ།
དབུ་ལ་རིན་པོ་ཆེའི་པྲོོག་ཞུ་དང་། རུས་པའི་མགོ་རྒྱན་གཉིས་ཀས་བརྒྱན་དགོས་པར་སྣང་སྟེ། ཤིན་ཏུ་མཚར་རོ། ། དེས་ན་འདིར། སློབ་དཔོན་ཀཾ་པ་ལས། ཕྱོགས་སྐྱོང་འཁོར་བཅས་ཐུགས་ཀྱི་རིགས། ། མི་བསྐྱོད་རང་བཞིན་དུར་ཁྲོད་བརྒྱན། ། ཞེས་དང་། ལྷ་རྣམས་སྐུ་ཡི་རིགས་ཡིན་ཏེ། ། དཀར་པོ་དུར་ཁྲོད་རྒྱན་དང་ལྡན། །
ཞེས་དང་། ཀླུ་བརྒྱད་གསུང་རིགས་དམར་པོ་སྟེ། ། འོད་དཔག་རང་བཞིན་དུར་ཁྲོད་བརྒྱན། ། ཞེས་དང་། ཤྲཱི་ཨ་ནན་ཏ་བཛྲས། ཞལ་གཅིག་ཕྱག་རྒྱ་ལྔས་བརྒྱན་པ། ། ཞེས་བཤད་པས། ཐམས་ཅད་ལ་ཕྱག་རྒྱ་ལྔས་བརྒྱན་པའོ། ། ཞེས་ཟེར་རོ། ། དེ་ཡང་རྗེ་བཙུན་གོང་མས།
རྒྱན་ཆའི་གསལ་ཁ་མེད་པ་མ་ཡིན་ཏེ། ས་ཆེན་གྱིས་སྒྲུབ་ཐབས་མཚོ་སྐྱེས་སུ། མི་བསྐྱོད་པའི་དབུ་བརྒྱན་ཅན་རིན་པོ་ཆེའི་བརྒྱན་དང་། ཞེས་དང་། རྣམ་སྣང་གི་དབུ་རྒྱན་ཅན། རིན་པོ་ཆེས་བརྒྱན་པ་ཞེས་དང་། སྣང་མཐས་དབུ་བརྒྱན་པ་རིན་པོ་ཆེའི་རྒྱན་ཅན། ཞེས་རིན་པོ་ཆེའི་རྒྱན་གསལ་བར་གསུངས་པའི་ཕྱིར་རོ། ། དེས་ན་ས་ཆེན་གྱིས་རིན་པོ་ཆེའི་རྒྱན་གསུངས་པ་དང་ཀཾ་པ་ལས། དུར་ཁྲོད་ཀྱི་རྒྱན་གསུངས་པ་ཁྱེད་རང་གིས་དྲངས་པ་དང་།
ཨ་ལ་ལ་བཛྲའི་གཏོར་ཆོག་ལས། ཕྱག་རྒྱ་དྲུག་གིས་ལུས་ལ་བརྒྱན། ། ཞེས་གསུངས་པ་རྣམས་གུང་བསྒྲིགས་ལ། དེང་ཕྱིན་ཆད་འཕགས་པ་རིན་པོ་ཆེའི་རྗེས་སུ་འབྲང་བར་བྱོས་ཤིག སྤྱིར་ཡང་། རུས་པ་དང་རིན་པོ་ཆེའི་རྒྱན་ཉིས་ཚོགས་མི་རིགས་པར་འདོད་པ་ནི་གོང་དུ་བཀག་ཟིན་ཏོ། ། སྤྱན་འདྲེན་ལན་གཉིས་འབྱུང་བ་ནི། ཞེས་སོགས་ཀྱིས། མགྲོན་ལན་གཉིས་དགུག་པའི་རྒྱུ་མཚན་བསྟན། རྒྱས་གདབ་ཀྱི་སྐབས་སུ་འཕགས་པ་རིན་པོ་ཆེས།
ཀྱཻ་རྡོ་རྗེ་ཕྱོགས་སྐྱོང་བརྒྱད་དང་བཅས་པ་ལ་མི་བསྐྱོད་པ་ཞེས་གསུངས་པ་ལ། ཟླ་ཟེར་མཁན་པོས། ཁ་ཅིག་ཀྱཻ་རྡོ་རྗེ་ཕྱོགས་སྐྱོང་བརྒྱད་དང་བཅས་པ་ལ་མི་བསྐྱོད་པ། ཞེས་ཐམས་ཅད་ལ་མི་བསྐྱོད་པས་རྒྱས་འདེབས་པ་དང་། པྲུ་ལུང་པས། གཙོ་བོ་ཡབ་ཡུམ་མགཽ་རཱི་དང་པུཀྐ་སཱི་ལ་མི་བསྐྱོད་པ། ཞེས་སོགས་སྒྲུབ་ཐབས་ལྟར་བྱེད་པ་གཉིས་ལས། མདུན་བསྐྱེད་ཀྱི་དཀྱིལ་འཁོར་དང་མ་འབྲེལ་ན། དབུས་སུ་དཀྱིལ་འཁོར་གསར་དུ་བསྐྱེད་དགོས་པ་ལ། དེ་ལ་ཡང་ཡན་ལག་བཞི་མ་རྫོགས་ན་ཆོ་ག་མ་ཚང་བར་རྣལ་འབྱོར་དབང་ཕྱུག་བཞེད་ཅིང་།
ཐམས་ཅད་ཀྱི་རིགས་བདག་མི་བསྐྱོད་པ་མ་ཡིན་པས་ཕྱི་མ་ལེགས་པར་མཐོང་ངོ་ཟེར་ཡང་། གུར་རྒྱན་ལས། བར་དུ་ཧཱུྃ་དགུ་ལས་ལྟེ་བར་ཐུགས་རྡོ་རྗེའམ། ལྷ་དགུའམ་བཞི་བཅུ་ཞེ་དགུ། ཕྱོགས་སྐྱོང་བརྒྱད་ཀྱིས་བསྐོར་བ་ནག་པོ། མི་བསྐྱོད་པའི་དབུ་རྒྱན་ཅན་དང་། ཞེས་གསུངས་པས། གཙོ་བོ་ལ་རྒྱས་གདབ་དངོས་སུ་ངག་འདོན་ལ་གསུངས་ནས། འཁོར་རྣམས་ལ་རིགས་བདག་དྲན་པ་ཙམ་གྱིས་ཆོག་པ་རྗེ་བཙུན་གྱི་དགོངས་པ་ཡིན་པར་སེམས་ལ། དེ་ལྟར་བྱས་ནས་ཡན་ལག་བཞི་མ་ཚང་བའི་སྐྱོན་ལས་ཀྱང་གྲོལ་ལོ། །
དེས་ན། འཕགས་པ་རིན་པོ་ཆེས། ཀྱཻ་རྡོ་རྗེ་ཕྱོགས་སྐྱོང་བརྒྱད་དང་བཅས་པ་ལ་མི་བསྐྱོད་པ། ཞེས་གསུངས་པ་ཙམ་གྱིས། ལྷ་མོ་བརྒྱད་ལ་ཡང་མི་བསྐྱོད་པས་རྒྱས་བཏབ་པར་ཁས་ལེན་མི་དགོས་ཏེ་ལྷ་མོ་བརྒྱད་པོ་ཀྱཻ་རྡོར་དུ་ཁས་མ་བླངས་པའི་ཕྱིར་རོ། ། སྤྱིར་འཇིག་རྟེན་པའི་མགྲོན། རྩ་རྒྱུད་ལས་ཞེས་སོགས་ཀྱིས། གཏོར་སྔགས་ཀྱིས། གཏོར་འགྲོན་བསྟན་པའི་ཚུལ་དང་། སྔགས་དོན་བསྟན།
འདིར། གཏོར་སྔགས་ཀྱི་ཚིག་དོན་མཆན་དུ་གསལ་ཞེས་གསུངས་པ་ནི་འདི་ཡིན་ཏེ། ཨོཾ་ནི་སྔགས་ཀྱི་མགོ་འདྲེན་པའོ། ། བྷ་ག་ཝན་ཞེས་པ། བཅོམ་ལྡན་འདས། མཧཱ་ཀ་རུ་ཎི་ཀ་ཞེས་པ་ཐུགས་རྗེ་ཆེན་པོ་ཅན། ཧེ་བཛྲ་ཞེས་པ་ཀྱཻ་རྡོ་རྗེ། ས་པ་རི་ཝ་ར་ཞེས་པ་འཁོར་དང་བཅས་པ། ཨོཾ་ནི་གོང་བཞིན། ཨིན་དྷ་ནི་བརྒྱ་བྱིན།
ཛ་མ་ནི་གཤིན་རྗེ། ཛ་ལ་ནི་ཆུ་ལྷ། ཛ་ཀཥ་ནི་གནོད་སྦྱིན། བྷུདྡྷ་ནི་འབྱུང་པོ། བ་ཧཱི་ནི་མེ་ལྷ། བ་ཨུ་ནི་རླུང་ལྷ། རཀྵ་ནི་སྲིན་པོ། ཙནྜ་ནི་ཟླ་བ། སུ་ཛཱ་ནི་ཉི་མ། མ་ད་ནི་སའི་ལྷ་མོ།
པཔྤ་ནི་ཚངས་པ། ཏ་ལ་པ་ཏ་ལ་ནི་རྐང་འོག་ན་གནས་པ། ཨཥྚ་སཔབ་ནི་ཀླུ་རྒྱལ་པོ། སྭཱ་ཧཱ་ནི་ཚིམ་པར་བྱེད་པ། ཨི་དཾ་བ་ལིཾ་ནི་གཏོར་མ་འདི། བྷུན་ཛ་ནི་གསོལ། ཛི་གྷ་ནི་སྣོམས། ཕུ་ལ་ནི་མེ་ཏོག དྷུ་པ་ནི་སྤོས། མཾ་ས་ནི་ཤ་ཆེན།
པིཾ་གྷ་ནི་ཉ་ཤ། ཨཾ་བྷ་སཔྤཀ་ཛ་ས་ད་ནི་བདག་གི་དོན་ཐམས་ཅད་སྒྲུབས། ཁནྜི་ཁུ་ནི་ནི་གནོད་པ་སོལ། ཕེ་ཌ་ག་ཏ་ནི་བཟོད་པར་གསོལ། ཨོཾ་ནི་གོང་བཞིན། ཨ་ཀ་རོ་ཞེས་པ། ཨའི་ཡིག་གེ་མུ་ཁཾ་ཞེས་པ་སྒོ། སརྦ་དྷརྨ་ཎཾ་ཞེས་པ་ཆོས་ཐམས་ཅད་ཀྱི། ཨདྱེཏ་ནུདྦཎ་ན་ཏྭད་ཞེས་པ་གདོད་མ་ནས་མ་སྐྱེས་པའི་ཕྱིར། ཨོཾ་ཨཱཿཧཱུྃ་ཕཊ་སྭཱ་ཧཱ།
ཞེས་པ་བྱིན་གྱིས་བརློབས་པའི་སྔགས་ཏེ། ཚིག་ཇི་ལྟ་བ་བཞིན་བསྒྱུར་བར་དཀའ་འོ། ། ཡང་ན། རྡོ་རྗེ་རྩེ་མོ་ནས། ཨོཾ་ནི་ཅི་ཞིག་ཡིན་པར་བཤད། ། མཆོག་དང་ནོར་སྟེར་དཔལ་དང་གཡང་། ། སྐལ་བཟང་རྣམ་པ་དང་ལྡན་ཞིང་། ། དམ་བཅའ་བ་དང་བཀྲ་ཤིས་དོན། ། ནོར་བུ་འཛིན་པའི་སྙིང་པོ་ཡིན། ། ཞེས་དང་།
མཚན་བརྗོད་ལས། ཨ་ནི་ཡིག་འབྲུ་ཀུན་གྱི་མཆོག ། དོན་ཆེན་ཡིག་གེ་དམ་པ་ཡིན། ། ཁོང་ནི་འབྱུང་བ་སྐྱེ་བ་མེད། ། ཚིག་ཏུ་བརྗོད་པ་སྤངས་པ་སྟེ། ། བརྗོད་པ་ཀུན་གྱི་རྒྱུ་ཡི་མཆོག ། ཚིག་ཀུན་རབ་ཏུ་གསལ་བར་བྱེད། ། ཅེས་དང་། རྩེ་མོ་ལས། ཡིག་གེ་ཧཱུྃ་ནི་ཅི་ཡིན་བརྗོད། །
སྡུག་བསྔལ་འཆོས་ཤིང་འཇོམས་བྱེད་དང་། ། སྲིད་པའི་ཞགས་པ་འཇོམས་པར་བྱེད། ། བདུག་པ་སྔངས་ཤིང་གསོད་པར་བྱེད། ། ཧཱུྃ་ནི་མཆོག་ཏུ་དྲན་པར་བྱ། ། གདུག་དང་སྡུག་བསྔལ་འཇོམས་བྱེད་ཅིང་། ། བདེ་བ་དག་ནི་འགུགས་པར་བྱེད། ། ཕཊ་ནི་འཇོམས་བྱེད་སྒྲ་ཡིན་ཏེ། ། གྲོགས་དང་བཅས་པ་འཇོམས་པར་བྱེད། ། སྭཱ་ཧཱ་ཞེས་བྱ་ཅི་ཡིན་བརྗོད། ། སྡིག་པ་ཐམས་ཅན་ཞི་བྱེད་ཅིང་། །
དགེ་བའི་ཚོགས་རྣམས་འཕེལ་བར་བྱེད། ། ཉེས་པ་བྱེད་པ་འཕྲོག་བྱེད་ཅིང་། ། སྡུག་བསྔལ་ཐམས་ཅད་འཇོམས་པའི་མཆོག ། ཅེས་གསུངས་པ་ལྟར་རོ། ། འདིར་ཨིནྡྷ་ནས། ཕེ་ཌ་ག་ཏ་ཡན་ནི་པྲ་ཀྲི་ཏའི་སྐད་ཡིན། གཞན་རྣམས་ནི་སཾ་སྐྲི་ཏའི་སྐད་ཡིན་ནོ། ། ཡང་བདག་མེད་མའི་སྐབས་སུ་ཞེས་སོགས་ཀྱིས་ཡུམ་གྱི་གཏོར་མའི་མི་འདྲ་བའི་ཁྱད་པར་བསྟན། མདོར་ན་ཕྱག་ལེན་ལ་ཞེས་སོགས་ཀྱིས་གཏོར་མགྲོན་ལ་རྩོད་པ་སྤངས། འདིར་དཀྱིལ་འཁོར་དང་འབྲེལ་ན་ཞེས་སོགས་ཀྱིས།
རྡོ་རྗེའི་གླུ་སོགས་བརྗོད་པའི་དུས་མི་འདྲ་བའི་ཁྱད་པར་བསྟན། རྡོ་རྗེའི་གླུའི་ཚིག་དོན་ལ། ཕྱི་བསྐྱེད་རིམ་ལ་སྦྱར་བ་དང་། ནང་རྫོགས་རིམ་ལ་སྦྱར་བ་གཉིས། དང་པོ་ནི། རྡོ་རྗེའི་གླུའི་སྐབས་སུ། ཚིག་གི་དོན། བརྡའི་སྐད་དུ་ཚོགས་ཀྱི་འཁོར་ལོ་ལ་སྦྱར་བ་རང་གི་མཆན་དུ་གསལ་ཞེས་གསུང་བ་ནི་འདི་ཡིན་ཏེ། ཀོལླ། ཨི་རི་ཊཱི་ཨ།
ཞེས་པས། གནས་ཀོ་ལ་གི་རིར་གནས་པའི། བོ་ལ་རྡོ་རྗེ་སྟེ། དེས་མཚོན་ནས་དཔའ་བོ་རྣམས་བསྟན། མུམྨུ་ཎི་རི་ཞེས་པ། ཞིང་མུ་མྨུ་ཎིར་གྲགས་པ་ན། གནས་པའི། ཀཀྐོ་ལ་པདྨ་སྟེ། དེས་མཚོན་ནས་རྣལ་འབྱོར་མ་རྣམས་བསྟན། མདོར་ན་དེ་དག་གིས་དཔའ་བོ་དང་རྣལ་འབྱོར་མ་གང་དུ་འདུ་བའི་གནས་བསྟན་ནས།
དེ་རྣམས་ཀྱི་བྱ་བ་སྟོན་པ་ནི། གྷ་ཎེ་ཀྲི་པི་ཊ་ཧོ་བཛྫ་ཨི། ཞེས་པ་ནི། ཚོགས་སུ་ཅང་ཏེའུ་དཀྲོལ་ཞིང་ཆོས་ཐམས་ཅད་སྒྲ་སྙན་ལྟ་བུར་གསལ་བར་བྱ་སྟེ། གླུ་གར་བྱེད་པའོ། ། ཀ་རུ་ཎེ་ཀི་ཨ་ཨི་ཎ་རོ་ལ། ཞེས་པ་འཐབ་རྩོད་དང་ཅ་ཅོ་མི་བྱ་ཞིང་། དུས་དེར་ཕན་ཚུན་བྱམས་པ་དང་སྙིང་རྗེས་གནས་པར་བྱའོ། ། ཏ་ཧིཾ་བ་ལ་ཁ་ཛྫ་ཨི་ཞེས་པ་དུས་དེར་ཤ་བཟའོ། ། ག་ཌེཾ་མ་ཨ་ཎ་བིཛྫ་ཨ་ཨི།
བདེ་བ་ཆེན་པོ་བསྐྱེད་པའི་དོན་དུ་སྔགས་པས་ཆང་བཏུང་བར་བྱའོ། ། ཧ་ལེ་ཞེས་པ་ཀྱེ་ཧོ། ཞེས་བོད་པ་ཡིན་ལ། ཀ་ལིཾ་ཛྫ་ར་པ་ནི་ཨ་ཨི། ཞེས་པ་སྐལ་བ་དང་ལྡན་པ་འོང་དུ་བཞུགས་པར་བྱའོ། ། དུ་དྷུ་ར་བཛྫ་ཨི་ཞེས་པ་སྐལ་མེད་འོང་དུ་མི་བཞུག་པའོ། ། སྐལ་བ་དང་ལྡན་མི་ལྡན་ནི་དབང་ཐོབ་པ་དང་མ་ཐོབ་པ་དང་། ཐོབ་ཀྱང་དམ་ཚིག་དང་ལྡན་མི་ལྡན་གྱིས་རྣམ་པར་དབྱེ་བར་བྱའོ། ། ཙ་ཨུ་ས་མ་ཞེས་པ་གཞི་མཉམ་ཏེ་དྲི་ཆེན། ཀཙྪུ་རི་ཞེས་པ་གླ་རྩི་སྟེ་དྲི་ཆུ།
སི་ཧླ་ཞེས་པ་དུ་རུ་ཀ་སྟེ་རཀྟ། ཀ་པུ་ར་ལ་ཨི་ཨ་ཨི་ཞེས་པ་ག་པུར་སྟེ། ཐིག་ལེ་རྣམས་ལུས་ལ་བྱུག་པ་སྟེ། བདུད་རྩི་ལྔ་ཕྱི་ནང་དུ་བསྟེན་པའོ། ། མ་ལ་ཨིནྡྷ་ན་ས་ལིཾ་ཛ་ཞེས་པ་ཚོད་མ་ཤ་ཆེན་ལས་བྱས་པའོ། ། ཏ་ཧིཾ་བྷ་རུ་ཁ་ཨ་ཨི་ཞེས་པ། དུས་དེར་མང་དུ་བཟའ་བར་བྱའོ། ། ཕྲེཾ་ཁ་ན་ཞེས་པ་འོང་བ་དང་། ཁེ་ཊ་ཀ་རནྟེ་ཞེས་པ་འགྲོ་བར་བྱེད་པའོ། ། ཤུདྷ་ཨ་ཤུདྷ་ཎྞ་མུ་ནི་ཨ་ཨི་ཞེས་པ་དག་པ་དང་མ་དག་པ་མི་ལྟའོ། །
ནི་རིཾ་སུ་ཨ་གེ་ཙ་ཊ་ཝི་ཞེས་པ། རུས་པའི་རྒྱན་ཡན་ལག་ལ་བདགས་པར་བྱའོ། ། ཏ་ཧིཾ་ཛ་ས་ར་ཝ་པ་ནི་ཨ་ཨི་ཞེས་པ། དུས་དེར་སྐྱེས་པའི་རོ་དབུལ་བར་བྱའོ། ། མ་ལ་ཨ་ཛེ་ཀུན་དྷུ་རུ་བ་ཊ་ཨི་ཞེས་པ་འདུ་བའི་དུས་དེར་སྙོམས་འཇུག་བྱའོ་ཞེས་པ་སྟེ། བདེ་ཆེན་འཕེལ་བའི་སླད་དུའོ། ། ཌིནྜི་མ་ཞེས་པ་རེག་མིན་ཏེ་གཡུང་མོའོ། ། ཏ་ཧི་ན་བཛྫི་ཨ་ཨི་ཞེས་པ་དུས་དེར་བསྟེན་པར་བྱའོ། ། ཞེས་པ་སྟེ། སྙོམས་འཇུག་གི་ཚུལ་གྱིས་སོ། །
ཞེས་པའོ། ། གཉིས་པ་རྫོགས་རིམ་ལ་སྦྱར་བ་ནི། འདིར་ནང་ལ་སྦྱར་ན་ཞེས་སོགས་ཀྱིས། རྡོ་རྗེའི་གླུའི་ཚིག་དོན་རང་བྱིན་རླབས་ལ་སྦྱར་བ་དང་། དཀྱིལ་འཁོར་འཁོར་ལོ་ལ་སྦྱར་བའི་བཤད་ཚུལ་གཉིས་བསྟན་ཏེ། འདི་དག་ཀྱང་ཕྱི་ནང་བསྲེས་པས་སྤྲོས་པ་མ་ལུས་པ་གཅད་པའི་བཤད་པའོ། ། སྨོན་ལམ་གྱི་སྐབས་སུ། སྤྱིར་དབང་བཞི་དང་སྦྱར་ནས་མདོ་ཙམ་ས་ཆེན་གྱིས་གསུངས་ཤིང་། ཞེས་གསུངས་པ་ནི། འདི་ཡིན་ཏེ།
རྗེ་ས་ཆེན་གྱི་ཞལ་ནས། སྨོན་ལམ་ལ་དབང་བཞིའི་བཤད་པ་སྦྱར་བ་ནི། བུམ་དབང་དང་སྦྱར་བ་ནི། ཞལ་བརྒྱད་ཕྱག་བཅུ་དྲུག་པའི་རིགས་སུ་སྐྱེ་དང་། དམ་ཚིག་ཅན་ནི་བཟའ་བ་དང་སྲུང་བའི་དམ་ཚིག་དང་ལྡན་པ། སྨྱོ་མེད་ནི་ཐ་མལ་གྱི་རྣམ་པར་རྟོག་པས་མ་སྨྱོས་ཏེ། དེར་མ་ཤོར་བའོ། ། བུམ་པའི་དབང་བསྐུར་བའི་བླ་མ་ལ་གུས་པ། སེམས་ཅན་ལ་སྙིང་རྗེ་དང་ལྡན་པའོ། ། ཕྱི་མ་དང་ཡང་ཕྱི་མ་ལ་སོགས་པར་སྐྱེ་ཤིང་སྐྱེ་བར་དེ་ལྟར་ཤོག་ཅིག་པའོ། །
ལག་པ་རྡོ་རྗེ་དྲིལ་བུ་འཁྲོལ་བ་ནི། རྡོ་རྗེ་དང་དྲིལ་བུ་དང་མི་འབྲལ་བར་བྱེད་པའོ། ། ཟབ་མོའི་ཆོས་ནི་ཀློག་པ། དགེས་པའི་རྡོ་རྗེ་ལ་སོགས་པའི་ཟབ་མོ་རྣམས་ཀློག་པ་དང་། ཉན་པ་དང་། འཛིན་པའོ། ། བཙུན་མོའི་ཁུ་བ་མཉམ་ཟས་ཅན་ནི། བདུད་རྩི་ལ་ལོངས་སྤྱོད་པའོ། ། ཕྱི་མ་དང་ཡང་ཕྱི་མ་ལ་སོགས་པའི་སྐྱེ་ཞིང་སྐྱེ་བར་དེ་ལྟར་ཤོག་ཅིག་པའོ། ། གསང་དབང་དང་སྦྱར་ན།
གསང་བའི་དབང་གི་རིགས་སུ་སྐྱེ་དང་། དམ་ཚིག་ཅན་ཏེ། ཐུན་ཆག་པ་དང་། ཐུན་ཚོད་ཡོལ་བ་དང་། རྣམ་རྟོག་རྐུན་པོ་ལས་བསྲུང་བའོ། ། སྨྱོ་མེད་ནི་བསམ་གཏན་གྱི་སྒྲིབ་པ་དང་བྲལ་བར་བྱས་ཏེ། མ་སྨྱོ་བའོ། ། ཀྱཻ་རྡོ་རྗེ་རང་བྱུང་གི་ཡེ་ཤེས་སྟོན་པའི་གསང་བའི་དབང་སྐུར་བའི་བླ་མ་ལ་གུས་པ། སྐྱེ་ཞིང་སོགས་ནི་སྔར་དང་འདྲའོ། ། ལག་པས་རྡོ་རྗེ་དྲིལ་བུ་འཁྲོལ་བ་ནི།
རྩ་གཡས་གཡོན་དབུ་མར་འཛུད་པ་དང་མི་འབྲལ་བའོ། ། ཟབ་མོའི་ཆོས་ཀློག་པ་ནི། དྲིལ་ཅན་གྱི་སྒྲ། བཙུན་མོའི་ཁུ་བ་མཉམ་ཟ་ནི། ཁམས་དགུ་འདུས་པའོ། ། དབང་གསུམ་པ་དང་སྦྱར་ན། དབང་གསུམ་པའི་རིགས་སུ་སྐྱེ་དང་། ཐིག་ལེ་ལ་གནོད་པ་རྣམས་སྤོང་བས་དམ་ཚིག་ཅན། དབང་གསུམ་པའི་ཉམས་མྱོང་དང་མ་བྲལ་བས་སྨྱོ་མེད། ཀྱཻ་རྡོ་རྗེ་ལྷན་ཅིག་བསྐྱེད་པའི་ཡེ་ཤེས་སྟོན་པའི་དབང་གསུམ་པ་བསྐུར་བའི་བླ་མ་ལ་གུས་པའོ། །
ལག་པ་རྡོ་རྗེ་དྲིལ་བུ་འཁྲོལ་བ་ནི། རྡོ་རྗེ་དང་པདྨ་སྦྱོར་བ་མི་འབྲལ་བར་བྱེད་པ། ཟབ་མོའི་ཆོས་ཀློག་པ་ནི། བདེ་བའི་ཉམས་དང་མི་འབྲལ་བར་བྱེད་པ། བཙུན་མོའི་ཁུ་བ་ནི། ཕྱག་རྒྱ་སྟོན་པའི་ཉམས་དང་མི་འབྲལ་བར་བྱེད་པའོ། ། དབང་བཞི་པ་དང་སྦྱར་ན། དབང་བཞི་པའི་རིགས་སུ་སྐྱེ་དང་། འཛག་པ་བསྲུང་བའི་དམ་ཚིག་ཅན། སྒྲིབ་པ་གསུམ་དང་བྲལ་བས་སྨྱོ་མེད།
ཀྱཻ་རྡོ་རྗེ་ཤིན་ཏུ་རྣམ་པར་དག་པའི་ཡེ་ཤེས་སྟོན་པ། དབང་བཞི་པ་བསྐུར་བའི་བླ་མ་ལ་གུས་པའོ། ། ལག་པས་རྡོ་རྗེ་དྲིལ་བུ་འཁྲོལ་བ་ནི། ཕྱག་རྒྱ་པདྨ་ཅན་དང་། རྡོ་རྗེ་དང་པདྨ་སྦྱོར་བ་དང་མི་འབྲལ་བར་བྱེད་པ། ཟབ་མོའི་ཆོས་ཀློག་པ་ནི། བདེ་བའི་ཉམས་དང་མི་འབྲལ་བར་བྱེད་པ། བཙུན་མོའི་ཁུ་བ་མཉམ་ཟ་ནི། ཕྱག་རྒྱ་པད་མ་ཅན་གྱི་ཐིག་ལེ་འདྲེན་པ་དང་མི་འབྲལ་བར་བྱེད་པའོ། ། ཞེས་གསུངས་སོ། །
དེ་ལྟར་ན་དབང་བཞི་དང་སྦྱར་བའི་བཤད་པ་དེ་ཉིད་ལས། སྤྲོས་ན་མཐའ་ཡས་པར་འགྱུར་མོད། འདིར་སྐབས་སུ་བབ་པའི་གཙོ་བོ་ཡིན་པས། བསྐྱེད་རིམ་གྱི་དབང་དུ་བྱས་པའི་བཤད་པ་ནི། འདིར་སྐབས་སུ་བབ་པའི་བསྐྱེད་རིམ་ལ་སྦྱར་ནས་ཞིབ་པར་སྤྲོ་ན། ཞེས་སོགས་ཀྱིས་རྒྱས་པར་བཤད། གཤེགས་གསོལ་གྱི་སྐབས་སུ་ཞེས་སོགས་ཀྱིས། གཤེགས་གསོལ་བྱ་བའི་ཚུལ་དང་། རོལ་ཆེན་གྱི་རྒྱུ་མཚན་བསྟན། མདོར་ན།
གཏོར་མའི་རྣལ་འབྱོར་ཡང་། མཆོད་པའི་ནང་ཚན་ཡིན་མོད་ཀྱང་། བརྗོད་བྱ་གཙོ་ཆེ་བའི་དབང་དུ་བྱས་ནས་ལོགས་སུ་མཛད་པའོ། ། གསུམ་པ་དང་རྒྱུན་གྱི་རྣལ་འབྱོར་ལ་མཆོད་པ་དང་མ་འབྲེལ་ཡང་། གཏོར་མའི་རྣལ་འབྱོར་རྐྱང་པ་བྱེད། བཞི་པ་ཁ་ཟས་ཀྱི་རྣལ་འབྱོར་ནི། ཞེས་སོགས་ཀྱིས། ཁ་ཟས་ཀྱི་རྣལ་འབྱོར་རྒྱས་འབྲིང་བསྡུས་གསུམ་བསྟན། ལྔ་པ་སྤྱོད་ལམ་ཀྱི་རྣལ་འབྱོར་ཞེས་སོགས་ཀྱིས། སྤྱོད་ལམ་གྱི་རྣལ་འབྱོར་རྒྱས་འབྲིང་བསྡུས་གསུམ་བསྟན།
རྗེས་ཆགས་ཀྱི་རྣལ་འབྱོར་བྱེད་ན་ཞེས་སོགས་ཀྱིས། རྗེས་ཆགས་ཀྱི་རྣལ་འབྱོར་བསྟན་ཏེ། མདོར་ན་དེ་རྣམས་ཀྱིས་མཉམ་པར་མ་བཞག་པའི་རྣལ་འབྱོར་ལྔ་བསྟན་པ་ཡིན་ལ། ཉལ་བའི་རྣལ་འབྱོར། ལྡང་བའི་རྣལ་འབྱོར། ཁྲུས་ཀྱི་རྣལ་འབྱོར་རྣམས་ནི་གོང་དུ་བཤད་ཟིན་ཏོ། ། དེ་དག་གི་ཕན་ཡོན་དང་དགོས་པ་ནི། ཞེས་སོགས་ཀྱིས། མཉམ་པར་མ་བཞག་པའི་རྣལ་འབྱོར་ལྔའི་ཕན་ཡོན་བསྟན། དེ་ནས་ཐུན་མཚམས་སུ་དཀྱིལ་འཁོར་བསྡུས་ཏེ་ཉལ་བའི་རྣལ་འབྱོར་གྱི་ཉལ་བར་བྱའོ། །
ཞེས་གོང་དུ་མཚམས་སྦྱར་རོ། ། འདིར་དཀྱིལ་འཁོར་བསྡུས་བའི་གནས་སྐབས་བཞི་སྟེ་ཞེས་སོགས་ཀྱིས་དཀྱིལ་འཁོར་བསྡུ་ཚུལ་གྱི་དུས་མི་འདྲ་བའི་གནས་སྐབས་ཀྱི་ཁྱད་པར་དང་། དེ་དག་གི་སྐབས་སུ་གཙོ་བོ་བསྡུ་མི་བསྡུའི་ཁྱད་པར་བསྟན། མདོར་ན་ཞེས་སོགས་ཀྱིས། རྣལ་འབྱོར་བཅུ་པོ་ཁོར་ཡུག་ཏུ་ཉམས་སུ་བླང་དགོས་པར་བསྟན། རྣལ་འབྱོར་བཅུའི་ནང་ནས་ཀྱང་བསྐྱེད་རིམ་བསྒོམ་པའི་ཕན་ཡོན་གཙོ་བོར་སྟོན་པ་ནི། དེ་ལྟར་བསྐྱེད་པའི་རིམ་པ་ཞེས་བྱ་བ་ནས། ཞེས་རྗེ་བཙུན་གྱིས་གསུངས་སོ། ། ཞེས་པའི་བར་གྱིས་བསྟན། ཡང་ཁ་ཅིག་འདིར།
ཞེས་བྱ་བ་ནས། རྟོགས་པ་གོང་ནས་གོང་དུ་འཕེལ་བའི་དགོས་པ་ཡོད་གསུང་ངོ་། ། ཞེས་པའི་བར་གྱིས་ད་ལྟའི་བསྐྱེད་རིམ་སྔོན་འབྱུང་གི་རྣམ་འཕྲུལ་ལྟར་བསྒོམ་དགོས་པ་དང་། སྔོན་འབྱུང་གི་རྣམ་འཕྲུལ་མདོར་བསྡུས་པ་དང་། ལྷ་མོ་བརྒྱད་གདུལ་བྱ་དང་བཅས་པའི་མིང་དོན་དང་། སྔོན་བྱུང་གི་རྣམ་འཕྲུལ་ལྟར་ལམ་དུ་བྱས་པའི་དགོས་པ་རྣམས་བསྟན། འདིར་སྨྲས་པ་ཞེས་བྱ་བ་ནས། བར་སྐབས་ཀྱི་ཚིགས་སུ་བཅད་པའོ། ། ཞེས་པའི་བར་གྱིས་ཚིགས་སུ་བཅད་པ་རྩ་དྲུག་པ་འདི་ནི། འདིར་འཇུག་བསྡུད་ཀྱི་ཚུལ་དུ་བཀོད་ན་ཡང་།
རྡོ་རྗེའི་ཚིག་གཅིག་ཉིད་ལ་བཤད་སྲོལ་དུ་མ་རུང་བ་ལ་འགལ་བ་མེད་པ་དང་། ལས་དང་པོ་པ་རྣམས་ཀྱིས་གོ་བདེ་བའི་ཕྱིར། ལུས་རྣམ་བཞག་གི་ཚུལ་དུ་བཀོད་ནས་གསལ་བར་བཤད་ཟིན་ཏོ། ། དེ་ལྟར་སྐབས་སུ་བབ་པའི་དོན་རྒྱ་ཆེར་བསྟན་ཟིན་ནས། ད་ནི་བཀའ་སྲོལ་རྣམ་བཞིའི་བྱུང་ཁུངས་ངེས་པར་བྱས་པའི་ནང་ནས་འདིར་སྐབས་སུ་བབས་པའི་དགོས་དོན་གྱི་གཙོ་བོ་ངོས་བཟུང་བ་ནི། བཀའ་སྲོལ་རྣམ་པ་བཞིའི་ནང་ནས་མཆོག་ཏུ་གྱུར་པ་གང་ཡིན། དེའི་འབྱུང་ཚུལ་ཇི་ལྟ་བུ་ཞེ་ན། རྒྱུད་པའི་རིམ་པ་ནི། ཞེས་སོགས་ཀྱིས། མན་ངག་ལུགས་དང་འགྲེལ་པ་ལུགས་གཉིས་ཀྱི་རིང་རྒྱུད་བསྟན།
ཉེ་རྒྱུད་ནི། ཞེས་སོགས་ཀྱིས། ཀྱཻ་རྡོ་རྗེ་མན་ངག་ལུགས་ཀྱི་ཐོག་དྲངས་པའི་རྒྱུད་སྡེ་བདུན་ཅུ་རྩ་གཉིས་ལ་སོགས་པ། རྣལ་འབྱོར་དབང་ཕྱུག་དཔལ་ལྡན་བིརྺ་པས། རྗེ་ས་སྐྱ་པ་ཆེན་པོ་ལ་གནང་བའི་ཚུལ་མདོར་བསྡུས་ཏེ་བསྟན་པའོ། ། འདིར་རྡོ་རྗེའི་ཚིག་འདིའི་བཤད་པ་ཤིན་ཏུ་བསྡུས་པ་ལས་མ་མཛད་པས། ཅུང་ཟད་རྒྱས་པར་བཤད་ན། བླ་མེད་ཅེས་བྱ་བ་ནི། རྣལ་འབྱོར་བླ་ན་མེད་པའི་རྒྱུད་སྡེ་མན་ངག་དང་བཅས་པའོ། ། ཕྱོགས་ནི་བཅུ་ཡིན་ལ།
དེ་རི་བདུན་གྱིས་བསྒྱུར་བས་བདུན་ཅུ། མིག་གཉིས་དང་བཅས་པ་སྟེ། མདོར་ན་བདུན་ཅུ་རྩ་གཉིས་སོ། ། རིག་བྱེད་ནི་བཞི་སྟེ། སྙན་རྒྱུད་བཞིས་གསལ་བར་བྱས་པའོ། ། ལག་པ་ནི་གཉིས་ཏེ། རྡོ་རྗེ་འཆང་ལས་རྒྱུད་པ་གཉིས་པ་བིརྺ་པའོ། ། དེས་མེ་ལ་བོག་པ་ནི། རྒྱུད་པ་གསུམ་པ་རྣལ་འབྱོར་དབང་ཕྱུག་ས་སྐྱ་པ་ཆེན་པོ་ལ་གནང་པའོ། ། དེ་འོད་ཀུན་གསལ་བ་ནི་དེའི་ཕྲིན་ལས་ཀྱིས་ཕྱོགས་ཀུན་ཏུ་ཁྱབ་པའོ། །
དེ་ལྟར་སློབ་མ་བསམ་གྱིས་མི་ཁྱབ་པ་ཡོད་ཀྱང་གཙོ་བོར་གྱུར་པ་ནི། ཆུ་གཏེར་ཏེ། རྒྱུད་པ་བཞི་པ་སློབ་དཔོན་རིན་པོ་ཆེ་བསོད་ནམས་རྩེ་མོའོ། ། འབྱུང་བ་ཞེས་པ་ནི་རྒྱུད་པ་ལྔ་པ་རྗེ་བཙུན་ཆེན་པོ་གྲགས་པ་རྒྱལ་མཚན་ཉིད་ལ་གསུངས་པའོ། ། དེ་ལྟར་རྒྱུད་པ་ལུགས་གསུམ་ཀ་ཡང་། གོང་དུ་སྨོས་པ་དེ་དག་ནས་རྒྱུད་དེ། བདག་ཅག་གི་བླ་མ་དམ་པ་ཞེས་གསུང་བ་ནི། རྗེ་ཉིད་ཀྱི་དཔལ་ལྡན་བླ་མ་དམ་པ་དུ་མ་ཞིག་བཞུགས་པའི་ནང་ནས། གཙུག་གི་ནོར་བུ་ལྟ་བུར་གྱུར་པ། ཐེག་ཆེན་ཆོས་ཀྱི་རྒྱལ་པོ་ཆེན་པོའི་བར་དུ་བཀའ་བབས་པའི་ཚུལ་དང་དེ་དག་གིས་ཉམས་སུ་བཞེས་པའི་གནས་སྐབས་དང་མཐར་ཐུག་གི་ཕན་ཡོན་དང་།
མ་འོངས་པ་ན་དེ་བཞིན་དུ་ཉམས་སུ་ལེན་པ་རྣམས་ལ་ཡང་དེ་ལྟ་བུའི་ཕན་ཡོན་འབྱུང་བའི་ཚུལ་རྣམས་ནི། དེ་དག་ནས་རྒྱུད་དེ། ཞེས་སོགས་ཀྱིས་བསྟན་ནོ། ། མདོར་ན་དེ་དག་གིས་དཀའ་བའི་གནས་ཀྱི་བཤད་པ་རྣམས་མཐར་ཕྱིན་ཏོ། ། ད་ནི་བཤད་པ་ཡོངས་སུ་རྫོགས་པའི་བྱ་བ་བཤད་པར་བྱ་སྟེ། འདིར་སྨྲས་པ། མངོན་པ་རྟོགས་པ་མན་ངག་རིན་ཆེན་གཏེར། ། ཞེས་སོགས་རྩ་བ་ལྔ་པའི་ཚིགས་སུ་བཅད་པ་གཅིག་གིས་ནི་བཀའ་འགྲེལ་གྱི་མཚན་དོན་བསྟན། འདི་དོན་རྣམ་པར་ཞེས་སོགས་ཀྱིས། རྩ་བ་གཉིས་པའི་ཚིགས་སུ་བཅད་པ་གཅིག་གིས་ནི།
རྩོམ་པ་པོ་ཉིད་ཀྱི་མཚན་དང་སྤེལ་ནས་སྐུ་ཆེ་བའི་རྣམ་ཐར་ཁེངས་པ་སྐྱུང་བའི་ཚུལ་གྱིས་གསུངས་པའོ། ། ནོངས་པ་གང་དེ་ཞེས་སོགས་རྩ་བ་གསུམ་པའི་ཚིགས་སུ་བཅད་པ་གཅིག་གིས་བཟོད་པར་གསོལ་བ་བསྟན། དགེ་བས་ཞེས་སོགས་རྩ་བ་བཞི་པའི་ཚིགས་སུ་བཅད་པ་གཅིག་གིས་བསྔོ་བ་བསྟན། དཔལ་ཀྱཻ་རྡོ་རྗེའི་མངོན་པར་རྟོགས་པའི་བཀའ་འགྲེལ་རྒྱུད་དོན་གནད་ཀྱི་ལྡེ་མིག་ཅེས་བྱ་བ་འདིར་ནི། ཞེས་སོགས་ཀྱིས། བསྟན་ཆོས་ཀྱི་མཚན་དང་། བསྐུལ་བ་པོ་དང་། མཛད་པ་པོ་དང་། གནས་གང་དུ་མཛད་པ་དང་། དུས་གང་གི་ཚེ་མཛད་པ་རྣམས་བསྟན།
འདིར་རྟའི་ལོ་ནི། འཕགས་པའི་ཡུལ་དུ་རྒྱལ་བར་གྲགས་པའི་ཤིང་ཕོ་རྟའི་ལོ་ཡིན་ལ། བསྒྱུར་བྱེད་ཀྱི་ལོ་བརྩམས་པའི་ཟླ་ཟེར་སོགས་ནི་དེའི་ཕྱིས་འབྱུང་བ་ཡིན་པས། དེ་དག་གིས་སྔ་མ་ལ་རྒལ་ཞིང་བརྟག་པར་བྱས་པ་རྣམས་ཀྱི་ལན་ཅུང་ཟད་བརྗོད་པའོ། ། མདོར་ན་དེ་དག་གིས་ནི་སྤྲུལ་པའི་སྐུ་རྗེ་བཙུན་རྡོ་རྗེ་བདག་མེད་མས་བྱིན་གྱིས་བརླབས་པས། ས་དྲུག་གི་མངའ་བདག་ཏུ་གྱུར་པའི་གྲུབ་ཆེན་རྣལ་འབྱོར་གྱི་དབང་ཕྱུག་དཔལ་ལྡན་བིརྺ་པའི་མན་ངག་ལུགས། གངས་ཅན་གྱི་ཤིང་རྟའི་སྲོལ་འབྱེད་དམ་པ། དཔལ་ལྡན་ས་སྐྱ་པ་ཡབ་སྲས་ཀྱི་བཀའ་སྲོལ་དྲི་མ་མེད་པ། བདག་གི་དཔལ་ལྡན་བླ་མ་དམ་པས་གསལ་བར་མཛད་པའི་བསྐྱེད་རིམ་ཡན་ལག་དང་བཅས་པ་ལ། འགའ་ཞིག་རྗེ་བཙུན་གོང་མའི་རྗེས་སུ་འབྲང་བར་ཁས་ཆེ་ཡང་།
དགོངས་དོན་ཇི་ལྟ་བ་བཞིན་དུ་མ་རྟོགས་པ་དང་། གཞན་དག་རྗེ་བཙུན་དེ་དག་ལ་འཇམ་པའི་དབྱངས་སུ་ངེས་ཤེས་མ་རྙེད་པའི་དབང་གིས། དེ་དག་གི་དགོངས་པའི་དོན་ཡང་ལོག་པར་རྟོག་པ་དང་། གནས་སྐབས་སྣ་ཚོགས་སུ་སྐྱེ་བོ་དུ་མ་ལུང་སྣ་ཚོགས་ཀྱི་དོན་ལ་ཐེ་ཚོམ་དུ་གྱུར་པ་དེ་དག་ལ་ཕན་པའི་བསམ་པས་དགག་སྒྲུབ་ཀྱི་རྣམ་བཞག་རྒྱས་པར་བསྟན་ཟིན་ཏོ། ། འདིར་སྨྲས་པ། བཀའ་སྲོལ་རྣམ་བཞིའི་མཆོག་གི་མཆོག་གྱུར། ། ས་དྲུག་དབང་ཕྱུག་བིརྺ་པའི། ། བཤད་སྲོལ་ཟུང་གི་སྙིང་པོའི་སྙིང་པོ། ། མན་ངག་ལུགས་ཀྱི་མངོན་རྟོགས་ཚུལ། ། ས་སྐྱའི་འཇམ་དབྱངས་བཞེད་པའི་བཞེད་དོན། །
ཚུལ་བཞིན་བྱེད་པའི་མིག་གཅིག་པུ། ། འཇིག་རྟེན་སྒྲོན་མེ་བླ་མའི་བླ་མ་ཀུན་དགའི་རྒྱལ་མཚན་སླར་ཡང་མཆོད། ། སྐྱེ་དགུའི་གཉེན་གཅིག་འཇམ་དབྱངས་ཆོས་ཀྱི་རྗེ། ། རྒྱ་ཆེན་ཚོགས་གཉིས་མེ་ཤེལ་ཁམས་ལས་འཁྲུངས། ། བཤེས་གཉེན་གཟའ་སྐར་བྱེ་བ་འདུས་པའི་དབུས། ། དཔག་ཡས་ལུང་རྟོགས་གཟི་འོད་ལྷམ་མེར་འབར། ། ལུང་རིགས་རྟ་བདུན་རོལ་པའི་འགྲོས་ལྡན་པས། ། རབ་འབྱམས་མདོ་རྒྱུད་མཁའ་ལ་ཐོགས་མེད་རོལ། ། སྐལ་བར་འཚམ་པའི་དམ་ཆོས་འོད་ཟེར་གྱིས། ། སྐལ་བཟང་སྨན་ལྗོངས་མཐའ་དག་རྒྱས་པ་དང་། །
ལོག་སྨྲ་འབྱུང་པོའི་བྱ་ཚོགས་མཐར་བྱེད་ཅིང་། ། ལྟ་ངན་མུན་ཚོགས་དྲུང་ནས་འབྱིན་མཛད་པ། ། འཇམ་དབྱངས་བླ་མ་ཉིན་བྱེད་དབང་པོ་དེ། ། དུས་ཀྱི་ཆོས་ཉིད་ནུབ་རིའི་རྩེ་ལ་ཡོལ། ། དེ་ཚེ་གདུལ་བྱའི་འཇིག་རྟེན་འཛམ་གླིང་འདིར། ། བླང་དོར་མི་ཤེས་མུན་པའི་དམག་རུམ་འཐིམས། ། བཤེས་གཉེན་ངན་པ་འབྱུང་པོའི་འདབ་ཆགས་རྣམས། ། ལོག་པར་ལྟ་བའི་མགོ་འཕང་གཟེངས་བསྟོད་དེ། ། གྲུབ་མཐའ་ངན་པའི་ཅ་ཙོ་རབ་བསྒྲགས་པས། ། ཡང་དག་ལམ་དུ་འཇུག་འདོད་སྐྱེ་བོའི་ཚོགས། །
རྣམ་པར་རྨོངས་ཤིང་ལོག་པའི་ལམ་དུ་ཁྲིད། ། བླ་མའི་ཡོན་ཏན་རྒྱུ་སྐར་ཕྲེང་བ་དག ། ཡང་ཡང་བཟླས་ཀྱང་སྐྱེ་དགུའི་སྒྲོན་མ་ཁྱེད། ། ཚེ་འདིར་མཐོང་བའི་བསྐལ་བ་བྲལ་གྱུར་པས། ། སྐལ་དམན་བདག་ནི་ཡི་ཆད་སྒྱིད་ལུག་འགྱུར། ། འོན་ཀྱང་གསང་དོན་རྣམ་པར་བཤད་ལ་དགྱེས་ཤིང་རྗེས་སུ་གནང་བ་ཡི། ། རྟགས་དང་མཚན་མའི་སྐྱ་རེངས་ཆ་ཙམ་རྨི་ལམ་མཁའ་ལ་ཤར་བའི་ཚེ། ། ལེགས་བཤད་ཉིད་བྱེད་འཆར་བར་ངེས་སྙམ་བདག་བློ་སྤྲོ་བ་སྐྱེས་གྱུར་ནས། ། ལེ་ལོའི་མལ་ནས་བརྩོན་པས་ལངས་ཏེ་གསུང་རབ་མཁའ་ལ་ལེགས་བལྟས་པས། ། གང་ཞིག་རྣམ་དཔྱོད་རིན་ཆེན་བརྡུལ་བརྩེགས་བརྩོན་པའི་བསྲུབ་ཐག་བསྒྱུར་བའི་དབང་གིས་རྒྱ་གཞུང་རྒྱ་མཚོ་བསྲུབས་ལས་བྱུང་། །
བཤད་སྲོལ་དུ་མའི་ཆ་ཤས་རྫོགས་ཀྱང་འཇམ་དབྱངས་བཞེད་དོན་ཇི་བཞིན་མ་རྟོགས་རང་འདོད་རི་དྭགས་སྙོག་པ་ཅན། ། ལུང་རིགས་ལྟར་སྣང་འོད་བརྒྱའི་དྲ་བས་རང་གི་གཞུང་ལུགས་ཀུན་དྷ་རྒྱས་བྱེད་འཕགས་པའི་བཞེད་གཞུང་པད་མོའི་ཚལ། ། ཟུམ་པར་བྱེད་པའི་ཟླ་བའི་འོད་ཟེར་རབ་ཏུ་སྤྲོ་བའི་དཀྱིལ་འཁོར་གང་གི་འོད་ཀྱིས་སྐྱོངས་བྱེད་པ། ། རབ་འབྱམས་རྒྱུད་འགྲེལ་ཀུན་གྱི་སྙིང་པོ་རྣམ་དག་མེ་ཤེལ་ཁམས་ལས་ལེགས་གྲུབ་འཇིག་རྟེན་སྣང་བྱེད་ལེགས་བཤད་མཆོག ། ཡིད་ཆེས་ལུང་དང་ཡང་དག་རིགས་པའི་འོད་སྟོང་དྲ་བས་གཞུང་ལུགས་ངན་པའི་མུན་པ་མ་ལུས་མཐར་བྱེད་ཅིང་། ། འཇམ་དབྱངས་བཞེད་གཞུང་པད་ཚལ་རྒྱས་པས་དོན་གཉེར་རྐང་དྲུག་ལྡན་པའི་ཚིམ་བྱེད་ལེགས་བཤད་སྦྲང་རྩིའི་དགའ་སྟོན་ཅན། ། སྔོན་མེད་ཉིན་བྱེད་དཀྱིལ་འཁོར་མཆོག་འདི་མན་ངག་རྟ་ལྗང་རོལ་པས་ལེགས་དྲངས་ཤེས་བྱའི་མཁའ་ལ་ཤར་བའི་ཚེ། ། ལྟ་བ་ངན་པའི་གངས་རི་ལས་བྱུང་འཁྲུལ་སྤོང་མུན་ཅན་འཁྲུལ་པའི་རང་བཞིན་ལུགས་ངན་མངོན་རྟོགས་ཆུ་བོའི་རྒྱུན། ། ལོག་པའི་བག་ཆགས་རྒྱུན་ཕྱོགས་གཞོལ་ཞིང་རྟོག་གེ་དྲེགས་པའི་ཅ་ཅོ་སྒྲོག་བྱེད་ངན་རྟོག་རྦ་རླབས་ཕྲེང་བ་ཅན། ། གང་གི་ལུང་རིགས་ཉི་ཟེར་འཕྲོས་པས་རྩྭ་རྩེའི་ཟིལ་ཐིག་ཇི་ལྟ་བཞིན་དུ་སྐད་ཅིག་ཉིད་ལ་བསྐེམ་བྱེད་པ། །
ཁོ་བོའི་བློ་གྲོས་མཁའ་ལ་ཤར་བའི་ལེགས་བཤད་ཉི་མའི་འོད་ཟེར་འདི་ནི་ཡང་དག་འཁྲུལ་པ་སྤོང་བ་ཡིན། ། གང་ཞིག་རྡོ་རྗེ་སེམས་དཔས་རབ་སྣང་ཞིང་། ། ཕག་མོ་ལ་སོགས་རྒྱུད་པ་ཀུན་གྱིས་བསྐུལ། ། གཞན་དྲིང་མི་འཇོག་སྤོབས་པ་ཐོགས་མེད་ཀྱིས། ། གསུང་རབ་ཀུན་གྱི་རྣམ་བཤད་མཛད་གྱུར་པ། ། དཔལ་ལྡན་དེ་ཉིད་འདུས་པའི་གཞུང་ལུགས་ལ། ། བླུན་པོ་བདག་འདྲས་བརྟག་པར་ག་ལ་ནུས། ། འོན་ཀྱང་འཇམ་དབྱངས་གོང་མའི་བཞེད་དོན་རྣམས། ། གསལ་བར་བགྱི་བའི་ལྷག་བསམ་དག་པ་དང་། ། ཉིད་ཀྱིས་མཛད་པའི་གཞུང་ལུགས་རྣམས་ལ་ཡང་། །
སངས་རྒྱས་གསུང་བཞིན་དཔྱད་པ་རྣམ་གསུམ་གྱིས། ། རྟོག་པར་གྱིས་ཞེས་བཀས་གནང་ཐོབ་གྱུར་པས། ། ཅུང་ཟད་དཔྱད་ལ་འགལ་བ་མེད་པར་བསམས། ། འདི་ཡི་དགེ་ཚོགས་ཉི་མའི་འོད་ཟེར་གྱིས། ། དྲིན་ཆེན་མཁའ་མཉམ་འགྲོ་བ་མ་ལུས་པ། ། རྨོངས་པའི་མུན་པ་མཐའ་དག་བསལ་བྱས་ནས། ། རྒྱལ་བས་བསྔགས་བའི་ལམ་དེར་འཇུག་པར་ཤོག ། བདག་ཀྱང་སྐྱེས་ཤིང་སྐྱེ་བ་ཐམས་ཅད་དུ། ། འཇམ་དབྱངས་གྲགས་པའི་ཞབས་དྲུང་དེར་སྐྱེས་ནས། ། ལུས་སྲོག་ལོངས་སྤྱོད་ཀུན་ལ་མི་ལྟོས་པར། །
དཔལ་ལྡན་བླ་མ་ཀུན་ནས་མཉེས་བྱེད་ཤོག ། གསུང་གི་བདུད་རྩི་ངོམས་པར་འཐུངས་ནས་ཀྱང་། ། རྡོ་རྗེ་ཐེག་པ་ཀུན་གྱི་སྙིང་པོའི་མཆོག ། མཐུ་སྟོབས་དབང་ཕྱུག་གསུང་གི་མཛོད་འཛིན་ཅིང་། ། ཅིག་ཏུ་ཉམས་སུ་ལེན་ལ་བརྩོན་པར་ཤོག ། དེ་ཚེ་གནས་དང་ཉེ་བའི་གནས་ལ་སོགས། ། བཅུ་གཉིས་ས་རྣམས་མྱུར་དུ་བགྲོད་བྱས་ནས། ། འགྲོས་བཞི་ཐིམ་ནས་ཆེ་བ་གསུམ་འགྲུབ་སྟེ། ། རྡོ་རྗེ་འཛིན་པའི་ས་ལ་གནས་པར་ཤོག ། དཔལ་ཀྱཻ་རྡོ་རྗེའི་མངོན་པར་རྟོགས་པ་མན་ངག་གི་གཏེར་མཛོད་གསལ་བར་བྱེད་པའི་བཀའ་འགྲེལ།
རྒྱུད་དོན་གནད་ཀྱི་ལྡེ་མིག་གི་རྒྱས་བཤད། འཁྲུལ་འཇོམས་ཉི་མའི་འོད་ཟེར་ཞེས་བྱ་བ་འདི་ནི། དཔག་ཏུ་མེད་པའི་མཁྱེན་རབ་དང་ཐུགས་རྗེ་ཕུལ་དུ་བྱུང་བའི་བདག་ཉིད། བདེ་བར་གཤེགས་པའི་གསུང་རབ་རྒྱ་མཚོའི་དགོངས་དོན་རྒྱལ་བའི་དགོངས་པ་ཇི་ལྟ་བ་བཞིན་དུ་འབྱེད་པ་ལ། ས་ཡི་སྟེང་ན་འགྲན་ཟླ་ཐམས་ཅད་དང་བྲལ་ཞིང་། ཁྱད་པར་དུ་ཡང་རྗེ་བཙུན་འཇམ་པའི་དབྱངས་དང་གཉིས་སུ་མ་མཆིས་པའི་དཔལ་ལྡན་ས་སྐྱ་པ་ཡབ་སྲས་རྣམས་ཀྱི་དགོངས་པ་འགྲེལ་བ་ལ། འཁྲུལ་པའི་དྲི་ཙམ་ཡང་མི་མངའ་བའི་ཆོས་ཀྱི་སྤྱན་རྣམ་པར་དག་པ་དང་ལྡན་པའི་ཆོས་ཀྱི་རྗེ་ཐམས་ཅད་མཁྱེན་པ་འཇམ་དབྱངས་གྲགས་པའི་དཔལ། མཚན་གཞན་ཀུན་དགའ་རྒྱལ་མཚན་དཔལ་བཟང་པོ་ཞེས་སྲིད་པ་གསུམ་དུ་ཡོངས་སུ་གྲགས་པ་དེ་ཉིད་ཀྱི་ཞབས་རྡུལ་དྲི་མ་མེད་པ། ཡན་ལག་མཆོག་གིས་གུས་པར་བླངས་པས། སྤྱིར་མདོ་སྔགས་ཀྱིས་བསྡུས་པའི་གཞུང་ལུགས་དུ་མ་ལ་བློའི་གནང་བ་ཐོབ་ཅིང་།
ཁྱད་པར་བཀའ་སྲོལ་འདི་ཉིད་ལ་ཤེས་ནས་དད་པ་ཐོབ་པ། ཤཱཀྱའི་དགེ་སློང་རྡོ་རྗེ་འཛིན་པ། དཔལ་ལྡན་ཆོས་སྐྱོང་བཟང་པོ་ཞེས་བགྱི་བས། དཔལ་ངམ་རིངས་ཀྱི་ཆོས་གྲྭ་ཆེན་པོར་སྦྱར་བའི་ཡིག་གེ་པ་ནི། ཤཱཀྱའི་བཙུན་པ་ནམ་མཁའ་ལྷུན་གྲུབ་ཀྱིས་བགྱིས་པའོ། ། འདིས་ཀྱང་རྡོ་རྗེ་ཐེག་པའི་བསྟན་པ་ཕྱོགས་མཐའ་དག་ཏུ་དར་ཞིང་རྒྱས་པར་གྱུར་ཅིག ། མངྒ་ལཾ། བྷ་ཝན་ཏུ། ཤུ་བྷཾ། བཀྲ་ཤིས་པར་གྱུར་ཅིག །
དགེའོ།། །། PAGE * MERGEFORMAT 250 དཔལ་ཆོས་པ། ཀྱེ་རྡོར་མངོན་རྟོགས་དཀའ་འགྲེལ། PAGE * MERGEFORMAT 251
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
