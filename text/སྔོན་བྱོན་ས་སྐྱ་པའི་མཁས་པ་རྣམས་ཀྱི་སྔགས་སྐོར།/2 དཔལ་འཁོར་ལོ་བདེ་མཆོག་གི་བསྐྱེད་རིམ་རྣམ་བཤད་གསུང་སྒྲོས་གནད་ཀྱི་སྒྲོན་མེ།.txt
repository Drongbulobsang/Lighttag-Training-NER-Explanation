སྔོན་བྱོན་ས་སྐྱ་པའི་མཁས་པ་རྣམས་ཀྱི་སྔགས་སྐོར།
པོད ༢
དཔལ་འཁོར་ལོ་བདེ་མཆོག་གི་བསྐྱེད་རིམ་རྣམ་བཤད་གསུང་སྒྲོས་གནད་ཀྱི་སྒྲོན་མེ།
༄༅། །དཔལ་འཁོར་ལོ་བདེ་མཆོག་གི་བསྐྱེད་རིམ་རྣམ་བཤད་གསུང་སྒྲོས་གནད་ཀྱི་སྒྲོན་མེ་བཞུགས་སོ།། སྤྲོས་བྲལ་ཆོས་སྐུའི་ནམ་མཁའ་ཡངས་པ་ལ། ། བདེ་ཆེན་ལོངས་སྐུའི་དཀྱིལ་འཁོར་ཡོངས་སུ་རྫོགས། ། འཕྲིན་ལས་སྤྲུལ་སྐུའི་ཚ་ཟེར་རབ་འཕྲོས་པས། ། སྐལ་ལྡན་བློ་ཡི་པད་མོ་རྒྱས་བྱེད་པའི། ། ཧེ་རུ་ཀ་དངོས་དཔལ་ལྡན་བླ་མ་དང་། ། གནས་གསུམ་མཁའ་འགྲོའི་ཚོགས་ལ་ཕྱག་འཚལ་ལོ། ། འདིར་རྣལ་འབྱོར་གསང་མཐའི་རྒྱུད་ཀྱི་རྒྱལ་པོ་འཁོར་ལོ་བདེ་མཆོག་རྩ་བའི་རྒྱུད་ཀྱི་བསྐྱེད་པའི་རིམ་པ་གཏན་ལ་འབེབས་པར་བྱེད་པ་ལ་ཕྱི་ནང་གཉིས། ཕྱི་བསྐྱེད་པའི་རིམ་པ་ལ་མངལ་སྐྱེས་དང་སྒོང་སྐྱེས་ཀྱི་མངོན་པར་རྟོག་པ་གཉིས་ཡོད་དེ། ལེའུ་སུམ་ཅུ་སོ་གཉིས་པར།
བ་གླང་ལྷས་ཀྱི་མི་འབྱིང་དང་། ། ལྷག་མ་སྐེམ་བྱེད་རྩ་གནས་སོ། ། བྲག་ཆེན་པ་ཡི་ངོ་བོ་རུ། ། ཡང་ན་རུས་སྦལ་དག་གིས་སོ། ། ཞེས་གསུངས་པས། ས་བ་གླང་གི་གནས་སམ། རྟེན་པ་ས་ཡིན་པ་དེས་མཚོན་ནས། བ་གླང་ལྷས་ཀྱི་ཞེས་པས་སའི་དཀྱིལ་འཁོར་བསྟན། ཤིང་ལེབ་དང་ལྕི་བ་ལྟ་བུ་ཆུའི་གཏིང་དུ་མི་འབྱིང་བར་ཆུའི་སྟེང་དུ་ལྡིང་པས་མཚོན་ནས། མི་འབྱིང་དང་ཞེས་པས་ཆུའི་དཀྱིལ་འཁོར་བསྟན།
འབྱུང་བ་ལྔར་བཤད་པའི་ལྷག་མ། མེ། ས། ཆུ་ལ་སོགས་པ་སྐེམ་པར་བྱེད་པ་དེས་མཚོན་ནས་ལྷག་མ་སྐེམ་བྱེད་ཅེས་པས་མེའི་དཀྱིལ་འཁོར་བསྟན། བྲག་ཆེན་པ་ཡི་ངོ་བོ་རུ། ། ཞེས་པས་རི་རབ་བསྟན། འདིས་མངལ་སྐྱེས་ཀྱི་མངོན་པར་རྟོགས་པ་བསྟན་ཏེ། འབྱུང་བ་ལུགས་ལྡོག་གི་ཚུལ་གྱིས་མངོན་པར་རྟོགས་པ་བསྟན་པའི་ཕྱིར། ཡང་ན་རུས་སྦལ་དག་གིས་སོ། ། ཞེས་པས་སྒོང་སྐྱེས་ཀྱི་མངོན་པར་རྟོགས་པ་བསྟན་ཏེ།
དཔེར་ན་རུས་སྦལ་གྱི་ཕྱི་ལྐོག་དང་ནང་གི་སེམས་ཅན་གཉིས་གྲུབ་སྟེ། རྫས་གཅིག་པའི་ཚུལ་གྱིས་སྐྱེས་གནས་འཇིག་གསུམ་ཅིག་ཆར་དུ་བྱེད་པ་ལྟར། འདི་ལ་ཡང་རྟེན་གཞལ་ཡས་ཁང་དང་། བརྟེན་པ་ལྷ་གཉིས་ཅིག་ཆར་དུ་བསྒོམས་པས་མངོན་པར་རྟོགས་པ་བསྟན་པའི་ཕྱིར། དེ་ཡང་། ཡང་ན་ཞེས་པའི་གདམ་ག་ཅན་གྱི་ཚིགས་འབྱུང་བས། སྔ་མ་དང་མི་འདྲ་བའི་མངོན་རྟོགས་གཅིག་བསྟན་པར་གསལ་ལོ། ། འོ་ན་འབྱུང་བ་ལུགས་ལྡོག་གི་མངོན་པར་རྟོགས་པ་དང་། སྒོང་སྐྱེས་ཀྱི་མངོན་པར་རྟོགས་པ་ཞེས་འཇོག་རིགས་ཀྱི། མངལ་སྒོང་གི་མངོན་པར་རྟོགས་པ་ཞེས་འཇོག་མི་རིགས་སོ་ཞེ་ན།
ཨ་བྷི་དྷ་ན་ལས། མངལ་སྐྱེས་ཀླུའི་སྦྱོར་བ་དང་། ། སྒྲ་དང་སྒྲ་མིན་རྣམ་པར་བརྟག ། སྒོང་སྐྱེས་ཀླུ་ནི་མེད་པ་དང་། ། སྒྲ་དང་སྒྲ་མིན་སྤངས་པ་འོ། ། ཞེས་གསུངས་པ་ལས་ཤེས་སོ། ། དེ་ལ་མངལ་སྐྱེས་ཀྱི་མངོན་པར་རྟོག་པའི་ཐུན་མོང་མིན་པའི་མཚོན་དོན་ནི། ཞུ་བ་གླུས་བསྐུལ་ཡོད་པ་དེ་ཡིན་ལ། དེ་ཡང་སྒྲ་ཡིན་པས་སམ། སཾསྐྲི་ཏའི་སྐད་ཀྱིས་བསྐུལ་བ་དང་།
སྒྲ་མ་ཡིན་པ་པྲ་ཀྲི་ཏའི་སྐད་ཀྱིས་བསྐུལ་བ་ཅི་རིགས་པ་ཡོད་དོ། ། སྒོང་སྐྱེས་ཀྱི་ཐུན་མོང་མ་ཡིན་པའི་མཚོན་དོན་ནི་ཞུ་བ་གླུ་སྐུལ་མེད་པ་དེ་ཡིན་ལ། དེའི་ཕྱིར། སྒྲ་སཾསྐྲི་ཏའི་སྐད་ཀྱིས་བསྐུལ་བ་དང་། སྒྲ་མ་ཡིན་པ་པྲ་ཀྲི་ཏའི་སྐད་ཀྱིས་བསྐུལ་བ་གཉིས་ཀ་སྤངས་པ་སྟེ། དེ་མེད་པའོ། ། དེ་ལྟར་གཉིས་ཡོང་བའི་རྒྱུ་མཚན་ནི། རྗེ་བཙུན་གོང་མའི་བཞེད་པས། ལས་དང་པོ་པའི་རྣལ་འབྱོར་ཉམས་སུ་ལེན་པའི་གོ་རིམ་གྱི་དབང་དུ་བྱས་པ་ཡིན་ཏེ། ལས་དང་པོ་པ་སྤྲོས་པ་ལ་དགའ་ཞིང་།
ལྷའི་རྣལ་འབྱོར་ལ་རྩེ་གཅིག་ཏུ་མཉམ་པར་འཇོག་མི་ནུས་པ། སྤྱོད་ལམ་གྱི་རྣལ་འབྱོར་རྐྱང་པས་དུས་འདའ་བ་མི་ཡོང་པས། ཐུན་བཞིའི་རྣལ་འབྱོར་ཉམས་སུ་ལེན་པའི་ཐོག་མར། མངལ་སྐྱེས་ཀྱི་མངོན་པར་རྟོགས་པ་ཉམས་སུ་ལེན་དགོས་པ་ཡིན་ཏེ། དེ་ལ་སྔོན་འགྲོ་ཚོགས་གཉིས་བསགས་པ་ནས་བཟུང་སྟེ། གཞལ་ཡས་ཁང་སྒོམ་པ་སོགས་ཀྱི་སྟེང་དུ། རྒྱུ་རྡོ་རྗེ་འཛིན་པ་ཡབ་ཡུམ་བསྐྱེད་པ། དེ་གཉིས་སྙོམས་འཇུག་བྱས་ཏེ་ཞུ་ནས་བྱང་ཆུབ་ཀྱི་སེམས་ཀྱི་ཐིག་ལེར་གྱུར་པ། དེ་ཞུ་བ་གླུས་བསྐུལ་ཏེ་འབྲས་བུ་རྡོ་རྗེ་འཛིན་པ་ཡབ་ཡུམ་བཞེངས་པ། དེ་གཉིས་ཀྱི་མངལ་ནས་འཁོར་འབྱིན་པའི་ཚུལ་གྱིས་སྤྲོ་བ།
དེའི་ཆ་ཤས་གཅིག་ལུས་ལ་རེག་པས། ལུས་ཀྱི་དཀྱིལ་འཁོར་སྒོམ་པ་སོགས་མངོན་པར་རྟོགས་པ་རྒྱས་པས་ཉིན་མཚན་འདའ་བར་བྱེད་པ་ཡིན་ལ། དེ་ལ་བརྟན་པ་ཐོབ་ནས་མངོན་པར་རྟོགས་པ་བསྡུས་པ་རེ་སྒོམ་ཞིང་། ལྷའི་རྣལ་འབྱོར་ལ་རྩེ་གཅིག་ཏུ་མཉམ་པར་འཇོག་པ་གཅིག་བྱུང་ན་སྙམ་པ་བློ་ནང་དུ་འཆར་བས། དེའི་ཕྱིར་སྒོང་སྐྱེས་ཀྱི་མངོན་པར་རྟོགས་པ་བསྟན་པ་ཡིན་ཏེ། དེ་ལ་རྟེན་གཞལ་ཡས་ཁང་དང་། བརྟེན་པ་ལྷ་གཉིས་ཅིག་ཅར་དུ་བསྒོམས་པ་དང་། རྒྱུ་རྡོ་རྗེ་འཛིན་པའི་དོད་ཙམ་དུ། མངོན་བྱང་གསུམ་པ་ཧཱུྃ་ཡིག་དཀར་པོ་སྒོམ་པ་ཡོད། ཞུ་བ་གླུས་བསྐུལ་སོགས་མེད་པས་བསྡུས་པ་ཡིན་ནོ། །
ཞེས་གསུངས་སོ། ། སུམ་རངས་ལོ་ཆུང་གི་བཞེད་པས། རྟེན་གྱི་གང་ཟག་གི་དབང་དུ་བྱས་ནས་གཉིས་སུ་ངེས་པ་ཡིན་ཏེ། ཕན་ཚུན་མ་བྱུང་བའི་བདེ་བ་ལམ་དུ་བྱེད་པའི་གང་ཟག་གི་དབང་དུ་བྱས་ནས་རྣལ་འབྱོར་བླ་མེད་གཙོ་བོར་བསྟན་པ་ཡིན་ལ། དེ་ཡང་འདོད་ཆགས་ཤས་ཆེ་བའི་གང་ཟག་གི་དབང་དུ་བྱས་ནས། དབང་བསྐུར་གྱི་རྒྱུན་གཅིག་ལ་དབང་གསུམ་པའི་སྐབས་སུ་ལས་ཀྱི་ཕྱག་རྒྱ་ལ་བརྟེན་ཏེ་དངོས་དབང་བསྐུར། དེར་བདེ་བ་ངོ་མ་འཕྲོད་ན། དབང་བཞི་པའི་སྐབས་སུ་ཕྱག་རྒྱ་ལན་གཅིག་སྦྱིན། བདེ་བ་ངོ་འཕྲོད་པར་བྱས། ལམ་བསྒོམ་པའི་དུས་སུ་ཡང་།
དེ་དང་མཐུན་པའི་ཆགས་ལམ་བསྒོམས་པ་ཡིན་ཏེ། རྒྱུ་རྡོ་རྗེ་འཛིན་པ་སྙོམས་འཇུག་བྱས་པའི་དུས་སུ་བདེ་བ་གཅིག དེ་གཉིས་ཐིག་ལེར་ཞུ་བའི་བདེ་བ་གཅིག འབྲས་བུ་རྡོ་རྗེ་འཛིན་པ་སྙོམས་འཇུག་བྱས་པའི་དུས་སུ་བདེ་བ་གཅིག་སོགས་བདེ་བ་སྐྱེས་པ་ཐབས་མང་བའི་མངལ་སྐྱེས་ཀྱི་མངོན་པར་རྟོགས་པ་སྒོམ་པ་ཡིན་ལ། དེ་ལ་བརྟན་པ་ཐོབ་ནས། རྫོགས་རིམ་སྒོམ་པའི་དུས་སུ་ལས་ཀྱི་ཕྱག་རྒྱ་ལ་བརྟེན་ནས་སྐྱེས་པའི་བདེ་བ་དེ། དམ་ཚིག་གི་ཕྱག་རྒྱ་ལ་བརྟེན་ནས་རྒྱུན་སྐྱོང་བར་བྱེད། དེ་ལ་བརྟེན་ནས་ཕྱག་རྒྱ་ཆེན་པོའི་ཡེ་ཤེས་སྐྱེས་ཏེ། དེས་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་བྱེད་དོ། ། འདོད་ཆགས་ཤས་ཆུང་བའི་ཁྱིམ་པ་རྡོ་རྗེ་འཛིན་པ་དང་།
རབ་བྱུང་རྡོ་རྗེ་འཛིན་པས་ལས་ཀྱི་ཕྱག་རྒྱ་དངོས་སུ་བརྟེན་ནུས་པ་ཡིན་ཡང་། བསྟན་པ་ལ་གནོད་པའི་དགག་བྱ་ཡོད་པའི་ས་ཕྱོགས་སུ་ཡེ་ཤེས་ཀྱི་ཕྱག་རྒྱ་ལ་བརྟེན་ནས་ཚིག་དབང་བསྐུར་བར་བྱེད། ལམ་བསྒོམ་པའི་དུས་སུ་ཡང་དེ་དང་མཐུན་པའི་ཡབ་ཡུམ་ཞལ་སྦྱོར་ཙམ་དང་། གསང་མཆོད་ཀྱི་བདེ་བ་ཙམ་མ་གཏོགས་སྙོམས་འཇུག་གི་བདེ་བ་གཞན་མི་སྟོན་པའི་སྒོང་སྐྱེས་ཀྱི་མངོན་རྟོགས་བསྒོམ། དེ་ལ་བརྟན་ནས་རྫོགས་རིམ་བསྒོམ་པའི་དུས་སུ། ཆོས་ཀྱི་ཕྱག་རྒྱ་ལ་བརྟེན་ནས་བདེ་བ་སྐྱེས་པ་དེ་རྒྱུན་བསྐྱངས་པས་ཕྱག་རྒྱ་ཆེན་པོའི་ཡེ་ཤེས་སྐྱེས་ཏེ། དེས་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་བྱེད་དོ། ། དེས་རྟེན་གྱི་གང་ཟག་འདོད་ཆགས་ཤས་ཆེ་ཆུང་གི་དབང་དུ་བྱས་ནས། དབང་དུས་སུ་དངོས་དབང་དང་། ཚིག་དབང་གཉིས།
བསྐྱེད་རིམ་ལ་མངལ་སྐྱེས་དང་སྒོང་སྐྱེས་གཉིས། རྫོགས་རིམ་ལ་ལས་རྒྱ། དམ་རྒྱ། ཕྱག་རྒྱ་ཆེན་པོ་དང་། ཆོས་ཀྱི་ཕྱག་རྒྱ་སྟེ་བཞི་བསྟན་པའོ། ། ཞེས་གསུངས་སོ། ། ཡང་སློབ་དཔོན་རྡོ་རྗེ་དྲིལ་བུ་པས་མཛད་པའི་བདེ་མཆོག་ལྷན་སྐྱེས་ཀྱི་སྒྲུབ་ཐབས་སུ། རྣལ་འབྱོར་རྣམ་གསུམ་ཤེས་བྱས་ཏེ། ། བྱིན་གྱིས་བརླབས་དང་ཡོངས་བརྟག་དང་། ། གཟུགས་ཉིད་ཡོངས་སུ་གྱུར་པ་ཡི། །
རྣལ་འབྱོར་སངས་རྒྱས་རྣམས་ཀྱིས་བསྔགས། ། བརྫུས་སྐྱེས་སྐྱེ་བའི་སེམས་ཅན་བཞིན། ། སྐད་ཅིག་གིས་ནི་བསམ་པར་བྱ། ། ཞེས་རྣམ་སྣང་སྒྱུ་འཕྲུལ་དྲྭ་བ་ལས་གསུངས་པ་དྲངས་ནས། ཡོངས་སུ་བརྟག་པའི་རྣལ་འབྱོར། བྱིན་གྱིས་བརླབས་པའི་རྣལ་འབྱོར། གཟུགས་ཡོངས་སུ་གྱུར་པའི་རྣལ་འབྱོར་གསུམ་དུ་བཞེད་དོ། ། འདི་ལ་གསང་འདུས་འཕགས་ལུགས་པ་རྣམས་ཀྱིས། ལས་དང་པོ་པས་ལྷའི་སྐུ་དང་ཕྱག་མཚན་དང་ཞལ་དང་ཕྱག་ལ་སོགས་པར་བློས་ཡོངས་སུ་བརྟགས་ཤིང་བསྒོམ་པས། ལག་པའི་མཐིལ་དུ་རི་མོ་སྣང་བ་ལྟར།
ལྷ་སུམ་ཅུ་སོ་གཉིས་གསལ་བར་སྣང་བ་དེ་ཡོངས་སུ་བརྟགས་པའི་རྣལ་འབྱོར་སྒྲུབ་པ་པོའི་ཕུང་ཁམས་སྐྱེ་མཆེད་ལ། ཡུལ་གཟུགས་སྒྲ་ལ་སོགས་པ་རྣམས་ཆ་ཤས་བཅད་དེ་དམ་པ་རིགས་བརྒྱའི་རྣལ་འབྱོར་དུ་བསྒོམ་པ་བྱིན་གྱིས་བརླབ་པའི་རྣལ་འབྱོར། སྒྱུ་ལུས་ཀྱི་སྐབས་སུ། སྒྱུ་མ་ལྟ་བུའི་ལྷའི་སྐུ་བསྒྲུབས་ནས། དེ་ཉིད་འོད་གསལ་གྱི་མེས་བཞུ་ནས་ཟུང་འཇུག་གི་ལྷའི་སྐུར་གྱུར་པ། གཟུགས་ཡོངས་སུ་གྱུར་པའི་རྣལ་འབྱོར་ཞེས་བཞེད་དེ། དེ་བཞིན་དུ་འདིར་ཡང་། མངལ་སྐྱེས་དང་སྒོང་སྐྱེས་ཀྱི་མངོན་པར་རྟོགས་པ་ནི་བརྟགས་པའི་རྣལ་འབྱོར་རོ། ། དྲིལ་བུ་ལུས་དཀྱིལ་སྒོམ་པ་ནི་བྱིན་གྱིས་བརླབས་པའི་རྣལ་འབྱོར་རོ། ། བདག་བྱིན་གྱིས་བརླབ་པའི་རྣལ་འབྱོར་སོགས་རིམ་པ་དང་པོ་བཞི་རྫོགས་ནས།
སྒྱུ་མ་ལྟ་བུའི་ལྷའི་སྐུ་བསྒྲུབས་ཏེ། བསམ་གྱིས་མི་ཁྱབ་པའི་སྐབས་སུ་སྟོང་པ་ཉིད་ཀྱི་སེམས་གཞུག་ནས། དེ་ལ་ཟུང་འཇུག་འཁོར་ལོ་བདེ་མཆོག་གི་སྐུར་བཞེངས་པ་ནི་གཟུགས་ཡོངས་སུ་གྱུར་པའི་རྣལ་འབྱོར་ཞེས་གསུངས་སོ། ། མདོར་ན་རྣལ་འབྱོར་གསུམ་གྱི་ནང་ནས་ཡོངས་སུ་བརྟག་པའི་རྣལ་འབྱོར། ཕྱི་བསྐྱེད་རིམ་གྱི་ནང་ནས་མངལ་སྐྱེས་ཀྱི་མངོན་པར་རྟོགས་པ། རྩ་བརྒྱུད་དང་རྡོ་རྗེ་མཁའ་འགྲོ་རྩ་བཤད་དུ་འགྲེལ་བའི་མན་ངག སློབ་དཔོན་སྤྱོད་པའི་རྡོ་རྗེས་མཛད་པའི་འཁོར་ལོ་བདེ་མཆོག་གི་མངོན་པར་རྟོགས་པ་འདི་ཉམས་སུ་ལེན་པ་ལ། བསྒོམ་པ་པོའི་གང་ཟག གནས་གང་དུ་སྒོམ་པ། དུས་ནམ་གྱི་ཚེ།
ཚུལ་ཇི་ལྟར་བསྒོམ་པའི་རིམ་པའོ། ། དང་པོ་བྱང་ཆུབ་སེམས་ཀྱི་རྒྱུད་སྦྱངས་ཤིང་། རྣལ་འབྱོར་གསང་མཐའི་དཀྱིལ་འཁོར་དུ་དབང་བསྐུར་བ་ཐོབ་ཅིང་དམ་ཚིག་དང་སྡོམ་པར་ལྡན་པ་དགོས་པ་ཡིན་ཏེ། ཨ་བྷི་དྷ་ན་ལས། འགྲོ་ཀུན་དོན་ལ་རབ་གཞོལ་བ། ། རང་རྒྱུད་སྔགས་དང་རྣལ་འབྱོར་ཤེས། ། ཞེས་གསུངས་པའོ། ། ལོ་ནག་གཉིས་ལ་དཀྱིལ་ཆོག་གཅིག་གིས་ཆོག་པར་ཁས་ལེན་པའི་ཕྱིར་དབང་བསྐུར་གཅིག་གིས་ཆོག་གོ་སྙམ་ན། འོ་ན་ཡོ་ག་དཔལ་མཆོག་གི་དཀྱིལ་འཁོར་བཅུ་གསུམ་ལ་ཡང་དབང་བསྐུར་གཅིག་གིས་ཆོག་པར་འགྱུར་ཏེ། ཐུན་མོང་དུ་དཀྱིལ་འཁོར་གཅིག་ལས་མེད་པའི་ཕྱིར།
འདོད་ན། སློབ་དཔོན་ཀུན་དགའ་སྙིང་པོས། མིང་པོ་གསུམ་གྱི་དཀྱིལ་འཁོར་དུ་འཇུག་པར་དབང་བསྐུར་བ་ཐོབ་ནས། ཀླུའི་དཀྱིལ་འཁོར་དུ་འཇུག་པར་བྱ་སྟེ། ཞེས་སོགས་དབང་བསྐུར་སོ་སོར་བཤད་པ་དང་འགལ་ལོ། ། རྡོ་རྗེ་ཕྲེང་བ་དཀྱིལ་འཁོར་བཞི་བཅུ་ཞེ་གཉིས་ལ་ཡང་། དབང་བསྐུར་གཅིག་གིས་ཆོག་པར་འགྱུར་ཏེ། དཀྱིལ་འཁོར་གཅིག་ལས་མེད་པའི་ཕྱིར་རོ། ། དེས་ན་མི་གཡོ་བ་བླ་མེད་ལོ་ཙཱ་བ་གྲགས་རྒྱལ་གྱིས་བསྒྱུར་བ་དང་། གཤེད་དམར་ལེའུ་བཅུ་དགུ་མ་བུ་སྟོན་གྱིས་བསྒྱུར་བར།
དཀྱིལ་འཁོར་དུ་ནི་མ་ཞུགས་ལ། ། མིང་ཙམ་བསྟན་པར་མི་བྱ་སྟེ། ། དཀྱིལ་འཁོར་གཞན་དུ་ཞུགས་པ་ལ། ། འདི་ཡི་གསང་བ་བརྗོད་མི་བྱ། ། ཞེས་དཀྱིལ་འཁོར་གཞན་དུ་གསུངས་པ་དང་། རྡོ་རྗེ་རྩེ་མོ་ལས། སློབ་དཔོན་གྱི་མཚན་ཉིད་འཆད་པར། བླ་མ་ལ་ནི་དབང་བསྐུར་ཐོབ། ། དེ་ཉིད་བཅུ་པོ་ཡོངས་སུ་ཤེས། ། ཞེས་གསུངས་པ་དང་།
སངས་རྒྱས་ཐོད་པ་ལས། རྨོངས་པ་གང་ཞིག་དབང་མེད་པར། ། བདག་ནི་དབང་བསྐུར་ཞེས་ནི་སྨྲ། ། ཇི་སྲིད་སངས་རྒྱས་བཞུགས་ཀྱི་བར། ། སློབ་མར་བཅས་ཏེ་དམྱལ་བར་འགྲོ། ། ཞེས་གསུངས་པ་དང་། རྒྱལ་པོ་ཛ་ཡའི་ཁྱིམ་དུ། ཏན་ཏྲ་སྡེ་བཅོ་བརྒྱད་ཀྱི་གླེགས་བམ་གྱི་ཆར་ཕབ་པ། གཞན་གྱིས་མ་ཤེས་པར། རྒྱལ་པོས་དགེ་སློང་ཀུ་ཀུ་རཱ་ཛ་ལ་བསྟན་ནས།
དེས་རྡོ་རྗེ་སེམས་དཔའ་ཞལ་མཐོང་གི་ལེའུ་ཤེས་ཏེ། དེ་ལ་བརྟེན་ནས་རྡོ་རྗེ་སེམས་དཔའ་བསྒྲུབས་པས་ཞལ་མཐོང་ནས། ཏན་ཏྲ་སྡེ་བཅོ་བརྒྱད་གསུངས་པ་ཡིན་ཞེས་རྙིང་མ་བ་རྣམས་ཀྱིས་འཆད་པ་ལ། རྗེ་བཙུན་གྱི་རྡོ་རྗེ་སེམས་དཔའ་ཞལ་མཐོང་ནས་ཆོས་གསུངས་པ་ངོ་མཚར་ཆེ་མོད། དབང་སྐུར་བ་དང་། ལུང་ནོད་པ་མེད་པར་ཡི་གེ་ཙམ་ལ་བརྟེན་ནས་རྡོ་རྗེ་སེམས་དཔའ་ཞལ་མཐོང་བ་དེ་རང་མི་འཐད་དེ། གསང་སྔགས་རང་ཉིད་ལེན་པ་ནི། ། ལུས་ཅན་དམྱལ་བ་འབའ་ཞིག་རྒྱུ། ། འདི་ནི་ངལ་བ་དོན་མེད་དེ། ། ལུས་ཉོན་མོངས་པ་ཁོ་ནར་ཟད། །
ཞེས་སོགས་གསུངས་པའི་ཕྱིར་དང་། འཕགས་པ་རིན་པོ་ཆེས། འདི་ཡི་ཚུལ་གྱིས་གཞན་དག་ཀྱང་། ། རྗེས་སུ་གཟུང་བར་རུང་མོད་ཀྱི། ། འོན་ཀྱང་མ་སྨིན་པ་ལ་མིན། ། ཞེས་གསུངས་པས་དཀྱིལ་འཁོར་འདིར་དབང་བསྐུར་བ་ཐོབ་ཅིང་ཐུན་ཐོང་གི་དམ་ཚིག་ཉི་ཤུ་རྩ་གཉིས། བུད་མེད་དབང་ཕྱུག་ལེགས་སྤྱད་ཅིང་། ། ཚངས་སྤྱོད་བསམ་གཏན་དེ་བཞིན་ནོ། ། ཞེས་སོགས་ཐུན་མོང་མ་ཡིན་པའི་དམ་ཚིག་བརྒྱད་བསྲུང་བ་སོགས་དགོས་པ་ཡིན་ནོ། ། གཉིས་པ་ནི།
ལས་དང་པོ་པས་ཡིད་དང་མཐུན་པའི་གནས་དང་། བརྟན་པ་ཐོབ་པས་དུར་ཁྲོད་དུ་སྒོམ་དགོས་པ་ཡིན་ཏེ། དེར་བརྩོན་འགྲུས་རྩོམ་པ་དང་། བྱ་བ་ཉུང་བ་དང་། ཏིང་ངེ་འཛིན་ངང་གིས་སྐྱེ་བའི་དགོས་པ་གསུམ་དང་ལྡན་པའི་ཕྱིར་ཏེ། རིམ་པ་བཞིན་འདྲེ་དང་སྲིན་པོ་སོགས་ཀྱི་བར་ཆད་ལ་སོགས་པ་དང་། མི་ལ་སོགས་པའི་འགྲུལ་ཉུང་བ་དང་། བློ་དམན་པ་ལ་ཀེང་རུས་ལ་སོགས་ལ་དམིགས་ནས་མི་རྟག་པ་སྐྱེ་བ་དང་། བློ་མཆོག་ལ་རྣམ་པར་རྟོག་པ་ཐམས་ཅད་དང་བྲལ་བའི་ལྟ་བ་བདག་མེད་པ་སྐྱེ་བའི་ཕྱིར་རོ། ། གསུམ་པ་ནི།
ལས་དང་པོ་པས་མཚན་མོ་སྒོམ་དགོས་པ་ཡིན་ཏེ། མི་རྟོག་པ་སྐྱེ་བའི་དུས་ཡིན་པས་སོ། ། དེ་ལ་བརྟེན་ནས་སྔ་དྲོའི་དུས་དང་། དུས་གཉིས་སུ་སྒོམ་པར་བྱེད་དོ། ། དེ་ལ་བརྟེན་ནས་ཕྱི་དྲོའི་དུས་དང་དུས་གསུམ་དུ་སྒོམ། དེ་ལ་བརྟེན་ནས་གུང་གི་ཐུན་དང་ཐུན་བཞི་སོགས་སུ་སྒོམ་པར་བྱེད་དོ། ། བཞི་པ་ལ། དང་པོ་སྦྱོར་བ། དཀྱིལ་འཁོར་རྒྱལ་མཆོག ལས་རྒྱལ་མཆོག་གོ །
གཙོ་བོ་སྒོམ་པ་ནི་དང་པོ། འཁོར་མངལ་འབྱིན་གྱི་ཚུལ་གྱིས་སྤྲོ་བ་ནི་གཉིས་པ། གོ་ཆ་བགོད་པ་ནས་ལྷའི་རྣལ་འབྱོར་ལ་མཉམ་པར་འཇོག་པའི་བར་ནི་ལས་རྒྱལ་མཆོག་གོ ། དང་པོ་སྦྱོར་བ་ལ། སྔོན་འགྲོ་དང་། དངོས་གཞི་གཉིས། དང་པོ་ལ་ཉལ་བའི་རྣལ་འབྱོར་དང་། ལྡང་བའི་རྣལ་འབྱོར། སྔོན་འགྲོ་དངོས་སོ། ། ལྡང་བའི་རྣལ་འབྱོར་གྱི་སྐབས་སུ།
གསུང་གི་དགའ་བ། ཤྲཱི་ཧེ་རུ་ཀ་ཨ་ཧྃཿ ཞེས་པ་བསྡུས་པ། ཨཱ་ལི་ཀཱ་ལིའི་མཇུག་ཏུ་ཧཱུྃ་ཧཱུྃ་ཕཊ་ཕཊ་སྦྱར་བ་འབྲིང་། རྐང་བརྒྱད་གཉིས་བཟླས་པ་རྒྱས་པའོ། ། གཞན་གཉིས་འོག་ཏུ་འཆད་པ་ལྟར་བྱེད་དོ། ། ཁྲུས་ཀྱི་རྣལ་འབྱོར་ནི། ལས་དང་པོ་པས་ཆུ་གཙང་གི་ཁྲུས། རྣལ་འབྱོར་པས་དྲི་ཆུ་དང་དྲི་ཆེན་སོགས་ཀྱི་ཁྲུས་བྱེད་དོ། ། ཉན་ཐོས་པའི་ཆབ་དང་མཐུན་པའི་བདུད་རྩི་རིལ་བུ་ཁར་གཞུག
བརྟན་པ་ཐོབ་པས་རོ་དངོས་སམ་པགས་པ། ལས་དང་པོ་པས་རོ་རས་ལ་རོའི་གཟུགས་བྲིས་པའི་སྟན་རྟོག་པ་ཐམས་ཅད་དང་བྲལ་བའི་ལྟ་བ་བདག་མེད་པའི་དྲན་པ་གསོ་བྱེད་དུ་བཏིང་ལ། ཁ་ལྷོ་ཕྱོགས་སུ་སྟན་ལ་འདུག་དགོས་པ་ཡིན་ཏེ། སློབ་དཔོན་བྷ་ཝ་བྷ་ཏྲས། རྡོ་རྗེ་གདན་བཞིའི་འགྲེལ་པར། ཤེས་རབ་ཀྱི་ཕྱོགས་ཡིན་པའི་ཕྱིར་དང་། དགའ་བའི་ཕྱོགས་ཡིན་པའི་ཕྱིར་ཞེས་གསུངས། ཤེས་རབ་ཀྱི་ཕྱོགས་ཡིན་པའི་ཕྱིར་ཞེས་ཀྱི་གོ་རྒྱུ་ཡང་། དུས་འཁོར་བ་རྣམས་ལ་གཡས་གཡོན་ཐབས་ཤེས་སུ་འཇོག་པའི་ཚེ། གཡོན་ཤེས་རབ་དང་གཡས་ཐབས་སུ་འཇོག་པ་ལྟར་དང་།
ཕྱོགས་ལ་ཐབས་ཤེས་འཇོག་པའི་ཚེ། བྱང་དང་ཤར་ལ་ཐབས་དང་། ལྷོ་དང་ནུབ་ལ་ཤེས་རབ་ཏུ་འཇོག་པ་ཡིན་པ་བཞིན་དུ། འདིར་ཡང་ཤེས་རབ་ཀྱི་རྒྱུད་ཡིན་པའི་ཕྱིར་ལྷོ་ཕྱོགས་སུ་ལྟ་བ་ཡིན་ནོ། ། འོ་ན་ནུབ་ཕྱོགས་སུ་ལྟ་བར་རིགས་སོ་ཞེ་ན། རིགས་ཏེ། དཔེར་ན་ཡོ་ག་རྡོ་རྗེ་རྩེ་མོ་ཐབས་ཡིན་ལ། དཔལ་མཆོག་ཤེས་རབ་ཀྱི་རྒྱུད་ཡིན་པས། དཔལ་མཆོག་གི་དཀྱིལ་འཁོར་ཞལ་ནུབ་ཏུ་གཟིགས་པར་བཤད་པ་བཞིན་ནོ། ། འོ་ན་ལྷོ་ཕྱོགས་འབའ་ཞིག་ལ་ལྟ་བ་ཅི་ཡིན་ཞེ་ན།
འཇིགས་བྱེད་པ་རྣམས་སེམས་ཅན་གྱི་ཚེ་སྲོག་དང་དབང་ཕྱུག་སོགས་འཕྲོག་པར་བྱེད་པའི་གཤིན་རྗེ་ལྷོ་ཕྱོགས་རིམ་པ་བདུན་གྱི་ས་འོག་ན་ཡོད་པས། དེའི་གཉེན་པོ་བཅོམ་ལྡན་འདས་རྡོ་རྗེ་འཇིགས་བྱེད་ཀྱི་ཞལ་ལྷོ་ཕྱོགས་སུ་གཟིགས་ཤིང་། དེའི་ང་རྒྱལ་འཛིན་པའི་སྒྲུབ་པ་པོ་ཡང་ཁ་ལྷོར་ལྟ་བ་ཡིན་ནོ། ། དེ་བཞིན་དུ། འདིར་ཡང་། བཅོམ་ལྡན་འདས་འཁོར་ལོ་བདེ་མཆོག་གི་གདུལ་བྱའི་གཙོ་བོ་དྲག་པོ་དབང་ཕྱུག་ལྷོ་འཛམ་བུ་གླིང་ན་ཡོད་པས། དེའི་གཉེན་པོར། བཅོམ་ལྡན་འདས་ཀྱི་ཞལ་ནག་པོ་སྟེ་ལྷོ་ཕྱོགས་སུ་གཟིགས་པ་ཡིན་ཞིང་། དེའི་ང་རྒྱལ་འཛིན་པའི་སྒྲུབ་པ་པོ་ཡང་ལྷོར་ལྟ་བ་ཡིན་ནོ། ། སློབ་དཔོན་ལ་བ་པའི་བཞེད་པས།
གླིང་གཞན་རྣམས་ནི་ལོངས་སྤྱོད་ཀྱི་ས་པ་ཡིན་ལ། འཛམ་བུ་གླིང་པ་རྣམས་ནི་ལས་ཀྱི་ས་པ་ཡིན་པས། དགེ་སྡིག་གི་བླང་དོར་གཙོ་བོར་སྤྱོད་པའི་ཕྱིར་གདུལ་བྱའི་གཙོ་བོ་ཡིན་པས་བཅོམ་ལྡན་འདས་ཀྱི་ཞལ་ལྷོར་གཟིགས་པ་ཡིན་ནོ། ། ཞེས་གསུངས་སོ། ། དགའ་བའི་ཡུལ་ཡིན་པའི་ཕྱིར་ཞེས་པའང་། དགའ་བ་བཞི་ཕྱོགས་ལ་འཇུག་པ་ན་ལྷོར་དགའ་བ་ནས་གཡོན་སྐོར་གྱིས་ནུབ་ཏུ་ལྷན་སྐྱེས་ཀྱི་དགའ་བའི་བར་འཇོག་པས་ཞལ་ལྷོར་ལྟ་བ་ཡིན་ནོ། ། ཞེས་གསུངས་སོ། ། སྔོན་འགྲོ་དངོས་ལ། ཚོགས་གཉིས་བསག་པ་དང་། སྲུང་འཁོར་སྒོམ་པའོ། །
བསོད་ནམས་ཀྱི་ཚོགས་བསག་པ་ལ། སྒྲུབ་ཐབས་རྐྱང་པ་རེ་སྒོམ་པའི་སྔོན་འགྲོ་སྐྱབས་འགྲོ་སེམས་བསྐྱེད། རིགས་ལྡན་མའི་མཆོད་ཆོག་མཎྜལ་སྒྲུབ་མཆོད། ཚོགས་འཁོར་རྣམས་ཀྱི་སྔོན་འགྲོ་ནི། ལས་ཀྱི་རྡོ་རྗེས་ལྷའི་རྣལ་འབྱོར་ལ་གནས་པར་གསོལ་བ་གདབ་པ་དང་གཉིས་ཡིན་ལ། དཀྱིལ་འཁོར་སྒྲུབ་མཆོད་ཀྱི་སྔོན་འགྲོ་ལ། སྔོན་འགྲོ་གཏོར་མ། གནས་དང་ཡོ་བྱད་བྱིན་དབབ། ལྷའི་རྣལ་འབྱོར་ལ་གནས་པར་གསོལ་བ་གདབ་པ་རྣམས་ཡིན་ནོ། ། རྣལ་འབྱོར་རྒྱུད་མན་ལ་སྔོན་འགྲོ་གཏོར་མའི་བཤད་པ་མེད་དོ། །
སྐྱབས་འགྲོའི་ཡུལ་ནི། མདུན་གྱི་ནམ་མཁར་རྩ་བའི་བླ་མ་དང་འཁོར་ལོ་བདེ་མཆོག་གཉིས་སུ་མེད་པ་སངས་རྒྱས་དཀོན་མཆོག དེའི་ཐུགས་རྒྱུད་ཀྱི་ལུང་རྟོགས་ཀྱི་ཡོན་ཏན་གྱི་ཚོགས་ཆོས་དཀོན་མཆོག དཀྱིལ་འཁོར་ལ་བཀོད་པའི་འཁོར་རྣམས་དང་། བརྒྱུད་པའི་བླ་མ་རྣམས་དགེ་འདུན་དཀོན་མཆོག་གི་རང་བཞིན་དུ་མོས་ལ་སྐྱབས་འགྲོ་བྱེད། ཁ་ཅིག་སློབ་དཔོན་སྐྱབས་འགྲོའི་ཡུལ་མ་ཡིན་ཟེར་བ་ནི་ཤིན་ཏུ་མི་འཐད་དེ། རྡོ་རྗེ་གདན་བཞི་ལས། ཁྱད་པར་དུ་ཡང་སློབ་དཔོན་ལ། ། རྟག་པར་བདག་ནི་སྐྱབས་སུ་མཆི། ། ཞེས་གསུངས།
དེ་ཉིད་སློབ་དཔོན་སྤྱོད་པའི་རྡོ་རྗེའི་གཞུང་དུ་ཡང་བཀོད། ཡོ་གའི་སྐབས་སུ་ཁམས་གསུམ་རྣམ་རྒྱལ་གྱིས་དྲག་པོ་དབང་ཕྱུག་ཆེན་པོ་བཏུལ་བའི་དུས་སུ། དེས། དུས་ད་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། སངས་རྒྱས་དང་། ཆོས་དང་། དགེ་འདུན་དང་། ཁྱོད་ལ་སྐྱབས་སུ་མཆིའོ་ཞེས་པའི། ཁྱོད་ལ་ཞེས་པས་སློབ་དཔོན་སྐྱབས་འགྲོའི་ཡུལ་དུ་བསྟན། དཔལ་དུས་འཁོར་ལས།
སངས་རྒྱས་ཆོས་དང་དགེ་འདུན་དང་། ། དཔལ་ལྡན་བླ་མ་ཁྱོད་སྤངས་ཏེ། ། སློབ་དཔོན་གཞན་ལ་ཕྱག་མི་བྱ། ། ཞེས་གསུངས་པ་དེས་ཀྱང་བླ་མ་སྐྱབས་གནས་སུ་བསྟན། ཕར་ཕྱིན་ཐེག་པར་ཡང་སློབ་དཔོན་སྐྱབས་གནས་སུ་བཤད་པ་ཡོད་དེ། སྐྱེ་རབས་ལས། དུས་ད་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། སངས་རྒྱས་ལྎ ཆོས་ལྎ དགེ་འདུན་ལྎ དྲང་སྲོང་དེས་པའི་རང་བཞིན་ཅན་ཁྱོད་ལ་སྐྱབས་སུ་མཆིའོ། ། ཞེས་གསུངས་པས་ཤིན་ཏུ་རིགས་སོ། ། བུ་རིན་པོ་ཆེས།
ནག་པོ་པའི་ཊཱི་ཀར། མངོན་བརྗོད་དུ། ཡེ་ཤེས་ལྔའི་བདུད་རྩི་ནི། ། ས་ནི་བྱུག་པ་བྱས་ནས་ཀྱང་། ། བཟོད་པའི་ཕ་རོལ་ཕྱིན་མེ་ཏོག ། འབད་པ་ཡི་ནི་གཏོར་མ་བྱ། ། སྣ་ཚོགས་ཕྱག་རྒྱ་ཡིད་འོང་ལྡན། ། རྒྱ་ཆེན་མཉམ་པར་བཞག་པ་ཡིས། ། བསམ་གཏན་ཕ་རོལ་ཕྱིན་དམིགས་ནས། ། རྩེ་གཅིག་པ་ཡི་སེམས་ཀྱིས་བྱ། །
ཚངས་པའི་གནས་ནི་བཞི་པོ་དང་། ། བསྡུ་བའི་དངོས་པོ་བཞི་རྣམས་དང་། ། དགེ་བ་བཅུ་ཡང་དམིགས་ནས་ནི། ། སེམས་ཅན་ཀུན་གྱི་དོན་ཡང་བྱ། ། ཞེས་གསུངས་སོ། ། ཁ་ཅིག ཚད་མེད་བཞི་འདིར་མ་བཤད་གསུངས་པའང་། སྔར་གྱི་ལུང་གིས་ཀྱང་ཁེགས་ཤིང་། རྡོ་རྗེ་མཁའ་འགྲོའི་འགྲེལ་པར་ཡང་། བྱམས་པའི་སེམས་སྨོས་པས་སྙིང་རྗེ་ལ་སོགས་པ་བཟུང་བར་བཤད་དོ། །
ཞེས་གསུངས་སོ། ། དེའི་དོན་ནི། རྡོ་རྗེ་ཐེག་པའི་ལམ་ལ་འཇུག་པའི་གང་ཟག་དེ་ཕ་རོལ་ཏུ་ཕྱིན་པའི་ཐེག་པས་རྒྱུད་སྦྱངས་པའི་གང་ཟག་གཅིག་དགོས་ཞེས་སྟོན་པ་ཡིན་གྱི། སྒྲུབ་ཐབས་འདིའི་སྐབས་ཀྱི་ཚད་མེད་བཞི་སྟོན་པ་ནི་མ་ཡིན་ནོ། ། གལ་ཏེ་ཡིན་ན་བསྡུ་དངོས་བཞི་ལ་བརྟེན་པ་དང་། ཕར་ཕྱིན་དྲུག་ལ་སོགས་ཀྱང་སྐབས་འདིར་སྒོམ་དགོས་པ་ལས། དེ་ནི་ཁྱེད་རང་ཡང་མི་བཞེད་པས་སོ། ། རྗེ་བཙུན་ས་སྐྱ་པའི་བཞེད་པ། ཀྱེ་རྡོ་རྗེ་སོགས་ནས་འབྱུང་བ་བཞིན་དུ། རྒྱུན་བཤགས་དང་སྡོམ་པ་བཟུང་བའི་རྗེས་ལ།
ཚད་མེད་བཞི་སྒོམ་པ་མི་བཞེད་ཅེས་སྟོན་པ་ཡིན་གྱི། འདིར་ཚད་མེད་བཞི་སྒོམ་པ་མི་འགོག་སྟེ། རྗེ་ས་སྐྱ་པའི་ཊཱིཀ་ཆུང་དུ། ཚོགས་ཞིང་སྤྱན་དྲངས། དེ་ལ་ཕྱི་ནང་ཡིད་བྱུང་གི་མཆོད་པས་མཆོད། གུར་ནས་འབྱུང་བའི་རྒྱུན་བཤགས་བྱ། སྐབས་འདིར་ཚད་མེད་བཞི་སྒོམ་པ་མི་བཞེད། དེ་ནས་ཡེ་ཤེས་ཀྱི་ཚོགས་བསགས་བྱ། ཞེས་གསུངས་པས་སོ། ། དེས་ན་སྐབས་འདིར་ཚད་མེད་བཞི་བསྒོམས་ལ།
སེམས་ཅན་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ལས་བསྒྲལ་ནས་རྡོ་རྗེ་འཆང་ཆེན་པོའི་གོ་འཕང་ལ་དགོད་པར་བྱ། དེའི་ཕྱིར་དུ་བདག་གི་དཔལ་འཁོར་ལོ་བདེ་མཆོག་གི་རྣལ་འབྱོར་ལ་གནས་པར་བགྱིའོ་སྙམ་དུ་སེམས་བསྐྱེད། དེ་ནས་རང་ཉིད་ཧེ་རུ་ཀ་ཞལ་བཞི་ཕྱག་བཅུ་གཉིས་པ་གཉུག་མའི་ཡུམ་རྡོ་རྗེ་ཕག་མོ་དང་མཉམ་པར་སྦྱོར་བར་མོས་པ་ཙམ་བྱེད་པ་སྐུའི་དགའ་བ་ཡིན་ལ། ཁ་ཅིག་ཧེ་རུ་ཀ་ཞལ་གཅིག་ཕྱག་གཉིས་པར་སྒོམ་དགོས་པ་ཡིན་ཏེ། སྡོམ་འབྱུང་དང་། ཨ་བྷ་ཡ་ཀ་ར། བི་བྷུ་ཏ་ཙཎྜ། པྲ་ཛྙཱ་རཀྵི་ཏ་རྣམས་ཀྱིས་ཞལ་གཅིག་ཕྱག་གཉིས་པར་བཤད་པའི་ཕྱིར་སྙམ་ན། འོ་ན་དཀྱིལ་འཁོར་གྱི་གཙོ་བོ་ཡང་ཞལ་གསུམ་ཕྱག་དྲུག་པར་བསྒོམ་དགོས་པར་འགྱུར་ཏེ། སྡོམ་འབྱུང་ལས་དཀྱིལ་འཁོར་གྱི་གཙོ་བོ་ཡང་ཞལ་གསུམ་ཕྱག་དྲུག་པར་བཤད་པའི་ཕྱིར་རོ། །
དེ་ནི་སྡོམ་འབྱུང་གི་དགོས་ཆོས་ཡིན་ནོ་ཞེ་ན། འོ་ན་གོང་མ་ལ་ཡང་མཚུངས་ཤིང་། ཨ་བྷ་ཡ་སོགས་ཀྱིས་ཇོ་བོ་ན་རོ་ཏ་པ་འགོག་པར་མི་རིགས་སོ། ། དེས་ཞལ་བཞི་ཕྱག་བཅུ་གཉིས་པར་སྒོམ་པ་ན་རོ་ཏ་པའི་བཞེད་པ་ཡིན་ཏེ། ལོ་ཧི་པས། དེ་ལ་རེ་ཞིག་དང་པོར་རྣལ་འབྱོར་གྱི་དབང་ཕྱུག་གིས་ཚངས་པའི་གནས་བཞི་བསྒོམ་པར་བྱ་སྟེ། ཞེས་གསུངས་ཤིང་། ཚངས་པའི་གནས་བཞི། གཙོ་བོའི་ཞལ་བཞི་ནས་འོད་ཟེར་བཞི་རིམ་པ་བཞིན་འཕྲོས་པའི་སྒོ་ནས་སྒོམ་པར་བཤད་པའི་ཕྱིར་དང་། ཁྱེད་རང་རྣམས་དྲིལ་བུ་པའི་གཞུང་ཆུང་དུ་འདོད་པའི་པུ་ཧྲང་ལོ་ཆུང་གིས་མཛད་པར།
ཉེར་བཞིས་བསྐུལ་ནས་ཞལ་བཞི་ཡི། ། དཔའ་བོའི་དབང་པོ་བཞེངས་པར་བྱ། ། ཞེས་གསུངས་པ་དང་། འདིར་དཀྱིལ་འཁོར་གྱི་གཙོ་བོ་ཡབ་ཡུམ་གྱི་ང་རྒྱལ་འཛིན་པའི་ཕྱིར་རོ། ། དེ་ནས་ཤྲཱི་ཧེ་རུ་ཀ་ཨ་ཧཾ་ཞེས་བརྗོད་ལ། དེའི་དོན་དྲན་པའི་སྒོ་ནས། ངག་སྔགས་སུ་བྱིན་གྱིས་རློབ་པ་གསུང་གི་དགའ་བ། དེ་ཡང་རྣལ་འབྱོར་མ་ཀུན་ཏུ་སྤྱོད་པར། ཤྲཱི་ནི་གཉིས་མེད་ཡེ་ཤེས་ཏེ། ། ཧེ་ནི་རྒྱུ་སོགས་སྟོང་པ་ཉིད། །
ཅེས་གསུངས་པ་ལྟར་རོ། ། དེ་ནས་སྙིང་ཁར་ཨ་དཀར་པོ་ལས་བྱུང་བའི་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་བསམ་པ་ཐུགས་ཀྱི་དགའ་བའོ། ། དེ་ལ་ཨ་ནི་གདོད་མ་ནས་མ་སྐྱེས་པའི་ཕྱིར། ཆོས་ཐམས་ཅད་ཀྱི་སྒོའོ། ། ཞེས་བྱའོ། ། ཞེས་འབྱུང་བ་ལྟར་དུ། ཨ་ནི་ཆོས་ཉིད་སྐྱེ་བ་མེད་པ་མཚོན་པ་ཡིན་ལ་ཆོས་ཉིད་སྟོང་པ་ཉིད་དེས་ཡུལ་གྱི་ཡུལ་ཅན་མཚོན་པའི་ཚུལ་གྱིས་མཉམ་གཞག་རྣམ་པར་མི་རྟོག་པའི་ཡེ་ཤེས་དྲན་པ་ཡིན་ནོ། ། དེ་ལས་བྱུང་བའི་ཟླ་བའི་དཀྱིལ་འཁོར་ནི། མཉམ་གཞག་དེས་དྲངས་པའི་རྗེས་ཐོབ་དག་པ་འཇིག་རྟེན་པའི་ཡེ་ཤེས་དྲན་པ་ཡིན་ནོ། ། དེའི་སྟེང་དུ་ཧཱུྃ་བསམ་པ་ནི།
སེམས་ཡེ་ཤེས་ལྔའི་རང་བཞིན་དུ་བྱིན་གྱིས་བརླབས་པ་ཡིན་ནོ། ། དགའ་བ་གསུམ་སྒོམ་པའི་དགོས་པ་ནི། རྣམ་པར་ཤེས་པ་འདིས་ཐོག་མ་མེད་པ་ནས་ལུས་ཇི་སྙེད་ཅིག་བླངས་པ་ཐམས་ཅད་ལ། ཐ་མལ་པའི་ལུས་སུ་ཞེན་པ་བཟློག་ནས། ལྷའི་སྐུར་བྱིན་གྱིས་བརླབ་པ་ཡིན་ལ། ཐོག་མ་མེད་པ་ནས་ངག་གི་སྨྲ་བརྗོད་ཇི་སྙེད་ཅིག་བྱས་པ་ཐམས་ཅད་ཀྱང་ཐ་མལ་པའི་ངག་ལ་ཞེན་པ་བཟློག་ནས། ངག་སྔགས་སུ་བྱིན་གྱིས་བརླབ་པ་ཡིན་ལ། སེམས་སེམས་བྱུང་གི་རྣམ་པར་རྟོག་པ་ཇི་སྙེད་ཅིག་སྐྱེས་པ་ཐམས་ཅད་ཐ་མལ་པའི་སེམས་སུ་ཞེན་པ་བཟློག་ནས། ཡེ་ཤེས་ལྔའི་རང་བཞིན་དུ་བྱིན་གྱིས་བརླབས་པ་ཡིན་ལ། དགའ་བ་ཞེས་པ་ནི་བདེ་ཆེན་གྱི་ཡེ་ཤེས་མཚོན་པ་ཡིན་ནོ། །
དགའ་བ་གསུམ་ཞེས་པ་གཞུང་གཞན་དུ་འབྱུང་བ་ཡང་འཐད་དེ། ལུས་ངག་ཡིད་གསུམ་གྱི་དག་བྱེད་ཡིན་པའི་ཕྱིར། བུ་རིན་པོ་ཆེས། སེམས་དག་སྔོན་ལ་བྱས་ནས། ལུས་དག་རྟིང་ལ་བྱེད་པ། པྲ་ཛྙ་རཀྵི་ཏའི་འགྲེལ་པའི་ལུགས་སོ། ། ཁ་ཅིག་ན་རེ། བདེ་མཆོག་པའི་སྒྲུབ་ཐབས་ཀྱི་སྔོན་དུ། དགའ་བ་གསུམ་སྒོམ་པ་དང་། མི་སྒོམ་པ་གཉིས་ཀྱི་ནང་ནས།
བསྒོམ་པ་འཐད་དེ། པྲ་ཛྙ་རཀྵི་ཏའི་འགྲེལ་པར། རྣལ་འབྱོར་དབང་ཕྱུག་ཅེས་པའི་ཚིག་ཟུར་གྱིས། དག་པ་གསུམ་འཛིན་ཏོ། ། ཞེས་འབྱུང་བས། དབང་ཕྱུག་ཏུ་འཇོག་བྱེད་དེ་དག་པ་གསུམ་པོ་དེ་ཡིན་པའི་ཕྱིར། དགའ་བ་གསུམ་ཞེས་པ་ལ། དེའི་ཐ་སྙད་མི་འཐད་པ། གོ་རིམ་མི་འཐད་པ། ངོ་བོ་མི་འཐད་པའོ། །
ཐ་སྙད་མི་འཐད་དེ། ཇོ་བོ་རྗེས། ཨ་བྷ་ཡ་ཀ་ར། བལ་པོ་ཛྙ་ན་ཤྲཱི། བི་བྷུ་ཏ་ཙནྡྲ། པྲ་ཛྙཱ་རཀྵི་ཏ་རྣམས་ཀྱིས་དག་པ་ཞེས་བཤད་ཀྱིས། དགའ་བ་ཞེས་མ་བཤད་པའི་ཕྱིར། གོ་རིམ་མི་འཐད་དེ། ཨ་བྷྱས་བདེ་མཆོག་འཁྲུལ་སྤོང་དུ་ཡི་གེ་བཞིའི་དོན་སྔོན་དུ་བྱས་ནས། པདྨ་དང་ཉི་མའི་གདན་ལ།
རང་ཉིད་ཧེ་རུ་ཀ་ཞལ་གཅིག་ཕྱག་གཉིས་རྡོ་རྗེ་དང་དྲིལ་བུ་འཛིན་པ་ཞེས་བཤད་པས། དང་པོར་སེམས་དག དེ་ནས་ལུས་དག དེ་ནས་ངག་དག་པར་བྱེད་པར་གསུངས་པའི་ཕྱིར་དང་། སྤྱིར་དུ་ཡང་སེམས་ཀྱི་ཚོགས་བསགས་བྱས། སྟོང་པའི་ངང་ལས་ལྷའི་སྐུར་ལྡང་དགོས་པའི་ཕྱིར། ངོ་བོ་མི་འཐད་དེ། ཤྲཱི་ཧེ་རུ་ཀ་ཨ་ཧཾཿཞེས་པ་ནི། ཡེ་ཤེས་ཀྱི་ཚོགས་བསགས་ཡིན་པས། སེམས་དག་བྱེད་ཡིན་ལ།
ཁྱེད་ཀྱིས་ངག་དག་བྱེད་དུ་བྱས་པའི་ཕྱིར་དང་། ཨཱ་ལི་ཀཱ་ལི་ངག་དག་བྱེད་ཡིན་པ་ལ། དེ་མ་བྱས་པའི་ཕྱིར་ཞེས་ཟེར་རོ། ། དེ་ལ་རྣལ་འབྱོར་དབང་ཕྱུག་གིས། ཞེས་པའི་ཚིག་ཁོ་ནས་དག་པ་གསུམ་བསྟན་དགོས་པ་མིན་ཏེ། དེས་རྟེན་གྱི་གང་ཟག་བསྟན་པའི་ཕྱིར། རྟེན་གྱི་གང་ཟག་བསྟན་པས་དག་པ་གསུམ་བསྟན་དགོས་ན། སྒྲུབ་ཐབས་གཞན་རྣམས་སུའང་དག་པ་གསུམ་བསྟན་དགོས་པར་འགྱུར་རོ། ། དེས་ན་བཅོམ་ལྡན་འདས་ཉིད་ཀྱིས། ནང་པར་སྔར་ལངས་སེམས་དག་ཉིད། །
ཅེས་པས་བསྟན་ནོ། ། དགའ་བ་གསུམ་ཞེས་པའི་ཐ་སྙད་མེད་པ་ཡང་མ་ཡིན་ཏེ། ཁ་ཆེ་རིན་ཆེན་རྡོ་རྗེས། བདེ་མཆོག་ལྷན་སྐྱེས་ཀྱི་ཐུན་མཚམས་ཀྱི་བྱ་བ་འཆད་པའི་སྐབས་སུ། དུས་ཐམས་ཅད་དུ་ཧེ་རུ་ཀའི་ང་རྒྱལ་སྒོམ་པ་སྐུའི་དགའ་བ་དང་། ངག་སྔགས་སུ་བྱིན་གྱིས་བརླབ་པ་གསུང་གི་དགའ་བ་དང་། ཞེས་སོགས་གསུང་པའི་ཕྱིར། གོ་རིམ་དེ་ལྟར་དུ་འབྱུང་བ་ཡང་འཐད་དེ། པཎྜི་ཏ་ཛ་ཡ་སེ་ནས། དུས་ཐམས་ཅད་དུ་ཧེ་རུ་ཀའི་ཞལ་བཞི་ཕྱག་བཅུ་གཉིས་པའི་ང་རྒྱལ་སྒོམ་པ་ལུས་ཀྱིས་དག་པ་དང་།
ཨ་ལི་ཀ་ལི་བརྗོད་པ་ངག་གི་དག་པ་དང་། ཞེས་སོགས་གསུངས་ཤིང་། བལ་པོ་མ་ན་ཀ་ཤྲཱི་ཛྙ་ནས། བདེ་མཆོག་དཔའ་བོ་གཅིག་པའི་སྒྲུབ་ཐབས་སུ་ཡང་གོ་རིམ་དེ་ལྟར་དུ་བཤད་པའི་ཕྱིར་དང་། སྒྲུབ་པ་མཉེས་པའི་སློབ་དཔོན་དྲིལ་བུ་པས། ནང་པར་སད་པ་དང་མལ་ནས་ལངས་ཏེ། རྣལ་འབྱོར་དང་རྗེས་སུ་མཐུན་པའི་གནས་སུ། སྟན་བདེ་བ་ལ་བསྡད་ནས། བདུད་རྩི་རིལ་བུ་ཁར་བཅུག་ལ། ཤྲཱི་ཧེ་རུ་ཀ
ཞེས་བྱ་བའི་དོན་དྲན་པར་བྱ་སྟེ། སྙིང་ཁར་ཟླ་བ་ལ་དཔལ་མཆོག་དང་པོའི་ཡེ་ཤེས་ལྔའི་རང་བཞིན་འོད་ཟེར་དང་བཅས་པའི་ཡི་གེ་ཧཱུྃ། དེས་སྒོ་གསུམ་གྱི་དྲི་མ་སྦྱོང་། ཞེས་གསུངས་ཤིང་། སད་པ་དང་ལངས་ཏེ། ཞེས་པས་ལུས་ཀྱི་དགའ་བ། ཤྲཱི་ཧེ་རུ་ཀ་ཞེས་སོགས་ཀྱིས་ངག་དག་བྱེད། སྙིང་ཁར་ཟླ་བ་ཞེས་སོགས་མན་གྱིས་སེམས་དག་བྱེད་བསྟན་ནོ། ། འགྲེལ་པ་འཁྲུལ་སྤོང་དུ། ཤྲཱི་ཧེ་རུ་ཀ་སཾ་བྷ་ར་ཨ་ཧཾ།
ཞེས་འབྱུང་གི ཤྲཱི་ཧེ་རུ་ཀ་ཨ་ཧྃ་ཞེས་མ་བཤད་པའི་ཕྱིར་དང་། ཡི་གེ་བཞིའི་དོན་ཡང་དེ་ལྟར་ཡིན་ནོ། ། ལྷ་གང་སྒོམ་གྱི་སྔོན་དུ། ཡེ་ཤེས་ཀྱི་ཚོགས་བསགས་དགོས་པའི་ངེས་པ་མེད་དེ། ཐུན་མཚམས་སུ་ལྷ་ཡང་ཡང་དུ་སྒོམ་པ་ཡོད་པའི་ཕྱིར། དེ་ལྟར་ན་ཡང་ནང་པར་སད་པ་དང་ལངས་ཏེ་ཞེས་པ་ནི། འོད་གསལ་གྱི་ངང་ལ་གཉིད་ལོག་ནས། དེ་ལས་ལྷའི་སྐུར་ལྡང་བས་ཡེ་ཤེས་ཀྱི་ཚོགས་བསགས་འཛིན་ཏོ། ། ངོ་བོ་མི་འཐད་པ་ཡང་མིན་ཏེ།
ཤྲཱི་ཧེ་རུ་ཀ་ཨ་ཧཾ་ཞེས་པ་ནི། ངག་དག་བྱེད་དུ་དེ་ཉིད་ལས་བཤད་ཅིང་། ཡིན་པར་ཤིན་ཏུ་འཐད་པའི་ཕྱིར་རོ། ། བུ་རིན་པོ་ཆེ་ན་རེ། ཐབས་དང་ཤེས་རབ་རང་བཞིན་ཅན། ། ཧཱུྃ་ལས་བྱུང་བའི་རྡོ་རྗེ་ནི། ། ཞེས་བཤད་པའི་ཕྱིར། ཨཱ་ལི་ཤེས་རབ་ཀྱི་རང་བཞིན་དང་། ཀཱ་ལི་ཐབས་ཀྱི་རང་བཞིན་པ་དང་། ཧཱུྃ་ནི།
སྐུ་དང་གསུང་དང་ཐུགས་རྡོ་རྗེ་མི་ཕྱེད་པ་གསུམ་དུ་འབྱུང་བ་ཞེས་འབྱུང་བ་ལ། ཧ་སྐུ་རྡོ་རྗེ་རྣམ་པར་སྣང་མཛད་ཀྱི་ས་བོན། ཨ་གསུང་རྡོ་རྗེ་འོད་དཔག་མེད་ཀྱི་ས་བོན། མ་ཐུགས་རྡོ་རྗེ་མི་བསྐྱོད་པའི་ས་བོན་དུ་བཤད་པ་ཡོད་ཀྱི། ཧཱུྃ་ཡེ་ཤེས་ལྔའི་རང་བཞིན་དུ་བཤད་པ་མེད་དོ་ཞེ་ན། གོང་དུ་བཤད་པ་དེ་ལྟར་ངེད་ཀྱང་འདོད་ལ། ཡེ་ཤེས་ལྔའི་བཤད་པ་ཡོད་དེ། སཾ་བྷུ་ཊི་ལས། ཆ་ལྔ་པ་ཡི་རང་བཞིན་དུ། ། སྙིང་ཁའི་དབུས་སུ་རྣམ་པར་གནས། །
ཞེས་གསུངས་པ་དང་། སློབ་དཔོན་རྡོ་རྗེ་དྲིལ་བུ་པས། དཔལ་མཆོག་དང་པོ་ཡེ་ཤེས་ལྔའི་རང་བཞིན་ཅན་ཧཱུྃ། ཞེས་གསུངས་པའི་ཕྱིར། ཁྱེད་རང་གི་དགོས་དཔོན་ཨ་བྷྱ་ཀ་རས་བདེ་མཆོག་ལྷན་སྐྱེས་ཀྱི་སྒྲུབ་ཐབས་སུ། ཧ་རྣམ་པར་སྣང་མཛད། ཞབས་ཀྱུ་དོན་ཡོད་གྲུབ་པ། མགོ་བོ་འོད་དཔག་མེད། ཟླ་ཚེས་རིན་ཆེན་འབྱུང་ལྡན། ནཱ་ད་མི་བསྐྱོད་པའོ། །
ཞེས་གསུངས་ཤིང་། མན་ངག་སྙེ་མར་ཡང་དེ་ལྟར་འབྱུང་ངོ་། ། སློབ་དཔོན་གྱིས། སྙིང་ཁའི་ས་བོན་འོད་ཚོགས་ཀྱིས། ། མདུན་དུ་བདེ་གཤེགས་སྤྱན་དྲངས་ནས། ། མཆོད་པ་ཀུན་གྱིས་ལེགས་མཆོད་དེ། ། དཀོན་མཆོག་གསུམ་ལ་སོགས་པ་མཆོད། ། ཅེས་གསུངས་པ་ལས། རང་ཧེ་རུ་ཀར་གསལ་བའི་སྙིང་ཁའི་ཧཱུྃ། དེ་ལས་འོད་ཟེར་རབ་ཏུ་འཕྲོས་ཏེ།
བདག་གི་སྤྱི་བོའི་གཙུག་ནས་རྐང་མཐིལ་གྱི་བར་མེར་གང་བས་སྒོ་གསུམ་གྱི་དྲི་མ་སྦྱངས་ཏེ། ལུས་ཤེལ་གོང་དག་པ་ལྟར་གྱུར་ནས། ཧེ་རུ་ཀའི་ངོ་བོར་བྱིན་གྱིས་བརླབས་ལ། ཧཱུྃ་དེ་ལས་འོད་ཟེར་འཕྲོས་ཏེ། འོག་མིན་ནས་ཆོས་སྐུ་དང་ལོངས་སྐུ་ཐ་མི་དད་དུ་བཞུགས་པའི་སྟོན་པ་རྡོ་རྗེ་འཆང་ཆེན་པོའི་ཐུགས་ཀ་ནས། མར་མེ་གཅིག་ལ་གཉིས་ཆད་ཀྱི་ཚུལ་གྱིས་བཅོམ་ལྡན་འདས་དཔལ་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་ལ། སངས་རྒྱས་དང་བྱང་ཆུབ་སེམས་དཔའི་ཚོགས་དཔག་ཏུ་མེད་པས་བསྐོར་བ་དང་། སྟེང་གི་ཆ་ལ་རྩ་བའི་བླ་མ་རྡོ་རྗེ་ཆོས་ཀྱི་རྣམ་པ་ལ། ས་ར་ཧ་ལ་སོགས་པ་བརྒྱུད་པའི་བླ་མ་རྣམས་དགེ་འདུན་གྱི་རྣམ་པ། ཞལ་གཅིག
ཕྱག་གཉིས། གཡས་ཌཱ་མ་རུ། གཡོན་ཐོད་པ་བསྣམས་པ། གྲུ་མོ་ན་ཁ་ཊྭཱྃ་ཀ་ཡོད་པ། འཕགས་པ་ཀླུ་སྒྲུབ་ལ་སོགས་པ་རབ་ཏུ་བྱུང་བ་རྣམས། རབ་བྱུང་གི་ཆ་བྱད་ཅན། ཆོས་འཆད་ཀྱི་ཕྱག་རྒྱ་མཛད་པས་བསྐོར་བ་མདུན་གྱི་ནམ་མཁར་སྤྱན་དྲངས་པ་ནི་མཆོད་པའི་ཡུལ་ལོ། ། སློབ་དཔོན་ཀ་ལ་ཀལ་པའི་རྡོ་རྗེ་མཁའ་འགྲོའི་སྒྲུབ་ཐབས་སུ། ཧཱུྃ་ལས་བྱུང་བའི་འོད་ཟེར་འཕྲོས། ཧེ་རུ་ཀའི་ངོ་བོར་བྱིན་གྱིས་བརླབས་པ་ཡན་ཆད་སྔར་དང་འདྲ་བ་ལ།
དེའི་དུས་སུ་རང་གི་མིག་ཡེ་ཤེས་ཀྱི་མིག་ཏུ་གྱུར་པའི་མོས་པ་བྱས་ན་དེས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་འཁོར་ལོ་བདེ་མཆོག་གི་དཀྱིལ་འཁོར་གྱི་རྣམ་པར་བཞུགས་པར་བལྟ་སྟེ། དེ་ལ་མཆོད་པ་བྱེད་པར་བཤད། མཆོད་པའི་ཚུལ་ལ། ཕྱག་འཚལ་བ་འདིར་དངོས་སུ་མ་བཤད་ཀྱང་། རྡོ་རྗེ་མཁའ་འགྲོ་ལས། སངས་རྒྱས་སྲས་དང་བཅས་རྣམས་ལ། ། ཕྱག་འཚལ་མཆོད་ནས་འདི་སྐད་གསོལ། ། ཞེས་གསུངས་ཤིང་། སློབ་དཔོན་ཀ་ལ་ཀལ་པས་ཀྱང་། ཕྱག་འཚལ་བར་བཤད་པས།
འདི་ལྟར་ཁ་བསྐངས་ཏེ། ན་མོ་གུ་རུ་བྷྱ། ཞེས་སོགས་ཀྱིས་ཕྱག་བྱ། མཆོད་པ་ལ། ཕྱི་མཆོད། ཡིད་མཆོད། ཀུན་ཏུ་བཟང་པོའི་མཆོད་པའམ་བླ་ན་མེད་པའི་མཆོད་པའོ། ། དང་པོ་ལ། ཨ་བྷི་དྷ་ན་ལས། མཆོད་ཡོན་ཞབས་བསིལ་དག་གིས་མཆོད། །
ཞེས་གསུངས་པས། རྒྱུ་གཉིས་སྔོན་དུ་འགྲོ་བའི་ཉེར་སྤྱོད་ལྔས་མཆོད། དེའི་སྔགས་དོན་སོགས་ནི་གོ་སླའོ། ། གཉིས་པ་ལ། མཆོད་པའི་རྒྱུ། ངོ་བོ། ཡུལ་ལོ། ། དང་པོ་ནི། ན་མོ་ཆོས་ཀྱི་དབྱིངས་ཞེས་པ་ནས། དབང་གི་ཞེས་པའི་བར་གྱིས་བསྟན།
གཉིས་པ་ནི། འཇིག་རྟེན་གྱི་ཁམས་ན་ཞེས་པ་ནས། མཆོད་པའི་སྤྲིན་གྱི་ཕུང་པོ་ལྟ་བུ་ཞིག་ཅེས་པས་བསྟན། གསུམ་པ་ནི། དེ་མན་གྱིས་བསྟན་ནོ། ། ཀུན་ཏུ་བཟང་པོའི་མཆོད་པ་བྱེད་ཚུལ་ནི། དཀོན་མཆོག་ཏ་ལ་ལའི་མདོ་ལས། བྱང་ཆུབ་སེམས་དཔའ་ཀུན་ཏུ་བཟང་པོས་སངས་རྒྱས་ཐམས་ཅད་མཆོད་པའི་ཏིང་ངེ་འཛིན་ལ་མཉམ་པར་བཞག་པ་ན། བ་སྤུའི་བུ་ག་རེ་རེ་ནས་འོད་ཟེར་བྱེ་བ་ཕྲག་བརྒྱ་བརྒྱ། འོད་ཟེར་རེ་རེའི་སྣ་ལ་བྱང་ཆུབ་སེམས་དཔའ་དེ་འདྲ་བ་རེ་རེ།
དེའི་བ་སྤུའི་བུ་ག་རེ་རེ་ནས་ཀྱང་འོད་ཟེར་བྱེ་བ་ཕྲག་བརྒྱ་བརྒྱ། འོད་ཟེར་རེ་རེའི་སྣེ་མོ་ལ་མེ་ཏོག་གི་ཁང་བུ་བརྩེགས་པ་དང་། གདུགས་དང་། རྒྱལ་མཚན་ལ་སོགས་པ་སྤྲུལ་ནས་མཆོད་པར་གསུངས། སྔགས་དོན་ནི། ཨོཾ་སརྦ་བིད་ཅེས་པ་ནི་ཐམས་ཅད་རིག་པའོ། ། པུ་ར་པུ་ར་ནི་གང་བ། སུ་ར་སུ་ར་ནི་མཛེས་པ་གཉིས། ཡང་ན་བཀོད་པའི་ཁྱད་པར་ཕུན་ཚོགས་པ། ཨ་ཝརྟཱ་ཡ་ཨ་ཝརྟཱ་ཡ་ནི་འཕེལ་བ་གཉིས།
ཧོ་ནི་དགྱེས་པའོ། ། ན་མཿས་མནྟ་བུདྡྷ་ནཾ་ཞེས་པས། སངས་རྒྱས་ལ་ཀུན་ནས་དྭངས་བས་ཕྱག་འཚལ་ལོ། ། ཞེས་བསྟན། ཨ་བྷི་ནི་མངོན་པ། སྨ་ར་ནི་དྲན་པ། རསྨི་ཞེས་འབྱུང་ན་ལེགས་ཏེ། འོད་ཟེར་ཞེས་པའོ། ། སྥ་ར་ཎ་ནི་འཕྲོ་བ། ཨཾ་མཾ་འདི།
ག་ག་ན་ནམ་མཁའ། དྷརྨ་ནི་ཆོས། དྷ་ཏུ་ནི་དབྱིངས། ཨཱ་ཀ་ཤ་ནི་ནམ་མཁའི་སྒོ་འབྱེད་པ། སརྦ་ནི་ཐམས་ཅད། ཏ་ཐཱ་ག་ཏ་ནི་དེ་བཞིན་གཤེགས་པ། པ་རི་ནི་ཡོངས་སུ། ཤོ་དྷ་ནི་དག་པ། མཎྜལ་དཀྱིལ་འཁོར་རོ། ། མ་མ་ནི་བདག
པྲ་ཏི་ནི་སྨོན་ལམ། པུཎྱ་ནི་བསོད་ནམས། ཛྙཱ་ན་ཡེ་ཤེས། བ་ལེན་སྟོབས། སརྦ་ཏ་ཐཱ་ག་ཏ་དེ་བཞིན་གཤེགས་པ་ཐམས་ཅད། བན་དྷ་ཞེས་པ་ལྟར་ན་ཆིང་ཟེར་བ་ཡོང་བས། བྷ་ཝནྟུ་འབྱུང་བ། སཱསྡྱ་ནི་རྟག་ཏུ། བླ་མ་རྣམས་ཀྱིས་གནས་པ་ལ་སྒྱུར་ཡང་། བ་ལེན་སྟོབས།
ན་ཙ་ཡེ་རྒྱས་པ། སྭཱ་ཧཱ་གཞི་ཚུགས་ཞེས་པའོ། ། ཁ་ཅིག་དཔྲལ་བར་ནམ་མཁའ་མཛོད་ཀྱི་ཕྱག་རྒྱ་བཅས་པ་དེ་ནས་སྙིང་ཁར་ཕབ་ལ་སེ་གོལ་གདབ་ཅེས་པ་ནི། སླ་ཆོས་ཡིན་ཏེ། འཇམ་དཔལ་རྩ་རྒྱུད་ལས། དེ་ནས་གང་བའི་ཕྱག་རྒྱ་སྤྱི་བོར་བཅས་ནས། སངས་རྒྱས་ཐམས་ཅད་མཆོད་པའི་བསམ་པས་མཆོད་ན། དེ་བཞིན་གཤེགས་པ་རེ་རེའི་སྤྱན་སྔར་ལྷུང་བཟེད་དང་། ཆོས་གོས་སོགས་འབྱུང་བར་འགྱུར་རོ་ཞེས་གསུངས་པས། སྤྱི་བོར་ཕྱག་རྒྱ་བཅས་ལ།
སེ་གོལ་ཡང་དེ་ཉིད་དུ་གདབ། དེ་ནས་དཀོན་མཆོག་གསུམ་ཞེས་པ་བདུན་ནམ། ཡང་ན་ལན་གསུམ་བྱ། དེ་ལ། དཀོན་མཆོག་གསུམ་ལ་བདག་སྐྱབས་མཆི། ། ཞེས་སོགས་རྐང་པ་གཉིས་ཀྱིས་སྡིག་པ་བཤགས་པའི་ཡན་ལག དེ་ནས་རྐང་པ་གཉིས་ཀྱིས་རྗེས་སུ་ཡི་རང་བའི་ཡན་ལག དེ་ནས་གཅིག་གིས་འཁོར་ལོ་སྡོམ་པའི་སྤྱན་སྔར་དོན་དམ་སེམས་བསྐྱེད་སྒོམ་པར་དམ་འཆའ་བའོ། ། དེ་ནས་གཉིས་ནི། སྐྱབས་འགྲོའི་ཡན་ལག
དེ་ནས་གཉིས་སེམས་བསྐྱེད་པའི་ཡན་ལག དེ་ནས་གཉིས་འཇུག་པ་སེམས་བསྐྱེད་སྒོམ་པའི་ཡན་ལག དེ་ནས་གཅིག་བསྔོ་བའི་ཡན་ལག་གོ ། རྡོ་རྗེ་མཁའ་འགྲོ་དང་། སློབ་དཔོན་ཀ་ལ་ཀལ་པས། སྡོམ་པ་གཟུང་བ་བཤད་ཀྱང་། སློབ་དཔོན་སྤྱོད་པའི་རྡོ་རྗེའི་གཞུང་དུ་མ་བཤད་ཅིང་། རྗེ་བཙུན་ནཱ་རོ་ཏ་པ་སོགས་གོང་མ་རྣམས་ཀྱི་ཕྱག་ལེན་ལ་མི་མཛད་དོ། ། ཀྱཻ་རྡོ་རྗེ་བ་སོགས་བཞིན་དུ། ཚད་མེད་བཞི་སྒོམ་པ་སྐབས་འདིར་མི་བཞེད་དོ། །
བུ་རིན་པོ་ཆེ་ན་རེ། སྙིང་ཁའི་ས་བོན་གྱི་འོད་ཟེར་གྱིས། སངས་རྒྱས་བྱང་ཆུབ་སེམས་དང་། རིགས་དྲུག་གི་སེམས་ཐམས་ཅད་བསྡུས་ནས། འཁོར་ལོ་སྡོམ་པའི་དཀྱིལ་འཁོར་གྱི་རྣམ་པར་སྤྱན་དྲངས། བླ་མ་རྣམས་རྡོ་རྗེ་འཆང་གི་རྣམ་པར་བསྡུས་ནས། རིགས་བདག་གི་ཚུལ་དུ་བཞུགས་པར་རང་ལུགས་ལ་བྱས་ནས། འདིར་ལྭ་ཝ་པས་བྱས་ཟེར་བའི་བདེ་མཆོག་གི་སྒྲུབ་ཐབས་སུ། ཤར་ཕྱོགས་ཀྱི་དུར་ཁྲོད་ཀྱི་དབང་པོའི་མདུན་དུ། བླ་མ་སེང་གེའི་ཁྲི་ལ་བཞུགས་པ་སྒོམ་ཟེར་བ་དང་།
བཅོམ་རལ། བླ་མ་དཀྱིལ་འཁོར་གྱི་ལྷ་རྣམས་ཀྱི་གྲྭ་གཅིག་ཏུ་སྒོམ་གྱི། རིགས་བདག་ཏུ་མི་སྒོམ་ཞེས་པ་ཤིན་ཏུ་མི་འཐད་དེ། རང་དང་རིགས་དྲུག་གི་སེམས་ཅན་ཐམས་ཅད་ལྷར་སྒོམ་དུ་རུང་ནས། བླ་མ་ལྷར་སྒོམ་དུ་མི་རུང་བ་འགལ་བའི་ཕྱིར་དང་། མངོན་བརྗོད་དུ་བླ་མ་བྱང་སེམས་རྡོ་རྗེ་འཆང་རིགས་དྲུག་པར་བཤད་པའི་ཕྱིར་དང་། དཔལ་འཛིན་གྱིས་ཀྱང་། རྡོ་རྗེ་འཆང་བདག་རྣམ་པ་ཅན། ། བླ་མ་ཞེས་བཤད་པ་དང་འགལ་བས། སྔགས་ཀྱི་རྣམ་བཞག་ལས་འཁྱམས་པ་ཡིན་ཏེ།
དེས་ན་སྒྲུབ་ཐབས་བྱེད་པ་པོའང་ལྭ་བ་པ་མིན་པར་ངེས་སོ། ། ཞེས་གསུངས་སོ། ། དེས་རིག་རལ་ལ་མི་གནོད་དེ། རིག་རལ་གྱིས་འདིར་བླ་མ་རིགས་བདག་གི་ཚུལ་དུ་མི་སྒོམ་པར། བླ་མ་དང་། དཀྱིལ་འཁོར་གྱི་ལྷ་གྲྭ་ཐ་དད་པར་སྒོམ་པ་ཡིན་ཞེས་གསུངས་ཀྱི། བླ་མ་རྡོ་རྗེ་འཆང་དུ་མི་སྒོམ་པར་ཁས་མ་བླངས་པའི་ཕྱིར། དེ་ལ་བླ་མ་རིན་པོ་ཆེ་ན་རེ། ལྭ་ཝ་པའི་བཅུ་གསུམ་མའི་གཞུང་དེ་གཞུང་རྣམ་དག་ཡིན་ཅིང་། དེར་བླ་མ་དང་།
དཀྱིལ་འཁོར་གྱི་འཁོར་ལོ་གྲྭ་ཐ་དད་དུ་སྒོམ་པར་བཤད་པས། བླ་མ་རྡོ་རྗེ་འཆང་དུ་སྒོམ་མི་བཏུབ་པར་བཤད་པ་མ་ཡིན་ཏེ། དེ་ཉིད་དུ་སེང་གེའི་ཁྲིའི་སྟེང་དུ་རྡོ་རྗེ་འཆང་ཆེན་པོ་འགྱིང་པའི་རྣམ་པ་ཅན་དུ་སྒོམ་པར་བཤད་པའི་ཕྱིར་རོ། ། བླ་མ་དུར་ཁྲོད་དུ་བཀོད་པས་ངན་པ་མ་ཡིན་ཏེ། དཔའ་བོ་དང་རྣལ་འབྱོར་མ་ཐམས་ཅད་ཀྱང་དུར་ཁྲོད་དུ་ཚོགས་འཁོར་ལ་འབྱོན་པའི་ཕྱིར། ཞེས་གསུངས་སོ། ། བུ་ན་རེ། དྷ་རི་ཀ་པས། ཕྱི་དང་། གསང་བ་དང་།
དེ་ཁོ་ན་ཉིད་ཡིད་ཀྱིས་མཆོད་ཅིང་། ཞེས་དང་། ནག་པོ་དཀྱིལ་ཆོག་ལས། ཕྱི་ནང་བདག་ཉིད་ཅན་གྱིས་ཀྱང་། ། དཔལ་ལྡན་ཁྲག་འཐུང་འཁོར་ལོ་མཆོད། ། ཞེས་གསུངས་སོ། ། སློབ་དཔོན་ལྭ་ཝ་པས། ཤྲཱི་ཧེ་རུ་ཀ་མཎྜལ་ལ་ཨརྒཾ་ཞེས་ཆུ་གཉིས་དང་། ལང་ཀས་པྲ་ཏིཙྪ་སོགས་ཆུ་གཉིས་དང་སྦྱར་བའི་མཆོད་པ་བཤད། བླ་མ་ས་སྐྱ་པས།
ཨོཾ་སརྦ་ཏ་ཐཱ་ག་ཏ་ཤྲཱི་ཙཀྲ་སཾ་བྷ་ར་ཞེས་སོགས་སྦྱར་བ་ནི། བོད་དུ་འགྱུར་བའི་བདེ་མཆོག་རྒྱུད་དང་། སྒྲུབ་ཐབས་དང་། དཀྱིལ་ཆོག་རྣམས་ན་མི་སྣང་ཞིང་། ཁོང་པས་སྦྱར་བར་འདུག་སྟེ། འོན་ཀྱང་སྦྱར་ན་མི་བཏུབ་པ་ཡང་མ་ཡིན་ལ། དེ་ལ་ཉེས་པ་མེད་དོ། ། ཞེས་གསུངས་སོ། ། ཁོང་རང་གི་གཤེད་མར་བཅུ་གསུམ་མར། ཨོཾ་སརྦ་ཏ་ཐཱ་ག་ཏ་ཤྲཱི་རཀྟ་ཞེས་སོགས་སྦྱར་བ་ལ་ཡང་།
རྣམ་པར་བཏགས་པ་དེ་མཚུངས་སོ། ། བུ་ན་རེ། ན་མོ་ཆོས་ཀྱི་དབྱིངས་ཞེས་སོགས་ཡིད་བྱུང་གི་མཆོད་པ་སྦྱར་བ་ནི། ལང་ཀ་རྒྱལ་བཟང་གིས། སྦྱིན་སྲེག་གི་ཆོ་གའི་སྐབས་སུ། ཨོཾ་སརྦ་བིད། པུ་ར་པུ་ར། སུ་ར་སུ་ར། ཨཱ་ཝརྟ་ཡ་ཨཱ་ཝརྟ་ཡ་ཧོཿ ཞེས་པ་གོས་བཟུང་འབུལ་བའི་སྔགས་སུ་བཤད་པ་མ་གཏོགས་བོད་དུ་འགྱུར་བའི་བདེ་མཆོག་སྒྲུབ་ཐབས་དཀྱིལ་ཆོག་རྣམས་ནས།
དེ་ལ་ཡིད་མཆོད་དུ་བཤད་པ་མེད་པས། དེ་མ་བྱས་ཀྱང་ཆོ་ག་ཆད་པའི་སྐྱོན་མེད་དོ། ། ཞེས་གསུངས་སོ། ། བདེ་མཆོག་གི་གཞུང་ཚད་ལྡན་ནས་མ་བཤད་པ་མི་འཐད་དེ། བྷུའུ་རི་པའི་རྒྱུན་བཤགས་བཅུ་གསུམ་མར། ཀུན་ཏུ་བཟང་པོའི་མཆོད་སྤྲིན་ཆེན་པོ་ལྟར། ། གསང་དང་རབ་གསང་གསང་ཆེན་བླ་མེད་ཀྱི། ། མཆོད་པའི་སྤྲིན་ཆེན་རྒྱ་མཚོ་དག་གིས་མཆོད། ། ཞེས་བཤད་ཅིང་། དེའི་དོན་ཡང་།
འདི་ལྟར་དུ་བཤད་པ་ལས་མ་འདས་པའི་ཕྱིར་རོ། ། གཞན་དུ་ན་ཁྱེད་རང་གི་བདེ་མཆོག་གི་མཆོད་ཕྲེང་བདེ་ཆེན་རྣམ་རོལ་དུ། ལྷ་རྫས་ལས་བྱས་ལྟེ་བ་ཤིན་ཏུ་བཟླུམ། ། རྩིབས་སྟོང་ལྡན་ཞིང་མུ་འཁྱུད་རབ་མཉམ་བཟང་། ། དང་པོའི་ས་ལས་རྣམ་པར་རྒྱལ་གྱུར་པའི། ། འཁོར་ལོ་རིན་ཆེན་དམ་པ་འདིས་མཆོད་དོ། ། ཞེས་བཀོད་པའམ་མི་འཐད་པར་འགྱུར་ཏེ། དེ་འདྲ་བདེ་མཆོག་གི་གཞུང་ཚད་ལྡན་ནས་མ་བཤད་པའི་ཕྱིར་རོ། ། སློབ་དཔོན་པྲ་ཛྙ་རཀྵི་ཏའི་ལོ་ཧི་པའི་མཆོད་པའི་ཆོ་གར། རིན་ཆེན་སྣ་བདུན་གྱིས་མཆོད་པར་བཤད་ཅིང་།
ཚིགས་བཅད་འདི་དག་མངོན་པར་འབྱུང་བའི་མདོ་ལས། འཁོར་ལོ་རིན་ཆེན་འདི་དག་དང་པོ་ཡིན། ། ཞེས་བཤད་པ་བསྒྱུར་བ་ཡིན་ནོ་ཞེ་ན། འོ་ན་བྷུའུ་རི་པའི་གཞུང་དུ། ཀུན་ཏུ་བཟང་པོའི་མཆོད་པའི་སྤྲིན། ། ཞེས་བཤད་ཅིང་། སྔགས་འདི་རྣམ་སྣང་མངོན་བྱང་གི་རྒྱུད་ཕྱི་མ་ནས་བཤད་པ་འདིར་དྲངས་པ་ཡིན་ནོ། ། བུ་རིན་པོ་ཆེས། ཇོ་བོ་རྗེས་མཆོད་པ་རྣམ་པ་བཞི་བཤད་དེ། བུམ་དབང་དང་འབྲེལ་བ་ཕྱི་མཆོད།
གསང་དབང་དང་འབྲེལ་བ་ནང་མཆོད། ཤེས་རབ་ཡེ་ཤེས་དང་འབྲེལ་བ་རིག་མ་དང་སྙོམས་འཇུག་གི་མཆོད་པ། དབང་བཞི་པ་དང་འབྲེལ་བ་མཆོད་བྱ། མཆོད་བྱེད། མཆོད་ཡུལ་མི་དམིགས་པའི་སྟོང་པ་ཉིད་དང་། ཡུལ་ཅན་བདེ་ཆེན་གྱི་ཡེ་ཤེས་གཉིས་སུ་མེད་པའི་རྣམ་པར་བསྒོམ་པ། དེ་ཁོ་ན་ཉིད་ཀྱི་མཆོད་པ་བཞི་བཤད་ཅིང་། གོང་དུ་དྲངས་པའི་གཞུང་རྣམས་ཀྱི་དོན་བསྡུས་ན། ཕྱི་ནང་གསང་བ། དེ་ཉིད་བཞིར་ངེས།
ཕྱི་མཆོད་ཆུ་གཉིས་སྔོན་དུ་འགྲོ་བའི་ཉེར་སྤྱོད་རོལ་མོ་དང་བཅས་པ། ནང་མཆོད་བྱིན་གྱིས་བརླབས་པའི་ཆང་། གསང་བ་ལུས་ལས་བྱུང་བའི་ཤ་ལྔ་དང་། བདུད་རྩི་ལྔ། དེ་ཁོ་ན་ཉིད་ཡབ་ཡུམ་སྙོམས་འཇུག་བྱས་པའི་བདེ་བའི་མཆོད་པའོ། ། གསང་བའི་མཆོད་པ་སྙིང་ཁ་ནས་ཨཱ་ལི་བཅུ་དྲུག་སྤྲོས། དེ་ལས་རིག་མ་བཅུ་དྲུག་བསྐྱེད། ཐམས་ཅད་ཞལ་གཅིག་ཕྱག་བཞི་མ། དང་པོ་གཉིས་ཀྱིས་རང་རང་གི་མཆོད་རྫས་འཛིན་ཅིང་ཐ་མ་གཉིས་ཌཱ་མ་རུ་དང་། གཡོན་ཐོད་པ་བདུད་རྩིས་གང་བ།
གྲུ་མོ་ན་ཁ་ཊྭཱཾ་ཀ་འཛིན་པའོ། ། ཁ་ཅིག་གླུ་མ་དམར་མོ་དང་། དྲི་ཆབ་མ་ལྗང་ཁུར་བྱས། ཞལ་གཅིག་ཕྱག་གཉིས་མ་རང་རང་གི་མཆོད་རྫས་འཛིན་པར་བྱས་ནས། ཕྱག་མཚན་ལྷག་མ་རྣམས་ཐོད་ཕྲག ཕྱག་ལྷག་མ་རྣམས་ཕྱིས་ནས་མཆོད་པ་བྱེད་པ་མི་འཐད་དེ། དེ་འདྲ་རྒྱུད་འགྲེལ་ལས་མ་བཤད་པའི་ཕྱིར་རོ། ། ལོ་ཧི་པའི་སྐབས་སུ་པྲ་ཛྙ་རཀྵི་ཏས་བཤད་ཀྱི། ནག་པོ་པའི་སྐབས་སུ་མ་བཤད་སྙམ་ན། ནག་པོ་པ་ལ་རིག་མ་བཅུ་དྲུག་ཞལ་གཅིག་ཕྱག་བཞི་མས་མཆོད་དུ་མི་རུང་བ་དམིགས་བསལ་མེད་པའི་ཕྱིར།
དེ་ཉིད་ཀྱིས་མཆོད་པར་བྱའོ། ། ཞེས་གསུངས་སོ། ། དེ་ལྟར་ན་འདིར་དུས་འཁོར་ནས་བཤད་པའི་ལྷ་མོ་བཅུ་གཉིས་སོགས་ཀྱིས་མཆོད་པར་བྱེད་པ་ཡང་རིགས་ཏེ། དེ་ལྟར་མི་བྱའོ་ཞེས་པའི་དམིགས་བསལ་མ་གསུངས་པའི་ཕྱིར། རིག་མ་བཅུ་དྲུག་ཕྱག་གཉིས་མར་རྒྱུད་འགྲེལ་ཚད་ལྡན་ལས་མ་བཤད་པ་མི་འཐད་དེ། གཞུང་འདི། རྡོ་རྗེ་མཁའ་འགྲོའི་མན་ངག་སྟོན་པ་ཡིན་ཞིང་། རྒྱུད་དེའི་འགྲེལ་པ་སློབ་དཔོན་བྷ་ཝ་བྷ་ཏྲས་མཛད་པར། རིག་མ་བཅུ་དྲུག་ཕྱག་གཉིས་མར་བཤད་པའི་ཕྱིར་དང་། ཁྱོད་རང་བདེ་མཆོག་དུ་འདོད་པའི།
སཾ་བྷུ་ཊི། རྡོར་དབྱིངས་ཀྱི་དཀྱིལ་འཁོར་དུ་བཤད་པའི་རིག་མ་རྣམས་ཞལ་གཅིག་ཕྱག་གཉིས་མར། སློབ་དཔོན་ཨ་བྷྱའི་མན་ངག་སྙེ་མར་བཤད་ལ། ཁྱེད་རང་གི་ཊཱིཀྐར་ཡང་བཤད་དོ། ། གོང་གི་སློབ་དཔོན་སྤྱོད་པའི་རྡོ་རྗེའི་གཞུང་གི ཕྱི་ནང་བདག་ཉིད་ཅན་ཞེས་སོགས་ཀྱང་། ཕྱི་རོལ་མཆོད་པའི་མདུན་བསྐྱེད་ཀྱི་སྐབས་སུ་བཤད་པས་འདིར་མ་འགྲེལ། ཇོ་བོ་རྗེའི་མཆོད་པ་བཞི་དང་། རཀྵི་ཏས་རིག་མ་བཅུ་དྲུག་བཤད་པ་ཡང་། ལོ་ཧི་པའི་སྐབས་ཀྱི་ཚོགས་རྟེན་མཆོད་པ་ལ་བཤད་པ་ཡིན་གྱི།
འདིར་མ་ཡིན་ནོ། ། བུ་རིན་པོ་ཆེས། ཡེ་ཤེས་ཀྱི་ཚོགས་བསགས་ལ། སྙིང་ཁ། མགྲིན་པ། སྤྱི་བོ་གསུམ་དུ་ཧེ་རུ་ཀ་གསུམ་བཀོད་དེ། དེའི་དོན་དྲན་པས། བརྟན་གཡོ་ཁམས་གསུམ་འཁོར་བ་ཐམས་ཅད་སྣང་ལ་བདེན་པ་མེད་པ་རྨི་ལམ་ལྟ་བུར་ཤེས་པར་བྱས་ལ། ཨོཾ་སྭ་བྷ་ཝའི་སྔགས་བརྗོད། ཆོས་ཐམས་ཅད་རང་བཞིན་གྱིས་རྣམ་པར་དག་པ།
གཟུང་བ་དང་འཛིན་པ་དང་བྲལ་བ། སེམས་ཙམ་གྱི་ངོ་བོ་སྟེ། སེམས་ཙམ་དེ་ཡང་སྟེང་ནས་སྟེང་དུ་གནས་པའི་ཡི་གེ ཨོཾ་ཨཱཿཧཱུྃ་གསུམ་དུ་སྒོམ། དེ་ལས་འཁོར་ལོ་གསུམ་གྱི་ལྷ་ཚོགས་སྤྲོས། སེམས་ཅན་ཐམས་ཅད་འཁོར་ལོ་གསུམ་གྱི་གོ་འཕང་ལ་བཀོད། ཚུར་འདུས་སྙོམས་པར་ཞུགས་པའི་རྐྱེན་གྱིས་དེ་ཉིད་དུ་ཐིམ། མཐར་ཨོཾ་ཨཱཿལ། ཨཱཿཧཱུྃ་ལ། དེ་ཡང་ནཱ་དའི་བར་དུ་ཐིམ་ནས་སྟོང་པ་ཉིད་ཀྱི་ངང་ལ་མཉམ་པར་འཇོག་པ་ཡེ་ཤེས་ཀྱི་ཚོགས་གསག་ཏུ་བཤད་པ་ནི།
ལོ་ཧི་པའི་སྐབས་སུ་པྲ་ཛྙཱ་རཀྵི་ཏ་རྐྱང་པས་བཤད་པ་ཡིན་གྱི། གཞན་རྣམས་ཀྱང་དེ་ལྟར་དུ་མི་འདོད་ན། སྐབས་འདིར་འདོད་པ་ལྟ་སྨོས་ཀྱང་ཅི་དགོས་ཤིང་། སྔགས་བླ་མེད་ཀྱི་སྐབས་སུ་ཡེ་ཤེས་ཀྱི་ཚོགས་བསགས་ཐམས་ཅད། འཆི་སྲིད་སྦྱོང་བྱེད་ཡིན་པ་ལ། འདི་སྐྱེ་སྲིད་སྦྱོང་བྱེད་ལྟ་བུར་སོང་འདུག་པས། སྤྱིར་གྱི་ཡང་འཐད་མི་འཐད་བརྟག་དགོས་སོ། ། དེས་ན་འདིར་ཡེ་ཤེས་ཀྱི་ཚོགས་བསགས་གཞུང་ནས་བཤད་པ་ཞིག་བྱེད། སྔགས་དོན་ནི་གོ་སླའོ། ། འདིར་རྗེ་ས་ཆེན་གྱི་ཊཱིཀ་ཆུང་དུ།
སྟོང་པའི་ངང་ལས་ནཱ་ད། དེ་ལས་ཐིག་ལེ། དེ་ལས་ཟླ་ཚེས། དེ་ལས་མགོ་བོ། དེ་ལས་ཁོག་པ། དེ་ལས་ཞབས་ཀྱུ། དེ་ཧཱུྃ་ངོ་། དེ་ལས་པཾ་ཆད། དེ་ལས་པདྨ་ཞེས་སོགས་གསུངས་སོ། ། དེའི་དོན་འགྲོ་མགོན་འཕགས་པས།
སྟོང་པའི་ངང་ལས་རང་གི་སེམས་ཀྱི་རྣམ་འཕྲུལ་གྱིས་སྤྲུལ་པའི་པཾ་ལས་པདྨ། ཞེས་སོགས་གསུངས་པ་དེ་ཡང་སྦྱང་གཞི་དང་སྦྱར་ན། གསང་འདུས་པ་རྣམས་ཀྱིས་སྐྱེ་བ་དཔག་ཏུ་མེད་པའི་སྦྱང་གཞི་དང་སྦྱར། ཀྱེ་རྡོར་བ་རྣམས་ཀྱིས་སྐྱེ་བ་ཚན་པ་བཞིའི་སྦྱང་གཞི་དང་སྦྱར་བ་སོགས་ཡོད་ཀྱང་། འདིར་སྐྱེ་བ་གསུམ་ཚུན་ཆད་སྦྱང་གཞིར་བྱས་ནས་སྟོན་ཏེ། སྐྱེ་བ་འདིར་སྐྱེ་འགྱུར་གྱི་ལས་གསོག་པའི་སྐྱེ་བ་འདིའི་སྔ་མའི་རྟེན་གྱི་གང་ཟག་མི་ལྟ་བུ་དེ་སྦྱང་གཞིར་བྱས་ནས། ཧེ་རུ་ཀ་ཞལ་བཞི་ཕྱག་བཅུ་གཉིས་པ་སོགས་དགའ་བ་གསུམ་པོ་བསྟན། རྟེན་དེ་ལ་ཚུལ་ཁྲིམས་བསྲུང་བ་འདིར་སྐྱེ་ངེས་ཀྱི་ལས་གསོག་པ་དེ་སྦྱང་གཞིར་བྱས་ནས་ཚོགས་ཞིང་སྤྱན་དྲངས། དེ་ལ་ཕྱག་མཆོད་དང་། དེའི་སྤྱན་སྔར་སྡིག་པ་བཤགས་པ་སོགས་བསྟན།
ལས་དེ་ལྟ་བུ་དང་ལྡན་པའི་གང་ཟག་དེ། ཚེ་ཟད་པ་སོགས་ཀྱི་རྐྱེན་གྱིས་ཤི་བ་དེ་སྦྱང་གཞིར་བྱས་ནས། ཡེ་ཤེས་ཀྱི་ཚོགས་བསགས་གཉིས་བསྟན། དེ་ལ་ཡང་ཕྱིའི་སྣང་བ་ཐམས་ཅད་ནུབ་ཅིང་། རླུང་སེམས་ནང་དུ་བསྡུ་བ་ནས། ནང་དུ་གསལ་པོར་ཡོད་པའི་གནས་སྐབས་དེ་སྦྱང་གཞིར་བྱས་ནས། ཡེ་ཤེས་ཀྱི་ཚོགས་བསགས་གོང་མ། རླུང་ཐམས་ཅད་སྲོག་རླུང་ལ་ཐིམ་ནས་འོད་གསལ་དུ་ཐིམ་པའི་གནས་སྐབས་དེ་སྦྱང་གཞིར་བྱས་ནས་གཉིས་པ་བསྟན། སྤྱིར་ཡེ་ཤེས་ཚོགས་བསགས་ལ། རྣམ་པར་ཐར་པའི་སྒོ་བཞི་དང་སྦྱར་ནས་བཞིར་བཤད་པ་དང་།
གསུམ་དང་སྦྱར་ནས་གསུམ་དུ་བཤད་པ་དང་། གཅིག་ཏུ་བཤད་པ་སོགས་ཡོད་ཀྱང་། འདིར་སྦྱང་གཞིའི་དབང་དུ་བྱས་ནས་གཉིས་བསྟན། བར་དོ་སྦྱོང་བྱེད་ལ། སྔགས་ཀྱི་ཐེག་པ་ལས། འདོད་གཟུགས་སུ་སྐྱེ་བ་ལའང་། བར་དོ་ཡོད་མེད་གཉིས་སུ་བྱས་ནས། བར་དོའི་སྦྱོང་བྱེད་མ་བཤད་པ་ཡོད་ཀྱང་། འདིར་བར་དོ་ཡོད་པའི་དབང་དུ་བྱས་ནས། བར་དོ་སྦྱོང་བྱེད་བཤད་དེ།
དེ་ལ་འོད་གསལ་དུ་ཐིམ་པ་དེ། སད་བྱེད་ཀྱི་རྐྱེན་གྱིས་སད་ནས། རྣམ་ཤེས་རླུང་དང་བཅས་པས། བར་དོའི་ལུས་བླངས་པ་དེ་ཉིད་སྦྱང་གཞིར་བྱས་ནས། ནཱ་ད། དེ་ལས་ཧཱུྃ་གི་བར་དུ་བདུན་རྒྱུད་དུ་བཤད་པ་ནི། བར་དོ་ཡུན་རིང་ན་བདུན་ཕྲག་བདུན་འཁོར་བ་དེ་ཉིད་སྦྱང་གཞིར་བྱས་ནས་བསྟན་པས། སྦྱང་གཞི་རྒྱ་ཆེ་བའི་དབང་དུ་བྱས་པས་ཤིན་ཏུ་ཟབ་པ་ཡིན་ནོ། ། རིན་པོ་ཆེ་པ་ན་རེ། བླ་མ་ས་སྐྱ་པས།
སྟོང་པའི་ངང་ལས་ནཱ་ད། དེ་ལས་ཐིག་ལེ། དེ་ལས་ཟླ་ཚེས། དེ་ལས་མགོ་བོ། དེ་ལས་ཧའི་ཁོག་པ། དེ་ལས་ཞབས་ཀྱུ། དེ་ཧཱུྃ་ངོ་། ། དེ་ལས་སྣ་ཚོགས་རྡོ་རྗེ་བཤད་པ་ནི་མི་འཐད་དེ། ནཱ་ད་དེ་བར་དོའི་རྣམ་ཤེས་ཡིན་པས། དེས་སྐྱེ་བ་བླང་དགོས་ཀྱི།
སྣ་ཚོགས་རྡོ་རྗེར་གྱུར་པ་མི་འཐད་པའི་ཕྱིར་ཞེས་པ་འདི་གནོད་བྱེད་དུ་མི་འགྲོ་སྟེ། ནམ་མཁའི་ཧཱུྃ་དེའི་སྣང་བ་ལས་པཾ་ཆད། པདྨ་སོགས་སུ་འགྲོ་བར་བཞེད་པ་ཡིན་གྱི། ཧཱུྃ་དེ་སྣ་ཚོགས་རྡོ་རྗེར་གྱུར་པར་བཞེད་པ་མ་ཡིན་པའི་ཕྱིར་རོ། ། བར་དོ་སྦྱོང་བྱེད་ལ། ཀྱཻ་རྡོར་ས་ལུགས་པ་རྣམས་ཀྱིས། ཨོཾ་ཨཱཿཧཱུྃ་ཧོ་དམར་པོ་གཉིས་ཀྱི་བར་དུ་ཆུད་པར་བཤད་པ་དང་། ཇོ་བོ་རྗེ། སློབ་དཔོན་ཤནྟི་པ་རྣམས་ཀྱིས། ཧོ་གཉིས་ཀྱི་བར་དུ་ཧཱུྃ་སེམས་ཆུད་པར་བཤད་པ་དང་།
ཇོ་བོ་རྗེས། ལོ་ཧི་པའི་སྒྲུབ་ཐབས་སུ། ཐིག་ལེ་དཀར་པོ་འོད་ཀྱི་རང་བཞིན་ནམ་མཁར་བཞག་པ་དང་། ཁ་ཆེ་རིན་ཆེན་རྡོ་རྗེས། སྨོན་པ་སེམས་བསྐྱེད་དང་། སློབ་དཔོན་བློ་བཟང་སྙིང་པོས། གཤེད་དམར་ལྷ་ལྔའི་སྒྲུབ་ཐབས་སུ། ལྷ་དཀར་པོ་ཞལ་གཅིག་ཕྱག་གཉིས་པ་བར་དོ་སྦྱོང་བྱེད་དུ་བཤད་པའང་ཡོད་དོ། ། སྲུང་འཁོར་ལ། སྤྱིར་བདེ་མཆོག་གི་རྒྱུད་ནས་བཤད་ཚུལ་དང་།
བྱེ་བྲག་ཏུ་སློབ་དཔོན་འདི་པའི་ལུགས་གཉིས། དང་པོ་ལ་རྩ་རྒྱུད་ནས། འོག་ཏུ་མཚོན་ཆ་བགོད་པར་བྱ། ། ཞེས་པས་རྡོ་རྗེའི་ས་གཞི། རྭ་བ་རྣམས་ནི་ཕྱོགས་སུ་བཀོད། ། ཅེས་པས་རྭ་བ། མཁའ་སྤྱོད་དུ་ནི་གུར་བྱ་སྟེ། ། ཞེས་པས་གུར། སྟེང་དུ་མདའ་ཡི་དྲྭ་བ་བྱ། ། ཞེས་པས་མདའི་དྲྭ་བ་རྣམས་དངོས་སུ་བསྟན།
མེ་རི་དོན་ཐོབ་ལ་བསྟན། རྡོ་རྗེ་མཁའ་འགྲོ་དང་། ཨ་བྷི་དྷ་ན་ལས། རྡོ་རྗེའི་བླ་རེ་བཤད་པས། ཐུན་མོང་གི་སྲུང་འཁོར་དྲུག་བསྟན། རྩ་རྒྱུད་ལས། སྐད་ཅིག་གིས་ནི་སྐུ་བརྒྱད་འགྱུར། ། ཞེས་སོགས་དང་། ཤེས་རབ་ཡན་ལག་ཕུར་བུ་དྲྭ། ། ཞེས་པ་རྣམས་ཀྱིས་ཐུན་མོང་མ་ཡིན་པའི་སྲུང་འཁོར་བསྟན།
མངོན་བརྗོད་ལས། འཁོར་ལོ་རྩིབས་བཅུ་པ་བསྟན་ཏེ། མདོར་བསྡུས་ན་རྒྱས་འབྲིང་བསྡུས་གསུམ་མོ། ། ལང་ཀ་རྒྱལ་བཟང་གིས་ཐུན་མོང་གི་སྲུང་འཁོར་དྲུག་པོ་བྱེད་པ་ནི་བསྡུས་པ། སྐད་ཅིག་གིས་ནི་སྐུ་བརྒྱད་འགྱུར། ། ཞེས་པ་ལ་བརྟེན་ནས། ཁྲོ་མོ་བཅུ་སྤྲོ་བ་སོགས་ནི་འབྲིང་། འཁོར་ལོ་རྩིབས་བཅུ་པའི་ནང་དུ། དབུས་སུ་ཧཱུྃ་ངམ་མངོན་བྱང་ལྔ་ལས། བདག་ཉིད་ཧེ་རུ་ཀ་ཁམས་གསུམ་ལས་རྣམ་པར་རྒྱལ་བར་བསྐྱེད།
ཐུགས་ཁའི་ཧཱུྃ་ལས་ཁྲོ་བོ་བཅུ་སྤྲོས་ཏེ་རྩིབས་རྣམས་སུ་འགོད་ཅིང་། འཁོར་ལོའི་རྩིབས་ཀྱི་བགེགས་རྣམས་བཅོམ་ཏེ། ཕྱི་རོལ་དུ་རྡོ་རྗེའི་རྭ་གུར་སྒོམ་པ་བདག་སྲུང་བ། ཁམས་གསུམ་རྣམ་རྒྱལ་སྟེང་དུ་སྐྱལ། དབུས་སུ་གཙུག་ཏོར་འཁོར་ལོས་བསྒྱུར་བ་བཀོད་དེ། ཤྲཱི་ཧེ་རུ་ཀ་ཨུཥྞི་ཥ་ཙཀྲ་ཝརྟི། ཞེས་བཟློས་ཏེ། ཟློག་འཁོར་བསྒོམ་པ་ཨ་བྷི་དྷ་ན་ལས་བཤད་པ་རྒྱས་པའོ། ། གཉིས་པ་ལ། གཞུང་དུ།
ཐམས་ཅད་སྟོང་པར་རྣམ་བསྒོམས་ཏེ། ། ཧཱུྃ་བྱུང་མཁའ་འགྲོའི་ཚོགས་སྤྲོས་ནས། ། སྣ་ཚོགས་པད་ཉིར་ཧཱུྃ་རྡོ་རྗེ། ། བློ་དང་ལྡན་པས་ཕུར་སོགས་བྱ། ། ཞེས་པའི་དོན་ནི། རིམ་པས་སྔར་བཤད་པ་བཞིན། ནམ་མཁའི་ཧཱུྃ་གི་སྣང་བ་དེ་ལས་པཾ་འཕྲོས། དེ་ལས་པདྨ། དེ་ལས་རཾ་འཕྲོས་པས་ཉི་མ། དེ་ལས་ཆུ་ལས་ཆུ་བུར་རྡོལ་བའི་ཚུལ་གྱིས་ཧཱུྃ།
དེ་ཡོངས་སུ་གྱུར་པ་ལས་སྣ་ཚོགས་རྡོ་རྗེ་ཤར་སྔོ། བྱང་ལྗང་། ནུབ་དམར། ལྷོ་སེར། ལྟེ་བ་སྔོ་སྐྱ། རྭ་བཅུ་གཉིས་པ་བསྒོམ། དེའི་སྟེང་དུ་ཆུ་ལས་ཆུ་བུར་རྡོལ་བའི་ཚུལ་གྱིས་ཧཱུྃ་སྒོམ་མོ། ། ལོ་ཧི་པའི་སྐབས་སུ། དབུས་སུ་ཧེ་རུ་ཀ་ཁམས་གསུམ་རྣམ་རྒྱལ་བསྒོམ་ནས་གནོད་མཛེས་བཅུ་སྤྲོ་བ་དང་གཤིན་རྗེ་གཤེད་བཅུ་སྤྲོ་བ་དང་། ཁཎྜ་རོ་ཧི་བཅུ་སྤྲོ་བ་དང་།
སྒོ་མཚམས་མ་བརྒྱད་ཁཎྜ་རོ་ཧི་གཉིས་ཏེ་བཅུ་སྤྲོ་བ་བཤད་ཀྱང་། འདིར་ཁྲོ་མོ་རྣམས་སྤྲོ་བ་ཡིན་ཏེ། ཧཱུྃ་བྱུང་ཁྲོ་མོའི་ཚོགས་སྤྲོས་ནས། ། ཞེས་བཤད་པས་སོ། ། བློ་དང་ལྡན་པས་ཞེས་པ་ཕུར་བུ་འདེབས་བྱ་འདེབས་བྱེད་སོགས་མི་དམིགས་པར་རྟོགས་པའི་ཤེས་རབ་ཀྱིས་ཟིན་པའི་སྒོ་ནས། མངོན་པར་ཞེན་པའི་མཚན་མ་དང་བྲལ་བའི་ངང་ནས་བྱེད་དགོས་ཀྱི། མངོན་ཞེན་གྱི་མཚན་མས་བཅིངས་ན། དོན་དུ་མི་འགྱུར་ཞེས་པའོ། ། ཕུར་སོགས་བྱ་ཞེས་པའི་སོགས་ཁོང་ནས་ཐུན་མོང་གི་སྲུང་འཁོར་སྒོམ་པ་སྟོན་ཏེ། ལོ་ཧི་པའི་སྐབས་སུ།
ས་ཕྱོགས་བགེགས་དང་བྲལ་བ། སྲུང་བའི་འཁོར་ལོ་སྒོམ་པ། བགེགས་ཚར་བཅད་པ་ཞེས་བཤད་པ་ལྟར་བྱས་ཀྱང་འགལ་བ་མེད་དོ། ། འདིར་ཊཱིཀ་ཆུང་དུ་བཤད་པ་ལྟར། སྔར་ཡོད་ཀྱི་བགེགས་ཚར་བཅད་པ་དང་། ཕྱིས་བགེགས་ཀྱི་གནོད་པས་མི་ཚུགས་པའི་ཕྱིར་སྲུང་འཁོར་སྒོམ་པའོ། ། དང་པོ་ལ། འདུལ་བྱེད་ཀྱི་ཁྲོ་བོ་སྤྲོ་བ། གདུལ་བྱའི་བགེགས་འགུགས་པ། འདུལ་ཚུལ་གྱི་ཕུར་བུ་བཏབ་པའོ། །
དང་པོ་ནི། སྣ་ཚོགས་རྡོ་རྗེའི་ལྟེ་བའི་ཧཱུྃ་ལས་སྔགས་ཀྱི་སྒྲ་དང་བཅས་པས་ཤར་དང་སྟེང་དུ། སུམ་བྷས་ཁ་གདོང་མ་གཉིས་སྤྲོས། བྱང་དུ་གྲྀཧྣས་འུག་གདོང་མ་སྤྲོས། ནུབ་དང་འོག་ཏུ་གྲྀཧྣ་པ་ཡས་ཁྱི་གདོང་མ་གཉིས། ལྷོར་ཨ་ན་ཡས་ཕག་གདོང་མ། སྡིགས་མཛུབ་ཀྱི་སེ་གོལ་གྱི་སྒྲ་དང་བཅས་པས་སྤྲོས་ཏེ། དེ་བཞིན་དུ་མཚམས་སུ་སྔགས་རིམ་པ་བཞི་མཚམས་མ་བཞི་སྤྲོ། ཞལ། ཕྱག་མཚན།
སྐུ་མདོག་མངོན་རྟོགས་བཞིན་ནོ། ། སྐུ་ལས་སྐྱེས་པའི་ཡེ་ཤེས་ཀྱི་མེ་རབ་ཏུ་འབར་བས་བགེགས་ཐམས་ཅད་ཚིག་ཅིང་ཕྱོགས་བཞིར་བྲོས་པར་བྱ་སྟེ། རྡོ་རྗེ་རྭ་བ་ཡོད་པའི་ཐད་ཀྱི་སར་ཞལ་ཕྱིར་གཟིགས་པའི་ཚུལ་གྱིས་འཁོད་པར་བསམ་མོ། ། གཉིས་པ་ནི། ཁྲོ་མོ་རྣམས་ལས་རང་འདྲ་བའི་ཕོ་ཉ་དཔག་ཏུ་མེད་པ་ཞགས་པ་དང་ལྕགས་ཀྱུ་ཐོགས་པ་སྤྲོས། དཀར་པོའི་ཕྱོགས་རྣམས་སྐྱབས་སུ་འགྲོ་བ་དང་། སེམས་བསྐྱེད་པ་ལ་བཀོད། ནག་པོའི་ཕྱོགས་རྣམས་ཀྱིས་བགེགས་ཀྱི་གཙོ་བོ་ཕྱོགས་སྐྱོང་བཅུའི་སྙིང་ཁ་ནས་བཀུག་ཅིང་། མགྲིན་པ་ཞགས་པས་བཅིངས་ཏེ་བཀུག་ནས། རྡོ་རྗེ་རྭ་བའི་ཕྱི་རོལ་མེ་རི་ཡོད་པའི་ཐད་ཀྱི་སར།
ཧཱུྃ་རིང་པོ་ལས་གྲུབ་པའི་ཁྲོན་པ་ཁྲུ་ཕྱེད་ཙམ་གྱི་དཔངས་ཡོད་པའི་མེ་དང་བཅས་པའི་ནང་དུ་བཅུག་གོ ། གསུམ་པ་ནི། ཡང་ལྟེ་བའི་ཧཱུྃ་ལས་འོད་ཟེར་དང་རྡོ་རྗེ་ཕུར་བུ་རྩེ་མོ་རྡོ་རྗེ་རྩེ་ལྔ་པ། སྨད་མདུང་རྩེ་གཅིག་པའི་རྣམ་པ་ཅན་དཔག་ཏུ་མེད་པ་སྤྲོས་ཕོ་ཉ་རྣམས་ཀྱི་ཕྱག་གཡས་པ་དང་། གཡོན་པར་གཏད་ལ། བགེགས་རྣམས་ཀྱི་སྤྱི་བོར་ཨོཾ་གྷ་གྷ་གྷ་ཏ་ཡ་སོགས་ཀྱིས་ཕུར་བུ་ས་འོག་རིམ་པ་བདུན་གྱི་བར་དུ་སོན་པར་བཏབ་པས། ལུས་གཡོ་བ་མེད། ངག་རླུང་རྒྱུ་བ་མེད། ཡིད་རྣམ་པར་རྟོགས་པ་མེད་པ་འོད་གསལ་གྱི་ངང་དུ་ཐིམ་པར་སྒོམ། རིན་པོ་ཆེ་པས།
ཕོ་ཉའི་ཕྱག་མཚན་སྤྲོ་བ་ནི། སྐད་ཅིག་གིས་ནི་ལྷ་བརྒྱད་འགྱུར། ། ཞེས་པའི་དོན་དུ། སྐད་ཅིག་གིས་བསྐྱེད་པ་ལ་ཕྱག་མཚན་སྤྲོ་བ་མི་འཐད་པས་སོ། ། ཞེས་གསུངས་པ་མི་རིགས་ཏེ། སྐད་ཅིག་གིས་བསྐྱེད་པ་ལ་ཐོ་བཏང་པ་མེད་ན། ཕྲེང་བའི་དཀྱིལ་འཁོར་ཞེ་གཉིས་སྐད་ཅིག་གིས་བསྐྱེད་པ་ལ་འོད་ཟེར་སྤྲོ་བསྡུ་སོགས་གང་ཡང་མི་འཐད་པར་འགྱུར་རོ། ། སྤྲུལ་པ་རྣམས་སྤྲུལ་པོ་ལ་བསྟིམ། ཁྲོ་མོ་རྣམས་སྣ་ཚོགས་རྡོ་རྗེའི་ལྟེ་བའི་ཧཱུྃ་ལ་བསྡུད་པར་དམར་ཆོས་རྒྱལ་དང་། རྗེ་བཙུན་པུ་ཧྲངས་པ་བཞེད་ཀྱང་།
འདིར་ས་སྐྱ་པའི་བཞེད་པས། རྡོ་རྗེ་རྭ་བའི་ཁ་ཁྱེར་ལ་འཁོད་ནས་ཞལ་ཕྱིར་ཕྱོགས་པའི་ཚུལ་གྱིས་བཞུགས་ཏེ། སྒྲུབ་པ་པོ་སངས་མ་རྒྱས་ཀྱི་བར་དུ་བསྲུང་བར་བཞེད་དོ། ། གཉིས་པ་ནི། འོག་གི་རོ་རྣམས་ཞུ་བ་ལས་རྡོ་རྗེའི་ས་གཞི། ཕྱོགས་ཀྱི་རོ་རྣམས་ཞུ་བ་ལས་རྡོ་རྗེའི་རྭ་བ་གྲུ་བཞི་ཁ་ཁྱེར་དང་བཅས་པ། དེའི་ནང་དུ་མཚམས་ཀྱི་རོ་རྣམས་ཞུ་བ་ལས་རྡོ་རྗེའི་གུར། སྟེང་གི་རོ་རྣམས་ཞུ་བ་ལས་རྡོ་རྗེའི་བླ་རེ། ཕྱི་རོལ་དུ་རྡོ་རྗེའི་རྭ་བ་ལས་འཕྲོས་པའི་ཡེ་ཤེས་ཀྱི་མེ་འབར་བའི་གསེབ་ཏུ། མདའི་དྲྭ་བ་རྒྱ་གྲམ་དུ་བྲིས་པ།
མདེའུ་ཕྱིར་བསྟན་པ། ཚངས་པའི་འཇིག་རྟེན་གྱི་བར་དུ་སླེབ་པར་སྒོམ་པ་ནི། རྗེ་བཙུན་ས་སྐྱ་པ་ཆེན་པོ་བཞེད་དོ། ། སློབ་དཔོན་ཀ་ལ་ཀལ་པ་དང་། ཁ་ཆེ་རིན་པོ་ཆེན་རྡོ་རྗེས། སྣ་ཚོགས་རྡོ་རྗེའི་ལྟེ་བའི་ཧཱུྃ་ལས། རྡོ་རྗེའི་ས་གཞི། རྭ་བ། གུར། བླ་རེ།
མདའི་དྲྭ་བ། མེ་རི་སོགས་གྲུབ་པར་བཞེད་ཀྱང་། འདིར་སྔ་མ་ཉིད་བྱེད་དོ། ། པྲ་ཛྙ་རཀྵི་ཏ། ཁ་ཆེ་རིན་ཆེན་རྡོ་རྗེ། བལ་པོ་ཛྙཱ་ན་ཏཱ་ཤྲཱི་རྣམས་ཀྱིས། ལོ་ཧི་པའི་སྐབས་སུ། ཁྲོ་མོ་རྣམས་རྡོ་རྗེ་རྭ་བའི་ཁ་ཁྱེར་ལ་ཐིམ་པས། ཆུ་ལ་ཆུ་བརྡབས་པས་ཟེགས་མ་ཕྱིར་འཕྲོ་བ་ལྟར། ཕྱི་རོལ་དུ་རྡོ་རྗེ་དང་།
པདྨ་དང་། འཁོར་ལོའི་རྭ་བ་གསུམ་གྱིས་བསྐོར་བར་བཞེད། འོ་ན་བྲི་བྱ་ལ་ཡང་རྭ་བ་གསུམ་པོ་དགོས་པར་འགྱུར་རོ་སྙམ་ན། གོང་དུ་སྲུང་འཁོར་བསྒོམས་ནས། རྗེས་སུ་ཡེ་ཤེས་ཀྱི་ཚོགས་བསགས་གིས་སྟོང་པར་བསྒོམས་ཏེ། སྲུང་འཁོར་ཞུ་བས་བྲི་བྱ་ལ་མི་དགོས་སོ་ཞེས་པའི་དོགས་སྤོང་དང་བཅས་པ་མཛད། སློབ་དཔོན་ཛ་ཡ་སེ་ནས། མཁའ་འགྲོ་རྒྱ་མཚོར་ཡང་། དུག་གསུམ་རྣམ་པར་དག་པའི་རྭ་བ་གསུམ་ཞེས་པ་ཡང་ལུགས་སྔ་མ་དང་འདྲ། རིན་པོ་ཆེ་པས་རང་ལུགས་ལ་རཀྵི་ཏའི་བཞེད་པ་དེ་འདིར་ཁས་བླངས་ནས།
འོ་ན་བྲི་བྱ་ལ་ཡང་རྭ་གསུམ་དགོས་སམ་ཞེ་ན། དགོས་ཏེ། ལོ་ཧི་པའི་སྐབས་སུ་སྲུང་འཁོར་སྒོམ་པ། ཡེ་ཤེས་ཀྱི་ཚོགས་བསག་གི་ཞུ་བས་བྲི་བྱ་ལ་མི་དགོས་ལ། འདིར་སྔོན་ལ་ཚོགས་གཉིས་བསགས་ཏེ། རྗེས་ལ་སྲུང་འཁོར་བསྒོམས་པས། བྲི་བྱ་ལའང་དགོས་སོ། ། ནག་པོ་དཀྱིལ་ཆོག་ལས། ལྕགས་རིའི་མཐར་ཐུག་པ་ཡི་བར། ། རྡོ་རྗེའི་ཕྲེང་བས་མངོན་བསྐོར་ཞིང་། །
འོད་ཀྱི་དཀྱིལ་འཁོར་ནང་དུ་ནི། ། རིམ་གཉིས་ཐིག་ནི་གདབ་པར་བྱ། ། ཞེས་པའི་ལུང་གིས་ཀྱང་འགྲུབ་བོ། ། རྗེ་བཙུན་ཆེན་པོའི་གསུངས་གིས། གཞུང་དེས་དུར་ཁྲོད་རྡོ་རའི་ནང་དུ་བྲི་བ་བསྟན་ཞེས་གསུངས་པ་མི་འཐད་དེ། གཞུང་དེས་རྡོ་རྗེ་རྭ་བའི་ནང་དུ་ཐིག་གདབ་པར་མ་བསྟན་གྱིས། རྡོ་ར་རྭའི་ཕྱི། མེ་རིའི་ནང་དུ་ཐིག་གཉིས་གདབ་པར་བསྟན་པས། དུར་ཁྲོད་རྡོར་རྭའི་ནང་དུ་ཡོང་བའི་ཤེས་བྱེད་དུ་མི་འགྱུར་ལ། རྡོར་རྭའི་ནང་ན་མེད་ཀྱང་།
མེ་རིའི་ནང་དུ་ཡོད་པར་བསྟན་ནོ་སྙམ་ན། རྡོར་རྭའི་ཕྱི། མེ་རིའི་ནང་དུ་དུར་ཁྲོད་ཡོང་བའི་ལུགས་མེད་ཅིང་། ཡོད་དུ་ཆུག་ཀྱང་དུར་ཁྲོད་ལ་རིམ་པ་གཉིས་ཀྱིས་དོན་མེད་པའི་ཕྱིར་རོ། ། དུར་ཁྲོད་ཀྱང་སྲུང་འཁོར་གྱི་ཕྱི་རོལ་དུ་ཡོད་དེ། འདི་བཤད་རྒྱུད་རྡོ་རྗེ་མཁའ་འགྲོའི་རྗེས་སུ་འབྲངས་ལ། རྡོ་རྗེ་མཁའ་འགྲོ་ལས། རྡོ་རྗེ་རྭ་བའི་ཕྱི་རོལ་དུ། ། ཤིང་སོགས་དུར་ཁྲོད་བརྒྱད་པོ་ཡིན། ། ཞེས་གསུངས་པའི་ཕྱིར་རོ། །
ཁ་ཅིག་སྡོམ་འབྱུང་ལས། དུར་ཁྲོད་རྡོར་རྭའི་ནང་དུ་བཤད་དེ། རྡོ་རྗེ་རྭ་བའི་ནང་དུ་ནི། ། དུར་ཁྲོད་བརྒྱད་ཀྱིས་བརྒྱན་པ་འོ། ། ཞེས་གསུངས་པའི་ཕྱིར་ཞེ་ན། དེའི་འགྱུར་ཉེས་པ་ཡིན་ཏེ། རྒྱུད་དུ། གང་གི་མཚན་མ་དྲུག་བཅུ་བཞི། ། ཀུན་ཏུ་འཁོར་བའི་མཐར་ཐུག་པར། ། ཞེས་ཆ་ཕྲན་དྲུག་ཅུ་རྩ་བཞི་པས་རྡོ་རྗེ་རྭ་བ་ལ་ཐུག་པར་བཤད་པའི་ཕྱིར།
དུར་ཁྲོད་ནང་དུ་ཡོང་དོན་མེད་དོ། ། དེས་ན་འགྱུར་གསར་ལས། རྡོ་རྗེ་རྭ་བ་ནང་དུ་སྟེ། ། དུར་ཁྲོད་བརྒྱད་ཀྱིས་བརྒྱན་པ་འོ། ། ཞེས་བསྒྱུར་བ་ལེགས་ཤིང་། ཁྱེད་རང་རྣམས་ཀྱི་ལུགས་ལའང་། མཚན་མའི་དབྱེ་བ་དྲུག་ཅུ་བཞི། ། ཐིག་གི་ཁམས་རྣམས་ངེས་པར་གདབ། ། ཀུན་ནས་འཁོར་ལོའི་མཐར་ཐུག་པ། ། ཞེས་པ་ལྟར་ཐིག་སྐུད་ཆ་ཕྲན་དྲུག་ཅུ་རྩ་བཞི་པའི་ནང་དུ་མ་འདུས་པའི་ཐིག་མེད་པར་ཁས་བླངས་པས།
དུར་ཁྲོད་རྡོར་རྭའི་ནང་དུ་ཆུད་ན། དེར་མ་འདུས་པར་འགྱུར་བས་སོ། ། ཞེས་གསུངས་སོ། ། དེ་ལྟར་ན་ཁྱེད་རང་གི་ལུགས་ལ། རྣམ་པ་ཀུན་ཏུ་རྡོར་རྭའི་ནང་དུ་པདྨའི་རྭ་བ་བྱེད་པ་མི་འཐད་པར་འགྱུར་ཏེ། སྡོམ་འབྱུང་གི་ལུང་དེའི་དོན། ཐིག་སྐུད་ཆ་ཕྲན་དྲུག་ཅུ་རྩ་བཞི་པས། རྡོར་རྭ་ལ་ཐུག་པ་དེའི་ཕྱིར། སྡོམ་འབྱུང་འགྲེལ་པ་མཁན་པོས་ཀྱང་རྒྱུད་ཀྱི་དགོངས་པ་མ་ལོན་པར་སོང་སྟེ། རྡོར་རྭའི་ནང་དུ་པདྨ་བྱེད་པར་བཤད་པས་སོ། །
དེས་མཚོན་ནས། ཨ་བྷ་ཡ་སོགས་རྡོར་རྭའི་ནང་དུ་པདྨ་འདོད་པ་དེ་ཐམས་ཅད་ལ་སྐྱོན་དེ་གནས་སོ། ། འདིར་རྡོ་རྗེ་མཁའ་འགྲོའི་རྗེས་སུ་འབྲང་བ་ཡིན་ཀྱང་། རྡོར་རྭའི་ནང་དུ་ནི། ཤིང་སོགས་དུར་ཁྲོད་བརྒྱད་པོ་ཡིན། ། ཞེས་པའི་འགྱུར་ཡང་ཡོད། དེས་ན་ཀྱཻ་རྡོར་གྱི་སྐབས་སུ། དུར་ཁྲོད་རྡོར་རྭའི་ནང་དུ་བཤད་པ་ཤས་ཆེ། བདེ་མཆོག་གི་སྐབས་སུ། རྗེ་བཙུན་གོང་མས་ཕྱི་ནང་གཉིས་ཆར་དུ་བཤད་པ་ཡོད་དེ།
ཕྱིར་བཤད་པ་ནི། འབྱུང་པོ་ལ་སོགས་ལ་གཏོར་མ་གཏོང་ན་དམིགས་པ་གསལ་བའི་དབང་དུ་བྱས། ནང་དུ་བཤད་པ་ནི། དག་པ་དང་བསྟུན་པའི་དབང་དུ་བྱས་པའོ། ། སློབ་དཔོན་ཤནྟི་པའི་རྗེས་འབྲང་ཉིན་མོར་བྱེད་པའི་འབྱུང་གནས་ཀྱིས། དུར་ཁྲོད་རྡོར་རྭའི་ཕྱི་རུ་བཤད་ཀྱང་། ཤནྟི་པས། བརྟག་གཉིས་ཀྱི་ཊཱིཀྐ་མུ་ཏིག་གི་ཕྲེང་བར། དུར་ཁྲོད་རྡོར་རྭའི་ནང་དུ་བཤད། ཨ་བྷ་ཡས་མན་ངག་སྙེ་མར།
ཧེ་རུ་ཀའི་སྐུ་གསུང་ཐུགས་ཀྱི་དཀྱིལ་འཁོར་འཆད་པའི་སྐབས་སུ། དུར་ཁྲོད་རྡོར་རྭའི་ནང་དུ་བཤད་དོ། ། སྐབས་འདིར་ནང་དུ་བྱེད་པ་བཞེད་དོ། ། འོ་ན། འོད་ཀྱི་ཕྲེང་བའི་ནང་དུ་ནི། ། ཞེས་པ་རྡོར་རྭའི་ཕྱི་མེ་རིའི་ནང་དུ་དུར་ཁྲོད་དགོས་སོ་སྙམ་ན། སྤྱིར་རྣལ་འབྱོར་རྒྱུད་ཡན་གྱི་གྲུབ་མཐའ་ལ། མེ་རི་ཡོད་ན་རྡོར་རྭ་ཡོད་པས་ཁྱབ་ཅིང་། ལྕི་བ་ལས་མེ་འབར་བའི་ཚུལ་གྱིས། རྡོ་རྗེ་རྭ་བ་ལས་མེ་རི་འབར་བ་ཡིན་གྱི།
འོད་ཀྱི་ཕྲེང་བ་རྡོ་རྗེ་རྭ་བ་དང་བཅས་པའི་ནང་དུ་དུར་ཁྲོད་ཀྱི་ཐིག་གདབ་ཅེས་པའི་དོན་གྱིས། རྡོ་རྭའི་ཕྱི། མེ་རིའི་ནང་དུ་དུར་ཁྲོད་ཡོད་པར་སུས་ཀྱང་ཁས་མ་བླང་པའི་ཕྱིར། རིམ་པ་གཉིས་པ་ཞེས་པ་དང་། དུར་ཁྲོད་ཀྱི་ཕ་མཐའ་དང་། ཚུར་མཐའི་ཐིག་གཉིས་བསྟན་པ་ཡིན་ནོ། ། ཁྱེད་རང་གི་སྒོ་མཚམས་མ་བརྒྱད་རྡོར་རྭ་ལ་ཐིམ་པས། ཆུ་ལ་ཆུ་བརྡབས་པས་ཟེགས་མ་ཕྱིར་འཕྲོ་བ་ལྟར། ཕྱི་རོལ་དུ་རྡོ་རྗེ་རྭ་བ་དང་། པད་རྭ།
འཁོར་ལོའི་རྭ་བ་གསུམ་སྒོམ་བྱ་ལ་ཡོད་པ་ལྟར། བྲི་བྱ་ལ་ཡང་ཁས་བླངས་པས། རིམ་གཉིས་ཐིག་ནི་གདབ་པར་བྱ། ། ཞེས་པའི་དོན་དུ་མ་སོང་སྟེ། གསུམ་ཡོད་པས་སོ། ། གལ་ཏེ་སོང་དུ་ཆུག་ན་ཡང་། ཁྱེད་རང་གིས། དུས་འཁོར། རྣམ་སྣང་མངོན་བྱང་། བདེ་མཆོག་ལུ་ཧི།
གཤེད་མར་ལྷ་ལྔའི་འོད་གསལ་འཆར་བའི་དཀྱིལ་ཆོག་མ་གཏོགས། དཀྱིལ་ཆོག་ཙམ་པ་རྣམས་ཀྱི་ནང་དུ་ཐིག་སྐུད་རིང་བ་དཀྱིལ་འཁོར་ཉིས་འགྱུར། མདའ་ཡབ་ནས་མདའ་ཡབ་ཀྱི་བར་ལ་འབྲུ་མནན། རྟ་བབས་སྒོ་ཚད་གསུམ་མ་མཐའ་གཅིག་ཏུ་བསྒྲུབས་ནས། ཆ་ཕྲན་གོ་དྲུག་གི་ཐིག་སྐུད་ཀྱི་ཚད་དུ་མ་འདུས་པའི་དཀྱིལ་འཁོར་གྱི་ཐིག་མེད་པར་ཁས་བླངས་པ་དང་འགལ་བར་འགྱུར་ཏེ། གཡས་གཡོན་དུ་པདྨ་དང་། འཁོར་ལོའི་རྭ་བ་ཆ་ཕྲན་གཉིས་གཉིས་ཁས་བླངས་པས་ཆ་ཕྲན་བརྒྱ་དང་བཞི་ཡོད་པར་འགྱུར་རོ། ། མཚན་མའི་དབྱེ་བ་དྲུག་ཅུ་བཞི། ། ཞེས་པས་ནི། སྣ་ཚོགས་རྡོ་རྗེའི་རྭ་རྩེ་ནས་རྭ་རྩེའི་བར་བསྟན་པ་ཡིན་ནོ། །
ལུགས་འདི་ལ་ཐིག་སྐུད་རིང་བ་དཀྱིལ་འཁོར་ཉིས་འགྱུར། རྩ་ཐིག་ནས་རྩ་ཐིག་གི་བར་ལ་འབྲུ་གནོན་ཅིང་། རྟ་བབས་སྒོ་ཚད་གཅིག་ཡིན་པར་གྲུབ་པ་ཡིན་ཏེ། གཞན་དུ་ན་ཐིག་སྐུད་ཆ་ཕྲན་རེ་བཞི་ལས་འདས་པར་ཐིག་གདབ་ས་མེད་ན། དུར་ཁྲོད་དུ་མ་ཟད། རྡོར་རྭ་དང་། མེ་རིའི་ཐིག་ཀྱང་མི་ཤོང་བར་འགྱུར་རོ། ། གཞན་ཡང་ཁྱེད། སློབ་དཔོན་པྲ་ཛྙཱ་རཀྵི་ཏའི་ལུགས་དེ་ལ་རྩིས་ནས་ལུང་དེ་འདྲེན་པ་ཡིན་ནམ། མི་རྩི་ནས་འདྲེན་པ་ཡིན།
མི་རྩི་ན། ངེད་ལ་ཤེས་བྱེད་དུ་འདྲེན་པ་ཡང་མི་འཐད། རྩི་ན་སློབ་དཔོན་དེས་རྡོ་རྗེ་རྭ་བའི་ཕྱི་རོལ་དུ་རྭ་བ་གསུམ་བྱེད་པར་བཤད་པ་ལ། ཁྱེད་ཀྱིས། རིམ་གཉིས་ཐིག་ནི་གདབ་པར་བྱ། ། ཞེས་པའི་དགོངས་པར་བྱས་ནས། རྭ་བ་གཉིས་འདོད་པ་ལ་འབྲེལ་མེད་དོ། ། དེས་ན་རྗེ་བཙུན་གོང་མ་བཞེད་པ་ལྟར་ལེགས་སོ། ། གཉིས་པ་དངོས་གཞི་ལ། རྣལ་འབྱོར་དངོས་དང་།
དེ་ལ་མཆོད་པའོ། ། དང་པོ་ལ་བསྙེན་སྒྲུབ་ཡན་ལག་བཞི་ལས། དང་པོ་དམ་ཚིག་པ་བསྐྱེད་པ་བསྙེན་པའི་ཡན་ལག་ལ། རྟེན་འབྱུང་བ་རིམ་བརྩེག་གཞལ་ཡས་ཁང་གདན་དང་བཅས་པ་བསྐྱེད་པ་དང་། བརྟེན་པ་ལྷ་བསྐྱེད་པའོ། ། དང་པོ་ནི། སློབ་དཔོན་གྱིས། བློ་དང་ལྡན་པས་མཁའ་དབྱིངས་སུ། ། འབྱུང་བ་བཞི་པོ་འདུས་པ་ལས། ། རྡོ་རྗེའི་སྣ་ཚོགས་གཞིར་གྱུར་པའི། །
འབྱུང་བ་བཞི་པོ་བསམ་པར་བྱ། ། ཞེས་པའི་དོན། ཚིག་རྐང་དང་པོ་གཉིས་ཀྱིས། ཆོས་འབྱུང་གི་ནང་དུ་འབྱུང་བཞི་ལུགས་ལྡོག་རི་རབ་དང་བཅས་པ་རྣམས། ཚིག་རྐང་ཕྱི་མས། དེ་ཞུ་བ་ལས་བྱུང་བའི་འབྱུང་བཞི་ལུགས་འབྱུང་རི་རབ་དང་བཅས་པ་བསྒོམ་པ་བསྟན་ནོ། ། དེ་ཡང་ཉམས་སུ་ལེན་པའི་ཚེ། ཨེ་ལས་ཆོས་ཀྱི་འབྱུང་གནས་གྲུ་གསུམ་པའི་ནང་དུ། སའི་དཀྱིལ་འཁོར། དེའི་སྟེང་དུ་ཆུའི་དཀྱིལ་འཁོར།
དེའི་སྟེང་དུ་མེའི་དཀྱིལ་འཁོར། དེའི་སྟེང་དུ་རླུང་གི་དཀྱིལ་འཁོར། དེའི་སྟེང་དུ་སུྃ་ལས་རི་རབ་ཐིག་ལེ་སེར་པོ་དང་བཅས་པ་སྒོམ། དེ་རྣམས་ལ་ནམ་མཁའི་ཧཱུྃ་ལས་ཆད་པའི་རང་གི་སེམས་ཀྱི་སྣང་བ་འདྲེས་པས་རྐྱེན་བྱས་ནས། ཆོས་འབྱུང་གི་ནང་དུ། འབྱུང་བཞི་རི་རབ་དང་བཅས་པ་རོ་གཅིག་ཏུ་འདྲེས་པ་ལས་བྱུང་བའི་འབྱུང་བཞི་ལུགས་འབྱུང་གི་སྟེང་དུ་རི་རབ་སྒོམ། དེ་ཡང་སྦྱང་གཞི་དང་སྦྱར་ན། སྦྱང་གཞི་ལ་མངལ་གྱི་སྔོན་འགྲོ་དང་། དངོས་གཞི་གཉིས་ལས། དང་པོ་ནི།
བརྟག་གཉིས་ལས། རེག་པ་སྲ་བའི་ཆོས་ཀྱིས་ནི། ། ས་ནི་དེ་ལས་སྐྱེ་བར་འགྱུར། ། བྱང་སེམས་ཁུ་བའི་རྣམ་པ་ལས། ། ཆུ་ཡི་ཁམས་ནི་འབྱུང་བར་འགྱུར། ། བསྐྱོད་པ་ལས་ནི་དྲོད་སྐྱེད་དེ། ། འགྲོ་བ་རླུང་དུ་རབ་ཏུ་གྲགས། ། བདེ་བ་ནམ་མཁའ་ཉིད་ཀྱི་ཁམས། ། ལྔ་པོ་རྣམས་ཀྱིས་ཡོངས་སུ་བསྐོར། ། ཞེས་གསུངས་པ་ལྟར།
ཕ་མ་གཉིས་ཉལ་པོ་བྱེད་པའི་དུས་སུ། རྡོ་རྗེ་པདྨ་འཕྲད་པའི་གནས་སྐབས་དེ་སྦྱང་གཞིར་བྱས་ནས། ས་ཡི་དཀྱིལ་འཁོར་བསྟན། དེའི་རྗེས་སུ་ཕན་ཚུན་བྱང་སེམས་དཀར་དམར་རྩ་གནས་ནས་གཡོ་བར་བྱེད་པ་དེ་སྦྱང་གཞིར་བྱས་ནས། ཆུའི་དཀྱིལ་འཁོར་བསྟན། དེའི་རྗེས་སུ་བསྐྱོད་པ་ལས་ཁྱིམ་གྱི་གཏུམ་མོ་སྐྱེ་བ་དེ་སྦྱང་གཞིར་བྱས་ནས། མེའི་དཀྱིལ་འཁོར། དེའི་རྗེས་སུ་དཀྱིལ་འཁོར་བར་རྒྱུ་བའི་རླུང་གི་ཐིག་ལེ་དཀར་པོ་མའི་མངལ་དུ་ཕུལ་བ་དེ་སྦྱང་གཞིར་བྱས། རླུང་གི་དཀྱིལ་འཁོར་བསྟན། དེ་ནས་ཁམས་དཀར་དམར་འདྲེས་པ་ལས་ཕན་ཚུན་འཛག་པའི་བདེ་བས་རྒྱལ་བ་དེ་སྦྱང་གཞིར་བྱས་ནས།
རིན་པོ་ཆེ་བཞི་ལས་གྲུབ་པའི་རི་རབ་བསྟན། ཁམས་དཀར་དམར་གཉིས་སྦྱང་གཞིར་བྱས་ནས། ཐིག་ལེ་སེར་པོ་བསྟན། གཉིས་པ་མངལ་གྱི་དངོས་གཞི་ནི། ཕྱག་རྒྱ་ཆེན་པོ་ཐིག་ལེ་ལས། རྣམ་ཤེས་ལས་ནི་སྐྱེས་པ་རླུང་། ། དེ་ལས་མེ་ནི་སྐྱེ་བར་འགྱུར། ། དེ་ལས་ཆུ་ནི་སྐྱེ་བར་འགྱུར། ། དེ་ལས་ས་ནི་སྐྱེ་བར་འགྱུར། ། དེ་དག་ལས་ནི་ཕུང་པོ་སྐྱེ། །
དེ་ལས་སྐྱེ་མཆེད་སྐྱེ་བར་འགྱུར། ། དེ་ལས་རྣམ་ཤེས་སྐྱེ་བར་འགྱུར། ། དེ་ལས་ཡེ་ཤེས་སྐྱེ་བར་འགྱུར། ། བརྒྱ་རྩ་བརྒྱད་ཀྱི་སྦྱོར་བས་སོ། ། ཞེས་གསུངས་པ་ལྟར། མངལ་དུ་མེར་མེར་པོའི་གནས་སྐབས་ཀྱི་རྣམ་པར་ཤེས་པ་དེ་ལས་རླུང་གི་ཁམས་སྐྱེ། དེ་ལས་མེའི་ཁམས་སྐྱེ། དེ་ལས་ཆུའི་ཁམས་སྐྱེ། དེ་ལས་འཕྲང་འགྱུར་གྱི་ཁམས་སྐྱེ། དེ་ལས་ཕུང་པོ་ལྔ།
དེ་ལས་སྐྱེ་མཆེད་དྲུག་དོད་པ་ནས་རང་བཞིན་གྱི་རྣམ་པར་རྟོག་པ་འབྱུང་བའི་བར་རྣམས་སྦྱང་གཞིར་བྱས་ནས། རིམ་པ་བཞིན་རླུང་གི་དཀྱིལ་འཁོར་ནས། གཞལ་ཡས་ཁང་གི་ཆོས་མཐའ་དག་རྫོགས་པའི་བར་གྱི་ཆོས་བསྟན་ནོ། ། ཁྱོད་ཀྱི་འདི་མངལ་གྱི་སྔོན་འགྲོ་དང་། དངོས་གཞི་སྦྱོང་བྱེད་དུ། འབྱུང་བཞི་གཞལ་ཡས་ཁང་གདན་དང་བཅས་པ་སྒོམ་པ་མི་འཐད་དེ། ཁང་པ་ལ་མངལ་སྐྱེས་མེད་པས་སོ་ཞེ་ན། སྐྱོན་མེད་དེ། གཞལ་ཡས་ཁང་གི་ངོ་བོ་རྣམ་པར་སྣང་མཛད་ཡིན་པའི་ཕྱིར། དེ་ཡང་རྣམ་པར་སྣང་མཛད་ཞལ་གཅིག་ཕྱག་གཉིས་པ་དང་།
ཞལ་བཞི་ཕྱག་གཉིས་པ་དང་། གཞལ་ཡས་ཁང་རྣམས་ཀྱང་རྣམ་པར་སྣང་མཛད་ཀྱི་གཟུགས་སྐུའི་རྣམ་གྲངས་སུ་མཚུངས་པའི་ཕྱིར་རོ། ། རིན་པོ་ཆེས་པས། འདིར་སློབ་དཔོན་ཀ་ལ་ཀལ་པ་དང་། ཉི་མཛད་རྡོ་རྗེ་དང་། རིན་ཆེན་རྡོ་རྗེ་ལ་སོགས་པ་རྣམས་ཀྱིས། འབྱུང་བཞི་འདུས་པ་ལས་གཞལ་ཡས་ཁང་དུ་གྱུར་པ་དང་། འབྱུང་བཞི་འདུས་པ་ལས་རྡོ་རྗེའི་སར་གྱུར་ནས་གཞལ་ཡས་ཁང་སྐྱེད་པ་ནི་མི་འཐད་དེ། དུས་འཁོར་དུ། ཕ་རྒྱུད་ལ་འབྱུང་བཞི་འདུས་པས་རྡོ་རྗེའི་སར་འགྱུར།
མ་རྒྱུད་ལ་འབྱུང་བཞི་རི་རབ་དང་བཅས་པའི་སྟེང་དུ་གཞལ་ཡས་ཁང་སྐྱེད་པར་གསུངས་པའི་ཕྱིར་རོ། ། ནག་པོ་པའི་དགོངས་པའང་དེ་མ་ཡིན་ཏེ། ནག་པོ་དཀྱིལ་ཆོག་ལས། རའི་རྩེ་དང་གེ་སར་ས། ། སྣ་ཚོགས་པདྨ་ཨཱ་ལི་དང་། ། ཞེས་གསུངས་པའི་ཕྱིར་རོ། ། ཁ་ཅིག ཐོག་མར་འབྱུང་བཞི་ལུགས་ལྡོག་ཏུ་སྐྱེད། དེ་རང་གི་ཤེས་པ་དང་འདྲེས་པས་རྐྱེན་བྱས་ཏེ། ལུགས་འབྱུང་དུ་སྐྱེད་པ་མི་འཐད་དེ།
དེ་ལྟར་ལན་གཉིས་སྐྱེད་པར་བཤད་པ་མེད་པའི་ཕྱིར། ཞེས་གསུངས་སོ། ། དེ་མིན་ཏེ། དུས་འཁོར་གྱི་ལུང་གི་དོན། དེ་ནས་བཤད་པའི་བྱ་རྒྱུད་ལ། རྣམ་སྣང་སྒྱུ་འཕྲུལ་དྲྭ་བའི་རིགས་གསུམ། དཔལ་གསང་བ་འདུས་པ་རིགས་དྲུག་རྣལ་འབྱོར་ཕའི་རྒྱུད། སྡོམ་པ་ཆེ་ཆུང་གཉིས་མའི་རྒྱུད། དུས་འཁོར་ཀྱི་སྐུ་གསུང་ཐུགས་ཡེ་ཤེས་རྡོ་རྗེ་གཉིས་མེད་རྒྱུད་དུ་བཤད་པ་ལ། བརྡ་ཆད་དེ་གཉིས་འཇོག་པ་ཡིན་གྱི།
ཐམས་ཅད་ལ་ཁྱབ་པར་སྟོན་པ་མ་ཡིན་ཏེ། གཞན་དུ་ན་གཤེད་དམར་ལྷ་ལྔ་ལྟ་བུ། འབྱུང་བཞི་རི་རབ་དང་བཅས་པའི་སྟེང་དུ་གཞལ་ཡས་ཁང་སྐྱེད་པར་བཤད་པས་མ་རྒྱུད་དུ་འདོད་དགོས་པར་འགྱུར་ཞིང་། ཀྱཻ་རྡོ་རྗེའི་མངོན་རྟོགས་ཡན་ལག་དྲུག་པ་ཡང་། འབྱུང་བཞི་འདུས་པ་ལས་གཞལ་ཡས་ཁང་བསྐྱེད་པ་ཡོད་པས། ཕ་རྒྱུད་དུ་འདོད་དགོས་པར་འགྱུར་རོ། ། སློབ་དཔོན་སྤྱོད་པའི་རྡོ་རྗེའི་གཞུང་གི་དོན་ནི། རི་རབ་ཀྱི་སྟེང་དུ་སྣ་ཚོགས་པདྨ་དང་། ཨཱ་ལི་ལས་བྱུང་བའི་ཟླ་བའི་དཀྱིལ་འཁོར་སྟོན་པ་ཡིན་གྱི། དེ་ལས་གཞན་དུ་མ་ཡིན་ནོ། །
འབྱུང་བཞི་ལུགས་ལྡོག་བསྒོམ་ནས། དེ་ཞུ་བ་ལས་ལུགས་འབྱུང་སྐྱེས་པ་ལ་ཤེས་བྱེད་མེད་དོ་ཟེར་བ་མི་འཐད་དེ། འབྱུང་བ་བཞི་པོ་འདུས་པ་ལས། ། ཞེས་སོགས་ཀྱིས་མདོར་བསྟན་ནས། བ་གླང་ལྷས་ཀྱི་སྟེང་ལྡིང་དང་། ། ཞེས་པས་དེའི་དོན་རྒྱས་པར་བཤད་པ་ཡིན་ཅིང་། དེ་ལས། འབྱུང་བ་བཞི་པོ་འདུས་པ་ལས། ། ཞེས་པས་ལུགས་ལྡོག་བསྟན། འབྱུང་བ་བཞི་པོ་བསམ་པར་བྱ། །
ཞེས་པས་ལུགས་འབྱུང་བསྟན་པ་ཡིན་ནོ། ། ལུགས་འབྱུང་ལྡོག་གཉིས་སྒོམ་པ་ནི་འབྱུང་བཞི་རྒྱུན་འགྱུར་བ་དང་བཅས་པ་དང་། འགྱུར་བ་མེད་པ་གཉིས་བསྒོམ་པའི་དོན་ཡིན་ནོ། ། འབྱུང་བཞི་འདུས་པ་ལས་ཞེས་པས་འབྱུང་བཞི་རོ་གཅིག་ཏུ་འདྲེས་པ་ལས།

གཞལ་ཡས་ཁང་བསྒོམ་པ་མི་འགྲུབ་ན། ཁ་ཆེ་རིན་ཆེན་རྡོ་རྗེ་སོགས་ཀྱིས་འབྱུང་བཞི་འདུས་པ་ལས་གཞལ་ཡས་ཁང་བསྒོམ་པར་བཤད་པས། དེ་ཞུ་བ་ལས་གཞལ་ཡས་ཁང་བསྐྱེད་པར་ཇི་ལྟར་འགྲུབ། དེས་ན་སློབ་དཔོན་གྱི་གཞུང་དེའི་དོན་སྔ་མ་ཉིད་ཡིན་ཏེ། རི་རབ་ཀྱི་སྟེང་དུ་གཞན་ཡས་ཁང་བསྒོམ་པ་ནི། ཕྱི་རོལ་དུ་ཡེ་ཤེས་ཀྱི་མེ་འབར་བ་དང་བཅས་པའི་རྡོ་རྗེ་རྭ་བ་ཁ་ཁྱེར་དང་བཅས། དེའི་ནང་དུ་ཐིག་སྐུད་ཆ་ཕྲན་དྲུག་ཅུ་རྩ་བཞིའི་ཚད་ཀྱི་ཉི་མའི་དཀྱིལ་འཁོར། དེའི་སྟེང་དུ་སྣ་ཚོགས་རྡོ་རྗེ་བསྒོམ། འདི་ལ་སྔོན་གྱི་མཁས་པ་ཁ་ཅིག གཞལ་ཡས་ཁང་གི་གདན་དུ་སྣ་ཚོགས་རྡོ་རྗེ་མི་འཐད་དེ། ཡོ་ག་ལ་མཁས་པ་ཀུན་དགའ་སྙིང་པོས།
ཐིག་གི་སྐབས་སུ་སྣ་ཚོགས་རྡོ་རྗེའི་རྭ་བསྐོར་བའི་ཐིག་མ་བཤད་པའི་ཕྱིར། སློབ་དཔོན་ཤྲ་དྷས་ཀྱང་རྭ་བསྐོར་བའི་ཐིག་མ་བཤད་པའི་ཕྱིར་ཟེར་རོ། ། དེ་ལ་རིན་པོ་ཆེ་པས། མགོའི་སྐྲ་ནས་འཛིན་པའི་ཚུལ་གྱིས་གཞལ་ཡས་ཁང་མཚན་ཉིད་ཐམས་ཅད་ཡོངས་སུ་རྫོགས་པ་ཞེས་པས། རྭ་ཡང་གྲུབ་པ་ཡིན་ནོ། ། ཞེས་གསུངས་པ་ལེགས་སོ། ། ཨོཾ་བཛྲ་ཌི་ཌྷོ་མེ་བྷ་ཝས་སྣ་ཚོགས་རྡོ་རྗེ་ཡོད་པར་སྟོན་ཞེས་པ་མི་ལེགས་ཏེ། ཡོ་ག་ལྷ་འབུམ་དུ་རྡོ་རྗེའི་ས་གཞི་ཡོད་པར་སྟོན་བྱེད་དུ་ཁྱེད་རང་གིས་གསུངས་པའི་ཕྱིར། དེས་ན་བྱ་བའི་རྒྱུད་དོན་ཡོད་ཞགས་པ་ཨ་མོ་གྷ་པ་ཤའི་རྟོག་པ་ལས། རྡོ་རྗེའི་རྣམ་པའི་སྟེགས་བུའི་སྟེང་། །
རིན་ཆེན་སྣ་ཚོགས་གཞལ་མེད་ཁང་། ། ཞེས་གསུངས་པ་དང་། སློབ་དཔོན་ཤནྟི་པས། སྒྲོལ་མ་བཅུ་གཅིག་མའི་སྒྲུབ་ཐབས་སུ། སྣ་ཚོགས་རྡོ་རྗེའི་སྟེགས་བུའི་སྟེང་། ། ཞེས་གསུངས་པའི་ཕྱིར། རྗེ་བཙུན་ཆེན་པོས་གཞན་ཕན་འོད་ཟེར་དུ། གཞལ་ཡས་ཁང་ཕྱི་མའི་སྣ་ཚོགས་རྡོ་རྗེའི་རྭ་ཕྱོགས་མདོག་ཏུ་བཤད་པས། རྣལ་འབྱོར་རྒྱུད་མན་ཆད་ཀྱི་ལུགས་ལ་ཡང་སྣ་ཚོགས་རྡོ་རྗེ་ཡོད་པར་གྲུབ་བོ། ། བླ་མེད་ཀྱི་སྐབས་སུ་རྟེན་འབྲེལ་བཅུ་གཉིས་རྣམ་པར་དག་པས་རྭ་བཅུ་གཉིས་པ་དང་།
འཇིག་ཚོགས་ལ་ལྟ་བའི་རི་བོ་ཉི་ཤུའི་གཉེན་པོར། རྭ་ཉི་ཤུ་གསུངས་པས་རྣམ་པ་ཀུན་ཏུ་གཞལ་ཡས་ཁང་གི་གདན་དུ་སྣ་ཚོགས་རྡོ་རྗེ་ཁས་ལེན་དགོས་སོ། ། གཞལ་ཡས་ཁང་གི་གདན་སྣ་ཚོགས་རྡོ་རྗེའི་ལྟེ་བ་གྲུ་བཞི་པ་ལ་ནི། ཆ་ཆེན་བཅུ་གཉིས། ལྟེ་བ་ཟླུམ་པོ་ལ་ནི་མ་ངེས་ཏེ། ཆོས་དབྱིངས་གསུང་དབང་བཞིན་ནོ། ། སྣ་ཚོགས་རྡོ་རྗེའི་མདོག་ཡེ་ཤེས་ཀྱི་རིམ་པས། ཤར་དཀར། ལྷོ་སེར། ནུབ་དམར།
བྱང་ལྗང་། དབུས་ནག་པོ་བྱས་ཀྱང་རུང་ལ། གཙོ་བོའི་ཞལ་མདོག་གི་རིམ་པས། ཤར་སྔོ། བྱང་ལྗང་བ་སོགས་བྱས་ཀྱང་རུང་ངོ་། ། ཀུན་རིག་སོགས་ལའང་ཡེ་ཤེས་ཀྱི་རིམ་པས། ལྟེ་བ་དཀར་པོ། ཤར་ཀྱི་རྭ་སྔོན་པོ་སོགས་བྱའོ། ། རྭའི་ཚད་ནི་ཆ་ཕྲན་བརྒྱད་དེ། དེ་ཡང་གྲུབ་ཆེན་ས་ར་ཧས་མཛད་པའི་སངས་རྒྱས་ཐོད་པའི་དཀྱིལ་ཆོག
ཀུ་ཀུ་རི་པའི་མཧཱ་མ་ཡའི་དཀྱིལ་ཆོག ཨརྻ་དཱེ་ཝའི་གདན་བཞིའི་དཀྱིལ་ཆོག པདྨ་བཛྲ་གྱི་ཀྱཻ་རྡོ་རྗེའི་དཀྱིལ་ཆོག གྲུབ་ཆེན་ལྭ་ཝ་པའི་བདེ་མཆོག་གི་དཀྱིལ་ཆོག གྲུབ་ཆེན་སྤྱོད་པའི་རྡོ་རྗེའི་བདེ་མཆོག་གི་དཀྱིལ་ཆོག དྷ་རི་ཀ་པའི་བདེ་མཆོག་གི་དཀྱིལ་ཆོག ཁ་ཆེ་རིན་ཆེན་རྡོ་རྗེའི་བདེ་མཆོག་སངས་རྒྱས་ཐོད་པའི་དཀྱིལ་ཆོག་སོགས་ཏེ། རྒྱ་གར་བ་རྣམས་དང་། བོད་སྔ་རབས་པ་རྣམས་ཀྱི་ལུགས་ལ། རྟ་བབས་སྒོ་མ་ཁ་ཅིག་མ་གཏོགས་སྒོ་ཚད་གསུམ་མ་ཞེས་པའི་བརྡ་ཆད་མེད་པས།
རྭའི་ཚད་ཀྱང་དེ་ལྟར་དུ་གྲུབ་པ་ཡིན་ནོ། ། མཚན་མའི་དབྱེ་བ་དྲུག་ཅུ་བཞི། ། ཞེས་པའང་སྣ་ཚོགས་རྡོ་རྗེའི་རྭ་རྩེ་ནས་རྭ་རྩེའི་བར་ཡིན་པ་དང་། སློབ་དཔོན་སྤྱོད་པའི་རྡོ་རྗེས། མཚམས་ཀྱི་ཐིག་གིས་བསྐོར་བ་དག ། རྟ་བབས་ཀྱི་ནི་གནས་སུ་བཤད། ། ཅེས་གསུངས་པའི་ཕྱིར། སློབ་དཔོན་དྷ་རི་ཀ་པས། དགུ་ཡི་བདག་ཉིད་རྟ་བབས་བཅས། ། ཞེས་གསུངས་པས།
རྟ་བབས་སྒོ་ཚད་གཅིག་ཏུ་བསྟན་པ་ཡིན་ནོ། ། དབུས་རྭའི་རྩ་བ་ལ་ཆ་ཕྲན་གཉིས། བྱིན་གྱིས་སྦོམ་དུ་སོང་བའི་ལྟེ་བའི་ཚད་ཆ་ཕྲན་གསུམ། ཟུར་རྣོ་བའི་ཆ་ལ་ཕྲན་གཅིག་ཏུ་ཐིག་སྐུད་གཅིག་གིས་མ་ལོངས་པ་ཙམ་ཞིག་དཔངས་སུ་ཡོད་པ་དེ་ཉིད་ཀྱིས། སྣ་ཚོགས་རྡོ་རྗེའི་ལྟེ་དཔངས་ཀྱང་ཆ་ཆེན་གཅིག་ཏུ་གྲུབ་བོ། ། ཆུ་སྲིན་ཁ་ནས་ཆུ་སྲིན་བར། ། རྟ་བབས་སྒོ་ཡི་སུམ་འགྱུར་ཏེ། ། སྟེགས་བུ་བུམ་པ་ལས་བྱུང་བ། ། རྟ་བབས་ཀ་བ་དྲང་པོར་བྱ། ། ཞེས་གསུངས་པས།
རྟ་བབས་སྒོ་ཚད་གསུམ་མ་བསྟན་པ་མ་ཡིན་ནམ་ཞེ་ན། དེ་ནི་ཀ་བའི་ནང་མཐའ་ནས་ནང་མཐའི་བར་བསྟན་པ་ཡིན་གྱི། དཔངས་སུ་མ་ཡིན་ནོ། ། སློབ་དཔོན་ལྭ་ཝ་པས། རྟ་བབས་སྒོ་ལས་བཞི་འགྱུར་ནི། ། ཞེས་གསུངས་པ་ཡང་། ཀ་རྒྱན་གྱི་ཕ་མཐའ་ནས་ཕ་མཐའི་བར་བསྟན་པ་ཡིན་ནོ། ། རྭ་ལྔ་པ་བྱེད་ན། གཡས་གཡོན་རྭའི་ཕ་རོལ་དུ་ཆ་ཕྲན་གཉིས་གཉིས་བཅད་དེ་བྱའོ། ། མཁའ་འགྲོ་རྒྱ་མཚོ་ལས།
ཀ་བའི་རྩེ་ནས་ཐོན་རྩེ་མོ། ། སྣ་ཚོགས་རྡོ་རྗེ་འོད་ཆེན་པོ། ། ཞེས་གསུངས་པས། རྭ་ནང་མའི་ཆུ་སྲིན་གྱི་ཁ། ཀ་བའི་རྩེ་ནས་ཐོན་པའོ། ། བྲི་བྱ་ལ་དེ་ལྟར་ཡོད་པ་ལྟར། བསྒོམ་བྱ་ལའང་དེ་བཞིན་ནོ། ། གཞན་དུ་ཕྱག་མཚན་གྱི་རྡོ་རྗེ་དང་། དོན་སྤྱི་གཅིག་ཏུ་འཆད་པ་ནི་མི་འཐད་དེ། ཕྱག་མཚན་གྱི་རྡོ་རྗེ་ལྟེ་བ་ཟླུམ་པོར་ཡོད་ཅིང་།
འདིའི་ལྟེ་བ་གྲུ་བཞིར་གསུངས་པ་དང་། རྡོ་རྗེ་ཀུན་ཏུ་ཆ་གསུམ་ལ། ། གཅིག་ནི་གཟུང་བའི་ཆ་ཡིན་ཏེ། ། ཞེས་གསུངས་པས། ཕྱག་མཚན་གྱི་རྡོ་རྗེའི་ལྟེ་བའི་པདྨ་ནས་པདྨའི་བར་དང་། རྭ་གཡས་གཡོན་གཉིས་གང་རུང་གཅིག་མཉམ་པའི་ཕྱིར། སྣ་ཚོགས་རྡོ་རྗེའི་ལྟེ་བ་དང་། རྭ་ཡང་ཆ་མཉམ་པར་འགྱུར་རོ། ། གཞན་ཡང་། ཕྱག་མཚན་གྱི་རྡོ་རྗེ་ལྟར་འདོད་པ་ལ།
སྟེང་རྭ་དང་འོག་རྭའི་བར་དུ་ཆ་ཆེན་གཅིག་ཙམ་རེ་ངེས་པར་འོང་བས། ཉི་མའི་དཀྱིལ་འཁོར་གྱི་སྟེང་དུ། འོག་རྭ་འཇོག་མི་ཤེས་པར་འགྱུར་བའི་ཕྱིར། འཇིམ་པའི་སྟེང་དུ་ཤིང་བྱིང་བ་སོགས་ཀྱི་འཇོག་ལུགས་ནི་གང་ནས་ཀྱང་མ་བཤད་དོ། ། ཡང་རྭ་ལ་ཆ་ཕྲན་བརྒྱད་ལས་མེད་པས། སྣ་ཚོགས་རྡོ་རྗེའི་ལྟེ་བའི་རྒྱ་ལ་ཆ་ཕྲན་བརྒྱད་ལས་མེད་པར་འགྱུར་རོ། ། ཁ་ཅིག་ན་རེ། ཕྱག་མཚན་གྱི་རྡོ་རྗེ་ལྟར་ཡིན་ཀྱང་། གཙོ་ཆེར་གཞལ་ཡས་ཁང་གིས་ནོན་ནས་རྩེ་མོ་མངོན་པ་ཡིན་ནོ་ཞེ་ན། མདའ་ཡབ་ནས་མདའ་ཡབ་ཀྱི་བར་ལྟེ་བའི་རྒྱར་ཁས་བླངས་ཤིང་།
རྡོ་རྗེའི་སུམ་གཉིས་ལྷག་ཙམ་གཞལ་ཡས་ཁང་གིས་ནོན་པར་འདོད་པ་ཡང་མི་འཐད་ལ། དེ་ལྟར་ཡིན་ན། ཆུ་སྲིན་ཁ་ནས་ཕྱག་མཚན་གྱི་རྡོ་རྭའི་སྐེད་པར་ཡོང་བ་མི་འཐད་དོ། ། གཞན་ཡང་། ཕྱག་མཚན་གྱི་རྡོ་རྗེ་ལྟར་འདོད་པ་ལ། སློབ་དཔོན་ལ་ལི་ཏ་བཛྲ་གྱིས་མཛད་པའི་དགྲ་ནག་གི་སྒྲུབ་ཐབས་སུ། དཀྱིལ་འཁོར་གྱི་ནང་དུ་སྣ་ཚོགས་རྡོ་རྗེའི་ལྟེ་བ་ལ་གཙོ་བོ་དང་། ཤར་གྱི་དབུས་རྭའི་སྟེང་དུ་གཏི་མུག་གཤིན་རྗེ་གཤེད་ནས། བྱང་གི་རྭ་ལ་ཕྲག་དོག་གཤིན་རྗེ་གཤེད་འགོད་པར་བཤད་པས་གནོད་དོ། ། དེ་བཞིན་དུ་སློབ་དཔོན་སངས་རྒྱས་གསང་བས་མཛད་པའི་རྣམ་འཇོམས་ལྷ་བཅོ་ལྔའི་སྒྲུབ་ཐབས་སུ།
སྣ་ཚོགས་རྡོ་རྗེ་རྩེ་མོ་མཚམས་བཞིར་བསྟན་པའི་རྭའི་སྟེང་དུ། ཁྲོ་བོ་ཀི་ལི་ཀི་ལ་སོགས་ཁྲོ་བོ་བཞི་དང་། ལྟེ་བ་ལ་རྡོ་རྗེ་རྣམ་འཇོམས་བཞུགས་པར་བཤད་པས། བཞུགས་ལུགས་ཇི་ལྟར་བྱེད་སོམས་ཤིག དེས་ན་སྣ་ཚོགས་རྡོ་རྗེ་ནི་གཞལ་ཡས་ཁང་གི་གདན་ཡིན་པས། གདན་ལ་བྲི་བྱ་དང་བསྒོམ་བྱ་གཉིས་དོན་གཅིག་ཐ་དད་མེད་པས། བྲིས་པ་ཇི་ལྟ་བ་བཞིན་ནོ། ། གཞལ་ཡས་ཁང་བསྒོམ་པ་ལ། ཁ་ཅིག་རྒྱ་དཔངས་མཉམ་པོར་འདོད་པ་དང་། རྒྱ་ཕྱེད་དཔངས་སུ་འདོད་པ་གཉིས་ཡོད་དོ། །
དང་པོ་ནི། རྒྱ་ལ་ཆ་ཕྲན་སོ་གཉིས་ཡོད་པ་ལྟར། གྲུ་བཞི་པའི་དཔངས་ལ་ཡང་དེ་ལྟར་ཡོད་པར་འདོད་དོ། ། དེ་ལ་ཡང་མདའ་ཡབ་མན་ལ་དཔངས་སུ་བྱེད་པ་དང་། རྩིག་པ་མན་ལ་དཔངས་སུ་བྱེད་པ་གཉིས་ཡོད། གཉིས་པ་ལ་ཡང་དེ་བཞིན་དུ་གཉིས་ཡོད། དེ་ལ་བརྡོག་ཨརྻ་དཱེ་བ། ༡ བུ་རིན་པོ་ཆེ། རྒྱ་སྟོན་ཀུན་དགའ་བརྩོན་འགྲུས་ཀྱི་སྟོན་གྲགས་པ་རྒྱལ་མཚན་༣རྣམས་ཀྱིས། དྲྭ་ཕྱེད་མན་ལ་དཔངས་སུ་བྱ་སྟེ།
རྩིག་པ་མན་ལ་ཆ་ཕྲན་བཅུ་གསུམ། ཕ་གུ་ལ་ཆ་ཕྲན་གཅིག དྲྭ་ཕྱེད་ལ་གཉིས་ཏེ་བཅུ་དྲུག་ཏུ་འདོད་དོ། ། དེའི་ཤེས་བྱེད་ཀོ་ས་ལའི་རྒྱན་དུ། ནང་གི་ཀ་བ་ཆ་ཆེན་བཞིར་བཤད་པས་སོ། ། ཞེས་གསུངས་ཀྱང་། བྱ་རྒྱུད་ནོར་བུ་རྒྱས་པའི་གཞལ་མེད་ཁང་ཞེས་པའི་གཟུངས་ལས། ནོར་བུ་རྒྱས་པའི་གཞལ་མེད་ཁང་ཤིན་ཏུ་རབ་ཏུ་མི་གནས་པའི་གསང་བ་དམ་པའི་གསང་བའི་ཆོ་ག་ཞིབ་མོའི་རྒྱལ་པོ་ལས། ས་ཕྱོགས་དེར་རིན་པོ་ཆེ་སྣ་བདུན་གྱི་ཁང་བུ་བརྩེགས་པ། གྲུ་བཞི་པ།
ཀ་བ་བཞི་ཟུག་པ། སྒོ་བཞི་བཏོད་པ། མཉམ་པ། ཉམས་དགའ་བ། ཤིན་ཏུ་རྣམ་པར་ཕྱེ་བ། ཆེས་མཛེས་པར་བྱས་པ། བཀྲ་བ་ལྟ་ན་སྡུག་པ། འོད་འབར་བ། ཐེམ་སྐས་བཞི་དང་ལྡན་པ། འཕང་དུ་དཔག་ཚད་གསུམ་ཡོད་པ།
རྒྱར་དཔག་ཚད་ལྔ་ཡོད་པ་ཞིག་འབྱུང་ངོ་། ། ཞེས་གསུངས་ལ། དེའི་དོན་ཡང་། རྒྱར་ཆ་ཕྲན་སོ་གཉིས་ལ་དུམ་བུ་ལྔར་བྱས་པའི་རེ་རེ་ལ་དཔག་ཚད་ཞེས་པའི་ཐ་སྙད་བྱས་ན། དེ་རེ་རེ་ལ་ཆ་ཕྲན་དྲུག་དྲུག་དང་ཐིག་སྐུད་གཉིས་གཉིས་ཡོད་པས། དཔངས་སུ་དཔག་ཚད་གསུམ་པ་ལ་ཡང་ཆ་ཕྲན་བཅུ་དགུ་དང་ཐིག་སྐུད་གཅིག་ཡོད་པར་གྲུབ་བོ། ། དེས་ན་གྲུ་བཞི་པའི་དཔངས་སུ་རྩིག་པ་ལ་ཆ་ཕྲན་བཅུ་དྲུག ཕ་གུ་ལ་ཆ་ཕྲན་གཅིག དྲྭ་ཕྱེད་ལ་ཆ་ཕྲན་གཉིས་གསེར་གྱི་གདུང་ལེབ་ཆ་ཕྲན་གཅིག་རྣམས་ཡོང་ངོ་། ། ལྟེ་བ་ནས་མདའ་ཡབ་ཀྱི་བར་ཆ་ཆེན་དྲུག་ལ།
ལག་ལེན་པ་རྣམས་ལྔ་པ་དབུས་དོར་མཐའ་གཉིས་གདབ་ཅེས་པ་ལྟར། ཐིག་བཏབ་པའི་ནང་མའི་ཆ་ཕྲན་གཅིག་རྩིག་པའི་ས་ཡིན་ལ། དེ་ལ། པཎྜི་ཏ་སྒེག་པའི་རྡོ་རྗེས། བསྒོམ་བྱ་ལ་རྩིག་པ་རིམ་པ་ལྔ་བརྩེགས་ནས་ཡོད་པར་འདོད་པ་ལ། བུ་རིན་པོ་ཆེས། རྡོ་རྗེ་མཁའ་འགྲོ་ལས། དཀར་པོ་སེར་པོ་དམར་པོ་ལྗང་། ། ཀུན་གྱི་ནང་རོལ་ནག་པོ་རུ། ། མཚོན་གྱི་ཆ་ནི་རིམ་བཞིན་བགྱེ། །
ཞེས་གསུངས་པས་ཁེགས་ཟེར་བ་ནི། མི་ཁེགས་ཏེ། བྲི་བྱ་ལ་སྒེག་པའི་རྡོ་རྗེ་ཡང་དེ་ལྟར་བཞེད་དོ། ། མར་མེ་མཛད་བཟང་པོས། དཀྱིལ་ཆོག་བཞི་བརྒྱ་ལྔ་བཅུ་པ་ལས། རེ་ཁ་ལྔའི་རྩིག་པ་ནི། ། རེག་ལ་མ་འབྱར་ཉིད་དུ་འདོད། ། ཅེས་འབྱུང་བ་ལ། ཤནྟི་པས། ནས་རྡོག་གཅིག་གིས་མ་རེག་པ་ལ་བཤད།
དེའི་གོ་རྒྱུ་ཡང་། རེ་ཁ་རིམ་པ་ལྔའི་བར་བཞིའི་སྟེང་གི་ཆར་ནས་རྡོག་རེའི་བཞི་ཆ་རེ་ཤོང་ཟེར་བའི་དོན་ནོ། ། རྩིག་པ་རིམ་པ་ལྔ་ཕྱི་ནས་རིམ་པ་བཞིན་བསྒྲིགས་པའམ་གཤིབས་པའི་རྣམ་པ་ལྟ་བུ། དེའི་སྟེང་དུ་ཕ་གུ་ཆ་ཕྲན་གཅིག་ལ། བ་གམ་གི་ཆ་ཕྲན་གཅིག་ལྷག་པ་སྟེ། སློབ་དཔོན་ནག་པོ་དམ་ཚིག་རྡོ་རྗེའི་ཀྱཻ་རྡོ་རྗེའི་དཀྱིལ་ཆོག་གི་ཕ་གུའི་ཐིག་འཆད་པའི་སྐབས་སུ། བ་གམ་གྱི་ནི་ས་དག་དང་ཞེས་གསུངས་པས་སོ། ། གཞུང་ཁ་ཅིག་ཏུ་རིན་པོ་ཆེའི་ས་ཞེས་ཁ་དོག་དམར་པོར་བཤད་པ་ཡོད་ཀྱང་། སེར་པོར་བཤད་པ་གཙོ་ཆེ་ཞིང་། དེ་ལ་རིན་པོ་ཆེ་སྣ་ཚོགས་ཀྱིས་སྤྲས་པ།
དེའི་སྟེང་དུ་རིན་པོ་ཆེ་བྲེ་ཕུལ་མདོག་སྣ་ཚོགས། རྩེག་མ་བཞིའི་འོག་མ་རྒྱར་ཆ་ཕྲན་གཅིག་ལ། དཔངས་སུ་ཆ་ཕྲན་ཕྱེད། དེའི་སྟེང་དུ་ཞེང་སྔ་མ་དང་མཉམ་པ་ལ། གཡས་གཡོན་དུ། འོག་མ་ལས་གོང་མ་ཆ་ཕྲན་ཕྱེད་ཕྱེད་ཀྱིས་ལྷག་པ་གསུམ་བརྩེགས་པ་ཅི་ཙམ་དགོས་ཀྱི་བར་དུ་སྒྲིགས་པའི་བྲེ་ཕུལ་གྱི་ཧར་མིག་གཡས་གཡོན་གྱི་བར་དུ་ཆ་ཕྲན་གཅིག་གི་ཚད་ཙམ་ཡོད་པ། དེའི་སྟེང་དུ་གསེར་གྱི་གདུང་ལེབ་ཞེང་དུ་ཆ་ཕྲན་གཅིག་དང་། ཐིག་སྐུད་གང་ཕྱིར་ལྷག ཟུར་བཞིར་ཆོས་གོས་ཀྱི་གྲྭ་ལྟ་བུས། གཞལ་ཡས་ཁང་གི་ཐོག་ཐག་ཏུ་བསྐོར་བའོ། །
བྲེ་ཕུལ་གྱི་བར་གྱི་ཧར་མིག་ལ་ཆུ་སྲིན་གྱི་ཁ་ནས། རིན་པོ་ཆེའི་དྲྭ་བ་དང་དྲྭ་བ་ཕྱེད་པ་འཕྱང་པའོ། ། ཀོ་ས་ལའི་རྒྱན་དུ། མཆོག་དབུས་ན་ཡོད་པ་ནི་དྲྭ་བའོ། ། མཆོག་མཐའ་ན་ཡོད་པ་ནི་དྲྭ་བ་ཕྱེད་པའོ། ། ཞེས་གསུངས་པས། དར་སྐུད་དམར་པོ་ལ་བརྒྱུས་པའི་ནོར་བུའི་ཕྲེང་བ། སུམ་བསྒྲིགས་སུ་ཡོད་པའི་དབུས་རིང་བའི་མཐའ་ན་ནོར་བུ་མཆོག་བཏགས་པ་ནི་དྲྭ་བ་ཕྱེད་པའོ། ། དོ་ཤལ་གྱི་རྣམ་པ་ལྟ་བུ་ནོར་བུའི་ཕྲེང་བ་གཉིས་བརྩེགས་སུ་ཡོད་པའི་འོག་མའི་དབུས་ན། ནོར་བུའི་མཆེ་རྩེ་མོ་ཅུང་ཟད་ཕྲ་བ་གྱེན་དུ་བསྟན་པ་ཡོད་པ་ནི་དྲྭ་བའོ། །
གཞུང་ཁ་ཅིག་ཏུ། མ་ཀ་རའི་ཁ་ནས་འཕྱང་བའི་ཞེས་འབྱུང་བ་ལ། བླ་མ་རྣམས་མ་ཀ་ར་ཞེས་པ། ཆུ་སྲིན་གྱི་བྱེ་བྲག བུམ་པའི་ཁ་རྒྱན་གྱི་གཟི་པ་ཏྲའི་རྣམ་པ་ལྟ་བུ་གཅིག་ཡིན་ཞེས་འདོད་ཀྱང་། མ་ཀ་ར་ཆུ་སྲིན་གྱི་བཀའ་དོད་ཡིན་པར་སྣང་ངོ་། ། ཀྲི་ཡ་སཾ་གྲ་ཧ་ནས། སེང་གེའི་ཁ་ནས་འཕྱང་བ་ཞེས་ཀྱང་བཤད་པས། ཆུ་སྲིན་དང་། སེང་གེའི་ཁ་ནས་འཕྱང་བ་གང་བྱས་ཀྱང་ཆོག་གོ །
གསེར་གྱི་གདུང་ལེབ་ཀྱི་སྟེང་དུ། རིན་པོ་ཆེའི་བྱ་འདབ་ཕྱིར་ཆ་ཕྲན་གཅིག་དང་། ཐིག་སྐུད་གང་ལྷག་པ། སྣེ་མོ་ཐུར་དུ་འཕྱང་བ་ཡིན་པ། གྱེན་དུ་ཅུང་ཟད་བཀན་པའི་ཚུལ་གྱིས་ཡོད་པའོ། ། དེའི་སྟེང་དུ་སློབ་དཔོན་ཤྲ་དྷ་ཀ་ར་ཝརྨས་པུ་ཤུ་དང་མདའ་ཡབ་ཅེས་བཤད་པ་ལྟར། མདའ་ཡབ་ནི་བྱ་འདབས་ལས་ཐུར་དུ་འཕྱང་བའི་རིན་པོ་ཆེ་མིག་གསུམ་པའི་རྣམ་པ་ལྟ་བུ། རྩ་མོ་ཐུར་དུ་བསྟན་པ་དྲ་ཕྱེད་ཀྱི་ཕྱེད་དུ་སླེབས་པའོ། ། པུ་ཤུ་ནི་མདའ་ཡབ་ཀྱི་སྟེང་དུ་གསེར་ལེབ་བརྡུངས་པའི་པདྨ་ར་ག་ལས་བྱས་པ། ལྷ་བཟོ་བས་བྱས་པའི་གནས་བརྟན་བཅུ་དྲུག་གི་བྲག་རིའི་རྣམ་པ་ལྟ་བུ།
ཁྲོལ་ཐབས་སུ་ཡོད་པ། ཤིན་ཏུ་སྲབ་པར་གྱུར་པ། ཆ་ཕྲན་གཅིག་གོ ། སློབ་དཔོན་ཨ་བྷ་ཡ་ཀ་རས། མདའ་ཡབ་དང་ཤར་བུ་ཞེས་བཤད་པ་ལྟར་ན། ཤར་བུ་བྱ་འདབས་ལས་ཐུར་དུ་འཕྱང་བའི་སྤྱི་བླུགས་མཆུ་མེད་པ། མགོ་འཇུག་ལྡོག་པ་ལྟ་བུའམ། རུས་རྒྱན་རྙིང་པའི་ཟ་ར་ཚགས་ལྟ་བུའི་རྐང་གི་རྣམ་པ་ལྟ་བུ་ཞེས་ཀྱང་བཤད་དོ། ། མདའ་ཡབ་ནི་བྱ་འདབ་ཀྱི་སྟེང་དུ། པདྨ་འདབ་མ་ཕྱེད་གྲས་སུ་བྱས་པའི་ཁ་ནང་བསྟན།
ཕྱེད་ཕྱིར་བསྟན་གྱི་རྣམ་པ་ལྟ་བུའམ། ལྷའི་རྡོ་ལེབ་ཀྲ་མ་ཤྲི་ཥའི་རྣམ་པ་ལྟ་བུ། བྱང་ཆུབ་ཆེན་པོའི་མཆོད་རྟེན་གྱི་གཞོགས་གཅིག་བཅད་པ་ལྟ་བུ་སྲབ་སྲབ་པོར་གྱུར་པའོ། ། བརྒྱད་སྟོང་འགྲེལ་ཆེན་དུ། འཕགས་པ་ཆོས་འཕགས་ཀྱི་གཞལ་ཡས་ཁང་གི་བཀོད་པ་བཤད་པ་ན། མི་མགོའི་རྣམ་པ་ལྟ་བུ་བཤད་དེ་དོན་གཅིག་གོ ། རྩིག་པའི་ཕྱི་འགྲམ་དུ་འདོད་ཡོན་གྱི་སྣམ་བུ། པདྨ་ར་ག་ལས་བྱས་པ་ཞེང་དུ་ཆ་ཕྲན་གཉིས། དཔངས་སུ་གཞལ་ཡས་ཁང་ཆེ་ཆུང་དང་བསྟུན་པའི་ཆ་ཕྲན་གཉིས་སམ། གཅིག་གམ།
ཕྱེད་ཀྱི་བར་བྱའོ། ། རོང་པ་ཆོས་མགོན་ན་རེ། འདོད་ཡོན་གྱི་སྣམ་བུ་གཞལ་ཡས་ཁང་གི་སྟེགས་བུའི་ཚུལ་གྱིས་ཡོད་པའི་ལྷག་པ་ཡིན་ཞེས་གསུངས་ཀྱང་། ཐམས་ཅད་གསང་བའི་རྒྱུད་ལས། ཀུན་ཏུ་ཁ་ཁྱེར་ལྡན་པ་ལ། ། སྒོར་ནི་ཁ་ཁྱེར་བྲལ་བ་འོ། ། ཞེས་གསུངས། སྒོའི་ཐད་ཀར་ཡང་མེད་ན། གཞལ་ཡས་ཁང་གི་འོག་ཐམས་ཅད་དུ་ཁྱབ་པ་ལྟ་སྨོས་ཀྱང་ཅི་དགོས། འདི་ལ་མཆོད་པའི་སྣམ་བུ།
ཁ་ཁྱེར་གྱི་སྣམ་བུ། གར་གྱི་སྣ་བུ། ཞེས་སོགས་མིང་གི་རྣམ་གྲངས་དུ་མ་འབྱུང་ངོ་། ། གཞུང་ཁ་ཅིག་ཏུ། ཁ་དོག་དཀར་པོ་ནོར་བུ་ཆུ་ཤེལ་ལས་གྲུབ་པར་ཡང་བཤད་དོ། ། ཁ་ཁྱེར་གྱི་སྣམ་བུ་ལ། གསང་འདུས་འཇམ་རྡོར་དུ། ཕྱོགས་རེ་རེར་རྡོ་རྗེ་མ་དྲུག་དྲུག་བགོད་པར་བཤད། འཕགས་ལུགས་པ་རྣམས་ཀྱིས། ཕྱོགས་རེ་རེར་གཟུགས་རྡོ་རྗེ་མ་སོགས་ལྔ་ལྔ་བགོད་པར་བཤད་པ་ཡོད་ཀྱང་།
འདིར་རིག་མ་བཅུ་དྲུག་བགོད། ཡོ་གར་རིག་མ་བཅུ་དྲུག་བཤད་པ་ཡོད་ཀྱང་། བདེ་མཆོག་ཏུ་བཤད་པ་དང་གཉིས་མིང་འདྲ་བ་ཙམ་ཡིན་གྱི་དོན་མི་གཅིག་གོ ། གཞལ་ཡས་ཁང་གི་ཟུར་བཞི་དང་། སྒོ་ཁྱུད་ཀྱི་མཚམས་རྣམས་ཏེ། བཅུ་གཉིས་ཀྱི་མཚམས་རྣམས་སུ། ནོར་བུ་ཀེ་ཀེ་རུའམ། ཟླ་བ་ཆུ་ཤེལ་ལས་བྱས་པའི་ཟླ་ཕྱེད་ཀྱི་སྟེང་དུ། རྡོ་རྗེ་ཕྱེད་པ་ལ། ནོར་བུ་རིན་པོ་ཆེ་དབང་གི་རྒྱལ་པོ་གྲུ་གསུམ་པས་བརྒྱན་པ་བཀོད་དེ།
བཀྲ་ཤིས་པའི་མཚན་མ་ཡིན་ནོ། ། ཕྱོགས་བཞིར་སྒོ་བཞི་ལ། སྒོ་འཁོར་ལོའི་ལྔ་ཆར་བཤད། ཁ་ཅིག་གིས་བདུན་ཆར་བཤད། ཁམས་གསུམ་རྣམ་རྒྱལ་གྱི་རྒྱུད་དུ། འཁོར་ལོའི་བཅུ་ཆར་གསུངས་པར་བཞེད་པ་ཡོད་ཀྱང་། བོད་དུ་འགྱུར་བའི་འཇིག་རྟེན་གསུམ་རྒྱལ་གྱི་རྒྱུད་ན་མི་སྣང་། རྒྱུད་རྒྱས་པ་གཅིག་ན་ཡོད་པ་ཡིན་ནམ་ཞེས་གསུངས། གསང་བ་སྤྱི་རྒྱུད་ལས། སྒོ་འཁོར་ལོའི་དགུ་ཆར་གསུངས།
གདན་བཞི་མ་གཏོགས་རྣལ་འབྱོར་རྒྱུད་ཀྱི་རྒྱུད་ཡན་གྱི་ལུགས་ལ། སྒོ་འཁོར་ལོའི་བརྒྱད་ཆར་བཤད་པས། སྒོ་ལ་ཆ་ཆེན་གཅིག སྒོ་ཁྱུ་ལ་ཆ་ཆེན་གཅིག སྒོ་འགྲམ་ལ་རྩིག་ངོས་ཐེ་བའི་ཆ་ཕྲན་གསུམ། སྒོ་ལོགས་ཕྱི་ལ་ཆ་ཆེན་གཅིག ནང་མ་ལ་ཆ་ཕྲན་གསུམ། དེའི་རྩིག་པའི་ཕྱི་ངོས་སུ། མུན་པའི་ས་ཆ་ཆ་ཕྲན་ལྔ། དེའི་ཕྱི་ངོས་སུ་ཀ་བ་ཀ་རྒྱན་ལ་ཆ་ཕྲན་ལྔ་ལྔ་ཞེང་དུ་ཆ་ཆེན་རེ་རེའོ། །
དེ་ཉིད་འདུས་པའི་རྒྱུད་དུ། ཤར་ཕྱོགས་ཀྱི་སྒོ་ཁང་དུ་ཟླ་བའི་དཀྱིལ་འཁོར་ལ་བཅོམ་ལྡན་འདས་རྡོ་རྗེ་ལྕགས་ཀྱུ་ཞེས་པ་ནས། བྱང་ཕྱོགས་ཀྱི་སྒོ་ཁང་དུ་ཟླ་བའི་དཀྱིལ་འཁོར་གྱི་སྟེང་དུ་བཅོམ་ལྡན་འདས་རྡོ་རྗེ་དྲིལ་བུའོ། ། ཞེས་པའི་བར་གསུངས་ཀྱང་། སློབ་དཔོན་མཁས་པ་ཆེན་པོ་ཀུན་དགའ་སྙིང་པོས་མཛད་པའི་འགྲེལ་བ་དེ་ཉིད་སྣང་བར། སྒོ་ཁང་སྟེ། སྒོ་འཁྱུད་ཀྱི་ནང་དུའོ། ། ཞེས་གསུངས་པས། སྒོ་གཡབས་དང་། སྒོ་ཁྱུད་ཀྱི་མཚམས་སུ།
སྒོའི་མེ་ལོང་འཛུགས། བུ་སྟོན་ཐམས་ཅད་མཁྱེན་པས། རྩ་བའི་སྒོ་ལ་ཡང་མེ་ལོང་འཛུགས་དགོས་ཏེ། སྒོའི་མེ་ལོང་མེད་ན། རྩ་བའི་སྒོ་དེ་སྒོ་མ་ཡིན་པར་འགྱུར་བའི་སྐྱོན་ཡོད་པའི་ཕྱིར་རོ། ། ཞེས་གསུངས། རྡོ་རྗེ་དབྱིངས་ཀྱི་དཀྱིལ་འཁོར་ལྟ་བུ་ལ། སྒོ་ནང་དུ་ཕྱེ་ན་ལྷ་ལ་འཐོག་ལ། ཕྱི་རོལ་དུ་སྒོ་ཕྱེ་ན་ཀུན་རིག་གི་དཀྱིལ་འཁོར་གྱི་སྒོ་ལྟ་བུ་རྣམས་ལ། སྒོ་ཁང་གི་ལྷ་རྣམས་ལ་བཞུགས་ས་མི་ཡོང་བའི་སྐྱོན་ཡོད་པས།
མི་འཐད་པར་རྟོགས་ནུས་པར་འགྱུར་རོ། ། སྒོ་ཁྱུད་དང་། སྒོ་ལོགས་ལ་སོགས་པ་རྣམས་ཀྱི་དཔངས་སུ་ནི། གཞལ་ཡས་ཁང་གི་རྟ་བབས་ལ་སོགས་ཚད་གཅིག་མ་ཡིན་པར་བསྟན་པ་དེས་ཀྱང་། ཆ་ཆེན་གཅིག་གི་བཞི་ཆ་ལ་ཆ་ཕྲན་གཅིག་ཏུ་བྱས་པའི་ཆ་ཕྲན་དགུ་ཡིན་པར་ལེགས་པར་གྲུབ་པ་ཡིན་ནོ། ། གཞལ་ཡས་ཁང་གྲུ་བཞི་སྒོ་བཞི་པའི་སྒོའི་མེ་ལོང་གི་རྒྱ་ཚད་ལ། ཀྲི་ཡ་ས་མུ་ཛའི་གཞལ་ཡས་ཁང་གི་བཤད་པ་མཛད་པའི་གནས་སྐབས་སུ། གཞལ་ཡས་ཁང་གི་སྒོ་ཆེན་པོ་དང་། གཞལ་ཡས་ཁང་གི་སྒོ་ཆུང་བ་གཉིས་གསུངས་པའི། སྒོ་ཆུང་བའི་ཚད་བཤད་པ་ནི།
ཆ་གཉིས་སླར་ཡང་སྟེང་དུ་ནི། ། ཆུང་བ་གཟོ་བོ་ཡང་དག་འདོད། ། ཅེས་བྱ་བ་ལ་སོགས་པ། གཞལ་ཡས་ཁང་གི་བཤད་པ་རྒྱ་ཆེར་བཤད་པ་རྣམས་ཀྱི་ནང་ནས། ཤླཽ་ཀ་ཕྱེད་པོ་འདི་དྲངས་ནས་འདིར་ཚད་མར་བཤད་པས་ཆ་ཆེན་གཉིས་ཏེ། དེ་ཡང་ཞེང་དུ་ཆ་ཆེན་གཅིག་ལ་རེ་བཞི་ཐེ་བ་ལྟར། ཆ་ཆེན་གཉིས་ལ་ཡང་། ཡ་ཐེམ་མ་ཐེམ་གཉིས་ཀྱང་ཐེའོ། ། རྗེ་བཙུན་རིན་པོ་ཆེས། ནག་པོ་བཤད་སྦྱར་དུ།
སྒོའི་མེ་ལོང་ལ་ཆ་ཆེན་གཅིག་བཤད་པ་ཡང་དོན་གྱིས་དེར་སོང་བ་ཡིན་ནོ། ། སྒོའི་མེ་ལོང་གཉིས་ཧྲལ་དུ་ཡོད་པའི་མཚམས་ཀྱི་ཤན་དང་། སྐྱེད་པའི་ཤན་རྣམས་ལ། བདུད་ཀྱི་སྟོབས་ཀྱིས་མི་ཚུགས་པའི་ཕྱིར། རྡོ་རྗེའི་མཚན་མ་བྲིས་པ། མེ་ལོང་གི་མཐིལ་གཉིས་སུ་འཁོར་ལོ་དང་། སྣ་ཚོགས་རྡོ་རྗེ་རལ་གྲི་སོགས་དང་ཕྱོགས་ཀྱི་དེ་བཞིན་གཤེགས་པའི་མཚན་མ་བྲིས་པའོ། ། སྒོ་ལོགས་ཀྱི་རྩིག་སྣ་གཡས་གཡོན་གཉིས་ཕྱི་ནས་རིམ་པ་བཞིན། སྙུག་གྲིའི་སོ་ལྟར་ཡོད་པའི་སྟེང་དུ། ཆ་ཕྲན་བཅུ་ཡོད་པའི་སྟེང་དུ་གདུང་གིས་ཕུབ་པ།
དེའི་སྟེང་དུ་རིན་པོ་ཆེའི་ལྕམ་བྲེས་པའི་སྟེང་དུ་ཕུབ་པའི་ཐོག་དང་བཅས་པ་ལ། ཆ་ཕྲན་ཕྱེད་ཡོད་པ་ཀུན་དྲིལ་བས་ཐོག་མན་ཆད་ལ་ཆ་ཕྲན་དགུ། སྒོ་ལོགས་ཀྱི་གདུང་སྣའི་ཀ་བ་གཉིས་ནི་ལུགས་འདི་ལ་མི་བཞེད། སྤྱིར་རྟ་བབས་ལ། མཆོད་པའི་རྟ་བབས། གཞལ་ཡས་ཁང་གི་རྟ་བབས། རྒྱལ་པོ་རྟ་བབས། ཞོན་བྱེད་པའི་རྟ་བབས་སོ། ། དང་པོ་ནི་རིན་པོ་ཆེ་སོགས་ལ་སྐོས་པའི་རྟ་བབས། དཀྱིལ་འཁོར་གྱི་ལྷ་མཆོད་པའི་རྫས་སོ། །
གཉིས་པ་ནི། གཞལ་ཡས་ཁང་གི་སྒོའི་རྒྱན་དུ་བཀོད་པའི་རྟ་བབས་སོ། ། འདི་ལ་སྔར་དྲངས་པའི་ལུང་རྣམས་དང་། སློབ་དཔོན་དཔའ་བོ་རྡོ་རྗེ་དང་། མི་ཐུབ་ཟླ་བས་མཛད་པའི་ཀྱཻ་རྡོ་རྗེའི་དཀྱིལ་འཁོར། ལང་ཀ་རྒྱལ་བཟང་གིས་མཛད་པའི་བདེ་མཆོག་གི་དཀྱིལ་ཆོག པཎྜི་ཏ་ཛ་ཡ་སེ་ནས་མཛད་པའི་མཁའ་འགྲོ་རྒྱ་མཚོའི་དཀྱིལ་ཆོག་ཏེ། མདོར་ན་བསྟན་ཆོས་བརྩམས་པའི་སྔ་ཤོས། གྲུབ་ཆེན་ས་ར་ཧ་ནས་བརྩམས་ཏེ། རྗེ་བཙུན་གྲགས་པ་རྒྱལ་མཚན་གྱིས་དངོས་ཀྱི་བླ་མ།
པཎྜི་ཏ་ཛ་ཡ་སེ་ནའི་བར་དུ། རྟ་བབས་སྒོ་ཚད་གཅིག་མ་གཏོགས། གསུམ་པའི་བཤད་པ་མེད། བཞི་བརྒྱ་ལྔ་བཅུ་པ་ལས། རྟ་བབས་སྒོ་ལས་སུམ་འགྱུར་ནི། ། ཞེས་འབྱུང་བ་ལ། སློབ་དཔོན་ཤནྟི་པས། སྒོ་ལས་སུམ་འགྱུར་ནི་རིང་དུའོ། ། སྟེང་དུ་ཅི་ཙམ་འཚམ་པ་འོ། ། ཞེས་གསུངས།
སློབ་དཔོན་ཨ་བྷ་ཡས་ཅི་ཙམ་འཚམ་པའོ་ཞེས་པ་ལ་བརྟེན་ནས་སྒོ་ཚད་གསུམ་མ་བྱས་སམ་སྙམ་མོ། ། རབ་ཏུ་སྒྲོན་གསལ་མཁན་པོ་ཤཱཀྱ་པྲ་བྷ་ཝས། སྒོ་ཚད་གཉིས་མར་ཡང་བཤད་དོ། ། རང་ལུགས་ནི་རྟ་བབས་ཀ་བ་བཞིས་བཏེགས་པའི་སྒོ་ཚད་གཅིག་གིས་སྒོ་ཁང་གི་ཧར་པོ་བཀག་པ་ཡིན་ནོ། ། ཐམས་ཅད་གསང་བའི་རྒྱུད་ལས། ཡང་དག་སྤོང་བ་བཞི་པོ་ནི། ། རྟ་བབས་ཀ་བ་རྣམས་པ་བཞི། ། ཞེས་གསུངས་པའི་ཕྱིར། ལང་ཀ་རྒྱལ་བཟང་གིས་ཀྱང་། ཡང་དག་པར་སྤོང་བ་བཞི་རྣམ་པར་དག་པའི་རྟ་བབས་ཀྱི་ཀ་བ་བཞིའོ། །
ཞེས་གསུངས་པས། ཀ་བ་བཞི་ཡོད་པར་ཡང་གྲུབ་བོ། ། སློབ་དཔོན་སངས་རྒྱས་གསང་བས། སྒོ་ཁང་ཕྱི་རུ་ཟུར་བཞི་ལ། ། རྟ་བབས་ཀ་བ་རྣམ་པ་བཞི། ། ཞེས་གསུངས་པས། སྒོ་འགྲམ་གྱི་སྤྱི་ཟུར་ནང་མ་གཉིས་སུ་ཀ་བ་ནང་མ་གཉིས་སྒོ་ལོགས་ཀྱི་ཕྱི་ཟུར་གཉིས་སུ་ཀ་བ་ཕྱི་མ་གཉིས་འཛུགས་སོ། ། དེའི་སྟེང་དུ་རྟ་བབས་སྣམ་བུ་དང་པོ་སྒོ་མདུན་ལ་ཆ་ཕྲན་གཅིག གཡས་གཡོན་གཉིས་ཆ་ཕྲན་གསུམ་ཞེང་དུ་ཡོད་པ། ཀ་རྒྱན་ནོན་པ།
སྣམ་བུ་གཉིས་པ་སྒོ་མདུན་ལ་ཆ་ཕྲན་གཅིག གཡས་གཡོན་གྱི་འཁྱོག་པོ་ལ། ཆ་ཕྲན་གཉིས་ཞེང་དུ་ཡོད་པ། ཀ་བ་ཚུན་ནོན་པ། སྣམ་བུ་གསུམ་པ་སྒོ་བདུན་ལ་ཆ་ཕྲན་གཅིག གཡས་གཡོན་གཉིས་འཁྱོག་པོ་ལ་ཆ་ཕྲན་གཅིག མུན་པ་ནོན་པ། སྣམ་བུ་བཞི་པ་སྒོ་ཁང་དང་མཉམ་པའོ། ། དེ་ལྟར་ན་མཆོད་རྟེན་བང་རིམ་བཞི་པའམ། ཐེམས་སྐས་བཞིའི་རྣམ་པ་ལྟ་བུ།
གཡས་གཡོན་གཉིས་སུ་ཡོང་སྟེ། སྣམ་བུ་གསུམ་ལ་ཆ་ཕྲན་རེ་རེ་ཕྲི་བའི་སྟེང་དུ། སྒོ་ལོགས་ཀྱི་རྩིག་པ་སྣེ་མོ་ཆ་ཕྲན་གཅིག་སྟེང་དུ་ཐོན་པའོ། ། སྣམ་བུ་བཞིའི་སྟེང་དུ། རིན་པོ་ཆེ་ལས་བྱས་པའི་སྣ་ཚོགས་པདྨ། དཔངས་སུ་ཆ་ཕྲན་གཅིག གཡས་གཡོན་གཉིས་སུ་ཆ་ཕྲན་གཉིས། དེའི་སྟེང་དུ་གསེར་ལས་ལེབ་རྡུངས་བྱས་པའི་ཆོས་ཀྱི་འཁོར་ལོ་རྩིབས་བཅུ་གཉིས་པ། ཆ་ཕྲན་གཉིས་ཀྱིས་བསྐོར་བའོ། ། དེའི་རྒྱབ་ཏུ་རིན་པོ་ཆེ་ལས་བྱས་པའི་གདུགས་ཆ་ཕྲན་གཅིག་པ་ལ།
ཡུ་བ་ཆ་ཕྲན་གཉིས་པདྨའི་ལྟེ་བ་ལ་ཟུག་པ། ཏོག་དང་བཅས་པ། དེའི་གཡས་གཡོན་ཆ་ཕྲན་རེ་རེའི་ཕྱི་རོལ་གསེར་སྣམ་གྱི་སྟེང་དུ། གསེར་ལས་བྱས་པའི་རི་དྭགས་རུ་རུའི་གཟུགས། མགྲིན་པ་བསྟོད་དེ་འཁོར་ལོ་ལ་ལྟ་བ་གཉིས་སོ། ། དེ་ཡང་ནང་པ་སངས་རྒྱས་པ་བདེན་པ་བཞི་ལ་བཟླས་པ་ལན་གསུམ་གྱི་སྒོ་ནས་ཆོས་ཀྱི་འཁོར་ལོ་ལན་བཅུ་གཉིས་སུ་བསྐོར་བ་ལ་མུ་སྟེགས་པས་ལྟ་བ་མཚོན་པ་ཡིན་ནོ། ། དེས་ནི་མུ་སྟེགས་པ་རྣམས་ནང་པ་སངས་རྒྱས་པའི་བསྟན་པ་ལ་འཛུད་པའི་རྟེན་འབྲེལ་ཡོད་པ་ཡིན་གསུངས་སོ། ། སྣམ་བུ་བཞིའི་མདོག་ཡོ་ག་བ་རྣམས་བསམ་གཏན་བཞི་རྣམ་པར་དག་པའི་རྟ་བབས་བཞི། ཞེས་པ་ལྟར། བསམ་གཏན་དང་པོ་རྟོགས་དཔྱོད་མེ་དང་འདྲ་བ་རྣམ་པར་དག་པས་སྣམ་བུ་དང་པོ་དམར་པོ།
བསམ་གཏན་གཉིས་པ་དགའ་བདེ་ཆུ་དང་འདྲ་བ་རྣམ་པར་དག་པས་སྣམ་བུ་གཉིས་པ་སྔོན་པོ། བསམ་གཏན་གསུམ་པ་དབུགས་འབྱུང་རྔུབ་རླུང་དང་འདྲ་བ་རྣམ་པར་དག་པས་སྣམ་བུ་གསུམ་པ་ལྗང་ཁུ། བསམ་གཏན་བཞི་པ་བསམ་གཏན་གྱི་སྐྱོན་གྱིས་མི་གཡོ་བ་རྣམ་པར་དག་པས་སྣམ་བུ་བཞི་པ་གསེར་ལས་བྱས་པའོ། ། རྟ་བབས་ཀྱི་སྣམ་བུའི་ཟུར་རྣམས་སུ། བུམ་པ་ལ་གནས་པའི་རྒྱལ་མཚན་དང་། རྔ་ཡབ་ནོར་བུའི་ཡུ་བ་ཅན་དང་། ཟླ་བ་རླུང་གིས་བསྐྱོད་པ་སོགས་བཏགས་པའི་རྒྱན་དུ་མས་བརྒྱན་པའོ། ། སྒོ་མདུན་གྱི་སྣམ་བུའི་དབུས་སུ་ཆ་ཕྲན་གཉིས་གཉིས་ཀྱིས་བསྐོར་བའི་གླང་རྒྱབ་ནོར་བུ་མིག་གསུམ་པ་ལྟ་བུའི་རྣམ་པ་ཅན་ཡོད་པའི་རྩེ་མོ་ཅུང་ཟད་ཕྲ་བ། དེའི་ཁ་ཁྱེར་ལ་ཆ་ཕྲན་ཕྱེད་ཀྱིས་བསྐོར་བའི་སྐར་ཁུང་ནར་མོ། དེ་གཉིས་ཀའང་རིན་པོ་ཆེའི་དྲྭ་བ་དྲྭ་ཕྱེད་ཀྱིས་སྤྲས་པའོ། །
སྒོ་ཚད་གཅིག་མར་གྲུབ་ཀྱང་། སྣམ་བུ་བཅུ་གཅིག་བྱེད་དགོས་ཀྱི། སྣམ་བུ་བཞི་མ་ཡིན་པ་མི་འཐད་ཅེ་ན། ངན་སོང་སྦྱོང་རྒྱུད་ལས། རྟ་བབས་ཀྱི་ཐིག་འཆད་པའི་སྐབས་སུ། ཐེམ་སྐས་བཞི་ཡི་ཕྲེང་བ་དང་། ། བ་གླང་སེང་གེ་རྣམས་ཀྱིས་བརྒྱན། ། ཞེས་གསུང་། སློབ་དཔོན་དཔའ་བོ་རྡོ་རྗེའི་ཀྱཻ་རྡོ་རྗེའི་དཀྱིལ་ཆོག་གི་སྐབས་སུ། བདུན་པ་རྟ་བབས་ཆ་བཞི་སྟེ། །
བརྒྱད་པ་པདྨ་འཁོར་ལོ་གདུགས། ། ཞེས་གསུང་པ་དང་། སློབ་དཔོན་ཤྲ་དྷས། སྐས་ལ་སོགས་པ་ཇི་བཞིན་འགྱུར། ། ཞེས་དང་། རིག་པས་ཀྱང་གྲུབ་སྟེ། ཁམས་གསུམ་རྣམ་རྒྱལ་གྱི་དཀྱིལ་འཁོར་ནང་མ་ལ། རྟ་བབས་སྒོ་ཚད་གཅིག་ལས་ཤོང་པ་མེད་པའི་ཕྱིར། བར་དེར་ལྷ་སྣམ་ཆ་ཕྲན་གཅིག་ལས་མེད་པས་སོ། ། འོ་ན་རྟ་བབས་དང་སྒོ་ལོགས་ཀྱི་རྩིག་པའི་བར་མུན་སྣམ་མེད་ན།
ཁྱེད་རང་གིས་ཀྱང་མུན་སྣམ་གྱི་ས་ཆ་ལ་ཆ་ཕྲན་ལྔ་ཡོད་པར་འདོད་པ་མ་ཡིན་ནམ་ཞེ་ན། བར་གྱི་སྣམ་བུ་ཞེས་བྱ་བའི་བརྡ་ཆད་ལུགས་འདི་ལ་མི་བཞེད། བྲི་བྱ་ལ་མུན་སྣམ་གྱི་ས་ཆ་ཕྲན་ལྔ་ཡོད་པ་ལྟར། ཀ་བ་མན་ལ་མུན་སྣམ་གྱི་ས་ཆ་ཆ་ཕྲན་ལྔ་བསྒོམ་བྱ་ལ་ཡང་ཡོད་དེ། མུན་སྣམ་གྱི་ས་ཆ་ཁ་དོག་སྔོན་པོར་བྱེད་པ་འཛམ་བུ་གླིང་པའི་ནམ་མཁའི་ཁ་དོག་མཚོན་པ་ཡིན་ཏེ། སློབ་དཔོན་བྱང་ཆུབ་མཆོག་གིས། འཇམ་དཔལ་གསང་ལྡན་གྱི་སྒྲུབ་ཐབས་ལས། སྒོ་ཁང་དང་ནི་རྡོ་ར་ནང་། ། ཤིན་ཏུ་ཆ་གཅིག་མི་བྱ་འོ། ། ཞེས་པའི་དོན་དུ་ཡང་སོང་སྟེ།
བསམས་པས་ཤེས་སོ། ། མདའ་ཡབ་རྣམས་ནི་ལོགས་ཅན་ནོ། ། ཞེས་གསུངས་པས། མདའ་ཡབ་ལ་སོགས་པ་རྟ་བབས་ཀྱི་སྟེང་དུ་འདོད་དགོས་པ་མ་ཡིན་ནམ་ཞེ་ན། བསྒོམ་པར་བྱ་བའི་ས་ནི། ལོགས་ཀྱི་མཐར་ཐུག་པའི་དོན་ཞེས་གསུངས་པ་ལྟར། མདའ་ཡབ་ལ་སོགས་པ་གཞལ་ཡས་ཁང་གི་རྩིག་པའི་སྟེང་ན་ཡོད་པ་ཡིན་གྱི། དེ་ཉིད་མིན་པར་རྟ་བབས་ཀྱི་སྟེང་དུ་མདའ་ཡབ་ཡོད་དགོས་ན། ཁྱེད་རང་སློབ་དཔོན་ཨ་བྷ་ཡའི་རྗེས་སུ་འབྲང་བ་རྣམས་ཀྱི་ལུགས་ལ་ཡང་། རྟ་བབས་སྒོ་ཚད་གཅིག་མ་ཡང་ཁས་ལེན་དགོས་པས་འགྲིག་པའི་ས་མེད་དོ། །
གཞལ་ཡས་ཁང་གྲུ་བཞི་སྒོ་བཞི་པའི་རྣམ་བཤད་ལེགས་པར་བཤད་ཟིན་ཏོ།། །། བྱེ་བྲག་ཏུ་འཁོར་ལོ་བདེ་མཆོག་གི་གཞལ་ཡས་ཁང་གི་ནང་གི་ཚད་ལ། རིན་པོ་ཆེ་པ་ན་རེ། རྗེ་བཙུན་ཆེན་པོས། གཞལ་ཡས་ཁང་གི་དབུས་ན་འཁོར་ལོ་རིམ་པ་བཞི། མཆོད་རྟེན་ཟླུམ་པོའི་དབྱིབས་ཅུང་ཟད་ཇེ་མཐོ་ཇེ་མཐོར་གྱུར་པའི་ལྟེ་བར་འཁོར་ལོ། དེ་ལ་གྲི་གུག་གི་རྭ་བ་དང་ཀ་བ་དང་། གདུང་དང་། ཐོག་ཕུབས་ཀྱིས་མཛེས་པར་བྱས་པ། དེའི་ཕྱི་རོལ་ཅུང་ཟད་དམའ་བར་སྐུའི་འཁོར་ལོ་དཀར་པོ།
འཁོར་ལོའི་རྭ་བ་དང་། ཀ་བ་དང་། གདུང་སོགས་ཀྱིས་མཛེས་པར་བྱས་པ། ས་གཞིའི་སྟེང་ན་ཡང་རྩིབས་ཀྱི་ངོ་བོ་ཅུང་ཟད་འཕགས་པ་ཡིན་ལ། འཁོར་ལོ་སོ་སོའི་མཐོ་དམན་གྱི་ཁྱད་པར་ནི། ལྷ་རྣམས་རང་རང་གི་པུས་མོའི་ཚད་ཙམ་རེ་འཕགས་པ་ཡིན་ལ། རྡོ་རྗེ་ལ་སོགས་པའི་རྭ་བའི་ཚད་ལ། ལྷ་དེ་དག་གི་སྐུའི་སྐེད་པ་ཙམ་སླེབས་པ་ཡིན་ཞིང་། ཀ་བའི་དཔངས་ནི། དབུའི་སྟེང་ན་ཡར་ཁྲུ་གང་ཙམ་གྱིས་འཕགས་པའི་ཚད་ཡིན་ལ།
དེའི་སྟེང་གི་ཕུབ་ཀྱིས་ནི་འོག་མའི་ཕུབ་ནོན་པ་སྟེ། བློའི་སྣང་བ་ལ་ཆར་གྱི་ཆུ་ལྟ་བུ་ཡང་གཅིག་གི་སྟེང་དུ་གཅིག་གི་ཆུ་བབས་ནས། དམ་ཚིག་གི་འཁོར་ལོའི་ཕུབ་ཀྱི་འདོད་ཡོན་གྱི་ས་སྟེགས་ཀྱི་ཐད་སོ་ནོན་པ་ཙམ་སྟེ། ཆུ་ཡང་འདོད་ཡོན་གྱི་ཕྱི་སོར་འགྲོ་བ་ལྟ་བུའོ། ། དམ་ཚིག་འཁོར་ལོ་ནི་དཀྱིལ་འཁོར་གྱི་ས་གཞི་ལ་ཕེབས་པ་ལྟ་བུའོ། ། ཞེས་གསུངས་ཏེ། འདི་ལ་ཁ་ཅིག ཡང་ན་སྐུ་ཆེས། ཡང་ན་ཐོག་དཔངས་དམས་པའི་སྐྱོན་ཡོད་དེ་ལྷའི་སྐུ་ཚད་ལ་ཆ་ཆེན་རེ་བས་ལྷག་པ་བྱས་ན། པདྨའི་ལྟེ་བ་དང་།
འཁོར་ལོའི་རྩིབས་སོགས་ལ་ལྷའི་གཡས་རྐྱང་གི་སྟབས་མི་ཤོང་བའི་སྐྱོན་དུ་འགྱུར་ལ། ཆ་ཆེན་རེ་སྐུ་ཚད་ལ་བྱས་ན། ཐོག་དཔངས་ལ་ཆ་ཕྲན་ལྔ་ལས་མེད་པ། ཐོག་དཔངས་དམས་པའི་སྐྱོན་དུ་འགྱུར་ཏེ། དཀྱིལ་འཁོར་གཞན་ནས་ནང་གི་ཀ་བའི་རིང་ཐུང་གི་ཚད་རྒྱའི་ཕྱེད་དང་འགལ་བར་འགྱུར་རོ། ། སློབ་དཔོན་ལང་ཀ་རྒྱལ་བཟང་གིས། སྐུ་འཁོར་ལ་ཆ་ཕྲན་གཉིས། གསུང་འཁོར་ལ་གཅིག ཐུགས་འཁོར་ལ་ཕྱེད། བདེ་ཆེན་འཁོར་ལོ་ལ་ཆ་ཆེན་ཕྱེད་རྣམས་དཔངས་སུ་བྱེད།
དམ་ཚིག་གི་འཁོར་ལོའི་ལྷ་རྣམས་ཀྱི་གཙུག་ཏོར་གྱིས་གཙོ་བོའི་ཞབས་ཀྱི་ཐད་ཀར་སླེབ་པ། སྐུ་འཁོར་གྱི་ལྷ་རྣམས་ཀྱིས་གཙོ་བོའི་སྐེད་པར་སླེབ་པ། གསུང་འཁོར་གྱི་ལྷ་རྣམས་ཀྱིས་གཙོ་བོའི་ནུ་མར་སླེབ་པ། ཐུགས་འཁོར་གྱི་ལྷ་རྣམས་ཀྱིས་གཙོ་བོའི་མགྲིན་པར་སླེབ་པ། བདེ་ཆེན་འཁོར་ལོའི་ལྷ་རྣམས་ཀྱིས་གཙོ་བོའི་སྨིན་མཚམས་སུ་སླེབ་པར་འདོད། ། ལྷ་གཙོ་འཁོར་རྣམས་སྒོ་ཚད་རེ་རེར་མཉམ་པར་འདོད་ཀྱང་། འཇིགས་བྱེད་དུས་མཚན་གྱིས་གཙོ་བོ་མཐོ་བར་བཞེད། དྷ་རི་ཀ་པས། རྩ་ཐིག་ནང་དུ་ལྟེ་བའི་བར་བཞི་ཆར་དགོས་པའི་རེ་རེ་ལ་ཆ་ལྔ་ལྔ་སྟེ་ཉི་ཤུར་བྱས་པའི་གཡས་གཡོན་དུ་ཉི་ཤུ་པ་རེ་ཕྲི་བ། དམ་ཚིག་གི་འཁོར་ལོའི་བཞུགས་སའམ།
ལྷ་སྣམ་དེའི་ནང་དུ་སྐུ་འཁོར་སོགས་བྱེད་པར་བཤད་ཅིང་། ཀ་བ་བརྒྱད་དམ་སོ་གཉིས་ཀྱིས་མཛེས་པར་བྱས་ཞེས་བཤད་ལ། བརྒྱད་ནི་བཅུ་གསུམ་མ་དང་ལྷ་ལྔ་མའི་དབང་དུ་བྱས་སོ། ། སོ་གཉིས་ནི། ལྷ་དྲུག་ཅུ་རྩ་གཉིས་ཀྱི་དབང་དུ་བྱས་ནས་བཤད་པས། སྐུ་འཁོར་གྱི་ཀ་བ་ཆ་ཆེན་བཅུ་དྲུག་པ་བརྒྱད་འཁོར་ལོའི་རྩིབས་ཀྱི་བར་དུ་འཛུགས། ཆ་ཕྲན་གཉིས་སྟེང་དུ་ཐོན་པའི་ཐད་ཀར་བར་བཀག་བཙུགས་ལ། དེའི་སྟེང་ནས་དམ་ཚིག་འཁོར་ལོའི་ཐོག་ཕུབས་བྱེད། དེའི་ནང་དུ་གསུང་གི་འཁོར་ལོའི་ཀ་བ་བརྒྱད་དཔངས་སྔ་མ་དང་འདྲ་བ་མཉམ་པ་བཙུགས་ལ། ཆ་ཕྲན་གཅིག་ལྷག་པའི་ཐད་ཀར་བར་བཀག་གདུང་ཟླུམ་གྱི་རྣམ་པ་ཅན་བཙུགས་ལ་དེའི་སྟེང་ནས་སྐུའི་འཁོར་ལོའི་ཐོག་ཕུབས་བྱེད།
དེའི་ནང་དུ་ཐུགས་ཀྱི་འཁོར་ལོའི་རྩིབས་ཀྱི་སྟེང་དུ་ཀ་བ་བཙུགས་ལ། སྟེང་དུ་ཆ་ཕྲན་ཕྱེད་ལྷག་པའི་ཐད་ཀར་བར་བཀག་བཙུགས་ལ། དེའི་སྟེང་དུ་གསུང་གི་འཁོར་ལོའི་ཐོག་ཕུབས་བྱེད། དེའི་ནང་དུ་བདེ་ཆེན་འཁོར་ལོའི་ཀ་བ་བཙུགས་ལ། སྟེང་དུ་ཆ་ཕྲན་ཕྱེད་ལྷག་པའི་སར་བར་བཀག་བཙུགས་པའི་སྟེང་ནས་ཐུགས་ཀྱི་འཁོར་ལོའི་ཐོག་ཕུབས་བྱེད། དེ་རེ་རེ་ལ་ཡང་ཀ་བའི་རྩེ་མོ་ཆ་ཕྲན་གཉིས་དང་གཅིག་དང་ཕྱེད་དང་ཕྱེད་སྟེང་དུ་ཐོན་པ་རྣམས་ཀྱི་སྟེང་དུ་གདུང་ཆ་ཕྲན་ཕྱེད་པ་རེ་བཀལ་བར་བྱའོ། ། བདེ་ཆེན་འཁོར་ལོའི་ཀ་བའི་སྟེང་དུ་རྡོ་རྗེའི་གདུང་བཞིས་མིག་མངས་རིས་སུ་ཕུབ་པ། དེའི་སྟེང་དུ་རྒྱ་ཕིབས་ཆ་ཆེན་གཉིས། དེའི་སྟེང་དུ་ཏོག་ཆ་ཆེན་གཅིག་བྱེད་པ་ཡིན་ནོ། ། ཀ་བ་ཐམས་ཅད་ཆ་ཆེན་བཞི་པ་ཡིན་གྱི་ཀོ་ས་ལའི་རྒྱན་དུ།
སྒོ་རེ་རེའི་ཐད་དུ་ཡང་ཀ་བ་གཉིས་གཉིས་ཏེ་མཐའ་གཅིག་ནི་རྡོ་རྗེའི་ཐིག་ལ་བརྟེན་པ། མཐའ་གཅིག་ནི་དཀྱིལ་འཁོར་གྱི་ལྟེ་བ་ལ་བརྟེན་ཏེ། དེ་ལྟར་སྒོ་བཞིའི་ཐད་ཀར་ཀ་བ་བརྒྱད་དུ་འགྱུར་རོ། ། ཞེས་རྡོ་རྗེའི་ཐིག་ལ་བརྟེན་པར་བཤད་པའི་ཕྱིར། འཁོར་ལོ་བཞི་པའི་སྲིད་ཀྱི་ཚད་ཀྱང་། ལང་ཀ་རྒྱལ་བཟང་གིས་བཤད་པ་ལྟར་བྱེད་པ་ཡིན་ནོ་ཞེས་གསུངས་སོ། ། ཆོས་རྗེ་བྱང་སེང་བ་སོགས་བཀོད་པ་སྔ་མ་དང་འདྲ་བ་ལ་ཏོག་གི་ཆ་ཆེན་གཅིག་ཕྲི་སྟེ་ཀ་བའི་སྟེང་དུ་གནོན་པར་འདོད། ཤེས་བྱེད་ནི། བཅོམ་ལྡན་འདས་ཀྱི་སྐུ་ལུས་འདོམ་གང་གྲུ་བཞི་ལ་གཙུག་ཏོར་མི་ཐེ་བའི་ཕྱིར། ཞེས་ཟེར་བ་ནི་ཀ་བ་སྤྱིའི་ཚད་ལས་ཀྱང་འདས་པའི་ཕྱིར་རོ། །
བླ་མ་རིན་པོ་ཆེས། བུ་སྟོན་གྱིས་རྗེ་བཙུན་ཆེན་པོ་ལ་དགག་པ་མཛད་པ་དེ་བཞིན་དུ་ཡང་འགྲོ་ཞིང་། རང་ལུགས་བུ་སྟོན་དང་འདྲ་བ་ལ། ཁྱད་པར་བདེ་ཆེན་འཁོར་ལོའི་དཔངས་ལ་ཆ་ཆེན་གཅིག་གི་བཞི་ཆ་འདོད་དེ། དེ་ནི་བདེ་ཆེན་འཁོར་ལོའི་ཐོག་ཕུབ་ཀྱི་སྟེང་དུ་དྲྭ་ཕྱེད་སོགས་མི་ཤོང་བ་ལྟ་སྨོས་ཀྱང་ཅི་དགོས་ཏེ་ཐོག་འབུར་མངོན་ཙམ་ལས་མི་ཡོང་བས་སོ། ། གོང་དུ་བརྗོད་པའི་སྐྱོན་རྣམས་རྗེ་བཙུན་ཆེན་པོ་ལ་མི་འགྲོ་སྟེ། རྒྱུ་མཚན་འོག་ཏུ་ཡང་རྒྱས་པར་འཆད་ཅིང་། ལྷའི་ཁྲུ་གང་མནན་པ་ནི། ། ཐོག་གི་ཚད་དུ་མ་བཤད་ཀྱི། ། ཀ་བའི་ཚད་དུ་བཤད་པའི་ཕྱིར། །
དེ་ལྟར་ན་ཀ་བ་ཆ་ཕྲན་ལྔ་པར་འགྱུར་ལ། ཆ་ཕྲན་ལྔ་པའི་ཀ་བ་མི་འཐད་དེ། ཀ་བ་སྤྱིའི་དཔངས་ཚད་དང་འགལ་བའི་ཕྱིར་རོ་ཞེ་ན། འོ་ན་གསང་འདུས་ཀྱི་ནང་གི་ཀ་བའང་། འཕགས་པ་ཡབ་སྲས་ཀྱིས་ཆ་ཕྲན་བདུན་པར་བཤད་པས་དེར་ཡང་མཚུངས་སོ། ། རིན་པོ་ཆེའི་ལུགས་དེ། ལང་ཀ་རྒྱལ་བཟང་གི་ལུགས་སུ་ཡང་མ་སོང་སྟེ། སློབ་དཔོན་ལང་ཀ་རྒྱལ་བཟང་གིས་ཀ་བ་སུམ་ཅུ་སོ་གཉིས་བྱེད་པར་མ་བཤད་པའི་ཕྱིར། དེས་མཛད་པའི་སྒྲུབ་ཐབས་སུ། ཡང་དག་སྤོང་བ་རྣམ་དག་པ། །
རྟ་བབས་ཀ་བ་བཞི་རུ་བརྗོད། ། ཞེས་གོང་དུ་བཤད་ནས། འཕགས་ལམ་ཡན་ལག་བརྒྱད་དག་པ། ། ཀ་བ་བརྒྱད་དུ་བརྗོད་པ་ཡིན། ། ཞེས་ནང་གི་ཀ་བ་བརྒྱད་དུ་བཤད་པའི་ཕྱིར། སྐུའི་འཁོར་ལོའི་དཔངས་ཆ་ཕྲན་གཉིས་སོགས་བྱེད་པར་བཤད་ཀྱང་། འཕར་མ་བཞི་བརྩེགས་བྱེད་པར་མ་བཤད་དེ། དེ་ཉིད་ལས། རྩིབས་ནི་བརྒྱད་བརྒྱད་འཁོར་ལོ་ནི། ། དེ་ནི་འཕར་མ་སུམ་བརྩེག་གོ །
ཞེས་བཤད་པའི་ཕྱིར། དྷ་རི་ཀ་པའི་དགོངས་པའང་མིན་ཏེ། དྷ་རི་ཀ་པས་འཁོར་ལོ་གསུམ་གྱི་དཔངས་དེ་ལྟར་མ་བཤད་པའི་ཕྱིར། དེས་འདོད་པ་ཕྱི་མ་སོགས་རྗེས་སུ་འབྲང་བ་རྣམས་ཀྱང་ཁེགས་སོ། ། རང་ལུགས་ལ་ཕྱི་དབྱིབས་སྔར་བཤད་པའི་ནང་དུ། སློབ་དཔོན་དྷ་རི་ཀ་པས་བཤད་པའི་ཐིག་དང་། ལྭ་ཝ་པས་བཤད་པའི་ཐིག་ཀྱང་རྗེ་བཙུན་གོང་མས་ཞལ་གྱིས་བཞེས་པས། སྐབས་འདིར་སློབ་དཔོན་སྤྱོད་པའི་རྡོ་རྗེས། རྩ་ཐིག་ནས་ལྟེ་བའི་བར་ཆ་ཆེན་བཞིའི་ཕྱི་མ་ཕྱོགས་མདོག་ཏུ་བཞག་པའི་ནང་མ་གསུམ་ལ་འཁོར་ལོ་གསུམ་དང་། བདེ་ཆེན་འཁོར་ལོའི་སར་བཞེད།
རྗེ་བཙུན་རིན་པོ་ཆེས་འཁོར་ལོ་གསུམ་གྱི་ཁ་དོག་སྔོན་པོ་ཞེས་པའང་། ཁ་དོག་སྔོ་བ་ཙམ་ལ་བྱེད་པ་མིན་གྱི། ཨིནྡྲ་ནི་ལའི་སྟེགས་བུ་གྲུ་བཞི་པ་བཞེད་པ་ཡིན་ཏེ། ཤེས་བྱེད་སྤྱོད་པའི་རྡོ་རྗེའི་གཞུང་དུ། ཨིནྡྲ་ནི་ལའི་ས་གཞི་ལ། ། འཁོར་ལོ་གསུམ་གྱི་བདག་ཉིད་བསམ། ། ཞེས་གསུངས་པ་དང་། སློབ་དཔོན་དྷ་རི་ཀ་པས། ཨིནྡྲ་ནི་ལའི་རང་བཞིན་ལ། ། འཁོར་ལོ་གསུམ་ནི་བསམ་པར་བྱ། །
ཞེས་པ་དང་། མངོན་བརྗོད་ལས། འཁོར་ལོ་རྣམ་པའི་རིམ་པ་དང་སྦྱར་བའི་དག་པའི་སྐབས་སུ། གྲུ་བཞི་པ་ནི་སྦྱང་དཀའ་བ། ། ཞེས་གསུངས་པའི་ཕྱིར། ཕྱག་ན་རྡོ་རྗེའི་རིག་པ་མཆོག་གི་རྒྱུད་ལས། དཀྱིལ་འཁོར་བྲི་བའི་གནས་སྐབས་སུ། དབུས་སུ་ཉུངས་དཀར་སྤུངས་པའི་སྟེང་དུ། ཚོན་སྣ་ཚོགས་ཀྱིས་བཀབ་སྟེ། མཚན་མ་འགོད་པར་བཤད་པའི་ཕྱིར།
དཀྱིལ་འཁོར་དུ་སྟེགས་བུ་བྱེད་པའང་འཐད་དོ། ། དེས་ན་དམ་ཚིག་འཁོར་ལོའི་ལྷ་རྣམས་ཀྱི་ནང་དུ། ཆ་ཆེན་དྲུག་པའི་ཨིནྡྲ་ནི་ལའི་སྟེགས་བུ་གྲུ་བཞི་པ། དཔངས་སུ་ཆ་ཕྲན་ཕྱེད་དང་དགུ་ཡོད་པ། དེའི་སྟེང་དུ་སྐུའི་འཁོར་ལོ་ཟླ་བ་ཆུ་ཤེལ་ལས་གྲུབ་པ། རྩིབས་བརྒྱད་པ། རྒྱར་ཆ་ཆེན་དྲུག་པ། རྩིབས་ཀྱི་སྲབ་པ་ལ་ཆ་ཕྲན་གཅིག་པ། རྩིབས་ཤུན་ནས་ཙམ་རེ་གྱེན་དུ་འཕགས་སོ། ། ལྟེ་བའི་སྟེང་འོག་གཉིས་སུ་ཆ་ཕྲན་ཕྱེད་ཕྱེད་འབུར་བ།
རྩིབས་རྣམས་ཆ་ཕྲན་ཕྱེད་ཀྱི་ས་ཨིནྡྲ་ནི་ལ་ལ་མ་རེག་པའི་ཕྱིར། རྩིབས་མཐར་འཁོར་ལོའི་རྭ་བ་སྟེང་འོག་དང་གཡས་གཡོན་དུ་འཁོར་ལོའི་འཛིན་དང་བཅས་པ་དཔངས་སུ་ཆ་ཕྲན་གཉིས། རྭ་བའི་སྟེང་དུ་ཀ་བ་བརྒྱད་ནོར་བུ་ཆུ་ཤེལ་ལས་གྲུབ་པ། དཔངས་ཆ་ཕྲན་ལྔ་པ། འཁོར་ལོའི་མཚན་མ་འབུར་དུ་དོད་པའམ། བཟོང་སྐོས་སམ་རི་མོར་བྲིས་པས་བརྒྱན་པ། དེའི་སྟེང་དུ་གཞུ་ཐུང་དང་གཞུ་རིང་གཉིས་ལ་ཆ་ཕྲན་གཅིག དེའི་སྟེང་དུ་གདུང་ཆ་ཕྲན་གཅིག གཉིས་ཀའང་ནོར་བུ་ཆུ་ཤེལ་ལས་གྲུབ་པ། དེའི་སྟེང་དུ་རིན་པོ་ཆེའི་ལྕམ་གསེར་གྱི་གདུང་ལེབ་ཀྱི་ཕྱི་མཐར་སླེབ་པ།
ཤར་བུ་ལྕམ་སྣ་གདུང་ལེབ་ཀྱི་སྒོ་མཐར་སླེབ་པ། དེའི་སྟེང་ཐོག་ཕུབ་པ། དམ་ཚིག་འཁོར་ལོའི་ཕུབས་ཕྱིའི་དབྱིབས་གྲུ་བཞི་པ། ཕྱོགས་སུ་ཆ་ཆེན་རེ། ཟུར་བཞིར་དེ་ལྷག་ཙམ། ནང་གི་དབྱིབས་ཟླུམ་པོ། སྐུའི་འཁོར་ལོའི་ལྟེ་བར་པདྨ་ར་ག་ལས་གྲུབ་པའི་གསུང་གི་འཁོར་ལོ་རྩིབས་བརྒྱད་པ། ལྟེ་བའི་སྟེང་འོག་ཏུ་ཆ་ཕྲན་ཕྱེད་ཕྱེད་འབུར་བའི་འཁོར་ཡུག་ཏུ། པདྨའི་རྭ་བ་དཔངས་ཆ་ཆེན་གཉིས་གཡས་གཡོན་དང་སྟེང་འོག་ཏུ་འཛིན་དང་བཅས་པའི་སྟེང་དུ། པདྨ་རྭ་ག་ལས་གྲུབ་པའི་ཆ་ཕྲན་ལྔ།
པདྨའི་མཚན་མ་སོགས་སྔར་བཞིན། གཞུ་རིང་གཞུ་ཐུང་རྣམས་ཀྱང་རྒྱུ་པདྨ་རྭ་ག་ལས་གྲུབ་པ་སྔར་བཞིན་བྱེད། སྐུའི་འཁོར་ལོའི་ཀ་ཐོག་གི་གདུང་གི་སྟེང་དུ། ཀ་ཐུང་ཆ་ཕྲན་གཉིས་སུ་ཐིག་སྐུད་གཅིག་གིས་མ་ལངས་པ། དེའི་སྟེང་དུ་གསེར་གྱི་གདུང་ཟླུམ་པོ་ཐིག་སྐུད་གཅིག གསུང་འཁོར་གྱི་གདུང་གི་སྟེང་ནས་ལྕམ་སྐུ་འཁོར་གྱི་གདུང་གི་སྟེང་དུ་ཕུབ་པ་ནི་སྐུ་འཁོར་གྱི་ཐོག་ཕུབས་སོ། ། གསུང་འཁོར་གྱི་ལྟེ་བར་ཐུགས་འཁོར་ཨིནྡྲ་ནི་ལ་ལས་གྲུབ་པ། རྩིབས་བརྒྱད་པ་སོགས་སྔར་དང་འདྲ་བ་ལས། རྩིབས་མཐར་ཨིནྡྲ་ནི་ལ་ལས་གྲུབ་པའི་རྡོ་རྗེའི་རྭ་བ། སྟེང་འོག་གཡས་གཡོན་དུ་འཛིན་དང་བཅས་པའི་ཆ་ཕྲན་གཉིས་པའི་སྟེང་དུ།
ཨིནྡྲ་ནི་ལའི་ཀ་བ་རྡོ་རྗེས་མཚན་པ་སོགས་དང་། གདུང་གི་ཁར་སྔར་བཞིན། གདུང་དེའི་སྟེང་ནས་རིན་པོ་ཆེའི་ལྕམ་གསུང་གི་ཀ་བའི་གདུང་སྟེང་གི་ཀ་ཐུང་དང་། གསེར་གདུང་ཆ་ཆེན་གཉིས་ཀྱི་སྟེང་དུ་བྲེས་པ་ལ་ཐོག་ཕུབ་པ་ནི་གསུང་གི་འཁོར་ལོའི་ཐོག་ཕུབས་སོ། ། ཐུགས་འཁོར་གྱི་ལྟེ་བར་པདྨ་འདབ་མ་བཅུ་དྲུག་པ། སློབ་དཔོན་སྤྱོད་པའི་རྡོ་རྗེས་བཤད་པས། པདྨའི་ཡུ་བ་ཆ་ཕྲན་གཉིས་ལ་འདབ་མ་བཅུ་དྲུག་གི་བརྒྱད་འཐུར་དུ་འཕྱང་བ། ཡུ་བ་ལ་བཀབ་པའི་ཚུལ་གྱིས་ཡོད་པ། བརྒྱད་གྱེན་དུ་ཕྱོགས་པའོ། ། འདབ་མ་རེ་རེ་བཞིན་དུ་རྒྱུ་རིན་པོ་ཆེ་ལས་གྲུབ་པ།
ལྟེ་བ་ལྗང་ཁུ་དང་། གེ་སར་སེར་པོའི་སྟེང་དུ་བཅོམ་ལྡན་འདས་བཞུགས་པ། པདྨའི་མཐར་སྙིང་པོའི་རྣལ་འབྱོར་མ་བཞི། རིན་འབྱུང་གི་རིགས་ཡིན་པས། རིན་པོ་ཆེའི་རྭ་བ་བྱས་ཀྱང་རུང་། ལྷ་མོ་བཞིའི་ཕྱག་གཡས་ཀྱི་ཕྱག་མཚན་གྲི་གུག་ཡིན་པས། གྲི་གུག་གི་རྭ་བ་བྱས་ཀྱང་རུང་སྟེ། དེ་ལྟར་ན་གྲི་གུག་གི་རྭ་བ་སྟེང་འོག་གཡས་གཡོན་གཉིས་སུ་འཛིན་དང་བཅས་པ། ཆ་ཕྲན་གཉིས་པའི་སྟེང་དུ་ཀ་བ་གྲི་གུག་གིས་མཚན་པ། ཆ་ཕྲན་ལྔ་པའི་སྟེང་དུ་གཞུ་ཐུང་གཞུ་རིང་གཉིས་ལ་ཆ་ཕྲན་གཅིག
གདུང་ཆ་ཕྲན་གཅིག་དང་བཅས་པའི་སྟེང་ན། རིན་པོ་ཆེའི་ལྕམ། ཐུགས་འཁོར་གྱི་གདུང་གི་སྟེང་ན་ཆ་ཕྲན་གཉིས་ཀྱི་སྟེང་དུ་བྲེས་པ་ལ་ཐོག་ཕུབ་པ་ཐུགས་འཁོར་གྱི་ཐོག་ཕུབས་སོ། ། བདེ་ཆེན་འཁོར་ལོའི་ཀ་ཐོག་གི་གདུང་སྟེང་དུ་ཀ་ཐུང་བརྒྱད་གདུང་ཟླུམ་དང་བཅས་པའི་སྟེང་དུ། རྡོ་རྗེའི་གདུང་ཆ་ཕྲན་གཅིག་ཏུ་ཐིག་སྐུད་གཅིག་གིས་མ་ལོངས་པ་བཞིས་མིག་མངས་རིས་སུ་ཕུབ་པ། དེའི་སྟེང་དུ་ཐོག་ཕུབ་པ་ནི་བདེ་ཆེན་གྱི་འཁོར་ལོའི་ཐོག་ཕུབས་སོ། ། དབུས་ཀྱི་རེ་མིག་གྲུ་བཞི་པའི་སྟེང་གི་ཕྱོགས་བཞིར། བཻཌཱུརྻའི་རྩིག་པ་ཆ་ཕྲན་གཉིས་ཀྱི་སྟེང་དུ། ཀ་བ་གདུང་ལེབ་དང་བཅས་པ་ཆ་ཕྲན་གཉིས། དེའི་སྟེང་དུ་ཐོག་ཕུབ་པ་ལ།
རིན་པོ་ཆེ་ཏོག་གིས་སྤྲས་པ་ནི། དབུས་ཀྱི་གཙང་ཁང་ཕྱུར་བུ་གཙོ་བོའི་གནས་སོ། ། ཀ་ཆུང་རྣམས་ཀྱི་བར་རེ་རེ་ཞིང་། དྲྭ་བ་དང་། དྲྭ་བ་ཕྱེད་པ་དང་། མདའ་ཡབ། དེའི་སྟེང་དུ་པུ་ཤུ། གཞལ་ཡས་ཁང་ཕྱི་མ་ལ་ཡོད་པ་ཇི་ལྟ་བས་སྤྲས་པ་བཞིན་ནོ། ། རྡོ་རྗེའི་གདུང་ལ་ཆ་ཕྲན་གཅིག་ཏུ་ཐིག་སྐུད་གཅིག་མ་ཚང་བ་ནི། འོག་གི་ཕྱོགས་མདོག་གི་དཔངས་སོ། །
དེ་ལྟར་ན། ཨིནྡྲ་ནི་ལའི་སྟེགས་བུ་ལ་ཆ་ཕྲན་ཕྱེད་དང་དགུ། སྐུའི་འཁོར་ལོ་ལ་ཕྱེད་དང་གཉིས། གསུང་གི་འཁོར་ལོ་ལ་གཉིས། ཐུགས་ཀྱི་འཁོར་ལོ་ལ་གཉིས། བདེ་ཆེན་འཁོར་ལོ་ལ་གཉིས། གྲི་གུག་གི་རྭ་བ་ལ་གཉིས། དེའི་སྟེང་དུ་ཀ་བ་ཆ་ཆེན་ལྔ། གཞུ་ཐུང་གཞུ་རིང་ལ་ཕྱེད་ཕྱེད་དེ་ཆ་ཕྲན་གཅིག གདུང་ལ་ཆ་ཕྲན་གཅིག
དེའི་སྟེང་དུ་ཀ་ཐུང་གདུང་ལེབ་དང་བཅས་པ་ལ་ཆ་ཕྲན་གཉིས། རྡོ་རྗེའི་གདུང་ལ་ཆ་ཕྲན་གཅིག་ཏུ་ཐིག་སྐུད་གཅིག་གིས་མ་ཚང་བ། གཙང་ཁང་ཕྱུར་བུ་ལ་ཆ་ཆེན་གཅིག་སྟེ་ཆ་ཕྲན་སོ་གཉིས་སོ། ། ཆ་ཕྲན་སོ་གཉིས་ལ་ཐོག་མི་ཐེ་ན། རྡོ་རྗེའི་ལུས་ལ་ཡང་ཐོད་པ་མི་ཐེ་བར་འགྱུར་རོ་སྙམ་ན། སྐྱོན་མེད་དེ། གཞལ་ཡས་ཁང་གི་རྒྱར་ཆ་ཕྲན་སོ་གཉིས་ལ་རྩིག་པ་མི་ཐེ་བ་བཞིན་ནོ། ། དབུས་ན་འཇིགས་བྱེད་ཕོ་མོའི་གདན། ལྷ་གཞན་རྣམས་ལ་ཡི་དྭགས་ཀྱི་གདན་ནོ། ། འདི་ནི་བྱེ་བྲག་ཏུ་འཁོར་ལོ་བདེ་མཆོག་གཞལ་ཡས་ཁང་གི་རྣམ་པར་བཞག་པའོ། །
ལུགས་འདི་ནི། རྗེ་བཙུན་ནཱ་རོ་ཏ་པའི་དགོངས་པ། ཆོས་རྗེ་ས་སྐྱ་པ་ཡབ་སྲས་ཀྱི་བཀྲལ་བ་ལྟར་རྗེ་བཙུན་པུ་ཧྲང་ལོ་ཆུང་གྲགས་འབྱོར་ཤེས་རབ་དང་། དེའི་རྗེས་འབྲང་དམར་ཆོས་ཀྱི་རྒྱལ་མཚན། པུ་ཧྲང་པ་དང་། ཆོས་རྗེ་ས་སྐྱ་པ་ཡབ་སྲས་གཉིས་ཀྱི་རྗེས་སུ་འབྲང་བ། དམར་ཆོས་ཀྱི་རྒྱལ་པོ་རྣམས་ཀྱིས་བཀྲལ་བ་རྣམས་དགོངས་པ་གཅིག་པར་ལེགས་པར་བཤད་པ་ཡིན་ནོ། ། ཕྱིའི་ཁྱམས་མདོག རྗེ་བཙུན་ཆེན་པོས། གཞུང་ཁ་ཅིག་ཏུ།
རྡོ་རྗེའི་ས་གཞི་ཡིན་པས་སྔོན་པོར་བྱའོ་ཞེས་གསུངས། ཁ་ཅིག་ཏུ། ཉི་མའི་དཀྱིལ་འཁོར་ཡིན་པས་ལྗང་སེར་དུ་བྱའོ་ཞེས་གསུངས། ལྗང་སེར་ནི། སློབ་དཔོན་ཨ་བྷ་ཡ་ལྟར་ན། ཉི་མའི་དཀྱིལ་འཁོར་ཤིན་ཏུ་དྭངས་པ་ལ་པདྨའི་ལྟེ་བ་ལྗང་ཁུའི་འོད་ཕོག་པ་ཡིན། ཞེས་གསུངས་ཀྱང་། འདིར་ཉི་མའི་དཀྱིལ་འཁོར་ཤིན་ཏུ་དྭངས་པའི་ནང་དུ་གཞལ་ཡས་ཁང་གདན་དང་བཅས་པའི་རིན་པོ་ཆེའི་མདོག་སྣ་ཚོགས་པ་ཤར་བ་ཡིན་ཞིང་། ཉི་མའི་དཀྱིལ་འཁོར་གྱི་འོད་ཀྱང་གཞལ་ཡས་ཁང་ལ་ཕོག་པ་སྣ་ཚོགས་སུ་སྣང་བ་ཡིན་ལ། ལྗང་ཁུ་ནི།
སྣ་ཚོགས་པའི་དོན་ཡིན་པས་དེ་ལྟར་དུ་བྱ་གསུང་། དེའི་ཕྱིར་རྡོ་རྗེ་རྭ་བའི་ནང་དུ་དུར་ཁྲོད་བརྒྱད་སྒོམ་དགོས་པ་ནི། ཇོ་བོ་ཆེན་པོ་རྗེས། དུར་ཁྲོད་ཀྱི་ཀེང་རུས་སོགས་ལ་དམིགས་ན་མི་རྟག་པ་སྐྱེས་ཏེ། འཁོར་ལོ་བདེ་མཆོག་གི་ཏིང་ངེ་འཛིན་སྒོམ་པ་ལ་བརྩོན་འགྲུས་མྱུར་བར་རྩོམ་པར་འགྱུར་བ་ཡིན་གསུང་། རྗེ་གོང་མས་ཀྱེ་རྡོར་གྱི་སྐབས་སུ་བསྒོམ་བྱའི་དཀྱིལ་འཁོར་ལ། གཞི་ལམ་འབྲས་གསུམ་གྱི་རྣམ་གཞག་ཚང་མར་སྒོམ་པས་ལམ་མྱུར་དུ་བགྲོད་པ་ཡིན་ཏེ། དེ་ཡང་ཕྱིའི་དུར་ཁྲོད་དེས་འཁོར་བའི་ཆོས་མཚོན་པ་ཡིན་ལ། དེ་བསྒོམས་པས་སྦྱང་གཞི་ལམ་དུ་བྱེད། རྟེན་གཞལ་ཡས་ཁང་ནི་ཕར་ཕྱིན་ཐེག་པ་དང་ཐུན་མོང་བའི་བྱང་ཕྱོགས་སོ་བདུན་གྱི་ངོ་བོ་ཡིན་པ་ལམ་མོ། །
བརྟེན་པ་ལྷ་རྣམས་ལམ་ཉམས་སུ་བླངས་པ་ལས་བྱུང་བ་འབྲས་བུ་ཡིན་པས། དེ་བསྒོམས་པས་འབྲས་བུ་ལམ་དུ་བྱེད་པའོ། ། ཞེས་གསུང་། སྐབས་འདིར་དུར་ཁྲོད་ཞེས་པ་ནི། སྨ་ཤ་ན་ཞེས་པ་ནི་ཕར་དབུགས་རྒྱུ་བ་དང་བྲལ་བའོ། ། ཞེས་པའི་དོན་ཡིན་པས། རྣམ་པར་རྟོག་པ་ཐམས་ཅད་དང་བྲལ་བའི་ལྟ་བ་བདག་མེད་པ་འདྲེན་པའི་ཆེད་ཡིན་ནོ། ། སློབ་དཔོན་རྣལ་འབྱོར་པ་ཞེས་བྱ་བས་མཛད་པའི་དུར་ཁྲོད་ཀྱི་རྟོག་པ་ཞེས་བྱ་བར་འདི་ལྟར་བཤད་དེ། རྩོད་ལྡན་གྱི་མགོ་རྩོམ་པའི་ཚེ་ན། མི་རྣམས་གཅིག་གིས་གཅིག་བསད་པའི་ཚེ།
རོ་རྣམས་ཕྱོགས་མཚམས་བརྒྱད་དུ་བསྐྱལ་བ་ལ་དུར་ཁྲོད་ཅེས་མིང་དུ་བཏགས་ཏེ། རོ་དེ་རྣམས་ལྕེ་སྤྱང་ལ་སོགས་པས་ཟོས་པས་ཁྲག་བྱུང་། ཁྲག་གི་རླངས་པ་ནམ་མཁའ་ལ་སོང་བས། སྤྲིན་བརྒྱད་བྱུང་། སྤྲིན་ལས་ཆར་བབས་པ་ལས་ཆུ་བརྒྱད་བྱུང་། ཆུའི་རླངས་པ་ལས་ཤིང་བརྒྱད་བྱུང་། ཤིང་བརྒྱད་ལ་ཕྱོགས་སྐྱོང་བརྒྱད་ཆགས། ཤིང་གི་ཡལ་གའི་གསེབ་ཏུ་ཞིང་སྐྱོང་བརྒྱད་ཆགས། ཆུ་བརྒྱད་ལ་ཀླུ་བརྒྱད་ཆགས། དེར་རྣལ་འབྱོར་པ་རྣམས་རྟོགས་པ་འཕེལ་བར་དགོངས་ནས་སྤྱོད་པ་ལ་བྱོན་ནོ། །
ཞེས་གསུངས་སོ།། །། བརྟེན་པ་ལྷ་བསྐྱེད་པ་ལ། རྒྱུ་རྡོ་རྗེ་འཛིན་པ་མངོན་བྱང་ལྔས་བསྐྱེད་པའི་མངོན་བྱང་ལྔ་ནི། སྦྱང་གཞི་ཕུང་པོ་ལྔ། འབྱུང་བ་ལྔ། ཁམས་ལྔ་སྦྱོང་བར་བྱེད་པ་ཡིན་ལ། རྡོ་རྗེ་མཁའ་འགྲོར། ཟླ་བ་རྡོ་རྗེ་སོགས་མཉམ་སྦྱོར། ། ཞེས་ཞི་བ་རྡོར་དབྱིངས་ཀྱི་དཀྱིལ་འཁོར་དུ་མཉམ་སྦྱོར་དུ་གསུངས་ཀྱང་། དྲག་པོའི་དཀྱིལ་འཁོར་ཉི་ཟླ་གཉིས་མི་མཉམ་སྦྱོར་ཡང་གསུངས་སོ། །
སློབ་དཔོན་བྷ་ཝ་བྷ་ཏྲས། རྡོ་རྗེ་མཁའ་འགྲོའི་འགྲེལ་པར། སྒྲ་ནི་སྐད། ཚུལ་ནི་དེའི་ངོ་བོ་སྟེ། ཨཱ་ལི་ཀཱ་ལི་དང་སྔགས་རྣམས་ཡིན་ནོ། ། ངེས་པར་འབྱུང་བ་ནི། རྣམ་པ་སྣ་ཚོགས་པའི་གཟུགས་ཀྱིས་སྟོན་པ་དང་བརྗོད་པ་ཡིན་ལ། དམ་ཚིག་ནི་ཉི་ཤུ། སྤྱོད་པ་ནི་ས་བོན། སྤྱོད་ཡུལ་ནི་མཚན་མ།
དེ་ལྟར་མངོན་བྱང་ལྔ་ལས་བསྐྱེད་པ་ལ། སྒྲ་ཚུལ་ལས་བསྐྱེད་པ་ཞེས་བཤད་ཡོད་ཀྱང་། འདིར་ཁས་མི་ལེན་ནོ། ། སློབ་དཔོན་ཀ་ལ་ཀལ་པས། རྡོ་རྗེ་མཁའ་འགྲོའི་སྒྲུབ་ཐབས་སུ། ཨཱ་ལི་བཅུ་དྲུག་དང་། ཀཱ་ལི་སོ་གཉིས་རྐྱང་པ་སྦྱར། ཤནྟི་པས་ཀྱེ་རྡོ་རྗེའི་སྒྲུབ་ཐབས་སུ། ཨཱ་ལི་དང་པོ་བཅོ་ལྔས་བསྐྱེད་པ་གསུངས་ཀྱང་། ཨཱ་ལི་ཕྲག་གཉིས་དང་།
ཀཱ་ལི་ཕྲག་གཉིས་ཞུ་བ་ལས་ཉི་ཟླ་གཉིས་བསྐྱེད། ཀཱ་ལི་སོ་བཞིའི་སྟེང་དུ། སློབ་དཔོན་ཀ་ལ་ཀལ་པས། ཌ་ཌྷ་ད་དྷ་ཡ་ལ་དྲུག་མནན་ཀྱང་། པཎྜི་ཏ་ཛ་ཡ་སེ་ནས། མཁའ་འགྲོ་རྒྱལ་མཚོའི་སྒྲུབ་ཐབས་སུ། ཡ་ར་ལ་ཝ་ཌ་ཌྷ་མནན་པ་ལྟར། འདིར་ཡང་དེ་ཉིད་མནན་ཏེ། མངོན་བྱང་དང་པོ་ཨཱ་ལི་ཕྲག་གཉིས་ཞུ་བ་ལས་བྱུང་བའི་ཟླ་བའི་དཀྱིལ་འཁོར་ཟླུམ་པོ་ཨཱ་ལིས་མཚན་པ། མངོན་བྱང་གཉིས་པ་ཀཱ་ལི་ཞུ་བ་ལས་བྱུང་བའི་ཉི་མའི་དཀྱིལ་འཁོར་དམར་པོ་ཟླུམ་པོ་ཀཱ་ལིས་མཚན་པ་སྒོམ་མོ། །
དེ་ལྟར་དགོས་པའི་རྒྱུ་མཚན་ནི། སྦྱོང་གཞིའི་དབང་དུ་བྱས་ན། ཨཱ་ལི་ཀཱ་ལི་ཕྲག་གཉིས་སུ་ངེས་ཏེ། སྦྱང་གཞི་སྒྲུབ་པ་པོའི་ལུས་ལ་ཡར་ངོའི་ཚེས་གཅིག་ལ་རྐང་པ་གཡས་པའི་མཐེ་བོང་དུ་བྱང་ཆུབ་ཀྱི་སེམས་རྒྱས་པ། ཨ་ཐུང་གི་རྣམ་པ་ལྟ་བུ་སྐྱེ། ཚེས་གཉིས་ལ་བྱིན་པ་གཡས་པའི་ནང་དུ། ཨཱ་རིང་གི་རྣམ་པ་ལྟ་བུ་སྐྱེ། དེ་བཞིན་དུ་ཚེས་གསུམ་ནས་བཅུ་བཞིའི་བར་ལ་ལུས་ཀྱི་གནས་བརླ་གཡས་པ་དང་། གསང་གནས་ཀྱི་གཡས་ཀྱི་ཆ་དང་། ལྟེ་བའི་ཆ་གཡས་པ་དང་།
སྙིང་ཁའི་གཡས་པའི་ཆ་དང་། ནུ་མ་གཡས་པ་དང་། ལྐོག་མ་གཡས་པ་དང་། ལག་པ་གཡས་པའི་མཐིལ་དང་། མཆུ་གཡས་པའི་ཆ་དང་། མཁུར་ཚོས་གཡས་པ་དང་། མིག་གཡས་པ་དང་། རྣ་བ་གཡས་པ་དང་། ཀླད་པ་གཡས་ཀྱི་ཆ་དང་། ཚེས་བཅོ་ལྔ་ལ་ཉིན་མཚན་གཉིས་སུ་བྱས་པའི།
ཉིན་མོའི་ཆ་ལ་གཡས་རོ་མའི་སྟེང་ན་གནས། མཚན་མོའི་ཆ་ལ་སྤྱི་གཙུག་ཀུན་འདར་གྱི་སྟེང་ན་གནས་ཏེ། དེ་ནས་དེ་ཉིད་དུ་ཨའི་རྣམ་པར་བྱས་ཏེ་ཐིམ་པར་གྱུར། མར་ངོའི་ཚེས་གཅིག་ལ་གཡོན་གྱི་མཐེ་བོང་ནས་བརྩམས་ཏེ། ཉི་ཤུའི་དགུའི་བར་དུ་འཕོས་ནས། གནམ་སྟོང་ལ་ཉིན་མཚན་གཉིས་སུ་ཕྱེ་བའི། ཉིན་མོ་གཡོན་རྐྱང་མའི་སྟེང་ན་གནས། མཚན་མོ་སྤྱི་གཙུག་ཀུན་འདར་གྱི་སྟེང་ན་གནས་ཏེ། དེ་ནས་ཡང་དེ་ཉིད་དུ་ཧཱུྃ་གི་རྣམ་པར་བྱས་ཏེ་ཐིམ་པར་འགྱུར་རོ། ། དེ་བཞིན་དུ་བུད་མེད་ལ་ཡར་ངོའི་ཚེས་གཅིག་ལ་གཡོན་པའི་མཐེ་བོང་ནས་བཟུང་ནས་བཅོ་ལྔའི་ཉིན་མོ་གཡོན་རྐྱང་མའི་སྟེང་ན་གནས།
མཚན་མོ་སྤྱི་གཙུག་ཀུན་འདར་དང་། མར་ངོའི་ཚེས་གཅིག་ལ་གཡས་པའི་མཐེ་བོང་ནས་བཟུང་ནས། གནམ་སྟོང་གི་ཉིན་མོའི་ཆ་ལ་གཡས་རོ་མ་དང་། མཚན་མོའི་ཆ་ལ་སྤྱི་གཙུག་ཀུན་འདར་གྱི་སྟེང་ན་གནས་སོ། ། ལུས་ཀྱི་ཁམས་དྭངས་མ་རྣམ་པར་ཤེས་པའི་རྟེན་དུ་གྱུར་པ། ངོ་བོ་བྱང་ཆུབ་ཀྱི་སེམས་ཀྱི་རྣམ་པ་ཞིག་འཕོ་བར་བྱེད་དོ། ། དེ་ཡང་འཕོ་བ་ཅེས་བྱ་བ་ནི། མཐེ་བོང་ན་གནས་པའི་ཁམས་དེ་ཉིད་བྱིན་པར་འཕོས་ནས་ལས་བྱེད་པ་ལྟ་བུ་མིན་གྱི། རང་རང་གི་གནས་སུ་ལས་བྱས་ཤིང་། རང་རང་གི་གནས་སུ་ཐིམ་པ་ཙམ་ལ་འཕོ་བ་ཞེས་བརྡ་ཆད་མཛད་པ་ཡིན་ནོ། །
དེ་ལྟ་བུའི་བྱང་སེམས་འཕེལ་བྱ་བཅུ་དྲུག་པ་གཉིས་སྦྱང་གཞིར་བྱས་ནས། ཨཱ་ལི་བཅུ་དྲུག་པ་གཉིས་སྦྱར་ཞིང་བསྒོམ་དགོས་པ་ཡིན་ནོ། ། ཁ་ཅིག་ན་རེ། མར་ངོ་ལ་གཡོན་ཕྱོགས་ནས་ཁམས་མར་བབས་པ་ཡིན་ཏེ། སྡོམ་འབྱུང་འགྲེལ་པར་དེ་ལྟར་བཤད་པའི་ཕྱིར་ཅེ་ན། དེ་ལྟར་བཤད་པ་ཡོད་ཀྱང་། ཡེ་ཤེས་ཐིག་ལེ་ལས། མར་ངོའི་ཆ་ལའང་གཡོན་པའི་མཐེ་བོང་ནས་བརྩམས་ཏེ། ཡར་སྐྱེད་བཤད་པའི་ཕྱིར། ལམ་གྱི་དབང་དུ་བྱས་ན་གཉིས་སུ་ངེས་ཏེ།
སངས་རྒྱ་བ་ལ་ཚོགས་གཉིས་ཕན་ཚུན་ལྟོས་དགོས་པ་ལྟར། ཨཱ་ལི་ཕྲག་གཉིས་བསྒོམ་དགོས་པ་ཡིན། འབྲས་བུའི་དབང་དུ་བྱས་ན་གཉིས་སུ་ངེས་ཏེ། བཅོམ་ལྡན་འདས་བདེ་མཆོག་སྐུ་ལ་མཚན་བཟང་པོ་སུམ་ཅུ་སོ་གཉིས་ཡོད་པ། དེ་ཐོབ་པའི་རྒྱུར། ཨཱ་ལི་བཅུ་དྲུག་པ་ཕྲག་གཉིས་སྒོམ་དགོས་པ་ཡིན་ནོ། ། ཀཱ་ལི་ཕྲག་གཉིས་ཀྱང་སྔ་མ་ལྟར་གཞི་ལམ་འབྲས་གསུམ་གྱི་དབང་དུ་བྱས་ནས་བསྒོམ་དགོས་པ་ཡིན་ཏེ། རྣལ་འབྱོར་པའི་ལུས་ཀྱི་ཁམས་དམར་པོའི་ཆ་ལས་འབྱུང་བ་བཞི། དེ་རེ་རེ་ལ་འབྱུང་ཆུང་ལྔ་ལྔ་ལ་ནམ་མཁའི་ཁམས་ནི་བདེ་བའོ། ། དེ་རེ་རེ་ལ་ཡང་རྡུལ་དང་ཁུ་བའི་ཆ་གཉིས་ཏེ་བཞི་བཅུ།
དེ་ལ་ཡང་ཐབས་ཀྱི་ཆ་བཞི་བཅུ། ཤེས་རབ་ཀྱི་ཆ་བཞི་བཅུ་སྟེ་བརྒྱད་ཅུ་ཡོད་པ་དེ་སྦྱང་གཞིར་བྱས་ནས། ཀཱ་ལི། ཡ་ར་ལ་ཝ་ཌ་ཌྷ་དང་བཅས་པ་ཕྲག་གཉིས་སྒོམ་པ་ཡིན་ནོ། ། ལམ་གྱི་དབང་དུ་བྱས་ན་ཡང་གཉིས་སུ་ངེས་ཏེ། སངས་རྒྱས་ཐོབ་པ་ལ་ཚོགས་གཉིས་གསག་དགོས་པ་ལྟར་རོ། ། འབྲས་བུའི་དབང་དུ་བྱས་ན་ཡང་གཉིས་དགོས་ཏེ། བཅོམ་ལྡན་འདས་འཁོར་ལོ་བདེ་མཆོག་གི་སྐུ་ལ་དཔེ་བྱད་བཟང་པོ་བརྒྱ་ཅུ་ཡོད་པ་དེ་ཐོབ་པའི་དོན་དུ། རྒྱུ་དུས་སུ་ཡང་ཀཱ་ལི་ཕྲག་གཉིས་སྒོམ་དགོས་པ་ཡིན་ནོ། ། འོ་ན་ཨཱ་ལི་ཀཱ་ལི་དང་ཉི་ཟླ་གཉིས་ཀྱི་ངོ་བོ་དེ་རང་གང་ཡིན་སྙམ་ན།
ཆུ་ཤེལ་ལས་གྲུབ་པའི་ཟླ་བ་དང་། མེ་ཤེལ་ལས་གྲུབ་པའི་ཉི་མ་ནི་མ་ཡིན་ཏེ། ཆུ་ཤེལ་དང་མེ་ཤེལ་གཉིས་འདུས་པ་ལས། བདེ་བ་ཆེན་པོའི་ཡེ་ཤེས་མི་སྐྱེ་བའི་ཕྱིར་རོ། ། དེས་ན་ཁམས་དཀར་དམར་འདུས་པ་ལས། བདེ་བ་ཆེན་པོའི་ཡེ་ཤེས་ཧཱུྃ་ཡིག་སྟེང་དུ་བསྐྱེད་པར་བྱེད་པ་ཡིན་ཏེ། ཕ་མ་གཉིས་ཀྱི་མངལ་དུ་ཁམས་དཀར་དམར་འདུས་པ་ལས། ཕ་མ་གཉིས་བར་དོའི་རྣམ་པར་ཤེས་པ་དང་བཅས་པའི་སྟེང་དུ་འཛག་པའི་བདེ་བ་འདྲེན་པར་བྱེད་པ་བཞིན་ནོ། ། མངོན་བྱང་གསུམ་པ་ཉི་ཟླ་གཉིས་ཀྱི་བར་དུ། ཧཱུྃ་དང་ཨྃ་ལས་བྱུང་བའི་རྡོ་རྗེ་དང་གྲི་གུག་དཀར་པོ་ཧཱུྃ་དང་ཨྃ་གིས་མཚན་པ་སོ་སོར་རྟོག་པའི་ཡེ་ཤེས་ཀྱི་ངོ་བོ་བསྒོམ་མོ། །
དེའི་སྦྱང་གཞི་མངལ་གྱི་ཁམས་དཀར་དམར་གྱི་བར་དུ་བར་དོའི་རྣམ་པར་ཤེས་པ་ཧཱུྃ་ཡིག་གི་གཟུགས་སུ་གནས་པ་དེ་ཡིན། དེ་ཡང་སྔར་གྱི་ནམ་མཁའི་ཧཱུྃ་དེ་ཉིད་མར་འབབ་པ་ནི་མིན་གྱི། ཕ་མའི་རྣམ་པར་ཤེས་པ་ཡིན་ཏེ། ཉི་ཟླ་གཉིས་ཕ་མ་གཉིས་སྦྱོང་བྱེད་ཡིན་པའི་ཕྱིར། ཕྱག་མཚན་གྱི་རྡོ་རྗེ་རྩེ་ལྔ་པ་ནི། མངལ་གྱི་གནས་སྐབས་སུ་ཡན་ལག་ལྔ་དོད་པ་དེ་སྦྱོང་བྱེད་ཡིན་ནོ། ། མན་ངག་སྙེ་མར། ལག་པ་དང་རྐང་པ་དང་མགྲིན་པའི་མཚམས་ཀྱི་ཡན་ལག་མཆོག་ཏེ་འབུར་པོ་ལྔ་རྣམས་ཀྱིས་སོ། ། ངོས་གཉིས་པར་གནས་པའི་རྡོ་རྗེ་རྩེ་ལྔ་ཉིད་ནི། འབུར་པོ་སོགས་ལ་སླར་ཡང་།
འབུར་པོ་ལྔ་རྣམས་ཀྱི་རྒྱུ་དེ་ཉིད་ཀྱི་ཕྱིར་རོ། ། དེ་རྣམས་ཀྱི་ཡན་ལག་བཞི་རྣམས་ལ་སོར་མོ་རྣམས་དང་། མགོ་བོ་ལ་མིག་དང་། རྣ་བ་དང་། སྣ་དང་། ལྕེ་དང་། ལུས་ཀྱི་དབང་པོའི་གཙོ་བོ་ནི་བདེ་བ་ཆེན་པོའི་གནས་དཔྲལ་བ་ནས་བཟུང་བའི་སྟེང་ལ་རྣམ་པར་བཞག་གོ ། ཞེས་འབྱུང་བས་སྟེང་གི་རྩེ་ལྔ་ནི་ཡན་ལག་དང་། འོག་གི་རྩེ་ལྔ་ནི་རྐང་ལག་བཞི་ལ་སོ་སོར་ལྔ་ལྔ། མགོ་བོ་ལ་དབང་པོ་ལྔའི་ལུས་ཀྱི་དབང་པོ་ནི།
སྨིན་མཚམས་སུ་ཐིག་ལེའི་རྣམ་པར་གནས་པ་ལ་བཤད་དོ། ། འདིར་རིན་པོ་ཆེ་པ་ན་རེ། ཨྃ་ལས་གྲི་གུག་བསྐྱེད་པ་ནི་མི་འཐད་དེ། འདིའི་ཡུམ་ལ་ཕྱག་མཚན་གྲི་གུག་མེད་པའི་ཕྱིར་རོ། ། ནག་པོ་པའི་སྦྱིན་སྲེག་གི་གཞུང་དུ། ཕྱག་མཚན་གྲི་གུག་བཤད་པ་ནི། ཡུམ་ལ་ཕྱག་མཚན་གྲི་གུག་ཡོད་པའི་དབང་དུ་བྱས་པ་ནི། སྒྲུབ་ཐབས་དང་རྣམ་བཞག་ཐ་དད་དེ། དཔེར་ན་གཙོ་བོ་ཞལ་དང་ཕྱག་མཚན་མ་གཅིག་པ་བཞིན་ནོ། ། ཞེས་གསུངས་ཀྱང་ཕྱག་མཚན་གྲི་གུག་ཡོད་པ་འཐད་དེ།
མཁའ་འགྲོ་ཀུན་སྤྱོད་ལས། གཡས་པ་རྟག་ཏུ་སྡིགས་མཛུབ་དང་། ། མ་རུང་པ་ལ་གྲི་གུག་རྣམས། ། ཞེས་གསུངས་ཀྱི། གྲུབ་ཆེན་རྡོ་རྗེ་དྲིལ་བུ་པས་ཀྱང་། དཔྱོད་པའི་རྡོ་རྗེའི་དཔའ་བོ་གཅིག་པའི་སྒྲུབ་ཐབས་སུ། གྲི་གུག་བཤད་པའི་ཕྱིར། ལོ་ནག་གཉིས་ཀྱི་གཞུང་དུ། རྡོ་རྗེས་མཚན་པའི་གྲི་གུག་བཤད་པ་ཡིན་ནོ། ། རྣམ་གཞག་གཞན་ལ་དགོངས་ཞེས་པའང་བསྟན་དགོས་སོ། །
ཞལ་མདོག་དང་ཕྱག་མཚན་ལོ་ཧི་པ་དང་འདྲ་བས། ལོ་ཧི་པ་ལ་དགོངས་པ་ཡིན་ནོ་ཞེ་ན། ལོ་ཧི་པའི་སྐབས་སུ་ཡུམ་གྱི་ཕྱག་མཚན་རྡོ་རྗེ་ཡིན་གྱི་གྲི་གུག་མིན་ཞེས་ཁྱེད་རང་གིས་ཁས་བླངས་པ་དང་འགལ་ལོ། ། ཡང་རིན་པོ་ཆེ་པས། ཉི་ཟླ་གཉིས་ཀྱི་བར་དུ་ནཱ་ད་ལས་ཐིག་ལེ། དེ་ལས་ཧཱུྃ་གི་བར་དུ་གྲུབ། དེ་ལས་ཨྃ། ཨྃ་ལས་ཐོད་པ་ཨྃ་གིས་མཚན་པའི་ནང་དུ། རྡོ་རྗེ་རྩེ་ལྔ་པ་ཧཱུྃ་གིས་མཚན་པ་སོ་སོར་རྟོག་པའི་ཡེ་ཤེས་སུ་བྱས་ནས། དེ་ལས་འཁོར་ལོ་ལྔའི་ལྷ་ཚོགས་སྤྲོས་ཏེ་སེམས་ཅན་ཐམས་ཅད་ཀྱི་སྡིག་པ་སྦྱངས།
འཁོར་ལོ་ལྔའི་ལྷ་ཚོགས་སུ་བྱས། དེ་དག་དང་གདོད་མ་ནས་གྲུབ་པའི་དཔའ་བོ་དང་རྣལ་འབྱོར་མ་རྣམས་སྤྱན་དྲངས་ནས། ནཱ་ད་ལ་ཐིམ་པ་སོགས་མངོན་བྱང་གསུམ་པར་བཤད་པ་ནི། ལོ་ཧི་པའི་ལུགས་ཀྱི་པྲ་ཛྙཱ་རཀྵི་ཏའི་ལུགས་ཡིན་གྱི། ལོ་ཧི་པ་ཐམས་ཅད་ཀྱང་དེར་བཞེད་པ་མི་མཐུན་ན། ནག་པོ་པ་མི་མཐུན་པ་ལྟ་སྨོས་ཀྱང་ཅི་དགོས། མངོན་བྱང་བཞི་པ་སྟེང་གི་ཉི་མ་འོག་གི་ཟླ་བ། བར་གྱི་ཕྱག་མཚན་རྣམས་རོ་གཅིག་ཏུ་འདྲེས་པ་བྱ་བ་ནན་ཏན་གྱི་ཡེ་ཤེས་སོ། ། དཔེར་ན་ས་རིགས་མི་མཐུན་པ་སོ་སོ་བ་དང་ཆུ་འདྲེས་པ་ལ་འཇིམ་པའི་གོང་བུ་གྲུབ་པ་བཞིན་ནོ། ། འདིར་སྦྱང་གཞི་ལ།
ཕ་མ་ཉལ་པོ་བྱེད་པའི་དུས་སུ་ཕ་སྟེང་དང་མ་འོག་ཏུ་ཡོད་ཀྱང་། མངལ་དུ་ཉིང་མཚམས་སྦྱོར་བའི་ཚེ། ཕའི་བྱང་སེམས་དཀར་པོ་མས་ཡར་འཕེན། མའི་བྱང་སེམས་དམར་པོ་ཡས་མར་བབས་པའི་བར་དེར། རྣམ་པར་ཤེས་པ་འཇུག་པའི་དབང་དུ་བྱས་སོ། ། མངོན་བྱང་ལྔ་པ་དེ་རྣམས་ལས་རྒྱུ་རྡོ་རྗེ་འཛིན་པ་ཡབ་ཡུམ་རྫོགས་པར་གྲུབ་ནི། ཆོས་ཀྱི་དབྱིངས་ཀྱི་ཡེ་ཤེས་སོ། ། དཔེར་ན་འཇིམ་པའི་གོང་བུ་དེ་ལྷ་བཟོ་བས་ལྷའི་གཟུགས་སུ་བཟོས་པའམ། སྐུ་སྤར་བཏབ་ནས་མཆོད་རྟེན་གྲུབ་པ་བཞིན་ནོ། ། འདིར་རྗེ་ས་སྐྱ་པའི་ཊཱིཀ་ཆུང་དུ།
རྒྱུ་རྡོ་རྗེ་འཛིན་པ་སྐུ་མདོག་དཀར་པོ་ཞལ་བཞི་པ། ཕྱག་མཚན་རྣམས་འོག་ནས་བཤད་པ་བཞིན་སྒོམ་ཞེས་པ་ཙམ་ལས་མ་གསུངས། འགྲོ་མགོན་འཕགས་པས། རྩ་བའི་ཞལ་དཀར་བ། གཡས་ནག་པ། གཞན་རྣམས་འབྲས་བུ་རྡོ་རྗེའི་འཛིན་པ་དང་འདྲ་བར་སྐྱེད་ཅེས་གསུངས་ཀྱི། ཡིག་ཆ་ཁ་ཅིག་ཏུ། གཡོན་ཞལ་དམར་པོ་ཞེས་པའང་འདུག་གོ ། དེ་ལ་རིན་པོ་ཆེ་པ་ན་རེ། སློབ་དཔོན་གྱི་གཞུང་དུ།
གཡས་ཀྱི་ཞལ་ནི་གནག་པ་སྟེ། ། གཡོན་པ་དམར་པོ་འཇིགས་པ་ཅན། ། རྩ་བའི་ཞལ་ནི་དཀར་པོ་སྟེ། ། རྒྱབ་ནི་གསེར་དུ་སྣང་བ་འོ། ། ཞེས་འབྱུང་ཞིང་། རྡོ་རྗེ་མཁའ་འགྲོར་ཡང་། དེའི་དབུས་སུ་ཅི་རིགས་པར། ། རྡོ་རྗེ་སེམས་དཔའ་བཞུགས་པར་བྱ། ། འཛུམ་བཅས་ཟླ་བའི་ཁ་དོག་དང་། ། གཡས་པ་དཀར་མིན་ཞི་བ་དང་། །
གཡོན་པ་དཀར་པོ་དེ་བཞིན་མཆོག ། རྒྱབ་ནི་སེར་པོ་ལྟ་བུ་སྟེ། ། ཞེས་གསུངས་པའི་ཕྱིར། གཡོན་ཞལ་ལྗང་ཁུར་བྱེད་པ་མི་འཐད་ཅེས་གསུངས་པ་ནི། སྔ་མ་ལྟར་ན་ཤིན་ཏུ་མི་འཐད་ཅེས་གསུངས། དེས་ན་གཡོན་ཞལ་དམར་པོ་བྱེད་རྒྱུ་ཡིན་ནོ། ། ཡང་རིན་པོ་ཆེ་པ་ན་རེ། རྒྱུ་རྡོ་རྗེ་འཛིན་པ་ཕྱག་བཞིར་བྱེད་རྒྱུ་ཡིན་གྱི། དུས་མིན་འཆི་ལ་རྒྱལ་བ་ཉིད། ། ཡན་ལག་ཁ་ཊྭཱྃ་ཀ་དང་སྦྱར། །
ཐོད་པའི་མཆོད་ཡོན་སྣོད་དུ་ནི། ། ཞལ་དུ་མཚོན་བྱ་ངེས་པར་སྦྱར། ། ཞེས་རྩ་རྒྱུད་དུ་གསུངས་ཤིང་། སློབ་དཔོན་གྱི་གཞུང་དུ་ཡང་དེ་ཉིད་བཀོད་ལ། དེའི་དོན་ཡང་གཡས་ཀྱི་གཉིས་པ་ན་ཁ་ཊྭཱཾ་ཀ་དང་། གཡོན་གྱི་གཉིས་པ་ན་ཐོད་པ། དང་པོ་གཉིས་རྡོ་རྗེ་དང་དྲིལ་བུ་འཛིན་པ་ཡིན་ནོ་ཞེས་གསུངས་སོ། ། གཞུང་དེ་ལ་བསྐྱེད་རིམ་སྒྲ་ཇི་བཞིན་པའི་བཤད་པ་བྱས་ན། རྒྱུ་རྡོ་རྗེ་འཛིན་པ་ཕྱག་བཞི་པ་གཅིག་བསྟན་མོད། སྒྲ་ཇི་བཞིན་མིན་པའི་བཤད་པ་བྱས་ན།
ཚེ་སྒྲུབ་གཅིག་བསྟན་པ་ཡིན་ཏེ། དེ་ཡང་ཡན་ལག་མཆོག་གི མགོའི་སྟེང་དུ་ཟླ་བའི་དཀྱིལ་འཁོར་ལ་བྱང་ཆུབ་ཀྱི་སེམས་ཀྱི་རང་བཞིན་ཁ་ཊྭཱཾ་ཀ་བསྒོམ། དེའི་འོད་ཟེར་གྱིས་སངས་རྒྱས་དང་བྱང་ཆུབ་སེམས་ཐམས་ཅད་ཀྱི་ཐུགས་ཁ་ནས་འཆི་བ་མེད་པའི་བདུད་རྩི་སྤྱན་དྲངས། མཆོད་ཡོན་སོགས་ཀྱི་སྣོད་དེ་རང་གི་ཐོད་པའི་ནང་དུ་བབས། མཚོན་བྱ་སྟེ་དུས་མ་ཡིན་པའི་འཆི་བ་འཇོམས་པར་བྱེད་པའི་བདུད་རྩིས་ལུས་ཐམས་ཅད་གང་བར་བསྒོམ་པའོ། ། དེས་ན་གཞུང་དེས་བསྐྱེད་རིམ་སྒྲ་ཇི་བཞིན་པའི་དབང་དུ་བྱས་ན་ཕྱག་བཞིར་གྲུབ་པ་བདེན་མོད། དེས་ཕྱག་བཅུ་གཉིས་པ་མི་ཁེགས་ཏེ། ཞལ་བཞི་པ་དང་ཕྱག་བཞི་པ། ། ཇི་སྲིད་ཕྱག་ནི་འབུམ་གྱི་བར། །
སྐུ་མདོག་དཀར་པོ་ཁྲོ་བོ་ཆེ། ། ཞེས་རྩ་རྒྱུད་དུ་གསུངས་ཤིང་། དེ་ཉིད་སློབ་དཔོན་གྱི་གཞུང་དུ་ཡང་འབྱུང་བས། མ་མཐའ་ཕྱག་བཞི་པ་ནས། ཕྱག་དྲུག་པ། བརྒྱད་པ། བཅུ་པ། བཅུ་གཉིས་པ། སྟོང་གི་བར་དུ་ཡང་འབྱུང་ལ། འབུམ་གྱི་བར་ཡང་གསུངས་པའི་ཕྱིར་རོ། །
ཡང་རིན་པོ་ཆེ་པ་ན་རེ། རྡོ་རྗེ་ཕག་མོ་དེ་ཡི་ནི། ། སྐུ་མདོག་མཚོན་ཆ་འཆང་ལ་གཟུགས། ། ཞེས་གསུངས་པས། ཕག་མོ་སྐུ་མདོག་དཀར་མོ་ཞལ་གཅིག་ཕྱག་བཞི་མར་བྱེད་རྒྱུ་ཡིན་ཏེ། དེའི་ནི་སྐུ་མདོག་ཞེས་པས། རྒྱུ་རྡོ་རྗེ་འཆང་གི་སྐུ་མདོག་ཕྱག་མཚན་དང་འདྲ་བར་བཤད་པའི་ཕྱིར་རོ། ། ཕྱག་བཞི་མར་མི་བྱེད་ནའང་། ཕྱག་མཚན་གྱི་གཙོ་བོར་ཐོད་པ་འཛིན་པ་བྱེད་རྒྱུ་ཡིན་པ་དང་། བྷ་ཝ་བྷ་ཏྲས་ཀྱང་།
ཞལ་བཞི་རུ་བཞེད་དོ། ། དེས་མཛད་པའི་འགྲེལ་པར། དེའི་མདོག་དང་མཚོན་ཆ་འཆང་། ། ཞེས་པ་ནི། རྡོ་རྗེ་དང་ཐོད་པ་འཆང་བའོ། ། འདི་ཡང་ཞལ་བཞི་ཉིད་དོ། ། བཅོམ་ལྡན་འདས་དཀར་བས་བཅོམ་ལྡན་མ་ཡང་དཀར་བའོ། ། ཞེས་དང་། སྐལ་ལྡན་གྲགས་པའི་འགྲེལ་བར། དཔལ་དབུ་བརྒྱན་པའི་ཞལ་སྔ་ནས་ནི།
བཅོམ་ལྡན་འདས་ཀྱི་སྐུ་མདོག་དང་ཕྱག་མཚན་ལ་སོགས་པ་ཅི་འདྲ་བ། ཡུམ་གྱིའང་དེ་དང་འདྲའོ་ཞེས་འཆད་དོ། ། གང་གི་ཚེ་བཅོམ་ལྡན་དཀར་བ་དེའི་ཡུམ་ཡང་དཀར་བ་ཡིན་ལ། གང་གི་ཚེ་དེ་བཞིན་དུ་སེར་བ་དང་། དམར་བ་དང་། ལྗང་བ་དང་། གང་གི་ཚེ་བཅོམ་ལྡན་འདས་ནག་པ་དེའི་ཚེ་ཡུམ་ཡང་ནག་པ་ཡིན་ཏེ། ཞེས་བྱ་བ་ནི་མན་ངག་གོ ། ཞེས་གསུངས་པའི་ཕྱིར་ཞེས་ཟེར། དེ་ནི་མཐའ་གཅིག་ཏུ་ངེས་པ་མེད་དེ།
འབྲས་བུ་རྡོ་རྗེ་འཛིན་པ་ཡབ་ཡུམ་བཞིན་ནོ། ། ཁ་ཅིག་དེའི་སྐུ་མདོག་ཞེས་པ་ནི། ཕག་མོ་རང་གི་སྐུ་མདོག་དམར་མོ་སྟོན་པ་ཡིན་ནོ། ། མཚོན་ཆ་འཆང་ཞེས་པ་ཡང་། རང་གི་ཕྱག་མཚན་གྲི་གུག་དང་ཐོད་པ་འཆང་བ་ཡིན་ཟེར་རོ། ། ཁ་ཅིག འགྲོ་མགོན་འཕགས་པའི་དགོངས་པ་ལའང་། རྡོ་རྗེ་ཕག་མོའི་སྐུ་མདོག་དཀར་མོར་མཛད་དེ། མངོན་བྱང་གསུམ་པའི་སྐབས་སུ། ཨྃ་ལས་གྲི་གུག་དཀར་པོ་ཞེས་པས་ཤེས་སོ་ཟེར་རོ། །
དེ་ལྟ་ན་ཡང་། ཡུམ་དྲག་བྱེད་མའམ་རྡོ་རྗེ་ཕག་མོ་སྐུ་མདོག་དཀར་པོ་གྲི་གུག་དང་ཐོད་པ་འཛིན་པ་བསྒོམ་མོ། ། རྗེ་བཙུན་པུ་ཧྲང་པས། རྒྱུ་རྡོ་རྗེ་འཛིན་པ་ཕྱག་བཅུ་གཉིས་པར། དུས་མིན་འཆི་ལས་རྣམ་རྒྱལ་བས། ། ཞེས་པའི་ཤླཽ་ཀ་འདིས་བསྟན་ཏེ། དུས་མིན་ཞེས་པས་ཞགས་པ། འཆི་བས་མདུང་རྩེ་གསུམ་པ། རྣམ་རྒྱལ་གྱིས་ཌཱ་མ་རུ། ། ཡན་ལག་ཅེས་པས་གླང་པོ་ཆེའི་ལྤགས་པ།
ཁ་ཊྭཱཾ་ཀ་ནི་དེའི་ཉིད་དོ། ། ཐོད་པ་ནི་དགྲ་སཏྭ། མཆོད་ཡོན་སྣོད་ནི་ཐོད་པ། ཞལ་གྱི་ཚངས་མགོ་གདོང་བཞི་པ། མཚོན་ཆས་མཚོན་བྱའི་གཙོ་བོ་གྲི་གུག་རྣམས་བསྟན་པ་ཡིན་གསུངས་པ་ལ། རིན་པོ་ཆེ་པ་ན་རེ། དེ་ནི་རྟོག་པས་བཏགས་པ་འབའ་ཞིག་ཡིན་པས། ཡིག་གེའི་དོན་ཁོང་དུ་མ་ཆུད་ཅིང་། བོད་ཀྱི་བརྡ་དག་ཀྱང་མ་ཤེས་པ་ཤིན་ཏུ་མི་རིགས་ཏེ། རྩ་རྒྱུད་ཀྱི་འགྲེལ་པ་རྣམས་ན་བཤད་ཚུལ་མི་འདྲ་བ་མང་པོ་ཡོད་ཀྱང་།
དེ་འདྲའི་བཤད་པ་གཅིག་ཀྱང་མེད་པའི་ཕྱིར་རོ། ། ཞེས་གསུངས་སོ། ། དེ་འདྲའི་འབྲུ་ནོན་བྱེད་ཚུལ་དེ། ཡིག་གེའི་དོན་ལ་བཏན་མ་ཞུགས་པ་ཡང་མིན་ཏེ། སྒྲོན་གསལ་དུ། རི་བོ་མཐོན་པོ་ཅེས་པ་ནི། ཕྱག་རྒྱའི་ཆོས་འབྱུང་གི་གཏིང་ཤིན་ཏུ་རིང་བའོ། ། ཞེས་འབྲུ་མནན་པ་ཡང་ཡོད་ཅིང་། བ་གླང་གནས་ཀྱི་སྟེང་ལྡིང་། བ་གླང་ལྷས་ཀྱི་མི་འཇིངས།
བ་གླང་གནས་ཀྱི་ལྕི་སྐམ། བ་གླང་གནས་ཀྱི་ཐལ་བ། ཞེས་པའི་འགྱུར་རྣམས་གང་བྱུང་རུང་འདྲ་སྟེ། སློབ་དཔོན་ལྭ་ཝ་པས། ཐལ་བ་ནི་ཆུའོ། ། ཞེས་སོགས་ཀྱིས་འབྲུ་མནན་པ་ཡོད་པའི་ཕྱིར། དེས་ན་དུས་མིན་ཅེས་པས། དུས་མ་ཡིན་པར་འཆི་བར་བྱེད་པའི་ནུས་པ་དང་ལྡན་པའི་ཞགས་པའི་མཆོག་དུས་ཀྱི་ཞགས་པ་འཆི་བ་ཅེས་པས་དྲག་པོའི་མདུང་རྩེ་གསུམ་འཛིན། མདུང་རྩེ་རེ་རེ་བས་ཀྱང་སེམས་ཅན་གསོད་པར་ནུས་ན། རྩེ་གསུམ་པས་ཤིན་ཏུ་ཡང་ནུས།
ཞེས་བྱེད་ལས་ཀྱི་སྒོ་ནས་བསྟན། རྣམ་རྒྱལ་ཅེས་གཏི་མུག་ལས་རྒྱལ་བའམ། གཉིད་ལས་སློང་བྱེད་ཀྱི་ཤེས་རབ་ཌཱ་མ་རུ་བསྟན། ཡན་ལག་ཅེས་པས་གླང་པོ་ཆེའི་ཡན་ལག་གཉིས་ནས་ཕྱག་གཉིས་ཀྱིས་འཛིན་པ་བསྟན། ཁ་ཊྭཱྃ་ཀ་ནི་དེ་ཉིད་དོ། ། ཐོད་པ་མཆོད་ཡོན་སྣོད་དུ་ནི། ། ཞེས་པའམ། མགོ་བོ་མཆོད་ཡོན་སྣོད་དུ་ནི། ། ཞེས་པའང་ཡོད་པས། ཐོད་པས་དགྲ་སཏྭ་འཛིན་ནམ།
བགེགས་ཀྱི་མགོ་བོ་གཅོད་པར་ནུས་པའི་དགྲ་སཏྭ་ཞེས་བྱ་བའི་སྒོ་ནས་བསྟན། མཆོད་ཡོན་སྣོད་དུ་ནི་ཐོད་པ། མཆོད་ཡོན་བདུད་རྩིའི་སྣོད་འཛིན་པས་སོ། ། ཞལ་ཅེས་པས་ཚངས་པའི་མགོ་བོ་གདོང་བཞི་པ་བསྟན་ཏེ། མུ་ཁ་ཞེས་པ་ཞལ་དང་གདོང་གཉིས་ལ་འཇུག་པས་སོ། ། མཚོན་ཆ་ནི་གྲི་གུག་གོ ། ཕྱག་འོག་མ་གཉིས་ཀྱིས་གླང་ལྤགས་བརྐྱང་ནས་འཛིན་པ་དང་། དང་པོ་གཉིས་རྡོ་རྗེ་དང་དྲིལ་བུ་འཛིན་པ་གོང་དུ་བསྟན་པའི་ཕྱིར། འདི་འདྲའི་བཤད་པ་གཅིག་བྱེད་དགོས་ཏེ། གཞན་དུ་ན།
བསྐྱེད་རིམ་སྒྲ་ཇི་བཞིན་པའི་བཤད་པ་ལ། གཡས་ཀྱི་གཉིས་པ་ན་ཁ་ཊྭཱཾ་ཀ་དང་། གཡོན་གྱི་གཉིས་པ་ན་ཐོད་པ་འཛིན་པ་སྟོན་པ་ལ། རྡོ་རྗེ་འཆང་ཆེན་པོས་ཤླཽ་ཀ་གཅིག་གསུང་མི་དགོས་པའི་ཕྱིར་དང་། དྲིལ་བུ་ལྷ་ལྔའི་གཞུང་དུ། དཀྱིལ་འཁོར་གྱི་གཙོ་བོ་ཞལ་བཞི་ཕྱག་བཅུ་གཉིས་པར་གསུངས་ཤིང་། ཕྱག་བཅུ་གཉིས་པར་སྟོན་བྱེད། དུས་མིན་འཆི་ལས་རྣམ་རྒྱལ་བ། ། ཞེས་སོགས་ཤླཽ་ཀ་འདི་ལས་མ་བཤད་པའི་ཕྱིར། འོན་ཏེ་ཕྱག་བཞི་པ་ཡིན་ནོ་སྙམ་ན།
དྲུག་གཉིས་ཕྱག་གིས་ཉེ་བར་སྤྲས། ། ཞེས་པ་དང་འགལ་ཞིང་བླ་མ་མར་ཏོ་དང་འགྲོ་མགོན་འཕགས་པ་དང་། ཁྱེད་རང་གི་རྗེས་འཇུག་ལོ་ཙཱ་བ་རིན་རྣམ་པས་ཀྱང་། ཕྱག་བཅུ་གཉིས་པར་བཤད་པའི་ཕྱིར་རོ། ། རྒྱུ་རྡོ་རྗེ་འཆང་གི་སྐུ་མདོག་དཀར་པོར་རིགས་ཏེ། གྲུབ་ཆེན་དཔལ་འཛིན་གྱིས་དགྲ་ནག་གི་འགྲེལ་པར། རྒྱུ་རྡོ་རྗེ་འཆང་ལ། ལ་ལ་ན་རེ་ཞེ་སྡང་ཅན་རྗེས་སུ་འཛིན་པའི་ཕྱིར་སྐུ་མདོག་ནག་པོ་བྱེད་དགོས་ཟེར། དེ་ནི་མི་རིགས་ཏེ། གདུལ་བྱ་འདོད་ཆགས་དང་།
ཞེ་སྡང་དང་། གཏི་མུག་ལ་སྤྱོད་པ་མཐའ་དག་རྗེས་སུ་གཟུང་བའི་ཕྱིར་སྐུ་མདོག་དཀར་པོར་བྱེད་དགོས་ཏེ། ཧེ་བཛྲ་ལས། ཟླ་བ་ཆུ་ཤེལ་ནོར་བུའི་མདོག ། ཅེས་བཤད་པ་བཞིན་ནོ། ། ཞེས་གསུངས་པ་ལྟར། སེམས་ཅན་མཐའ་དག་རྗེས་སུ་གཟུང་བའི་ཕྱིར་སྐུ་མདོག་དཀར་པོ་སྟེ། སྣམ་བུ་དཀར་པོ་ཚོས་གང་གིས་ཀྱང་སྒྱུར་དུ་རུང་བ་བཞིན་ནོ། ། ཡབ་ཀྱི་གསང་གནས་ཧཱུྃ་ལས་བྱུང་བའི་ཕྱག་མཚན་གྱི་རྡོ་རྗེ་རྩེ་ལྔ་པ། དབུས་རྭ་སྦུགས་ཅན་དུ་ཡོད་པའི་རྩེ་མོར་རྣམ་པར་རྟོག་པ་འཇོམས་པའི་བརྡར།
བྷྱཾ་གིས་མཚན་པ། བྷྱཾ་ནི་སྟག་དང་རྟོག་པ་འཇོམས་པ་ལ་འཇུག་པའོ། ། ཡུམ་གྱི་མཁའ་ཨ་ལས་སྐྱེས་པའི་ཕྱག་མཚན་གྱི་པདྨ་དམར་པོ་འདབ་མ་བརྒྱད་པ་ཟེའུ་འབྲུ་ཨ་དམར་པོ་ཐུང་ངུས་མཚན་པ་སྟེ། ཨ་ནི་མ་སྐྱེས་པའི་ཕྱིར། ཆོས་ཐམས་ཅད་ཀྱི་སྒོའོ། ། ཞེས་འབྱུང་བ་ལྟར་རོ། ། བདེ་བ་ཆེན་པོའི་ཡེ་ཤེས་ཀྱི་ཡུལ་སྟོང་པ་ཉིད་མཚོན་ནོ། ། དེ་ལྟར་ན་བདེ་སྟོང་དབྱེར་མེད་མཚོན་པ་ཡིན་ནོ། ། ཡབ་ཡུམ་གཉིས་སྙོམས་པར་ཞུགས་པའི་རླུང་གི་སྒྲ། ཧ་ཧ་སི་སི་ཀུན་དྷུ་རུ་ཞེས་པས།
སྔར་ནམ་མཁར་བཞག་པའི་ཧཱུྃ་དང་། སངས་རྒྱས་བྱང་ཆུབ་སེམས་དཔའ་ཐམས་ཅད་སྤྱན་དྲངས། ཡབ་ཡུམ་གཉིས་ཀྱི་ཞལ་དུ་ཞུགས། ཐུགས་ཁར་རྗེས་སུ་ཆགས་པའི་མེས་ཞུ། སྐུའི་དབྱིབས་བརྒྱུད། རྡོ་རྗེའི་ལམ་ནས་ཡུམ་གྱི་མཁར་བབས་པ་ལས། ཟག་པ་མེད་པའི་བདེ་བ་ཆེན་པོས་ཡབ་ཡུམ་གཉིས་འོད་དུ་ཞུ་ནས་ཐིག་ལེའི་རྣམ་པར་གྱུར་པའོ། ། དེ་ཡང་སྔར་གྱི་ཧཱུྃ་དེ་ནི་ཡབ་ཀྱི་ཞལ་ནས་འཇུག་སྟེ། སྦྱང་གཞི་ལ་མེའི་ཁམས་དམར་པོ་མེའི་རང་བཞིན་ཅན་བཟོད་པར་མི་ནུས་པས། བར་དོའི་རྣམ་ཤེས་དེ་ཕའི་ཁ་ནས་ཞུགས།
བྱང་སེམས་དཀར་པོ་བསིལ་བའི་རང་བཞིན་ཅན་དང་བརྡོས་ཏེ་འཇུག་པ་ཡིན་པས་སོ། ། དེ་སྦྱང་གཞི་དང་སྦྱར་ན། བར་དོ་ནི་སྐྱེ་བའི་སྲིད་པ་འཚོལ་བའི་ངང་ཚུལ་ཅན་ཡིན་པས། གང་དུ་སྐྱེ་བའི་གནས་དང་། བསྐྱེད་པར་བྱེད་པའི་ཕ་མ་གཅིག་དགོས་ལ། བར་དོའི་རྣམ་ཤེས་གང་དུ་སྐྱེ་བའི་གནས་ཁང་ལ་སོགས་པ་སྦྱང་གཞིར་བྱས་ནས། བསྲུང་བའི་འཁོར་ལོའི་ནང་དུ་གཞལ་ཡས་ཁང་གདན་དང་བཅས་པ་བསྒོམ་མོ། ། ཕ་མ་གཉིས་ཀྱི་དེ་སྦྱང་གཞིར་བྱས་ནས། རྒྱུ་རྡོ་རྗེ་འཛིན་པ་ཡབ་ཡུམ་ཉལ་པོ་བྱེད་པའི་སྔོན་རོལ་དུ། རྡོ་རྗེ་དང་པདྨ་འདུ་བྱེད་པ་དེ་སྦྱང་གཞིར་བྱས་ནས།
ཡབ་ཡུམ་གྱི་མཁའ་གསང་བྱིན་གྱིས་རླབས་པ། ཕ་མ་གཉིས་སྙོམས་འཇུག་བྱེད་པ་དེ་སྦྱང་གཞིར་བྱས་ནས་འདིར་ཡབ་ཡུམ་སྙོམས་པར་འཇུག་པ། བར་དོའི་རྣམ་ཤེས་ཁ་ནས་ཞུགས་ཁམས་དཀར་པོ་དང་བསྡོངས་ནས་མངལ་དུ་འཇུག་པ་དེ་སྦྱང་གཞིར་བྱས་ནས། ཧཱུྃ་ཡིག་ཡབ་ཀྱི་ཞལ་དུ་ཞུགས། ཐུགས་ཁར་རྗེས་ཆགས་ཀྱི་མེས་ཞུ་ནས་ཡུམ་གྱི་མཁར་བབས་པ་མངལ་དུ་ཁམས་དཀར་དམར་འདྲེས་པས། བར་དོའི་རྣམ་ཤེས་ཕ་མ་དང་བཅས་པ་འཛག་པའི་བདེ་བས་རྒྱལ་བ་དེ་སྦྱང་གཞིར་བྱས་ནས། ཟགས་མེད་ཀྱི་བདེ་བས་ཡབ་ཡུམ་འོད་དུ་ཞུ་ནས། བྱང་ཆུབ་ཀྱི་སེམས་ཀྱི་ཐིག་ལེར་གྱུར་པ་རྣམས་བསྒོམ་པ་ཡིན་ནོ། ། དེ་ཡང་སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲངས། རྒྱུ་རྡོ་རྗེ་འཛིན་པ་ཡབ་ཡུམ་གྱི་ཞལ་དུ་ཞུགས་པ་དེ་ལུས་བྱིན་གྱིས་རློབས་པར་བྱེད།
ཡབ་ཡུམ་སྙོམས་པར་ཞུགས་པའི་ཟག་པ་མེད་པའི་བདེ་བས་འོད་དུ་ཞུ་ནས་བྱང་ཆུབ་ཀྱི་སེམས་ཀྱི་ཐིག་ལེར་གྱུར་རོ། ། ལྷའི་སྐུ་མི་སྣང་བའི་སྐབས་དེ། ཕ་མ་གཉིས་འཛག་པའི་བདེ་བས་བརྒྱལ་བའི་སྐབས་སུ་སེམས་བདེ་བའི་ངང་དུ་ཐིམ་ནས་ལུས་ཕན་ཚུན་མི་སྣང་བ་དེ་སྦྱོང་བྱེད་དོ།། །། གཉིས་པ་འབྲས་བུ་རྡོ་རྗེ་འཛིན་པ་ཡབ་ཡུམ་ཞུ་བ་གླུས་བསྐུལ་བས་བཞེངས་པ་ལ་ཞུ་བ་གླུས་བསྐུལ་བ་ནི། འཁོར་གྱི་ལྷ་མོ་སྤྲོས་ཏེ་བསྐུལ་བ་དང་། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཚུར་བྱོན་ཏེ་བསྐུལ་བ་སོགས་གཞན་དུ་བཤད་པ་ཡོད་ཀྱང་། འདིར་ཊཱིཀ་ཆུང་དུ། ཐིག་ལེ་ལས་དཔའ་བོ་དང་རྣལ་འབྱོར་མའི་ཚོགས་དཔག་ཏུ་མེད་སྤྲོས་ཏེ་བསྐུར་བར་བཤད་པས་དེ་ལྟར་བྱེད། བསྐུལ་བའི་སྒྲ་ནི། སཾསྐྲི་ཏའི་སྐད་ཀྱིས་འདི་ལྟར་བསྐུལ་ཏེ།
མཧཱ་སུ་ཁ་ཞེས་པ་ནི་བདེ་བ་ཆེན་པོ། བཛྲ་སཏྭ་ནི་རྡོ་རྗེ་སེམས་དཔའ་སྟེ། བདེ་སྟོང་གཉིས་སུ་མེད་པའི་ཡེ་ཤེས་དེ། ཛཿཧཱུྃ་བཾ་ཧོཿ མཆོད་པ་དང་དགུག་གཞུག་ལ་འཇུག་པ་ཡོད་ཀྱང་། འདིར་ཚུར་བྱོན་ཅེས་པའོ། ། སུ་ར་ཏེ་སཏྭཾ། ཅེས་པ་ནི་དགའ་བ་ལ་རོལ་པ། ཊི་ཤ་ཧོཿཞེས་པ་ནི་དགའ་བ་ལ་རོལ་པ་ལྟོས་ཤིག་པའམ། གཟིགས་ཤིག་ཅེས་པའོ། །
དེ་ལྟ་བུའི་སྔགས་ཀྱིས་བསྐུལ་ནས། བསྐུལ་བྱེད་རྣམས་ཀྱང་ཐིག་ལེ་ལ་ཐིམ། ཐིག་ལེ་ཆ་གཉིས་སུ་གྱུར་པའི་གཅིག་ཧཱུྃ་ལས་རྡོ་རྗེ་ཧཱུྃ་གིས་མཚན་པ། གཅིག་ཨྃ་ལས་གྲི་གུག་ཨྃ་གིས་མཚན་པར་གྱུར། དེ་གཉིས་ཞུ་བ་ལས་བྱུང་བའི་འབྲས་བུ་རྡོ་རྗེ་འཛིན་པ་ཡབ་ཡུམ་དུ་བཞེངས་ཏེ། དེ་ཡང་ཞལ་བཞི་ཕྱག་བཅུ་གཉིས་པའོ། ། འབྲས་བུ་རྡོ་རྗེ་འཛིན་པ་མངོན་བྱང་ལྔ་ལས་བསྐྱེད་པ། ཆོ་ག་གསུམ་བསྐྱེད། ས་བོན་སོགས་ལས་བསྐྱེད་པ་བཤད་ཀྱང་། འདིར་ཆོ་ག་གསུམ་ལས་བསྐྱེད་དོ། །
འདིར་གཞུང་དུ་ཕྱག་མཚན་སྔར་བཞིན་ཞེས་འབྱུང་བ་ནི། རྗེ་བཙུན་པུ་ཧྲངས་པའི་བཤད་ལུགས་ལྟར་ན་རྒྱུ་རྡོ་རྗེ་འཛིན་པ་ལ་བསྙེགས་པས་ཆོག་མོད། དེ་ལྟ་ན་ཡང་ན། མཆོད་བརྗོད་ཀྱི་ཚིག་ལ་སྙེག་གོ ། ཞལ་བཞི་ནི། རྩ་ཞལ་སྔོན་པོ་ཞལ་གྱི་དཀྱུས་ཅུང་ཟད་རིང་བ། དཔྲལ་བ་དཔྱིས་ཆེ་བ། མཆེ་བ་ཅུང་ཟད་གཙིགས་པ། སྤྱན་གསུམ་ཟླུམ་པ་ལ་སྤྱན་དཀྱུས་ཅུང་ཟད་རིང་བ། སྨིན་མ་ཅུང་ཟད་འཐུག་པ།
ཤངས་ཤིན་ཏུ་མཐོ་བ་མིན་པ་སྟེ། ཞི་མ་ཁྲོ་ལ་ཆགས་པའི་ཉམས་གཙོ་ཤིན་ཏུ་ཆེའོ། ། དེ་ཡང་ཞལ་བཞི་ནི་ཕྱོགས་བཞི་ལ་དྲང་པོར་གཟིགས་པ། རྣམ་པར་སྣང་མཛད་ཀུན་དའི་ཞལ་ལྟ་བུ་སྟེ། གཡས་ཞལ་དཀར་པོ་ནི་ཞི་བ། གཡོན་ཞལ་དམར་པོ་ནི་མཆེ་བ་གཙིགས་པ་སྟེ། ཡ་སོས་མ་སོ་ཅུང་ཟད་མནན་པ་སྨིན་མ་འབུར་བའོ། ། རྒྱབ་ཞལ་སེར་པོ་ནི་ཤིན་ཏུ་ཞི་བ་སྟེ། རྒྱ་དང་སྨ་ར་བྱེད་པ་སོགས་ནི་མི་འཐད་དེ། ཞལ་བཞི་ཐད་ཐད་ཡིན་ཡང་ཐོད་པ་གཅིག་གིས་བཀབ་པ།
རལ་པའི་ཅོད་པན་སྤྱི་བོར་བཅིངས་པ། མགྲིན་པ་ཟླུམ་པོར་ཡོད་པ། རྒྱ་ཆེ་བ། སྐུ་སྟོད་རྒྱས་པའོ། ། ཕྱག་བཅུ་གཉིས་པ། དཔུང་པ་བཅུ་གཉིས་ཡོད་པ་སྟེ། ཁ་ཆེ་རིན་ཆེན་རྡོ་རྗེས། སངས་རྒྱས་མཉམ་སྦྱོར་གྱི་སྲུང་འཁོར་གྱི་སྐབས་སུ། ཞལ་བཞི་པ་ལ་ཕྱག་བཞི་པ། ། དཔུང་པ་བཞི་དང་རབ་ཏུ་ལྡན། །
ཁྲོ་བོ་རྟ་མགྲིན་ཆེ་ལ་བསྟོད། ། ཅེས་བཤད་པ་ལྟར་ཡིན་གྱི། དུས་ཀྱི་འཁོར་ལོ་ལྟར་ནི་མ་ཡིན་ནོ། ། ཕྱག་དང་པོ་གཉིས་ཀྱིས་རྡོ་རྗེ་དང་དྲི་བུ་འཛིན་པས་ཡུམ་ལ་འཁྱུད་པ་འདི་ནི། དང་པོ་དང་རྩ་ཕྱག་བཞི་མཐུན་པའི་དབང་དུ་བྱས་པའོ། ། དང་པོ་ཡིན་པ་ལ་རྩ་ཕྱག་ཡིན་པས་མ་ཁྱབ་ཏེ། གྲུབ་ཆེན་ཨ་མོ་གྷས་འཇིགས་བྱེད་ཀྱི་སྒྲུབ་ཐབས་སུ། ཕྱག་དང་པོ་གཉིས་གླང་པོ་ཆེའི་ལྤགས་པ་འཛིན་པ། ཞེས་རྒྱབ་ཀྱི་ཐ་མ་ལ་དང་པོར་བྱས་པ་དང་། སློབ་དཔོན་ཀླུའི་བྱང་ཆུབ་ཀྱིས།
གདོང་དྲུག་གི་སྒྲུབ་ཐབས་སུ། ཕྱག་དང་པོ་གཉིས་ཀྱི་གཡས་པས་རྡོ་རྗེས་མཚན་པའི་ཐོ་བ་རྭ་ཉི་ཤུ་པ་དང་། གཡོན་པས་སྡིགས་མཛུབ་དང་བཅས་པའི་ཞགས་པ་འཛིན་པ། ཐ་མ་གཉིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། ཞེས་རྩ་ཕྱག་ལ་ཐ་མར་གསུངས་པ་ཡོད་དེ། ཕྱག་དང་པོའི་འོག་མ་གཉིས་གླང་པོ་ཆེའི་ལྤགས་པ་རློན་པ། རྐང་ལག་གཡས་གཡོན་རྒྱངས་ཏེ། སྤུ་ཕྱིར་ལ་བསྟན་ཞིང་མགོ་གཡས་སུ་བསྟན་པ། ལྤགས་པའི་སྨད་སྐུ་ལ་བསྟེན་པའི་ཚུལ་གྱིས་སྨིན་མའི་ཐད་དུ་འཛིན་པ། ཕྱག་ལྷག་མ་རྣམས་ཟིངས་ཕྱག་ཞེས་གཟོ་བོ་རྣམས་འདོད་པ་ལྟར་རོ། །
གཡས་ཀྱི་གསུམ་པ་ན་ཌཱ་མ་རུ། བཞི་པ་ན་དགྲ་སཏྭ་ཁ་བོ་ཆེ། མེ་ལོང་ཟླུམ་པོ་ཕྱེད་སྐས་སུ་སོང་བ་ལྟ་བུ་ལ་ལུང་དབུས་ན་ཡོད་པ།

རང་ཁྲུ་གང་གི་ཚད་ཀྱི་ཡུ་བའི་རྩ་བ་དང་། རྩེ་མོར་རྡོ་རྗེ་ཕྱེད་པས་མཚན་པ། ལྔ་པ་ན་རྩ་བ་དང་རྩེ་མོ་རྡོ་རྗེ་ཕྱེད་པས་མཚན་པའི་སྟེང་དུ་པདྨ། དེའི་སྟེང་དུ་རལ་གྲིའི་སོ་ལྟ་བུ་དབུས་རིང་བ། གཡས་གཡོན་གཉིས་ཅུང་ཟད་ཐུང་བའི་མདུང་རྩེ་གསུམ། དྲུག་པ་ན་གྲི་གུག་སོ་ལ་སོར་བཅུ་གཉིས་རྡོ་རྗེ་ཕྱེད་པའི་ཡུ་བས་ཆུ་སྲིན་གྱི་ཁ་ནས་གྲི་གུག་གི་སོ་ཐོན་པའོ། ། གཡོན་གྱི་གསུམ་པ་ན་བྱང་ཆུབ་ཀྱི་སེམས་བདེ་བ་ཆེན་པོ་མཚོན་པའི་ཁ་ཊྭཱཾ་ཀ་སོར་བཅུ་གཉིས་པ་རྩ་བར་རྡོ་རྗེ་ཕྱེད་པ། རྩེ་ལྔ་པ་ཐུར་དུ་བསྟན་པ་ནི། ལམ་རྒྱུད་ལྔའི་འགྲོ་བ་མཚོན་པའོ། ། དེ་ལྟ་བུའི་ཡུ་བ་བརྒྱད་གཞོགས་ཀྱི་རྣམ་པ་ལྟ་བུ་ནི། འཕགས་ལམ་ཡན་ལག་བརྒྱད་ལ་འགྲོ་བ་དེ་རྣམས་འདྲེན་པ་མཚོན་པའོ། །
དེའི་སྟེང་གི་སྣ་ཚོགས་རྡོ་རྗེ་རྒྱ་གྲམ་ནི། སྤྲུལ་པའི་སྐུས་འཕྲིན་ལས་སྣ་ཚོགས་ཀྱིས་སེམས་ཅན་གྱི་དོན་སྣ་ཚོགས་མཛད་པ་མཚོན་པའོ། ། དེའི་སྟེང་གི་བུམ་པ་ནི། ལོངས་སྤྱོད་རྫོགས་པའི་སྐུ་བདེ་བ་ཆེན་པོའི་ཡེ་ཤེས་ལ་ལོངས་སྤྱོད་པའོ། ། དེའི་སྟེང་གི་མི་མགོ་སྐམ་པོ་གསུམ་ནི། ཆོས་ཀྱི་སྐུ་རྣམ་པར་ཐར་པའི་སྒོ་གསུམ་གྱི་ངོ་བོ་སྟོང་པ་ཉིད་མཚོན་པའོ། ། དེའི་སྟེང་གི་རྡོ་རྗེ་རྩེ་ལྔ་པ་ནི། བདེ་བ་ཆེན་པོའི་ཡེ་ཤེས་ལྔའི་རང་བཞིན་མཚོན་པའོ། ། སྣ་ཚོགས་རྡོ་རྗེ་དང་བུམ་པའི་མཚམས་སུ་ཌཱ་མ་རུ་དང་དྲིལ་བུ་བཏགས་པ་ནི། གསུང་གི་གསང་བ་བསམ་གྱིས་མི་ཁྱབ་པས་སེམས་ཅན་གྱི་དོན་བྱེད་པ་མཚོན་པའོ། །
བ་དན་ནི་སྐུའི་འཕྲིན་ལས་སྣ་ཚོགས་པས་སེམས་ཅན་གྱི་དོན་བྱེད་པ་མཚོན་པའོ། ། བཞི་པ་ན་སྣ་གཉིས་སུ་རྡོ་རྗེ་ཕྱེད་པས་མཚན་པའི་ཞགས་པ་དམར་པོ། ཕྱག་ན་ལན་གསུམ་དཀྲིས་ཏེ་བསྣམས་པ། ལྔ་པ་ན་ཐོད་ཁྲག དྲུག་པ་ན་ཚངས་མགོ་གདོང་བཞི་པའི་སྐྲ་ནས་འཛིན་པའོ། ། ཞབས་ཀྱི་གཞུག་སྟངས། ཨ་བྷི་དྷ་ན་ལས། རྡོ་རྗེ་སྐྱིལ་ཀྲུང་གིས་བཞུགས་པ་དང་། སེམས་དཔའི་སྐྱིལ་ཀྲུང་། གཡས་བརྐྱང་།
གཡོན་བསྐུམ། ཞབས་གཉིས་བགྲད་ནས་བདུད་བཞི་མནན་པའི་ཚུལ་གྱིས་བཞུགས་པ་སོགས་བཤད་དོ། ། འདིར་ཞབས་གཡས་བརྐྱང་བས་ཆགས་པའི་རང་བཞིན་དུས་མཚན་མ་དམར་མོའི་ཆགས་པའི་གནས་ལྟོ་བ་དང་ནུ་མའི་ཁར་མནན་པ། ཞབས་གཡོན་པ་བསྐུམ་པས། ཞེ་སྡང་གི་རང་བཞིན་ཅན་གྱི་འཇིགས་བྱེད་ནག་པོ་ལག་པ་བཞི་པ་ཁ་ཕུབ་ཏུ་སྒྱེལ་བའི་ཞེ་སྡང་གི་གནས་མགོ་བོ་སྙིང་ཁའི་ཐད་ཀྱི་རྒྱབ་དུ་ལྟབ་པའི་གདོང་པ་བརྫིས་པ། མར་དོའི་འགྱུར་གཡོན་བརྐྱང་བའི་སྟབས་སུ་སྒྱུར་ཞིང་། ཁ་ཅིག་དེའི་རྗེས་སུ་འབྲངས་ནས་གཡོན་བརྐྱང་དུ་བྱེད་པ་ཡོད་ཀྱང་། ཀློག་སྐྱ་དང་། མགོས་ཀྱི་འགྱུར་དུ། གཡས་བརྐྱང་དུ་བསྒྱུར་བ་ལྟར།
པུ་ཧྲང་པ་དང་། རྗེ་བཙུན་གོང་མ་རྣམས་ཀྱང་དེ་ལྟར་དུ་བཞེད་དོ། ། སྡོམ་པ་བཤད་པར། སློབ་དཔོན་ཁ་ཅིག་སྐྱིལ་ཀྲུང་འདོད། ཁ་ཅིག་གཡོན་བརྐྱང་ཡིན་པར་འདོད། སྤྱོད་པའི་རྡོ་རྗེའི་རྗེས་འབྲང་རྣམས་གཡས་བརྐྱང་ཉིད་དུ་འདོད་པ་ཡིན་ཞེས་འབྱུང་ངོ་། ། སྡོམ་འབྱུང་ལས། གདན་ནི་ཆ་ལྔ་པ་ཉིད་ནི། ། ཞེས་གསུངས་པ་ལྟར། གདན་ལ་རང་མཐོ་ལྔ་ཡོད་པའི་ཞབས་མཐིལ་གཉིས་ལ་མཐོ་རེ།
བར་དུ་མཐོ་གསུམ་ཡོད་པ། ཁ་ཅིག་ན་རེ། སློབ་དཔོན་པྲ་ཉྫ་རཀྵི་ཏ་དང་། ཨ་བྷྱ་དང་། བི་བྷུ་ཏས་ཞབས་གཡས་བརྐྱང་ཞིང་གཡོན་བསྐུམ་པས། འཇིགས་བྱེད་དང་དུས་མཚན་མནན་པ་ཞེས་གསུངས་པས། གཡས་པའི་འོག་ཏུ་འཇིགས་བྱེད། གཡོན་པའི་འོག་ཏུ་དུས་མཚན་མནན་པ་ཡིན་གསུངས་ཟེར། སྤྱིར་གྱི་འཇིགས་བྱེད་དང་དུས་མཚན་བརྩེགས་ནས་མནན་པ་དང་། གཡས་གཡོན་གྱི་རིམ་པ་དེ་ལྟར་དུ་འདོད་པའང་།
ཐད་ཐད་ཀྱི་ལུང་རེ་དང་སྦྱར་རྒྱུ་ཡོད་མོད། འདིར་ནི་སྔ་མ་ལྟར་བཤད་པ་ལེགས་ཏེ། མངོན་བརྗོད་ལས། འཇིགས་བྱེད་དང་ནི་དུས་མཚན་དག ། ཆགས་པས་ཞེ་སྡང་ཞབས་ཀྱིས་མནན། ། ཞེས་ཞེ་སྡང་གི་རང་བཞིན་ཅན་གྱི་འཇིགས་བྱེད། ཆགས་པ་རྣམ་པར་དག་པའི་ཞབས་གཡོན་པས་མནན། འདོད་ཆགས་ཀྱི་རང་བཞིན་ཅན་གྱི་དུས་མཚན་མ། ཞེ་སྡང་རྣམ་པར་དག་པའི་ཞབས་གཡས་པས་མནན་པར་བཤད་དོ། ། ཇོ་བོ་རྗེས།
བདེ་མཆོག་དཔའ་བོ་གཅིག་པའི་སྒྲུབ་ཐབས་སུ། ཞབས་གཡས་བརྐྱངས་པས་དུས་མཚན་མ་དང་། གཡོན་བསྐུམས་པས་འཇིགས་བྱེད་མནན་པ། ཞེས་བཤད་དོ། ། རྒྱན་ནི། ཕྱག་རྒྱ་དྲུག་དང་ཉེ་བའི་ཕྱག་རྒྱ་ལྔས་བརྒྱན་ནོ། ། དང་པོ་རལ་པའི་ཐོར་གཙུག་གི་རྩེ་མོར། རུས་པ་ལས་བྱས་པའི་ཡིད་བཞིན་གྱི་ནོར་བུ་རིན་པོ་ཆེ་དབང་གི་རྒྱལ་པོ་དང་། སྙན་རྣམས་ལ་རུས་པའི་གདུབ་སྐོར། མགུལ་རྒྱན།
དཔུང་རྒྱན། གདུབ་བུ་གཉིས། ཕྱག་གདུབ་གཉིས། ཞབས་གདུབ་གཉིས་ཏེ་གདུབ་བུ་དྲུག རུས་པ་ལས་བྱས་པའི་མཆོད་ཕྱིར་ཐོགས། སྐུ་ལུས་ཐམས་ཅད་ལ་ཐལ་བས་བྱུག་པ་དང་། རོའི་སྐྲ་ལས་བྱས་པའི་ཚངས་སྐུད་གཅིག་ཏུ་དྲིལ་བས་དྲུག་གོ ། གཉིས་པ་ནི། སྤྱི་བོར་འཁོར་ལོ། མགུལ་པ་ལ་རུས་པའི་ཕྲེང་བ་ཉིས་བརྩེག་བྱས་པ་ལ་རྡོ་རྗེའི་བར་བཀག་དང་བཅས་པ།
སྐེ་རགས་རུས་པའི་གཞུང་ལྔའམ་བརྒྱད་བྱས་པ་ལ། བར་དུ་ཕྲེང་བས་བསྡམས་ཤིང་། དྲྭ་མིག་དྲུག་ཅུ་རྩ་བཞི་དང་ལྡན་པ། དེ་སྡོམ་པར་བྱེད་པའི་རོའི་སྐྲ་ལས་བྱས་པའི་སྐེ་རགས་སམ། འོག་པགས་ཉིས་སྐོར་བྱས་པ། དྲིལ་བུ་གཡེར་ཁའི་རྒྱན་ཉི་ཤུ་རྩ་ལྔ་དང་ལྡན་པ། རྐང་གདུབ་སྒྲ་ཅན་དྲིལ་བུ་གཡེར་ཀ་སྐུད་པ་ལ་བཏགས་པ། ཞབས་ཀྱི་ལོང་བུར་འཕྱང་བ། མི་མགོ་སྐམ་པོ་ལྔའི་དབུ་རྒྱན་རྡོ་རྗེའི་ཕྲེང་བ་ནག་པོས་རྒྱུས་པ། སྙན་གཡས་གཡོན་དང་།
དཔྲལ་བའི་དབུས། དེའི་གཡས་གཡོན་གཉིས་ཏེ། གནས་ལྔར་བརྒྱན་པ་ལ་དཔའ་བོའི་དར་དཔྱངས་དང་། ཁ་དོག་གཅིག་པ་ལུས་ཚད་དང་མཉམ་པ། རླུང་གིས་བསྐྱོད་པས་འཁྱོག་པོ་གསུམ་དང་ལྡན་པ། རུས་པ་ལས་བྱས་པའི་རྩེ་ཕྲན། ལྡེབས་རྣམས་ལ་པ་ཊ་རིས་ལ། དབུས་ན་རིགས་ལྔའི་མཚན་མ་བཀོད་པ། ཐོད་པ་སྐམ་པོ་ལྔའི་སྟེང་ན་བཙུགས་པའོ། ། མི་མགོ་རློན་པ་ཁྲག་འཛག་པ་ལྔ་བཅུ།
རྒྱུ་མའི་སྲད་བུ་ལ། སྐྲ་ནས་རྒྱུས་པ་ཕྲག་པ་ནས་བརླའི་བར་དུ་འཕྱང་བ། སྟག་གི་པགས་པའི་ཤམ་ཐབས་ཅན། འདི་ལ་ཁ་ཅིག་ཤམ་ཐབས་བསྣམས་པ་ཞེས་འབྱུང་བ་ལྟར་ན། སྐུ་སྨད་ལ་ཐད་ཀར་དཀྲིས་པའོ། ། ཤམ་ཐབས་འཕྱང་བ་ཞེས་འབྱུང་བ་ལྟར་ན། སྐུ་རྒྱབ་ཏུ་གཡོགས་པའོ། ། འདིར་ནི་གྲོལ་བ་ཞེས་འབྱུང་བས་གསང་བ་མན་ལ་ཉུག་གེ་བཞག་པའོ། ། དེའི་ཡུམ་རྡོ་རྗེ་ཕག་མོ་ནི། གཞུང་གཞན་དུ་ཕྱག་བཞི་ལ་སོགས་སུ་བཤད་ཀྱང་།
འདིར་སྐུ་མདོག་དམར་མོ་ཞལ་གཅིག་ཕྱག་གཉིས་མའོ། ། ཕྱག་མཚན་ནི་སྔར་བཤད་པ་ལྟར་གྲི་གུག་དང་བདུད་བཞིའི་ཁྲག་གིས་གང་བའི་ཐོད་པ་བསྣམས་པའོ། ། དག་པ་ནི་ཁྲག་འཐུང་པས་ཟད་པར་བྱེད་པ་ལྟར། དུག་གསུམ་ཟད་པར་བྱེད་པའོ། ། རིན་པོ་ཆེས། ལོ་ཧི་པར་བཤད་པ་ལྟར། ཞབས་ཀྱི་བྱིན་པ་གཉིས་ཆར་གྱིས་ཡབ་ལ་འཁྱུད་པར་བཞེད་ཀྱང་། འདིར་རྗེ་བཙུན་གོང་མས། ཞབས་གཡོན་བརྐྱང་། གཡས་བསྐུམ་པས་ཡབ་ལ་འཁྱུད་པར་བཞེད་དོ། །
ཇོ་བོ་རྗེའི་དཔའ་བོ་གཅིག་པའི་སྒྲུབ་ཐབས་དང་། བལ་པོ་མ་ན་ཀ་ཤྲཱི་ཛྙཱ་ནའི་དཔའ་བོ་གཅིག་པའི་སྒྲུབ་ཐབས་སུ་དེ་ལྟར་དུ་བཤད། དྲིལ་བུ་ལྷ་ལྔའི་སྒྲུབ་ཐབས་ཀྱི་གཞུང་ལས་ཀྱང་དེ་ལྟར་བཤད་དོ། ། ཆགས་པའི་ཉམས་ཅན་སྐྲ་སིལ་བུ་ཐུར་དུ་གྲོལ་བ། ཐལ་ཆེན་དང་ཚང་སྐུད་བོར་བའི་ཕྱག་རྒྱ་ལྔས་བརྒྱན་ཅིང་། མི་མགོ་སྐམ་པོ་ལྔའི་དོ་ཤལ་ཅན་ཏེ། དེ་ཡང་ཡུམ་ཁམས་དམར་ཆ་དག་པ་ཤེས་རབ་ཀྱི་རང་བཞིན་ཅན་ལ། ཁམས་དཀར་ཆ་དག་པ་མི་མགོ་སྐམ་པོ་ལྔ་བཅུའི་རྒྱན་གྱིས་བརྒྱན་པ། རྒྱན་གྱི་ཆ་ནས་ཀྱང་ཐབས་ཤེས་སུ་འགྲོ་ཞིང་། ཡབ་ཁམས་དཀར་ཆ་དག་པ་ཐབས་ཀྱི་རང་བཞིན་ཅན་ལ།
ཁམས་དམར་ཆ་དག་པ་ཁྲག་འཛག་ལྔ་བཅུའི་རྒྱན་གྱིས་བརྒྱན་པས་ཀྱང་ཐབས་ཤེས་སུ་འགྲོའོ། ། གཙོ་ཆེར་བཅོམ་ལྡན་འདས་མ་ལ་མི་མགོ་སྐམ་པོའི་རྒྱན་གྱིས་བརྒྱན་པར་བཤད། མཐའ་གཅིག་ཏུ་ངེས་པ་མེད། ནཱ་རོ་ཏ་པས་མཛད་པའི་དུས་སོལ་ལྷ་མོའི་ཕྱི་སྤྱོད་རྒྱུད་དང་བསྟུན་པའི་སྒྲུབ་ཐབས་སུ། རློན་པ་ཁྲག་འཛག་པ་ལྔ་བཅུས་བརྒྱན་པར་བཤད་པ་སོགས་ཀྱང་ཡོད་དོ། ། བཅོམ་ལྡན་འདས་ཞལ་བཞི་ཕྱག་བཅུ་གཉིས་པའི་ཞལ་བཞིའི་སྦྱང་གཞི། འབྱུང་བ་བཞི་དང་། ལམ་ལ་ཕར་ཕྱིན་ཐེག་པ་དང་ཐུན་མོང་བའི་ཚད་དེ་བཞི་རྣམ་པར་དག་པ། རྡོ་རྗེ་ཐེག་པའི་ཐུན་མོང་མ་ཡིན་པའི་དགའ་བ་བཞི་རྣམ་པར་དག་པ། འབྲས་བུ་སྐུ་བཞི་རྣམ་པར་དག་པ་མཚོན་པའོ། །
དེ་རེ་རེ་ལ་དམིགས་ནས། གཡོན་སྐོར་གྱིས་ཞལ་བཞི་པའི་སྔགས་བརྗོད་པས་བྱིན་གྱིས་བརླབ་བོ། ། རིན་པོ་ཆེ་པས། ཞལ་བཞི་ལས་འོད་ཟེར་བཞི་འཕྲོས། སངས་རྒྱས་བྱང་སེམས་ཐམས་ཅད་སྤྱན་དྲངས། ཞལ་བཞི་ལ་ཐིམ་པས་བྱིན་གྱིས་བརློབ། ཅེས་གསུང་ཡང་། གཞུང་ཁུངས་མ་ན་འདུག་པ་མ་མཐོང་གསུང་ངོ་། ། ཨོཾ་དྷརྨཱ་དྷ་ཏུ་བཛྲ་སྭ་བྷ་ཝ་ཨཱཏྨ་ཀོ྅ཧཾ། ཞེས་པས་སྐུ་བྱིན་གྱིས་རློབས།
དྷརྨཱ་དྷ་ཏུ་ནི་ཆོས་ཀྱི་དབྱིངས་སོ། ། བཛྲ་རྡོ་རྗེ། སྭ་བྷ་ཝ་ནི་རང་བཞིན་གྱིས་རྣམ་པར་དག་པ། ཨཱཏྨ་ཀོ་ནི་བདག་ཡིན་ཞེས་པའི་དོན་ཏེ། དེ་ལྟར་ན་མངོན་བྱང་དང་པོ་བཞི་བསྒོམས་པ་ལས་བྱུང་བའི་ཆོས་ཀྱི་དབྱིངས་ཀྱི་རང་བཞིན་གྱིས་རྣམ་པར་དག་པའི་རྡོ་རྗེའི་ངོ་བོ་དེ་བདག་ཡིན་ཞེས་ང་རྒྱལ་འཛིན་པའོ། ། བསྙེན་པའི་དོན་ནི། ཐར་པ་དོན་དུ་གཉེར་བའི་གང་ཟག་རྣམས། ཡི་དམ་གྱི་ལྷའི་དྲུང་དུ་ཉེ་བར་གྱུར་པའོ། ། གཉིས་པ་ཉེ་བར་བསྒྲུབ་པ་ལ། གོ་ཆ་དགོད་པ།
གནས་གསུམ་བྱིན་གྱིས་བརླབ་པ། རིགས་ལྔའི་ཚོགས་པ་ཅན་དུ་བྱ་བའོ། ། དང་པོ་ལ་ཡབ་ཀྱི་གནས་རྣམས་སུ། ཟླ་བའི་དཀྱིལ་འཁོར་གྱི་སྟེང་དུ། ཡབ་ཡུམ་གྱི་གོ་ཆ་གཉིས་འགོད། སློབ་དཔོན་གྱིས། གོ་ཆའི་ཡིག་གེ་རེ་རེའི་སྔོན་དུ་ཨོཾ་འགྲོ་བར་བཤད་པས། ཨོཾ་ཧ་ཞེས་སོགས་བྱེད། དེ་བཞིན་དུ་ཡུམ་ལ་ཡང་བཀོད་དོ། ། ཡན་ལག་ཐམས་ཅད་ཅེས་པ།
ལུས་ཀྱི་གནས་ཉི་ཤུ་རྩ་བཞི་ལ་བྱས་པ་དང་། བརླ་གཉིས་དང་། དཔུང་པ་གཉིས་དང་། དཔྲལ་བ་སྟེ་གནས་ལྔ་ལ་བྱས་པ་དང་། ཚིགས་ཆེན་བརྒྱད་ལ་བྱས་པ་རྣམས་ལས། འདིར་རྗེ་བཙུན་གོང་མ་རྣམས་ཕྱི་མ་བཞེད། པཎྜི་ཏ་ཛ་ཡ་སེ་ནས། མཁའ་འགྲོ་རྒྱ་མཚོའི་སྒྲུབ་ཐབས་སུ། སྨིན་མཚམས་ཀྱི་ཐིག་ལེ་ལ། རྟ་མཆོག་ལྗང་ཁུ་བཀོད་པས།
རྟ་མཆོག་ལྗང་ཁུའི་རྡུལ་གྱི་ལུས་ཐམས་ཅད་ལ་ཁྱབ་པར་བཤད་པ་དང་། སྐབས་དེར་ཞལ་གྱིས་བཞེས་གསུངས་སོ། ། གཉིས་པ་གནས་གསུམ་བྱིན་གྱིས་བརླབ་པ་ནི། ཡབ་ཀྱི་གནས་གསུམ་དུ་ཉི་མའི་དཀྱིལ་འཁོར་དང་། ཡུམ་གྱི་གནས་གསུམ་དུ་ཟླ་བའི་དཀྱིལ་འཁོར་སྒྲུབ་ཐབས་ནས་བཤད་པའི་ཡི་གེ་རྣམས་སྐུ་གསུང་ཐུགས་རྡོ་རྗེའི་ངོ་བོ། དཀར་དམར་མཐིང་གསུམ། ཨོཾ་དབུས་སུ་བཀོད་ནས་གཡོན་སྐོར་གྱིས་སྦྲུལ་འཁྱིལ་བའི་རྣམ་པ་བཞིན་ཡོད་པར་བསམ་མོ། ། གསུམ་པ་ནི། ཡབ་ཡུམ་གཉིས་ཀར་གྱི་གནས་ལྔར་སྒྲུབ་ཐབས་བཞིན་ཡིག་གེ་རྣམས་བཀོད་དེ། དེ་ཉིད་ལྷའི་ངོ་བོར་མོས་པ་བྱེད།
རིན་པོ་ཆེ་པས། གསང་འདུས་ཀྱི་འགྲེལ་པ་ལས་ཀྱི་ཕྱག་རྒྱ་འདུ་བྱ་བའི་སྐབས་སུ་བཤད་པ་ལྟར། ལུས་དུམ་བུ་ལྔར་བགོས་ཏེ། རིགས་ལྔའི་རང་བཞིན་དུ་བྱེད་པར་བཤད་ཀྱང་། འདིར་དེའི་བཤད་པ་མེད་དོ། ། གསུམ་པ་བསྒྲུབ་པ་ནི། སྒྲུབ་ཐབས་སུ་བཤད་པའི་སྔགས་དང་ཕྱག་རྒྱས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་གཙོ་བོ་ཡབ་ཡུམ་གྱི་རྣམ་པར་སྤྱན་དྲངས་པ་ལ། ཕྱིའི་མཆོད་པས་མཆོད། དགུག་གཞུག་བྱ།
དེ་ཡང་ཛཿཞེས་པའི་ཚེ། དམ་ཚིག་པའི་སྤྱི་བོར་བྱོན། ཧཱུྃ་ཞེས་བརྗོད་པའི་ཚེ་རྟེན་དང་བརྟེན་པ་སོ་སོར་འདྲེས། བཾ་ཞེས་པའི་ཚེ་ཆུ་ལ་ཆུ་བཞག་པ་དང་མར་ལ་མར་བཞག་པ་ལྟར་དབྱེར་མེད་དུ་གྱུར། ཧོཿཞེས་པའི་ཚེ་དམ་ཚིག་པ་ཡེ་ཤེས་པའི་ངོ་བོར་གྱུར་པའི་མོས་པ་བྱ། ཧོཿཞེས་པའི་དོན་ནི། དབང་པོ་སྙོམས་འཇུག་བྱས་པས་བདེ་བ་སྐྱེས་པ་ལྟར། དམ་ཚིག་པའི་དབང་པོ་རྣམས་དང་། ཡེ་ཤེས་པའི་དབང་པོ་དྲུག་པོ་རྣམས་དབྱེར་མེད་དུ་འདྲེས་པ་ལས་བདེ་བ་ཆེས་ལྷག་པར་སྐྱེས་སམ། དགྱེས་པར་གྱུར་ཞེས་པའི་དོན་ཏོ། །
ཡེ་ཤེས་པ་གཞུག་པའི་དགོས་པ་ནི། བདག་ཉིད་ལྷར་བསྒོམས་པ་དེ་དམན་ལ། ཡེ་ཤེས་སེམས་དཔའ་མཆོག་གོ་སྙམ་དུ་འཛིན་པའི་རྣམ་པར་རྟོག་པ་བཟློག་པའི་ཕྱིར་དུ། དམ་ཚིག་པ་དང་ཡེ་ཤེས་པ་དབྱེར་མེད་དུ་བསྲེ་བ་ཡིན་ནོ། ། སློབ་དཔོན་ཀླུ་སྒྲུབ་ཀྱི་ཤེར་ཕྱིན་གྱི་སྒྲུབ་ཐབས་སུ། ཐོག་མ་མེད་པ་ནས་ཡང་དག་པར་གྲུབ་པའི་ཤེས་རབ་ཀྱི་ཕ་རོལ་ཏུ་ཕྱིན་པ་སྤྱན་དྲངས་ལ། ཞེས་གསུངས་པ་ལྟར། སངས་རྒྱས་ཟིན་པའི་ཡེ་ཤེས་སེམས་དཔའ་སྤྱན་འདྲེན་པ་ཡིན་ནོ། ། སློབ་དཔོན་ཨ་བྷ་ཡས། སྒྲུབ་པ་པོ་རང་གི་རྒྱུད་ལ་མ་འོངས་པ་ནས་ཐོབ་པར་འགྱུར་རུང་གི་ཡེ་ཤེས་སེམས་དཔའ་གཅིག་སྤྱན་དྲངས་ཏེ།
རྒྱུད་གཅིག་པའི་དབང་དུ་བྱེད་པས་བཤད་དོ། ། བཞི་པ་སྒྲུབ་པ་ཆེན་པོ་ནི། དབང་གི་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར། སྔར་བཤད་པའི་སྔགས་དང་ཕྱག་རྒྱས་སྤྱན་དྲངས། སྔར་བཞིན་མཆོད། གསོལ་བ་བཏབ་ནས། བྱང་ཆུབ་ཀྱི་སེམས་ཀྱི་བདུད་རྩིས་གང་བའི་བུམ་པས་དབང་བསྐུར་བས། དྲི་མ་དག ཆུ་ལྷག་མ་ཡར་ལུད་པ་ལས། གཙོ་བོ་ལ་མི་བསྐྱོད་པ།
ཡུམ་ལ་རྣམ་སྣང་གི་དབུ་བརྒྱན་པར་བསམ། སྤྱིར་རིགས་བདག་ལ་དཀྲོངས་སྐྱེད་དུ་བྱེད་པ་དང་། དབང་གི་ལྷ་རིགས་བདག་ཏུ་བྱས་པ་དང་། ཆུ་ལྷག་མ་ཡར་ལུད་པ་ལས་སྐྱེས་པའི་རིགས་བདག་བྱེད་པའི་ཚུལ་ལས། འདིར་ཕྱི་མ་ཁས་ལེན། ཉིན་འབྱུང་ཟླ་བས། ཆུ་ལས་སྐྱེས་པའི་མི་བསྐྱོད་པ་ཞེས་པ་དང་། པཎྜི་ཏ་ཛ་ཡ་སེ་ནས་མཁའ་འགྲོ་རྒྱ་མཚོར་ཆུ་ལས་སྐྱེས་པར་བཤད་དོ། ། དུས་ཀྱི་འཁོར་ལོར་རྒྱས་གདབ་མ་བྱས་པ་ལ་ངན་པར་འཛིན་པ་དང་། རྒྱས་འདེབས་བྱས་པ་ལ་བཟང་པོར་འཛིན་པའི་རྣམ་རྟོག་གི་གཉེན་པོར།
མ་དག་པའི་ཁྱིམ་པའི་ཆ་བྱད་ཅན་ལ། དག་པ་རབ་བྱུང་གི་ཆ་བྱད་ཅན་གྱིས་རྒྱས་འདེབས་པར་བྱེད། དཔེར་ན་རབ་ཏུ་བྱུང་བ་དང་ཁྱིམ་པ་ལ་བཟང་ངན་ཡོད་པ་བཞིན་ནོ། ། ཤེས་བྱེད་ནི། སྤྲུལ་སྐུ་ལུང་སྟོན་པ་པོ་དང་། དབུགས་འབྱིན་པ་པོ་ཡིན་པའི་ཕྱིར། ཞེས་གསུངས་པ་ཡོད་དོ། ། དེ་མ་གཏོགས་པའི་རྒྱུད་སྡེ་གཞན་རྣམས་སུ་སྤྲུལ་སྐུའི་ཆ་བྱད་ཅན་གྱི་རིགས་བདག་བཤད་པ་མེད་དོ། ། ཀྱེ་རྡོར་དུ་རིགས་བདག་ཞལ་བརྒྱད་ཕྱག་བཅུ་དྲུག་པ་དང་། བདེ་མཆོག་ལའང་ཞལ་བཞི་ཕྱག་བཅུ་གཉིས་པ་དང་།
དགྲ་ནག་ཞང་ལུགས་པ་དང་། གདོང་དྲུག་སོགས་ལའང་། རིགས་བདག་ཞལ་གསུམ་ཕྱག་དྲུག་པ་བྱེད་པ་ཡོད་ཀྱང་། འདིར་འཁོར་ལོས་བསྒྱུར་བ་དྲུག་གི་གཙོ་བོ་རྣམས་རིགས་བདག་ཏུ་བྱེད་པ་ཡིན་པས་མི་བསྐྱོད་པ་ཞལ་གཅིག་ཕྱག་གཉིས་པ་རྡོ་རྗེ་སྐྱིལ་ཀྲུང་གིས་བཞུགས་པ་ཡུམ་དང་བཅས་པ་ཆེ་ཆུང་འཚམ་པའོ། ། ཡུམ་ལ་རྣམ་སྣང་གི་རིགས་བདག་ཡིན་པས། རྣམ་སྣང་ཡུམ་དང་བཅས་པ་དེ་བཞིན་ནོ། ། བསྙེན་སྒྲུབ་ཡན་ལག་བཞིའི་དང་པོ་གསུམ་སློབ་དཔོན་གྱི་གཞུང་གི་ཚིག་གིས་ཟིན་པར་དངོས་སུ་བསྟན། སྒྲུབ་པ་ཆེན་པོ་དོན་ཐོབ་ལ་བསྟན་ནོ། ། བསྙེན་སྒྲུབ་ཡན་ལག་བཞི་ནི། གསང་འདུས་རྒྱུད་ཕྱི་མ་ལས།
བསྙེན་པའི་དམ་ཚིག་སྦྱོར་བ་དང་། ། ཉེ་བར་སྒྲུབ་པ་འབྱུང་བ་དང་། ། སྒྲུབ་པའི་དོན་གྱི་དམ་ཚིག་དང་། ། སྒྲུབ་པ་ཆེན་པོ་དག་དང་བཞི། ། ཞེས་གསུངས་ཤིང་། དེ་ངོས་འཛིན་དུ། བསྙེན་པའི་དམ་ཚིག་སྦྱོར་བ་ལ། ། བྱང་ཆུབ་མཆོག་ནི་རྣམ་པར་བསྒོམ། ། ཉེ་བར་སྒྲུབ་པ་བསྒྲུབ་མཆོག་ལ། ། རྡོ་རྗེ་སྐྱེ་མཆེད་རྣམ་པར་བཤད། །
སྒྲུབ་པའི་ཚེ་ན་བསྐུལ་བར་གསུངས། ། སྒྲུབ་པ་ཆེན་པོ་བྱེད་པའི་ཚེ། ། དབུ་རྒྱན་ལ་ནི་རིགས་བདག་བསྒོམ། ། ཞེས་གསུངས། དེའི་དོན་ཡང་། རིམ་བཞིན་བསྙེན་པའི་ཡན་ལག་ལ། བྱང་ཆུབ་མཆོག་ནི་རྣམ་པར་བསྒོམ། ། ཞེས་པ་ནི། དམ་ཚིག་པ་བསྐྱེད་པ་སྟེ། བདག་ཉིད་ལྷར་བསྒོམ་པའི་མདུན་དུ་ལྷ་བསྐྱེད་པའོ། །
ཉེ་སྒྲུབ་ལ། རྡོ་རྗེ་སྐྱེ་མཆེད་རྣམ་པར་བཤད། ། ཅེས་པ་ནི། སྐྱེ་མཆེད་སྐུ་གསུང་ཐུགས་རྡོ་རྗེའི་རང་བཞིན་དུ་བྱིན་གྱིས་བརློབ་པའོ། ། སྒྲུབ་པའི་ཚེ་ན་བསྐུལ་བར་གསུངས། ། ཞེས་གསུངས་པ་ནི། ཡེ་ཤེས་པ་བསྐུལ་ཏེ་སྤྱན་འདྲེན་པའོ། ། ཕྱི་མ་ནི་གོ་སླའོ། ། མ་རྒྱུད་པ་རྣམས་ཀྱང་དེ་བཞིན་ཁས་ལེན་ན་དེ་ཉིད་ལ་བརྟེན་ནམ་སྙམ་ན། བརྟག་གཉིས་ལས།
དང་པོ་སྟོང་ཉིད་བྱང་ཆུབ་སེམས། ། གཉིས་པ་ལ་ནི་ས་བོན་སྡུད། ། གསུམ་པ་ལ་ནི་གཟུགས་ཅན་རྫོགས། ། བཞི་པ་ལ་ནི་ཡིག་འབྲུ་དགོད། ། ཅེས་བཤད་པ་འདིས་བསྙེན་སྒྲུབ་ཡན་ལག་བཞི་བསྟན་པར་འདོད་པ་དང་། སྲུང་འཁོར་གྱི་སྤྲོ་གཞི་སྣ་ཚོགས་རྡོ་རྗེ་བསྟན་པར་འདོད་པ་དང་། ཞུ་བ་གླུས་བསྐུལ་བསྟན་པར་འདོད་པ་དང་ལུགས་གསུམ་ལས་དང་པོ་མ་འཐད་དེ། གཞུང་ཚིག་འདི་གསང་འདུས་རྒྱུད་ཕྱི་མར་ཡང་། ཇི་ལྟ་བ་བཞིན་བཤད་ནས། དེ་ངོས་འཛིན་པར།
རྡོ་རྗེ་རྣམ་བཞི་འདི་དག་གིས། ། ཐ་མལ་སྒྲུབ་པའི་བསྙེན་པ་བྱ། ། ཞེས་གསུངས་པའི་དོན་ནི་གོ་སླའོ། ། དེ་ནས་མཆོད་པ་ཕྱི་མཆོད་བསྡུས་པ་ཙམ་དང་། གསང་མཆོད་ཀྱིས་མཆོད། འདིར་མཆོད་པ་བྱེད་པར་སློབ་དཔོན་གྱི་གཞུང་ནས་དངོས་བཤད་པས་སོ། ། དེ་རྣམས་སྦྱང་གཞི་དང་སྦྱར་ནས་ཉམས་སུ་ལེན་ན། ཀྱཻ་རྡོར་གྱི་སྐབས་སུ། བར་དོའི་རྣམ་ཤེས་མེར་མེར་པོ་དང་བཅས་པའི་གནས་སྐབས་དེ་འབྱུང་བ་བཞིས་བརྟེན་པ་དང་། སྨིན་པ་སོགས་སྦྱང་གཞིར་བྱས་ནས།
འབྱུང་བ་བཞི་རྣམ་པར་དག་པའི་ལྷ་མོ་བཞི་སྦྱོང་བྱེད་དུ་བཤད་པ་ལྟར། འདིར་ཡང་སྦྱང་གཞི་དེ་ཉིད་ཐིག་ལེ་ལས་སྤྲོས་པའི་དཔའ་བོ་དང་རྣལ་འབྱོར་མའམ། སངས་རྒྱས་དང་བྱང་ཆུབ་སེམས་དཔའ་འབྱུང་བཞི་རྣམ་པར་དག་ཅིང་ཚད་མེད་བཞིའི་ངོ་བོར་གྲུབ་ཟིན་པ་རྣམས་ཀྱིས་ཞུ་བ་གླུས་བསྐུལ་བྱེད་པ་དེ་སྦྱོང་བྱེད་དོ། ། མངལ་གྱི་ལྟར་ལྟར་པོ་སོགས་སྦྱང་གཞིར་བྱས་པས་ཧཱུྃ་དང་ཨྃ། འགོར་འགོར་པོའམ་རྐང་ལག་འགྱུས་སྦྱང་གཞིར་བྱས་ནས། རྡོ་རྗེ་དང་གྲི་གུག སྐྱེ་མཆེད་དྲུག་དོད་པ་ནས་བརྩམས་ཏེ། ཆོས་འབྱུང་སྒོ་ཕྱིར་ཐོན་པ་ནས་ལང་ཚོའི་གནས་སྐབས་ལོ་བཅུ་དྲུག་ལོན་པ་དེ་སྦྱང་གཞིར་བྱས་ནས། འབྲས་བུ་རྡོ་རྗེ་འཛིན་པ་སྒོམ་པ་དེའི་གནས་སྐབས་སོ། ། ཡན་ལག་དང་ཉིང་ལག་རྣམས་སྔ་མ་ལས་ཕྱི་མ་ཇེ་རགས་སུ་སོང་བ་དེ་སྦྱང་གཞིར་བྱས་ནས་གོ་ཆ་འགོད་པ།
ངག་སྨྲ་མི་ཤེས་པ་དེ་གནས་གྱུར་ནས། ཤེས་པའི་གནས་སྐབས་དེ་སྦྱང་གཞིར་བྱས་ནས། གནས་གསུམ་བྱིན་གྱིས་བརླབ་པ། རིགས་ལྔའི་ཚོགས་པ་ཅན་དུ་བྱེད་པའོ། ། བསམ་པ་མ་ཕྱེད་པ་དེ་གནས་གྱུར་ནས། བསམ་པ་ཡོངས་སུ་རྫོགས་པ་དེ་སྦྱང་གཞིར་བྱས་ནས། ཡེ་ཤེས་པ་སྤྱན་དྲངས་ཏེ་བསྟིམ་པ། དེ་ལྟར་ལུས་ངག་ཡིད་གསུམ་གྱི་སྟོབས་རྫོགས་ནས་རང་རིགས་དང་མཐུན་པའི་བྱ་བ་ལ་དབང་བསྐུར་བ། རྒྱལ་པོ་ལྟ་བུ་ཡིན་ན་རྒྱལ་རིགས་སུ་དབང་བསྐུར་ཏེ། རྒྱལ་པོ་ཐོབ་པ་དེ་སྦྱང་གཞིར་བྱས་ནས།
དབང་སྐུར་ཞིང་རིགས་བདག་གིས་རྒྱས་གདབ་པ། དེ་དུས་སུ་གཞན་གྱིས་བཅའ་འབུལ་བ་སོགས་སྦྱང་གཞིར་བྱས་ནས་མཆོད་པ་འབུལ་བའོ། ། དེ་ནས་བཙུན་མོ་སོགས་བླངས་ཏེ། རིགས་ཀྱི་སྲས་དཀྲུན་པ་སོགས་སྦྱང་གཞིར་བྱས་ནས། སྦྱང་འབྲས་ལོངས་སྤྱོད་རྫོགས་པའི་སྐུ། སྤྲུལ་པའི་སྐུ་སྣ་ཚོགས་སྤྲོས་ཏེ་སེམས་ཅན་གྱི་དོན་བྱེད་པ་དེ་བཞིན་དུ། འབྲས་བུ་རྡོ་རྗེ་འཛིན་པ་ཡབ་ཡུམ་སྙོམས་འཇུག་བྱས། འཁོར་མངལ་འབྱིན་གྱི་ཚུལ་དུ་སྤྲོ་བ་སྦྱོང་བྱེད་རྣལ་འབྱོར་པས་ལམ་བསྒོམ་པའོ། ། དང་པོ་སྦྱོར་བ་ཆོས་སྐུ་ལམ་དུ་བྱེད་པའི་སྒྲུབ་ཐབས་བསྟན་ཟིན་ཏོ། ། དེའི་གོ་རྒྱུ་ཡང་།
ཆོས་ཀྱི་སྐུ་ནི་བདེ་བ་ཆེན་པོའི་ཡེ་ཤེས་ཡིན་ལ། དེ་ཉིད་མངོན་བྱང་ལྔའི་སྐབས་སུ་ཁམས་དཀར་དམར་འཕྲོ་འདུ་ལས་བདེ་བ་ཆེན་པོའི་ཡེ་ཤེས་བསྐྱེད་པ་དང་། བྱང་ཆུབ་ཀྱི་སེམས་ཀྱི་རང་བཞིན་གྱིས་ཐིག་ལེར་ཞུ་བ་དེ། བདེ་བ་ཆེན་པོའི་ཡེ་ཤེས་དངོས་མཚོན་པ་ཡིན་པ་དང་། འབྲས་བུ་རྡོ་རྗེ་འཛིན་པ་ཡབ་ཡུམ་སྙོམས་འཇུག་བྱས་པས་ཁམས་དཀར་དམར་འཕྲོས་འདུ་ལས་བདེ་བ་ཆེན་པོའི་ཡེ་ཤེས་སྐྱེས་པ་ཡོད་པས་སོ། ། རིན་པོ་ཆེ་པས། རྒྱུ་རྡོ་རྗེ་འཛིན་པ་ཡབ་ཡུམ་སྙོམས་པར་ཞུགས་ཏེ། འདོད་པའི་ལྕགས་ཀྱུས་དེ་བཞིན་གཤེགས་པ་ཐམས་ཅད་བཀུག་ཏེ། སྤྱི་གཙུག་ནས་ཞུགས། ཞུ་བར་གྱུར་པའི་བྱང་ཆུབ་ཀྱི་སེམས་རིམ་གྱིས་བབས་པས།
རྡོ་རྗེ་ནོར་བུའི་བར་དགའ་བ་བཞི་ཉམས་སུ་མྱོང་ཞིང་བརྟན་པར་བྱས་ནས། ཡུམ་གྱི་བྷ་གར་བབས་པའི་བྱང་སེམས་ཨཱ་ལི་དང་། ཡུམ་གྱི་ཟླ་མཚན་ཀཱ་ལིའི་དབུས་སུ་དེ་བཞིན་གཤེགས་པ་རྣམས་ཀྱི་ཐུགས་ཡེ་ཤེས། དྲུག་པ་ནཱ་ད་རིམ་གྱིས་རྫོགས་པའི་ཧཱུྃ་ཡིག་དང་གཅིག་ཏུ་འདྲེས་པ། འབྲས་བུ་རྡོ་རྗེ་འཆང་འདྲ་བའི་ཧེ་རུ་ཀའི་གཙོ་བྱས་པའི་རྟེན་དང་བརྟེན་པར་བཅས་པའི་དཀྱིལ་འཁོར་ཡོངས་སུ་རྫོགས་པར་གྱུར་ཏེ། དེའི་གཙོ་བོ་ཡབ་ཡུམ་སྙོམས་པར་ཞུགས་པས། དགའ་བའི་སྒྲས་བསྐུལ་བར་བྱས་པས། སེམས་ཅན་ཐམས་ཅད་འོངས་ནས་སློབ་མ་ལ་འཇུག་པའི་རིམ་པས། བྷ་གའི་དཀྱིལ་འཁོར་དེར་བཅུག་པས། ཆོས་འབྱུང་གི་ཕྱག་རྒྱའི་འོད་ཀྱིས་རེག་པ་ཙམ་ལས་སྒྲིབ་པ་དག་ནས་དེ་བཞིན་གཤེགས་པའི་སྐུར་གྱུར་པར་བསམས་ལ།
སངས་རྒྱས་ཐམས་ཅད་ཀྱི་དཀྱིལ་འཁོར་གཙོ་བོའི་སྐུ་ལ་བཅུག རྗེས་སུ་ཆགས་པའི་སྦྱོར་བས། བྱང་སེམས་ཞུ་བར་གྱུར་པ་རྡོ་རྗེའི་ལམ་ནས་ཕྱུང་ནས། སེམས་ཅན་གྱི་ཚོགས་དེ་རྣམས་ལ་དབང་བསྐུར་ཏེ། སེམས་ཅན་གྱི་ཕུང་ཁམས་སྐྱེ་མཆེད་རྣམས་སྦྱངས་ནས། དེ་རྣམས་ཀྱི་ཕུང་ཁམས་སྐྱེ་མཆེད་བདེ་བ་ཆེན་པོ་ལས་བྱུང་བའི་དཀྱིལ་འཁོར་གྱི་ལྷར་གྱུར་ཏེ། གཟུགས་བྷྲཱུྃ་ལས་རྣམ་སྣང་། ཚོར་བ་ཏྲྃ་ལས་རྡོ་རྗེ་ཉི་མ། འདུ་ཤེས་ཧྲིཿལས་པདྨ་གར་གྱི་དབང་ཕྱུག འདུ་བྱེད་ཧོཿལས་རྡོ་རྗེ་རྒྱལ་པོ།
རྣམ་ཤེས་ཧཱུྃ་ལས་རྡོ་རྗེ་སེམས་དཔའ། ཕུང་པོ་ལྔའི་དེ་བཞིན་ཉིད་ཧཾ་ལས་དཔལ་ཧེ་རུ་ཀ མིག་ཨོཾ་ལས་གཏི་མུག་རྡོ་རྗེ། རྣ་བ་ཧཱུྃ་ལས་ཞེ་སྡང་རྡོ་རྗེ། སྣ་དྃ་ལས་ཕྲག་དོག་རྡོ་རྗེ། ལྕེ་ཨོཾ་ལས་འདོད་ཆགས་རྡོ་རྗེ། ལུས་ཁྃ་ལས་སེར་སྣ་རྡོ་རྗེ། ཡིད་ཏྲཾ་ལས་དབང་ཕྱུག་རྡོ་རྗེ། སའི་ཁམས་ལྃ་ལས་ལྟུང་བྱེད་མ། ཆུའི་ཁམས་མྃ་ལས་གསོད་བྱེད་མ།
མེའི་ཁམས་པྃ་ལས་འགུགས་བྱེད་མ། རླུང་གི་ཁམས་ཏྲྃ་ལས་གར་གྱི་དབང་ཕྱུག་མ། ནམ་མཁའི་ཁམས་ཁྃ་ལས་པདྨའི་དྲྭ་བ་ཅན། ལུས་ཨོཾ་ལས་སྐུ་རྡོ་རྗེ། ངག་ཨཱཿལས་གསུང་རྡོ་རྗེ། ཡིད་ཧཱུྃ་ལས་ཐུགས་རྡོ་རྗེ་བསྐྱེད་ལ། ཨི་ཞེས་བརྗོད་པས་མངལ་ནས་སྤྲོས་ཏེ་ཕྱོགས་བཅུའི་སེམས་ཅན་ཐམས་ཅད་ཀྱི་དོན་ལ་གཤེགས་པར་བསམ། དཀྱིལ་འཁོར་དེ་ཡང་རང་བཞིན་གྱི་གནས་ལ་གཤེགས་ནས་མི་དམིགས་པར་བསམ་པ་ནི། མངལ་གྱི་དཀྱིལ་འཁོར་མཛད་པ་དང་བཅས་པ་སྟེ། སྤུན་ཟླའི་ཏིང་ངེ་འཛིན་ནོ། །
ཞེས་གསུངས་སོ། ། དེའི་ཐུགས་རྩེའི་གཏད་སོ་ཡང་འདི་དང་གསང་འདུས་འཇམ་རྡོར་གཉིས་ཏིང་ངེ་འཛིན་གསུམ་གྱིས་ཆིངས་གི་སྒོ་ནས་ལམ་སྟོན་པར་བྱེད་པ་ལ་འདྲ་བ་ལ། འདིར་ཕ་མའི་ཏིང་ངེ་འཛིན་དང་། རང་ཉིད་ཀྱི་ཏིང་ངེ་འཛིན་བྱུང་ནས། སྤུན་ཟླའི་ཏིང་ངེ་འཛིན་མ་བྱུང་བས། སྤུན་ཟླའི་ཏིང་ངེ་འཛིན་ལ་འགྲོ་བ་དབང་བསྐུར་གྱི་ཆོ་ག་བྱེད་དགོས་པ་ཡིན་ནམ་སྙམ། གསང་འདུས་རྩ་རྒྱུད་དུ། ཟིལ་གནོན་རྡོ་རྗེ་ཏིང་ངེ་འཛིན་གསུངས་པ་ལ། འཕགས་པ་ཡབ་སྲས་ཀྱིས་དྲང་དོན་གྱི་བཤད་པ་བྱེད་པའི་ཚེ། ལྷག་མོས་དངོས་དང་།
དེའི་མཛད་གཉིས་བྱས་ཏེ་བཤད་པ་མཛད། སངས་རྒྱས་ཡེ་ཤེས་ཞབས་ཀྱིས་རྒྱུ་རྡོ་རྗེ་འཛིན་པ་ཡབ་ཡུམ་སྙོམས་འཇུག་བྱས་ཏེ། མངལ་དུ་ལྷག་མོས་ཀྱི་དཀྱིལ་འཁོར་བསྐྱེད། དེའི་འོད་ཟེར་གྱིས་འགྲོ་བ་རྣམས་བཀུག་ཏེ། དཀྱིལ་འཁོར་གྱི་སྒོ་བཞི་ནས། རྡོ་རྗེ་སེམས་དཔའི་འཇུག་པས་ཞུགས་པ་སོགས་འགྲོ་བ་དབང་བསྐུར་གྱི་ཆོ་ག་བྱེད་པ་ནི། ཟིལ་གནོན་རྡོ་རྗེའི་ཏིང་ངེ་འཛིན་ཞེས་བཤད་པ་ལ། དྲང་དོན་གྱི་བཤད་པ་བྱས་ན། དེ་ལྟར་ཡོངས་བའི་རྒྱུ་མཚན་གྱིས་ཡིན་ནོ། ། འདིར་དེ་ལྟ་བུ་བྱེད་པ་ལ་ཤེས་བྱེད་མེད་དོ། །
འོན་ཏེ་འཇམ་རྡོར་དང་། འདི་གཉིས་ཏིང་ངེ་འཛིན་གསུམ་གྱིས་བཅིངས་པར་འདྲ་བས་དེ་ལྟར་དུ་བྱེད་པ་དགོས་པ་ཡིན་ནོ་སྙམ་ན་སློབ་དཔོན་ཤནྟི་པ། ཉིན་བྱུང་ཟླ་བ། ནག་པོ་དམ་ཚིག་རྡོ་རྗེ་རྣམས་ཀྱིས་མཛད་པའི་ཀྱཻ་རྡོ་རྗེའི་སྒྲུབ་ཐབས་རྣམས་སུའང་། འགྲོ་བ་དབང་བསྐུར་གྱི་ཆོ་ག་བྱེད་དགོས་པར་འགྱུར་ཏེ། ཏིང་ངེ་འཛིན་གསུམ་གྱིས་བཅིང་པར་མཚུངས་པའི་ཕྱིར། ཕ་རྒྱུད་ནང་མཐུན་དགྲ་ནག་དང་། གཤེད་མར་བཅུ་གསུམ་མའི་སྐབས་སུའང་། འགྲོ་བ་དབང་བསྐུར་གྱི་ཆོ་ག་བྱེད་རིགས་པར་འགྱུར་རོ། ། ཏིང་ངེ་འཛིན་གསུམ་གྱི་ཆིངས་ཀྱིས་བཅིངས་པར་མཚུངས་པའི་ཕྱིར།
དེ་ལ་ཁྱེད་རང་གི་ལུགས་ལ་ཡང་བྱས་པ་མེད་དོ། ། འོན་ཏེ། རི་བོ་ཚང་ཚིང་རི་སུལ་ལམ། ། ཆུ་བོ་ཆེན་པོའི་ངོགས་དག་གི ། གདོད་ནས་གྲུབ་པའི་དུར་ཁྲོད་དེ། ། དེར་ནི་དཀྱིལ་འཁོར་བྲི་བར་བྱ། ། ཞེས་པ་ལ། འདོད་ཆགས་ཆོས་སྦས་ཀྱི་བཤད་པ་བྱས་ནས། དང་པོ་གསུམ་གྱིས་ཕྱག་རྒྱའི་ལུས་བསྟན། དེར་ནི་དཀྱིལ་འཁོར་བྲི་བར་བྱ། །
ཞེས་པས་ཆོས་འབྱུང་གི་ནང་དུ་དཀྱིལ་འཁོར་བསྐྱེད་པ་བསྟན་པ་ཡིན་ནོ། ། དེ་ནས་ཆོ་གས་སྤྲོ་བར་བྱ། ། ཞེས་པས་ཕྱིར་སྤྲོ་བ་བསྟན་པ་ཡིན་ནོ་ཞེ་ན། འདོད་ཆགས་ཆོས་སྦས་ཞེས་བཤད་པ། གསང་འདུས་པའི་བརྡ་ཆད་ཡིན་གྱི། འདིར་དེའི་བརྡ་ཆད་མེད་དོ། ། དེ་ལྟ་ན་ཡང་སྦས་པའི་བཤད་པ་བྱས་ན། གཞུང་དེའི་ཕྱག་རྒྱའི་ལུས་སྟོན་པ་ཡིན་གྱི། ཆོས་འབྱུང་གི་ནང་དུ་དཀྱིལ་འཁོར་བསྐྱེད་པ་མི་སྟོན་ནོ། ། གོ་རིམ་བཞིན་དུ་སྤྲོ་བར་བྱ། །
ཞེས་པ་ནི་ཡབ་ཡུམ་སྙོམས་འཇུག་བྱས་པའི་བདེ་བའི་སྒྲ་དང་། སྙིང་ཁའི་ས་བོན་གྱི་འོད་ཟེར་གྱིས་སངས་རྒྱས་བྱང་སེམས་དང་བར་དོའི་ཧཱུྃ་ཡིག་འགུགས་པའི་ཕྱིར་དུ་འོད་ཟེར་སྤྲོ་བ་སྟོན་གྱི། མཁའ་ནང་གི་དཀྱིལ་འཁོར་ཕྱིར་ཕྲོ་བ་མི་སྟོན་ནོ། ། འོ་ན་སློབ་དཔོན་ལྭ་ཝ་པའི་རྩ་བའི་རྒྱུད་གྱི་འགྲེལ་པར། སྔགས་པས་ལྟེ་བར་བསམ་བྱ་བ། ། དབུས་སུ་རླུང་དང་དེ་བཞིན་མེ། ། དེ་དབུས་ཨཱ་ལི་ཀཱ་ལི་སྟེ། ། དེ་དབུས་སྟོང་པའི་རི་མོ་འོ། ། བདེ་བ་ཆེན་པོ་ཡང་དག་སྦྱར། ། གཉིས་མེད་གཉིས་སུ་མེད་པའི་མཆོག །
སྒྲ་ཡི་བསྐུལ་བར་བྱས་པ་ཡིས། ། སེམས་ཅན་ཐམས་ཅད་འོངས་གྱུར་ནས། ། སངས་རྒྱས་རྗེས་ཆགས་སྦྱོར་བ་ཡིས། ། སེམས་ཅན་ཁམས་ནི་རྣམ་པར་སྦྱངས། ། བདེ་བ་ལས་བྱུང་དཀྱིལ་འཁོར་ཏེ། ། ཞེས་སོགས་ཀྱི་དོན་ཡིན་ནོ་སྙམ་ན། དེའི་དོན་ནི། གཞལ་ཡས་ཁང་གི་ལྟེ་བར་ལྷ་བསྐྱེད་པ་སྟོན་པས། སྒྲུབ་ཐབས་ཆུང་ཆུང་ཟུར་པ་གཅིག་སྟོན་པ་ཡིན་གྱི། མངལ་སྐྱེས་ཀྱི་དཀྱིལ་འཁོར་ཆེན་པོའི་ཆ་ལག་དེ་ལྟ་བུ་སྟོན་པ་མ་ཡིན་ཏེ།
དེ་ཉིད་ལས་ཤེས་སོ། ། གལ་ཏེ་བསྟན་ན་ཡང་། དེ་ཉིད་དང་། སློབ་དཔོན་དཔྱོད་པའི་རྡོ་རྗེ་ལ་འབྲེལ་ཅི་འདུག་སོམས་ཤིག གལ་ཏེ་སློབ་དཔོན་དཔྱོད་པའི་རྗེས་སུ་མི་འཇུག་ན་ཡང་། བདེ་མཆོག་སྒྲུབ་ཐབས་ཡིན་པས་འབྲེལ་ཡོད་དོ་སྙམ་ན། འོ་ན་ལོ་ཧི་པའི་སྐབས་སུའང་། འགྲོ་བ་དབང་བསྐུར་གྱི་ཆོ་ག་བྱེད་དགོས་པར་འགྱུར་ཞིང་སློབ་དཔོན་ལྭ་ཝ་པ། གྲུབ་ཆེན་དྲིལ་བུ་པའི་དངོས་ཀྱི་སློབ་མ་ཡིན་པས། དྲིལ་བུ་ལྷ་ལྔ་དང་།
ལུས་དཀྱིལ་གྱི་སྐབས་སུའང་། འགྲོ་བ་དབང་བསྐུར་གྱི་ཆོ་ག་བྱེད་དགོས་པར་འགྱུར་རོ། ། དེ་རྣམས་ཀྱི་སྐབས་སུ་བྱེད་པ་ལ་བཤད་པ་མེད་དོ་སྙམ་ན། ། འདིར་ཡང་མཚུངས་སོ། ། ལྭ་ཝ་པའི་བདེ་མཆོག་བཅུ་གསུམ་མའི་སྐབས་སུའང་། འགྲོ་བ་དབང་བསྐུར་གྱི་ཆོ་ག་བྱེད་རིགས་པ་སོགས་སྐྱོན་མཐའ་ཡས་པ་ཡོད་དོ། ། ཤནྟི་པ་སོགས་གསུམ་གྱི་ཀྱེ་རྡོར་ཡན་ལག་དྲུག་པ་ལྟར་དུ། རྡོ་རྗེ་འཛིན་པ་ཡུམ་གྱི་མངལ་ནས་འཁོར་གྱི་ལྷ་མོ་སྤྲོ་བ་སྤུན་ཟླའི་ཏིང་ངེ་འཛིན་བྱས་ན། འཇམ་རྡོར་བ་དང་འགྲིགས་པར་མཐོང་ནས། རྒྱུ་རྡོ་རྗེ་འཛིན་པ་ཡབ་ཡུམ་ཞུ་བ་ལས།
འབྲས་བུ་རྡོ་རྗེ་འཛིན་པ་ཡབ་ཡུམ་བསྐྱེད། དེའི་མངལ་ནས་འཁོར་གྱི་ལྷ་མོ་རྣམས་བུ་མོའི་ཚུལ་དུ་སྤྲོ་བ་གཅིག་མཛད་པ་ལྟར། འདིར་ཡང་རྒྱུ་རྡོ་རྗེ་འཛིན་པ་ཡབ་ཡུམ་སྙོམས་འཇུག་བྱས། འཁོར་མངལ་འབྱིན་གྱི་ཚུལ་གྱིས་སྤྲོ་བ་བུ་ཚའི་ཏིང་ངེ་འཛིན་དུ་བཤད་པ་ཡིན་ལ། ཁྱེད་རང་ལྟར་ན་གོང་དུ་འགྲོ་བ་དབང་བསྐུར་གྱི་ཆོ་ག་སྤུན་ཟླའི་ཏིང་ངེ་འཛིན་ནི། འོག་ནས་འཁོར་མངལ་འབྱིན་གྱིས་སྤྲོ་བ་བུ་ཚའི་ཏིང་ངེ་འཛིན་ཏེ། གང་བཤད་ཐམས་ཅད་འདིར་ཁས་ལེན་དགོས་པར་འགྱུར་རོ། ། གཉིས་པ་དཀྱིལ་འཁོར་རྒྱལ་མཆོག་ལ། གཙོ་བོ་ཡབ་ཡུམ་གྱི་མཁའ་གསང་སྔ་མ་ལྟར་བྱིན་གྱིས་བརླབས་ནས། སྙོམས་པར་ཞུགས་པའི་བདེ་བའི་སྒྲ་དང་།
སྙིང་ཁའི་ས་བོན་གྱི་འོད་ཀྱིས་དེ་བཞིན་གཤེགས་པ་རྣམས་སྤྱན་དྲངས། སྤྱི་གཙུག་གམ་སྨིན་ཕྲག་ནས་ཞུགས། ཐུགས་ཁར་ལྷན་ཅིག་སྐྱེས་པའི་གཏུམ་མོའི་མེས་ཞུ། ཡུམ་གྱི་མཁར་བབས། ཁམས་དཀར་དམར་གཉིས་འདྲེས་པ་ལས། དཀྱིལ་འཁོར་རྫོགས་པ་བྷ་གར་བསྐྱེད། དེ་ལ་བསྐྱེད་རིམ་ལ་དབང་འབྱོར་པ་ཡིན་ན། མངལ་དུ་དཀྱིལ་འཁོར་རྫོགས་པར་སྐད་ཅིག་གིས་སྒོམ་པ་ཙམ་གྱིས་ཆོག་མོད་ཀྱང་། འདིར་ལས་དང་པོ་པས། རེ་རེ་ནས་བསྐྱེད་དགོས་པ་ཡིན་ཏེ།
དེ་ལ་མངལ་ནང་གི་ཐིག་ལེ་ཆ་གཉིས་སུ་གྱུར་པའི་ཆ་གཅིག་གཞལ་ཡས་ཁང་གདན་དང་བཅས་པར་བསྐྱེད། ཆ་གཅིག་ཆ་བཞི་བཅུ་ཞེ་གཅིག་ཏུ་གྱུར་པ་གདན་རྣམས་ཀྱི་སྟེང་དུ་འཁོད་པ་ལས། དབུས་ཀྱི་གདན་ཀྱི་སྟེང་གི་ཐེག་ལེ་གཙོ་བོ་ཡབ་ཡུམ་དུ་བསྐྱེད་པ་ནས། སྒོ་མཚམས་མའི་བར་རྫོགས་པར་བསྐྱེད། འདིར་ས་བོན་ལས་བསྐྱེད་མི་བསྐྱེད་ཀྱི་བཤད་པ་གང་ཡང་སློབ་དཔོན་གྱིས་མ་མཛད། རྗེ་བཙུན་གོང་མ་རྣམས་ཐིག་ལེ་ཡོངས་སུ་གྱུར་པ་ལས་སྐད་ཅིག་གིས་བསྐྱེད་པར་བཞེད་པ་ལྟར་བྱེད་དོ། ། འདིར་རིན་པོ་ཆེས། དབུས་ཀྱི་ཐིག་ལེ་ལ་ཧཱུྃ་དང་བྃ། དེ་ལས་གཙོ་བོ་ཡབ་ཡུམ། པད་འདབ་བཞིའི་ཐིག་ལེ་ལས།
མཱྃ་ལཱྃ་པཱྃ་ཏཱྃ། འཁོར་ལོ་གསུམ་གྱི་ཐིག་ལེ། པུ་ཛ་ཨོ་ཨ་སོགས། སྒོ་མཚམས་མ་བརྒྱད་སློབ་དཔོན་ཀ་ལ་ཀལ་པ་ལྟར་ན་མ་ནིང་གི་ཡིག་གེ་བཞིའམ། ཡ་ར་ལ་ཝ་བཞི་ལས་སྐྱེད། སློབ་དཔོན་ཨ་བྷྱ་ལྟར་ན་ཧཱུྃ་བརྒྱད་ལས་སྐྱེད་ཅེས་གསུངས་སོ། ། ཨ་བྷྱས་མཛད་པའི་ནག་པོ་པའི་རྗེས་སུ་འབྲང་བའི་གཞུང་འདུག་པ་མ་མཐོང་ངོ་། ། སློབ་དཔོན་ཀ་ལ་ཀལ་པས་ནག་པོའི་རྗེས་སུ་འབྲང་ཞིང་། རྡོ་རྗེ་མཁའ་འགྲོའི་འགྲེལ་བྱེད་ཀྱང་ཡིན་པས་དེའི་ལུགས་ཀྱང་རུང་ཙམ་ཡིན། དེའི་ལུགས་ལ་ནི།
ཨཱ་ལི་ལ་མ་ནིང་གི་ཡི་གེ་བོར་བའི་དང་པོ་བརྒྱད་ཀྱི་ཡི་གེ་གཉིས་གཉིས་ལས་སྙིང་པོའི་རྣལ་འབྱོར་མ་བཞི། ཨོཾ་ཨོཾ་ཨཾ་ཨཱཿནི་བདེ་བ་དང་སྟོང་པའི་ངོ་བོ་ཡིན་པས་གཙོ་བོ་ཡབ་ཡུམ་བསྐྱེད། གསལ་བྱེད་ཀྱི་སྡེ་ཚན་དང་པོ་བཞི། ཕྱི་མ་རྣམས་བོར་བ་ལ་མ་ཀླད་སྐོར་དུ་བཏང་བ་སྡེ་ཚན་གཉིས་ལས་ཐུགས་འཁོར་དང་གསུང་འཁོར་བསྐྱེད། པ་སྡེའི་ཡི་གེ་དང་པོ་བཞི་དང་། སྡེ་པ་བཞིའི་ཐ་མ། ངྃ་ཉྃ་ཎྃ་ནྃ་ལས་སྐུའི་འཁོར་ལོ་བསྐྱེད། སྒོ་མཚམས་མ་བརྒྱད་རིན་པོ་ཆེ་པས་བཤད་པ་ལྟར་རོ། ། དེ་ལྟར་ན་ཡང་འདིར་ཐིག་ལེ་ལས་སྐད་ཅིག་གིས་བསྐྱེད་པ་ཉིད་བྱེད་དོ། ། དཀྱིལ་འཁོར་རྒྱལ་མཆོག་གི་ལྷ་སྤྲོ་བའི་སྐབས་སུ།
རང་ཧེ་རུ་ཀ་ཡབ་ཡུམ་དུ་བསྐྱེད་པའི་སྙིང་ཁའི་དབུས་ན། རྩ་དབུ་མ་རོ་རྐྱང་གཉིས་ཀྱིས་བཀྲིས་པ། ཡིག་གེ་ཧཱུྃ་གི་རྣམ་པར་ཡོད་པ། དེའི་ཕྱོགས་བཞི་ན། ལཱྃ་མཱྃ་པཱྃ་ཏཱྃ་གནས་པའི་རྩ་བཞི། མཚམས་བཞི་ན་བདུད་རྩི་རྣམ་པ་ལྔ་འབབ་པའི་རྩ་བཞི། དེའི་ཕྱི་སྐོར་གྱི་རྩ་འདབ་བརྒྱད་ལ་ཧཱུྃ་རིང་པོ་བརྒྱད། སྤྱི་བོ་ལ་སོགས་པའི་གནས་ཉེར་བཞི། པུ་ལ་སོགས་པའི་དབྱིབས་སུ་གནས་པའི་རྩ་ཉེར་བཞི། དེ་ཡང་ཕྱིའི་དཀྱིལ་འཁོར་གྱི་བསྐྱེད་གཞི།
ཕྱག་མཚན་ལ་སོགས་པ་དང་འདྲ་བར་ལུས་ཀྱི་དཀྱིལ་འཁོར་གྱི་ལྷ་རྣམས་ཀྱི་བསྐྱེད་གཞི་ཡིན་ལ། རྩ་རྣམས་ནི་དཔའ་བོ་རྣམས་ཀྱི་བསྐྱེད་གཞི། པུ་ལ་སོགས་པའི་དབྱིབས་སུ་གནས་པའི་རྩ་ནང་གི་ཁམས་རྣམས་ནི་དཔའ་བོ་རྣམས་ཀྱི་བསྐྱེད་གཞི། ལམ་དུ་བྱས་ན་བདེ་ཆེན་གྱི་ཡེ་ཤེས་བསྐྱེད་པའི་རྒྱུ། ལྷའམ་ལམ་དུ་མ་བྱས་ན་འཁོར་བའི་རྒྱུ་དེ། བུ་ཚའི་སྐྲ་སེན་ལ་སོགས་པར་བསྐྱེད་པར་བྱེད་པའི་ནུས་པ་ཉི་ཤུ་རྩ་བཞི་དང་ལྡན་པའོ། ། དཀྱིལ་འཁོར་གཞན་དུ་དཀྱིལ་འཁོར་རྒྱལ་མཆོག་གི་ལྷ་ཕྱིར་སྤྲོ་བ་ཡིན་ཀྱང་། འདིར་སློབ་དཔོན་གྱིས། ཕྱིན་ཅི་ལོག་ཏུ་ངེས་པར་སྦྱར། ། ཞེས་པའི་དོན།
ཡུམ་གྱི་མཁའ་ནང་ནས་ཡབ་ཀྱི་རྡོ་རྗེའི་ལམ་ནས་ཡར་དྲངས་ཏེ། ལུས་ཀྱི་གནས་སོ་སོར་བཀོད། གནས་དེ་དང་དེ་ནས་ཕྱིར་སྤྲོས་ཏེ། གཞལ་ཡས་ཁང་གི་ནང་དུ་སོ་སོའི་གདན་གྱི་སྟེང་དུ་འཁོད་པར་སྒོམ་པ་ཡིན་ནོ། ། དེ་ཡང་བྷའི་དཀྱིལ་འཁོར་གྱི་གཙོ་བོ་རྐྱང་པ་རླུང་གི་ཤུགས་ཀྱིས་འོད་ཟེར་གྱི་རྣམ་པས་རྡོ་རྗེའི་ལམ་ནས་དབུ་མ་ན་ཡར་དྲངས། ཐུགས་ཁའི་ཧཱུྃ་ལ་ཐིམ། དེ་ཡོངས་སུ་གྱུར་པ་ལས་ཧེ་རུ་ཀ་ཡུམ་དང་བཅས་པ་ཚོན་གང་བ་གཅིག་ཏུ་གྱུར། ཡང་བྷ་གའི་གཙོ་བོ་ཡང་ཡུམ་གྱི་ཐུགས་ཁར་དྲང་། ཐུགས་ཀྱི་ཨྃ་ལ་ཐིམ་པས་ཡུམ་དུ་གྱུར་པར་བསམ། དེའི་ནང་དུ་འཁོར་གྱི་ལྷ་རྣམས་རིམ་པ་བཞིན་དུ་གཙོ་བོའི་རྡོ་རྗེའི་ལམ་ནས་ཡར་དྲངས།
ལུས་ཀྱི་རྩ་རྣམས་ལ་རེག་པའི་རྐྱེན་གྱིས་རྩ་རྣམས་ལུས་དཀྱིལ་གྱི་ལྷ་རྣམས་སུ་གྱུར། མངལ་ནས་དྲངས་པའི་ལྷ་རྣམས་ལུས་ཀྱི་གནས་རྣམས་ནས་ཕྱིར་སྤྲོས་ཏེ། གཞལ་ཡས་ཁང་གི་ནང་དུ་ཐད་ཐད་ཀྱི་གདན་ལ་འཁོད་པར་བསམ་མོ། ། དེ་ཡང་དཔེ་གཅིག་ལ་སྦྱར་ན། མཁའ་ནང་གི་མཁའ་འགྲོ་མ་རྡོ་རྗེའི་ལམ་ནས་ཡར་དྲངས། ཐུགས་ཀའི་ཤར་ན་ཡིག་གེ་མཱྃ་གྱི་གཟུགས་སུ་གནས་པའི་རྩ་ལ་རེག་པས། དེའི་རྐྱེན་གྱིས་རྩ་དེ་ཡང་མཁའ་འགྲོ་མ་སྔོ་སྐྱ། གྲི་གུག་དང་ཐོད་པ་འཛིན་པ་སོགས་སུ་གྱུར། རེག་མཁན་གྱི་མཁའ་འགྲོ་མ་ཕྱིར་སྤྲོས། གཞལ་ཡས་ཁང་གི་བདེ་ཆེན་འཁོར་ལོའི་ཤར་གྱི་པད་འདབ་ལ་འཁོད།
ཕྱི་ནང་གི་ལྷ་གཉིས་ཀ་ཡང་ཅིག་ཆར་དུ་བསྐྱེད་པའོ། ། དེ་ཡང་གཙོ་བོ་ཡབ་ཡུམ་གྱི་ཞལ་ཕྱག་ནི་སྔར་བཞིན། སྙིང་པོའི་རྣལ་འབྱོར་མ་བཞི་ནི་རྡོ་རྗེ་མཁའ་འགྲོ་ལས་བཤད་པ་ལྟར། སྔོ་བ་ལ་སྐྱ་བའི་མདངས་ཆགས་པ་སོགས་ཡིན་ནོ། ། ལོ་ཧི་པས་བཤད་པ་ལྟར་ཕྱག་བཞི་མར་སྒོམས་ཀྱང་འགལ་བ་མེད་དོ། ། དེ་ལྟར་ན་ཡང་། བདག་བསྐྱེད་ཀྱི་སྐབས་སུ་ཕྱག་གཉིས་མར་བཤད་པ་ལྟར་དུ་བསྒོམ། ཞབས་སློབ་དཔོན་གྱི་གཞུང་དུ། གར་སྟབས་ཀྱིས་བཞུགས་པ་ལྟར་གསལ་ཡང་། དེའི་རྗེས་འབྲང་སྡོམ་པ་བཤད་པ་ལས།
གཡས་བརྐྱང་གི་སྟབས་ཀྱིས་བཞུགས་པར་བཤད་པ་ལྟར་ཡིན་ནོ། ། ཕྱག་མཚན་གཡས་གྲི་གུག གཡོན་རྣམས་རིམ་པ་བཞིན། ཀྱེ་རྡོར་གྱི་ཕྱག་མཚན་ལྟར་ཐོད་པའི་ནང་དུ། གླང་པོ་ཆེ་སོགས་ཀྱི་གཟུགས་ཆུང་ཆུང་གིས་མཚན་པ་འཛིན་པའོ། ། སློབ་དཔོན་གྱི་གཞུང་དུ། མཚམས་བཞིར་ཡང་ལྔར་གཅིག་གིས་མ་ཚང་བའི་སྣོད་དོ། ། ཞེས་པ་ལས་མ་བཤད་ཀྱང་། རྡོ་རྗེ་མཁའ་འགྲོ་ནས་ཐོད་པ་བཤད། ལོ་ཧི་པ་ལྟར་བུམ་པའི་སྟེང་དུ་ཐོད་པ་བྱེད་ན།
བུམ་ནང་བདུད་རྩི་བཞིས་གང་བ། ཐོད་པའི་ནང་ཤ་ཆེན་གྱི་དྭངས་མས་གང་བའོ། ། འདིར་ཐོད་པ་རྐྱང་པ་བྱེད་པ་ལྟར་ན། ཐོད་པའི་ནང་བདུད་རྩི་ལྔ་ཆར་གྱིས་གང་བའོ། ། རྡོ་རྗེ་མཁའ་འགྲོ་ལས། ཐོད་པའི་ནང་དུ་དེ་བཞིན་གཤེགས་པ་སྤྲུལ་པའི་སྐུའི་གཟུགས་འཇོག་པར་བཤད་ཀྱང་། འདིར། མཆོད་གཞི་དཔའ་བོ་ཆེན་པོ་ནི། ། ཞེས་པའི་དོན། མཆོད་པ་ལ་སྦྱར་ནས་ཐོད་པ་བདུད་རྩིས་གང་བར་བཤད་དོ། །
སྒོ་མཚམས་མ་བརྒྱད་ཀྱི་མཚམས་མ་བཞི་ཕྱེད་མདོག ཕྱོགས་མ་བཞི་སྙིང་པོའི་རྣལ་འབྱོར་མ་བཞིའི་མདོག རང་རང་གི་གདོང་བརྙན་འཛིན་པ། དེ་ཡང་ཐུ་བ་བློ་ལྡན་གྱིས། འདི་དག་ལྷ་ཡི་བཞིན་ཅན་ལ། ། གདོང་ནི་རང་གི་དངོས་པོར་འདོད། ། ཅེས་བཤད་པ་དེ་འདིར་རུང་བ་ཙམ་ཡིན་ནོ། ། དེ་ལྟར་དཔའ་བོ་ཐམས་ཅད་རྒྱན་ཆ་ལུགས་གཙོ་བོ་དང་འདྲ་བར་མི་མགོ་སྐམ་པོ་ལྔའི་དབུ་རྒྱན། རློན་པ་ལྔ་བཅུའི་དོ་ཤལ། ཕྱག་རྒྱ་དྲུག
ཉེ་བའི་ཕྱག་རྒྱ་ལྔ། སྟག་གི་པགས་པའི་ཤམ་ཐབས་ཅན། ཞབས་གཡས་བརྐྱང་གིས་བཞུགས་པ་ལ། ཡུམ་རྣམས་གཡོན་བརྐྱང་གིས་འཁྱུད་པའོ། ། རྣལ་འབྱོར་མ་རྣམས་ཞལ་གཅིག་ཕྱག་གཉིས་གྲི་ཐོད་འཛིན་པ་ལ། རྒྱན་ཆ་ལུགས་གཙོ་མོ་དང་འདྲ་བར་མི་མགོ་སྐམ་པོ་ལྔ་དང་། ལྔ་བཅུའི་དོ་ཤལ་དང་། ཕྱག་རྒྱ་ལྔ་དང་། ཉེ་བའི་ཕྱག་རྒྱ་ལྔས་བརྒྱན་པ། ཐམས་ཅད་ཀྱང་ཡི་དྭགས་ཀྱི་གདན་ལ་བཞུགས་པའོ། །
དེ་ཡང་། པྲེ་ཨོ་ཏ་ཞེས་བྱ་བ་སྲོག་རབ་ཏུ་སོང་བ་ལ་འཇུག་པས་རྣམ་པར་རྟོག་པ་དང་བྲལ་བའི་ལྟ་བ་བདག་མེད་པའི་དོན་མཚོན་པའོ། ། འདིར་དཀྱིལ་འཁོར་ཆེན་པོའི་སྐབས་ཡིན་པས། ལྷ་ཐམས་ཅད་ལ་དཔྲལ་བར་རྡོ་རྗེ་ནག་པོ་རྩེ་ལྔ་པས་མཚན་པའོ། ། དེ་ནས་མཁའ་ནང་གི་གཞལ་ཡས་ཁང་དུར་ཁྲོད་དང་བཅས་པ་རྡོ་རྗེའི་ལམ་ནས་ཡར་དྲངས། ལུས་ཀྱི་ཆ་ཤས་རྣམས་ལ་རེག་པས། སྒྲུབ་པ་པོའི་ལུས་རྟེན་གྱི་གཞལ་ཡས་ཁང་དུ་གྱུར་པར་བསམ་ལ། རེག་མཁན་གྱི་གཞས་ཡས་ཁང་ཕྱིར་སྤྲོས། ཕྱིའི་གཞལ་ཡས་ཁང་ལ་ཐིམ་པས། གཞལ་ཡས་ཁང་གཟི་བརྗིད་ཕུན་སུམ་ཚོགས་པར་བསམ་མོ། །
འདིར་རིན་པོ་ཆེ་པ་ན་རེ། སྔོན་ལ་ལུས་ཀྱི་ལྷ་རྣམས་གསལ་བཏབ་ནས། རྗེས་ལ་རྟེན་གྱི་དཀྱིལ་འཁོར་སྒོམ་པ་མི་འཐད་དེ། རྟེན་བརྟེན་པའི་གོ་རིམ་དང་འགལ་བའི་ཕྱིར་རོ་ཟེར་རོ། ། སྤྱིར་རྟེན་བརྟེན་པ་ཡིན་པ་ལ། རྟེན་སྔོན་ལ་བསྐྱེད་ནས་དེའི་རྗེས་སུ་བརྟེན་པ་བསྐྱེད་དགོས་པའི་ངེས་པ་མེད་དེ། ལོ་ཧི་པའི་སྐབས་སུ། རྟེན་བརྟེན་པ་གཉིས་ཅིག་ཅར་དུ་གསལ་འདེབས་པ་འདོད་ཀྱང་། ལས་དང་པོ་པས། ཐོག་མར་གཞལ་ཡས་ཁང་གསལ་བཏབ་ནས།
རྗེས་ལ་ལྷ་གསལ་འདེབས་པ་མིན་པ་མི་ཤེས་པའི་ཕྱིར་དང་། ཁྱེད་རང་གི་སྒོས་དཔོན། སློབ་དཔོན་བཱི་པུ་ཏྲས་ཀྱང་། ལོ་ཧི་པའི་སྒྲུབ་ཐབས་སུ། བརྟེན་པ་སྔོན་ལ་བསྐྱེད་ནས། རྟེན་གཞལ་ཡས་ཁང་རྗེས་ལ་བསྐྱེད་པར་ཕྱི་ནང་གཉིས་ཀ་ལས་བཤད་པའི་ཕྱིར་དང་། སློབ་དཔོན་ཤྲཱི་བྷ་ཏྲས་འཇིགས་བྱེད་ཀྱི་སྒྲུབ་ཐབས་སུ། ཐོག་མར་བཅོམ་ལྡན་འདས་རྡོ་རྗེ་འཇིགས་བྱེད་བསྐྱེད་ནས། རྗེས་ལ་གཞལ་ཡས་ཁང་དང་དུར་ཁྲོད་སོགས་བསྐྱེད་པར་བཤད་པའི་ཕྱིར་དང་། ཁྱེད་རང་གི་གསང་འདུས་ཀྱི་ལུགས་གཉིས་དང་།
གཤེད་དམར་ལྷ་བཅུ་གསུམ་མའི་དཀྱིལ་འཁོར་རྒྱལ་མཆོག་གི་སྐབས་དང་། ཐོག་མར་བརྟེན་པ་ལྷ་སྤྲོས་ནས། དེའི་རྗེས་སུ་རྟེན་གཞལ་ཡས་ཁང་སྤྲོ་བར་བཤད་པའི་ཕྱིར། རྟེན་བརྟེན་པའི་གོ་རིམ་དང་འགལ་བར་འགྱུར་རོ། ། རྣམ་པ་གཅིག་ཏུ་ན་དོན་ལ་ཡང་མ་བསམ་པ་ཡིན་ཏེ། མཁའ་ནང་གི་ལྷ་མ་སྤྲོས་པར། སྔ་རོལ་དུ་གཞལ་ཡས་ཁང་སྤྲོས་ནས། དེའི་རིང་ལ་ལྷ་རྣམས་ཕྱོགས་གཞན་དུ་འབྱོན་ནམ་ཇི་ལྟར་བྱེད་སོམས་ཤིག དེས་ན་དཀྱིལ་འཁོར་བསྒོམ་པ་ལ། སྤྱིར་ཕྱི་དཀྱིལ་རྐྱང་པ་བསྒོམ་པ།
ནང་དཀྱིལ་རྐྱང་པ་བསྒོམ་པ། གཉིས་ཀ་བསྒྲགས་ཏེ་བསྒོམ་པ་གསུམ་རྣལ་འབྱོར་བླ་མེད་ཀྱི་གནས་སྐབས་སུ་ཡོད་པ་ལྟར། འཁོར་ལོ་བདེ་མཆོག་གི་སྐབས་སུ་ཕྱི་དཀྱིལ་རྐྱང་པ་བསྒོམ་པ་སློབ་དཔོན་ལང་ཀ་རྒྱལ་བཟང་གི་ལུགས་དང་། སློབ་དཔོན་ཨ་བྷ་ཡའི་ཕྲེང་བའི་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་ལྟ་བུའང་ནང་དཀྱིལ་རྐྱང་པ་བསྒོམ་པ་དྲིལ་བུ་ལུས་དཀྱིལ་ལྟ་བུ་དང་། སློབ་དཔོན་ལོ་ནག་གཉིས་ཀྱི་ལུགས་ལྟ་བུ་གཉིས་ཀ་བསྒྲགས་ཏེ་བསྒོམ་པ་ལ་ཡང་། སྔོན་ལ་ཕྱི་དཀྱིལ་བསྒོམས་ནས། རྗེས་སུ་ལུས་དཀྱིལ་སྒོམ་པ་ལོ་ཧི་པའི་ལུགས་ལྟ་བུ། སློབ་དཔོན་བྱང་ཆུབ་རྡོ་རྗེས། དང་པོ་རང་ཉིད་ཕྱིའི་ཧེ་རུ་ཀར་བསྐྱེད་ལ། དེ་ལ་ལུས་དཀྱིལ་བཀོད་ནས་དེའི་རྗེས་སུ་དཀྱིལ་འཁོར་རྒྱལ་མཆོག་སྤྲོ་བ་ལྟ་བུ།
སྔོན་ལ་ལུས་དཀྱིལ་བསྒོམས་ནས་རྗེས་ལ་ཕྱི་དཀྱིལ་བསྒོམ་པ་ཡོད་ཀྱང་། སློབ་དཔོན་འདིའི་ལུགས་ཀྱི། ལུས་དཀྱིལ་དང་ཕྱི་དཀྱིལ་གཉིས་ཅིག་ཆར་དུ་བསྐྱེད་པ་ཡིན་གྱི། ཕྱི་ནང་གཉིས་ཀ་གཅིག་ཆར་དུ་བསྐྱེད་པ་བླ་མ་རྣམས་ཀྱིས་ལས་སླ་མཛད་པ་ནི་མ་ཡིན་ནོ། ། དེ་ཡང་གཉིས་ཀ་མི་གསལ་ན། འདིར་ཕྱིའི་དཀྱིལ་འཁོར་གཙོ་ཆེ་བས། ཕྱིའི་དཀྱིལ་འཁོར་དེ་ལེགས་པར་གསལ་གདབ། ནང་གི་དེ་མོས་པ་ཙམ་བྱེད་དོ། ། ལུས་ཀྱི་དཀྱིལ་འཁོར་བསྒོམ་པ་ལ་རྟེན་བརྟེན་པ་གཉིས་ལས། དང་པོ་ནི།
བསྐྱེད་པའི་རྟེན་ཡང་དག་པར་གྲུབ་པའི་དངུལ་ཆུ་ལྕགས་ལ་རེག་པས་གསེར་དུ་འགྲོ་བ་ལྟར། མཁའ་ནང་གི་གཞལ་ཡས་ཁང་རྡོ་རྗེའི་ལམ་ནས་ཡར་དྲངས། ལུས་ཀྱི་ཆ་ཤས་རྣམས་ལ་རེག་པའི་རྐྱེན་གྱིས་ལུས་རྟེན་གྱི་གཞལ་ཡས་ཁང་དུ་བསྐྱེད་པའོ། ། བསྐྱེད་པའི་རྒྱུ་ནི་སྤྱི་བོ་དང་རྐང་མཐིལ་ལ་སོགས་པའི་ལུས་ཀྱི་གནས་རྣམས་ཡིན་ནོ། ། རྣམ་པ་ཇི་ལྟར་བསྒོམ་ཞེ་ན། ཁ་ཅིག་ན་རེ། མིག་ལ་སོགས་པའི་ཆ་ཤས་རྣམས་དུམ་བུ་དུམ་བུར་བཅད་དེ། ལུས་ཀྱི་ཆ་ཤས་དེ་དང་དེ་ཡོངས་སུ་གྱུར་པ་ལས་བྱུང་བའི་གཞལ་ཡས་ཁང་གྲུ་བཞི་སྒོ་བཞི་པའི་རྣམ་པར་བསྒོམ་པ་ཡིན་ཏེ། ལུས་དཀྱིལ་ཡིན་པས་ལུས་རྒྱུ་རུ་འགྲོ་དགོས་ཤིང་། དཀྱིལ་འཁོར་ཡིན་པས་གྲུ་བཞི་པའི་རྣམ་པར་སྣང་བ་གཅིག་དགོས་པའི་ཕྱིར་ཞེ་ན།
དཀྱིལ་འཁོར་ལུས་སུ་བརྗོད་པ་སྟེ། ། དཀྱིལ་འཁོར་བྷ་གར་བརྗོད་པ་ཡིན། ། དཀྱིལ་འཁོར་བྱང་ཆུབ་སེམས་ཉིད་དེ། ། དཀྱིལ་འཁོར་གསུམ་དུ་རབ་ཏུ་བརྟག ། ཞེས་སོགས་འདུས་པའི་རྒྱུད་ཕྱི་མ་ནས་བཤད་ཅིང་། དབང་མདོར་བསྟན་ལས་ཀྱང་། ལུས་ཀྱི་དབང་པོ་བྷ་ག་སེམས། ། སྐུ་གསུང་ཐུགས་ཀྱི་དབྱེ་བ་ཡིས། ། དཀྱིལ་འཁོར་རྣམ་པ་གསུམ་ཞེས་བྱ། ། གཞན་པ་ཚོན་ལྔ་ལྡན་པས་མིན། །
ཞེས་ཕྱིའི་དཀྱིལ་འཁོར་དང་། ལུས་ཀྱི་དཀྱིལ་འཁོར་གཉིས་མི་འདྲ་བ་གསུངས་པའི་ཕྱིར་རོ། ། དེ་ལ་རིན་པོ་ཆེ་པ་ན་རེ། སྤྱི་བོ་སྣ་ཚོགས་རྡོ་རྗེ། རྐང་མཐིལ་རྡོ་རྗེ་ས་གཞི། རྩིབ་ལོགས་རྡོ་རྗེའི་རྭ་བ། པགས་པ་རྡོ་རྗེའི་གུར་དང་བླ་རེ། བ་སྤུ་མདའི་དྲྭ་བ། སྐྲ་སེན་ཡེ་ཤེས་ཀྱི་མེ་འབར་བ་སྟེ་སྲུང་འཁོར། མིག་པཉྩ་རེ་ཁ།
སྣ་རིན་པོ་ཆེ་ཕ་གུ། ལྕེ་དང་མཆུ་འདོད་ཡོན་གྱི་སྣམ་བུ། སོ་དྲྭ་བ་དྲྭ་ཕྱེད། རྣ་བ་རྟ་བབས་ཞེས་གསུངས་པ་ནི། སྡོམ་པ་བཤད་པར། གོ་རིམ་བཞིན་དུ་ལུས་སྐྱེས་ནས། ། རྡོ་རྗེའི་ཕུར་བུ་ལྷན་ཅིག་སྐྱེས། ། བཅིངས་པ་ཐིག་སྐུད་རབ་ཏུ་ལྟ། ། ཤིན་ཏུ་མཚམས་མེད་ལྡན་པར་བཅིང་། ། གུར་ནི་རུས་པའི་ཕྲེང་བ་ཉིད། །
ཅེས་པ་ཙམ་མ་གཏོགས། གཞན་བདེ་མཆོག་གི་སྐོར་གང་ནས་ཀྱང་འདུག་ས་མ་མཐོང་ངོ་། ། རང་ལུགས་ལ་བཤད་རྒྱུད་རྡོ་རྗེ་ཕྲེང་བ་ལས། ཟུར་བཞི་པ་ཡི་མདུན་རྒྱབ་དང་། ། ཞེས་སོགས་ཀྱི་ཁ་བསྐངས་ཏེ། ལུས་དཀྱིལ་བསྒོམ་པ་ཡིན་ནོ། ། ཞེས་གསུངས་སོ། ། སྡོམ་པ་བཤད་པའི་ལུང་དེས་ཀྱང་། སྲུང་འཁོར་ལུས་དཀྱིལ་དུ་འགྲོ་བའི་ཚུལ་ལ་མི་གནོད་དེ། གོ་རིམ་བཞིན་དུ་ལུས་སྐྱེས་ནས། །
ཞེས་པས། ལུས་ལས་སྐྱེས་པའི་བ་སྤུ་སྟོན། རྡོ་རྗེ་ཕུར་བུ་ལྷན་ཅིག་སྐྱེས། ། ཞེས་པ་ནི་ཕྱིའི་སྲུང་འཁོར་གྱི་གནས་སྐབས་སུ། ཕུར་བུ་འདེབས་པ་སོགས་བྱེད་པ་དང་འདྲ་བར། ལུས་དང་ལྷན་ཅིག་ཏུ་སྐྱེས་པའི་ཕུར་བུ་འདེབས་ཞེས་སྟོན། བཅིངས་པ་ཞེས་པ་ནི། སྔར་གྱི་གཞུང་རྣམས་སུ་མེ་རི་ལ་འབྲུ་མནན་པ་ཡིན། གུར་ནི་རུས་པའི་ཕྲེང་བ་ཉིད། ། ཅེས་པ་ནི་སྤྱི་གཙུག་ནས་རྐང་མཐིལ་གྱི་བར་གྱི་རུས་པའི་ཕྲེང་བ་རྣམས་རྡོ་རྗེའི་གུར་དུ་བཤད་ལ།
གུར་གྱི་དོན་ནི། རྡོ་རྗེའི་ས་གཞི་ལ་སོགས་པ་སྲུང་འཁོར་གྱི་སྤྱིའི་མིང་ཡིན་ཏེ། གྲུབ་ཆེན་ལོ་ཧི་པས་ཀྱང་། ད་ནི་གུར་བརྗོད་པ་བྱ་སྟེ། ཞེས་ཐུན་མོང་གི་སྲུང་འཁོར་ལ་བཤད་པ་དང་། ཨ་བྷ་ཡས་རྡོ་རྗེའི་ས་གཞི། རྭ་བ། མདའི་དྲྭ་བ། བླ་རེ་སྟེ་ཐུན་མོང་གི་སྲུང་འཁོར་ལ་གུར་གྱི་དོན་དུ་བཤད་པའི་ཕྱིར་རོ། ། སཾ་བྷུ་ཊི་ལས།
ཇི་ལྟར་རྩོམ་ཆེན་ལ་སོགས་རིམ། ། བླ་མའི་དུས་སྟབས་རིམ་ཉིད་ཀྱིས། ། དེར་ནི་དཀྱིལ་འཁོར་རྫོགས་པར་གནས། ། ཞེས་གསུངས་ལ། དེའི་དོན་ནི། ལུས་མི་མཉམ་པ་མེད་པས་གཞལ་ཡས་ཁང་གྲུབ་ཞི་སོགས་སུ་བཤད་པ་དང་། དངོས་སུ་མ་བཤད་ཀྱང་དོན་ལ་ཐོབ་པ་རྣམས་བླ་མ་བརྒྱུད་པའི་མན་ངག་ལས་ཇི་ལྟར་འབྱུང་བ་བཞིན་ཁ་བསྐང་ནས་བསྒོམ་དགོས་པའི་ཕྱིར། མིག་པཉྩ་རེ་ཁ་ཞེས་སོགས་ཀྱང་འཐད་པ་ཡིན་ནོ། ། ཁྱོད་རང་གིས་ཀྱང་བཤད་རྒྱུད་རྡོ་རྗེ་ཕྲེང་བ་ནས་བཤད་པའི་ལུས་དཀྱིལ་འཁོར་གྱིས་འདིར་ཁ་བསྐང་བ་མི་འཐད་དེ། གྲུབ་ཆེན་དྲིལ་བུ་པས།
ལུས་ནི་མཉམ་པ་སྒོ་བཞི་རླུང་། ། ཞེས་པ་འདིར་སྙིང་ཁ་ནས་འབྱུང་བ་བཞིའི་རླུང་བཞི་རྒྱུ་བ་ནི་སྒོ་བཞིར་བཤད་ལ། དེར་ཁ་སྣ་བུག་གཡས་གཡོན། འོག་གི་བུ་ག་སྟེ་བཞི་སྒོ་བཞིར་བཤད་པའི་ཕྱིར་རོ། ། དེས་ན་སྒྲུབ་པ་པོའི་ལུས་ཀྱི་ཕྱི་དབྱིབས་མ་བཤིག་པར་གནས་དེ་དང་དེར་རྩིག་པ། འདོད་ཡོན་གྱི་སྣམ་བུ་སོགས་ཀྱི་རྣམ་པ་སྒོམ་པ་ཡིན་ནོ། ། སྒོམ་པའི་ཚུལ་ནི། སྒྲུབ་ཐབས་ནས་བཤད་པ་བཞིན་ནོ། ། དགོས་པ་ནི། ཐ་མལ་པའི་མིག་སོགས་སུ་ཞེན་པ་བཟློག་པའི་ཕྱིར་ཡིན་ནོ། །
རྣམ་པ་དེ་ལྟ་བུར་བསྒོམ་པ་ཡང་། སཾ་བྷུ་ཊི་ལས། རྐང་པའི་མཐིལ་དུ་རྩོམ་ཆེན་རླུང་། ། གཞུའི་དབྱིབས་སུ་ཡང་དག་གནས། ། སུམ་མདོར་ཡང་ནི་མེ་ཉིད་དེ། ། གྲུ་གསུམ་འབར་བའི་དབྱིབས་སུ་གནས། ། ཞེས་གསུངས་པ་ལས་ཤེས་སོ། ། རྒྱས་པར་ནི། དྲིལ་བུ་པའི་སྐབས་སུ་བཤད་པ་ལས་ཤེས་པར་བྱའོ། ། དེ་ནས་ཨོཾ་ཨཱཿཧཱུྃ་ཞེས་སོགས་ཀྱི་སྔགས་དོན་ཕོ་ཉ་གསུམ་བསྲེས་སུ་བཤད་ལ།
རིན་པོ་ཆེ་པ་ན་རེ། ཕོ་ཉ་གསུམ་བསྲེས་ཞེས་པའི་བརྡ་ཆད་མི་འཐད་དེ། རྗེ་བཙུན་གྱིས། ཕོ་ཉ་རྣམ་གསུམ་ལེགས་བསྲེས་ནས། ། སྒྲུབ་པ་པོ་ལ་དངོས་གྲུབ་སྟེར། ། ཞེས་པ་རྩ་བའི་རྒྱུད་དུ་བཤད་པ་ཤེས་བྱེད་དུ་འདྲེན་གསུངས་ཀྱང་། རྩ་རྒྱུད་ལས་དེ་ལྟར་བཤད་པ་མི་འདུག་ཅེས་གསུངས། དོན་ནི་རིན་པོ་ཆེ་རང་གིས་ཞལ་གྱིས་བཞེས་པ་ཡིན་ཏེ། ཕམ་ཐིང་པའི་མན་ངག་ལས། ཨོཾ་ཞེས་བརྗོད་པའི་ཚེ།
སྐུའི་འཁོར་ལོ་དྲན་པར་བྱ། ཨཱཿཞེས་བརྗོད་པས་གསུང་གི་གསུམ། ཧཱུྃ་ཞེས་བརྗོད་པས་ཐུགས་ཀྱི་གསུམ་དྲན་པར་བྱ། སརྦ་ཝཱི་ར་ཡོ་གི་ནི་ཞེས་པས་ལྷ་དྲུག་ཅུ་རྩ་གཉིས་དྲན་པར་བྱ། ཀཱ་ཡ་ཞེས་པ་སྐུའི་འཁོར་ལོ་གསུམ། ཝཀ་ཞེས་པ་གསུང་གི་གསུམ། ཙིཏྟ་ཞེས་པ་ཐུགས་ཀྱི་གསུམ་དབྱེར་མེད་པར་དྲན་པར་བྱ། ཨཱཏྨ་ཀོ྅ཧཾ། ཞེས་པས་ང་རྒྱལ་འཛིན་པར་བཤད་དོ་ཞེས་གསུངས། རྩ་རྒྱུད་དུ།
ཕོ་ཉ་རྣམ་གསུམ་ལེགས་བསྲེས་ནས། ། ཞེས་པ་མེད་ཀྱང་། དེ་བཞིན་ཕོ་ཉ་ལེགས་བསྲེས་པས། ། སྒྲུབ་པ་པོ་ཡིས་དངོས་གྲུབ་ཐོབ། ། ཅེས་གསུངས་པས། ཕོ་ཉ་བསྲེ་བར་ཁས་ལེན་དགོས་ལ། དེའི་དོན་བཤད་ན་དེ་ལྟར་དུ་བྱེད་པ་ལས་མ་འདས་པའི་ཕྱིར་རོ། ། ཁྱེད་རང་གི་ལུགས་ལ་ཡང་ཕོ་ཉ་གཅིག་བསྲེ་བར་ཁས་ལེན་དགོས་པས། བསྲེ་རྒྱུའི་ཕོ་ཉ་དེ་ལ་མ་མཐའ་ཡང་གཉིས་ངེས་པར་དགོས་ཤིང་། བསྲེ་རྒྱུའི་ཕོ་ཉ་དེ་གང་ཡིན་ངོས་འཛིན་དགོས་སོ། །
གལ་ཏེ་ཕོ་ཉ་ཞེས་པ་འཇིག་རྟེན་གྱི་བརྡ་ཆད་ཡིན་གྱི། སྔགས་ཀྱི་ལྷ་ལ་དེ་ལྟ་བུའི་ཐ་སྙད་མེད་དོ་ཞེ་ན། མ་ཡིན་ཏེ་གཤིན་རྗེའི་ཕོ་ཉ་མོ་ཞེས་གསུངས་པའི་ཕྱིར། བྱེ་བྲག་ཏུ་སྔགས་སྐྱེས་ཀྱི་དཀྱིལ་འཁོར་ལ་དེ་ལྟ་བུའི་བརྡ་ཆད་མི་འཐད་དོ་སྙམ་ན། རྩ་རྒྱུད་ལས། རིམ་དང་རིམ་ལས་བཟློག་པ་ཡི། ། ཕོ་ཉ་རྣམས་ནི་ཡང་དག་གནས། ། ཞེས་གསུངས་པས་ཤིན་ཏུ་ཡང་ཡོད་དོ། ། ཁ་ཅིག་ན་རེ། བུ་སྟོན་གྱིས་རྗེ་བཙུན་གོང་མ་ལ་དགག་པ་བྱས་པ་དེ་ལ་ཤིན་ཏུ་མ་དད་དེ་ཟེར་ཞིང་།
བུ་རང་གི་ལུགས་ལ་ཡང་། ཀཱ་ཡ་ཝཀ་ཙིཏྟ་ཞེས་སོགས་ཀྱི་སྔགས། པྲ་ཛྙཱ་རཀྵི་ཏའི་ལུགས་ཁས་བླངས་ནས། བསྐྱེད་སྔགས་སུ་འདོད་ཅིང་། འོག་ཏུ་བྱིན་གྱིས་བརླབ་པའི་སྔགས་སུའང་འདོད་པས། ནང་འགལ་བ་ཡིན་ནོ་ཞེས་ཟེར་རོ། ། དེའི་ཚིག་ལ་ནི་ནང་འགལ་དུ་མི་འགྲོ་སྟེ། ལུགས་ཐ་དད་བཀོད་པ་ཙམ་ཡིན་པའི་ཕྱིར། དོན་གྱི་ཆ་ལ་ནི་འགྲོ་བ་ལྟ་བུར་སྣང་ངོ་། ། བུ་སྟོན་ལ་དགག་པ་བརྗོད་ནས།
ཁོ་རང་གི་ལུགས་དེ་ལྟ་བུ་བྱིན་གྱིས་བརློབ་བྱེད་ཀྱི་སྔགས་སུ་མི་འཐད་དེ། པྲ་ཛྙཱ་རཀྵི་ཏས། བཱི་བྷུ་ཏ་ཙནྡྲས་བསྐྱེད་སྔགས་སུ་བཤད་པའི་ཕྱིར་ཞེས་ཟེར་རོ། ། དེ་ཡང་མི་འཐད་དེ། གྲུབ་ཆེན་བྷ་ཝ་བྷ་ཏྲས། རྡོ་རྗེ་མཁའ་འགྲོའི་འགྲེལ་པར། བྱིན་གྱིས་བརློབ་བྱེད་དུ་བཤད་པའི་ཕྱིར། འཁོར་ལོ་གསུམ་གྱི་དཔའ་བོ་དང་རྣལ་འབྱོར་མ་རྣམས་སྐད་ཅིག་གིས་རང་གི་ལུས་ལ་བཀོད་ནས་ལུས་རྣམ་པར་སྦྱོང་ངོ་། ། དེ་ནས་ཨོཾ་ཨཱཿཧཱུྃ་སརྦ་ཝཱི་ར་ཡོ་གི་ནི་ཀཱ་ཡ་ཝཀ་ཙིཏྟ་བཛྲ་སྭ་བྷ་ཝ་ཨཱཏྨ་ཀོ྅ཧཾ། ཞེས་པའི་སྔགས་ཀྱིས་བྱིན་གྱིས་བརློབ་པར་བྱེད་དོ། །
ཞེས་གསུངས་པའི་ཕྱིར་དང་། པྲ་ཛྙཱ་རཀྵི་ཏའི་སློབ་མ་བལ་པོ་ཛྙ་ན་ཤྲཱིས་ཀྱང་བྱིན་གྱིས་བརློབ་སྔགས་སུ་བཤད་པའི་ཕྱིར་རོ། ། རང་ལུགས་ལ་ཕོ་ཉ་ཞེས་པ་ནི། རྒྱལ་པོའི་ཕོ་ཉ་བས་དོན་མྱུར་དུ་བསྒྲུབ་པར་བྱེད་པ་དང་འདྲ་བར། སྒྲུབ་པ་པོའི་དངོས་གྲུབ་མྱུར་དུ་སྒྲུབ་པར་བྱེད་པས་སོ། ། བསྲེ་རྒྱུའི་ཕོ་ཉ་ལ་གསུམ་སྟེ། སྔགས་པའི་བློ་ལ་སྣང་བའི་རྟེན་དང་བརྟེན་པར་བཅས་པའི་དཀྱིལ་འཁོར་ནི་ཕོ་ཉ་སྔགས་སྐྱེས། འཛམ་བུ་གླིང་གི་དབུ་རྒྱན་ལ་སོགས་རྡོ་རྗེའི་གནས་ཉི་ཤུ་རྩ་བཞི་ན་བཞུགས་པའི་རྟེན་དང་བརྟེན་པར་བཅས་པའི་དཀྱིལ་འཁོར་རྣམས་ནི་ཞིང་སྐྱེས། འོག་མིན་ན་བཞུགས་པ་རྣམས་ནི་ལྷན་སྐྱེས་ཏེ། ཆོས་ཀྱི་སྐུ་དང་ལྷན་ཅིག་ཏུ་སྐྱེས་པའི་ཕྱིར་ཏེ།
བསྲེ་བའི་ཚུལ་ནི། རྩིབས་རེ་རེ་ནས་བསྲེ་བ་ནི། སྒྲུབ་པ་པོའི་བློ་ལ་སྣང་བའི་ཐུགས་འཁོར་གྱི་ཤར་རྩིབས་དེ་ཉིད་རྡོ་རྗེའི་གནས་ཆེན་པུ་ལི་ར་མ་ལ་ཡ་དེ་ཉིད་ཡིན། དེ་ཉིད་ཀྱང་འོག་མིན་གྱི་ཁཎྜ་ཀ་པ་ལའི་རྟེན་དེ་ཉིད་ཀ་ཡིན་ལ། དེ་ཡང་ཆོས་སྐུའི་བདག་རྐྱེན་ལས་བྱུང་བ་ཡིན་ནོ། ། ཞེས་ཡུལ་ལ་ཡུལ་གྱིས་ཞེན་པ་བྱེད། སྒྲུབ་པ་པོའི་བློ་ལ་སྣང་བའི་ཐུགས་ཀྱི་འཁོར་ལོའི་ཤར་རྩིབས་ན་བཞུགས་པའི་དཔའ་བོ་ཁཎྜ་ཀ་པ་ལི་དང་། ནང་གི་ཁཎྜ་ཀ་པ་ལི་གཉིས་པོ་འདི་དག་འཛམ་བུ་གླིང་གི་དེ་ཉིད་ཡིན་ལ། དེ་ཉིད་འོག་མིན་གྱི་ཁཎྜ་ཀ་པ་ལི་དེ་ཉིད་ཡིན། དེ་ཡང་ཆོས་སྐུའི་བདག་རྐྱེན་ལས་བྱུང་བ་ཡིན་ནོ། །
ཞེས་ལྷ་ལ་ལྷ་ཡིས་ཞེན་པ་བྱེད། དེ་བཞིན་དུ་རྩིབས་གཞན་རྣམས་ལ་ཡང་དེ་ལྟར་དུ་བྱེད། འཁོར་ལོ་རེ་རེ་ནས་བསྲེ་བ་ནི། སྒྲུབ་པ་པོའི་བློ་ལ་སྣང་བའི་ཐུགས་ཀྱི་འཁོར་ལོའི་རྟེན་དང་བརྟེན་པ་དེ་ཉིད། འཛམ་བུ་གླིང་ན་བཞུགས་པའི་ཐུགས་འཁོར་རྟེན་དང་བརྟེན་པ་དེ་ཉིད་ཡིན་ལ། དེ་ཉིད་འོག་མིན་ན་བཞུགས་པའི་ཐུགས་འཁོར་གྱི་རྟེན་བརྟེན་པ་དེ་ཉིད་ཡིན་ལ། དེ་ཡང་ཆོས་སྐུའི་བདག་རྐྱེན་ལས་བྱུང་བ་ཡིན་ནོ། ། ཞེས་སོགས་ཀྱི་མོས་པ་བྱེད། དེ་ནི་དཀྱིལ་འཁོར་ཡོངས་སུ་རྫོགས་པ་ལ་སྦྱར་ཏེ་ཤེས་པར་བྱའོ། ། དེ་ཡང་ལས་དང་པོ་པ་རྣལ་འབྱོར་ལ་མ་བྱང་བས།
རྩིབས་རེ་རེ་ནས་དང་། ལྷ་རེ་རེ་ནས་བསྲེས་ཏེ་ཡུན་རིང་དུ་བསྒོམ་པར་བྱེད། བློ་འབྲིང་གིས་འཁོར་ལོ་རེ་རེ་ནས་བསྲེ་ཞིང་བསྒོམ། རྣལ་འབྱོར་ལ་བྱང་ཞིང་བློ་མཆོག་ཏུ་གྱུར་པ་རྣམས་ཀྱིས་དཀྱིལ་འཁོར་ཡོངས་སུ་རྫོགས་པ་བསྲེ་ཞིང་སྒོམ་པར་བྱེད། སྒྲུབ་མཆོད་ལ་སོགས་བྱེད་པའི་དུས་སུ་དཀྱིལ་འཁོར་ཡོངས་རྫོགས་བསྲེ་བར་བྱེད་དགོས་སོ། ། དེ་ལ་ཁ་ཅིག་ན་རེ། ཕོ་ཉ་གསུམ་བསྲེས་པས་འདྲེས་པ་མི་འཐད་དེ། འཆིང་བ་ཀུན་ལྡན་གྱི་བསྒོམ་པའི་དཀྱིལ་འཁོར་དང་། རྡོ་རྗེ་འཆང་ཆེན་པོའི་ཡེ་ཤེས་ཀྱི་སྣང་བ་ལས་གྲུབ་པའི་དཀྱིལ་འཁོར་བསྲེས་ཀྱང་མི་འདྲེས་པའི་ཕྱིར་ཞེ་ན། དེ་ནི་མི་འཐད་དེ།
སྤྱིར་གྱི་ཡང་། པདྨོའི་ཚལ་ལ་ངང་པ་བཞིན། ། དམ་ཚིག་གནས་ལ་མཁའ་འགྲོ་མ། ། རིང་ན་གནས་ཀྱང་བྱིན་གྱིས་བརློབ། ། ཞེས་གསུངས་པ་དང་། ཞེན་པས་འཇུག་ཅིང་འབྲེལ་པས་མི་བསླུ་བའི་ཕྱིར། བསྲེས་པས་འདྲེའོ། ། ཞེན་པས་འཇུག་པ་ནི། སྒྲུབ་པ་པོའི་བློ་ལ་སྣང་བའི་སྔགས་སྐྱེས་ཀྱི་དཀྱིལ་འཁོར་དེ་ཉིད། འཛམ་བུའི་གླིང་ན་བཞུགས་པའི་དཀྱིལ་འཁོར་དེ་ཉིད་ཡིན་སྙམ་དུ་ཞེན་པའམ་མོས་པ་བྱེད་པ་ཡིན་ལ།
དེ་ཉིད་འོག་མིན་ན་བཞུགས་པ་དེ་ཉིད་ཡིན་ནོ་སྙམ་དུ་ཞེན་པའམ་མོས་པ་བྱེད་པ་ཡིན་ལ། དེ་ཉིད་ཆོས་ཀྱི་སྐུ་དང་ཐ་མི་དད་སྙམ་དུ་ཞེན་པ་བྱེད་པ་ཡིན་ནོ། ། འབྲེལ་པས་མི་བསླུ་བ་ནི། སྔགས་སྐྱེས་ཀྱི་དཀྱིལ་འཁོར་དེ་ཉིད་ཞིང་སྐྱེས་ལས་བྱུང་། ཞིང་སྐྱེས་ཀྱི་དེ་ཉིད་ལྷན་སྐྱེས་ལས་བྱུང་། དེ་ཡང་ཆོས་སྐུའི་བདག་རྐྱེན་ལས་བྱུང་བའི་ཕྱིར། དེས་ན་ཆོས་ཀྱི་སྐུ་དེས་ལྷན་སྐྱེས་བྱིན་གྱིས་བརློབ། དེས་ཞིང་སྐྱེས་བྱིན་གྱིས་བརློབ། དེས་སྔགས་སྐྱེས་བྱིན་གྱིས་བརློབ་པར་བྱེད་པའི་ཕྱིར། འབྲེལ་པས་མི་བསླུ་བ་ཡིན་ནོ། །
དེས་ན་བསྒོམ་པ་མས་བསྒོམ་ཞིང་། རྟོགས་པ་ཡས་འཆར་བ་ཡིན་ཏེ། སྔགས་སྐྱེས་ཀྱི་དཀྱིལ་འཁོར་བསྒོམས་པ་ལ་བརྟེན་ནས་ཆོས་སྐུའི་རྟོགས་པ་བསྐྱེད། དེ་ལ་བརྟེན་ནས་ལོངས་སྐུའི་གཟུགས་འཆར། དེ་ལ་བརྟེན་ནས་སྤྲུལ་སྐུའི་གཟུགས་འཆར་བའི་ཕྱིར། དཔེར་ན་ནམ་མཁའ་ཤིན་ཏུ་དྭངས་པ་ལ་ཟླ་བའི་གཟུགས་ཤར་ཏེ། དེ་ལ་བརྟེན་ནས་ཆུ་ནང་དུ་དེའི་གཟུགས་ཤར་བ་བཞིན་ནོ། ། ཁ་ཅིག་ན་རེ། ཕོ་ཉ་གསུམ་བསྲེས་མི་འཐད་དེ། འོག་མིན་ན་བདེ་ཆེན་འཁོར་ལོ་རྐྱང་པ་ལས་མེད་པའི་ཕྱིར་དང་།
འཛམ་བུ་གླིང་ན་བདེ་ཆེན་འཁོར་ལོ་མེད་པའི་ཕྱིར་ཞེ་ན། འཛམ་བུ་གླིང་ན་བདེ་ཆེན་འཁོར་ལོ་དང་། འོག་མིན་ན་སྐུ་གསུང་ཐུགས་ཀྱི་འཁོར་ལོ་མེད་པ་ཡང་མ་གྲུབ་ལ། དེ་ལ་མེད་ནའང་ཕོ་ཉ་གསུམ་བསྲེས་འཐད་དེ། སྡུད་བྱེད་ཡོད་པ་ཉིད་ཀྱིས་བསྡུ་བྱའང་གྲུབ་པ་དང་། བསྡུ་བྱ་ཡོད་པས་སྡུད་བྱེད་ཡོད་པ་གྲུབ་བོ། ། རྣམ་པ་གཅིག་ཏུ་ན། འདི་ལྟ་བུའི་ལམ་ཤིན་ཏུ་ཟབ་མོ་བཀག་ན། རྣལ་འབྱོར་རྒྱུད་ཡན་ཆད་ཀྱི་ལུགས་ལ། སྒྲུབ་པ་པོའི་ཤེས་པ་དང་།
སངས་རྒྱས་ཀྱི་ཡེ་ཤེས་བསྲེ་བའི་ཐབས་ཡེ་ཤེས་དགུག་གཞུག་ཡིན་པ་ལས། དེ་ཡང་འགོག་རིགས་པར་འགྱུར་རོ། ། ལྷ་རྣམས་ལ་གོ་ཆ་དགོད་པ་ནི། གནས་རྣམས་སུ་ཟླ་བའི་གདན་རེ་རེ་བསམ། དེའི་སྟེངས་སུ་ཡི་གེའམ། ཡི་གེ་ཡོངས་སུ་གྱུར་པ་ལས་བྱུང་བའི་ལྷ་གང་ཡང་རུང་བ་རེ་བཀོད་པས་ཆོག་མོད། འོན་ཀྱང་རྗེ་བཙུན་གོང་མས། ཡི་གེ་དགོད་པ་གཙོ་བོར་མཛད་དོ། ། དེ་ཡང་ཡབ་དཔའ་བོ་རྣམས་ལ་ཡབ་ཡུམ་གཉིས་ཆར་གྱི་གོ་ཆ་དགོད་པ་དང་། ཡུམ་རྣལ་འབྱོར་མ་རྣམས་ལ་ཡབ་ཡུམ་གཉིས་ཆར་གྱི་གོ་ཆ་འགོད་པར་བཞེད་པ་ཡིན་ནོ། །
དེ་ལ་རིན་པོ་ཆེ་པ་ན་རེ། རྡོ་རྗེ་སེམས་དཔའ་རྨོངས་བྱེད་མ་ལ་ཟླ་གདན། གཞན་རྣམས་ལ་ཉི་གདན་ཡིན་ཏེ། བི་བྷུ་ཏ་ཙན་ཏྲ། པྲ་ཛྙ་རཀྵི་ཏ། སློབ་དཔོན་ཨ་བྷྱ་རྣམས་ཀྱིས་དེ་ལྟར་བཤད་པའི་ཕྱིར་ཞེས་གསུངས་ཀྱང་། སྤྱིར་འདིའི་སྐོར་གྱི་རྒྱུད་རྒྱ་གཞུང་གང་ནས་ཀྱང་གདན་གྱི་གསལ་ཀ་མི་གནང་ཞིང་། རྗེ་བཙུན་ཕམ་ཐིང་པས། གོ་ཆའི་དཔའ་བོ་དྲུག་གི་སྒྲུབ་ཐབས་སུ་ཟླ་གདན་བཤད། དཔའ་བོ་དྲུག་གི་སྒྲུབ་ཐབས་སུ་དངོས་སུ་མེད་ཀྱང་བླ་མ་རྒྱུད་པའི་ཕྱག་ལེན་ལ་ཟླ་གདན་བཤད་པ་ལྟར་བཞེད་པས་ལེགས་སོ། །
ཨ་བྷྱས་ཉི་གདན་བཤད་པས། ཟླ་གདན་འདོད་པ་འགོག་ན། རྒྱུད་རྒྱ་གཞུང་གཞན་ནས། བཅོམ་ལྡན་འདས་རྡོ་རྗེ་རྣལ་འབྱོར་མའི་གདན་ཟླ་བ་བཤད་པ་ཡང་འགོག་རིགས་སམ། ཡང་རིན་པོ་ཆེ་པ་ན་རེ། ལོ་ཧི་པའི་སྐབས་སུ་རྡོ་རྗེ་སེམས་དཔའ་དང་། རྡོ་རྗེ་ཕག་མོ་གཉིས་ཞལ་གསུམ་ཕྱག་དྲུག་པ་དང་། གཞན་རྣམས་ཞལ་གཅིག་ཕྱག་བཞིར་བཤད་པ་ལྟར། ལོ་ནག་དྲིལ་གསུམ་གྱི་སྐབས་སུ་ཁྱད་པར་མེད་པས་འདིར་ཡང་དེ་ལྟར་དུ་བྱེད། བླ་མ་འཕགས་པས་ནག་པོ་པའི་དཀྱིལ་འཁོར་གྱི་ལྷ་རྣམས་ཞལ་གཅིག་ཕྱག་གཉིས་པ་ཡིན་པའི་རིགས་པས་གོ་ཆའི་ལྷ་རྣམས་ཀྱང་།
ཕྱག་ལྷག་མ་རྣམས་ཕྱིས་ནས། ཕྱག་གཉིས་པར་བྱེད་པ་ནི་ཤིན་ཏུ་མི་འཐད་དེ། རྒྱུད་ནས་མ་གསུངས་པར། ལྷའི་ལག་པ་འབྲེག་པ་སྡིག་པ་ཆེ་བའི་ཕྱིར་རོ། ། ཞེས་གསུངས། དེ་ལྟར་ན། ཧེ་རུ་ཀ་ཕྱག་བཅུ་གཉིས་པ། ཕྱག་གཉིས་པར་བསྡུ་བའི་སྐབས་སུ་ལྷའི་ལག་པ་བཅད་པས་སྡིག་པ་ཆེན་པོར་འགྱུར་ཞིང་། དེ་ཉིད་འོད་གསལ་དུ་བསྟིམ་པའི་སྐབས་སུ་ལྷ་གསད་པར་འགྱུར་རོ། ། དེ་ནི་མི་འགྱུར་ཏེ།
དེ་ལྟར་བཤད་པའི་ཕྱིར་རོ་སྙམ་ན། དེ་ལྟར་ན་འདིར་ཡང་ཕྱག་གཉིས་པ་བྱས་པས་སྡིག་པར་མི་འགྱུར་ཏེ། དེ་ལྟར་དུ་བཤད་པའི་ཕྱིར་རོ། ། དེ་ལྟར་ཡང་མངོན་བརྗོད་ལས། གོ་ཆའི་དཀྱིལ་འཁོར་སྟོན་པ་ལ་དཀྱིལ་འཁོར་རེ་ལ་ལེའུ་རེ་རེ་བྱ་སྟེ། ལེའུ་བཞི་བཤད་པའི་ལེའུ་དང་པོ་གཉིས་ཀྱིས་ཞལ་གཅིག་ཕྱག་གཉིས་མ་བཤད། ལེའུ་དེའི་རྗེས་མ་གཉིས་ཀྱིས་རྡོ་རྗེ་སེམས་དཔའ་ཞལ་གསུམ་ཕྱག་དྲུག་པས་གཙོ་བྱས་པའི་ཞལ་གཅིག་ཕྱག་བཞི་པ་བཤད་ལ། གཞུང་འདི་ཉིད་དང་། རྡོ་རྗེ་མཁའ་འགྲོ་རྩ་འགྲེལ་དུ་ལྷ་རྣམས་ཞལ་གཅིག་ཕྱག་གཉིས་པར་བཤད་པས། སྐབས་འདིར་གོ་ཆའི་ལྷ་ཡང་ཞལ་གཅིག་ཕྱག་གཉིས་པར་གྲུབ་བོ། །
འགོད་པའི་གནས་ལ། རིན་པོ་ཆེ་ན་རེ། ཡན་ལག་ཐམས་ཅད་ལ་ཞེས་པ། སློབ་དཔོན་དཔའ་བོ་རྡོ་རྗེས་ལུས་ཀྱི་གནས་ཉི་ཤུ་རྩ་གཉིས་ལ་བཤད་པས། གྲུབ་ན་དེ་ལ་འགོད། མ་གྲུབ་ན་སྨིན་མཚམས་ཀྱི་ཐིག་ལེ་ལ་འགོད་གསུང་། ཁ་ཅིག་ལུས་ཀྱི་གནས་ལ་འགོད་པའི་ལུགས་ཀྱང་ཡོད་དོ། ། རང་ལུགས་ལ་ཚིགས་ཆེན་བརྒྱད་ལ་འགོད་དོ། ། གང་འགོད་པ་ལ། རིན་པོ་ཆེ་པ་ན་རེ།
བླ་མ་མལ་གྱི་རྗེས་སུ་འབྲང་བ་རྣམས་ཡབ་ལ་ཡང་གོ་ཆ་གཉིས་ཀར་འགོད། དེ་བཞིན་དུ་ཡུམ་དང་ལྷ་ཐམས་ཅད་ལ་ཡང་གོ་ཆ་གཉིས་གཉིས་འགོད་པར་བཤད་དོ། ། པུ་ཧྲང་ལོ་ཆུང་གི་རྗེས་སུ་འབྲང་བ་རྣམས། དཔའ་བོ་ལ་ཡབ་ཀྱི་ཆོ་ག་དང་། དཔའ་བོ་རྣམས་ལ་ཡུམ་གྱི་གོ་ཆ་འགོད་པར་བཞེད་དོ། ། ཛ་ཡ་སེ་ན་དང་། བ་རི་ལོ་ཙཱ་བ་དང་། རྨ་བན་ལོ་ཙཱ་བའི་རྗེས་སུ་འབྲང་བ་རྣམས། གཙོ་བོ་ཡབ་ལ་དཔའ་བོའི་གོ་ཆ་དང་། ཡུམ་ལ་དཔའ་མོའི་གོ་ཆ་འགོད་ཀྱི།
འཁོར་ལ་གོ་ཆ་མི་འགོད་པར་བཞེད། འདི་གསུམ་ཕྱོགས་གཅིག་པ་ལེགས་ཏེ། ཡུམ་ལའང་གོ་ཆ་གཉིས་ཀ་དགོས་ན། ཡུམ་རྐྱང་པ་ལའང་གོ་ཆ་གཉིས་ཀ་དགོས་པར་འགྱུར་བ་ལས། བོད་དུ་འགྱུར་བའི་ཕག་མོའི་སྒྲུབ་ཐབས། ལྷ་སོ་བདུན་མ། ལྷ་བཅུ་གསུམ་མ། ལྷག་ལྔ་མ། ལྷ་གསུམ་མ། ལྷ་རེ་མའི་སྒྲུབ་ཐབས་ལ་སོགས་པ་ཇི་སྙེད་ཅིག་ཡོད་ཀྱང་།
ཡུམ་ལ་ཡུམ་རྐྱང་པའི་གོ་ཆ་ལས་བཤད་པ་མེད་ཅིང་། དེའི་ཡུམ་ལ་ཡབ་ཀྱིས་འཁྱུད་པའང་བཤད་པ་མེད་དོ། ། ཁྱབ་འཇུག་སྦས་པས་མཛད་པའི་ལྷ་བཅུ་གསུམ་མར། དཔའ་བོའི་གོ་ཆ་དྲུག་པ་བཤད་པ་ནི། དེ་ན་ཧེ་རུ་ཀ་ཡོད་པས་དེ་ལ་གོ་ཆ་འདེབས་པ་ལ་དགོངས་སོ་ཞེས་གསུངས། བླ་མ་རིན་པོ་ཆེ་པས། གཙོ་བོ་ཡབ་ཡུམ་རྐྱང་པ་མ་གཏོགས་འཁོར་རྣམས་ལ་མི་འགོད་གསུང་། ཐུགས་བརྩེའི་གཏད་སོ་ཡང་། དྲིལ་བུ་པའི་སྐབས་སུ། ཕྱིའི་ཧེ་རུ་ཀ་ཡབ་ཡུམ་གཉིས་ལས་མེད་པ་དང་།
ལོ་ཧི་པའི་སྐབས་སུ། བཅོམ་ལྡན་འདས་ཀྱི་སྙིང་ཀར། ཨོཾ་ཧ་རྡོ་རྗེ་སེམས་དཔའ་དཀར་པོ། བཅོམ་ལྡན་འདས་མའི་ལྟེ་བར་ཨོཾ་བཾ་རྡོ་རྗེ་ཕག་མོ་དམར་མོ། ཞེས་བཤད་པ་དང་། ནག་པོ་པའི་སྐབས་སུ་འབྲས་བུ་རྡོ་རྗེ་འཛིན་པ་ཡབ་ཡུམ་ལ་གོ་ཆ་བགོད་པ་བཤད་ཅིང་། འཁོར་ལ་མ་བྱུང་བའི་ཕྱིར་སྙམ་དུ་དགོངས་པའོ། ། དེ་ལ་བླན་དཀར་བ་ནམ་མཁའ་གྲུབ་ན་རེ། དཔའ་བོ་དང་ནི་རྣལ་འབྱོར་མའི། ། གོ་ཆ་གསུམ་གྱིས་བརྒྱན་པ་ཡིན། །
ཞེས་བཤད་པ་དང་འགལ་ལོ་ཞེས་ཟེར་རོ། ། དེ་ལ་རིན་པོ་ཆེ་པ་ན་རེ། ཡབ་རྣམས་ལ་དཔའ་བོའི་གོ་ཆ། ཡུམ་རྣམས་ལ་དཔའ་མོའི་གོ་ཆ། གཙོ་བོ་ལ་གོ་ཆ་ཆེན་པོ་དང་གསུམ་གྱིས་བརྒྱན་པ་ཡིན་ཞེས་གསུངས། ཨ་བྷི་དྷ་ན་ལས། གོ་ཆ་གཉིས་པོ་འདི་དག་ཀྱང་། ། འཁོར་ལོ་ཀུན་ལ་རྣམ་བསྒོམས་ནས། ། ཞེས་བཤད་པ་དང་འགལ་ལོ་སྙམ་ན། དེའི་དོན་ཡང་།
འཁོར་ལོ་ཀུན་ལ་གོ་ཆ་གཉིས་པོ་ཡབ་ཀྱི་གོ་ཆ་དཔའ་བོ་རྣམས་ལ་བཀོད། ཡུམ་གྱི་གོ་ཆ་རྣལ་འབྱོར་མ་རྣམས་ལ་འགོད། ཞེས་གསུངས། བླ་མ་རིན་པོ་ཆེ་པ་ན་རེ། དཔའ་བོ་དང་ནི་རྣལ་འབྱོར་མའི། ། གོ་ཆ་གསུམ་གྱིས་བརྒྱན་པ་ཡིན། ། ཞེས་ཟེར་རྒྱུ་ཡིན་ཏེ། དེ་ཡང་སྒྲུབ་པ་པོའི་བདག་བསྐྱེད་བསྒོམ་ནས་བུམ་བཟླས་ལ་འཇུག་པའི་ཚེ། དཔའ་བོའི་གོ་ཆ། དཔའ་མོའི་གོ་ཆ།
གོ་ཆ་ཆེན་པོ་གསུམ་གྱིས་ལུས་ལ་བརྒྱན་པ་ཡིན་ཏེ། ཞེས་གསུངས། གོ་ཆ་གཉིས་པོ་དེ་དག་ཀྱང་ཞེས་སོགས་ཀྱི་དོན་དེ་ལྟར་མ་ཡིན་ཏེ། གྱི་ཇོའི་འགྱུར་དུ། གོ་ཆ་གཉིས་པོ་བསྒོམ་པར་བྱ། ། འཁོར་ལོ་ཀུན་ལ་རྣམ་བསྒོམས་ནས། ། ཞེས་འབྱུང་ཞིང་། འཁོར་ལོ་ཀུན་ལ་རྣམ་བསྒོམས་ནས། ། ཞེས་པས་འཁོར་རྣམས་ལ་ལུས་དཀྱིལ་བསྒོམ་ཞིང་འགོད་པ་སྟོན་པ་ཡིན། འགྲེལ་པའི་དོན་ཡང་དེ་ལྟར་བཤད་ཟེར་རོ། །
དེ་དག་ཀྱང་རིམ་བཞིན་དུ་མི་འཐད་དེ། སློབ་དཔོན་གྱི་གཞུང་ལ། རིན་པོ་ཆེ་པས་འབྲུ་ནོན་དེ་ལྟར་དུ་བྱེད་པ་ནི། གཞུང་དེའི་དགོངས་པ་མ་ཡིན་ཏེ། གཞུང་དེ་ཉིད་དཀྱིལ་འཁོར་གྱི་ལྷ་ལ་གོ་ཆ་འགོད་པ་སྟོན་པའི་གཞུང་མ་ཡིན་པའི་ཕྱིར་དང་། རིན་པོ་ཆེ་པའི་ལུགས་ལ་ཡང་། ནག་པོ་པའི་སྐབས་སུ་གཙོ་བོ་ལ་གོ་ཆ་འགོད་པ་མེད་པའི་ཕྱིར། མངོན་བརྗོད་ཀྱི་གཞུང་ཡང་དེ་ལྟར་འཆད་པ་མི་འཐད་དེ། གོ་ཆ་གཉིས་པོ་འདི་དག་ཀྱང་། ། འཁོར་ལོ་ཀུན་ལ་འགོད།
ཅེས་བཤད་འདུག་པའི་ཕྱིར། བོད་དུ་འགྱུར་བའི་ཕག་མོའི་སྒྲུབ་ཐབས་རྣམས་སུ། ཡུམ་རྐྱང་གི་གོ་ཆ་ལས་མ་བཤད་པས་དཀྱིལ་འཁོར་ཆེན་པོའི་སྐབས་སུ་ཡུམ་ལ་ཡབ་ཡུམ་གཉིས་ཆར་གྱི་གོ་ཆ་བཤད་པ་ལ་གནོད་ན། དེས་ཡུམ་རྐྱང་ལ་མེད་པའི་ཁྱད་ཆོས་གཞན་རྣམས་ཀྱང་འགོག་རིགས་པར་འགྱུར་རོ། ། བླ་མ་རིན་པོ་ཆེ་པས། འཁོར་ལོ་ཀུན་ལ་རྣམ་བསྒོམས་ནས། ། ཞེས་བཤད་པ་འདིས། འཁོར་རྣམས་ལ་ལུས་དཀྱིལ་འགོད་པར་བཤད་པའང་མི་འཐད་དེ། རང་ཉིད་ཀྱིས་ལུས་དཀྱིལ་གང་ལ་འགོད་ཅེས་དཔྱོད་པའི་གནས་སྐབས་སུ། འཁོར་རྣམས་ལ་ནི་མི་འགོད་པར།
ཞེས་གཙོ་བོ་འབའ་ཞིག་ལའང་མིན། ཨུ་མ་པ་ཊི་ཏས། ཡུམ་ལའང་འགོད་པར་བཤད་པའི་ཕྱིར། དེ་ལྟར་ན་གཙོ་བོ་ཡབ་ཡུམ་ལ་འགོད་པར་ངེས་སོ། ། ཞེས་བཤད་པ་དང་དངོས་སུ་འགལ་བར་འགྱུར་བའི་ཕྱིར་དང་། འཁོར་གྱི་ལྷ་རྣམས་ལ་ལུས་དཀྱིལ་འགོད་པའི་རྣམ་གཞག་ཀྱང་མི་འཐད་པའི་ཕྱིར་རོ། ། དེས་ན། དཔའ་བོ་ཀུན་དང་རྣལ་འབྱོར་མའི། ། གོ་ཆ་གསུམ་གྱིས་བརྒྱན་པ་ཡིན། ། ཞེས་པས་དོན་དེ་ལྟར་དུ་གནས་མོད།
དེས་ཀྱང་ལྷ་རྣམས་ལ་གོ་ཆ་གཉིས་གཉིས་འགོད་པ་ལ་ཕན་པ་ཡིན་གྱི། མི་གནོད་དེ། ལོ་ཧི་པས། བཅོམ་ལྡན་འདས་དང་བཅོམ་ལྡན་འདས་མའི་ལྟེ་བར་ཡུམ་གྱི་གོ་ཆ་འགོད་པར་བཤད་པ་ནི། དེ་ཉིད་དངོས་སུ་བཤད་པས། ཡབ་ལའང་ཡུམ་ལ་འཁྱུད་པའི་གོ་ཆ་དང་། ཡུམ་ལའང་ཡབ་ཀྱིས་འཁྱུད་པའི་གོ་ཆ་རྣམས་དང་། འཁོར་གྱི་ལྷ་རྣམས་ལའང་གོ་ཆ་གཉིས་འགོད་པ་མཚོན་རྒྱུ་ཡིན་ཏེ། ཨ་བྷི་དྷ་ན་ལས། གོ་ཆ་གཉིས་པོ་འདི་དག་ཀྱང་། །
འཁོར་ལོ་ཀུན་གྱིས་རྣམ་བསྒོམས་ནས། ། ཞེས་གསུངས་པའི་ཕྱིར། རྒྱུད་དང་འགལ་བའི་བཤད་པ་མི་མཛད་པ་ཡིན་ནོ། ། འོ་ན་ཁ་ཆེ་རིན་ཆེན་རྡོ་རྗེ་དང་། སློབ་དཔོན་ཀ་ལ་ཀལ་པས། ཡབ་རྣམས་ལ་ཡབ་རྐྱང་དང་། ཡུམ་རྣམས་ལ་ཡུམ་རྐྱང་གི་གོ་ཆ་བགོད་པར་བཤད་པ་དང་འགལ་ལོ་ཞེ་ན། དེ་ལྟར་བཤད་ཀྱང་། བཤད་པའི་རྒྱུད་ཉིད་ལ་བཤད་པ་གཙོ་ཆེ་བས། གོ་ཆ་གཉིས་འགོད་པར་མཛད་པ་ཡིན་ཏེ།
ལག་མཆོད་ཀྱི་སྐབས་སུ། སོར་མོ་ལྔ་ལ་ཟླ་གདན་རེ་རེ། དེ་རྣམས་ཀྱི་དབུས་སུ་རྟ་མཆོག་ལྗང་ཁུ་འགོད་པར་བཤད་པའི་ལུགས་ཡོད་ཀྱང་། རྩ་བའི་རྒྱུད་དུ་སོར་མོ་རེ་རེའི་རྒྱབ་ལ་ཟླ་གདན་རེ་ལ་རྟ་མཆོག་འགོད་པར་བཤད་པ་ཉིད་མཛད་པ་བཞིན་ནོ། ། ནག་པོ་པ་ལ་འབྲས་བུ་རྡོ་རྗེ་འཛིན་པ་ཡབ་ཡུམ་གྱི་སྐབས་སུ། འཁོར་རྣམས་ལ་གོ་ཆ་མ་བཤད་པ་ནི། དེར་འཁོར་རྣམས་མ་བསྐྱེད་པའི་ཡིན་གྱི། མེད་ནས་མ་བཤད་པ་མིན་ཏེ། འཁོར་གྱི་ལྷ་རྣམས་བསྐྱེད་ཟིན་པའི་རྗེས་ལ། ཐམས་ཅད་སྔ་མ་ལྟ་བུ་ཞེས་བཤད་པའི་ཕྱིར།
རང་ལུགས་ལ་ལྷ་འགོད་ན་ཡབ་ཡུམ་ཞལ་སྦྱོར། ཡི་གེ་འགོད་ན་གཉིས་སུ་མེད་པར་འགོད། སྒྲུབ་བྱེད་བླ་མ་གོང་མ་རྡོ་རྗེ་འཆང་དང་འདྲ་བ་རྣམས་ཀྱིས་བཞེད་པ་ཡིན་པས་ཆོག་མོད། ཁྱེད་ཀྱི་ངོར་ཁྱེད་རང་གི་དགོས་དཔོན། ཨ་བྷྱའི་མན་ངག་སྙེ་མར། བདེ་མཆོག་རྡོར་དབྱིངས་ཀྱི་སྐབས་སུ། བཅོམ་ལྡན་འདས་ཀྱི་སྙིང་ཀར་ཨོཾ་ཧ་རྡོ་རྗེ་སེམས་དཔའ་དཀར་པོ་ཞེས་སོགས་བཀོད་ནས། འདི་དག་ནི་ཡུམ་དང་བཅས་པའོ། ། བཅོམ་ལྡན་འདས་མའི་ལྟེ་བར་རྡོ་རྗེ་ཕག་མོ་དམར་མོ་ཞེས་སོགས་བཀོད་ནས། འདི་དག་ནི་རང་གི་བདག་པོའི་མགྲིན་པར་འཁྱུད་པའོ། །
ཞེས་གསུངས་སོ། ། རིན་པོ་ཆེ་པ་ན་རེ། བདེ་མཆོག་འཁྲུལ་སྤོངས་ལས། གོ་ཆ་ཡང་། ལྷ་མོའི་ལྟེ་བ་ལ་ཨོཾ་བཾ་ལས་ཕག་མོ་སྟེ་ཞེས་གསུངས་ནས། འདི་དྲུག་པོ་ལ་ཡབ་མེད་པའོ། ། ཞེས་བཤད། འོ་ན་མན་ངག་སྙེ་མར། བདག་པོའི་མགྲིན་པར་འཁྱུད་པ་དང་འགལ་ལོ་ཞེ་ན། དེ་ནི་ཡབ་ལ་འཁྱུད་པའི་ཡུམ་གྱི་དབང་དུ་བྱས་པ་ཡིན་གྱི།
དེ་ལྟར་མིན་ན། ཁོང་གི་ངག་ནང་འགལ་བར་འགྱུར་བའི་ཕྱིར་རོ། ། ཞེས་གསུངས་སོ། ། སློབ་དཔོན་ཨ་བྷྱས། མངོན་རྟོགས་འཁྲུལ་སྤོང་གི་རྗེས་སུ། མན་ངག་སྙེ་མར་རྩི་བར་གསལ་ཞིང་། དེར་རེ་རེ་ལ་གོ་ཆ་གཉིས་གཉིས་འགོད་པར་བཤད་པ་ལའང་། རྒྱུད་ཀྱི་ཤེས་བྱེད་གཅིག་མཐོང་བར་གསལ་ལོ། ། བདེ་མཆོག་མཁའ་འགྲོ་རྒྱ་མཚོར་ཡབ་ཡུམ་གཉིས་ཀྱི་གོ་ཆའི་སྔགས་ཡབ་ཀྱི་དཀར་པོ་དང་། ཡུམ་གྱི་དམར་པོ་སྤེལ་ནས།
སྦྲུལ་འཁྱིལ་བ་ལྟ་བུར་བཤད་པས། ལྷ་འགོད་པའི་ཚེ་ན། ཡབ་ཡུམ་ཞལ་སྦྱོར་འགོད་པར་གསལ་ལོ། ། རིན་པོ་ཆེ་པ་ན་རེ། ས་སྐྱ་པ་རྣམས་ཀྱིས། ཡབ་དྲུག་ལའང་ཡུམ་གྱིས་འཁྱུད་ཅིང་། ཡུམ་དྲུག་ལའང་ཡབ་ཀྱིས་འཁྱུད་པ། ཡི་གེ་འགོད་ན་ཡང་། ཡབ་ཀྱི་ཡི་གེའི་གནས་སུ་ཡུམ་གྱི་ཡི་གེ་དང་། ཡུམ་གྱི་ཡི་གེའི་གནས་སུའང་ཡབ་ཀྱི་ཡི་གེ་འགོད་པར་བཤད་པ་ནི་མི་འཐད་དེ།
མཁའ་འགྲོ་རྒྱ་མཚོར། དེའི་ཕྱིར་བསྲུང་བ་ཡང་ཨོཾ་ཧ་ཡིན། མི་རྣམས་ཀྱི་ནི་སྙིང་དབུས་སུ། ། སུམ་ཅུ་བདུན་དག་ཉིད་དཀྱིལ་འཁོར། ། རྡོ་རྗེ་ཕག་མོ་འཁྱུད་པ་ཡང་། ། ཞེས་ཡབ་ལ་ཡུམ་གྱིས་འཁྱུད་པར་བཤད་ཅིང་། གང་ཚེ་རྡོ་རྗེ་ཕག་མོ་ནི། ། གཙོ་མོ་རྣམ་པར་གནས་པ་ན། ། ཨོཾ་བཾ་ཞེས་པ་ལ་སོགས་པའི། ། སྔགས་ཀྱི་ཡི་གེ་སྦྱིན་པར་བྱ། །
ཞེས་ཡུམ་གཙོ་བོ་བྱེད་པ། ཡུམ་རྐྱང་པའི་ས་བོན་འགོད་པར་བཤད་པའི་ཕྱིར་དང་། ལྭ་ཝ་པས་ཀྱང་། ཡབ་ཀྱི་གོ་ཆ་ལ་ཡུམ་གྱིས་འཁྱུད་པ་དང་། ཡུམ་ལ་ཡུམ་རྐྱང་གི་གོ་ཆ་གསུངས་པའི་ཕྱིར། ། ཞེས་ཡུམ་ལ་ཡབ་ཡུམ་གཉིས་ཆར་གྱི་གོ་ཆ་མི་བཞེད། ཐུགས་བརྩེའི་གཏད་སོ་ཡང་། ཡབ་ལ་ཡུམ་གྱིས་འཁྱུད་པ་མཐོང་གིས། ཡུམ་ལ་ཡབ་ཀྱིས་འཁྱུད་པ་མ་མཐོང་ངོ་སྙམ་པའོ། ། དཀྱིལ་འཁོར་གྱི་ལྷ་ཡུམ་ལ་ཡབ་ཀྱིས་འཁྱུད་པའང་ཡོད་དེ།
མ་ཧཱ་མ་ཡའི་དཀྱིལ་འཁོར་དུ་ཕྱོགས་བཞིར་རྡོ་རྗེ་མཁའ་འགྲོ་སོགས་བཞི་བཀོད། དབུས་སུ་ཡུམ་སངས་རྒྱས་མཁའ་འགྲོ་མ། ཡབ་སྒྱུ་མ་ཆེན་པོ་མ་ཧཱ་མ་ཡས་འཁྱུད་པར་བཤད་པ་དང་། མཁའ་འགྲོ་རྒྱ་མཚོར། དཔའ་མོ་རྣམས་དཀྱིལ་འཁོར་གྱི་ལྷ་དབང་ཕྱུག་ཏུ་བྱས་པ་ལས། ཡབ་དཔའ་བོ་རྣམས་ཀྱིས་འཁྱུད་པ་དང་། སྒྲོལ་མ་ལྷ་བཅུ་བདུན་མར་ཡུམ་ལ་ཡབ་ཀྱིས་འཁྱུད་པ་སོགས་བཤད་དོ། ། དགེ་བསྙེན་དར་མ་གྲགས་ཀྱི་བཞེད་པ་ལ། གོ་ཆའི་ལྷ་རྣམས་ཀྱི་གནས་རྣམས་སུ། ཨ་ལས་ཟླ་བའི་དཀྱིལ་འཁོར་གྱི་གདན་རེ་རེ་འགོད་པ་ནི།
ཨ་ནི་ཆོས་ཉིད་སྐྱེ་བ་མེད་པ་སྟེ། དེས་ཡུལ་གྱིས་ཡུལ་ཅན་མཚོན་ནས། མཉམ་བཞག་རྣམ་པར་མི་རྟོག་པའི་ཡེ་ཤེས། དེ་ལས་བྱུང་བའི་ཟླ་བའི་དཀྱིལ་འཁོར་རྗེས་ཐོབ་ཀྱི་ཡེ་ཤེས་ཏེ། མཉམ་རྗེས་གཉིས་ཀ་བསྲུང་བ་མཚོན་པས་ཡིན་ནོ། ། དེའི་སྟེང་དུ་ལྷའམ་ཡི་གེ་འགོད་པ་ནི། ལུས་ངག་ཡིད་གསུམ་བསྲུང་བ་ཡིན། དེ་ཡང་གཙོ་བོ་ཡབ་ཡུམ་གྱི་གོ་ཆ་སྤྱི་བོ། སྤྱི་གཙུག་རྣམས་སུ་འགོད་པ་ནི། ལུས་བསྲུང་བ་ཡིན་ནོ། །
ཡུམ་གྱི་གོ་ཆ་ལྟེ་བ་དང་། ཁའམ་མགྲིན་པར་འགོད་པ་ནི། ངག་བསྲུང་བ་ཡིན་ཏེ། ངག་སྨྲ་བ་ནི། འདོད་ཆགས་ལས་བྱུང་བ་ཡིན་ལ། ཡུམ་ངག་རྣམ་པར་དག་པ་ཡིན་ཞིང་། ལྟེ་བའི་རྩ་ནང་ན་ངག་སྨྲ་བ་ཀུན་ནས་སློང་བྱེད་ཀྱི་རྒྱུ་རླུང་སེམས་གནས་པ་ཡིན་ལ། མགྲིན་པ་ནི་སྒྲ་འབྱུང་བའི་གནས་ཡིན་པས། དེ་བསྲུང་བ་ཡིན། ཡབ་ཀྱི་གོ་ཆ་ཕྲག་པ་ལ་འགོད་པ་ནི།
ཡབ་ཁམས་དཀར་ཆ་རྣམ་པར་དག་པ་ཡིན་ལ། ཕྲག་པའི་རྩ་ནང་ན་སྟོབས་རྒྱས་པའི་རྒྱུ། ཁམས་དཀར་པོ་ཡོད་པས་སྟོབས་ཀྱི་རྟེན་ཁམས་དཀར་པོ་བསྲུང་བ་ཡིན་ནོ། ། ཡབ་ཀྱི་གོ་ཆ་མིག་གཉིས་སུ་རྡོ་རྗེ་ཉི་མ་དམར་སེར་འགོད་པ་ནི། མིག་ནི་ཡུལ་ལ་ལྟ་བར་བྱེད་པ་ཡིན་ལ། ཡུམ་ནི་ཡུལ་དང་ཡབ་ནི་ཡུལ་ཅན་ཡིན་པས། ཡུལ་ཅན་གྱིས་ཡུལ་ལ་ལྟ་བ་ལ་བར་ཆད་བསྲུང་བ་ཡིན་ནོ། ། གཉིས་ཀར་གྱི་ཆོ་ག་སྙིང་ཀར་འགོད་པ་ནི། ཡིད་བསྲུང་བ་ཡིན་ཏེ། བལྟ་བ་བདག་མེད་པ་སྐྱེས་པ་ཡང་སྙིང་ཁ་ཡིན་ཞིང་།
བདེ་བ་ཆེན་པོའི་ཡེ་ཤེས་སྐྱེས་པ་ཡང་སྙིང་ཁ་ཡིན་པས་སོ། ། ཞེས་གསུངས་པའང་ཡོད་དོ། ། དེ་རྣམས་ཀྱིས་ལོངས་སྐུ་ལམ་བྱེད་ཀྱི་སྒྲུབ་ཐབས་འཁོར་གྱི་ལྷ་བསྐྱེད་པ་དཀྱིལ་འཁོར་རྒྱལ་མཆོག་བསྟན་ཟིན་ཏོ།། །། ལོངས་སྐུ་ལམ་བྱེད་ཀྱི་དོན་ཡང་། ལོངས་སྤྱོད་རྫོགས་པའི་སྐུས་གདུལ་བྱའི་ཁམས་དང་བསམ་པ་དང་། བག་ལ་ཉལ་དང་མཐུན་པར། སྤྲུལ་པའི་སྐུ་སྣ་ཚོགས་སྤྲུལ་ནས་སེམས་ཅན་གྱི་དོན་བྱེད་པ་དང་འདྲ་བར། འབྲས་བུ་རྡོ་རྗེ་འཛིན་པ་ཡབ་ཡུམ་སྙོམས་འཇུག་གི་སྦྱོར་བས་འཁོར་གྱི་དཀྱིལ་འཁོར་རྣམས་རྫོགས་པར་སྤྲུལ་ནས། སེམས་ཅན་གྱི་དོན་བྱེད་པ་དང་། ལས་རྒྱལ་མཆོག་ལ་བཞི་ལས།
དང་པོ་ཡེ་ཤེས་དགུག་གཞུག་ནི། བོད་གཞུང་མང་པོ་ལས། གཡས་པས་གཡོན་པ་མནན་པར་བཤད་པ་སོགས། དག་མ་དག་དུ་མ་སྣང་ཡང་། འདིར་གཡོན་པའི་ཀུན་སྤྱོད་ཡིན། རྐང་པ་གཡོན་པའི་མཐེ་བོས་གཡས་པ་མནན། ལག་པ་གཉིས། མཛུབ་མོ་མདུད་བྱས་གུང་མོ་རྩེ་སྦྱར་བ། ། མཐེ་བོང་རྡོ་རྗེ་བརྟན་པོར་རབ་ཏུ་སྡོམ། ། འདི་དཔྲལ་བའི་དབྱིངས་སུ་རབ་བཞག་ནས། །
སྐོར་ཞིང་སྐོར་བས་ཀུན་ཏུ་བསྒྱུར་བར་བྱ། ། ཞེས་གསུངས་པ་ལྟར་འབར་བའི་ཕྱག་རྒྱ་བཅའ་ཞིང་། མིག་གྱེན་ལ་ལྟ་བ་དང་བཅས་པས་གདོང་བསྒྱུར། དེ་ཡང་མཁའ་འགྲོ་སྤྱི་གཏོར་སོགས་ཀྱི་མགྲོན་སྤྱན་འདྲེན་གྱི་སྐབས་སུ། ལག་པའི་ཕྱག་རྒྱ་དེ་ལྟ་བུས་ལངས་ནས་ལུས་ཅུང་ཟད་སྨད་ནས། རུས་སྦལ་གྱི་འདུག་སྟངས་བྱེད་པར་བཤད་པས། དེ་ལྟར་བྱ། ཡེ་ཤེས་པ་སྤྱན་འདྲེན་གྱི་སྐབས་སུ། སེམས་དཔའི་སྐྱིལ་ཀྲུང་སམ། རྡོ་རྗེ་སྐྱིལ་ཀྲུང་གང་བདེ་བ་ལ།
གཡོན་པས་གཡས་པ་མནན་པ་ཙམ་བྱ། མིག་གྱེན་དུ་ལྟབ་ནི། ཡེ་ཤེས་པ་རྣམས་བྱོན་པ་ལ་གདོང་ནས་བསུ་བ་མཚོན་པ་ཡིན་ནོ། ། དུས་འཁོར་ནས་འབར་བའི་ཕྱག་རྒྱ་གཉིས་བཤད་པའི་དང་པོ་དེའོ། ། གཉིས་པ་ནི། མཐེ་བོང་དེ་སྔ་མ་ལྟར་བྱས་ལ། མཛུབ་མོ་གཉིས་རྐྱང་བ་ཡིན་ནོ། ། འདི་ལ་སཾ་བྷུ་ཊི་ལས། ངོ་མཚར་སྨད་ཀྱི་ཕྱག་རྒྱར་བཤད་ཅིང་། ལྷག་གཏོར་ལ་ཁ་ཕྲུ་འདེབས་པའི་ཕྱག་རྒྱར་བཤད།
ཕཻཾ། ཞེས་བརྗོད་པ་ནི། རླུང་གི་སྐད་དོད་ལ་ཕེ་ཊ་ཞེས་པ། དེ་ལ་མཚམས་སྦྱོར་བྱས་པས། ཊ་ཀླད་སྐོར་དུ་སོང་སྟེ་ཕཻཾ་ཞེས་པ་འོང་ངོ་། ། སེམས་ཀྱི་དམིགས་པ་སྙིང་ཁ་ལ་སོགས་པ་ལུས་ཀྱི་གནས་རྣམས་ནས་འོད་ཟེར་སྤྲོས་ཤིང་ཁྱད་པར་ཕཻཾ་གྱི་སྒྲས་སྨིན་མཚམས་གནད་ཀྱི་སྒོ་ཕྱེ་ནས། འོད་ཟེར་ཁ་དོག་དམར་པོ་ལྕགས་ཀྱུ་ལྟ་བུ་སྤྲོས་ཏེ། ཡེ་ཤེས་ཀྱི་དཀྱིལ་འཁོར་སྤྱན་དྲངས་ནས། གཞལ་ཡས་ཁང་གི་ནང་དུ་ལྷ་རང་རང་གི་ཐད་དུ་བྱོན་པ་ལ། ཕྱིའི་མཆོད་པས་མཆོད།
ཛཿཞེས་པས་སོ་སོའི་སྤྱི་བོར་བྱོན། ཧཱུྃ་ཞེས་པས་ཐིམ། བཾ་ཞེས་པ་དབྱེར་མེད་དུ་འདྲེས། ཧོཿཞེས་པས་དམ་ཚིག་པ་དང་། ཡེ་ཤེས་པའི་དབང་པོ་གཉིས་དབྱེར་མེད་དུ་འདྲེས་པ་ལས། བདེ་ཆེན་གྱི་ཡེ་ཤེས་སྐྱེས་པ་ལ་དགྱེས་པར་གྱུར་པའོ། ། གཉིས་པ་དབང་ལྷ་སྤྱན་དྲངས་པ་ལ་པྲ་ཛྙ་རཀྵི་ཏས་ཡེ་ཤེས་ཀྱི་འཁོར་ལོ་སྤྱན་དྲངས། ཆ་གཅིག་དམ་ཚིག་གི་འཁོར་ལོ་ལ་མྱུར་དུ་བཞུགས་པ་སྟེ། མཆོད་པ་ལ་མ་ལྟོས་པའོ། ། ཞེས་འབྲུ་མནན་ཏེ་བསྟིམ།
ཆ་གཅིག་ལ་མཆོད་པ་ཕུལ་ཏེ། དབང་བསྐུར་བར་གསོལ་བ་བཏབ་པར་བྱ་ཞེས་གསུངས་ཀྱང་། འདིར་དེ་ལྟ་བུ་ཁས་མི་ལེན་ནོ། ། སྤྱིར་བླ་མེད་ཀྱི་སྐབས་སུ། རིགས་ལྔ་ལ་སངས་རྒྱས་ཀྱི་བསྐོར་བ་སྤྱན་འདྲེན་པར་བཤད་པ་ཡོད་པས་དེ་ཡང་རུང་། ཀྱེ་རྡོར་དང་།

མཁའ་འགྲོ་རྒྱ་མཚོར། གདན་གསུམ་ཚང་བའི་ལྷ་སྤྱན་འདྲེན་པར་བཤད་དེ། དེ་ཡང་ཁྲོ་བོ་ཁྲོ་མོའི་གདན། སེམས་དཔའ་སེམས་མའི་གདན། གཤེགས་པ་གཤེགས་མའི་གདན་ཏེ། དཔེར་ན་རྒྱལ་པོ་རྒྱལ་ཚབ་ཏུ་དབང་བསྐུར་བའི་དུས་སུ། རྒྱལ་ས་ཐོབ་པར་བྱིན་གྱིས་བརློབ་ནུས་པའི་བླ་མ་གཅིག དབང་བསྐུར་བའི་བྲམ་ཟེ་བཀྲ་ཤིས་ཀྱི་ཚིགས་བཅད་འདོན་པ་གཅིག བགེགས་བསྲུང་ནུས་པའི་སྔགས་པ་ནུས་ཅན་གཅིག དེ་ལ་མཆོད་པ་འབུལ་མཁན་གཅིག་དགོས་པ་དང་འདྲ་བར་དབང་བསྐུར་བའི་གནས་སྐབས་སུ། མཉམ་པར་བཞག་ནས་བྱིན་གྱིས་རློབ་པའི་དེ་བཞིན་གཤེགས་པའི་དབང་བསྐུར་གཅིག
དབང་བསྐུར་བར་བྱེད་པའི་ཡབ་ཡུམ་བཞི། བཀྲ་ཤིས་ཀྱི་ཚིགས་བཅད་བརྗོད་པའི་སེམས་དཔའ། བར་གཅོད་ཀྱི་བགེགས་སྐྲོད་པའི་ཁྲོ་བོ་ཁྲོ་མོ། དེ་ལ་མཆོད་པ་འབུལ་བའི་ལྷ་མོ་རྣམས་དགོས་པ་ཡིན་ནོ། ། འདིར་ནི་རིགས་མཐུན་གྱི་དབང་ལྷ་སྤྱན་འདྲེན་པར་བྱེད་པ་ཡིན་ལ། དེ་ཡང་སྔར་སྔགས་དང་། ཕྱག་རྒྱས་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་སྤྱན་དྲངས་པ་ལ། ཕྱིའི་མཆོད་པས་མཆོད། བདག་སྐྱེད་ཀྱི་གཙོ་འཁོར་ཐམས་ཅད་ཀྱིས། དེ་བཞིན་གཤེགས་པ་ཁྱེད་རྣམས་ཀྱིས་བདག་ལ་མངོན་པར་དབང་བསྐུར་དུ་གསོལ།
ཞེས་མགྲིན་གཅིག་ཏུ་གསོལ་བ་བཏབ་པས། རིགས་ལྔ་དང་འདྲ་བའི་དེ་བཞིན་གཤེགས་པས་གཙོ་བོས་དབང་བསྐུར་བའི་དགོངས་པ་མཛད་དེ། བྱིན་གྱིས་བརློབ་པར་བྱེད། ཡུམ་དང་འདྲ་བའི་སྙིང་པོའི་རྣལ་འབྱོར་མ་བཞིས་བདུད་རྩིས་ལྔས་ཡོངས་སུ་གང་བའི་བུམ་པ་དཀར་པོས་དབང་བསྐུར། སེམས་དཔའ་དང་འདྲ་བའི་དཔའ་བོ་རྣམས་ཀྱིས་བཀྲ་ཤིས་ཀྱི་ཚིགས་སུ་བཅད་པ་བརྗོད། ཁྲོ་བོ་ཁྲོ་མོ་དང་འདྲ་བའི་སྒོ་མཚམས་མ་བརྒྱད་ཀྱིས་བགེགས་བསྐྲད། མཆོད་པའི་ལྷ་མོ་དང་འདྲ་བའི་རྣལ་འབྱོར་མ་རྣམས་ཀྱིས་མཆོད་ནས་དབང་བསྐུར་བར་བྱེད་པའམ། ཇོ་བོ་ན་རོ་ཏ་པའི་བཞེད་པས། སྒོ་མཚམས་མ་བརྒྱད་འཕྲིན་ལས་ཀྱི་ལྷ་ཡིན་པས། གཙོ་བོའི་ཐུགས་ཀ་ནས་སྤྲུལ་པའི་སྒོ་མཚམས་མ་བརྒྱད་ཀྱིས་བུམ་པས་དབང་བསྐུར་བར་བྱེད་དོ། །
དེ་ཡང་བདུད་རྩི་ལྔའི་ཁུ་བས་ལྷ་རྣམས་ཀྱི་སྤྱི་བོ་ནས་དབང་བསྐུར་བས་དྲི་མ་དག སྐུ་ཐམས་ཅད་གང་། ཆུ་ལྷག་མ་ཡར་ལུད་པ་ལས་དབང་གི་ཆུ་ལས་སྐྱེས་པའི་གཙོ་བོ་ཡབ་ཡུམ་ལ་མི་བསྐྱོད་པ་དང་། རྣམ་པར་སྣང་མཛད། མཁའ་འགྲོ་མ་ལ་མི་བསྐྱོད་པ། ལཱ་མ་ལ་དོན་གྲུབ། ཁཎྜ་རོ་ཧི་ལ་འོད་དཔག་མེད། གཟུགས་ཅན་མ་ལ་རིན་འབྱུང་། དེས་མཚོན་ནས་ཤར་ཕྱོགས་པ་རྣམས་ལ་མི་བསྐྱོད་པ། བྱང་ཕྱོགས་པ་རྣམས་ལ་དོན་གྲུབ།
ནུབ་ཕྱོགས་པ་རྣམས་ལ་འོད་དཔག་མེད། ལྷོ་ཕྱོགས་པ་ལ་རིན་འབྱུང་། ཤར་ལྷོ་བ་ལ་རྣམ་སྣང་། ལྷོ་ནུབ་པ་ལ་རིན་འབྱུང་། ནུབ་བྱང་བ་ལ་འོད་དཔག་མེད། བྱང་ཤར་བ་ལས་དོན་གྲུབ་སྟེ། དེ་ཡང་ཞལ་གཅིག་ཕྱག་གཉིས་པ་གཡས་པ་རྣམས་ཀྱིས་རང་རང་གི་ཕྱག་མཚན་འཁོར་ལོ་དང་སྣ་ཚོགས་རྡོ་རྗེ་སོགས་འཛིན་པ། གཡོན་པ་དྲིལ་བུ་འཛིན་པས་རང་རང་གི་ཡུམ་ལ་འཁྱུད་པའོ། ། རིན་པོ་ཆེ་པ་ན་རེ། ཁ་ཅིག་མཁའ་འགྲོ་མ་ལ་སོགས་པ་བཞི་ལ་མི་བསྐྱོད་པ་ནས་རིན་འབྱུང་གི་བར་དང་།
ལྷག་མ་དམ་ཚིག་འཁོར་ལོའི་བར་དུ། ཕྱོགས་ལ་མི་བསྐྱོད་པ་ནས་བཟུང་སྟེ་གཡོན་སྐོར་དང་། མཚམས་ལ་རྣམ་སྣང་ནས་བཟུང་སྟེ་དོན་གྲུབ་ཀྱི་བར་གཡས་སྐོར་དུ་རྒྱས་འདེབས་པ། བྷུའུ་རི་པ་དང་མཐུན་པ་ཡིན་ཟེར་བ་མི་འཐད་དེ། ལྭ་ཝ་པས། མཁའ་འགྲོ་མ་ལ་སོགས་པ་ནི། རྣམ་པར་སྣང་མཛད་ལ་སོགས་པ་རྣམས་ཀྱིས་སོ། ། སྐུ་དང་གསུང་དང་ཐུགས་ཀྱི་ཕྱག་རྒྱ་ནི། འཁོར་ལོ་གསུམ་ལའོ། ། མཚམས་ན་གནས་པ་རྣམས་ཀྱང་།
རྣམ་པར་སྣང་མཛད་ལ་སོགས་པའི་ཕྱག་རྒྱས་རྒྱས་བཏབ་པར་བྱས་ལ། ཞེས་གསུངས་ཡང་། འདི་ནི་སྔ་མ་ཉིད་འཐད་དེ། སློབ་དཔོན་གྱིས་མཁའ་འགྲོ་མ་ནི་མ་མཱ་ཀི་ཞེས་སོགས་གསུངས་པས། ཕ་རྒྱུད་ནས་བཤད་པའི་ཡུམ་བཞི་དང་། སྙིང་པོའི་རྣལ་འབྱོར་མ་བཞི་དོན་བཞི་པར་བཤད་ཅིང་། མ་མཱ་ཀི་མི་བསྐྱོད་པའི་རིགས་ཡིན་པས་སོ། ། རྫོགས་རིམ་དང་ཡང་འགྲིག་སྟེ། ས་ནི་སྤྱན་ཞེས་བྱ་བར་བཤད། ། ཞེས་གསུངས་པ་ལྟར།
ས་རླུང་རྒྱུ་བའི་རྩ་ནི། གཟུགས་ཅན་མའི་བསྐྱེད་གཞི་ཡིན་པས་ན། ཤར་ཆུ་རླུང་རྒྱུ་བའི་རྩ་ནི་མཁའ་འགྲོ་མའི་བསྐྱེད་གཞི་ཡིན་པའི་བར་དུ་ཡིན་པ་དང་། ལྭ་ཝ་པ་དང་མི་མཐུན་པས། བྷུའུ་རི་པའི་དགོངས་པ་ལ་མི་གནོད་པའི་ཕྱིར་རོ། ། རིགས་བདག་གིས་རྒྱས་འདེབས་པའི་དགོས་པ་ནི། དཀྱིལ་འཁོར་གྱི་ལྷ་རབ་ཏུ་མང་པོ་ཡོད་པ་ཐམས་ཅད་ཀྱང་། བསྡུ་ན་རིགས་ལྔའི་རང་བཞིན་ལས་མ་འདས་པ་ཡིན་ལ། དེ་ཡང་འདི་འདིའི་རིགས་ཡིན་ནོ་ཞེས་ཤེས་པའི་ཕྱིར་དུ་རང་རང་གི་སྤྱི་བོར་དེ་དང་དེའི་རིགས་བདག་གི་རྒྱས་བཏབ་པ་ཡིན་ནོ། ། ཀྱེ་རྡོ་རྗེ་ལྟ་བུའི་གནས་སྐབས་སུ།
དབང་གི་ལྷ་ཡང་གདན་གསུམ་ཚང་བར་རྣམ་དག་དང་འཕྲིན་གྱི་སྒོ་ནས་རྩི་དགོས་ཀྱང་། འདིར་དོན་གྱི་སྒོ་ནས་གདན་གསུམ་ཚང་བ་ཡིན་ཏེ། སྒོ་མཚམས་མ་བརྒྱད་ཀྱི་ཕྱེད་མདོག་དང་། གདོང་བརྙན་དང་ལྷའི་བཞིན་རྣམས་ཁྲོ་བོ་ཁྲོ་མོ་མཚོན་པ་ཡིན་ནོ། ། སེམས་དཔའ་སེམས་མ་རྣམས་ཀྱི་དོད་དཔའ་བོ་དང་རྣལ་འབྱོར་མ་ཡིན་ལ། སྙིང་པོའི་རྣལ་འབྱོར་མ་རྣམས་ཡུམ་བཞི། གཙོ་བོ་ལ་རྣམ་དག་དང་འཕྲིན་ལས་ཀྱི་སྒོ་ནས་དེ་བཞིན་གཤེགས་པ་ལྔ་ཀ་ཚང་བ་ཡིན་ཏེ། ཡེ་ཤེས་ལྔའི་ངོ་བོ་ཡིན་ཅིང་། ཉོན་མོངས་པ་ལྔ་དང་། ཕུང་པོ་ལྔ་རྣམ་པར་དག་པ་ཡིན་པས།
དེ་བཞིན་གཤེགས་པ་རིགས་ལྔའི་བདག་ཉིད་ཅན་ཡིན་ནོ། ། དེ་ཡང་གཙོ་བོ་ཡབ་ཡུམ་ལ་ཡེ་ཤེས་པ་དགུག་གཞུག་དང་། དབང་བསྐུར་རྒྱས་འདེབས་རྣམས་སྐབས་འདིར་གསལ་འདེབས་པ་ཙམ་བྱེད་དོ། ། རིན་པོ་ཆེ་པ་ན་རེ། འདིར་ཏིང་ངེ་འཛིན་གྱི་དབང་བཞི་ལེན་རྒྱུ་ཡིན་པ་ལ་ས་སྐྱ་པ་རྣམས་ཀྱིས་ཀྱེ་རྡོར་གྱི་གནས་སྐབས་སུ། དབང་བཞི་ཆུ་རྒྱུན་གཅིག་མ་སྒྲུབ་ཐབས་མཚོ་སྐྱེས་ཀྱི་དགོངས་པར་བྱས་ནས་ལེགས་པར་བྱེད་ཀྱང་། སྒྲུབ་ཐབས་མཚོ་སྐྱེས་ཀྱི་དགོངས་པ་དེ་ལྟར་མིན་ཏེ། འགྲེལ་པས་དེ་ལྟར་མ་བཀྲལ་བའི་ཕྱིར་དང་། ཡན་ལག་དྲུག་པ་ལ་སོགས་པའི་སྒྲུབ་ཐབས་གཞན་རྣམས་ནས་ཀྱང་མ་བཤད་པའི་ཕྱིར་རོ། ། དེས་ན་ཇོ་བོ་རྗེས་བཤད་པ་ལྟར།
ཏིང་ངེ་འཛིན་གྱི་དབང་བཞི་ལེན་པར་བྱེད་དགོས་ལ། དེ་ཡང་བྱང་ཆུབ་ཀྱི་སེམས་ཀྱིས་གང་བའི་བུམ་པའི་ནང་ནས། ཆུས་སྤྱི་བོ་ནས་དབང་བསྐུར་བས་བུམ་དབང་། ཡབ་ཡུམ་སྙོམས་འཇུག་བྱས་པའི་བྱང་སེམས་ལྕེ་ལ་བཞག་པས་གསང་དབང་། དཀྱིལ་འཁོར་གྱི་ལྷ་མོ་ཐམས་ཅད་གཙོ་མོ་ལ་ཐིམ། དེ་ཧེ་རུ་ཀས་བདག་ལ་གནང་ནས་དེ་དང་སྙོམས་འཇུག་བྱས་བདེ་ཆེན་སྐྱེས་པ་ཤེས་རབ་ཡེ་ཤེས་ཀྱི་དབང་། ཧེ་རུ་ཀའི་ཞལ་ནས་རིགས་ཀྱི་བུ་ཁྱོད་ཀྱིས་ཕྱག་རྒྱ་དང་སྤྲད་པ་ལ་བརྟེན་ནས་མྱོང་བ་སྣང་བ་ཐོབ་པའི་ཤེས་པ་དེ་འོད་གསལ་གསལ་བར་སྒོམས་ཤིག དེ་ནི་རྣམ་པར་ཤེས་པ་གསུམ་རྣམ་པར་དག་པའི་ཤེས་རབ་ཀྱི་ཕ་རོལ་ཏུ་ཕྱིན་པའི་ངོ་བོ་ཉིད། ཅེས་པ་ནས། དེ་ལྟར་བདེན་པ་གཉིས་མི་ཕྱེད་པ་ཟུང་དུ་འཇུག་པའི་བྱང་ཆུབ་ཀྱི་སེམས་ཆེན་པོ་སྟེ་བཞི་པའོ། །
ཞེས་གསུངས་སོ། ། དེ་ལྟར་ཇོ་བོ་རྗེའི་ཏིང་ངེ་འཛིན་གྱི་དབང་བཞི་ལེན་པ་ཡང་མི་འཐད་པར་འགྱུར་ཏེ། བདེ་མཆོག་གི་སྒྲུབ་ཐབས་གཞན་རྣམས་ནས་མ་བཤད་པའི་ཕྱིར། དབང་བཞི་ཆུ་རྒྱུན་གཅིག་མ་སྒྲུབ་ཐབས་གཞན་རྣམས་ནས་མ་བཤད་པའང་མིན་ཏེ། མར་མེ་མཛད་དང་། སློབ་དཔོན་ལྭ་ཝ་པའི་ཀྱེ་རྡོར་གྱི་སྒྲུབ་ཐབས་སུ། དེ་ཉིད་ཚིགས་བཅད་དུ་བཤད། བདེ་བའི་རྡོ་རྗེས། ཀྱེ་རྡོར་སྒྲུབ་ཐབས་སུ་ལྷུག་པར་བཤད་དེ། འགྲེལ་པས་མ་བཀྲལ་བ་ཡང་མ་གྲུབ་སྟེ།
ཛ་ལན་དྷ་རི་པས་མཛད་པའི་དག་པ་རྡོ་རྗེའི་སྒྲོན་མེ་ལས་འགྲེལ་པ་གཞན་མེད་ཅིང་། དེ་ཉིད་དུ། དེ་ནས་དབང་གི་ལྷ་སྤྱན་དྲངས་བར་བྱས། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཾ། ཞེས་བྱ་བས་གསོལ་བ་གདབ་པར་བྱའོ། ། དེ་ནས་བུམ་པ་ལ་སོགས་པ་ནི་གོ་སླའོ། ། ཞེས་གསུངས་པའི་ཕྱིར། འགྲེལ་པས་དེ་ལྟར་དུ་མ་བཀྲལ་ན་གང་དུ་བཀྲལ་བསྟན་དགོས་སོ། ། གཞུང་གི་དགོངས་པ་ཡང་དེ་ཉིད་ཡིན་ཏེ། སྒྲུབ་ཐབས་མཚོ་སྐྱེས་སུ།
བདུད་རྩི་ལྔ་ཡིས་ཡོངས་སུ་གང་བའི་བུམ་པས་བདག་ལ་དབང་བསྐུར་བར་སྒོམ་པར་བྱའོ། ། འདི་ལྟར་རིམ་པ་ཇི་ལྟ་བ་བཞིན་དུ་རྣམ་པ་དུ་མ་དང་། རྣམ་པར་སྨིན་པ་དང་། རྣམ་པར་འཇོམས་པ་དང་། རྣམ་པའི་མཚན་ཉིད་ཀྱི་སྐད་ཅིག་མ་བཞི་པོ་དག་ལས། དགའ་བ་དང་། མཆོག་ཏུ་དགའ་བ་དང་། རྣམ་པར་དགའ་བ་དང་། ལྷན་ཅིག་སྐྱེས་པའི་དགའ་བའི་མཚན་ཉིད་མངོན་དུ་འགྱུར་རོ། ། རྒོད་པ་དང་།
འཕྲད་པ་དང་། འཁྱུད་པ་དང་། འཁྲིགས་པ་བཞི་རྣམ་པར་དག་པ་ལས། སློབ་དཔོན་དང་། གསང་བ་དང་། ཤེས་རབ་ཡེ་ཤེས་དང་། མཆོག་ཏུ་དགའ་བའི་བདེ་བ་ཆེན་པོའི་དབང་བཞི་བླང་བར་བྱའོ། ། ཞེས་གསུངས། བདུད་རྩི་ལྔས་གང་བའི་བུམ་པས་དབང་བསྐུར་ཞེས་གསུངས་ཀྱི། ཡབ་ཡུམ་སྙོམས་འཇུག་བྱས་པའི་བྱང་ཆུབ་ཀྱི་སེམས་ལྕེ་ལ་འཇོག་པ་སོགས་མ་གསུངས་པའི་ཕྱིར།
དོན་དེ་ཉིད་བརྟག་གཉིས་སུ་ཚིགས་སུ་བཅད་དེ་གསུངས། ཇོ་བོ་རྗེའི་དབང་བཞིའི་དགོངས་པ་ཡང་། ཆུ་དབང་ལན་གཉིས་བྱེད་པ་ཡིན་ནོ། ། ལོ་ཆེན་རིན་བཟང་གིས་དེའི་ཊཱིཀྐར། ཆུ་དབང་ལན་གཉིས་ཀྱི་དང་པོས་བུམ་པའི་དབང་ཐོབ། གཉིས་པས་ཕྱིར་མི་ལྡོག་པའི་དབང་ཐོབ་པར་བཤད་ཅིང་། དང་པོ་སློབ་མའི་དབང་དང་། གཉིས་པ་སློབ་དཔོན་གྱི་དབང་ལ་དགོངས་སོ། ། དེ་ཡང་ལོ་ཧི་པའི་སྐབས་སུ་བྱེད་པ་འཐད་ཀྱང་། སྐབས་འདིར་བྱེད་པ་ལ་འབྲེལ་མེད་དོ། །
ལོ་ཧི་པའི་སྐབས་སུ་ཡང་ཁྱེད་རང་གི་དེ་པྲ་ཛྙ་རཀྵི་ཏའི་ལུགས་གཞིར་བཞག་ཡིན་པ་ལ། པྲ་ཛྙ་རཀྵི་ཏའི་སྒྲུབ་ཐབས་ལ་ཇོ་བོ་རྗེའི་ཏིང་ངེ་འཛིན་གྱི་དབང་བཞི་མནན་པས། པྲ་ཛྙ་རཀྵི་ཏའི་ལུགས་སུའང་ཇི་ལྟར་འགྲོ་སོམས་ཤིག མི་ཤེས་པ་ཁ་ཅིག་ན་རེ། ཆུ་རྒྱུན་གཅིག་མ་ལ་དབང་བཞི་མི་འཐད་དེ། འཐད་ན་བྱ་བའི་རྒྱུད་ལ་ཡང་དབང་བཞི་ཡོད་པར་འགྱུར་རོ། ། དེ་འདོད་ན། དབང་བཞི་དང་ནི་རིམ་པ་གཉིས། ། རྣལ་འབྱོར་བླ་མེད་ཁྱད་ཆོས་ཡིན། ། ཞེས་ཁྱེད་རང་ས་སྐྱ་པ་རྣམས་ཀྱིས་ཁས་བླངས་པ་དང་འགལ་ལོ་ཞེ་ན།
བྱ་བའི་རྒྱུད་ལ་རྒྱུད་སྡེ་བཞིའི་ཡ་གྱལ་དུ་བྱས་པའི་བྱ་བའི་རྒྱུད་རང་རྐང་དུ་བཞག་པ་གཅིག་དང་། ལྷ་དང་སྔགས་བྱ་བའི་རྒྱུད་ཡིན་པ་ལ། སྤྱོད་པ་དང་ཉམས་ལེན་བདེ་བའི་ཕྱིར། རྣལ་འབྱོར་ཆེན་པོ་ལ་གོམས་པའི་གང་ཟག་གིས་ཉམས་སུ་ལེན་པའི་ཚེ། རྣལ་འབྱོར་ཆེན་པོའི་རྒྱས་བཀབ་ཏེ་ཡན་ལག་བཞི་རྫོགས་སུ་བྱས་པ་གཉིས་ཡོད་ལ། དང་པོ་ལ་མདུན་དུ་ལྷ་བསྐྱེད་ནས་དེ་ལ་སྔགས་དང་ཕྱག་རྒྱས་བཏབ་ཏེ་དངོས་གྲུབ་ལེན་པ་མ་གཏོགས། ཆུ་དབང་བསྐུར་བ་མེད། གཉིས་པ་ལ་ཆུ་དབང་སོགས་ཡོད་ཀྱང་། བླ་མེད་དང་ཕྱོགས་མི་གཅིག་སྟེ། དབང་བསྐུར་མཁན་གྱི་ལྷ་མི་གཅིག
དབང་རྫས་མི་གཅིག བསྐུར་པ་མི་གཅིག དགོས་པ་མི་གཅིག་པའི་ཕྱིར། དང་པོ་ནི་དེ་ལྟ་བུའི་བྱ་རྒྱུད་ཀྱི་གནས་སྐབས་སུ། དབང་ལྷ་ཆགས་བྲལ་གྱི་རྣམ་པ་ཅན་གཅིག་གིས་བསྐུར་ལ། བླ་མེད་ཀྱི་སྐབས་སུ། དབང་ལྷ་ཆགས་པ་དང་བཅས་པའི་རྣམ་པ་ཅན་ཡབ་ཡུམ་ཞལ་སྦྱོར་གྱི་ཚུལ་གྱིས་བསྐུར། དབང་རྫས་མི་གཅིག་ཏེ། དེའི་གནས་སྐབས་སུ། བུམ་པའི་ཆུ་ཙམ་གྱིས་བསྐུར།
བླ་མེད་དུ་བདུད་རྩི་ལྔའི་ཁུ་བའི་ཆུས་བསྐུར་བར་བྱེད། བསྐུར་པ་མི་གཅིག་སྟེ། དེའི་གནས་སྐབས་སུ་ལུས་ཙམ་ལ་བསྐུར་བར་བྱེད་ལ། བླ་མེད་དུ་ལུས་ཀྱི་རྩའི་གནས་མ་ལུས་པ་ལ་བསྐུར། དགོས་པ་མི་གཅིག་སྟེ། དེར་ལུས་ཀྱི་དྲི་མ་ཙམ་འཁྲུད་པ་ཡིན་ལ། བླ་མེད་དུ་བདུད་རྩི་ལྔའི་ཁུ་བས་སྤྱི་བོ་ནས་དབང་བསྐུར་བས། ཡས་བྱོན་པའི་བདུད་རྩིས་རྐྱེན་བྱས་ཏེ། གཞིར་གནས་ཀྱི་བྱང་སེམས་འཕེལ་བ་དང་རྒྱས་པར་བྱེད། དེ་ཡང་ལུས་ཀྱི་ཆ་ཤས་གཅིག་གང་བ་ལས་དགའ་བ།
དེ་ལས་ལྷག་པ་གཅིག་གང་བ་ལས་མཆོག་དགའ། ལུས་ཀྱི་ལྟེ་བའི་རྩ་གནས་ཡན་ཙམ་གང་བ་ལས་དགའ་བྲལ་གྱི་དགའ་བ། མཐར་ལུས་རྩ་འཁོར་བཞི་དང་བཅས་པ་མཐའ་དག་བྱང་ཆུབ་ཀྱི་སེམས་ཀྱིས་གང་བ་ལས། ལྷན་གཅིག་སྐྱེས་པའི་དགའ་བ་ཉམས་སུ་མྱོང་བ་ཡིན་པས་དགའ་བ་བཞིའི་ཡེ་ཤེས་བསྐྱེད་པའི་དགོས་པ་ཡོད་པས་ཁྱད་པར་ཤིན་ཏུ་ཆེའོ། ། གསུམ་པ་མཆོད་པ་ནི། ཀྱེ་རྡོ་རྗེ་ལ་སོགས་པའི་གནས་སྐབས་སུ། བདག་བསྐྱེད་ལ་མ་བཤད་ཀྱང་། བདེ་མཆོག་ལོ་ནག་དྲིལ་གསུམ་གྱི་སྐབས་སུ། མཆོད་པ་བྱེད་དགོས་པར་བཤད། དེ་ཡང་ཚེས་བཅུ་ལ་སོགས་པའི་སྐབས་སུ།
སྔགས་མཆོད། ཕྱི་མཆོད། བདུད་རྩིའི་མཆོད་པ། མཉེས་མཆོད། ཡིད་བྱུང་གི་མཆོད་པ་ལ། བླ་ན་མེད་པའི་མཆོད་པ། རིག་མ་བཅུ་དྲུག་གི་མཆོད་པ། རིན་ཆེན་སྣ་བདུན་གྱི་མཆོད་པ། འདོད་ཡོན་གྱི་མཆོད་པ། བསྟོད་པའི་མཆོད་པ་སྟེ་དགུ་བྱེད་པར་བཤད་ཀྱང་།
མངོན་པར་རྟོགས་པ་ནར་མའི་སྐབས་སུ། ཡིད་བྱུང་གི་མཆོད་པ་གསུམ་བཞག་ཏེ། སྔགས་མཆོད་ནས་བསྟོད་པའི་བར་བྱེད། སྔགས་མཆོད་ནི་བདེ་མཆོག་པ་ཁོ་ནའི་ཁྱད་ཆོས་ཡིན་གྱི། རྒྱུད་གཞན་ནས་བཤད་པ་ནི་མེད་དོ། ། རིན་པོ་ཆེ་པས་གཤིན་རྗེ་གཤེད་དམར་ནག་གཉིས་སུ་བཤད་པ་ཡང་། པཎྜི་ཏ་ཀརྨ་ཤྲི་རཀྵི་ཏའི་གཞུང་ནས་བཤད་པ་ལས་བླངས་ཤིང་། དེ་ཡང་བདེ་མཆོག་པ་ལ་དཀྱུས་ཡིན་པར་གསལ་ལོ། ། ཐོག་མར་ཕྱིའི་མཆོད་པ་ལ་གསང་སྦྱང་སོགས་བྱེད་པ་བླ་མའི་ཕྱག་ལེན་ཡིན་ནོ། ། དེ་ལ་ཞལ་བཞི་པའི་སྔགས་ནི་ལས་རྣམས་མ་གྲུབ་པ་གྲུབ་པར་བྱེད་པ་དང་།
གྲུབ་པ་ཆུད་མི་ཟ་བར་བྱེད་པ་ཡིན་པས་དེས་གསང་ངོ་། ། རིན་པོ་ཆེ་པས། ཁཎྜ་རོ་ཧིའི་སྔགས་ཀྱིས་གསང་བར་འདོད་པ་ནི། བྱང་ཕྱོགས་ཀྱི་ལྷ་ཡིན་པ་ལ་དགོངས་སོ། ། དཔེར་ན་སློབ་དཔོན་ཨ་བྷ་ཡས། ཀྱེ་རྡོར་དུ། གྷསྨ་རིའི་སྔགས་ཀྱིས་གསང་བར་བཤད་པ་བཞིན་ནོ། ། ཁཎྜ་རོ་ཧི་བདེ་མཆོག་པའི་ནུབ་ཕྱོགས་ན་ཡོད་ཀྱང་། འཇིག་རྟེན་པའི་བྱང་ཕྱོགས་ན་ཡོད་དོ། ། དགོས་པ་ནི།
མཆོད་པ་རྣམས་ཀྱི་ཁ་དོག་དང་དྲི་དང་རོ་ལ་སོགས་པ་ལ་གནོད་པའི་འབྱུང་པོ་ཕྲ་མོ་ཡོད་ཅིང་། དེ་རྣམས་ཀྱིས་འབགས་པར་བྱེད་ལ། སྔགས་ཀྱིས་བྱིན་གྱིས་རླབས་པས་གནོད་པ་སོགས་མི་ནུས་པའོ། ། སྭ་བྷ་ཝས་སྦྱངས་པས་ནི། བློའི་སྟེང་གི་བདེན་འཛིན་སྦྱོང་བའོ། ། དེ་ནས་མཆོད་རྫས་རྣམས། རིན་པོ་ཆེའི་སྣོད་ཡོད་ཀྱང་། ཨ་ལས་བྱུང་བའི་ཐོད་པ་བདུན་དུ་བསྒོམས་ལ། བསྐྱེད་པའི་ས་བོན། ཨོཾ་ཨཱཿཧཱུྃ་དུ་བཤད་པ་ཡོད་ཀྱང་།
སྔགས་བླ་མེད་ནས་ཧཱུྃ་བཤད་པ་གཙོ་ཆེ་བས། ཧཱུྃ་ལས་བྱུང་བའི་མཆོད་རྫས་སུ་བསྐྱེད། དེ་ཡང་ངོ་བོ་བཟང་ཞིང་གྱ་ནོམ་པ། རྒྱུ་དགེ་བ་སྟེ་སྡིག་པ་དང་མ་འདྲེས་པ། ཡུལ་བླ་མ་དཀྱིལ་འཁོར་གྱི་ལྷ་ཚོགས་སངས་རྒྱས་བྱང་སེམས་རྣམས་ཀྱི་སྤྱན་ལམ་དུ། རང་རང་གི་རྣམ་པར་རིག་པ་དང་མཐུན་པའི་མཆོད་པ་བསམ་གྱིས་མི་ཁྱབ་པ། དུས་འཁོར་བ་ཇི་སྲིད་མ་སྟོང་གི་བར་དུ་གནས་པ་སོགས་སུ་བསྐྱེད། སྒྲུབ་ཐབས་མདོར་བྱས་ལས། རྡོ་རྗེ་གསུམ་གྱིས་བྱིན་བརླབས་དག ། རང་མིང་ས་བོན་ལྡན་པར་བྱ། །
ཞེས་བཤད་པ་ལྟར། སྐུ་གསུང་ཐུགས་རྡོ་རྗེ་གསུམ་གྱི་ས་བོན། ཨོཾ་ཨཱཿཧཱུྃ་གསུམ་གྱི་བར་དུ། རང་རང་གི་མིང་བཅུག་པས་བྱིན་གྱིས་བརླབས། དེ་ཡང་ཨོཾ་བཛྲ་ཨརྒཾ་ཨཱཿཧཱུྃ། ཞེས་པ་གོང་དུ་བཅུག་ཀྱང་རུང་། ཨོཾ་བཛྲ་ཨརྒཾ་ཨཱཿཧཱུྃ། ཞེས་སྦྱར་ཀྱང་རུང་ངོ་། ། དེ་ལ་བཛྲ་ནི་རྡོ་རྗེ་སྟེ་སྟོང་པའོ། ། ཨརྒཾ་ནི་མཆོད་ཡོན་ཞེས་པའོ། །
དེ་ལྟར་ན་སྟོང་པའི་མཆོད་ཡོན་ཞེས་པར་འགྱུར་ལ། དེའི་དོན་ནི། དོན་དམ་པར་སྟོང་པ་ཉིད་ཡིན་པ་ལ་ཀུན་རྫོབ་ཏུ་མཆོད་རྫས་རང་རང་གི་རྣམ་པ། དྭངས་ཤིང་ཐོགས་པ་མེད་པ་སོ་སོར་སྣང་བའོ། ། འབུལ་བའི་ཚེ། ཐོག་མར་སྔགས་མཆོད་བྱ་སྟེ། དམིགས་པ་ནི། ལྷ་གཙོ་འཁོར་ཐམས་ཅད་ཀྱི་སྔགས་བཟླས་པར་བསྒོམས་ལ། སོ་སོའི་སྙིང་ཁ་དང་། སྔགས་ཀྱི་སྣེ་ལས་འོད་ཟེར་འཕྲོས་པས།
འོད་ཟེར་རེ་རེ་ལ་མཆོད་པའི་བྱེ་བྲག་དཔག་མེད་བྱུང་སྟེ། ཕན་ཚུན་དུ་འཁོར་རྣམས་ཀྱིས་གཙོ་བོ་ཡབ་ཡུམ་དང་། གཙོ་བོ་ཡབ་ཡུམ་གྱིས་འཁོར་རྣམས་མཆོད། འོད་ཟེར་ཕྱོགས་བཅུར་འཕྲོས་པ་ལས་མཆོད་པའི་བྱེ་བྲག་བསམ་གྱིས་མི་ཁྱབ་པ་དཔག་ཏུ་མེད་པ་སྤྲུལ་ཏེ། སངས་རྒྱས་དང་། བྱང་ཆུབ་སེམས་དཔའ་དང་། འཕགས་པ་ཉན་ཐོས་དང་། རང་སངས་རྒྱས་རྣམས་ལ་རང་རང་གི་རྣམ་པར་རིག་པ་དང་མཐུན་པའི་མཆོད་པ་བསམ་གྱིས་མི་ཁྱབ་པ་ཕུལ། དེ་ཡང་སྔགས་ཀྱི་སྒྲས་བསྐུལ་བར་བསམས་ལ། ཡབ་ཡུམ་གྱི་རྩ་སྔགས་གཉིས།
སྙིང་པོ་གཉིས། ཉེ་སྙིང་གཉིས། གོ་ཆ་གཉིས་རྣམས་གཉིས་སུ་མེད་པར་བཟླས། སྙིང་པོའི་རྣལ་འབྱོར་མ་བཞིའི་སྔགས་ཞལ་བཞི་པའི་སྔགས་དང་སྤེལ་ནས་བཟླས་པ་ལོ་ཧི་པའི་སྐབས་སུ་བཤད་ཀྱང་། འདིར་མ་སྤེལ་བར་བཟླས་སོ། ། དེ་ནས་འཁོར་ལོ་གསུམ་གྱི་སྔགས་ལ། ཨོཾ་ཀ་ར་ཀ་ར་པྲ་ཙཎྜ་ཡེ་ཧཱུྃ་ཧཱུྃ་ཕཊ། ཞེས་སོགས་རོ་གཅིག་ལ་གཉིས་སུ་མེད་པར་སྤེལ་བའམ། ཨོཾ་ཀ་ར་ཀ་ར་ཧཱུྃ་ཧཱུྃ་ཕཊ། ཨོཾ་པྲ་ཙཎྜ་ཡེ་ཧཱུྃ་ཧཱུྃ་ཕཊ།
ཞེས་རྒྱུན་གཅིག་ལ་གཉིས་སུ་མེད་པར་སྤེལ་བ་གང་རུང་བཟླས། སྒོ་མཚམས་མ་བརྒྱད་ཀྱི་སྔགས། ཡབ་ཀྱི་རྐང་བརྒྱད་དང་སྤེལ་བ་ལོ་ཧི་པའི་སྐབས་སུ་བཤད་ཀྱང་། འདིར་མ་སྤེལ་བར་བཟླས། ཡབ་ཀྱི་རྩ་སྔགས་ཀྱི་རྗེས་སུ། ཡུམ་གྱི་རྩ་སྔགས་བར་མ་ཆད་དུ་བཟླས་པ་དང་། སྙིང་པོའི་རྗེས་སུ་སྙིང་པོ། ཉེ་སྙིང་གི་རྗེས་སུ་ཉེ་སྙིང་བར་མ་ཆད་དུ་བཟླས་པ་རྒྱུན་གཅིག་ལ་གཉིས་སུ་མེད་པར་སྤེལ་བ་རྣམས་སོ། ། སྔགས་རྣམས་བཟླས་པའི་ཚེ། ཐལ་མོ་སྙིང་གར་སྦྱར།
དེ་ཡང་སྔགས་མཆོད་ཀྱི་སྐབས་སུ། སྔགས་རྣམས་ལོང་མེད་ཀྱང་ཚར་གཅིག ལོང་ཡོད་ཀྱང་ཚར་གཅིག་ལས་བཟླ་མི་དགོས། འདིར་སརྦ་བུད་དྷ་ཌ་ཀི་ནི་སྙིང་པོར་བཤད། ལོ་ཧི་པར་ཉེ་སྙིང་དུ་བཤད། བཻ་རོ་ཙ་ན་ལོ་ཧི་པར་སྙིང་པོར་བཤད། འདིར་ཉེ་སྙིང་དུ་བཤད་པ་ལ། ཁ་ཅིག་འགྱུར་མ་དག་གོ་ཞེས་ཟེར་ཀྱང་། རྡོ་རྗེ་མཁའ་འགྲོ་ནས་དེ་ལྟར་དུ་བཤད་པས་འགྱུར་མ་དག་པ་མིན་ནོ། ། དེ་ནས་ཕྱི་མཆོད་འབུལ།
དེ་ཡང་མཆོད་ཡོན་བཞི། ཞབས་བསིལ་གཉིས། ཆོས་འབྱུང་གི་ཕྱག་རྒྱས་འབུལ་བ་གདན་བཞི་ལས་བཤད་པས། སརྦ་ཏ་ཐཱ་ག་ཏ་ཞེས་སོགས་ཀྱི་ཚེ་པད་སྐོར་དང་། པྲ་ཏིཙྪ་ཞེས་སོགས་ཀྱི་དུས་སུ་སོ་སོའི་ཕྱག་རྒྱ་བྱའོ། ། བདུད་རྩིའི་མཆོད་པ་ལ། སྣོད་ནི་ཐོད་པའི་ནང་དུ་བྱེད་དོ། ། རྒྱུ་མི་དགེ་བ་ལས་བྱུང་བའི་དུད་འགྲོའི་རུས་པ་ཉ་སྐྱོགས་དང་། དུང་ཆོས་ཀྱང་བཟང་པོར་བཤད་ན། ཆོས་སྐུའི་ལུས་ཅན་གྱི་ཐོད་པ་ལ་ནི་སུ་ཞིག་སྨོད་ཅེས་གསུངས་པ་ལྟར།
བསོད་ནམས་རྒྱ་ཡིས་སྐྲུན་པའི་མིའི་ཐོད་པ་ནི་ལྟ་སྨོས་ཀྱང་ཅི་དགོས་སོ། ། ཐོད་པ་རྣམས་ཀྱི་ནང་ནས་སྐྱེས་པའི་ཐོད་པ་དུམ་བུ་གཅིག་པ་བཟང་ཡང་། ནང་མཆོད་ཀྱི་སྣོད་ལ་ནི། སྐྱེས་པའི་ཐོད་པ་དུམ་བུ་གསུམ་པ་བཟང་སྟེ། སྒྲུབ་པ་པོ་ལ་ལོངས་སྤྱོད་ཀྱི་དངོས་སྒྲུབ་གཏེར་བའི་ཕྱིར། སྡོམ་བྱུང་ལས། དུམ་གསུམ་བསྒྲུབ་ལ་དངོས་སྒྲུབ་སྟེར། ། ཞེས་གསུངས་པ་ལྟར་རོ། ། ཐོད་པའི་བརྟག་ཐབས་སྡོམ་འབྱུང་ནས་བཤད་པ་ལྟར་བརྟགས་ལ་བཙལ་བར་བྱའོ། ། མ་རྙེད་ན་གསེར་དངུལ་ལས་བྱས་པའི་ཐོད་པའི་གཟུགས་བརྙན་དང་།
རྒྱ་གར་ནས་ཡོངས་པའི་ཤིང་ན་ར་ཀི་ལ་ལའང་ཡོང་བར་བཤད་དོ། ། མི་གཡོ་བ་བླ་མེད་ཀྱི་རྒྱུད་ལས། ས་ལས་བྱས་པའི་ཐོད་པའི་གཟུགས་ཀྱང་རུང་བར་བཤད་དོ། ། དེའི་ནང་དུ་ཆང་ནི། ནས་ཀྱི་ཆང་། འབྲས་ཆང་། བུར་ཆང་། སྦྲང་ཆང་། རྒུ་འབྲུམ་རྣམས་ལ་བཅོས་པའི་ཆང་། རབ་ཏུ་བྱུང་བའི་བསྟན་པ་ལ་གནོད་པའི་དགག་བྱ་ཡོད་པའི་ས་ཕྱོགས་དང་།
རྣལ་འབྱོར་པས་ཀྱང་རི་ཁྱོད་ལ་སོགས་པའི་གནས་སུ་ཇི་ལྟར་བཤད་པ་བཞིན་ལས་བཅོས་པའི་ཆང་མ་རྙེད་ཀྱང་། བུར་ཆང་སོགས་སྦྱར་བའང་རུང་སྟེ། རྒྱལ་པོ་ཨིནྡྲ་བོ་དྷིས། རྡོ་རྗེ་རྣལ་འབྱོར་མའི་སྒྲུབ་ཐབས་སུ། ལྷ་རྣམས་ཀྱི་བཏུང་བ་སྦྲང་ངམ། བུ་རམ་མམ། སྦྱར་བ་ལས་བྱུང་བ་སྟེ་རྣམ་པ་གསུམ་པོ་ཇི་སྙེད་པ་བདུད་རྩི་ལྔ་དང་བཅས་པ་མཆོད་ཡོན་གྱི་སྣོད་དུ་བཞག་པ་སྟེ་ཞེས་གསུངས་པའི་ཕྱིར། ནང་མཆོད་བྱིན་བརླབས་གཏོར་མ་ལྟར་བྱེད། འབུལ་བ་ནི། སློབ་དཔོན་ཨརྻ་དཱེ་ཝས་མཛད་པའི་གདན་བཞིའི་སྒྲུབ་ཐབས་སུ།
ཡབ་རྣལ་འབྱོར་ནམ་མཁའ་ལ་གཡས་པའི་མཐེབ་སྲིན་གྱིས་གཏོར། ཡུམ་ཡེ་ཤེས་མཁའ་འགྲོ་ལ་གཡོན་པའི་མཐེབ་སྲིན་གྱིས་གཏོར། ཞེས་གསུངས་པ་ལྟར། ཡབ་རྣམས་ཐབས་ཀྱི་ཆ་ཡིན་པས་གཡས་པ་དང་། ཡུམ་རྣམས་ཤེས་རབ་ཀྱི་ཆ་ཡིན་པས་གཡོན་པའི་མཐེབ་སྲིན་གྱིས་གཏོར་བ་ལྟར་སྣང་ཡང་། བླ་མེད་ཀྱི་རྒྱུད་སྡེ་གཞན་ཐམས་ཅད་ནས་གཡོན་པའི་མཐེབ་སྲིན་གྱིས་འཐོར་བར་བཤད་པས། གཡོན་པའི་མཐེབ་སྲིན་གྱིས་འཐོར་རོ། ། དེའི་དོན་ཡང་། རྩ་རྐྱང་མ་བྱང་ཆུབ་ཀྱི་སེམས་འཛག་པ་དང་། འབབ་པ་དང་།
འཛིན་པའི་རྟེན་ཡིན་པས་སོ། ། དེ་ཡང་མཐེབ་སྲིན་གྱིས་འཐོར་བའི་ཤེས་བྱེད་ནི། རྩ་རྒྱུད་ལས། སྦོམ་པོ་མཐའ་ལྟག་རྩེ་སྦྱར་བས། ། ཞེས་གསུངས་པས་སོ། ། དེའི་གོ་རྒྱུ་ཡང་། རྡོ་རྗེ་གདན་བཞི་ལས། རི་རབ་དང་གསེར་གྱི་ས་གཞིའི་བར་དུ། རྒྱ་མཚོ་བསྲུབས་པ་ལས་བདུད་རྩི་འབྱུང་བ་ལྟར། མཐེ་བོང་རི་རབ།
མིང་མེད་ས་གཞི། ཆང་རྒྱ་མཚོ་ཆོན་པོར་བསམས་ལ། དེ་ཉིད་བསྲུབས་པ་ལས་བདུད་རྩི་འབྱུང་བར་བསམས་ཏེ། འཐོར་བར་བཤད་ཀྱང་། འདིར་ཕྱག་རྡོར་བསྟོད་འགྲེལ་དང་། སྒྲུབ་ཆེན་ལྭ་ཝ་པས། རྡོ་རྗེ་དང་པདྨའི་འཕྲོ་འདུ་ལས་བྱུང་བའི་བྱང་ཆུབ་ཀྱི་སེམས་ཀྱི་འཐོར་མས་འབུལ་བར་བཤད་པ་ལྟར། མཐེ་བོང་རྡོ་རྗེ་སྲིན་ལག་པདྨར་བསམས་ཏེ། དེ་གཉིས་ཀྱི་འཕྲོ་འདུ་ལས་བྱུང་བའི་བྱང་ཆུབ་ཀྱི་སེམས་ཀྱི་འཐོར་མ་རེ་རེ་ཡང་ཐོད་པ་བདུད་རྩིས་བཀང་བ་རེ་རེ་གྱུར་པ། ལྷ་རྣམས་ཀྱི་ཕྱག་གཡོན་དུ་ཕུལ་བར་མོས་ལ་གཏོར།
དེ་ཡང་རྡོ་རྗེ་དང་པདྨ་བསྲུབས་པའི་ཁམས་དཀར་དམར་གྱི་འཕྲོ་འདུ་ལས་བདེ་ཆེན་གྱི་ཡེ་ཤེས་སྐྱེ་བ་ལྟར། བདུད་རྩི་ལྔའི་ཁུ་བས་ཀྱང་བདེ་ཆེན་གྱི་ཡེ་ཤེས་བསྐྱེད་པའོ། ། ཚེས་བཅུ་སོགས་ཀྱི་སྐབས་སུ། ནང་མཆོད་རྒྱས་པ་འབུལ་དགོས་ཀྱང་། རྒྱུན་གྱི་རྣལ་འབྱོར་གྱི་སྐབས་སུ། རྩ་བའི་བླ་མ་དང་། དཀྱིལ་འཁོར་གྱི་ལྷ་རྣམས་ཀྱི་སྔགས། གཙོ་བོ་ཡབ་ཡུམ་ལ་སྙིང་པོ་དང་། གཞན་རྣམས་ལ་རང་རང་གི་མཚན་སྔགས་ཀྱི་མཐར། ཨོཾ་ཨཱཿཧཱུྃ་བཏགས་ལ་དབུལ།
རྗེས་ལ་གསུང་རྡོ་རྗེ་མཆོད་པའི་ཕྱིར་དུ་རང་གི་ལྕེ་ཐོག་ཏུ་བཞག རབ་ཏུ་བྱུང་བ་ལྟ་བུ་ལྕེ་ཐོག་ཏུ་བཞོག་པར་མི་སྤྲོ་ན། མགྲིན་པར་ཐིག་ལེ་བྱེད་པར་བཤད་གསུངས་སོ། ། གསུང་རྡོ་རྗེ་བདུད་རྩིས་མཆོད་པ་ཡང་ཐིགས་པ་ཙམ་འཇོག་པ་ཡིན་གྱི། མང་པོ་འཐུང་དགོས་པ་མ་ཡིན། དུས་འཁོར་འགྲེལ་པར། དེ་ཡང་ཁ་དག་པའམ་ཚིམ་པའི་ཕྱིར་ཡིན་གྱི། བུམ་པ་ལྟར་གང་བ་ནི་མ་ཡིན་ཏེ། མྱོས་པར་གྱུར་པ་དེས་རྣལ་འབྱོར་པ་རྣམས་ལ་བདེ་བ་བསྐྱེད་པར་མི་བྱེད་པའི་ཕྱིར། ཞེས་གསུངས།
མཉེས་པའམ། གསང་མཆོད་དམ། སྙོམས་འཇུག་གི་མཆོད་པ་ནི། ལྷ་ཡབ་ཡུམ་ཐམས་ཅད་སྙོམས་པར་འཇུག་ཅིང་། དེ་ཡང་མ་མོ་བཅུ་གཉིས་གཙོ་བོའི་ཕྱག་བཅུ་གཉིས་དང་སྙོམས་པར་ཞུགས་པས་བདེ་ཆེན་གྱི་ཡེ་ཤེས་སྐྱེས་པར་བསམས་ལ། རྣམ་ལྔ་འདོད་པས་སྐོར་བའི་ཕྱག་རྒྱ་བཅས་ལ། མཐར་འཁྱུད་རྒྱ་བྱ། དེ་ཡང་སློབ་དཔོན་ཨ་བྷ་ཡས། དཔྲལ་བ་གཡས་གཡོན་གཉིས། ལྟེ་བའི་ཐད།
སྙིང་ཁ་སྟེ་བཞིར་པད་སྐོར་བྱེད་པར་བཤད་པ་ཡོད་ཀྱང་། སྐབས་འདིར་སྙིང་གར་པད་སྐོར་བྱ། གཡོན་དུ་གཅིག སྙིང་ཀར་གཅིག གཡས་སུ་གཅིག ཡང་སྙིང་ཀར་གཅིག་སྟེ་ལྔ་བྱེད། ཐབས་ཤེས་སྙོམས་པར་ཞུགས་པ་ལ་བརྟེན་ནས་བདེ་བ་ཆེན་པོའི་ཡེ་ཤེས་སྐྱེ་བ་སྙིང་ཁ་ཡིན་པས་སོ། ། ཡིད་ལས་བྱུང་བའི་མཆོད་པ་ལ། ། བླ་ན་མེད་པའི་མཆོད་པ་ནི། གོང་དུ་བཤད་པའི་སྔགས་དང་ཕྱག་རྒྱས་བྱེད་དོ། །
དེ་ནས་ཐལ་མོ་སྙིང་ཀར་སྦྱར་ལ་རྐང་པ་བརྒྱད་པ་གཉིས་ཀྱིས་བསྟོད་དོ། ། དེ་ནས་ལྷའི་ཏིང་ངེ་འཛིན་ལ་མཉམ་པར་བཞག་པ་ནི། བསྐྱེད་རིམ་གྱི་དམིགས་པ་འབོགས་པའི་མན་ངག་པས་ཤེས་སོ། ། དག་པ་དྲན་པ་ནི། དེ་ལྟར་དུ་ཡུན་རིང་དུ་བསྒོམས་པ་ལ་བརྟེན་ནས་སྣང་བ་ཐམས་ཅད་ལྷ་སུམ་རྩ་བདུན་གྱི་རྣམ་པར་སྐྱེ་བ་འབྱུང་ལ། དེའི་ཚེ་ལྷའི་སྐུ་ལ་ཞེན་པ་སྐྱེ་ཞིང་། ལྷ་སྐུ་རྡོས་པ་དང་བཅས་པ་མཐོང་ན། མཁའ་འགྲོ་མ་ནི་ལུས་དྲན་པ་ཉེ་བར་བཞག་པའོ། ། ཞེས་སོགས་ལྷ་སུམ་ཅུ་སོ་བདུན་པོ་རེ་རེ་ནས་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱི་ངོ་བོར་དྲན་པར་བྱེད་དེ། དེའི་ཚེ་ལམ་ལ་ཐེ་ཚོམ་ཟ་ཞིང་ཞེན་པ་སྐྱེ་ན།
ཕར་ཕྱིན་ཐེག་པ་ནས་བཤད་པའི་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་པོ་འདི་དག རྡོ་རྗེ་ཐེག་པ་ནས་བཤད་པའི་ལྷ་སོ་བདུན་གྱི་ངོ་བོ་ཡིན་སྙམ་དུ་མོས་ཞིང་དྲན་པར་བྱེད། འདི་ནི་རྗེ་བཙུན་ས་སྐྱ་པ་སྐུ་མཆེད་དང་། པུ་ཧྲངས་པས་བཞེད་པའོ། ། མར་པ་དོ་པས། ཡར་དག་མར་དག་ཞེས་བཤད་པའང་དེ་ཉིད་དོ། ། སྤྱིར་དག་པ་ལ། སངས་རྒྱས་ཡེ་ཤེས་ཞབས་ཀྱིས་བཤད་པ་ནི། སེམས་ཅན་རྣམས་ནི་ཉོན་མོངས་པ་སྣ་ཚོགས་པ་ཅན་ཡིན་ལ། མི་བསྐྱོད་པ་ལ་སོགས་པའི་དེ་བཞིན་གཤེགས་པ་རྣམས་ཀྱང་ཆོས་ཀྱི་སྐུའི་རང་བཞིན་དུ་གཅིག་ལ།
ཆོས་སྐུའི་སྟེང་ན། འདོད་ཆགས་དང་། ཞེ་སྡང་དང་། གཏི་མུག་དང་། སེར་སྣ་ཕྲག་དོག་རྣམས་འཇོམས་པར་བྱེད་པའི་ནུས་པ་སོགས་ཡོད་པ་ལ་གཟུགས་ཀྱི་སྐུར་བཞེངས་པ་ནི། འདོད་ཆགས་ཅན་གྱི་སེམས་ཅན་འདུལ་བའི་གཉེན་པོར། ཆོས་སྐུའི་སྟེང་གི་འདོད་ཆགས་འཇོམས་པར་བྱེད་པའི་ནུས་པ་གཟུགས་ཀྱི་སྐུར་བཞེངས་པ་ནི་པདྨ་གར་དབང་ལྟ་བུ་ནས། ཕྲག་དོག་ཅན་གྱི་སེམས་ཅན་འདུལ་བའི་དོན་དུ། ཆོས་སྐུའི་སྟེང་གི་ཕྲག་དོག་འཇོམས་པར་བྱེད་པའི་ནུས་པ་གཟུགས་ཀྱི་སྐུར་བཞེངས་པ་ནི་དོན་ཡོད་གྲུབ་པ་ལྟ་བུ་ཡིན་ནོ། ། དེ་བཞིན་དུ་སེམས་ཅན་ཉོན་མོངས་པ་སྣ་ཚོགས་ཅན་རྣམས་རྗེས་སུ་གཟུང་བའི་དོན་དུ།
ཆོས་སྐུའི་སྟེང་ན་ཉོན་མོངས་པའི་རིགས་སྣ་ཚོགས་འཇོམས་པའི་ནུས་པ་ཡོད་ལ། དེ་གཟུགས་ཀྱི་སྐུར་བཞེངས་པ་ནི་དཀྱིལ་འཁོར་གྱི་ལྷའི་རིགས་ཁ་དོག་སྣ་ཚོགས་སུ་ཡོད་པ་རྣམས་ཡིན་ནོ། ། ཞེས་གསུངས། དེ་ཉིད་འཁོར་ལོ་བདེ་མཆོག་གི་དཀྱིལ་འཁོར་དང་སྦྱར་ན། འཁོར་ལོ་བདེ་མཆོག་གི་གདུལ་བྱའི་སེམས་ཅན་ཉོན་མོངས་པ་དུག་ལྔ་ཤས་ཆེར་སྤྱོད་པ་དང་། དུག་གསུམ་ཤས་ཆེར་སྤྱོད་པ་དང་། ཉོན་མོངས་པ་དང་འདྲེས་པ་ལ་སྤྱོད་པ་རྣམས་ལས་དུག་ལྔ་ཤས་ཆེར་སྤྱོད་པའི་སེམས་ཅན་རྗེས་སུ་གཟུང་བའི་དོན་དུ། གཟུགས་ཀྱི་སྐུར་བཞེངས་པ་ནི་བདེ་ཆེན་ལྷ་ལྔའོ། ། དུག་གསུམ་ལ་ཤས་ཆེར་སྤྱོད་པའི་སེམས་ཅན་རྗེས་སུ་གཟུང་བའི་དོན་དུ་གཟུགས་ཀྱི་སྐུར་བཞེངས་པ་ནི་སྐུ་གསུང་ཐུགས་ཀྱི་དཔའ་བོ་དང་རྣལ་འབྱོར་མ་རྣམས་སོ། ། དེ་ཡང་འཁོར་ལོ་རྣམས་རིམ་པ་བཞིན།
ཞེ་སྡང་དང་། འདོད་ཆགས་དང་། གཏི་མུག་རྗེས་སུ་གཟུང་བའི་དོན་ཏེ། ཉོན་མོངས་པ་འདྲེས་པ་ལ་སྤྱོད་པའི་སེམས་ཅན་རྗེས་སུ་གཟུང་བའི་དོན་དུ་གཟུགས་ཀྱི་སྐུར་བཞེངས་པ་ནི་སྒོ་མཚམས་མ་བརྒྱད་པོ་རྣམས་ཡིན་ནོ། ། ཇོ་བོ་རྗེས་ལོ་ཧི་པའི་སྒྲུབ་ཐབས་ཀྱི་འགྲེལ་པར། ཧེ་རུ་ཀའི་དཀྱིལ་འཁོར་གྱི་ལྷ་རྣམས་ཆོས་སྐུ་ལས་བྱུང་བར་རྟོགས་པ་དང་། དེར་ཞེན་པ་འགོག་པ་དང་། སྒྱུ་མ་དང་སྟོང་པ་ཉིད་དུ་རྟོགས་པ་དང་། ཅིག་ཅར་ལམ་དུ་བྱས་པའི་ཐེག་པའི་ཁྱད་པར་ལམ་དུ་བསྟན་པའོ། ། ཞེས་བཤད་པ་དེའི་དོན་ནི།
རིམ་པ་བཞིན། སངས་རྒྱས་ཀྱི་སའི་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་པོ་དེ་གདུལ་བྱའི་དོན་དུ་ལྷ་སུམ་ཅུ་རྩ་བདུན་གྱི་རྣམ་པར་བཞེངས་པ་དང་། སངས་རྒྱས་ཀྱི་སའི་ཡོན་ཏན་ཐམས་ཅད་ཆོས་ཀྱི་སྐུར་འདུ་བ་ལྟར་དུ། ལྷ་དྲུག་ཅུ་རྩ་གཉིས་པོ་ཐམས་ཅད་ཀྱང་ཧེ་རུ་ཀའི་རྣམ་འཕྲུལ་དུ་འདུ་བ་དང་། བསྒོམ་པ་ལ་བརྟེན་ནས་ལྷ་སུམ་ཅུ་སོ་བདུན་ལ་གསལ་སྣང་སྐྱེས་པ་འབྱུང་ལ། དེའི་ཚེ་ལྷའི་སྐུ་ལ་ཞེན་པ་སྐྱེས་ན། དེར་ཞེན་པ་བཀག་ནས་ལྷ་ཐམས་ཅད་ཀྱང་ཆོས་སྐུ་སྟོང་པ་ཉིད་ཀྱི་རང་བཞིན་དུ་དྲན་པར་བྱེད། སྟོང་པ་ལ་ཞེན་པ་སྐྱེས་ན། དེར་ཞེན་པ་བཀག་ནས་དེ་ལས་ལངས་ཏེ་ལྷའི་སྐུར་དྲན་པར་བྱ། སྒྱུ་མ་དང་སྟོང་པ་གཅིག་ཏུ་རྟོགས་པ་ནི།
ལྷ་སུམ་ཅུ་སོ་བདུན་པོ་ཡང་དོན་དམ་པར་སྤྲོས་པའི་མཐའ་དང་བྲལ་བའི་སྟོང་པ་ཉིད་ཡིན་ཡང་། ཀུན་རྫོབ་ཏུ་ལྷ་སོ་སོའི་རྣམ་པ་གསལ་ལ་མ་འདྲེས་པར་སྣང་བ་དང་། དེ་ཡང་སྣང་བཞིན་པའི་ངང་ནས་སྟོང་པའི་ངོ་བོར་གནས། སྟོང་བཞིན་པའི་ངང་ནས་གསལ་པོར་སྣང་བ་སྟེ། སྣང་བ་དང་སྟོང་པ་ཟུང་དུ་འཇུག་པའོ། ། ཅིག་ཅར་ལམ་དུ་བྱས་པའི་ཐེག་པའི་ཁྱད་པར་བསྟན་པ་ནི། ཕར་ཕྱིན་ཐེག་པ་ནས་བཤད་པའི་སྤྲོས་པའི་མཐའ་ཐམས་ཅད་དང་བྲལ་བའི་སྟོང་པ་ཉིད་དང་། སྔགས་ཀྱི་ཐེག་པ་ནས་བཤད་པའི་ལྷའི་སྐུ་གཉིས་ལམ་གཅིག་གི་སྟེང་དུ་ཅིག་ཅར་བསྒོམས་པས། ཕ་རོལ་ཏུ་ཕྱིན་པའི་ཐེག་པ་ལས་རྡོ་རྗེ་ཐེག་པ་ཁྱད་པར་འཕགས་པ་བསྟན་པའོ། ། ཞེས་གསུངས།
བཟླས་པའི་རྣལ་འབྱོར་ནི། བླ་མ་ཕྱི་མ་རྣམས་ཀྱིས། རྗེས་སྤྱོད་ཀྱི་སྐབས་སུ་བྱེད་པར་བཤད། དེ་ལྟར་བྱས་ཀྱང་རུང་ཞིང་། བྱེད་དགོས་པའི་སྐབས་ཀྱང་སྲིད་མོད། དེ་ལྟ་ནའང་། རྗེ་བཙུན་ས་སྐྱ་པ་ཆེན་པོས། མཉམ་བཞག་གི་སྐབས་སུ་བྱེད་པར་བཤད། དེ་ནི་གཞུང་གི་དགོངས་པ་བླ་ན་མེད་པ་ཡིན་ཏེ། ཀྱཻ་རྡོ་རྗེའི་སྐབས་སུ་མཆོག་ཐུན་མོང་གཉིས་ཀྱི།
མཆོག་བསྒྲུབ་པ་ལ་མཉམ་པར་བཞག་པའི་རྣལ་འབྱོར་བསྐྱེད་རིམ་དང་རྫོགས་རིམ་བསྒོམ་པས་ཆོག་གི བཟླས་པ་མེད་མི་རུང་གི་ཡན་ལག་དུ་མི་དགོས། ཐུན་མོང་གི་དངོས་གྲུབ་ཞི་སོགས་བསྒྲུབ་པ་ལ་བཟླས་པ་མེད་མི་རུང་གི་ཡན་ལག་ཏུ་དགོས་པར་བཤད་ཀྱང་། འདིར་མཆོག་བསྒྲུབ་པ་ལ་མཉམ་པར་བཞག་པའི་རྣལ་འབྱོར་བསྐྱེད་རྫོགས་ཀྱི་སྟེང་དུ་བཟླས་པ་ངེས་པར་དགོས་ཏེ། བཟླས་པས་ཞིང་སྐྱེས་ཀྱི་རྡོ་རྗེ་མཁའ་འགྲོ་མ་རྣམས་ཀྱི་རྒྱུད་བསྐུལ་བར་བྱེད་དགོས་པའི་ཕྱིར། དེས་ན་གང་ཟག་གང་གིས་བཟླས་པ་དང་། བཟླས་པའི་ཡུལ། བཟླ་བྱའི་སྔགས། ཚུལ་ཇི་ལྟར་བཟླས་པའི་དམིགས་པའོ། ། དང་པོ་ནི།
ལྷའི་རྣལ་འབྱོར་དང་ལྡན་པའི་གང་ཟག་གིས་བཟླ་དགོས་ཏེ། སྔགས་ཀྱི་ཡན་ལག་མ་ཉམས་བཟླས། ། ཞེས་གསུངས་པའི་ཕྱིར། བཟླས་པའི་ཡུལ་ནི། སྡོམ་འབྱུང་ལས། ལས་སོ་སོ་ལ་ཕྲེང་བའི་རིགས་ཇི་སྙེད་ཅིག་བཤད་ཀྱང་། མཆོག་བསྒྲུབ་པ་ལ་དུང་ཆེན་གྱི་ཕྲེང་བ་དགོས་ཏེ། དུང་ཆེན་ཕྲེང་བ་བླངས་ནས་ནི། ། ཅི་ནུས་པ་ཡི་བཟླས་པ་བྱ། ། ཞེས་གསུངས་པས་སོ། །
དེ་ཡང་མིའི་མགོ་བོའི་ཐོད་པ་ངེས་པར་དགོས་ཀྱི། འདིའི་དུང་ཆེན་ལ་རྐང་སོགས་ཀྱི་རུས་པས་མི་ཆོག་གོ ། ཕྲེང་རྡོག་རེ་ལ་ཐོད་པའི་རིགས་མི་གཅིག་པ་རེ་དགོས་པའི་བཤད་པ་ནི་མེད་དོ། ། གྲངས་ནི། སཾ་བུ་ཊི་ལས། སྔགས་ཀྱི་སྒྲུབ་པ་ལྔ་བཅུ་སྟེ། ། ཞེས་མཆོག་བསྒྲུབ་པ་ལ་ལྔ་བཅུར་བཤད་ཀྱང་། གྲུབ་ཆེན་པདྨའི་མྱུ་གུ་ཅན་གྱིས། གྲངས་མང་བ་དང་ཉུང་བའི་སྐྱོན་སྤང་བའི་ཕྱིར། བརྒྱ་རྩ་བརྒྱད་བྱའོ། །
ཞེས་གསུངས་པ་ལྟར་བྱས་ཀྱང་འགལ་བ་མེད་དོ། ། ཕྲེང་ཐག་རས་བལ་ལ་བྱས་པའི་སྲད་བུ་དགུ་བསྒྲིལ། སེམས་དཔའ་བརྒྱད་དང་། རྡོ་རྗེ་སེམས་དཔའ་སྟེ་དགུར་བསྐྱེད། མདོ་འཛིན་གཉིས་བརྩེགས་ནི་ཆོས་ཀྱི་སྐུ་ལས་གཟུགས་སྐུ་འབྱུང་བ་མཚོན། ཕྲེང་རྡོག་རྣམས་གཟུགས་སྐུ་ལས་དགྲ་བཅོམ་པའི་དགེ་འདུན་རྣམས་འབྱུང་བ་མཚོན་པ་ཡིན་ནོ། ། སཾ་བུ་ཊི་ལས། ཞི་བ་ལ་མཛུབ་མོ། རྒྱས་པ་ལ་གུང་མོ། དབང་ལ་མིང་མེད།
དྲག་པོ་ལ་མཐེ་ཆུང་དང་མཐེ་བོང་སྦྱར་བས་འདྲེན་པར་བཤད། འདིར་མཆོག་བསྒྲུབ་པ་ལ། སྲིན་ལག་དང་མཐེ་བོང་སྦྱར་བས་འདྲེན་པར་བཤད་དོ། ། ཨ་བྷི་དྷ་ན་ལས། དུང་ཆེན་ཕྲེང་བ་བླངས་ནས་ནི། ། ལག་གཡོན་མཐེ་བོང་སྲིན་ལག་གིས། ། གསང་སྔགས་དག་ནི་བཟླས་པར་བྱ། ། ཞེས་གསུངས་པས་སོ། ། དེའི་དོན་ཡང་། འདིར་སྔགས་ཀྱི་བཟླས་པ་ཞིང་སྐྱེས་ཀྱི་རྡོ་རྗེ་མཁའ་འགྲོ་མ་རྣམས་དབང་དུ་བྱེད་པའི་ཕྱིར་བཟླས་པ་བྱེད་པས་སོ། །
བཟླས་བྱའི་སྔགས་ལ། བྱང་ཆུབ་སྒྲུབ་པའི་རྒྱུན་གྱི་བཟླས་པ་དང་། སློབ་དཔོན་དུ་བྱེད་པའི་བཟླས་པ་དང་། འཕྲིན་ལས་བསྒྲུབ་པའི་བཟླས་པ་དང་གསུམ། དང་པོ་ནི། རིན་ཆེན་བཞིའི་སྟེང་དུ་ཞལ་བཞི་པའི་སྔགས་དང་། འཁོར་རྣམས་ཀྱི་བཟླས་པ་ཅུང་ཟད་བྱ། གྲངས་ནི་ཚད་མེད་བྱང་ཆུབ་མ་ཐོབ་བར་དུའོ། ། གཉིས་པ་ནི། འཁོར་ལོ་བདེ་མཆོག་གི་སྒོ་ནས་སློབ་མ་ལ་དབང་བསྐུར་བ་དང་།
རྒྱུད་ཆད་པ་དང་། རབ་གནས་དང་། སྦྱིན་སྲེག་ལ་སོགས་པའི་སྒོ་ནས་རྡོ་རྗེ་སློབ་དཔོན་དུ་བྱེད་པ་ལ། གཙོ་བོ་ཡབ་ཡུམ་གྱི་སྙིང་པོ་ཁྲི་ཕྲག་གསུམ་གྲུབ་ན་ཉེ་སྙིང་དང་བཅས་པའང་བཟླས། འཁོར་ལོ་གསུམ་གྱི་སྔགས། ཨོཾ་ཀ་ར་ཀ་ར་པྲ་ཙཎྜ་ཡེ་ཧཱུྃ་ཧཱུྃ་ཕཊ། ཞེས་སོགས་སྦྱར་ཏེ་ཁྲི་ཕྲག་གཉིས། ཨོཾ་ཌ་ཀི་ནི་ཡེ་ཧཱུྃ་ཧཱུྃ་ཕཊ་ཞེས་པ་ནས། ཨོཾ་རུ་པི་ནཱི་ཡེ་ཧཱུྃ་ཧཱུྃ་ཕཊ། ཞེས་པའི་བར།
ཨོཾ་ཀཱ་ཀཱ་སྱེ་ཧཱུྃ་ཧཱུྃ་ཕཊ། ཞེས་པ་ནས། ཨོཾ་ཡ་མ་མ་ཐ་ན་ཡེ་ཧཱུྃ་ཧཱུྃ་ཕཊ། ཞེས་མ་མོ་བཅུ་གཉིས་སྔགས། ལྔ་སྟོང་ལྔ་བརྒྱ་རེ་བཟླས། སྙིང་པོའི་རྣལ་འབྱོར་མ་བཞི་ལའང་ལྔ་བརྒྱ་རེ་རེ་དང་། སྒོ་མཚམས་མ་བརྒྱད་ལ་སྟོང་ཕྲག་ལྔ་རེ་བཟླས་པར་བཤད་པ་ནི། གཞུང་གི་འབྲུ་མནོན་ལ་འོ་ལེ་བ་འགྲིག་ཀྱང་། སྔགས་ཉུང་དུ་བཏང་བ་དགོས་པ་མེད་པའི་ཕྱིར་དང་། སྙིང་པོའི་རྣལ་འབྱོར་མ་བཞི་ལས་སྒོ་མཚམས་མ་བརྒྱད་སྔགས་མང་བར་བཟླ་དགོས་པ་ལ་ཤེས་བྱེད་མེད་པའི་ཕྱིར་རོ། །
དེ་ཡང་སྔགས་རྣམས་བདག་བསྐྱེད་ཀྱི་ལྷའི་རྣལ་འབྱོར་དང་ལྡན་པའི་སྟན་ཐོག་གཅིག་ལ་བཟླས་པ་རྣམས་གྲངས་རྩི་དགོས་ཀྱི། རྗེས་སྤྱོད་ཀྱི་གནས་སྐབས་སུ་བཟླས་པ་སོགས་ནི་མི་ཐེའོ། ། གསུམ་པ་ལས་བསྒྲུབ་པའི་བཟླས་པ་ནི། རྩ་སྔགས་ལ་བརྟེན་ནས་བསྒྲུབ་པ་ལ། འབུམ་ཕྲག་གཅིག་བཟླ་དགོས་པ་སོགས་དེ་དང་དེའི་གནས་སྐབས་སུ་ཤེས་པར་བྱའོ། ། སྤྱིར་བསྙེན་པའི་གྲངས་ལ་སྔགས་ཀྱི་ཡི་གེ་འབྲུ་བཅོ་ལྔ་ཡོད་པ་མན་ལ་འབྲུ་འབུམ། དེ་ལས་ལྷག་པ་སུམ་ཅུ་རྩ་གཉིས་ཡན་ལ་འབུམ་ཕྲག་རེ་བཟླས་དགོས་པར་བཤད། རྗེ་བཙུན་གོང་མ་རྣམས་སྔགས་འབུམ་ཕྲག་གཅིག་བཟླས་དགོས་པ་ལ། རྩོད་དུས་ཡིན་པས་བཞི་འགྱུར། ངེས་པར་འགྲུབ་ངེས་པ་ལ་དེ་ཡང་ཉིས་འགྱུར་དུ་བཞེད།
ཇི་ལྟར་བཟླ་བའི་དམིགས་པ་ནི། གཙོ་བོའི་ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྔགས་ཀྱི་ཕྲེང་བ་བྱུང་སྟེ་ཞལ་ནས་ཐོན། ཡུམ་གྱི་ཞལ་དུ་ཞུགས། ཡུམ་གྱི་ཐུགས་ཀར་ཉི་མའི་ཟླ་བའི་དཀྱིལ་འཁོར་གྱི་སྟེང་དུ་ཨྃ་ངམ་བྃ་ལ། ཡབ་ཡུམ་གཉིས་སུ་མེད་པའི་ཚུལ་གྱིས་ཐིམ། ཡུམ་གྱི་བྷ་ག་ནས་ཐོན། ཡབ་ཀྱི་རྡོ་རྗེའི་ལམ་ནས་ཞུགས། ཐུགས་ཁའི་ཧཱུྃ་ལ་ཐིམ་པའི་ཚུལ་གྱིས་བཟླ། དེ་ཡང་ཞི་བ་ལ་ཁ་དོག་དཀར་པོ། མདའི་ཤུགས་ཀྱིས་འགྲོ་བ་ལྟར།
སྔགས་ཀྱི་ཁ་དོག་དཀར་པོར་བྱས་ཀྱང་སྡིག་པ་ཞི་ནས་བྱང་ཆུབ་ཐོབ་པར་རུང་མོད་ཀྱི། དེ་ལྟ་ནའང་། འདིར་མཆོག་བསྒྲུབ་པ་ལ་ཡི་དམ་གྱི་ཁ་དོག་དང་མཐུན་པའི་ཁ་དོག་སྔོན་པོ། སྔགས་རྣམས་མདའི་ཤུགས་ཀྱིས་འགྲོ་བ་སྟེ། ཡིག་ཕྲེང་ལ་བྲིས་པ་ལྟར། སྦོ་བསྒྲིགས་ཏེ་འགྲོ་བ་འོད་ཟེར་དཀར་པོ་འཕྲོ་བའོ། ། མདའི་ཤུགས་ཀྱིས་འགྲོ་བ་གཅིག་གི་མཇུག་ལ་གཅིག་གི་མགོ་མཐུད་དེ་འགྲོ་བ་ལ་འབྲུ་མནོན་ན། དབང་ལ་ལྕགས་སྒྲོག་ལྟར་འགྲོ་བར་བཤད་པ་དང་ཁྱད་པར་མེད་པར་འགྱུར་རོ། ། སྔགས་ལས་འོད་ཟེར་དཔག་ཏུ་མེད་པ་འཕྲོས། སེམས་ཅན་ཐམས་ཅད་ལ་ཕོག་སྡིག་སྒྲིབ་སྦྱངས།
འཁོར་ལོ་གསུམ་གྱི་གོ་འཕང་ལ་བཀོད། ཡང་འོད་ཟེར་གྱི་སྣ་ལ་མཆོད་པའི་བྱེ་བྲག་བསམ་གྱིས་མི་ཁྱབ་པ་སྤྲུལ་ཏེ། ཞིང་སྐྱེས་ཀྱི་རྡོ་རྗེ་མཁའ་འགྲོ་མ་རྣམས་མཆོད། དེ་རྣམས་ཀྱི་ཐུགས་རྒྱུད་བསྐུལ། སྐུ་གསུང་ཐུགས་ཀྱི་ཡོན་ཏན་རྣམས་བསྡུས་ནས། འོད་ཟེར་རྣམས་ཚུར་འདུས་བདག་ཉིད་ལ་ཐིམས་པས། རྒྱུད་བྱིན་གྱིས་བརླབས་པར་བསམ་ཞིང་བཟླ། འཁོར་གྱི་སྔགས་བཟླས་པའི་ཚེ། ཡབ་ཡུམ་ཞལ་སྦྱོར་རྣམས་ནི་སྔར་བཞིན་དུ་བཟླ། ཡུམ་རྐྱང་རྣམས་ལ་འཁོར་བའི་དམིགས་པ་དང་།
བཀོད་པ་གཉིས་ལས། དང་པོ་ནི། ཞལ་ནས་ཐོན་ཏེ་ལྟེ་བར་ཞུགས་ཏེ་འཁོར་བར་བཟླ། བཀོད་པ་ནི། ཐུགས་ཀར་ཉི་མའམ་ཟླ་བའི་དཀྱིལ་འཁོར་གྱི་སྟེང་དུ་རང་རང་གི་ས་བོན་གྱི་མཐར། ཡིག་འབྲུ་རྣམས་མི་གྲལ་ལ་འཁོད་པ་ལྟར། གཡོན་སྐོར་ཨོཾ་ཙོག་ཙོག་འཁོད་པར་བསམ་པ་ལ་བཟླས་ཀྱི་ཨོཾ་གྱིས་སྣ་དྲངས་ནས་སྐོར་བ་བསྐོར་བ་ལྟར་བྱེད་པ་ནི་ཆེས་ཤིན་ཏུ་མི་འཐད་དོ། ། ཤེས་རབ་བློ་འཕེལ་སོགས་ལ་སྔགས་འཁོར་བར་བཤད་པ་ནི། གཞན་དང་མི་འདྲ་བའི་དགོས་པ་ཟུར་པ་གཅིག་ཡོད་པས་དམིགས་ཀྱིས་བསལ་བ་ཡིན་ནོ། ། དེ་ཡང་རྩ་སྔགས་གཉིས་ནི་སྐུ་བསྐུལ་བའི་འབོད་པ་ཡིན་ནོ། །
སྙིང་པོ་ནི་གསུང་བསྐུལ་བ་དང་། ཉེ་བའི་སྙིང་པོ་ནི་ཐུགས་བསྐུལ་བ་ཡིན་ནོ། ། འཁོར་རྣམས་ཀྱི་མཚན་སྔགས་ནི་སྐུ་བསྐུལ་བ་དང་། ས་བོན་ཐུགས་བསྐུལ་བ་ཡིན་ནོ། ། ཕྲེང་སྔགས་རྣམས་ཀྱང་རྩ་སྔགས་དང་སྙིང་པོའི་སྙིང་པོ་དང་། ཉེ་སྙིང་གི་ཉེ་སྙིང་ཞེས་བཤད་པ་ཡང་། སྙིང་པོ་དང་ཉེ་སྙིང་གི་ཁོངས་སུ་འདུའོ། ། པུ་ཛ་ཨོ་ཨ་སོགས་འཁོར་ལོ་གསུམ་གྱི་ས་བོན་དུ་བཤད་པ་ནི་འབྲེལ་མེད་ཅིང་། དེས་ན་ཐུགས་འཁོར་གྱི་ས་བོན་ཧཱུྃ་སྔོན་པོ་རིང་པོ་དང་། གསུང་གི་རྣམས་ནི་ཨཱཿདམར་པོ་རིང་ཆ་ཚེག་དྲག་དང་བཅས་པ་དང་།
སྐུའི་རྣམས་ནི་ཨོཾ་དཀར་པོ་དང་། མ་མོ་བཅུ་གཉིས་ཀྱི་ས་བོན་ནི། ཧཱུྃ་རིང་པོ་རང་རང་གི་མདོག་དང་མཐུན་པ་རྣམས་ཡིན་ནོ། ། བསྐྱེད་པའི་རིམ་པའི་རྣལ་འབྱོར་བསྟན་ཟིན་ཏོ།། །། རྫོགས་རིམ་ཐོབ་པ་ཡིན་ན། སྒྲུབ་ཐབས་སུ་བཤད་པ་ལྟར་སྒོམ་མོ། ། མ་ཐོབ་པ་ཡིན་ན་འདིར་བསྒོམ་མི་དགོས་གསུངས་སོ། ། དཀྱིལ་འཁོར་བསྡུ་བ་ནི། ཐུགས་ཁའི་ཧཱུྃ་ལས་འོད་འཕྲོས་པས། ཕྱི་རོལ་སྣོད་བཅུད་ཀྱི་འཇིག་རྟེན་ཐམས་ཅད་སྲུང་འཁོར་དུར་ཁྲོད་ལ་བསྡུ།
དེ་ཡང་གཞལ་ཡས་ཁང་ལ་བསྡུ། འཁོར་གྱི་ལྷ་རྣམས་ཕྱེད་སྣ་བུག་གཡས་དང་། ཕྱེད་གཡོན་ནས་བསྡུ་བར་སློབ་དཔོན་གྱིས་བཤད། དགེ་བསྙེན་དར་མ་གྲགས་ཀྱིས། དཔའ་བོ་རྣམས་གཡས་དང་། དཔའ་མོ་རྣམས་གཡོན་ནས་བསྡུ་བར་བཤད་པ་ལྟར། དཔའ་བོ་རྣམས་གཡས་ནས་བསྡུས་ནས་ཁམས་སོ་སོ་ལ་ཐིམ། དཔའ་མོ་རྣམས་གཡོན་ནས་བསྡུས་ནས་རྩ་སོ་སོ་ལ་ཐིམ་པར་བསམ། གཞལ་ཡས་ཁང་བསྡུས་ནས་ལུས་དཀྱིལ་གྱི་ཆ་སོ་སོ་ལ་ཐིམ་པར་བསམ། དེ་ནས་རང་ཉིད་གཙོ་བོ་ཡབ་ཡུམ་དུ་གནས་པ་ལ།
དཔའ་བོ་དང་དཔའ་མོའི་གོ་ཆ་དང་གོ་ཆ་ཆེན་པོ་བཀོད། འཚམ་རྔམ་སྔགས་ཀྱིས་བསྲུང་བ་བྱ། དེ་ལྟར་བསྲུངས་ནས། ཡང་བདག་དང་སྣང་བ་ཐམས་ཅད་ལྷའི་སྐུར་བསྒོམ་པ་སྐུའི་དགའ་བ། བཅོམ་ལྡན་འདས་ཀྱི་རྐང་པ་བརྒྱད་པའི་རྗེས་ལ་ཡི་གེ་བདུན་པ་ཟློས་ཤིང་སྒྲ་གྲག་པ་ཐམས་ཅད་སྔགས་སུ་བཟླས་པར་བསྒོམ་པ་གསུང་གི་དགའ་བ། སེམས་གཉིས་སུ་མེད་པའི་ཡེ་ཤེས་དང་། བདེ་སྟོང་གི་ངོ་བོར་ཤེས་པར་བྱས་པ་ཐུགས་ཀྱི་དགའ་བའོ། ། རྗེས་སྤྱོད་ཀྱི་གནས་སྐབས་སུ། ཕྱི་རོལ་མཎྜལ་མཆོད་པ་དང་། ཚེས་བཅུའི་མཆོད་པ།
རིགས་ལྡན་མའི་མཆོད་པ་སོགས་ཅི་ནུས་བྱས་ཤིང་། གཏོར་མའི་རྣལ་འབྱོར་ནི། གྲུབ་ན་ཐུན་བཞིའི་འཇུག་ཏུ་གཏོར་མ་བཏང་། མ་གྲུབ་ན་སྲོད་ཐུན་གྱི་རྗེས་ལ་གཏོར་མ་ངེས་པར་བཏང་དགོས། དེ་ལ་ལྕགས་དང་བསེ་ལ་སོགས་པའི་སྣོད་མ་ཡིན་པ། རིན་པོ་ཆེ་ལ་སོགས་པའི་སྣོད་བཟང་པོར་གཏོར་མ་འབྲས་ལ་སོགས་པའི་བཟའ་བ་དང་། མཁུར་བ་ལ་སོགས་པའི་བཅའ་བ་དང་། ཞོ་ལ་སོགས་པའི་ལྡག་པ་དང་། ། ཆང་ལ་སོགས་པའི་བཏུང་བ་དང་། ཁ་ན་མ་ཐོ་བ་མེད་པའི་ཤ་དང་ཉ་ཤ་ལ་སོགས་པ་ལ་སྤོས་སྣ་ཚོགས་ཀྱིས་བཏབ་པས་བརྒྱན།
མདོར་ན་ཟས་བཟང་དགུ་སྣ་ཚོགས་ཀྱིས་བརྒྱན་ནོ། ། མ་འབྱོར་ན་ནས་ཀྱི་བག་ཟན་ལའང་རུང་སྟེ། རྡོ་རྗེ་མཆུའི་དམ་ཚིག་གི་གཟུགས་སུ། ནས་ཀྱི་བག་ཟན་ལ་བྱས་པའི་གཏོར་མ་པདྨའི་དབྱིབས་ཅན་མདུན་དུ་བཞག་ལ། ཞེས་གསུངས་པས། ལྟེ་བ་པདྨའི་ལྟེ་བ་ལྟར་ཟླུམ་པོ། རྩེ་རྣོ་བོ་མིན་པ། འཐེབ་ཀྱུ་བཞིའམ་བརྒྱད་ལ་སོགས་པའི་པདྨའི་འདབ་མ་ལྟར་བྱས་པའོ། ། དེའང་འབྱོར་ན་གསུམ། མ་འབྱོར་ན་གཉིས།
ཁྱད་པར་དུ་ནག་པོ་ཆེན་པོ་དང་། འཇིག་རྟེན་པའི་གཏོར་མ་ལ། གདན་བཞི་ལས། མར་དང་ཆང་དང་ཞོ་ལ་སོགས་པའི་མཐེབ་ཀྱུས་སྐོར་བར་བྱའོ། ། ཞེས་བཤད་པ་ལྟར་རོ། ། བསང་སྦྱང་བྱིན་གྱིས་བརླབས་ལ། བསང་སྦྱང་ནི་སྔར་བཤད་པ་ལྟར་རོ། ། དེ་ཡང་སྦྱང་བ་ལ། དང་པོར་ནང་མཆོད། དེ་ནས་ཆུ།
དེ་ནས་ཆང་གིས་སྦྱང་ངོ་། ། དེ་ལ་རིན་པོ་ཆེ་པ་ན་རེ། རོང་པ་ཤེས་རབ་སེང་གེས། གཏོར་མ་ལ་དང་པོར་ཆང་། དེ་ནས་ཆུ། དེ་ནས་བདུད་རྩིས་བྱིན་གྱིས་བརླབས་སོ། ། དེ་ལ་ཆང་ནི་གཏོར་མའི་རྫས་ཡིན་པས་བླུགས། ཆུ་བླུགས་པ་ཀུན་གྱི་སྲོལ་ཡིན། དེ་ནས་དེ་ཐམས་ཅད་ནང་མཆོད་ཀྱིས་བྱིན་གྱིས་བརློབ་པ་ཡིན། ས་སྐྱ་པ་ལྟར་ན།
རྗེ་ཐོག་ཏུ་འབངས་ཤོར་བའི་སྐྱོན་ཡོད་གསུངས་པ་ནི། ཕོ་ཚོད་ཚབས་སུ་སོང་སྟེ། སཾ་བུ་ཊི་ལས། རྫས་ནི་འདི་དག་ཐམས་ཅད་ལ། ། བདུད་རྩི་ལྔས་ནི་སྦྱང་བར་བྱ། ། ཞེས་གསུངས་པའི་ཕྱིར། རྡོ་རྗེ་གདན་བཞི་ལས་ཀྱང་། དེ་ལྟར་དུ་གསུངས་པས་སོ། ། རང་ལུགས་ལ་བླ་མ་རོང་པའི་དེ་བྱེད་ཞེས་གསུངས་སོ། ། ཁྱོད་ཀྱི་རྗེ་འབངས་ཀྱི་གོ་རྒྱུ་དེ།
རྫས་ཀྱི་སྒོ་ནས་རྗེ་འབངས་སུ་འཇོག་ན། ཁྱེད་རང་ལའང་རྗེ་ཐོག་ཏུ་འབངས་ཤོར་བའི་སྐྱོན་གནས་ཏེ། ཆུ་བས་ཆང་བཟང་བར་ཁྱེད་རང་ཁས་ལེན་དགོས་པའི་ཕྱིར། བྱིན་གྱིས་བརླབས་མ་བརླབས་ཀྱི་སྒོ་ནས་འཇོག་ཅེ་ན། བླ་མེད་ཀྱི་གནས་སྐབས་སུ། ཕྱི་སྣོད་ཀྱི་འཇིག་རྟེན་ཐམས་ཅད་གཞལ་ཡས་ཁང་། མཆོད་རྫས་ཐམས་ཅད་ཟག་པ་མེད་པའི་མཆོད་རྫས་སུ་བྱིན་གྱིས་བརླབས་པ་མི་ཡིན་ནམ། སྤྱིར་དེ་ལྟར་ཡིན་མོད། དེ་ལྟ་ན་ཡང་ཆང་དང་། ནང་མཆོད་གཉིས་ལ་བདུད་རྩི་ལྔར་བྱིན་གྱིས་བརླབས་མ་རླབས་ཀྱི་ཁྱད་པར་ཡོད་ཅེ་ན།
ད་དུང་ཡང་རྗེ་ཐོག་ཏུ་འབངས་ཤོར་བའི་སྐྱོན་མི་ཁེགས་ཏེ། དཀྱིལ་འཁོར་གྱི་ཆུ་གཉིས་སྔོན་དུ་འགྲོ་བའི་མཆོད་པ་སོགས་བྱིན་གྱིས་བརླབ་པའི་མགོ་ལ་བྱིན་རླབས་མེད་པའི་མཆོད་རྫས་གསར་པས་གསོ་དགོས་པས་སོ། ། གལ་ཏེ་དེའི་ཚེ་བྱིན་རླབས་ཅན་ལས་ཅུང་ཟད་བླངས་ཏེ་གསར་པས་གསོ་ལ། དེའི་མགོ་ལ་བྱིན་རླབས་ཅན་དེ་གནོན་པའི་ཕྱག་ལེན་ཡོད་པས་སྐྱོན་མེད་དོ་ཞེ་ན། དེ་ལྟར་ན་གཏོར་མ་གསོ་བའི་ཚེ་ན་ཡང་། བྱིན་རླབས་ཅན་གྱི་གཏོར་མའི་རྩེ་མོ་བཅད་དེ་གཏོར་ཟན་གསར་པ་སྒྲོན་པ་སོགས་ཀྱི་སྐྱོན་མཐའ་ཡས་པ་ཡོད་པས། དེ་ལྟ་བུའི་རྟོགས་བཏགས་ལ་སྙིང་པོ་མེད་དོ། ། ཁྱེད་ཀྱིས་དྲངས་པའི་སཾ་བུ་ཊིའི་ལུང་དེ། ཁྱེད་ཀྱི་གྲུབ་མཐའི་ཤེས་བྱེད་དུ་མ་འབྲེལ་ཏེ། རྫས་ནི་འདི་དག་ཐམས་ཅད་ལ། །
བདུད་རྩི་ལྔ་ཡི་སྦྱང་བ་བྱ། ། ཞེས་གསུང་གི བདུད་རྩི་ལྔས་བྱིན་གྱིས་བརླབས་པར་བྱ་ཞེས་མ་གསུངས་ཤིང་། དེས་ན་འཇིག་རྟེན་པའི་རྒྱལ་པོ་ལ་སོགས་པ་ཟས་ཟ་བའི་སྔོན་རོལ་དུ། ཆུ་གཙང་མ་ལ་སོགས་པས་གསང་གཏོར་བྱེད་པ་ལྟར། གཏོར་མ་འབུལ་བའི་སྔོན་རོལ་དུ་ཆུ་གཙང་གིས་སྦྱོང་བ་ཡིན་ནོ། ། དེ་ཡང་སྦྱངས་མ་ཐག་བྱིན་གྱིས་བརླབས་ནས་འབུལ་དགོས་ཀྱི། ཆུ་སོགས་ཀྱིས་སྦྱངས་ནས་གནས་གཞན་དུ་ཁྱེར་ཏེ་འབུལ་བ་ནི། ལག་ལེན་ཙམ་ལ་ཡང་བློ་ཁ་མ་ཕྱོགས་པ་ཡིན་ནོ། ། བྱིན་གྱིས་བརླབས་པ་ནི།
གཏོར་སྣོད་ཀྱི་འོག་ཏུ་ཡཾ་ལས་རླུང་དང་། རཾ་ལས་མེའི་དཀྱིལ་འཁོར་བསམ་ཏེ། རྡོ་རྗེ་མཁའ་འགྲོ་དང་། སཾ་བུ་ཊི་ལས། སྦུད་པ་སྦར་བ་ཉིད་དང་ནི། ། ཞེས་གསུངས་པ་ལྟར། འཇིག་རྟེན་པ་རྣམས་གཡོས་བྱེད་པ་ལ། སྦུད་པ་སོགས་ཀྱི་རླུང་དང་མེ་དགོས་པ་ལྟར་རོ། ། དེའི་སྟེང་དུ་རྒྱུད་སྡེ་བཞི། ཁ་ཅིག་ཏུ་རུ་རུ་ལས་མི་མགོའི་སྒྱེད་བུ་རློན་པ་གསུམ་དང་།
གཞན་དག་ཏུ་ཀཾ་ཀཾ་ལས་མི་མགོའི་སྒྱེད་བུ་གསུམ་བཤད་ཀྱང་འདི་པ་ལ་དེའི་བཤད་པ་མེད་པས་མེད་ཀྱང་རུང་། དེ་ནས་མེའི་དཀྱིལ་འཁོར་གྱི་སྟེང་དུ་ཨ་ལས་རིན་པོ་ཆེའི་སྣོད་སོགས་ཡོད་ཀྱང་། འདིར་ཨ་ལས་བྱུང་བའི་ཐོད་པ་ཕྱི་དཀར་ལ་ནང་དམར་བ་བསམ་ཏེ། དེ་ཡང་ཐབས་ཤེས་གཉིས་མཚོན་པའོ། ། ཐོད་པ་ལ་དངོས་སུ་བཤད་པ་མེད་ཀྱང་། རྡོ་རྗེ་མཁའ་འགྲོའི་འགྲེལ་པར། ཆོས་འབྱུང་ཕྱི་དཀར་ལ་ནང་དམར་བ་ནི་ཐབས་ཤེས་གཉིས་མཚོན་པར་བྷ་ཝ་བྷ་ཏྲས་བཤད་པ་ལས་ཤེས་སོ། ། དེའི་ནང་དུ་ཟླ་བའི་དཀྱིལ་འཁོར་གྱི་སྟེང་ན་ཤ་ལྔ་བདུད་རྩི་ལྔ་སོགས་བསྐྱེད་པ་ལ་ཕ་རྒྱུད་ཀྱི་གནས་སྐབས་ཁ་ཅིག་ཏུ་ཤ་ལྔ་ཙམ་བཤད་ནས་བདུད་རྩི་ལྔ་མ་བཤད། གཞན་དག་ཏུ་བདུད་རྩི་ལྔ་བཤད་ནས་ཤ་ལྔ་མ་བཤད་པ་དང་། ཕལ་ཆེ་བ་ལ་བདུད་རྩི་ལྔ་བཤད་ཅིང་།
ཤ་ལྔ་མ་བཤད་པ་དང་། སྐབས་ལ་ལར་གཉིས་ཀ་བཤད་པ་ཡོད་ཀྱང་། ཡེ་ཤེས་ལྔ་བཤད་པ་ནི་ཉུང་ངོ་། ། འདིར་ནི། རྫས་བཅུ་ལ་ནི་ལྔར་བསམ་བྱ། ། ཞེས་གསུངས་པས། ཤ་ལྔ་བདུད་རྩི་ལྔ་དེའི་སྟེང་དུ་ཡེ་ཤེས་ལྔ་དང་བཅས་པ་བསྐྱེད་པ་ཡིན་ལ། ཤ་ལྔ་གཡས་བསྐོར། བདུད་ཙ་ལྔ་ཤར་དབུས་ནུབ་བྱང་ལྷོ་རྣམས་སུ་བདུད་རྩི་ལྔ་རང་རང་གི་སྐད་དོད་ཀྱི་མིང་ཡིག་དང་པོ་ལས་བསྐྱེད། ཡེ་ཤེས་ལྔ་པོ་ཡང་།
འཇིགས་བྱེད་རྭ་ལུགས་པ་རྣམས་ནི་དེ་བཞིན་གཤེགས་པ་རིགས་ལྔའི་སྐུར་བསྒོམ་པ་དང་། ཁ་ཅིག་ཏུ་ས་བོན་ཙམ་བཤད་པ་ཡོད་པ་ལས། འདིར་ས་བོན་ཉིད་བཀོད་ནས་ལྷའི་ངོ་བོར་མོས་པ་བྱེད་དོ། ། བླ་མེད་ཀྱི་རྒྱུད་སྡེ་ཕལ་ཆེ་བར་ཤ་ལྔ་བདུད་རྩི་ལྔ་འབུལ་ཀྱང་། བདུད་རྩིའི་ཁུ་བར་བྱས་འབུལ་བ་ལ་འཆམ་མོ། ། ལམ་འབྲས་ཀྱི་གནས་སྐབས་སུ། སྦྱངས་གཞི་མཚོན་པ་ཤ་ལྔ། སྦྱོང་བྱེད་ཀྱི་ལམ་མཚོན་པ་བདུད་རྩི་ལྔ། ཡེ་ཤེས་ལྔ་པོ་སྦྱང་འབྲས་མཚོན་པ་ཡོད་ཀྱང་། འདིར་དེ་ལྟ་བུའི་བཤད་པ་མེད་དོ། །
དེའི་སྟེང་གི་མཐོ་གང་ཙམ་གྱི་ནམ་མཁར་ཨོཾ་དཀར་པོ་མགོ་བོ་འཐུར་དུ་ལྟ་བ། བདུད་རྩི་འཛག་པའི་རང་བཞིན་ཅན་ཏེ། སྤྱི་བོ་ན་ཧཾ་མགོ་འཐུར་དུ་ལྟ་བ་བྱང་ཆུབ་ཀྱི་སེམས་འཛག་པའི་རང་བཞིན་ཅན་མཚོན་པའོ། ། དེའི་སྟེང་དུ་ཟླ་བའི་དཀྱིལ་འཁོར་གྱི་སྟེང་དུ་བྱང་ཆུབ་ཀྱི་སེམས་ཀྱི་རང་བཞིན་ཁ་ཊྭཱྃ་ཀ་མགོ་འཐུར་དུ་ལྟ་བ་ལ་ཧཱུྃ་གིས་མཚན་པ། ཧཱུྃ་ལས་འཕྲོས་པའི་འོད་ཟེར་གྱིས་བསྐུལ་ཏེ། རླུང་གི་བ་དན་ལ་ཕོག རླུང་བསྐུལ། དེས་མེ་སྦར་ཏེ་ཐོད་པ་བསྲོས་པ་ལས་རྫས་རྣམས་གོང་བུའི་རྣམ་པར་ཡོད་པ་དེ་བཞུ། དེའི་རླངས་པ་ཨོཾ་དང་ཁ་ཊྭཱྃ་ཀ་ལ་ཕོག་པས་བདུད་རྩིའི་རྒྱུན་འཛགས། དེ་ཉིད་ལས་བྱུང་བའི་འོད་ཟེར་རླངས་པ་དང་བཅས་པ་ཕྱོགས་བཅུར་འཕྲོས་པས།
སངས་རྒྱས་ཐམས་ཅད་ཀྱི་ཐུགས་ཁ་ནས་ཐོད་པ་བདུད་རྩིས་གང་བ་དུ་མ་སྤྱན་དྲངས། ཐོད་པ་ལ་ཐོད་པ། བདུད་རྩི་ལ་བདུད་རྩི་གཉིས་སུ་མེད་པར་ཐིམ་པ་འདི་པའི་ལུགས་ཡིན། ཁ་ཅིག་ལྷའི་སྐུའི་རྣམ་པར་སྤྱན་འདྲེན་པ་དང་། ཁ་ཅིག་བདུད་རྩིའི་ཁུ་བའི་རྣམ་པར་སྤྱན་འདྲེན་པ་ཡང་ཡོད་དོ། ། ཁ་ཊྭཱཾ་ཀ་ཨོཾ་དང་བཅས་པ་བབས་ནས་གཡོན་སྐོར་དུ་ལན་གསུམ་དཀྲུགས་ཤིང་། ཐོད་པའི་ནང་གི་བདུད་རྩི་དང་དབྱེར་མེད་དུ་འདྲེས་པས། ཁ་དོག་དྲི་རོ་ནུས་པ་ཕུན་སུམ་ཚོགས་པར་བསམ་མོ། ། ཨོཾ་ཨཱཿཧཱུྃ་ལན་མང་དུ་བརྗོད་པ་ནི། བུམ་བཟླས་བྱེད་པའི་དོད་ལྟ་བུ་ཡིན་གསུང་།
ཧ་ཧོ་ཧྲིཿཞེས་བརྗོད། འདི་ཉིད་རྡོ་རྗེ་གདན་བཞིར་རྒྱས་པར་བཤད་དེ། ཧ་ལས་རྣམ་པར་སྣང་མཛད་སྐུ་མདོག་དཀར་པོ། ཧྲིཿལས་འོད་དཔག་མེད་དམར་པོ། ཧོ་ལས་མི་བསྐྱོད་པ་སྔོན་པོ། གསུམ་ཀའང་ཞལ་གཅིག་ཕྱག་གཉིས་རྡོ་རྗེ་སྐྱིལ་ཀྲུང་གིས་བཞུགས་པ། ཡུམ་དང་བཅས་པ་བསྐྱེད། སྐུ་གསུང་ཐུགས་བྱིན་གྱིས་བརླབས། ཐུགས་ཁའི་ཧཱུྃ་ལ་འོད་འཕྲོས་པས་རང་འདྲ་བའི་ཡེ་ཤེས་སེམས་དཔའ་སྤྱན་དྲངས། གཉིས་སུ་མེད་པར་སྟིམ།
རྣམ་སྣང་ལས་འོད་འཕྲོས་བདུད་རྩི་ལ་ཕོག་པས་ཁ་དོག་ངན་པའི་དྲི་མ་བསལ་ནས་བལྟས་པ་ཙམ་གྱིས་ཟག་མེད་ཀྱི་བདེ་བ་བསྐྱེད་ནུས་པའི་ཁ་དོག་ཕུན་སུམ་ཚོགས་པ་སྦྲང་རྩི་དམར་སེར་གྱི་ཁ་དོག་ལྟ་བུར་གྱུར། འོད་དཔག་མེད་ལས་འོད་འཕྲོས། བདུད་རྩི་ལ་ཕོག་པས་རོ་ངན་པ་རྣམས་བསལ་ཏེ། མྱང་པ་ཙམ་གྱིས་ཟག་མེད་ཀྱི་བདེ་བ་བསྐྱེད་ནུས་པའི་རོ་ཕུན་སུམ་ཚོགས་གྱུར། མི་བསྐྱོད་པ་ལས་འོད་ཟེར་འཕྲོས། བདུད་རྩི་ལ་ཕོག་པས་དྲི་མ་ངན་པ་རྣམས་བསལ་ཏེ། བསྣམས་པ་ཙམ་གྱིས་ཟག་མེད་ཀྱི་བདེ་བ་བསྐྱེད་པར་ནུས་པའི་དྲི་ཕུན་སུམ་ཚོགས་པར་བསམ། མཐར་དེ་བཞིན་གཤེགས་པ་གསུམ་ཡང་འོད་དུ་ཞུ་ནས་བདུད་རྩི་ལ་ཐིམ་པས། དབྱེར་མེད་དུ་གྱུར་པས་བསམ་པར་བཤད། སཾ་བུ་ཊིར་ཡང་།
སྔགས་དེ་ཉིད་བཤད་ཅིང་། ལྷ་བསྐྱེད་པ་མ་བཤད་དོ། ། འདིར་ལྷ་བསྐྱེད་པའི་བཤད་པ་མེད་པས་ལྷ་མི་བསྐྱེད་ལ། སྔགས་དེ་ཉིད་ཀྱི་གོ་རྒྱུ་ཡང་། ཁ་དོག་དྲི་རོ་ངན་པ་བསལ་ནས། ཁ་དོག་དྲི་རོ་ཕུན་སུམ་ཚོགས་པར་བྱིན་གྱིས་བརླབས་པ་ཡིན་ནོ། ། གཏོར་མ་འབུལ་བའི་ཡུལ་ནི། མདུན་གྱི་ནམ་མཁར་སྐད་ཅིག་གིས། འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་རྟེན་དང་བརྟེན་པར་བཅས་པའི་དཀྱིལ་འཁོར་ཡོངས་སུ་རྫོགས་པར་གྱུར་ཞེས་ངག་ཏུ་བརྗོད་ཅིང་། སེམས་ཀྱིས་ཀྱང་སྐད་ཅིག་གིས་ལམ་སྟེ་གྱུར་པར་བསྒོམ།
རང་གཙོ་བོ་ཧེ་རུ་ཀར་གསལ་བའི་ཐུགས་ཁའི་ཧཱུྃ་ལས་འོད་འཕྲོས། དུར་ཁྲོད་བརྒྱད་ལ་ཕོག་པས། ལྷ་དྲུག་ཅུ་རྩ་གཉིས་ཀྱི་རྟེན་དང་བརྟེན་པར་བཅས་པའི་དཀྱིལ་འཁོར་ཡོངས་སུ་རྫོགས་པའི་དུར་ཁྲོད་བརྒྱད་དུ་གྱུར། སྔར་བཤད་པའི་སྔགས་དང་ཕྱག་རྒྱས་ཡེ་ཤེས་ཀྱི་འཁོར་ལོ་ཆ་དགུ་སྤྱན་དྲངས། ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། ཁ་ཅིག་ན་རེ། ཁྱོད་ཀྱི་དུར་ཁྲོད་བརྒྱད་པོ་དེ། ཡེ་ཤེས་ཀྱི་འཁོར་ལོ་ཆ་བརྒྱད་དུ་གྱུར་པ་དེ། དུར་ཁྲོད་བཟང་ནས་བསྒྱུར་བ་ཡིན་ནམ།
ངན་ནས་བསྒྱུར་བ་ཡིན། དང་པོ་ལྟར་ན། སྒྱུར་མི་དགོས་ལ། གཉིས་པ་ལྟར་ན་ཡང་། དཀྱིལ་འཁོར་གྱི་མཐའ་མར་ངན་པ་དེ་ཉིད་ཀྱིས་བསྐོར་བར་བསྒོམ་པ་མི་འཐད་དོ་ཞེ་ན། གསང་འདུས་པ་རྣམས་སྲིད་པ་གསུམ་གྱི་སྐྱེ་གནས་བཞིས་བསྡུས་པའི་སེམས་ཅན་ཐམས་ཅད། འོད་གསལ་གྱི་མེས་བཞུ་ནས། གསང་འདུས་ཀྱི་ལྷ་སོ་གཉིས་སུ་བསྒྱུར་བར་བཤད་པ་དང་། ཀྱེ་རྡོར་བ་རྣམས་འབྱུང་པོ་ཉེར་བཞི་ཡེ་ཤེས་པ་དགུག་གཞུག་བྱས་པའི་རྐྱེན་གྱིས། སྐུ་གསུང་ཐུགས་རྡོ་རྗེའི་ལྷ་ཚོགས་སུ་བསྒྱུར་བ་ཡོད་པ་དང་།
གཤིན་རྗེ་གཤེད་པ་རྣམས། ཕྱོགས་སྐྱོང་བཅོ་ལྔ་ལ་ཕུར་བུ་བཏབ་པའི་རྐྱེན་གྱིས་གཤིན་རྗེ་གཤེད་དུ་བསྒྱུར་བ་ཡོད་པ་ལྟར། འདིར་ཡང་དེ་བཞིན་དུ་ཡིན་ཞིང་། རྣམ་པ་གཅིག་ཏུ་ན། རྣལ་འབྱོར་པ་དབང་པོ་རབ་ཀྱིས་བྱིན་གྱིས་བརླབས་པའི་གཏོར་མ་དཀྱིལ་འཁོར་གྱི་འཁོར་ལོ་གཅིག་ལ་ཕུལ་བ་ལ་བསོད་ནམས་ཡོང་ན། ཆ་དགུར་བྱས་ཏེ་ཕུལ་བ་ལ་བསོད་ནམས་ཆེན་པོ་ཤིན་ཏུ་ཡང་ཡོང་བས། དེའི་ཆེད་དུ་ཡང་ཡིན་ནོ། ། མཐའ་མར་སླར་ཡང་དུར་ཁྲོད་བསྒོམ་པ་ནི། གསང་འདུས་དང་། ཀྱེ་རྡོར།
གཤེད་དམར་སོགས་ཀྱི་སྐབས་སུ། ཡེ་ཤེས་པ་ལས་ཐ་དད་པའི་འཇིག་རྟེན་པའི་གཏོར་མགྲོན་ཡོད་པ་ལྟར། འདིར་ཡང་དེ་ལྟ་བུའི་ཞིང་སྐྱོང་སོགས་བསྐྱེད་པ་ཡིན་ནོ། ། དེ་རྣམས་ཀྱི་ལྗགས་ཧཱུྃ་ལས་བྱུང་བའི་རྡོ་རྗེར་གྱུར་པའི་འོད་ཟེར་གྱི་སྦུ་གུ་ཅན་གྱིས་གཏོར་མ་དྲངས་ཏེ་གསོལ་བར་བསམས་ལ། དཔེར་ན་སོག་སྦུབས་ནས་ཆང་འདྲེན་པ་ལྟར་རོ། ། ཨོཾ་བཛྲ་ཨཱ་ར་ལི་ཧོ། ཞེས་སོགས་ཀྱི་སྔགས་དོན་ནི། རྡོ་རྗེ་མཁའ་འགྲོ་དམ་ཚིག་ཅན་རྣམས་དགྱེས་པ་ཆེན་པོའི་སྒོ་ནས་གཟིགས་ཞེས་པའམ། ལྟོས་ཤིག་ཅེས་པའོ། ། བཛྲ་ཌཱ་ཀི་ནི་ཁ་ཁཱ་ཞེས་པ་བཞིན།
རྡོ་རྗེ་མཁའ་འགྲོ་དང་སཾ་བུ་ཊི་ནས་བཤད་པའི་གཏོར་སྔགས་ཡིན་ནོ། ། སྔགས་ལན་དྲུག་གིས་དབུལ་ཏེ། དང་པོས་གཙོ་བོ་ཡབ་ཡུམ་ཆ་དགུ་ལ། གཉིས་པས་བདེ་ཆེན་འཁོར་ལོ། གསུམ་པས་ཐུགས་འཁོར། བཞི་པས་གསུང་འཁོར། ལྔ་པས་སྐུ་འཁོར། དྲུག་པས་དམ་ཚིག་གི་འཁོར་ཆ་དགུ་ལ་དབུལ་ལོ། ། དེ་ནས་ཕྱི་ནང་གི་མཆོད་ནས། རྐང་པ་བརྒྱད་པས་བསྟོད།
འདོད་དོན་ལ་གསོལ་བ་གདབ་བོ། ། གཏོར་མ་གསུམ་ཡོད་ན་དུས་གཅིག་ལ་བྱིན་གྱིས་བརླབས། ཐམས་ཅད་ཀྱི་ཕུད་འདས་པའི་ལྷ་ལ་འབུལ་ཏེ། བཟའ་དང་བཏུང་བ་གང་ཡིན་པའི། ། ཕུད་ནི་གཤིན་རྗེའི་གཤེད་ལ་འབུལ། ། ཞེས་གསུངས་པ་ལྟར་རོ། ། གཏོར་མ་གསུམ། ཨོཾ་ཨཱཿཧཱུྃ་གིས་སླར་ཡང་བདུད་རྩིར་བསྒྱུར། ཧ་ཧོ་ཧྲིཿཁ་དོག་དྲི་རོ་ཕུན་སུམ་ཚོགས་པར་བྱས་ནས་གུར་གྱི་མགོན་པོ་ལྕམ་དྲལ་ལ་འབུལ། དེ་ཡང་ཀྱེ་རྡོར་གྱི་སྐབས་སུ་མགོན་པོ་རྐྱང་པ་ལ་ཕུལ་བས་ཆོག་པར་བཤད་ཀྱང་།
འདིར་གཉིས་ཀ་ལ་འབུལ་དགོས་ཏེ། བྲམ་ཟེ་མཆོག་སྲེད་ཀྱིས་བདེ་མཆོག་གི་སྒྲུབ་པ་མཛད་པའི་སྐབས་སུ། འདོད་ཁམས་དབང་ཕྱུག་མས་བར་ཆད་བརྩམས་པ་ལ། རྡོ་རྗེ་ནག་པོ་ཆེན་པོ་ལ་འདུལ་བར་གསོལ་བ་བཏབ་པས། དེ་ཉིད་བཏུལ་ཏེ། ལྷ་མོ་རེ་མ་ཏིས་དེ་ནས་བཟུང་སྟེ། འཁོར་ལོ་བདེ་མཆོག་གི་སྒྲུབ་པ་པོ་རྣམས་ཀྱི་བར་ཆད་བསྲུང་ཞིང་མཐུན་རྐྱེན་བསྒྲུབ་པར་དམ་བཅས། སློབ་དཔོན་གྱིས་ཀྱང་རྗེས་འཇུག་རྣམས་ཀྱིས་གཏོར་མ་འབུལ་བར་བཀའ་དགོས་པས། ལྕམ་དྲལ་གྱི་དོན་ནི་རིགས་མི་མཐུན་གཉིས་ལྷན་ཅིག་ཏུ་བཞག་པ་ལ། དགོས་པ་ཁྱད་པར་ཅན་གཅིག་ཤིན་ཏུ་འགྲུབ་པས།
ལྕམ་དྲལ་ཞེས་བཏགས་པ་ཡིན་གྱི། མི་སྲིང་ངམ། ཡབ་ཡུམ་སོགས་ནི་མ་ཡིན་ནོ། ། གཏོར་མ་གསུམ་པ་འབུལ་བའི་ཡུལ་ནི། རུས་སྦལ་གྱི་འདུག་སྟངས་སྔར་བཤད་པའི་ཕྱག་རྒྱ་དང་སྔགས་ཀྱིས། ཡུལ་ཉེ་བཞི་དང་། དུར་ཁྲོད་བརྒྱད་དང་། གནས་སོ་གཉིས་ཀྱི་མཁའ་འགྲོ་ཆོས་སྐྱོང་དང་། ཞིང་སྐྱོང་ལ་སོགས་པ་རྣམས་སྤྱན་དྲངས་ལ། མདུན་དུ་བསྒོམ་པའི་དུར་ཁྲོད་རྣམས་ཀྱི་དམ་ཚིག་པ་ལ་དབྱེར་མེད་དུ་བསྟིམ་ཏེ།
དམིགས་པ་དང་ཕྱག་རྒྱས་གཏོར་མ་འབུལ་བ་སོགས་གཏོར་ཆོག་བཞིན་བྱ། གཏོར་སྔགས་དེ་ཉིད། ཨ་བྷི་དྷ་ན། རྡོ་རྗེ་མཁའ་འགྲོ། ཀུན་སྤྱོད། སཾ་བུ་ཊི་རྣམས་ནས་མཐུན་པར་བཤད་དོ། ། རྗེས་ལ་ཡིག་བརྒྱ་ཚར་གསུམ་གྱིས་ལྷག་ཆད་ཁ་བསྐང་། ནོངས་པ་བཟོད་པར་གསོལ། མཐེ་བོང་དང་སྲིན་ལག་འདུས་པའི་སེ་གོལ་གྱི་སྒྲ་དང་། ཨོཾ་ཨཱཿཧཱུྃ་བཛྲ་མུཿ
འཇིག་རྟེན་པའི་མགྲོན་རྣམས་གཏོར་མས་ཚིམ་ནས་དགྱེས་བཞིན་དུ་སྒྲུབ་པ་པོའི་བར་ཆད་བསྲུང་ཞིང་རང་རང་གི་ཞིང་དུ་གཤེགས་པར་བསམ། ཡེ་ཤེས་ཀྱི་འཁོར་ལོ་རྣམས་བདག་ལ་བསྡུ། འཇིག་རྟེན་པའི་གཏོར་མགྲོན་ལ་ཡང་། རྡོ་རྗེ་འཆང་གིས་རྒྱུད་བསྲུང་བར་བཀའ་བསྐོས་པའི་ཕྱོགས་སྐྱོང་སོགས་དང་། གཞི་བདག་སོགས་དབང་བསྐུར་ཐོབ་པ་རྣམས་ཡིན་གྱི། དབང་བསྐུར་མ་ཐོབ་པའི་འབྱུང་པོ་གང་ཡིན་ཐམས་ཅད་ལ། གསང་སྤྱོད་ཀྱི་སྐབས་སུ་རང་གར་གཏོར་མ་འབུལ་བ་ནི་མི་རུང་སྟེ། གསང་སྒྲོགས་སུ་ཡང་འགྱུར་ཞིང་། སྒྲུབ་པ་པོ་ལ་བར་ཆད་དུ་འགྱུར་བའི་ཕྱིར་རོ། ། ས་པཎ་གྱིས་གཏོར་མ་དབང་བསྐུར་ཐོབ་པའི་འབྱུང་པོ་ནང་དུ་བོས་ལ།
བདུད་རྩི་ལྔར་བྱིན་གྱིས་བརླབས་ལ་སྦྱིན། དབང་བསྐུར་མ་ཐོབ་པ་རྣམས་ལ་ཕྱི་རོལ་དུ་འདོད་ཡོན་ཐམས་ཅད་པར་བྱིན་གྱིས་བརླབས་ལ་སྦྱིན་ནོ། ། ཞེས་གསུངས་པ་ནི་ལེགས་པར་བཤད་པ་ཡིན་ནོ། ། དེ་ལྟར་རྣལ་འབྱོར་རྣམས་རྫོགས་ནས་ཉལ་བའི་ཚེ། རྡོ་རྗེ་ཕག་མོ་སྣ་གཡས་ནས་དྲངས་ཏེ་ལྟེ་བའི་ཨཾ་ལ་བསྟིམས། ཕྱག་བཅུ་གཉིས་ཀྱང་ཕྱག་དང་པོ་གཉིས་ལ་བསྡུ། ཞལ་གསུམ་ཡང་རྩ་ཞལ་ལ་བསྡུ། སྐུ་རིལ་པོ་ཡང་མེ་ལོང་ལ་ཧས་བཏབ་པ་པ་རིམ་གྱིས་མཐའ་ནས་བསྡུད་པ་ལྟར། བསྟོད་སྨད་གཡས་གཡོན་ནས་སྙིང་ཁའི་ཧཱུྃ་གི་བར་དུ་བསྡུ། ཧཱུྃ་ཞབས་ཀྱུ་ནས་ནཱ་དེའི་བར་དུ་བསྡུ།
དེ་ཡང་ཇེ་ཕྲར་གྱུར་ནས་མཐར་ཡལ་བར་བསྒོམས་ཏེ་མི་དམིགས་པའི་ངང་ལ་གཉིད་ལོག་གོ ། ལྡང་བའི་རྣལ་འབྱོར་ནི། ཡུལ་ཉེར་བཞིའི་མཁའ་འགྲོ་རྣམས་ཀྱིས། ཌ་མ་རུའི་སྒྲ་ཀ་ར་ཀ་ར་སོགས་ཀྱི་སྔགས་སུ་བསྒྲགས་པས་བསྐུལ་ནས་གཉིད་ལས་བསླངས་ཏེ། དེ་ཡང་གཉིད་ལོག་པའི་ཚེ། སྤྲོས་པའི་མཐའ་ཐམས་ཅད་དང་བྲལ་བའི་ཆོས་སྐུ་སྟོང་པ་ཉིད་ལ་མཉམ་པར་བཞག་པ་དེ། མཁའ་འགྲོ་མ་རྣམས་ཀྱིས་བསྐུལ་བས་གཞན་དོན་དུ་གཟུགས་སྐུའི་རྣམ་པར་ལངས་པར་བསྒོམས་ལ། སྐད་ཅིག་གིས་ཧེ་རུ་ཀ་ཞལ་བཞི་ཕྱག་བཅུ་གཉིས་པའི་རྣམ་པར་ལྡང་བ་སོགས་སྒྲུབ་ཐབས་བཞིན་བྱའོ། ། ཁྲུས་བྱེད་པའི་ཚེ། སྙིང་ཁའི་ཧཱུྃ་ལས་འོད་ཟེར་འཕྲོས།
དབང་གི་ལྷ་སྤྱན་དྲངས། མཆོད་པས་མཆོད། གསོལ་བ་བཏབ་པས། ཐུགས་ཁ་ནས་སྤྲུལ་པའི་སྒོ་མཚམས་མ་བརྒྱད་ཀྱིས་དབང་བསྐུར་བར་བསམ་ཞིང་། ལྷའི་སྙིང་པོའི་མཇུག་ཏུ་ཡིག་བརྒྱ་བརྗོད་པས། སྡིག་སྒྲིབ་ཐམས་ཅད་དག་པར་སྒོམས་ནས། དབང་གི་ལྷ་གཤེགས་སུ་གསོལ་ལོ། ། ཁ་ཟས་ཟ་བའི་ཚེ། ལྷུང་བཟེད་སོགས་སྣོད་གང་ཡོད་ཐམས་ཅད་ཐོད་པར་བསྒོམ། འབྲས་ཆན་སོགས་བཟའ་བ་གང་ཡིན་ཤ་ལྔ་དང་།
བཏུང་བ་ཐམས་ཅད་བདུད་རྩིར་བསྒོམས་ལ། དེ་ཡང་ཚོགས་ཀྱི་འཁོར་ལོའི་དུས་མ་གཏོགས། ཁ་ཟས་བྱིན་རླབས་དང་། ལག་མཆོད་གཡོན་པའི་ཀུན་སྤྱོད་སོགས་ཤིན་ཏུ་གསང་བའི་ཚུལ་གྱིས་མི་མངོན་པར་བྱ། ཁ་ཟས་ལ་ལོངས་སྤྱོད་པའི་ཚེ། སྒྲུབ་ཐབས་ལྟར་ལུས་དཀྱིལ་གྱི་ལྷ་རྣམས་གསལ་བཏབ་ཅིང་། དེ་ཡང་པུ་ཛ་ཨོ་ཨ་སོགས་ངག་ཏུ་ཤིབ་བུར་བརྗོད་པའམ། དྲན་པ་ཙམ་གྱིས་ཡུལ་ཉེར་བཞིའི་དཔའ་བོ་དང་རྣལ་འབྱོར་མ་རྣམས་དྲན་པར་བྱ། ལྟེ་བར་རྡོ་རྗེ་ནག་པོ་ཆེན་པོ་སོགས་ཆོས་སྐྱོང་རྣམས་གསལ་བཏབ་སྟེ། ནང་གི་སྦྱིན་སྲེག་གི་ཚུལ་གྱིས་ལོངས་སྤྱོད་དོ། །
དེ་ཡང་། ཞི་བའི་བཏུང་བ་བཞིན་མྱངས་ནས། ། དངོས་གྲུབ་རྟག་པ་ཐོབ་པར་འགྱུར། ། ཞེས་གསུངས་པས། ཞི་བ་སྟེ། ལྷ་ཐམས་ཅད་ཀྱི་བདུད་རྩི་མྱངས་པའི་ཚེ་མཉམ་པར་བཞག་པ་དང་། བྱ་བ་ལ་དམིགས་པ་དང་། དལ་བར་མྱང་བ་དང་། རོ་མྱང་བར་བྱེད་པ་དང་། ཚིམ་པར་བྱ་བ་ལོངས་སྤྱོད་པ་ལྟར།
ཁ་ཟས་ཟ་བའི་ཚེ་ལྷའི་རྣལ་འབྱོར་ལ་མཉམ་པར་བཞག་ཏེ། ཡིད་གཞན་དུ་མ་ཡེངས་པར་ཟ་བ་དང་། དེ་ཡང་མྱུར་པོར་ཟོས་ན་རྣལ་འབྱོར་མི་གསལ་བས། དལ་བར་ཟ་བ་དང་། ཞི་རྒྱས་དབང་དྲག་གི་ལས་ཀྱི་བྱ་བ་ལ་དམིགས་པ་དང་། རོ་མྱང་བར་ཟ་བ་དང་། ཚིམ་པར་ཟ་བའོ། ། ལྷག་མ་ཆང་བུ་བྱས་ཏེ་འབྱུང་པོ་ལ་སྦྱིན་ནོ། ། རྗེས་བསྔོ་བ་སྨོན་ལམ་བྱ་ཞིང་། དེ་ནས་ཐུན་མཚམས་ཀྱི་རྣལ་འབྱོར་དག་པ་གསུམ་དྲན་པར་བྱའོ། །
དེ་ལ་ལས་རྒྱལ་མཆོག་བསྒོམ་པ་རྣམས་སྤྱང་གཞི་དང་སྦྱར་ན། སྔར་བཤད་པ་ལྟར་རིགས་ཀྱི་སྲས་དཀྲུན་པ་སོགས་སྦྱང་གཞིར་བྱས་ནས་འཁོར་གྱི་ལྷ་སྤྲོ་བ། དེ་རྣམས་ཀྱི་ཕུང་ཁམས་སྐྱེ་མཆེད་སྔ་མ་ལས་ཕྱི་མ་རགས་སུ་སོང་བ་སྦྱང་གཞིར་བྱས་ནས། གོ་ཆ་འགོད་པ། བསམ་པ་རྫོགས་པ་དེ་སྦྱང་གཞིར་བྱས་ནས། ཡེ་ཤེས་པ་དགུག་གཞུག རང་རིགས་ཀྱི་མཐུན་པའི་བྱ་བ་དེ་སྦྱང་གཞིར་བྱས་ནས་དབང་བསྐུར་རིགས་བདག་གིས་རྒྱས་གདབ་པ། གཞན་གྱིས་བཅའ་འབུལ་བ་སོགས་སྦྱང་གཞིར་བྱས་ནས། མཆོད་བསྟོད། རིག་པ་སློབ་པ་དེ་སྦྱང་གཞིར་བྱས་ནས།
བཟླས་པ་བྱེད་པའོ། ། ཚེ་འདིའི་སྣང་བ་ནུབ་ནས་ཤི་བ་དེ་སྦྱང་གཞིར་བྱས་ནས། དཀྱིལ་འཁོར་བསྡུ་བ། སྐྱེ་བ་ཕྱི་མ་དེ་སྦྱངས་གཞིར་བྱས་ནས། ལྡང་བའི་རྣལ་འབྱོར་གྱིས་ལངས་ཏེ་ཐུགས་ཁའི་ཧཱུྃ་ལས་འོད་འཕྲོས་པས། དཀྱིལ་འཁོར་དང་སྣོད་བཅུད་ཐམས་ཅད་སྐད་ཅིག་གིས་དྲན་རྫོགས་སུ་གསལ་འདེབས་པའོ། ། དེ་ཡང་སྦྱང་གཞི་བསྐྱེད་རིམ་མཚན་ཉིད་པ་དང་། སྦྱོང་བྱེད་བཏགས་པ་བའོ། ། མཚན་ཉིད་པ་ཡོད་པས་བཟང་བ་དང་། བཏགས་པ་བ་ཡིན་པས་ངན་པ་མ་ཡིན་ཏེ།
ཀུན་རྫོབ་ཀྱི་གནས་ལུགས་འདི་ལ། སྦྱང་གཞི་ལ་ལས་དང་ཉོན་མོངས་པའི་དབང་གིས། ཉེར་ལེན་གྱི་ཕུང་པོ་ལྔ་རང་དབང་མེད་པར་དབང་མེད་དུ་གྲུབ་ལ། དེ་ལ་སྐྱེ་བ་དང་འཆི་བ་སོགས་མཚན་ཉིད་པ་ཡོད་ལ། སྦྱོང་བྱེད་ཀྱི་ལམ་ལ་རྡོ་རྗེ་འཆང་ཆེན་པོས་སྦྱང་གཞི་དེའི་གཉེན་པོར། དེ་དང་རིགས་མཐུན་ཞིང་དེ་སྦྱོང་བར་ནུས་པའི་སྒོ་ནས་སྐྱེ་བ་ལ་སོགས་པ་གསུངས་པ་ལྟར། རྣལ་འབྱོར་པས་སྐྱེ་བ་ལ་སོགས་པ་རྟོག་པས་བཏགས་ཏེ་བསྒོམས་པས། སྦྱོང་བྱེད་ཀྱི་བསྐྱེད་རིམ་བསྟན་པ་ཡིན་ནོ། ། འདི་ནི་ཁྱེད་རང་ས་སྐྱ་པ་རྣམས་ཀྱི་འདོད་པ་འབའ་ཞིག་ཡིན་ནོ་སྙམ་ན། རྗེ་འགོས་ཀྱི་གསང་འདུས་ཀྱི་སྟོང་མཐུན་ལས་ཀྱང་དེ་ལྟར་བཤད་ཅིང་།
འཕགས་པ་ཀླུ་སྒྲུབ་ཀྱི་དགོངས་པ་ཡང་ཡིན་པས། འདི་ཉིད་རྡོ་རྗེ་འཆང་གི་དགོངས་པ་བླ་ན་མེད་པའོ། ། གཞན་དུ་སྦྱང་གཞི་ལ་བསྐྱེད་རིམ་མཚན་ཉིད་པ་མེད་ན། སྡོམ་འབྱུང་ལེའུ་གཉིས་པར། ཕྱག་ན་རྡོ་རྗེའི་བསྐྱེད་པའི་རིམ་པ་ཇི་ལྟར་ལགས་ཞུས་པའི་ལན་དུ། སྐྱེ་གནས་བཞིའི་སྒོ་ནས་སྲིད་པར་སྐྱེ་བའི་རིམ་པ་འབའ་ཞིག་གསུངས་ནས། བསྐྱེད་པའི་རིམ་པའི་ལེའུ་སྟེ་གཉིས་པའོ། ། ཞེས་གསུངས་པའི་དོན་ཇི་ལྟར་འཆད། ཁ་ཅིག་ན་རེ། སྦྱང་གཞི་དང་སྦྱར་བ་དེ་ནི་ཆོས་མཚུངས་རྩི་བ་ཡིན་གྱི།
སྦྱོང་བྱེད་དེས་སྦྱང་གཞི་དེ་ཇི་ལྟ་བ་བཞིན་སྦྱོང་མི་ནུས་སོ། ། ཞེས་སྨྲ་བ་ནི་ཆ་མེད་ཀྱི་རྒྱུས་གཏམ་སྟེ། དེས་དེ་སྦྱང་མི་ནུས་ན། ཆོས་མཚུངས་སྦྱར་བ་མཚན་ཅན་ཡོད་པ་བཞག་ནས། གང་སྐྱུག་བྲོ་བ་དང་ཆོས་མཚུངས་སྦྱོར་བ་དགོས་པ་མེད་པའི་ཕྱིར། དེས་ན་སྔར་གྱི་མཁས་པ་རྣམས་ཀྱི་བརྡ་ཆད་ལ། འཁོར་བའི་འདྲ་འབག་ལམ་དུ་བྱེད་པ་གསང་སྔགས་ནང་པ། ཐར་པའི་འདྲ་ཆ་ལམ་དུ་བྱེད་པ་གསང་སྔགས་ཕྱི་པ། ཞེས་གསུངས་པ་ནི་དོན་དང་མཐུན་པ་ཡིན་ཏེ། སྔགས་བླ་མེད་རྣམས་སྲིད་པར་སྐྱེ་བའི་རིམ་པ་དང་སྒོ་བསྟུན་ཏེ་ལམ་ཉམས་སུ་ལེན་པར་བྱེད།
རྣལ་འབྱོར་རྒྱུད་མན་བྱང་ཆུབ་སེམས་དཔའ་སངས་རྒྱས་ནས་བདུད་བཏུལ་བ་དང་། ཆོས་ཀྱི་འཁོར་ལོ་བསྐོར་བ་སོགས་དང་སྒོ་བསྟུན་ཏེ་ལམ་ཉམས་སུ་ལེན་པར་བྱེད་པ་ཡིན་ནོ། ། སྤྲུལ་སྐུ་ལམ་དུ་བྱེད་པའི་སྒྲུབ་ཐབས་ལས་རྒྱལ་མཆོག་བསྟན་ཟིན་ཏོ།། །། རྣལ་འབྱོར་གསང་མཐའི་རྒྱུད་ཀྱི་རྒྱལ་པོ་འཁོར་ལོ་བདེ་མཆོག་རྩ་བའི་རྒྱུད་ཀྱི་དངོས་བསྟན་གྱི་ཆ་རྣམས་དང་། དེ་ནས་དངོས་སུ་མ་བྱུང་བ་རྣམས་བཤད་པའི་རྒྱུད་རྡོ་རྗེ་མཁའ་འགྲོ་ལ། བཤད་རྒྱུད་རང་རྐང་དུ་བཞག་པའི་དཀྱིལ་འཁོར་དང་། རྩ་བའི་རྒྱུད་ཀྱི་ཁ་སྐོང་དུ་འགྲོ་རྒྱུ་གཉིས་ལས། ཕྱི་མས་ཁ་སྐང་སྟེ། སྐྱེ་གནས་གསུམ་ཀ་སྦྱང་བར་ནུས་ཀྱང་། གཙོ་བོར་མངལ་སྐྱེས་སྦྱང་གཞིར་བྱས་ནས།
དེ་སྦྱོང་བའི་མངོན་རྟོགས་རྒྱས་པ། སློབ་དཔོན་དཔྱོད་པའི་རྡོ་རྗེའི་རྗེས་སུ་འབྲང་བ། ལས་དང་པོ་པའི་སྒྲུབ་པ་པོས་ཐུན་བཞིར་འཁོར་ལོ་བདེ་མཆོག་བསྐྱེད་རིམ་ཉམས་སུ་བླང་བའི་ཚུལ་ལེགས་པར་བཤད་པ་འདི་ནི་གཏིང་དཔག་པར་དཀའ་ཞིང་མཐའ་ཡས་པའི་མཁྱེན་པ་དང་། རིམ་གཉིས་ཀྱི་ཏིང་ངེ་འཛིན་ཟབ་མོའི་གྲུ་གཟེངས་ལ་བརྟེན་ནས་མདོ་དང་སྔགས་ཀྱི་རྒྱ་མཚོ་ཆེན་པོའི་ཕ་རོལ་མཐར་སོན་ཅིང་། ངེས་དོན་ཡིད་བཞིན་གྱི་ནོར་བུ་བླངས་ནས། སྐལ་བ་དང་ལྡན་པའི་གདུལ་བྱ་རྣམས་ཀྱི་རེ་འདོད་ཡིད་བཞིན་དུ་སྐོང་བར་མཛད་པའི་དེད་དཔོན་ཆེན་པོ། རྩོད་དུས་ཀྱི་ཐམས་ཅད་མཁྱེན་པ་གཉིས་པ། རྗེ་བཙུན་རྡོ་རྗེ་འཆང་ཆེན་པོ། སྐུ་དགའ་བཟང་པོའི་གསུང་གི་བདུད་རྩིའི་རྒྱ་མཚོ་ཆེན་པོ་ལས། ཆུ་ཐིགས་ཙམ་གཅིག་བླངས་པ་འདི།
རང་གཞན་ལ་ཕན་པའི་ཆེད་དུ། སྙོམ་ལས་པ་དཔལ་གྱི་རྒྱལ་མཚན་གྱིས། དབེན་གནས་དམ་པ་དཔལ་ཨེ་ཝཾ་ཆོས་ལྡན་དུ་ཟིན་བྲིས་སུ་བཏབ་པའོ། ། འདིའི་དགེ་བས་མ་རིག་པའི་མུན་པ་བསལ་ནས། བློ་གྲོས་ཀྱི་སྣང་བ་ཕྱོགས་མེད་དུ་རྒྱས་ཏེ། མཐའ་ཡས་པའི་སེམས་ཅན་རྣམས་ལ་སོགས་པར་བཤད་པའི་དགའ་སྟོན་འགྱེད་ནུས་པར་གྱུར་ཅིག ། ལི་ཁི་ཏ་སརྦ་དྷརྨཱ་བྷ་ཏྲ་ཤྲཱི་ནཾ། མངྒ་ལཾ་ཤྲཱི་བྷ་ཏྲའི་དཔེ་ཨིྀཚ། ཞུས་དག། །། PAGE * MERGEFORMAT 12 དཔལ་གྱི་རྒྱལ་མཚན།
འཁོར་ལོ་བདེ་མཆོག་གི་བསྐྱེད་རིམ་རྣམ་བཤད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
