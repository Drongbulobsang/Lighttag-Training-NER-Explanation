སྔོན་བྱོན་ས་སྐྱ་པའི་མཁས་པ་རྣམས་ཀྱི་སྔགས་སྐོར།
པོད ༢༣
སྤྱན་རས་གཟིགས་ཀྱི་མངོན་རྟོགས།
༄༅། །སྤྱན་རས་གཟིགས་ཀྱི་མངོན་རྟོགས་བཞུགས་སོ།། ན་མོ་གུ་རུ་རཏྣ་ཝརྟ་ཡ། བདག་དང་འགྲོ་བ་ཁམས་གསུམ་ནམ་མཁའི་མཐའ་དང་མཉམ་པའི་སེམས་ཅན་མ་ལུས་པ་དུས་འདི་ནས་བཟུང་སྟེ་བྱང་ཆུབ་མ་ཐོབ་བར་དུ། ཕྱོགས་བཅུ་དུས་གསུམ་བདེ་གཤེགས་ཐམས་ཅད་ཀྱིས། ། སྐུ་གསུང་ཐུགས་དང་ཡོན་ཏན་འཕྲིན་ལས་རྣམས། ། གཅིག་ཏུ་བསྡུས་པ་སངས་རྒྱས་ཀུན་གྱི་དངོས། ། ཆོས་ཕུང་བརྒྱད་ཁྲི་བཞི་སྟོང་འབྱུང་བའི་གནས། ། འཕགས་པའི་དགེ་འདུན་ཀུན་གྱི་མངའ་བདག་ཆེ། ། ཞེས་པའི་མཐར། དཔལ་ལྡན་རྩ་བརྒྱུད་བླ་མའི་ཚོགས་རྣམས་ལ། །
སྒོ་གསུམ་གུས་པ་ཆེན་པོའི་སྐྱབས་སུ་མཆི། ། སྤངས་རྟོགས་མཐར་ཕྱིན་སྟོན་པ་སངས་རྒྱས་ལ། ། སྒོ་གསུམ་གུས་པ་ཆེན་པོའི་སྐྱབས་སུ་མཆི། ། ལུང་རྟོགས་བདག་ཉིད་སྟོན་པ་དམ་ཆོས་ལ། ། སྒོ་གསུམ་གུས་པ་ཆེན་པོའི་སྐྱབས་སུ་མཆི། ། རྒྱལ་སྲས་བསྟན་འཛིན་འཕགས་པའི་དགེ་འདུན་ལ། ། སྒོ་གསུམ་གུས་པ་ཆེན་པོའི་སྐྱབས་སུ་མཆི། ། ཞེས་ཅི་ནུས་བརྗོད་པའི་མཐར། བླ་མ་མཆོག་དང་དཀོན་མཆོག་རིན་པོ་ཆེ། ། རྣམ་པ་གསུམ་ལ་ཕྱག་འཚལ་གསོལ་བ་འདེབས། །
ཁྱེད་ཀྱིས་བདག་དང་སེམས་ཅན་ཐམས་ཅད་ཀྱི། ། ལུས་ངག་ཡིད་གསུམ་བྱིན་གྱིས་བརླབ་དུ་གསོལ། ། བདག་བློ་ཆོས་སུ་འགྲོ་བར་བྱིན་གྱིས་རློབས། ། དམ་ཆོས་ལམ་དུ་ལོངས་པར་བྱིན་གྱིས་རློབས། ། ལམ་གྱི་འཁྲུལ་པ་ཞི་བར་བྱིན་གྱིས་རློབས། ། འཁྲུལ་སྣང་དབྱིངས་སུ་འཆར་བར་བྱིན་གྱིས་རློབས། ། ཆོས་མིན་རྣམ་རྟོག་འགག་པར་བྱིན་གྱིས་རློབས། ། བྱམས་དང་སྙིང་རྗེ་འབྱོངས་པར་བྱིན་གྱིས་རློབས། ། བྱང་ཆུབ་སེམས་གཉིས་འབྱོངས་པར་བྱིན་གྱིས་རློབས། ། མྱུར་དུ་རྣམ་མཁྱེན་ཐོབ་པར་བྱིན་གྱི་རློབས། །
ཞེས་གསོལ་བ་བཏབ་ལ། མ་གྱུར་མཁའ་མཉམ་སེམས་ཅན་ཐམས་ཅད་ཀྱི། ། དོན་དུ་བླ་མེད་བྱང་ཆུབ་ཐོབ་པར་བྱ། ། དེའི་ཆེད་དུ་སངས་རྒྱས་ཀུན་གྱི་ལམ། ། ཟབ་མོའི་རྣལ་འབྱོར་ཉམས་སུ་བླང་བར་བགྱི། ། ཞེས་ལན་གསུམ་བརྗོད། ཨོཾ་སྭ་བྷ་ཝ་ཤུདྡྷ། སརྦ་དྷརྨ་སྭ་བྷ་ཝ་ཤུདྡྷ྅་ཧཾ། ཆོས་དབྱིངས་མཐའ་བྲལ་ཆེན་པོའི་ངང་ཉིད་ལས། ། དགོས་འདོད་སྣ་ཚོགས་སྩོལ་བའི་རིན་ཆེན་ཁྲི། །
འཁོར་བའི་ཉེས་པས་མ་གོས་པདྨའི་གདན། ། རང་བཞིན་འོད་གསལ་ཟླ་བའི་དཀྱིལ་འཁོར་སྟེ། ། བདག་ཉིད་སངས་རྒྱས་ཀུན་དངོས་སྤྱན་རས་གཟིགས། ། དྲི་མེད་དུང་དང་ཆུ་ཤེལ་ལྟ་བུའི་མདོག ། ཤིན་ཏུ་ཡིད་འོང་འཛུམ་ཞལ་ཞི་ཞིང་སྒེག ། ཕྱག་བཞིའི་དང་པོ་ཐུགས་ཀར་ཐལ་མོ་སྦྱར། ། འོག་མ་ཤེལ་འཕྲེང་ནོར་བུ་པདྨ་འཛིན། ། རབ་མཛེས་ཞབས་གཉིས་རྡོ་རྗེ་དཀྱིལ་ཀྲུང་བཞུགས། ། ཡིད་འཕྲོག་དར་དང་རིན་ཆེན་དུ་མས་སྤྲས། ། མཐོན་མཐིང་རལ་པའི་ཐོར་གཙུག་ལྕང་ལོས་མཛེས། །
གང་དེའི་སྤྱི་བོར་སངས་རྒྱས་ཐམས་ཅད་ཀྱིས། ། ཡེ་ཤེས་གཅིག་བསྡུས་སྐྱབས་གནས་ཀུན་གྱི་གཙོ། ། ངོ་བོ་བླ་མ་རྣམ་པ་འོད་དཔག་མེད། ། རིགས་བདག་ཚུལ་དུ་དགེས་ཤིང་བཞུགས་པར་གྱུར། ། རང་ཉིད་ལྷ་སྐུ་མེ་ལོང་གཟུགས་བཞིན་སྣང་། ། སྣང་སྟོང་ཟུང་དུ་འཇུག་པ་སྒྱུ་མའི་གར། ། གར་མཁན་བཟང་ལྟར་ཆ་ལུགས་དུ་མས་མཛེས། ། མཛེས་ཤིང་ཡིད་འོང་ཡིད་ཀྱི་སྣང་བརྙན་ནོ། ། ཞེས་ལྷ་ལ་ཡིད་ཅུང་ཟད་བཟུང་ནས། སྤྱི་བོའི་བླ་མ་ལ་མོས་པ་རྩེ་གཅིག་དུ་བྱས་ཏེ།
སྐྱབས་གནས་ཀུན་འདུས་བླ་མ་རིན་པོ་ཆེ། ། བཅོམ་ལྡན་དེ་བཞིན་གཤེགས་པ་དགྲ་བཅོམ་པ། ། ཡང་དག་རྫོགས་པའི་སངས་རྒྱས་འོད་དཔག་མེད། ། བདག་ལ་རྩེ་བའི་ཐུགས་ཀྱིས་དགོངས་སུ་གསོལ། ། ལས་ངན་སྡིག་སྒྲིབ་འདག་པར་བྱིན་གྱི་རློབས། ། ཚོགས་གཉིས་མྱུར་དུ་རྫོགས་པར་བྱིན་གྱིས་རློབས། ། ཡང་དག་ཏིང་འཛིན་སྐྱེ་བར་བྱིན་གྱིས་རློབས། ། མྱུར་དུ་སངས་རྒྱས་ཐོབ་པར་བྱིན་གྱི་རློབས། ། ཞེས་སྙིང་ཐག་པ་ནས་གསོལ་བ་ལན་གསུམ་ལ་སོགས་པ་བཏབ་ལ། འཁོར་འདས་བདེ་སྡུག་ཀུན་ལ་ཁྱབ་པའི་ཆོས། །
ཆོས་རྣམས་ཀུན་གྱི་རྩ་བ་རང་གི་སེམས། ། སེམས་ཉིད་རྟགས་ན་ཁ་དོག་དབྱིབས་སུ་མེད། ། མེད་ཕྱིར་གཅིག་དང་དུ་མའི་ངོ་བོས་སྟོང་། ། སྟོང་པའི་ངང་གིས་སྐྱེ་འགག་གནས་གསུམ་བྲལ། ། བྲལ་དང་གསལ་སྟོང་སྣང་འགག་སྤྲོས་ཀུན་ཞི། ། ཞི་བའི་སེམས་ཉིད་མཐའ་བྲལ་ཆེན་པོའོ། ། ཞེས་ཡིད་བྱེད་ཐམས་ཅད་དང་བྲལ་བའི་ངང་ལ་ལྷོད་དེ་བཞག སྙིང་དབུས་པད་ཟླའི་སྟེང་དུ་ཧྲཱིཿཡིག་མཐར། ། ཡིག་དྲུག་སྔགས་ཀྱིས་བསྐོར་བའི་འོད་ཟེར་གྱིས། ། རྒྱལ་བའི་ཐུགས་རྗེས་བསྐུལ་ནས་བདག་བྱིན་རླབས། །
འགྲོ་དྲུག་སེམས་ཅན་རྣམས་ཀྱི་དོན་མཛད་གྱུར། ། བར་བསམ་ལ། ཨོཾ་མ་ཎི་པདྨེ་ཧཱུྃ། ཞེས་ལྔ་བརྒྱ་ལ་སོགས་པ་བཟླ་སྟེ། ཐུན་འཇོག་པ་ན། གདན་རྣམས་འོད་ཟེར་གྱི་རྣམ་པར་གྱུར་ནས་རང་ལ་ཐིམ་པར་བསམ། དགེ་བ་འདིའི་བདག་སོགས་སེམས་ཅན་རྣམས། ། ཚེ་འདིར་ཚེ་རིང་ནད་མེད་དམ་ཆོས་ལྡན། ། ཕྱི་མ་བདེ་བ་ཅན་གྱི་ཞིང་སྐྱེས་ནས། ། སྤྱན་རས་གཟིགས་དབང་གོ་འཕང་མྱུར་ཐོབ་ཤོག །
ལུས་ངག་ཡིད་གསུམ་ལྷ་སྔགས་ཡེ་ཤེས་ཀྱིས། ། འཁྱེར་སོ་གསུམ་དང་ནམ་ཡང་མི་འབྲལ་ཞིང་། ། སྙིང་རྗེའི་དབང་གིས་སེམས་ཅན་དོན་སྤྱོད་ཅིང་། ། རྒྱལ་བའི་སྲས་ཀྱི་སྤྱོད་པ་བསྒྲུབ་པར་ཤོག ། འདི་ཕྱི་བར་དོའི་གནས་སྐབས་ཐམས་ཅད་དུ། ། འདྲེན་མཆོག་བླ་མ་འོད་དཔག་མེད་མགོན་གྱིས། ། ཐུགས་རྗེའི་ལྕགས་ཀྱུས་ནམ་ཡང་མི་གཏོང་བར། ། སྲིད་ཞིའི་རྒུད་པ་ཀུན་ལས་སྐྱོབ་གྱུར་གཅིག ། ཅེས་སོགས་ཅི་ཤེས་པའི་བསྔོ་བ་དང་སྨོན་ལམ་བཏབ། དུས་ཐམས་ཅད་དུ་གནས་ཁང་བདེ་བ་ཅན་གྱི་ཞིང་དུ་བསམ་ལ།
རང་སྤྱན་རས་གཟིགས་ཀྱི་ང་རྒྱལ་གྱིས་བླ་མ་འོད་དཔག་ཏུ་མེད་པའི་ཞབས་འབྲིང་བ་བྱེད་པར་བསམ་ཞིང་། སྐུ་གསུང་ཐུགས་ཀྱི་འཁྱེར་སོ་གསུམ་དང་མ་བྲལ་བའི་སྒོ་ནས། སྙིང་རྗེ་ཆེན་པོའི་སེམས་ཅན་གྱི་དོན་བསྒྲུབ་པ་ལ་བསླབ་པར་བྱའོ། ། ཐུགས་རྗེ་ཆེན་པོ་དང་ཕྱག་རྒྱ་ཆེན་པོ་ཟུང་འཇུག་དུ་ཉམས་སུ་བླང་བ་ཞེས་བྱ་བ། དཔལ་ས་སྐྱ་པ་ཡབ་སྲས་ཀྱི་གདམ་པ་འདི་ནི། རང་གི་སློབ་མ་གྲགས་པ་རྒྱལ་མཚན་གྱིས་ཐུགས་རྗེ་ཆེན་པོའི་སྒྲུབ་ཐབས་ཚིགས་སུ་བཅད་པར་བྱས་པ་ཞིག་དགོས་སོ། ། ཞེས་རྒྱང་རིང་མོ་ནས་བསྐུལ་བའི་ངོར། བཙུན་པ་དཀོན་མཆོག་ལྷུན་གྲུབ་ཀྱིས་ཨེ་ཝཾ་ཆོས་ལྡན་དུ་ཤིན་ཏུ་མྱུར་བར་བྲིས་ནས་མདོ་ཁམས་ཤར་གྱི་ཕྱོགས་སུ་བསྐུར་བའོ། ། ཤུ་བྷཾ། བཀྲ་ཤིས།།
༈ །ཐུགས་རྗེ་ཆེན་པོ་གཙོ་འཁོར་གསུམ་པའི་སྒྲུབ་ཐབས། འགྲོ་སྐྱོབ་ཡིད་འོང་སྙིང་རྗེ་ཆེན་པོའི་སྐུ། ། མགོན་པོ་སྤྱན་རས་གཟིགས་ལ་ཕྱག་འཚལ་ལོ། ། དེ་ཉིད་སྒྲུབ་ཐབས་བླ་མའི་གསུང་བཞིན་དུ། ། གཞན་ལ་ཕན་ཕྱིར་བདག་གི་བཤད་པར་བྱ། ། དེ་ལ་འདིར་ལས་དང་པོ་པས་ཇོ་བོ་ཆེན་པོ་རྗེའི་ལུགས་ཀྱི་ཐུགས་རྗེ་ཆེན་པོའི་བསྒོམ་བཟླས་བྱེད་པར་འདོད་པས། རང་གནས་སུ་སྟན་བདེ་བ་ལ་དཀྱིལ་ཀྲུང་ལ་སོགས་པའི་སྤྱོད་ལམ་དང་ལྡན་པས། ཐོག་མར་སྐྱབས་འགྲོ་བྱ་བ་ནི། བདག་དང་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་ནས། བྱང་ཆུབ་སྙིང་པོ་ལ་མཆིས་ཀྱི་བར་དུ།
དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། ། དམ་པའི་ཆོས་རྣམས་ལ་སྐྱབས་སུ་མཆིའོ། ། འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། ། ཞེས་བསམ་པ་ཐག་པ་ནས་སྐྱབས་འགྲོ་ཅི་ནུས་བྱའོ། ། དེ་ནས་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཕྱིར་དུ་ཇོ་བོ་ཐུགས་རྗེ་ཆེན་པོ་བསྒོམ་པར་བྱའོ་སྙམ་པའི་བྱང་ཆུབ་ཀྱི་སེམས་སྐྱེད་བསྒོམ། དེ་ནས་སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག ཅེས་སོགས་ཚད་མེད་བཞི་བསྒོམ། དེ་ནས།
ཨོཾ་སྭ་བྷ་ཝ་ཤུདྡྷ་སརྦ་དྷརྨ་སྭ་བྷ་ཝ་ཤུདྡྷ྅་ཧཾ། སྟོང་པའི་ངང་ལས་རང་གི་སེམས་ཉིད་ཧྲཱི་དཀར་པོ་ཚེག་ཕྲག་དང་བཅས་པ་འོད་དུ་ཞུ་བ་ལས། ཐིག་ལེ་དཀར་པོ་གསུམ་དུ་གྱུར་ཏེ། དེ་ཡང་དབུས་ཀྱི་ཆེ་བ། མཐའ་མ་གཉིས་ཆུང་བ། དེ་རྣམས་ཡོངས་སུ་གྱུར་པ་ལས། གཙོ་འཁོར་གསུམ་དུ་གྱུར་པ་ནི། དབུས་སུ་རང་ཉིད་ཐུགས་རྗེ་ཆེན་པོ་སྐུ་མདོག་དཀར་པོ་གངས་རི་ལ་ཉི་མ་ཤར་བ་ལྟར་ཀུན་ནས་དཀར་བའི་མདངས་དང་བཅས་པ། ཞལ་གཅིག་ཕྱག་བཞི་པ། ཞལ་འཛུམ་པའི་མདངས་དང་ལྡན་པ།
དབུ་སྐྲ་ཕྱེད་རལ་པའི་ཐོར་ཅོག་གྱེན་དུ་སྒྲེངས་པ་ལ་དར་དཀར་པོའི་ཅོད་པཎ་མཛད་པ། དབུ་སྐྲ་ཕྱེད་དཔུང་པ་གཡས་གཡོན་གྱི་སྟེང་ན་མར་འཆང་བ་ནི། རླུང་གིས་སྐྱོད་པ་ལྟར་བུན་ནེ་ཡོད་པའོ། ། ཕྱག་དང་པོ་གཉིས་ཐུགས་ཀར་ཐལ་མོ་སྦྱར་བ། གཡས་ཀྱི་གཉིས་པ་མུ་ཏིག་གི་འཕྲེང་བ་བསྒྲང་ཞིང་། གཡོན་གྱི་གཉིས་པས་ཨུཏྤལ་དཀར་པོ་སྙན་གྱི་ཐད་ཀར་འཛིན་པ། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ་དར་སྣ་ཚོགས་ཀྱིས་ནམ་ཟ་ཅན། ཞབས་རྡོ་རྗེ་དཀྱིལ་ཀྲུང་གིས་བཞུགས་པ། དེའི་གཡས་སུ་ཇོ་བོ་ནོར་བུ་འཛིན་པ་སྐུ་མདོག་སེར་པོ། ཞལ་གཅིག་ཕྱག་བཞི་པ།
ཕྱག་དང་པོ་གཉིས་ཐུགས་ཀར་ཐལ་མོ་སྦྱར་བ། གཡས་ཀྱི་གཉིས་པས་རིན་པོ་ཆེ་དབང་གི་རྒྱལ་པོ་ཡུ་བ་དང་བཅས་པ་བསྣམས་པ། གཡོན་གྱི་གཉིས་པས་རིན་པོ་ཆེའི་འབྲས་ཀྱིས་སྙེ་མ་བསྣམས་པ། རིན་པོ་ཆེའི་རྒྱན་དང་དར་གྱི་ན་ཟའི་མཛེས་པ། དཔུས་མོ་བཙུགས་ནས་ཇོ་བོའི་སྨིན་ཕྲག་དུ་གཟིགས་པ། གཡོན་དུ་ཇོ་མོ་འབྲུ་དྲུག་པ་སྐུ་མདོག་དཀར་མོ་ཞལ་གཅིག་ཕྱག་བཞི་མ། ཕྱག་དང་པོ་གཉིས་ཐུགས་ཀར་ཐལ་མོ་སྦྱར་བ། གཡས་ཀྱི་གཉིས་པས་མུ་ཏིག་གི་འཕྲེང་བ་བསྒྲེང་ཞིང་། གཡོན་གྱི་གཉིས་པས་ཨུཏྤལ་ལ་འཛིན་པ། རིན་པོ་ཆེའི་རྒྱན་དང་།
དར་གྱི་ན་ཟས་མཛེས་པ། དཔུས་མོ་བཙུགས་ཤིང་། སྤྱན་གཉིས་ཇོ་བོའི་ཐུགས་ཀར་གཟིགས་པའོ། ། གཙོ་བོའི་ཐུགས་ཀར་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཧྲཱིཿདཀར་པོ་དེ་ལས་འོད་ཟེར་འཕྲོས་པས། རང་བཞིན་གྱི་གནས་ནས་ཇོ་བོ་གཙོ་འཁོར་གསུམ་པ་མདུན་གྱི་ནམ་མཁའི་གནས་སུ། ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས་ལ། ཨོཾ་སརྦ་ཏ་ཐཱ་ག་ཏ་ཨརྻ་ཨ་ཝ་ལོ་ཀི་ཤྭ་ར་ས་པ་རི་ཝ་ར་ཨརྒྷཾ་པྲ་ཏིཙྪ་ཡེ་སྭ་ཧཱ། བཛྲ་པུཥྤེ་ཨ་ཧཱུྃ། ཞེས་སོགས་ཀྱིས་མཆོད་ནས།
ཐལ་མོ་སྦྱར་ཏེ། ངག་ཏུ་ཇོ་བོ་ཐུགས་རྗེ་ཆེན་པོས་བདག་གི་སེམས་ཅན་ཐམས་ཅད་ཀྱི་དོན་དུ་ཕྱ་རྒྱ་ཆེན་པོ་མཆོག་གི་དངོས་གྲུབ་ཐོབ་པར་མཛད་དུ་གསོལ། ཞེས་གསོལ་བ་ལན་གསུམ་བཏབ་པས། མདུན་གྱི་ལྷ་གསུམ་པོ་སྤྱི་བོར་བྱོན་ནས། སོ་སོ་ལ་ཐིམ་པར་བསམ་མོ། ། དེ་ནས་གཙོ་བོའི་ཐུགས་ཀར་ཧྲཱིཿདཀར་པོ་ཚེག་དྲག་དང་བཅས་པ་ལ། ཨོཾ་མ་ཎི་པདྨེ་ཧཱུྃ། ཞེས་པས། ཆོས་བསྐོར་དུ་འཁོར་ནས་ཡོད་པ་ལ་དམིགས་ནས་བཟླས་པ་བྱས་པས། སྒྲ་ཐམས་ཅད་སེམས་ཅན་གྱི་རྣ་བར་བྱུང་།
ལྷང་ལྷང་སྒྲགས་པས། སེམས་ཅན་ཐམས་ཅད་ཀྱི་ཉོན་མོངས་པ་ཐམས་ཅད་སངས་དག་པར་བསམ་ཞིང་། མ་ཎི་པདྨེ་ཅི་ནུས་བཟླས་སོ། ། འཇུག་དུ་སྔར་བཞིན་མཆོད་ནས། སྐྱོན་གྱི་མ་གོས་སྐུ་མདོག་དཀར། ། ཞེས་སོགས་དང་། གཞན་ཡང་བྱམས་སྙིང་རྗེ་བྱང་ཆུབ་ཀྱི་སེམས་བཅོས་མ་མ་ཡིན་པ་རྒྱུད་ལ་སྐྱེ་བར་བྱིན་གྱིས་རླབས་དུ་གསོལ། ། སྐྱེ་ཞིང་སྐྱེ་བ་དག་ནི་ཐམས་ཅད་དུ། ། ཞེས་སོགས་དང་། བྱང་ཆུབ་སེམས་ནི་རིན་པོ་ཆེ། །
ཞེས་སོགས་ཀྱིས་སྨོན་ལམ་རྣམ་པར་དག་པ་བཏབ། ཐུན་མཚམས་ཐམས་ཅད་དུ། འཁོར་གཉིས་པོ་རང་ལ་བསྡུས་ནས། རང་ཇོ་བོའི་ང་རྒྱལ་གྱིས་སེམས་ཅན་ཐམས་ཅད་ལ་སྙིང་རྗེ་བསྒོམ་པ་དང་། སེམས་ཅན་ཐམས་ཅད་ཀྱི་དོན་ཅི་ནུས་བྱའོ། ། འདིའི་སེམས་ཅན་མང་པོའི་དོན་བྱེད་པར་གྱུར་གཅིག མཁས་སྒྲུབ་ཆེན་པོའི་དབེན་ས་དམ་པ་བདེ་བ་ཅན་དུ་བྱ་བྲལ་དཀོན་མཆོག་རྒྱལ་མཚན་གྱིས་སྦྱར་བའོ། ། མངྒལཾ།། ༈ །ཕ་བླ་མའི་བསྔོ་བ་བཞུགས་སོ།། བླ་མ་དམ་པའི་ཞབས་ལ་གུས་པས་སྐྱབས་སུ་མཆིའོ། །
སྙིང་གཏམ་རིན་ཆེན་ཚིག་གསུམ་མ་བརྗེད་སེམས་ལ་ཞོག་ཅིག ། སྐྱེས་པའི་ཕྱིར་ན་འཆི་བས་ཚེ་འདིའི་ཞེན་པ་ཆོད་ཅིག ། ཤི་བའི་རྗེས་སུ་སྐྱེ་བའི་སྐྱེ་ས་ཁྱད་པར་ཆེའོ། ། རང་ཉིད་མཆོག་དུ་བཟུང་ནས། ། ཁེ་དང་རྒྱལ་ཁ་བསྒྲུབས་ནས། ། འོག་ནས་འོག་དུ་འགྲོ་བས། ། ཐར་པའི་གོ་འཕངས་མེད་དོ། ། རྟག་ཏུ་དམན་ཆ་བཟུང་ནས། ། གྱོང་དང་འཕམ་ཁ་ཁུར་ན། ། གོང་ནས་གོང་དུ་འགྲོ་བའི། །
མྱུར་དུ་ཐར་པ་ཐོབ་བོ། ། ཡར་འགྲོ་མར་འགྲོ་གཉིས་ཀྱི། ། གྱེས་མཚམས་ཆེན་མོའི་དུས་འདིར། ། ལེ་ལོའི་བཤན་པ་མེད་དོ། ། མ་ནོར་ལམ་ལ་འབུངས་ཤིག ། རྙེད་དཀའི་དལ་འབྱོར་ཐོབ་དུས། ། བཤེས་གཉེན་དམ་པ་བརྟེན་ནས། ། ལམ་ཟབ་ཉམས་སུ་ལེན་པ། ། བསོད་ནམས་བསགས་པ་ལགས་སོ། ། ཉམས་སུ་ལེན་པའི་ཆོས་ལ། །
བློ་སྙིང་བྲང་གསུམ་གཏོད་ཅིག ། གཞན་གྱི་རྣམ་རྟོག་སྤོངས་ལ། ། སེམས་དང་ཆོས་སུ་བསྲེས་ཤིག ། བྱང་ཆུབ་སེམས་ཀྱིས་ཟིན་པའི། ། ཆོས་ཅིག་རྒྱུད་ལ་སྐྱེས་དང་། ། ཆོས་ཀུན་འདི་རུ་འདུ་བའི། ། བྱང་ཆུབ་སེམས་མཆོག་སྒོམས་ཤིག ། འདི་ཕྱི་བར་དོ་གསུམ་ན། ། དེའི་སླུ་བ་མེད་པའི། ། དོན་ཆེན་སྒྲུབ་ལ་ཡོང་གིས། །
སེམས་ལ་ཕན་པར་གྱུར་ཅིག ། ཕྱོགས་ཀྱི་བྱ་བྲལ་སེམས་དཔའ་ཆེན་པོ་དཀོན་མཆོག་རྒྱལ་མཚན་གྱིས་བསམ་གཏན་ཕུག་གི་དབེན་གནས་སུ་སེམས་ལ་ཕན་ཕྱིར་གསུངས་པའི་ལན་དུ། གུ་གེ་བྱ་བྲལ་བས་ཕུལ་བར། ། དགོས་འདོད་ཡིད་བཞིན་ནོར་བུ། ། བཤད་སྒྲུབ་བསྟན་པའི་རྒྱལ་མཚན། ། དྲིན་ཅན་རྩ་བའི་བླ་མའི། ། ཐུགས་རྗེ་ཅན་གྱིས་གཟིགས་ཅིག ། ཤུ་བྷུཾ། མངྒལཾ།། །། PAGE * MERGEFORMAT 2 མུས་ཆེན་དཀོན་མཆོག་རྒྱལ་མཚན།
སྤྱན་རས་གཟིགས་ཀྱི་མངོན་རྟོགས། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
