སྔོན་བྱོན་ས་སྐྱ་པའི་མཁས་པ་རྣམས་ཀྱི་སྔགས་སྐོར།
པོད ༢༠
གེགས་སེལ་གྱི་མན་ངག་ནོར་བུའི་ཕྲེང་བ།
༄༅། །གེགས་སེལ་གྱི་མན་ངག་ནོར་བུའི་ཕྲེང་བ་ཞེས་བྱ་བ་བཞུགས་སོ།། གེགས་སེལ་གྱི་མན་ངག་ནོར་བུའི་ཕྲེང་བ་ཞེས་བྱ་བ། བྱམས་པའི་སྟོབས་ཀྱིས་སྐལ་ལྡན་འགྲོ་བ་ལ། ། རྡོ་རྗེ་ཐེག་པའི་ལམ་བཟང་སྟོན་མཛད་པ། དྲི་མེད་བསྟན་པའི་རྒྱལ་མཚན་འཛིན་པའི་དཔལ། ། འཇམ་དབྱངས་བླ་མའི་ཞབས་ལ་ཕྱག་འཚལ་ལོ། ། རྡོ་རྗེའི་ཚིག་རྐང་ལས་ཐབས་ཤེས་རབ་ཀྱི་ཕྱོགས་སུ་ལྷུང་བའི་རྣལ་འབྱོར་པའི་ལམ་གྱི་བསྲུང་བ་སུམ་བཅུ་དང་། གཞི་རྩ་བའི་རླུང་སོགས་བཅུ་ཟིན་པའི་བྱེ་བྲག་བདུན་གྱིས་ཡན་ལག་གི་རླུང་ཞེས་སོགས་མན་ངག་གི་གནད་བདུན་བཅུ་ཐམ་པ་དང་། ས་ཆུ་མེ་རླུང་དང་རླུང་སེམས་མཉམ་པར་འདུས་ན་ཁམས་གསུམ་ཀུན་ཏུ་མེ་ལྟ་བུར་སྣང་ངོ་ཞེས་སོགས་དང་། ལྟེ་བར་དང་པོར་ཆགས་པའི་རིགས་དྲུག་གི་ཡི་གེར་རླུང་སེམས་མཉམ་པར་འདུས་ན་རིགས་དྲུག་གི་གར་བསྔགས་དེར་ཁྲིད་པ་རྨི་ལམ་ཉམས་ལྟ་བུར་ཁམས་གསུམ་ཀུན་ཏུ་སྣང་ངོ་། །
ཞེས་སོགས་དང་། མདོར་ན་ཀྵ་སོགས་སུ་སྲིན་པོ་སོགས་ཞེས་སོགས་དང་། སྒོམ་པ་མི་འཆོར་བའི་དྲན་པ་ཉེ་བར་བཞག་པ་བཞི་ནི་ཞེས་སོགས་དང་། སྒོམ་པ་མི་འཆོར་བའི་ཡང་དག་པར་སྤོང་བ་བཞི་ནི་ཞེས་སོགས་ལ་འཕྲོས་ནས། གེགས་སེལ་གྱི་ཡི་གེ་བཞི་སྟེ། བསམ་གཏན་འདོར་བའི་འཕྲང་བདུན་བསལ་བ། བྱུང་རྒྱལ་དུ་མི་བཏང་བའི་གནད་རྣམ་པ་བཞི། འབྱུང་བ་ལུས་འཁྲུགས་རླུང་དང་སྤྱོད་ལམ་གྱིས་བསལ་བ། རྣལ་འབྱོར་གྱི་ཕྲིན་ལས་སུམ་བཅུ་རྩ་གཉིས་སོ། ། དེ་གསལ་བར་བྱེད་པའི་གེགས་སེལ་གྱི་ཡི་གེ་རྗེ་ས་ཆེན་གྱིས་མཛད་པ་ནི་བརྒྱད་དེ།
གེགས་སེལ་ཉམས་ཆེ་ཆུང་གཉིས། གེགས་སེལ་དཀར་སྟོན་མ། བཀའ་རྒྱ་མ། གེགས་སེལ་གཅེས་བསྡུས། གེགས་སེལ་གསང་བདུན་མ། གེགས་སེལ་ཧ་དམིགས། ལུས་སྦྱོང་ཉི་ཤུ་པའོ། ། དེ་གསལ་བར་བྱེད་པའི་རྗེས་འབྲང་གི་ཡི་གེ་ནི། ཉམས་ཆེ་ཆུང་སོགས་གསལ་བར་བྱེད་པ་ལ་བརྡ་འགྲོལ་ཆེ་ཆུང་གཉིས། རླུང་བཅུའི་གེགས་སེལ།
རླུང་བཅུ་སོགས་ཀྱི་གེགས་སེལ་དང་བཞི། དཀར་སྟོན་མའི་གསལ་བྱེད་བར་ཆད་རྣམ་གསུམ་བསལ་བ། བཀའ་རྒྱ་མའི་གསལ་བྱེད་ནམ་ཟ་པའི་དབྱུག་ཆོས་རྣམས་སོ། ། དེ་ཐམས་ཅད་འཆད་པ་ལ་དོན་གསུམ་ཏེ། རྩ་བའི་གེགས་སེལ་གྱི་ཡི་གེ་བཞི་བཤད་པ་དང་། གེགས་སེལ་ཕྲ་མོ་གཞན་བཤད་པའོ། ། དང་པོ་ལ་གསུམ་སྟེ། བར་ཆད་རྣམ་གསུམ་བསལ་བ། བྱུང་རྒྱལ་དུ་མི་བཏང་བའི་གནད་རྣམ་པ་བཞི། བསམ་གཏན་འདོར་བའི་འཕྲང་བདུན་བསལ་བའོ། །
དང་པོ་ལ་བར་ཆད་ངོས་བཟུང་བ་དང་། དེ་བསལ་བའི་ཚུལ་གཉིས་ལས། དང་པོ་ལ་གསུམ་སྟེ། ཕྱི་རོལ་བདུད་ཀྱི་བར་ཆད། ནང་འབྱུང་བ་ལུས་འཁྲུགས་ཀྱི་བར་ཆད། ཏིང་ངེ་འཛིན་སེམས་ཀྱི་བར་ཆད་དོ། ། རིམ་པ་གཉིས་བསྒོམ་པའི་ཚེ། རང་གི་ལུས་སེམས་ལ་མི་འཕྲོད་པ་དང་། མི་འཚམ་པ་ལ་སོགས་པ་འབྱུང་ཞིང་། དེའང་བསམ་གཏན་ལ་མ་ཞུགས་པའི་སྔ་རོལ་དུ་གཙོ་ཆེར་འབྱུང་ལ།
བསམ་གཏན་ལ་ཞུགས་པ་ན་རེས་འགའ་འབྱུང་རེས་འགའ་མི་འབྱུང་བ་ནི་བར་ཆད་དང་པོ་ཡིན་ནོ། ། མཉམ་རྗེས་གཉིས་ཀར་ཐང་ཐུབ་ཏུ་འབྱུང་བ་ནི་བར་ཆད་གཉིས་པ་ཡིན་ནོ། ། མཉམ་བཞག་ཏུ་གཙོ་ཆེར་འབྱུང་། རྗེས་ཐོབ་ཏུ་ཅུང་ཟད་ལས་མི་འབྱུང་བ་ནི་བར་ཆད་གསུམ་པ་ཡིན་ནོ། ། གཉིས་པ་དེ་བསལ་བའི་ཚུལ་ལ་གཉིས་ཏེ། སྤྱིར་བསལ་བ་དང་། བྱེ་བྲག་སོ་སོར་བསལ་བའོ། ། དང་པོ་ལ་གཉིས་ཏེ། ལུས་ཀྱི་གནད་ཀྱིས་བསལ་བ་དང་། ངག་སེམས་ཀྱི་གནད་ཀྱིས་བསལ་བའོ། །
དང་པོ་ནི་གེགས་སེལ་གསང་བདུན་མ་ཡིན་ལ། གཉིས་པ་ནི་གེགས་སེལ་ཧ་དམིགས་ཡིན་ནོ། ། དང་པོ་ལ་གཉིས་ཏེ། ལུས་གནད་སྐྱོན་མེད་བཅའ་པའི་ཚུལ་དང་། སྐྱོན་ཅན་བཅོས་པའི་ཚུལ་ལོ། ། དང་པོ་ནི། ལུས་རྣམ་སྣང་གི་ཆོས་དྲུག་དང་ལྡན་པ་སྟེ། ས་ཆུ་མེ་རླུང་ནམ་མཁའི་རླུང་སྟེ་ལྔ་པོ་དབུ་མར་འཆིང་བ་ལ་ལྔ། དེ་རྣམས་དབུ་མར་སྟོབས་སུ་གྱུར་པ་ལ་གཅིག་སྟེ་དྲུག་གོ ། རྒྱས་པར་སྔར་བཤད་པ་ལྟར་རོ། །
གཉིས་པ་ལ་བདུན་ཏེ། ལུས་ཕྱིར་དགྱེ་བའི་སྐྱོན། རོ་སྟོད་སྒུ་བའི་སྐྱོན། གཡས་སུ་ཡོ་བའི་སྐྱོན། གཡོན་དུ་ཡོ་བའི་སྐྱོན། མགྲིན་པ་སྒུ་བའི་སྐྱོན། སྤྱི་བོ་མགོ་བོ་འཁྲུད་པ་ལྟར་མདུན་དུ་བུབ་པའི་སྐྱོན། མགོ་བོ་བཏུམས་པའི་སྐྱོན་ནོ། ། དང་པོ་ནི། གསང་བ་གཅིག་གིས་བསྒོམས་པ་ན།
དང་པོར་རླུང་སེམས་མི་གནས། ལུས་ཀྱི་ཤ་སྐམས། ཁམས་འཛག ལུས་སྟོབས་ཇེ་ཆུང་ཇེ་ཆུང་ལ་འགྲོ། ལུས་སེམས་ལ་ཏིང་ངེ་འཛིན་མི་སྐྱེའོ། ། དེ་བསལ་བ་ནི། ལུས་ཕྱིར་མི་དགྱེད་པ་ཉིད་ཀྱིས་སེལ་ལོ། ། མ་བསལ་ན་སྐྱོན་ཅིར་འགྱུར་བ་ནི། མཐར་ཏིང་ངེ་འཛིན་མི་སྐྱེ་ཞིང་། ལུས་སྐམས་ནས་འཆི་བར་འགྱུར་རོ། །
གཉིས་པ་ནི། ཡང་གསང་བ་གཅིག་གིས་བསྒོམས་པ་ན། བདེ་བའི་ཏིང་ངེ་འཛིན་ཅུང་ཟད་སྐྱེ་ཞིང་། སྙིང་འཆུ་ཞིང་མི་དགའ། འཁོར་ལ་ཁྲོ་ཞིང་ཁ་ཚ་རུ་འགྲོ། བླ་མ་དང་སྒོམ་ལ་ཚིག་པ་ཟ། ཉམས་གསུམ་ལས་རྒྱལ་པོའི་མཐོང་སྣང་འཆར། དོན་མེད་པར་ངུ་། མགོ་བོ་གཏུམ་ཀྱིན་འགྲོ། གཞན་གྱིས་བསད་ཀྱི་དོགས།
དེ་བསལ་བ་ནི། རོ་སྟོད་མ་སྒུ་བ་ཉིད་ཀྱིས་སེལ་ལོ། ། དེ་མ་བསལ་ན་སྐྱོན་ནི། སྨྱོ་འབོག་དུ་འགྱུར་ཞིང་། མཐར་རྒྱལ་པོས་འཁྱེར་བར་འགྱུར་རོ། ། གསུམ་པ་ནི། ཡང་གསང་བ་གཅིག་གིས་བསྒོམས་པ་ན། དང་པོར་རྣམ་པར་རྟོག་པ་མང་པོ་འབྱུང་། དེ་ནས་ལུས་ལྕི། དེ་ནས་ཤ་འགུལ་ཞིང་འཁྲིག
བྱད་ཤ་ཟ། ཉམས་གསུམ་ལས་ཀླུ་དང་བཙན་གྱི་མཐོང་སྣང་འཆར། དེ་བསལ་བ་ནི། གཡས་སུ་མ་ཡོ་བ་ཉིད་ཀྱིས་སེལ་ལོ། ། མ་བསལ་ན་སྐྱོན་ནི། མཛེ་ནད་ཀྱིས་ཟིན་པར་འགྱུར་རོ། ། བཞི་པ་ནི། ཡང་གསང་བ་གཅིག་གིས་བསྒོམས་པ་ན། དང་པོར་བདེ་བའི་ཏིང་ངེ་འཛིན་སྐྱེས། དེ་ལ་བརྟེན་ནས་ཁམས་འཛག
མཁལ་མ་དང་རྐེད་པ་ན་ཞིང་བདེ་བའི་ཉམས་ཤོར། བུད་མེད་ལ་འདོད་འདུན་དྲག་ཏུ་འབྱུང་། དེ་བསལ་བ་ནི། གཡོན་དུ་མ་ཡོ་བ་ཉིད་ཀྱིས་སེལ་ལོ། ། མ་བསལ་ན་སྐྱོན་ནི། བུད་མེད་ཀྱི་དབང་དུ་འགྲོ་ཞིང་། གྲང་བའི་ནད་ཀྱིས་ཟིན་པར་འགྱུར་རོ། ། ལྔ་པ་ནི། ཡང་གསང་བ་གཅིག་གིས་བསྒོམས་པ་ན། དང་པོར་བདེ་གསལ་གྱི་ཏིང་ངེ་འཛིན་སྐྱེས།
ལེགས་པར་སྦྱར་བའི་སྐད་སྨྲ་བ་ལ་སོགས་པ་ཅི་རིགས་པ་འབྱུང་། ཇེ་ཞིག་ན་མགྲིན་པ་མེད་པ་སྙམ་བྱེད་པ་དང་། སྣང་བ་དམར་པོར་འཆར་བ་དང་། དང་ཁ་འགག་པ་དང་། ལྕེའི་སྟེང་དུ་འབྲུམ་བུ་སྐྱེ་བ་དང་། སོ་འཐམས་པ་དང་། མིག་གྱེན་ལ་ལྟ་བ་དང་། རྩ་གཞི་རེངས་ཤིང་ན་བ་དང་། འཁྲུལ་སྣང་ཅི་རིགས་པ་འབྱུང་བ་དང་། བདག་ལ་མཐུ་བྱེད་པ་ཡོད་དོ་ཞེས་ཟེར་བ་འབྱུང་བའོ། །
དེ་བསལ་བ་ནི། མགྲིན་པ་མ་སྒུ་བ་ཉིད་ཀྱིས་སེལ་ལོ། ། མ་བསལ་ན་སྐྱོན་ནི། འཁྲུལ་སྣང་ཇེ་ཆེར་འགྱུར་རོ། ། དྲུག་པ་ནི། ཡང་གསང་བ་གཅིག་གིས་བསྒོམས་པ་ན། རྨི་ལམ་དུ་སྦྲུལ་ནག་པོ་འབྱུང་ཞིང་། སྤྱི་བོ་ན་སྦྲུལ་ཡོད་པ་སྙམ་བྱེད་པ་དང་། སྤྱི་བོ་ཚ་ཞིང་ཤ་འཁྲིག་པ་དང་། སྤྱི་བོའི་སྟེང་དུ་འབྲུམ་བུ་སྐྱེ་བའོ། །
དེ་བསལ་བ་ནི། སྤྱི་བོ་མགོ་བོ་འཁྲུད་པ་ལྟར་མདུན་དུ་མ་བུབ་པ་ཉིད་ཀྱིས་སེལ་ལོ། ། མ་བསལ་ན་སྐྱོན་ནི། ཀླུ་དང་ས་བདག་གིས་འཛིན་ཅིང་མཐར་མཛེ་ནད་དུ་འགྱུར་རོ། ། བདུན་པ་ནི། ཡང་གསང་བ་གཅིག་གིས་བསྒོམ་པ་ན། ཤེས་པ་ལྕི་ཞིང་གཉིད་འཐུག་པོ་འབྱུང་། དེ་བསལ་བ་ནི། མགོ་བོ་མ་བཏུམས་པའི་ལུས་གནད་ཀྱིས་སེལ་ལོ། ། མ་བསལ་ན་སྐྱོན་ནི།
ཤེས་པ་ཤིན་ཏུ་རྨུགས་ཤིང་བྱིང་བ་ཆེན་པོར་འགྱུར་རོ། ། འདིར་ཞར་ལས་བྱུང་བའི་མན་ངག་གཞན་ཡང་། གཏུམ་མོའི་ཏིང་ངེ་འཛིན་སྒོམ་ཡང་དྲོད་མ་སྐྱེས་པ་བསྐྱེད་པའི་ཐབས་དྲོད་བཙན་ཐབས་སུ་མྱུར་དུ་བསྐྱེད་པའི་ཐབས་ནི། སྐབས་སུ་མགོ་བོ་ཅུང་ཟད་སྤྲུག་པས་དྲོད་སྐྱེ་བར་འགྱུར། ལབ་ཅོལ་སྨྲ་ན་རེས་འགའ་མགོ་གཏུམ་པས་སེལ་བར་འགྱུར་ལ། དེ་ལྟར་དེ་གཉིས་ཀྱི་དུས་སུ་ཉེས་པ་མེད་དོ། ། གཉིས་པ་ངག་སེམས་ཀྱི་གནད་ཀྱིས་བསལ་བ་ལ་བཞི་སྟེ། སྔོན་འགྲོ་དང་། དངོས་གཞི་དང་། གེགས་སེལ་དང་།
བོགས་འདོན་པའོ། ། དང་པོ་ལ་བཞི་སྟེ། སྐྱབས་སུ་འགྲོ་བ་དང་། བྱང་ཆུབ་ཏུ་སེམས་བསྐྱེད་པ་དང་། བླ་མ་བསྒོམ་པ་དང་། ཡི་དམ་བསྒོམ་པའོ། ། དང་པོ་ནི། སྐྱབས་འགྲོ་ལ་སྐོར་དང་། གཉིས་པ་ནི། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་བྱ།
དེའི་ཆེད་དུ་ལམ་ཟབ་མོ་ཉམས་སུ་བླང་བསམ་པའོ། ། གསུམ་པ་ནི། རང་གི་མདུན་དུ་བླ་མ་བཞུགས་པར་བསམ། བླ་མ་རིན་པོ་ཆེ་བདག་གི་རྒྱུད་ལ་ཏིང་ངེ་འཛིན་ཁྱད་པར་ཅན་སྐྱེ་བར་བྱིན་གྱིས་བརླབ་དུ་གསོལ། ཞེས་ལན་བདུན་ནམ། ཉི་ཤུ་རྩ་གཅིག་ལ་སོགས་པས་གསོལ་བ་བཏབ་པས། བླ་མ་འོད་ཟེད་གྱི་རང་བཞིན་དུ་མེར་དེ་ཞུ་བས་རང་ལ་ཐིམ། བླ་མའི་སྐུ་གསུང་ཐུགས་ཀྱིས་རང་གི་ལུས་ངག་ཡིད་གསུམ་བྱིན་གྱིས་བརླབས། བདག་གི་རྒྱུད་ལ་ཏིང་ངེ་འཛིན་ཁྱད་པར་ཅན་སྐྱེ་བའི་རྟེན་འབྲེལ་འགྲིག་སྙམ་དུ་བསམ་པའོ། ། བཞི་པ་ནི།
ཀྱཻ་རྡོ་རྗེ་རྒྱས་པ་བསྒོམ་པ་དང་། བསྡུས་པ་བསྒོམ་པའི་ཚུལ་གཉིས་བཤད་པ་ལས། བསྡུས་པ་བསྒོམ་པ་ནི། ཧཱུྃ་ཞེས་བརྗོད་པས་རང་བཅོམ་ལྡན་འདས་ཀྱཻ་རྡོ་རྗེ་སྐུ་མདོག་སྔོན་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་ཐོད་པ་འཛིན་པ། གྲུ་མོ་ན་ཁ་ཊྭཾ་ག་ཡོད་པ། རུས་པའི་རྒྱན་དྲུག་གིས་བརྒྱན་པ་གསལ་གདབ། ཡང་ཧཱུྃ་ཞེས་བརྗོད་པས་རྡོ་རྗེའི་ར་བ། དྲ་བ། གུར། བླ་རེ།
ཡེ་ཤེས་ཀྱི་མེ་རི་དཔག་ཏུ་མེད་པ་འབར་བ་དང་བཅས་པའི་བསྲུང་བའི་འཁོར་ལོ་གསལ་བཏབ། རང་གི་སྤྱི་བོར་ཨོཾ་ལས་འཁོར་ལོ་དཀར་པོ་ཨོཾ་གྱིས་མཚན་པ། མགྲིན་པར་ཨཱཿལས་པདྨ་དམར་པོ་ཨཱཿས་མཚན་པ། སྙིང་ཁར་ཧཱུྃ་ལས་རྡོ་རྗེ་སྔོན་པོ་ཧཱུྃ་གིས་མཚན་པ་བསམས་ཏེ། ཨོཾ་ཨཱཿཧཱུྃཿཞེས་བརྗོད་པས་རང་གི་ལུས་ངག་ཡིད་གསུམ་སངས་རྒྱས་བྱང་ཆུབ་སེམས་དཔའ་ཐམས་ཅད་ཀྱི་སྐུ་གསུང་ཐུགས་ཀྱི་རང་བཞིན་དུ་གྱུར་པས་བར་ཆད་གང་གིས་ཀྱང་མི་ཚུགས་པའི་བསྲུང་བ་བྱས་བསམ་པའོ། ། ཡང་ན་ཡིག་འབྲུ་གསུམ་གསལ་གདབ་ཀྱང་ཆོག གནད་ལ་དབབ་པ་རྣམ་པ་གསུམ། སྦྱང་བ་རྣམ་པ་གསུམ། སྒོམ་པ་རྣམ་པ་གསུམ་ཡང་བྱ་དགོས་སོ། ། གཉིས་པ་དངོས་གཞི་ལ་བཞི་སྟེ།
སྨད་ནད་སྟོད་དུ་སེང་བ་དང་། སྟོད་ནད་སྨད་དུ་དྲང་བ་དང་། བར་ནད་ཐད་ཀར་དབྱུང་བ་དང་། ཚ་གྲང་གི་གཉེན་པོ་སྦྱར་བའོ། ། དང་པོ་ལ་དམིགས་པ་གཉིས་ཏེ། སྨད་ནད་ནི་འོག་ཏུ་བླུགས་པ་དང་། སྟོད་རླུང་འོག་ཏུ་བླུགས་པ་ཡིན་ལ། འོག་ཏུ་བླུགས་པ་ནི་སྦྱོངས་འཇམས་པའོ། སྟེང་རླུང་འོག་དུ་བླུགས་པ་ནི། སྟེང་རླུང་ཅི་རིགས་པ་འགགས་པས་གསུས་པ་སྦོས་པའོ། །
དེ་སེལ་བ་དམིགས་པ་དང་པོ་ནི། རང་གི་ལུས་ངོ་བོ་རྩ་དབུ་མའི་ངོ་བོ་ཡིན་པ་ལ། རྣམ་པ་སྙུག་དོང་ལྟ་བུ་གྱེན་དུ་བསྟན་པ་བསམ་ཞིང་། དེའི་སྟེང་གི་ནམ་མཁའ་ལ་རྩ་བའི་བླ་མ་རང་ལ་དགྱེས་བཞིན་དུ་བཞུགས་པར་བསམ། དབུགས་ཕྱིར་དབྱུང་བའི་ཚེ། ཧ་ཞེས་བརྗོད་ཅིང་དབུགས་རྫོགས་ཁར་སྒྲ་ཆེར་དབྱུང་། དེ་ནས་དབུགས་ནང་དུ་མི་རྔུབ་པར་དལ་བུས་འོང་དུ་བཞུགས་སྟེ། དབུགས་ནང་དུ་འཇུག་པ་རྫོགས་པ་དང་ཧ་འདོན། དེའི་ཚེ་རླུང་ཐམས་ཅད་སྙུག་དོང་གི་ནང་ནས་སྐྱ་བུན་བུན་ཡར་ལ་འཐོན་པས། འོད་ཟེར་གྱི་རང་བཞིན་དུ་གྱུར་ཏེ་བླ་མ་ལ་ཐིམ་པར་བསམ།
ཧ་རིང་པོ་འདོན་པ་དང་། ཧ་ཐུང་ངུ་འདོན་པའི་ལུགས་གཉིས་ལས། འདིར་ཧ་རིང་པོ་འདོན་པའོ། ། འདི་ཐུན་བཞིར་བཅད་དེ་བསྒོམ་པ་ཡིན་ནོ། ། དམིགས་པ་གཉིས་པ་ནི། རང་ལུས་སྙུག་དོང་ལྟ་བུ་ཁ་གྱེན་དུ་བསྟན་པའི་སྟེང་གི་ཐད་ཀའི་ནམ་མཁའ་ལ་བླ་མའི་དོད་དུ་གདུགས་དཀར་པོ་སྐྱ་ཁྱིལ་བ་ཞིག་བསམ། ཧ་འདོན་པས་རླུང་ཐམས་ཅད་སྙུག་དོང་གི་ནང་ནས་སྐྱ་བུན་བུན་ཡར་ལ་འཐོན་པས་གདུགས་ལ་ཕོག་པར་བསམ། གདུགས་དེ་ཉིད་གཡས་སམ་གཡོན་དུ་འཁོར་བར་བསམ་ཞིང་ཧ་གདོན། གཉིས་པ་ནི། མགོ་ན་བ་དང་།
མགྲིན་པ་འགགས་པ་དང་། རླུང་སྟེང་འོག་ཏུ་འགྲོ་བ་ལ་སོགས་པ་ཡིན་ལ། དེ་བསལ་བ་ནི་རང་གི་ལུས་སྙུག་དོང་ཁ་ཐུར་དུ་བསྟན་པ་ལྟ་བུ་བསམ་ཞིང་། རླུང་ཐམས་ཅད་སྙུག་དོང་ནས་དོན་ཏེ་ས་རིམ་པ་བཅུ་གསུམ་ཕུག་སྟེ་འོག་གསེར་གྱི་ས་གཞི་ལ་ཐིམ་པར་བསམ་སྟེ་ཧ་རིང་པོ་འདོན་པ་དང་། ཐུན་བཞིར་སྡོམ་པ་སྔ་མ་དང་འདྲའོ། ། གསུམ་པ་བར་ནད་ཐད་ཀར་དབྱུང་བ་ལ་བཞི་སྟེ། སྙིང་རླུང་བསལ་བ། ངེས་མེད་བསལ་བ། སྐྲན་ནད་བསལ་བ། མ་ཞུ་བ་བསལ་བ།
དང་པོ་ལ་དམིགས་པ་དྲུག་ཡོད་པའི་དང་པོ་ནི། སྙིང་འཆུ་ཞིང་སྙིང་འགས་པ་སྙམ་བྱེད་པ་དང་། ཚིག་པ་ཟ་ཞིང་ཁམས་འཚུབ་པ་ལ་སོགས་པ་བྱུང་བ་ན། རང་གི་སྙིང་དེ་དར་དཀར་གྱི་གུར་ཕུབ་པ་ལྟ་བུ་དཀར་ཀོར་རེ་བསམ། དེ་ལ་ཚགས་ཟེའི་མིག་ལྟ་བུའི་བུག་པ་མང་པོ་ཡོད་པ། ཧ་ཞེས་གདོན་པས་འོད་ཟེར་དཀར་པོ་དཔག་ཏུ་མེད་པ་བུག་པའི་ནང་ནས་ཕྱིར་སྐྱ་བུན་བུན་ཐོན་པར་བསམ་ཞིང་ཡང་ཧ་འདོན། གཉིས་པ་ནི། རང་གི་སྙིང་དེ་ཕྲུ་མ་ཕུས་བཏབ་པ་བཞིན་སྟོང་སང་ངེ་ཡོད་པ་ལ་ཚགས་ཟེའི་མིག་ལྟ་བུའི་བུག་པ་མང་པོ་ཡོད་པའི་ནང་དུ། རང་གི་རྩ་བའི་བླ་མ་ཚོན་གང་བ་སྐུ་མདོག་དཀར་པོ་འོད་དང་འོད་ཟེར་གྱི་རང་བཞིན་དུ་བཞུགས་པ། དེའི་སྐུའི་ཆ་ཐམས་ཅད་ནས་འོད་ཟེར་འཕྲོས་པས་བུག་པའི་ནང་ནས་ཕྱིར་འཐོན་པས་རང་གི་ལུས་ཀྱི་ནང་ཐམས་ཅད་འོད་ཟེར་གྱིས་མེར་ཏེ་ཁེངས་པར་བསམ་ཞིང་ཧ་འདོན།
དེ་ལ་འོད་ནི་བླ་མའི་སྐུའི་འོད་ཀྱི་རང་བཞིན་ཅན། འོད་ཟེར་ནི་འཕྲོ་བའོ། ། དམིགས་པ་བཞི་པ་ནི། རང་གི་སྙིང་མགོ་བོ་ཐུར་ལ་བསྟན་པ་ཚལ་པ་བཞིའམ། བརྒྱད་དམ། བཅུ་དྲུག་ཏུ་བསམ་པའི་གས་མཚམས་སུ་ནད་ཐམས་ཅད་ཁ་དོག་དཀར་དམར་མཐིང་གསུམ་གྱི་རྣམ་པའམ། རྣག་ཁྲག་དང་ཆུ་སེར་གྱི་རྣམ་པར་ཐོན་པར་བསམ་ཞིང་ཧ་འདོན། དམིགས་པ་ལྔ་པ་ནི། རང་གི་སྙིང་དེ་རྣམ་པ་དེ་ཉིད་ཇི་ལྟ་བ་ཡིན་པ་ལ་ཁ་གྱེན་དུ་བསྟན་པ་ནད་ཐོན་པ་དང་། ཧ་འདོན་པ་ཡང་སྔ་མ་དང་འདྲའོ། །
དམིགས་པ་དྲུག་པ་ནི། རང་གི་སྙིང་ཁའི་ཐད་ཀའི་མདུན་དང་རྒྱབ་གཉིས་སུ་ཚགས་ཟེའི་མིག་ལྟ་བུའི་བུག་པ་མང་པོ་ཡོད་པ་ལ་ཧ་བཏོན་པས་ནད་ཐམས་ཅད་ཁ་དོག་དཀར་དམར་མཐིང་གསུམ་གྱི་རྣམ་པའམ། རྣག་ཁྲག་དང་ཆུ་སེར་གྱི་རྣམ་པར་ཐོན་པར་བསམ་ཞིང་ཧ་འདོན་ནོ། ། གཉིས་པ་ངེས་མེད་བསལ་བ་ལ་དམིགས་པ་གསུམ་སྟེ། དང་པོ་ནི། གང་ན་སར་ཚགས་ཟེའི་མིག་ལྟ་བུའི་བུག་པ་མང་པོ་ཡོད་པར་བསམ། ཧ་བཏོན་པས་ནད་ཐམས་ཅད་ཁ་དོག་དཀར་དམར་མཐིང་གསུམ་གྱི་རྣམ་པར་རམ། རྣག་ཁྲག་ཆུ་སེར་གྱི་རྣམ་པར་འཐོན་པར་བསམ་ཞིང་ཡང་ཧ་འདོན། དམིགས་པ་གཉིས་པ་ནི། རང་གི་ལུས་ཐམས་ཅད་ཕྲུ་མ་ཕུས་བཏབ་པ་བཞིན་སྟོང་སང་སང་བསམ་ཞིང་ཧ་འདོན།
དམིགས་པ་གསུམ་པ་ནི། གང་ན་སར་རིན་པོ་ཆེ་ནོར་བུའི་རྣམ་པ་ལྟ་བུའི་བུག་པ་དུ་མ་ཡོད་པ་ལ་ཧ་བཏོན་པས། ནད་ཐམས་ཅད་ཁ་དོག་དཀར་དམར་མཐིང་གསུམ་གྱི་རྣམ་པའམ། རྣག་ཁྲག་དང་ཆུ་སེར་གྱི་རྣམ་པར་བུག་པའི་ནང་ནས་ཕྱིར་འཐོན་པར་བསམ་ཞིང་ཧ་འདོན་ནོ། ། གསུམ་པ་སྐྲན་ནད་བསལ་བ་ནི། གང་ན་སར་ལྕགས་ཀྱི་རང་བཞིན་ལས་གྲུབ་པའི་འཁོར་ལོ་རྩིབས་བཞི་པའམ། བརྒྱད་དམ། བཅུ་དྲུག་པ་རྣོ་ངར་དང་ལྡན་པ་བསམ། ཧ་བཏོན་པའི་འཁོར་ལོ་གཡས་སུ་འཁོར་བར་འདོད་དམ་གཡོན་དུ་འཁོར་བར་འདོད་གང་འདོད་པར་འཁོར་བར་བསམ། དེས་ནད་ཐམས་ཅད་དུམ་བུ་དུམ་བུར་བཅད་དེ་བརྒྱ་སྟོང་དུ་བཏུབ་པར་བསམ་ཞིང་ཡང་ཧ་འདོན།
བཞི་པ་མ་ཞུ་བ་བསལ་བ་ལ་དམིགས་པ་གཉིས་ཏེ། དང་པོ་ནི། རང་གི་ཕོ་བའི་ནང་དུ་མཚོ་སྔོ་མེར་རེ་བ་ཞིག་བསམས། ཧ་བཏོན་པས་མ་ཞུ་བ་ཐམས་ཅད་མཚོའི་ནང་དུ་སོང་བས་ཆུ་ཚན་ལ་མར་བཏབ་པ་བཞིན་ཞུ་སྟེ། མཚོ་དེ་ཡང་འོག་སྒོ་ནས་འཛག་པར་བསམ་ཞིང་ཧ་འདོན། གཉིས་པ་ནི། རང་གི་ལྟེ་འོག་ཏུ་མེ་སོར་བཞིའི་ཚད་ཙམ་དུ་འབར། ཧ་བཏོན་པས་མེ་ཆེར་འབར་ཏེ། རང་གི་སྡིག་སྒྲིབ་དང་། ནད་དང་།
རིམས་དང་། གདོན་དང་། མི་མཐུན་པའི་ཕྱོགས་ཐམས་ཅད་ཐུལ་ཏེ་བསྲེགས་པར་བསམ་ཞིང་ཧ་འདོན། བཞི་པ་ཚ་གྲང་གི་གཉེན་པོ་སྦྱར་བ་ལ་ལྔ་སྟེ། གྲང་བའི་གཉེན་པོ། རླུང་གི་གཉེན་པོ། ཚད་ནད་ཀྱི་གཉེན་པོ། གཉན་ནད་ཀྱི་གཉེན་པོ། གདོན་ནད་ཀྱི་གཉེན་པོ་སྦྱར་བའོ། ། དམིགས་པ་དང་པོ་ནི།
གང་ན་སར་བླ་མ་སྐུ་མདོག་དམར་པོ་མེའི་རང་བཞིན་ཅན་ཤིན་ཏུ་ཚ་བའི་རེག་བྱ་དང་ལྡན་པ། སྐུའི་ཆ་ལས་མེའི་རྒྱུན་བབས་པས་གྲང་ནད་ཐམས་ཅད་འཇོམས་པར་བསམ་ཞིང་ཧ་འདོན། དམིགས་པ་གཉིས་པ་ནི། གང་ན་སར་བླ་མ་སྐུ་མདོག་དཀར་ཞིང་སྣུམ་པ་མར་དཀར་གྱི་ཞུན་མར་གྱི་ཁ་དོག་ལྟ་བུ། སྐུའི་ཆ་ནས་མར་ཞུའི་རྒྱུན་བབས་པས། རླུང་ནད་ཐམས་ཅད་འཇོམས་པར་བསམ་ཞིང་ཧ་འདོན། དམིགས་པ་གསུམ་པ་ནི། གང་ན་སར་བླ་མ་སྐུ་མདོག་དཀར་ཞིང་འཚེར་བ། དུང་ངམ་གངས་ཀྱི་ཁ་དོག་ལྟ་བུ་སྐུའི་ཆ་ནས་ག་པུར་གྱི་རྒྱུན་བབས་པས་ཚད་ནད་ཐམས་ཅད་འཇོམས་པར་བསམ་ཞིང་ཧ་འདོན། དམིགས་པ་བཞི་པ་ནི།
གང་ན་སར་བླ་མ་སྐུ་མདོག་དཀར་པོ་སྐུའི་ཆ་ནས་སྨན་ཆེན་གྱི་རྒྱུན་བབས་པས་གཉན་ནད་ཐམས་ཅད་འཇོམས་པར་བསམ་ཞིང་ཧ་འདོན། དམིགས་པ་ལྔ་པ་ནི། རང་གི་སྤྱི་བོའི་གཙུག་ཏུ་བླ་མ་སྐུ་མདོག་སྔོན་པོ་ཅུང་ཟད་ཁྲོ་བའི་རྣམ་པ་ཅན་དུ་བསམ། སྐུའི་ཆ་ནས་གུ་གུལ་གྱི་རྒྱུན་བབས་པའི་ཁྲོ་ཆུང་དང་ཁྲོ་མོའི་ཚོགས་དཔག་ཏུ་མེད་པ་འཕྲོས་ནས་གདོན་ཐམས་ཅད་ཚར་བཅད་པར་བསམ་ཞིང་ཧ་འདོན། མན་ངག་འདི་དག་ཉམས་སུ་བླངས་ན་ལུས་སེམས་ལ་ཏིང་ངེ་འཛིན་སྐྱེ། མཉེན་ལྕུག་བཞི་སྐྱེ་བར་ཐེ་ཚོམ་མེད་གསུང་ངོ་། ། གསུམ་པ་གེགས་བསལ་བ་ནི། དེ་ལྟར་བྱས་པས་ནད་སློངས་པའི་རྟགས་སུ་མི་ན་དགུ་ན། གདོན་སློངས་པའི་རྟགས་སུ་འཇིགས་སྣང་སྣ་ཚོགས་འཆར། རྩ་མདུད་དྲལ་བས་རྩ་ཟུག་འབྱུང་།
རླུང་སྟོབས་རྒྱས་པས་རླུང་ཟུག་འབྱུང་ལ། དེ་ཐམས་ཅད་ལ་མི་དགའ་བ་མེད་པར་ཏིང་ངེ་འཛིན་དུ་ངོ་ཤེས་པར་བྱས་ལ་བྱུང་རྒྱལ་དུ་བསྐྱང་ངོ་། ། འདི་ལ་དམིགས་པ་ལྔ་སྟེ་གཟུགས་ཐམས་ཅད་སྣང་སྟོང་དུ་ཤེས་པར་བྱ་ཧ་འདོན། སྒྲ་ཐམས་ཅད་གྲག་སྟོང་དུ་ཤེས་པར་བྱ་ཧ་འདོན། དྲི་ཐམས་ཅད་ཚོར་སྟོང་དུ་ཤེས་པར་བྱ་ཧ་འདོན། རོ་ཐམས་ཅད་མྱོང་སྟོང་དུ་ཤེས་པར་བྱ་ཧ་འདོན། རེག་བྱ་ཐམས་ཅད་རེག་སྟོང་དུ་ཤེས་པར་བྱ་ཧ་འདོན་ནོ། ། ནད་ཞི་བས་ལུས་ཟོ་མདོག་བདེ། ལྡང་བ་ཡང་། མདངས་གསལ།
གདོན་ཞི་བས་གང་ལའང་འཇིགས་པ་མེད་ཅིང་། གདོན་ཐམས་ཅད་ཀྱིས་རང་གིས་ཇི་ལྟར་བསྒོ་བ་བྱེད་པའོ། ། སྡིག་སྒྲིབ་ཞི་བས་གང་ལའང་ཞེན་པ་ཆུང་དུ་འགྲོ་ཞིང་། སེམས་ཆོས་སྐུར་རྟོགས་པ་འབྱུང་། དེ་གོམས་པ་ལས། རྩ་དང་། ཡི་གེ་དང་། བདུད་རྩི་དང་། རླུང་གི་མཉེན་ལྕུག་སྟེ། མཉེན་ལྕུག་བཞི་འཆར་བས་འཇིག་རྟེན་ལས་འདས་པའི་ལམ་དུ་མཚམས་སྦྱོར་རོ། །
བཞི་པ་བོགས་འདོན་པ་ནི། ལུས་གཡོ་ཞིང་ཧ་འདོན། ལངས་ཏེ་ཧ་འདོན། འཕྱོངས་ཏེ་ཧ་འདོན། རྒྱུག་ཅིང་ཧ་འདོན། འཕྲབ་ཅིང་ཧ་འདོན་པའོ། ། དེ་ལྟར་ན་ཧ་དམིགས་ལ་དམིགས་པ་ཉི་ཤུ་རྩ་དྲུག་ཡོད་དོ། ། གཉིས་པ་དེ་དག་སོ་སོར་བསལ་བ་ལ་གསུམ་སྟེ། ཕྱི་རོལ་བདུད་ཀྱི་བར་ཆད་བསལ་བ་དང་། ནང་འབྱུང་བ་ལུས་འཁྲུགས་ཀྱི་བར་ཆད་བསལ་བ་དང་།
ཏིང་ངེ་འཛིན་སེམས་ཀྱི་བར་ཆད་བསལ་བའོ། ། དང་པོ་ནི། རྡོ་རྗེའི་ཚིག་རྐང་ལས། ཤེས་རབ་ལ་ཕྱིའི་བདུད་ལམ་གཉིས་ལྟ་གྲུབ་བརྒྱད་བསྒྱུར་བ་འོང་། ནང་ལམ་སོགས་བཅུ་དང་བརྡ་མི་ཤེས་ན་འོང་ཞེས་པས་བསྲུང་། ཞེས་པ་ལ་འཕྲོས་སོ། ། ཅི་ལྟར་འཕྲོས་ཞེ་ན། ཤེས་རབ་ཀྱི་ཕྱོགས་སུ་ལྷུང་བའི་རྣལ་འབྱོར་པའི་ལམ་གྱི་བར་ཆད་བཞི་སྟེ། ཉམས་དང་སྡུག་བསྔལ་སྣ་ཚོགས་བསྐྱེད་པའི་བར་ཆད། གཟུགས་སྟོན་པ།
སྒྲ་བརྗོད་པ། ལྟ་གྲུབ་བསྒྱུར་བའི་བར་ཆད་དོ། ། དང་པོ་ལ་རྣམ་གསུམ་རིགས་དབྱེ་འཇུག་སྟེ། ཕྱི་རོལ་བདུད་ཀྱི་བར་ཆད་ཡིན་ནམ་སྟེ། ནང་འབྱུང་བ་ལུས་འཁྲུགས་ཀྱི་བར་ཆད་ཡིན་ནམ། ཏིང་ངེ་འཛིན་སེམས་ཀྱི་བར་ཆད་ཡིན་ནམ་ཞེས་རིགས་དབྱེའོ། ། དང་པོས་བསལ་བ་ལ་འཕྲོས་པའོ། ། དེ་ལ་བདུན་ཏེ། ལུས་ཀྱི་སྤྱོད་ལམ་གྱིས་བསལ་བ། རླུང་རྩོལ་བ་རྣམ་པར་འགོག་པས་བསལ་བ།
ཕྱོགས་མཚམས་རྣམ་པར་གནོན་པས་བསལ་བ། རྫས་ཀྱི་མཐུས་བསལ་བ། རྩ་དག་པར་བྱ་བས་བསལ་བ། རྗེ་བཙུན་མཐུ་སྟོབས་ཀྱི་དབང་ཕྱུག་གི་རྣལ་འབྱོར་གྱིས་བསལ་བ། རྩ་བའི་གཞུང་གི་མན་ངག་གིས་བསལ་བའོ། ། དང་པོ་ནི། འགྲོ་འཆག་ཉལ་འདུག་བཞི་ལས། འདུག་པའི་སྤྱོད་ལམ་ཐམས་ཅད་དུ་རྡོ་རྗེ་དཀྱིལ་ཀྲུང་གོམས་པར་བྱ་སྟེ། དེས་བར་ཆད་ཐམས་ཅད་བསྲུང་བར་འགྱུར་རོ། ། གཉིས་པ་ལ་གཉིས་ཏེ།
ཉིན་མོའི་བསྲུང་བ་དང་། ནུབ་མོའི་བསྲུང་བའོ། ། དང་པོ་ནི། མཛུབ་མོས་སྣ་བུག་གཡས་པ་བཀག་སྟེ་རླུང་སྣ་བུག་གཡོན་ནས་རྒྱུ་རུ་གཞུག རླུང་ཕྱིར་འགྲོ་བའི་དུས་སུ་ཧཱུྃ་སྔོན་པོ་ཅིག་ཉུག་ཙམ་བྱེད། ནང་དུ་འཇུག་པའི་དུས་སུ་ནང་དུ་ལོག དེ་ལྟར་ལན་འགའ་ཞིག་བྱས་པའི་རྗེས་སུ་ཧཱུྃ་སྔོན་པོ་དེས་སྣ་བུག་གཡོན་བཀག་པར་བསམ་མོ། ། གཉིས་པ་ནུབ་མོའི་བསྲུང་བ་ནི། མན་ངག་གི་ཡུག་གཅོད་པའི་སྐབས་སུ་རྟོགས་པར་བྱའོ། ། གསུམ་པ་ནི།
རང་ཡི་དམ་གྱི་ལྷར་གསལ་བའི་ང་རྒྱལ་གྱིས་ཤར་དུ་སྡིགས་མཛུབ་གཏད། ཧཱུྃ་ཞེས་བརྗོད་དོ། ། དེ་བཞིན་དུ་ལྷོ་དང་བྱང་ཤར་ལ་སོགས་པ་ཕྱོགས་བཅུ་པོ་ཐམས་ཅད་དུ་བྱའོ། ། འདི་ཉལ་ཁ་དང་། ལྡང་ཁ་དང་། ཐུན་ལ་འཇུག་ཁ་དང་། ཐུན་གཏོང་ཁ་རྣམས་སུ་བྱའོ། ། ཡང་རང་གི་རླུང་སྣ་བུག་གཡས་པ་ནས་རྒྱུ་བའི་ཚེ་ལག་པ་གཡས་པ་ནམ་མཁའ་ལ་རལ་གྲི་འཕྱར་བའི་ཚུལ་དུ་བྱ། མཐེབ་མཛུབ་ཅུང་ཟད་དགུག རྐང་པ་གཡོན་པ་བརྐྱངས་ཏེ་ས་ལ་བཞག
རྐང་པ་གཡས་པ་བསྐུམས་ཏེ་དཀྱིལ་དཀྲུང་ཕྱེད་པའི་ཚུལ་དུ་བྱ། ལག་པ་གཡོན་པ་ཇི་ལྟར་བདེ་བར་བཞག རླུང་བཟུང་ཞིང་། ཡིད་ཀྱིས་ཧཱུྃ་ཞེས་བརྗོད། ཡིད་ཀྱིས་གྲངས་བཟུང་སྟེ་ལན་བདུན་གྱི་བར་དུ་བྱའོ། ། ལན་བདུན་གྱི་བར་དུ་འཕགས་ཏེ་འགྲོའོ། ། རླུང་གཡོན་དུ་རྒྱུ་བ་ནའང་དེ་ལས་བཟློག་སྟེ་བྱའོ། ། འདི་ལ་ནང་དུ་བྱ་བ་དང་ཕྱི་རོལ་དུ་བྱ་བ་གཉིས་ལས། དང་པོ་ནི། ཁང་པའི་ནང་ལྡང་བའི་སྐབས་དང་བསྟུན་ནས་བྱའོ། །
འདི་ཉལ་ཁ་དང་ལྡང་ཁར་བྱ། གཉིས་པ་ནི། འགྲོ་བའི་དུས་ཁོ་ན་ལ་བྱ། དེའང་ཁང་པའི་ནང་ནས་སྒོ་ཙར་ཕྱིན་ཏེ་བྱ་ལ། དེ་ནས་ནང་དུ་མི་ལོག་པར་ལམ་དུ་འགྲོ་བར་བྱའོ། ། དེས་ལམ་དུ་ཆུ་དང་རྦབ་དང་ཐོག་དང་ཇག་རྐུན་ལ་སོགས་པ་ལམ་གྱི་འཇིགས་པ་ཐམས་ཅད་ལས་བསྲུང་བར་འགྱུར་རོ། ། དེ་གཉིས་ཀ་ལ་ཡང་མི་གཞན་གྱིས་མི་མཐོང་བ་གལ་ཆེའོ། ། བཞི་པ་ནི། ལག་པ་གཡོན་པའི་སྲིན་ལག་གིས་མཆིལ་མ་བླངས་ཏེ། ལྟག་པ་བསྐོར་ཏེ་དཔྲལ་བར་ཐིག་ལེ་ལན་གསུམ་བྱ།
དེ་ཡང་མིག་གིས་མི་མཐོང་བར་བྱ་ཞིང་། མིག་བཙུམ་པར་མི་བྱའོ། ། ཉལ་དང་ལྡང་བའི་དུས་དང་། ཐུན་ལ་འཇུག་ཁ་དང་། ཐུན་གྱི་མཇུག་ཏུ་བྱས་ན་དེས་བསྲུང་བའི་མཆོག་ཏུ་འགྱུར་རོ། ། ཡང་རང་གི་གནས་སུ་འདུག་པའམ། གདོན་དྲག་པོ་ལ་སོགས་པ་ཡོད་པའི་གནས་སུ་འགྲོ་བའི་ཚེ། མི་གྲིར་བསད་པའི་རུས་པ་ཆུ་ལ་སྦྱར་ཏེ་བརྡར། དེས་ལྟེ་བའི་གནས་སུ་ཐིག་ལེ་མེ་ལོང་ཙམ་བྱ། སྙིང་ཁ་དང་མགྲིན་པ་སྨིན་མཚམས་རྣམས་སུ་ཐིག་ལེ་བྱ་ཞིང་།
སྣ་བུག་གཡས་གཡོན་གཉིས་སུ་བྱུགས་པས་བསྲུང་བའི་མཆོག་ཏུ་འགྱུར་རོ། ། ལྔ་པ་ནི། སྐྱབས་སུ་འགྲོ་བ་དང་སེམས་བསྐྱེད་པ་སྔོན་དུ་སོང་ནས། གློ་བུར་དུ་གང་ནས་བྱུང་ཆ་མེད་པར་མེ་དམར་ལམ་པ་ཞིག་བྱུང་བས་རང་གི་ལུས་ཐུལ་ཏེ་བསྲེགས། དེ་ནས་རང་ཡི་དམ་གྱི་ལྷར་གསལ་གདབ། ཨཀྵེ་བྷི་མ། པ་ཚེ་ཨུ་སི་མ། ཤི་ལ་པ་ཐ་ར། ཧ་ཨུ་ཨ་ཚེ་ཨུ། ཝ་ས།
བིརྺ་པ། པྲ་ས་དེ་སྭཧཱ། ཞེས་ཁུགས་པ་ལན་གསུམ་གྱི་བར་དུ་ཕྱག་རྒྱ་དང་བཅས་ཏེ་བྱའོ། ། དེ་ནས་རང་གི་རྩ་དབུ་མ་ཀྱཻ་རྡོ་རྗེར་གསལ་གདབ། རོ་མ་ཡེ་ཤེས་ཀྱི་མགོན་པོར་གསལ་གདབ། རྐྱང་མ་དཔལ་ལྡན་ལྷ་མོར་གསལ་གདབ། ལུས་ཀྱི་རྩ་ཕྲན་ཐམས་ཅད་གཙང་རིས་ཀྱི་མགོན་པོ་བདུན་ཅུ་རྩ་ལྔ་ལ་སོགས་པ་བསྲུང་མའི་འཁོར་དུ་གཏོགས་པ་རྣམས་སུ་གསལ་བཏབ་སྟེ། ཨཥྚ་བཟླས། ཨཀྵེ་བྷི་མ་བཟླས། དེ་ནས་ཨོཾ་ཤྲཱི་མ་ཧཱ་ཀཱ་ལ་ཡེ་བཟླས།
དེ་ནས་ཨོཾ་རུ་རུ་བཟླས་པས་གདོན་ཐམས་ཅད་ལས་བསྲུང་བར་འགྱུར་རོ། ། དྲུག་པ་ལ་གཉིས་ཏེ། ཐུན་མོང་དང་ཐུན་མོང་མ་ཡིན་པའོ། ། དང་པོ་ལ་གཉིས་ཏེ། སྒོམ་པའི་རིམ་པ་དང་། བསྲུང་བ་བྱ་བའོ། ། དང་པོ་ནི། རང་གི་མདུན་གྱི་ནམ་མཁར་རྗེ་བཙུན་མཐུ་སྟོབས་ཀྱི་དབང་ཕྱུག་བསྐྱེད་དེ་རང་ལ་བསྟིམ་པས། རང་ཉིད་མཐུ་སྟོབས་ཀྱི་དབང་ཕྱུག་དང་ནུས་པ་མཉམ་པར་བསམ། གཉིས་པ་ལ་གཉིས་ཏེ།
གཞི་ཇི་བཞིན་པས་བསྲུང་བ་དང་། གནས་སྐབས་པས་བསྲུང་བའོ། ། དང་པོ་ལ་ལྔ་སྟེ། ཆུས་བསྲུང་བ་དང་། རྩེ་གསུམ་པས་བསྲུང་བ་དང་། ཕྱག་རྒྱས་བསྲུང་བ་དང་། སྔགས་དང་ཕྱག་རྒྱས་བསྲུང་བ་དང་། དམིགས་པས་བསྲུང་བའོ། ། དེ་རྣམས་ནི་རྒྱུན་གྱི་རྣལ་འབྱོར་གྱི་སྐབས་བཞིན་ནོ། ། གཉིས་པ་གནས་སྐབས་པའི་བསྲུང་བ་ལ་གཉིས་ཏེ།
འགྲོ་བའི་ཚེ་བསྲུང་བ་དང་། ཉལ་བའི་ཚེ་བསྲུང་བའོ། ། དང་པོ་ནི། སྔར་ཕྱོགས་མཚམས་རྣམ་པར་གནོན་པས་བསྲུང་བ་དང་འདྲ་བ་ལ། འདིར་གདན་བཞིའམ། སཾ་བུ་ཊའི་རྒྱུད་ལས་གསུངས་པའི་སྒོ་དགུ་ཡི་གེས་དགག་པ་ཁྱད་པར་རོ། ། གཉིས་པ་ནི། གཞོགས་གཡས་པ་འོག་ཏུ་བཅུག ལག་པ་གཡས་པའི་མཐེའུ་ཆུང་གིས་སྣ་བུག་གཡས་པ་བཀག སྣ་གཡོན་པའི་བུག་པ་ཧཱུྃ་སྔོན་པོས་བཀག་པར་བསམ་ཞིང་ཉལ་བར་བྱའོ། །
དེས་བར་ཆད་བསྲུང་བར་འགྱུར་རོ། ། གཉིས་པ་ཐུན་མོང་མ་ཡིན་པ་ལ་གཉིས་ཏེ། སྒོམ་པའི་རིམ་པ་དང་། བསྲུང་བ་བྱ་བའོ། ། དང་པོ་ནི། རང་གི་མདུན་གྱི་ནམ་མཁར་རྗེ་བཙུན་མཐུ་སྟོབས་ཀྱི་དབང་ཕྱུག་བསྐྱེད་དེ། རང་ལ་བསྟིམ་པ་སོགས་རྒྱུན་གྱི་རྣལ་འབྱོར་གྱི་སྐབས་བཞིན་ནོ། ། གཉིས་པ་བསྲུང་བ་བྱ་བ་ལ་ལྔ་སྟེ། ཆུས་བསྲུང་བ་དང་། རྡོ་རྗེ་གོ་ཆས་བསྲུང་བ་དང་།
རིལ་བུའི་བསྲུང་བ་དང་། འཁོར་ལོའི་བསྲུང་བ་དང་། ཐབས་ཤེས་རབ་གཉིས་སུ་མེད་པས་བསྲུང་བའོ། ། དང་པོ་ནི་ཐུན་མོང་བ་དང་འདྲའོ། ། གཉིས་པ་ནི། ཐུན་མོང་བའི་སྐབས་སུ་ཕྱག་རྒྱས་བསྲུང་བ་ཞེས་བྱ་བ་དེ་ཉིད་ཡིན་ནོ། ། གསུམ་པ་ལ་ལྷ་དགས་པ་དང་། དབང་དུ་བྱ་བ་དང་། རིལ་བུས་བསྲུང་བ་དངོས་དང་གསུམ་ལས། དང་པོ་ནི།
རང་གི་བཤང་ལམ་ནས་བྱུང་བའི་སྲིན་བུ་ལེབ་མོར་ཡོད་པ་ཀ་རི་ཀ་ཞེས་བྱ་བ་དུམ་བུ་གསུམ་དུ་བཏང་བའི་མགོ་བོ་དེ་བརྡར་ནས་དཔྲལ་བར་བྱུགས་ཏེ་ཕྱི་རོལ་པའི་ལྷ་ལ་ཕྱག་བྱས་ན་དགས་པས་འགྱུར་རོ། ། ནང་པའི་ལྷ་ལ་དགས་པར་འདོད་པའི་ཕྱག་བྱས་ན་ཚ་དམྱལ་དུ་སྐྱེ་བར་འགྱུར། གཉིས་པ་ནི། སིན་དྷུ་ར་དང་ཙན་དན་དཀར་དམར་དང་། བུ་རམ་དང་། ར་དཀར་ངང་པའི་ཤ་དང་། ཀ་རི་ཀའི་བར་གྱི་དུམ་བུ་རྣམས་བཏགས་ཏེ་རིལ་བུ་བྱས་ལ། ཨཾ་གུ་ལིའི་སྔགས་ཀྱིས་མངོན་པར་བསྔགས་ཏེ། གང་ལ་བྱིན་པ་དེ་དབང་དུ་འདུ་བར་འགྱུར་རོ། ། གསུམ་པ་ནི།
ཙན་དན་དཀར་དམར་གཉིས། བུ་རམ། ན་ག་གེ་སར། ཀ་རི་ཀའི་མཇུག་མ་རྣམས་བཏགས་ཏེ་རིལ་བུ་བྱས་ལ་རང་གི་ལག་པར་བཀུས་པས། གདོན་གྱིས་ཟིན་པའི་ནད་པའི་ལུས་ལ་རེག་པ་ཙམ་གྱིས་གདོན་ལས་གྲོལ་བར་ཐེ་ཚོམ་མེད་དོ། ། བཞི་པ་ལ་གཉིས་ལས། དང་པོ་ནི་འཁོར་ལོ་རྩིབས་བཞི་པ་མུ་ཁྱུད་རིམ་པ་གཉིས་དང་ལྡན་པ་བྲི། དེའི་ལྟེ་བར་རམ་གཞན་ཡང་རུང་སྟེ། བསྲུང་བྱའི་གཟུགས་དེ་ཤོག་བུ་ལ་ཇི་ལྟར་མཛེས་པར་བྲི་བར་བྱ། དེའི་དཔྲལ་བ་ནས་བརྩམས་ཏེ་གསང་གནས་ཀྱི་བར་ཨཀྵེ་བྷི་མ་སོགས་རིམ་པར་བྲི།
ཡང་གསང་གནས་དང་། ལྟེ་བ་དང་། སྙིང་ཁ་དང་། མགྲིན་པ་དང་། དཔྲལ་བ་རྣམས་སུ་བིརྺ་པ་སོགས་རིམ་པ་བཞིན་དུ་བྲི། དེ་ལ་བསྲུང་བྱ་དམ་ཚིག་པ་བསྐྱེད། དེའི་གནས་གསུམ་དུ་ཡིག་འབྲུ་གསུམ་དགོད། དེ་ལ་བསྲུང་བྱ་དེ་བསྟིམ། རྣལ་འབྱོར་གྱི་དབང་ཕྱུག་སྤྱན་དྲངས་ཏེ་སྔགས་རྣམས་ལ་ཐིམ་པས། ལེགས་པར་བསྲུང་ཞིང་བྱིན་གྱིས་བརླབས་པར་བསམ།
ཨཾ་གུ་ལི་མང་དུ་བཟླས། རྟེན་འབྲེལ་སྙིང་པོ་མང་དུ་བཟླས། ཧས་བཏབ། བཀྲ་ཤིས་ཀྱི་ཚིགས་བཅད་བརྗོད། འཁོར་ལོ་ལེགས་པར་དྲིལ་ཏེ་བསྲུང་བྱའི་ལུས་ལ་བཏགས་པས་བསྲུང་བའི་མཆོག་ཏུ་འགྱུར་རོ། ། འཁོར་ལོ་གཉིས་པ་ནི། འཁོར་ལོ་རྩིབས་བཞི་པ་ནང་དང་ཕྱི་རོལ་གཉིས་སུ་མུ་ཁྱུད་དང་ལྡན་པ་བྲི། དེའི་ལྟེ་བ་ནས་བརྩམས་ཏེ། ཤར་དང་། ལྷོ་དང་།
ནུབ་དང་། བྱང་གི་རྩིབས་ཏེ་ལྔར། ཨཀྵེ་བྷི་མ་སོགས་ལྔ་རིམ་པར་བྲི། ཕྱི་རོལ་གྱི་མུ་ཁྱུད་ལ། དབང་ལྡན་གྱི་ཉེ་བ་ནས་བརྩམས་ཏེ། བིརྺ་པ་སོགས་དང་། རྟེན་འབྲེལ་སྙིང་པོ་དང་། ཕྱི་རོལ་གྱི་མུ་ཁྱུད་ལ་རྡོ་རྗེའི་ར་བ་དང་མེ་རིས་རྣམས་བྲི་བར་བྱའོ། ། འཁོར་ལོ་དེ་ཉིད་བསང་སྦྱངས་སྟོང་པའི་ངང་ལས། རྣལ་འབྱོར་གྱི་དབང་ཕྱུག་ཏུ་བསྐྱེད།
དེ་ལ་རྣལ་འབྱོར་གྱི་དབང་ཕྱུག་སྤྱན་དྲངས་ལ་བསྟིམ། ཨཾ་གུ་ལི་མང་དུ་བཟླས་ལ་བསྟིམ། རྟེན་འབྲེལ་སྙིང་པོ་བཟླས་ཏེ་ཧས་གདབ། བཀྲ་ཤིས་ཀྱི་ཚིགས་བཅད་ཏུ་བརྗོད། རྣལ་འབྱོར་དབང་ཕྱུག་འོད་དུ་ཞུ་བ་ལས་འཁོར་ལོ་གྱུར་པར་བསམ། འཁོར་ལོ་ལེགས་པར་དྲིལ་ཏེ་སྔ་མ་བཞིན་དུ་བྱས་པས་བསྲུང་བའི་མཆོག་ཏུ་འགྱུར་རོ། ། ལྔ་པ་ནི། རྣལ་འབྱོར་གྱི་དབང་ཕྱུག་ཉི་མ་སྟེང་པར་འཛིན་པའི་རྣམ་པ་ཅན་ལ་སོགས་པ་གང་ཡང་རུང་བའི་སྐུའི་རྣམ་པར་གསལ་གདབ། དེའི་སྤྱི་བོའི་ནང་དུ་ཉི་མའི་སྟེང་དུ་ཧོ་ཡིག་དམར་པོ་མགོ་ཐུར་ལ་ལྟ་བ། ལྟེ་བར་ཉི་མའི་སྟེང་དུ་ཧོ་ཡིག་དམར་པོ་མགོ་གྱེན་ལ་ལྟ་བ་རེ་རེ་བསམ།
སྔ་དྲོ་ལངས་མ་ཐག་ཏུ་ལག་པ་གཡས་གཡོན་གཉིས་ཀྱི་སོར་མོ་བཞི་བཞིབས་ཏེ་ལྕེའི་བུད་བཞར། ལག་པ་གཡས་པའི་མཐིལ་གྱིས་སྤྱི་གཙུག་བཀབ། ལག་པ་གཡོན་པས་ལྟེ་བར་མཉམ་བཞག་བྱ། གཡས་པས་སྤྱི་གཙུག་ནན་ཏེ་མནན། ལག་པ་གཡོན་པས་གྱེན་དུ་བཏེག་ཅིང་། ཐབས་དང་ཤེས་རབ་ཟུང་དུ་འཇུག་པར་གྱུར་སྙམ་དུ་བསམ། བདུན་པ་ནི། བརྒྱད་དང་བཅུ་དྲུག་ལ་སོགས་པ་ཞེས་འབྱུང་བས། བརྒྱད་ནི་རྡོ་རྗེའི་ཚིག་རྐང་ལས། ཐབས་ཀྱི་ཕྱོགས་སུ་ལྷུང་བའི་རྣལ་འབྱོར་པའི་ལམ་གྱི་བར་ཆད་ནི།
དད་པ་བརྟན་པོས་བསྲུང་བའི་འཁོར་ལོ། སྔགས་བཟླས། སྔགས་མདུད། ཆོས་རྣམས་སེམས་ཉིད་སྣང་བ་གཞན་དབང་རྟེན་འབྲེལ་གཟུགས་བརྙན་ཡིན་ཕྱིར་དེ་ཁོ་ན་ཉིད་རྒྱ་མཚོའི་དོན་དང་མ་བྲལ་བས་བསྲུང་། ཞེས་པ་དེ་ཉིད་ཡིན་ལ། བཅུ་དྲུག་ནི་ཤེས་རབ་ལ་ཕྱིའི་བདུད་ལམ་གཉིས་ལྟ་གྲུབ་བརྒྱད་བསྒྱུར་བ་འོང་། ནང་ལམ་སོགས་བཅུ་དང་བརྡ་མི་ཤེས་ན་འོང་། ཤེས་པས་བདུད་བསྲུང་། ཞེས་པ་བརྒྱད་པོ་དེ་ཉིད་ཡིན་ཞིང་། སོགས་པའི་སྒྲས་བསྡུས་པ་གྲིབ་དང་སྒྲིབ་པ་ཐིག་ལེ་འཛག་པ་བསྲུང་།
ཞེས་བཤད་པའི་ཐུན་མོང་གི་བསྲུང་བ་བཅུ་བཞི་པོ་དེ་ཡིན་ནོ། ། གཉིས་པ་ནང་འབྱུང་བ་ལུས་འཁྲུགས་ཀྱི་བར་ཆད་བསལ་བ་ལ་དྲུག་སྟེ། རྫས་ཀྱི་མཐུས་བསལ་བ། སྤྱོད་ལམ་གྱིས་བསལ་བ། རླུང་གིས་བསལ་བ། ཏིང་ངེ་འཛིན་གྱིས་བསལ་བ། འཁྲུལ་འཁོར་གྱིས་བསལ་བ། དེ་དག་ཅི་རིགས་པར་ཚོགས་པས་བསལ་བའོ། ། དང་པོ་ལ་གསུམ་སྟེ། བར་ཆད་རྣམ་གསུམ་བསལ་བ་ལས་འབྱུང་བ་དང་།
བཅུད་ལེན་ཞལ་ཤེས་ལས་འབྱུང་བ་དང་། གེགས་སེལ་གཅེས་བསྡུས་ལས་འབྱུང་བའོ། ། དང་པོ་ལ་གཉིས་ཏེ། ནད་མཐའ་དག་གི་གཉེན་པོ་དང་། སོ་སོའི་གཉེན་པོའོ། ། དང་པོ་ལ་བཞི་སྟེ། ཨ་རུ་ར་བརྟེན་པའི་ཚུལ། ལྡུམ་སྒོག་བརྟེན་པའི་ཚུལ། དྲི་ཆེན་དང་སྦྲང་རྩི་བརྟེན་པའི་ཚུལ། ཆུ་དང་འོ་མར་བཙོ་བའི་མན་ངག་གོ །
དང་པོ་ནི། ཨ་རུ་ར་འོ་མར་སྦངས་པ་རྒྱུན་དུ་མུར། གཉིས་པ་ལྡུམ་རར་སྐྱེ་བའི་སྒོག་པ་རོ་མི་ཚ་ཞིང་དངར་ཆོལ་ལེ་བ་དང་ལྡན་པ་ལོ་མ་ཕྲད་སོར་སྐྱེས་པ་བརྟེན་པའོ། ། གསུམ་པ་ནི། རང་གི་དྲི་ཆེན་ཉིན་ཁུགས་སུ་སྐམས་པར་ཏེ་དུག་བཏོན། སྦྲང་རྩི་མེས་བཏུལ་བ་དང་སྦྱར་ཏེ་རིལ་བུ་བྱ་ཞིང་ཞུ་མི་ཞུ་ཚོད་ལྟ་ཞིང་ལྟོ་སྟོང་ལ་ཟ་བར་བྱའོ། ། བཞི་པ་ནི། མར་བྲེ་ཕྱེད། ཆུ་ཕུལ་བཞི། འོ་མ་བྲེ་གང་རྣམས་བསྲེས་ནས་བསྐོལ་ཏེ།
ཆུ་འོ་མ་ལ་ཐིམ། འོ་མ་མར་ལ་ཐིམ་པའི་བར་དུ་ལེགས་པར་བསྐོལ་ཞིང་ཟ། དེའང་ཞུ་མི་ཞུ་ཚོད་ལྟ་ཞིང་བཟའ་བར་བྱའོ། ། གཉིས་པ་ནད་སོ་སོའི་གཉེན་པོ་ལ་གཉིས་ཏེ། མིག་ནད་བསལ་བ་དང་། མ་ཞུ་བ་བསལ་བའོ། ། དང་པོ་ནི། མིག་མི་གསལ་བ་དང་། མིག་ཚག་པ་ལ་སོགས་པ་བྱུང་ན། ཨ་རུ་ར་མཆུ་སྙུང་མིན་པ་གསེར་མདོག་དང་།
ཤ་ཆེན་གང་ཡང་རུང་བ་རུས་པ་མེད་པ་སུམ་གཉིས། བ་རུ་ར་རུས་པ་མེད་པ་སུམ་ཆ། སྐྱུ་རུ་ར་རང་གི་དྲི་ཐོན་པ་ཙམ་གསུམ་བཏགས་ཏེ་ཕྱེ་མར་བྱ། སྦྲང་རྩི་དང་བསྲེས་ནས་བཟའ་བར་བྱ་ཞིང་། དེས་མིག་ནད་ཐམས་ཅད་སེལ་བ་དང་། མིག་གསལ་ཞིང་སྐྲ་དཀར་དང་གཉེར་མ་སེལ་བ་དང་། ལུས་གཞོན་ཤ་དང་ལྡན་པར་འགྱུར་རོ། ། གཉིས་པ་ནི། མ་ཞུ་བ་ཕོ་བ་རྡོ་གོང་ལྟ་བུར་སོང་ན། བྱེའུ་ནས་ཟན་གྱི་བྲུན་ཁྱོར་བ་གང་བླངས་ཏེ།
ཆུ་ཕུལ་རེའི་ནང་དུ་བཏབ་ནས་བསྐོལ་ཞིང་། ཆུ་དེ་ཁྱོར་བ་གང་དུ་སོང་སོང་བར་དུ་བསྐོལ། རས་ལ་བཙགས་ཏེ་ཆུ་དྲོན་མོ་དེ་ཉིད་མ་ཞུ་བའི་ནད་ཅན་ལ་འཐུང་དུ་བཅུག་པས། མ་ཞུ་བའི་ནད་ཐོགས་པ་མེད་པར་སེལ་ལོ། ། གཉིས་པ་བཅུད་ལེན་ཞལ་ཤེས་ལས་འབྱུང་བ་ལ་གཉིས་ཏེ། དངོས་དང་། དེའི་གསལ་བྱེད་དོ། ། དང་པོ་ལ་བཞི་སྟེ། ཁམས་འདུ་བར་བྱེད་པའི་བཅུད་ལེན། འདུས་པ་འཕེལ་བར་བྱེད་པའི་བཅུད་ལེན།
འཕེལ་བ་ཆགས་པར་བྱེད་པའི་བཅུད་ལེན། ཆགས་པ་སྨིན་པར་བྱེད་པའི་བཅུད་ལེན་ནོ། ། དང་པོ་ལ་ལྔ་སྟེ། བདུད་རྩིའི་རྒྱུན་སྦྱོར་ཆུ་དང་འོ་མར་བཙོ་བའི་མན་ངག དྲི་ཆེན་དང་སྦྲང་རྩིའི་བཅུད་ལེན། འབྲས་བུ་གསུམ་དང་སྦྲང་རྩིའི་བཅུད་ལེན། དྲི་ཆུའི་བཅུད་ལེན་ནོ། ། དང་པོ་ནི། ཨ་རུ་ར་འོ་མར་སྦངས་པ་རྒྱུན་དུ་མུར་ཞེས་པས་ཏེ། ཨ་རུ་ར་བཅུ་འོ་མ་བྲེ་གང་ལ་བཙོས་ཏེ་མེ་འཇམ་པོ་བཏང་།
འོ་མ་ཨ་རུ་ར་ལ་ཐིམ་པའི་བར་དུ་བསྐོལ། དེ་ནས་ལྟོ་སྟོང་ལ་བཟའོ། ། གལ་ཏེ་གྲང་བ་སྐྱེ་ཞིང་དྲོད་ཆུང་ན་ཚ་བ་གསུམ་གྱི་འགམ་ཕྱེ་བཏང་། དེས་མ་སེལ་ན་ལྡུམ་སྒོག་བསྟེན་པས་སེལ་བར་འགྱུར་རོ། ། གཉིས་པ་ནི། མར་བྲེ་གང་ཡོད་ན་འོ་མ་བྲེ་གསུམ། ཆུ་བྲེ་དགུ་བྱས་ལ་རྫའི་སྣོད་དུ་བསྐོལ། མར་བྲེ་གང་གི་མཚམས་སུ་རི་མོ་བྱ། འོ་མ་བྲེ་གསུམ་གྱི་མཚམས་སུ་རི་མོ་བྱ། མེ་འཇམ་པོ་བཏང་བས་ཆུ་སྐམ་དུ་གཞུག
འོ་མ་བྲེ་གསུམ་གྱི་རི་མོའི་མཚམས་སུ་སླེབ་པ་དང་། མར་དང་འོ་མ་འདྲེས་པ་ཅུང་ཟད་ཅིག་བླངས་ནས་མེའི་ནང་དུ་བླུགས་པས་སོར་སྒྲ་ཅུང་ཟད་ལས་མི་འབྱུང་ཞིང་། མེ་སྔོ་མེར་འབར་ན་ཆུ་ཐག་ཆོད་པའི་རྟགས་ཡིན། ཡང་བསྐོལ་ཏེ། མར་བྲེ་གང་གི་རི་མོའི་མཚམས་སུ་སླེབ་པ་དང་། མར་ཅུང་ཟད་བླངས་ནས་མེར་བླུག་པས་སོར་སྒྲ་མི་འབྱུང་། མེ་སྐྱ་ལམ་སྟེ་འབར་ན་འོ་མ་ཡང་སྐམས་པ་ཡིན་པས། མར་འཆགས་སུ་བཅུག་སྟེ་སྣོད་ཅིག་ཏུ་བཞག་ནས་ལྟོ་སྟོང་ལ་བརྟེན་པར་བྱ་ཞིང་། ཞུ་ན་མང་དུ་བཟའ། མི་ཞུ་ན་ཅུང་ཟད་ལས་མི་བསྟེན་ཏེ་ཁམས་ཀྱི་ཚོད་བལྟས་ལ་ཕན་ཡོན་སྔ་མ་དང་འདྲའོ། །
གསུམ་པ་ནི། ཟ་ཚོད་དང་། རི་སྒོག་ལ་སོགས་པའི་སྔོ་རྔད་སྤང་། ཤ་རུལ་སུངས་ལ་སོགས་པའི་ཁ་ཟས་སྤང་། འབྲས་དཀར་མོའམ། ནས་ལྤགས་ཤུན་མེད་པའི་ཟས་དང་། དཀར་གསུམ་ཟོས་པའི་རང་གི་དྲི་ཆེན་རྡོ་ལེབ་གཙང་མའི་སྟེང་དུ་ཤིང་གི་གྲིས་ཁོད་སྙོམས་པར་བདལ་ཏེ། རྡོ་ལེབ་ཅིག་རྒྱབ་ཉི་མ་ལ་འོང་བ་དང་། མདུན་གྲིབ་མ་ལ་ཡོང་བ་བྱས་ཏེ་གྲིབ་སྐམས་བྱས་ལ། ཉིན་ཁུགས་སུ་སྐམ་པར་བྱའོ། །
སྐམས་པ་དང་སྣོད་ཅིག་ཏུ་བླུག དེ་ལྟ་བུ་མང་དུ་བསག རྫ་མའི་ནང་དུ་བླུགས་ཏེ། དེའི་ནང་དུ་རང་གི་དྲི་ཆུ་བླུག དྲི་ཆེན་ནུབ་པ་ལས་ལྷག་ཙམ་བྱ། དེ་ནས་དུག་འདོན་པའི་མན་ངག་ནི། དྲི་ཆེན་དྲི་ཆུ་བསྲེས་པ་དེ་ཉིད་ཡུན་རིང་དུ་བཞག་པ་དང་། དེའི་སྟེང་དུ་འཇའ་ཚོན་གྱི་ཁ་དོག་ལྟ་བུ་འཆར། དེ་ཕོ། ཡང་དྲི་ཆུ་བླུགས།
དེ་ལྟ་བུ་ཡང་ཡང་བྱས་པས། འཇའ་ཚོན་གྱི་རྣམ་པ་དེ་མེད་པར་སོང་བ་དང་དུག་ཐོན་པ་ཡིན། ཡང་དྲི་ཆེན་དེ་རྡོ་ལེབ་ལ་སྔར་བཞིན་དུ་ཉིན་ཁུགས་སུ་བསྐམས་པར་བྱ་སྟེ། དེ་ཕྱེ་མར་བཏགས། རས་ལ་བཙགས། སྦྲང་རྩི་མ་བརྟུལ་བས་སྦྲུས་ལ་རིལ་བུ་ལུག་གི་རིལ་མ་འབྲིང་པོ་ཙམ་བྱ། དེ་ཟླ་བ་གང་ཡང་རུང་བའི་ཚེས་གཅིག་གི་ཐོ་རངས་ནས་བརྩམས་ཏེ། ཚེས་ཉི་ཤུའི་བར་དུ་ཉི་མ་རེ་རེ་ལ་རིལ་བུ་རེ་རེ་འཕེལ་བར་བཟའ། དེ་ནས་ཉེར་གཅིག་ནས་བཟུང་སྟེ་གནམ་སྟོང་གི་བར་དུ་རིལ་བུ་རེ་རེ་ཕྲི་སྟེ་བཟའ། དེ་ཡང་ཉེར་གཅིག་ལ་རིལ་བུ་བཅུ་དགུ་བཟའ།
ཉེར་གཉིས་ལ་བཅྭོ་བརྒྱད་ཟ་བ་ལ་སོགས་པ་བྱའོ། ། ཟ་བའི་ཚུལ་ནི་ཟླ་བ་དང་པོ་ལ་རིལ་བུ་སོས་མི་བླད་པར་འཇིབས་པས་ཟ་ཞིང་རྩིགས་མ་བྱུང་ན་དོར་བར་བྱ། ཟླ་བ་གཉིས་པ་ལ་རིལ་བུ་སོས་བླད་ཅིང་ཟ། རྩིགས་མ་བྱུང་ན་ཕྱིར་མི་འདོར་བར་མིད་པར་བྱ། ཟླ་བ་གསུམ་པ་ལ་རིལ་བུ་སོས་མི་བླད་པར་རིལ་མིད་བྱའོ། ། ཚེས་གཅིག་གི་ཉིན་ཐུན་ལ་འཇུག་པ་ནས་ཡུན་ཅུང་ཟད་སོང་བ་ན་སྒྲེགས་པ་སྒགས་པ་ཞིག་བྱུང་ན་རིལ་བུ་དེ་ཞུ་བའི་རྟགས་ཡིན། མ་བྱུང་ན་མ་ཞུ་བ་ཡིན་པས་དེའི་ཉིན་གྱི་ཁ་ཟས་ཅག དེ་ལྟ་བུའི་བཅུད་ལེན་བྱས་ན། ཕན་ཡོན་རྣམས་གཞུང་ནས་བཤད་པ་ལྟར་འབྱུང་བར་འགྱུར་རོ། ། བཞི་པ་ནི།
ཨ་རུ་ར་རུས་པ་མེད་པ་སུམ་གཉིས། བ་རུ་ར་རུས་པ་མེད་པ་སུམ་ཆ། སྐྱུ་རུ་ར་རང་གི་དྲི་ཐོན་པ་ཙམ་ཞིབ་པར་བཏགས་ལ། སྦྲང་རྩི་བཞི་གསུམ། མར་བཞི་ཆ་སྦྲུས་ལ་རིལ་བུ་ལུག་གི་རིལ་མ་འབྲིང་པོ་ཙམ་བྱ། དེ་ལྟོ་སྟོང་ལ་བརྟེན་པར་བྱའོ། ། ལྔ་པ་ནི། རང་གི་དྲི་ཆུ་སྣུམ་མེད་པའི་རྫའི་ནང་དུ་བསགས་ཏེ། རྫའི་དཔངས་སུ་མཐོ་གང་བྱ། ཁ་ནས་མར་སོར་གསུམ་གྱི་སར་གཟེར་བུ་གཅིག་བཙུགས།
འོག་སོར་གཉིས་འཕགས་པའི་མཚམས་སུ་གཟེར་བུ་གཅིག་བཙུགས། སྣོད་དེ་དྲི་ཆུས་བཀང་སྟེ་དེ་ལ་འབྲས་བུ་གསུམ་གྱི་ཕྱེ་མ་ཅུང་ཟད་བཏབ་པའམ་མ་བཏབ་ཀྱང་རུང་། དེ་ཡུན་རིངས་བཞག་པ་དང་། དུག་རྣམས་སྟེང་དུ་སྐྱ་ཁད་དེ་བ་འཐོན་ཡོང་། དེ་ནས་སྟེང་གི་གཟེར་བུ་བཏང་བས་དུག་རྣམས་ཐོན་པར་འགྱུར། དེ་ནས་འོག་གི་གཟེར་བུ་དེ་བཏང་བས་བསྟེན་བྱའི་དྲི་ཆུ་དེ་སྣོད་གཞན་ཞིག་ཏུ་བླུག་པར་བྱ། དེ་ལ་ཁེབས་བཀབ་སྟེ་ཞག་མང་དུ་བསྙལ་བར་བྱ། དེ་ནས་ཅུང་ཟད་སྲོས་ཀྱང་རུང་། མ་བསྲོས་ཀྱང་རུང་། རང་ཉིད་སྔས་མཐོ་བ་ཞིག་ལ་བརྟེན།
གན་རྐྱལ་གྱི་ཚུལ་དུ་བྱ། རླུང་གང་ནས་རྒྱུ་བའི་སྣ་བུག་དེ་ཉིད་དུ་ཐིགས་པ་གསུམ་ཙམ་འཐུང་བར་བྱ་ཞིང་། དེ་ཡང་རླུང་ནང་དུ་འཇུག་པ་དང་བསྟུན་ནོ། ། དྲི་ཆུ་ལྷག་མ་རྣམས་ནི་ལུས་ལ་བྱུག་པ་དང་། ཁ་རུ་ཡང་ཅི་རིགས་པ་བཏུང་དེ་གོམས་པ་དང་། ལྕགས་ཀྱི་སྣོད་གཅིག་ཏུ་དྲི་ཆུ་བླུགས། ཨ་རུ་ར་ཆོམ་པ་བརྡུངས་ཏེ་ཧྲོག་པོ་རྣམས་དེ་ལ་བཏབ། དེ་ཡང་བཏུང་བར་བྱའོ། ། དེའི་ཚེ་ལན་ཚྭ་མི་བསྟེན། འདི་ནི་དྲི་ཆུ་གྲང་མོ་འཐུང་བའི་མན་ངག་གོ །
དྲི་ཆུ་དྲོན་མོ་འཐུང་བའི་མན་ངག་ནི། གཞོན་ནུ་མ་དཀར་མོ་གསུམ་ལ་སྟོན་མོ་བྱ། མཎྜལ་ཕུལ་ཏེ་མེ་ཏོག་གཏོར། བདག་གི་རྒྱུད་བྱིན་གྱིས་བརླབ་དུ་གསོལ་ཞེས་བྱ་བ་ནི་རྟེན་འབྲེལ་གྱི་ཆེ་བ་ཡིན། དེ་ཕྱིན་ཆད་དྲི་ཆུ་ཕྱིར་མི་དོར་བར་རང་གིས་འཐུང་བར་བྱའོ། ། དེའི་ཚེ་མར་མི་བཟའོ། ། གཉིས་པ་འདུས་པ་འཕེལ་བར་བྱེད་པའི་བཅུད་ལེན་ནི། བཞི་སྦྱོར་ཞེས་བྱ་བ་སྟེ། བདུད་རྩིའི་སྙིང་པོ་མར་ཁུ། རྩི་ཐོག་གི་སྙིང་པོ་མར།
མེ་ཏོག་གི་སྙིང་པོ་སྦྲང་རྩི། འབྲུ་རྣམས་ཀྱི་སྙིང་པོ་འབྲས་བུ་གསུམ་མོ། ། རང་གི་དྲི་ཆེན་དུག་འདོན་མན་ངག་དང་། ཉིན་ཁུགས་སུ་སྐམ་པ་ལ་སོགས་པ་ཐམས་ཅད་སྔར་བཤད་པ་དང་འདྲ། བདུད་རྩི་གྲིབ་སྐམས་བྱས་པ་དེ་རྫ་མའི་སྣོད་དུ་བླུགས་ཏེ་དེའི་སྟེང་དུ་ཁ་ཆོད་བཞག དེ་ལ་བུ་ཆུ་མང་དུ་གཏོད། མཚམས་རྣམས་སུ་འཇིམ་པའི་ཞལ་ཞལ་བྱ། ས་བརྐོས་ཏེ་དེའི་ནང་དུ་རྫ་མ་གཞན་ཞིག་ནུབ་པ་ཅིག་བཞག དེའི་སྟེང་དུ་སྔར་གྱི་རྫ་མ་ཁ་སྦྱོར་དེ་བཞག་ལ་འཇིམ་པས་ཞལ་ཞལ་བྱ། དེའི་སྟེང་དུ་མེ་བཏང་།
ཞི་བའི་སྦྱིན་བསྲེག་བྱ། དེ་ནས་རྫ་མ་རྣམས་རིམ་པ་བཞིན་བསལ་ཏེ། འོག་གི་རྫ་མའི་ནང་དུ་མར་ཁུ་བྲེ་ཕྱེད་ཡོད་ན་སྦྲང་རྩི་བྲེ་གང་བསྲེ་བར་བྱ། མར་ཁུ་དང་སྦྲང་རྩི་གཉིས་ཀ་བསྲེས་པ་བྲེ་གང་ཡོད་ན་མར་བྲེ་ཕྱེད། ཨ་རུ་ར་ཉི་ཤུ ། བ་རུ་ར་བཅུ་ཐམ་པ། ཀྱུ་རུ་ར་གཅིག་ཞིབ་པོར་བྱས་ཏེ་དེའི་ནང་དུ་བཏབ་པར་བྱ། དེ་ཡང་དང་པོ་སྦྲང་རྩི་མར་ཁུའི་ནང་དུ་བསྲེས་པས་དེའི་དྲི་མ་ངན་པ་སེལ་བར་འགྱུར། དེ་ནས་མར་བཏབ་པར་བྱ། དེ་ནས་འབྲས་བུ་གསུམ་བཏབ་པའོ། །
དེ་སྣོད་གཅིག་ཏུ་བླུག་སྟེ། ཉི་མ་རེ་རེ་ཞིང་ཐོ་རངས་བསྟེན་པས། གཞུང་ནས་འབྱུང་བའི་ཕན་ཡོན་རྣམས་འབྱུང་བར་འགྱུར་རོ། ། ཟ་བའི་ཚད་ནི། ཟླ་བ་ཕྱེད་ཀྱི་བར་དུ་གསེར་འདེགས་པའི་ཞོ་ཆ་ལ་བཏེག་སྟེ། ནང་རེ་ཞིང་ཞོ་དོ་དོ་ཟ། དེ་ནས་ཟླ་བ་ཕྱེད་སོང་ནས་སྲང་རེ་རེ་ཟ། དེ་ལྟར་གོམས་པ་ལས། རྟིང་དུ་མང་དུ་ཟ། ཕན་ཡོན་ནི་ཁྲག་རྣམས་འོ་མར་འགྱུར་བ་དང་།
འོ་མ་སླ་བ་རྣམས་ནི་དཀའ་བར་འགྱུར་བ་དང་། དཀའ་བ་རྣམས་ནི་འཛག་པ་མེད་པར་འགྱུར་བ་ལ་སོགས་པའི་ཡོན་ཏན་འབྱུང་། འོ་མ་ནི་བྱང་ཆུབ་ཀྱི་སེམས་སོ། ། གསུམ་པ་འཕེལ་བ་ཆགས་པར་བྱེད་པའི་བཅུད་ལེན་ནི། བཞི་སྦྱོར་ཞེས་བྱ་བ་སྟེ། འོ་མ་དང་། ཅོང་ཞི་དང་། དྲི་ཆུ་དང་། དྲི་ཆེན་ནོ། ། འོ་མ་བྲེ་གང་ལ་ཅོང་ཞི་ས་དང་རྡོ་མེད་པ་ཕུལ་གང་།
དེ་ལ་ཚྭ་ལ་ཅུང་ཟད་བསྲེ། སླར་ཡང་འོ་མ་ཕུལ་གང་དྲི་ཆུ་ཕུལ་གང་། དྲི་ཆེན་ཕྱེ་མ་སྐམ་པོ་ཚོམས་གཅིག་བསྲེ། དེ་ཅུང་ཟད་བསྲེ། རི་བོང་གི་ལྦུ་བ་ཞེས་བྱ་བ་ཞག་ལྔ་ཕན་ཆད་ཀྱིས་རྒས་པ་སྦྱང་། རི་བོང་གི་ཕྲུ་གུ་སྐྱེས་ནས་ཞག་བཞི་ལོན་པ་ཡན་ཆད་བསད་པའི་ཕོ་བའི་ནང་དུ་འོ་མ་ཡོད་པ་དེ་ཞོ་རྩི་ལ་བཏབ་སྟེ་བསྙལ་བར་བྱ། དེ་ནས་ཞོར་འོང་བས་བསྟེན་པར་བྱ། ཟླ་བ་གསུམ་སོང་ནས་ཟླ་བ་བཞི་པ་ལྔ་པ། དྲུག་པ་བདུན་པ་སྟེ་ཟླ་བ་བཞི་ལ་འོ་མ་དང་ཅོང་ཞི་ཕྱེད་ཕྱེད་བསྟེན། འདི་ལ་ཡང་ཡོན་ཏན་སྔ་མ་བཞིན་ནོ། །
བཞི་པ་ཆགས་པ་སྨིན་པར་བྱེད་པའི་བཅུད་ལེན་ནི། བདུད་རྩི་ལྔ་འབའ་ཞིག་བརྟེན་ཞིང་ཐ་མལ་པའི་ཁ་ཟས་གཞན་སྤངས། དེ་ནས་བྱང་ཆུབ་ཀྱི་སེམས་ཤིན་ཏུ་བརྟན་ཞིང་། ལིང་ག་ཅུང་ཟད་བརྟན་པ་སྟེ། འཇིག་རྟེན་ལས་འདས་པའི་ལམ་དང་ཆ་མཐུན་ནོ། ། གཉིས་པ་དེའི་གསལ་བྱེད་ནི། སྐྱེ་བ་བདུན་པའི་ཤ་བསྟེན་པའི་ཚུལ་དང་། དྲི་ཆེན་དྲི་དང་རོ་གཞན་དུ་བསྒྱུར་བའི་ཚུལ། དྲི་ཆུ་གྲང་མོ་བསྟེན་པ་ལ་ཡོན་ཏན་བདུན་འབྱུང་ཚུལ་དང་། དྲོན་མོ་བསྟེན་པ་ལ་ཡོན་ཏན་བདུན་འབྱུང་ཚུལ་དང་།
གྲང་དྲོ་གང་ཡང་རུང་བ་བསྟེན་པ་ལ་ཡོན་ཏན་གསུམ་འབྱུང་ཚུལ། འབྲས་བུ་གསུམ་དང་ཚ་བ་གསུམ་གྱི་ཕྱེ་མ་འདེབས་པའི་ཚུལ་དང་དྲུག་ལས། དང་པོ་ནི། སྐྱེ་བ་བདུན་པའི་ཤ་བསྟེན་པ་སྔར་གྱི་བཅུད་ལེན་ཐམས་ཅད་ལས་ནུས་པ་ཆེའོ། ། གཉིས་པ་ནི། དྲི་ཆེན་གྱི་ཕྱེ་མ་སྐམ་པོ་ལ་འོ་མ་གཏོར་ཏེ་ཕོལ་ལོ་བྱ་ཞིང་ཡང་གྲིབ་སྐམས་བྱ། དེ་ལྟར་ལན་མང་དུ་བྱས་པས་དྲི་དང་རོ་ཞིམ་པར་འགྱུར་ལ། ནུས་པ་ནི་དྲི་རོ་གཞན་དུ་མ་བསྒྱུར་བ་དེ་ཆེའོ། ། གསུམ་པ་ནི། དྲི་ཆུ་གྲང་མོ་བསྟེན་པ་ལ་ཡོན་ཏན་བདུན་ཡོད་དེ།
སྐྲ་དཀར་མི་འབྱུང་། ལུས་མདངས་གསལ། མིག་ནད་བསལ། ལུས་སྟོབས་བསྐྱེད། མཁལ་མའི་ནད་སེལ། དུག་གིས་མི་ཚུགས། ཤེས་རབ་གསལ་བའོ། ། བཞི་པ་ནི། ལས་དང་པོ་པའི་སྐབས་སུ། དྲི་ཆུ་དྲོན་མོ་བརྟེན་པ་ལ་ཉེས་དམིགས་བདུན་ནི།
སྐྲ་དཀར་འབྱུང་། ལུས་མདངས་ཉམས། མིག་ནད་མང་། མཁྲིས་པ་བསྐྱེད། མཆིན་པ་ཞུ། རྡེའུ་མང་། ཤེས་རབ་མི་གསལ་བའོ། ། ལྔ་པ་ནི། གོམས་པ་ན་དྲི་ཆུ་གྲང་དྲོ་གང་ཡང་རུང་བ་བསྟེན་པ་ལས་ཡོན་ཏན་གསུམ་འབྱུང་སྟེ། བསྲུང་བ་ཆེན་པོར་འགྱུར་བ་དང་།
ཟས་མ་ཞུ་བ་འཇུ་བ་དང་། ཕྱི་ནང་གི་སྲིན་བུ་སྤོང་བ་སྟེ། རྩ་བའི་རྒྱུད་དང་། སཾ་བུ་ཊ་ལས། ཆུ་ནི་རྟག་ཏུ་བཏུང་བ་སྟེ། ། རྒ་ཤིས་ཟིལ་གྱིས་མི་ནོན་ཅིང་། ། ཀུན་ཏུ་བསྲུང་བར་འགྱུར་པ་དེའི། ། ཞེས་གསུངས་པ་ལྟར་རོ། ། དྲུག་པ་ནི། དྲི་ཆུ་དེ་ལ་དགུན་གྱི་དུས་སུ་ཚ་བ་གསུམ་བཏབ་ཅིང་།
དབྱར་གྱི་དུས་སུ་འབྲས་བུ་གསུམ་གདབ་པར་བྱའོ། ། གཞན་བསྲུང་སྐུད་གདགས་ཚུལ་དང་། འཆི་བསླུའི་མན་ངག་ལ་སོགས་པ་ནི་སྐབས་གཞན་དུ་སྦྱར་བར་བྱའོ། ། གསུམ་པ་གེགས་སེལ་གཅེས་བསྡུས་ལས་འབྱུང་བ་ནི། སྣུམ་མེད་པའི་རྫའི་སྣོད་དུ་རང་གི་དྲི་ཆེན་དྲོད་མ་ཡལ་བ་བླུག དེའི་སྟེང་དུ་རང་གི་དྲི་ཆུ་དྲོད་མ་ཡལ་བ་བླུགས་ཏེ། བསྲེས་པས་ཡུན་རིང་དུ་བཞག་པ་ན། དེའི་སྟེང་དུ་འཇའ་ཚོན་གྱི་རྣམ་པ་ལྟ་བུ་འཆར་ཞིང་། དེ་ཉིད་དུག་ཡིན་པས་ཕོ་བར་བྱ། དེ་ལྟར་ལན་མང་དུ་བྱའོ། །
དེ་ནས་རས་ལ་བཙགས་ཏེ་ཁུ་བ་དེ་ཉིད་སྣོད་གཞན་དུ་བླུག རང་དྲོད་ཡོད་པའམ་མེད་ན་ཅུང་ཟད་བསྲོས། དེ་ནས་ཞག་མང་པོའི་བར་དུ་བསྙལ། དེའི་རྗེས་སུ་རང་ཉིད་སྔས་མཐོ་བ་ལ་གན་རྐྱལ་གྱི་ཚུལ་དུ་འདུག་ཅིང་། རས་མ་དྲི་ཆུའི་ནང་དུ་བཅུག་པས་རང་གི་རླུང་གང་ནས་རྒྱུ་བའི་སྣ་བུག་ཏུ་ཐིགས་པ་གསུམ་བླུག དེ་ཡང་རླུང་ནང་དུ་འཇུག་པའི་ཚེ་བྱ། དེ་ནས་ཟླ་བ་ཕྱེད་སོང་བ་ན་ལུས་ལ་གཏུམ་མོའི་མེ་དྲོད་མེ་འབར་བ་ལྟ་བུ་སྐྱེ། དེའི་ཚེ་ལུས་ཆུར་གཞུག་ཅིང་གོས་སྲབ་མོར་བྱ། དེ་ལྟར་རྒྱུན་དུ་བརྟེན་པས་ཡོན་ཏན་དཔག་ཏུ་མེད་པ་སྐྱེའོ། ། གཉིས་པ་སྤྱོད་ལམ་གྱིས་བསལ་བ་ལ་ལྔ་སྟེ།
ཁྲག་མཁྲིས་བསལ་བ། བད་ཀན་བསལ་བ། གྲང་བ་ཆེན་པོ་སྐྱེས་པ་བསལ་བ། རླུང་བསལ་བ། འབྱུང་བ་ལུས་འཁྲུགས་ཀྱི་ནད་ངོས་མ་ཟིན་པའམ། འདུས་པའི་ནད་སེལ་བའི་སྤྱོད་ལམ་མོ། ། དང་པོ་ནི། སྤྱོད་ལམ་དཀྱིལ་དཀྲུང་དུ་གོམས་པར་བྱ། མིག་དཔངས་གཏོད། གནས་མཐོ་སར་བསྡད་དོ། །
གཉིས་པ་ནི། ལུས་ཙོག་པུར་བྱ། སྟོད་སེང་ངོ་། ། གསུམ་པ་ནི། ལུས་ཀྱི་སྒོམ་ཐག་བཅའ། ལྟོ་བ་ཚིགས་པ་ལ་གཅེར། ལྟོ་བ་བསྐྱོད་དོ། ། བཞི་པ་ནི། རྡོ་རྗེ་དཀྱིལ་དཀྲུང་དུ་གོམས་པར་བྱ། མིག་དཔངས་དམད།
མཐོང་ཡུལ་སྤང་། ཆུའི་རྟ་ལ་སྐྱོན་ནོ། ། ལྔ་པ་ནི། རྡོ་རྗེ་དཀྱིལ་དཀྲུང་དུ་གོམས་པར་བྱ་བ་ཁོ་ནའོ། ། སྟོད་གསེང་བ་ཞེས་བྱ་བ་ནི་སྒྲེགས་པ་འདོན་པའོ། ། ལུས་ཀྱི་སྒོམ་ཐག་བཅའ་ཞེས་པ་ནི་གཏུམ་མོའི་སྐབས་བཞིན་ཐབ་འགལ་གྱི་ཕྱག་རྒྱ་དྲུག་གོ ། ལྟོ་བ་བསྐྱོད་པ་ཞེས་པ་ནི་ཕོ་སྐོར་ཏེ། རྣལ་འབྱོར་གྱི་ཕྲིན་ལས་སུམ་ཅུ་རྩ་གཉིས་སུ་ཙ་ལ་ན་ཞེས་བཤད་པ་དེ་ཉིད་ཡིན། ཆུའི་རྟ་ལ་སྐྱོན་ཞེས་པ་ནི་མན་ངག་གི་ཡུག་གི་སྐབས་སུ་རྟོགས་པར་འགྱུར་རོ། ། མཐོང་ཡུལ་སྤང་ཞེས་པ་ནི་མིག་ཐག་རིང་པོར་མི་ལྟ་བའོ། །
གསུམ་པ་རླུང་གིས་བསལ་བ་ལ་བདུན་ཏེ། ཁྲག་མཁྲིས་བསལ་བ། བད་ཀན་བསལ་བ། གྲང་བ་ཆེན་པོ་སྐྱེས་པ་བསལ་བ། ཁྱད་པར་དུ་འགོ་ནད་དང་། མིག་པ་ལ་སོགས་རླུང་ནད་བསལ་བ། འབྱུང་བ་ལུས་འཁྲུགས་ཀྱི་ནད་ངོས་མ་ཟིན་པའམ། འདུས་པའི་ནད་བསལ་བ། གདོན་གསལ་བའོ། ། དང་པོ་ནི།
བསམ་གཏན་གྱི་ཡན་ལག་དགུ་སྔོན་དུ་བཏང་སྟེ། ཁ་ནས་སྒྲ་བཅས་སུ་བཏང་ཞིང་། སྒྲ་བཅས་སུ་དྲང་བ་ཉིད་ཀྱིས་སེལ་ལོ། ། དེས་མགོ་ན་བ་མ་སེལ་ན། གཉིས་ཀ་ནས་བཏང་བ་ཅུང་ཟད་བྱའོ། ། གཉིས་པ་ནི། བསམ་གཏན་གྱི་ཡན་ལག་དགུ་སྔོན་དུ་བཏང་སྟེ། དགང་བའི་ཡན་ལག་རན་ཚད་དུ་བྱའོ། ། གསུམ་པ་ནི། བསམ་གཏན་ཀྱི་ཡན་ལག་དགུ་སྔོན་དུ་བཏང་།
རླུང་ཁ་ནས་སྒྲ་མེད་དུ་དྲག་ཏུ་དགང་ཞིང་། སེམས་ཀྱི་དམིགས་པ་གང་ན་སར་རླུང་གིས་འབིགས་པ་ལྟར་བསམ་པས་སེལ་ལོ། ། བཞི་པ་ནི། བསམ་གཏན་གྱི་ཡན་ལག་དགུ་སྔོན་དུ་བཏང་། རླུང་སྣ་བུག་གཉིས་ཀ་ནས་ཤུགས་བསྐྱེད་དེ་བཏང་བའོ། ། ལྔ་པ་ནི། བསམ་གཏན་གྱི་ཡན་ལག་དགུ་སྔོན་དུ་བཏང་སྟེ། རླུང་ཁ་སྦྱོར་ཞིང་དགང་བས་སེལ་བར་འགྱུར་རོ། ། དྲུག་པ་ནི། བསམ་གཏན་གྱི་ཡན་ལག་དགུ་སྔོན་དུ་བཏང་།
སྲོག་རྩོལ་བསྒོམས་པས་སེལ་ལོ། ། བདུན་པ་ནི། བསམ་གཏན་གྱི་ཡན་ལག་དགུ་སྔོན་དུ་བཏང་། རྩོལ་བ་བཀག་སྟེ་སྲོག་ནས་བཏང་བ་ཉིད་ཀྱིས་སེལ་ལོ། ། འདིར་ཞལ་ཤེས་གཅིག་ཡོད་པ་ནི་མན་ངག་གི་ཡུག་གི་སྐབས་སུ་རྟོགས་པར་འགྱུར་རོ། ། བཞི་པ་ཏིང་ངེ་འཛིན་གྱིས་བསལ་བ་ལ་གསུམ་སྟེ། རླུང་བསལ་བ་དང་། བད་ཀན་བསལ་བ་དང་། ཁྲག་མཁྲིས་བསལ་བའོ། ། དང་པོ་ལ་གཉིས་ཏེ།
རླུང་ནད་ཙམ་བསལ་བ་དང་། རླུང་ནད་ཆེན་པོ་བསལ་བའོ། ། དང་པོ་ནི། བསམ་གཏན་གྱི་ཡན་ལག་དགུ་སྔོན་དུ་སོང་ནས་རང་གི་སྤྱི་གཙུག་ཚངས་པའི་སྒོར་ཟླ་བའི་དཀྱིལ་འཁོར་བསམ། དེའི་འོག་ཧཱུྃ་ཡིག་དཀར་པོ་བདུད་རྩིའི་རང་བཞིན་ཅན་མགོ་ཐུར་ལ་བལྟ་བ་བའི་ནུ་མ་ལྟ་བུ་བསམ། དེ་ལ་བདུད་རྩིའི་རྒྱུན་བབས་པས་ལྕེ་ཆུང་གི་སུཾ་ལ་ཐིམ་པར་བསམ། དེ་ཐུན་བཞིར་བསྒོམ་ཞག་བདུན་དུ་བསྒོམས་པས་སེལ་བར་འགྱུར་རོ། ། གཉིས་པ་ནི། ཟླ་བ་དང་ཧཱུྃ་ཡིག་གཉིས་ཀ་བདུད་རྩིའི་རང་བཞིན་དུ་ཞུ། ལྟག་ཟུར་ནས་རྒྱུད་དེ་ཚིགས་པའི་ནང་དུ་སོང་།
ཚིགས་པ་ཟད་མཚམས་ནས་སྐྱ་ལྷག་སྟེ་བྱུང་བར་བསམ་ཞིང་རླུང་སྲོག་སྩོལ་དང་བསྟུན། གཉིས་པ་ནི། བསམ་གཏན་གྱི་ཡན་ལག་དགུ་སྔོན་དུ་སོང་ནས། རང་གི་སྙིང་དར་དཀར་གྱི་ཡོལ་བར་བསམ་པའམ། ཕྲུ་མ་ཕུས་བཏབ་པ་བཞིན་སྟོང་སང་ངེ་བསམ་ཞིང་། དེའི་དབུས་སུ་ཟླ་བའི་དཀྱིལ་འཁོར་སྲན་མའི་ཡ་ཁོད་ཙམ་ཤིན་ཏུ་བསིལ་བའི་རེག་བྱ་དང་ལྡན་པར་བསམ་ཞིང་། དེ་ལ་འོད་ཟེར་དཀར་པོ་འཕྲོས། རང་གི་ལུས་ཀྱི་ནང་ཐམས་ཅད་གང་། རང་གི་ལུས་ཤིན་ཏུ་བསིལ་ཞིང་། ཁ་ཕྲུས་བཏབ་པ་བཞིན་མི་བཟོད་པར་བསམ་ཞིང་།
རླུང་བཏང་བ་དང་བསྟུན། ཐུན་བཞིར་བཅད་དེ་ཞག་བདུན་དུ་བསྒོམས་པས་སེལ་ལོ། ། གསུམ་པ་ནི། གང་ན་སའམ། ལྟེ་བའི་ནང་དུ་རཾ་དམར་ནག་ཤིན་ཏུ་ཚ་བའི་རེག་བྱ་དང་ལྡན་པ་ཞིག་བསམ། དེ་འབར་བས་རང་གི་ལུས་ཤིན་ཏུ་ཚ་ཞིང་མི་བཟོད་པར་བསམ་ཞིང་རླུང་དགང་བ་དང་བསྟུན། ཐུན་བཞིར་བཅད་དེ་ཞག་བདུན་དུ་བསྒོམས་པས་སེལ་ལོ། ། ལྔ་པ་འཕྲུལ་འཁོར་གྱིས་བསལ་བ་ལ་གཉིས་ཏེ། རྣལ་འབྱོར་གྱི་ཕྲིན་ལས་སུམ་བཅུ་རྩ་གཉིས་གྱིས་བསལ་བ་དང་། ལུས་སྦྱོང་ཉི་ཤུ་པས་བསལ་བའོ། །
དང་པོ་ལ་གཉིས་སྟེ། ལུས་ཀྱི་འཕྲུལ་འཁོར་ལ་སུམ་བཅུ་རྩ་གཉིས་སུ་བཞག་པ་དང་། ལུས་ཀྱི་འཕྲུལ་འཁོར་རླུང་སྦྱོར་བདུན་དང་བཅས་པ་ལ་སུམ་བཅུ་རྩ་གཉིས་སུ་བཞག་པའོ། ། དང་པོ་ལ་གསུམ་སྟེ། ནད་སོ་སོ་བ་སེལ་བའི་འཕྲུལ་འཁོར་དང་། ནད་མཐའ་དག་སེལ་བའི་འཕྲུལ་འཁོར་དང་། དེའི་ཕན་ཡོན་བསྟན་པའོ། ། དང་པོ་ལ་གཉིས་ཏེ། དང་པོར་འབྱུང་བའི་འཕྲུལ་འཁོར་དགུ་བསྟན་པ་དང་། ཕྱིས་ནས་འབྱུང་བའི་འཕྲུལ་འཁོར་བཅུ་བདུན་བསྟན་པའོ། །
དང་པོ་ནི། ཛ་ལན་དྷ་ར་ནས་བཟུང་སྟེ། ཨུ་པར་ཀུ་ཏྲ་པའི་བར་རོ། ། གཉིས་པ་ནི། ཙ་མ་ན་ནས་བཟུང་སྟེ་ཡན་ལག་ལྔ་སྦྱོང་གི་བར་རོ། ། གཉིས་པ་ནད་མཐའ་དག་སེལ་བའི་འཕྲུལ་འཁོར་ནི། ཧཾ་ས་པཀྵི་ནས་བཟུང་སྟེ་སེང་གེ་རྣམ་གྲོལ་གྱི་བར་རོ། ། ཕན་ཡོན་ནི། འཕྲུལ་འཁོར་འབའ་ཞིག་བསྒོམ་པར་འདོད་གྱུར་ན། ། རིམ་དང་རིམ་མིན་སྤྲུག་པ་དགུ་བཅུ་དྲུག །
ཅེས་སོགས་སོ། ། གཉིས་པ་ཞལ་ཤེས་ལ་བདུན་ཏེ། ཛ་ཙོ་ཛཾ་ཙེ་ཞེས་པ་སྟེ། ཛ་ལན་དྷ་ར་ལ་ཞལ་ཤེས་གཅིག ། ཙོ་རཾ་གི་ལ་ཞལ་ཤེས་གཅིག ། ཛཾ་ཏྲ་ལ་ཞལ་ཤེས་གསུམ། ཙ་མ་ན་ལ་ཞལ་ཤེས་གཅིག་སྟེ་དྲུག ། གེགས་སེལ་གྱི་ཞལ་ཤེས་གཅིག་རྣམས་སོ། ། སྤྱིར་གེགས་སེལ་གྱི་ཞལ་ཤེས་བཞི་ཡོད་ལ། དེ་སྟོན་པའི་ཡི་གེ་བཞི་ཡོད་ཀྱང་།
མཐོང་བ་བརྒྱུད་པའི་ལག་ལེན་ནི་གཅིག་ལས་མེད་དོ། ། དྲུག་པ་དེ་དག་ཅི་རིགས་པ་ཚོགས་པས་བསལ་བ་ལ་གཉིས་ཏེ། དངོས་དང་དེའི་གསལ་བྱེད་དོ། ། དང་པོ་ནི། གེགས་སེལ་བཀའ་རྒྱ་མ་ལས། ཁྲག་མཁྲིས་ཚ་བ་མེའི་ནད་རྣམས་ལ། ། གྲང་བ་ཆུ་སེར་ཆུ་ཡི་གཉེན་པོར་འགྱུར། ། བད་ཀན་ལྕི་བ་ས་ཡི་ནད་རྣམས་ལ། ། རླུང་དང་འཕར་གཡོ་གཉེན་པོར་འགྱུར་བ་ཡིན། ། ཁ་ཅིག་རླུང་གི་ནད་ཀྱིས་ཉེན་པ་ལ། །
བགས་ཀྱིས་དམའ་ཞིང་དྲོ་བའི་སར་གནས་ལ། ། རྩོལ་བ་མེད་པར་ལུས་ནི་བོར་ལ་བཞག ། རླུང་ཡང་ཟུག་རྔུ་མེད་པར་དགང་བྱ་ཞིང་། ། སེམས་ཀྱང་ཀློད་དེ་ལྟེ་བར་གར་དགར་བཞག ། ཉི་མ་ཟླ་བ་ཕྱི་རུ་མི་སྤྲོ་བར། ། མུན་པར་འདུག་ཅིང་སྣ་རྩེའི་རྣལ་འབྱོར་གྱིས། ། མཚན་མོའི་དུས་སུ་བདེ་བར་གཉིད་ཀྱིས་ལོག ། ཐོ་རངས་ལྕེའུ་ཆུང་གི་ནུ་མ་བཞོ། ། སྣབས་ལུད་དྲི་ཆུ་བདུད་རྩི་རྣམ་གསུམ་བསྟེན། ། མེ་དང་ཉི་མ་སྣུམ་དང་གཅི་བ་བསྟེན། །
རྩོལ་བ་ཐ་མས་དབྱུག་པ་བསྲེལ་བར་བྱ། ། སྨྱོ་འབོག་ལ་སོགས་རླུང་ནད་ཆེན་པོ་ལ། ། ལུས་ལ་མགོ་བསྟིམ་མནན་པའི་སྦྱོར་བ་དང་། ། ཤེས་པ་བཅིང་ཐབས་རླུང་ཡང་རང་དགར་བཞག ། ཆུ་རྒྱུས་གཉིས་པོ་སྣུམ་གྱིས་སྦགས་ཏེ་བཟློག ། འདི་ལས་ཟུག་རྔུ་བསལ་བའི་ཐབས་གཞན་མེད། ། བད་ཀན་ལྕི་བ་ས་ཡི་ནད་རྣམས་ནི། ། ཕལ་ཆེར་མ་ཞུ་བ་ལས་གྱུར་པ་སྟེ། ། དེ་ཡང་ལྟེངས་དང་ཟུག་པ་གཉིས་ཡིན་ཏེ། ། དང་པོ་སྟེང་དང་འོག་གི་རླུང་བསྡམས་ཏེ། །
ལུས་ལ་ལྟོ་བ་བསྐྱོད་པའི་སྦྱོར་བ་བྱ། ། ནང་དུ་ཚ་བ་རླུང་གི་འཁོར་ལོ་བསྐོར། ། ལུས་གནད་རྟག་ཏུ་ཙོག་པུར་གནས་བྱ་སྟེ། ། འོག་རླུང་རྟག་བཟུང་དོང་རྩེ་ས་ལ་མནན། ། དེ་ལྟར་འདུག་སྟེ་གཉིད་ཀྱང་ཉལ་བར་བྱ། ། ཟུག་རྔུ་སེལ་བའི་ཐབས་དག་བསྟན་པ་ནི། ། ཤིང་ངམ་རྡོ་ལ་སོགས་པའི་ཚད་ལྡན་ལ། ། འཇམ་པར་བསྲོས་ལ་སྒལ་པར་ཐུག་པར་གཏད། ། རྒྱབ་ནས་ཚད་ལྡན་སྐྱེས་བུས་ཡུན་རིང་མནན། ། རྔུལ་འཐོན་ཟུག་རྔུ་ཞི་ནས་བཏང་བར་བྱ། །
ཡང་ན་རྟ་དང་རྟ་རྒ་ལ་སོགས་ལ། ། བཀན་ཏེ་ལྟོ་བ་བསྐྱོད་པའི་སྦྱོར་བ་བྱ། ། ཤིན་ཏུ་ཉམས་དྲོད་ངན་པའི་སྐྱེས་བུ་དེ། ། གན་རྐྱལ་བསྙལ་ཏེ་ཟུག་རྔུའི་དམིགས་བཙལ་ལ། ། མཐེ་བོ་ཆེན་པོས་སྟོབས་ལྡན་སྐྱེས་བུས་མནན། ། སྒོ་བསྡམས་ལྟོ་བ་བསྐྱོད་ཅིང་སྒྲེགས་པ་གདོན། ། འདུས་པར་གྱུར་ན་ལྕེ་རྩ་བསྐྱོད་པ་ཡིས། ། མྱུར་དུ་སྐྱུག་པར་འགྱུར་བར་ཐེ་ཚོམ་མེད། ། ཚ་བའི་རིགས་ཀྱི་བད་ཀན་དག་ལ་ནི། ། དགང་ཞིང་བསྐྱོད་ལ་མནན་པའི་སྦྱོར་བ་བྱ། །
སེམས་དང་རྣལ་འབྱོར་སྦྱོར་བས་ཞི་བར་བྱ། ། འདི་ལ་དྲག་ཤུལ་མེད་པར་བྱ་བ་གཅེས། ། སྒྲེགས་པ་གདོན་དང་སྐྱུག་ཐབས་སྔ་མ་བཞིན། ། ཁྲག་མཁྲིས་ཚ་བ་མེའི་ནད་རྣམས་ལ། ། བསིལ་བ་ཟླ་བའི་རྣལ་འབྱོར་དང་ལྡན་པས། ། སོ་བར་སི་སྒྲས་དྲངས་པའི་རླུང་དག་གིས། ། བྱང་ཁོག་སླེབ་པར་རིང་པོ་བསྲིངས་ལ་དྲངས། ། བསིལ་བའི་རེག་བྱས་རོ་སྟོད་བཀང་ནས་ནི། ། ཚ་བ་བརླངས་པ་དེད་པའི་ཚུལ་དུ་གདོན། ། འདི་ལ་འོག་སྒོ་རྩོལ་བ་མེད་པར་བྱ། །
གྲང་རླུང་བསིལ་བས་སྤུ་ལས་བ་སྤུ་རྣམས། ། བསིལ་བར་གྱུར་ཏེ་ལུས་ཉམས་སྤུ་ལུས་བསིལ། ། དབྱུང་བ་ཁ་ནས་མ་ཡིན་སྣ་སྒོ་ཉིད། ། འདི་ལ་ཉི་མ་བདུན་དུ་གོམས་བྱས་ན། ། ཧ་ལའི་དུག་དང་བློ་དང་སྐྱེ་འགགས་སེལ། ། ཤིན་ཏུ་རྩོལ་བ་ཞན་ན་སེར་བུ་དང་། ། བསིལ་བའི་ངད་བསྟུན་དྲི་ཆུ་གྲང་མོ་བསྟེན། ། གྲང་བ་ཆུ་ཡི་ནད་ཀྱིས་ཉེན་པ་ལ། ། ལུག་ཤ་སྒོག་པ་སྒོ་དགུ་དགག་སྦྱོར་བྱ། ། ཀྵ་ཡིག་གནས་ནས་དྲག་མེ་སྦར་བར་བྱ། །
ལུས་བསྐྱེད་རླུང་བསྡམས་ཤེས་པ་ལྟེ་བར་གཏད། ། འདུས་པའི་ནད་ལ་དབུ་མར་རླུང་གཞུག་སྟེ། ། གཡས་གཡོན་གང་རྒྱུའི་མཆན་རྩ་གནོན་པ་ཡིན། ། དེ་ནས་སྲོག་རྩོལ་རླུང་ལ་གོམས་བྱས་ལ། ། ལུས་དང་བྲལ་བའི་རྣལ་འབྱོར་བྱས་ནས་ནི། ། དང་པོའི་སེམས་ལ་མི་གཡོ་བར་གནས་ན། ། ངང་པས་ཆུ་ལ་འོ་མ་ལེན་པ་ལྟར། ། ནད་རྣམས་ཐམས་ཅད་སེལ་བར་བྱེད་པ་ཡིན། ། སྐྲངས་འབུར་ཁོལ་པོར་ཉེན་པར་གྱུར་པ་ལ། ། བདུད་རྩིའི་ཁྲུས་བྱ་སྣུམ་གྱིས་བཀུས་བྱ་སྟེ། །
དྲོ་བའམ་བསིལ་བའི་དངོས་པོ་འཚམ་པ་ཡིས། ། ཚོད་དང་སྦྱར་ལ་ཨུར་མནན་བྱ་བ་ཡིན། ། ལ་དོར་གསུམ་གྱི་རྣལ་འབྱོར་ལྡན་པ་གཅེས། ། ལྤགས་པའི་ནད་ལ་དེ་ལྟར་བཅག་པར་བྱ། ། མགོ་ལ་ཟུག་རྔུ་ན་བར་གྱུར་པ་ལ། ། འོག་རླུང་བསྡམས་ཏེ་སྟེང་རླུང་ཐིག་ལེ་ཡི། ། རྣལ་འབྱོར་བྱ་སྟེ་དེ་ལ་ཤེས་པ་བསྟིམ། ། དམ་པར་བཅིངས་དང་མནན་པའི་སྦྱོར་བ་བྱ། ། བདུད་རྩི་ལྔ་ཡི་བཅུད་ཀྱང་བསྲེས་ཏེ་མནན། ། ཡན་ལག་འཁུམ་པར་གྱུར་པ་ན། །
འདུ་བའི་ནད་ཀྱི་རིམ་པ་ཡིས། ། ལ་དོར་བ་ཡི་རྣལ་འབྱོར་བྱ། ། སྦྱང་བ་གསུམ་གྱི་ཉམས་དང་བཅིངས། ། ཅི་རིགས་ཉིད་དུ་བརྒོལ་བར་བྱ། ། རྨ་དང་སྐྲངས་འབུར་ཆུ་སེར་རྣག ། བྱམས་པའི་ལྕེ་ཡིས་འཇིབས་ཏེ་དོར། ། བདུད་རྩི་ལྔ་ཡི་བཅུད་ཀྱིས་བྱུགས། ། ཡང་ན་དེ་ཡིས་ནན་གྱིས་མནན། ། མིག་ནད་ཟུག་རྔུས་ཐེབས་པ་ལ། ། ལྟག་པའི་གནས་སུ་ལ་དོར་ཞིང་། །
ཐོ་རངས་བདུད་རྩི་མཁར་བའི་སྣོད། ། གྲང་མོར་བགྲངས་ཏེ་མིག་དུ་བླུག ། ཨ་རུ་ར་དང་སྦྱར་ན་བཤིས། ། ཡང་ན་སྣུམ་གྱིས་བཀུ་བར་བྱ། ། རྣ་བ་མི་བཟོད་གཟེར་བ་ལ། ། བདུད་རྩི་དྲོན་མོ་ཐིགས་པ་འགའ། ། བླུགས་ཏེ་འབྲུ་མར་དྲོན་མོས་བཙའ། ། དུད་པའི་སྦྱོར་བ་གཞན་ན་གསལ། ། སྣ་འགགས་ཁ་འཚུལ་སྐམས་པ་ལ། ། ཐོག་མར་བུད་དང་རྔུབ་པར་བྱ། །
བར་དུ་བདུད་རྩི་བླུད་དང་སྦྱང་། ། ཐ་མར་གསུར་གྱིས་ཕྱི་རྗེས་བཅད། ། སྙིལ་དང་ཁ་སོའི་ནད་རྣམས་ལ། ། དྲི་ཆུ་དྲོན་མོ་བླུགས་ལ་མཉེད། ། དེ་ནས་འབྲུ་མར་དྲོན་མོས་མཉེད། ། སོ་ལ་དྲོན་མོ་ཁ་གང་བཟུང་། ། སོ་རྩ་འཇིབས་ཏེ་གྲང་དྲོ་དག ། གང་ཕན་ཚད་ནས་རླུང་དང་སྦྱར། ། ལྐོག་འབྲས་ལ་སོགས་བྱུང་བ་ལ། ། ཉི་མ་རེས་འཇོག་སྦྱང་བྱ་ཞིང་། །
ཉི་མ་རེས་འཇོག་ལ་དོར་ལ། ། གོང་གི་དེ་ཉིད་བསྟེན་པར་བྱ། ། རྒྱབ་དུ་ཟུག་རྔུས་ཟུག་པ་ལ། ། རྡོ་རྗེ་དཀྱིལ་དཀྲུང་མཐེབ་ཆེན་གཉིས། ། ལག་པ་རྒྱབ་ཏུ་བསྣོལ་བས་བཟུང་། ། དྲང་པོར་བསྲངས་ཏེ་རླུང་བཟུང་ན། ། མྱུར་དུ་ཞི་བར་འགྱུར་བ་ཡིན། ། རྐེད་པའི་ནད་ལ་མཐེབ་འཛུབ་གཉིས། ། མཁལ་མར་གཏད་དེ་ལྟག་པ་དགྱེད། ། བཞུངས་པའམ་ནང་དུ་བདུད་རྩིའི་བཅུད། །
ཅུང་ཟད་རྔུབས་ཏེ་དགྱེད་ལ་མིད། ། གང་ཞིག་མཁལ་མར་ཟུག་ཅིང་ན་བ་ལ། ། ཉི་མའི་རྣལ་འབྱོར་ལྡན་པའི་ལག་པའི་མཐིལ། ། དེ་ལ་གཏད་དེ་ནང་དུ་འཆུན་པར་བཅུན། ། སྟེང་འོག་རླུག་གིས་དྲག་པོར་སྦར་བར་བྱ། ། ཉི་མའི་རྣལ་འབྱོར་ཨ་ལོང་འབྱེད་འཛུམས་བྱ། ། བཤང་གཅི་བསྡམས་པའི་ནད་ལ་ནི། ། འབྱེད་འཛུམ་སྦྱོར་བས་རྩ་དྲུག་ལ། ། རྐང་པ་གཡས་གཡོན་ས་ལ་བསྐོར། ། ཡང་ན་ལྟོ་ཡིས་ནན་ཚིར་བྱ། །
ཁྲག་ནད་རྒྱས་པའི་ནད་ལ་ནི། ། ཁ་དང་སྟེང་འོག་རླུང་བསྡམས་ཏེ། ། ལུས་ལྗིད་གདོང་ལ་བསྐྱུར་ནས་ནི། ། སྣ་སྒོར་འདོན་པའི་སྦྱོར་བ་བྱ། ། བཤང་གཅི་ཁུ་བ་བླུགས་པ་ལ། ། བསྲུང་བ་སུམ་ཅུར་བསྟན་བཞིན་བྱ། ། སྣ་ཁྲག་བྱུང་སྟེ་མ་ཆོད་ན། ། བསིལ་བ་རྫས་ཀྱིས་ཨུར་མནན་བྱ། ། ཆུ་གྲང་འཚོགས་མར་རྒྱུན་དུ་བླུགས། ། སྤྱིར་ཡང་ནད་ཀུན་བཅོས་པའི་ཐབས། །
སྦྱང་བ་གསུམ་དང་ལ་དོར་གསུམ། ། བཅོས་ཐབས་གསུམ་དང་དུག་འབྱིན་གསུམ། ། བདུད་རྩི་བསྟེན་དང་ཕྱག་རྒྱ་བལྟའོ། ། གང་དུ་ན་བའི་ས་ཉིད་དུ། ། སྦྱང་དང་ལ་དོར་གཅེས་པ་ལས། ། ཁྱད་པར་ཅུང་ཟད་འདིར་སྨོས་པས། ། མིག་ལ་ལྟག་པར་ལ་དོར་ཞིང་། ། རྐང་པ་སྦྱང་བར་བྱ་བ་ཡིན། ། རྣ་བ་སྨིན་མཚམས་ལ་དོར་ཞིང་། ། མཁལ་མ་སྦྱར་བར་བྱ་བ་ཡིན། །
སྙིང་ལ་གཟུགས་བརྙན་སྦྱོར་བ་བྱ། ། དུག་ནི་ཕན་ཚུན་དབྱུང་བ་གཅེས། ། བཅོས་ཐབས་གོང་དུ་སྨོས་པ་རྣམས། ། བདུད་རྩི་གང་འཕྲོད་གཉིས་དང་སྦྱར། ། ཕྱག་རྒྱ་རྣམ་པ་བཞི་ཡིན་ཏེ། ། རྣལ་འབྱོར་པ་ཡི་ཉམས་དང་སྦྱར། ། འདི་རྣམས་རྒྱས་པར་བསྟན་པ་ནི། ། ལམ་འབྲས་རྩ་བའི་སྐབས་སུ་གསལ། ། འོག་ཏུ་བླུགས་དང་སྟེང་དུ་ཧགས་པ་ནི། ། མྱུར་དུ་སྲོག་འདོར་དེ་ཡི་གེགས་བསལ་བ། །
བླ་མའི་ཞལ་ལས་གུད་དུ་ཤེས་པར་བྱ། ། ཞེས་སོ། ། འདི་འཆད་པ་ལ་གཉིས་ཏེ། ནད་སོ་སོའི་གཉེན་པོ་སོ་སོར་བསྟན་པ་དང་། ནད་མཐའ་དག་གི་གཉེན་པོ་སྤྱིར་བསྟན་པ་ལ་གཉིས་ལས། ། དང་པོ་ནི། ཁྲག་འཁྲིས་ཞེས་པ་ནས། ཆུ་གྲང་འཚོགས་མར་རྒྱུན་དུ་བླུགས། ཞེས་པའི་བར་རོ། ། གཉིས་པ་ནི།
སྤྱིར་ཡང་ནད་ཀུན་བཅོས་པའི་ཐབས། ཞེས་པ་མན་ཆད་དོ། ། དང་པོ་ལ་གསུམ་སྟེ། ནད་ཐམས་ཅད་ཚ་གྲང་གཉིས་སུ་བསྡུས་ཏེ་དེའི་གཉེན་པོ་བསྟན་པ་དང་། རླུང་མཁྲིས་བད་ཀན་འདུས་པའི་གཉེན་པོ་བསྟན་པ་དང་། ཡན་ལག་གི་ནད་ཕྲ་མོའི་གཉེན་པོ་བསྟན་པའོ། ། དང་པོ་ནི། ཁྲག་མཁྲིས་ཚ་བ་མེའི་ནད་རྣམས་ལ། ། ཞེས་སོགས་ཚིགས་བཅད་གཅིག་གོ ། གཉིས་པ་ལ་ལྔ་སྟེ།
རླུང་གི་གཉེན་པོ་བསྟན་པ། བད་ཀན་གྱི། ཁྲག་མཁྲིས་ཀྱི། གྲང་བའི། འདུས་པའི་གཉེན་པོ་བསྟན་པའོ། ། དང་པོ་ནི། ཁ་ཅིག་རླུང་གི་ནད་ཀྱིས་ཉེན་པ་ལ། ། ཞེས་པ་ནས། འདི་ལས་ཟུག་རྔུ་བསལ་བའི་ཐབས་གཞན་མེད། ། ཅེས་པའི་བར་རོ། །
གཉིས་པ་ནི། བད་ཀན་ལྕི་བ་ས་ཡི་ནད་རྣམས་ལ། ། ཞེས་པ་ནས། སྒྲེགས་པ་འདོན་དང་སྐྱུག་ཐབས་སྔ་མ་བཞིན། ། ཞེས་པའི་བར་རོ། ། གསུམ་པ་ནི། ཁྲག་མཁྲིས་ཚ་བ་མེ་ཡི་ནད་རྣམས་ལ། ། བསིལ་བ་ཟླ་བའི་རྣལ་འབྱོར་དང་ལྡན་པས། ། ཞེས་པ་ནས། བསིལ་བའི་ངང་བསྟུན་དྲི་ཆུ་དྲང་མོ་བསྟེན།
ཞེས་པའི་བར་རོ། ། བཞི་པ་ནི། གྲང་བ་ཆུ་ཡི་ནད་ཀྱིས་ཉེན་པ་ལ། ཞེས་སོགས་ཚིགས་བཅད་གཅིག་གོ ། ལྔ་པ་ནི། འདུས་པའི་ནད་ལ་དབུ་མར་རླུང་གཞུག་སྟེ། ཞེས་པ་ནས། ནད་རྣམས་ཐམས་ཅད་སེལ་བར་བྱེད་པ་ཡིན། ཞེས་པའི་བར་རོ། ། གསུམ་པ་ཡན་ལག་གི་ནད་ཕྲ་མོའི་གཉེན་པོ་བསྟན་པ་ལ་བཅུ་བདུན་ཏེ།
ཁོལ་བུའི་སྐྲངས་འབུར་གྱི་གཉེན་པོ། ལྤགས་པའི་ནད་ཀྱི། མགོ་ནད་ཀྱི། ཡན་ལག་འཁུམས་པའི་ནད། མིག་ནད། རྣ་བའི་ནད། སྣའི་ནད། སྙིལ་དང་ཁ་སོའི་ནད། ལྐོག་འབྲས་ལ་སོགས་པའི་ནད། རྒྱབ་ཀྱི་ནད།
རྐེད་པའི་ནད། མཁལ་མའི་ནད། བཤང་གཅི་བསྡམས་པའི་ནད། ཁྲག་ནད་རྒྱས་པའི་ནད། བཤང་གཅི་ཁུ་བ་བླུགས་པའི་ནད། སྣ་ཁྲག་འཛག་པའི་ནད་ཀྱི་གཉེན་པོའོ། ། དེ་རྣམས་གཞུང་དང་སོ་སོར་སྦྱར་བ་ནི་སླའོ། ། ད་ནི་གཞུང་དེ་རྣམས་ཀྱི་ཚིག་གི་འབྲུ་གཉེར་བར་བྱ་སྟེ། ནད་ཐམས་ཅད་ཚ་བའི་ནད་དང་གྲང་བའི་ནད་གཉིས་སུ་བསྡུས་ནས། དང་པོ་ཚ་བའི་ནད་ནི།
ཁྲག་མཁྲིས་ཚ་བ། ཞེས་སོགས་ཏེ། དེའི་གཉེན་པོ་ནི། གྲང་བས་ཏེ་བསིལ་བའི་རྣལ་འབྱོར་ཡིན་ལ། དེ་ཡང་བསིལ་བ་ཟླ་བའི་རྣལ་འབྱོར་དང་ལྡན་པས། ཞེས་པ་ལྟ་བུའོ། ། ཆུ་སེར་ནི་དྲི་ཆུ་བརྟེན་པ་སྟེ། དེ་ལྟ་བུའི་གཉེན་པོའི་ཚོགས་ལ་ཆུ་ཞེས་བྱ། དེ་ཡིས་ཚ་བའི་ནད་ཀྱི་གཉེན་པོར་འགྱུར་བའོ། ། གྲང་བའི་ནད་ནི།
བད་ཀན་ལྕི་བ་ཞེས་སོགས་ཏེ། རླུང་གི་རྣལ་འབྱོར་དང་། ལུས་འཕར་གཡོ་དང་། འཕག་པ་དང་། བསྐོར་བ་ལ་སོགས་པས་གྲང་བའི་ནད་ཀྱི་གཉེན་པོར་འགྱུར་རོ། ། རླུང་ནད་བསལ་བ་ལ་གཉིས་ཏེ། རླུང་ནད་ཙམ་བསལ་བ་དང་། སྨྱོ་འབོག་ལ་སོགས་པའི་རླུང་ནད་ཆེན་པོ་བསལ་བའོ། ། དང་པོ་ནི། ཁ་ཅིག་རླུང་གིས་ཞེས་སོགས་ཏེ།
གནས་རི་རྩེ་ལྟ་བུར་ཡོད་ན་རི་དེའི་རྐེད་པར་འཕོ། དེ་ནས་རྩ་བར་འཕོ་ཞིང་། མདོར་ན་གནས་དམའ་སར་བསྡད་ཅིང་། དྲོ་བའི་སར་གནས་པར་བྱ། ལས་ཀ་མ་བྱས་པར་ལུས་རྩོལ་བ་མེད་པར་རང་དགར་བཞག་གོ ། ངག་ནི་རླུང་ཁ་སྦྱར་དུ་བྱ་ཞིང་། དེ་ཡང་ནང་དུ་མི་ཐུབ་བཞིན་དུ་མནན་པ་ལ་སོགས་པའི་ཟུག་རྔུ་མེད་པར་བྱ། སེམས་ཀྱང་ཀློད་དེ་སྙིང་ཁ་དང་མགྲིན་པ་སོགས་ལུས་ཀྱི་སྟོད་དུ་མི་བསྟོད་ཅིང་། ལྟེ་བར་གཏད་དེ། འཕྲོ་འདུ་མེད་པར་བྱ།
ཉི་མ་ཟླ་བས་ཏེ། མིག་གཉིས་ཕྱི་རོལ་དུ་མི་སྤྲོ་བ་སྟེ། མཐོང་ཡུལ་སྤང་ཞིང་། ལྟད་མོ་ལྟ་བ་ལ་སོགས་སྤང་། གནས་མུན་པར་འདུག་ཅིང་སྣང་བའི་གནས་སྤངས་ལ། སྣ་རྩེའི་རྣལ་འབྱོར་ནི། སྔར་འབྱུང་བ་ལུས་འཁྲུགས་རླུང་གིས་བསལ་བའི་སྐབས་སུ་ཞལ་ཤེས་དེ་ཉིད་ཡིན་ནོ། ། མཚན་མོའི་དུས་སུ་རྣམ་རྟོག་འཕྲོ་འདུ་མེད་པར་བདེ་བར་གཉིད་ཀྱིས་ལོག་པར་བྱ་ཞིང་། མཚན་མོ་ཞེས་པས་ཉིན་བར་གྱི་གཉིད་སྤང་བ་ཤུགས་ཀྱིས་ཤེས་སོ། ། ལྕེའུ་ཆུང་གི་ནུ་མ་བཞོ་བ་ནི།
སྔར་འབྱུང་བ་ལུས་འཁྲུགས་ཏིང་ངེ་འཛིན་གྱིས་བསལ་བ་ལ་གསུམ་ཡོད་པའི་དམིགས་པ་དང་པོ་དེ་ཉིད་ཡིན་ལ། སྣབས་ལུད་དྲི་ཆུ་བདུད་རྩི་རྣམ་གསུམ་བསྟེན་པ་ནི། སྣབས་ཕྱིར་མི་འདོར་བར་ནང་དུ་རྔུབ་པ་དང་། ལུད་པ་ཡང་ནང་དུ་མིད་པ་དང་། དྲི་ཆུ་དྲོན་མོ་ཅི་རིགས་པ་བསྟེན་པའོ། ། དྲི་ཆུ་དྲོན་མོ་ཡུན་རིངས་མི་བསྟེན་ཏེ། སྔར་བཤད་པའི་སྐྱོན་བདུན་འབྱུང་བར་འགྱུར་བས་སོ། ། མེ་དང་ཉི་མ་ལ་ཅུང་ཟད་འདུག་ཅིང་། སྤྱིར་ཉི་མ་ལ་འདུག་པ་ལ་ལྤགས་པ་དྲོས་པ་དང་། ཤ་དྲོས་པ་དང་།
ཚིལ་བུ་དྲོས་པ་དང་། རུས་པ་དྲོས་པ་དང་། རྐང་དྲོས་པ་སྟེ་ལྔ་ལས། དང་པོ་གཉིས་ཙམ་བྱ་ལ། ཕྱི་མ་གསུམ་ནི་མི་བྱ་སྟེ། ཁམས་ཉོག་པར་འགྱུར་བས། དགེ་བ་ལ་སྦྱོར་མི་ནུས་པར་འགྱུར་བས་སོ། ། ཁ་ཟས་སྣུམ་པ་དང་ལྕི་བ་བསྟེན་པར་བྱ་བ་ཡིན་གྱི། ཡང་བ་དང་རྩུབ་པ་བསྟེན་པར་བྱ་བ་མ་ཡིན་ནོ། ། འདིར་བཤད་པའི་ཐབས་དེ་རྣམས་བརྟེན་པར་མི་ནུས་པའི་སྐྱེས་བུ་རྩོལ་བ་ཐ་མས་ནི།
དབྱུག་པ་བསྲེལ་བར་བྱ་བ་སྟེ། ལོགས་སུ་རྟོགས་པར་བྱའོ། ། གཉིས་པ་སྨྱོ་འབོག་ལ་སོགས་པའི་རླུང་ནད་ཆེན་པོ་ནི། ལུས་ལ་མགོ་བོ་བསྟིམ་པ་སྟེ། རང་གི་མགོ་བོ་དེ་འོད་ཀྱི་རང་བཞིན་དུ་མེར་གྱིས་ཞུ་ནས་རང་གི་ལུས་ལ་ཐིམ་པར་བསམ་ཞིང་། ཞག་དྲུག་བདུན་ལ་སོགས་པ་བསྒོམས་པས་སེལ་བར་འགྱུར་རོ། ། ཡང་ན་མནན་པའི་སྦྱོར་བ་བྱ་སྟེ། ནད་པ་རང་གི་སྤྱི་བོའི་གཙུག་ཏུ་རྡོ་རྗེ་རྒྱ་གྲམ་ཤིན་ཏུ་ལྕི་བ་མགོ་བོ་ལ་མ་རེག་པ་ཙམ་བསྒོམས་པས་སེལ་བར་འགྱུར་ལ། དེས་མ་སེལ་ན་དམིགས་པ་སྔ་མ་ཉིད་བསྒོམ་རྒྱུ་ཡིན་ནོ། ། དེས་ཀྱང་མ་སེལ་ན་ཤེས་པ་བཅིང་ཐབས་ཞེས་པ་སྟེ།
རང་གི་ལུས་ཐམས་ཅད་འོད་ཀྱི་རང་བཞིན་དུ་མེར་ཞུ་ནས། རང་གི་གདན་གྱི་སྟེང་དུ་ཆུ་འཁྱིལ་བ་ལྟ་བུར་གྱུར་པར་བསམ་ཞིང་། ཐུན་བཞིར་བཅད་ཅིང་ཞག་དྲུག་བདུན་ལ་སོགས་པར་བསྒོམས་པས་ངེས་པར་སེལ་ལོ། ། རླུང་ཡང་རང་དགར་བཞག་ཅེས་པ་ནི་འོག་རླུང་ལ་ལས་མི་འཆོལ་བའོ། ། ཆུ་རྒྱུས་གཉིས་པོ་སྣུམ་གྱིས་སྦགས་ཏེ་བཟློག ། ཅེས་པ་ནི་ཞལ་ཤེས་ཏེ། མན་ངག་གི་ཡུག་གི་སྐབས་སུ་རྟོགས་པར་འགྱུར་རོ། ། འདི་ལས་ཟུག་རྔུ་ཞེས་སོགས་ནི་ཕན་ཡོན་བསྟན་པའོ། ། བད་ཀན་གྱི་ནད་ལ་གཉིས་ཏེ། ཚ་བ་མེད་པ་དང་།
ཚ་བ་དང་བཅས་པའོ། ། དང་པོ་ལ་གཉིས་ཏེ། ལྟེངས་པ་དང་ཟུག་པའོ། ། འདི་གཉིས་ཀྱི་ཁྱད་པར་ནི། ཟུག་རྔུ་ཡོད་རུང་མེད་རུང་། བད་ཀན་གྱི་ནད་རྣམས་ཕྱོགས་གཅིག་ཏུ་འདྲིལ་བ་མེད་པ་ནི་ལྟེངས་པ་དང་། ཕྱོགས་གཅིག་ཏུ་འདྲིལ་ཞིང་ཟུག་ཆེན་པོ་དང་བཅས་པ་ནི་ཟུག་པ་ཡིན་ནོ། ། དང་པོ་བསལ་བ་ནི། དང་པོ་ཞེས་སོགས་ཏེ། སྟེང་འོག་གི་རླུངས་བསྡམས་པས་རླུང་ཁ་སྦྱོར་དུ་བྱ་ཞིང་།
ལུས་ལ་ལྟོ་བ་བསྐྱོད་པའི་སྦྱོར་བ་སྟེ་ཕོ་སྐོར་བྱ། ནང་དུ་ཚ་བ་འཁོར་ལོ་སོགས་ཏེ། ནད་པ་རང་གི་ལྟེ་བར་ཡཾ་ཡིག་ལྔ་ཚོམས་མགོ་ཐུར་ལ་ལྟ་བ། དེའི་སྟེང་དུ་རཾ་ཡིག་དམར་ནག་ལྔ་ཚོམས་སུ་བསམ། དེ་ལས་མེ་འབར་བས་ལུས་ཐམས་ཅད་དྲོད་དང་ལྡན་པར་བསམ། ལུས་གནད་ནི་དྲོད་ཆེ་བས་རྟག་ཏུ་ཙོག་པུ་བྱ། འོག་རླུང་རྟག་ཏུ་བཟུང་སྟེ་ཅུང་ཟད་ཡར་ལ་འཐེན། དོང་ཚེ་སྟེ་སྒལ་ཚིགས་ཀྱི་རྩེ་མོ་ས་ལ་བཞག་པར་བྱ། དེ་ལྟར་འདུག་ནས་ཐུན་གྱི་མཇུག་ཏུ་སྔས་ལ་བསྙེས་ཏེ་གཉིད་ལོག་པར་བྱ། གཉིས་པ་ཟུག་པ་བསལ་བ་ནི།
ཟུག་རྔུ་ཞེས་སོགས་ཏེ། ཚད་ལྡན་ཏེ་ཤིང་ངམ་རྡོ་ལ་སོགས་པ་སོར་བརྒྱད་པའི་ཚད་དང་ལྡན་པ་ཅུང་ཟད་འབོག་ཙམ་ཡོད་པ་ཉི་མའམ་མེ་ལ་འཇམ་པར་བསྲོས་སྟེ། དེའི་སྟེང་དུ་ནད་པ་ཁ་ཕུབ་ཏུ་བཞག་ཅིང་། དེའི་རྒྱབ་ནས། ཚད་ལྡན་ཏེ་སྔར་ཉམས་མྱོང་ཡོད་པའི་སྐྱེས་བུ་གཅིག་གིས་མནན་ཞིང་། གང་ན་ས་དེ་ཉིད་ཤིང་སྭོ་དེའི་སྟེང་དུ་བཞག་ལ། རིམ་གྱིས་སྒལ་པ་ལ་ཐུག་གི་བར་དུ་མནན་པར་བྱ། དུས་ཇི་ཙམ་དུ་ཞེ་ན། ནད་པའི་ལུས་ལ་རྔུལ་ཐོན་ཏེ་འཐིག་ལ་ཁད་པ་དང་། ཟུག་རྔུ་ཞི་བའི་བར་དུ་མནན་ཞིང་།
དེ་ནས་མནན་པའི་སྦྱོར་བ་དེ་བཏང་བར་བྱ་སྟེ། འདི་ནི་གཞན་ལ་བྱ་བའོ། ། རང་ལ་བྱ་བ་ནི། ཡང་ན་རྟ་དང་རྟ་སྒ་ཞེས་སོགས་ཏེ། རང་གང་ན་ས་དེ་རྟ་ལ་བཀན་པའམ་རྟ་སྒ་སོགས་ལ་བཀན་ཏེ་ཕོ་སྐོར་བྱའོ། ། ཤིན་ཏུ་ཉམས་དྲོད་སོགས་ཏེ། ནད་ཡུན་རིང་བ་སོགས་ཀྱིས་ལུས་ཀྱི་སྟོབས་ཉམས་ཆུང་བ་དེ་གན་རྐྱལ་དུ་བསྙལ་ཏེ། ཟུག་རྔུའི་དམིགས་བཙལ་ལ་མཐེ་བོས་མནན་པར་བྱ། དེ་ཡང་དྲག་ཏུ་མནན་པར་བྱ། དེ་དག་ནད་བཤིག་པའོ། །
ནད་བསྡུད་པ་ནི། དེའི་ཚེ་འོག་རླུང་ཅུང་ཟད་འཐེན། ཕོ་སྐོར་བྱ། སྒྲེགས་པ་ཡང་ཡང་གདོན་པར་བྱའོ། ། དེ་ལས་ནད་ཐམས་ཅད་ཕོ་བར་འདུས་པར་འགྱུར་ཏེ། སྐྱུག་མེར་མེར་ཡོང་ཞིང་། རང་ཤུགས་ཀྱིས་སྐྱུག་པ་འབྱུང་བའམ་མ་བྱུང་ན་ལྕེའི་རྩ་བར་སོར་མོ་བཅུག་པའམ། ཡང་ན་ཕུག་རོན་གྱི་སྒྲོ་བཅུག་སྟེ་དཀྲུགས་པས་སྐྱུག་པར་འགྱུར་བར་ཐེ་ཚོམ་མེད་དོ། ། དེས་ཀྱང་མ་སྐྱུགས་ན་ནད་མ་འདུས་པའི་རྟགས་ཡིན་པས། གང་ན་སར་གཡས་པའི་ཁུ་ཚུར་གྱི་དྲག་ཏུ་མཉེས་པས་སྐྱུག་པར་འགྱུར་རོ། །
གཉིས་པ་ཚ་བ་དང་བཅས་པའི་བད་ཀན་བསལ་བ་ནི། ཚ་བའི་ཞེས་སོགས་ཏེ། འོག་རླུང་དགང་ཞིང་བསྐྱོད་ལ་ཏེ། ཕོ་སྐོར་བྱ། སྟེང་རླུང་མནན་པའི་སྦྱོར་བ་སྟེ། མདོར་ན་རླུང་ཁ་སྦྱོར་དུ་བྱ། ཞེས་བྱ་བའི་དོན་ནོ། ། སེམས་ཀྱི་སྦྱོར་བ་ནི་སྔར་ནང་དུ་ཚ་བ་རླུང་གི་འཁོར་ལོ་བསྐོར། ཞེས་པ་དེ་ཉིད་ཡིན་ནོ། ། རྣལ་འབྱོར་གྱི་སྦྱོར་བ་ནི།
སྔར་ཧ་དམིགས་ཀྱི་སྐབས་སུ་ལྕགས་ཀྱི་རང་བཞིན་ལས་གྲུབ་པའི་འཁོར་ལོ་རྩིབས་བཞིའམ། བརྒྱད་དམ། བཅུ་དྲུག་ལ་སོགས་སུ་བསྒོམ་པ་དེ་ཉིད་ཡིན་ནོ། ། འདི་ལ་རྒྱབ་ནས་མནན་པ་ལ་སོགས་པའི་དྲག་ཤུལ་གྱི་ལས་མེད་པ་གལ་ཆེ་ཞིང་། སྒྲེགས་པ་འདོན་ནོ། ། སྐྱུག་ཐབས་སྔ་མ་བཞིན་ཞེས་གསུང་ཡང་། རང་ཤུགས་ཀྱིས་སྐྱུག་པ་བྱུང་ན་ལེགས། མ་བྱུང་ན་ལྕེ་རྩར་སོར་མོ་བཅུག་པ་ལ་སོགས་པའི་ཐབས་ནི་མི་བྱའོ། ། ཁྲག་མཁྲིས་བསལ་བ་ནི། ཁྲག་མཁྲིས་ཚ་བ་ཞེས་སོགས་ཏེ།
རང་གི་སྣ་བུག་གཡོན་ནས་རླུང་ཕྱིར་རྒྱུ་བའི་ཚེ་རླུང་དེ་འོད་ཟེར་དཀར་པོའི་རྣམ་པར་སྐྱ་བུན་བུན་འཐོན་པར་བསམ་ཞིང་། རླུང་ནང་དུ་རྔུབས་པའི་ཚེ་སོ་བར་ནས་སི་སྒྲ་དང་བཅས་པས་དྲང་ཞིང་། འོད་ཟེར་དཀར་པོའི་རྣམ་པར་བྱང་ཁོག་སྟེ་རོ་སྟོད་དུ་སླེབ་པར་བསམ་ཞིང་། རིང་པོར་བསྲིངས་ལ་རྔུབས་ཏེ། བསིལ་བའི་རེག་བྱས་རོ་སྟོད་ཐམས་ཅད་གང་བས་ཚ་བ་བརླངས་པ་དེད་པའི་ཚུལ་དུ་འཐོན་པར་བསམ། འདི་ལ་འོག་སྒོ་རྩོལ་བ་མེད་པ་སྟེ། འོག་རླུང་ལ་ལས་མི་འཆོལ། རང་གི་ལུས་ཐམས་ཅད་ཤིན་དུ་བསིལ་བའི་རྣམ་པར་གྱུར་པས། ལུས་འདར་ཕྲིལ་ཕྲིལ་བསམ་ཞིང་། སྤུ་ལུས་དང་བ་སྤུ་རྣམས་བསིལ་བར་གྱུར།
དེས་ལུས་ཉམས་སུ་སྤུ་ལུས་བསིལ་བ་སྟེ། གྲང་འབྲུམ་སྐྱེ་བར་འགྱུར་རོ། ། རླུང་ཕྱིར་དབྱུང་བ་ནི་ཁ་ནས་མ་ཡིན་གྱི། སྣ་སྒོ་གཉིས་སུ་དབྱུང་བར་བྱ། འདི་ལ་ཉི་མ་བདུན་དུ་གོམས་པར་བྱས་ན་ཧ་ལས་རྩོལ་བའི་དུག་དང་། བློ་དང་རྐེད་འགགས་པ་ལ་སོགས་པ་ནད་ཐམས་ཅད་སེལ་བར་འགྱུར་རོ། ། དེ་ལྟར་བཤད་པའི་དམིགས་པ་རྣམས་གང་ཟག་བརྩོན་འགྲུས་ཞན་པས་མ་འཆུན་ན། ཕྱི་རོལ་གྱི་སེར་བུ་དང་བསྟུན་ཏེ། དེ་ཡང་སྐར་ཁུང་ལ་སོགས་པའི་ལྷགས་པ་འབྱུང་སར་ཕྱིན་ཏེ། སེར་བུའི་བསིལ་བའི་ངད་དང་བསྟུན་ནས།
གོང་དུ་བཤད་པའི་དམིགས་པ་རྣམས་བསྒོམ་པར་བྱ་ཞིང་། ཐོ་རངས་ཀྱི་དུས་སུ་དྲི་ཆུ་གྲང་མོ་བསྟེན་ནོ། ། གྲང་བའི་ནད་བསལ་བ་ནི། གྲང་བ་ཆུའི་ཞེས་སོགས་ཏེ། ཁ་ཟས་ལུག་ཤ་དང་སྒོག་སྐྱ་ཅུང་ཟད་བསྟེན་ཅིང་། སྒོ་དགུ་དགག་སྦྱོར་ནི་སེང་གེ་རྣམ་གྲོལ་གྱི་ཕྱག་རྒྱ་ཡིན་ལ། ཀྵ་ཡིག་གནས་ནས་དྲག་མེ་སྦར་བ་ནི་སྔར་རང་བྱིན་བརླབས་ཀྱི་དམིགས་པའི་སྐབས་སུ། འཁོར་ལོ་ལ་མ་བརྟེན་པ་ལྔའི་ནང་གི་མར་མེ་གསོ་བའི་རྣལ་འབྱོར་དེ་ཉིད་ཡིན་ནོ། ། ལུས་བསྐྱོད་པ་ནི་ཕོ་སྐོར་དང་། འོག་རླུང་ཅུང་ཟད་འཐེན་པ་དང་།
ཤེས་པ་ལྟེ་བར་གཏད་པ་ནི། ལྟེ་བར་ཨཾ་ཡིག་ལས་མེ་སོར་བཞིའི་ཚད་ཙམ་དུ་འབར་བ་ལ་ཤེས་པ་གཏད་པའོ། ། འདུས་པའི་ནད་བསལ་བ་ནི། འདུས་པའི་ནད་ལ་ཞེས་སོགས་ཏེ། དབུ་མར་རླུང་གཞུག་པ་ནི་སྣ་བུག་གཉིས་ཀ་ནས་རླུང་མཉམ་པར་རྒྱུ་བ་ཡིན་ལ། དེའི་ཐབས་ནི་གཡས་གཡོན་སོགས་ཏེ། རླུང་སྣ་བུག་གཡས་པ་ནས་རྒྱུ་བའི་ཚེ་གཡོན་དུ་འཕོ་བའི་ཐབས་ནི། གཡས་པའི་ལག་པས་གཡས་པའི་ནུ་མ་དང་མགྲིན་པ་མཉེད་དེ། ནུ་མ་བཅུད་ལ་བོར་བའི་གདམས་པ་བྱ། དེས་མ་འཕོས་ན་སྣ་བུག་གཡོན་པ་ནས་རྒྱུ་བར་བསྒོམ།
དེས་མ་འཕོས་ན་གཞོགས་གཡོན་པ་འོག་ཏུ་བཅུག་པའི་སྤྱོད་ལམ་བྱ།

དེས་འཕོ་བར་འགྱུར་རོ། ། སྣ་བུག་གཡོན་པ་ནས་རྒྱུ་བའི་ཚེ་ཡང་སྔ་མའི་རིགས་པ་བཞིན་དུ་བྱ། དེས་གཡས་སུ་འཕོ་བར་འགྱུར། རླུང་མཉམ་པར་རྒྱུ་བ་དེ་ནས་རླུང་སྲོག་རྩོལ་གྱི་རྣལ་འབྱོར་ལ་གོམས་པར་བྱ། ལུས་དང་བྲལ་བ་སྟེ། ལུས་འབད་རྩོལ་མེད་པར་རང་དགར་བཞག་པར་བྱ། དང་པོའི་སེམས་ཏེ། ལུང་དང་རིགས་པས་གཏན་ལ་ཕབ་པའི་ལྟ་བ་རྣམ་པར་དག་པ་ལ་མཉམ་པར་བཞག་ན། ངང་པས་ཆུ་ལ་འོ་མ་ལེན་པ་ལྟར་འདུས་པའི་ནད་ཐམས་ཅད་སེལ་བར་འགྱུར་རོ། ། གཞུང་འགའ་ཞིག་ཏུ་མཁའ་ལྡིང་ཞེས་འབྱུང་ཡང་། ངང་པ་ཡིན་ནོ། །
ཁོལ་བུའི་སྐྲངས་འབུར་གྱི་ནད་བསལ་བ་ནི། སྐྲངས་འབུར་ཞེས་སོགས་ཏེ། ལུས་ཐམས་ཅད་སྐྲངས་པ་དང་། ལུས་ཀྱི་ཁོལ་བུ་སྐྲངས་པའི་ནད་གཉིས་ལས། དང་པོ་ནི་གེགས་སེལ་གྱི་མན་ངག་གཞན་དུ་འཆད་པར་འགྱུར་ལ། འདིར་གཉིས་པ་སྟོན་པ་ནི་ཁོལ་བུར་ཞེས་པ་སྔར་བླངས་ཏེ། ལུས་ཁོལ་བུའི་སྐྲངས་འབུར་གྱིས་ཉེན་པར་གྱུར་པ་ལ། བདུད་དར་བྱ་བ་ཡིན་ནོ། ། ཨུར་མནན་ཞེས་པ་ནི། འདུག་པ་དང་།
ལུམས་དང་། བརྙེད་པས་ཏེ་སྐབས་འགའ་ཞིག་ལ་འཇུག་པ་ལས། འདིར་ནི་འདུག་པ་ལ་འཇུག་པའོ། ། ལ་དོར་གསུམ་ནི། རྩ་དེ་ཉིད་གནས་སུ་ལ་དོར་བ་དང་། རླུང་ལ་རྔན་དགས་བྱིན་ཏེ་ལ་དོར་བ་དང་། སེམས་ཉིད་ཀྱི་དྲོད་བྱུང་རྒྱལ་དུ་བཏང་ཏེ་ལ་དོར་བའོ། ། དང་པོ་ནི། གང་ན་སར་སེམས་རྩེ་གཅིག་ཏུ་གཏད་པའོ། ། གཉིས་པ་ནི།
དགང་བའི་རྣལ་འབྱོར་ལ་གནས་པ་ན། རླུང་མི་ཐུབ་པ་དང་ཕྱིར་མི་བཏང་བར་ནང་དུ་རྔུབས་ཏེ་དགང་བའི་རྣལ་འབྱོར་བྱ། འདིའི་སྐབས་དང་། སྐབས་གཞན་གྱི་རླུང་ལ་རྔན་དགས་བྱིན་ཏེ་ལ་དོར་བ་ནི་མི་འདྲའོ། ། གསུམ་པ་ནི། དེ་ཐམས་ཅད་ལ་མི་དགའ་བ་མེད་པར་ཏིང་ངེ་འཛིན་དུ་ངོ་ཤེས་པར་བྱ་སྟེ་བྱུང་རྒྱལ་དུ་བསྐྱང་ངོ་། ། ལྤགས་པའི་ནད་བསལ་བ་ནི། ལྤགས་པ་ཞེས་སོགས་ཏེ། བདུད་རྩིའི་ཁྲུས་བྱ་བ་དང་། མར་ནག་གིས་བཀུ་བ་ལ་སོགས་པ་གོང་དུ་བཤད་པའི་ཚུལ་དེ་ལྟར་དུ་བྱས་པས་སེལ་ལོ། །
མགོ་ནད་བསལ་བ་ནི། མགོ་ལ་ཞེས་སོགས་ཏེ། མགོ་ལ་ཟུག་རྔུས་ན་བ་ལ། མགོ་རླུང་འཐེན། རང་གང་ན་སར་ཐིག་ལེ་དཀར་པོ་སྐྱ་ཁྲོལ་ལེ་བ་འོད་དང་འོད་ཟེར་གྱི་རང་བཞིན་ཅན་དུ་བསམ། སྟེང་རླུང་མནན་ཏེ་རླུང་ཁ་སྦྱར་དུ་བྱ། ཐིག་ལེ་དེ་ལ་ཤེས་པ་བསྟིམ་པས་ཏེ་གཏད་པར་བྱའོ། ། དེས་མ་སེལ་ན། རས་ཀྱི་གཤགས་མ་ལ་སོགས་པས་དམ་པར་བཅིང་། དེའི་སྟེང་དུ་མཐེ་བོ་ཆེས་དྲག་ཏུ་མནན་པས་སེལ་བར་འགྱུར།
ཡང་ན་དམ་པར་བཅིང་བ་མི་བྱེད་པར་བདུད་རྩི་ལྔའི་བཅུད་ལེན་ཏེ་བདུད་རྩིའི་མར་ཁུ་བསྲེས་པས་ཏེ་བྱུགས་ལ། དེའི་སྟེང་དུ་མཐེ་བོ་ཆེས་དྲག་ཏུ་མནན་པར་བྱ། ཡན་ལག་འཁུམས་པའི་ནད་བསལ་བ་ནི། ཡན་ལག་ཅེས་སོགས་ཏེ། ཆུ་རྒྱུས་ལ་སྐྱོན་ཞུགས་པས་རྐང་པ་དང་ལག་པ་ལ་སོགས་པ་ཡན་ལག་འཁུམས་པར་གྱུར་པ་ན། འདུ་བའི་ནད་ཀྱི་རིམ་པ་སྟེ། ཚ་བའི་ནད་ཀྱི་རིགས་ཡིན་ནམ། གྲང་བའི་ནད་ཀྱི་རིགས་ཡིན་ཞེས་ལྷ་རྗེ་ལ་དྲིས་ཏེ། དུགས་དང་ལུམས་བྱའོ། ། ལྷ་རྗེ་ལ་མ་ལྟོས་པར་རང་གིས་བྱ་བ་ནི།
ལ་དོར་གསུམ་གྱི་རྣལ་འབྱོར་དང་། སྦྱང་བ་རྣམ་པ་གསུམ་བྱ། དེ་ཡང་རྐང་པའི་ནད་ལ་རྐང་པའི་འཕྲུལ་འཁོར་མང་དུ་བྱ། ལག་པའི་ནད་ལ་ལག་པའི་འཕྲུལ་འཁོར་མང་དུ་བྱ། མགོའི་ནད་ལ་མགོ་བོ་མཇིང་པ་བསྒྱུར་བ་མང་དུ་བྱ། བཅིངས་ཞེས་པ་རླུང་གི་རྣལ་འབྱོར་གཙོ་བོར་བྱ་ལ། ཅི་རིགས་ཞེས་སོགས་ནི། གང་ཕན་ཕན་བྱ། ཞེས་པའི་དོན་ནོ། ། རྨ་དང་སྐྲངས་འབུར་གྱི་ནད་བསལ་བ་ནི།
རྨ་དང་ཞེས་སོགས་ཏེ། རྨ་དང་སྐྲངས་འབུར་དང་། ཆུ་སེར་དང་། རྣག་ཡོད་པའི་སར་རང་ངམ་གཞན་གྱི་ལྕེས་འཇིབས་ཏེ་དོར་ལ། བདུད་རྩི་ལྔའི་བཅུད་བདུད་རྩིའི་མར་ཁུས་བྱུག ། ཡང་ན་རས་ཀྱི་གཤགས་མ་ལ་སོགས་པས་མནན་པར་བྱའོ། ། མིག་ནད་བསལ་བ་ནི། མིག་ནད་ཅེས་སོགས་ཏེ། མིག་ཟུག་རྔུས་ཐེབས་པར་གྱུར་པ་ལ། འོག་རླུང་འཐེན་མིག་ནད་ཐམས་ཅད་རླངས་པའི་རྣམ་པར་སྔོ་བུན་བུན་ཐོན་པར་བསམ་ཞིང་ལྟག་པའི་གནས་སུ་ལ་དོར་བ་སྟེ།
ལྟག་པ་ཕྱིར་བསྐྱེད་པར་བྱའོ། ། ཐོ་རངས་བདུད་རྩི་སྟེ་དྲི་ཆུ་མཁར་བའི་སྣོད་དུ་གྲང་མོར་བགྲངས་པ་སྟེ་བཞག་ལ། མིག་ཏུ་ཆུ་ལྕག་བྱ་སྟེ་བླུགས་པར་བྱའོ། ། དྲི་ཆུ་དེ་ལ་ཨ་རུ་ར་གསེར་མདོག་ཅུང་ཟད་བརྡུངས་ཏེ་སྦྱར་ན་ལེགས། ཡང་ན་སྣུམ་སྟེ་མར་དཀར་གྱིས་བཀུ་བར་བྱ། རྣ་བའི་ནད་བསལ་བ་ནི། རྣ་བ་ཞེས་སོགས་ཏེ། རྣ་བར་རླུང་ཞུགས་པས་རྣ་བ་གཟེར་བ་ལ། བདུད་རྩི་དྲི་ཆུ་དྲོན་མོ་ཐིགས་པ་གཉིས་ཙམ་ཙ་བས་ཏེ་བླུགས་པར་བྱའོ། ། དུད་པའི་སྦྱོར་བ་ནི་ཚིལ་བུ་རྙིང་པ་དང་།
མར་རྙིང་པ་ཙམ་པ་དང་བསྲེས་ཏེ་མེར་བླུགས་ལ། འཇིམ་པ་སོགས་ལ་བྱས་པའི་སྦུབས་ལ་དུད་པ་དྲངས་ཏེ། རྣ་བའི་ནང་དུ་དུད་པ་བརྟེན་པར་བྱའོ། ། གཞན་ན་གསལ་ཞེས་བྱ་བ་ནི། འདི་གེགས་སེལ་གྱི་ཡི་གེ་གཞན་ན་གསལ་བ་ཡོད་པའི་དོན་ནོ། ། འོན་ཀྱང་རྗེ་བླ་མས་འདིར་གསུངས་པ་བཞིན་དུ་ཁོ་བོས་ཀྱང་འདིར་བྲིས་པ་ཡིན་ནོ། ། སྣའི་ནད་བསལ་བ་ནི། སྣ་འགག་ཅེས་སོགས་ཏེ། སྣ་བུག་གཡས་གཡོན་གང་ཡང་རུང་བ་འགག་ཅིང་རླུང་མི་རྒྱུ་བ་ན། ཐོག་མར་གང་མི་རྒྱུ་བ་དེ་ཉིད་དུ་རླུང་ཕྱིར་བུད་པར་བྱ།
རྒྱུ་བའི་སྣ་བུག་དེ་ཉིད་དུ་ནང་དུ་རྔུབས་པར་བྱ། བར་དུ་ཏེ་ཅུང་ཟད་ན་རང་གན་རྐྱལ་དུ་ཉལ་ཏེ། རླུང་མི་རྒྱུ་བའི་སྣ་བུག་ཏུ་དྲི་ཆུ་ཐིགས་པ་གཉིས་ཙམ་བླུགས། དེ་ནས་སྦྱང་བ་སྟེ་མཉེད་པར་བྱ། མཐར་གསུར་ཞེས་སོགས་ནི། སྔར་བཤད་པའི་དུད་པའི་སྦྱོར་བ་བྱ། ཞེས་པའི་དོན་ཡིན་ནོ། ། རྙིལ་དང་ཁ་སོའི་ནད་བསལ་བ་ནི། རྙིལ་དང་ཞེས་སོགས་ཏེ། རྙིལ་ལ་རྨ་དང་ཆུ་སེར་ལ་སོགས་པའི་ནད་བྱུང་བ་ལ།
དྲི་ཆུ་དྲོན་མོས་ཁའི་ནང་བཀང་སྟེ་ཡུན་རིང་དུ་སྐྱིལ་ལ་མཉེད་པར་བྱའོ། ། དེ་ནས་འབྲུ་མར་དྲོན་མོས་བཀང་སྟེ་མཉེད་པར་བྱ། སྲིན་ལ་སོགས་པའི་སོ་ནད་ལ་དྲི་ཆུ་དྲོན་མོས་ཁ་བཀང་སྟེ་ཡུན་རིང་དུ་སྐྱིལ། སོ་རྩ་འཇིབ་པར་བྱའོ། ། དྲི་ཆུ་གྲང་དྲོ་གཉིས་གང་ཕན་ཚད་ནས་རླུང་གི་རྣལ་འབྱོར་ལ་ནན་ཏན་ཏུ་བྱའོ། ། ལྐོག་འབྲས་ལ་སོགས་པའི་ནད་བསལ་བ་ནི། ལྐོག་འབྲས་ཞེས་སོགས་ཏེ། ལྐོག་འབྲས་དང་། རུས་འབྲས་དང་། ཤ་འབྲས་ལ་སོགས་པའི་ནད་ལ།
ཉི་མ་རེས་འཇོག་སྦྱང་བས་ཏེ་མཉེད་པར་བྱ་ཞིང་། ཉི་མ་རེས་འཇོག་ལ་དོར་གསུམ་བྱ། གོང་གི་དེ་ཉིད་ཅེས་བྱ་བ་ནི། དྲོ་བའམ་བསིལ་བའི་དངོས་པོ་འཚམ་པ་ཡིས། ཚོད་དང་སྦྱར་ལ་ཨུར་མནན་བྱ་བ་ཡིན། ཞེས་པའི་སྐབས་དེ་ཉིད་བྱ། ཞེས་བྱ་བའི་དོན་ནོ། ། རྒྱབ་ཀྱི་ཟུག་རྔུའི་ནད་བསལ་བ་ནི། རྒྱབ་ཏུ་ཞེས་སོགས་ཏེ། རྒྱབ་དུ་ཟུག་རྔུ་ཟུག་པ་ལ་ལུས་རྡོ་རྗེ་དཀྱིལ་དཀྲུང་བྱ།
རྐང་པའི་མཐེ་བོ་ཆེ་གཉིས་ལག་པ་གཉིས་རྒྱབ་ཏུ་བསྣོལ་བས་བཟུང་ཞིང་། ལུས་དྲང་པོར་བསྲང་སྟེ་རླུང་ཁ་སྦྱར་དུ་བཟུང་ན་ནད་དེ་མྱུར་དུ་ཞི་བར་འགྱུར་བ་ཡིན་ལ། འཕྲུལ་འཁོར་འདི་རྣལ་འབྱོར་གྱི་ཕྲིན་ལས་སོ་གཉིས་སུ་ཆུ་མ་ནའུ་ཞེས་པ་དེ་ཉིད་ཡིན་ནོ། ། རྐེད་པའི་ནད་བསལ་བ་ནི། ལག་པའི་མཐེབ་མཛུབ་གཉིས་བརྐྱངས་ལ་སོར་མོ་གཞན་རྣམས་བསྐུམ་པས་མཁལ་མར་གཏད་དེ། ལྟག་པ་ཅུང་ཟད་ཕྱིར་དགྱེད་ཅིང་། རང་གི་སྤྱི་བོའི་ཧཾ་ཡིག་ལས་བདུད་རྩིའི་རྒྱུན་བབས་པས། བཞུགས་པ་སྟེ་སྲོག་རྩ་དཀར་པོའི་ནང་དུ་སྐྱ་ཆིལ་ལེ་བ་བབས་པར་བསམ་ཞིང་། རླུང་ནང་དུ་ཅུང་ཟད་རྔུབས་ཏེ། ལྟག་པ་ཕྱིར་བཀྱེད་ལ་མཆིལ་མ་གཅིག་མིད་པར་བྱའོ། །
མཁལ་མའི་ནད་བསལ་བ་ནི། གང་ཞིག་མཁལ་མ་ཞེས་སོགས་ཏེ། སྐྱེས་བུ་གང་ཞིག་མཁལ་མར་ཟུག་ཅིང་ན་བ་ལ། ལག་མཐིལ་གཉིས་སུ་ཉི་མའི་དཀྱིལ་འཁོར་ཤིན་ཏུ་ཚ་བའི་རེག་བྱ་དང་ལྡན་པ་རེ་བསམ། མཁལ་མ་དེ་ལ་ལག་མཐིལ་གཉིས་གཏད་དེ་ནང་དུ་འཆུན་པར་བཅུན་ཞིང་། སྟེང་འོག་གི་རླུང་བསྡམས་པས་ཁ་སྦྱར་བྱས་ཏེ། ཉི་མའི་དཀྱིལ་འཁོར་ཤིན་ཏུ་ཚ་བའི་རེག་བྱ་དང་ལྡན་པ་དེ་ཉིད་ཆེར་འབར་བས་གང་ན་ས་དང་། ལུས་ཐམས་ཅད་དྲོད་དང་ལྡན་པར་བསམས་ལ། ཨ་ལོང་སྟེ་འོག་སྒོ་འབྱེད་འཛུམ་ཡང་ཡང་བྱའོ། ། བཤང་གཅི་བསྡམས་པའི་ནད་བསལ་བ་ནི།
འོག་སྒོ་འབྱེད་འཛུམ་གྱི་སྦྱོར་བ་བྱ། ལྟེ་བ་མན་ཆད་དུ་རོ་རྐྱང་གཉིས་ལ་དྲི་ཆེན་རྒྱུ་བ་དང་། དྲི་ཆུ་རྒྱུ་བ་དང་། བྱང་སེམས་རྒྱུ་བའི་རྩ་གསུམ་དུ་གནས་ལ། དེ་རེ་རེ་ལ་དྭངས་མ་རྒྱུ་བ་དང་། སྙིགས་མ་རྒྱུ་བ་གཉིས་གཉིས་སུ་ཕྱེ་བས་དྲུག་ཏུ་འགྱུར་ལ། དེ་འཆུས་པས་བཤང་གཅི་བསྡམས་པའི་ནད་འབྱུང་བ་ཡིན་ནོ། ། དེ་བསལ་བ་ནི། རྐང་པ་གཡས་པ་ས་ལ་བཙུགས་ཏེ་མི་གཡོ་བར་བཞག ། གཡོན་པ་ས་ལ་བསྐོར།
དེ་བཞིན་དུ་རྐང་པ་གཡོན་པ་ས་ལ་བཙུགས་ཏེ་མི་གཡོ་བར་བཞག གཡས་པ་ས་ལ་བསྐོར་བས་ནད་དེ་སེལ་བར་འགྱུར་རོ། ། ཡང་ན་ལྟོ་ཡིས་ནན་བཙིར་བྱ་བ་ཞེས་པ་ནི། རས་སམ་བལ་ལ་སོགས་པའི་གོང་བུ་མཁྲེགས་པོ་གྲུ་གུ་ལྟ་བུས་སྤུ་ནག་གམ་སྨོངས་ལ་མཉེད་པར་བྱ། དེ་ཡང་དང་པོར་ཅུང་ཟད་མཉེད། དེ་ནས་དྲག་ཏུ་མཉེད་པས་སེལ་བར་འགྱུར་རོ། ། ཁྲག་ནད་རྒྱས་པའི་ནད་བསལ་བ་ནི། ཁྲག་ནད་ཅེས་སོགས་ཏེ། ཁྲག་རྒྱས་པའི་ནད་ལ། ཁ་དང་སྟེང་འོག་གི་རླུང་བསྡམས།
ལུས་ཀྱི་ལྕིད་གདོང་པ་ལ་བཀུར་ཏེ། སྣ་ཁྲག་བཏོན་པས་སེལ་བར་འགྱུར་རོ། ། བཤང་གཅི་ཁུ་བ་བླུགས་པའི་ནད་བསལ་བ་ནི། བཤང་གཅི་ཞེས་སོགས་ཏེ། བཤང་གཅི་ཁུ་བ་བླུགས་པའི་ནད་ལ། བསྲུང་བ་སུམ་ཅུའི་སྐབས་སུ་བསྟན་པའི་ཐིག་ལེ་འཛག་པ་དྲུག་བསྲུང་བ་བཞིན་འདིར་ཡང་ཤེས་བར་བྱ་བ་ཡིན་ནོ། ། སྣ་ཁྲག་འཛག་པའི་ནད་བསལ་བ་ནི། སྣ་ཁྲག་ཅེས་སོགས་ཏེ། སྣ་ཁྲག་བྱུང་སྟེ་མ་ཆོད་ན། འཁྱག་པའམ།
རྡོ་གྲང་ལ་སོགས་པ་བསིལ་བའི་རྫས་ཀྱིས་ཨུར་མནན་ཏེ་བདུག་པར་བྱ། ཆུ་གྲང་མོ་འཚོགས་མར་རྒྱུན་དུ་བླུགས་པས་སེལ་བར་འགྱུར་རོ། ། གཉིས་པ་ནད་མཐའ་དག་གི་གཉེན་པོ་སྤྱིར་བསྟན་པ་ནི། སྤྱིར་ཡང་ཞེས་སོགས་ཏེ་དེ་དག་གི་ཚིག་གི་འབྲུ་གཉེར་ན། སྦྱང་བ་གསུམ་ནི་ལུས་དང་། ངག་དང་། ཡིད་སྦྱང་བའོ། ། ལ་དོར་གསུམ་ནི་གོང་དུ་བཤད་པ་ལྟར་རོ། ། བཅོས་ཐབས་གསུམ་ནི། ལུས་དང་ངག་དང་ཡིད་བཅོས་པའམ།
རླུང་བད་ཀན་མཁྲིས་པ་བཅོས་པའོ། ། དུག་འབྱིན་གསུམ་ནི། མ་རིག་པའི་དུག་དང་། ལྟ་བའི་དུག་དང་། བསམ་གཏན་གྱི་དུག་འབྱིན་པའོ། ། ལྟ་བ་སྒོམ་པ་སྤྱོད་པའི་དུག་འབྱིན་པ་ཞེས་ཀྱང་ཟེར། བདུད་རྩི་དང་ཕྱག་རྒྱ་ནི་འཆད་པར་འགྱུར་རོ། ། གང་དུ་ན་བའི་ས་ཉིད་དུ་ཞེས་སོགས་སྤྱིར་བསྟན་ནས། སྔ་མ་རྣམས་ཀྱི་གསལ་བྱེད་ནི་ཁྱད་པར། ཞེས་སོགས་ཏེ།
དེ་ཡང་མིག་ལ་ལྟག་པར་ལ་དོར་ཞིང་། ཞེས་པ་ནི་ལྟག་པའི་གནས་སུ་ཤེས་པ་གཏད་ཅིང་། ལག་ལེན་གྱི་ཆོ་ག་གཞན་ནི། སྔར་མིག་ནད་བསལ་བའི་སྐབས་བཞིན་དུ་བྱའོ། ། མིག་གི་ནད་ལ་རྐང་པ་སྦྱང་བར་བྱ་བ་ནི། བྱ་རྒོད་ཀྱི་ཚིལ་བུའམ། དེ་མེད་ན་གོ་སྙོད་ཀྱི་འབྲས་བུ་བཏགས་ཏེ་མར་ལ་བསྲེས་ཏེ་རྐང་པ་ལ་བྱུག་པར་བྱ། རྐང་པ་ལ་ལྷམ་རྒྱུན་དུ་གྱོན་པས་ཀྱང་མིག་ནད་བསལ་ཞིང་མིག་གསལ་བར་འགྱུར་ཞེས་བྱ་བའི་དོན་ནོ། ། རྣ་བའི་ནད་ལ་སྨིན་མཚམས་སུ་ལ་དོར་བ་སྟེ་ཤེས་པ་གཏད་ཅིང་། རྣ་བའི་ནད་ལ་མཁལ་མ་ལ་སྦྱང་བ་སྟེ་སྣུམ་གྱིས་བྱུག་པར་བྱ།
སྙིང་ལ་བཟུགས་བརྙན་སྦྱོར་བ་ནི། བྱུང་རྒྱལ་དུ་མི་བཏང་བའི་གནད་རྣམ་པ་བཞི་དང་། བསམ་གཏན་འདོར་བའི་འཕྲང་བདུན་བསལ་བའི་སྐབས་སུ་འཆད་པར་འགྱུར་རོ། ། མ་རིག་པའི་དུག་དང་། ལྟ་བའི་དུག་དང་། བསམ་གཏན་གྱི་དུག་དབྱུང་བ་ཤིན་ཏུ་གལ་ཆེའོ། ། སྦྱང་བ་གསུམ་ལ་སོགས་པའི་བཅོས་ཐབས་གོང་དུ་སྨོས་པ་རྣམས་མ་སྐྱེས་པ་བསྐྱེད་པའི་བདུད་རྩི་དང་། སྐྱེས་ཟིན་པའི་བདུད་རྩི་གང་འཕྲོད་གཉིས་དང་སྦྱར་རོ། ། མ་སྐྱེས་པ་བསྐྱེད་པའི་བདུད་རྩི་ལ་ལྔ་སྟེ། རྡོ་རྗེའི་ཚིག་རྐང་ལས།
ཟས། སྤྱོད་ལམ། རླུང་། ཐིག་ལེ། ཕྱག་རྒྱ་མ་བསྟེན། ཞེས་པའོ། ། སྐྱེས་ཟིན་པའི་བདུད་རྩི་ལ་གཉིས་ཏེ། བོགས་འབྱིན་པའི་བདུད་རྩི་དང་། སྐྱོན་སེལ་བའི་བདུད་རྩིའོ། ། དེ་ཡང་རྡོ་རྗེའི་ཚིག་རྐང་ལས།
དྭངས་མ་ལྔའི་བདེ་བ་དང་། དབང་པོ་ལྔ་ཉམས་དང་མ་བྲལ་བས་བདུད་རྩི་བསྟེན་ཞེས་པའོ། ། ཕྱག་རྒྱ་ནི་རྣམ་པ་བཞི་ཡིན་ཏེ། ལས་ཀྱི་ཕྱག་རྒྱ་དང་། ཆོས་ཀྱི་ཕྱག་རྒྱ་དང་། དམ་ཚིག་གི་ཕྱག་རྒྱ་དང་། ཕྱག་རྒྱ་ཆེན་མོའོ། ། དང་པོ་ནི། ནུ་མ་དང་སྐྲར་ལྡན་པ་སྟེ། རྒྱུད་སྡེ་ནས་བཤད་པའི་ལས་ཀྱི་ཕྱག་རྒྱའི་མཚན་ཉིད་ཚང་བའོ། །
གཉིས་པ་ནི། ཡེ་ཤེས་ཀྱི་ཕྱག་རྒྱའོ། ། གསུམ་པ་ནི། བྱང་ཆུབ་ཀྱི་སེམས་མི་ཉམས་པར་བྱེད་པའོ། ། བཞི་པ་ནི། དེ་ལས་སྐྱེས་པའི་ཡེ་ཤེས་སོ། ། ལས་ཀྱི་ཕྱག་རྒྱ་དང་ཡེ་ཤེས་ཀྱི་ཕྱག་རྒྱ་གཉིས་པོ་རྣལ་འབྱོར་པའི་ཉམས་དང་སྦྱར་ཏེ། རྣལ་འབྱོར་པ་རླུང་ལ་དབང་ཐོབ་པ་གཞིར་བཞག་ལ། བསྟན་པ་ལ་སྨོད་པའི་འཇིགས་པ་ཡོད་པ་དང་། སྐྱེ་བོ་གདུག་པའི་ནང་དུ་གནས་པའི་སར་ནི་ཡེ་ཤེས་ཀྱི་ཕྱག་རྒྱ་ཁོ་ན་བསྟེན་ཞེས་པའི་དོན་ནོ། །
སྦྱང་བ་ལ་སོགས་པ་འདི་རྣམས་རྒྱས་པར་བསྟན་པ་ནི། ལམ་འབྲས་རྩ་བའི་སྐབས་སུ་གསལ་བས་དེར་ཤེས་པར་བྱའོ། ། འོག་ཏུ་ཞེས་སོགས་ནི། ཕྱི་རླུང་ལུས་ལ་རེངས་ན་ལུས་ཉིད་ལ་གཞིལ་བར་བྱ་བ་དང་། ནང་རླུང་རྩ་ལ་རེངས་ན་རྩ་ཉིད་ལ་ཞི་བར་བྱ་བ་དང་། གསང་བའི་རླུང་སེམས་ལ་རེངས་ན་སེམས་ཉིད་ལ་ཞི་བར་བྱ་བ་དང་། སྟེང་གི་རླུང་སྲོག་གི་རླུང་དང་འགྲོགས་ཏེ་ཐུར་དུ་བླུགས་པ་མྱུར་དུ་བསལ་བ་དང་། འོག་གི་རླུང་སྲོག་གི་རླུང་དང་འགྲོགས་ཏེ་སྟེང་དུ་ཧགས་པ་མྱུར་དུ་བསལ་བ་དང་ལྔ་ལས། ཕྱི་མ་གཉིས་མ་བསལ་ན། ཉིན་ཞག་གཅིག་འདས་དུས་ཚེའི་དུས་བྱེད་པར་འགྱུར་རོ། །
དེ་ནི་བླ་མའི་ཞལ་ལས་གུད་དུ་ཤེས་པར་བྱའོ། ། གཉིས་པ་དེའི་གསལ་བྱེད་ལ་བཞི་སྟེ། རླུང་ནད་ཀྱི་གཉེན་པོའི་གསལ་བྱེད། ། མགོ་ནད་ཀྱི་གཉེན་པོའི་གསལ་བྱེད། རྐེད་ནད་ཀྱི་གཉེན་པོའི་གསལ་བྱེད། སྣ་ཁྲག་འཛག་པའི་གཉེན་པོའི་གསལ་བྱེད་དོ། ། དང་པོ་ནི། ནམ་ཟ་བའི་དབྱུག་ཆོས་ཏེ། འདི་ལའང་སྔོན་འགྲོ་དང་། དངོས་གཞི་དང་།
རྗེས་གསུམ་ལས། དང་པོ་ནི། ནད་ཀྱིས་བཏུབ་པ་དང་མི་བཏུབ་པ། ལུས་ཀྱིས་བཏུབ་པ་དང་མི་བཏུབ་པ་གཉིས་ལས། དང་པོ་ནི། གཉན་གྱི་ནད། གཟེར་དང་རིམས་ལ་སོགས་པ་མདོར་ན་ཚ་བ་དང་བཅས་པའི་ནད་ལ་དབྱུག་པ་བརྡེག་ཏུ་མི་བཏུབ་ལ། དེ་ལས་གཞན་པ་རྣམས་ལ་ནི་བཏུབ་བོ། ། གཉིས་པ་ནི་པུས་མོའི་ལྷ་ང་། གསུམ་པ།
མཁལ་མའི་རྩ། ལྟག་པའི་བདུད་རྩ་ནག་པོ། དབང་པོའི་སྒོ་རྣམས་ལ་དབྱུག་པ་བརྡེག་ཏུ་མི་བཏུབ་ལ། དེ་ལས་གཞན་པ་རྣམས་ལ་བཏུབ་བོ། གཞན་ཡང་དབྱུག་པས་བརྡེག་པ་ན། སྔར་གྱི་ན་བ་ཙམ་ལས་མི་འབྱུང་ན་བརྡེག་ཏུ་རུང་ལ། བརྡེག་ཙམ་ན་སྔར་གྱི་ན་བ་ལས་ཟུག་ཆེར་སོང་སྟེ་ཚ་རྩེག་བྱུང་ན་བརྡེག་ཏུ་མི་རུང་ངོ་། ། གཉིས་པ་དངོས་གཞི་ལ་གསུམ་སྟེ། བླུགས་པ་བསལ་བ། ཧགས་པ་བསལ་བ།
ནད་ཕལ་པ་གཞན་བསལ་བའོ། ། དང་པོ་ནི། དབྱུག་པའི་ཚད་ལ་ཁྲུ་གང་སོར་བཞི་སྟེ། དེ་ཡང་འཛིན་པའི་ཆ་དང་བཅས་པའོ། ། རྒྱུ་སྦའམ་ཤིང་ལས་བྱས་པ་ཕྲ་སྦོམ་ནད་ཀྱི་དབྱེ་བས་ཅི་རིགས་པ་ཡོད་ཀྱང་། གུང་མོའི་ཕྲ་སྦོམ་ཙམ་བྱའོ། ། འདི་ལ་ཡང་བླུགས་པ་བསལ་བ་དངོས་དང་། དེའི་རླུང་རོ་བསལ་བ་གཉིས་ལས། དང་པོ་ནི། བླུགས་པ་ཞེས་བྱ་བ།
སྟེང་གི་སྲོག་རླུང་དེ་ལྟེ་བ་ཡན་ཆད་དུ་རྒྱུ་རྒྱུ་ཡིན་པ་ལ་དེ་མི་རྒྱུ་བར་ལྟེ་བ་མན་ཆད་དུ་རྒྱུས་པས། གསུས་པ་སྦོས། བཤང་གཅི་ཡང་མི་ཐོན། སྟེང་གི་དབུགས་ཀྱང་འབྱིན་མི་ནུས། རྩ་ཡང་རིམ་གྱིས་བསྡུས། ཉིན་ཞག་གཅིག་འདས་ན་ཚེའི་དུས་བྱེད་པར་འགྱུར། དེ་བསལ་བ་ནི། རྩ་སྒོ་དབྱེ་ཞིང་ཏུག་ཏུག་བྱ། ཧ་རྣམས་འདོན་ཞིང་བྱུང་རྒྱལ་དུ་བསྐྱང་། ཞེས་པ་སྟེ།
རྩ་སྒོ་དབྱེ་བ་ནི། ལྟེ་ཁུང་གི་ཡར་ཚོན་གང་འདས་པ་ན། དབྱུག་པ་བརྡེག་པའི་ས་ཡིན་པས། དེ་ལ་སྦང་མའི་གར་བུས་བྱུགས། དེ་ནས་ཆུས་དཀྲུ་བར་བྱ། ནད་པ་སྟོང་ར་བསྒོམ་དུ་གཞུག དེའི་རྗེས་སུ་རང་ཡི་དམ་གྱི་ལྷར་གསལ་གདབ། སངས་རྒྱས་བྱང་ཆུབ་སེམས་དཔའ་ཐམས་ཅད་སྤྱན་དྲངས་ཏེ་དབྱུག་པ་ལ་བསྟིམ། དང་པོ་དལ་བུར་བརྡེག རིམ་གྱིས་ཇེ་དྲག་ཇེ་དྲག་ལ་ལྤགས་པ་འགས་པ་སྙམ་པ་སྙམ་དུ་བརྡེག་སྟེ།
མཐོ་གང་ཁོར་ཡུག་ཏུ་སྐྲངས་པའི་བར་དུ་བརྡེག དེ་ལྟར་ལན་གཅིག་གིས་ཕན་པ་ཡང་སྲིད། མ་ཕན་ན་ལན་གཉིས་སུམ་བར་དུ་བརྡེག བཞི་པ་ཕན་ཆད་མི་བརྡེག གཉིས་པ་དེའི་རླུང་རོ་བསལ་བ་ནི། ནད་སོར་ཆུད་ནས་ཞག་གཉིས་གསུམ་སོང་བ་ན། བཅུ་དྲུག་མོད་ལ་དབྱུག་པ་བརྡེག་ཅིང་ཧ་འདོན། ཧ་དམིགས་ཉེར་དྲུག་པོ་གང་ཡང་རུང་བ་བྱ། ནད་པའི་ཚང་ར་ས་ལ་བརྡབ། འདི་ནི་གེགས་ཆེན་པོ་ཡིན་པས་འདི་ལས་གྲོལ་བ་ན་ཉམས་མྱོང་ཏིང་ངེ་འཛིན་བསམ་གྱིས་མི་ཁྱབ་པ་སྐྱེ་བར་འགྱུར་བས་དེ་རྣམས་ཏིང་ངེ་འཛིན་དུ་ངོ་ཤེས་པར་བྱས་ལ་བྱུང་རྒྱལ་དུ་བསྐྱང་ངོ་། །
གཉིས་པ་ཧགས་པ་བསལ་བ་ལ། དངོས་དང་། དེའི་རླུང་རོ་བསལ་བ་གཉིས། དང་པོ་ཧགས་པ་ཞེས་བྱ་བ་ནི་འོག་ཐུར་སེལ་གྱི་རླུང་དེ་ལྟེ་བ་མན་ཆད་དུ་རྒྱུ་རྒྱུ་ཡིན་པ་ལ་དེ་མི་རྒྱུ་བར། སྲོག་གི་རླུང་དང་འགྲོགས་ཏེ་དེ་ཡན་ཆད་དུ་རྒྱུ་བ་ན། རོ་སྟོད་ཐམས་ཅད་ཁང་པའི་ནང་དུ་དུ་བ་འཁྱིལ་བ་ལྟར་རླུང་གིས་གང་ཞིང་མགྲིན་པ་ནས་ཀྱང་མི་ཐོན་པས་འགས་པ་ལྟར་ཟུག་འབྱུང་། དེས་ཉིན་ཞག་གཅིག་འདས་ན་ཚེའི་དུས་བྱེད་པར་འགྱུར་བས། དེ་བསལ་བ་ནི། ལྟེ་ཁུང་ནས་ཡར་ཚོན་གང་འདས་པ་ན་དབྱུག་པ་བརྡེག་པའི་ས་ཡིན་པས། སྦང་མའི་གར་བུ་བྱུག
དེ་ནས་ཆུས་བཀྲུས། ནད་པས་གང་ན་སར་སྟོང་ར་བསྒོམ་པ་དང་། ནང་དུ་ནད་ཐམས་ཅད་རླངས་པའམ། དུ་བའི་རྣམ་པའམ། རྣག་ཁྲག་དང་ཆུ་སེར་གྱི་རྣམ་པར་ཐོན་པར་བསམ་དུ་གཞུག དེ་ནས་འདི་གཉིས་ལ་རྩ་སྒོ་དབྱེ་བ་ཞེས་བྱའོ། ། རང་ཡི་དམ་དུ་གསལ་བ་དང་། དབྱུག་པ་ལ་སངས་རྒྱས་བྱང་ཆུབ་སེམས་དཔའ་བསྟིམ་པ་སྔ་མ་དང་འདྲ། དབྱུག་པ་བརྡེག་ཚུལ་དང་པོ་དལ་བུ་དང་། ཕྱིས་ནས་ཇེ་དྲག་ཇེ་དྲག་ལ་བརྡེག་པ་དང་།
མཐོ་གང་ཙམ་ཁོར་ཡུག་སྐྲངས་ཀྱི་བར་དུ་བརྡེག་པ་སྔ་མ་དང་འདྲ་ལ། དུས་ཚོད་ཀྱང་སྔ་མ་ལྟར་ལན་གཅིག་གིས་ཕན་པ་ཡང་སྲིད། དེས་མ་ཕན་ན་ལན་གཉིས་གསུམ་བརྡེག་གོ ། གཉིས་པ་དེའི་རླུང་རོ་གདོན་པ་ནི། ནད་སོར་ཆུད་ནས་ཞག་གཉིས་གསུམ་སོང་བ་ན། ལྟོང་ལྟོང་ཟད་མཚམས་ནས་མཚོན་གང་འདས་པའི་སར་དབྱུག་པས་བརྡེག་ཅིང་ཧ་གདོན། ཧ་དམིགས་བྱ་ཞིང་ཉམས་ཐམས་ཅད་བྱུང་རྒྱལ་དུ་བསྐྱང་བ་ཡང་སྔ་མ་དང་འདྲའོ། ། གསུམ་པ་ནད་ཕལ་པ་གཞན་བསལ་བ་ནི། རྗེ་བླ་མས་སྡོམ་དུ་མཛད་པ་ནི། འདི་སྐད་དུ།
རླུང་དང་མཁལ་རྐེད་ཡན་ལག་མིག ། མགོ་དང་བད་ཀན་གཞན་གྱིས་འཁྲུགས། ། ཁྲག་སྙིགས་སྟོད་གཟེར་སྣ་ཁྲག་འཛག ། འབུ་ལོག་སྙིང་རླུང་ཟླ་མཚན་ཙྭ། ། ཞེས་པ་ལྟར་དོན་བཅོ་ལྔ་སྟེ། རླུང་ནད་དང་། མཁལ་རྐེད་ན་བ་དང་། རྐང་པ་དང་ལག་པ་ལ་སོགས་པའི་ཡན་ལག་ན་བ་དང་། མིག་ན་བ་དང་། མགོ་ན་བ་དང་།
བད་ཀན་ན་བ་དང་། གཞན་གྱིས་རང་ཉིད་བརྡུངས་པའམ། རང་གི་ལུས་ཀྱི་འགྱུར་བག་ལ་བརྟེན་པའི་ཤ་འཁྲེས་རྩ་འཁྲེས་ལ་སོགས་པའི་ནད་དང་། འཁྲུགས་ན་བ་དང་། ཁྲག་སྙིགས་པའི་ནད་དང་། རོ་སྟོད་གཟེར་བའི་ནད་དང་། སྣ་ཁྲག་འཛག་པའི་ནད་དང་། འབུ་ལོག་གི་ནད་དང་། སྙིང་རླུང་གི་ནད་དང་། ཟླ་མཚན་འཛག་པ་ལ་སོགས་པའི་ནད་དང་།
རྩ་ཆུ་བསྡམས་པའི་ནད་དོ། ། གང་ན་སར་དབྱུག་པ་བརྡེག་པས་སེལ་ལོ། ། གཉིས་པ་ནི། སྤྱི་མགོ་དང་། མཁལ་མ་ལ་དབྱུག་པ་བརྡེག་ཅིང་། མཁལ་རྩ་ལ་མི་ཕོག་པར་བྱ། རྐེད་པའི་ནད་ལ་ནི་རྐེད་པར་བརྡེག་པས་སེལ་ལོ། ། གསུམ་པ་ནི། གང་ན་སར་བརྡེག་ཅིང་རྐང་པ་དང་ལག་པ་ལ་སོགས་པའི་རུས་མཚམས་ལ་ནི་འཇོལ་དྲེད་དུ་བརྡེག་གོ ། ཉ་བཞི་པོ་ལ་ནི་ཤ་སྲུབ་བཙལ་ཏེ་ཤ་སྲུབས་ལ་བརྡེག་པར་བྱ་ཞིང་།
གཞན་ལ་མི་བརྡེག་གོ ། བཞི་པ་ནི། མིག་གི་རུས་པ་ལ་བརྡེག་པའམ། ལྟག་པར་བརྡེག་ཅིང་ལྟག་པའི་བདུད་རྩ་ནག་པོ་ལ་མི་ཕོག་པར་བྱ་ཞིང་། ལྟག་པ་ལའང་ཧ་ཅང་བརྡེག་ན་མིག་མདུན་དུ་བུད་པར་འགྱུར་བས་ཆེ་ཆུང་རན་པ་ཙམ་དུ་བརྡེག་གོ ། ལྔ་པ་ནི། མགོ་བོ་ཐམས་ཅད་ཕྱེད་དམ། མུར་གོང་ངམ། ལྟག་རུས་ན་བ་ལ་གང་ན་སར་བརྡེག་པས་སེལ། དྲུག་པ་ནི།
བད་ཀན་གྱིས་ལུས་ཀྱི་ཁོལ་པོར་ན་ན་གང་ན་སར་བརྡེག་པས་སེལ་ལོ། ། བདུན་པ་ནི། གང་ན་ས་བརྡེག་པས་སེལ་ལོ། ། བརྒྱད་པ་ནི། འཁྲུགས་ཀྱིས་ལུས་ཀྱི་ཁོལ་པོ་ན་ན་གང་ན་སར་བརྡེག་པས་སེལ། དགུ་པ་ནི། དབྱུག་པ་མི་བརྡེག་ཅིང་གཏར་ཁ་བྱས་པས་སེལ་ལོ། ། བཅུ་པ་ནི། དང་པོར་གང་ན་སའི་ཐད་ཀའི་རྒྱབ་ཏུ་བརྡེག དེས་མ་སེལ་ན་གང་ན་སའི་མདུན་དུ་བརྡེག་པས་སེལ།
བཅུ་གཅིག་པ་ནི། འཁོར་ལོ་བཞིའི་མཚམས་སུ་བརྡེག་གོ ། སྨིན་མཚམས་དང་། མགྲིན་པའི་འཁོར་ལོའི་ཐད་ཀའི་རྒྱབ་ཀྱི་ལྟག་པ་དང་། སྙིང་ཁའི་འཁོར་ལོའི་ཐད་ཀའི་རྒྱབ་ཀྱི་ཚིགས་པ་དང་། ལྟེ་བའི་འཁོར་ལོ་ཐད་ཀའི་རྒྱབ་ཀྱི་ཚིགས་པ་རྣམས་སུ་བརྡེག་པ་ཡིན་པ་ལས། སྨིན་མཚམས་དུ་བརྡེག་པ་ཙམ་གྱིས་ཀྱང་སྣ་ཁྲག་ཆོད་པ་བྱུང་གསུང་། བཅུ་གཉིས་པ་ནི། གང་ན་སར་བརྡེག་པས་སེལ། བཅུ་གསུམ་པ་ནི།
རྒྱབ་ཚིགས་བདུན་པ་ལ་བརྡེག་པས་སེལ། བཅུ་བཞི་པ་བུད་མེད་ཀྱི་ཟླ་མཚན་འཛག་པ་དང་། ཤ་མ་ཐོན་པ་དང་། སྐྱེས་པ་དང་བུད་མེད་གཉིས་ཀའི་ཐུན་མོང་དུ་ཟས་མ་ཞུ་བ་དང་། སྐྱུག་པ་ལ་ནི། ལྟེ་བའི་ཐད་ཀའི་རྒྱབ་ཚིགས་ལ་བརྡེག་པས་སེལ་ལོ། ། བཅོ་ལྔ་པ་ནི། བཅུ་དྲུག་མོད་ལ་བརྡེག་པས་སེལ་ལོ། ། གསུམ་པ་རྗེས་ནི། དབྱུག་པའི་ཤུལ་དུ་རླུང་སྐྱེ་བས་ཟས་བཅུད་ཅན་བརྟེན།
དབྱུག་པའི་ཤུལ་དང་གསུས་པ་མ་གཏོགས་པ་ལ་སྣུམ་གྱིས་བཀུ་མཉེ་བྱ། ཉིན་བར་གྱི་གཉིད་སྤང་། སྐྲངས་པ་ལོག་ན། དྲི་ཆུའམ་ག་བུར་རམ། གླ་རྩིའི་ཆུས་བཀྲུ་བར་བྱའོ། ། གཉིས་པ་མགོ་ནད་ཀྱི་གཉེན་པོའི་གསལ་བྱེད་ནི་གཉིས་ཏེ། དམིགས་པས་བསལ་བ་དང་། འཕྲུལ་འཁོར་གྱིས་བསལ་བའོ། ། དང་པོ་ལ་གཉིས་ཏེ། སྟེང་དུ་འདོན་པ་དང་།
ཚར་བཅད་པའོ། ། དང་པོ་ལ་གཉིས་ཏེ། དངོས་དང་དེའི་ཞལ་ཤེས་སོ། ། དང་པོ་ནི། རང་གི་མགོ་བོ་ཕྱེད་བཅད་པ་རྫ་མ་ཁ་གྱེན་དུ་བསྟན་པ་ལྟ་བུ་བསམ་པའམ། ཡང་ན་བུག་པ་མང་པོ་ཡོད་པར་བསམ། ནད་ཐམས་ཅད་དུ་བའི་རྣམ་པར་སྔོ་བུན་ནེ་ཡར་ལ་འཐོན་པར་བསམ་པས་མགོ་ནད་སེལ་བར་འགྱུར་རོ། ། གཉིས་པ་དེའི་ཞལ་ཤེས་ལ་གསུམ་སྟེ། རྟ་མ་རྒྱ་མཚོའི་རྟིང་ཏུ་གནས་པ་གསོ། ། མེ་ལྕེ་རི་རབ་ཀྱི་ངོས་ལ་རང་གི་ངང་གིས་འབར་བ།
དུ་བ་ནམ་མཁའི་མཐོངས་སུ་འདོན་པའོ། ། འདི་ནི་དམིགས་པ་སྔ་མ་དེ་ཉིད་ཡིན་ལ། དེ་ལ་ཡང་དམིགས་པ་གོང་མ་སྔོན་དུ་འགྲོ་དགོས་པས། དེ་གཉིས་ནི་ཞལ་ཤེས་ཏེ། མན་ངག་གི་ཡུག་གི་སྐབས་སུ་རྟོགས་པར་འགྱུར་རོ། ། གཉིས་པ་ཚར་བཅད་པ་ནི། དམིགས་པ་སྔ་མ་དེ་མ་ཐོས་པའི་སྐྱོན་བྱུང་ན། རང་གི་རྐང་པའི་མཐིལ་དུ་ཤེས་པ་གཏད་པས་སེལ་ལོ། ། དེས་མ་སེལ་ན་རྐང་པ་ནས་ཁྲུ་གང་ཙམ་གྱི་ས་ལ་བུག་པ་ཕྱེ་སྟེ་དེ་ལ་ཤེས་པ་གཏད། དེ་ནས་ས་རིམ་པ་བདུན་ནམ་བཅུ་གསུམ་གྱི་བར་དང་།
དེ་ནས་རྒྱ་མཚོ། དེ་ནས་གསེར་གྱི་ས་གཞི། དེ་ནས་ཆུའི་དཀྱིལ་འཁོར། དེ་ནས་རླུང་གི་དཀྱིལ་འཁོར་ལ་བུག་པ་ཕྱེ་སྟེ། དེ་ལ་ཤེས་པ་གཏད། དེས་སེལ་བར་འགྱུར། མ་སེལ་ན་འོག་སངས་རྒྱས་འབུམ་གཟིགས་ཀྱི་འཇིག་རྟེན་གྱི་ཁམས་ན་སྔ་མའི་རིམ་པ་བཞིན་དུ་ཤེས་པ་གཏད་པས་སེལ། དེས་མ་སེལ་ན་འོག་འཇིག་རྟེན་གྱི་ཁམས་བདུན་གྱི་བར་དུ་སྔ་མའི་རིམ་པས་ཤེས་པ་གཏད་པས་སེལ་བར་འགྱུར་རོ། ། དམིགས་པ་དམའ་བའི་སྐྱོན་བྱུང་ན། རང་གི་སྙིང་ཁར་ཤེས་པ་གཏད་པས་སེལ་བར་འགྱུར་རོ། །
གཉིས་པ་འཕྲུལ་འཁོར་གྱིས་བསལ་བ་ནི། དང་པོར་ཅུང་ཟད་བཅག དེ་ནས་ཇེ་དྲག་ཇེ་དྲག་ལ་བཅག དེ་ནས་རྐང་པ་གཉིས་ཀྱི་སེར་མོ་ས་ལ་བཙུགས་རྟིང་པ་གཉིས་བཏེག་སྟེ་ས་ལ་བརྡབས་པས་སེལ་ལོ། ། དེས་མ་སེལ་ན་ཏེ་ཏེ་བརྡུངས་པས་སེལ་ལོ། ། འཕྲུལ་འཁོར་དེ་རྣམས་ཀྱང་ཉི་མ་གཅིག་གམ་གཉིས་ལ་སོགས་པ་ནད་མ་སེལ་གྱི་བར་དུ་བྱ། ཡང་མགོ་བོའི་ནད་ལ་གསུམ་སྟེ། མགོ་བོ་སྤྱི་ཙམ་ན་བ་དང་། ཕྱེད་ན་བ་དང་། སྐོར་ལེ་ན་བའོ། །
དང་པོ་བསལ་བ་ནི། ཕྲིན་ལས་སོ་གཉིས་སུ། ཨ་པར་པ་ར་ལུས་བསྲང་དཀྱིལ་དཀྲུང་སྟེ། ། ལག་མཐིལ་བསྒོམ་པས་ལྟག་པའི་ཕྱོགས་ནས་དགུག མི་ཁུགས་ལུས་འདར་མགོ་བོ་ཡང་ཡང་བསྒྱུར། ། ཞེས་པ་བཞིན་དུ་བྱ་ལ། ཁྱད་པར་ནི་གྲུ་མོ་གཉིས་པོ་གཡས་གཡོན་དུ་འགྱེད་པའོ། ། གཉིས་པ་བསལ་བ་ནི། ཨ་པར་པ་རའི་འཕྲུལ་འཁོར་ཇི་ལྟ་བའོ། ། གསུམ་པ་བསལ་བ་ནི།
དེའི་གཞིར་བཞག་པ་ལ་མགོ་བོ་སྤྲུག་པའོ། ། ཞར་ལ་རྐང་པའི་ནད་གསུམ་སྟེ། རྐང་པ་གཡས་གཡོན་གཉིས་ཀ་ན་བ་དང་། འདི་ན་ཞེས་ངོས་བཟུང་རྒྱུ་མེད་པར་སྦྲིད་པ་དང་། གཡས་གཡོན་གང་རུང་གཅིག་ན་བའོ། ། དང་པོ་བསལ་བ་ནི། བསྐྱོད་དེ་སྒྲིས་ལ་བསྐོར་ཞེས་པ་སྟེ། རྐང་པ་གཡས་པ་བཙུགས། རྐང་པ་གཡོན་པས་གཡོན་ནས་མདུན་དུ་བསྐོར་ཞིང་བཅག དེ་བཞིན་དུ་རྐང་པ་གཡོན་པ་བཙུགས།
རྐང་པ་གཡས་པས་གཡས་ནས་མདུན་དུ་བསྐོར་ཞིང་བཅག་པར་བྱའོ། ། གཉིས་པ་བསལ་བ་ནི། ཕྲིན་ལས་སོ་གཉིས་སུ། རྐང་མཐིལ་བསྐྱོད་པའི་འཕྲུལ་འཁོར་དང་ཆ་འདྲ་བ་ལས། རྐང་པ་བརྐྱང་བསྐུམ་དལ་པོ་བྱའོ། ། གསུམ་པ་བསལ་བ་ནི། པུས་མོ་གཉིས་གཡས་གཡོན་གང་རུང་བཙུགས། རྐང་པ་གཡས་གཡོན་གང་རུང་ཕྲག་ཞབས་སུ་བྱ། ལག་པ་བཙུགས་པ་ནི་དོན་གྱིས་ཤེས་སོ། ། གསུམ་པ་རྐེད་ནད་ཀྱི་ནད་ཀྱི་གཉེན་པོའི་གསལ་བྱེད་ནི།
རྐེད་ནད་ལ་གསུམ་སྟེ། རྐེད་པ་ཚ་ཞིང་མི་བཟོད་པ་དང་། རྐེད་པ་དབྱུག་པ་བཙུགས་པ་ལྟར་ན་ཞིང་མི་ཤེས་པ་དང་། རྐེད་པ་ཆད་པ་སྙམ་བྱེད་པའོ། ། དང་པོ་བསལ་བ་ནི། ལུས་གནད་བཅོས་ཏེ། དཀྱིལ་ཀྲུང་ལ་ཚ་ཞིང་ན་ན་ཙོག་པུ་བྱ། ཙོག་པུ་ལ་ཚ་ཞིང་ན་ན་དཀྱིལ་དཀྲུང་བྱའོ། ། གཉིས་པ་བསལ་བ་ནི། མཇུག་གུ་ཆུང་གི་ནང་དུ་སྒོ་ང་སྟོང་པ་ལྟ་བུ་སྟོང་སང་ངེ་བ་བསམ།
ཚིགས་པའི་ནད་ཐམས་ཅད་སྟོང་སང་ངེ་བར་བསམ་པས་སེལ་ལོ། ། གསུམ་པ་བསལ་བ་ནི། གན་རྐྱལ་དུ་ཉལ་ཏེ། རྐང་པ་གཉིས་གྱང་ལ་ཕུལ། ལག་པ་གཉིས་ཀྱིས་མགོ་བོ་ལ་ཕུལ་ཏེ་འཕྲུལ་འཁོར་བྱའོ། ། བཞི་པ་སྣ་ཁྲག་འཛག་པའི་གཉེན་པོའི་གསལ་བྱེད་ནི། ཟས་དང་སྤྱོད་ལམ་འཕྲུལ་འཁོར་རྫས། ཞེས་པ་ལྟར་བཞི་སྟེ། ཟས་ཀྱིས་བསལ་བ་དང་། སྤྱོད་ལམ་གྱིས་བསལ་བ་དང་།
འཁྲུ་འཁོར་གྱིས་བསལ་བ་དང་། རྫས་ཀྱིས་བསལ་བའོ། ། དང་པོ་ནི། ཟས་བཅུད་ཅན་བསྟེན། ཆང་དྲག་ཏུ་བཏུང་བས་སེལ་ལོ། ། གཉིས་པ་ནི། ཡུན་རིང་པོར་བསྲིངས་ཏེ་བཅག་གོ ། གསུམ་པ་ནི། རྗེ་བླ་མའི་ཞལ་ནས་སྡོམ་དུ་མཛད་པ་ལས། འདོམ་འཇལ་གཞུ་འགེངས་ལྟག་པར་བརྡུང་། །
ལྟག་དང་རླབས་དང་ལུས་སྒྲིམས་བརྐྱང་། ། ལག་བརྐྱང་ལག་བསྣོལ་འབྲས་བུ་འཐེན། ། ཞེས་པ་ལྟར་དགུ་ལས། དང་པོ་འདོམ་འཇལ་བ་ནི། རྡོ་རྗེ་དཀྱིལ་དཀྲུང་བཅས་ཏེ། ལག་པ་གཉིས་ཤེད་བསྐྱེད་ནས་འདོམ་འཇལ་བའམ། ཡང་ན་ལངས་ཏེ་རྩིག་པ་ལ་སོགས་པའི་ངོས་སུ་ལག་པ་གཉིས་ཤེད་བསྐྱེད་དེ་འདོམ་འཇལ་བའི་ཚུལ་དུ་བྱའོ། ། གཉིས་པ་གཞུ་འགེངས་པ་ནི། ལག་པ་གཡོན་པས་གཞུ་བཟུང་གཞུ་རྒྱུད་ལྟག་པར་འོང་བར་བྱས་ནས། ལག་པ་གཡས་པས་རྒྱབ་ནས་གཞུ་འཐེན།
དེ་ལྟར་ཡང་ཡང་བྱ། གསུམ་པ་ལྟག་པར་བརྡུང་བ་ནི། ལག་པ་གཡས་པའི་ཐལ་མོ་བརྐྱང་ལ། མཐེའུ་ཆུང་གིས་ལྟག་པར་བརྡུང་། དཔེ་འགའ་ཞིག་ལས་མཐེ་བོས་བརྡུང་ཞེས་པ་ཡི་གེ་པས་ནོར་བ་བྲིས་པ་ཡིན་པས་མ་དག་གསུང་ངོ་། ། བཞི་པ་ལྟག་གིས་མཉེད་པ་ནི། རང་ལ་རང་གིས་བྱེད་ན། རང་ཉིད་གན་ཀྱལ་དུ་ཉལ། ལྟག་ལ་རས་ཀྱིས་གཡོགས་ཏེ། དེའི་སོའི་ཕྱོགས་དེ་མདུན་དུ་འོང་བར་བྱས་ནས།
ལྟག་པས་མཉེད་པར་བྱ། རང་ལ་གཞན་གྱིས་བྱེད་ན། རང་རྡོ་རྗེ་དཀྱིལ་དཀྲུང་བྱ་ལྟག་ལ་རས་ཀྱིས་གཡོགས་ཏེ། མི་གཞན་གྱི་ལག་པས་ལྟག་བཟུང་སྟེ་རང་གི་ལྟག་པར་མཉེད་དུ་གཞུག་པར་བྱའོ། ། ལྔ་པ་རླབས་ནི། ཨ་མ་ར་འདེབས་པའོ། ། དྲུག་པ་ལུས་སྒྲིམས་ཏེ་བརྐྱང་བ་ནི། ལག་པ་གཉིས་དང་རྐང་པ་གཉིས་ཤེད་བསྐྱེད་དེ་ཕར་ལ་བརྐྱང་བ་ཡང་ཡང་བྱ། བདུན་པ་ལག་པ་བསྒྲིམས་ཏེ་བརྐྱང་བ་ནི། སྣ་ཁྲག་གཡས་གཡོན་གང་ནས་བྱུང་བའི་ཕྱོགས་ཀྱི་ལག་པ་དེ་ཤེད་བསྐྱེད་དེ་བརྐྱང་བ་ཡང་ཡང་བྱ།
བརྒྱད་པ་ལག་པ་བསྣོལ་བ་ནི། ལག་པ་གཉིས་ཀྱི་སྲིན་ལག་མཐེ་བོས་མནན། སོར་མོ་གཞན་རྣམས་བརྐྱངས་ཏེ། སྙིང་ཁར་ལག་པ་གཉིས་བསྣོལ་བར་བྱ་ཞིང་མིག་བལྟ་བའི་འགྱུར་བ་བྱ། དགུ་པ་འབྲས་བུ་འཐེན་པ་ནི། སྐྱེས་པ་ལ་འབྲས་བུ་གཉིས་ཀྱི་རྩ་མནན་ཞིང་འཐེན་པར་བྱ། བུད་མེད་མ་ནི་ནུ་རྡོག་མནན་པས་སྣ་ཁྲག་འཛག་པ་སེལ་བར་འགྱུར་རོ། ། ཡི་གེ་རྙིང་པ་འགའ་ཞིག་ལས། ། རྣ་བ་ནུ་མ་སྒྲོ་བ་དང་། ། ལྕགས་དང་ཆུ་རྡོ་གྲང་མོ་དང་། །
འགྲོན་ཐལ་བས་དང་རིག་སྔགས་དང་། ། ཅུང་སེང་རྩེ་ལ་མཁྲིས་བྱུག་དང་། ། མར་ནག་བསྐོལ་བ་ཞལ་ལས་དྲིས། ། ཞེས་འབྱུང་བ་ལས། ནུ་མ་ནི་བུད་མེད་ཀྱི་ནུ་རྡོག་མནན་པ་དང་། སྒྲོ་བ་ནི་སྐྱེས་པའི་འབྲས་བུ་འཐེན་པ་དང་། ལྕགས་དང་ཆུ་རྡོ་ནི་སྔར་བསིལ་བ་རྫས་ཀྱིས་ཨུར་མནན་བྱ་ཞེས་གསུངས་པ་དེ་ཉིད་ཡིན་ལ། འགྲོན་ཐལ་བས་པ་ནི། འགྲོན་བུ་བསྲེགས་པའི་ཐལ་བ་ཡུན་རིང་དུ་ལོན་པ། ཚིག་དོན་ལྷག་མ་རྣམས་ནི་ད་ལྟ་ལག་ལེན་ཆད་ནས་མི་སྣང་ངོ་གསུང་།
བཞི་པ་རྫས་ཀྱིས་བསལ་བ་ནི། སྐྱེས་པའི་བྱང་སེམས་དང་། བཙོས་ཁྲག་དང་། དོམ་མཁྲིས་གསུམ་བསྲེས་ནས་རིལ་བུ་བྱས་ཏེ་ལྟོ་སྟོང་ལ་བཏང་བས་སེལ། ཡང་ན་སྐྱེས་པའི་བྱང་སེམས་དང་། མཆིལ་པའི་ཤ་མ་རུལ་བ་གཉིས་བསྲེས་ནས་རིལ་བུ་བྱས་ལ་ལྟོ་སྟོང་ལ་བཏང་བས་སེལ་ལ། ཡང་ན་སྣ་ཁྲག་དེ་ཉིད་ཐབ་ཏུ་བསྐོལ་ཏེ་ནད་པ་ལ་བྱིན་པས་སྣ་ཁྲག་སེལ་ལོ། ། དེ་ལྟར་གསལ་བྱེད་འདི་རྣམས་ནི་རང་རང་གི་རྩ་བ་དེའི་སྟེང་དུ་བསྣན་པར་བྱ་བ་ཡིན་ནོ། ། གསུམ་པ་ཏིང་ངེ་འཛིན་སེམས་ཀྱི་བར་ཆད་བསལ་བ་ལ་གསུམ་སྟེ། བྱུང་རྒྱལ་གྱི་གནད་ཀྱིས་བསལ་བ།
བཙན་ཐབས་ཀྱི་སྦྱོར་བས་བསལ་བ། རྟེན་འབྲེལ་ཟབ་མོའི་གནད་ཀྱིས་བསལ་བའོ། ། དང་པོ་ནི། ཉམས་ཅི་བྱུང་བ་ཐམས་ཅད་ལ་མི་དགའ་བ་མེད་པར་ཏིང་ངེ་འཛིན་དུ་ངོ་ཤེས་པར་བྱས་ལ་བསྐྱང་ངོ་། ། ཏིང་ངེ་འཛིན་ཏུ་ངོ་ཤེས་པས་གེགས་སེལ། ནད་འདི་རྣམས་ནི་ལུས་ལ་སྐྱེ་བའི་ཆ་ནས་འབྱུང་བ་ལུས་འཁྲུགས་ཀྱི་ནད་དང་། སེམས་ལ་སྐྱེ་བའི་ཆ་ནས་ཏིང་ངེ་འཛིན་སེམས་ཀྱི་བར་ཆད་དུ་འཇོག་པ་ཡིན་ནོ། ། གཉིས་པ་ནི། རང་ལ་རང་གིས་བྱེད་པ་དང་། རང་ལ་གཞན་གྱིས་བྱེད་པ་གཉིས་ལས།
དང་པོ་ནི། ལུས་རྡོ་རྗེ་དཀྱིལ་དཀྲུང་བྱ། ། ཉམ་ང་བ་དང་། བག་ཚ་བ་མེད་པར་གཡས་དང་གཡོན་དང་། རྒྱབ་ཏུ་འགྱེལ་བར་བྱའོ། ། གཉིས་པ་ནི། གཞན་གྱིས་རང་བཏེག་སྟེ་ས་ལ་དྲག་ཏུ་བསྐྱུར་བའམ། ཡང་ན་དོང་བྲུས་ཏེ་དེའི་ནང་དུ་རྡོ་དང་ཤིང་ལ་སོགས་པའི་ཟུར་མེད་པར་བྱས། དེའི་སྟེང་རིས་མས་བཀབ་སྟེ། ཐབས་ཀྱིས་འབྲིད་པས་དེའི་སྟེང་དུ་ཁྲིད་དེ།
གློ་བུར་དུ་དོང་ནང་དུ་བསྐྱུར་བས་སྐྲག་དངངས་སྐྱེ་བར་འགྱུར་ཏེ། དེས་རྩ་འཆུས་པ་ལས་གྲོལ་ཏེ་ནད་སེལ་ལོ། ། གསུམ་པ་རྟེན་འབྲེལ་ཟབ་མོའི་གནད་ཀྱིས་སེལ་བ་ལ་ལྔ་སྟེ། རྟེན་འབྲེལ་གྱི་ནུས་པས་བསལ་བ། ཏིང་ངེ་འཛིན་གྱི་མཐུས་བསལ་བ། ལུས་ཀྱི་འཕྲུལ་འཁོར་གྱིས་བསལ་བ། རྫས་ཀྱི་མཐུས་བསྲུང་བ། ཏིང་ངེ་འཛིན་གྱིས་བསྲུང་བའོ། ། དང་པོ་ལ་བཞི་སྟེ། ཁྲག་མཉེད་པས་བསལ་བ།
གཡེར་མ་དང་ཏིལ་མར་གྱིས་བསལ་བ། བདུད་རྩིའི་མར་ཁུས་བསལ་བ། བཏང་ཀུན་དཀར་པོས་བསལ་བའོ། ། དང་པོ་ནི། སྨྱོ་བ་དང་། འབོག་པ་དང་། ལབ་ཅོལ་སྨྲ་བ་དང་། མགོ་འཁྲིག་པ་དང་། མིག་རྩ་རིག་རིག་བྱེད་པ་ལ་སོགས་པ་བྱུང་བ་ནི། སྣ་རྩེར་ཁྲག་བྱ་བྱེའུའི་མཁྲིས་པ་ཙམ་ཡོད་པ་དེ་རྒྱས་པའི་རྟགས་ཡིན་པས།
ཁབ་རྣོན་པོའམ། མཚོན་རྣོན་པོས་སྣ་རྩེ་ཕུག་སྟེ་ཁྲག་བཏོན་ཞིང་། ཁྲག་དེ་ཉིད་སྣ་རྩེ་ལ་བྱུགས་ཏེ་ལག་མཐིལ་གྱིས་མཉེད་པས་སེལ་ལོ། ། གཉིས་པ་ནི། ཁྱབ་བྱེད་ཀྱི་རླུང་གྱེན་ལ་ལོག་པ་ཡིན་པས་རོ་སྟོད་ཚ་རྩེག་པ་དང་། ལུས་ཟུག་ཆེ་བ་དང་། ན་གིན་སྐྲང་བ་དང་། རྐང་ལག་ཐམས་ཅད་སྦྲིད་པ་དང་། ལུས་ཞིག་པ་སྙམ་བྱེད་པ་བྱུང་བ་ལ། མིའི་ཚིལ་བུ་ལོ་མང་པོ་ལོན་པ་བསྐོལ་ཏེ་ལག་པས་བཙིར་བའི་མར་ཁུ་དེ་ལ་གཡེར་མ་མ་རུལ་བ་སྲིན་བུས་མ་ཟོས་པ་བཏགས་པ་དང་།
ཏིལ་མར་རྣམས་བླུགས་ཏེ་བསྲེས་ལ་རང་གི་ལུས་ཐམས་ཅད་ཁྱབ་པར་བྱུགས་པས་སེལ་ལོ། ། དེས་མ་སེལ་ན་གོང་དུ་བཤད་པའི་བདུད་རྩིའི་མར་ཁུས་ལུས་ཐམས་ཅད་བྱུགས་པས་སེལ་ལོ། ། བཞི་པ་ནི། སྐྱུགས་པ་དང་། སྐྱུག་བྲོ་བ་དང་། ཟས་ཡི་གར་མི་འོང་བ་དང་། བད་ཀན་འབྱིངས་པའི་ནད་ལ་ཀན་ཏ་ཀ་རིའི་ཐང་བཏང་བས་སེལ་ལོ། ། ཡང་ན་ཏང་ཀུན་དཀར་པོའི་ཐང་བཏང་བས་སེལ་ལོ། ། དེའི་རྗེས་སུ་ཁམས་ལོག་ན། བྱེ་མ་ཀ་ར་ཁམ་བུ་གཅིག་བཟའ་བར་བྱའོ། །
གཉིས་པ་ཏིང་ངེ་འཛིན་གྱི་མཐུས་བསལ་བ་ལ་བདུན་ཏེ། འཁོར་ལོའི་སྦྱོར་བ་ལ་བསླབ་པ། སྐུད་པའི་སྦྱོར་བ་ལ་བསླབ་པ། སྟེང་འོག་འཁོར་ལོ་མེད་པ་ལ་བསླབ་པ། བུ་ག་མང་པོའི་སྦྱོར་བ་ལ་བསླབ་པ། སྨིན་མཚམས་ཀྱི་ཐིག་ལེ་ལ་བསླབ་པ། མགྲིན་པའི་ཐིག་ལེ་ལ་བསླབ་པ། གསང་བའི་རྡོ་རྗེའི་ཐིག་ལེ་ལ་བསླབ་པའོ། ། དང་པོ་ནི། བསྒོམ་པའི་སྟོབས་ཀྱིས་ཡིད་ཀྱིས་རླུང་ནོན་པས་བེམ་པོའི་རླུང་ནང་དུ་ལོག་ནས་འཇུག
བེམ་པོའི་རླུང་ཞུགས་པས་རྩ་ཁ་ཅིག་བྲལ། རྩ་ཁ་ཅིག་འཁྲིལ་ནས་མི་འབྲལ། རྩ་ཁ་ཅིག་མཆུས་ནས་མི་འབྲལ། ལུས་ལ་རླུང་ཟུག་དང་རྩ་ཟུག་མི་ཟད་པ་འབྱུང་། དེའང་རླུང་ཟུག་ནི་འཕོ་ལ། རྩ་ཟུག་ནི་མི་འཕོ། དེའི་ཚེ་རང་གི་ལུས་ཀྱི་ཁོག་པའི་ནང་དུ་འཁོར་ལོ་སེར་པོ་རྩིབས་བརྒྱད་པ་གཡས་སུ་འཁོར་བ་འུར་སྒྲ་དང་བཅས་པ་བསམ། དང་པོ་དལ་བུས་འཁོར། དེ་ནས་ཇེ་དྲག་ཇེ་དྲག་ལ་འཁོར་བར་བསམ། དེས་རང་གི་རླུང་དྲོས།
དེས་རྩ་དྲོས་པས་རང་གི་ལུས་ཆེར་སོང་སྟེ་ཁང་པ་ཙམ་དུ་བསམ། འཁོར་ལོ་ཡང་དེ་དང་འཚམ་པར་ཆེར་སོང་བར་བསམ། མཐར་རང་གི་ལུས་དམིགས་པས་ཇི་ཙམ་འཆུན་པའི་བར་དུ་བྱས་ཏེ། ལྤགས་པ་ཡང་ཤིན་ཏུ་སྲབ་པར་སོང་། དེའི་ནང་གི་འཁོར་ལོ་ཡང་དེ་ཙམ་དུ་རྒྱ་ཆེར་སོང་བར་བསམ་པས། རྩ་ཟུག་དང་རླུང་ཟུག་ལས་གྲོལ་ལོ། ། ལམ་ཚུལ་བཞིན་ཉམས་སུ་ལེན་པའི་གང་ཟག་ལ་ནི། གེགས་སེལ་འདི་གསེར་སྲང་བརྒྱ་སྟོང་ལས་དགའ་བ་ཡིན་གསུང་། གཉིས་པ་ནི། རང་གི་ལུས་ཀྱི་ས་གཅིག་ཏུ་ཟུག་ཅིང་གཞན་དུ་མི་འཕོ་བའི་ནད་ལ།
གང་ན་སར་བུག་པ་ཁབ་མིག་ཙམ་བྱུང་བར་བསམ། དེའི་ནང་དུ་སྐུད་པ་དཀར་པོར་རས་ཀྱི་སྐུད་པ་ལྟར་དཀར་ན་ར་ར་ཕྱིར་བྱུང་བས་རང་གི་མདུན་དུ་གྲུ་གུ་དཀར་རི་ལི་ལི་འགྲོ་བར་བསམ། དེ་ལྟར་ཡུན་རིང་དུ་བསྒོམས་པས་རས་ཀྱི་སྐུད་པ་དེ་རང་གི་ངང་གིས་ཆད་པར་འགྱུར། དེ་ནས་དམིགས་པ་བཞག སེམས་ཀྱིས་སྐུད་པ་བཅད་དེ་དམིགས་པ་བཞག་ན་བར་ཆད་དུ་འགྱུར་བས་མི་བྱ། གསུམ་པ་ནི། མགོ་བོ་ལྕི་བ་དང་ཡོམ་ཡོམ་བྱེད་པ་ལ་སོགས་པའི་མགོ་ནད་ལ། མགོ་བོ་དོང་ཁ་ཕྱེ་བ་ལྟ་བུ་སྟོང་སེང་བར་བསམས་པས་སེལ། རྐེད་པ་མན་ཆད་ལྕི་བ་དང་། མི་ཐེག་པ་ལ་སོགས་པའི་ནད་ལ།
རང་ལུས་ཀྱི་སྨད་དོང་ཁ་ཕྱེ་བ་ཐུར་ལ་བསྟན་པ་ལྟར་སྟོང་སང་ངེ་བར་བསམས་པས་སེལ། བཞི་པ་ནི། ལུས་ཐམས་ཅད་ན་བ་ལ། ལུས་ཐམས་ཅད་ལ་བུག་པ་ཚགས་ཟེ་ལྟ་བུ་མང་པོ་ཡོད་པར་བསམ་པས་སེལ་ལོ། ། ལྔ་པ་ནི། སྨད་ཀྱི་ནད་རྩ་ཆུ་བསྡམས་པ་དང་། འབྱམས་པ་དང་། འཁྲུ་བ་ལ་སོགས་པ་ལ་སྣའི་གོང་སྨིན་མཚམས་ཀྱི་ནང་དུ་འོད་ཟེར་དཀར་པོ་སྐྱ་ཁྲོ་ལེ་བ་ཞིག་ཡོད་པར་བསམས་ལ། ཐུན་བཞིར་བཅད་དེ་ཞག་བདུན་དུ་བསྒོམས་པས་སེལ་བར་འགྱུར། དྲུག་པ་ནི།
བར་གྱི་ནད་གསུས་པ་སྦོས་པ་ལ་སོགས་པ་ལ་ལྕེ་ཆུང་གི་གནས་སུ་ཐིག་ལེ་དཀར་པོ་སྐྱ་ཁྲོ་ལེ་བ་ཞིག་ཡོད་པར་བསམས་ལ་ཐུན་བཞིར་བཅད་དེ་ཞག་བདུན་དུ་བསྒོམས་པས་སེལ་ལོ། ། བདུན་པ་ནི། སྟོད་ཀྱི་ནད་རོ་སྟོད་གཟེར་བ་དང་། མགོ་བོ་ན་བ་ལ་སོགས་པའི་ནད་རྣམས་ལ་གསང་བའི་རྡོ་རྗེའི་ཐིག་ལེ་ལ་བསླབ་པ་སྟེ། རྡོ་རྗེའི་མགྲིན་པའི་ནང་དུ་ཐིག་ལེ་སྐྱ་ཁྲོལ་ལེ་བ་ཞིག་ཡོད་པར་བསམ་ལ། ཞག་བདུན་དུ་ཐུན་བཞིར་བཅད་དེ་བསྒོམས་པས་སེལ་ལོ། ། གསུམ་པ་འཕྲུལ་འཁོར་ཀྱིས་བསལ་བ་ལ་གསུམ་ཏེ། སྨད་ནད་སྟོད་དུ་སོང་བ། སྟོད་ནད་སྨད་དུ་དྲང་བ། ཡན་ལག་སོ་སོའི་ནད་རང་སར་ཞི་བའོ། །
དང་པོ་ནི། སྒྲེགས་པ་འདོན་པས་སེལ། གཉིས་པ་ནི། སྟོད་འཚངས་ལ་སོགས་པའི་ནད་ལ་འོག་སྒོ་འབྱེད་འཛུམས་ཡང་ཡང་བྱས་པས་སེལ་ལོ། ། དེས་མ་སེལ་ན་རྡོ་རྗེ་དྲང་བ་ཞེས་བྱ་བ་སྟེ། རྡོ་རྗེའི་ནང་དུ་རྩ་རིན་པོ་ཆེའི་ཟ་མ་ཏོག་བྱ་བ་ཡོད་པ་ལུས་ལ་དྲངས་པས། ལུས་ལ་བདེ་བ་ཆེན་པོ་སྐྱེ་བར་འགྱུར་བས། འོག་སྒོ་འཛུམས་པའི་ཚེ་རྡོ་རྗེ་དྲངས་པས་ལུས་ལ་ཐིམ་པར་བསམ། འབྱེད་པའི་ཚེ་རླུང་སྐྱོན་ཅན་ཕྱིར་ལ་འཐོན་པར་བསམས་པས་སེལ་ལོ། ། གསུམ་པ་ནི།
རྐང་པ་དང་ལག་པ་ལ་སོགས་པའི་ཡན་ལག་རྣམས་རེངས་ན། བར་ཆད་རྣམ་གསུམ་བསལ་བ་ལས་ལུས་པོ་རེངས་པ་བྱུང་ན་གཡས་གཅུ་གཡོན་གཅུ་བྱ། གཡས་གཡོན་གཞུ་སྲང་འགེངས་པ་བྱ། བོགས་པ་གཡས་འཕུལ་གཡོན་འཕུལ་དང་། བརླ་གཡས་གཡོན་མནན་པ་དང་། རྐང་པ་གཡས་སྤྲུག་དང་གཡོན་སྤྲུག་དང་། སྟེང་འཕྲུལ་འོག་འཕྲུལ་རྣམས་བྱ། ལུས་ཀྱི་འཕྲུལ་འཁོར་གྱིས་བསྲུང་བའོ། ། ཞེས་འབྱུང་བ་ནི། ལུས་སྦྱོང་ཉི་ཤུ་པ་དང་།
ཕོ་བའི་འཕྲུལ་འཁོར་བཅུའི་ནང་དུ་འདུས་པས། དེ་རྣམས་དང་། རྡོ་རྗེ་བརྟུན་དུ་དྲུལ་བའི་འཕྲུལ་འཁོར་གྱིས་སེལ་བར་འགྱུར་རོ། ། དེ་ལ་ཕོ་བའི་འཕྲུལ་འཁོར་བཅུ་ནི། གཡས་སྐོར་གཡོན་སྐོར་སྟེང་འཐེན་འོག་འཐེན་མདུན་འཐེན་བརྒྱབ་འཐེན་གཡས་ཕུལ་གཡོན་ཕུལ་གཡས་འཐེན་གཡོན་འཐེན་རྣམས་ཏེ། མཐོང་བ་བརྒྱུད་པའི་ཕྱག་ལེན་བཞིན་དུ་བྱའོ། ། རྡོ་རྗེ་བརྟུན་དུ་དྲུལ་བ་ནི་དཀྱིལ་དཀྲུང་བཅས་ལ་རྐེད་པ་ཁྲོལ་ཁྲོལ་བྱ་བའོ། ། བཞི་པ་རྫས་ཀྱིས་བསྲུང་བ་ལ་གཉིས་ཏེ། བཞི་སྦྱོར་གྱིས་བསྲུང་བ་དང་། བསྲུང་སྐུད་ཀྱིས་བསྲུང་བའོ། །
དང་པོ་ནི། རླུང་གི་སྐྱོན་ཅི་རིགས་པས་ལུས་ཐམས་ཅད་སྐྱ་སྦོས་སུ་སྐྲངས་ན། གཞུང་བཤད་ལས། གདོན་གྱིས་ཐིག་ལེ་འཛག་པ་བསྲུང་བའི་སྐབས་སུ་འབྱུང་བའི་ཆོ་ག་བཞིན་དུ་ཡུངས་ཀར་དང་། གུ་གུལ་དང་། མིའི་ཀླད་པ་མ་རུལ་བ་དང་། བུད་མེད་ཀྱི་རཀྟ་རྣམས་རིལ་བུ་བྱ། དེ་ཆང་དང་སྦྱར་ཏེ་ལུས་ཐམས་ཅད་དུ་བྱུགས་པས་སེལ་ལོ། ། གཉིས་པ་ལ། དངོས་དང་།
དེའི་གསལ་བྱེད་གཉིས་ལས། དང་པོ་ནི། སྐུད་པ་ནག་པོའམ། དར་རམ་གོས་ནག་པོ་ལ་མདུད་པ་ཉི་ཤུ་རྩ་གཅིག་བྱ། དེ་ལ་ཡི་དམ་གྱི་ལྷའི་སྔགས་མང་པོ་བཟླས་ལ་མགྲིན་པའམ་དཔུང་པ་གཡོན་པ་ལ་བཏགས་ན་ནད་བསྲུང་རྒྱུ་ཐམས་ཅད་བསྲུང་བར་འགྱུར་རོ། ། གཉིས་པ་ནི། བཅུད་ལེན་ཞལ་ཤེས་ལས་འབྱུང་བ་སྟེ། བལ་ཁ་དོག་སྣ་ལྔ་ལ་སྐུད་པ་རེ་རེ་བྱས་ལ། དེ་ཡང་རང་གིས་སྙོད། གྲོང་པའི་ཆོས་ཀྱིས་མ་གོས་པའི་བུ་མོ་གཅིག་གིས་བཀལ་ལ།
རང་གིས་སྙོད་པའི་དུས་སུ་ཧཱུྃ་ལཾ་མཾ་པཾ་ཏཾ་ཞེས་མཁའ་འགྲོ་ལྔའི་སྔགས་བཟླས་ཏེ་སྙོད། ལྔ་པོ་དེ་གཅིག་ཏུ་སྒྲིལ། དེ་མཎྜལ་གྱི་དབུས་སུ་བཞག དེ་ལ་རིགས་ལྔ་བསྐྱེད། ཡེ་ཤེས་ཀྱི་འཁོར་ལོ་དགུག་ཅིང་གཞུག དབང་བསྐུར་ཞིང་རིགས་བདག་གིས་རྒྱས་གདབ། དེ་ལ་མཆོད་བསྟོད་བྱ། ཡི་དམ་གྱི་ལྷའི་སྔགས་ཅི་རིགས་པ་བཟླ། རིགས་ལྔ་འོད་དུ་ཞུ་བ་ལས་བྱུང་བའི་བསྲུང་སྐུད་དུ་བསམ། དེ་སྔ་མ་བཞིན་དུ་མགྲིན་པ་ལ་སོགས་པར་བཏགས་ན་གང་བསྲུང་བར་བྱ་བ་ཐམས་ཅད་བསྲུང་བར་འགྱུར་རོ། །
ལྔ་པ་ཏིང་ངེ་འཛིན་གྱིས་བསྲུང་བ་ལ་གཉིས་ཏེ། སེམས་ཀྱིས་བསྲུང་བ་དང་། བསྲུང་བའི་འཁོར་ལོ་དངོས་ཀྱིས་བསྲུང་བའོ། ། དང་པོ་ནི། ནམ་མཁའ་མཐའ་དབུས་སོགས་མེད་པ་ལྟར་རང་གི་སེམས་ཀྱང་མཐའ་དབུས་སོགས་མེད་པ་སྟེ། ལྟ་བ་རྣམ་པར་དག་པ་བསྒོམ་པའོ། ། གཉིས་པ་ནི། རྩ་བའི་རྒྱུད་དང་། སཾ་བུ་ཊ་ལས་འབྱུང་བའི་ཐུན་མོང་གི་བསྲུང་བའི་འཁོར་ལོའམ། རྡོ་རྗེ་གུར་ལས་འབྱུང་བའི་ཐུན་མོང་མ་ཡིན་པའི་བསྲུང་བའི་འཁོར་ལོར་ཤེས་ཤིང་མན་ངག་དང་ལྡན་པས་བསྒོམ་པར་བྱ་བ་ཡིན་ནོ། །
དེ་ལྟར་ན་བར་ཆད་རྣམ་གསུམ་བསལ་བ་བསྟན་པ་ལྟར། དེ་རྣམས་ལ་བཤད་པ་ཡོད་པ་རྣམས་ལ་བཤད་པ་དང་། མན་ངག་ཡོད་པ་རྣམས་ལ་མན་ངག ལག་ལེན་ཡོད་པ་རྣམས་ལ་ལག་ལེན། བྱིན་རླབས་ཡོད་པ་རྣམས་ལ་བྱིན་རླབས་ཏེ། རྫོགས་པར་ཐོས་སོ། ། གཉིས་པ་བྱུང་རྒྱལ་དུ་མི་བཏང་བའི་གནད་རྣམ་པ་བཞི་ནི། སྤྱིར་རྣལ་འབྱོར་གྱི་དབང་ཕྱུག་འདིའི་ལུགས་ཀྱིས་ཉམས་ཐམས་ཅད་བྱུང་རྒྱལ་དུ་བཏང་བ་ཡིན་ན་ཡང་། བྱུང་རྒྱལ་དུ་མི་བཏང་བའི་གནད་རྣམ་པ་བཞི་ཡོད་དེ། རླུང་རེངས་དུས་སུ་གཞིལ་བ།
སྒོམ་སྟོར་རྐྱེན་གྱིས་བཙལ་བ། གནས་སྦྱོང་འབྱམས་ན་བཅད་པ། ཁམས་དགུའི་ཏིང་ངེ་འཛིན་ལ་བརྡུགས་ན་བོགས་འབྱིན་པའོ། ། སྤྱིར་ཐམས་ཅད་བྱུང་རྒྱལ་དུ་བཏང་བ་ནི། རྩ་བ་རྡོ་རྗེའི་ཚིག་རྐང་ལས། བདུད་དང་གོལ་ས་རྣམས་རང་གི་ལམ་དང་རྟེན་འབྲེལ་དུ་ཤེས་པས། སྐྱོན་ཡོན་ཏན་དུ་སློངས་ཤིང་། རིམ་པ་ཡིན་མིན་དུ་སྐྱེ་བར་དྲོད་ཉམས་ཐམས་ཅད་བྱུང་རྒྱལ་དུ་བཏང་ཞེས་པས་བསྟན། དང་པོ་རླུང་རེངས་དུས་སུ་གཞིལ་བ་ལ་གསུམ་སྟེ། ཁྱད་པར་ཅན་བསལ་བ་དང་།
སྤྱིར་བསལ་བ་དང་། བྱེ་བྲག་སོ་སོར་བསལ་བའོ། ། དང་པོ་ནི། ཁམས་འདུས་པ་དང་པོ་ལ་གཙོ་བོར་འབྱུང་བའི་རླུང་ལོག་ཁྱད་པར་ཅན་དང་། རླུང་རེངས་ཁྱད་པར་ཅན་གཉིས་ལས་ཕྱི་མ་བསལ་བ་ཡིན་ནོ། ། གཉིས་པ་སྤྱིར་བསལ་བ་ནི། མན་ངག་གི་གནད་བདུན་ཅུའི་སྐབས་སུ་བཅོས་པའི་ཐབས་ལས་ཕྱེ་བའི་མན་ངག་གི་གནད་བཅུ་གཅིག་པོ་དེ་ཡིན་ནོ། ། གསུམ་པ་དེ་དག་སོ་སོར་བསལ་བ་ལ་གཉིས་ཏེ། གཞི་རྩ་བའི་རླུང་རེངས་དུས་སུ་གཞིལ་བ་དང་། ཡན་ལག་གི་རླུང་རེངས་དུས་སུ་གཞིལ་བའོ། །
དང་པོ་ནི། སྲོག་རླུང་སྙིང་ཁར་རེངས་པ་བསལ་བ། མཉམ་གནས་ལྟེ་བར་རེངས་པ་བསལ་བ། ཐུར་སེལ་གསང་གནས་སུ་རེངས་བ་བསལ་བ། གྱེན་རྒྱུ་མགྲིན་པར་རེངས་པ་བསལ་བ། ཁྱབ་བྱེད་ཀྱི་རླུང་མགོ་དང་ཚིགས་ཆེན་ཐམས་ཅད་དུ་རེངས་པ་བསལ་བ་སྟེ་ལྔ་ལས། དང་པོ་ནི། སྲོག་འཛིན་སྙིང་ཁར་རེངས་ན་སྙིང་རླུང་ལ་སོགས་པར་འགྱུར་བས། དེ་བསལ་བ་ལ་བཞི་སྟེ། འཕྱོ་ཞིང་མི་དགའ་བ་དང་།
གང་ཞིང་སྟོངས་པ་དང་། གཟེར་ཞིང་ཟུག་པ་དང་། བྱིང་ཞིང་རྨུགས་པའོ། ། དང་པོ་ལ་བརྒྱད་དེ། གཟུགས་བརྙན་གྱི་སྦྱོར་བས་བསལ་བ། གོ་བཟློག་པའི་སྦྱོར་བས་བསལ་བ། བསྲེག་པའི་སྦྱོར་བས་བསལ་བ། དབྱུང་བའི་སྦྱོར་བས་བསལ་བ། སེམས་ཀྱི་མཐུས་བསལ་བ། ཡི་གེ་ལྔའི་སྦྱོར་བས་བསལ་བ།
རྟེན་འབྲེལ་གྱི་རྫས་ཀྱིས་བསལ་བ། དམ་པ་གཞན་གྱི་མན་ངག་གིས་བསལ་བའོ། ། དང་པོ་ནི། རང་གི་སྙིང་སྒོ་ང་སྟོང་པ་ལྟ་བུ་བསམས་པའི་ནང་དུ། ཁང་སྟོང་དུ་ཟླ་འོད་ཤར་བ་ལྟར་འོད་ཟེར་དཀར་པོ་གསལ་བ་བསིལ་བའི་རེག་བྱ་དང་ལྡན་པ་བསམས་པས་སེལ། མར་པའི་སློབ་མ་སི་རོ་པས་བསྒོམས་པ་ན། སྙིང་ཁ་རུ་འཚངས་ནས་བསྒོམ་དུ་མ་བཏུབ་ཅིང་། དང་ཁ་ཡང་འགག་པ་བྱུང་། དེ་ནི་སྲོག་འཛིན་རང་གི་གནས་དབུ་མར་ལོག་པ་ཡིན་ལ། དེ་བསལ་བ་ནི།
སྔོན་འགྲོ་དང་། དངོས་གཞི་དང་། རྗེས་གེགས་བསལ་བ་དང་གསུམ་ལས། དང་པོ་ནི། ལུས་ཀྱི་གནད་དཀྱིལ་དཀྲུང་བཅའ་ཞིང་རྒྱ་མཚོ་རི་རབ་ལ་བཀན། རླུང་གི་གནད་བཏང་བའི་ཡན་ལག་སྣ་བུག་གཉིས་ཀ་ནས་ཤུགས་བསྐྱེད་དེ་བཏང་། སེམས་ཀྱི་གནད་ཤེས་པ་ནམ་མཁའ་ལ་གཏད། གཉིས་པ་ནི། བཤད་མ་ཐག་པའི་གཟུགས་བརྙན་གྱི་སྦྱོར་བ་བྱ། གསུམ་པ་ནི།
དེ་ལྟར་བྱས་པས་མགོ་ན་ཞིང་མིག་ཚག་པ་བྱུང་ན། རྟ་མ་རྒྱ་མཚོའི་གཏིང་ན་གནས་པ། མེ་ལྕེ་རི་རབ་ཀྱི་ངོས་ལ་རང་གི་ངང་གི་འབར་བ། དུ་བ་ནམ་མཁའི་མཐོངས་སུ་གདོན་པ་སྟེ་གསུམ་པོ་འབྲེལ་བ་ཅན་དུ་བྱའོ། ། བྱང་ཆུབ་སེམས་དཔའ་ཟླ་བ་རྒྱལ་མཚན་གྱི་རང་གི་སློབ་མ་གཅིག་ལ་སྙིང་ཁར་ཆུའི་དཀྱིལ་འཁོར་ལ་ཉི་མའི་འོད་ཟེར་ཤར་བ་ལྟ་བུ་ལ་སེམས་བཟུང་ནས་འཇམ་རླུང་དམིགས་པ་དང་བཅས་པ་བསྒོམས་དུ་བཅུག་པས། ཞག་བརྒྱད་ལོན་ཙམ་ན་མགྲིན་པའི་གནས་སུ་འབུར་འབུར་བ་ལན་གསུམ་བཞི་བྱུང་། དེ་ནས་ཡུལ་དྲན་སྙིང་མི་དགའ་བ་བྱུང་། ཟླ་བ་རྒྱལ་མཚན་ལ་ཞུས་པས་ཅི་བྱས་ཀྱང་མ་ཕན། དེ་ནས་རྗེ་ས་ཆེན་མངའ་རིས་ན་ལ་རྩེ་གནས་སར་ན་བཞུགས་པ་ལ་ཞུ་བ་ཕུལ་བས། ལུས་ཀྱི་གནད་དཀྱིལ་དཀྲུང་བྱ་ཞིང་རྒྱ་མཚོ་བསྐྱོད་པའི་སྦྱོར་བ་བྱ།
རླུང་དགང་བའི་ཡན་ལག་ལ་རྔན་དགས་དྲག་ཏུ་སྦྱིན། སེམས་ཀྱི་གནད་ལུས་ཤིན་ཏུ་ཆེ་བར་བསྐྱེད། ཐུན་འཇོག་ཁར་ཐུར་སེལ་དྲག་ཏུ་ཕྱིར་ཕུལ་ལོ། ། གཡའ་ལུང་གི་ཉང་མཚམས་ཟ་སྒྲོན་སྙིང་ཤིན་ཏུ་མ་དགའ་བ་བྱུང་བ་བསལ་བ་ལ་བཞི་སྟེ། ཐོད་རྒལ་གྱི་རླུང་ལ་བསླབ་པ། ཤེས་པ་རྐང་མཐིལ་དུ་གཏད་པ། མིག་ལྟ་བའི་འགྱུར་བ་བྱ་བ། དེ་ནས་ཡེངས་སུ་བཅུག་པའོ། ། དང་པོ་ནི་ཞལ་ཤེས་ཡིན་པས་མན་ངག་གི་ཡུག་གི་སྐབས་སུ་རྟོགས་པར་བྱ། ཕྱི་མ་གསུམ་ནི་གོ་སླའོ། །
གཉིས་པ་གོ་བཟློག་པའི་སྦྱོར་བས་བསལ་བ་ནི། རང་གི་སྙིང་པདྨ་ཁ་ཕྱེ་བ་ལྟ་བུ་གྱེན་དུ་བསྟན་པ། དེའི་སྟེང་དུ་འོད་ཟེར་དཀར་པོ་ཟླ་བའི་འོད་ཟེར་ལྟར་གསལ་བ་བསིལ་བའི་རེག་བྱ་དང་ལྡན་པ་ལ་ཤེས་པ་གཏད་དོ། ། གསུམ་པ་བསྲེག་པས་བསལ་བ་ནི། རང་གི་ལྟེ་བར་ཨཾ་ཡིག་ལས་མེ་འབར། སྙིང་ཁའི་ཧཱུྃ་ཐུལ་ཏེ་བསྲེག་པར་བསམ་པ་ལ་ཤེས་པ་གཏད་དོ། ། བཞི་པ་དབྱུང་བའི་སྦྱོར་བས་བསལ་བ་ནི། སྙིང་ལ་རིགས་བཞི་སྟེ། རྡོ་རྗེ་རྩེ་ལྔ་པའི་ལྟེ་བ་ལྟ་བུ། ཆུ་སྲིན་གྱི་མགོ་ལྟ་བུ།
མཆོད་རྟེན་གྱི་བུམ་པ་ལྟ་བུ། པདྨའི་ལྟེ་བ་ལྟ་བུའོ། ། དེ་རྣམས་གང་ཡིན་ཡང་རུང་སྟེ། རང་གི་མདུན་དུ་རིན་པོ་ཆེའི་སྤྲོག་མ་ཟུར་བཅུ་པ་ཁ་ཆོད་དང་བཅས་པ་ཞིག་བསམ། རང་གི་སྙིང་དེ་ཕྱུང་བས་དེའི་ནང་དུ་བཅུག་སྟེ་ཁ་བཅད། རང་གི་ལུས་ཁང་སྟོང་ལྟ་བུ་སྟོང་སང་ངེ་སོང་བར་བསམ། ལྔ་པ་སེམས་ཀྱི་མཐུས་བསལ་བ་ནི། རང་གི་སྤྱི་བོའི་སྟེང་ནས་མཐོ་གང་ཙམ་འཕགས་པའི་ས་ན། ཐོད་པ་དཀར་པོའི་ནང་དུ་བདུད་རྩིའི་རང་བཞིན་ཅན་གྱི་འོ་མས་གང་བའི་སྟེང་དུ། ཐབས་ཀྱི་རང་བཞིན་ཅན་གྱི་ཧྲི་ཡིག་དཀར་པོ།
ཤེས་རབ་ཀྱི་རང་བཞིན་ཅན་གྱི་ཧྲི་ཡིག་དམར་པོ་རེ་རེ་བསམ། དེ་གཉིས་གཡས་སུ་བསྐོར་ཏེ་གཅིག་བསྐོར་བའི་རིང་ལ་གཅིག་བསྡད། བསྡད་པ་དེ་ལས་འོད་ཟེར་ཧྲི་ཡིག་གི་རྣམ་པར་འཕྲོས། ཁམས་གསུམ་སྣོད་བཅུད་ཐམས་ཅད་ལ་ཁྱབ་པས། དེ་རྣམས་ཀྱི་བདུད་རྩིའི་རྒྱུན་བཅུད་བྱུང་བས་སྦྲང་རྩི་འཇིབས་པ་བཞིན་དུ་ཁྱེར་ནས་འོངས་ཏེ་ཧྲི་ལ་ཐིམ་པས་འོ་མ་དེ་ཅུང་ཟད་ལུད། ཡང་ཧྲི་གཅིག་ཤོས་བསྐོར། གཅིག་བསྡད། དེ་ལས་འོད་འཕྲོས་པས་ཧྲི་ལ་ཐིམ་པའི་བར་སྔ་མ་དང་འདྲ། འོ་མ་ཆེར་ལུད་པས་རང་གི་ལྕེའི་སུཾ་ཡིག་ནས་བརྒྱུད་དེ་སྙིང་ལ་ཐིམ་པས་སྙིང་ལྟེམ་སྟེ་གང་བར་བསམ། ཐོད་པ་ཡང་མཐོ་གང་ལས་དམའ་ན་མགོ་ན་བར་འགྱུར་བས་མི་བྱའོ། །
ཐུན་འཇོག་ཁར་ཐོད་པ་ལ་རྡོ་རྗེ་རྒྱ་གྲམ་གྱིས་ཁ་བཅད། ཐུན་ལ་འཇུག་པའི་དུས་སུ་ཁ་ཕྱེ་ཏེ་ཡང་སྔར་བཞིན་བྱ། དྲུག་པ་ཡི་གེ་ལྔའི་སྦྱོར་བས་བསལ་བ་ནི། རང་གི་སྤྱི་བོ་སོར་བཞི་འཕགས་པའི་ས་ན་ཟླ་བའི་དཀྱིལ་འཁོར་བསམ། དེའི་དབུས་སུ་ཨོཾ་ཡིག ཤར་དུ་ཨོཾ་ཡིག ལྷོར་ཨ་ཡིག ནུབ་ཏུ་ཧྲིཿབྱང་དུ་ཁཾ་བསམས་ཏེ། དེ་རྣམས་ལས་བདུད་རྩིའི་རྒྱུན་བབས་པས། མགྲིན་པའི་སུཾ་ཡིག་ལས་བརྒྱུད་དེ་སྙིང་ལ་བབས་པས་སྙིང་ལྟེམ་ལྟེམ་གང་བར་བསམ།
ལུས་གནད་ཙོག་པུ་བྱ། ངག་དུ་ཡང་ཨོཾ་ཨཱཿཧྲི་ཁཾ་ཞེས་བརྗོད་པས་སེལ་ལོ། ། འདི་མ་གཏོགས་པ་གཞན་རྣམས་ལ་ལུས་གནད་དཀྱིལ་དཀྲུངས་བྱ། བདུན་པ་རྟེན་འབྲེལ་རྫས་ཀྱིས་བསལ་བ་ནི། སྨན་ཆེན་ཨ་རུ་ར་ཆུང་ཤོས་ཙམ། ཨ་རུ་ར་རུས་པ་མེད་པ་སྨན་ཆེན་ཉིས་འགྱུར། མིའི་ཤ་ཨ་རུ་ར་ཉིས་འགྱུར་ཙམ། གླ་རྩི་སྲན་མ་ཙམ་བྱིས་པ་ལོ་བརྒྱད་པའི་དྲི་ཆུ་དང་སྦྱར། དེ་ཡང་སྨན་ཆེན་དང་ཨ་རུ་ར་དང་མིའི་ཤ་གསུམ་པོ་དེ་རྡོ་འཇམ་པོའི་སྟེང་དུ་ཞིབ་པར་བཏགས། དེའི་ནང་དུ་དྲི་ཆུ་བླུགས་ཏེ་འདམ་བག་ཏུ་བཏགས་ནས་རིལ་བུ་བྱ།
དེ་ཡང་སྲན་མའི་ཚད་ཙམ་དུ་བྱ། ལྟོ་སྟོང་ལ་གསུམ་ཙམ་བཟའ་བར་བྱ། མི་ཉལ། ཉལ་ན་མིག་ན་བར་འགྱུར། སྒྲེགས་པ་བྱུང་ན་ཞུ་བའི་རྟགས་ཡིན་པས། ཉལ་ཡང་ཉེས་པ་མེད་དོ། ། འབྲིང་མཚམས་ཀྱི་མགར་བ་མདོ་མ་ལ་ཤེས་པ་འཕྱོ་ཞིང་སྙིང་མི་དགའ་བ་དང་། ལྕེབ་སྙིང་འདོད་པ་དང་། གཞན་ལ་བརྡེག་སྙིང་འདོད་པ་འབྱུང་བ་དང་། དེ་བསལ་བ་ནི།
ཨ་རུ་ར་ཉེར་གཅིག སྨན་ཆེན་མཐེབ་རྡོག་ཙམ། སྒོམ་ཆེན་གྱི་དྲི་ཆེན་མཐེབ་རྡོག་ཙམ། མིའི་ཤ་རྡུམ་ཕྱེད་ཙམ་ཅིག དང་པོར་ཨ་རུ་ར་སྐམ་བཏགས་བྱ། དེ་ནས་དྲི་ཆེན། དེ་ནས་སྨན་ཆེན། དེ་ནས་ཤ་ཆེན། སྒོམ་ཆེན་པའམ་བྱིས་པའི་དྲི་ཆུ་གླ་རྩིའི་དྲི་དྲོ་བ་ཙམ་གྱིས་སྦྲུས་ལ། རིལ་བུ་སྲན་མ་ཙམ་བྱ།
ཞག་བཅུའི་བར་དུ་རེ་རེ་བཟའ། བཅུ་གཅིག་ནས་བདུན་ནམ་གསུམ་ཙམ་བཏང་སྟེ་ཁྱུར་མིད་བྱ། སྒྲེགས་པ་མ་བྱུང་བར་དུ་ཨོཾ་ཨཱཿཧྲི་ཁཾ་ཞེས་པ་བཟླ། ཏིང་ངེ་འཛིན་གྱིས་སྤྱི་བོར་ཟླ་བ་ལ་དབུས་དང་། ཤར་དང་ལྷོ་ལ་སོགས་པར་ཨོཾ་ལ་སོགས་པའི་ཡི་གེ་ལྔ་པོ་སྔར་བཞིན་བཀོད་དེ་གསལ་གདབ། ཡིག་འབྲུ་འོད་དུ་ཞུ་ནས་ཟླ་བ་ལ་ཐིམ། ཟླ་བ་འོད་དུ་ཞུ་ནས་དབུ་མ་ན་མར་ཐིམ་པས་སྙིང་ཐམས་ཅད་བདུད་རྩིས་གང་། མར་སྲིན་པོའི་ལམ་ནས་ནད་དང་བར་ཆད་ཐམས་ཅད་དེད་ནས་སོང་བར་བསམ་པས་སེལ་ལོ། ། བརྒྱད་པ་དམ་པ་གཞན་གྱི་མན་ངག་གིས་བསལ་བ་ནི། རང་གི་སྤྱི་གཙུག་ཚངས་པའི་སྒོར་ཟླ་བའི་དཀྱིལ་འཁོར་བསམ།
དེའི་འོག་དུ་ཧཱུྃ་ཡིག་བདུད་རྩིའི་རང་བཞིན་ཅན་དཀར་པོ་བའི་ནུ་མ་ལྟ་བུ་བདུད་རྩི་ཐིག་ལ་ཁད་པ་མགོ་ཐུར་ལ་བལྟ་བ་བསམ། དེ་ལས་བདུད་རྩིའི་རྒྱུན་ཆར་ཟིམ་ལྟ་བུ་བབས་པས་སྙིང་ལ་ཐིམ་པར་བསམ། ཐུན་འཇོག་ཁར་ཧཱུྃ་དང་ཟླ་བ་གཉིས་ཀ་འོད་དུ་ཞུ། བདུད་རྩི་ལྟག་ཟུར་ནས་བརྒྱུད་དེ་ཚིགས་པའི་ནང་དུ་སོང་བས་ཚིགས་པ་ཟད་མཚམས་སུ་སྐྱ་ལྷག་སྟེ་བྱུང་བར་བསམ་པས་སེལ་ལོ། ། འདི་རྣལ་འབྱོར་གྱི་དབང་ཕྱུག་གི་མན་ངག་ཡིན་མོད་ཀྱི། དམ་པ་གཞན་དང་ཡང་མཐུན་པས་ན་དེ་སྐད་བརྗོད་དོ། ། གཉིས་པ་གང་ཞིང་སྡོད་པ་ནི། རོ་སྟོད་ཟུག་ཙམ་མེད་པར་གང་བས་མི་བདེ་བ་དང་། རེས་འགའ་ལུས་ཐམས་ཅད་སྟོང་སེང་བར་སོང་བ་ལྟ་བུ་འབྱུང་ངོ་། ། དེ་བསམ་པ་ནི།
ལུས་དཀྱིལ་དཀྲུང་བྱ། ལག་པ་གཉིས་པུས་མོའི་སྟེང་དུ་ས་གནོན་གྱི་ཕྱག་རྒྱ། རླུང་གི་གནད་བཏང་བའི་ཡན་ལག་སྣ་བུག་གཉིས་ནས་ཤུགས་བསྐྱེད་དེ་བཏང་། ཕྱིར་མནན་ཡུན་རིང་དུ་ནང་དུ་འོང་དུ་མི་གཞུག་པས་སེལ་ལོ། ། གསུམ་པ་གཟེར་ཞིང་ཟུག་པ་ནི། རོ་སྟོད་ཐམས་ཅད་གཟེར་ཞིང་ཟུག་པའམ། ཡང་ན་སྙིང་ཁར་གཟེར་ཞིང་ན་བའོ། ། དེ་བསལ་བ་ལ་ལྔ་སྟེ། རླུང་དེ་ཉིད་ཀྱི་གནས་སུ་ལ་དོར་བ་དང་། བདུད་རྩིའི་བཅུད་བཏུང་བ།
རྩི་མར་གྱི་བཅུད་བཏུང་བ། བསྲེག་པ། དབྱུང་བའོ། ། དང་པོ་ནི། ལུས་ཀྱི་གནད་དཀྱིལ་དཀྲུང་བཅའ། རླུང་གི་གནད་དགང་བའི་ཡན་ལག་ནང་དུ་རྔུབ་པས་ཐུབ་ཚད་དུ་མནན། མི་ཐུབ་པ་དང་། རླུང་ལ་རྔན་དགས་སྦྱིན། སེམས་ཀྱི་གནད་གང་ན་སར་བུག་པ་ཕྱུང་སྟེ། རླུང་ཐམས་ཅད་གསོར་སྒྲིལ་བ་ལྟར་བུག་པའི་ནང་དུ་ཧ་ར་ར་སོང་བར་བསམ་པས་སེལ།
གཉིས་པ་ནི། སྔར་སེམས་ཀྱི་མཐུས་བསལ་བ་དང་འདྲ་བར་བདུད་རྩིའི་རང་བཞིན་འོ་མ་དང་། ཧྲི་ཡིག་དང་། འོད་ཟེར་ཧྲི་ཡིག་གི་རྣམ་པར་འཕྲོ་བ་དང་། བདུད་རྩིའི་བཅུད་བསྡུ་བ་སོགས་དང་། ཐུན་འཇོག་ཁར་རྡོ་རྗེ་རྒྱ་གྲམ་གྱིས་ཁ་བཅད་པ་སོགས་བྱ་ལ། མི་འདྲ་བའི་ཁྱད་པར་ནི་ཟང་སྦུག་གི་ནང་དུ་བདུད་རྩི་འོ་མའི་རྣམ་པ་ཅན་བསྒོམ་པས་སེལ་ལོ། ། གསུམ་པ་ནི། རང་གི་སྤྱི་གཙུག་གི་ཚངས་པའི་སྒོར་རྩི་མར་བཞུ་བ་ལས་བྱུང་བའི་མར་ཞུའི་གོང་བུ་ཁུ་ཚུར་ཙམ་ཞིག་བསམ། དེ་ལ་ཞུན་མར་གྱི་རྒྱུན་བབས་པས་ལྕེ་ཆུང་ནས་བརྒྱུད་དེ་རིམ་གྱིས་ཚིགས་པའི་ནང་དུ་སོང་བས།
སྙིང་ལ་ཐིམ་པས་སྙིང་ལྟེམ་ལྟེམ་གང་བར་བསམ། འདི་ཐུན་ཡུན་རིང་ན་ལུས་དང་ཤེས་པ་ལྕི་བར་འགྱུར་བས་ཡུན་རིང་བ་དང་མང་པོ་མི་བསྒོམ་མོ། ། འདི་དང་དམིགས་པ་སྔ་མ་རྣམས་ལན་གསུམ་བཞིའམ། ཞག་གསུམ་བཞི་ལ་སོགས་པར་སྒོམ་པས་སེལ་ལོ། ། བཞི་པ་ནི། རང་གི་ལྟེ་བའི་ཨཾ་ཡིག་ལ་མེ་དྲག་པ་རྩུབ་པ་རྣོ་བ། ངར་དང་ལྡན་པ་བྱུང་སྟེ། རང་གི་སྙིང་ཐུལ་ཏེ་བསྲེགས་པར་བསམ། དེ་ནས་རང་གི་སྤྱི་བོའི་ཧཾ་ཡིག་ལས་བདུད་རྩིའི་རྒྱུན་བབས་པས་རང་གི་སྙིང་གསོས་པར་བསམ། ཡང་ལྟེ་བའི་ཨཾ་ཡིག་ལ་མེ་འབར་བ་ལ་སོགས་པ་སྔ་མ་བཞིན་དུ་ལན་མང་དུ་བསྒོམ་པས་སེལ་ལོ། །
ལྔ་པ་ནི། རང་གི་སྙིང་དེ་མདུན་ཕྱོགས་སུ་ཕྱུང་སྟེ། ཐད་ཀར་ཇེ་རིང་ཇེ་རིང་ལ་སོང་བ་དེ་ལ་ཤེས་པ་གཏད་པའམ། ཡང་ན་སྙིང་དེ་འོག་གི་ཕྱོགས་སུ་ས་རིམ་པ་བཅུ་གསུམ་འདས་པར་སོང་ཞིང་། དེར་སྦ་བར་བསམ་ཞིང་དེས་སེལ་བར་འགྱུར། བཞི་པ་བྱིང་ཞིང་རྨུགས་པ་ནི། ལུས་ལྕི་ཤེས་པ་བྱིང་། དམིགས་པ་མི་གསལ་བའོ། ། དེ་བསལ་བ་ནི། ལུས་ཀྱི་གནད་དཀྱིལ་དཀྲུང་བཅའ།
མིག་ཅུང་ཟད་གྱེན་དུ་བཟློག་སྟེ་ལྟ་བའི་འགྱུར་བ་བྱ། སེམས་ཀྱི་གནད་རང་གི་མཛོད་པུར་ཐིག་ལེ་དཀར་པོ་སྐར་མ་པ་སངས་ལྟ་བུ་གཅིག་བསམ། དེ་འཐོན་ནས་མདུན་གྱི་ཐད་ཀའི་ནམ་མཁའ་ལ་ཇེ་མཐོ་ཇེ་མཐོ་སྐྱ་ཆིལ་ཆིལ་སོང་བར་བསམ། མཐར་སྟེང་དུ་འཕགས་ཏེ་དེ་ལ་ཤེས་པ་གཏད། དེའི་ཡན་ལག་ནི་སྟེང་སྒོ་བསེང་བ་ཞེས་བྱ་བས་ཏེ་མཐེ་བོས་སྣ་རྡོག་མཉེད་དེ་ཁབ་ཀྱི་རྩེ་མོས་སྣ་རྩེ་ལ་ཁྲག་བཏོན་ཏེ་འབྲུ་མར་དང་བསྲེས་ལ་སྣ་རྡོག་ལ་བྱུགས་ཏེ་མཉེད་པས་སེལ་ལོ། ། སྐབས་སུ་འཁྱག་པའམ་རྡོ་གྲང་མོ་སྙིང་ཁར་བརླན་ལུས་གྲང་ལྷན་གྱིས་སོང་བའི་གནད་ཀྱིས་སེམས་ཟིན་ནས་ཏིང་ངེ་འཛིན་མཆོག་སྐྱེ་བར་འགྱུར་རོ། ། གཉིས་པ་ནི། མཉམ་གནས་ལྟེ་བར་རེངས་ན་དམུ་ཆུ་ལ་སོགས་པར་འགྱུར་བས། དེ་བསལ་བ་ནི། ཤིང་རིངས་ཀྱི་རྟ་ལ་བསྐྱོན།
ལྟོ་བ་བསྐྱོད། རླུང་ཁ་ནས་སྒྲ་བཅས་སུ་བཏང་བའོ། ། དང་པོ་ནི། མཆན་འགའ་ཞིག་ཏུ། རྐང་གཡས་ལག་གཡོན་དུ་བསྟུན། རྐང་གཡོན་ལག་གཡས་སུ་བསྟུན། ཞེས་འབྱུང་ཡང་། ལག་དུ་བླང་བའི་རིམ་པ་ནི། ཤིང་སྦོམ་པོ་འདོམ་པ་དོ་ཙམ་ཡོད་པ་ལ་གོས་ལ་སོགས་པ་བཀབ་སྟེ་དེའི་སྟེང་དུ་ལྟེ་བ་བཀལ། ཕར་འགྲིལ་ཚུལ་འགྲིལ་བྱའོ། །
ལྟོ་བ་བསྐྱོད་པ་ཕོ་སྐོར་བྱས་ལ། ལག་པས་ལྟོ་བ་དྲག་ཏུ་མཉེད་དོ། ། རླུང་ཁ་ནས་སྒྲ་བཅས་སུ་བཏང་བ་ནི་གོ་སླའོ། ། མཉམ་གནས་ཀྱི་རླུང་རེངས་པའི་ཚུལ་བཞི་སྟེ། གང་བ། འགྲིལ་བ། ཟུག་པ། འབྱམས་པའོ། ། དེ་བསལ་བའི་ཚུལ་ཡང་བཞི་སྟེ། རྒྱ་མཚོ་རི་རབ་ལ་བཀན།
དབྱུང་བའི་སྦྱོར་བ། ཡང་དབྱུང་བའི་སྦྱོར་བ། འོག་རླུང་ལ་རྔན་དགས་སྦྱིན་པའོ། ། དགང་བ་ནི་གསུས་པ་སྒང་བུའམ། རྐྱལ་པ་བུས་པ་བཞིན་སྦོས་པའོ། ། དེ་བསལ་བ་ནི། ལུས་ཀྱི་གནད་དཀྱིལ་དཀྲུང་བཅའ། ལག་པ་གཉིས་པུས་མོ་ལ་འཇུས་ཏེ། ལྟོ་བ་ཚིགས་པ་ལ་དྲག་ཏུ་གཅེར། ཡང་ལྷོད་ཀྱིས་བཏང་།
དེ་ལྟར་ཡང་ཡང་བྱས་པས་སེལ། འདྲིལ་བ་ནི། ཟུག་ནི་མེད་ལ། ནད་རྣམས་ཕྱོགས་གཅིག་ཏུ་འདུས་ཏེ་ལག་པས་བཟུང་དུ་བཏུབ་པ། སྐྲན་དུ་མ་སོང་བ་ཙམ་མོ། ། དེ་བསལ་བ་ནི། དབྱུང་བའི་སྦྱོར་བ་སྟེ། ལུས་ཀྱི་གནད་དཀྱིལ་དཀྲུང་བཅའ། རླུང་གི་གནད་རླུང་ནང་དུ་དྲག་ཏུ་རྔུབས་ཏེ་ཐུབ་ཚད་དུ་མནན། མི་ཐུབ་པ་དང་རླུང་ལ་རྔན་དགས་སྦྱིན།
སེམས་ཀྱི་གནད་གང་ན་སར་བུག་པ་ཕྱུང་སྟེ། རླུང་ཐམས་ཅད་གསོར་བསྒྲིལ་བ་ལྟར་ཕུག་པས། འདྲིལ་བའི་ནད་དེ་ནང་ཁོང་སྟོང་། རྒྱ་ཇེ་ཆེ་ཇེ་ཆེར་སོང་། རང་གི་ལུས་ཀྱང་ཇེ་ཆེ་ཇེ་ཆེར་སོང་སྟེ། མཐར་སྒྲ་ཙམ་དུ་སོང་ཞིང་། ལྤགས་པའང་ཤིན་ཏུ་སྲབ་པར་སོང་བར་བསམ། དེ་ལྟར་ལན་མང་དུ་བསྒོམས་པས་སྟོང་ཉམས་ཤར་ནས། མཐར་རང་སངས་སུ་འགྲོ་བ་ཡང་སྲིད། ཟུག་པ་ནི།
ཤིན་ཏུ་ཟུག་ཅིང་ན་བ་སྟེ། དེ་བསལ་བ་ནི། དབྱུང་བའི་སྦྱོར་བ་བྱ་སྟེ། ལུས་ཀྱི་གནད་དཀྱིལ་དཀྲུང་བཅའ། རླུང་སྣ་འགུལ་བ་ཙམ་གྱིས་སྣ་བུག་གཉིས་ཀ་ནས་དྲག་ཏུ་རྔུབས། སྟེང་རླུང་ཐུབ་ཚད་དུ་མནན། མི་ཐུབ་པ་རང་རླུང་ལ་རྔན་དགས་སྦྱིན། དེས་སེལ་ལོ། ། འབྱམས་པ་ནི། ཟས་ཅི་ཟོས་པ་དང་།
སྐོམ་ཅི་འཐུངས་པ་དང་། དགེ་སྦྱོར་བྱས་ཚད་ཀྱིས་མར་ལ་འབྱམས་པའོ། ། དེ་བསལ་བ་ནི་འོག་རླུང་ལ་རྔན་དགས་སྦྱིན་ཏེ། ལངས་ལ་འགྲོ་བའི་སྤྱོད་ལམ་དང་བསྟུན་ཏེ། འོག་རླུང་འབྱེད་འཛུམས་ཡང་ཡང་བྱ། དེ་ལྟར་ཡང་དང་ཡང་དུ་བྱས་པས་སེལ་ལོ། ། ཐུན་འཇོག་ཁར་འོག་སྒོ་བཤང་བ་འདོར་བ་བཞིན་དུ་ཕྱིར་ཕུལ། དེ་ནས་ནད་དེ་ཐུར་སོང་ན་ནད་འབྱོངས་པའི་རྟགས་ཡིན་པས་བརྩོན་འགྲུས་མི་ལྷོད་པར་གཉེན་པོ་དེ་བརྟེན་པ་ལ་འབད་པར་བྱའོ། ། དཔེར་ན་འཁྲུ་བ་ལ་འཁྲུ་སྨན་བཏང་བ་དང་འདྲ། འཁྲུ་བ་ཆོད་ནས་དང་ཁ་མི་བདེ་བ་དང་།
མགོ་ན་བ་དང་། རྣ་བ་འོན་པ་དང་། མིག་མི་གསལ་བ་ཡོད་ན་ཞི་བར་འགྱུར་རོ། ། གསུམ་པ་ནི། ཐུར་སེལ་གསང་གནས་སུ་རེངས་ན། ཐུར་སེལ་གྱི་སྒོ་འགག་པ་ལ་སོགས་པར་འགྱུར་བས་དེ་བསལ་བ་ནི་གསུམ་སྟེ། ཙ་ལ་ནའི་སྦྱོར་བས་བསལ་བ། བརྐྱང་བསྐུམ་གྱི་སྦྱོར་བས་བསལ་བ། སྟེང་འོག་འདྲེ་བའི་སྦྱོར་བས་བསལ་བའོ། ། དང་པོ་ནི།
བཤང་གཅིའི་བར་གྱི་རྩ་དེ་ལག་པའི་སོར་མོ་གསུམ་གྱིས་དྲག་ཏུ་མཉེད། དེས་མ་སེལ་ན་གཉིས་པ་ནི་རང་གན་རྐྱལ་དུ་ཉལ་ཏེ་རྐང་པ་གཉིས་ཤེད་བསྐྱེད་དེ་བརྐྱང་། དེ་དང་མཉམ་དུ་འོག་སྒོ་དང་གསུས་པ་ཕྱིར་ཕུལ། རྐང་པ་གཉིས་ཤེད་བསྐྱེད་དེ་ནང་དུ་བསྐུམ། དེ་དང་མཉམ་དུ་འོག་སྒོ་དང་གསུས་པ་ནང་དུ་འཐེན། དེས་མ་སེལ་ན་གསུམ་པ་ནི། སྟེགས་བུ་མཐོ་དམན་རན་པ་ཞིག་བྱས་ལ་དེ་ལ་ཡར་འཆོང་མར་འཆོང་བྱས་པས་སེལ་ལོ། ། གཉིས་པ་ནི། གྱེན་རྒྱུ་མགྲིན་པར་རེངས་ན་ལྐོག་འབྲས་ལ་སོགས་པར་འགྱུར་བས་དེ་བསལ་བ་ནི། མགོ་བོ་བསྐྱོད།
རླུང་ཤུགས་བསྐྱེད་དེ་གཉིས་ཀ་ནས་བཏང་བའོ། ། དང་པོ་ནི། མགོ་བོའི་འཕྲུལ་འཁོར་མང་དུ་བྱ། མགོ་བོ་མི་ཐེགས་ན་ལག་པས་བཏེག དེས་མ་སེལ་ན་གཉིས་པ་ནི། མགྲིན་པ་ཉི་མ་ལ་བསྲོས་ཏེ། མ་དྲོས་པ་ཙམ་དང་། རྔུལ་མ་ཐོན་པ་ཙམ་དུ་བསྲོས་ལ་ལག་པས་མཉེད་པས་སེལ་ལོ། ། གསུམ་པ་ནི། རླུང་སྣ་བུག་གཉིས་ཀ་ནས་ཤེད་བསྐྱེད་དེ་དྲག་ཏུ་བཏང་ངོ་། །
ལྔ་པ་ནི། ཁྱབ་བྱེད་ཀྱི་རླུང་མགོ་དང་ཚིགས་པ་ཐམས་ཅད་ལ་རེངས་ན་ཡན་ལག་འཁུམས་པ་ལ་སོགས་པར་འགྱུར་བས་དེ་བསལ་བ་ནི། ལུས་ཐམས་ཅད་སྦྱང་བ་ཞེས་བྱ་བ་ལུས་ཆུར་གཞུག་པས་ཏེ། དབྱར་གྱི་དུས་སུ་ཆུ་གྲང་མིན་དྲོ་མིན། དགུན་གྱི་དུས་སུ་ཆུ་བསྲོས་ཏེ་གྲང་མིན་དྲོ་མིན་གྱི་ནང་དུ་ལུས་རིལ་པོ་བཅུག་པར་བྱ། ལུས་ལ་ཆུ་མ་སྐམས་པར་གོས་ཀྱིས་བཏུམས་ཤིང་རླུང་དྲག་ཏུ་ནང་དུ་རྔུབས་པས་སེལ་ལོ། ། ཉམས་ཆེན་ལས་ལ་སྟོད་གཅུང་པ་གཅིག་གིས་བྱང་ཆུབ་སེམས་དཔའ་ཟླ་བ་རྒྱལ་མཚན་གྱི་དྲུང་དུ་འོངས་པ་ན་ཞལ་མཐོང་བ་ཙམ་གྱིས་བརྒྱལ། རྐང་ལག་ཐམས་ཅད་རེངས། སྐད་ངན་འདོན་པ་བྱུང་། དེ་ནི་ལམ་འབྲས་དང་བསྟུན་ན་མོས་གུས་ཅན་བྱིན་རླབས་ཀྱིས་ཁམས་འདུས་པ་བྱ་བ་ཡིན་ནོ། །
མོས་གུས་ཕྱོགས་མེད་དུ་བྱས་པས་ཁམས་ཕྱོགས་མེད་དུ་འདུས། དེས་གཏུམ་མོའི་མེ་ཕྱོགས་མེད་དུ་འབར་ཞེས་པའི་ཕྱོགས་མཐུན་ཡིན་ལ། དེ་ནི་ཁྱབ་བྱེད་ནམ་མཁའི་རླུང་ཅི་རིགས་པ་ནང་དུ་ལོག་པའི་ནུས་པ་ཡིན་ནོ། ། ཞེས་གསུང་ངོ་། ། དེ་བསལ་བ་ནི། ཆུ་དྲོན་མོའི་ནང་དུ་ལུས་རིལ་པོ་བཅུག་སྟེ། དེ་ནས་ལུས་ལ་ཆུ་མ་སྐམས་པར་གོས་ཀྱིས་གཏུམས་ཏེ། རླུང་དྲག་ཏུ་ནང་དུ་རྔུབས། སྤྱི་གཙུག་ཏུ་བྱང་ཆུབ་སེམས་དཔའ་ཟླ་བ་རྒྱལ་མཚན་བསྒོམས་པས་སེལ་ལོ། ། འདི་གང་ཟག་གཞན་ལ་བྱུང་བའི་ཚེ་ལག་ལེན་ཐམས་ཅད་སྔ་མ་དང་འདྲ་བ་ལས།
སྤྱི་གཙུག་ཏུ་གང་མོས་ཀྱི་བླ་མ་དང་། གསུང་རབ་ལ་མོས་པའི་རྐྱེན་གྱིས་ཁམས་འདུ་ན་ཡང་། སྤྱི་གཙུག་ཏུ་གསུང་རབ་གླེགས་བམ་གྱི་རྣམ་པར་བསྒོམ་པས་སེལ་ལོ། ། གཉིས་པ་ཡན་ལག་གི་རླུང་རེངས་དུས་སུ་གཞིལ་བ་ལ་ལྔ་སྟེ། རྒྱུ་བ་མིག་ཏུ་རེངས་པ་བསལ་བ། རབ་ཏུ་རྒྱུ་བ་རྣ་བར་རེངས་པ་བསལ་བ། ཤིན་ཏུ་རྒྱུ་བ་སྣར་རེངས་པ་བསལ་བ། མངོན་པར་རྒྱུ་བ་ལྕེར་རེངས་པ་བསལ་བ། ཡང་དག་པར་རྒྱུ་བ་རྩ་དང་ལྤགས་པ་དང་བ་སྤུའི་ཚོགས་ལ་རེངས་པ་བསལ་བའོ། ། དང་པོ་ནི།
རྒྱུ་བ་མིག་ཏུ་རེངས་ན་ལོང་བ་ལ་སོགས་པར་འགྱུར་བས། དེ་བསལ་བ་ནི། གོ་ཟློག་པའི་སྦྱོར་བ་བྱ་བ་ཡིན་ཏེ། ལྟག་པའི་གནས་སུ་ལ་དོར་ཞིང་། དེའི་ལག་ལེན་གོང་དུ་བསྟན་ཟིན་ནོ། ། ཉམས་ཆེན་ལས་ཀྱང་སྒོམ་ཞིག་གིས་རླུང་མིག་ནས་རྒྱུ་བ་བྱུང་བ་ལ་སེང་གེ་རྣམ་གྲོལ་གྱི་ཕྱག་རྒྱ་བཅས་པས་སེལ་ལོ། ། ཞེས་འབྱུང་ངོ་། ། དེའི་ཡན་ལག་ལག་ལེན་ལ་བདུན་ཏེ། འབྲས་བུ་གསུམ་གྱི་ཆུ་ལྕག གོ་བཟློག་པའི་སྦྱོར་བ།
མིག་མི་གསལ་བ་བསལ་བ། མིག་ཚག་པ་བསལ་བ། མིག་དམར་བ་བསལ་བ། ཕྱིར་འབུར་བ་བསལ་བ། སྔོ་ལོང་དུ་སོང་བ་བསལ་བའོ། ། གོ་བཟློག་པའི་སྦྱོར་བ་ནི་བཤད་མ་ཐག་པ་དེ་ཉིད་ཡིན་ལ། གཞན་དྲུག་ནི་ཞལ་ཤེས་ཡིན་པས་མན་ངག་གི་ཡུག་གི་སྐབས་སུ་རྟོགས་པར་འགྱུར་རོ། ། གཉིས་པ་ནི། རབ་ཏུ་རྒྱུ་བ་རྣ་བར་རེངས་ན་འོན་པ་ལ་སོགས་པར་འགྱུར་བས་དེ་བསལ་བ་ནི། རྟེན་འབྲེལ་གྱི་དུད་པས་བདུག་པ་སྟེ།
འདིར་འབྱུང་བའི་མན་ངག་དེ་ཉིད་སྔར་དུད་པའི་སྦྱོར་བ་གཞན་དུ་གསལ། ཞེས་པའི་སྐབས་སུ་བཤད་ཟིན་ཏོ། ། དེའི་ཡན་ལག་ལ། རྣ་བ་ཟུག་ཅིང་འུར་སྒྲ་དང་བཅས་པ་བྱུང་བ་བསལ་བ་ནི། རྣ་བའི་ཤལ་གྱེན་ལ་བལྟབ་ཅིང་མཉེད་པས་སེལ་ལོ། ། ཡང་ཟུག་མེད་ཅིང་འུར་སྒྲ་དང་བཅས་པ་བྱུང་བ་བསལ་བ་ནི། རྣ་བའི་སྒྱེའུ་ཆུང་མཉེས་པས་སེལ། རྣ་བ་གཟེར་པའམ་ཕྱིན་ཅི་ལོག་ཏུ་གྱུར་པའི་ཉམས་སྣང་བྱུང་བ་བསལ་བ་ནི། འབྲུ་མར་ཅུང་ཟད་རྣ་བར་བླུགས། འགྲམ་པ་འགུལ་བས་འབྲུ་མར་དེ་ཁའི་ནང་དུ་འོང་།
རྣག་དང་ཆུ་སེར་ཡང་བྱུང་བ་ན་སེལ་ལོ། ། སྣ་ཁྲག་འོང་བ་བསལ་བ། འོན་པ་བསལ་བ། རྣ་བ་འུར་བ་བསལ་བ། རྣ་བ་ན་བ་བསལ་བ་སྟེ་བཞི་ནི་ཞལ་ཤེས་ཡིན་པས་མན་ངག་གི་ཡུག་གི་སྐབས་སུ་རྟོགས་པར་འགྱུར་རོ། ། གསུམ་པ་ནི། ཤིན་ཏུ་རྒྱུ་བ་སྣ་ལ་རེངས་ན་སྣ་འགག་ཅིང་། དབུགས་མི་ཐོན་པ་ལ་སོགས་པར་འགྱུར་བས་དེ་བསལ་བ་ནི། ཨ་ཏའི་སྦྱོར་བ་བྱ་ཞེས་བྱ་བ་སྟེ། ཨ་ཏ་ནི་སྒ་སྐྱ་ཡིན་ལ།
དེ་ཞིབ་པར་བཏགས་ཏེ་ཚྭ་དང་འདྲེས་པ་སྣ་བུག་གཡས་པར་བླུག དེ་དྲག་ཏུ་མཉེད། སྣ་བུག་གཡོན་པ་ནས་རླུང་རྒྱུ་རུ་གཞུག་ཅིང་། རླུང་ཕྱིར་དྲག་ཏུ་བུད་པར་བྱ། དེ་བཞིན་དུ་སྣ་བུག་གཡས་པར་བླུགས་ཤིང་དེ་དྲག་ཏུ་མཉེད། གཡས་པར་རླུང་རྒྱུ་བ་སོགས་སྔ་མ་དང་འདྲའོ། ། ཡང་གཞན་གྱིས་སྙུག་མ་ལ་སོགས་པའི་སྦུབས་སུ་འདེབས་སུ་གཞུག་པས་སེལ་ལོ། ། དེའི་ཡན་ལག་ནི་ཉམས་ཆེན་ལས། སྣ་ནད་ཙམ་ལ་འབྲུ་མར་བླུག་ནས་མཉེད་པས་འཕྲལ་དུ་ཞིའོ། ། ཞེས་འབྱུང་ངོ་།
བཞི་པ་ནི། ལྕེ་ལ་མངོན་པར་རྒྱུ་བ་རེངས་ན་ལྐུགས་པ་ལ་སོགས་པར་འགྱུར་བས། དེ་བསལ་བ་ནི། སྟེང་དུ་འཕང་ཞིང་འོག་དུ་སྐྱུར། ཞེས་པ་སྟེ། རང་གི་ལུས་ཕྱར་བ་ལ་སོགས་པའི་ནང་དུ་བཏུམས་ཏེ། གྲོགས་དམ་ཚིག་དང་ལྡན་པ་དག་གིས་སྟེང་དུ་འཕང་། དེ་ནས་སྣད་ཡར་མི་ཡོང་བ་ཙམ་དུ་ཐུར་དུ་བསྐྱུར་བས་སེལ་ལོ། ། དེའི་ཡན་ལག་ནི་ཉམས་ཆེན་ལས། སྐྲ་ནས་བཟུང་ཏེ་དྲག་ཏུ་སྤྲུག་པ་དང་།
སྐྱུ་རུ་རའམ། ཆུ་རྩ་གང་ཡང་རུང་བ་ལྕེ་དང་སྐན་གྱི་བར་དུ་བསྡམས། རླུང་ནང་དུ་རྔུབས་ཏེ་ཐུབ་ཚད་དུ་མནན། མི་ཐུབ་པ་དང་དལ་བུས་བཏང་བར་བྱ། ལྔ་པ་ནི། ཡང་དག་པར་རྒྱུ་བ་རྩ་དང་ལྤགས་པ་དང་། བ་སྤུའི་ཚོགས་ལ་རེངས་ན་ཟ་འབྲུམ་ལ་སོགས་པར་འགྱུར་བས་དེ་བསལ་བ་ནི། གཡེར་པོ་ཆེའི་སྦྱོར་བ་བྱ་ཞེས་པ་སྟེ། གཉལ་ནས་ཡོང་པའི་གཡེར་མ་ཆེན་པོ་དེའམ། མ་རྙེད་ན་གཡེར་མ་ཆུང་བས་ཀྱང་རུང་སྟེ།
དེ་ཞིབ་པར་བཏགས་ལ་འབྲུ་མར་དང་སྦྱར་ཏེ། ལུས་ཐམས་ཅད་དུ་བྱུག་ཅིང་མེ་དང་ཉི་མ་ལ་ཡུན་རིང་དུ་འདུག་པར་བྱ། དེ་ལྟར་ཡང་ཡང་བྱས་པས་སེལ་ལོ། ། དེའི་ཡན་ལག་ནི་ཉམས་ཆུང་ལས། ཤུ་ཀོ་བྱུང་བ་ལ་རླུང་ཁ་སྦྱོར་བྱ་ཞེས་འབྱུང་ངོ་། ། གཉིས་པ་སྒོམ་སྟོར་རྐྱེན་གྱིས་བཙལ་བ་ལ་སྤྱིར་སྟོང་པ་དགུ་སྟེ། མཐོང་ཡུལ་འགགས་པའི་སྟོང་པ། ཚོགས་དྲུག་གི་རྒྱུ་བ་འགགས་པའི་སྟོང་པ། གཟུང་འཛིན་ལས་གྲོལ་བའི་སྟོང་པ། ཉི་ཚེ་བའི་སྟོང་པ།
བདེ་བས་བརྒྱལ་བའི་སྟོང་པ། ཐོས་བསམ་གྱི་སྒྲོ་འདོགས་ཆོད་པའི་སྟོང་པ། ངོ་བོ་ཉིད་ཀྱིས་སྟོང་པ། རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པའོ། ། དང་པོ་ལྔའམ་དྲུག་ནི། རྣལ་འབྱོར་པ་རང་གིས་རྩ་རླུང་ལ་གནད་དུ་བསྣུན་པ་ལས་སྐྱེས་པའི་ཉམས་མྱོང་ཡིན་ནོ། ། དེའི་ཡང་དང་པོ་ནི་བྷ་གའི་ཡི་གེ་བཅུ་བཞིའི་ནང་ནས། ཤེས་རབ་ཀྱི་ཨར་རླུང་སེམས་ཐིམ་པས་མཐོང་སྣང་མ་ལུས་པ་འགག་པའོ། ། དེ་ནི་རྩ་བ་རྡོ་རྗེའི་ཚིག་རྐང་ལས། ཡུམ་གྱི་མཁའ་ཨ་ལ་ཡང་དག་པར་ཐིམ་ན་ཁམས་གསུམ་ནམ་མཁའ་ཞེས་པས་བསྟན།
གཉིས་པ་ནི། འགོག་པའི་སྙོམས་འཇུག་གི་རྩ་ཞེས་པ། སྔར་རླུང་སེམས་ཀྱིས་འདུ་འཕྲོ་བྱེད་མ་མྱོང་བའི་རྩ་ལ་རླུང་སེམས་ཐིམ་པས་ཚོགས་དྲུག་གི་རྒྱུ་བ་འགགས་པའོ། ། གསུམ་པ་ནི། རླུང་གི་རླུང་སྤུ་གྲི་སྟོབས་སུ་གྱུར་པ་ཞེས་བྱ་བ་རོ་རྐྱང་གཉིས་སུ་རླུང་སེམས་ཞུགས་པས་རླུང་སེམས་མགལ་མེའི་འཁོར་ལོ་ལྟར་གྱུར་པས། སེམས་སྐད་ཅིག་ཀྱང་མི་གནས་ཤིང་གཉིད་ཀྱང་འཆག་པའོ། ། བཞི་པ་ནི། སྙིང་པོའི་ཨར་རླུང་སེམས་ཐིམ་པས་སྤང་བྱ་གཟུང་འཛིན་གྱི་རྣམ་རྟོག་ལས་གྲོལ་བའོ། ། གཞུང་ལས། ཡུམ་ཆེན་མོ་ཤེས་རབ་ཀྱི་ཕ་རོལ་དུ་ཕྱིན་པ་སོགས་ཀྱི་ཕོ་བྲང་དུ་ཐིམ་ན་ཆོས་སྐུ་ཉམས་སུ་མྱོང་ཞིང་གཟུང་འཛིན་གྲོལ།
ལྔ་པ་ནི། ཁང་སྟོང་ལྟ་བུའི་རྩ་ཕྲན་ལྔར་རླུང་སེམས་འཕྲོ་འདུ་བྱེད་མ་མྱོང་བའམ་རྩ་གནས་འགའ་ཞིག་ཏུ་རླུང་སེམས་འདུས་པའི་རྩ་རླུང་གི་རྟེན་འབྲེལ་ལས། ནང་དུ་རང་གི་ལུས་ཀྱི་ཆ་ཤས་མགོ་བོ་དང་རྐང་པ་དང་ལག་པ་ལ་སོགས་པ་དང་། ཕྱི་རོལ་དུ་རི་དང་ཆུ་ལ་སོགས་པ་དངོས་པོའི་ཁྱད་པར་གང་ཡང་རུང་བ་མེད་པར་མཐོང་བའོ། ། དྲུག་པ་ནི། དབྱིབས་ཀྱི་ཨར་རླུང་སེམས་ཐིམ་པས། ལུས་ཐམས་ཅད་བདེ་བས་གང་བས་ཟག་བཅས་ཀྱི་བདེ་བ་ཆེར་རྒྱས་ཏེ་རང་གཞན་ངོ་མི་ཤེས་པའི་བརྒྱལ་བ་འབྱུང་བའོ། ། དེ་ལ་དང་པོ་བསལ་བ་ནི། གཞུང་ལས་དྲན་པ་ཉེ་བར་བཞག་པ་བཞི་ཞེས་གསུངས་པས། དེ་ལ་བོགས་དབྱུང་དུ་མེད་པས་འདིར་བཤད་མི་དགོས།
བཞི་པ་ནི་ཉམས་སྐྱོན་མེད་ཡིན་པས་བྱུང་རྒྱལ་དུ་བསྐྱངས་པ་ཉིད་ཀྱིས་ཆོག ལྔ་པ་ཡང་བྱུང་རྒྱལ་དུ་བསྐྱངས་པ་ཉིད་ཀྱིས་ཆོག དྲུག་པ་ནི་ཡང་དག་པར་སྤོང་བ་བཞིའི་གནད་ཀྱིས་སེལ་ཏེ། གཞུང་ལས་སྤྲུལ་སྐུ་ལས་ཞེས་པ་ནས་བཟུང་སྟེ། བདུད་ཆོམས་པས་སོ་ཞེས་པའི་བར་འབྱུང་བ་ལྟར་རོ། ། གཉིས་པ་བསལ་བ་དང་། གསུམ་པ་བསལ་བ་གཉིས་འདིར་སྟོན་ཏེ། དེ་ལ་དང་པོ་བསལ་བ་ནི། སྤྱོད་ལམ་གྱི་སྒོ་ནས་བརྒྱལ་བ་བསླང་བ་ཞེས་བྱ་བ་ཡིན་ཏེ། འདི་གཞན་རྐྱེན་ལ་ལྟོས་པ་ཡིན་གྱི།
རང་གིས་སེལ་བར་མི་ནུས། དེ་ཡང་བླ་མ་དང་ལྷག་པ་ལྷའི་བྱིན་རླབས་དང་། མཁའ་འགྲོ་ཆོས་སྐྱོང་གི་ཕྲིན་ལས་ཀྱིས་གེགས་སེལ་བ་ངེས་པར་འབྱུང་བས། དང་པོ་ཏཾ་བི་རའི་སྒྲ། དེ་ནས་པི་ཝཾ། དེ་ནས་གླིང་བུ། དེ་ནས་ཏིང་ཏིང་ཤགས། དེ་ནས་ཌ་མ་རུ། འབུད་དུང་། ཆ་ལང་།
ཟངས་དུང་། འཁར་རྔ། དེ་ནས་རྔ་བོ་ཆེ་ལ་སོགས་པ་སྒྲ་ཇེ་དྲག་ཇེ་དྲག་བརྡུང་། ཡང་རིམ་གྱིས་ཇེ་ཆུང་ཇེ་ཆུང་དུ་བརྡུང་། དེ་ལྟ་བུའི་སྒྲ་དྲག་ཞན་སྤེལ་བའི་རྣམ་པ་ཡང་ཡང་བྱས་པས་སེམས་ལ་གནད་དུ་བསྣུན་པས་དྲན་པ་ཙམ་རྙེད། སེམས་ལ་གནད་དུ་བསྣུན་པས་དེའི་རྟེན་རྩ་ལ་གནད་དུ་སྣུན་པར་འགྱུར། ཡང་སེམས་ལ་གནད་དུ་བསྣུན་དེ་བྱིན་གྱིས་བརླབས་པས་དྲན་པ་ཁྱད་པར་ཅན་རྙེད་དེ་སད་ནས་ཏིང་ངེ་འཛིན་མཆོག་སྐྱེ་བར་འགྱུར་རོ། ། འདི་ལ་གཞན་གྱིས་ལུས་ལ་རེག་ན་ཚེའི་དུས་བྱེད་པར་འགྱུར་བས་མ་རེག་པར་མཐའ་མ་སྐོར་ཞིང་བྱ། དེ་ལྟ་བུའི་རྐྱེན་གྱིས་གེགས་སེལ་བར་མ་ནུས་ན་སྟེང་གི་སྒོར་གནད་དུ་བསྣུན་པར་བྱ་སྟེ། ཞལ་ཤེས་ཡིན་པས་མན་ངག་གི་ཡུག་གི་སྐབས་སུ་རྟོགས་པར་འགྱུར་རོ། །
དེའི་ཡན་ལག་ནི་ཉམས་ཆེན་ལས། རྗེ་ས་ཆེན་མར་ཡུལ་དུ་བྱོན་པ་ན། སྒོམ་པ་བཀའ་གདམས་པ་ཞིག་ལ་ཐོག་མར་སྲོག་རྩོལ་གྱི་རླུང་གི་རྣལ་འབྱོར་བསྟན། དེ་ནས་བསམ་མི་ཁྱབ་ཀྱི་སྐྱེ་བ་མེད་པ་ཞེས་བྱ་བ་བསྒོམ་དུ་བཅུག་པས། ཞི་གནས་ཚན་པོ་ཆེ་བསྒུལ་དུ་མེད་པ་ཞི་གནས་ཀྱི་རོས་བརྒྱལ་བ་བྱིང་བ་ཆེན་པོའི་འཕྲང་བྱུང་། དེ་བསལ་བ་ནི། ལག་པ་ཆུར་བཅུག་སྟེ་དེ་སྙིང་ཁར་བརླན། དེས་དྲན་པ་རྙེད། དེ་ནས་ལག་པ་ཆུར་བཅུག་པའམ། འཁྱག་པའམ་རྡོ་གྲང་མོས་མཛོད་པུར་བརླན།
དེས་སེམས་ཀྱི་གནད་ཟིན་ནས་ཏིང་ངེ་འཛིན་གསལ་བའི་མཐར་ཐུག་པ་སྐྱེ་བར་འགྱུར་རོ། ། གཉིས་པ་ནི་སྔར་བཤད་པ་ལྟར། རླུང་གི་རླུང་སྤུ་གྲི་སྟོབས་སུ་གྱུར་པས་ལུས་ཉམས་སུ་རྟ་ལྟར་མགྱོགས། མཐོང་སྣང་དང་རྨི་ལམ་རང་འཕུར་བྱའི་ཁྱུ་མང་པོ་འབྱུང་། ཁམས་གསུམ་ཚུབ་མ་ལ་སོགས་པར་སྣང་བ་འབྱུང་སྟེ། ཡོན་ཏན་ཏིང་ངེ་འཛིན་ཞི་གནས་དང་ལྷག་མཐོང་སྟོར་རོ། ། དེའི་གེགས་བསལ་བ་ལ་གསུམ་སྟེ། སྟེང་ལོངས་སྤྱོད་ཀྱི་རླབས་ཀྱིས་བཙལ། འོག་གསང་བའི་སྙོམས་འཇུག་གིས་བཙལ། ཁྱད་པར་གྱི་ཙཎྜ་ལིས་བཙལ་བའོ། །
དང་པོ་ནི། རྩ་རྒྱུད་ལས། ལོངས་སྤྱོད་ཀྱི་ནི་རླབས་ཉིད་ལ། ། རང་གི་གཡས་དང་ལག་གཞན་གྱི། ། མཐེ་བོ་དང་ནི་སྲིན་ལག་གིས། ། དེ་ནི་རྣལ་འབྱོར་པ་ཡིས་བཙིར། ། དེ་ནས་ཡེ་ཤེས་སྐྱེ་བར་འགྱུར། ། དེ་ལ་ཅི་ཞིག་སྐྱེ་ཞེ་ན། ། གཞོན་ནུའི་དགའ་བ་ཇི་ལྟ་བའམ། ། ལྐུགས་པའི་རྨི་ལམ་ཇི་ལྟ་བའོ། །
ཞེས་འབྱུང་བ་ལྟར། སྔོན་འགྲོ་དང་། དངོས་གཞི་གཉིས་ལས། དང་པོ་ནི། ཞག་གྲངས་ཅི་རིགས་པར་ལུས་བཀྲུས་ལ་བཀུ་མཉེ་བྱ། གཉིས་པ་ནི་ལུས་དཀྱིལ་དཀྲུང་བྱ། ལག་པ་གཡས་པ་རྡོ་རྗེ་ཁུ་ཚུར་བྱས་ཏེ་སྟན་ལ་བཞག རླུང་ཕྱིར་འགྲོ་བ་ན་མི་མནན་མནན་ན་ཚེའི་དུས་བྱེད་པའི་ཉེན་ཡོད། རླུང་ནང་དུ་འཇུག་པ་དང་བསྟུན་ནས་རྦ་རླབས་མནན། བྱད་བཞིན་བསྡུས་ལ་དེ་ལ་ཤེས་པ་གཏད།
ལག་པ་གཡོན་པའི་མཐེ་བོ་དང་སྲིན་ལག་གམ། གུང་མོ་གཉིས་ཀྱིས་ལོངས་སྤྱོད་ཀྱི་རླབས་ཞེས་བྱ་བ་རྩེ་ཆུང་གསུམ་ཡོད་པ་ལས། དང་པོ་མདུན་ངོས་ན་གནས་པ་ནི་ཐིག་ལེ་རྒྱུ་བའི་རྩ་ཡིན། འཕར་བ་ཆེར་མི་མངོན། མིག་དང་འབྲེལ་བས་དེ་མནན་ན་མིག་དཀར་ལོང་དུ་འཁྲུག་པ་དང་། མིག་མི་གསལ་དུ་འགྱུར། བར་པ་ནི་ཁྲག་རྒྱུ་བའི་རྩ་ཡིན། འཕར་བ་སྔ་མ་ལས་ཆེ། རྣ་བ་དང་འབྲེལ་བ་ཡིན་པས་དེ་མནན་ན་རྣ་བའི་ནང་དུ་ཀྲོག་ཀྲོག་ཟེར་བ་བྱུང་བ་དང་། རྣ་བ་མི་གསང་དུ་འགྱུར།
གསུམ་པ་རྒྱབ་ངོས་ན་ཡོད་པ་དེ་རླུང་རྒྱུ་ཞིང་སྣ་དང་འབྲེལ་བ་ཡིན་པས། དེའི་རྩ་ཆུང་གཉིས་ཀྱི་མགོ་མནན། དེ་ཡང་དང་པོར་གུང་མོས་རྩོལ་བ་ཆེར་མནན། སྲོག་ཡངས་པར་བཞག དེ་ནས་མཐེ་བོང་གིས་སྲོག་ཆེར་མནན། རྩོལ་བ་ཡངས་པར་བཞག ཡང་རྩོལ་བ་ཆེར་མནན། སྲོག་ཡངས་པར་བཞག དེས་བདེ་ན་རླུང་ཅུང་ཟད་ཕྱིར་བཏང་། དེ་ལྟར་སྤེལ་ཞིང་ཡང་དང་ཡང་དུ་གནད་གསུམ་མ་འཕྲུལ་བར་བྱ་ལ།
མཐར་གཉིས་ཀ་མཉམ་དུ་མནན། དེ་ལྟར་ལན་མང་དུ་བྱའོ། ། དེས་གེགས་སེལ་ཞིང་ཏིང་ངེ་འཛིན་མཆོག་སྐྱེ་བར་འགྱུར་རོ། ། དེ་ལྟར་བསྒོམས་པས་སྣང་བ་དཀར་ལམ་པ་བྱུང་ན་མྱུར་དུ་གནད་ཟིན་པས་དགའ། དམར་ལམ་པ་བྱུང་ན་གནད་ཟིན་པ་བུལ། དེས་མ་སེལ་ན་གཉིས་པ་ནི། རྩ་རྒྱུད་དང་སཾ་བུ་ཊ་ལས། བོ་ལའི་བདེ་བ་ཕྱག་རྒྱ་ཆེ། རྡོ་རྗེ་སྐྱེ་མཆེད་ཐབས་བདག་ཉིད། ། འདིས་ནི་གསང་བའི་སྙོམས་འཇུག་པས། །
ཕྱི་རོལ་གཉིས་གཉིས་བསྟན་པ་མེད། ། ཅེས་གསུངས་པའི་དོན་ཉམས་ལེན་ལ་སྦྱར་ན། ལུས་ཟུངས་རྒྱས་པར་གྱུར་པ་ཡིས། ། ལུས་ཀྱི་སྤྱོད་ལམ་ལྡན་བྱས་ནས། ། རྡོ་རྗེ་བསླང་བ་རྟག་ཏུ་བྱ། ། ཕྱིན་ཅི་ལོག་ཏུ་ངེས་པར་སྦྱར། ། ཨཾ་གུ་ལི་ཡིས་བརྟན་པར་བྱ། ། གཞན་དུ་བགྲད་པའི་མཐའ་ཡིས་བསྲུང་། ། མྱུར་དུ་ཡེ་ཤེས་འཆར་བར་འགྱུར། ། ཞེས་པ་ལྟར།
ཤ་ཆང་ལ་སོགས་པའི་ཁ་ཟས་བཅུད་ཅན་དང་། ཨ་རུ་ར་འོ་མར་སྦངས་པ་ལ་སོགས་པའི་བཅུད་ལེན་གྱི་རིགས་སྣ་ཚོགས་ཀྱིས་ལུས་ཀྱི་ཟུངས་རྒྱས་པར་བྱས་ལ། དེ་ནས་སྟན་ལ་འདུག

རྐང་མཐིལ་གཉིས་སྤྲད་ནས་པདྨ་ལྟར་བྱ་ལ། རྡོ་རྗེ་ལས་སུ་རུང་བར་བྱས་ནས་ལག་པ་གཡོན་པའི་མཐེབ་མཛུབ་གཉིས་སྤྲད་ནས་ཨ་ལོང་ལྟར་ཟླུམ་པོར་བྱ་ཞིང་། ཕྱིན་ཅི་ལོག་ཏུ་བྱས་པའི་ནང་དུ་རྡོ་རྗེ་བཅུག་ལ་དལ་གྱིས་བསྲུབས་ཏེ། ཕར་འཐེན་པའི་ཚེ་རྒྱུ་ཞབས་བསྐུམ་ཞིང་། ཚུར་འཐེན་པའི་ཚེ་རྒྱུ་ཞབས་ཕྱིར་ཕུལ། མིག་གྱེན་དུ་བགྲད། ཉམས་པ་འདྲ་ན་བགྲད་པའི་མཐས་བསྲུང་། ལུས་དྲག་ཏུ་སྒྲིམ། དེས་ཀྱང་མི་ཐུབ་པ་སྙམ་བྱེད་ན། ཨཾ་གུ་ལིའི་སྦྱོར་བ་བྱ་སྟེ། ལག་པ་གཡས་པའི་སྲིན་ལག་དང་།
གུང་མོས་བཤང་གཅིའི་བར་དུ་མནན་པས་འཆོར་མི་སྲིད། དེས་མྱུར་དུ་ལུས་ཐམས་ཅད་ལ་ཁྱབ་པའི་བདེ་བ་སྐྱེ་ཞིང་། མཐར་བདེ་སྟོང་མཆོག་གི་ཏིང་ངེ་འཛིན་སྐྱེའོ། ། དེ་ཙམ་ན་གསང་གནས་སྦུབས་སུ་ནུབ་པའམ། དེ་སྟོབས་ཀྱིས་དྲི་མ་མ་ཐོན་པའི་ཉེན་ཡོད་པས། བཤང་གཅིའི་བར་དུ་མཉེད་ཅིང་། བསྐོར་བ་ལ་སོགས་པས་བཅག་པ་གལ་ཆེ། དེ་ལ་གོམས་ནས་ལུས་དཀྱིལ་དཀྲུང་བཅས་ཏེ་ས་ལ་ཕབ། སྲིན་པོའི་ལམ་ཨ་ལོང་འབྱེད་འཛུམས་ཡང་ཡང་བྱས་པས། སྔར་དང་འདྲ་བའི་ཉམས་སྐྱེ་བས་བགྲད་པའི་མཐས་བསྲུང་ཞིང་བརྟན་པར་བྱ།
འདིས་ཁ་འཆུས་པ་སྦོས་པ་ལ་སོགས་པའི་རླུང་དྲག་པོ་ཡང་ཞི་བར་ནུས། ཐུར་སེལ་གྱི་རླུང་ཧ་ཅང་སྟེང་དུ་དྲངས་པའི་སྟོབས་ཀྱིས་སྙིང་ཚ་ལམ་ལམ་པའམ། སྙིང་ཚ་ཀས་ཀས་བྱེད་པ་བྱུང་ན་སྦྱོར་བ་གློད་ལ་བཞག་གོ ། དེས་མ་སེལ་ན་གསུམ་པ་ནི། ལུས་ཐབ་འགལ་གྱི་ཕྱག་རྒྱ་བཅྭ་བརྒྱད་བཅའ་སྟེ། ཕྱི་ལུས་ཀྱི་ཐབ་འགལ་གྱི་ཕྱག་རྒྱ་དྲུག ནང་རྩའི་ཐབ་འགལ་གྱི་ཕྱག་རྒྱ་དྲུག གསང་བ་བྱང་སེམས་ཀྱི་ཐབ་འགལ་གྱི་ཕྱག་རྒྱ་དྲུག་གོ ། སོ་སོའི་ངོས་འཛིན་སྔར་བཤད་ཟིན་ཏོ། ། སེམས་ཀྱི་དམིགས་པ་ནི།
ལྟེ་འོག་གི་སོར་བཞིར། དབུས་སུ་རཾ་ཡིག ཤར་ལ་སོགས་པའི་ཕྱོགས་བཞིར་རཾ་ཡིག་སྟེ་ལྔ། དེ་རེ་རེའི་འོག་ཏུ་ཡཾ་ཡིག་སྔོན་པོ་གཞུའི་རྣམ་པའམ་ཡང་ན་ཡི་གེ་ཏཾ་རེ་རེ་བསྒོམ་མོ། ། འོག་རླུང་འཐེན་པས་ཡཾ་ལྔ་པོ་གཡོན་ཏེ་རཾ་ལས་མེ་སྦར་ཏེ། ཁ་དོག་དམར་ཞིང་ཚ་བ་གདུང་བར་ཡིད་ལ་བྱའོ། ། སྟེང་རླུང་མནན་ཏེ་རླུང་དྲག་ཏུ་ཁ་སྦྱར། མཇུག་ཏུ་ཁ་ཟས་དང་སྤྱོད་ལམ་གྱི་ལྕག་གིས་བསྣུན། འདི་ཐུན་བཞིར་བཅད་པ་ནི་མེད་ལ། རྒྱུན་མི་འཆད་དུ་བསྒོམ་པས་ཉིན་ཞག་ཅི་རིགས་པ་ན་ཏིང་ངེ་འཛིན་མཆོག་རྙེད་པར་འགྱུར་རོ། །
འདི་ལ་ལུས་ངག་ཡིད་གསུམ་ཅིག་ཆར་བསྒྲིམ་པ་གལ་ཆེའོ། ། གསུམ་པ་གནས་སྦྱོང་འབྱམས་ན་བཅད་པ་ལ་གཉིས་ཏེ། ཡི་གེའི་གནས་ཚུལ་སྤྱིར་བསྟན་པ་དང་། འབྱམས་པ་བཅད་པ་དངོས་སོ། ། དང་པོ་ལ་ཡང་གཉིས་ཏེ། རིགས་དྲུག་གི་ཡི་གེ་བསྟན་པ་དང་། ཞར་ལས་བྱུང་བ་མེའི་ས་བོན་ནོ། ། དང་པོ་ལ་བདེ་མཆོག་གི་ལུགས། ཀྱཻ་རྡོ་རྗེའི་ལུགས། གསང་བ་འདུས་པའི་ལུགས།
དུས་འཁོར་གྱི་ལུགས། སངས་རྒྱས་ཐོད་པའི་ལུགས་ཏེ་ལྔ་ལས། དང་པོ་ནི། ལྟེ་བ་ནས་གསང་གནས་ཀྱི་བར་གྲུ་གསུམ་གྱི་རྣམ་པར་ཡོད་ལ། དེ་ལ་བྷ་གའི་དཀྱིལ་འཁོར་ཞེས་ཟེར། རིགས་དྲུག་གི་ཡི་གེ་ཡང་དེ་ན་གནས་པར་བཞེད། འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་སེམས་ཀུན་གཞི་ལ་བག་ཆགས་ཀྱི་ཚུལ་དུ་ཡོད། རྣལ་འབྱོར་གྱི་སྟོབས་ཀྱིས་དེ་ལ་གནད་དུ་བསྣུན་པས། དེས་རླུང་སེམས་འདུས། དེས་སེམས་ཀུན་གཞི་བྱིན་གྱིས་བརླབས་ནས།
རིགས་དྲུག་གི་ཉམས་ལ་སོགས་པ་སེམས་ལ་ཉམས་སྣ་ཚོགས་འཆར། ཡི་གེ་དྲུག་བྷ་གར་གནས་པའི་ལུང་ནི། བདེ་མཆོག་ཕྱི་མ་ལས། སྲིད་པ་གངས་རི་ཐམས་ཅད་དང་། ། འཇིག་རྟེན་པ་དང་འཇིག་རྟེན་ལས། ། བྷ་གའི་དཀྱིལ་འཁོར་ས་བོན་དགོད། ། ཆོས་འབྱུང་ཞེས་ནི་རབ་ཏུ་བརྗོད། ། ཞེས་སོ། ། གཉིས་པ་ཡང་སྔ་མ་དང་མཐུན། གསུམ་པ་ནི།
རྡོ་རྗེ་ཕྲེང་བ་ལས། འཁོར་ལོ་རྣམས་ཀྱི་དང་པོ་ནི། སྒོ་ལྔར་ཡན་ལག་རླུང་ལྔ་རྒྱུ། ། ཕྱི་དང་ནང་གི་རྟེན་འབྲེལ་ལས། ། ཆགས་དང་འཇིག་པ་དག་གི་ནི། ། རིགས་དྲུག་སྐྱེ་བ་དག་ཡིན་ཏེ། ། མ་ཆགས་པ་ལས་གྲོལ་བར་འདོད། ། ཅེས་གསུངས་པ་ལྟར་ཡི་གེ་རྣམས་མགོ་བོ་ན་གནས་པར་བཞེད། བཞི་པ་ནི། ལུས་ཐམས་ཅད་ལ་གནས་ཏེ།
འགྲེལ་ཆེན་དྲི་མེད་འོད་ལས། ཡི་གེ་འདི་རྣམས་ཀྱི་བག་ཆགས་རྟེན་ཡིན་ལ། བག་ཆགས་ཀྱིས་ལུས་ཐམས་ཅད་ལ་ཁྱབ་པས་ན་མགོ་མཇུག་མེད་པར་གནས་པ་ཡིན་ནོ། ། ཞེས་སོ། ། ལྔ་པ་ནི། སྙིང་ཁ་ན་གནས་པར་བཞེད་དེ་ས་བོན་གཙོ་ཆེ་གང་ན་གནས་པ་དེ་རུ་སེམས་ཀྱང་གནས་ཞེས་སོ། ། གཉིས་པ་ལ་དྲུག་ལས། དང་པོ་ཀྱཻ་རྡོ་རྗེའི་ལུགས་ལ་ལྟེ་བ་དང་གསང་གནས་ན་གནས་པར་བཞེད། གཉིས་པ་དུས་ཀྱི་འཁོར་ལོའི་ལུགས་ལ་ལྟེ་བ་ན་གནས་པར་བཞེད། གསུམ་པ་བདེ་མཆོག་གི་ལུགས་ལ་སྙིང་ཁ་ན་གནས་པར་བཞེད་དེ།
རྣམ་ཤེས་སྙིང་ཁ་ན་གནས་ཤིང་། རྣམ་ཤེས་དྲོད་དང་མི་འབྲལ་བར་བཞེད། བཞི་པ་གདན་བཞིའི་རྒྱུད་ཀྱི་ལུགས་ལ་མགྲིན་པ་ན་གནས་པར་བཞེད། ལྔ་པ་གསང་བ་འདུས་པའི་ལུགས་ལ་ལུས་ཐམས་ཅད་ལ་གནས་པར་བཞེད་དེ། རྣམ་ཤེས་ཀྱི་རྟེན་ནི་ལུས་ཐམས་ཅད་ཡིན་ཞིང་། དེ་དང་དེ་གཉིས་འབྲེལ་བར་བྱེད་པ་ནི་དྲོད་ཡིན། དྲོད་ཀྱང་ལུས་མཐའ་དག་ནས་ལྡང་ངོ་། ། ཞེས་གསུངས། དྲུག་པ་སངས་རྒྱས་ཐོད་པའི་ལུགས་ལ་ཀླད་པ་ན་གནས་པར་བཞེད་དེ། སངས་རྒྱས་ཐོད་པ་ལས།
གང་ཞིག་བདེ་དང་འབྲེལ་བ་མེའི་རང་བཞིན་གནས། ། ཞེས་འབྱུང་ངོ་། ། གཉིས་པ་འབྱམས་པ་བཅད་པ་དངོས་ལ་གསུམ་སྟེ། ཐིག་ལེ་བརྡེག་པའི་གནད། ཡི་གེ་རང་ས་ནས་འདོན་པའི་གནད། དུག་ལྔ་དོན་དམ་པ་ལྟར་སྒྲོ་འདོགས་བཅད་པའི་གནད་དོ། ། དང་པོ་ནི། དམྱལ་བའི་ཉམས་འབྱམས་ན། རྐང་མཐིལ་དུ་ཐིག་ལེ་བརྡེག དུད་འགྲོའི་ཉམས་འབྱམས་ན་བཤང་གཅིའི་བར་དུ་ཐིག་ལེ་བརྡེག
ཡི་དྭགས་ཀྱི་ཉམས་འབྱམས་ན་ལྟོ་བར་ཐིག་ལེ་བརྡེག མིའི་ཉམས་འབྱམས་ན་སྙིང་འཕར་བའི་གནས་སུ་ཐིག་ལེ་བརྡེག ལྷ་དང་ལྷ་མ་ཡིན་གྱི་ཉམས་འབྱམས་ན་སྨིན་མཚམས་སུ་ཐིག་ལེ་བརྡེག་གོ ། ཐིག་ལེ་བརྡེག་པའི་རྫས་ནི་ག་པུར་དང་། ཙན་དན་དཀར་པོ་ལ་བདུད་རྩི་རིལ་བུ་བསྲེས་ཏེ་ཆུ་གྲང་མོ་དང་སྦྱོར། བརྡེག་པའི་ཚུལ་ནི། བདག་མེད་མའི་ཕྱག་མཚན་གྲི་གུག་གི་རྣམ་པའམ། ཕག་མོའི་མཚན་མ་དགའ་བ་འཁྱིལ་པའམ། ཡང་ན་སཾ་བུ་ཊ་ལས། ཐོད་པ་དགྲ་སྟ་མཆེ་བ་དང་། །
ཆུ་སྲིན་རྒྱལ་མཚན་རལ་གྲི་དང་། ། འཕང་མདུང་དུང་ནི་བདུན་དུ་གསུངས། ། ཞེས་བྱ་བ་ལྟར། མཁའ་འགྲོ་མ་བདུན་གྱི་ཕྱག་མཚན་རྣམས་རྐང་མཐིལ་ལ་སོགས་པའི་གནས་སུ་བྲི་བར་བྱ། རྐང་མཐིལ་སོགས་སུ་ཤོང་བ་ཙམ་བྲི། གྲང་བའི་རེག་པས་གནས་སྦྱོངས་འབྱམས་པ་ཆོད་ཅིང་། བདེ་སྟོང་མཆོག་གི་ཏིང་ངེ་འཛིན་སྐྱེ་བར་འགྱུར་རོ། ། ཡང་ན་དམྱལ་བའི་ཉམས་འབྱམས་པ་ལ་རྐང་པའི་ལོང་བུ་མན་ཆད་ཆུའི་ནང་དུ་བཅུག ཏྲི་ཡིག་ནག་པོ་བརླའི་རྩ་བོ་ཆེའི་ནང་དུ་ཐུར་ལ་འོངས་ཏེ། སྐོམ་པ་ཆུ་སྙོག་པ་བཞིན་དུ་ཆུའི་ནང་དུ་འོང་བར་བསམ་པས་འབྱམས་པ་འཆད་དོ། །
དེས་གཞན་རྣམས་ལའང་ཤེས་སོ། ། གནས་སྦྱོངས་འབྱམས་པ་ཆོད་ཀྱང་བདེ་སྟོང་མཆོག་གི་ཏིང་ངེ་འཛིན་མ་སྐྱེས་ན། འབྱམས་པ་ཆོད་པ་དེས་དེ་དང་དེར་མི་སྐྱེ་བའི་གདེང་ཐོབ་པའི་ངེས་པ་མེད་དོ། ། དེས་མ་སེལ་ན་གཉིས་པ་ནི། དམྱལ་བ་པའི་ཉམས་གང་འབྱམས་པ་དེའི་ས་བོན་གྱི་སྟེང་དུ་སྤྱི་བོའི་མི་ཐི་བའི་ཧཱུྃ་ཡང་མ་ཡིན། སྙིང་ཁའི་ཐུགས་རྗེ་བསྐྱེད་པའི་ཧཱུྃ་ཡང་མ་ཡིན། གསང་གནས་ཀྱི་ཟུང་འཇུག་གི་ཧཱུྃ་ཡང་མ་ཡིན། གསང་གནས་ཀྱི་ཀྵ་ཡིག་གི་འོག་ན་ཡོད་པའི་སྟོབས་ཀྱི་ཧཱུྃ་ཞེས་བྱ་བ་དེ་བློས་ཡར་ལ་བླང་སྟེ། ཏྲི་ལ་སོགས་པའི་སྟེང་དུ་མགོ་ཐུར་དུ་བལྟས་ཏེ་བཞག་ཅིང་དེ་ལ་ཟུག་པར་བསམ། ལུས་དཀྱིལ་དཀྲུང་བྱ།
ལག་པ་གཉིས་རྡོ་རྗེ་ཁུ་ཚུར་བྱ་སྟེ་སྙིང་ཁར་སྣོལ། མིག་གྱེན་ལ་ལྟ། ཧཱུྃ་དེ་ཉིད་ཀྱིས་གནས་དེ་ཉིད་གསོར་ལྟར་ཕུག་པར་བསམ། ངག་ཏུ་སྟོབས་ཀྱི་ཧཱུྃ་དྲག་ལ་རིང་བ་ཉི་ཤུ་རྩ་བརྒྱད་ལ་སོགས་པ་བརྗོད། ཞགས་པ་འཕང་། རླུང་གི་སྐ་རགས་བཅིང་བ་ལ་སོགས་སྔར་ཐིག་ལེ་འཛིན་པའི་སྐབས་སུ་གཞུང་བཤད་ལས་འབྱུང་བ་ལྟར་བྱས་པས་གནས་སྦྱོངས་འབྱམས་པ་སེལ། གསུམ་པ་ནི། ཞེ་སྡང་ལས་གཙོ་བོར་དམྱལ་བ། སེར་སྣ་ལས་གཙོ་བོར་ཡི་དྭགས། གཏི་མུག་ལས་གཙོ་བོར་དུད་འགྲོ།
ང་རྒྱལ་ལས་གཙོ་བོར་ལྷ། ཕྲག་དོག་ལས་གཙོ་བོར་ལྷ་མ་ཡིན། དེ་རྣམས་ཆ་མཉམ་པ་ལས་གཙོ་བོར་མི། དེའི་གནས་སྦྱོངས་འབྱམས་པ་བཅད་པ་ནི། གནས་ཁང་དཔངས་མཐོ་སར་ལུས་དཀྱིལ་དཀྲུང་བྱ། ལག་པ་གཉིས་རྡོ་རྗེ་ཁུ་ཚུར་བྱས་ཏེ་སྙིང་ཁར་བསྣོལ། རང་གི་མདུན་དཔྲལ་བའི་ཐད་ཀ་ན་མེ་ཏོག་སྔོན་པོའམ། ཐིག་ལེ་ནག་པོ་ཅིག་བཞག དེ་ལ་ཤེས་པ་གཏད། དེ་ཡང་ལྟ་བའི་རྟེན་མི་འགྱུར་བའི་ཡན་ལག
མིག་མི་འགྱུར་བའི་ཡན་ལག ལུས་མི་འགྱུར་བའི་ཡན་ལག སེམས་འཛིན་མེད་ལྷུག་པའི་ཡན་ལག་སྟེ། ཡན་ལག་བཞི་དང་ལྡན་པར་རྩེ་གཅིག་ཏུ་མཉམ་པར་བཞག་པས། གནས་སྦྱོངས་འབྱམས་པ་ཆོད་ཅིང་། བདེ་སྟོང་མཆོག་གི་ཏིང་ངེ་འཛིན་སྐྱེ་བར་འགྱུར་རོ། ། དེ་སྐྱེས་ན་དེ་དང་དེར་མི་སྐྱེ་བའི་གདེང་ཐོབ་ཅིང་། ཕར་ཕྱིན་ཐེག་པ་དང་སྒོ་བསྟུན་ན་སྦྱོར་ལམ་བཟོད་པ་ཐོབ་པ་ཡིན་ནོ། ། ཡང་ན་ཆམ་རྩར་མེ་ཏོག་ནག་པོའམ། ཐིག་ལེ་ནག་པོ་ལ་ཤེས་པ་གཏད།
ལྷག་ལེན་ལྷག་མ་རྣམས་ནི་སྔ་མ་དང་འདྲའོ། ། བཞི་པ་ཁམས་དགུའམ་ཏིང་ངེ་འཛིན་ལ་བརྡུགས་ན་བོགས་དབྱུང་བ་ནི། སྤྱིར་སྒོམ་ཟད་པ། སྒོམ་སྟོར་བ། སྒོམ་བརྡུགས་པ་དང་གསུམ་ལས། དང་པོ་ནི། སྒོམ་གྱི་རྒྱུ་ཟད་པ་སྟེ། ལུས་ཀྱི་རྩ་དང་བྱང་ཆུབ་ཀྱི་སེམས་ཉམས་པ་ལ་སོགས་པའོ། ། གཉིས་པ་སྔར་སྒོམ་སྟོར་རྐྱེན་གྱིས་བཙལ་བའི་སྐབས་སུ་བཤད་པ་དེ་ཉིད་དོ། ། གསུམ་པ་ནི་འདིར་འཆད་དེ།
གཞུང་ལས་ས་ཆུ་མེ་རླུང་དང་རླུང་སེམས་མཉམ་པར་འདུས་ན་ཁམས་གསུམ་ཀུན་དུ་མེ་ལྟ་བུར་སྣང་ངོ་། ། ཆུ་རླུང་དང་སྤུ་ལུས་གྲང་། རླུང་གི་རླུང་འདུ་འཕྲོད་དང་རང་འཕུར་བྱ་འབྱུང་ཞེས་དང་། ནམ་མཁའ་དང་མཉམ་པ་དང་སྤུ་ལུས་བདེ། ཞེས་པའི་གཞུང་ཚན་པ་བཞིས་བསྟན་ལ། དགོས་པ་རྣམ་པ་དགུ་ཡོད་ཀྱང་བདུན་དུ་འདུས་ཏེ། སའི་ཏིང་ངེ་འཛིན་ལ་བརྡུགས་ན་རིག་པ་སེམས་ཀྱི་རྩལ་མདའ་འཕངས་པ་ལྟ་བུའི་མན་ངག་དགོས། ཆུའི་ཏིང་ངེ་འཛིན་ལ་བརྡུགས་ན། ཆུ་ལས་ཆུ་བུར་བརྡོལ་བ་ལྟ་བུའི་མན་ངག་དགོས། མེའི་ཏིང་ངེ་འཛིན་ལ་བརྡུགས་ན་དྲོད་དང་བྲལ་བའི་མན་ངག་དགོས།
རླུང་གི་ཏིང་ངེ་འཛིན་ལ་བརྡུགས་ན། ལུས་སེམས་བཞག་པ་ལྟ་བུའི་མན་ངག་དགོས། ནམ་མཁའི་ཏིང་ངེ་འཛིན་ལ་བརྡུགས་ན། གསལ་མཐོང་བསྐྱེད་པའི་མན་ངག་དགོས། ཁམས་སྐྱོན་ཅན་གྱི་ཏིང་ངེ་འཛིན་ལ་བརྡུགས་ན་སྐྱོན་སྒྲོ་འདོགས་གཅོད་པའི་མན་ངག་དགོས། ཁམས་སྙིགས་མའི་ཏིང་ངེ་འཛིན་ལ་བརྡུགས་ན། ཁམས་དྭངས་སྙིགས་འབྱེད་པའི་མན་ངག་དགོས། དགུར་འབྱེད་ན་ཐ་མ་འདི་ལ་གསུམ་དུ་འབྱེད་དེ། རླུང་གི་དྭངས་སྙིགས་འབྱེད་པ། བདུད་རྩིའི་དྭངས་སྙིགས་འབྱེད་པ།
རྩ་ཡི་གེའི་དྭངས་སྙིགས་འབྱེད་པའོ། ། དང་པོ་སའི་ཏིང་ངེ་འཛིན་ལ་བཞི་སྟེ། ཏིང་ངེ་འཛིན་གང་ཡིན་པ་དེ་ལ་བརྡུགས་པ། བོགས་དབྱུང་བའི་མན་ངག བོགས་དབྱུང་བའོ། ། དང་པོ་བསྒོམ་པའི་སྟོབས་ཀྱིས་རང་གི་ལུས་ཀྱི་ས་རླུང་དང་སའི་ཁམས་གཉིས་ཀ་ཆེར་སྟོབས་སུ་གྱུར་པས། ཁམས་གཞན་ཐམས་ཅད་བདག་གི་དབང་དུ་བྱས་ཏེ། དཔེར་ན་ཟས་མཆོག་རོ་བརྒྱ་དང་ལྡན་པ་ཡང་ལན་ཚྭ་ཆེས་ན་ཐམས་ཅད་ལན་ཚྭའི་དབང་དུ་འགྱུར་བ་བཞིན། ས་རླུང་གི་ཏིང་ངེ་འཛིན་འབའ་ཞིག་ཏུ་གྱུར་པས། ལུས་ཉམས་སུ་ཤིན་ཏུ་ལྕི་ཞིང་ཡན་ལག་རེ་རེ་བ་ཡང་མི་ཐེག
སེམས་ཉམས་སུ་སྲ་ཐང་སེ་འདུག མཐོང་སྣང་ལ་གསེར་གྱི་ས་གཞི་ལ་སོགས་པ་འབྱུང་། རྨི་ཉམས་སུ་ཐང་ཆེན་པོ་ལ་འགྲོ་མི་ནུས་པ་ལ་སོགས་པ་འབྱུང་ངོ་། ། དེ་ལ་ལོ་དང་ཟླ་བ་དུ་མ་འདས་ན། ཁམས་འདུས་པ་དང་པོ་ནས་གཉིས་པར་མི་འཕོ། གཉིས་པ་ནས་གསུམ་པར་མི་འཕོ། རྗེས་སུ་དྲན་པ་དྲུག་གི་ཡོན་ཏན་མི་འབྱུང་། རྒྱལ་བ་སྤྲུལ་པའི་སྐུའི་ཞལ་མཐོང་བ་ལ་སོགས་པའི་ལྷག་མཐོང་གི་ཡོན་ཏན་མི་སྐྱེ་བས་གེགས་ཡིན་ནོ། ། གསུམ་པ་ནི། རིག་པ་སེམས་ཀྱི་རྩལ་མདའ་འཕངས་པ་ལྟ་བུའི་མན་ངག་ཅེས་བྱ་བ་ཡིན་ཏེ།
ས་ལམ་ཉིད་གཉེན་པོར་སྦྱིན་པར་བྱ་བ་ཡིན་པས། ལུས་དཀྱིལ་དཀྲུང་བྱ། ལག་པ་གཉིས་པུས་མོ་ལ་བཀབ། ས་རླུང་གི་གནས་ལྟེ་བ་ཡིན་པ་ལས། དེར་མི་སྒོམ་པར་སྙིང་ཁར་བསྒོམ་པའི་རྒྱུ་མཚན་ནི། བྲང་དེ་གྲུ་བཞིར་ཡོད་ལ། སའི་དཀྱིལ་འཁོར་ཡང་གྲུ་བཞིར་ཡོད་པས་ཕྱི་ནང་དུ་བསྒོམ་པའི་གདམས་པ་བྱ་བ་ཡིན་པས། རང་གི་སྙིང་ཁར་སའི་གཞུ་སེར་བ། ཁ་དོག་སེར་པོ། དབྱིབས་ཐུང་བ་ཟླ་བ་ཕྱེད་པ་ལྟ་བུ་རྒྱུད་ལྗང་ཁུ།
རྩ་དབུ་མ་རླུང་གི་རང་བཞིན་ཅན་གྱི་མདའ་ཁ་དོག་སྔོན་པོ་ཤིན་ཏུ་ཕྲ་བ། མདའི་རྩེ་མོ་གྱེན་དུ་བསྟན་པ། མེར་བཀང་བ་ཞིག་བསམ། དེ་ནས་འོག་རླུང་དྲག་ཏུ་བསྐྱོད། ལྟོ་བ་ཚིགས་པ་ལ་ལྷན་ལྷན་པ་ལན་གསུམ་བྱས་པས་སྙིང་ཁའི་རླུང་དེ་ཆེར་གཡོས་ནས་དབུ་མའི་མདའ་དེ་གྱེན་ལ་དྲག་ཤུལ་དུ་ཁྱུག་གིས་སོང་ནས་སྤྱི་གཙུག་གི་ཧཾ་ལ་ཕོག་པས། ཧཾ་ལས་བྱང་སེམས་ཐིག་ལེ་རྡོག་མ་གསུམ་བབས་པས། གཅིག་ཆང་བཟུང་ལ། གཉིས་མཆོག་མ་གཉིས་ལ་ཕོག་པས། སྙིང་ཁའི་གཞུ་དེ་ཡང་རིམ་གྱིས་རིམ་གྱིས་གཡོས་ནས་མགྲིན་པའི་བར་དུ་བྱོན། དེ་ནས་སྟེང་རླུང་ཅུང་ཟད་མནན་པས་ཡང་མར་སྙིང་ཁར་བྱོན་པ་སོགས་སྔ་མ་དང་འདྲ།
འོན་ཀྱང་དམིགས་པ་དང་པོ་མ་གཏོགས་པ་གཞན་རྣམས་ལ་མདའ་གཞུའི་སྦྱོར་བ་དང་། སྤྱི་གཙུག་གི་ཧཾ་ཡིག་ལས་བྱང་སེམས་རྡོག་མ་འབབ་པ་སོགས་མེད་དོ། ། བཞི་པ་ནི་དེ་ལྟར་བསྒོམས་པས་ཁམས་དགུ་པོ་ཐམས་ཅད་ཆ་མཉམས་ཏེ་དབུ་མར་འཇུག་རུང་དུ་བྱས། སྔར་གྱི་ཉམས་སྐྱོན་ཅན་དེ་རྒྱུན་ཆད། སླར་དྲོད་ཆེན་པོ་སྐྱེ་བའམ། ཅ་ཅོའི་སྒྲ་དྲག་པོ་འདོན་པའམ། རང་གི་ལུས་རེས་ཐུང་དུ་སོང་བ་སྙམ་བྱེད། རེས་རིང་དུ་སོང་བ་སྙམ་བྱེད། རེས་སྦོམ། རེས་ཕྲ་རུ་སོང་བ་སྙམ་བྱེད་པ་དང་།
གཞན་ཡང་དུ་བ་ལ་སོགས་པའི་རྟགས་ལྔ་དང་། རིགས་དྲུག་གི་གྲོང་ཁྱེར་མཐོང་བ་ལ་སོགས་པ་མཐོང་སྣང་གི་ཉམས་དུ་མ་འཆར། རྒྱལ་བ་སྤྲུལ་པའི་སྐུའི་ཞལ་མཐོང་བ་ལ་སོགས་པ་ལྷག་མཐོང་གི་ཏིང་ངེ་འཛིན་བསམ་གྱིས་མི་ཁྱབ་པ་སྐྱེ་བར་འགྱུར། གཉིས་པ་ལ་སྔ་མ་ལྟར་བཞི་ལས། དང་པོ་ནི། སྒོམ་པའི་སྟོབས་ཀྱིས་རང་གི་ལུས་ཀྱི་ཆུ་རླུང་དང་ཆུའི་ཁམས་སྟོབས་འཕེལ་བས། ཁམས་གཞན་ཐམས་ཅད་བདག་གི་དབང་དུ་བྱས་ཏེ། ཆུའི་ཏིང་ངེ་འཛིན་འབའ་ཞིག་ཏུ་གྱུར་པས། ལུས་ཉམས་སུ་སྤུ་ལུས་ཐམས་ཅད་གྲང་ཞིང་བསིལ་སྐབས་སུ་ཁ་ཕྲུ་བཏབ་པ་ལྟ་བུ་འབྱུང་། སྔར་བས་ངོམ་པ་སླ།
སྐབས་སུ་སྣོད་དུ་ཆུ་བླུགས་པ་བཞིན་བོ་དོགས་པའི་ཡོམ་ཡོམ་བྱེད། མཐོང་སྣང་དུ་རྒྱ་མཚོ་ཆེན་པོ་བཞི་ལ་སོགས་པ་མཐོང་། ཁམས་གསུམ་ཆུ་རུ་མཐོང་། རྨི་ཉམས་སུ་ཆུ་ཆེན་པོ་ལ་མི་ཐར་བ་དང་། གྲུ་འཛུགས་པ་དང་། རྐྱལ་བྱེད་པ་ལ་སོགས་རྨིའོ། ། གཉིས་པ་བརྡུགས་པ་ནི་སྔ་མ་དང་འདྲ། གསུམ་པ་བོགས་དབྱུང་བའི་མན་ངག་ནི། ཆུ་ལས་ཆུ་བུར་རྡོལ་བ་ལྟ་བུ་ཞེས་པའི་མན་ངག་ཡིན་ཏེ། ཆུ་ལ་ཆུ་ཉིད་གཉེན་པོར་སྦྱིན་པར་བྱ་བ་ཡིན་པས།
ལུས་དཀྱིལ་དཀྲུང་། ལག་པ་གཉིས་པུས་མོ་ལ་བཀབ། ཆུ་རླུང་གི་གནས་སྙིང་ཁ་ཡིན་པ་ལ། དེར་མི་བསྒོམ་པར་ལྟེ་བར་བསྒོམ་པའི་རྒྱུ་མཚན་ནི། ལྟེ་བ་ཟླུམ་པོར་ཡོད་ལ། ཆུའི་དཀྱིལ་འཁོར་ཡང་ཟླུམ་པོར་ཡོད་པས། ལྟེ་བའི་གནས་སུ་ཆུའི་དཀྱིལ་འཁོར་ཁ་དོག་དཀར་པོ་མེ་ལོང་ཙམ་ཞིག་བསྒོམ། འོག་རླུང་ཅུང་ཟད་འཐེན་པས་ཆུ་དེ་ལ་ཆུ་བུར་རྔུལ་ཆུའི་རྡོག་མ་ལྟ་བུ་གསུམ་རྒྱུན་མར་བྱུང་། སྙིང་ཁའི་བར་དུ་སོང་སྟེ་རིམ་གྱིས་བསྡད། སྙིང་ཁར་གནས།
དེ་ནས་སྟེང་རླུང་ཅུང་ཟད་མནན་པས་ཆུའི་ཆུ་བུར་གསུམ་པོ་དེ་མར་སོང་བས། འོག་མ་དེ་ཆུའི་དཀྱིལ་འཁོར་ལ་སྔར་ཐིམ། དེའི་རྗེས་སུ་བར་མ་དེ་ཐིམ། དེའི་རྗེས་སུ་རྟིང་མ་དེ་ཐིམ་མོ། ། བཞི་པ་བོགས་དབྱུང་བ་ནི་སྔ་མ་དང་འདྲའོ། ། གསུམ་པ་ལ་སྔར་ལྟར་བཞི་ལས། སྒོམ་པའི་སྟོབས་ཀྱིས་མེ་རླུང་དང་མེ་ཁམས་སྟོབས་འཕེལ་བས་ཁམས་དགུ་པོ་ཐམས་ཅད་བདག་གི་དབང་དུ་བྱས་ཏེ་མེ་རླུང་གི་ཏིང་ངེ་འཛིན་འབའ་ཞིག་ཏུ་གྱུར་པས་ལུས་ཉམས་སུ་སྤུ་ལུས་ཐམས་ཅད་ཚ་ཞིང་འབྲབ། དྲོད་ཤིན་ཏུ་ཆེ་ཞིང་རྔུལ་རྒྱུན་མི་འཆད་དུ་འབྱུང་། སེམས་ཉམས་དང་མཐོང་སྣང་དུ་ཁམས་གསུམ་ཐམས་ཅད་མེ་འབར་བར་མཐོང་། ནགས་ལ་མེ་འཆེད་པ་ལ་སོགས་པ་མཐོང་།
རྨི་ཉམས་སུ་གྲོང་ཁྱེར་ཚིག་པ་ལ་སོགས་པ་འབྱུང་། གཉིས་པ་དེ་ལ་བརྡུགས་པ་ནི་སྔ་མ་དང་འདྲ། གསུམ་པ་བོགས་དབྱུང་བའི་མན་ངག་ནི། དྲོད་དང་བྲལ་བའི་མན་ངག་ཅེས་བྱ་བ་ཡིན་ནོ། ། ལུས་ཀྱི་གནད་དཀྱིལ་དཀྲུང་ཡངས་པར་བཅའ། ལག་པ་གཉིས་པུས་མོ་ལ་བཀབ། སེམས་ཀྱི་གནད་རླུང་གི་རླུང་གསང་གནས་ན་ཡོད་པ་དེ་ཡར་བསྟོད་དེ་བསྒོམས་པ་ནི། ལྟེ་བའི་འོག་སོར་བཞི་རླུང་གི་རང་བཞིན་རྡོ་རྗེ་རྒྱ་གྲམ་སྔོན་པོ་གཡོ་བཞིན་པ་གཅིག་བསམ། དེའི་ར་རྩེ་བཞི་ལ་ཡཾ་ཡིག་སྔོན་པོ་གཡོ་བཞིན་པ་བཞི་ཁ་ཐུར་ལ་བལྟས་ཏེ་འཕྱང་བར་བསམ། དེ་ནས་འོག་རླུང་ཅུང་ཟད་བསྐྱོད་པས།
ཡཾ་བཞི་པོ་གཡོས་པས་རྡོ་རྗེ་རྒྱ་གྲམ་གཡོས་ཏེ་ཡར་ལ་སོང་ལྟེ་བར་སླེབ། དེ་ནས་སྙིང་ཁར་སླེབ། དེ་ནས་མཆན་ཁུང་དུ་སླེབ། དེ་ནས་མགྲིན་པར་སླེབ་པར་བསམ། སྟེང་གི་རླུང་ཁ་ནས་སྒྲ་བཅས་སུ་བཏང་བའམ། སྒྲ་བཅས་སུ་དྲང་ཞིང་། ཡང་སྔར་གྱི་གནས་སུ་མས་རིམ་གྱིས་གཡོས་ཏེ་བྱོན་པར་བསམ། དེ་ལྟར་ཡང་བསྒོམ། སྙིང་རླུང་དུ་འགྱུར་བས་འགྲིན་པ་ཡན་ཆད་དུ་མི་འགྲོ་བར་བྱ། བཞི་པ་བོགས་དབྱུང་བ་ནི་སྔ་མ་དང་འདྲ།
བཞི་པ་ལ་སྔར་ལྟར་བཞི་ལས། དང་པོ་ནི། སྒོམ་པའི་སྟོབས་ཀྱིས་རང་གི་ལུས་ཀྱི་རླུང་གི་རླུང་དང་། རླུང་གི་ཁམས་གཉིས་ཀ་སྟོབས་སུ་གྱུར་པས། ཀུན་གཞི་བྱིན་གྱིས་བརླབས་ཏེ་ལུས་ལ་གནད་དུ་བསྣུན་པས། ལུས་ཉམས་སུ་རྟ་ལྟར་མགྱོགས། སེམས་ལ་གནད་དུ་བསྣུན་པས་ཤེས་པ་སྐད་ཅིག་ཀྱང་མི་གནས་པར་འཕྲོ་འདུ་དུ་མ་བྱེད། ཏིང་ངེ་འཛིན་སྟོར་ཏེ་གཉིད་ཀྱང་འཆག གལ་ཏེ་གཉིད་བྱུང་ཡང་། རྨི་ཉམས་སུ་རང་འཕུར་བྱའི་ཁྱུ་མང་པོ་འབྱུང་།
རྟ་ཁྱུ་མང་པོ་འགྲོགས་ཤིང་འགྲོ་བ་སོགས་རྨི། ཁམས་གསུམ་རླུང་འཚུབ་ཙམ་དུ་མཐོང་། འོ་ན་སྒོམ་སྟོར་རྐྱེན་གྱིས་བཙལ་བ་དང་ཁྱད་པར་ཅི་ཡོད་ཅེ་ན། དེ་ནི་རོ་རྐྱང་གཉིས་སུ་རླུང་སེམས་ཞུགས་པ་ཡིན་པས་གནས་ལ་ཡང་ཁྱད་པར་ཡོད་ཅིང་། སེམས་གཙོ་ཆེ་སྟེ་ཏིང་ངེ་འཛིན་ཡུན་ཐུང་། དེ་ནི་རླུང་གི་རླུང་གཅིག་པུའི་ཉམས་ཡིན་ལ། འདིར་ནི་རླུང་གི་རླུང་དང་རླུང་གི་ཁམས་གཉིས་ཀ་ཆ་མཉམ་སྟོབས་འཕེལ་བའི་ཉམས་ཡིན་ལ། སྐྱེ་བའི་རྒྱུ་མི་གཅིག་པའི་ཕྱིར་རོ། ། གཉིས་པ་དེ་ལ་བརྡུགས་པ་ནི་སྔ་མ་དང་འདྲ། གསུམ་པ་བོགས་དབྱུང་བའི་མན་ངག་ནི།
ལུས་སེམས་བཞག་པ་ལྟ་བུའི་མན་ངག་ཅེས་བྱ་བ་ཡིན་ནོ། ། ལུས་ས་ལ་བོར་ཐབས་སུ་སེམས་ནམ་མཁའ་ལ་ཡལ་བ་ལྟ་བུ་ཞེས་བྱ་སྟེ། རི་རྩེ་ལྟ་བུ་ས་མཐོན་པོ་ཞིག་ཏུ་སྟན་བཏིངས་ལ། རང་གན་རྐྱལ་དུ་ཉལ་ནས་ལུས་ཀྱི་ཡན་ལག་ཐམས་ཅད་ས་ལ་ཐར་གྱིས་བརྐྱང་། སེམས་ནམ་མཁའ་སྟོང་པ་དང་རོ་གཅིག་ཏུ་བྱ་བའི་ཕྱིར། མིག་ནམ་མཁའ་ལ་ཧ་རེ་བལྟས་ལ་ཤེས་པ་གཏད་སོ་མེད་པར་ནམ་མཁའ་སྟོང་པ་ལ་ལྷུག་པར་བཞག རླུང་གི་གནད་དགང་བའི་ཡན་ལག་ཅི་རིགས་པ་དང་བསྟུན། བཞི་པ་བོགས་དབྱུང་བ་ནི་སྔ་མ་དང་འདྲ། ལྔ་པ་ནི་སྔར་ལྟར་བཞི་ལས། དང་པོ་ནི་སྒོམ་པའི་སྟོབས་ཀྱིས་ནམ་མཁའི་ཁམས་དང་ནམ་མཁའི་རླུང་སྟོབས་འཕེལ་བས།
ཁམས་གཞན་ཐམས་ཅད་དེའི་དབང་དུ་བྱས་ཏེ་ནམ་མཁའི་ཏིང་ངེ་འཛིན་འབའ་ཞིག་ཏུ་གྱུར་པ་ལས་སེམས་ཉམས་སུ་སྟོང་ཤས་ཆེ། ལུས་ཉམས་སུ་ཚེར་མ་ཟུག་པ་དང་། ཟ་ལྕག་གིས་བྲབས་པ་ལ་སོགས་པ་སྡུག་བསྔལ་གྱི་རྐྱེན་གྱིས་ཀྱང་མི་གནོད་པར་སྤུ་ལུས་བདེ་ཞིང་ཚིམ། རྨི་ཉམས་སུ་རྩིག་པ་དང་རི་ལ་སོགས་པ་གང་ལ་ཡང་ཐོགས་པ་མེད་པ་འབྱུང་། གཉིས་པ་དེ་ལ་བརྡུགས་པ་ནི་སྔ་མ་དང་འདྲ། གསུམ་པ་བོགས་དབྱུང་བའི་མན་ངག་ནི། གསལ་མཐོང་བསྐྱེད་པའི་མན་ངག་ཡིན་ཏེ། ནམ་མཁའི་གཉེན་པོར་ནམ་མཁའ་ཉིད་སྦྱིན་པར་བྱ་བ་ཡིན་པས། ལུས་ཀྱི་གནད་དཀྱིལ་དཀྲུང་ངམ་ཙོག་པུར་བྱ། སེམས་ཀྱི་གནད་ལྟེ་བ་ནས་བཟུང་སྟེ་སྤྱི་གཙུག་གི་ཚངས་སྒོའི་བར་དུ་དབུ་མ་ཤིན་ཏུ་ཆ་ཕྲ་བ་རྟ་རྔའི་ཚད་ཙམ་ཁ་དོག་སྔོན་པོ་དྲང་ཐང་བ་ཅུང་ཟད་ཁྲི་ལེ་གཡོ་བ་དང་བཅས་པ་བསམ།
དེ་ནས་འོག་རླུང་བསྐྱོད་དེ་རླུང་རན་ཚད་དུ་ཁ་སྦྱར་ནས་ཚངས་པའི་སྒོར་སོང་ཏེ། བུ་ག་ཆེ་ཆུང་ཅི་རིགས་པ་སིང་བྱུང་བར་བསམ། དེ་ནས་དབུ་མའི་ནང་ནས་ཡར་བལྟས་ཏེ་ཚངས་པའི་སྒོའི་སྟེང་གི་ཐད་ཀའི་ནམ་མཁའ་དེ་ལ་སེམས་རྩེ་གཅིག་ཏུ་མཉམ་པར་བཞག དེ་ནི་ཕྱི་དང་ནང་གི་ནམ་མཁའ་བསྲེ་བའི་མན་ངག་ཡིན་ནོ། ། བཞི་པ་བོགས་བྱུང་བ་ནི་དེ་ལྟར་ཡང་དང་ཡང་དུ་བསྒོམས་པས། ཕྱིའི་ནམ་མཁའི་ཁམས་དེས་ཁམས་གཞན་ཐམས་ཅད་ཆ་མཉམ་སྟེ་དབང་དུ་བྱས་ནས་དབུ་མ་ལ་སོགས་པར་སྟོབས་སུ་གྱུར་ཏེ། ཁམས་འདུས་པ་གསུམ་གྱི་ལམ་ཆོད་ཅིང་རྗེས་དྲན་དྲུག་ཤེས་པ་ལ་སོགས་པ་ལྷག་མཐོང་གི་ཏིང་ངེ་འཛིན་དུ་མ་སྐྱེའོ། ། དྲུག་པ་ནི་སྔར་ལྟར་བཞི་ལས། དང་པོ་ནི། ནམ་མཁའི་ཁམས་གཉིས་ཀ་སྐྱོན་ཅན་ཡིན་ཏེ།
ནམ་མཁའི་ཁམས་ནི་བཟུང་དཀའ་བ་དང་། རྣམ་པར་ཤེས་པའི་ཁམས་ནི་སྦྱང་དཀའ་བ་ཡིན། དེ་ཡིན་ཏེ་ས་རླུང་དང་། ཆུ་རླུང་ལ་སོགས་པ་ཟིན་པར་དང་པོ་ཉིད་ནས་ནམ་མཁའི་རླུང་ཟིན་པ་མི་སྲིད་པའི་ཕྱིར་དང་། ད་ལྟ་ནས་བཟུང་སྟེ། བཅུ་གསུམ་རྡོ་རྗེ་འཛིན་པའི་ས་མ་ཐོབ་ཀྱི་བར་རྣམ་པར་རྟོག་པ་རེས་འགག་པ་སྙམ་བྱེད་ཀྱང་རེས་སྐྱེ་བས། རྣམ་རྟོག་འགྲོ་ལྡོག་བྱེད་པའི་ཕྱིར་རོ། ། དེ་ཡང་རྣམ་པར་ཤེས་པ་གཉིས་པོ། རྟེན་དང་བརྟེན་པའོ། ། དང་པོ་ནི།
རྣམ་པར་ཤེས་པའི་རྟེན་དུ་གྱུར་པའི་བྱང་ཆུབ་སེམས་ཀྱི་ཐིག་ལེ་རང་གི་ལུས་ཀྱི་ཆ་སོ་སོ་ན་ཡོད་པ་རྣམས་སོ། ། དེ་ཡང་རྩ་རྒྱུད་ལས། རྩ་ནི་གཉིས་གཉིས་རྣལ་འབྱོར་མ། ། རེ་རེའི་རྣམ་པ་རྣམས་སུ་བརྗོད། ། རྐྱང་མ་རོ་མ་ཀུན་འདར་མ། ། བདག་མེད་རྣལ་འབྱོར་མ་ཞེས་བརྗོད། ། ཅེས་སོགས་གསུངས་པ་ལྟར་ཡར་ངོའི་ཚེས་གཅིག་ལ་སྐྱེས་པའི་རྐང་པ་གཡས་པའི་མཐེ་བོང་ལ་ཐིག་ལེ་འཕེལ། དེ་ཨ་ལིའི་ཐོག་མ་ཨ་ཐུང་གི་གཟུགས་སུ་གནས། བུད་མེད་ཀྱི་རྐང་པ་གཡོན་པའི་མཐེ་བོང་ལ་འཕེལ། དེ་ཡང་ཨ་ལི་དང་པོའི་གཟུགས་སུ་གནས།
དེ་བཞིན་དུ་ཚེས་གཉིས་ནས་བཅུ་བཞིའི་བར་དུ་གཡས་ཀྱི་བྱིན་པ་དང་། གཡས་ཀྱི་བརླ་དང་། གཡས་ཀྱི་གསང་གནས་དང་། གཡས་ཀྱི་ལྟེ་བ་དང་། གཡས་ཀྱི་ནུ་མ་དང་། གཡས་ཀྱི་སྙིང་ཁ་དང་། གཡས་ཀྱི་མགྲིན་པ་དང་། གཡས་ཀྱི་ལག་པ་དང་། གཡས་ཀྱི་མཆུ་དང་། གཡས་ཀྱི་འཁུར་ཚོས་དང་།
གཡས་ཀྱི་མིག་དང་། གཡས་ཀྱི་རྣ་བ་དང་། གཡས་ཀྱི་སྣ་རྣམས་སུ། ཨ་ལི་གཉིས་པ་དང་། གསུམ་པ་དང་། བཞི་པ་ལ་སོགས་པའི་གཟུགས་ཀྱི་ཐིག་ལེ་འཕེལ། ཚེས་བཅོ་ལྔ་ལ་ཆ་གཉིས་ཡོད་པའི་ཉིན་མོའི་ཆ་ལ་སྐྱེས་པའི་གཡས་རོ་མའི་སྟེང་ན་གནས། བུད་མེད་གཡོན་རྐྱང་མའི་སྟེང་ན་གནས། མཚན་མོའི་ཆ་ལ་ཕོ་མོ་གཉིས་ཀའི་ཐིག་ལེ་སྤྱི་གཙུག་ཀུན་འདར་གྱི་སྟེང་དུ་ཨཿཚེག་དྲག་ཅན་གྱི་གཟུགས་སུ་གནས། མར་ངོའི་ཚེས་གཅིག་ལ་སྐྱེས་པའི་རྐང་པ་གཡོན་པའི་མཐེ་བོང་།
བུད་མེད་ཀྱི་གཡས་ཀྱི་མཐེ་བོང་ནས་ཐིག་ལེ་འཕེལ། དེ་ཡང་ཐིག་ལེ་དེ་ཉིད་ཨ་ཐུང་ངུའི་གཟུགས་སུ་གནས། དེ་བཞིན་དུ་སྐྱེས་པའི་གཡོན་གྱི་བྱིན་པ་དང་། བརླ་དང་། གསང་གནས་དང་། ལྟེ་བ་དང་། ནུ་མ་དང་། སྙིང་ཁ་དང་། མགྲིན་པ་དང་། ལག་པ་དང་།
གཡོན་གྱི་མཆུ་དང་། འཁུར་ཚོས་དང་། མིག་དང་། རྣ་བ་དང་། སྣ་དང་། གཡོན་གྱི་ཀླད་པ་རྣམས་སུ་འཕེལ། གནམ་སྟོང་ཉིན་མཚན་གྱི་ཆ་གཉིས་ཡོད་པས་ཉིན་མོའི་ཆ་ལ་སྐྱེས་པའི་གཡོན་རྐྱང་མའི་སྟེང་ན་གནས། བུད་མེད་ཀྱི་གཡས་རོ་མའི་སྟེང་ན་གནས། མཚན་མོའི་ཆ་ལ་གཉིས་ཀའི་སྤྱི་གཙུག་ཀུན་འདར་གྱི་སྟེང་དུ་ཨཿཚེག་དྲག་ཅན་གཉིས་སྡོམས་ཏེ་ཡབ་ཀྱི་ངོ་བོ་ཧཱུྃ་གི་དབྱིབས་སུ་གནས། ནམ་མཁའི་རླུང་ཟིན་པ་དང་མཉམ་དུ་རྐང་པ་གཡས་པའི་མཐེ་བོང་གི་ནང་དུ་ཐིག་ལེ་འཕེལ་བ་དུས་མཉམ་ན།
སྟོང་གསལ་གྱི་ཏིང་ངེ་འཛིན་རྒྱུན་མི་འཆད་པ་སྐྱེ་ཞིང་། སྙིང་པོའི་ཨར་རླུང་སེམས་ཐིམ་པ་བས་ཀྱང་སྟོབས་ཆེ་བའི་ཉམས་མྱོང་རྒྱུན་རིང་བ་སྐྱེ་བ་ཡིན་ནོ། ། དེ་ཡང་རླུང་སྟོབས་ཆེ་ན་སྟོང་ཉམས་ཤུགས་ཆེ་བར་སྐྱེ། ཐིག་ལེ་ཤུགས་ཆེ་ན་གསལ་ཉམས་སྟོབས་ཆེ་བར་སྐྱེ། སྐབས་འགར་རེས་འཇོག་ཏུ་སྐྱེ་བ་ཡང་སྲིད་དོ། ། གཉིས་པ་དེ་ལ་བརྡུགས་པ། འདི་ནི་ཉམས་སྐྱོན་མེད་ཡིན་ཡང་། དེ་ལ་ལོ་དང་ཟླ་བ་ལ་སོགས་པ་དུ་མ་འདས་ན། ལྷག་མཐོང་གི་ཏིང་ངེ་འཛིན་གཞན་སྐྱེ་བའི་གེགས་བྱེད་པས་གྲུབ་མཐའ་སྙོགས་པས་སྐྱོན་མེད་སྐྱོན་ཅན་དུ་འགྱུར་བའི་དུས་ཞེས་བྱ། གསུམ་པ་བོགས་དབྱུང་བའི་མན་ངག་ནི།
སྐྱོན་སྒྲོ་འདོགས་བཅད་པའི་མན་ངག་སྟེ། ལུས་ཀྱི་གནད་དཀྱིལ་དཀྲུང་ངམ་ཙོག་པུ་བྱ། སེམས་ཀྱི་གནད་རང་གི་སྙིང་ཁར་རྩ་གསུམ་འཛོམ་པའི་མདུད་པ་ཐུགས་རྡོ་རྗེ་བསྐྱེད་པའི་ཧཱུྃ་ཡིག་དེ། སེམས་ཀྱིས་ཧྲི་སྔོ་སྐྱ་གཅིག་ཏུ་བསྒྱུར། དེའི་འོག་ཏུ་ཡོན་ཏན་གྱི་རྩ་ཁྱི་མོ་ཉལ་བ་ལྟ་བུ་ནང་སྟོང་པ་བསམ། དེ་ལས་རྣམ་ཤེས་ཚོགས་བརྒྱད་དང་འབྲེལ་བའི་བག་ཆགས་ཀྱི་རྩ་བརྒྱད་གྱེས་ནས་མིག་ལ་སོགས་པ་དབང་པོའི་སྒོ་རྣམས་སུ་ཟུག་པ། དེའི་སྟེང་དུ་གཡོན་རྐྱང་མའི་ཆ་ཤས་ཀྱི་རྩ་མདུད་ཡོན་ཏན་གྱི་རྩ་གཡེར་མ་ཁ་བྱེ་བ་ལྟ་བུ་ཁ་དོག་སྣ་ཚོགས་པ་ཁམས་དགུའི་དྭངས་མས་གང་བ་གསལ་གདབ། དེ་ནས་རླུང་གི་གནད་དང་པོར་འོག་རླུང་བསྐྱེད་ཅིང་། དེ་ནས་སྟེང་རན་ཚད་དུ་ཁ་སྦྱར་བར་ཧྲི་གཡོས། དེས་ཧྲི་ཡིག་གི་འོག་ཡོན་ཏན་གྱི་རྩ་ཁྱི་མོ་ཉལ་བའི་སྟེང་ན་ཡོད་པའི་ཡོན་ཏན་གྱི་རྩ་གཡེར་མ་ཁ་བྱེ་བ་ལྟ་བུ་དེ་ལ་བསྣུན་པས།
རྩ་དེ་ཉིད་འདར་ཁྲིལ་ཁྲིལ་གཡོས་པར་བསམ། དེ་ལ་བདུད་རྩི་འོ་མའི་རྒྱུན་ལྟར་བབས་པས་ཡོན་ཏན་གྱི་རྩ་ཁྱི་མོ་ཉལ་བ་ལྟ་བུ་དེའི་ནང་ཁེངས་པར་བསམ། དེ་ལས་རྣམ་པར་ཤེས་པའི་ཚོགས་བརྒྱད་དང་འབྲེལ་བའི་བག་ཆགས་ཀྱི་རྩ་བརྒྱད་རྣམས་སུ་ཕར་ཁམས་དྭངས་མ་གློ་བ་བརྒྱངས་པ་ལྟར་རྒྱས་ཏེ། དབང་པོའི་སྒོ་ཐམས་ཅད་དུ་ཁམས་དྭདངས་མའི་ཐིག་ལེ་བབས། དང་པོ་མིག་དང་འབྲེལ་བའི་རྩ་ནང་སོང་ནས་མིག་གི་རྣམ་པར་ཤེས་པའི་རྟེན་དུ་གྱུར་པའི་རྩ་དེ་ལ་ཐབས་ཀྱི་རྩ་དེ་དང་ཤེས་རབ་ཀྱི་རྩ་གཉིས་ཡོད་པ་ལ། ཐབས་ཀྱི་རྩ་ནི་ས་སྙིང་གི་ས་བོན་ཀྵིཾ་དང་། ཤེས་རབ་ཀྱི་རྩ་མཾ་གཉིས་པོ་དེ་སྙིང་ཁའི་དྭངས་མས་གང་བས། མིག་གི་མངོན་ཤེས་ཤར་ཁམས་གསུམ་གྱི་གཟུགས་ཉེ་རིང་མེད་པར་མཐོང་། དེ་བཞིན་དུ་རྣ་བའི་རྣམ་ཤེས་ཀྱི་རྟེན་ཕྱག་རྡོར་གྱི་ས་བོན་ཛྲིཾ་དང་། ཤེས་རབ་ཀྱི་རྩ་ཌཾ་གཉིས་པོ་སྙིང་ཁའི་དྭངས་མས་གང་བས་སྣའི་མངོན་ཤེས་ཤར་ཁམས་གསུམ་གྱི་སྒྲ་ཉེ་རིང་མེད་པར་ཐོས།
སྣ་ལ་ཐབས་ཀྱི་རྩ་ནི་ས་སྙིང་གི་ས་བོན་ཁཾ་དང་། ཤེས་རབ་ཀྱི་རྩ་པཾ་གཉིས་སུ་སྙིང་ཁའི་དྭངས་མས་གང་བས་སྣའི་མངོན་ཤེས་ཤར་ཏེ། ཁམས་གསུམ་གྱི་དྲི་ཉེ་རིང་མེད་པར་ཚོར་ཏེ། ལྕེ་ལ་ཐབས་ཀྱི་རྩ་འཇིག་རྟེན་དབང་ཕྱུག་གི་ས་བོན་གཾ་དང་། ཤེས་རབ་ཀྱི་རྩ་རཾ་གཉིས་པོ་སྙིང་ཁའི་དྭངས་མས་ཁེངས་པས་ལྕེའི་མངོན་ཤེས་ཤར་ཏེ། ཁམས་གསུམ་གྱི་རོ་ཉེ་རིང་མེད་པར་མྱོང་བའོ། ། དཔྲལ་བར་ཐབས་ཀྱི་རྩ་སྒྲིབ་པ་རྣམ་སེལ་གྱི་ས་བོན་ཀཾ་དང་། ཤེས་རབ་ཀྱི་རྩ་ཨཾ་གཉིས་པོ་སྙིང་ཁའི་དྭངས་མས་གང་བས། ལུས་ཀྱི་མངོན་ཤེས་ཤར་ཏེ་ཁམས་གསུམ་གྱི་རེག་བྱ་ཐམས་ཅད་ཉེ་རིང་མེད་པར་ལོངས་སྤྱོད་ནུས། གསང་གནས་ཀྱི་དཀྱིལ་འཁོར་ཁམས་དྭངས་མས་གང་བ་ན།
ཁམས་གསུམ་གྱི་ལྷ་མོ་ཐམས་ཅད་ཀྱི་སྦྱོར་བའི་བདེ་བ་ལ་ལོངས་སྤྱོད་ནུས། ཡུལ་ཉེར་བཞིའི་ཡི་གེར་ཁམས་དྭངས་མ་འདུས་ན་མཁའ་འགྲོ་མ་དཔག་ཏུ་མེད་པ་མཐོང་བ་ལ་སོགས་པའི་ཡོན་ཏན་དུ་མ་འབྱུང་བའོ། ། བཞི་པ་བོགས་དབྱུང་བ་ནི། བཤད་མ་ཐག་པའི་ཡོད་ཏན་དེ་རྣམས་སོ། ། བདུན་པ་ནི་སྔར་ལྟར་བཞི་ལས། དང་པོ་ཁམས་སྙིགས་མའི་ཏིང་ངེ་འཛིན་གང་ཡིན་པ་ནི། ལུས་ཉམས་དང་སེམས་ཉམས་གཉིས་ཀ་ལ་རྩ་དང་ཡི་གེ་དང་། བདུད་རྩི་དང་རླུང་བཞི་པོ་ཡང་དྭངས་ཤིང་སྙིགས་མར་སོང་བས་ཁམས་འདུས་པ་དང་པོའི་ཉམས་ཇི་ལྟ་བ་བཞིན་དུ་སྐྱེ་ཞིང་། ཅུང་ཟད་དྭངས་པས་ཁམས་འདུས་པ་བར་མའི་ཉམས་ཇི་ལྟ་བ་བཞིན་དུ་སྐྱེའོ། ། གཉིས་པ་དེ་ལ་བརྡུགས་པ་ནི།
ཁམས་འདུས་པ་དང་པོ་ནས་གཉིས་པར་མི་འཕོ། གཉིས་པ་ནས་གསུམ་པར་མི་འཕོ། མཐོང་སྣང་དང་ཐོས་སྣང་ལ་སོགས་པའི་ལྷག་མཐོང་གི་ཡོན་ཏན་གཞན་མི་སྐྱེ་བའོ། ། གསུམ་པ་བོགས་དབྱུང་བའི་མན་ངག་ནི། དྭངས་སྙིགས་རྣམ་གསུམ་འབྱེད་པའི་མན་ངག་དགོས་ཏེ། དེ་ལ་ལམ་གྱི་ས་མཚམས་ཀྱི་མིང་གིས་རྣམ་པར་བཞག་ན། ཁམས་འདུས་པ་དང་པོ་ལ་གཏུམ་མོ་དྲོད་རྟགས་ཀྱིས་ལམ་ཁྲིད། བར་པ་ལ་ཐིག་ལེ་བདེ་སྟོང་ཉམས་ཀྱིས་ལམ་ཁྲིད། ཐ་མ་ལ་སྐྱོན་མེད་གཉུག་མ་ཡེ་ཤེས་ཀྱིས་ལམ་ཁྲིད་པའོ། ། དེ་ཡང་ཉམས་ལེན་གྱི་གནད་གཉིས་ཀྱིས་འགྲོ་སྟེ།
དྭངས་སྙིགས་འབྱེད་པ་དང་། བྱིན་གྱིས་བརླབ་པའི་ཐུན་བསྒོམ་པའོ། ། དང་པོ་ལ་ཐོག་མར་རླུང་གི་དྭངས་སྙིགས་འབྱེད། དེ་ཕྱེད་ནས་གཏུམ་མོ་བསྒོམ་པ་ལ་དབང་ཐོབ། ཉམས་གསལ་སྟོང་གི་ཏིང་ངེ་འཛིན་མཐའ་དབུས་མེད་པ་འཆར། དེ་ནས་ཁམས་ཀྱི་དྭངས་སྙིགས་འབྱེད། དེ་ཕྱེད་ན་ཐིག་ལེ་ལ་དབང་ཐོབ། ཐིག་ལེའི་ཡོན་ཏན་ཟླ་བ་ཤར་བ་ལྟ་བུ་འབྱུང་། དེ་ནས་རྩའི་དྭངས་སྙིགས་འབྱེད། དེ་ཕྱེད་ན་དབུ་མ་ལ་དབང་ཐོབ།
བཅོས་མིན་སེམས་ཀྱི་ངོ་བོ་ལ་སོགས་པའི་ཏིང་ངེ་འཛིན་མཉམ་རྗེས་མེད་པ་འབྱུང་། དེ་ཡང་ཐོག་མར་རླུང་གི་དྭངས་སྙིགས་མ་ཕྱེ་ན་བདུད་རྩི་དང་རྩའི་དྭངས་སྙིགས་མི་ཕྱེད་པས། དང་པོར་རླུང་གི་དྭངས་སྙིགས་འབྱེད་པ་ནི། ཟླ་བ་གང་ཡང་རུང་བའི་ཚེས་གཅིག་གི་ཐོ་རངས་རླུང་གཡས་ནས་རྒྱུ་བ་ནས་བཟུང་ནས་སྲོག་རྩོལ་གྱི་རླུང་ཁུག་པ་ཉི་ཤུ་རྩ་གཅིག་ཐུན་བཞིའི་ངེས་པས་ཟླ་བ་གཅིག་ཏུ་བསྒོམ་པར་བྱ། དབང་པོ་རབ་ལ་ནི་དེས་དྭངས་སྙིགས་ཕྱེད་ཏེ་རྣམ་པར་ངེས་པ་དང་། རྒྱུ་བ་གསལ་བ་གཉིས་རྟག་ཏུ་འབྱུང་། དེ་ཡང་རླུང་སོ་སོའི་ཁ་དོག་མཐོང་བ་དང་། རིང་ཐུག་གི་སོང་ཚད་མཐོང་བ་དང་། གནས་སྟེང་འོག་སོགས་ནས་རྒྱུ་བ་མཐོང་བ་དང་། རླུང་གཡས་གཡོན་དུ་སྤོ་བར་ནུས་པ་ལ་སོགས་པ་འབྱུང་ངོ་། །
རྟགས་དེ་རྣམས་བྱུང་ན་དྭངས་སྙིགས་ཕྱེད་པ་ཡིན། དབང་པོ་འབྲིང་ལ་ནི་ཟླ་བ་སྔ་མའི་སྟེང་དུ། སྲོག་རྩོལ་གྱི་རླུང་ཁུག་པ་བརྒྱ་རྩ་བརྒྱད་ཐུན་བཞིའི་ངེས་པས་ཟླ་བ་དྲུག་ཏུ་བསྒོམ་པར་བྱའོ། ། དེས་ཀྱང་རླུང་གི་དྭངས་སྙིགས་མ་ཕྱེད་ན་དབང་པོ་ཐ་མ་ཡིན་པས། སྔ་མའི་ཟླ་བ་དྲུག་གི་སྟེང་དུ་སྲོག་རྩོལ་གྱི་རླུང་ཁུག་པ་སྟོང་རྩ་བརྒྱད་ཐུན་བཞིའི་ངེས་པས་ཟླ་བ་དྲུག་ཏུ་བསྒོམ་པར་བྱ། དེས་དྭངས་སྙིགས་མི་ཕྱེད་མི་སྲིད་དོ། ། འདི་དག་ཀྱང་དང་པོར་མགོ་འཛིན་པའི་དུས་སུ་གཡས་ནས་རླུང་རྒྱུ་བ་དང་འཛོམ་ན་སླ། གཡོན་ནས་མེ་རླུང་སོགས་རྒྱུ་བ་དང་འཛོམ་ན་དཀའ། དེས་རླུང་ལ་དབང་ཐོབ་ནས་གནོད་པ་སྐྱེལ་བའི་རླུང་རྣམས་དྭངས་པར་གྱུར་ཏེ། འོན་པ་དང་ལོང་བ་ལ་སོགས་པའི་དབང་པོའི་ནད་ཐམས་ཅད་སེལ་ཏེ་རིམ་གྱིས་ཕན་འདོག་པར་བྱེད་པའི་རླུང་དུ་འགྱུར་རོ། །
རླུང་དྭངས་སྙིགས་ཕྱེད་པ་དང་། ཁམས་བདུད་རྩི་ཡང་རིམ་གྱིས་དྭངས་སྙིགས་ཕྱེད་པར་འགྱུར་བས། དབང་པོའི་སྒོ་ལ་སོགས་པའི་གནས་གང་དུ་ཡང་དྲང་བར་ནུས་ཏེ། ནད་འདུ་བ་བཞི་དང་བྲལ། དེས་རྩ་མདུད་རྣམས་ཀྱང་རིམ་གྱིས་གྲོལ་ཏེ། ཡི་གེ་ཡང་རིམ་གྱིས་དྭངས་པར་གྱུར་ནས་མཉེན་ལྕུག་རྣམ་པ་བཞི་འཆར་རོ། ། འཇིག་རྟེན་ལས་འདས་པའི་ལམ་དུ་མཚམས་སྦྱོར། གཉིས་པ་བྱིན་གྱིས་བརླབ་པའི་ཐུན་བསྒོམ་པ་ནི། གོ་བཟློག་པའི་ཐུན་བཞི། ཆ་མཉམ་པའི་ཐུན་ཏེ་དྲུག་གོ །
དང་པོ་ནི་སྔ་དྲོ་མེའི་དུས་སུ་ཆུའི་གོ་བཟློག་སྒོམ། ཉིན་གུང་སའི་དུས་སུ་རླུང་གི་གོ་བཟློག་བསྒོམ། དགོངས་མོ་ཆུའི་དུས་སུ་མེའི་གོ་ཟློག་བསྒོམ། དྲོ་གོང་རླུང་གི་དུས་སུ་སའི་གོ་བཟློག་བསྒོམ་པའམ། སྲོད་དང་ཐོ་རངས་གཉིས་སུ་ནི་རང་གི་ངང་གིས་ཆ་མཉམ་པ་ཡིན་པས་གོ་བཟློག་པའི་སྒོམ་པ་ལ་མི་ལྟོས་སོ། ། དེ་ལའང་ཐོག་མར་མེ་ཉིད་ཀྱི་ནུས་པ་བཙལ་བར་བྱ་སྟེ། དེ་ལའང་ཧེ་རུ་ཀ་བསྟིམ་པའི་སྦྱོར་བས་ཧཾ་སྐོར་བུ་གསལ་གདབ་པ། ཧཾ་གིའི་སྦྱོར་བས་ཨཾ་ཧཱུྃ་གསལ་གདབ་པ། ཧཱུྃ་ཧཾ་གི་སྦྱོར་བས་འཛག་པ་གསལ་གདབ་པ། བརླ་བསྐྱོད་པའི་སྦྱོར་བས་འབར་བ་གསལ་གདབ་པ།
གློག་གི་ཟེར་མའི་སྦྱོར་བས་ཐམས་ཅད་འབར་བ་གསལ་གདབ་པ་དང་ལྔ་ལས། དང་པོ་ནི། ལུས་ཀྱི་གནད་ཐབ་འགལ་གྱི་ཕྱག་རྒྱ་བཅོ་བརྒྱད་བཅས་ཏེ། བསམ་གཏན་གྱི་ཡན་ལག་གཞན་རྣམས་ཀྱང་ཚང་བར་བྱ། སེམས་ཀྱི་གནད་རང་ཡི་དམ་དུ་གསལ་བའི་ཧཱུྃ་ལས་འོད་འཕྲོས་ཡི་དམ་གྱི་ལྷ་ཡབ་ཡུམ་མདུན་གྱི་ནམ་མཁར་སྤྱན་དྲངས། དེ་ལ་ཕྱི་ནང་གསང་བ་དེ་ཁོ་ན་ཉིད་ཀྱིས་མཆོད་པའམ། མཆོད་པ་མ་བྱས་པར་གུས་འདུད་དྲག་པོ་བྱས་པས་རུང་སྟེ། དེའི་རྗེས་ལ་རང་གི་ལུས་ལ་ཧཾ་ཡིག་གསུམ་ཡོད་དེ། རང་གི་མཛོད་སྤུ་ན་ཡོད་པའི་ཧཾ་ཡིག་དང་། ཀླད་པའི་དཀྱིལ་ན་ཡོད་པའི་ཧཾ་ཡིག་དང་།
སྤྱི་གཙུག་ན་ཡོད་པའི་ཧཾ་ཡིག་གོ ། མཛོད་སྤུ་ན་ཡོད་པའི་ཧཾ་ཡིག་དེ་བདས་ནས་ཀླད་པའི་དཀྱིལ་ན་ཡོད་པའི་ཧཾ་ཡིག་དང་སྐོར་བུར་གྱུར། གཉིས་པ་ནི། ལུས་ཀྱི་སྤྱི་གཙུག་ནས་ལྟེ་བའི་བར་དུ། རྩ་དབུ་མ་ཤིན་ཏུ་ཆ་ཕྲ་བ་རྟ་རྔ་བརྒྱར་བཤགས་པའི་ཚད་ཙམ་པ། ཁ་དོག་དཀར་དམར་དུ་ཡོད་པ། དྲང་ཐང་ངེ་བར་གནས་པར་གསལ་གདབ། དེ་ནས་ལྟེ་བ་ན་ཡུམ་རྡོ་རྗེ་ཕག་མོ་མ་བདག་མེད་མའི་ངོ་བོ་མཚལ་གྱི་ཤད་ལྟ་བུ་ཡོད་པ་ལ་དམིགས་ཏེ། ཧི་ཀ་ཞེས་བརྗོད་པས་ཨཾ་ཡིག་དེ་ཉིད་རིམ་གྱིས་རིམ་གྱིས་ཡར་འོངས་ཏེ། ཧི་ཀ་ཞེས་ཉི་ཤུ་བརྗོད་པས་ཨཾ་ཡིག་དེས་ཀླད་པའི་དཀྱིལ་གྱི་ཧཾ་སྐོར་བུ་དེ་ཕུག་ནས་ཧཾ་གི་སྟེང་དུ་དམར་ཚར་ཏེ་བྱུང་བ་བསམ།
དེ་ནས་ཧི་ཀ་ཞེ་གཉིས་བརྗོད་པས་སྤྱི་གཙུག་གི་ཧཾ་དེ་ཡབ་ཀྱི་ངོ་བོ་ཧཱུྃ་སྔོ་སྐྱ་ཞིག་ཏུ་གྱུར། རྗེས་སུ་ཆགས་པའི་ཚུལ་གྱིས་ཨཾ་གི་སྟེང་དུ་བཅས་པས། ཧཱུྃ་དང་ཨོཾ་གཉིས་སྙོམས་པར་འཇུག དེ་ཡང་དེ་གཉིས་སྟེང་འོག་ཏུ་ཡོད་པ་ལ་སྙོམས་པར་འཇུག་ཅེས་བྱའི། འདྲེས་པ་ནི་མ་ཡིན་ནོ། ། ཧཾ་གི་སྐོར་བུ་སྣ་བཞི་ལ་ཧཱུྃ་ཡིག་སྔོན་པོ་མགོ་ཐུར་ལ་ལྟ་བ་བཞི་གདུགས་ཀྱི་གཤམ་བུ་ལྟ་བུ་འཕྱང་བར་བསམ་པའོ། ། གསུམ་པ་ནི། འོག་རླུང་ཅུང་ཟད་བསྐྱོད་པས་ཧཱུྃ་བཞི་པོ་སྦར་ཞིང་གཡོས་པས་གཡས་སུ་འཁོར། དེས་ཧཾ་སྐོར་བུ་ཡང་གཡས་སུ་མི་འཁོར་ཀ་མེད་དུ་བྱུང་། དེ་ནས་ཡི་གེ་ཨཾ་ཧཱུྃ་གཉིས་འོད་དུ་ཞུ་སྟེ།
ཧཾ་གི་གནས་ནས་རོ་རྐྱང་གཉིས་ཀྱི་ལམ་ནས་ཞུགས་ཏེ། བྱང་སེམས་དྭངས་མའི་གཟུགས་ཀྱིས་དཀར་ན་ར་ར་སོང་ཏེ་ལྟེ་བའི་གནས་སུ་བབས་པར་བསམ། བཞི་པ་ནི། བརླ་བསྐྱོད་པ་ལ་དབང་ཐོབ་པས། ཨ་ལོང་འབྱེད་འཛུམས་ལ་བདེ་བར་འགྱུར་ཏེ། ཞེས་པས་ཏེ། དེ་ལ་བརླ་གཉིས་བསྒུལ་ཞིང་དྲག་ཏུ་བསྐྱོད་ལ། འོག་རླུང་ཨ་ལོང་འབྱེད་འཛུམས་ཡང་ཡང་བྱ་ཞིང་བསྐུམ་པས། སྲིན་པོའི་ལམ་ཐམ་ཀྱིས་སོང་བར་བསམ། དེས་སུམ་མདོའི་གཏུམ་མོ་ལས་ཀྱི་མེ་སྦར།
དེ་ལྟེ་བའི་གཏུམ་མོ་ཡེ་ཤེས་ཀྱི་མེ་སྦར་ཏེ། མེ་གཉིས་རོ་གཅིག་ཏུ་འདྲེས་ཏེ། ལྟེ་བའི་གོང་སོར་བཞིའམ། གསུམ་མམ། གཉིས་སམ། གཅིག་ཙམ་དུ་འབར་བར་བསམ། ལྔ་པ་ནི་མེ་དེ་དབུ་མའི་ནང་ནས་གློག་གི་ཟེགས་མའམ་ཟེར་མ་ལྟ་བུ་དམར་ཁྱུག་གིས་མགྱོགས་པར་སོང་སྟེ། སྤྱི་བོའི་ཧཾ་སྐོར་བུ་ཧཱུྃ་བཞི་དང་བཅས་པ་ཡང་འོད་དུ་ཞུ། དབུ་མ་ནས་བདུད་རྩི་ཤིན་ཏུ་ཆ་ཕྲ་བ་དཀར་ན་ར་ར་ལྟེ་བའི་གནས་སུ་འཛག་པས། ལྟེ་བའི་མེ་དང་རོ་གཅིག་ཏུ་གྱུར་ནས་དེས་ལྟེ་བའི་མེ་དེ་ཆེར་འབར་ཏེ་དབུ་མ་ནས་ཡར་དྲག་ཏུ་འབར་ཏེ།
རང་གི་ལུས་རྩ། རྩ་ཡི་གེ ཁམས་བདུད་རྩི། སྙིང་པོ་ཡེ་ཤེས་རླུང་སྟེ་རྟེན་དང་བརྟེན་པར་བཅས་པ་ཐམས་ཅད་རྡོ་སོལ་ལ་མེ་འབར་བ་ལྟར་དམར་ལམ་ལམ་འབར་བར་གྱུར་ནས། དབུ་མ་དེ་ཡང་ཤིན་ཏུ་ཆ་ཕྲ་བ་དར་དམར་གྱི་སྐུད་པ་ཙམ་དུ་བསམ། ཁ་དོག་དམར་པོ། ངོ་བོ་ཚ་བ། རང་བཞིན་མཉེན་པ་སྟེ་ཆོས་གསུམ་ལྡན་དུ་གསལ་གདབ། རླུང་གི་གནད་སྟེང་རླུང་དང་འོག་རླུང་དྲག་ཏུ་ཁ་སྦྱར། ཁ་ཟས་དང་སྤྱོད་ལམ་གྱི་ལྕག་གིས་བསྣུན།
ཐུན་བཞིའི་ངེས་པས་བསྒོམ་པར་བྱ། དེ་ནས་དང་པོར་ལུས་དྲོད་འབར་ཞིང་། དེ་ནས་བདེ་བ་སྐྱེ། བདེ་དྲོད་འབར་བ་ན་ནང་གི་དམིགས་པ་བརྟན་པའི་སྟོབས་ཀྱིས། ཕྱི་རོལ་གྱི་དངོས་པོ་གང་ལ་བལྟས་ཀྱང་དམར་རེང་རེང་མེའི་རྣམ་པར་འབར་བར་མཐོང་། དེ་ཙམ་ན་མེའི་ནུས་པ་རྙེད་པ་ཡིན་ནོ། ། བྱིན་གྱིས་རློབ་པའི་ཐུན་བསྒོམ་པ་དངོས་ནི། གསུང་ཙ་ན་སྔ་དྲོ་ནས་བཙལ་གསུང་ཡང་། ཕྱག་ལེན་ལ་ནི་གྲོ་གོང་དུ་བཙལ་བ་མཛད་དོ། ། དེ་ལ་གྲོ་གོང་ཞེས་བྱ་བ་ནི།
ནམ་སྐྱ་ཧོལ་ཧོལ་བ་ནས་ཉི་མ་མ་ཤར་གྱི་བར་ཡིན་ནོ། ། དེ་ནི་རླུང་གི་དུས་ཏེ། སྒོམ་པ་དང་མ་བསྒོམས་པ་ཐམས་ཅད་ཀྱི་སྤྱི་གཙུག་ཚངས་པའི་བུ་ག་ནས་རླུང་ཐམས་ཅད་ཕྱིར་འགྲོ། མིག་ལ་སོགས་པ་དབང་པོའི་སྒོ་རྣམས་ནས་ཀྱང་ཕྱིར་འགྲོ། དེའི་གཉེན་པོ་སའི་གོ་བཟློག་བསྒོམ་པ་ནི། ལུས་ཀྱི་གནད་དཀྱིལ་དཀྲུང་ངམ་ཙོག་པུ་ལ་སོགས་པར་གནད་ལ་དབབ། ལག་པ་གཉིས་པུས་མོ་ལ་བཀབ། སྒོམ་ཐག་བཅའ། དེའི་ཚེ་རླུང་བུ་ག་དགུ་ནས་འགྲོ་བ་ཡིན་པས་དེ་དགག་པར་བྱ་བའི་ཕྱིར་སེམས་ཀྱི་གནད་ནི་སྤྱི་གཙུག་ཚངས་པའི་སྒོར་རུས་པ་དང་ཀླད་པའི་དར་གྱི་བར་དུ་སའི་དཀྱིལ་འཁོར་ཁ་དོག་སེར་པོ་གྲུ་བཞིའམ་ཟླུམ་པོ་མེ་ལོང་ཙམ་ཞིག་བསམ། རླུང་གི་གནད་དགང་བའི་ཡན་ལག་ཁ་ནས་སྒྲ་མེད་དུ་དགང་བ་ལ་སོགས་པ་གང་རུང་དང་བསྟུན་ལ།
ཤེས་པ་སྤྱི་བོའི་ས་དེ་ཉིད་ལ་གཏད་པས། རླུང་ཚངས་པའི་སྒོ་ནས་ཕྱིར་འགྲོ་བ་དེ་ཁེགས་ནས། མིག་ལ་སོགས་པ་དབང་པོའི་སྒོ་གཞན་ནས་འགྲོ་བ་དེ་ཡང་ཁེགས་ཏེ། དཔེར་ན་ཆབ་རིལ་གྱི་སྟེང་གི་བུག་པ་བཀག་པ་ན་བུག་པ་གཞན་ནས་ཆུ་མི་འཛག་པ་བཞིན་ནོ། ། དེས་རླུང་གི་ཁམས་སྟོབས་འཕེལ་བ་དེ་ཞི་སྟེ། ཁམས་གཞན་རྣམས་ཆ་སྙོམས་པས་ཏིང་ངེ་འཛིན་མཆོག་རྙེད་བར་འགྱུར་རོ། ། སྔ་དྲོ་མེའི་དུས་སུ་ཆུའི་གོ་ཟློག་བསྒོམ་པ་ནི། སྔ་དྲོ་ཉི་མ་ཤར་བ་ཙམ་ལ་འཛིན་ལ། དེ་མཁྲིས་པའི་དུས་ཡིན་པས་ལུས་ཀྱི་གནད་དཀྱིལ་དཀྲུང་བྱ། སེམས་ཀྱི་གནད་མགོ་བོ་ཚངས་པའི་སྒོར་དྲོ་གོང་བསྒོམ་པའི་སའི་དཀྱིལ་འཁོར་དེ་བདུད་རྩིའི་རང་བཞིན་དུ་འོད་དུ་ཞུ།
དེས་སྤྱི་བོའི་རྩ་འདབ་ཐམས་ཅད་ཁེངས། དེ་ནས་ཡུར་བ་ནས་ཆུ་དྲངས་པ་བཞིན་ལུས་ཀྱི་རྩའི་གནས་ཐམས་ཅད་དུ་སིབ་སིབ་སོང་བར་བསམ་སྟེ། གློ་བ་བརྒྱངས་པ་ལྟར་ལུས་ལྟངས་ཀྱིས་ཁྱབ་པར་བསམ། རླུང་གི་གནད་གཉིས་ཀ་ནས་ཤུགས་བསྐྱེད་དེ་བཏང་བས་སོ། ། བཏང་བའི་ཡན་ལག་ཅི་རིགས་པ་དང་བསྟུན། སེམས་ཀྱི་དམིགས་པ་དེ་ཉིད་ལ་ཆེར་གཏད། དེས་མེ་རླུང་གི་སྟོབས་འཕེལ་བ་ཞི་སྟེ། ཁམས་གཞན་ཆ་མཉམས་པས་ཏིང་ངེ་འཛིན་མཆོག་རྙེད་པར་འགྱུར་རོ། ། ཉིན་གུང་སའི་དུས་སུ་རླུང་གི་གོ་བཟློག་བསྒོམ་པ་ནི། ཉི་མ་ཕྱེད་ནད་ཞི་དྲག་གི་དུས་ཡིན་པས།
ལུས་དཀྱིལ་དཀྲུང་བཅའ། སྔར་མེའི་ཏིང་ངེ་འཛིན་ལ་བརྡུགས་ན། དྲོད་དང་བྲལ་བའི་མན་ངག་ཇི་ལྟ་བ་བཞིན་བསྒོམས་པས་ཏིང་ངེ་འཛིན་མཆོག་ཏུ་འགྱུར་རོ། ། དགོངས་མོ་ཆུའི་དུས་སུ་མེའི་གོ་བཟློག་བསྒོམ་པ་ནི། དགོངས་མོ་དེ་ནད་གཞི་བད་ཀན་གྲང་བའི་དུས་ཡིན་པས། སྔར་གྱི་མེའི་ནུས་པ་བཙལ་བའི་དམིགས་པ་ཉིད་ཇི་ལྟ་བ་བཞིན་བསྒོམས་པས་ཏིང་ངེ་འཛིན་མཆོག་རྙེད་པར་འགྱུར་རོ། ། སྲོད་དང་ཐོ་རངས་གཉིས་ནི་རང་གི་ངང་གི་ཆ་མཉམ་པའི་དུས་ཡིན་པས། ཆེད་དུ་བསྒོམ་མི་དགོས་ཏེ་སྔར་གྱི་ངོ་བོ་ཉིད་ལ་སོགས་པའི་ཉམས་མྱོང་གང་སྐྱེས་པ་དེ་དྲན་པར་བྱས་པ་ཙམ་གྱིས། ཏིང་ངེ་འཛིན་མཆོག་སྐྱེ་བར་འགྱུར། དེ་ལྟ་བུའི་ཐུན་དྲུག་པོ་དེ་གང་ཟག་དབང་པོ་ཡང་རབ་ཀྱིས་ཞག་ཉེར་གཅིག་གམ་ཟླ་བ་གསུམ།
འབྲིང་གིས་ཟླ་བ་དྲུག ཐ་མས་ལོ་གཅིག་ཏུ་རིམ་གྱིས་གོམས་པ་ལས་མཉམ་རྗེས་མེད་པ་ལ་སོགས་པར་འགྱུར་ཞིང་། ཁམས་འདུས་པ་དང་པོའི་ལམ་ཆོད་དེ་གྲིབ་མ་ལས་རྣམ་པར་གྲོལ་ལོ། ། དེ་ལ་བོགས་དབྱུང་བར་བྱ་བའི་ཕྱིར། ཁམས་འདུས་པ་བར་པ་ལ་ཐིག་ལེ་བདེ་སྟོང་ཉམས་ཀྱིས་ལམ་ཁྲིད་པ་ཞེས་པ་ལམ་གཉིས་པ་དེ་འབྱུང་སྟེ། དེ་ཙམ་ན་ཕྱག་རྒྱ་ཚུལ་བཞིན་བསྟེན་དགོས་ལ། དེ་ཡང་མིའི་སྐྱེ་བ་རྒྱུད་ཡོངས་སུ་དག་པ་དངོས་སམ་ཡེ་ཤེས་ཀྱི་ཕྱག་རྒྱ་དྲན་པའི་ཡུལ་དུ་བྱས་ཏེ་བསྟེན་ནས་ཐུན་བཞིའམ་གཉིས་ལ་སོགས་པར་བསྒོམ་པས་ཐིག་ལེ་མང་དུ་ཁ་འབུས་ཏེ། ཐིག་ལེ་ཆེར་འབར་བས་ཐིག་ལེའི་ཟུག་དང་། བདེ་བས་མི་བཟོད་པ་ཤུགས་ཀྱིས་འབྱུང་བས། དེ་དུས་མལ་ནས་ཀྱང་མི་ལྡང་བར་བྱུང་རྒྱལ་དུ་བཏང་ཞིང་བསྒོམས་པས།
མཉམ་རྗེས་མེད་པར་ལུས་ཐམས་ཅད་བདེ་བའི་རང་བཞིན་དུ་འབར་ཞིང་། བདེ་སྟོང་གི་ཏིང་ངེ་འཛིན་ཡང་ཤུགས་ཀྱིས་འབྱུང་ཏེ། དེ་ཙ་ན་ཐིག་ལེ་འབར་བ་ཡིན་པས། ཐིག་ལེའི་ཟུག་ཀྱང་ཆེར་འབྱུང་། འཛག་པ་བསྲུང་བ་ཤིན་ཏུ་གཅེས། འཛག་པ་བསྲུངས་ན་སྣང་བའི་དངོས་པོ་ཐམས་ཅད་བདེ་བའི་རང་བཞིན་དུ་འཆར། ཡུལ་ཁམས་སོགས་སྔར་མ་མཐོང་བ་མཐོང་བའི་མཐོང་སྣང་བརྟན་པ་དང་། སྔར་མ་ཐོས་པའི་སྒྲ་མང་དུ་ཐོས་པའི་ཐོས་སྣང་བརྟན་པ་དང་། རྨི་ལམ་ཡང་མངོན་ཤེས་དང་འདྲ་བ་འབྱུང་བ་དང་། ཟག་བཅས་ཀྱི་མངོན་ཤེས་ཕྱོགས་རེ་འཆར་བ་ཞེས་བྱ་བའི་མིང་ཐོབ་ལ།
དེ་ཙམ་ན་ཐིག་ལེའི་དྭངས་སྙིགས་ཕྱེད་པས་ཐིག་ལེའི་ཡོན་ཏན་ཟླ་བ་ཤར་བ་ལྟ་བུ་ཉིན་མཚན་གྱི་བྱེ་བྲག་མེད་པར་འཆར། དེ་ཡང་རབ་ལ་སྟོང་གསུམ་ཚུན་དང་། ཐ་མ་ལ་ཉིན་ལམ་ཙམ་དུ་འཆར། སྐབས་འདིར་བོགས་འབྱིན་རྣམ་པ་བརྒྱད་ཀྱང་ཅི་རིགས་པར་ཉམས་སུ་བླང་། ཁམས་འདུས་པ་བར་པའི་ལམ་ཆོད་ནས། བདུད་རྩིའི་དྭངས་སྙིགས་ཕྱེད་ལ། འཛག་པ་ལས་རྣམ་པར་གྲོལ་ལོ། ། དེ་ལ་བོགས་འབྱིན་པའི་ཕྱིར་ཁམས་འདུས་པ་ཐ་མ་ལ་སྐྱོན་མེད་གཉུག་མ་ཡེ་ཤེས་ཀྱི་ལམ་ཁྲིད་པ་ཞེས་བྱ་སྟེ། དེ་ཙམ་ན་འབྲས་བུ་སྐུ་གཅིག་ནས་བཅུའི་བར་དུ་ཞལ་མཐོང་བས། རྒྱུད་བྱིན་གྱིས་བརླབས་ནས།
དབང་བཞི་པའི་ལམ་ལ་བརྟེན་ཡོད་པ་དང་མེད་པ་གཉིས་ལས་དང་པོའི་དབང་དུ་བྱས་ནས། ལུང་བསྟན་པའི་བུ་མོ་པདྨ་ཅན་ནི་རྟེན་འབྲེལ་གྱིས་དབང་བཞི་མཚན་ཉིད་པ་ཐོབ་པ་ལས། མས་བརྟན་གྱི་དགའ་བ་བཞི་ཇི་ལྟ་བ་བཞིན་དུ་རྒྱུད་ལ་སྐྱེ་སྟེ། སྐྱོན་མེད་གཉུག་མ་ཡེ་ཤེས་ཀྱིས་ལམ་ཁྲིད་པ་ཞེས་པ་བདེ་སྟོང་གི་ཏིང་ངེ་འཛིན་མཉམ་རྗེས་མེད་པར་སྐྱེའོ། ། དེ་གཉིས་ལ་དཔྱོད་བྱེད་མེད་པའི་ཤེས་པ་ཞེས་བྱ། བདེ་ཆེན་ངང་གིས་འཆར་བའི་ལྟ་བ་ཞེས་བྱ། གཉུག་མ་ཡེ་ཤེས་ཀྱི་དོན་མཐོང་བ་ཞེས་བྱ། བཅོས་མིན་སེམས་ཀྱི་ངོ་བོ་ཞེས་ཀྱང་བྱ། རིག་པ་སེམས་ཀྱི་རང་སྒོ་ཞེས་ཀྱང་བྱ། བདེ་བ་དབུལ་པོའི་ལག་ཏུ་གཏེར་གཏད་པ་ལྟ་བུ་འབྱུང་ངོ་། །
དང་པོ་ནི། རྩ་བའི་རྒྱུད་ལས། གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མའི་དུས་ཐབས་བསྟེན་པ་དང་། ། བདག་གི་བསོད་ནམས་ལས་ཤེས་བྱ། ། ཞེས་གསུངས་པ་ལྟར་རོ། ། གཉིས་པ་ནི་བདེ་སྟོང་གི་ཉམས་མི་འདོད་ཀྱང་རང་གི་ངང་གིས་འབྱུང་བའོ། ། གསུམ་པ་ནི་རང་བཞིན་ལྷན་སྐྱེས་མ་ནོར་བ་དང་མཇལ་བའོ། ། དེ་ཡང་དཔེའི་ཡེ་ཤེས་དང་མཇལ་བ་ཡིན་གྱི།
དོན་གྱི་ཡེ་ཤེས་དང་མཇལ་བ་མ་ཡིན་ནོ། ། བཞི་པ་ནི། རྒྱུ་ལ་གནས་པ་ཉིད་མངོན་དུ་གྱུར་པའོ། ། ལྔ་པའང་དེ་ཉིད་དོ། ། དྲུག་པ་ནི་ཡོན་ཏན་ཐམས་ཅད་འདི་ལ་བརྟེན་ནས་འབྱུང་བའོ། ། དེ་ཙམ་ན་ཉམས་བདེ་སྟོང་གི་ཏིང་ངེ་འཛིན་མཉམ་རྗེས་མེད། ཐུན་བཞི་ལས་རྣམ་པར་གྲོལ་ལོ། ། དེས་ཁམས་འདུས་པ་ཐ་མའི་ལམ་ཆོད་ནས། རྩ་ཡི་གེའི་དྭངས་སྙིགས་ཕྱེད་དེ་སྒྲིབ་པ་ལས་རྣམ་པར་གྲོལ་ལོ། ། དེ་ལ་ཁམས་འདུས་པ་དང་པོ་ལ་རླུང་གི་དྭངས་སྙིགས་ཕྱེད་པས་སྟོང་པའི་ཏིང་ངེ་འཛིན་མཉམ་རྗེས་མེད་པ་འབྱུང་།
ཁམས་འདུས་པ་བར་པ་ལ་བདུད་རྩིའི་དྭངས་སྙིགས་ཕྱེད་པས། བདེ་བའི་ཏིང་ངེ་འཛིན་མཉམ་རྗེས་མེད་པ་འབྱུང་། དེ་ཉིད་ཀྱིས་བདེ་སྟོང་གི་ཏིང་ངེ་འཛིན་ཡང་ཤུགས་ཀྱིས་འབྱུང་། ཁམས་འདུས་པ་ཐ་མ་རྩ་ཡི་གེའི་དྭངས་སྙིགས་ཕྱེད་པས་བདེ་སྟོང་གི་ཏིང་ངེ་འཛིན་མཉམ་རྗེས་མེད་པ་འབྱུང་ངོ་། ། དེ་ལྟར་ན་བྱུང་རྒྱལ་དུ་མི་གཏང་བའི་གནད་རྣམ་པ་བཞིའི་བཤད་པ་རྫོགས་སོ། ༈ །གསུམ་པ་འཕྲང་བདུན་བསལ་བ་བཤད་པར་བྱ་སྟེ། རྣལ་འབྱོར་དབང་ཕྱུག་འདིའི་བཞེད་པས། འཇིག་རྟེན་པའི་ལམ་མན་ཆད་དུ་བསམ་གཏན་འདོར་བའི་འཕྲང་བདུན་ཡོད་དེ། རླུང་ལོག་ཁྱད་པར་ཅན་གྱི་འཕྲང་། རླུང་རེངས་ཁྱད་པར་ཅན་གྱི་འཕྲང་གཉིས་ནི་ཁམས་འདུས་པ་དང་པོ་ལ་གཙོ་བོར་འབྱུང་།
མཐོང་སྣང་ཁྱད་པར་ཅན་གྱི་འཕྲང་། ཐིག་ལེ་འབར་བའི་འཕྲང་གཉིས་ནི་ཁམས་འདུས་པ་བར་པ་ལ་གཙོ་བོར་འབྱུང་། སྟོང་པ་དགྲར་ལངས་ཀྱི་འཕྲང་། བདེ་བས་བརྒྱལ་བའི་འཕྲང་གཉིས་ནི་ཁམས་འདུས་པ་ཐ་མ་ལ་གཙོ་བོར་འབྱུང་ངོ་། ། ཉམ་ང་བ་ལ་སོགས་པའི་འཕྲང་ནི་ཁམས་འདུས་པ་གསུམ་ཀ་ལ་ཅི་རིགས་པར་འབྱུང་ངོ་། ། དེ་ལ་རླུང་ལོག་ཁྱད་པར་ཅན་ནི། རྡོ་རྗེའི་ཚིག་རྐང་ལས། སྒོམ་པ་མི་འཆོར་བའི་རྫུ་འཕྲུལ་གྱི་རྐང་པ་བཞི་ནི། ཕོ་མོ་མ་ནིང་གི་རླུང་ཐོད་རྒལ་ཡེ་ཤེས་ཀྱི་མེ་འབར་བས་ཞེས་དང་། སྒོམ་པ་མི་འཆོར་བའི་ཕྱི་རྟེན་འབྲེལ་རླུང་ལོག་སོགས་གསུམ་གསུམ་ནི།
ཞེས་པས་བསྟན། རླུང་རེངས་ནི་གཞུང་ན་གསལ་པོ་མི་བཞུགས་ལ། ས་ཆུ་ལ་ཐིམ་ན་སྨིག་རྒྱུ་ཞེས་སོགས་ཀྱི་དོན་གྱིས་བསྟན། མཐོང་སྣང་ཁྱད་པར་ཅན་ནི། མདོར་ན་ཀྵ་སོགས་སུ་སྲིན་པོ་སོགས། ། ཞེས་དང་། ལྟེ་བར་དང་པོར་ཆགས་པའི་རིགས་དྲུག་གི་ཡི་གེར་རླུང་སེམས་མཉམ་པར་འདུས་ན་ཞེས་སོགས་ཀྱིས་བསྟན་ལ། དེ་ཡང་རྩུབ་པའི་ཕྱོགས་ཀྱི་མཐོང་སྣང་རྣམས་ཡིན་ནོ། ། ཐིག་ལེ་འབར་བ་ནི། ཐིག་ལེ་མང་དུ་ཁ་འབུ།
ཞེས་སོགས་ཀྱིས་བསྟན། དེ་ལ་དང་པོ་རླུང་ལོག་ཁྱད་པར་ཅན་བསལ་བ་ནི། ཡུལ་འགགས་པ་ན་རང་ཡི་དམ་གྱི་ལྷ་དང་ཞེས་སོགས་ཀྱིས་བསྟན། བདེ་བས་བརྒྱལ་བ་ནི། ཐིག་ལེས་རླུང་ནོན་པས་རྔ་སྒྲ་སོགས་མི་ཐོས་པས་ཆོག་ཤེས་པ་སོགས་ཀྱི་བདུད་ཆོམས་པས་སོ། ། ཞེས་སོགས་ཀྱིས་བསྟན། དེ་ལ་དང་པོ་རླུང་ལོག་ཁྱད་པར་ཅན་བསལ་བ་ནི། སྤྱིར་རླུང་གི་འཇུག་པ་བཞི་ཡོད། ཕོ་རླུང་། མོ་རླུང་།
མ་ནིང་གི་རླུང་། ཐོད་རྒལ་ཡེ་ཤེས་ཀྱི་རླུང་དང་བཞི་ཡོད་དོ། ། ཕོ་རླུང་འཕར། མོ་རླུང་འདར། མ་ནིང་གི་རླུང་བརྟན། ཐོད་རྒལ་ཡེ་ཤེས་ཀྱི་རླུང་གིས་འཕར་གཡོ་མཆོང་རྒྱུག་ལ་སོགས་པ་དུ་མ་བྱེད། དེ་ཡང་ཡུད་ཙམ་མ་ཡིན་པར་ཉིན་མཚན་བྱེ་བྲག་མེད་པ་འབྱུང་། དང་པོ་གསུམ་ནི་བྱུང་རྒྱལ་དུ་བསྐྱང་པ་ཉིད་ཀྱིས་སེལ་ལོ། ། བཞི་པ་ནི་ཏིང་ངེ་འཛིན་བཟང་པོ་ཡིན་ཀྱང་རྡོ་ཚན་མོའི་སྟེང་དུ་ཆུ་བླུགས་པ་མི་ཆགས་པ་ལྟར་ངོ་ཤེས་པ་དཀའ་བས། དེ་བསལ་བ་ལ་གསུམ་སྟེ།
བྱུང་རྒྱལ་གྱི་གནད་ཀྱིས་བསལ་བ་དང་། རྫས་ཀྱི་གནད་ཀྱིས་བསལ་བ་དང་། དམིགས་པའི་གནད་ཀྱིས་བསལ་བའོ། ། དང་པོ་ནི། ཐང་ཁ་ཡངས་པ་ལ་སོགས་པར་ཁྲིད། ཉམས་ཉེས་པར་འགྱུར་བའི་གནས་སུ་མིས་བཀག ཁོ་རང་འཕར་གཡོ་དང་མཆོངས་རྒྱུག་ཙམ་འདོད་ཀྱི་བར་དུ་བྱེད་དུ་བཅུག་པས་སེལ་ལོ། ། དེའི་ཚེ་རླུང་ནང་དུ་འདུས་པ་དང་མི་གནས་པ་བརྟག ནང་དུ་གནས་པ་ན་བྱུང་རྒྱལ་དུ་བསྐྱངས་ཞི་བར་འགྱུར། ནང་དུ་མི་གནས་ན་ཕྱི་རོལ་གྱི་བདུད་ཀྱི་བར་ཆད་ཡིན་པས།
གཉིས་པ་རྫས་ཀྱི་གནད་ཀྱིས་བསལ་བ་ནི། སྔར་བཤད་པ་ལྟར་དཔའ་བོ་གྲིར་ཤི་བའི་རུས་པ་བསྲེགས་པའམ་མ་བསྲེགས་ཀྱང་རུང་། དེ་ཆུ་ལ་བརྡར་ནས་ལྟེ་བར་ཐིག་ལེ་མེ་ལོང་ཙམ་དུ་བྱ་བ་ལ་སོགས་པ་ལག་ལེན་བྱ། རྫས་ཁྱད་པར་ཅན་གྱིས་བསལ་བ་ཞིག་ཡོད་པ་ནི་ཞལ་ཤེས་ཡིན་པས་མན་ངག་གི་ཡུག་གི་སྐབས་སུ་རྟོགས་པར་གྱུར། གསུམ་པ་ལ་གཉིས་ཏེ། ཐབས་ཀྱིས་བསལ་བ་དང་། ཤེས་རབ་ཀྱིས་བསལ་བའོ། ། དང་པོ་ལ་གཉིས་ཏེ། དམིགས་པ་གོང་དུ་འཕོ་བའི་གནད་ཀྱིས་དང་། འོག་ཏུ་འཕོ་བའི་གནད་ཀྱིས་བསལ་བའོ། །
དང་པོ་ལ་བཞི་སྟེ། སྦྱོར་བས་བསལ་བ་དང་། རི་རབ་ཀྱི་སྦྱོར་བས་བསལ་བ། སྣ་ཚོགས་རྡོ་རྗེའི་སྦྱོར་བས་བསལ་བ། ཙི་ཏའི་སྦྱོར་བས་བསལ་བའོ། ། དང་པོ་ནི། རང་གི་སྤྱི་བོའི་སྟེང་དུ་ནས་གང་ཙམ་མ་རེག་པའི་སར། སའི་དཀྱིལ་འཁོར་ཁ་དོག་སེར་པོ་གྲུ་བཞི་ཟུར་བཞིར་རྡོ་རྗེ་རྩེ་གསུམ་པ་རེས་མཚན་པ་ཤིན་ཏུ་ལྕི་བའི་རེག་བྱ་དང་ལྡན་པ་བསམ། དེས་མ་སེལ་ན་གཉིས་པ་ནི། དེའི་སྟེང་དུ་རིན་པོ་ཆེ་སྣ་བཞི་ལས་གྲུབ་པའི་རི་རབ་བང་རིམ་བཞི་དང་ལྡན་པ་ཞིག་བསམ།
དེས་མ་སེལ་ན་གསུམ་པ་ནི་དེའི་སྟེང་དུ་རྡོ་རྗེ་རྒྱ་གྲམ་ལྟེ་བ་སྔོན་པོ་གཅིག་བསམ། འདི་ཡུན་རིང་དུ་མི་བསྒོམ་སྟེ། ཏིང་ངེ་འཛིན་ངན་དུ་འགྲོ་བའི་ཉེན་ཡོད་དོ། ། དེས་མ་སེལ་ན་བཞི་པ་ནི། དེའི་གསེར་ལས་གྲུབ་པའི་བྱང་ཆུབ་ཆེན་པོའི་མཆོད་རྟེན་ཁྲུ་གང་བ་ཞིག་བསྒོམ། ཡང་ན་བླ་མ་བསྒོམ། ཕྱག་ལེན་ལ་ནི་ཕྱི་མ་འདི་མཛད་དོ། ། དེས་མ་སེལ་ན་གཉིས་པ་འོག་གི་གནད་ཀྱིས་བསལ་བ་ནི། ལུས་རྡོ་རྗེ་དཀྱིལ་དཀྲུང་བྱ། ཀོས་ཀོས་བྲང་མནན།
རང་གི་ལུས་ས་ལ་ཕྱིང་ཕྱིང་སོང་ཏེ་གསེར་གྱི་ས་གཞི་ལ་ཐུག་པ་དང་། དེ་ནས་རྒྱ་མཚོ་ལ་ཐུག་པར་སོང་བར་བསམ་པས་སེལ། གང་ཟག་འགའ་ཞིག་རླུང་གི་འཇུག་པ་ཤུགས་ཆེ་བས། འཕར་གཡོ་ལ་སོགས་པའི་སྐྱོན་དེ་དག་གིས་ཀྱང་མ་སེལ་ན། དངོས་པོ་ལ་མངོན་པར་ཞེན་པ་ཤས་ཆེ་བའི་སྐྱོན་ཡིན་པས། གཉིས་པ་ཤེས་རབ་ཀྱིས་བསལ་བ་ནི། གསལ་བ་སེམས་ཀྱི་མཚན་ཉིད། སྟོང་པ་སེམས་ཀྱི་རང་བཞིན། བཅོས་མིན་སེམས་ཀྱི་ངོ་བོའམ། ཡང་ན་འཕར་གཡོ་ལ་སོགས་པ་ཐམས་ཅད་ཀྱང་རང་གི་སེམས་སུ་ཤེས་པ།
སེམས་སྒྱུུ་མར་ཤེས་པ། སྒྱུ་མ་རང་བཞིན་མེད་པར་ཤེས་པ་གསུམ་དྲན་པ་ཉིད་ཀྱིས་སེལ་ལོ། ། གདམས་ངག་དེ་བླ་མས་བསྟན་པའམ་རང་གིས་དྲན་པ་ཉིད་ཀྱིས་ཆོག་གོ ། གཉིས་པ་རླུང་རེངས་ཁྱད་པར་ཅན་གྱི་འཕྲང་བསལ་བ་ལ་ལྔ་སྟེ། ཕྱི་རླུང་ལུས་ལ་རེངས་ན་ལུས་ཉིད་ལ་གཞིལ་བར་བྱ་བ། ནང་རླུང་རྩ་ལ་རེངས་ན་རྩ་ཉིད་ལ་གཞིལ་བར་བྱ་བ་དང་། གསང་རླུང་སེམས་ལ་རེངས་ན། སེམས་ཉིད་ལ་གཞིལ་བར་བྱ་བ་དང་། སྟེང་གི་རླུང་སྲོག་གི་རླུང་དང་འགྲོགས་ཏེ་ཐུར་དུ་བླུགས་ན་མྱུར་དུ་བསལ་བ་དང་། འོག་གི་རླུང་སྲོག་གི་རླུང་དང་འགྲོགས་ཏེ་སྟེང་དུ་ཧགས་ན་མྱུར་དུ་སེལ་བའི་ཐབས་སོ། །
དང་པོ་ནི་སྒོམ་པའི་སྟོབས་ཀྱིས་བེམ་པོའི་རླུང་ནང་དུ་ལོག་ཏེ་ཤ་ལྤགས་གཉིས་ཀྱི་བར་དུ་ཞུགས་པས། ལུས་ཐམས་ཅད་ལ་རྒྱས་པས་གློ་བ་བརྒྱངས་པའམ་རྐྱལ་པ་བུས་པ་ལྟར་ལྟངས་ཀྱིས་སོང་སྟེ། སྐྲངས་ཤིང་ན་ཚ་ཆེ་བར་གྱུར་པ་དེ་ཡུན་རིངས་ན་སྐྱ་རྦབས་ཀྱི་ནད་དུ་འགྲོ་བས་དེ་བསལ་བ་ནི། དང་པོར་ལུས་ཐམས་ཅད་ཆུས་བཀྲུ། དེ་ནས་རང་གི་དྲི་ཆུ་དྲོན་མོས་བཀྲུ། དེ་ནས་ཆང་བཟང་པོས་བཀྲུ། དེ་སྐམས་པ་དང་། ཡུངས་དཀར་སེར་པོའི་མར་ཁུ་ལོ་ལོན་པའམ། ཏིལ་མར་རམ། ཞུན་ཆེན་ནམ།
བདུད་རྩིའི་མར་ཁུས་ལུས་ཐམས་ཅད་ཁྱབ་པར་བྱུག དེ་རྣམས་མ་རྙེད་ན་འབྲུ་མར་གྱིས་ཀྱང་རུང་། གྲུ་གུའམ། རས་བལ་གྱི་འབེ་ལྟོ་སྙིམ་པ་ཙམ་གྱིས་ལུས་ཐམས་ཅད་ལ་བཅག དེ་ཡང་ཚད་གསུམ་ལས་མི་ཐལ་བ་བྱ་སྟེ། ལུས་ལ་དྲོད་མ་སྐྱེས་པ་དང་། རྔུལ་མ་ཐོན་པའི་བར་དུ་བྱ་ཞིང་། སྐྲངས་པ་ཞི་ནས་མི་བྱ། བྱས་ན་རྣག་ཁྲག་དང་ཆུ་སེར་དུ་འགྲོ། འདིར་ཉམས་ཆེན་ལས།
དང་པོ་ལུས་ཆུས་བཀྲུ། དེ་ནས་དྲི་ཆུ་དྲོན་མོས་བཀྲུ། དེ་ནས་ཆང་ཞིམ་པོས་བཀྲུ། དེ་ནས་མར་ནག་གིས་བྱུགས་པས་ཞི་སྟེ། དེ་ཡང་དྲི་ཆུས་བཀྲུས་པ་རང་གི་ཞི་གསུང་། ཞེས་འབྱུང་ངོ་། ། གཉིས་པ་ལ་གསུམ་སྟེ། རྩ་དེ་ཉིད་ཀྱི་གནས་སུ་ལ་དོར་བའམ། སེམས་ཉིད་རིག་པའི་སྟོབས་ཀྱིས་ཚིར་ནོན་དུ་བྱ་བ། ལུས་ལ་བུ་ག་མང་པོའི་སྦྱོར་བ།
རྩ་མདུད་གྲོལ་ཏེ་རྩ་ལམ་སྦྱངས་ན་རྩ་སྣ་ནས་གདོན་པའོ། ། དང་པོ་ནི་སྒོམ་པའི་སྟོབས་ཀྱིས་བེམ་པོའི་རླུང་ཞེས་བྱ་བ་སྣ་སྒོ་གཉིས་ཀྱི་རླུང་དེ་ནང་དུ་ལོག དེས་གཞི་རྩ་བའི་རླུང་དང་ཡན་ལག་གི་རླུང་རྣམས་ཀྱང་ནང་དུ་ལོག་པས་རྩ་མདུད་མ་བྲལ་བའི་བར་དུ་ཞུགས་ཏེ། རྩའི་གཙོ་བོ་ལ་སོགས་པའི་གནས་སུ་རླུང་ཐམས་ཅད་འདུས་ཤིང་རེངས་པས། རྩ་ཐམས་ཅད་ཚ་ཞིང་འབྲབ། མི་བཟོད་པའི་སྡུག་བསྔལ་དུ་མ་འབྱུང་། དེ་ཡང་ལུས་ཀྱི་ཆ་ཤས་ཁོལ་བུ་ལ་འབྱུང་བ་དང་། ལུས་ཐམས་ཅད་ལ་འབྱུང་བ་དང་། རྐང་ལག་བཞི་ལ་འབྱུང་བ་དང་གསུམ་ལས། དང་པོ་ལ་སེམས་ཉིད་རིག་པའི་སྟོབས་ཀྱིས་ཚིར་ནོན་དུ་བྱ་བ་གནད་དུ་ཆེ།
གཉིས་པ་ལ་ལུས་ལ་བུ་ག་མང་པོའི་སྦྱོར་བ་གནད་དུ་ཆེ། གསུམ་པ་ལ་རྩ་མདུད་གྲོལ་ཏེ་རྩ་ལམ་སྦྱངས་ནས་འདོན་པ་གནད་དུ་ཆེའོ། ། ལུས་ཀྱི་ཆ་ཤས་ཁོལ་བུ་ལ་རྩ་ཟུག་བྱུང་ན། ལུས་དཀྱིལ་དཀྲུང་བྱ། རླུང་དྲག་ཏུ་རྔུབ། རླུང་ཐམས་ཅད་གང་ན་སར་གསོར་སྒྲིལ་བ་ལྟར་ཕུག་པར་བསམ་པས་སེལ། ལུས་ཐམས་ཅད་ལ་རྩ་ཟུག་བྱུང་ན། རང་གི་ལུས་ལ་ཚགས་སེའི་བུག་པ་ལྟ་བུ་བུ་ག་མང་དུ་ཡོད་པ་ལ་རླུང་ཐམས་ཅད་སྔོ་བུན་བུན་ཐོན་པར་བསམ། རྐང་ལག་བཞི་ལ་རྩ་ཟུག་བྱུང་ན། དེ་བསལ་བ་ལ་གསུམ་ལྟེ།
རྩ་མདུད་དགྲོལ་བ་དང་། རྩ་ལམ་སྦྱང་བ་དང་། རྩ་སྣ་ནས་འདོན་པའོ། ། དང་པོ་ནི། སེང་གེ་རྣམ་གྲོལ་གྱི་ཕྱག་རྒྱ་གནད་ཟིན་ཟིན་གྱི་བར་དུ་བྱ། གནད་ཟིན་པའི་ཚད་ནི་རང་དབང་མེད་པར་འགྱེལ་བའམ། རང་དབང་མེད་པར་ལངས་པའོ། ། གཉིས་པ་ནི། ཧི་ཀ་ཉི་ཤུ་རྩ་གཅིག་གམ། བཞི་བཅུ་ཞེ་བརྒྱད་བརྗོད།
ཡང་ན་སྟོབས་ཀྱི་ཧཱུྃ་དྲག་ལ་རིང་བ་ཉེར་གཅིག་བརྗོད་པའོ། ། ཧི་ཀ་བརྗོད་པས་རྣ་བ་འོན་པ་ལ་སོགས་པར་འགྱུར་བས། ཕྱི་མ་འདི་ཕྱག་ལེན་ལ་མཛད་དོ། ། གསུམ་པ་ནི། ལག་པ་གཡོན་པ་ལ་རྩ་ཟུག་བྱུང་ན། གཡས་པ་རྡོ་རྗེ་ཁུ་ཚུལ་བཅས་ཏེ་སྙིང་ཁར་བཞག ལག་པ་གཡོན་པའི་སོར་མོ་ལྔ་ལ་མཐེ་བོང་ལ་ས་རླུང་། མཛུབ་མོ་ལ་ཆུ་རླུང་། གུང་མོ་ལ་མེ་རླུང་། མིང་མེད་ལ་རླུང་གི་རླུང་།
མཐེའུ་ཆུང་ལ་ནམ་མཁའི་རླུང་སྟེ་རླུང་ལྔ་པོ་ཐམས་ཅད་སྤོས་ཀྱི་དུད་པ་ལྟར་སྔོ་བུན་བུན་ཐོན་པར་བསམ་པའམ། ཡང་ན་དུས་ཀྱི་འཁོར་ལོ་དང་མཐུན་པར་རླུང་ལྔ་པོ་རང་རང་གི་ཁ་དོག་དང་མཐུན་པར་འཐོན་པར་བསམ་པས་སེལ། ལག་པ་གཡས་པ་ལ་རྩ་ཟུག་བྱུང་ན་སྔ་མ་ལས་བཟློག་སྟེ་བསྒོམ། རྐང་པ་གཉིས་ལ་རྩ་ཟུག་བྱུང་ན་གང་མི་ན་བའི་ཕྱོགས་དེ་བསྐུམ། ན་བའི་ཕྱོགས་ཀྱི་སོར་མོ་བརྐྱངས་ཏེ་རླུང་ལྔ་ཐོན་པའི་དམིགས་པ་སྔ་མ་དང་འདྲ། གསུམ་པ་གསང་རླུང་སེམས་ལ་རེངས་ན་སེམས་ཉིད་ལ་གཞིལ་བར་བྱ་བ་ནི། སྙིང་སྲོག་པ་རྩ་ལ་རེངས་ན་སྙིང་རླུང་ལ་སོགས་པར་གྱུར་བས་དེ་བསལ་བ་ནི་གསུམ་སྟེ། བདག་ཉིད་ཀྱི་གཟུགས་བརྙན་ཀྱི་སྦྱོར་བས་བསལ་བ་དང་། ལྷག་པ་ལྷའི་གཟུགས་བརྙན་གྱི་སྦྱོར་བས་བསལ་བ་དང་། རླུང་ཐོད་རྒལ་གྱི་འཇུག་པས་གཞིལ་བའོ། །
དང་པོ་ནི། གནས་ཁང་ཇི་ལྟར་བདེ་བའི་གནས་སུ། མིག་ལ་ཉི་མ་དང་རླུང་མི་ཕོག་པར་ལུས་དཀྱིལ་དཀྲུང་བྱ། ལག་པ་རྡོ་རྗེ་ཁུ་ཚུར་སྙིང་ཁར་བསྣོལ། རླུང་མི་འཛིན། མདུན་གྱི་སྟེང་ཕྱོགས་སུ་མེ་ལོང་གཡའ་དག་པ་གཅིག་བཞག་ལ། དེར་རང་གི་གཟུགས་བརྙན་ཤར་བའི་སྨིན་མཚམས་སུ་མིག་ཅུང་ཟད་གྱེན་ལ་བཟློག་སྟེ་གཏད་ཅིང་། ཤེས་པ་དྲག་ཏུ་གཏད་པས་ཞི་བར་འགྱུར་རོ། ། དེས་མ་ཞི་ན་གཉིས་པ་ནི། རང་གི་སྤྱི་བོའི་སྟེང་གི་ཐད་ཀའམ།
གྱང་ལ་སོགས་པའི་གནས་སུ་ཞལ་ཕྱག་ཉུང་བའི་ཐང་སྐུ་བཀྲམ། དེའི་གཟུགས་བརྙན་མེ་ལོང་ལ་ཤར་བའི་སྨིན་མཚམས་སུ་སྔ་མ་བཞིན་དུ་མིག་དང་ཤེས་པ་གཏད། དེས་ཞི་བར་འགྱུར་རོ། ། དེས་མ་ཞི་ན་གསུམ་པ་ནི། རང་གི་མདུན་ན་ཉེ་བའི་གཡས་གཡོན་དུ་ཤིང་ཕྲ་སྦོམ་ཇི་ལྟར་རིགས་པ་དཔངས་སུ་ཁྲུ་གང་ཡོད་པ་གཉིས་བཞག ཤིང་གཉིས་ཀྱི་བར་དུ་ཁྲུ་དོས་ཆོད་པ་བྱས་ལ། དེའི་རང་གི་ཕྱོགས་སུ་རམ་གྱིས་ཐིག་ལེ་རེ་རེ་བྱ། དང་པོ་གཡས་ཀྱི་ཐིག་ལེ་ལ་མིག་དང་ཤེས་པ་གཏད་ཅིང་། ལག་པ་གཡས་པས་སེ་གོལ་བདུན་ཏོག གཡོན་པས་གྲངས་འཛིན།
དེ་ནས་གཡོན་གྱི་ཐིག་ལེ་ལ་མིག་དང་ཤེས་པ་གཏད་ཅིང་ལག་པ་གཡོན་པས་སེ་གོལ་ཏོག གཡས་པས་གྲངས་འཛིན། དེ་ལྟར་སྤེལ་ཞིང་ཡང་ཡང་བྱ། མཐར་དྲན་པ་མེད་པར་ཁ་ལྦུ་བ་ལྷབས་ཀྱིས་འགྲོ་ཞིང་། ཁས་བུབ་ཏུ་འགྲོ་བ་སྲིད་པས་དེས་ཞི་བར་འགྱུར་རོ། ། བཞི་པ་སྟེང་སྲོག་གི་རླུང་དང་འགྲོགས་ཏེ་ཐུར་དུ་བླུགས་ན་མྱུར་དུ་བསལ་བ་ནི། སྟེང་སྲོག་འཛིན་གྱི་རླུང་དེ་ལྟེ་བ་ཡན་ཆད་དུ་རྒྱུ་བ་ཡིན་པ་ལས། དེར་མི་རྒྱུ་བར་ལྟེ་བ་མན་ཆད་དུ་རྒྱུ་བས་གསུས་པ་སྦོས། བཤང་གཅི་མི་ཐོན། སྟེང་གི་དབུགས་ཀྱང་འབྱིན་མི་ནུས།
རྩ་ཡང་རིམ་གྱིས་བསྡུད་པས། ཉིན་ཞག་གཅིག་འདས་ན་ཚེའི་དུས་བྱེད་པར་འགྱུར་སྐྱོན་ཅན་ཡིན་ནོ། ། དེ་བསལ་བ་ནི། ལྟེ་བའི་འོག་ཏུ་རས་སམ་དར་ལས་བྱས་པའི་འབེ་ལྟོ་གྲུ་གྲུའི་དབྱིབས་ལྟ་བུ་སྙིམ་པའི་ཚད་ཙམ་བཅུག་ལ་དེའི་ཕྱི་རོལ་དུ་རས་ཀྱི་ཤགས་མས་ཧ་ཅང་ལྷོད་པ་ཡང་མ་ཡིན། ཧ་ཅང་དམ་པ་ཡང་མ་ཡིན་པར་རན་ཚད་དུ་བསྡམ། དེ་ནས་གྲོགས་སྟོབས་དང་ལྡན་པ་གཅིག་གིས་རྐེད་པ་ནས་བཟུང་ལ་མགོ་བོ་ཐུར་དུ་བསྟན། ལག་པ་གཉིས་ས་ལ་བཙུགས། དེ་ལ་ལུས་ཀྱི་ལྕིད་བསྐུར། རྐང་པ་གཉིས་གྱེན་ལ་བསྟན། མགོ་བོ་ས་ལ་མ་རེག་པར་བྱ།
དེ་ནས་གྲོགས་ཀྱིས་རྐང་པའི་མཐིལ་གཉིས་ནས་ཁུ་ཚུར་གྱིས་བརྡུང་། དེ་ནས་མཇུག་གུ་ཆུང་ནས་བཟུང་ནས་ཨན་དོང་དང་པོའི་བར་དུ་རྒལ་ཚིགས་རྣམས་རིམ་པ་བཞིན་དུ་བརྡུང་ཞིང་། ཧ་ཅང་ཤུགས་ཆེ་བ་མི་བྱ། དེ་ནས་རྐེད་པ་དང་ལུས་པོ་ཅུང་ཟད་གཅུ། ཅུང་ཟད་སྤྲུག དེ་ནས་དལ་བུས་ཁས་ཕུབ་ཏུ་ཉལ། རྐང་ལག་ལ་སོགས་པའི་ཡན་ལག་ཐམས་ཅད་རིམ་གྱིས་མཉེད། ཁྱད་པར་དུ་སོར་མོ་དང་ཚིགས་རྣམས་མཉེད་ཅིང་། སོར་མོ་རྣམས་འཐེན། ལྟོ་བ་ཚིགས་པ་ལ་གཅེར།
ལྟོ་བ་བསྐྱོད་པའི་སྦྱོར་བ་བྱ། དྲག་ཤུལ་དུ་ལངས་ན་ཚེའི་དུས་བྱེད་པའི་ཉེན་ཡོད་པས་དེའི་ཉིན་པར་དྲག་ཤུལ་གྱི་ལས་མི་བྱ། ཁ་ཟས་ཀྱི་བྱ་བ་ཡང་སྤང་བར་བྱ། དེ་ནས་སེམས་གསལ་བ་རང་སོ་བཟུང་། ལྷུག་པ་རང་སོ་བཟུང་བ་གནས་སྐབས་ཐམས་ཅད་དུ་གལ་ཆེའོ། ། དེ་ནི་གྲོགས་གཞན་གྱི་རྐྱེན་ལ་ལྟོས་པའོ། ། གྲོགས་མེད་པར་གཅིག་པུར་གནས་པའི་ཚེ་ཉམས་དེ་བྱུང་ན། རང་ཉིད་རྩིག་པ་ལ་སོགས་པའི་དྲུང་དུ་ཕྱིན་ཏེ་མགོ་ཐུར་ལ་བསྟན། ས་ལ་མ་རེག་པ་ཙམ་དུ་བྱ་ཞིང་ལག་པ་གཉིས་ས་ལ་བཙུགས། དེ་ལ་ལུས་ཀྱི་ལྕིད་བསྐུར།
རྐང་པ་གཉིས་གྱེན་དུ་བསྟན་ཏེ་བརྐྱང་བསྐུམ་ཡང་ཡང་བྱ། དེ་ནས་དལ་བུས་ཁ་བུབ་ཏུ་ཉལ་བར་བྱ། དེ་ནས་དལ་བུས་ལངས་ཏེ། རྐེད་པ་དང་ལུས་པོ་ཅུང་ཟད་གཅུ། ཅུང་ཟད་སྤྲུག དེ་ནས་ཡན་ལག་མཉེད་པ་ལ་སོགས་རང་གིས་བསྒྲུབ་ནུས་པ་རྣམས་སྔ་མ་དང་འདྲའོ། ། ལྔ་པ་འོག་རླུང་སྲོག་གི་རླུང་དང་འགྲོགས་ཏེ་སྟེང་དུ་ཧགས་པ་མྱུར་དུ་བསལ་བ་ནི། འོག་ཐུར་སེར་གྱི་རླུང་དེ་ལྟེ་བ་མན་ཆད་དུ་རྒྱུ་བ་ཡིན་པ་ལས། དེ་མི་རྒྱུ་བར་ལྟེ་བ་ཡན་ཆད་དུ་རྒྱུ་བས་སྟེང་དུ་ཧགས་ན་རྩ་རོ་མས་དབུ་མ་ལན་གསུམ་དུ་དཀྲིས་པའི་དོན་གྱིས་ན། མགྲིན་པའི་འཁོར་ལོ་རྩ་མདུད་དོག་པས་དབུགས་མི་ཐོན།
རོ་སྟོད་གཟེར། ཚ་ཐང་ཐང་བྱེད། རྩ་ཡང་རིམ་གྱིས་བསྡུད་པས་ཉིན་ཞག་གཅིག་འདས་ན་ཚེའི་དུས་བྱེད་པར་འགྱུར་སྐྱོན་ཅན་ནོ། ། དེ་བསལ་བ་ནི། དར་རམ་རས་ལས་བྱས་པའི་འབེ་ལྟོ་གྲུ་གུའི་དབྱིབས་ལྟ་བུ་སྙིམ་པའི་ཚད་ཙམ་གཉིས་ནུ་མ་གཉིས་ཀྱི་འོག་ཏུ་བཅུག་ལ། དེའི་ཕྱི་རོལ་དུ་རས་ཀྱི་ཤགས་མས་ཧ་ཅང་ལྷོད་པ་ཡང་མ་ཡིན། ཧ་ཅང་དམ་པ་ཡང་མ་ཡིན་པར་རན་ཚད་དུ་བསྡམ་དེ་ནས་དྲག་ཤུལ་དུ་བསླང་བ་གནད་དུ་ཆེ། དེ་ནས་དལ་བུས་ཉལ་བར་བྱ། རྐང་ལག་ལ་སོགས་པའི་ཡན་ལག་ཐམས་ཅད་མཉེད། ཁྱད་པར་དུ་སོར་མོ་དང་ཚིགས་རྣམས་མཉེད་པ་སྔ་མ་དང་འདྲ།
དེ་ནི་གཞན་རྐྱེན་ལ་ལྟོས་པའོ། ། གཅིག་པུར་གནས་པའི་ཚེ་ཉམས་དེ་བྱུང་ན། ས་འཇམ་པ་ལ་བཙན་འཕྱོང་བྱ། ངག་ཏུ་ཀུ་ཅོ་དྲག་པོ་འདོན་པས་ཉིན་ཞག་གཅིག་འདས་པ་ན་སྐྱོན་ལས་གྲོལ་ཏེ། ཤེས་པ་ཅུང་མི་གསལ་བ་ཙམ་འབྱུང་། དེ་ནས་གསལ་བ་རང་སོ་བཟུང་བ་དང་། ལྷུག་པ་རང་སོ་བཟུང་ན་སྐྱོན་ལས་གྲོལ་ཏེ། ཏིང་ངེ་འཛིན་མཆོག་བརྙེད་པར་འགྱུར་རོ། ། འདིར་གཅེས་བསྡུས་ལས། ཧགས་པའི་ཕྱོགས་གཅིག་ལུས་ངལ་དུབ་ཏུ་སོང་བ་དང་།
ཁ་ཟས་ཆག་པ་དང་། གཉིད་ཆག་པས་རྒྱུ་བྱས། རྐྱེན་རང་གིས་བརྐྱང་བསྐུམ་ཉེས་པའམ། ལུས་ཀྱི་འགྱུར་ལྡོག་ཉེས་པས་ས་འཁོར་རི་འཁོར་བྱུང་བ་གཉིས་ཏེ། སྐྱུགས་པ་འབྱུང་བ་དང་མི་འབྱུང་བའོ། ། དང་པོ་ནི་ཆང་མང་དུ་བཏུངས་པས་སེལ་བར་འགྱུར། དེ་ཡང་མ་མྱོས་པ་ཙམ་དུ་བཏུང་ངོ་། ། གཉིས་པ་ནི་དགོངས་མོའི་དུས་སུ་རྐང་མཐིལ་གཉིས་སུ་སྣུམ་གྱིས་བྱུག སེམས་ཀྱི་གནད་ནུ་མ་གཉིས་ཀྱི་བར་དུ་གཏད་པའམ། སྨིན་མཚམས་སུ་གཏད་པ་ནི་རེས་འཇོག་ཏུ་བྱ།
དེས་སེལ་བར་འགྱུར་རོ། ། གསུམ་པ་མཐོང་སྣང་ཁྱད་པར་ཅན་གྱི་འཕྲང་བསལ་བ་ནི། རིགས་དྲུག་གི་རྩ་ཡིག་དང་། སྲིན་པོའི་ཀྵ་ཡིག་ཏུ་རླུང་སེམས་འདུས་པ་ལས། སྲིན་པོ་དང་ཤ་ཟ་ལ་སོགས་པས་བརྡེག་ཅིང་སྡིགས་པ་ལ་སོགས་པ་འབྱུང་། དེ་བསལ་བ་ལ་གཉིས་ཏེ། བྱུང་རྒྱལ་གྱི་གནད་ཀྱིས་བསལ་བ་དང་། སྟོབས་ཀྱི་ཧཱུྃ་ལ་སོགས་པས་བསལ་བའོ། ། དང་པོ་ནི། རང་གི་ལུས་ཀྱི་རྩ་ཡིག་ཏུ་རླུང་སེམས་འདུས་པའི་ནང་གི་རྟེན་འབྲེལ་ལས་ཕྱི་རོལ་དུ་ཉམས་འདི་ལྟ་བུ་འཆར་བ་ཡིན་ནོ་སྙམ་དུ་ཤེས་པས་སེལ་ལོ། །
ཏིང་ངེ་འཛིན་ངོ་ཤེས་པས་བསམ་གཏན་གྱི་གེགས་སེལ། བར་ཆད་ངོ་ཤེས་པས་བདུད་ཀྱི་གེགས་སེལ། སྐྱོན་ཡོན་ཏན་དུ་སློང་ཤེས། བར་ཆད་དངོས་གྲུབ་ཏུ་ལེན་ཤེས་པའོ། ། གཉིས་པ་ནི། འཇིམ་པའི་འགྲོ་དོན་ལ་འབག་དམར་པོ་བྱུང་བ་ལ། དེ་ཉིད་ཀྱི་གནས་སུ་ལ་དོར་བྱ་བ་ཡིན་པས། འབག་དེ་ཉིད་ལ་ཤེས་པ་གཏད་པས་ཁ་དོག་མི་འདྲ་བར་གྱུར། འབག་ནི་རྣམ་པ་མ་འགྱུར། མཐར་འབག་ཤིན་ཏུ་མང་དུ་སོང་བ་ལས།
དེ་ཀྵ་ཡིག་གི་གནས་སུ་རླུང་སེམས་འདུས་པའི་མཐོང་སྣང་ཡིན་པས་ཀྵ་ཡིག་གི་སྟེང་དུ་སྟོབས་ཀྱི་ཧཱུྃ་བསམ། རླུང་འཕངས་ཏེ། ངག་སྟོབས་ཀྱི་ཧཱུྃ་དྲག་ལ་རིང་བས་བདུད་རྩི་སྦྱོང་བ་བཞིན་རྩ་གསུམ་ལ་རིམ་གྱིས་སྦྱངས་པས་མི་སྣང་བར་གྱུར་ཏོ། ། ཞེས་འབྱུང་ངོ་། ། བདུད་རྩི་སྦྱོང་བ་བཞིན་རྩ་གསུམ་ལ་རིམ་གྱིས་སྦྱོང་ཞེས་པ་ནི་ཞལ་ཤེས་ཡིན་པས་མན་ངག་གི་ཡུག་གི་སྐབས་སུ་རྟོགས་པར་འགྱུར་རོ། ། བཞི་པ་ཐིག་ལེ་འབར་བའི་འཕྲང་བསལ་བ་ནི། བསྒོམས་པའི་སྟོབས་ཀྱིས་བྱང་ཆུབ་ཀྱི་སེམས་ཆེར་འཕེལ་ཏེ། རྐྱལ་པ་ཞོས་བཀང་བ་བཞིན་དུ་གྱུར་པ་ན་འཛག་པ་བསྲུང་བ་གལ་ཆེ་སྟེ། བསམ་གཏན་དང་བྱང་ཆུབ་ཀྱི་སེམས་གཉིས་པོ་དེ་མེ་ཏོག་དང་མེ་ཏོག་གི་དྲིའི་ཚུལ་དུ་རྟེན་དང་བརྟེན་པ་ཡིན་པས། བྱང་ཆུབ་ཀྱི་སེམས་ཉམས་ན་ཏིང་ངེ་འཛིན་ཀྱང་ཉམས་པར་འགྱུར་རོ། །
དེ་བསྲུང་བའི་ཐབས་གཙོ་ཆེ་བ་ནི་ཤེས་རབ་ཡེ་ཤེས་ཀྱི་ལམ་གྱི་སྐབས་བཞིན་ཡིན་ལ། ཐིག་ལེ་འཛག་པ་དྲུག་བསྲུང་བའི་སྐབས་སུ་ཡང་། དང་པོར་འགྱུར་བ་དྲུག་སོགས་དྲུག་གིས་བསྲུང་། ཞེས་སོགས་དང་། སྤྱོད་ལམ་དང་། ཁ་ཟས་དང་། སྨན་གྱིས་བསྲུང་བ་དང་། འདིར་བྱེ་བྲག་ཏུ་འབྲིའི་འོ་མ་བཞོས་མ་ཐག་པ་ལ་རི་བོང་གི་ལྦུ་བ་བཏབ་སྟེ་སྙལ་ནས་ཞོར་སོང་བ་དེ་བཏུང་བར་བྱ་བ་ཡིན་ནོ། ། དེས་འཛག་པ་བསྲུང་བའི་མཆོག་ཏུ་འགྱུར་རོ། ། ཉམ་ང་བ་ལ་སོགས་པའི་འཕྲང་བདུན་བསལ་བ་ནི།
རྡོ་རྗེའི་ཚིག་རྐང་ལས། ཉམ་ང་མྱ་ངན་འདྲེའི་རྩ། གཡལ་དང་མཆི་མའི་རྩར་གཡལ་དང་མཆི་མ། ཞེས་འབྱུང་བ་ལྟར། ཉམ་ངའི་ཉམས་སྣང་། མྱ་ངན་གྱི་ཉམས་སྣང་། འདྲེའི་ནོན་པའི་ཉམས་སྣང་། གཡལ་དང་མཆི་མའི་ཉམས་སྣང་བྱུང་བའི་ཚེ། དེ་ཐམས་ཅད་བྱུང་རྒྱལ་དུ་བསྐྱངས་པ་ཉིད་ཀྱིས་གེགས་སེལ། ཉམ་ང་བ་ལ་མཁལ་མ་གཉིས་མཉེད་ཅིང་བཀུ་མཉེ་བྱ།
ལུས་རྡོ་རྗེ་དཀྱིལ་དཀྲུང་བཅའ། ལག་པ་གཉིས་རྡོ་རྗེ་ཁུ་ཚུར་བྱས་ཏེ་སྙིང་ཁར་བསྣོལ། མིག་སྟེང་དུ་དགྲད་པས་སེལ་ལོ། ། འདྲེའི་ནོན་ན་རྐང་མཐིལ་ཆུ་རུ་བཅུག་པས་སེལ་ལོ། ། གཡལ་དང་མཆི་མ་བྱུང་ན་ལུས་རྡོ་རྗེ་དཀྱིལ་དཀྲུང་བྱ། ལག་པ་གཉིས་རྡོ་རྗེ་ཁུ་ཚུར་བྱས་ཏེ་སྙིང་ཁར་བསྣོལ། མིག་སྟེང་དུ་དགྲད་པས་སེལ་ལོ། ། དེ་དག་གིས་མ་སེལ་ན་ཐམས་ཅད་ལ་ཐུན་མོང་དུ་བཙན་ཐབས་ཀྱི་སྦྱོར་བ་ཞེས་བྱ་བ། གྲོགས་གཞན་གྱིས་ཕྱར་བས་བཏུམས་ཏེ་སྟེང་ནས་འོག་ཏུ་འཕང་བ་དང་། གྲོགས་མེད་ན་རང་ཉིད་གཡས་འགྱེལ་གཡོན་འགྱེལ་མདུན་དུ་འགྱེལ།
རྒྱབ་ཏུ་འགྱེལ། དེ་ཡང་ཉམ་ང་བ་དང་བག་ཚ་བ་མེད་པར་བྱའོ། ། རང་ངམ་གཞན་གྱིས་ཆུ་ལྕག་རྒྱབ་པས་སེལ་ལོ། ། དྲུག་པ་སྟོང་པ་དགྲར་ལངས་ཀྱི་འཕྲང་བསལ་བ་ནི། རྡོ་རྗེའི་ཚིག་རྐང་ལས་འབྱུང་བའི་སྤྱོད་པ་ཆུང་ངུ་དྲན་པ་ཉེ་བར་བཞག་པ་བཞི་སེལ་བར་བཤད་པ་དང་། བདུན་པ་བདེ་བས་བརྒྱལ་བའི་འཕྲང་བསལ་བ་ནི། སྤྱོད་པ་ཆེན་པོ་ཡང་དག་པར་སྤོང་བ་བཞིས་སེལ་བར་བཤད་པ་ལྟར་ཡིན་ཞིང་། ལག་ལེན་ནི་གཞུང་བཤད་ཀྱི་སྐབས་སུ་བསྟན་ཟིན་ཏོ། ། དེ་ལྟར་ན་རྩ་བའི་གེགས་སེལ་གྱི་ཡི་གེ་བཞིའི་བཤད་པ་རྫོགས་སོ།། ༈ །།ད་ནི་གཉིས་པ་དེ་ལས་གཞན་པའི་གེགས་སེལ་གྱི་ཡི་གེ་ཕྲ་མོ་བརྒྱད་བཤད་པར་བྱ་སྟེ།
དེ་ཡང་གེགས་སེལ་གཅེས་བསྡུས་དང་། ཉམས་ཆེ་ཆུང་གཉིས་ཀ་ལས་འབྱུང་བའི་གེགས་སེལ་གྱི་ཡི་གེ་རྣམས་སྔར་ཉེ་བར་མཁོ་བ་རྣམས་ནི་རང་རང་གི་སྐབས་སུ་བཤད་ཟིན་ལ། དེར་མ་བཤད་པའི་ལྷག་མ་འདིར་བཤད་པ་ལ་དོན་བདུན་ཏེ། རྣལ་འབྱོར་སྤྱིའི་གེགས་བསལ་བ། རླུང་གི་རྣལ་འབྱོར་གྱི་གེགས་བསལ་བ། གཏུམ་མོའི་རྣལ་འབྱོར་གྱི་གེགས་གསལ་བ། བདེ་བའི་རྣལ་འབྱོར་གྱི་གེགས་བསལ་བ། འཕོ་བའི་རྣལ་འབྱོར་གྱི་གེགས་བསལ་བ། དེ་དག་ལས་གཞན་པའི་གེགས་ཕྲ་མོ་བསལ་བ། ཐུན་མོང་གི་གདམས་ངག་གི་དང་པོ་བཤད་པའོ། །
དང་པོ་ལ་བཞི་སྟེ། བྱིང་རྒོད་བསལ་བ་དང་། སྟོར་བ་བཙལ་བ་དང་། བསམ་གཏན་སྐྱོང་ཐབས་དང་། ལ་དོར་བསྟན་པའོ། ། དང་པོ་ལ་གཉིས་ཏེ། བྱིང་བ་བསལ་བ་དང་། རྒོད་པ་བསལ་བ་གཉིས་ལས། དང་པོ་ལ་གཉིས་ཏེ། ལྟ་སྟངས་ཀྱི་སྦྱོར་བས་བསལ་བ་དང་།
སེམས་ཀླད་པའི་དུང་ཁང་དུ་འཕང་བའི་སྦྱོར་བས་བསལ་བའོ། ། དང་པོ་ནི། འཚལ་གུང་ཐང་གི་སྒོམ་ཆེན་རི་བ་གཅིག་གིས། ནས་ཁལ་གཅིག་རང་གི་གཡོག་པོ་ལ་བསྐུར་ཏེ་རྗེ་ས་ཆེན་ལ་ཕུལ། ཁྱེད་བྱིང་རྒོད་བསལ་བའི་གདམས་ངག་ལ་མཁས་པ་ཡིན་པར་འདུག་པས། དེའི་གདམས་ངག་ཞིག་བདག་ལ་ཞུ་བྱས་པས། ཏོག་ཙེ་པ་དང་ཐུན་མོང་བའི་བྱིང་རྒོད་བསལ་བའི་གདམས་ངག་རྣམས་གནང་། དེས་བྱིང་བ་མ་སེལ་བ་ལ། ཁྱད་པར་བྱིང་བ་བསལ་བའི་གདམས་ངག་ཞུ་བྱས་པས། བྱིང་བ་བསལ་བའི་གདམས་ངག་ནི།
ལུས་རྡོ་རྗེ་དཀྱིལ་དཀྲུང་བཅའ། ལག་པ་གཉིས་རྡོ་རྗེ་ཁུ་ཚུར་བྱས་ཏེ་སྙིང་ཁར་བསྣོལ། མིག་རི་རྩེ་དང་ནམ་མཁའི་མཐོངས་སུ་གཏད། ལུས་སྒྲིམ། རིག་པ་ཧུར་ཕྱུང་ལ་མིག་ལྟ་བའི་འགྱུར་བ་བྱ། དེ་ལྟར་བྱས་པས་སེལ་ལོ། ། དེའི་ཡན་ལག་ནི་ཉམས་ཆེན་ལས། ཞེས་སྲེག་སྟོན་གྱིས་དམིགས་པ་གང་ལ་གཏད་པ་དེ་ཉིད་ལ་ཆགས་ནས་དམིགས་པ་གཞན་ལ་གཏད་དུ་མི་བཏུབ་པ་བྱུང་། དེ་བཞག་སར་དལ་གྲགས་པ་ཡིད་མི་གཡོ་བའི་བསམ་གཏན་སྒོམ་པའི་བདུད་བྱ་བ་ཡིན། དེ་ལ་གཞན་གྱིས་མི་ཕན་པས།
ལྟ་སྟངས་ཁོ་ན་གནད་དུ་ཆེ་སྟེ། ལུས་དཀྱིལ་དཀྲུང་བྱ། ལག་པ་གཉིས་བྲང་དུ་ཁུ་ཚུར་བྱ། མིག་དང་ཤེས་པ་ནམ་མཁའ་ལ་གཏད། དུ་བ་ལ་སོགས་པའི་རྟགས་ལྔ་ཡང་རིམ་གྱིས་འཆར་གསུང་། ཞེས་འབྱུང་ངོ་། ། གཉིས་པ་ནི་མགར་བ་མདོ་མ་ལ་ཤེས་པ་བྱིང་ཏེ་མུན་པ་ལྟ་བུར་འཐིབས་པ་བྱུང་བ་ལ། དེ་བསལ་བ་ནི་རང་གི་མགོ་བོ་ཀླད་པ་མེད་པར་རྫ་མ་སྟོང་པ་ལྟ་བུ་བསམ། ཁྲོ་བོ་རྣམས་ཀྱི་སྤྱན་དབུས་མའི་གནས། ལྷ་ཞི་བ་རྣམས་ཀྱི་མཛོད་སྤུའི་གནས་སུ་བུག་པ་མིག་ལྟ་བུ་ཞིག་བསམ།
དེའི་ནང་དུ་ཡིད་ཀྱིས་ཕར་བལྟས་ཏེ། ཤར་ཕྱོགས་ཀྱི་འཇིག་རྟེན་གྱི་ཁམས་དང་། མངོན་དགའ་ལ་སོགས་པའི་སངས་རྒྱས་ཀྱི་ཞིང་ཐམས་ཅད་མཐོང་བར་བསམ། དེ་བཞིན་དུ་རྣ་ལྟག་གཡས་པར་བུག་པ་བསམས་ཏེ། དེའི་ནང་དུ་བལྟས་པས་ལྷོ་ཕྱོགས་ཀྱི་འཇིག་རྟེན་གྱི་ཁམས་དང་སངས་རྒྱས་ཀྱི་ཞིང་ཁམས་ཐམས་ཅད་མཐོང་བར་བསམ། ལྟག་པར་བུག་པ་བྱུང་བ་དེའི་ནང་ནས་བལྟས་པས་ནུབ་ཕྱོགས་ཀྱི་འཇིག་རྟེན་གྱི་ཁམས་ཐམས་ཅད་མཐོང་བར་བསམ། རྣ་ལྟག་གཡོན་པར་བུ་ག་བསམ། དེའི་ནང་ན་ཕར་བལྟས་པས། བྱང་ཕྱོགས་ཀྱི་འཇིག་རྟེན་གྱི་ཁམས་དང་། སངས་རྒྱས་ཀྱི་ཞིང་ཁམས་ཐམས་ཅད་མཐོང་བར་བསམ་པས་སེལ་ལོ། །
གཉིས་པ་རྒོད་པ་བསལ་བ་ལ་གཉིས་ཏེ། རྦ་རླབས་ཀྱི་སྦྱོར་བས་བསལ་བ་དང་། རབ་ཏུ་དམའ་བའི་སྦྱོར་བས་བསལ་བའོ། ། དང་པོ་ནི་ཤེས་པ་སྐད་ཅིག་ཀྱང་མི་གནས། གཉིད་ཀྱང་མི་ཕེབས་པས་རྣམ་པར་རྟོག་པ་མང་དུ་འབྱུང་བའོ། ། གཞུང་རྣམས་ལས་ཡི་གེས་ཀྱང་མི་ཕེབས་ཞེས་འབྱུང་ཡང་དོན་ནི་སྔ་མ་ཡིན་ནོ། ། དེ་བསལ་བ་ནི། སྔ་དྲོའི་དུས་སུ་ཟས་འགྲངས་དྲགས་ཙམ་ཟ། ལུས་དཀྱིལ་དཀྲུང་བཅའ་ལག་པ་གཉིས་ཀྱི་སོར་མོ་རྣམས་ལྟག་པར་བསྣོལ། མཐེ་བོ་གཉིས་ཀྱིས་ལོངས་སྤྱོད་ཀྱི་རླབས་གཉིས་རེ་མོས་བྱས་ཏེ་བཙིར།
རྐང་པ་གཡོན་པའི་པུས་མོའི་སྟེང་དུ་ལག་པ་གཡོན་པའི་གྲུ་མོ་བཞག་སྟེ། ལག་པ་གཡོན་པའི་མཐེབ་སྲིན་གྱིས་ལོངས་སྤྱོད་ཀྱི་རླབས་གཉིས་དུས་གཅིག་ཆར་དུ་བཙིར། དེ་ལྟར་སྔ་མ་དང་འདི་གཉིས་སྤེལ་ཏེ་ཡང་ཡང་བྱས་པས་སེལ་བར་འགྱུར་རོ། ། གཉིས་པ་ནི། ཏིང་ངེ་འཛིན་འཐོར་བས་རྣམ་པར་རྟོག་པ་མང་དུ་བྱུང་ན་དེ་བསྡུ་བ་ནི། དང་པོར་རང་གི་རྐང་མཐིལ་གཉིས་སུ་ཤེས་པ་གཏད། དེ་ནས་ས་རིམ་པ་བཅུ་གསུམ་གྱི་བར་དུ་རིམ་གྱིས་ཤེས་པ་གཏད། དེ་ནས་གསེར་གྱི་ས་གཞི། དེ་ནས་ཆུའི་དཀྱིལ་འཁོར། དེ་ནས་རླུང་གི་དཀྱིལ་འཁོར།
དེ་ནས་སངས་རྒྱས་འབུམ་གཟིགས་ཀྱི་ཞིང་ཁམས། དེ་ནས་འཇིག་རྟེན་གྱི་ཁམས་རིམ་པ་བདུན་གྱི་བར་དུ་ཤེས་པ་གཏད་པ་སྔར་དང་འདྲ། དེའི་ཡན་ལག་ནི་ཉམས་ཆེན་ལས། ཕ་སྤྲུག་ཉ་ཉ་གྲུའི་སྒོམ་ཆེན་མི་ནུས་པའི་སེམས་སྐད་ཅིག་ཀྱང་གནས་སུ་མ་བཏུབ་པ་ལ། དམིགས་པ་འོག་ཏུ་འཕང་བ་བྱས་ཏེ། རྐང་མཐིལ་གཉིས་སུ་ཤེས་པ་གཏད་ལ། དེ་ནས་ཡང་ཡེངས་སུ་གཞུག དེ་ནས་ཡང་རྐང་པ་ནས་སའི་བར་དུ་སོར་གཅིག་ནས་རིམ་གྱིས་ཕྱེ་བ་ལ་ཤེས་པ་གཏད། ཡང་མིག་ཕྱེ་ནས་ཡེངས་སུ་གཞུག དེ་ལྟར་ཡང་དང་ཡང་དུ་བྱས་པས་སེམས་གནས་པར་འགྱུར་རོ། །
ཞེས་འབྱུང་ངོ་། ། གཉིས་པ་སྟོར་བ་བཙལ་བ་ནི་གཉིས་ཏེ། དམིགས་པ་སྟོར་བ་དང་། ཉམས་མྱོང་སྟོར་བའོ། ། དང་པོ་ནི། གང་ཟག་གི་རིགས་ཁ་ཅིག་བསྐྱེད་རིམ་ལ་སོགས་པ་དམིགས་པ་གང་ཡང་བསྒོམ་པའི་ཚེ། དང་པོར་དམིགས་པ་གསལ། ཏིང་ངེ་འཛིན་ཡང་ཅུང་ཟད་སྐྱེ་བ་ལ། ཕྱིས་ནས་མེད་པར་སོང་བའོ། ། དེ་བསལ་བ་ལ་གཉིས་ཏེ།
སྔར་བོགས་འབྱིན་རྣམ་པ་བརྒྱད་ཀྱི་སྐབས་སུ་བསྟན་པའི་ཡུལ་སྣ་ཚོགས་ཀྱི་བདུད་རྩི་བསྟེན་པས་བསལ་བ་དང་། སེམས་ཀྱི་གནད་སྣ་ཚོགས་སུ་འཕོ་བས་བསལ་བའོ། ། དང་པོ་ནི། སྒོམ་པའི་ཚེ་ཡུན་རིང་དུ་མི་བསྒོམ་སྟེ། བསྒོམས་ན་ཟས་ཀྱི་ཚོད་མ་ཟིན་པས་ཕོ་བའི་མེ་དྲོད་ཉམས་པ་དང་འདྲ། གསལ་ན་གསལ་ཏེ་འཕྲོ་བཅད། མི་གསལ་ན་མི་གསལ་ཏེ་འཕྲོ་བཅད་དོ། ། གཉིས་པ་ནི་སྤྱན་དབུས་མ་ལྟ་བུ་དམིགས་པ་གང་ཡང་རུང་བ་ལ་བརྟན་པ་ཅུང་ཟད་ཐོབ་པ་ན། སྤྱན་གཡས་པ་ལྟ་བུ་དམིགས་པ་གཞན་ལ་སེམས་ཀྱི་གནད་འཕོ་བས་སེལ་ལོ། ། གཉིས་པ་ཉམས་མྱོང་སྟོར་བ་ལ།
གཉིས་ཏེ། འཆི་ལྟས་སུ་འགྱུར་བས་སྟོར་བ་དང་། ཁམས་འདུ་ཤུགས་ཟད་པས་སྟོར་བའོ། ། དང་པོ་ནི། ཏིང་ངེ་འཛིན་ཡང་སྐྱེས། བོགས་གོང་ནས་གོང་དུ་དབྱུང་བའི་འཕྲོ་ལ་རྒྱུན་ཆད་ནས་མེད་པར་སོང་བའོ། ། དེ་བསལ་བ་ནི་རྣལ་འབྱོར་གྱི་དབང་ཕྱུག་གི་ཐུན་མོང་མ་ཡིན་པའི་འཆི་བསླུ་ནམ་མཁའ་ཟས་སུ་ཟ་བ་ཞེས་བྱ་བ་དེ་ཐུན་གཉིས་ལ་སོགས་པར་འབད་དེ་བསྒོམ་པས་སེལ་ལོ། ། དེས་འཆི་བ་བསླུས་ཀྱང་ཉམས་མྱོང་སྟོར་བ་མ་རྟོགས་ན།

གཉིས་པ་ཁམས་འདུ་ཤུགས་གཅིག་པས་སྟོར་བ་བཙལ་བ་བྱ་སྟེ། ཀྱུ་རུ་ར་དང་། པི་པི་ལིང་དང་། སྦྲང་རྩི་གསུམ་རིལ་བུ་བྱས་ཏེ་བཟའ་ཞིང་། ལུས་དཀྱིལ་དཀྲུང་བཅའ། རླུང་སྲོག་རྩོལ་བསྒོམ་པས་སེལ་བར་འགྱུར་རོ། ། གསུམ་པ་བསམ་གཏན་སྐྱོང་ཐབས་ནི། གེགས་སེལ་གཅེས་བསྡུས་ནས་འབྱུང་བ་ཡིན་པས། དེ་ལ་གཉིས་ཏེ། མདོར་བསྟན་པ་དང་རྒྱས་པར་བཤད་པའོ། ། དང་པོ་ལ་གསུམ་སྟེ།
ལུས་གནད་དུ་ཆེ་བ་ལ་ཁ་ཟས་ཀྱི་ལྕག་གིས་བསྐུལ། རླུང་གནད་དུ་ཆེ་བ་ལ་ཁ་ཟས་ཀྱི་ལྕག་གིས་བསྐུལ། སེམས་གནད་དུ་ཆེ་བ་ལ་ཁ་ཟས་ཀྱི་ལྕག་གིས་བསྐུལ་བའོ། ། དང་པོ་ལ་གསུམ། དང་པོར་སེམས་གནས་པ་ཚོལ་བའི་དུས་སུ་ལུས་གནད་དུ་ཆེ་བ། བོགས་འབྱིན་པའི་དུས་སུ་ལུས་གནད་དུ་ཆེ་བ། སྐྱོན་སེལ་བའི་དུས་སུ་ལུས་གནད་དུ་ཆེ་བའོ། ། དང་པོར་སེམས་གནས་པ་ཚོལ་བའི་དུས་སུ་ལུས་གནད་དུ་ཆེ་བ་ནི། ལུས་ཙོག་པུའམ་དཀྱིལ་དཀྲུང་གང་ཡང་རུང་བས་ལུས་དྲང་པོར་བསྲང་བ་སྟེ། བསྙེས་པ་ལ་སོགས་ལས་ཏིང་ངེ་འཛིན་སྐྱེ་བ་ཡེ་མི་སྲིད་དོ། །
གཉིས་པ་བོགས་འབྱིན་པའི་དུས་སུ་ལུས་གནད་དུ་ཆེ་བ་ལ་གསུམ་སྟེ། བདེ་བའི་བོགས་འབྱིན་པ་དང་། གསལ་བའི་བོགས་འབྱིན་པ་དང་། མི་རྟོག་པའི་བོགས་འབྱིན་པའི་དུས་སུ་ལུས་གནད་དུ་ཆེ་བའོ། ། དང་པོ་ནི། མེ་མ་དང་། སྙིད་མ་གཉིས་རྩེ་སྤྲད་པའོ། ། དེ་ཡང་མེ་མ་ལ་བརྟེན་ནས་དྲོད་ཀྱི་ཏིང་ངེ་འཛིན་སྐྱེ། སྙིད་མ་ལ་བརྟེན་ནས་མི་རྟོག་པ་གཉིད་ལོག་པ་ལྟ་བུ་སྐྱེ་བའོ། ། བདེ་བའི་བོགས་འབྱིན་པ་ལ་ཡང་།
བདེ་བའི་བོགས་འདོན། རླུང་གི་བོགས་འདོན། གཏུམ་མོའི་བོགས་འདོན་གསུམ་ལས། དང་པོ་བཤད་མ་ཐག་པ་དེ་ཉིད་ཡིན་ལ། དེ་དངོས་ཀྱི་དོན་ཡང་ཡིན་ནོ། ། ཕྱི་མ་གཉིས་ཞར་ལས་བྱུང་བ་ཡིན་ཞིང་། ཞལ་ཤེས་ཡིན་པས་མན་ངག་གི་སྐབས་སུ་རྟོགས་པར་འགྱུར་རོ། ། གཉིས་པ་གསལ་བའི་བོགས་འབྱིན་པ་ལ་ལུས་གནད་དུ་ཆེ་བ་ནི། དེ་ཉིད་ཡོངས་སུ་ཤེས་པའི་སྒོ་ནས་ཡུལ་སྣ་ཚོགས་ཀྱི་བདུད་རྩི་བརྟེན་པའོ། ། དེ་ཡང་ཉམས་མྱོང་ཏིང་ངེ་འཛིན་སྐྱེས་པ་ལ་ཡིན་གྱི་མ་སྐྱེས་པ་ལ་ནི་ཕན་ཐོགས་པ་མེད་དོ། །
གསུམ་པ་མི་རྟོག་པའི་བོགས་འབྱིན་པ་ལུས་གནད་དུ་ཆེ་བ་ནི། སྔར་ཏོག་ཙེ་པ་དང་ཐུན་མོང་དུ་བྱིང་རྒོད་བསལ་བའི་སྐབས་སུ་བཤད་པ་ལྟར་མནན་སྦྱོར་ཞེས་བྱ་བ་ཤིང་ལེབ་ལ་སོགས་པས་རང་གི་མགོ་བོ་མནན་པའོ། ། དེ་ཡང་ཉམས་མྱོང་སྐྱེས་པ་ལ་ཡིན་གྱི། མ་སྐྱེས་པ་ལ་ནི་ཕན་ཐོགས་མེད་དོ། ། གསུམ་པ་སྐྱོན་སེལ་བའི་དུས་སུ་ལུས་གནད་དུ་ཆེ་བ་ནི། རྣལ་འབྱོར་གྱི་ཕྲིན་ལས་སུམ་ཅུ་རྩ་གཉིས་ལེགས་པར་འབྱོངས་པའོ། ། གཉིས་པ་རྒྱས་པར་བཤད་པ་ལ་གསུམ་སྟེ། ཟས་གནད་དུ་ཆེ་བ་དང་། རླུང་གནད་དུ་ཆེ་བ་དང་། སེམས་གནད་དུ་ཆེ་བའོ། །
དང་པོ་ལ་བཞི་སྟེ། ནམ་ཟླ་དང་བསྟུན་པ་དང་། ཉིན་ཞག་དང་བསྟུན་པ་དང་། ཉམས་མྱོང་གི་ཚོད་དང་བསྟུན་པ་དང་། རྒྱུན་དུ་ཟ་བ་དང་བསྟུན་པའོ། ། དང་པོ་ནི། སྟོན་དཔྱིད་གཉིས་ལ་ཁ་ཟས་ཉུང་བ་དང་བཅུད་ཆུང་བ་བརྟེན་ཞིང་། དབྱར་དགུན་གཉིས་ལ་མང་བ་དང་བཅུད་ཆེ་བ་བརྟེན་པའོ། ། གཉིས་པ་ནི། སྔ་དྲོའི་དུས་སུ་ཟས་མང་བ་དང་བཅུད་ཆེ་བ་བརྟེན།
ཕྱི་དྲོའི་དུས་སུ་ཉུང་བ་དང་བཅུད་ཆུང་བ་བསྟེན། གསུམ་པ་ནི་བྱིང་བ་ཤས་ཆེ་ན། ཐུན་ལ་འཇུག་ཁའི་ཁ་ཟས་དེ་མི་ཟ་ཞིང་བཅག་པར་བྱ། རྒོད་པ་ཤས་ཆེ་ན་ཐུན་ལ་འཇུག་ཁར་ཁ་ཟས་མང་དུ་བཟའ་ཞིང་གོམ་པ་ལྔ་བཅུ་བཅག་པ་ལ་སོགས་བྱ། བཞི་པ་ནི་ཟས་མང་པོ་ཟ་ཞིང་། བཏུང་བ་ཉུང་བས་ཁམས་སྙོམས་པར་འགྱུར། འོན་ཀྱང་བཅུད་ལེན་དང་། སྨན་དང་། བདུད་རྩི་བསྟེན་པའི་དུས་སུ་ཁ་ཟས་དང་སྤྱོད་ལམ་ལ་ངེས་པ་མེད་དོ། ། གཉིས་པ་རླུང་གནད་དུ་ཆེ་བ་ནི།
སྟོན་དཔྱིད་ལ་སྲོག་རྩོལ་བསྒོམ་པར་བྱའི། དགང་བ་དང་། བཏང་བ་དང་། ཁ་སྦྱོར་མི་བསྒོམ། དབྱར་དགུན་གཉིས་སུ་དགང་བ་དང་། བཏང་བ་དང་། ཁ་སྦྱོར་བསྒོམ་ཞིང་། སྲོག་རྩོལ་ཅི་རིགས་པ་བསྒོམ། གསུམ་པ་སེམས་གནད་དུ་ཆེ་བ་ནི། གསང་སྔགས་རྡོ་རྗེ་ཐེག་པའི་ལུགས་ཀྱིས་ལུས་ལ་གནད་དུ་བསྣུན་པས་སེམས་ལ་གནད་དུ་བསྣུན་པར་འགྲོ།
དཔེར་ན་ཆང་འཐུངས་པ་ལས་ཆང་གིས་ར་རོ་བ་བཞིན་ནོ། ། འོན་ཀྱང་གང་ཡང་ཏིང་ངེ་འཛིན་དུ་ངོ་ཤེས་པའི་བྱུང་རྒྱལ་དུ་བཏང་བའི་སྐབས་སུ་སེམས་གཙོ་ཆེ། རྒྱུ་དུས་སུ་ལྟ་བ་གཏན་ལ་འབེབས་པའི་སྐབས་སུ། གསལ་བ་སེམས་ཀྱི་མཚན་ཉིད། སྟོང་པ་སེམས་ཀྱི་རང་བཞིན། བཅོས་མེད་སེམས་ཀྱི་ངོ་བོ་བསྒོམ་པའི་ཚེ་སེམས་གཙོ། གྲུབ་ཆེན་ས་ར་ཧས། དོ་ཧ་ལས། སེམས་ཉིད་གཅིག་པུ་ཀུན་གྱི་ས་བོན་ཏེ། གང་ལ་སྲིད་དང་མྱ་ངན་འདས་འཕྲོ་བ། །
འདོད་པའི་དངོས་གྲུབ་སྟེར་བར་བྱེད་པ་ཡི། ། ཡིད་བཞིན་ནོར་འདྲའི་སེམས་ལ་ཕྱག་འཚལ་ལོ། ། ཞེས་དང་། དེ་བཞིན་དུ། རྡོ་རྗེ་གུར་དང་། སཾ་བུ་ཊ་ལས་འབྱུང་བ་ལྟར་རོ། ། བཞི་པ་ལ་དོར་བསྟན་པ་ནི། མདུན་གྱི་ལ་དོར་རྒྱབ་ཏུ་བསྒྱུར་བ་དང་། ། རྒྱབ་ཀྱི་ལ་དོར་མདུན་དུ་བསྒྱུར་བ་དང་། ། གཡས་ཀྱི་ལ་དོར་གཡོན་དུ་བསྒྱུར་བ་དང་། །
གཡོན་གྱི་ལ་དོར་གཡས་སུ་བསྒྱུར་བ་སྟེ་བཞི་ལས། དང་པོ་ནི། སྒོམ་པའི་སྟོབས་ཀྱིས་མདུན་དུ་བུབ་སྟེ་དཔྲལ་བ་བརྡབས་པ་སོགས་བྱུང་ན་རྒྱབ་ཏུ་ཤིང་སྡོང་ཡལ་ག་དང་། མེ་ཏོག་དང་འབྲས་བུ་དང་བཅས་པ་ཁྲ་ཕུང་ངེ་བ་ཞིག་བསམ། དེ་ལ་རྒྱབ་གཏད་པར་བསམ་པས་སེལ། རྒྱབ་ཏུ་བྱུང་ན་མདུན་དང་། གཡས་སུ་བྱུང་ན་གཡོན་དང་། གཡོན་དུ་བྱུང་ན་གཡས་སུ་དེ་ལྟ་བུ་བསྒོམས་པས་སེལ་ལོ། ། གཉིས་པ་རླུང་གི་རྣལ་འབྱོར་གྱི་གེགས་བསལ་བ་ལ་གཉིས་ཏེ། རླུང་གི་རྣལ་འབྱོར་སྤྱིར་བསྟན་པ་དང་།
གེགས་བསལ་བ་དངོས་སོ། ། དང་པོ་ནི། གསང་སྔགས་རྡོ་རྗེ་ཐེག་པའི་ལུགས་ཀྱིས། རླུང་ནང་དུ་ཟིན་པས་ཏིང་ངེ་འཛིན་མཆོག་སྐྱེ་ཞིང་། སྲེད་པའི་སྡུག་བསྔལ་ཐམས་ཅད་སྤོང་བར་བྱེད་པ་ཡིན་ནོ། ། དེ་ཡང་སྒོམ་པའི་སྟོབས་ཀྱིས་ནང་དུ་ཟིན་པ་དགོས་ཀྱི། བསྒོམ་པ་ལ་མ་ལྟོས་པར་གནས་པ་ཙམ་གྱིས་བྱང་ཆུབ་ཆེན་པོའི་ལམ་དུ་མི་འགྲོ་སྟེ། དུས་འཁོར་ལས། ཕྲ་དབུགས་དྷུ་དང་ཆུ་ཚོད་ཉིན་ཞག་དྷུ་དང་དུས་བཞི་དག་ནི་སྟོང་ཕྲག་ཉི་ཤུ་རྩ་གཅིག་དང་། དྲུག་བརྒྱ་རྣམས་ནི་རིམ་པས་ལུས་སྐྱེས་ཕྲ་དང་།
ཞེས་སོགས་ལྟར། སྲིད་རྩེ་བ་ཆུང་བ་ལ་རླུང་ཁྲི་ཉིས་སྟོང་དང་། སྲིད་རྩེ་བ་ཆེ་བ་ལ་རླུང་ཉི་ཁྲི་ཆིག་སྟོང་དྲུག་བརྒྱ་ནང་དུ་གནས་པ་ལྟ་བུ་དང་། མི་རྣམས་ཟླ་བ་བཅུ་མངལ་དུ་གནས་པ་དེ་སྲིད་དུ་རླུང་ནང་དུ་གནས་པ་དང་། ལུག་ཟླ་བ་དྲུག་དང་། ར་ཟླ་བ་ལྔ་དང་། ཁྱི་ཕག་གཉིས་ཀྱི་ཟླ་བ་གསུམ་གསུམ་དང་། རྟ་ཟླ་བ་བཅུ་གཉིས་མངལ་དུ་གནས་པ་དེ་ཉིད་དུ་རླུང་ནང་དུ་གནས་ཀྱང་ལམ་དུ་མི་འགྲོ་བ་བཞིན་ནོ། ། སྒོམ་པའི་སྟོབས་ཀྱིས་རླུང་ནང་དུ་ཟིན་པ་ལ་ཡང་། ཕྱི་རོལ་པ་རྣམས་ཀྱིས་རླུང་གི་རྣལ་འབྱོར་བསྒོམ་པས།
ནམ་མཁའ་ལ་འཕུར་བ་ལ་སོགས་པའི་རྫུ་འཕྲུལ་སྟོན་ནུས་ཀྱང་ལམ་དུ་མི་འགྲོ་བ་དང་། འཕགས་པ་ཉན་ཐོས་པ་དག་གིས་དབུགས་འབྱུང་རྔུབ་བསྒོམས་པས་རྣམ་རྟོག་སྤོང་བ་དང་། བདེན་པ་བཞི་ལ་འཇུག་པ་དང་། རྒྱུན་ཞུགས་ཀྱི་འབྲས་བུ་ལ་སོགས་པ་ཐོབ་པར་ནུས་ཀྱང་། བྱང་ཆུབ་ཆེན་པོའི་ལམ་དུ་མི་འགྲོ་བ་དང་། བྱ་སྤྱོད་གཉིས་སུ་རླུང་གི་ཁ་དོག་དང་དབྱིབས་བསྒོམ་པ་ལས། དེ་ཉིད་ལས་གསུངས་པའི་ལྷའི་རྣམ་པ་གསལ་བ་དང་། གྲུབ་པ་ཆེན་པོ་བརྒྱད་དང་། དཔལ་གྱི་སྒོ་དབྱེ་བ་དང་། ལྟས་ཀྱི་སྒོ་དབྱེ་བ་ལ་སོགས་པའི་དངོས་གྲུབ་འབྱུང་ཡང་བྱང་ཆུབ་ཆེན་པོའི་ལམ་དུ་མི་འགྲོ་བ་བཞིན་ནོ། །
འདིར་བསྒོམ་པའི་སྟོབས་ཀྱིས་རླུང་ནང་དུ་ཟིན་པ་གཉིས་ཏེ། ཐབས་གཞན་གྱིས་རླུང་ནང་དུ་ཟིན་པ་དང་། རླུང་གི་རྣལ་འབྱོར་རང་ཉིད་ཀྱི་ཐབས་ཀྱིས་ནང་དུ་ཟིན་པའོ། ། དང་པོ་ནི་བསྐྱེད་པའི་རིམ་པ་བསྒོམ་པ་དང་། རྦ་རླབས་བཏབ་པ་དང་། སྟོང་པ་ཉིད་བསྒོམ་པ་དང་། ལྟ་སྟངས་ཀྱི་སྦྱོར་བའོ། ། དང་པོ་གསུམ་ནི་གོ་སླ་ལ། བཞི་པ་ནི། རྣལ་འབྱོར་ཡན་ལག་དྲུག་ལ་གྲགས་པའི་མིག་གི་ལྟ་སྟངས་སོ། །
གཉིས་པ་ལ་གཉིས་ཏེ། རླུང་ཞི་བའི་ཐབས་ཀྱིས་རླུང་ནང་དུ་ཟིན་པ་དང་། རླུང་དྲག་པོའི་ཐབས་ཀྱིས་རླུང་ནང་དུ་ཟིན་པའོ། ། དང་པོ་ནི། སྲོག་རྩོལ་བསྒོམ་པའོ། ། གཉིས་པ་ནི། རླུང་དགང་བ་དང་། བཏང་བ་དང་། ཁ་སྦྱོར་སྒོམ་པའོ། ། དེ་ལྟར་རླུང་ཟིན་པའི་ཚད་ནི།
གྲངས་ཟིན་པ་དང་། ཚད་ཟིན་པ་དང་། ཤུགས་ཟིན་པ་དང་། ཡོན་ཏན་ཟིན་པ་དང་བཞི་ལས། དང་པོ་ནི་རླུང་གྲངས་ཉུང་དུ་སོང་བའོ། ། གཉིས་པ་ནི། རང་རང་གི་ཚད་ལས་ཐུང་དུ་སོང་བའོ། ། གསུམ་པ་ནི་རླུང་ནང་དུ་འཇུག་པ་དང་ཕྱིར་འགྲོ་བའི་ཤུགས་ཆུང་དུ་སོང་ཞིང་འཇམ་པར་སོང་བའོ། ། བཞི་པ་ནི་དུ་བ་ལ་སོགས་པའི་རྟགས་ལྔ་འཆར་བ་སྟེ། རྡོ་རྗེའི་ཚིག་རྐང་ལས།
ས་ཆུ་ལ་ཐིམ་ན་སྨིག་རྒྱུ། ཆུ་མེ་ལ་ཐིམ་ན་དུ་བ། མེ་རླུང་ལ་ཐིམ་ན་སྲིན་བུ་མེ་ཁྱེར། རླུང་རྣམ་པར་ཤེས་པ་ལ་ཐིམ་ན་མར་མེ་འབར་བ། རྣམ་པར་ཤེས་པ་འོད་གསལ་ལ་ཐིམ་ན་ནམ་མཁའ་སྤྲིན་མེད་ལྟ་བུ། ཞེས་གསུངས་པ་ལྟར་རོ། ། དེ་ཡང་ས་ཆུ་ལ་ཐིམ་པ་ཞེས་པའི་དོན་ནི། ས་རླུང་ཉིས་བརྒྱ་ཉི་ཤུ་རྩ་ལྔ་རྒྱུ་བའི་ཤུལ་དུ་ཆུ་རླུང་ཉིས་བརྒྱ་ཉི་ཤུ་རྩ་ལྔ་རྒྱུ་བ་ཡིན་པས། ཆུ་རླུང་གིས་ས་རླུང་གི་སྒོ་བཀག་པའོ། ། དེ་ལ་གྲངས་ཟིན་པ་ལ་སོགས་པ་གསུམ་ནི་ཡོན་ཏན་ཆེར་མེད་ལ།
བཞི་པ་ནི་བྱང་ཆུབ་ཆེན་པོའི་ལམ་དུ་འགྲོ་བ་ཡིན་ནོ། ། འོ་ན་ལང་ཀར་གཤེགས་པའི་མདོ་ལས། མུ་སྟེགས་བྱེད་ལ་ཡང་དུ་བ་ལ་སོགས་པའི་རྟགས་ལྔ་འབྱུང་བ་ཇི་ལྟར་ཞེ་ན། དུ་བ་ལ་སོགས་པའི་རྟགས་ལྔ་ཤར་བ་ཙམ་གྱིས་བྱང་ཆུབ་ཆེན་པོའི་ལམ་དུ་འགྲོ་བ་མ་ཡིན་གྱི། རིམ་པ་གཉིས་ཚུལ་བཞིན་བསྒོམ་པ་ལས་བྱུང་བའི་དུ་སོགས་ཀྱི་རྟགས་ལྔ་པོ་དེ་བྱང་ཆུབ་ཆེན་པོར་འགྲོ་བ་ཡིན་ནོ། ། རླུང་གི་རྣལ་འབྱོར་གྱི་བོགས་འབྱིན་པ་ནི་རླུང་གི་རྣལ་འབྱོར་བསྒོམས་ཀྱང་ཉམས་མྱོང་ཏིང་ངེ་འཛིན་མ་སྐྱེས་ན། དང་པོར་དགང་བའི་ཡན་ལག་བསྒོམ། དེ་ནས་བཏང་བའི་ཡན་ལག་བསྒོམ། ཡང་ན་བཏང་བའི་ཡན་ལག་བསྒོམས་པས་ཏིང་ངེ་འཛིན་མ་སྐྱེས་ན་དགང་བའི་ཡན་ལག་བསྒོམ། དེས་ཀྱང་ཏིང་ངེ་འཛིན་མ་སྐྱེས་ན་རླུང་སྲོག་རྩོལ་བསྒོམ།
དེས་ཀྱང་མ་སྐྱེས་ན་སེང་གེ་རྣམ་གྲོལ་གྱི་ཕྱག་རྒྱ་གནད་ཟིན་ཟིན་གྱི་བར་དུ་བྱའོ། ། གཉིས་པ་རླུང་གི་གེགས་བསལ་བ་དངོས་བཤད་པ་ལ་དྲུག་སྟེ། སྲོག་རྩོལ་གྱི་གེགས་བསལ་བ། བཏང་བའི་གེགས་བསལ་བ། དགང་བའི་གེགས་བསལ་བ། ཁ་སྦྱོར་གྱི་གེགས་བསལ་བ། མཆོག་གི་གནས་སུ་འདུ་བའི་གེགས་བསལ་བ། གེགས་བསལ་གཞན་ཡང་བསྟན་པའོ། ། དང་པོ་ནི་སྲོག་རྩོལ་བསྒོམ་པ་ལས་དགང་བའི་ཡན་ལག་དུ་སོང་བ་དང་། བཏང་བའི་ཡན་ལག་ཏུ་སོང་བ་དང་རླུང་སྣ་སྒོ་གཉིས་ནས་སོང་ཟིན་པ་དང་།
རླུང་ཁ་སྦྱར་གྱི་ཡན་ལག་ཏུ་སོང་བ་དང་བཞི་ལས། དང་པོ་ནི་ཡོན་ཏན་ཡིན་པས་གེགས་བསལ་མི་དགོས། གཉིས་པ་ནི་རླུང་ནང་དུ་མི་ལྡོག་པར་ཕྱིར་ནར་ར་ར་འགྲོ་བ་སྟེ། དེ་བསལ་བ་ནི་རླུང་འཐོར་བ་བསྡུ་བ་ཞེས་བྱ་བའི་མགོ གསུམ་པ་ནི་བྱུང་རྒྱལ་དུ་བསྐྱངས་པ་ཉིད་ཀྱིས་སེལ་ལོ། ། བཞི་པ་ནི། སྟེང་རླུང་དང་འོག་རླུང་གཉིས་ཀ་བསྡམས་པས་ཏེ། པ་རུ་ཁ་བཅད་པ་ལྟ་བུའོ། ། དེ་བསལ་བ་ནི། གཅིག་གིས་རོ་སྟོད་ནས་འཐེན།
གཅིག་གིས་རྐང་པ་ནས་འཐེན་པས་ཤག་ཟེར་བའི་སྐད་ཐོས་པ་ཡང་འབྱུང་སྲིད། དེས་སེལ་ལོ། ། གཉིས་པ་བཏང་བའི་གེགས་བསལ་བ་ནི། རླུང་རྩོལ་བ་བཀག་སྟེ་སྲོག་ནས་བཏང་བ་དང་། སྣ་གཉིས་ཀ་ནས་ཤུགས་བསྐྱེད་དེ་བཏང་བ་དང་། ཁ་ནས་སྒྲ་བཅས་སུ་བཏང་བ་དང་གསུམ་ལས། དང་པོ་ནི། རླུང་སྲོག་ནས་བཏང་བས་དབུགས་ནང་དུ་འཐུམས། ཤེས་པ་ལྕི། སྟོབས་ཆེ་ན་འཆི་བ་སྙམ་བྱེད་པ་འབྱུང་།
དེ་བསལ་བ་ནི་སྣ་སྒོ་གཡས་པ་བཀག་པས་སེལ་ལ། སྣ་གཉིས་ཀ་ནས་རླུང་ཤུགས་བསྐྱེད་དེ་བཏང་བས་སེལ་ལོ། ། འཇིང་པ་རེངས་ཏེ་འགུལ་མ་ཤེས་པ་བྱུང་ན། རྩོལ་བ་བཀག་པ་བསལ་ཏེ་རླུང་དེ་ཉིད་ནས་ཕྱིར་བུས་པས་སེལ་ལོ། ། གཉིས་པ་ནི་རླུང་སྣ་གཉིས་ཀ་ནས་ཤུགས་བསྐྱེད་དེ་བཏང་བས་མིག་སྐམ་ཞིང་ཚག་པ་བྱུང་ན། དེ་བསལ་བ་ནི། ལྟག་ཆུ་བ་ལ་སྣུམ་གྱིས་བཀུ་བར་བྱ། ཅུང་ཟད་བརྡུང་། མཉེད་པར་བྱ། དམིགས་པའི་སྦྱོར་བ་གློད་པས་སེལ་ལོ། །
མགོ་ན་ཞིང་རྫ་མ་ཙམ་དུ་སོང་བ་སྙམ་བྱེད་ན། ཡང་དམིགས་པའི་སྦྱོར་བ་གློད། ཕར་ཚུར་བཅག་པའམ་སྐོར་བ་བྱ། ཟས་ཀྱི་བྱ་བ་ལ་འཇུག་པས་སེལ་ལོ། ། སྣ་ཞོམ་ཞིང་དྲི་མི་ཚོར་བ་བྱུང་ན་དེ་བསལ་བ་ནི། སྣ་མཚུལ་བསུབ་པས་ཏེ་ལག་པས་ཁ་སྣ་གཉིས་ཀ་བསྡམས་ཤིང་། ནང་ནས་རླུང་ཕྱིར་ཕུལ་བས་སེལ། སྣ་འགག་ཅིང་དབུགས་མི་ཐོན་པ་བྱུང་ན། དེ་བསལ་བ་ནི། ཁ་ནས་རླུང་བཏང་བས་ཡུན་རིང་བ་ན་སེལ་ལོ། །
གསུམ་པ་ཁ་ནས་སྒྲ་བཅས་སུ་བཏང་བའི་གེགས་བསལ་བ་ནི། རླུང་སོ་བར་ནས་སྒྲ་བཅས་སུ་བཏང་བས་སོ་འཕྲུལ་བ་སྙམ་བྱེད་པ་བྱུང་ན། དེ་བསལ་བ་ནི། སོ་ལ་དྲོན་མོ་ཁ་གང་བཟུང་། སོ་རྩ་འཇིབས་ཏེ་གྲང་དྲོ་དག གང་ཕན་ཚད་ནས་རླུང་དང་སྦྱར། ཞེས་པ་ལྟར་དྲི་ཆུ་དྲོན་མོ་ཁྱོར་གང་ཁའི་ནང་དུ་བླུགས་ལ་སྙིལ་དང་མཆུ་ལ་མཉེད་པར་བྱ། དེས་སེལ་ལོ། ། གསུམ་པ་དགང་བའི་གེགས་བསལ་བ་ནི། དགང་བའི་ཡན་ལག་བསྒོམས་པས་གསུས་པ་སྦོས་ནས་སྟོང་སྒྲེགས་ཀྱང་མི་ཐོན་པ་བྱུང་ན།
སྔར་བཤད་པའི་གང་བ། འདྲིལ་བ། ཟུག་པ། འབྱམས་པ་བཞི་ཡོད་པའི་གང་བ་ཞེས་པ་དེ་ཉིད་དོ། ། དེ་བསལ་བ་ནི། རྒྱ་མཚོ་རི་རབ་ལ་བཀན་ཞེས་པ་སྟེ། ལྟོ་བ་ཚིགས་པ་ལ་གཅེར་བས་སེལ། དགང་བའི་ཡན་ལག་བསྒོམས་པས་སྣང་བ་དཀར་ལམ་པ་བྱུང་ན་རན་པ་ཡིན་པས་ཐུན་བཞག་པར་བྱ། སྣང་བ་དམར་ལམ་པ་བྱུང་ན་ཐལ་ཆེས་པ་ཡིན་པས་ཚེའི་དུས་བྱེད་པའི་ཉེན་ཡོད་པས་སྦྱོར་བ་དེ་མ་ཐག་ཏུ་གློད་ལ་བཞག་གོ ། བཞི་པ་ཁ་སྦྱར་གྱི་གེགས་བསལ་བ་ནི།
རླུང་ཁ་སྦྱར་བསྒོམས་པས་ལུས་ལ་དྲོད་ཚ་བུན་བུན་བྱུང་བའམ། སྙིང་ཚ་ཁམ་ཁམ་པ་བྱུང་བའམ་མགོ་བོ་ན་ཞིང་ཐོད་པ་འབོག་པ་སྙམ་བྱེད་པ་བྱུང་ན། ཐུར་སེར་གྱི་རླུང་འཐེན་དྲགས་པའི་སྐྱོན་ཡིན་པས། རླུང་གི་སྦྱོར་བ་གློད་ལ་བཞག་གོ ། ཐུར་སེར་གྱི་སྒོ་འགགས་ནས་བཤང་གཅི་མི་ཐོན་ཞིང་གསུས་པ་སྦོས་ན། དེ་བསལ་བ་ནི་སྟེང་རླུང་སྲོག་གི་རླུང་དང་འགྲོགས་ཏེ་མྱུར་དུ་བསལ་བའི་ཐབས་ཀྱིས་སེལ་ལོ། ། ཁ་སྦྱར་བསྒོམས་པས་སྲིན་པོའི་ལམ་བསྡམ་མི་ཤེས་པ་དང་། རྒལ་ཚིགས་ཡར་དབྱུག་པ་བཙུགས་པ་ལྟ་བུའི་མི་བདེ་བ་བྱུང་ན། དེ་བསལ་བ་ནི། རླུང་བཞིའི་གེགས་རླུང་གི་གནད་འཕོ་བས་བསལ་བ་ཞེས་བྱ་བ་སྟེ།
སྲོག་རྩོལ་བསྒོམས་པས་སེལ་ལོ། ། དེས་མ་སེལ་ན། རྡོ་རྗེ་གཏུན་བརྡུངས་ཀྱི་འཕྲུལ་འཁོར་གྱིས་སེལ། དེས་མ་སེལ་ན་བཅག་པས་སེལ་ལོ། ། རྡོ་རྗེ་གཏུན་ཤིང་གི་འཕྲུལ་འཁོར་ནི་ཉི་མ་རེ་ལ་ལན་དྲུག་གམ་བདུན་ལས་ལྷག་པ་མི་བྱ། ལྔ་པ་མཆོག་གི་གནས་སུ་འདུ་བའི་གེགས་བསལ་བ་ནི། མཆོག་ཅེས་བྱ་བ་ནི་རྩ་དབུ་མ་ཡིན་ལ། དེར་རླུང་ཅུང་ཟད་འདུ་བས། ལུས་ཀྱི་ནང་ནས་རླུང་སྒྲ་དང་བཅས་ཏེ་ཚངས་པའི་སྒོར་འགྲོ་བ་དང་། ཚངས་པའི་སྒོར་སྐྲངས་འབུར་བྱུང་བ་དང་།
རླུང་དཔྲལ་བ་ནས་འགྲོ་བ་དང་། དཔྲལ་བ་ནས་སྐྲངས་འབུར་བྱུང་ན་འདོད་པའི་ཕྱོགས་ཡིན་ཀྱང་། མན་ངག་དང་མི་ལྡན་པས་སྐྱོན་ཅན་ཡིན་ཏེ། སྤྱི་གཙུག་ཏུ་སྐྲངས་འབུར་བྱུང་བ་ལ་མན་ངག་དང་མི་ལྡན་ན་ཚེའི་དུས་བྱེད་པའི་ཉེན་ཡོད། དཔྲལ་བར་སྐྲངས་འབུར་བྱུང་བ་ལ་མན་ངག་མེད་ན་མིག་ལྡོངས་པའི་ཉེན་ཡོད་པས་སྐྱོན་ཅན་ནོ། ། དང་པོ་བསལ་བ་ནི། གྲོ་གོང་རླུང་གི་དུས་སུ་སའི་གོ་ལྡོག་བསྒོམ་པ་ཞེས་པ་དེ་བྱ་ལ། ཐུན་ནི་མཇུག་ཏུ་ཚངས་པའི་སྒོར་ལག་པ་གཉིས་བརྩིགས་ཏེ་བཀབ། རྩི་མར་གྱིས་བྱུག་པར་བྱ། གཉིས་པ་བསལ་བ་ནི།
སེམས་གསང་བའི་མན་ངག་ལྟག་སྐོར་བ་དང་འགྲོགས་པ་ཞེས་བྱ་བ། ལྟག་པ་ན་བུག་པ་མིག་ལྟ་བུ་ཞིག་ཡོད་པར་བསམ། སེམས་ཀྱིས་དེའི་ཕྱི་ནས་ནང་དུ་ལྟས་ཏེ། མགོ་བོ་ཀླད་པ་མེད་པར་སྟོང་པ་ནམ་མཁའི་ཁ་དོག་ལྟ་བུ་སྔོ་སང་ངེ་བར་འདུག་པ་ལ་ཤེས་པ་གཏད་པས་སེལ་ལོ། ། ཞར་ལས་བྱུང་བ་སྙིང་དང་ཤེས་པ་ཐུར་ལ་འཐེན་པ་སྙམ་བྱེད་པ་བྱུང་ན། དེ་བསལ་བ་ནི་རླུང་སྣ་བུག་གཉིས་ཀ་ནས་ཤུགས་བསྐྱེད་དེ་བཏང་བས་སེལ་ལོ། ། དེས་མ་སེལ་ན། ཟས་ཀྱི་བྱ་བ་སྔར་བཤད་པ་ལས་གོ་བཟློག་སྟེ། སྔ་དྲོ་ཟས་བཅུད་ཆུང་བ་དང་། ཉུང་བ་ཟ།
ཕྱི་དྲོ་ཟས་བཅུད་ཆེ་བ་དང་མང་བ་བཟའ། དེས་མ་སེལ་ན་སྔར་བཤད་པའི་གོ་བཟློག་གི་སྦྱོར་བ་བསྒོམ། དེས་མ་སེལ་ན་ཚིགས་པ་དྲུག་པ་དང་བདུན་པ་ལ་བརྡུང་། དེས་མ་སེལ་ན་ཚིགས་པ་དྲུག་པ་དང་བདུན་པ་ལ་མེ་བྱ་ཞིང་། དེ་ཡང་དགུན་གྱི་དུས་སུ་བྱའི། དབྱར་གྱི་དུས་སུ་ནི་མི་བྱའོ། ། དྲུག་པ་གཞན་ཡང་རླུང་གི་གེགས་བསལ་བ་ལ་གཉིས་ཏེ། རླུང་གི་སྔོན་འགྲོའི་གེགས་བསལ་བ་དང་། དངོས་གཞིའི་གེགས་བསལ་བའོ། ། དང་པོ་ལ་གཉིས་ཏེ།
དབུགས་ཀྱི་སྐྱོན་བསལ་བ་དང་། ཟུག་རྔུའི་སྐྱོན་བསལ་བའོ། ། དང་པོ་ནི། དགེ་བཤེས་སྣང་ཆུང་བས་རླུང་བསྒོམ་པ་ན། སྐྱེགས་བུ་ལྟ་བུའི་རྔངས་རྔངས་པ་གཅིག་བྱུང་བ་ལ། དེ་རླུང་ལམ་དུ་མ་ཆུད་པ་ཞེས་བྱ་བ་རྟ་རྒོད་ལམ་དུ་མ་ཆུད་པ་དང་འདྲ་བ་ཡིན་པས། དེ་བསལ་བ་ནི། ལུས་དཀྱིལ་དཀྲུང་བཅའ། ལག་པ་གཉིས་བརླ་གཉིས་ཀྱི་ཕྱི་ཟུར་གྱི་ས་ལ་བཙུགས། མགོ་བོ་བཀུག་ནས་དཔྲལ་བ་ས་ལ་རེག་པ་ཙམ་བྱས་ཏེ།
རླུང་ཁ་སྣ་གཉིས་ཀ་ནས་ནང་དུ་རྔུབས། ལུས་དྲང་པོར་བསྲང་། རླུང་མི་ཐུབ་པ་དང་ཡང་རྔུབས་ཏེ་རྔན་དགས་སྦྱིན། དེ་ལྟར་ཡང་ཡང་བྱས་པས་སེལ་ལོ། ། གཉིས་པ་ནི། གང་ཟག་གི་རིགས་ཁ་ཅིག་ལ་བསྒོམས་པ་ཙམ་ནས་རོ་སྟོད་གཟེར་ཞིང་བསྒོམ་དུ་མ་བཏུབ་པ་བྱུང་། དེ་བསལ་བ་ནི། རང་ངམ་གཞན་གྱིས་སྤྱི་གཙུག་ཏུ་ཁུ་ཚུར་གྱིས་བརྡུང་། དེ་ནས་ཨན་དོང་དང་པོ་ནས་རིམ་པ་བཞིན་ཚིགས་པ་རྣམས་བརྡུང་། དེ་ལྟར་ལན་གསུམ་ལ་སོགས་པ་བྱས་པས་སེལ་ལོ། །
གཉིས་པ་རླུང་གི་དངོས་གཞིའི་གེགས་བསལ་བ་ལ་ལྔ་སྟེ། འབྱམས་པའི་སྐྱོན་བསལ་བ། ཧགས་པའི་སྐྱོན་བསལ་བ། ཐུར་སེར་གྱི་སྐྱོན་བསལ་བ། ཡན་ལག་གི་སྐྱོན་བསལ་བ། རླུང་བཞིའི་གེགས་རླུང་གི་གནད་འཕོ་བས་བསལ་བའོ། ། དང་པོ་ནི། སག་ཐང་གི་མཁན་པོ་བརྩོན་འགྲུས་གྲགས་ཀྱིས་རླུང་བསྒོམས་པས་ཟླ་བ་གཅིག་འབྱམས། དེའི་ཚེ་མིག་ན་མཆི་མ་འཛག ཁ་ནས་གཡལ་འོང་བ་བྱུང་།
དེ་བསལ་བ་ནི་ལུས་དཀྱིལ་དཀྲུང་བཅའ། དམིགས་པ་ལྟེ་བའི་ཨཾ་ཡིག་ལ་གཏད། རླུང་ཁ་སྦྱར་ཏེ། རྩ་གསུམ་འདར་ཁྲིལ་ཁྲིལ་ཡོད་པར་བསམས་པས་འབྱམས་པ་ཆད། མཆི་མ་འཛག་པ་མ་ཆད་པ་ལ། མར་ནག་དང་ཚ་སྦྱར་ནས་ལྟག་ཆུ་བ་ལ་བྱུག་ཅིང་མཉེད། རྐང་མཐིལ་ལག་མཐིལ་གཉིས་ལ་བྱུགས་པས་སེལ་ལོ། ། གཡལ་འོང་བ་མ་ཆོད་པ་ལ་གཡལ་གྱི་རྩ་སྤྱི་མགོ་གཉིས་ལ་སྔ་མ་དེས་བྱུག་ཅིང་མཉེད་པས་སེལ་ལོ། ། གཉིས་པ་ཧགས་པའི་སྐྱོན་བསལ་བ་ནི། རྩང་པ་ཧོར་མོ་ལ་རླུང་སྟེང་དུ་ཧགས་པ་བྱུང་སྟེ་དབུགས་མ་ཐོན་པ་ལ།
གྲོགས་གཞན་གྱིས་དྲག་ཏུ་བསླངས་ནས་སྤྲུག སྟོད་ནས་གོས་ཀྱིས་གཅུད་ནས་བསྡམས། དེ་ནས་རྐང་མཐིལ་ལག་མཐིལ་རྣམས་མཉེད། སོར་མོ་རྣམས་འཐེན། དེ་ནས་རླུང་བཏང་བའི་ཡན་ལག་གཉིས་ཀ་ནས་ཤུགས་བསྐྱེད་དེ་བྱ། དེས་སེལ་ལོ། ། དཔལ་རྒ་ལོའི་སློབ་མ་སྟག་སྟོན་ལ་བྱུང་བ་ལ་ཡང་དེ་ལྟར་བྱས་པས་སེལ་ལོ། ། གསུམ་པ་ཐུར་སེར་གྱི་གེགས་བསལ་བ་ལ་གཉིས་ཏེ། གེགས་མི་འབྱུང་བའི་ཐབས་དང་། བྱུང་བ་ཕྱིར་བཅོས་པའི་ཚུལ་ལོ། །
དང་པོ་ནི་མན་ངག་དང་མི་ལྡན་པར་རླུང་ཁ་སྦྱར་བསྒོམས་ན་འོག་སྒོ་ཁ་བྱེ། མེ་མ་དང་སྙིད་མའི་ནུས་པ་ཟད་དེ། ཚོང་པ་ཟོང་ཟད་པ་དང་འདྲ། དེ་བས་ན་མན་ངག་དང་ལྡན་པར་བྱས་ནས་བསྒོམ་དགོས་སོ། ། མན་ངག་ནི་སྟེང་རླུང་གནད་ཟིན་ནས་འོག་རླུང་ཅུང་ཟད་འཐེན། སྟེང་རླུང་མནན་པས་འོག་རླུང་རང་འགགས་སུ་འགྲོ་བ་ཡང་སྲིད། གཉིས་པ་ནི། རྗེ་བླ་མས་སྡོམ་དུ་མཛད་པ་ལས། གློད་དང་ཁ་ཟས་སྒྲེགས་པ་འདོན། ། བླུགས་པ་ཐལ་མོ་གཏུན་བརྡུང་དང་། །
ཅུང་ཟད་བཅག་དང་འཆོང་རྒྱུག་འཕང་། ། ཞེས་འབྱུང་བ་ལྟར་སྦྱོར་བ་གློད་པ་དང་། ཁས་སྒྲེགས་པ་འདོན་པ་དང་། བླུགས་པ་བསལ་བའི་མན་ངག་གིས་བསལ་བ་དང་། ཐལ་མོ་བརྡེག་པ་དང་། རྡོ་རྗེ་གཏུན་བརྡུང་གི་འཕྲུལ་འཁོར་དང་། ཅུང་ཟད་བཅག་པ་དང་། འཕྲུལ་འཁོར་དང་། མཆོང་རྒྱུག་དང་། འཕང་བ་སྟེ་དགུ་ལས།
དང་པོ་ནི། རླུང་ཁ་སྦྱར་སྒོམ་པས་ལུས་ཐམས་ཅད་ཚ་བུན་བུན་བྱུང་བ་དང་། སྙིང་ཚ་ལམ་ལམ་པའམ། ཚ་ཁམ་ཁམ་པ་དང་། མགོ་ན་ཞིང་ཐོད་པ་འབོག་པ་སྙམ་བྱེད་པ་བྱུང་ན་སྦྱོར་བ་གློད་ལ་བཞག་གོ ། དེ་ཡང་ཐུན་རེ་ཙམ་མ་ཡིན་པར་ཡུན་རིང་དུ་གློད་པས་སེལ་ལོ། ། གཉིས་པ་ནི། ཐམས་ཅད་ལ་ཐུན་མོང་དུ་ཁ་ཟས་བཅུད་ཅན་བསྟེན་པས་སེལ་ལོ། ། གསུམ་པ་ནི་སྙིང་འགས་པ་སྙམ་བྱེད་པ་དང་། རོ་སྟོད་གཟེར་ཞིང་ན་བ་དང་།
ལྟོ་བ་གྲུ་གསུམ་དུ་སོང་བ་ལྟ་བུ་བྱུང་ན། དེ་བསལ་བ་ནི། སྟོང་སྒྲེགས་མང་དུ་འདོན་པས་སེལ་ལོ། ། བཞི་པ་ནི། ཐུར་སེལ་གྱི་སྒོ་འགག་ཅིང་བཤང་གཅི་མི་ཐོན་པ་དང་། གསུས་པ་སྦོས་པ་བྱུང་ན་ཐུར་སེལ་འཐེན་དྲགས་པའི་སྐྱོན་ཡིན་པས། སྔར་སྟེང་རླུང་སྲོག་དང་འགྲོགས་ཏེ་ཐུར་དུ་བླུགས་ན་མྱུར་དུ་བསལ་བའི་མན་ངག་གིས་བསལ་བ་བཞིན་བྱ། ལྔ་པ་ནི། རང་གི་ལུས་ཀྱི་དབུས་སུ་དབྱུག་པ་བཙུགས་པ་ལྟ་བུའི་མི་བདེ་བ་བྱུང་ན་དེ་བསལ་བ་ནི། ལག་པ་གཡས་པའི་ཐལ་མོས་ལྟེ་བ་ཡན་ཆད་དུ་ལུས་ཐམས་ཅད་ལ་བརྡེག་པས་སེལ།
དེའི་ཚེ་ལུས་དུམ་བུ་དུམ་བུར་སོང་བ་སྙམ་པ་འབྱུང་ཡང་སྐྱོན་མེད་དོ། ། དྲུག་པ་ནི། ལམ་སྦས་བཤད་ནས་འབྱུང་བའི་རྡོ་རྗེ་གཏུན་བརྡུང་གི་འཕྲུལ་འཁོར་གྱིས་སེལ། བདུན་པ་ནི། འོག་སྒོ་ནང་དུ་བསྐུམ་དྲགས་པས་བཤང་གཅི་མི་ཐོན་པ་སོགས་བྱུང་ན། དེ་བསལ་བ་ནི། ཅུང་ཟད་བཅག་པས་སེལ། དེས་མ་སེལ་ན། བརྒྱད་པ་ནི། གྱེན་ཐུར་ལ་མཆོང་རྒྱུག་བྱ།
དེས་མ་སེལ་ན་དགུ་པ་ཕྱར་བའི་ནང་དུ་བཅུག་སྟེ་སྟེང་ནས་འོག་ཏུ་འཕང་བ་བྱ་སྟེ། སྔར་བཤད་པའི་བཙན་ཐབས་ཀྱི་སྦྱོར་བ་བཞིན་ནོ། ། བཞི་པ་ཡན་ལག་ན་བའི་སྐྱོན་བསལ་བ་ནི་གསུམ་སྟེ། མགོ་བོ་དང་ལག་པ་རྐང་པ་ན་བའི་སྐྱོན་བསལ་བ་དང་། གྲུ་མོ་དང་སྲིན་ལག་གཉིས་ལ་འཛེར་ཆུང་བྱུང་སྟེ་ཟུག་དང་བཅས་པའི་སྐྱོན་བསལ་བ་དང་། པུས་མོ་སྐྲངས་པའི་སྐྱོན་བསལ་བའོ། ། དང་པོ་ནི། གཅུང་པ་ནང་རི་པ་ཞིག་གིས་རླུང་བསྒོམས་པས་སྐྱུག་ལོག་པ་ཅིག་བྱུང་ནས། ཡུན་རིང་དུ་ལོན་པ་ན་མགོ་ན། རྐང་པ་དང་ལག་པ་ཐམས་ཅད་ན་བ་ལ།
རང་གི་སློབ་དཔོན་བོ་དོང་པ་ལ་ཞུས་པས། བོ་དོང་པ་ན་རེ། བསྒོམས་པ་རང་གིས་ཕན་གྱིས་གསུང་ནས། བསྒོམས་པས་སླར་ན་རུ་སོང་ནས་དགེ་སྦྱོར་གྱི་བར་ཆད་ལོ་བདུན་བྱས་པ་ལ། རྗེ་ས་ཆེན་ལ་ཞུས་པས། ཟས་བཅུད་ཅན་བསྟེན། རླུང་སྣ་བུག་གཉིས་ཀ་ནས་བཏང་བ་ལ་བསླབ་པས་སེལ་ལོ། ། སྤྱིར་ཡང་སྟོད་ནད་ལ་རླུང་གཉིས་ཀ་ནས་ཤུགས་བསྐྱེད་དེ་བཏང་བ་འདི་གནད་དུ་ཆེའོ། ། གཉིས་པ་ནི། རྩང་པ་ཤེར་མོས་རླུང་ཁ་སྦྱར་བསྒོམས་པས།
གུང་མོའམ་སོར་མོའི་རྩེ་མོ་ལ་འཛེར་པ་ཆུང་ངུ་ན་ཚ་དང་བཅས་པ་བྱུང་དེ་བསལ་བ་ནི། དང་པོ་ལག་བཀྲུ་ལྟ་བུ་སྟེ། གཉིས་པ་ལག་བཟློག་བྲང་ལ་གཅེར། ཞེས་པ་ལ་སོགས་པ་ལུས་སྦྱོང་ཉི་ཤུ་པ་བྱས་པས་སེལ་ལོ། ། གསུམ་པ་ནི། ཡོན་བདག་དགྲ་ལྷ་སྐྱབས་རླུང་ཁ་སྦྱར་བསྒོམ་དུ་བཅུག་པས་པུས་མོ་གཉིས་བསྐྲངས་པ་ལ་དེ་བཞིན་དུ་བསྒོམ་དུ་བཅུག་པས་མཐར་སྐྲངས་པ་ཆེར་སོང་། དེ་རླུང་རེངས་ཀྱི་རྟགས་རང་གི་གནས་སུ་སྐྲངས་པར་ནུས་པ་བྱ་བ་ཡིན་པས། མཐེ་བོས་མནན་པས་རུམ་རུམ་འདུག དེ་རེ་རེ་ནས་མཐེ་བོས་མནན་ཞིང་བཅག དེ་ནས་གཡས་གཡོན་གཉིས་ཀར་དུ་བྱུང་བ་ལ་རེ་མོས་གནད་ཟིན་ཟིན་བཅག
ཐང་མཉམ་པོ་ལ་དལ་བུས་བཅག དེ་ལྟར་བྱས་པས་ནད་ཞི་ནས་མཐར་ལུས་ཐམས་ཅད་བདེ་བས་གང་ངོ་། ། ལྔ་པ་རླུང་བཞིའི་གེགས་རླུང་གི་གནད་འཕོ་བས་བསལ་བ་ནི། འབྱུང་བ་ལམ་དུ་བྱེད་པ་བཏང་བའི་ཡན་ལག འཇུག་པ་ལམ་དུ་བྱེད་པ་དགང་བའི་ཡན་ལག གནས་པ་ལམ་དུ་བྱེད་པ་ཁ་སྦྱར་གྱི་ཡན་ལག ཐམས་ཅད་ལམ་དུ་བྱེད་པ་སྲོག་རྩོལ་གྱི་ཡན་ལག་དང་བཞི་ལས། སྲོག་རྩོལ་འབའ་ཞིག་བསྒོམས་པས་ཞི་གནས་སྟོར་བ་དང་། ལྕེ་ཆུང་འབབ་པ་བྱུང་ན་དེ་བསལ་བ་ནི། དང་པོར་སྲོག་རྩོལ་རྡོ་རྗེའི་བཟླས་པ་བསྒོམས་ཏེ།
རླུང་ནང་དུ་འཇུག་པ་ཨོཾ་སྐུ་རྡོ་རྗེའི་བཟླས་པ། ནང་དུ་གནས་པ་ཨཱཿགསུང་རྡོ་རྗེའི་བཟླས་པ། ཕྱིར་འགྲོ་བ་ཧཱུྃ་ཐུགས་རྡོ་རྗེའི་བཟླས་པ་བསྒོམས་པས་སེལ་ལོ། ། དེས་མ་སེལ་ན་ཁ་སྦྱར་བསྒོམས་པས་སེལ་ལོ། ། རླུང་བཏང་བའི་ཡན་ལག་འབའ་ཞིག་བསྒོམས་པས་རླུང་ཐམས་ཅད་བུ་ག་དགུ་ནས་འགྲོ་བ་བྱུང་ན་དེ་བསལ་བ་ནི། རླུང་དགང་བའི་ཡན་ལག་བསྒོམ་པས་སེལ་ལོ། ། རླུང་དགང་བའི་ཡན་ལག་འབའ་ཞིག་བསྒོམས་པས་འབྱམས་པ་བྱུང་ན་དེ་བསལ་བ་ནི། བཏང་བའི་ཡན་ལག་བསྒོམས་པས་སེལ་ལོ། ། རླུང་ཁ་སྦྱར་གྱི་ཡན་ལག་འབའ་ཞིག་བསྒོམས་པས་འོག་སྒོ་ཁ་བྱེ་བ་དང་། འབྱམས་པ་དང་།
མེའི་ནུས་པ་ཉམས་ན་དེ་བསལ་བ་ནི་སྲོག་རྩོལ་བསྒོམ་པས་སེལ་ལོ། ། གཉིས་པ་ཞར་ལ་རླུང་ལྟས་བཟང་པོར་བྱ་བ་ནི། ནུ་མ་བཅུད་ལ་བོར་བའི་གདམས་ངག་སོགས་སྔར་བསྟན་པ་བཞིན་བྱ་ལ། ཁྱད་པས་མགོ་གཡས་སུ་གཅུ་ཞིང་མནན། གཡོན་དུ་གཅུ་ཞིང་མནན། མདུན་དུ་གཅུ་ཞིང་ཀོ་ཀོས་མནན། རྒྱབ་ཏུ་ལྟག་པ་ཕྱིར་བཀྱེད་དེ་མནན། དེས་རླུང་གཡོན་དུ་མ་འཕོས་ན། ལུས་རྡོ་རྗེ་དཀྱིལ་དཀྲུང་བཅའ། ལག་པ་གཉིས་རྡོ་རྗེ་ཁུ་ཚུར་བྱས་ཏེ་སྙིང་ཁར་སྣོལ།
མིག་ལྟ་བའི་འགྱུར་བ་བྱ། དབུ་མས་རླུང་ཐམས་ཅད་ཀྱི་སྟོབས་ཕྲོགས་ཏེ་དབུ་མར་འཇུག་པ་ཞེས་བྱ་བའི་གདམས་ངག་ཡིན་ནོ། ། གསུམ་པ་གཏུམ་མོའི་རྣལ་འབྱོར་གྱི་གེགས་བསལ་བ་ལ་གཉིས་ཏེ། ཙཎྜ་ལི་བསྒོམ་པས་ལུས་ལ་རྔུལ་མང་པོ་བྱུང་བ་དང་། ལུས་དྲང་ནས་རྡོ་ལྟ་བུར་སོང་བའོ། ། ཙཎྜ་ལི་བསྒོམ་པའི་སྟོབས་ཀྱིས་ལུས་ཀྱི་ཆ་ཐམས་ཅད་དུ་རྔུལ་འཛག་པ་བྱུང་ན། བ་སྤུའི་བུ་ག་ནས་བྱང་ཆུབ་ཀྱི་སེམས་འཛག་པ་ཡིན་པས། ཏིང་ངེ་འཛིན་གྱི་རྒྱུ་ཉམས་སོ། ། དེ་བསལ་བ་ལ་གཉིས་ཏེ། ཕྱིའི་གནད་ཀྱིས་བསལ་བ་དང་།
ནང་གི་གནད་ཀྱིས་བསལ་བའོ། ། དང་པོ་ལ་གསུམ་སྟེ། ཚ་བ་གསུམ་གྱི་བྱུག་པས་སེལ་བ་དང་། མེ་ལ་སོགས་པས་བསལ་བ་དང་། ཐལ་ཀ་རྡོ་རྗེའི་བྱུག་པས་བསལ་བའོ། ། དང་པོ་ནི། ཚ་བ་གསུམ་ཞིབ་པར་བཏགས་ཏེ་མར་ནག་དང་སྦྱར་ནས་ལུས་ལ་བྱུགས་པས་སེལ། དེས་མ་སེལ་ན། གཉིས་པ་ནི་ལུས་མེ་ལ་ཆེར་བསྲོས་ཏེ་དེ་ནས་མར་རྙིང་དང་ཚིལ་རྙིང་གིས་བྱུགས་པས་སེལ། དེས་མ་སེལ་ན།
གསུམ་པ་ནི། ཐལ་ཀ་རྡོ་རྗེ་ཞིབ་པར་བཏགས་ཏེ་མར་དང་སྦྱར་ནས་ལུས་ཐམས་ཅད་ལ་བྱུག་པར་བྱ་ཞིང་། དེ་ནས་དྲིལ་ཕྱི་བྱ་བ་སྟེ། ལུས་ལ་ཨ་ལྡོག་བཀུས་ཏེ་སྐམ་སྐམ་གྱི་བར་དུ་མཉེན་པས་བ་སྤུའི་ཁུང་བུ་ཚུན་ཆད་དག་པར་འགྱུར་ཞིང་དེས་སེལ་ལོ། ། གཉིས་པ་ནང་གི་གནད་ཀྱིས་བསལ་བ་ལ་གཉིས་ཏེ། འཛག་པས་བསལ་བ་དང་། གཡོ་བས་བསལ་བའོ། ། དང་པོ་ལ་གཉིས་ཡོད་པའི་དང་པོ་ནི། རང་གི་སྤྱི་བོའི་ཧཾ་ཡིག་ལས། ལུས་ཀྱི་ཆ་ཐམས་ཅད་ཁྱབ་ཅིང་ཁེངས་པར་བསམ་པས་སེལ།
དེས་མ་སེལ་ན་གཉིས་པ་ནི། ལྕེ་ཆུང་གི་སྟེང་དུ་ཟླ་བའི་དཀྱིལ་འཁོར་སྲན་མ་ཕྱེད་བཀས་ཙམ། དེའི་སྟེང་དུ་ཧཱུྃ་ཡིག་དཀར་པོ་མགོ་བོ་ཐུར་ལ་བསྟན་པ་ཞིག་བསམ། ཟླ་བའི་འོག་ཏུ་སུཾ་ཡིག་དཀར་པོ་མགོ་ཐུར་ལ་ལྟ་བ་ཞིག་བསམ། ཧཱུྃ་ཡིག་ལས་བདུད་རྩིའི་རྒྱུན་བབས་པས་ཟླ་བ་ལ་ཐིམ་པས་ཟླ་བ་གང་བར་བསམ། ཟླ་བ་ལས་བདུད་རྩིའི་རྒྱུན་བབས་ཏེ་སུཾ་ཡིག་ལ་ཐིམ་པས་སུཾ་ཡིག་གང་བར་བསམ། དེ་ལ་བདུད་རྩིའི་རྒྱུན་བབས་ཏེ་མགྲིན་པའི་འཁོར་ལོའི་རྩ་འདབ་ཐམས་ཅད་ཁེངས། དེ་ལས་ཡུར་བ་ནས་ཆུ་དྲངས་པ་བཞིན་ལུས་ཀྱི་རྩ་གནས་ཐམས་ཅད་དུ་ཁྱབ་ཅིང་ཁེངས་པར་བསམ་པས་སེལ་ལོ། ། འཛག་པའི་དམིགས་པ་གཉིས་ཀྱི་ཚེ་ལྕེ་རྐན་ལ་སྦྱར། ལྕེ་རྩ་བསྒུལ་ཞིང་མཆིལ་མ་མིད་པར་བྱའོ། །
ལྕེ་རྐན་ལ་ཧ་ཅང་སྦྱར་ན་ལྕེ་ཆུང་འབབ་པའི་ཉེན་ཡོད་པས། རན་ཚད་དུ་བྱའོ། ། གཉིས་པ་གཡོ་བས་བསལ་བ་ནི། ལྟེ་བའི་འོག་སོར་བཞིའི་ས་ན་རླུང་གི་རང་བཞིན་རྡོ་རྗེ་རྒྱ་གྲམ་སྔོན་པོ་གཅིག་བསྒོམ། དེའི་རྩེ་མོ་བཞི་ལ་ཡཾ་ཡིག་མགོ་བོ་ཐུར་ལ་འཕྱང་བ་རེ་རེ་བསྒོམ། འོག་སྒོ་འབྱེད་འཛུམ་གྱི་སྦྱོར་བས་ཡཾ་ཡིག་བཞི་པོ་གཡོས། དེས་རླུང་གི་དཀྱིལ་འཁོར་བཏེག་སྟེ་སྙིང་ཁའི་བར་དུ་སོང་བར་བསམ་ཞིང་། རླུང་ཁ་ནས་སྒྲ་བཅས་སུ་བཏང་བ་དང་བསྟུན། དེ་ནས་རླུང་ཁ་ནས་སྒྲ་བཅས་སུ་དྲངས་པས་རླུང་དེ་རང་གི་གནས་སུ་སོང་བར་བསམ། དེ་ལྟར་སྤེལ་ཏེ་ཡང་ཡང་བྱས་པས་སེལ་ལོ། །
ཐུན་འཇོག་ཁར་མཆིལ་མ་སོ་བར་ནས་ཕྱིར་དོར་ལ་སོ་དང་འགྲམ་པའི་བར་དུ་སྐྱེམས། ལག་པས་ཕྱི་ནས་མཉེད། ལྕེས་ནང་ནས་མཉེད་པར་བྱའོ། ། ཆོས་རྗེ་བླ་མ་དམ་པའི་གཞུང་བཤད་ལས། གྲང་སར་བསྡད་དེ་ནས་གོས་ཕྲི། དེས་མ་སེལ་ན་ཙོག་པུ་ལ་རྔུལ་བྱུང་ན་དཀྱིལ་དཀྲུང་བྱ། དཀྱིལ་དཀྲུང་ལ་རྔུལ་བྱུང་ན་ཙོག་པུ་བྱ། དེས་མ་སེལ་ན་ཚ་བ་གསུམ་གྱི་བྱུག་པ་བྱ། ཞེས་འབྱུང་ངོ་། ། གཉིས་པ་ཙཎྜ་ལི་བསྒོམ་པས་ལུས་གྲང་བ་རྡོ་ལྟ་བུར་སོང་བ་བསལ་བ་ལ་གཉིས་ཏེ།
དངོས་དང་ཞར་ལས་བྱུང་བའོ། ། དང་པོ་ལ་གསུམ་སྟེ། འཛག་པས་བསལ་བ་དང་། འབར་བས་བསལ་བ་དང་། ལུས་ཀྱི་འཕྲུལ་འཁོར་གྱིས་བསལ་བའོ། ། དང་པོ་ནི། ལྕེ་ཆུང་གི་སྟེང་དུ་ཟླ་བའི་དཀྱིལ་འཁོར། དེའི་སྟེང་དུ་ཧཱུྃ་ཡིག་དཀར་པོ་མགོ་ཐུར་ལ་ལྟ་བ་བསྒོམ་པ་སོགས་དང་། ལྕེ་རྐན་ལ་སྦྱར་བ་སོགས་སྔར་བཤད་པ་བཞིན་དུ་ཤེས་པར་བྱའོ། ། གཉིས་པ་འབར་བས་བསལ་བ་གཉིས་ཡོད་པའི་དང་པོ་ནི།
ལྟེ་བའི་འཁོར་ལོ་འདབ་མ་དྲུག་ཅུ་རྩ་བཞི་པ་དེ་སེམས་ཀྱིས་གསང་གནས་སུ་ཕབ། འདབ་མ་དྲུག་ཅུ་རྩ་བཞི་པོ་དེས་སྤྱི་བོའི་བར་དུ་ཁྱབ་པར་བསམ། ཕྱོགས་རེ་ལ་འདབ་མ་བཅུ་དྲུག་རེ་ཡོད་དོ། ། གསང་གནས་ཀྱི་ཀྵ་ཡིག་དམར་པོ་ལ་མེ་འབར་བས་རྩ་འདབ་དྲུག་ཅུ་རྩ་བཞི་པོ་རྣམས་སུ་སོང་། དེ་ནས་སྤྱི་བོའི་བར་དུ་རྩ་འདབ་ཀྱི་ནང་དུ་སོང་སྟེ། ལུས་ཀྱི་རྩ་ནང་ཐམས་ཅད་དུ་མེ་དམར་ཧུར་རེ་བ་འབར་བར་བསམ། དེའི་ཚེ་ལུས་བསྒུལ་ཞིང་ཡོན་ཡོན་བྱས་པས་སེལ་ལོ། ། དེས་མ་སེལ་ན་གཉིས་པ་ནི། སུམ་མདོའི་མེ་གྲུ་གསུམ་གསལ་བཏབ། དེ་ལས་རྩ་ཐམས་ཅད་གྱེས་ཏེ།
རྩ་སྦུབས་སྟོང་རྣམས་ལྟེ་བའི་གནས་སུ་འདུས། དེ་ལ་རྩ་ཐམས་ཅད་སྦུབས་སྟོང་དུ་གྱེས་ཏེ་སྤྱི་བོའི་བར་དུ་ཁྱབ་པར་བསམ། སུམ་མདོའི་གྲུ་གསུམ་ལ་མེ་འབར་བས། རྩ་རྣམས་ཀྱི་ནང་དུ་ཡར་ལ་སོང་སྟེ་ལྟེ་བའི་ཨཾ་ཡིག་ལ་ཕོག་པས། ཨཾ་ཡིག་ལས་མེ་ཆེར་འབར་རྩ་སྦུབས་སྟོང་རྣམས་ཀྱི་ནང་དུ་ཡར་སོང་སྟེ་སྤྱི་བོའི་ནང་དུ་མེ་དམར་ཧུར་རེ་འབར་བ་ལ་ཤེས་པར་གཏད། ལུས་བསྒུལ་ཞིང་ཡོན་ཡོན་བྱས་པས་སེལ། གསུམ་པ་ལུས་ཀྱི་འཕྲུལ་འཁོར་གྱིས་བསལ་བ་ནི། ལུས་ཀྱི་དཀྱིལ་ན་གྲང་ལྷང་བའམ། ལུས་ཀྱི་ཆ་ཤས་རེ་རེ་གྲང་ལྷང་བའམ། ཐམས་ཅད་གྲང་ལྷང་བ་བྱུང་ན་ཆུ་རླུང་སྟོབས་སུ་གྱུར་པ་ཞེས་བྱ་བ་ཡིན་པས།
ཉམས་མྱོང་ཏིང་ངེ་འཛིན་དུ་ངོ་ཤེས་པར་བྱས་ཏེ་བྱུང་རྒྱལ་དུ་བཏང་བས་སེལ། དེས་མ་སེལ་ན་རྡོ་རྗེ་གཏུན་དུ་གྲུལ་བའི་མན་ངག་དང་། མདའ་ལྟར་དྲང་ཞིང་གཞུ་ལྟར་འཕང་བ་དང་། རྒྱ་མཚོ་རི་རབ་ལ་བཀན་པ་དང་། མིག་ལྟ་བའི་འགྱུར་བ་བྱས་པས་སེལ་ལོ། ། ཆོས་རྗེ་བླ་མའི་གཞུང་བཤད་ལས། ལུས་གྲང་ནས་རྡོ་ལྟ་བུར་སོང་ནས་བསམ་གཏན་གྱི་ལམ་སྟོར་ན། དང་པོའི་རྣལ་འབྱོར་གྱིས་བཙལ་བ་ཞེས་བྱ་སྟེ་སྲོག་རྩོལ་བསྒོམ་པའོ། ། དེ་ནས་ལག་པ་གཉིས་གང་རུང་མེ་ལ་བསྲོས་ཏེ་སྙིང་ཁར་བརླན་པས་ཚ་བའི་རེག་པ་ལ་ཤེས་པ་གཏད། དེ་ནས་ལུས་བོར་སྟབས་སུ་བཞག
ཤེས་པ་ཡལ་སྟབས་སུ་བཞག་པས་སེལ་ལོ། ། གཉིས་པ་ཞར་ལས་བྱུང་བ་ནི། སེམས་གང་ལ་གནས་ཀྱང་། རྟ་མ་རྒྱ་མཚོའི་གཏིང་ན་གནས་པ་གསོ་བ། མེ་ལྕེ་རི་རབ་ཀྱི་ངོས་ལ་རང་གི་ངང་གིས་འབར་བ། དུ་བ་ནམ་མཁའི་མཐོངས་སུ་འདོན་པ་བསྒོམ་པར་བྱའོ། ། དེ་རེ་རེ་ལ་མགོ་ནད་ཙམ་སེལ་བའི་མན་ངག་དང་། ཙཎྜ་ལི་བསྒོམ་པའི་མན་ངག་གཉིས་ཡོད་དོ། ། འདིར་ཞར་ལས་བྱུང་བ་ནི་གཉིས་ཏེ། མེ་ལྕེ་རི་རབ་ཀྱི་ངོས་ལ་རང་གི་ངང་གིས་འབར་བ་དང་།
ཙཎྜ་ལི་བསྒོམ་པས་རྩ་ཁ་བྱེ་སྟེ། གང་ཟོས་པ་དང་འཐུངས་པ་ཐམས་ཅད་འབྱམས་པ་བསལ་བའོ། ། དང་པོ་ནི། ཞལ་ཤེས་ཡིན་པས་མན་ངག་གི་ཡུག་གི་སྐབས་སུ་རྟོགས་པར་འགྱུར་རོ། ། གཉིས་པ་ནི། ལུས་དཀྱིལ་དཀྲུང་བྱ། གཡས་སུ་གཅུ་ཞིང་བསྐོར། ལྟོ་བ་ཚིགས་པ་ལ་གཅེར། དེ་ལྟར་སྤེལ་བ་ཡང་ཡང་བྱས་པས་སེལ་ལོ། ། བཞི་པ་བདེ་བའི་རྣལ་འབྱོར་གྱི་གེགས་བསལ་བ་ལ་གསུམ་སྟེ།
སྔོན་དུ་བཅུད་ལེན་བསྟན་པ་དང་། བདེ་བ་འབར་བར་བྱེད་པ་དང་། གེགས་སེལ་དངོས་བཤད་པའོ། ། དང་པོ་ལ། སྔོན་འགྲོ་དང་དངོས་གཞི་གཉིས་ལས། དང་པོ་ནི། ཁམས་འཕེལ། ས་རྒྱ་རྐང་པས་ཆོད་ཀྱིས་སྲིན་པོའི་ལམ་བསྡམ། ཞེས་གསུངས་པ་ནི་ཞལ་ཤེས་ཡིན་པས་མན་ངག་གི་ཡུག་གི་སྐབས་སུ་རྟོགས་པར་འགྱུར་ལ། རླུང་ལ་ངེས་པ་མེད་ན་རྐང་པ་ལའང་ངེས་པ་མེད་དོ། །
ཞེས་པ་ཙམ་ཞིག་འདིར་གསུང་ངོ་། ། ཤ་དང་ཆང་ངེས་མེད་དུ་བསྟེན། དྲི་ཆེན་ངེས་མེད་དུ་དོར། ཟླ་བ་གང་ཡང་རུང་བའི་ཚེས་གཅིག་ལ་ཟླ་བ་ཤར་བ་དང་བསྟུན་ནས་དྲི་ཆེན་དོར། དེ་བཞིན་དུ་ཚེས་བཅོ་ལྔའི་བར་དུ་ཟླ་བ་ཤར་བ་དང་བསྟུན་ནས་དྲི་ཆེན་དོར་བར་བྱ། གཉིས་པ་དངོས་གཞི་ལ་གཉིས་ལས་བཅུད་ལེན་དང་པོ་ནི། མུ་ཟི་དྲི་མ་མེད་པ་ཞོ་ཕྱེད་བསགས། སྒོག་པ་རྐང་གཅིག་པ་ཞེས་ཀྱང་ཟེར། སྒོག་པ་ཆིག་སྐྱེས་ཞེས་ཀྱང་ཟེར། དེ་འདྲ་ཞོ་ཕྱེད་དང་གཉིས་ཏེ།
བ་རུ་ར་འབྲིང་པོའི་ཚད་གཉིས་ཙམ་འོང་། དེ་རྣམས་ཞིབ་པར་བཏགས་ཏེ་ཡུངས་དཀར་སེར་པོའི་མར་ཁུ་དང་སྦྱར་ཏེ་ཨ་ལྡོག་བྱ། ཐོ་རངས་ལྟོ་སྟོང་གི་དུས་སུ་བཟའ་བར་བྱ། ལྷག་མ་ཞག་གསུམ་མམ་བདུན་ཚུན་ཆད་དུ་བཟའ་བར་བྱ། གྲང་བ་ཤས་ཆེ་ན་མིའི་ཤ་ཅུང་ཟད་བསྲེ། དེའི་ཚེ་ཁ་ཟས་གཞན་སྤང་། སྤྱོད་ལམ་འཆག་པ་དང་བསྟུན་ནོ། ། དེ་ལྟར་བྱས་ན་འཁུར་ཚོས་རྐང་མཐིལ་ལྟ་བུ་འཁྲེགས་པ་འབྱུང་བར་འགྱུར་རོ། ། བཅུད་ལེན་གཉིས་པ་ནི། རྡོ་ཁབ་ལེན་གྱི་ལྕགས་སྣ་མང་པོ་ལས་བྱས་པའི་ལྕགས་ཀྱི་སྣོད་ཆུ་ཁྱོར་བ་གསུམ་ཤོང་བ་ཙམ་གྱི་ཚད་བྱ།
དེའི་ནང་དུ་གྲོ་ག་མཐུག་པོ་བླན་ཏེ་ལྕགས་མི་མངོན་པར་བྱ། དེའི་ནང་དུ་བྱིས་པ་ཟླ་བ་བརྒྱད་དམ་དགུ་ལོན་པ་ཤི་བ་ས་འོག་ཏུ་སྦས་པའི་ཀླད་པ་བླུགས། དེའི་སྟེང་དུ་རྔུལ་ཆུ་ཨ་རུ་ར་ལྕི་བ་བརྒྱད་ཀྱི་ཚད་ཙམ་བླུགས། དེའི་སྟེང་དུ་སྦྲང་དཀར་པོ་ལྷད་མེད་པ་བླུགས། དེའི་སྟེང་དུ་ལྕགས་ཀྱི་ཁ་གཅོད་བྱས་ཏེ་པྲ་ཚིལ་གྱིས་བསྡམ། དར་ལ་སོགས་པས་བཅིངས་ནས་རྐྱལ་པའི་ནང་དུ་བཅུག་སྟེ། ལྡོ་སྐར་གྱི་ཐད་ཀར་བཏགས། རླུང་ཕོག་པར་བྱ། དེ་རྡོ་རྗེ་སེམས་དཔའ་ཡན་ལག་བཞི་རྫོགས་སུ་བསྐྱེད། དེ་ལ་ཨོཾ་བཛྲ་སཏྭ་བཛྲ་པུཥྤེ་ཨཱཿཧཱུྃ་ཞེས་བརྗོད་ཅིང་མེ་ཏོག་དཀར་པོ་ཐུན་དྲུག་ཏུ་ཕུལ།
དེ་ལྟར་ཟླ་བ་དྲུག་སོང་བ་དང་། སྦྲང་ལ་སོགས་པ་གསུམ་པོ་རོ་གཅིག་ཏུ་འདྲེས་ཏེ་འོ་མ་བཞིན་དུ་འབྱུང་། དེ་ཐོ་རངས་ལྟོ་སྟོང་གི་དུས་སུ་ཇི་ལྟར་རིགས་པ་བསྟེན་པར་བྱ། དེའི་ཚེ་ཁ་ཟས་གཞན་རྣམས་སྤངས་བར་བྱ། དམིགས་པ་ནི་རྡོ་རྗེ་རྦ་རླབས་དང་འབྲེལ་ན་ཕོ་བྲང་ལྔ་ཀ་བསྒོམ་པ་ཡིན་ན་ཡང་། འདིར་ལམ་སྦས་བཤད་ནས་འབྱུང་བ་ལྟར་སྙིང་ཁའི་ཐུགས་རྡོ་རྗེ་བསྒོམ་པ་ཡིན་ནོ། ། སྙིང་པདྨ་དམར་པོ་འདབ་མ་བརྒྱད་པ་ཁ་གྱེན་ལ་བསྟན་པ། དེའི་སྟེང་དུ་གློ་བ་པད་མ་དཀར་པོ་འདབ་མ་བརྒྱད་པ་ཁ་ཐུར་ལ་ལྟ་བ། དེ་གཉིས་ཀྱི་མཚམས་སུ་རིན་པོ་ཆེའི་གཞལ་ཡས་ཁང་གི་ནང་དུ། རྩ་གསུམ་འདུས་པའི་བདག་ཉིད་བཅོམ་ལྡན་འདས་ཐུགས་རྡོ་རྗེ་འདར་ཕྲི་ལེ་བ་བསྒོམ།
དེའི་ཚེ་བདེ་བའི་ཉམས་ཆེ་རུ་མ་སོང་ན་བླ་མ་རྩ་གསུམ་བཞིན་དུ་བསྒོམ། དེ་ཡང་ངོ་བོ་བླ་མ་ཡིན་པ་ལ་རྣམ་པ་རྩ་གསུམ་གྱི་རྣམ་པར་བསྒོམ་པའོ། ། རླུང་ཐམས་ཅད་རྩ་གསུམ་ནས་ཡར་ལ་སོང་སྟེ། སྤྱི་བོ་ནས་སོར་བཞིའི་སར་སྐྱ་བུན་བུན་ཐོན་པར་བསམ་པ་ལ་ཤེས་པ་གཏད་དོ། ། རྩ་གསུམ་མི་གསལ་ན་དབུ་མ་གཅིག་པུ་གསལ་གདབ། གཉིས་པ་བདེ་བ་འབར་བར་བྱེད་པ་ལ་ཨིནྡྲ་བྷུ་ཏི་དང་ཐུན་མོང་བ་དང་། ཉམས་ཆེན་ལས་འབྱུང་བ་གཉིས་ལས། དང་པོ་ནི། གསང་བའི་རྡོ་རྗེའི་དབུས་སུ་ཧཱུྃ་ཡོད་པ་ལ་རྩ་གསུམ་གྱི་མས་སྣ་ཟུག་པར་བསམ། རྩ་གསུམ་གྱི་མས་སྣ་སྤྱི་བོའི་ཧཾ་ཡིག་ལ་ཟུག་པར་བསམ།
ཧཱུྃ་ཡིག་ལས་བདུད་རྩིའི་རྒྱུན་དཀར་ནར་རེ་ཡར་བྱུང་སྟེ། དལ་བུ་དལ་བུས་སྤྱི་བོའི་སྟེང་སོར་བཞིའི་ཚད་ཙམ་དུ་སྐྱ་ལྷག་གིས་བྱུང་བར་བསམས་པས་སྣང་བ་ཐམས་ཅད་བདེ་བའི་རང་བཞིན་དུ་འཆར་རོ། ། རྩ་གསུམ་ཀ་མི་གསལ་ན་དབུ་མ་དང་རྐྱང་མ་གཉིས་གསལ་གདབ། དེ་ཡང་མི་གསལ་ན་དབུ་མ་གཅིག་པུ་གསལ་བཏབ་པོ། ཡང་ན་རྩ་དབུ་མ་ཤིན་ཏུ་ཆ་ཕྲ་བ་མས་སྣ་གསང་བའི་རྡོ་རྗེའི་ཧཱུྃ་ལ་ཟུག་པར་བསམ། ཡས་སྣ་ལྕེ་ཆུང་ལ་ཟུག་པར་བསམ། ཡང་ཧཱུྃ་ལས་བདུད་རྩིའི་རྒྱུན་ཡར་བྱུང་སྟེ་ལྕེ་ཆུང་གི་བར་དུ་སོང་བར་བསམས་ལ། རླུང་ཁ་ནས་སྒྲ་མེད་དུ་དགང་། དབུ་མ་དེ་སྦོམ་དུ་སོང་སྟེ་སྦ་ལྕག་ཙམ་དུ་སོང་། ཡང་ཕྲ་རུ་སོང་ཏེ་རྟ་རྔ་ཙམ་དུ་སོང་བར་བསམ།
དེ་ལྟར་སྤེལ་ཞིང་སྒོམ་པས་སྣང་བའི་དངོས་པོ་བདེ་བའི་རང་བཞིན་དུ་འཆར་རོ། ། གཉིས་པ་ནི་འོག་གསང་བའི་སྙོམས་འཇུག་བསྒོམ་པས་ཏེ། དེའི་ལག་ལེན་ནི་སྔར་བཤད་པ་ལྟར་ཡིན་ལ། བཅོམ་ལྡན་འདས་རྡོ་རྗེ་འཇིགས་བྱེད་ཀྱི་ལིང་ག་དམར་པོ་གྱེན་དུ་བསྒྲེང་བ་ནི། འདི་ལྟ་བུའི་རྣལ་འབྱོར་ལས་ཟག་མེད་ཀྱི་བདེ་བ་ཐོབ་པར་འགྱུར་གྱི། ཐབས་གཞན་གྱིས་ཟག་མེད་ཀྱི་བདེ་བ་ཐོབ་པར་མི་འགྱུར་རོ། ། ཞེས་རྗེས་འཇུག་གི་གདུལ་བྱ་རྣམས་ལ་བསྟན་པའི་ཕྱིར་དུ་ཡིན་ནོ། ། ཞེས་གསུང་ངོ་། ། གསུམ་པ་གེགས་སེལ་བཤད་པ་དངོས་ལ་གསུམ་སྟེ། བདེ་བའི་གེགས་བསལ་བ་དང་།
འཛག་པའི་གེགས་བསལ་བའོ། ། དང་པོ་ཉམས་ཆེན་ལས་འབྱུང་བ་ནི། ལུས་བདེ་བས་མྱོས་ཤིང་འཛག་པ་སྙམ་བྱེད་ན། དང་པོར་སྨིན་མཚམས་སུ་ཤེས་པ་གཏད། དེ་ནས་ཇེ་རིང་ཇེ་རིང་ལ་སོང་ཞིང་ཇེ་མཐོ་ཇེ་མཐོ་ལ་ཤེས་པ་གཏད། མཐར་སྟེང་དུ་འཕང་། བགྲད་པའི་མཐས་བསྲུང་། དེའི་ཚེ་བདེ་བ་དང་བཅས་པའི་ཟུག་བྱུང་ན། གང་ན་སར་ལ་དོར་ཞིང་། རླུང་ལ་རྔན་དགས་སྦྱིན།
རླུང་ཐམས་ཅད་གསོར་བསྒྲིལ་བ་ལྟར་གང་ན་སར་ཕུག་པར་བསམ་པས་སེལ་ལོ། ། བླ་མའི་ཉམས་ལ་རླུང་གང་ནས་རྒྱུ་བའི་ས་དེ་དྲག་ཏུ་བསྡམ། མི་ཐུབ་ས་དང་མི་རྒྱུ་བའི་ས་ནས་ཕྱིར་དྲག་ཏུ་བུད་པར་བྱ། འདི་ཡང་ཞལ་ཤེས་ཡིན་གསུང་། རླུང་ཐམས་ཅད་བུ་ག་དགུ་དང་བ་སྤུའི་བུ་ག་ནས་ཕྱིར་འགྲོ་བར་བསམ། འདི་རླུང་ལ་ཕན་ཡང་ཁམས་ལ་བཟན་པས་ཐུན་འཇོག་ཁར་བ་སྤུའི་བུ་ག་རྣམས་ཐིག་ལེ་ཡུངས་འབྲུ་ཙམ་ལ་སོགས་པ་ཇི་ལྟར་འཚམ་པས་བཀག་པར་བསམ། ལུས་བདེ་བས་མྱོས་ཤིང་བརྒྱལ་ན། སྣ་རྩེ་དང་། མཛོད་སྤུ་དང་། སྤྱི་བོ་རྣམས་སུ་ཕར་ཁྲུ་གང་ཙམ་གྱི་སའམ་ནམ་མཁའ་ལ་ཤེས་པ་གཏད།
དེའི་ཚེ་བདེ་བ་དང་བཅས་པའི་ཟུག་བྱུང་ན་གང་ན་སར་ལ་དོར། སྤྱིར་རླུང་གི་རྣལ་འབྱོར་ལ་སོགས་པ་བསྒོམ་པས། ཉམས་མྱོང་ཏིང་ངེ་འཛིན་ཡུལ་ལས་སྐྱེ་བ་དང་། ཤེས་པ་ལས་སྐྱེ་བ་དང་། ལུས་ལས་སྐྱེ་བ་དང་། དེ་གསུམ་ཀ་ལས་སྐྱེ་བ་དང་བཞི་ལས། འདིར་ལུས་ལས་སྐྱེ་བ་ལའང་གསུམ་སྟེ། མཛོད་སྤུར་སྐྱེ་བ་དང་། གསང་གནས་སུ་སྐྱེ་བ་དང་། ལུས་ཀྱི་ཁོལ་བུ་ཁོལ་བུར་སྐྱེ་བའོ། །
དེ་ལ་མཛོད་སྤུར་སྐྱེས་ན་ཟུག་དང་བཅས་པའི་བདེ་བ་འབྱུང་། ཡང་ན་དཔྲལ་བའི་གནས་སུ་ཆོས་འབྱུང་དམར་པོ་གྲུ་གསུམ་པ་གཅིག་བསྒོམ། དེའི་ནང་དུ་ཐིག་ལེ་དཀར་པོ་རྣམ་པ་གསལ་བ། བདེ་བའི་ཉམས་དང་ལྡན་པ་འོར་ཟེར་སྣ་ལྔ་འཕྲོ་བ་ཞིག་བསྒོམ། ཡང་ན་ཡེ་ཤེས་ཀྱི་ཕྱག་རྒྱ་ཞེས་བྱ་བ། སྨིན་མཚམས་སུ་མིག་གཅིག་བསམ། དེའི་ནང་ནས་ཕར་བལྟས་པས་ཁམས་གསུམ་ཀ་མཐོང་བར་བསྒོམ། ཡང་ན་སེམས་གསང་བའི་མན་ངག་ལྟག་སྐོར་བ་དང་འགྲོགས་པ་ཞེས་བྱ་བ་བསྒོམ། ཡང་ན་སེམས་ཀླད་པའི་དུང་ཁང་གི་ནང་དུ་འཕང་བ་ཞེས་བྱ་བ་དེ་བསྒོམ་མོ། ། གཉིས་པ་འཛག་པའི་གེགས་བསལ་བ་ལ་གཉིས་ཏེ།
གེགས་བསལ་བ་དངོས་དང་། བགྲད་པའི་མཐའི་གེགས་བསལ་བའོ། ། དང་པོ་ལ་བཞི་སྟེ། འཛག་པ་སྤྱིར་བསལ་བ་དང་། བྱེ་བྲག་ཏུ་བསལ་བ་དང་། མ་སེལ་ན་ལོག་གནོན་བྱ་བ་དང་། གདོན་གྱིས་འཛག་པ་བསལ་བའོ། ། དང་པོ་ནི། སྤྱིར་ཐིག་ལེ་འཛག་པ་ཙམ་བྱུང་ན། རླུང་རྩོལ་བ་བཀག་སྟེ་སྲོག་ནས་བཏང་།
ངག་གི་འགྱུར་བ། གླང་ཆེན་ཧིང་དང་སྟག་མོ་ངུར། ། གཅན་གཟན་སྐྱུག་དང་ཝ་ལྟར་སྣོམ། ། ཞེས་པས་ཐིག་ལེ་དྲངས་ཏེ། དེ་ནས་སེང་གེ་རྣམ་གྲོལ་གྱི་ཕྱག་རྒྱས་ཁྱབ་པར་བྱ། དེ་ལྟར་བྱས་པས་མིག་མི་གསལ་བ་བྱུང་ན། གྱེན་ཐུར་ལ་བཅག་པ་དང་། ཁུར་ཅུང་ཟད་ཁུར་བའི་འགྲོ་བའི་སྤྱོད་ལམ་བྱས་པས་སེལ་ལོ། ། གཉིས་པ་ནི། སྒོམ་པ་ཤེས་རབ་བླ་མ་ལ་དྲི་ཆེན་དང་དྲི་ཆུ་མི་ཐོན་པ་བྱུང་།
དེ་བཙིར་བས་ཐིག་ལེ་འཛག་པ་བྱུང་བ་ལ། རྔུལ་ཐོན་པའམ། རྔུལ་ཕྱིན་པའི་དྲོ་བའི་བྱ་བ་ཉི་མ་གཅིག་བྱས་པས་སེལ་ལོ། ། ཡང་དེ་ཉིད་ལ་འཕོང་ཀྱི་ཤ་ཚུན་ཆད་ནང་དུ་འདུས་པ་སྙམ་བྱེད་པ་དང་། སྙིང་ན་ཧྲིལ་ཧྲིལ་ཁ་ན་ཡར་འཚངས་བ་སྙམ་བྱེད་པ་དང་། དྲི་ཆེན་དང་དྲི་ཆུ་བསྡམས་པ་བྱུང་བ་ཚྭ་ཆུ་ལ་སྦྱར་བ་འཐུངས་པས། བྲུན་སྐམ་པོ་རི་བོང་གི་རིལ་མ་འདྲ་བ་ཆུ་དང་བཅས་ནས་སྟན་ཐོག་ཏུ་ཤར་གྱིས་བྱུང་བས་སེལ་ལོ། ། རྣལ་འབྱོར་མ་གཅིག་རྣ་བར་ཐིག་ལེ་འཛག་པ་བྱུང་བ་ལ་ཚིལ་རྙིང་གི་དུད་པས་རྣ་བར་བདུག ཚ་ལྷངས་ཀྱིས་བྱུང་བ་དང་རྣ་བའི་ཤལ་ཡར་ལ་ལྟབ་ནས་མཉེས་པས་སེལ་ལོ། ། གསུམ་པ་ནི།
སྤྱོད་ལམ་དང་ཁ་ཟས་དང་། ལུས་ཀྱི་འཕྲུལ་འཁོར་དང་། བསྲུང་སྐུད་དང་། དྲང་སྲོང་རྒྱལ་བ་དམ་པའི་སྒོམ་བཟླས་ལ་སོགས་པས་ཀྱང་ཐིག་ལེ་འཛག་པ་མ་སེལ་ན། ལོག་གནོན་བྱ་བ་སྟེ། རྡོ་གྲང་མོའམ། འཁྱག་པ་ལ་འཚང་ར་དྲག་ཏུ་བརྡབས་པས་མི་སེལ་མི་སྲིད་ལ། འདི་དང་པོ་ནས་ནི་མི་བྱའོ། ། བཞི་པ་ནི། ཐོད་པ་སྐོར་སྲུབས་མེད་པ་སྐྱ་ལྟོང་ངེ་བ་ཞིག་བསམ།
དེའི་ནང་དུ་རང་ཉིད་ཤ་དང་ལྤགས་པ་དང་ནང་ཁྲོལ་མེད་པ་རུས་ཕྲེང་དུ་བསྒོམས་པས། ཐིག་ལེ་འཛག་པ་དང་། གདོན་དང་རིམས་ནད་ཐམས་ཅད་ལས་བསྲུང་བར་འགྱུར་རོ། ། གཉིས་པ་བགྲད་པའི་མཐས་གེགས་བསལ་བ་ནི། བགྲད་པའི་མཐའ་བསྲུང་བ་བྱས་པ་ལས། བྲང་བརྡུང་བ་དང་། མིག་ལ་མཆི་མ་རྒྱུན་དུ་འཛག་པ་བྱུང་ན་ལྟོས་པ་མེད་པར་གན་རྐྱལ་དུ་འགྱེལ་བར་བྱ། སྔར་བཤད་པའི་ཀྱུ་རུ་རའི་སྦྱོར་བ་བྱས་པས་སེལ་ལོ། ། ལྔ་པ་འཕོ་བའི་རྣལ་འབྱོར་གྱི་གེགས་བསལ་བ་ལ་གཉིས་ཏེ། དངོས་དང་འཕྲོས་པའི་དོན་ནོ། །
དང་པོ་ལ། དམིགས་པ་གཉིས་ལས་དང་པོ་ནི་འཕོ་བ་བསྐྱངས་དྲགས་པས་སྤྱི་གཙུག་འབུར་བ་དང་། ལུས་མི་བདེ་བ་ལ་སོགས་པ་བྱུང་ན། རང་ཡི་དམ་དུ་གསལ་བའི་སྤྱི་གཙུག་ཏུ་རྩ་བའི་བླ་མ་བསྒོམ། དེ་བྱང་ཆུབ་ཀྱི་སེམས་བདུད་རྩིའི་རང་བཞིན་དུ་མེར་དེ་ཞུ་ནས། རང་གི་སྤྱི་གཙུག་ཚངས་པའི་བུ་ག་ནས་ཞུགས། སྤྱི་བོ་ནས་རྐང་མཐིལ་གྱི་བར་ཁེངས་པར་བསམ། རང་གི་ནད་དང་། རིམས་དང་སྒྲིབ་པ་ཐམས་ཅད་ཕྱིར་ཐོན་པར་བསམ། ཁྱད་པར་དུ་གང་ན་སར་བདུད་རྩི་དེ་འཁྱིལ་བ་ལས།
ནད་ཐམས་ཅད་དུ་བའམ་རླངས་པ་སྔོན་དམར་གྱི་རྣམ་པར་སྒོ་ཐམས་ཅད་ནས་ཐོན་པར་བསམ་པས་སེལ་ལོ། ། དེ་ནས་རང་ཉིད་བདེ་མཆོག་ཏུ་བསྒྱུར་ཏེ། དེའི་སྤྱི་གཙུག་ཏུ་ཁ་ཊྭཾ་ག་དཀར་པོ་མགོ་ཐུར་ལ་བསྟན་པ་གཅིག་བསམ། དེ་ལ་བདུད་རྩིའི་རྒྱུན་བབས་པས། སྤྱི་གཙུག་ཚངས་པའི་བུ་ག་ནས་ཞུགས། ནད་ཐོན་པའི་བར་སྔ་མ་བཞིན། དེའི་ཚེ་ཤེས་པ་ལྟེ་བར་བཏད། ཐུན་གྱི་མཇུག་ཏུ་མགོ་བོ་དང་། ཕྲག་པ་དང་། ཚིགས་པ་རྣམས་བརྡུང་།
དེ་ལྟར་ལན་གསུམ་བྱས་པས་སེལ་ལོ། ། དམིགས་པ་གཉིས་པ་ནི། རང་འཇིག་རྟེན་དབང་ཕྱུག་འཕེལ་ཁ་ཤིན་ཏུ་ཆེ་བ་སྟེ་སྐུ་ཤིན་ཏུ་ཆེ་བ་གཅིག་བསྒོམ། དེའི་སྙིང་ཁར་འཁོར་ལོ་བདེ་མཆོག་ཞལ་མང་ཕྱག་མང་དེ་ཡང་འཕེལ་ཁ་ཤིན་ཏུ་ཆེ་བར་བསྒོམ། དེའི་གསང་གནས་སུམ་མདོར་བླ་མ་རྣམས་ཁྲིག་གེ་བཞུགས་པས་བསྒོམ། ཞེས་པ་ལས་བཤད་པ་མེད་ཀྱང་། དེར་རྡོ་རྗེ་འཆང་བསྒོམ། དེའི་སུམ་མདོར་བདག་མེད་མ་བསྒོམ། དེའི་སུམ་མདོར་བིརྺ་པ་བསྒོམ་པ་ནས་བླ་མའི་བླ་མའི་བར་དུ་བསྒོམ། དེའི་སུམ་མདོར་རྩ་བའི་བླ་མ་བསྒོམ།
དེའི་ལྟེ་བ་ལས་པདྨ་དཀར་པོ་གཅིག་བསྒོམ། དེའི་ལྟེ་བ་ལ་ཧཱུྃ་དཀར་པོ། དེ་ཡོངས་སུ་གྱུར་པ་ལས་འཁོར་ལོ་བདེ་མཆོག་སྐུ་མདོག་དཀར་པོ་ཞལ་གཅིག་ཕྱག་གཉིས་པ་གསལ་གདབ། དེའི་སུམ་མདོ་ནས་སྤྱི་གཙུག་གི་བར་སྟོང་སང་ངེ་བསྒོམ། སུམ་མདོ་ནས་སྤྱི་གཙུག་གི་བར་ཁ་ཊྭཾ་ག་དཀར་པོ་རྩེ་མོ་ཐུར་ལ་ལྟ་བ་གཅིག་བསམ། དེའི་རྩེ་མོ་དང་། རྩ་བ་དང་། རྐེད་པ་སོགས་ཆ་ཐམས་ཅད་ནས་བདུད་རྩིའི་རྒྱུན་བབས་པས་བདེ་མཆོག་གི་སྐུ་ཐམས་ཅད་གང་བར་བསམ། བདེ་མཆོག་གི་སྐུ་ལས་བདུད་རྩིའི་རྒྱུན་བབས་པས་རང་གི་རྩ་བའི་བླ་མའི་སྐུ་ཐམས་ཅད་གང་། དེ་ལས་བདུད་རྩིའི་རྒྱུན་བབས་པས་བླ་མའི་བླ་མའི་སྐུ་ཐམས་ཅད་གང་བ་ནས་བཟུང་སྟེ་རྡོ་རྗེ་འཆང་གི་སྐུ་གང་བའི་བར་དུ་བསྒོམ།
རྡོ་རྗེ་འཆང་གི་སྐུ་ལས་བདུད་རྩིའི་རྒྱུན་བབས་པས་བདེ་མཆོག་གི་སྐུ་གང་། དེའི་སྐུ་ལས་བདུད་རྩིའི་རྒྱུན་བབས་པས། འཇིག་རྟེན་དབང་ཕྱུག་གི་སྐུ་གང་བར་བསྒོམ། དེའི་ཚེ་ཤེས་པ་ལྟེ་བར་གཏད་པ་དང་། ཐུན་གྱི་མཇུག་ཏུ་མགོ་བོ་དང་། ཕྲག་པ་དང་། རྒལ་ཚིགས་བརྡུང་བ་ལ་སོགས་པ་སྔ་མ་བཞིན་ནོ། ། གཉིས་པ་འཕྲོས་པའི་དོན་བཤད་པ་ལ་བཞི་ལས། དང་པོ་ནི་སྙིང་མི་དགའ་ཞིང་ཁ་རུ་འཚང་བ་ལ་མཇུག་གུ་ཆུང་ངུ་རིན་པོ་ཆེའི་གཞལ་ཡས་ཁང་བསྒོམ། དེའི་ནང་དུ་རྩ་བའི་བླ་མ་བསྒོམ།
དེ་ལས་མེ་འབར་ཏེ་ལུས་ཐམས་ཅད་ཐུལ་ཏེ་བསྲེགས་པས་སེལ་ལོ། ། གཉིས་པ་རང་ན་བའམ་གཞན་ན་བ་བྱུང་ན། སེམས་ཅན་ཕ་མ་བྱས་པའི་དྲིན་ཅན་ཤ་སྟག་ཡིན་པས། བདེ་བ་དང་ལྡན་པར་བྱ་སྙམ་དུ་དང་པོ་ཐབས་ཀྱི་ཕྱོགས་བསྒོམ། དེ་ནས་ཤེས་རབ་ཀྱི་ཕྱོགས་ལྟ་བ་བསྒོམ་པར་བྱ་སྟེ། བདག་དང་། གཞན་དང་། གང་ན་བའི་སྡུག་བསྔལ་གསུམ་པོ་རང་བཞིན་གྱིས་སྟོང་པ། སྤྲོས་དང་བྲལ་བ། ཆོས་ཀྱི་སྐུ་བསྒོམ་པར་བྱའོ། །
དེས་སེལ་ལོ། ། གསུམ་པ་གཞན་སེམས་མི་བདེ་བ་དང་། སྙིང་མི་དགའ་ཞིང་ལུས་ཚ་ཤིག་ཤིག་བྱུང་ན། རང་གི་ལག་པའི་མཐིལ་དུ་པཾ་ཡིག་དཀར་པོ་ཞིག་བསྒོམ། དེ་ལས་འོད་ཟེར་དཀར་པོ་འཕྲོས་པས་གང་ན་བའི་སྙིང་ཁར་སོང་སྟེ། འོད་ཟེར་དེས་སྙིང་ཁ་གང་ཞིང་། སྙིང་བསིལ་སང་སང་སོང་བར་བསམ་པས་སེལ་ལོ། ། བཞི་པ་རང་ཉིད་ལ་གདོན་གྱིས་གནོད་པའི་རྣམ་པར་རྟོག་པ་ཤས་ཆེ་བའམ། སྒྲིབ་པ་ཤས་ཆེ་བའི་རྟོག་པ་འབྱུང་བའམ། རྟོགས་པ་གོང་ནས་གོང་དུ་བོགས་དབྱུང་བར་འདོད་ན།
རང་གི་ལུས་དེ་ཕྱི་ནང་ལྡོག དེ་ཡང་འཕོངས་ནས་ལྡོག་པས་ཚིལ་གོང་བཞག་པ་དང་འདྲ་བར་བསམ། དེ་ལ་ཡུན་རིང་དུ་ཤེས་པ་བཏད། དེ་ནས་རང་ཉིད་ཡི་དམ་གྱི་ལྷར་བསྒོམ། དེའི་རྐང་པ་ནས་བཟུང་སྟེ་དམྱལ་བའི་ལྕགས་ཀྱི་ས་གཞི་ལ་བརྡབས་པར་བསྒོམ། ལྷག་མ་བྱུང་ན་དེའི་རྐང་པ་ནས་བཟུང་སྟེ་ཕྱིའི་རྒྱ་མཚོའི་ཕ་རོལ་འཕངས་པར་བསྒོམས་པས་དོན་ཐམས་ཅད་འགྲུབ་བོ། ། དྲུག་པ་དེ་དག་ལས་གཞན་པའི་གེགས་ཕྲ་མོ་བསལ་བ་ལ་བཅུ་དྲུག་སྟེ། སྤྱིར་ན་བ་བསལ་བ། ཏིང་ངེ་འཛིན་ཉམས་དམས་པ་བསལ་བ། དམ་ཚིག་ཉམས་པ་བསལ་བ།
ལུས་ཐམས་ཅད་མ་བདེ་བ་བསལ་བ། ལུས་ཐམས་ཅད་སྦྲིད་ཅིང་རྩ་ཆུ་སྡོམ་པ་བསལ་བ། སྟོད་སྨད་འབྱར་བ་སྙམ་པ་བསལ་བ། འབྱམས་ཤིང་སྐྱུག་པ་བསལ་བ། ཐུར་སེལ་མ་ཐོན་པ་བསལ་བ། སྲིན་པོའི་ལམ་བླུགས་པ་བསལ་བ། དཔུང་པ་ཞ་བ་བསལ་བ། མཐེ་བོང་དང་སྲིན་ལག་སྐྲངས་པ་བསལ་བ། ལྕེ་མི་བདེ་བ་བསལ་བ། ཁ་ཆུ་འཛག་པ་བསལ་བ།
སོ་ན་བ་བསལ་བ། རྒུར་པོ་བསལ་བ། ཁུ་བའི་སྐྱོན་བསལ་བ། དང་པོ་ནི། རླུང་གི་དབང་དུ་བྱས་པ་དང་། སྤྱོད་ལམ་གྱི་དབང་དུ་བྱས་པ་དང་། ཁ་ཟས་ཀྱི་དབང་དུ་བྱས་པ་དང་གསུམ་ལས། དང་པོ་ནི། སྤྱིར་ན་བ་ཙམ་ལ་ཐུན་བཞིར་བཅད་དེ། རླུང་སྲོག་རྩོལ་བརྒྱ་རྩ་རེ་བསྒོམ།
དེས་ན་ཚ་ཆེར་སོང་ན་སེང་གེ་རྣམ་གྲོལ་གྱི་ཕྱག་རྒྱ་མ་གྲགས་ཙམ་དུ་བྱ། གཉིས་པ་སྤྱོད་ལམ་གྱི་དབང་དུ་བྱས་པ་ནི་ལུང་སྟོང་དུ་ཕྱིན་ལ་དུང་འབུད། ཁུས་བཏབ། རི་ལ་སོགས་པའི་མཐོ་སའམ། བྲག་ལ་སོགས་པའི་གཡང་སར་བསྡད་ཅིང་ཐུར་ལ་བལྟས་པས་སེལ། གསུམ་པ་ནི། ཟས་ངེས་མེད་དུ་བསྟེན། བྱ་བ་ཆུང་བར་བྱས་པས་རླུང་ནང་དུ་གནས་པ་ཤས་ཆེའོ། ། གཉིས་པ་ནི། སྤྱིར་དྲོད་དང་བདེ་བ་ཅུང་ཟད་སྐྱེ་ཡང་།
རྟག་ཏུ་ཤུགས་ཆུང་ཞིང་ཉམས་དམས་ན། དེ་བསལ་བ་ལ་གསུམ། རླུང་གི་དབང་དུ་བྱས་པ་དང་། སྤྱོད་ལམ་ཀྱི་དབང་དུ་བྱས་པ། དམིགས་པའི་དབང་དུ་བྱས་པའོ། ། དང་པོ་ནི། རླུང་སྩོལ་བ་བཀག་སྟེ་སྲོག་ནས་བཏང་། གཉིས་པ་སྤྱོད་ལམ་གྱི་དབང་དུ་བྱས་པ་ནི། སྤྱོད་ལམ་ཉལ་བ་དང་། འདུག་པ་དང་།
འགྲོ་བ་དང་གཉིད་གང་གིས་ཏིང་ངེ་འཛིན་སྐྱེ་བ་ལྟ། བག་ཡངས་ཀྱི་བདུད་རྩི་བསྟེན་པའོ། ། གསུམ་པ་དམིགས་པའི་དབང་དུ་བྱས་པ་ནི། སྔར་བཤད་པ་ལྟར་སྨིན་མཚམས་སུ་ཆོས་འབྱུང་གྲུ་གསུམ་དམར་པོ་བསྒོམ། དེའི་ནང་དུ་ཐིག་ལེ་དཀར་པོ་རྣམ་པ་བསལ་བ། བདེ་བའི་ཉམས་དང་ལྡན་པ། འོད་ཟེར་ཁ་དོག་སྣ་ལྔ་འཕྲོ་བ་ལ་ཤེས་པ་གཏད་པའོ། ། དེའི་ཡན་ལག་ནི་ཤེས་པ་མི་བདེ། འགྲོ་སྙིང་འདོད་ན། ཏོག་རྩེ་པ་དང་ཐུན་མོང་དུ་བྱང་ཆུབ་ཀྱི་སེམས་ཨེ་ཆོས་ཀྱི་འབྱུང་གནས་ལ་ཤེས་པ་གཏད།
ཡང་ཁྲོ་སྙིང་འདོད་པ་སྟེ་ཚིག་པ་ཟ་བ་བྱུང་ན་ནང་དུ་བསྒོམས་པས་སེལ་ལོ། ། གསུམ་པ་དམ་ཚིག་ཉམས་པ་བསལ་བ་ནི། དམ་ཚིག་ཉམས་པས་ཉོན་མོངས་པའི་བདུད་འཕེལ། དེ་ལས་རྣམ་པར་རྟོག་པ་ཤས་ཆེ་བ་འབྱུང་། དེ་ལས་དཔའ་བོ་དང་མཁའ་འགྲོ་མ་རྣམས་མི་མཉེས་པས་རང་གི་ལུས་ལ་ན་ཚ་འབྱུང་སྟེ། ཕུང་པོའི་བདུད་འབྱུང་ངོ་། ། དེ་བསལ་བ་ནི། རྐང་བཤགས་ལ་འབད་པ་ཏེ། དམ་ཚིག་གསོ་བའི་ཐབས་ལ་འབད་པ་ནི་མན་ངག་གི་གནད་དམ་པ་ཡིན། བཞི་པ་ལུས་ཐམས་ཅད་མ་བདེ་བ་བསལ་བ་ནི།
སྒོམ་ཆེན་རྡོར་འབར་ལ་ལུས་ཐམས་ཅད་མ་བདེ་བ་བྱུང་བ་ལ། ཆུར་ཞུགས་པའི་སྦྱོར་བ་བྱས། དེས་ཀྱང་མ་ཕན། ལུས་ལ་བུ་ག་མང་པོའི་སྦྱོར་བ་བྱས། དེས་ཀྱང་མ་ཕན་པ་ལ། དབུ་མའི་གནས་ཤིན་ཏུ་བདེ་བའི་གནས་ལ་བསླབ་པ་ཞེས་བྱ་བ་སྟེ། ལུས་ཀྱི་ནང་ཐམས་ཅད་ཁོང་སྟོང་། ཏིང་སྣོད་ཁ་གྱེན་ལ་བསྟན་པ་ལྟ་བུ་ག་ཧར་རེ་ཡོད་པ་བསམ། འོག་ཟོ་བ་ཞབས་རྡོལ་བ་ལྟར་བུ་ག་ཧར་རེ་ཡོད་པ་བསམ། རླུང་སྲོག་རྩོལ་དང་བསྟུན་ཏེ་ནང་དུ་འཇུག་པའི་ནད་ཐམས་ཅད་དུ་བའམ།
རླངས་པ་སྔོན་དམར་གྱི་རྣམ་པའམ། རྣག་ཁྲག་གི་རྣམ་པས་འོག་སྒོ་ནས་ཐོན། འོག་སྒོ་དེ་ནས་ཀྱང་རྒྱང་རིང་དུ་མར་ཐོན་པར་བསམ། རླུང་ཕྱིར་ལྡང་བའི་ཚེ་ནད་ཐམས་ཅད་རྣམ་པ་སྔ་མ་དང་འདྲ་བར་སྟེང་གི་བུ་ག་ནས་འཐོན་པར་བསམ། དེ་ལྟར་ཐུན་གཉིས་སམ་གསུམ་བསྒོམས་པས་སེལ་བར་འགྱུར་རོ། ། ལྔ་པ་ལུས་ཐམས་ཅད་སྦྲིད་ཅིང་རྩ་ཆུ་སྡོམ་པ་སེལ་བ་ནི། ཧོར་སྟོན་ཞེས་བྱ་བ་སྦོས་ཏེ། རྩ་ཆུ་སྡོམ་པ་མ་བྱུང་བ་ལ། བལ་ལས་བྱས་པའི་འབེ་ལྟོ་མཁལ་ཁུང་དང་གསུས་པ་ལ་བཅུག་སྟེ་མགོ་རྟིང་ལྡོག སྤྱི་བོ་ས་ལ་མ་རེག་པར་བྱ།
གྲོགས་གཞན་གཅིག་གིས་རྐང་པའི་མཐིལ་ནས་རིམ་གྱིས་ལུས་ཐམས་ཅད་བཅག་པར་བྱ། མཐར་མཇུག་གུ་ཆུང་བརྡུངས་པས་ཆུ་སྔོན་པོ་མང་པོ་ཁ་ནས་སྐྱུག་པ་བྱུང་པས་སེལ་ལོ། ། དྲུག་པ་སྟོད་སྨད་འབྱར་བ་སྙམ་པ་བསེལ་བ་ནི། རྐེད་པ་མེད་པར་སོང་ནས་རོ་སྟོད་རོ་སྨད་གཉིས་མེད་པར་སོང་སྙམ་པའམ། མགོ་བོ་དང་བཤང་ལམ་འབྱར་བ་སྙམ་ནས་མི་བདེ་བ་བྱུང་ན། ལུས་ཁས་བུབ་དུ་ཉལ། རྐང་པ་བརྐྱང་། གྲོགས་གཞན་ཞིག་གིས་རྐང་པ་ནས་རྐེད་པའི་ཡར་ནེམ་མར་ནེམ་བཅག་པས་སེལ་ལོ། ། བདུན་པ་འབྱམས་ཤིང་སྐྱུག་པ་བསལ་བ་ནི། འབྱམས་པ་དང་།
སྐྱུག་པ་གཉིས་ལས། དང་པོ་ནི། སྨད་གྲང་བ་ཞུགས་པ་ན། རྐང་པ་དཀྱིལ་དཀྲུང་བཅའ། ལུས་དང་ཡན་ལག་སྒྲིམ། མིག་གྱེན་ལ་ལྡོག ཁ་བཙུམས་ནས་མེལ་ཏེ་བྱ། མཐེ་བོང་ནང་དུ་བཅུག་པའི་ལག་པ་གཉིས་རྡོ་རྗེ་ཁུ་ཚུར་བཅའ་ཞིང་། གཡས་གཡོན་བརྐྱང་བསྐུམ་རེ་མོས་བྱ། མཐར་ཁྲོ་བོའི་སྡིགས་མཛུབ་གཡས་སུ་བྱ།
གཡོན་དུ་བྱ། དེས་ངེས་པར་དྲོད་སྐྱེ་སེལ་བར་འགྱུར་རོ། ། གཉིས་པ་སྐྱུག་པ་བསལ་བ་ནི། སྣོད་དུ་སྐྱུགས་ན་ཟས་མ་ཟོས་པའི་གོང་དུ་རླུང་ཁ་ནས་སྒྲ་བཅས་སུ་བཏང་། ཟོས་ཟིན་ན་སྒྲ་མེད་དུ་བཏང་བས་སེལ་ལོ། ། བརྒྱད་པ་ཐུར་སེལ་མ་ཐོན་པ་བསལ་བ་ནི། སྤྱན་ཉན་པ་བྱ་བ་དྲི་ཆེན་མ་ཐོན་པ་ལ། དུ་བ་ནམ་མཁའ་ལ་འཕྱང་བ། ཕབས། བུལ་ལྡོག་གསུམ་ཆ་མཉམ་པ།
ཚ་དེའི་ཕྱེད་ཚོད་སྒོག་པ་དང་སྣུར་ལ་འདག་པ་བྱ། དེ་མར་དཀར་ལ་བསྲེས་ཏེ། རིལ་བུ་མཐེའུ་ཆུང་གི་ཚིགས་བར་མ་ཙམ་བྱ། རིལ་བུ་གསུམ་སྲིན་པོའི་ལམ་དུ་བཅུག དེའི་རྡོ་བསྲེགས་པའི་སྟེང་དུ་ལྤགས་པའམ། རས་ལ་སོགས་པས་བཀབ་ནས་སྲིན་ཞལ་ལ་ཡུན་རིང་དུ་བདུག རིལ་བུ་བག་ཙམ་ཕྱིར་འབུར་བ་བྱུང་ན་ཡང་མི་སྐྱོན་ནོ། ། ཟླ་བ་རེ་རེའམ། གཉིས་གཉིས་སམ། གསུམ་གསུམ་དུ་ཨག་ནེ་འབར་རོ། །
ཞེས་གསུངས་པའི་དོན་ནི། གཏུམ་མོའི་རྣལ་འབྱོར་བསྒོམ་པར་བྱ། ། ཞེས་པའོ། ། དགུ་པ་སྲིན་པོའི་ལམ་བླུགས་པ་བསལ་བ་ནི། སྲིན་པོའི་ལམ་བླུགས་པ་ཞེས་པ་གཞང་ལུག་པ་སྟེ། དེ་བསལ་བ་ནི་ཚ་བ་གསུམ་ཞིབ་པར་བཏགས་ནས་མར་ནག་དང་སྦྱར་ཏེ་ཡུན་རིང་དུ་བསྐོལ། དེ་ནས་བལ་ལམ་རས་ལ་སོགས་པའི་འཇམ་པོས་གཞང་ལུག་པ་དེ་ཉིད་ལ་བྱུག དེ་ནས་ལྤགས་པ་རློན་པ་ལོ་ལོན་པ་གཉིས་མེ་ལ་བསྲོས་ཏེ་དེ་ལ་བརླན་པར་བྱ། དེ་ཡང་གཅིག་བསྲོ་བའི་བར་ལ་གཅིག་རློན་པ་སྟེ་རེ་མོས་བྱ། དེས་རིམ་གྱིས་ནང་དུ་བསྡུད་པར་འགྱུར་རོ། །
སྤྱིར་ཡང་ལུས་ཀྱི་སྨད་དྲོ་བ་དང་། རྐང་པ་མེ་ལ་སྲོ་བ་དང་། རྐང་པ་ལ་བྱུག་པ་བྱེད། སྔོ་ངད་ལ་སོགས་པ་སྤོང་བ་དང་། ཁུར་བ་སྐམ་ཆ་ལ་སོགས་པའི་བག་ཕྱེ་སྤང་བར་བྱ། སྐབས་སུ་ཆང་ལ་ཅོང་ཞི་བཏབ་ནས་བཏུང་བར་བྱའོ། ། བཅུ་པ་དཔུང་པ་ཞ་བ་བསལ་བ་ནི། སྤུག་སྟོན་བཀྲ་ཤིས་ཞེས་བྱ་བས་སྒོམ་ཐེངས་གཅིག་བྱས་པས་དཔུང་པ་ཞ་བ་བྱུང་། དེ་བསལ་བ་ནི། ལུས་ཕྱེད་ཀྱི་སྦྱོར་བ་ཞེས་བྱ་བ་སྟེ།
ལག་ལེན་ནི་རྣལ་འབྱོར་གྱི་ཕྲིན་ལས་སོ་གཉིས་ལས། ཨརྟ་བྷ་ཝེ་ཏ་ཀ་པུས་མོ་བསྐུམ། ། ལག་པ་གཉིས་ཀྱིས་སྒོམ་ཐག་ཚུལ་དུ་འཁྱུད། ། གང་ན་འོག་ཏུ་བཅུག་ཅིང་ཉལ་བར་བྱ། ། ཞེས་པ་ལྟར་ཡིན་ཏེ། རླུང་ཁ་སྦྱར་ཞིང་དཔུང་པ་ཞ་བའི་ཕྱོགས་སྦྲིད་བེར་བེར་བྱུང་གི་བར་དུ་འོག་ཏུ་གཞུག་པས་སེལ་ལོ། ། ཡང་མོ་སྟོན་ཞེས་པ་ཞིག་ལ་དཔུང་པ་སྐམས་པ་བྱུང་བ་ལ། ཤེས་པ་གསང་གནས་སུ་གཏད། བྱང་ཆུབ་སེམས་ཀྱི་དྭངས་མ་རྩ་གསུམ་ནས་རིམ་གྱིས་དྲངས་ཏེ། གང་དཔུང་པ་སྐམས་པར་འགྲོ་བར་བསམས་པས་སེལ་ལོ། །
བཅུ་གཅིག་པ་མཐེ་བོང་སྲིན་ལག་སྐྲངས་པ་བསལ་བ་ནི། སློབ་དཔོན་རྩུག་ཅེས་བྱ་བས་མཐེ་བོང་སྲིན་ལག་སྐྲངས་པ་བྱུང་བ་ལ། དེ་ནི་ཡན་ལག་གི་རླུང་རང་གནས་སུ་ཞི་བ་ཞེས་བྱ་བ་ཡིན་གསུང་། དེ་བསལ་བ་ནི། སོར་མོ་གང་ན་བ་དེ་ལག་པས་དལ་བུས་འཐེན་པས་སེལ། དེ་སོར་མོ་གཞན་ན་བ་ལ་ཡང་བྱས་པས་སེལ་ལོ། ། བཅུ་གཉིས་པ་ལྕེ་མི་བདེ་བ་བསལ་བ་ནི། བླ་མའི་ཞང་པོ་གཅིག་ལ་ལྕེ་མི་བདེ་ཞིང་ལྡིབ་པ་བྱུང་། བཟླས་པ་བྱས་པས་ཁ་ལྕེས་གང་ནས་སྨྲ་མི་ཤེས་པ་བྱུང་། དེ་བསལ་བ་ནི་ནང་པར་སྔ་དྲོ་ལངས་མ་ཐག་ཤིང་གི་གྲིས་ལེའི་བུད་བཞར།
རས་ལ་སོགས་པ་དྲི་མ་མེད་པས་ལྕེ་ཕྱི། དེ་ནས་བཙུན་མོའི་བདུད་རྩ་ནག་པོ་སྦྱང་བ་ཞེས་བྱ་བ་སྟེ། ལྕེ་ལྕེ་ཆུང་ན་ཡར་ལྡོག ལྕེ་རྩ་བསྒུལ་ཞིལ་མཆིལ་མ་མིད་པར་བྱ། སྐོམ་ན་ཆང་བག་རེ་བཏུང་། ཇ་ལ་སོགས་པ་བསིལ་བའི་བཏུང་བ་སྤང་བར་བྱའོ། ། བཅུ་གསུམ་པ་ཁ་ཆུ་འཛག་པ་བསལ་བ་ནི། རྟག་ཏུ་ཁ་ཆུ་འཛག་པའམ། ལྕེ་ཆུང་སྐམ་པའམ། གྲེ་བ་སྐམས་ན་དེ་བསལ་བ་ནི།
ལྕེ་རྐན་ལ་སྦྱར། ལྕེ་རྩ་བསྒུལ། ཐུན་མཚམས་སུ་སུཾ་ལས་བདུད་རྩི་འཛག་པས་ལུས་ཐམས་ཅད་ལ་ཁྱབ་པར་བསམ། མགོ་བོ་དྲང་པོར་བཏང་བས་སེལ། ལྕེ་ཆུང་སྐམས་ན་ལུས་ཐམས་ཅད་བསྐམས། ཁ་ཆུ་འཛག་ན་ལུས་ཀྱི་བཅུད་འཆོར་བ་ཡིན་ནོ། ། བཅུ་བཞི་པ་སོ་ན་བ་བསལ་བ་ནི། སོ་ན་ན་རླུང་བསྡམས་ལ། སོ་གཉིས་ཀྱང་བསྡམས། མཆུ་རྟག་ཏུ་མཉེད།
མི་ཐུབ་པ་དང་རླུང་དལ་བུས་བཏང་པས་སེལ་ལོ། ། བཅོ་ལྔ་པ་རྒུར་པོ་བསལ་བ་ནི། རྒུར་པོར་སོང་ན་ལུས་ཀྱི་གནད་ཙོག་པུར་བྱ་ཞིང་། སྒོམ་ཐག་བཅིང་། ལྟོ་བ་དང་བརླ་སྦྱར། རོ་སྟོད་ཕྱིར་དགྱེ་བར་བྱ། དེས་སེལ། སྤྱིར་ཡང་ལུས་རྣམ་སྣང་གི་ཆོས་དྲུག་དང་ལྡན་པར་བྱས་པས་རྒུར་པོ་སེལ་ལོ། ། བཅུ་དྲུག་པ་ཁུ་བའི་སྐྱོན་བསལ་བ་ནི། ཁུ་བའི་སྐྱོན་གྱིས་སྨིན་མཚམས་སུ་སྐྲངས་པ་བྱུང་ན་ཐུར་སེལ་སྟེང་དུ་ཧགས་པའི་བྱེ་བྲག་ཡིན་པས།
དེ་བསལ་བ་ནི། རྐང་པ་དང་སྤྱི་བོ་གཉིས་སུ་བྱུག་པ་བྱ། རྐང་པ་བརྡབ་པ་སྟེ་བརྡུང་། སྐོར་བ་བྱ། ཐུར་ལ་ཅུང་ཟད་འགྲོ། གྱེན་ལ་མི་འགྲོ། དེའི་བྱེ་བྲག་ལ་མིག་འབུར་གྱིས་འགྲོ་བ་དང་། རྣ་བ་གཟེར་བ་ལ་སོགས་པ་མང་པོ་ཡོད་དོ། ། བདུན་པ་ཐུན་མོང་གི་གདམས་ངག་དྲུག་གི་དང་པོ་གསུམ་བཤད་པ་ལ་གསུམ་སྟེ། ཞེན་པ་བཟློག་པ་དང་།
བརྒྱལ་བ་བསླང་བ་དང་། འཐོར་བ་བསྡུ་བའོ། ། དང་པོ་ནི། ལུས་ཀྱི་ཆ་ཤས་འགའ་ཞིག་ཏུ་བདེ་བ་སྐྱེས། དེ་ལ་སྲེད་པའི་དབང་གིས་ལུས་ཀྱི་ཆ་ཐམས་ཅད་དུ་འཕེལ་དུ་མ་བཏུབ་པ་ལས། དེ་བསལ་བ་ནི། ལུས་རྡོ་རྗེ་དཀྱིལ་དཀྲུང་བྱ། ལག་པ་གཉིས་རྡོ་རྗེ་ཁུ་ཚུར་བྱས་ཏེ་སྙིང་ཁར་བསྣོལ། མིག་ལྟ་བའི་འགྱུར་བ་བྱ། ཤེས་པ་སྟེང་གི་འཇིག་རྟེན་གྱི་ཁམས་སུ་སངས་རྒྱས་ཀྱི་ཞིང་གཅིག་དང་གཉིས་ལ་སོགས་པ་ལ་གཏད་པས་ལུས་ཐམས་ཅད་ལ་ཁྱབ་པའི་བདེ་བ་དང་མི་རྟོག་པའི་ཏིང་ངེ་འཛིན་སྐྱེ་བར་འགྱུར་རོ། །
བརྒྱལ་བ་བསླང་བ་ནི། འགོག་པའི་སྙོམས་འཇུག་གི་རྩར་རླུང་སེམས་ཐིམ་པས་དྲན་མེད་འགྲོ་སྟེ་བརྒྱལ་བའམ། ཡང་ན་བདེ་བའི་ཏིང་ངེ་འཛིན་གྱི་བརྒྱལ་བ་བྱུང་བ་དེ་བསལ་བ་ནི། གྲོགས་གཞན་ཞིག་གིས་ལག་པ་ཆུར་བཅུག་སྟེ། གང་བརྒྱལ་བ་དེའི་སྙིང་འཕར་བའི་མཚམས་སུ་བརླན་པས་བརྒྱལ་བ་སེལ་ལོ། ། གསུམ་པ་ལ་གསུམ་སྟེ། ལུས་འཐོར་བ་བསྡུ་བ་དང་། རླུང་འཐོར་བ་བསྡུ་བ་དང་། ཐིག་ལེ་འཐོར་བ་བསྡུ་བའོ། ། དང་པོ་ནི།
རང་གི་ལུས་ཀྱི་རྩ་མདུད་གྲོལ་བའི་གནས་སུ་ཞུགས་ཏེ། ཐིག་ལེ་དེ་རྣམས་ཕྱོག་གཅིག་ཏུ་མ་འདུས་པར་འཐོར་བ་ལས། རང་གི་ལུས་ཏེ་ཆ་མང་པོར་སོང་བ་ཏེ། རང་གི་ལུས་འདྲ་འདྲ་གཅིག་དང་གཉིས་དང་བཅུ་ལ་སོགས་པ་སྣང་བའི་ཉམས་འབྱུང་བའོ། ། དེ་བསལ་བ་ནི། རང་གི་ལུས་གང་གསལ་བ་དེའི་སྨིན་མཚམས་སུ་དམིགས་པ་རྩེ་གཅིག་ཏུ་གཏད་པས་སེལ་ལོ། ། གཉིས་པ་ནི། སྔར་ཉིན་ཞག་ལ་སོགས་པའི་རླུང་ཟིན་པའི་འཕྲོ་ལ་རླུང་སྐད་ཅིག་ཀྱང་འཛིན་མ་ནུས་པ་བྱུང་ན། རླུང་ཐམས་ཅད་དབུ་མར་འཇུག་མ་ནུས་པའི་རྟགས་ཡིན་པས་དེ་བསལ་བ་ནི། བརླ་གཉིས་བསྒྲིལ་བའི་བར་ནས་རྡོ་རྗེ་ཡར་ལ་བཏོན།
ལག་པ་གཡས་པ་ས་ལ་བཙུགས་ཏེ་དེ་ལ་ལུས་ཀྱི་ལྕིད་བསྐུར་ལག་པ་གཡོན་པས་ལོངས་སྤྱོད་ཀྱི་རླབས་མནན། རླུང་གི་གནད་དང་པོ་སྣ་བུག་གཡས་པ་ནས་རྔུབ་པ་ནི་དགུག་པ། གཡོན་པའི་སྣ་བུག་ནས་རྔུབ་པ་ནི་དགང་བ། ཁ་ནས་རྔུབ་པ་ནི་རེངས་པ་ཡིན་ལ། དེ་ལྟར་སྤེལ་མར་བསྒོམས་པས་རླུང་ཟིན་པར་འགྱུར་རོ། ། གསུམ་པ་ནི་ཐིག་ལེ་འཛག་པ་སྟེ། དེ་བསྲུང་བ་ནི། ལུས་ཀྱི་འགྱུར་བ་དང་། ངག་གི་འགྱུར་བ་དང་། སེམས་ཀྱི་འགྱུར་བ་དང་།
གུ་གུལ་དཀར་ནག་གིས་དབང་པོའི་སྒོ་ཐམས་ཅད་བདུག་པ་དང་། ཁྲ་མ་གསར་གྱི་སྒོ་ང་ཟ་མ་ཏོག་ལ་སོགས་པར་བཅུག་སྟེ་སྐུད་པའི་དྲ་བའི་ནང་དུ་བཞག་སྟེ་གསང་གནས་སུ་འདོགས་པ་ལ་སོགས་པ་གཞུང་བཤད་ཀྱི་སྐབས་བཞིན་ནོ། ། ཞར་ལ་ཏིང་ངེ་འཛིན་འཐོར་བ་བསྡུད་པ་ནི། རེས་འགའ་ཏིང་ངེ་འཛིན་གསལ་བར་སྐྱེ་ཡང་། དེ་རྒྱུན་ཆད་ནས་རྣམ་པར་རྟོག་པ་འབའ་ཞིག་བྱུང་ན། དེ་བསལ་བ་ནི། ལུས་རྡོ་རྗེ་དཀྱིལ་དཀྲུང་བཅའ། ལག་པ་གཉིས་རྡོ་རྗེ་ཁུ་ཚུར་སྙིང་ཁར་བསྣོལ། ཤེས་པ་རྐང་མཐིལ་དུ་གཏད། དེ་ནས་ཀྱང་མར་འོག་འཇིག་རྟེན་གྱི་ཁམས་སུ་དེ་བཞིན་གཤེགས་པ་སྤོས་བརྩེགས་ཀྱི་འཇིག་རྟེན་ཞིང་ཁམས་ལ་ཤེས་པ་གཏད་པས་མི་རྟོག་པའི་ཏིང་ངེ་འཛིན་མཆོག་སྐྱེ་བར་འགྱུར་རོ།།
༈ །།བླ་མ་འཇམ་དབྱངས་ཐུགས་ཀྱི་བང་མཛོད་ལས། ། ལེགས་པར་འོངས་པའི་གེགས་སེལ་ནོར་བུའི་ཕྲེང་། ། སྐལ་ལྡན་རང་དང་གཞན་གྱི་དད་པ་ཡི། ། རྒྱལ་མཚན་རྩེ་ལ་བཀོད་དེ་ཐོས་བསམ་གྱིས། ། བྱི་དོར་བྱས་ན་དོན་རྣམས་ཐམས་ཅད་ནི། ། བདེ་བླག་ཉིད་དུ་འགྲུབ་པར་གོར་མ་ཆག འོན་ཀྱང་ཐུབ་བསྟན་ཉི་མ་ནི། ། ནུབ་ཀྱི་རི་རྩེར་ལྷུང་གྱུར་ཅིང་། ། ཤེས་ལྡན་ཐུན་མཚམས་འོད་ཀྱང་ཉམས། ། བླུན་པོ་སྡིག་སྤྱོད་འབྱུང་པོའི་བྱ། །
སྟོབས་དང་ལྡན་ཞིང་དར་བའི་ཚེ། ། ལེགས་བཤད་སྣང་བ་འཆར་ན་ཡང་། ། ཕལ་ཆེར་ལྟ་བའི་སྐལ་བ་མེད། ། དེ་ཕྱིར་གཞན་ལ་ཕན་སྙམ་མེད། ། བདག་ནི་བརྩོན་འགྲུས་མི་ལྡན་ཞིང་། ། བློ་གྲོས་མིག་ཀྱང་ཉམས་གྱུར་པས། ། རྗེད་ཐོ་ཅུང་ཟད་བྲིས་པ་འདི། ། བླ་མ་ཡི་དམ་མཁའ་འགྲོ་དང་། ། ཆོས་སྐྱོང་རྣམས་ལ་བཟོད་པར་གསོལ། ། དགེ་དེས་མར་གྱུར་སེམས་ཅན་རྣམས། །
གནས་སྐབས་སྡུག་བསྔལ་བྲལ་བ་དང་། ། བཅུ་གསུམ་རྡོ་རྗེ་འཛིན་པར་ཤོག ། གེགས་སེལ་ནོར་བུའི་ཕྲེང་བ་ཞེས་བྱ་བ་འདི། རྗེ་བཙུན་བླ་མ་དེ་ཉིད་ཀྱི་ཐུགས་རྗེའི་དྲོད་ཀྱིས་ཉེ་བར་བསྐྱངས་པ་ཤར་མི་ཉག་གི་པཎྜི་ཏ་དྷརྨཱ་ཀིརྟི་ཤྲཱི་བྷ་དྲས། ཟིལ་གནོན་ཞེས་པ་མེ་ཕོ་རྟའི་ལོ་ཆུ་སྟོད་ཟླ་བའི་ཕྱོགས་དང་པོའི་དགའ་བ་གཉིས་པ་ལ། དཔལ་ས་སྐྱའི་གཙུག་ལག་ཁང་བྲང་མོ་ཆེར་སྦྱར་བའོ།། །། PAGE * MERGEFORMAT 2 མི་ཉག་པ་ཆོས་གྲགས་དཔལ་བཟང། གེགས་སེལ་གྱི་མན་ངག་ནོར་བུའི་ཕྲེང་བ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
