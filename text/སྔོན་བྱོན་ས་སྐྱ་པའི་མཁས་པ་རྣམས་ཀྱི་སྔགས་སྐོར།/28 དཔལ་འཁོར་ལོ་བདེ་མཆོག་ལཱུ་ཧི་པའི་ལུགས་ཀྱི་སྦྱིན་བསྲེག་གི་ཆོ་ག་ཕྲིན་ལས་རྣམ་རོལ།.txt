སྔོན་བྱོན་ས་སྐྱ་པའི་མཁས་པ་རྣམས་ཀྱི་སྔགས་སྐོར།
པོད ༢༨
དཔལ་འཁོར་ལོ་བདེ་མཆོག་ལཱུ་ཧི་པའི་ལུགས་ཀྱི་སྦྱིན་བསྲེག་གི་ཆོ་ག་ཕྲིན་ལས་རྣམ་རོལ།
༄༅། །དཔལ་འཁོར་ལོ་བདེ་མཆོག་ལཱུ་ཧི་པའི་ལུགས་ཀྱི་སྦྱིན་བསྲེག་གི་ཆོ་ག་ཕྲིན་ལས་རྣམ་རོལ་བཞུགས།། ན་མོ་གུ་ར་ཝེ། དཔལ་འཁོར་ལོ་བདེ་མཆོག་ལཱུ་ཧི་པའི་ལུགས་ཀྱི་སྦྱིན་བསྲེག་གི་ཆོ་ག་ཕྲིན་ལས་རྣམ་པར་རོལ་པ་ཞེས་བྱ་བ། བླ་མ་དང་དཔལ་འཁོར་ལོ་བདེ་མཆོག་ལ་ཕྱག་འཚལ་ལོ། ། ཡེ་ཤེས་མེ་དཔུང་འབར་བ་ཡིས། ། ཉོན་མོངས་བུད་ཤིང་བསྲེག་མཛད་པའི། ། འཁོར་ལོ་སྡོམ་པ་ལ་བཏུད་དེ། ། སྦྱིན་བསྲེག་ཕྲིན་ལས་རྣམ་རོལ་བྲི། ། དཔལ་འཁོར་ལོ་སྡོམ་པའི་བསྙེན་པ་སྔོན་དུ་སོང་བའི་གང་ཟག་སྦྱིན་བསྲེག་གི་ཆོ་ག་བྱེད་པར་འདོད་པས་དབེན་ཞིང་ཡིད་དང་མཐུན་པའི་གནས་སུ། རྟེན་དང་རྒྱན་དགྲམ།
ལྷའི་རྣལ་འབྱོར་དང་ལྡན་པས་ས་ཆོག་རྒྱས་བསྡུས་གང་རུང་སྔོན་དུ་སོང་ནས། དཀྱིལ་འཁོར་དང་མ་འབྲེལ་ན་གནས་ཁང་གི་ལྷོ། འབྲེལ་ན་དཀྱིལ་འཁོར་གྱི་ལྷོར་བ་བྱུང་དང་དྲི་བཟང་གིས་བྱུགས་པའི་ས་གཞི་སྟར་བ་ལ། ཁྲུ་དྲུག་ཚད་ཀྱིས་ཚངས་ཟུར་སྩལ། ། ཞི་བའི་ཐབ་ཀྱི་ཁྲུ་གང་པ། ། ཟླུམ་པོ་ལ་ནི་ཚངས་པ་ཡི། ། ལྟེ་བར་ཕུར་བུ་དྲང་པོར་བཟུང་། ། དེ་ནས་ཉི་མའི་སོར་གྱི་མཐར། ། ཟླུམ་པོའི་ཐིག་སྐོར་པདྨ་དང་། ། ཐབ་ཀྱི་ཚད་ཡིན་པད་མ་ཡི། །
ལྟེ་བ་སུམ་ཆ་ཀུན་ལ་མཚུངས། ། དེ་ཡི་ཕྱི་རོལ་མཆུ་དང་ནི། ། ཁ་ཁྱེར་ཐབ་ཀྱི་བཅུ་གཉིས་དང་། ། དྲུག་ཆའི་ཚད་དེ་སོར་གཉིས་དང་། ། སོར་བཞིའི་མཐའ་ནས་ལེགས་པར་བསྐོར། ། ཁ་ཁྱེར་མཐའ་ནས་ཕྱི་རོལ་དུ། ། ཁྲུ་དོ་སྤངས་པར་རྭ་བ་ནི། ། ཐབ་ཀྱི་དབྱིབས་བཞིན་བསྐོར་བར་བྱ། ། དེའང་རྭ་བ་སོར་གཅིག་དང་། ། འདོད་སྣམ་སོར་གཉིས་ཕ་གུ་གཅིག །
དྲྭ་ཕྱེད་གཉིས་མིན་ཤར་བུ་དང་། ། མདའ་ཡབ་དག་ནི་རེ་རེ་འོ། ། རྭ་བའི་བརྒྱད་ཆ་སྒོ་ཡིན་ཏེ། ། རྟ་བབ་དང་བཅས་བྱང་དུ་འོ། ། སློབ་དཔོན་གདན་ནི་རྭ་བའི་ནང་། ། ཚད་དང་དབྱིབས་ནི་ཐབ་དང་མཚུངས། ། ཐབ་ཀྱི་ལྷོ་ཕྱོགས་མེ་ལྷའི་མདུན། ། སློབ་དཔོན་གདན་གྱི་པདྨ་ནི། ། འདབ་བརྒྱད་ཁྲུ་གང་ཚད་ལྡན་ཏེ། ། དེའི་གཡོན་དང་གཡས་ཀྱི་ཆར། །
མཆོད་ཡོན་གཟར་བུའི་གདན་དག་ཀྱང་། ། སློབ་དཔོན་གདན་ནི་ཇི་བཞིན་བྲི། ། སྙིང་པོར་པདྨའི་ལྟེ་བ་དང་། གདན་རྣམས་དབུས་སུ་པད་དཀར་བྲི། ། ཤར་དུ་འཁོར་ལོ་རིན་ཆེན་ལྷོ། ། ནུབ་ཏུ་རྡོ་རྗེ་རལ་གྲི་བྱང་། ། འདི་དག་རིགས་བཞིའི་ཁ་དོག་ཅན། ། མཚམས་བཞིར་སྙིང་པོའི་རྣལ་འབྱོར་མའི། ། གྲི་གུག་ལྷ་མོའི་མདོག་ཅན་བྲི། ། ཁ་ཁྱེར་ཆ་ལྔར་ཕྱེ་བ་ཡི། །
དབུས་ཀྱི་ཆ་གསུམ་པདྨའི་ཕྲེང་། ། ཁྱམས་ནི་ཕྱོགས་ཀྱི་མདོག་ཅན་ཏེ། ། དཀར་དམར་ནག་པོའི་རྭ་བ་གསུམ། ། རྟ་བབ་མདའ་ཡབ་ལ་སོགས་པ། ། དཀྱིལ་འཁོར་དང་མཐུན་སྒོ་གཅིག་པའོ། ། དེ་ལྟར་བྲིས་ནས་བུད་ཤིང་འོ་མ་ཅན་གྱི་ཤིང་ངམ། དགོན་པའི་བ་ལང་གི་ལྕི་བ་སྲོག་ཆགས་མེད་པས་ཐབ་ཀྱི་དབྱིབས་དང་མཐུན་པར་རྩིགས་པའི་དབུས་སུ་མེ་ཚང་བཅའོ། ། ཡབ་ཤིང་འོ་མ་ཅན་གྱི་རྩེ་མོའི་ཆ་ལས་བྱུང་བ་སོར་བཅུ་གཉིས་པ་གས་པ་དང་རུལ་བ་ལ་སོགས་པའི་སྐྱོན་མེད་པ། སྦོམས་སུ་མཐེའུ་ཆུང་གི་ཚད་ཙམ་རྩེ་མོ་གཉིས་སྦྲང་རྩི་དང་མར་དུ་མྱུགས་ཤིང་བདུད་རྩི་དང་དྲི་ཆུས་གཏོར་བ་གཡས་ཕྱོགས་སུ་བཞག དེ་བཞིན་དུ་མར།
ཏིལ། ཡུངས་དཀར། ཆང་དང་། ཤ་རློན། བདུད་རྩི་ལྔ་སྦྱར་བའི་རིལ་བུ། འབྲས་ཆན། ཟས་མཆོག ཀུ་ཤ། དུར་བ། ནས།
གྲོ། འབྲས། སྲན་མ། སོ་བ། ཤིང་ཏོག མེ་ཏོག་ལ་སོགས་པ་དང་། ལས་ཐམས་ཅད་པའི་བསང་ཆུ་ཀུ་ཤ་དང་བཅས་པ་རང་ལ་ཉེ་བར་བཤམ། གཡོན་དུ་ཐོད་པར་བདུད་རྩི་རིལ་བུ་སྦྱར་བའི་ནང་མཆོད་དང་། དུང་དང་ཉ་ཕྱིས་ལ་སོགས་པའི་སྣོད་དུ་དྲི་བཟང་པོ་དང་སྦྱར་བའི་ཞབས་བསིལ། འོ་མ་དང་འབྲས་སྤོས་སྦྱར་བའི་ཞལ་བསིལ།
མེ་ཏོག་དཀར་པོ་དང་བཅས་པའི་མཆོད་ཡོན། དེ་དག་གི་མདུན་དུ་བཟེད་ཞལ་གྱི་སྣོད་གཙང་མ་བཞག གཞན་ཡང་དྲི་ཞིམ་ལ་དཀར་བའི་མེ་ཏོག ག་པུར་ལ་སོགས་པའི་སྤོས། མར་དཀར་གྱི་མར་མེ། ཙནྡན་དཀར་པོ་དང་སྦྱར་བའི་དྲི་ཆབ། འོ་མ་དང་སྦྱར་བའི་ལྷ་བཤོས། གཏོར་མ་གཅིག་རྒྱན་དང་བཅས་པ་བཤམས་ཏེ། ཐམས་ཅད་ལ་བདུད་རྩིས་གཏོར་ལ་བཞག་གོ ། མདུན་དུ་རྡོ་རྗེ་དྲིལ་བུའི་བར་དུ་དགང་བླུགས་ཁ་སྦྱར་ལ་བཞག
འདི་གཉིས་ཐབས་ཤེས་ཡིན་པས་མ་བྲལ་བ་བྱའོ། ། དེ་ནས་དུས་གཟའ་ཟླ་བའམ། དེའི་ཞིང་དང་དུས་སྦྱོར་ལ་བབ་པའི་ཚེ། སྔ་དྲོ་དང་པོའམ། སྒྲུབ་མཆོད་དང་འབྲེལ་ན། དཀྱིལ་འཁོར་མཆོད་པའི་རྗེས་ལ། སྒྲུབ་པ་པོ་ལྷའི་རྣལ་འབྱོར་དང་ལྡན་ཞིང་གོས་དང་རྒྱན་དཀར་པོ་ཅན་ཁ་བྱང་དུ་ཕྱོགས་པས། སྟན་བདེ་བ་ལ་པདྨའི་དཀྱིལ་ཀྲུང་ངམ་ཙོག་ཀྲུངས་ཀྱིས་འདུག་སྟེ། མི་མཐུན་ཕྱོགས་མཐའ་དང་ཞི་བར་འདོད་པའི་བསམ་པས། མཆོད་རྫས་དང་བསྲེག་རྫས་རྣམས་བསང་ཆུས་གཏོར་ཏེ་ལས་ཐམས་ཅད་པས་བསངས།
སྭཱ་བྷཱ་ཝས་སྦྱངས་ཏེ། སྟོང་པའི་ངང་ལས་ཨཱ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། ཨོཾ་ཨཱཿཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་ཞབས་བསིལ་ལ་སོགས་པ་རྣམས་དང་། ཡམ་ཤིང་ལ་སོགས་པ་རྣམས་ཕུལ། ས་དང་བར་སྣང་ཐམས་ཅད་ཁྱབ་པ། དུས་འཁོར་བ་ཇི་སྲིད་མ་སྟོངས་ཀྱི་བར་དུ་འབྱུང་བ། ངོ་བོ་བཟང་ཞིང་རྒྱ་ཆེ་བ། འཕགས་པ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་སྤྲིན་ལྟ་བུ། དྭངས་ཤིང་ཐོགས་པ་མེད་པར་མོས་ཏེ། སོ་སོའི་སྔགས་དང་ཡི་གེ་གསུམ་གྱིས་བྱིན་གྱིས་བརླབ།
ཁྱད་པར་དུ་ཨོཾ་ཨཿསྭཱཧཱས་ཡམ་ཤིང་། ཨོཾ་ཥྚིཾ་སྭཱཧཱས་མར། ཨོཾ་ཛྲིཾ་སྭཱཧཱས་འབྲུ་རྣམས། ཨོཾ་ཀུ་རུ་ཀུ་རུ་སྭཱཧཱས་རྫས་གཞན་ཐམས་ཅད་བྱིན་གྱིས་བརླབས་ནས། སུཾ་བྷ་ནི་བཟློས་ཤིང་ཡམ་ཤིང་ལ་མེ་སྦར་བས་ཐབ་ལ་གཡས་སྐོར་ལན་གསུམ་བྱས་ལ། ཨོཾ་ཛྭ་ལ་ཛྭ་ལ་ཧཱུྃ་ཞེས་པས་ཐབ་ཀྱི་བྱང་ཕྱོགས་ནས་མེ་སྦར་ཏེ། ཡམ་ཤིང་དང་མར་དགང་བླུགས་གསུམ་གྱིས་ཀྱང་གསོ་ཞིང་ཡི་གེ་བདུན་ལ་ལན་གསུམ་བཟླའོ། ། དེ་བས་བསང་ཆུ་དང་ལས་ཐམས་ཅད་པའི་སྔགས་ཀྱིས་ཐབ་དང་མེ་བསངས་ཤིང་། སྭ་བྷ་ཝས་སྦྱངས་ཏེ། སྟོང་པའི་ངང་ལས་ཧཱུྃ་ལས་ཞི་བའི་ཐབ་ཁུང་དཀར་ཞིང་ཟླུམ་པ།
ཁ་ཁྱེར་མུ་རན་དང་བཅས་པའི་དབུས་སུ་ཨོཾ་ལས་པདྨ་དཀར་པོ་འདབ་མ་བརྒྱད་པའི་ལྟེ་བར། རཾ་དང་པདྨ་དཀར་པོ་ལས་མེ་ལྷ་དཀར་པོ་ཞལ་གཅིག་ཕྱག་བཞི་པ་སྤྱན་གསུམ་རལ་པའི་ཐོར་ཚུགས་ཅན་མཆོད་ཕྱིར་ཐོགས་འཆང་བ། ཕྱག་གཡས་གཉིས་ན་པད་དཀར་དང་ཤེལ་འཕྲེང་། གཡོན་གཉིས་ན་སྤྱི་བླུགས་དང་དུང་འཛིན་པ། སྐུ་ལ་འོད་ཟེར་དཀར་པོ་འཕྲོ་བས་བསྒྲུབ་བྱའི་ནད་དང་སྡུག་བསྔལ་ཐམས་ཅད་ཞི་བར་མཛད་པ་བསམ་མོ། ། དེའི་ཐུགས་ཁར་རཾ་ལས་མེའི་དཀྱིལ་འཁོར་གྲུ་གསུམ་པའི་སྟེང་དུ། རཾ་དཀར་པོ། དེ་ལས་འོད་འཕྲོས་པས་ཤར་ལྷོ་ནས་མེ་ལྷ་འཁོར་དང་བཅས་པ་སྤྱན་དྲངས་པར་བསམ་ཤིང་། ལག་པ་གཡས་པ་སྐྱབས་སྦྱིན་གྱི་ཕྱག་རྒྱའི་མཐེ་བོས་སྲིན་ལག་གི་རྩ་བར་གཡབ་ཅིང་། ཨོཾ་ཚུར་བྱོན་ཚུར་བྱོན་འབྱུང་པོ་ཆེ། །
མེ་ལྷའི་དྲང་སྲོང་བྲམ་ཟེ་མཆོག ། བསྲེག་བླུགས་ཞལ་ཟས་བཞེས་སླད་དུ། ། ཆེན་པོ་འབར་བའི་གདན་ལ་བཞུགས། ། བཛྲ་དྷ་ར་ཡ་ཛྙ་པ་ཡ་ཏི་སྭཱཧཱ། ཞེས་བརྗོད་པས་མདུན་དུ་བྱོན་པ་ལ། པདྨ་ཀ་མ་ལ་སཏྭཾ། ཞེས་པས་གདན་དབུལ་ཞིང་། ཐབ་ཀྱི་ཁ་ཁྱེར་ལ་བཞུགས་པ་ལ། ཨོཾ་བཛྲ་ཨ་ན་ལ་མ་ཧཱ་བྷུ་ཏན་ཛྭ་ལ་ཡ་ཞེས་པ་སྔོན་དུ་འགྲོ་བའི་ཨོཾ་པྲ་ཝ་ར་སད་ཀཱ་རཾ་པྲ་ཏཱིཙྪ་སྭཱཧཱས་ཞབས་བསིལ། དེ་བཞིན་དུ་ཨ་ཙ་མ་ནཾ་གིས་ཞལ་བསིལ།
ཨརྒྷཾ་གྱིས་མཆོད་ཡོན་རྣམས་པད་སྐོར་འགྱིང་བ་དང་བཅས་པས་སོ་སོའི་ཕྱག་རྒྱས་བཟེད་ཞལ་དུ་ཕུལ་ཏེ། རྡོ་རྗེ་རྩེ་ལྔ་པའི་ཕྱག་རྒྱ་བཅས་ཏེ། ཨོཾ་བཛྲ་ཨ་ན་ལ་མཧཱ་བྷུ་ཏན་ཛྭ་ལ་ཡ་སརྦན་བྷསྨི་ཀུ་རུ་སརྦ་དུཥྚན་ཧཱུྃ་ཕཊ། ཏྲི་ཤྱ་ཛ་ཧཱུྃ་བཾ་ཧོཿས་མ་ཡ་སཏྭཾ། ཞེས་པས་དམ་ལ་བཞག་ཅིང་། ཛ་ཧཱུྃ་བཾ་ཧོ། དགུག་གཞུག་བཅིང་དབང་དུ་བྱས་ལ། ཀུ་ཤ་དབུལ་བ་ནི། ལས་ཐམས་ཅད་པའི་བསང་བའི་ཀུ་ཤ་སྔོ་ལྗང་རྩ་བ་དང་རྩེ་མོ་མ་ཉམས་པ་གཉིས་གཉིས་རང་གི་གཡོན་ངོས་ནས་བརྩམས་ཏེ་ཐབ་ཀྱི་ཁ་ཁྱེར་ལ་གཡས་སྐོར་གྱིས་ཀུ་ཤའི་རྩེ་མོ་ཕྱི་མའི་རྩ་བས་ནོན་པར་དགྲམ་ཞིང་། ལྷག་མ་བ་ལང་གི་རྣ་བ་ལྟར་བྱས་པ་ཐབ་ཀྱི་སྟེང་ནས་གཡོགས་ལ།
ཨོཾ་ཀུ་ཤ་འདི་ནི་གཙང་ཞིང་དགེ ། དཀོན་མཆོག་གསུམ་གྱི་དག་བྱེད་དེ། ། ཚངས་པ་ཡི་ཡང་དག་བྱེད་ཡིན། ། ས་ལ་སྐྱེས་པའི་སྙིང་པོ་མཆོག ། བདག་ཅག་རྣམས་ལ་བགེགས་མེད་པར་མཛོད་ཅིག་སྭཱཧཱ། ཞེས་བརྗོད་དོ། ། བྱོན་ཟན་དབུལ་བ་ནི། བྱང་ཆུབ་མཆོག་གི་ཕྱག་རྒྱས་དགང་བླུགས་བཟུང་ནས་གྲུ་མོ་གཉིས་པུས་མོའི་ཁོངས་ལས་མི་འདའ་བར་བྱས་ལ། དགང་བླུགས་ཀྱི་ཁ་ལ་ཧཱུྃ་དང་། མེ་ལྷའི་ལྕེ་ལ་རཾ་བཀོད་དེ།
ཨོཾ་ཨགྣེ་ཡེ་སྭཱཧཱ་ཞེས་པ་དང་། མར་བླུགས་གཟར་བདུན་གྱིས་དགང་བླུགས་བཀང་ལ། གཡས་བསྐོར་གྱི་མེ་ལྷའི་ཞལ་ཅུང་ཟད་གདངས་པར་ཕུལ་བས་གསོལ་བར་བསམ་ཞིང་། ཨོཾ་ཨགྣེ་ཡེ་ཨཱ་དི་བྱ་ཨཱ་བེ་ཤ་ཨཱ་བེ་ཤ་མ་ཧཱ་ཤྲཱི་ཡེ། ཧ་བྱ་ཀ་བྱ། བཱ་ཧ་ན་ཡ་སྭཱཧཱ། ཞེས་བརྗོད་ཅིང་དགང་བླུགས་ཁ་སྦྱར་བ་ལན་གསུམ་དབུལ་ལོ། ། དེ་ནས་མེའི་ལྟས་བརྟག་སྟེ། སྡོམ་འབྱུང་ལས། དེ་ནས་སྔགས་པས་མཉམ་བཞག་ཅིང་། །
མཁས་པས་མདོག་དང་སྒྲ་དང་ནི། ། དྲི་དང་འབར་བའི་དབྱིབས་བརྟག་སྟེ། ། དེ་བཞིན་མེ་ཡི་དགེ་མི་དགེའི། ། མཚན་མ་ཉེ་བར་མཚོན་པར་བྱ། ། མེ་ནི་རྩེ་མོ་གཅིག་འབར་བ། ། ཕུན་སུམ་ཚོགས་པ་ཐམས་ཅད་བྱེད། ། རྩེ་མོ་གཉིས་ནི་མི་འཁྲུག་པ། ། ཀུན་ཏུ་འབར་བ་འབྲིང་ཞེས་བྱ། ། རྩེ་མོ་བཞི་ནི་མཉམ་འབར་བས། ། རྒྱས་པའི་དངོས་གྲུབ་བརྟན་པར་གནས། །
ཀུནྡ་ཟླ་བ་དང་མཚུངས་མ། ། གཟུགས་བཟང་བཻཌུརྻའི་འོད། ། དྲི་བྲལ་དུ་བ་མེད་པའི་མེ། ། ནད་མེད་པ་དང་རིགས་འཕེལ་བྱེད། ། ཟླ་བ་ཆུ་ཤེལ་ནོར་བུའི་འོད། ། ཁ་བ་ཡི་ནི་མདོག་ལྟ་བུ། ། པུས་པ་ར་གའི་མདོག་མཚུངས་པ། ། སྡིག་པ་ཐམས་ཅད་འཇིག་པར་བྱེད། ། མེ་ཏོག་བན་དྷུ་ཀ་མཚུངས་ཤིང་། ། ཛ་བའི་མེ་ཏོག་དང་འདྲ་བ། །
བཙོ་མ་གསེར་གྱི་མདོག་ལྟ་བུ། ། དབང་ཕྱུག་རྒྱལ་སྲིད་རབ་ཏུ་སྟེར། ། ཙམ་པ་པདྨ་ཨུཏྤལ་དྲི། ། ཨུ་ཤིར་མཱ་ལ་ཏི་པཱི་ཏ། ། ག་པུར་ཨ་ཀ་རུའི་དྲིས། ། དགེ་ཞིང་གནས་ཀྱི་བདག་པོ་མཆོག ། པི་ཝང་རྒྱུད་མངས་རྫ་རྔ་དང་། ། དུང་དང་ཟངས་དུང་ལྟར་སྒྲ་སྙན། ། ཤིན་དུ་ཟབ་པ་སྒྲ་སྙན་པའི། ། མེ་མཐོང་བདེ་བ་འབྱུང་བར་བྱེད། །
དཔལ་བེའུ་གདུགས་དང་ཆུ་སྐྱེས་དང་། ། རྩེ་གསུམ་པ་དང་བུམ་པའི་དབྱིབས། ། རྒྱལ་མཚན་རྔ་ཡབ་རྡོ་རྗེ་བཟང་། ། གཡུང་དྲུང་རྟ་དང་གླང་པོའི་དབྱིབས། ། སྒྲ་མེད་གཡས་སུ་འཁྱིལ་བ་དང་། ། དུམ་བུ་གཅིག་པ་དོན་ཆེན་སྟེར། ། འདི་དག་དགེ་བ་ཕུན་སུམ་ཚོགས། ། གཡོ་ཞིང་མདུན་གྱི་ཕྱོགས་སུ་འབར། ། རྩེ་གསུམ་དུ་བའི་ཚོགས་མང་དང་། ། འཁོར་ཞིང་མེ་སྟག་དང་བཅས་པ། །
རྣམ་པར་འཕྲོ་བས་ནད་འཕེལ་བྱེད། ། མེ་གང་ཡང་ཡང་རབ་ཏུ་འདར། ། ཡང་ཡང་རབ་ཏུ་རྒོད་པ་དང་། ། ཡང་ཡང་གཡོན་དུ་འཁོར་བ་དང་། ། ཡང་ཡང་ས་ལ་རེག་བྱེད་ཅིང་། ། ཐིག་ལེ་ནག་པོ་སོལ་བའི་མདོག ། མྱུར་དུ་རིགས་ནི་ཟད་འགྱུར་ངེས། ། གང་ཞིག་རྒྱལ་པོའི་དྲུང་གནས་པའི། ། སྡེ་དང་བདག་པོ་འཇོམས་པར་སྟོན། ། མདོག་ངན་དུ་བའི་མདོག་ལྟར་གནག །
མདོག་ལྗང་སྣ་ཚོགས་མདོག་རྩུབ་པ། ། པ་ལ་ཤ་དང་འབྲུ་མར་མདོག ། འདོད་པའི་དོན་རྣམས་ཉམས་པར་བྱེད། ། རོ་དྲི་ཉའི་དྲི་ལྟར་ངན། ། ཆུ་སྐྱེས་སྲོག་ཆགས་དྲི་དང་ལྡན། ། གལ་ཏེ་མེ་ནི་འདི་ལྟར་གྱུར། ། གཙོ་བོ་རྣམ་པར་ལྟུང་བར་བྱེད། ། ཙ་ཌ་ཙ་ཌ་ཞེས་སྒྲ་དང་། ། ཚཾ་ཚཾ་ཞེས་པའི་སྒྲ་དང་ལྡན། ། སིཾ་སིཾ་གྱི་ནི་སྒྲ་བདག་ཉིད། །
རྡོ་རྗེའི་སྒྲ་ནི་དོན་ཉམས་བྱེད། ། མདུང་དང་རལ་གྲི་མདའ་དང་སྦྲུལ། ། རྔ་མོ་བ་ལང་མགོ་ལྟ་བུ། ། འཇིགས་རུང་རྣམ་པ་གང་དེ་མཐོང་། ། དགང་བླུགས་གསུམ་དང་བདུན་བྱིན་ཏེ། ། ཞེས་གསུངས་པ་ལྟར། མི་ཤེས་པའི་མཚན་མ་བྱུང་ཞིང་བགེགས་དང་བཅས་པར་ཤེས་ན། ལས་ཐམས་ཅད་པ་བཟླས་ཞིང་། བསང་ཆུས་མེ་ལ་བསང་གཏོར་བྱས་ལ་བསྲུང་། ལས་ཐམས་ཅད་པའི་སྔགས་ལ་ཆེ་གེ་མོའི་བགེགས་ཐམས་ཅད་ཤཱནྟིཾ་ཀུ་རུ་སྭཱཧཱ།
ཞེས་བཏགས་པས། མར་དགང་བླུགས་བདུན་དབུལ་ལོ། ། དེ་ནས་ཨོཾ་བཛྲ་ཨ་ན་ལ་སོགས་སྔོན་དུ་འགྲོ་བའི། ཨོཾ་བཛྲ་པུཥྤེ་ཨཿཧཱུྃ་སྭཱཧཱ། ཞེས་སོགས། ཨོཾ་དང་སྭཱཧཱའི་བར་དུ་ཆུད་པའི་མཆོད་སྔགས་སོ་སོས་རོལ་མོའི་བར་གྱིས་མཆོད་ལ། ནང་མཆོད་ཕུལ་ལ། རྡོ་རྗེ་དྲིལ་བུ་འཛིན་པས། འཇིག་རྟེན་དབང་ཕྱུག་ཚངས་དབང་མགོན་གྱི་སྲས། ། མེ་ལྷའི་རྒྱལ་པོ་ཌཱ་ཀིས་དབང་བསྐུར་བ། །
ཤེས་རབ་མཆོག་གིས་ཉོན་མོངས་ཐམས་ཅད་བསྲེག ། འཛིན་བྱེད་མེ་ལྷ་ཉིད་ལ་རྣམ་པར་འདུད། ། ཅེས་པས་བསྟོད། དེ་ནས་བསྲེག་རྫས་རྣམས་བྱིན་གྱིས་བརླབས་ཏེ། དབུལ་བའི་ཚུལ་ལ། གཞུང་ལས་མར་དང་ཏིལ་ལ་རྫས་སྔགས་ལོགས་སུ་གསུངས་ལ། གཞན་ཐམས་ཅད་ཨོཾ་བཛྲ་ཨ་ན་ལ་མ་ཧཱ་བྷཱུ་ཏན་ཛྭ་ལ་ཡ་སརྦ་བྷིསྨ་ཀུ་རུ། སརྦ་བིགྷ་ནན་ཧཱུྃ་ཕཊ། ཨ་མུ་ཀ་སྱ་ཤཱནྟིཾ་ཀུ་རུ་སྭཱཧཱ། ཞེས་དབུལ་བར་བཤད་ཅིང་།
རྒྱས་པ་ལ་སྤྲོ་ན། ཨོཾ་བཛྲ་ཨ་ན་ལ་མ་ཧཱ་བྷཱུ་ཏ་ཛྭ་ལ་ཡའི་མཐར། ཨོཾ་བོ་དྷི་བྲིཀྵ་ཡ་ཆེ་གེ་མོའི་སརྦ་པ་པཾ་ཤཱནྟིཾ་ཀུ་རུ་ཡེ་སྭཱཧཱ། ཞེས་སོགས་ཀྱི་སྤེལ་ཚིག་སྡེ་ཚན་རེ་རེའི་ཐོག་མཐར་བཏགས་ལ། ཡམ་ཤིང་བྱང་ཆུབ་ཤིང་དུ་མོས་ནས་འོད་ཀྱི་དཀྱིལ་འཁོར་ལ་དབུལ། དེ་བཞིན་དུ་སྦྱར་ཏེ་ཨོཾ་ཨགྣེ་ཡེ་སྭཱཧཱས་མར་དང་། ཨོཾ་སརྦ་པཱ་པཾ་ད་ཧ་ན་བཛྲ་ཡ་སརྦ་པཱ་པཾ་ཤིནྟཾ་ཀུ་རུ་སྭཱཧཱས་ཏིལ་དང་། ཨོཾ་སརྦ་ཨརྠ་སིདྡྷ་ཡེ་སྭཱཧཱ་ཡུངས་དཀར་དང་། མེ་ལྷའི་སྔགས་ཀྱིས་བཅུ་པ་དང་། ཨོཾ་སརྦ་སཾ་པ་དེ་སྭཱཧཱས་ཟས་མཆོག་དང་།
ཨོཾ་ཨ་པྲ་ཏི་ཧ་ཏ་བཛྲ་ཡ་སྭཱཧཱས་ཀུ་ཤ་གདན་དུ་དབུལ། ཨོཾ་བཛྲ་ཨ་ཡུ་ཥེ་སྭཱཧཱས་དུར་བ་དབུའི་གཙུག་ཏུ་དབུལ། ཨོཾ་མཧཱ་བེ་གཱ་ཡ་སྭཱཧཱས་ནས་དང་། ཨོཾ་བཛྲ་གྷསྨ་རི་སྭཱཧཱས་གྲོ་དང་། ཨོཾ་བཛྲ་པུཥྚ་ཡེ་སྭཱཧཱས་འབྲས་དང་འབྲས་ཆན། ཨོཾ་མ་ཧཱ་བ་ལ་ཡ་སྭཱཧཱས་སྲན་མ་དང་། ཨོཾ་བཛྲ་བི་ཛཱ་ཡ་སྭཱཧཱས་སོ་བ་དང་། ཨོཾ་ཨཿས་མ་དྷི་ཕ་ལ་ཡ་སྭཱཧཱས་ཤིང་ཐོག་དང་། ཨོཾ་བཛྲ་པུཥྤེ་སྭཱཧཱས་མེ་ཏོག་རྣམས་ཉི་ཤུ་རྩ་གཅིག་རེ་དབུལ་ལོ། ། སྡེ་ཚན་རེ་རེའི་འཇུག་ཏུའང་།
སྦྱིན་པའི་བདག་པོ་དཀྱིལ་འཁོར་པ་དང་བཅས་པས་ཐོག་དྲངས་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་ཐམས་ཅད་ཤཱནྟིཾ་ཀུ་རུ་ཡེ་སྭཱཧཱ། ནད་དང་གདོན་དང་བགེགས་དང་བར་དུ་གཅོད་པ་མི་མཐུན་པའི་ཕྱོགས་ཐམས་ཅད་ཤཱནྟིཾ་ཀུ་རུ་སྭཱཧཱ། ཞེས་སོགས་དང་། བླ་མའི་ཆེད་དུ་ཡིན་ན། བླ་མ་དམ་པའི་སྐུ་གསུང་ཐུགས་ཡོན་ཏན་ཕྲིན་ལས་ཀྱི་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱཧཱ་ཞེས་དང་། དུས་ལས་འདས་པའི་ཆེད་དུ་ཡིན་ན་ཆེ་གེ་མོའི་སྡིག་པ་དང་སྒྲིབ་པ་ས་དང་ལམ་གྱི་བར་དུ་གཅོད་པ་ཤཱནྟིཾ་ཀུ་རུ་སྭཱཧཱ། ཞེས་སོགས་ཇི་ལྟར་རིགས་པའི་སྤེལ་ཚིག་སྦྱར་བར་བྱ་སྟེ། ཡམ་ཤིང་དང་མར་གྱི་རྗེས་སུ་སྡིག་པ་ཞི་བ་ལ་ཏིལ་གཙོ་བོར་དབུལ་ཞིང་། ཚེ་རིང་བའི་དོན་དུ་དུར་བ་དབུལ། རྫས་གཞན་མ་འབྱོར་ན་མེད་ཀྱང་ཆོག་གསུང་།
དེས་གཞན་ལའང་འགྲེའོ། ། དེ་དག་ཀྱང་ཞུ་བའི་རྫས་རྣམས་ཞལ་དང་། གོང་བུའི་རྫས་རྣམས་ཕྱག་ཏུ་དབུལ་ལོ། ། སླར་ཡང་སྔ་མ་ལྟར་ཕྱི་ནང་གིས་མཆོད་ཅིང་བསྟོད་དེ། བསང་ཆུས་གཏོར་ནས། ཧཱུྃ་བཛྲ་ཛྭ་ལ་རཾ། ཞེས་པས་མེ་ལྷ་འབར་བའི་རྣམ་པར་གྱུར་པར་བསམ་ཏེ་འཇིག་རྟེན་པའི་མེ་ལྷ་མཆོད་པའོ། ། དེ་ནས་འཇིག་རྟེན་ལས་འདས་པའི་མེ་ལྷ་མཆོད་པའི་ཕྱིར་མེ་བསངས་ཤིང་སྦྱངས་ཏེ། སྟོང་པའི་ངང་ལས། རཾ་ལས་མེའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ལྟེ་བ་ལ་ཧཱུྃ་གིས་མཚན་པ་ལས་འོད་ཟེར་འཕྲོས་པས་རྡོ་རྗེའི་ས་གཞི།
རྭ་བ་དང་དྲྭ་བ་གུར་བླ་རེ་མདའི་དྲྭ་བ་ཡེ་ཤེས་ཀྱི་མེ་རབ་ཏུ་འབར་བའི་དབུས་སུ། ཡཾ་ལས་རླུང་གི་དཀྱིལ་འཁོར་ཞེས་པ་ནས་གོ་ཆ་བཅིང་བའི་བར་རྟེན་དང་བརྟེན་པར་བཅས་པའི་དཀྱིལ་འཁོར་ཡོངས་སུ་རྫོགས་པ་སྒྲུབ་ཐབས་ལྟར་སྒྲ་ཚུལ་ལས་བསྐྱེད་པ། སྤོས་དང་བཅས་པས་རྡོ་རྗེ་དྲིལ་བུ་འཛིན་པས། མ་ལུས་སེམས་ཅན་ཀུན་གྱི་མགོན་གྱུར་ཅིང་། ། ཞེས་སོགས་སམ། ཡང་ཨོཾ་བཛྲ་ཧེ་རུ་ཀ་ཨེ་ཧྱེ་ཧི་བྷ་ག་ཝན། ཨི་ཧ་ཝཱ་ཀྱ་ས་མ་ཡྻེནྣ་ཙ་པཉྩ་ཨ་མྲི་ཏ། ཨརྒྷཾ་པྲ་ཏིཙྪི་པཱུ་ཛཾ་པྲ་སཱ་དྷ་ཡཱ་མི། ཞེས་པས་ཡེ་ཤེས་པ་སྤྱན་དྲངས་ལ་དགུག་གཞུག་བཅིང་མཉེས་པར་བྱ། དབང་བསྐུར་ཏེ་རྒྱས་བཏབ་ནས་སྔགས་དང་ཕྱི་དང་ཡིད་ལས་བྱུང་བ་དང་།
ནང་དང་མཉེས་པ་དང་། བླ་ན་མེད་པའི་བར་གྱི་མཆོད་ནས་རྐང་བརྒྱད་གཉིས་ཀྱིས་བསྟོད་ལ། དགང་བླུགས་ཀྱི་ཁ་དང་ལྷའི་ལྗགས་ལ་ཧཱུྃ་བསམས་ཏེ། གཙོ་བོའི་སྙིང་པོ་ལན་རེ་དང་། ཨོཾ་ཨགྣེ་ཡ་སྭཱཧཱ་ཞེས་པ་བདུན་བདུན་གྱིས་རྐང་པའི་དགང་བླུགས་ཁ་སྦྱར་བ་ལན་གསུམ། ཨོཾ་ཨགྣེ་ཡེ་དི་བྱ་ཞེས་པ་ལ་སོགས་པས་སྔ་མ་ལྟར་བྱོན་ཟན་དབུལ་ལོ། ། དེ་ནས་ཡཾ་ཤིང་ལ་སོགས་པའི་བསྲེག་རྫས་རྣམས་བསངས་ཤིང་སྦྱངས་ལ་བྱིན་གྱིས་བརླབས་ཏེ། སྡེ་ཚན་རེ་རེའི་ཐོག་མ་དང་ཐ་མར་སྙིང་པོ་ཉིད་ལ་སོ་སོའི་རྫས་སྔགས་དང་སྤེལ་ཚིག་བཏགས་ལ་བར་དུ་སྙིང་པོ་དང་རྫས་རེ་སྤེལ་བ་ཉེར་གཅིག་ནས་སྟོང་གི་བར་ཅི་ནུས་པ་དབུལ་ཞིང་། ནང་མཆོད་ཀྱི་མཆོད། ཡི་གེ་བདུན་པས་དགང་བླུགས་གསུམ་ཕུལ་བས་ཕྲིན་ལས་མཛད་པར་བསམས་ཏེ།
གཙོ་བོའི་མདུན་དུ་ཨོཾ་ལས་ཆུའི་དཀྱིལ་འཁོར་གྱི་སྟེང་དུ་ཟླ་བའི་གདན་ལ་སྒྲུབ་བྱ་བསམས་ནས། དུམ་སྐྱེས་མ་དཀར་མོ་ཕྱག་གཡོན་ན་ཁ་ཊྭཱཾ་ཀ གཡས་ན་ཧཱུྃ་ལས་བྱུང་བའི་བདུད་རྩིས་གང་བའི་བུམ་པ་འཛིན་པས་སྤྱི་བོ་ནས་དབང་བསྐུར་བས་སྡིག་སྒྲིབ་དང་ནད་གདོན་ལ་སོགས་པ་ཞི་བར་བསམ་མོ། ། དེ་ནས་མཁའ་འགྲོ་མ་ནས་གཤིན་རྗེ་འཇོམས་མའི་བར་གྱི་སྔགས་ལ་སྤེལ་ཚིག་བཏགས་པའི་ཡམ་ཤིང་ལ་སོགས་པ་བདུན་བདུན་དབུལ། རྫོགས་པའི་མཐར་ཡི་གེ་བདུན་པས་དགང་བླུགས་བདུན་དབུལ་ཞིང་སྔ་མ་ལྟར་མཆོད་པ་རྒྱས་པས་མཆོད་ནས་རོལ་མོ་འབྱོར་ཚད་དཀྲོལ་ཞིང་མེ་ཏོག་གཏོར་ལ། བཀྲ་ཤིས་གང་ཞིག་ཆོས་ཀྱི་དབྱིངས་ལས་ལེགས་བྱུང་ཞིང་། ། ཞེས་སོགས་ཤིས་པ་རྒྱས་པར་བརྗོད། སླར་ཡང་བསྟོད་པ་རྒྱས་བསྡུས་གང་རུང་གིས་བསྟོད་ལ། བདག་དང་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་ཐམས་ཅད་ཞི་བ་ལ་སོགས་པ་ཅི་འདོད་པའི་དོན་གསོལ་བ་གདབ་ཅིང་ཡི་གེ་བརྒྱ་པ་བརྗོད་པའི་མཐར། མ་འབྱོར་བ་དང་ཉམས་པ་དང་། །
ཞེས་སོགས་དང་། བདག་ཅག་ལས་དང་པོ་པར་གྱུར་པས་ཡོ་བྱད་མ་འབྱོར་བ་དང་། ཏིང་ངེ་འཛིན་མི་གསལ་བ་དང་ཆོ་ག་ལྷག་ཆད་དུ་གྱུར་པ་ལ་སོགས་པའི་ཚོགས་ཅི་མཆིས་པ་ཐམས་ཅད། མགོན་པོ་ཐུགས་རྗེ་ཆེན་པོ་དང་ལྡན་པ་རྣམས་ཀྱིས་བཟོད་པར་མཛད་དུ་གསོལ་ཞེས་བརྗོད་དེ། ཨོཾ་ཨཱཿཧཱུྃ་བཛྲ་མུཿ ཞེས་པས་ཡེ་ཤེས་པ་གཤེགས། དམ་ཚིག་པ་བདག་ལ་བསྡུས་ལ། སྣམ་ལྔ་འདོད་པའི་སྐོར་བའི་ཕྱག་རྒྱ་མཐར་འཁྱུད་པའི་ཚུལ་བྱ་སྟེ། ཨོཾ་ཡོ་ག་ཤུད་དྷོའི་སྔགས་བརྗོད་དེ་དངོས་གཞིའོ། ། མཇུག་དུ་ཐབ་དང་རྫས་རྣམས་བསངས་ལ་མེ་ལྷའི་སྔགས་ཀྱི་མཐར་བླུགས་གཟར་གང་གིས་མེ་གསོ་སྟེ།
འཇིག་རྟེན་པའི་མེ་ལྷ་སྐད་ཅིག་གིས་གསལ་བཏབ་ནས། བསྲེག་རྫས་ཀྱི་ལྷག་མ་རྣམས་བདུན་ནམ་ཉི་ཤུ་རྩ་གཅིག་ལ་སོགས་པས་ཕུལ་ལ། སླར་ཡང་མར་དགང་བླུགས་བདུན་གཤེགས་སྐྱེམས་ཀྱི་ཚུལ་དུ་ཕུལ་ནས། ཕྱི་དང་ནང་གིས་མཆོད་ཅིང་བསྟོད་ལ་བྱིན་གྱིས་བརླབས་ཏེ། ཨོཾ་བཛྲ་ཨ་ན་ལ་མ་ཧཱ་བྷུ་ཏན་ཛྭ་ལ་ཡའི་མཐར། ཨ་ཀ་རོ་སྦྱར་བ་ལན་གསུམ་གྱིས་དབུལ། སླར་ཡང་སྔར་བཞིན་མཆོད་དེ། ཚངས་དབང་འཇིག་རྟེན་མཆོག་གི་སྲས། ། མེ་ལྷའི་རྒྱལ་པོ་དྲང་སྲོང་མཆོག ། འབྱུང་པོ་ཡོངས་ལ་སྐྱབས་པའི་ཕྱིར། །
ཐུགས་རྗེའི་དབང་གིས་སྐུ་སྤྲུལ་པ། ། རིགས་སྔགས་གྲུབ་པའི་དྲང་སྲོང་མཆོག ། ཉོན་མོངས་བསྲེག་པའི་ཤེས་རབ་འོད། ། སྐལ་པའི་མེ་ལྟར་གཟི་བརྗིད་འབར། ། མངོན་ཤེས་རྫུ་འཕྲུལ་ཞབས་དང་ལྡན། ། ཐབས་ཀྱིས་སྤྲུལ་པའི་ཐེག་པ་ཆིབས། ། རིགས་སྔགས་གསུང་གི་བགྲང་ཕྲེང་འཛིན། ། བདུད་རྩི་བཅུད་ལྡན་འགུན་དྷེ་བསྣམས། ། ཆོས་ཀྱི་བདུད་རྩི་ཡོངས་ལ་བསིལ། ། ཉེས་པའི་སྐྱོན་བྲལ་ཚངས་པར་སྤྱོད། །
འཇིག་རྟེན་གནས་ཀྱང་མྱ་ངན་འདས། ། ཞི་བ་མཉེས་ཀྱང་ཐུགས་རྗེ་ཆེ། ། དེ་ལ་བསྟོད་དེ་ཕྱག་ཀྱང་འཚལ། ། ཞེས་པས་བསྟོད་དེ། དྲང་སྲོང་ཆེན་པོ་འཁོར་བཅས་རྣམས། ། མཆོད་སྦྱིན་གཏོར་མ་འདི་བཞེས་ཏེ། ། ཞེས་པ་ནས། ཡིད་ལ་འདོད་པ་ཀུན་འགྲུབ་ཤོག ། ཅེས་པའི་བར་གྱི་ཕྲིན་ལས་བཅོལ་ལ། མཇུག་ཏུའང་མཆོད་ཡོན་ཕུལ་ཏེ།
ཅི་འདོད་པའི་དོན་གསོལ་བ་གདབ་ཡི་གེ་བརྒྱ་པའི་མཐར། མ་འབྱོར་བ་དང་། ཞེས་པ་ལ་སོགས་པས་བཟོད་པར་གསོལ་ནས། བདག་གི་དོན་དང་གཞན་གྱི་དོན། ། སྒྲུབས་ཀྱིས་བཞུད་གཅིག་བྱིན་ཟ་ཁྱོད། ། ཇི་བཞིན་དུས་སུ་སླར་གཤེགས་ཏེ། ། བདག་གི་དངོས་གྲུབ་ཐམས་ཅད་སྒྲུབ། ། ཨོཾ་ཨགྣེ་ཡེ་གཙྪ། ཞེས་པས་སྤྱན་དྲངས་བའི་ཕྱག་རྒྱ་ལས་མཐེ་བོ་ཕྱིར་བསྐྱེད་དེ་ཡེ་ཤེས་པ་གཤེགས་སུ་གསོལ། དམ་ཚིག་པ་བདག་ལ་བསྡུས་ནས།
རྡོ་རྗེ་ཐལ་མོ་སྙིང་ཁར་སྦྱར་ཏེ། སྲིད་པ་གསུམ་འབར་སྐུ་ནི་རྗེས་ཆགས་དུལ་བར་ལྡན། ། ཞེས་སོགས་ཀྱི་དགེ་བ་བསྔོས་ལ། ཇི་ལྟར་རིགས་པའི་སྨོན་ལམ་དང་བཀྲ་ཤིས་བརྗོད་པར་བྱའོ། ། དེ་ཉིད་དུ་མངོན་རྟོགས་བསྒོམས་པ་ཡིན་ན་བདག་བསྐྱེད་བསྡུས་ཏེ། བདག་ཉིད་གོ་ཆ་གསུམ་དང་ཚང་ངམ་སྔགས་ཀྱིས་ཀྱང་བསྲུངས་ལ། ལྷའི་ང་རྒྱལ་གྱིས་ལངས་ཏེ་སྤྱོད་ལམ་ལ་འཇུག་པར་བྱའོ། ། ལོང་ཡོད་ན་མེ་མ་ཤི་བར་དུ་མི་འགུལ་བར་བཞག ལོང་མེད་ན་འོ་མས་མེ་བཞིལ་ལ་རྡུལ་ཚོན་དང་ཐལ་བ་རྣམས་བསྡུས་ནས་ལས་ཐམས་ཅད་པའི་བུམ་པར་བླུགས་ཏེ་རྒྱ་མཚོར་འབབ་པའི་ཆུ་བོར་དོར་ནས་ལས་ཀྱི་རྗེས་མི་མངོན་པར་བྱའོ། ། དེ་ལྟར་ཞི་བའི་ཆོ་ག་ཞིབ་ཏུ་བཤད་ནས།
རྒྱས་པའི་ཁྱད་པར་བསྟན་པ་ནི། ཐབ་ཁུང་ཁྲུ་དོ་པ་གྲུ་བཞི་སེར་པོ་ལྟེ་བར་འཁོར་ལོ་རྩིབས་བརྒྱད་པ་མཆུ་སོར་བཞི་ཁ་ཁྱེར་སོགས་བརྒྱད་པ་བྲི། སློབ་དཔོན་གྱི་གདན་ལྷོ་ནུབ་ཏུ་བྱ། སྒོ་བྱང་ཤར་དུ་བསྟན། བརྩིགས་པའམ་བྲུས་པ་ལ་ནི་རང་རང་གི་རྒྱའི་ཕྱེད་དཔངས་ཡིན་ལ་ཕྱི་དབྱིབས་གྲུ་བཞིར་བྱ། བུད་ཤིང་འོ་མ་ཅན་གྱི་དབུས་ཀྱི་ཆ་ལས་བྱུང་བའི་ཤིང་། ཡམ་ཤིང་ཁྲུ་གང་པ་སྦོམས་སུ་མཐེ་བོའི་ཚད། ཞོ་དང་མར་དུ་མྱུགས་པ་དངར་གསུམ་གྱིས་སྦགས་པ་དྲི་སེར་པོས་བསངས། མཆོད་ཡོན་གྱི་སྣོད་གསེར་དངུལ་དུ་ཏིལ་དང་ཞོ་དང་སྦྱར་བའི་མཆོད་ཡོན་ཞོ་ཟན་གྱི་ལྷ་བཤོས་དང་གཏོར་མ། སློབ་དཔོན་གྱིས་གོས་དང་རྒྱན་དཀར་སེར་གདགས།
བྱང་ཤར་དུ་ཕྱོགས་པས། སྟན་ཐོན་པོ་ལ་བཟང་པོའི་འདུག་སྟངས་ཀྱི་འདུག་སྟེ་དགའ་ཞིང་མགུ་བའི་བསམ་པས་བྱ། རྒྱས་པ་ལ་གཟའ་ཉི་མ་དང་སྔ་གྲོ། དགེ་འདུན་གྱི་སྤྲོ་ཁང་གི་མེས་བྱང་ཤར་ནས་སྦར། མེ་ལྷ་དཀར་སེར་གཡས་འཁོར་ལོ་དང་མུ་ཏིག་གི་ཕྲེང་བ་གཡོན་པདྨ་དང་ཕྱི་བླུགས་འཛིན་པ། གཞུང་དུ་ཞི་རྒྱས་ལ་རིགས་བདག་མ་གསུངས་ཀྱང་། གཞན་རྣམས་དུས་འཁོར་དང་མཐུན་པས་འདིར་ཡང་སྣང་བ་མཐའ་ཡས་དཀར་པོ་སྤྲུལ་སྐུའི་རྣམ་པ་ཅན་གྱིས་དབུ་བརྒྱན་པར་བཞེད་དོ། ། མེ་ལྷའི་ཐུགས་ཁར་མེའི་དཀྱིལ་འཁོར་ལ་རཾ་སེར་པོ། སྤེལ་ཚིག་ཆེ་གེ་མོའི་ཚེ་དང་བསོད་ནམས་པུཥྚིཾ་ཀུ་རུ་ཨོཾ་ཞེས་བརྗོད། ཕྲིན་ལས་ཀྱི་དམིགས་པ་ནི་ལམ་ལས་དབང་ཆེན་གྱི་དཀྱིལ་འཁོར་ལ་གླང་པོ་ཆེའི་སྟེང་དུ་སྒྲུབ་བྱ་བཞག་སྟེ།
དུམ་སྐྱེས་མ་སེར་མོ་གཡས་རིན་པོ་ཆེ་བསྣམས་པས་ནོར་གྱི་ཆར་ཕབ་པར་བསམ་མོ། ། བསྲེག་རྫས་སྤྱིར་ཟས་མཆོག་གཙོ་བོར་དབུལ་ཞིང་། ཁྱད་པར་དུ་འབྱོར་པ་རྒྱས་པ་ལ་མར། གཟི་བརྗིད་རྒྱས་པ་ལ་ཡམ་ཤིང་། ལྷག་པར་དཔའ་བ་ལ་བུད་ཤིང་། སྲུང་བ་ལ་ཀུ་ཤ ཚེ་རྒྱས་པ་ལ་དུར་ཝ། སྤྱིར་རྒྱས་པ་ལ་འབྲས། སྡིག་པ་ཞི་བ་ལ་ཡུངས་དཀར། ནོར་དང་འབྲུ་དགུག་པ་ལ་སོ་བ།
སྟོབས་འཕེལ་བ་ལ་སྲན་མ། རླུང་གི་ཤུགས་སྟེར་བ་ལ་ནས། ནད་འཇོམས་པ་ལ་གྲོ། ཤེས་རབ་འཕེལ་བ་ལ་འོ་ཞོ་སྦྲང་རྩི། བདེ་བ་རྒྱས་པ་ལ་ཞོ་ཟན་གཙོ་བོར་དབུལ་ལོ། ། གསོལ་གདབ། སངས་རྒྱས་ཀྱི་བསྟན་པ་རིན་པོ་ཆེ་རྒྱས་པ་དང་། ཆེ་གེ་མོའི་ཚེ་དང་བསོད་ནམས་དང་དཔལ་དང་འབྱོར་པ་དང་གྲགས་པ་དང་དབང་ཕྱུག་ཕུན་སུམ་ཚོགས་པ་རྒྱས་པར་མཛད་དུ་གསོལ། ཞེས་བརྗོད། གཞན་གྲངས་ལ་སོགས་པ་ལྷག་མ་རྣམས་ནི་སྔར་བསྟན་པ་བཞིན་དུ་བྱའོ། །
འཁོར་ལོ་བདེ་མཆོག་གི་སྦྱིན་བསྲེག་གི་ཚུལ་རྒྱས་པར་ཤེས་པར་འདོད་པ་རྣམས་ཀྱི་ནི་སློབ་དཔོན་སྤྱོད་པའི་རྡོ་རྗེས་མཛད་པའི་གཞུང་གི་དོན་བླ་མ་དམ་པ་ཆོས་ཀྱི་རྒྱལ་པོ་འཕགས་པ་རིན་པོ་ཆེས་གསལ་བར་མཛད་པ་ལས་རྟོགས་པར་བྱའོ། ། དེ་ཡང་ལཱུ་ཧི་པའི་ཁྱད་པར་གྱི་ཆོས། འཇིག་རྟེན་ལས་འདས་པའི་མེ་ལྷ་སྒྲ་ཚུལ་ལས་བསྐྱེད་པར་ཤེས་པར་བྱའོ། ། བློ་དམན་རྣམས་ཀྱིས་རྟོགས་སླའི་ཕྱིར། ། ཞི་རྒྱས་སྦྱིན་བསྲེག་མདོར་བསྡུས་ཙམ། ། ལོགས་སུ་བཀོལ་ལ་ནོངས་པ་གང་། ། མཁས་དང་མཁའ་འགྲོའི་ཚོགས་ལ་བཤགས། ། ཕྲིན་ལས་རྣམ་རོལ་ཉིན་མོར་བྱེད། ། བརྩམས་པའི་དགེ་བ་ཚ་ཟེར་གྱིས། ། མཐའ་ཡས་འགྲོ་བློའི་མུན་གསལ་ནས། །
ཡེ་ཤེས་པདྨ་རྒྱས་གྱུར་ཅིག ། དཔལ་འཁོར་ལོ་སྡོམ་པའི་ལས་ཆེན་བཅུ་གཉིས་ཀྱི་སྦྱིན་བསྲེག་གི་ཆོ་ག་གྲུབ་ཐོབ་ཆེན་པོ་ལཱུ་ཧི་པའི་དངོས་ཀྱི་སློབ་མ། སློབ་དཔོན་དྷ་རི་ཀ་པས་དུས་ཀྱི་འཁོར་ལོ་དང་ཆ་མཐུན་པར་མཛད་པ་ལས་ཞི་རྒྱས་ཀྱི་སྦྱིན་བསྲེག་ཙམ་ལག་ཏུ་བླང་བའི་ཚུལ་མདོར་བསྡུས་ཏེ་རྒྱས་པར་བསྟན་པ་འདི་ནི། དོན་དུ་གཉེར་བ་རྣམས་ཀྱིས་བསྐུལ་བའི་ངོར། རྡོ་རྗེ་འཛིན་པ་ཀུན་དགའ་བཀྲ་ཤིས་རྒྱལ་མཚན་དཔལ་བཟང་པོས་དཔའ་བོའི་ལོ་ས་གའི་ཟླ་བ་ལ་དཔལ་ས་སྐྱའི་གཙུག་ལག་ཁང་དུ་སྦྱར་བའི་ཡི་གེ་པ་ནི་ལྷ་རྩེ་བ་བུ་སྟོན་ཆོས་རྒྱལ་གྱིས་བགྱིས་སོ། ། འདིས་བསྟན་པ་དང་སེམས་ཅན་མང་པོ་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག། །། མངྒ་ལཾ།། །། PAGE * MERGEFORMAT 2 ཀུན་དགའ་བཀྲ་ཤིས། དཔལ་བདེ་མཆོག་ལཱུ་ཧི་པའི་ལུགས་ཀྱི་སྦྱིན་སྲེག་གི་ཆོ་ག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
