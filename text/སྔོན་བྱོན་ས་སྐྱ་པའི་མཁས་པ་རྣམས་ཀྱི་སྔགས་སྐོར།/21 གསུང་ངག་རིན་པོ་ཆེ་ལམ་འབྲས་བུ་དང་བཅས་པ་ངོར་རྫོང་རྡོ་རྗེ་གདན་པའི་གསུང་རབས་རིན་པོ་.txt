སྔོན་བྱོན་ས་སྐྱ་པའི་མཁས་པ་རྣམས་ཀྱི་སྔགས་སྐོར།
པོད ༢༡
གསུང་ངག་རིན་པོ་ཆེ་ལམ་འབྲས་བུ་དང་བཅས་པ་ངོར་རྫོང་རྡོ་རྗེ་གདན་པའི་གསུང་རབས་རིན་པོ་ཆེའི་བང་མཛོད།
༄༅། །གསུང་ངག་རིན་པོ་ཆེ་ལམ་འབྲས་བུ་དང་བཅས་པ་ངོར་རྫོང་རྡོ་རྗེ་གདན་པའི་གསུང་རབས་རིན་པོ་ཆེའི་བང་མཛོད་སྒོ་འབྱེད་པའི་ལྡེ་མིག་བཞུགས་སོ།། དུས་གསུམ་སངས་རྒྱས་ཐམས་ཅད་ཀྱི་ངོ་བོ། དཀྱིལ་འཁོར་ཐམས་ཅད་ཀྱི་གཙོ་བོ། སྐྱབས་གནས་ཀུན་འདུས་དྲིན་ཅན་རྩ་བའི་བླ་མ་ཁྱབ་བདག་རྡོ་རྗེ་འཆང་ཆེན་པོ་དབང་ཕྱུག་རབ་བརྟན་བསྟན་པའི་རྒྱལ་མཚན་དཔལ་བཟང་པོ་ཡབ་སྲས་བཀའ་དྲིན་མཚུངས་པ་མེད་པའི་ཞལ་སྔ་ནས་ཞབས་ཀྱི་པདྨོ་ལ་ཕྱག་འཚལ་ཞིང་སྐྱབས་སུ་མཆིའོ། ། དུས་ཐམས་ཅད་དུ་ཐུགས་རྗེ་བརྩེ་བ་ཆེན་པོས་འབྲལ་མེད་དུ་སྐྱོང་ཞིང་བྱིན་གྱིས་བརླབ་ཏུ་གསོལ། སྒྲོན་བསྐལ་བསྐལ་པ་བཟང་པོ་འདི་ལ། རྫོགས་པའི་སངས་རྒྱས་སྟོང་བྱོན་པའི་བཞི་པ། བདག་ཅག་གི་སྟོན་པ་ཐུབ་དབང་ཤཱཀྱ་སེང་གེའི་བསྟན་པ་འདི་ལ། ལམ་མཆོག་གསང་སྔགས་རྡོ་རྗེ་ཐེག་པའི་བསྟན་པ་ནུབ་ཕྱོགས་ཨོ་རྒྱན་མཁའ་འགྲོའི་གླིང་། བྱང་ཤཾ་བྷ་ལ།
འཕགས་ཡུལ་དབུས་འགྱུར་འཆང་ལ་སོགས་པར་དར་ཞིང་རྒྱས་པ་ལས། ལྷ་མོ་དྲི་མ་མེད་པའི་འོད་ལུང་བསྟན་པའི་མདོ་ལས། བསྟན་པ་དར་བར་གསུངས་པའི་པུར་རྒྱལ་བོད་ཀྱི་རྒྱལ་ཁམས་འདིར་འཕགས་པ་སྤྱན་རས་གཟིགས་དབང་ཕྱུག་གདུལ་བྱའི་དོན་དུ་བསམ་བཞིན་དུ་སྤྲུལ་པའི་སྐྱེས་མཆོག་ཆོས་རྒྱལ་མེས་དབོན་རྣམ་གསུམ་གྱི་སྐུ་དྲིན་ལས། སངས་རྒྱས་ཀྱི་བསྟན་པ་རིན་ཆེན་དབུ་བརྙེས། སྲོལ་གཏོད། དར་ཞིང་རྒྱས་པར་མཛད། སླར་ཡང་ལོ་སྟོན་རྡོ་རྗེ་དབང་ཕྱུག་ལ་སོགས་པ་དང་། སྤྲུལ་པའི་སྐྱེས་མཆོག་ལོ་ཙཱ་བ་ཆེན་པོ་རིན་ཆེན་བཟང་པོ་ལ་སོགས་པས་སྟོད་སྨད་ནས་དར་རྒྱས་སུ་མཛད་པའི་སྐབས། འཕགས་མཆོག་ཐུགས་རྗེ་ཆེན་པོ་སྟེ་དགེ་བསྙེན་གྱི་རྣམ་པར་སྤྲུལ་པ། རྒྱལ་བ་འབྲོམ་སྟོན་པ་རྒྱལ་བའི་འབྱུང་གནས་ཀྱིས།
སངས་རྒྱས་གཉིས་པ་ཇོ་བོ་ཆེན་པོ་དཔལ་ལྡན་ཨ་ཏི་ཤ་དཱི་པཾ་ཀ་ར་ཤྲཱི་ཛྙཱ་ན་དབུས་གཙང་དུ་སྤྱན་དྲངས། སངས་རྒྱས་ཀྱི་བསྟན་པ་རིན་པོ་ཆེ་དྲི་མ་མེད་པ་དར་ཞིང་རྒྱས་པར་མཛད། ཕེབས་ལམ་དུ་སྐལ་ལྡན་མང་པོ་རྗེས་སུ་གཟུང་ཞིང་། གདུལ་བྱ་བགྲང་ལས་འདས་པ་སྨིན་གྲོལ་ལ་བཀོད། དཔལ་ཞྭ་ལུ་གསེར་ཁང་གི་ཆོས་གྲྭ་ཆེན་པོའི་གཙུག་ལག་ཁང་དང་བཅས་པ་ལ་རབ་ཏུ་གནས་པ་མཛད་ཅིང་ཡུམ་ཆེན་ཤེར་ཕྱིན་གྱི་སྤྱན་ལ་མེ་ཏོག་ཆགས་པས། ཕར་ཕྱིན་གྱི་བསྟན་པ་དར་བའི་རྟེན་འབྲེལ་འགྲིག བསྟན་པ་དར་རྒྱས་ཡོང་བ་དང་། འཕགས་པ་སྤྱན་རས་གཟིགས་ཀྱི་སྐུ་རང་བྱུང་དུ་འབྱོན་པར་ལུང་བསྟན་པ་སོགས་དབུས་གཙང་རུ་བཞིའི་གནས་གཞི་ཐམས་ཅད་བྱིན་གྱིས་རླབས། དཔལ་སྣ་ཐང་གི་ཆོས་གྲྭ་ཆེན་པོ་ལ་སོགས་པ་ལུང་བསྟན། ཁྱད་པར་གྲོམ་སྟོད་དཔལ་ལྡན་ས་སྐྱའི་བྲག་དཀར་པོའི་ལོགས་ལ་དྷཱིཿབདུན་དང་ཧཱུྃ་གཅིག་གཟིགས་པས་འཇམ་པའི་དབྱངས་ཀྱི་སྤྲུལ་པ་བདུན་དང་།
ཕྱག་རྡོར་གྱི་སྤྲུལ་པ་གཅིག་འབྱུང་བར་ལུང་བསྟན་པའི། དང་པོ་བླ་མ་ས་སྐྱ་པ་ཆེན་པོ་ཀུན་དགའ་སྙིང་པོས། བླ་མ་མལ་ལོ་ཙཱ་བ་ལ་སོགས་པ་མཁས་གྲུབ་མང་པོ་བསྟེན། མདོ་སྔགས་བཤད་སྒྲུབ་ཀྱི་བསྟན་པ་རྒྱ་ཆེར་བཙུགས་པས། དཔལ་ལྡན་ས་སྐྱ་པ་ཞེས་བསྟན་པ་རྒྱ་མཚོ་ལྟ་བུར་བཞུགས་པའི་ནང་ནས། ཀྱཻ་རྡོ་རྗེ་བདེ་མཆོག་དམར་པོ་སྐོར་གསུམ་མགོན་པོ་ཆེ་ཆུང་སོགས་བསྟན་འཛིན་གྱི་སྐྱེས་བུ་དམ་པ་རེ་རེ་ཙམ་མ་གཏོགས་གཙོ་བོར་གདུང་རྒྱུད་རིམ་པར་ཆིག་བརྒྱུད་ཀྱི་ཚུལ་དུ་བྱོན་པ་ཐམས་ཅད་བདག་ཆེན་རྡོ་རྗེ་འཆང་ཆེན་པོ་བློ་གྲོས་རྒྱལ་མཚན་དཔལ་བཟང་པོ་ལ་བཀའ་བབས་པ་བུམ་པ་གང་འཇོའི་ཚུལ་དུ་བསྐལ་བཟང་དང་པོའི་སངས་རྒྱས་རྗེ་བཙུན་རྡོ་རིངས་པ་ཆེན་པོ་ལ་གནང་ཡང་། བསྐལ་བཟང་སངས་རྒྱས་བདུན་པ་རྒྱལ་བ་རབ་གསལ་གྱི་རྣམ་སྤྲུལ་བུ་སྟོན་ཐམས་ཅད་མཁྱེན་པ་ཆེན་པོ་ནས་རིམ་པར་བརྒྱུད། མདོ་བསྟན་བཅོས་གངས་ཅན་དུ་འགྱུར་བའི་ཐུབ་བསྟན་ཡོངས་རྫོགས་ལྟ་བུ་དང་། བྱེ་བྲག་ཏུ་རྒྱུད་སྡེའི་སྙིང་པོ་ཁྲིད་ཆེན་བཞི་ལ་སོགས་པ་དང་། རྒྱལ་བས་ལུང་བསྟན་རྡོ་རྗེ་འཆང་ཀུན་དགའ་བཟང་པོ་ཡབ་སྲས་ནས།
རྒྱུད་སྡེ་བཞིའི་དབང་རྒྱུད་མན་ངག་རྒྱ་མཚོ་ལྟ་བུ། རྒྱལ་བ་འབྲོམ་སྟོན་པའི་རྣམ་སྤྲུལ་རྡོ་རྗེ་འཆང་མཁྱེན་རབ་ཆོས་རྗེ་ལ་བཀའ་བབས་པ་རྣམས་ཀྱང་། རྗེ་བཙུན་རྡོ་རིངས་པ་ཆེན་པོ་ལ་གནང་། དེ་ལྟར་བཀའ་བབས་གཉིས་ལྡན་གདམས་པ་རྣམས་གཙོ་བོར་གྱུར་པའི་ཡོངས་འཛིན་དམ་པ་བདུན་ཅུ་རྩ་གཉིས་ལ་གསན་པའི་ཟབ་ཆོས་ཕལ་ཆེར། བུ་སྟོན་ཐམས་ཅད་མཁྱེན་པའི་རྣམ་སྤྲུལ། ཚར་ཆེན་རྡོ་རྗེ་ཆང་བློ་གསལ་རྒྱ་མཚོ་གྲགས་པ་རྒྱལ་མཚན་དཔལ་བཟང་པོ་ལ་ཆོས་ཀྱི་བདག་པོར་དགོངས་ནས་གནང་བས། ལུགས་སྲོལ་འདི་ལ་ཐུན་མོང་མ་ཡིན་པའི་བསྟན་པའི་བདག་པོ་ཁའུ་བྲག་རྫོང་པའི་བསྟན་པ་ཞེས་ཉི་ཟླ་ལྟར་གྲགས་ཏེ། ཚར་ཆེན་རྡོ་རྗེ་འཆང་གི་གསུང་ལས། ས་དབུས་གཙང་ཁམས་གསུམ་སྨན་ལྗོངས་ན། ། ངེད་ཀུན་སྤངས་ཆོས་རྗེའི་བུ་བརྒྱུད་ལ། །
ཆོས་ཟབ་མོ་གདམ་པའི་སྙན་གྲགས་ཡོད། ། དེ་ཐོབ་འདོད་ཀྱི་རྩབ་རྩོབ་མང་ན་ཡང་། ། ཐོབ་ངེས་པའི་སྐལ་ལྡན་རེ་རེ་ཙམ། ། ཞེས་གསུངས་པ་ལྟར་གྱི་གདམས་པ་རྒྱ་མཚོ་ལྟ་བུའི་ནང་ནས་གསུང་ངག་ལམ་འབྲས་ནི་སྤྱིར་རྒྱུད་འཆད་ཐབས་ཕྱི་ནང་གཞན་གསུམ་གྱིས་འཆད་པ། མཐའ་དྲུག་དང་ཚུལ་བཞིའི་འཆད་པ། ཚོགས་བཤད་དང་སློབ་བཤད་ཀྱི་འཆད་པ་སོགས་ལས་འདིར་ཚོགས་སློབ་ཀྱིས་འཆད་པ་ལས། རྗེ་འབྲོག་མིའི་གསུང་ལས། རྣ་བ་དྲུག་པ་ཆོས་ཀྱི་དབེན། ། རྣ་བཞི་པ་ལ་ཆོས་མི་བཤད། ། ཞེས་གསུངས་པས།
ལམ་འབྲས་ཡིན་ན་སློབ་བཤད་ཡིན་པས་ཁྱབ། ས་ཆེན་ནས་གདུལ་བྱ་སྐལ་བ་དང་ལྡན་པ་རྣམས་ལ་རིམ་གྱིས་འཕེལ་སྟེ་རྡོ་རྗེ་འཆང་ཀུན་དགའ་བཟང་པོའི་དུས་སུ། ཚོགས་པ་བྱིངས་ལ་ཐུན་མོང་གི་གདམས་པ་དང་། ཐུན་མོང་མ་ཡིན་པའི་ཟབ་གནད་རྣམས་འཁོར་ལོ་སྡོམ་པ་དཀོན་མཆོག་རྒྱལ་མཚན་ཁོ་ན་ལ་གནང་། དེས་བདག་ཆེན་རྡོ་རྗེ་འཆང་ཆེན་པོ་ལ་གནང་བ་དང་། རྗེ་བཙུན་ཡབ་དང་མཁན་ཆེན་དཀོན་མཆོག་བཟང་པོ་ལས་ཀྱང་། ཐུན་མོང་མ་ཡིན་པའི་གདམས་པ་མང་པོ་གསན་པས་ས་སྐྱ་པ་ཆེན་པོ་ཀུན་དགའ་སྙིང་པོའི་རྣམ་སྤྲུལ། བདག་ཆེན་རྡོ་རྗེ་འཆང་ཆེན་པོ་ཉིད་ལ། ཐུན་མོང་དང་ཐུན་མོང་མ་ཡིན་པའི་གདམས་པ་མངའ་བས། ཐུན་མོང་པ་ལ་ཚོགས་བཤད་དང་ཐུན་མོང་མ་ཡིན་པ་ལ་སློབ་བཤད་ཅེས་འཆད་པ་ལ།
ཀུན་ལ་མ་གྲགས་པས། ངོར་པའི་ཞལ་སློབ་ཕལ་ཆེར་ཀྱཻ་རྡོར་ལ་སློབ་བཤད་མེད་གསུང་། མཁས་མཆོག་གུང་རུ་ཤེར་བཟང་དང་། ཞྭ་ལུ་བ་སངས་རྒྱས་དཔལ་བཟང་། ངོར་པ་ལ་སློབ་བཤད་ཡོད་པར་གསུང་། དེ་ལ་འདིར་གསུང་ངག་རིན་པོ་ཆེ་སློབ་བཤད་འཆད་ཐབས་ལ། གང་འཆད་པའི་སློབ་དཔོན་ནི། སྨིན་བྱེད་རྒྱུ་དུས་ཀྱི་དབང་ཐོབ་ཅིང་། དམ་ཚིག་དང་སྡོམ་པར་ལྡན་པ། ལམ་དུས་ཀྱི་དབང་ཐོབ་ནས།
ལམ་དུས་རབ་ཐུན་བཞིའམ། གསུམ། ཐ་མས་ཀྱང་ཐུན་གཉིས་མ་ཆག་པས་དབང་གི་ཆུ་བོ་མ་ནུབ་པ་གཞིའི་བསྙེན་པ་སྦྱིན་སྲེག་དང་བཅས་པ་མཐར་ཕྱིན་པ་རྒྱུད་སྡེ་ནས་བཤད་པའི་རྡོ་རྗེ་སློབ་དཔོན་གྱི་མཚན་ཉིད་དང་ལྡན་པ། གང་ལ་འཆད་པའི་སློབ་མ་མཚན་ཉིད་དང་ལྡན་ཞིང་། བླ་མ་དང་ཆོས་ལ་གུས་པ། སྙིང་ནས་རྫོགས་པའི་སངས་རྒྱས་ཐོབ་པར་འདོད་པའི་སྐལ་བ་བཟང་པོ་དང་ལྡན་པ་གྲངས་ཉེར་ལྔ་ཡན་ཆད་ལ་གནས་དབེན་པར། དུས་བཟང་པོ་གཟའ་སྐར་སྦྱོར་བྱེད་ཚེས་གྲངས་དགེ་བ་ལ། གནས་ཁང་བྱི་དོར་དཀོན་མཆོག་གི་རྟེན་མཆོད་གཏོར་སློབ་དཔོན་གྱི་ཁྲི་རྒྱན་བཀོད་སོགས་བཀོད་པས་མཛེས་པ་མཐོང་བ་ཙམ་གྱིས་ཡིད་འཕྲོག་པ་ཉེར་སྡོགས་ལེགས་པར་གྲུབ་ནས། འཇམ་མགོན་མཁྱེན་རྩེས་མཛད་པའི་སྣང་གསུམ་འཁྲིད་ཡིག་བསྟན་པ་རྒྱས་བྱེད་ལས་བྱུང་བ་ལྟར་དབུ་བཙུགས་ཏེ། ཚིག་དོན་ཐམས་ཅད་དེ་ཁ་སོར་བཞག
དེའི་དཔང་པོར་འཁྲིད་ཡིག་ཇོ་ལྕགས་མ་དང་། སྦས་དོན་གསལ་བའི་དགོངས་དོན་མ་འཁྲུལ་བ་བྱས་ནས། ཐོག་མར་སློབ་དཔོན་ཁྲི་ལ་འཁོད་དེ། བློ་གྲོས་རྒྱ་མཚོས་ཞུས་པའི་མདོ་ལས། ཏདྱ་ཐཱ། …འདི་མཐར། ཤ་མེ། …ཞི་བ། ཤ་མ་ཝ་ཏི་…ཞི་བ་དང་ལྡན་པ། ཤ་མི་ཏ།
…དགྲ་བོ་ཞི་བ། ཤ་ཏྲུཾ་ཨ་ཀུ་རེ། …སྡིག་པ་འཇོམས་པ། མཾ་ཀུ་རེ། …འཆི་བ་འཇོམས་པ། མ་ར་ཛི་ཏ། …བདུད་ལས་རྒྱལ་བ། ཀརྵ་ཏེ། …ཁུག ཀེ་ཨཱུ་རེ།
…ལྕགས་སྒྲོ། ཏཱེ་ཛྭ་ཝ་ཏི། …གཟི་བརྗིད་དང་ལྡན་པ། ཨོ་ལོ་ཡ་ཏི། …སྤྱན་རས་གཟིགས། བི་ཥ་ཐཱ། …ཐོགས་མེད། ནིརྨ་ལེ། …དྲི་མ་མེད་པ། མཱ་ལ་པ་ན་ཡེ།
…དྲི་མ་སྤངས་པ། ཁུ་ཁུ་ཏེ…གཏི་མུག་གཅད་པ། ཁ་ནེ། …མཁའ་འགྲོ། གྲ་ས་ནེ་གྲ་སེ། …སྡིག་པ་ཟད་ཟད་ཆུང་། རཀྵ། ཨཾ་མུ་ཁཱི། …གཙོ་བོ། ས་ར་མུ་ཁཱི།
…མཆོག་གིས་གཙོ་བོ། ཨ་མུ་ཁཱི། …ཀུན་གྱི་གཙོ་བོ། ཤ་མི་ཏཱ་ནི། …ཞི་བ། སརྦ་གྲ་ཧཱ་ནི། …གཟའ་ཐམས་ཅད། བནྡྷ་ཏཱ་ནི། …གདོང་ལ་སྦུ། ནི་ཏྲི་ཧཱི་ཏི།
…གནོད་པ། སརྦ་པ་ར་ཝཱ་དི། …གཞན་གྱི་དུག་ཐམས་ཅད། རབ་ཏུ། ན་ནི་མུཀྟ། …རྣམ་པར་གྲོལ་བ། མཱ་ར་པྲ་ཤ…བདུད་ལས། རྙོག་བྲལ། སྡྱཱ་སི་ཏ་བུདྡྷ་མུ་ཏྲཱ། …སངས་རྒྱས་ཀྱི་ཕྱག་རྒྱས།
ཨུ་ནུད་གྷ་ཊི་ན། …གནོད་པ་མི་ཚུགས་པ། སརྦ་…བདུད་ཐམས་ཅད་ཀྱིས་མཱ་རཻ་པུ་ཙ་…ལེགས་པར་སྤྱོད་པའི། རི་ཏ་པ་རི་…མཆོག་ཡོངས་སུ་དག་པ། ཤུདྡྷ་ནི་…བྲལ་བ་བསམ་པ། གཙྪནྟུ། སརྦ་…ཐམས་ཅད། མཱ་ར་…བདུད། ཀརྨ་…ལས་ ཎི། བློ་གྲོས་རྒྱ་མཚོའི་འདི་དག་ནི་བདུད་ཚར་གཅད་པའི་ཚིག་ཉོན་མོངས་པ་བསལ་བའི་ཚིག་སྟེ།
དེ་དག་ཆོས་སྨྲ་བ་དེས་ལེགས་པར་ཁ་སྟོན་དུ་བྱས་ལ། ཆོས་ཀྱི་ཁྲི་ལ་འདུག་སྟེ། བྱང་ཆུབ་ཀྱི་རྣམ་པ་མངོན་པར་སྒྲུབ་པའི་བྱམས་པས། འཁོར་ཐམས་ཅད་ཁྱབ་པར་བྱས་ལ། བདག་ལ་སྨན་པར་འདུ་ཤེས་བསྐྱེད་དེ། ཆོས་ལ་སྨན་གྱི་འདུ་ཤེས་དང་། ཆོས་ཉན་པ་ལ་ནད་པའི་འདུ་ཤེས་དང་། དེ་བཞིན་གཤེགས་པ་ལ་སྐྱེས་བུ་དམ་པའི་འདུ་ཤེས་དང་། ཆོས་ཀྱི་ཚུལ་ཡུན་དུ་གནས་པའི་འདུ་ཤེས་བསྐྱེད་ལ་སྔགས་ཀྱི་ཚིག་འདི་དག་སྔོན་དུ་བྱས་ཏེ། ཆོས་ཀྱི་གཏམ་བྱེད་ན།
དེའི་ཁོར་ཡུག་དཔག་ཚད་བརྒྱད་ཚུན་ཆད་དུ་བདུད་དང་བདུད་ཀྱི་རིགས་ཀྱི་ལྷ་རྣམས་ཀྱི་མིག་བསྒྱུར་བའི་ལས་ཀྱི་ཕྱིར་འོང་བར་མི་འགྱུར་རོ། ། གང་དག་འོང་བ་དེ་དག་ཀྱང་བར་ཆད་བྱེད་པར་མི་ནུས་སོ་ཞེས་གསུངས་པས། སློབ་དཔོན་གྱི་བྱམས་སྙིང་རྗེ་སོགས་ཀྱིས་ཀུན་ནས་བླངས་པའི་ངག་ཏུ་སྔགས་འདི་ཉིད། གསུམ། བདུན། ཉེར་གཅིག་སོགས་ཇི་ལྟར་རིགས་པ་ཤིབ་བུར་ཁ་ཏོན་དུ་བྱའོ། ། སློབ་མ་རྣམས་ཚོགས་ནས་ངོར་ལུགས་སྣང་གསུམ་ཕར་ཕྱིན་གྱི་ལམ་དུ་བཞེད་པས། མཆོད་གཏོར་ཡིག་བརྒྱ། ཨུཥྞི་ཥའི་བསྲུང་འཁོར་རྣམས་མི་མཛད། འཕགས་པ་དཀོན་མཆོག་རིན་པོ་ཆེ་རྣམ་པ་གསུམ་ལ་ཕྱག་འཚལ་ལོ། །
སྨྲ་བསམ་བརྗོད་མེད་སོགས་སྔོན་དུ་འགྲོ་བའི་ཤེས་རབ་སྙིང་པོའི་མདོ་དལ་དྲེལ་པ་དང་བསྟུན་པའི་ཚར་ཇི་ལྟར་རིགས་པའི་རྗེས་སུ་ཟློག་པ་དང་བཅས་མདོ་སྒྲུབ་ཡོན་ཏན་རྒྱ་མཚོ་མ་ཚར་གསུམ། ལམ་འབྲས་ཕྱག་མཆོད་ཆེན་མོ་མཆོད་པ་ལ་རོལ་ཆེན་སོགས་དང་བཅས། རྒྱས་པར་སྒྲུབ་པ་དང…མཛད་སྲོལ་འདུག་ལགས། སློབ་དཔོན་གྱིས། འོ་ཞེས་ངོར་པ་རྣམས་གསུང་གདང་རིང་བ་མཛད། ཚར་ལུགས་པ་རྣམས་འོ་ཞེས་ཐུང་ཙམ་མཛད་པས་འགོ་དྲངས་ཏེ། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཞེས་པ་ནས། ཞེས་གསུངས་པ་ལྟར། ཐུན་གསུམ་བྱས་ཀྱང་རུང་། རྒྱུན་ཆད་མེད་པར་གྲུབ་ཀྱང་ཤིན་ཏུ་ལེགས་པ་ཡིན་གསུངས།
ཞེས་པའི་བར་འཁྲིད་ཡིག་དཀྱུས་བཞིན་ལས། སྐྱབས་ཡུལ་གྱི་སྐབས་སུ་ཆོས་པོ་ཏི་བྲག་རི་བརྩེགས་པ་ལྟ་བུ། ལྷ་རྫས་པཉྩ་ལི་ཁའི་ན་ཟས་ཀླུབས་པ། གླ་གདོང་ངམ། ཆ་རེ་བ། གདོང་དར་ཕྲ་བུན་ནེ་བ། ཞེས་ཀྱང་རེས་འགའ་གསུང་། གཉིས་པ་སེམས་བསྐྱེད་ནི་འོག་ནས་རྒྱས་པར་འབྱུང་བས་མ་གྲུབ་ཀྱང་ཆོག་བྱེད་པར་སྤྲོ་ན་གོང་དུ་སྨོས་པ་ལྟར་ཞེས་པ་ནས། གསུམ་པ་ཉུང་མཐའ་བྱས་པ་བརྗོད་ཅེས་པའི་བར་ཚར་གཅིག་སོང་བ་དང་ནུབ་དང་པོ་ལ་ཚར་གསུམ། སང་སྐྱར་ཆོས་ཀྱི་ཚུལ་དུ་ཚར་རེ་སྟེ་ཚར་བཞི་མཛད།
བཞི་བཤད་ཞེས་ཕྱག་ཆེན་དུ་གནང་། དོ་ནུབ་ནས་རང་རང་གི་གནས་མལ་རྣམས་སུ་བྱོན། བདེ་བའི་སྟན་ལ་བསམ་གཏན་གྱི་རོལ་པའི་འདུག་སྟངས་ཀྱིས་འདུག་རླུང་རྔམ་པ་རང་བབས་སུ་མ་གྱུར་གྱི་བར་དུ་ལྷོད་གྲོལ་ལ་རང་བབས་སུ་མཉམ་པར་བཞག རྣམ་རྟོག་གཅིག་ཐོལ་གྱིས་སྐྱེས་ན་དེའི་དབང་དུ་མི་གཏོང་བར་དམིགས་པ་ལ་འཇུག དེ་ལྟར་དཔོན་སློབ་འདུས་ནས་འཆད་ཉན་བྱེད་པའི་ཐོག་མར་ཞེས་པ་ནས། ཞེས་པ་མན་ཆད་གོང་བཞིན་ཚར་གཉིས་བཤད་པའི་རྗེས་སུ། ཐུན་དེ་ལས་ལྡང་བར་འདོད་ན་བསྔོ་བ་དང་སྨོན་ལམ་གྱིས་རྒྱས་བཏབ། མཉམ་བཞག་ཏུ་དེ་ལྟར་དུ་བསྒོམ། རྗེས་ཐུན་མཚམས་ཐམས་ཅད་དུ་ཡང་འགྲོ་འཇོག་ཉལ་འདུག་སྤྱོད་ལམ་རྣམ་བཞི་ཅི་བྱེད་ཀྱང་མི་དགེ་བ་དང་ལུང་མ་བསྟན་གྱི་དབང་དུ་མ་སོང་བར་སྤྱོད་ལམ་དགེ་བས་དུས་འདའ་བར་མཛད་ནས། དེ་རིང་གི་ཐུགས་དམ་དེ་ཙམ་ལ་མཛད་པར་ཞུ།
བསོད་ནམས་འདི་ཡིས་ཐམས་ཅད་གཟིགས་པ་ཉིད། ། སོགས་ཤླཽ་ཀ་གཅིག རྒྱས་པར་སྤྲོ་ན། ཐེག་མཆོག་དམ་ཆོས་རིན་ཆེན་བཤད་འདི་ལས། …འཕགས་པ་ཐོགས་མེད་ཀྱིས། སློབ་དཔོན་གྱིས། ཐེག་མཆོག་དམ་ཆོས་རིན་ཆེན་བཤད་འདི་ལས། ། ཞེས་དང་། སློབ་མ་རྣམས་ཀྱིས། ཐེག་མཆོག་དམ་ཆོས་རིན་ཆེན་ཉན་འདི་ལས་ཞེས་བརྗོད།
ཞེས་སོགས་རྒྱས་པར་བྱའོ། ། སང་སློབ་མ་རྣམས་ཚོགས་ནས། མདོ་སྒྲུབ་ཡོན་ཏན་རྒྱ་མཚོ་མ་ཚར་གསུམ། ལམ་འབྲས་ཕྱག་མཆོད་རྒྱས་བསྡུས་ཇི་ལྟར་འཚམས་པ། འོ་སེམས་ཅན་ཐམས་ཅད་ཀྱི་དོན་དུ་ནས། བྱང་ཆུབ་ཀྱི་མཆོག་ཏུ་ཐུགས་སྐྱེད་པ་གསལ་བཏབ་སྟེ་གསན་པར་ཞུ་ཞེས་སེམས་བསྐྱེད་གསལ་བཏབ་ནས། མཆོད་པ་གསོལ་བཏབ་སོགས་ཉིན་རེ་བཞིན་མི་དགོས་པས། ཆོས་ཉན་པའི་ཀུན་ཏུ་སྤྱོད་པ་གསལ་གདབ་པ་ཞེས་བྱ་བར་སྟོན་པར་བྱེད་ཞེས་པ་མན་སེམས་བསྐྱེད་ཀྱི་བར་སྐྱར་ཆོས་ཚར་གཅིག་བཤད་ནས། གཉིས་པ་བར་དུ་དགེ་བ་སོ་སོའི་དམིགས་པ་སྒོམ་པ་ལ་ཞེས་སོགས་ནས་རྩམ་སྟེ་དམིགས་པ་ཉིན་རེ་ལ་ཇི་ཙམ་འོས་པ་ཚར་གསུམ་རེ་མ་ཆད་པ་སོགས་རིགས་འགྲེ་ཞིང་། དེའི་སང་ནས་སློབ་མ་རྣམས་འཚོགས་ནས།
མདོ་སྒྲུབ་སོགས་སྔར་བཞིན་དང་། འོ་ནམ་མཁའ་དང་སོགས་སེམས་བསྐྱེད་གསལ་བཏབ་ནས། ཆོས་ཉན་པའི་ཀུན་ཏུ་སྤྱོད་པ་རྒྱས་བསྡུས་ཇི་ལྟར་རིགས་པའི་རྗེས་སུ། འདིར་གང་བཤད་པ་དང་ཉན་པར་བྱ་བའི་ཆོས་ནི་དུས་གསུམ་སངས་རྒྱས་ཐམས་ཅད་ཀྱི་བསྒྲོད་པ་གཅིག་པའི་ལམ་ཞེས་པ་ནས། ལམ་གཞི་བཅའ་བ་སྔོན་དུ་འགྲོ་ཚུལ་དང་། ལམ་དངོས་ཉམས་སུ་བླང་བ་ལ་གཉིས། ཞེས་སོགས་ས་བཅད་མ་ནོར་བར་བྱས། རྒྱས་བསྡུས་ཇི་ལྟར་འཚམས་པས་ས་བཅད་སྐབས་གང་ཡིན་དེ་འཆད་པར་བྱེད་ཅིང་། འཆད་ལུགས་ཚིག་དལ་ལ་གོ་བདེ་བ་མཛད། བསྟན་པ་རྒྱས་བྱེད་དུ་ཕྱག་བྲིས་ཧོར་གོང་མུས་པ་ཁྱད་པར་སྙིང་རྗེ་སྒོམ་པའི་སྐབས་ན།
གཉིས་པ་སེམས་ཅན་ལ་དམིགས་པ་ནི་སྦས་དོན་གསལ་བར། བདག་གི་མ་འདི་རྣམས་སེམས་ཅན་ནམ་གང་ཟག་གི་བདག་ཏུ་མ་གྲུབ་ཀྱང་། མ་རིག་པ་ལས་བདག་རང་སེམས་ཅན་དུ་བརྟགས་ཏེ་སྡུག་བསྔལ་བར་གྱུར་པ་འདི་སྙིང་རེ་རྗེ་སྙམ་དུ་བསམ་པ་ལ་སོགས་པ་སྔར་བཞིན་སྙིང་རྗེ་སྒོམ་མོ། ། ཞེས་གསུངས་པས། མར་ཤེས་པ། དྲིན་དྲན་པ་གཉིས་དང་འདུན་པ་སོགས་བཞི་གོང་གི་རིགས་འགྲེ་སྦྱར་ཏེ་གསོལ་བཏབ་ཀྱི་བར་བྱ། གསུམ་པ་དམིགས་མེད་ཀྱི་སྙིང་རྗེ་ནི། སྦས་དོན་གསལ་བར། སེམས་ཅན་འདི་དག་རང་བཞིན་གྱི་བདེན་པར་གྲུབ་པ་མ་ཡིན་ཀྱང་། གང་ཟག་དང་ཆོས་སུ་བདེན་པར་མངོན་པར་ཞེན་པའི་འཁོར་བར་འཁྱམས་པའི་སྡུག་བསྔལ་བ་འདི་དག་སྙིང་རེ་རྗེ་ན།
ཞེས་སོགས་སྔར་བཞིན་བསྒོམ་པའོ། ། ཞེས་གསུངས་པས་མར་འདུ་ཤེས་པ་ནས། གསོལ་འདེབས་ཀྱི་བར་གོང་བཞིན་རིགས་འགྲེ་སྦྱར་ཏེ་བསྒོམ། གསུམ་པ་བྱང་ཆུབ་སེམས་པ་ནས། སྣང་གསུམ་རྫོགས་པའི་མཐའི། ངས་ཡོན་ཏན་དེ་ལྟ་བུ་དང་ལྡན་པའི་སངས་རྒྱས་ཀྱི་གོ་འཕང་མྱུར་བ་ཉིད་དུ་ཐོབ་པར་བྱེད་སྙམ་དུ་ཡང་ཡང་བསམ་པར་བྱ་གསུང་ངོ་། ། དེ་ལྟར་སྣང་གསུམ་རྫོགས་པའི་སང་། སེམས་སྐྱེད་ཆེན་པོ་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱི་མཛད་པ་ཇི་ལྟ་བ་བཞིན་མཛད། ཡང་ན། རང་ལུགས་སྐབས་སུ་བབས་པ་མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ཀྱིས་མཛད་པ་བཞིན།
དེའི་དགོངས་མོ་སློབ་མ་རྗེས་འཛིན་མཁན་ཆེན་ངག་དབང་ཆོས་གྲགས་ཀྱིས་མཛད་པ་སོར་གཞག དོ་ནུབ་ནས་དཔོན་སློབ་ཚང་མ་ཞག་བདུན་སྐུ་མཚམས་མཛད་ནས། ཐུན་བཞིའི་ཚུལ་གྱི་སློབ་མ་རྣམས་ཀྱིས་སྲོད་ཐོ་རངས་གཙོ་བོར་ཡིག་བརྒྱ་དང་། ཉིན་མོའི་ཐུན་གཉིས་ལ་གཙོ་བོར་མཎྜལ་བྱས་པའི་གསག་སྦྱངས་ལ་འབད། སློབ་དཔོན་གྱིས་བུམ་པ་ལ་བརྟེན་པའི་བསྙེན་པ་ཐུན་བཞིར་རྗེ་བཙུན་བཀའ་འགྱུར་བས་མཛད་པའི་ལུང་དང་རྣམ་བཤད་གཏོང་ལུགས་ཀྱི་ནང་ནས་འབྱུང་བ་ལྟར་མཛད་པའི་བུམ་ཆུ་དེས་དབང་བསྐུར་བའི་རྣམ་རྒྱལ་བུམ་པ་མཛད། སྐུ་མཚམས་གྲོལ་ནས་རྒྱུ་དབང་བསྐུར་བའི་ཆོ་ག…ངེས་པར་རྡུལ་མཚོན་ཀྱི་དཀྱིལ་འཁོར་དུ། སྒྲུབ་ཐབས་དང་དཀྱིལ་ཆོག མུས་ཆེན་འཁོར་ལོ་སྡོམ་པ་དཀོན་མཆོག་རྒྱལ་མཚན་གྱིས་མཛད་པ་ལ་ཚར་ཆེན་རྡོ་རྗེ་འཆང་གི་ལྷན་ཐབས་སྦྱར། སློབ་མ་ལ་དབང་བསྐུར་བའི་ཆོ་ག གཙོ་བོར་རྗེ་བཙུན་རྩེ་མོས་མཛད་པའི་དབང་ཆུ་ཆེན་མོ།
དེའི་གསལ་བྱེད་བྲག་ཕུག་པ་དཀོན་མཆོག་རྒྱལ་མཚན་གྱིས་མཛད་པ་བཞིན་ཕྱག་ལེན་དུ་སྣང་ལགས། ཐམས་ཅད་མཁྱེན་པ་དཀོན་མཆོག་ལྷུན་གྲུབ་པས་མཛད་པའི་དབང་ཆོག་ཆེན་མོ་སོར་གཞག དབང་ལྷ་གདན་གསུམ་ཚང་བ་སྤྱན་འདྲེན་གྱི་གཞུག་གདན། བསྐྱེད་རིམ་རྣམ་བཤད་དང་། བླ་མ་རིན་པོ་ཆེ་བསོད་ནམས་ཆོས་འཕེལ་གྱིས་མཛད་པའི་འཇིགས་བྱེད་དབང་ཆོག་བཞིན་དང་། དབང་སྟེགས་རྡོ་རྗེ་སློབ་དཔོན་གྱི་དབང་སློབ་མ་རེ་རེ་ནས་བསྐུར་བ་དེ་དུས་སློབ་དཔོན་དབུ་ཐོག་གི་གདུགས་རྒྱལ་མཚན་བ་དན་རྣམས་དབང་སྟེགས་ཀྱི་སྟེང་དང་གཡས་གཡོན་དུ་བཀོད། དབང་གྲོལ་ནས་ལམ་འབྲས་མ་གྲོལ་བར། སློབ་མ་གཙོ་བོ་དེའི་དབུ་ཐོག་དང་གཡས་གཡོན་དུ་གདུགས་སོགས་བཀོད། སྔགས་སྡོམ་ཐོབ་མཚམས་བདག་ཆེན་རྡོ་རྗེ་འཆང་ཆེན་པོའི་བཞེད་པ་ལྟར། བུམ་དབང་གི་རྗེས་སུ་ཐོབ་པ་སོགས།
རང་ལུགས་ཐུན་མོང་མ་ཡིན་པ་རྣམས་དབང་ཆུ་ཆེན་མོ་དང་། བྲག་ཕུག་པ་ཀུན་རྒྱལ་གྱི་དབང་ཆོག་དང་། སྔགས་འཆང་བསོད་ནམས་ཆོས་འཕེལ་གྱིས་མཛད་པའི་རྡོ་རྗེ་འཇིགས་བྱེད་ཀྱི་དབང་ཆོག་སོགས་ལས་བྱུང་བ་མ་ནོར་བར་སྦྱར་ནས། དབང་ཆོག་དབང་བཤད་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱིས་མཛད་པའི་དབང་ཆོག་ཆེན་མོ་བཞིན་དང་། བསྡུ་དགོས་བྱུང་ན། དབང་ཆོག་ཆུང་བ་བཞིན་མཛད་ན་དོན་དང་མཐུན་ཞིང་མཁས་པ་རྣམས་ཡིད་འཕྲོག་པ་འབྱུང་། རྒྱུད་གསུམ་མ་ཚུགས་པའི་ཐོག་མར། སློབ་མ་རྣམས་འཚོགས་འཕྲལ་བཅོམ་ལྡན་འདས་དཔལ་རྡོ་རྗེ་སེམས་དཔའ་ཧེ་རུ་ཀ་ལ་ཕྱག་འཚལ་ལོ་ཞེས་ཧེ་རུ་ཀའི་ཡིག་བརྒྱ་ཅི་ནུས་ཀྱི་མཐར། བདག་ནི་མི་ཤེས་སོགས་བཤགས་སྡོམ། སངས་རྒྱས་ཆོས་ཚོགས་མ་ཚར་གསུམ།
ཚད་མེད་བཞི་ནས་ཨུཥྞི་ཥའི་སྲུང་འཁོར། སྐྱེད་མཆོག་བཟླས་པ་ཅི་གྲུབ། བྷ་ཡ་ན་གསུམ། དམོད་པ་འདོར་བ་ཡན། དཔལ་ལྡན་རྩ་བའི་བླ་མ་རིན་པོ་ཆེ་སོགས། ཡོན་ཏན་རྒྱ་མཚོ་མ་ཚར་གསུམ། རྣམ་དག་དཀྱིལ་འཁོར་བཞི་ཡི་འཛིན་མ་ལ་སོགས། ཟབ་ཅིང་བློ་གྲོས་ཀྱི་སོགས། བརྒྱུད་འདེབས་ཀུན་བཟང་མ་ཁ་སྐོང་དང་བཅས་པ། མཎྜལ་ཚོམ་བུ་བདུན་མའི་རྗེས་སུ།
ས་པཎ་གྱིས་མཛད་པའི་ཕྱི་ནང་གསང་བའི་མཎྜལ། དེའི་བར་ལ་བླ་མས་ཀྱཻ་རྡོར་གྱི་གཏོར་བསྔོ་བསྡུས་པ། ཞི་བའི་སྦྱིན་སྲེག་བཞིན། སྔགས་ལམ་ཚུགས་ནས། ཅི་སྣང་ཐམས་ཅད་ལྷའི་རྣམ་རོལ་དུ་ཤེས་དགོས་པས། ཆོས་ཉན་པའི་ཀུན་སྤྱོད་ཀྱང་། འདི་ལྟར་མཛད་པའི་མཎྜལ་ཕུལ་ནས། སློབ་དཔོན་གྱིས། འོ་ནམ་མཁའི་མཐའ་དང་མཉམ་པའི་སོགས་སེམས་བསྐྱེད་གསལ་བཏབ་ནས། ཆོས་ཉན་པའི་ཀུན་ཏུ་སྤྱོད་པ་ཡང་།
སྐུ་ལུས་ཀྱི་འདུག་སྟངས་དྲང་པོར་གནས་པ་དང་། ཐུགས་ཀྱི་བསམ་པས། གནས་ཁང་འདི་ཉིད་ཐ་མལ་གྱི་སྣང་བ་འདི་ལྟ་བུ་མ་ཡིན་ཏེ། དག་གསལ་གཉིས་སུ་མེད་པའི་ཡེ་ཤེས་ཀྱི་རང་སྣང་ལས་གྲུབ་པའི། ཐར་པ་ཆེན་པོའི་གཞལ་ཡས་ཁང་གྲུ་བཞི་སྒོ་བཞི་པ། རྟ་བབས་བཞི་དང་བཅས་པ། རྒྱན་ཐམས་ཅད་ཀྱིས་བརྒྱན་པ། ཚད་དང་མཚན་ཉིད་ཐམས་ཅད་ཡོངས་སུ་རྫོགས་པ། བསྲུང་བའི་འཁོར་ལོའི་ནང་དུ་ཚུད་པའི་དབུས་སུ། ད་ལྟ་ཆོས་སྟོན་པའི་སློབ་དཔོན་ཀྱང་།
ཐ་མལ་གྱི་སྣང་བ་འདི་ལྟ་བུ་མ་ཡིན་ཏེ། སེང་གེ་ཆེན་པོ་བརྒྱད་ཀྱིས་སྟེགས་པའི་རིན་པོ་ཆེའི་ཁྲི། སྣ་ཚོགས་པདྨ་དང་ཉི་མ་བདུད་བཞི་བརྩེགས་པའི་གདན་གྱི་སྟེང་དུ་བཞུགས་པའི། བཅོམ་ལྡན་འདས་སྙིང་པོ་ཀྱཻ་རྡོ་རྗེ་བདག་མེད་མ་དང་སྙོམས་པར་སྦྱོར་བ། གདན་གསུམ་ཚང་བའི་ལྷ་ཚོགས་ཀྱིས་བསྐོར་བ་དངོས་ཡིན་སྙམ་པ་དང་། ཁྱེད་རང་རྣམས་ཀྱང་དེ་ལྟ་བུའི་ལྷག་པའི་ལྷ་གང་ཡང་རུང་བའི་ང་རྒྱལ་བརྟན་པོ་དང་ལྡན་པའི་ངང་ནས། ཆོས་ཀྱི་སྒྲ་དབྱངས་གྲག་སྟོང་སྐྱེ་བ་མེད་པ་སྒྲོགས་པ། སྲིད་ཞིའི་རྒུད་པ་ཐམས་ཅད་འཇོམས་པར་བྱེད་པའི་སྒྲ་ལྷང་ལྷང་ཡོད་སྙམ་པ་དང་བཅས་པའི་ངང་ནས། གསལ་སྟོང་འཛིན་མེད་ཀྱི་ངང་ནས་གཡེང་མེད་ཀྱི་ཚུལ་དུ་གསན་པར་ཞུ། འདིར་གང་བཤད་པ་དང་ཉན་པར་བྱ་བའི་ཆོས་ནི།
དུས་གསུམ་སངས་རྒྱས་ཐམས་ཅད་ཀྱི་བགྲོད་པ་གཅིག་པའི་ལམ། ཞེས་སོགས་ནས། སྣང་བ་གསུམ་གྱི་ལམ་གྱི་གཞི་བཅས་ཏེ། ། ཉམས་བླང་མ་ལུས་རྒྱུད་གསུམ་དག་གི་ཤེས། ། ཞེས་པའི་སྔར་བཞིན་ལས། སྣང་བ་གསུམ་དུ་བསྟན་པའི་འཁྲིད་སོང་ནས། རྒྱུད་གསུམ་དུ་བསྟན་པའི་ཁྲིད་འཆད་པར་བྱེད་པ་ལ་ཞེས་སྦྱར། གཞན་གོང་འོག་ཐམས་ཅད་འཁྲིད་ཡིག་བསྟན་པ་རྒྱས་བྱེད་ན་གསལ་བར་བཞུགས་པས་སྨོས་མ་དགོས་ལགས། ཕྱི་དཀྱིལ་གྱི་སེམས་འཛིན་གྲུབ་མཚམས་སུ། ལམ་དབང་བསྐུར་ཆོག་བདག་ཆེན་རྡོ་རྗེ་ཆང་ཆེན་པོས་མཛད་པ་བཞིན་བསྐུར་རོ། །
དེ་ནས་བཟུང་ལམ་དུས་ཀྱི་དབང་ལེན་པ་ཐུན་བཞི་མ་ཆག་པ་བྱེད། རྨི་ལམ་བར་དོའི་ཉམས་ལེན་ཁོ་ན་ལ་འབད་པ་གལ་ཆེ་བ་ཡིན་གསུངས་ཞེས་པ་ཡན་འཇམ་དབྱངས་མཁྱེན་རྩེའི་དབང་ཕྱུག་གིས་མཛད་པའི་འཁྲིད་ཡིག་བསྟན་པ་རྒྱས་བྱེད་ལས་བྱུང་བ་བཞིན། དེ་མན་གསུང་རྩོམ་མཛད་འཕྲོ་ལ་ལུས་པའི་ཁ་སྐོང་བུམ་དབང་གི་རྨི་ལམ་མན་སྙིང་པོར་དྲིལ་བ། རྒྱལ་བ་ཐམས་ཅད་མཁྱེན་པ་ཆེན་པོས་བཀའ་སྩལ་བའི་གསུང་རབ་ཀྱི་མདོ་གཟུང་། རྡོ་རྗེ་འཆང་དབང་ཕྱུག་རབ་བསྟན་གྱི་བཀའ་ལས། མཛད་འཕྲོ་ལ་ལས་པ་མ་ཡིན་གྱི་འཁྲིད་ཀྱི་དམིགས་རིམ། བླ་མ་དམ་པས་མཛད་པའི་སྦས་དོན་གསལ་བ་སོར་བཞག རྨི་ལམ་བར་དོ་སོགས། མཁན་ཆེན་ཀླུ་སྒྲུབ་རྒྱ་མཚོས་མཛད་པའི་ཁྲིད་ཡིག་ལས་བླང་སྟེ་འཆད་པ་ཡིན་གསུངས། དེ་ལྟར་ཡོངས་སུ་རྫོགས་ནས།
ལམ་བསྡུས་ཏེ་སྒྲུབ་པའི་ལུང་སྦྱིན་པ་མན། འཇམ་དབྱངས་མཁྱེན་རྩེའི་ཟིན་བྲིས་བཞིན་མཛད། དེ་ལྟར་ན་འཇམ་དབྱངས་མཁྱེན་རྩེའི་བྱིན་རླབས་སོགས་ཀྱི་ཟིན་བྲིས་གསུང་ཇི་ལྟ་བ་བཞིན་བྲིས་པ་ནི། ཚར་གསུམ་ཁུག་པའི་བྱིན་རླབས་ལ། མཎྜལ། སངས་རྒྱས་ཀུན་གྱི་རང་བཞི་སྐུ། ། བླ་མའི་སྐུ་ལ་ནས། བླ་མའི་ཐུགས་ལ་ཕྱག་འཚལ་ལོ། ། དུས་གསུམ་སངས་རྒྱས་ཐམས་ཅད་དང་། ། ལྷག་པ་ལྷ་ཡི་ངོ་བོ་ཉིད་ནས།
བདག་ལ་བྱིན་རླབས་བསྩལ་དུ་གསོལ། ། གསུམ། སློབ་དཔོན་དོན་གྲུབ་ཏུ་རྒྱས་པར་གསལ་གདབ། ཕྱི་ནང་གསང་བའི་ཚེ་ལྷ་མོ་རྣམས་བདེ་བ་ཆེན་པོའི་ངོ་བོར་འོད་དུ་ཞུ། ཐུགས་ཀར་ཐིམ་པར་བསམ། དེ་ཉིད་རྣམས་ཀྱི་སྔགས་ལ་རྗེས་ཟློས་བྱའོ། ། ཨོཾ་གུ་རུ་སོགས་ཀྱི་གསོལ་གདབ་ཚར་གསུམ། བླ་མའི་དབྲལ་བར་ཨོཾ་དང་། ཕྱག་གཡས་ཀྱི་མཐིལ་དུ་སྣ་ཚོགས་རྡོ་རྗེའི་ལྟེ་བར་ཡིད་བཞིན་གྱི་ནོར་བུ་དགོས་འདོད་འབྱུང་བ་ཆ་བརྒྱད་པའི་ལྟེ་བའི་སྭ་ཡིག་དཀར་པོའི་དབུས་ནས། འོད་དཀར་པོ་ཨོཾ་ཡིག་གེ་འཕྲེང་བ་དང་བཅས་པ་བྱོན་སོགས་དང་།
བླ་མའི་ཕྱག་སློབ་མའི་དཔྲལ་བར་རེག་ཅིང་ཨོཾ་བརྗོད། དེ་བཞིན་དུ། མགྲིན། ཐུགས། སྭ་ཡིག་གེ་དབུས་དང་བཅས་པའི་སྤྲོ་བསྡུ། ཕྱག་མགྲིན་སྙིང་དུ་རེག་ཅིང་། ཨཱཿདང་ཧཱུྃ་བརྗོད་གནས་གསུམ་ཆར་དང་སྭ་ཡིག་གི་དབུས་ནས་འབྲུ་གསུམ་དུས་གཅིག་ལ་བྱུང་། གནས་གསུམ་ནས་ཞུགས། ལུས་ཐམས་ཅད་ཁེངས། གནས་གསུམ་དུ་འབྲུ་གསུམ་འཁོད་པར་བསམ་ལ།
ཕྱག་གནས་གསུམ་དུ་རེག་ཅིང་འབྲུ་གསུམ་བརྗོད། རེ་རེ་ལ་དག་བྱ། ཐོབ་བྱ། དབང་གི་ངོ་སྤྲོད། དེང་ནས་སོགས་འདྲ། བླ་མ་རིན་འབྱུང་གི་བྱིན་རླབས་ལ། མཎྜལ་ཚོམ་བུ་བདུན་མ་ཐེང་གསུམ། གང་དྲིན། སངས་རྒྱས་ཀུན་གྱི་རང་བཞིན་སྐུ། ། བླ་མ་མཆོག་ལ་བདག་གསོལ་འདེབས། །
ཀུན་མཁྱེན་ཡེ་ཤེས་ཕུང་པོ། ཤླཽ་ཀ་གཉིས་དང་བཅས་པས་གསོལ་བ་བཏབ། བླ་མ་རིན་འབྱུང་དུ་བསྐྱེད། མཆོད་པ་ལ་རྗེས་ཟློས། དཔལ་ལྡན་བླ་མ་ཡོན་ཏན་རིན་ཆེན་འབྱུང་ལྡན་སོགས་ཀྱི་གསོལ་གདབ་ཚར་གསུམ། བླ་མའི་ཕྱག་གཡས་པ་ལས་དགོས་འདོད་ཆར་བཞིན་དུ་བབས། རང་གི་གནས་ཁང་ལུང་པ་སོགས་ཁེངས། བསམ་པ་ཐམས་ཅད་རྫོགས་པར་བྱས། བླ་མའི་སྐུ་ལས་འོད་སེར་པོ་འཕྲོས། སློབ་མའི་ལུས་ཁྱབ་པའི་རྐྱེན་གྱིས་གདན་ལྔ་རྩེགས་ཀྱི་སྟེང་དུ་སློབ་མ་རིན་འབྱུང་དུ་བསྐྱེད།
ཕྱག་ལས་དགོས་འདོད་བབས་རིགས་དྲུག་བར་དོར་བཅས་པ་ཚིམས་པར་བྱས། ཐམས་ཅད་ཀྱང་རིན་འབྱུང་དུ་བསྒྱུར། དེ་རྣམས་རང་སེམས་སུ་ཐག་བཅད། མཐར་སྣང་སྲིད་རིན་འབྱུང་དུ་གསལ་བ་དང་བླ་མ་འོད་དུ་ཞུ། སློབ་མ་ལ་ཐིམ་པར་བསམ་ཞིང་འཛིན་མེད་དུ་འཇོག་ཏུ་གཞུག བླ་མས་དྲིལ་བུ་གསིལ་ཞིང་། ཨ་ཨཱཿནས་ཨཾ་ཨའི་བར་ཚར་གསུམ། བླ་མ་དམ་པ་ཡོན་ཏན་རིན་ཆེན་འབྱུང་ལྡན་གྱིས་རྡོ་རྗེ་སློབ་མ་འདི་རྣམས་ཀྱི་རྒྱུད་ལ་བྱིན་གྱིས་བརླབས་དུ་གསོལ་སོགས་གདབ་ཅིང་ལྟ་བ་ལ་བཞག དེང་ནས་སོགས་འདྲ། འདི་གཉིས་ཆག་མེད་གྲུབ་ན་ལེགས།
རྗེ་བླ་མ་ཉིད་ནི་ཆག་མེད་དུ་མཛད་ཀྱིན་འདུག་གསུང་ངོ་། ། བརྡ་དོན་གསལ་བའི་བྱིན་རླབས་ལ་སློབ་དཔོན་གྱི་བྱ་བ་ལམ་དུས། གཏོར་བསྔོ་ཙམ་བྱའི། རྡོ་ལ་བསྐྱེད་ཆོག་སོགས་ནི་གང་ཡང་མི་མཛད། མཎྜལ། གང་དྲིན་ཤླཽ་ཀ་གཅིག་དང་། ཀུན་མཁྱེན་ཤླཽ་ཀ་གཉིས་ཀྱི་གསོལ་བ་བཏབ། དངོས་གཞི་ལ། དང་པོ་གླེང་གཞིའི་ལོ་རྒྱུས་བཤད་པ། བར་ཏུ་བྱིན་གྱིས་རླབས་པ།
མཐར་བརྡ་དོན་སྡེ་བཞི་ངོ་སྤྲོད། དང་པོ་ནི། ཡི་གེ་བཞིན་བཤད། གཉིས་པ་བླ་མ་ཧེ་རུ་ཀར་གསལ་བ་དང་། མདུན་གྱི་ནམ་མཁའ་ལ་རྩ་རྒྱུད་ཀྱི་བླ་མ་སྤྲིན་ཕུང་འཐིབས་པ་བཞིན་བཞུགས་པ་རྣམས་ཀྱིས་བྱིན་གྱིས་བརླབས་པར་བསམ་ལ། རྡོ་རྗེ་སློབ་མའི་ལག་ཏུ་གཏད་ཅིང་མགོ་བོར་བཞག་སྟེ། རྗེ་བཙུན་ས་སྐྱ་པ་ཆེན་པོ་ནས། རྣལ་འབྱོར་གྱི་དབང་ཕྱུག་གྲགས་པ་རྒྱལ་མཚན་ལ་ཇི་ལྟར་གདམ་པའི་དོན་ཐམས་ཅད་རྒྱུད་ལ་འཇུག་པར་གྱུར་ཅིག ཅེས་སློབ་མ་རེ་རེ་བཞིན་བརྗོད། གསུམ་པ་ནི།
རྡོ་རྗེ་ཕྱག་ཏུ་གཟུང་སྟེ། གསུང་ངག་རིན་པོ་ཆེ་ལམ་ཐམས་ཅད་འདིས་མཚོན་ནུས་པ་ཡིན་ཏེ། རྡོ་དཀར་ཞིང་དྭངས་ལ་ཡིད་དུ་འོང་བས། སེམས་ཀུན་གཞི་ཅིར་ཡང་བསྒྱུར་དུ་ཏུབ་བ་མཚོན། གྲུ་བཞི་ནི་འཁོར་འདས་ཐམས་ཅད་ལ་ཕྱོགས་རིས་མེད་དུ་ཁྱབ་པ། དེའི་སྟེང་གི་པདྨ་འདབ་མ་བརྒྱད་ཀྱིས་པདྨ་འདམ་ལས་སྐྱེས་ཀྱང་འདམ་གྱིས་མ་གོས་པ་ལྟར། ཀུན་གཞི་དེའི་ངོ་བོ་ཉོན་མོངས་དང་རྣམ་རྟོག་གི་མ་གོས་པ་མཚོན། ཕྱོགས་བཞིའི་འདབ་མ་སྟོང་པ་ཡོད་པས་ཀུན་གཞི་དེའི་ངོ་བོ་བྱེད་པ། རྒྱུ་འབྲས་ཐམས་ཅད་སྟོང་པར་མཚོན་པ་སྟེ། མདོར་ན་ཤེས་རབ་ལྟ་བས་ཐག་གཅད་པ་ཀུན་གཞི་རྒྱུ་རྒྱུད་ཀྱི་ལམ་ཐམས་ཅད་མཚོན།
ལུས་ཐབས་རྒྱུད་ཀྱི་ལམ་དབང་བཞིའི་ལམ་གྱིས་བུམ་དབང་གི་ལམ་ནི་ལྟེ་བའི་ཡི་གེ་གཉིས་ཀྱིས་མཚོན། གཙོ་བོ་ཡབ་ཡུམ་གྱིས་མཚོན་པའི་རྟེན་དང་བརྟེན་པར་བཅས་པའི་དཀྱིལ་འཁོར་སྒོམ་པ་སྟེ། དང་པོ་ཆོས་ཉིད་གདན་དུ་བྱས། ། ཞེས་པས་བསྟན། གསང་དབང་གི་ལམ་ནི། ནུབ་བྱང་གི་ཡ་ལ་ཀླད་སྐོར་བྱིན་པའི་ཡཾ་ནི་རླུང་གི་ས་བོན་ཏེ་རླུང་གི་སྦྱོར་བ་བདུན་མཚོན་ལ། གཉིས་པ་རླུང་ལ་སྤར་ཟིན་བྱ། ། ཞེས་པས་བསྟན། ནུབ་ཀྱི་ར་ལ་ཐིག་ལེས་བརྒྱན་པས་རཾ་ནི་མེའི་ས་བོན་ཏེ། གཏུམ་མོའི་དམིགས་པ་བཅོ་བརྒྱད་བསྟན་ཏེ།
གཏུམ་མོའི་མེ་དྲོད་རབ་ཏུ་སྐྱེ། ། ཞེས་པས་བསྟན། གསུམ་པའི་ལམ་ནི། ཤར་ལྷོའི་བ་ལ་ཐིག་ལེས་བརྒྱན་པའི་བཾ་ནི་ཆུ་ཡི་ས་བོན་ཏེ། བྱང་ཆུབ་ཀྱི་སེམས་ཞུ་བདེ་མི་རྟོག་པ་གསུམ་ལམ་དུ་བྱེད་པ་སྟེ། བྱང་སེམས་ཆུ་རྒྱུན་དབུ་མར་ཞུགས། ། ཞེས་པས་བསྟན། བྱང་ཤར་གྱི་ལ་ལ་ཐིག་ལེ་བྱིན་པའི་ལཾ་ནི་སའི་ས་བོན་ཏེ། དེས་མཚོན་པའི་འབྱུང་བ་བཞིའི་རྦ་རླབས་རེངས་པ་བཞི་པའི་ལམ་སྟེ། ས་སོགས་འབྱུང་བ་དབང་དུ་བསྡུ། །
ཞེས་པས་བསྟན། ཡེ་ཤེས་ལྔ་ནི་མངོན་གྱུར་ནས། ། འཆི་བ་མེད་པའི་གནས་ཐོབ་བོ། ། ཞེས་པས་ལམ་དེ་བསྒོམ་པའི་འབྲས་བུ་སྐུ་བཞི་ཡེ་ཤེས་ལྔ་ཐོབ་པ་སྟེ། མདོར་ན་གསུང་ངག་རིན་པོ་ཆེའི་དོན་ཐམས་ཅད་འདིས་མཚོན་ནུས་པ་ཡིན་གསུངས། དེང་ནས་སོགས་འགྲེ། བརྡ་ཆིག་བརྒྱུད་ཀྱི་བྱིན་གྱིས་རླབས་ལ། མཎྜལ། གང་དྲིན་ཤླཽ་ཀ་གཅིག་གི་གསོལ་གདབ། …དང་།
ཀུན་མཁྱེན་ཡེ་ཤེས་ཤླཽ་ཀ དཔོན་སློབ་ཐུན་མོང་ཨུཥྞི་ཥའི་བསྲུང་འཁོར་སྒོམ་ནས་སྔགས་བདུན་ཙམ་བཟླས། དེ་ནས་ཡོལ་བ་སྟང་བའི་ནང་དུ་སློབ་མ་རེ་རེ་བཞིན་བོས་ནས་དབང་བཞིའི་བརྡའ་བསླབ། མཐར་ཐམས་ཅད་ཐུན་མོང་དུ་དམ་ལ་བཞག་པ་བཞིའི་དམ་ལ་གཞག ཨུཥྞི་ཥའི་བསྡུས་ནས་མཎྜལ། དེང་སོགས་འདྲ་སྟེ། སྔོན་འགྲོ་སློབ་དཔོན་ལ་གསོལ་བ་བཏབ་པ། དངོས་གཞི་བརྡ་བསླབ་པ། རྗེས་དམ་པ་བཞག་ཅིང་གསང་བར་གདམ་པ་གསུམ་གྱིས་བསྡུས་སོ། ། མགོན་རྐྱང་གི་རྗེས་གནང་ལ།
མཎྜལ། གང་དྲིན། སངས་རྒྱས་ཀུན། ཀུན་མཁྱེན་ཡེ་ཤེས་ཤླཽ་ཀ་གཉིས་ཀྱི་གསོལ་གདབ། དཀོན་མཆོག་གསུམ་གྱི་རྒྱུན་བཤགས། དུས་གསུམ་སངས་རྒྱས་ཐམས་ཅད་ཀྱི་སྐུ་གསུང་ཐུགས་རྡོ་རྗེའི་ངོ་བོར་གྱུར་པ་བླ་མ་དམ་པས་བདག་ལ་དཔལ་རྡོ་རྗེ་ནག་པོ་ཆེན་པོའི་སྐུ་གསུང་ཐུགས་ཀྱི་རྗེས་སུ་གནང་བ་མ་ལུས་པ་བསྩལ་དུ་གསོལ་གསུམ། སློབ་དཔོན་གྱི་ཐུགས་ཀའི་འོད་ཀྱིས་མདུན་གྱི་ཚོམ་བུ་ལྷར་གསལ་བའི་ཐུགས་རྒྱུད་བསྐུལ། དེའི་འོད་ཀྱིས་སློབ་མ་སྦྱངས་པ་ལས་ལྷར་བསྐྱེད། མིག་ཏུ་ཏི་མུག་རྡོ་རྗེ་མ་སོགས་ཀྱིས་སྐྱེ་མཆེད་སྐུ་གསུང་ཐུགས་བྱིན་གྱིས་རླབས། ཌཱ་དྲིལ་རོལ་ཆེན་དང་བཅས་པས་ཡེ་ཤེས་པ་ཕབ་པ་སྐུ།
མདུན་བསྐྱེད་ཀྱི་ཞལ་ནས་སྔགས་འཕྲེང་བྱུང་། སྙིང་ཁའི་ཧཱུྃ་ལ་ཐིམ་ཞིང་འཁོད་པར་བསམ་ལ། ཡི་གེ་བདུན་པ་དང་། ཤ་ས་ན་ཚར་གསུམ། བཅོམ་ལྡན་འདས་བདག་ལ་སོགས་བྱ་བ་གསུང་། སློབ་དཔོན་གྱི་ཐུགས་ཀའི་འོད་ཀྱིས་རང་ནག་པོ་ཆེན་པོ་ཆེས་གསལ་བར་བྱས་པ་སེམས་གཏད་དེ། འདི་ལྟར་གང་དུ་ཡང་མ་གྲུབ་བཞིན་དུ་ཐབས་ཁྱད་པར་ཅན་དེ་དག་ལ་བརྟེན་ནས་རང་ཉིད་གུར་གྱི་མགོན་པོ་སྣང་སྟོང་ཟུང་འཇུག་གདངས་འགག་མེད་དུ་ཤར་བ་འདིས་མཚོན། སྣང་སྲིད་འཁོར་འདས་ཀྱི་ཆོས་ཐམས་ཅད་རང་གི་སེམས། སེམས་སྒྱུ་མ། དེ་རྟེན་འབྲེལ།
དེ་བརྗོད་བྲལ་དུ་ངོ་སྤྲད་ལ་བཟོ་མེད་དུ་སྐྱོང་དུ་འཇུག་པ་ཐུགས། བླ་མའི་ཕྱག་འཕྲེང་སྐེ་ལ་སྐོན། གཏོར་མ་མགོ་བོར་བཞག གསུང་ངག་བརྒྱུད་པ་གསུམ་འདུས་ཀྱི་བླ་མའི་མཚན་གྱི་མཐར་བཀའ་བསྒོ་དཀྱུས་བཞིན་ལ། ཁྱད་པར་རྡོ་རྗེ་སློབ་མ་འདི་རྣམས་གསུང་ངག་རིན་པོ་ཆེ་ཉམས་སུ་ལེན་པ་དང་གཞན་ལ་སྟོན་པ་སོགས་ཐོས་བསམ་སྒོམ་གསུམ་གྱི་བྱ་བ་གང་བྱེད་ཀྱང་། ཕྱི་རོལ་བདུད། ཏིང་ངེ་འཛིན་སེམས། འབྱུང་བ་ལུས་འཁྲུགས་སོགས་ཕྱི་ནང་གསང་བའི་བར་ཆད་ཐམས་ཅད་ཞི་བ་དང་། ཉམས་དང་རྟོགས་པའི་ཡོན་ཏན་ཐམས་ཅད་གོང་འཕེལ་དུ་འགྱུར་བའི་འཕྲིན་ལས་མཛོད། ཅེས་སོགས་ཀྱི་བཀའ་བསྒོ།
གཏོར་མའི་ལྷ་སྤྱི་བོ་ནས་བསྟིམས། དེང་ནས་སོགས་འདྲ། དུས་གཅིག་ལ་སློབ་མ་གསུམ་ལས་མང་བ་མི་མཛད་དོ། ། རྣམ་འཇོམས་བིར་ལུགས་ཀྱི་བྱིན་རླབས་བདག་ཆེན་རིན་པོ་ཆེའི་ཡི་གེ་ཇི་ལྟ་བ་བཞིན་མཛད་དོ། ། ལམ་བསྡུས་དེ་སྒྲུབ་པའི་ལུང་སྦྱིན་པའི་བྱིན་རླབས་ལ། མཎྜལ། ལམ་བསྡུ་བ་ནི། རྫོགས་པའི་སངས་རྒྱས་ཀྱི་གསུང་རབས་ཐམས་ཅད་ཀྱི་སྙིང་པོ་གསང་སྔགས། དེ་འང་བླ་མེད། དེ་འང་ཀྱཻ་རྡོ་རྗེ།
དེའི་བརྗོད་བྱའི་དོན་མ་ལུས་པར་གསུང་ངག་རིན་པོ་ཆེར་འདུས་ཤིང་། དེའི་བརྗོད་དོན་མཐའ་དག་མ་ཚང་བ་མེད་པར་ལམ་དུས་ཐུན་གཅིག་ཏུ་འདུས་པས་ན་ལམ་གྱི་སྙིང་པོ་འདི་ཁོ་ན་ཡིན། འདུས་ཚུལ་ཡང་སྣང་བ་གསུམ་གྱི་ཉམས་ལེན་ཐམས་ཅད་ནི་སྐྱབས་འགྲོ་སེམས་བསྐྱེད་དུ་འདུས། རྒྱུད་གསུམ་ལས་ཀུན་གཞི་རྒྱུའི་རྒྱུད་ཀྱི་ཉམས་ལེན་ཐམས་ཅད་ཡེ་ཤེས་ཚོགས་གསག་དང་། རྒྱུ་རྡོར་འཛིན་ཞུ་བའི་གོང་བུ་ལ་མཉམ་པར་བཞག་པར་འདུས། ལུས་ཐབས་རྒྱུད་ཀྱི་བུམ་དབང་གི་ལམ་ཕྱི་ནང་གི་བསྐྱེད་རིམ་དང་། གསང་དབང་གི་ལམ་རླུང་གཏུམ་མོར་དངོས་སུ་ཚང་། ཤེས་རབ་ཡེ་ཤེས་ཀྱི་ལམ་འཁོར་གྱི་ལྷ་མོ་དབྱུང་བ་དང་འབྲས་བུ་རྡོར་འཛིན་དུ་བཞེངས་པའི་རྒྱུའི་སྙོམས་འཇུག་ལ་ཚང་། དེར་མ་ཟད་ལམ་གྱི་དབང་བཞི་རང་ལ་ལམ་དེ་དག་རྒྱས་པར་ཚང་བའི་ཕྱིར། དེས་ན་ལ་ལ་དག
ཁྱེད་ཀྱི་ལམ་འབྲས་ཚང་བའི་ཉམས་ལེན་ཅི་ཐུབ། ལམ་དུས་མ་ཆག་ཙམ་ཨ་ཡོང་ལྟོས་ཟེར་བ་མང་པོ་ཡོང་གི་གདའ་སྟེ། གནད་མ་གོ་བར་གདའ་གསུང་། དེ་ལ་ཆོས་རྗེ་རྡོ་རྗེ་འཆང་གིས། ལམ་འབྲས་འཁྲིད་ཀྱི་སྙིང་པོ་ནི། ། སོགས་གསུངས་པའི་དོན་ལ་ངོར་པ་བྱིངས་ལ་དང་པོ་ནས་རིམ་བཞིན་བརྒྱུད་པའི་འཕྲོས་ཡེ་མེད། ཕྱིས་སུ་རྟོག་བཟོས་འབྲུ་བསྣོན་བྱས་པའི་ལབ་ལོབ་མང་པོ་བྱེད་པ་ལ་སྙིང་པོ་ཅི་ཡང་མེད། རང་ལུགས། རིང་བརྒྱུད་པ་དང་། ཉེ་བརྒྱུད་གཉིས་ལས་འོངས་པའི་ཉམས་སུ་བླང་བྱའི་གཙོ་བོར་མངོན་རྟོགས་དང་།
ལམ་དུས་ཀྱི་དབང་ཆོག་གཉིས་ཡིན་ལ། དེ་ལ་གསུམ་བྱུང་བ་ནི། རྒྱས་འབྲིང་བསྡུས་གསུམ་སྟེ། མངོན་རྟོགས་ཡན་ལག་བཞི་པ། འབྲིང་དྲུག་པ། བསྡུས་པ་ནི། སྔོན་འགྲོ་སྐྱབས་སེམས་ཀྱི་རྗེས་སུ་གཞན་མེད་པར་ཚད་མེད་བཞི་སྒོམ་ནས་ཡེ་ཤེས་ཚོགས་བསགས་བྱས། སྟོང་པའི་ངང་ལས་ཡེ་ཤེས་ཀྱི་སྣང་བ་ལས་གྲུབ་པའི་བསྲུང་བའི་འཁོར་ལོ་ཡངས་ཤིང་རྒྱ་ཆེ་བའི་ནང་དུ། གཞལ་ཡས་ཁང་གྲུ་བཞི་སྒོ་བཞི་རྒྱན་རྟ་བབས་དང་བཅས་པ་ཚད་དང་མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་ལྷ་སོ་སོའི་གདན་དང་བཅས་པའི་དབུས་སུ། རང་རྒྱུ་རྡོ་རྗེ་འཛིན་པ་ཡབ་ཡུམ་དུ་གསལ་བའི་ཞེས་པའི་བར་ལམ་གྱིས་སྒོམ་པས་ཆོག་གི་རེ་རེ་ནས་གསལ་འདེབས་མི་དགོས།
མཁའ་གསང་བྱིན་རླབས་མན་དཀྱུས་བཞིན་ལ། བདུད་རྩིའི་བྱིན་རླབས་དོན་དྲན་བཞིན་པས། ཨོཾ་ཨཱཿཧཱུྃ་ཧོཿལན་གསུམ་བརྗོད་པས་རུང་གསུངས། དབང་རྒྱས་འབྲིང་སྡུས་གསུམ་ནི་དཀྱུས་ལྟར། འབྲིང་པོའི་ཚེ། རིག་པའི་དབང་ལྔ་རྡོ་རྗེ་བརྟུལ་ཞུགས་དང་དྲུག དམ་ཚིག་གསུམ་དང་བཅས་པ་ཐོབ་བྱུང་སྙམ་པའི་ངེས་ཤེས། གསང་དབང་གི་བདུད་རྩི་ལྕེ་ཐོག་ཏུ་མྱངས། ལུས་ཁེངས་པ་དང་། གསུམ་པའི་ཚེ་དྲི་བ་དྲི་ལན་སྔོན་དུ་འགྲོ་བས་སྙོམས་པར་ཞུགས།
དགའ་བཞི་ལུགས་ཟློག་ཏུ་སྐྱེས་བྱུང་སྙམ་པའི་ངེས་ཤེས་ཡིད་ཆེས་པ་རེ་བསྐྱེད་དགོས་གསུངས། མཚོན་བྱ་དོན་གྱི་ཡེ་ཤེས་རྒྱུད་ལ་སྐྱེས་ཡོད་ན་འདས་པའི་རྟོག་པ་འགགས། མ་འོངས་པ་མ་སྐྱེས། ད་ལྟར་གྱི་རིག་པ་སྐད་ཅིག་མ་ལ་དབང་བཞི་ཚང་བ་ཡིན། གསལ་བའི་ཆ། བུམ་དབང་། སྟོང་པའི་གསང་དབང་། དབྱེར་མེད་པ་གསུམ་པ། དེའི་ངོ་ བོ་བློ་ལས་འདས་པ་བཞི་པ་སྟེ། མདོར་ན་ཆུ་ལ་སོགས་པས་རབ་བཀྲུས་བཞིན། །
ཞེས་གསུངས་པ་ལྟར། དབང་གི་ཆུ་བོ་རབ་ཡེ་ཤེས། འབྲིང་ངེས་ཤེས། ཐ་མ་ཚིག་ལ་བཞག་པའི་ཕྱིར། ཡེ་ཤེས་བརྒྱུད་ལ་སྐྱེས་ན་ལེགས། མ་སྐྱེས་ཀྱང་དབང་དེ་དང་དེ་ཐོབ། དྲི་མ་དེ་དང་དེ་དག ཐོབ་བྱ་དེ་དང་དེ་མངོན་དུ་བྱས་པ་ཡིན་སྙམ་པའི་ངེས་ཤེས་མ་སྐྱེས་ན། ཤར་སྦྱངས་ཙམ་དེས་དོན་གྱི་ཆུ་བོ་ནུབ་འགྲོ་བས་ནན་ཏན་ཆེར་བྱ་གསུངས། གཉིས་པ་ལུང་སྦྱིན་པ་ནི་ཉམས་སུ་བླང་བའི་རྣལ་འབྱོར་པ་ལ་གསང་བ་བཅུའི་རྒྱས་གདབ་སྟེ།
སྐལ་ལྡན་ལ་ཕན་པར་གདམས་པ་སྟེ་འདི་ལ་གསུམ། དུས་ཁྱད་པར་ཅན་ལ་མཁའ་འགྲོ་མངའ་མཉེས་པར་བྱ་བ། ལུང་སྦྱིན་པ་དངོས། རྗེས་བཀའ་རྒྱས་བཏབ་པའོ། ། དང་པོ་ནི། ཚོགས་ཀྱི་འཁོར་ལོ་ཆོ་ག་ཇི་ལྟ་བར་སྒྲུབ་ཚར་བ་དེས་འཐུས། གཉིས་པ། མཎྜལ། སངས་རྒྱས་ཐམས་ཅད་འདུས་པའི་སྐུ། ། དཔལ་ལྡན་བླ་མ་རྡོ་རྗེ་འཆང་། །
ཁྱེད་ཀྱི་ཐུགས་རྗེའི་སྐུ་དྲིན་གྱིས། ། བདག་ལ་བྱིན་གྱིས་རླབས་ཏུ་གསོལ། ། གསུམ། བླ་མ་ཟུང་འཇུག་སྐུ་བཞིའི་བདག་ཉིད་ཁྱབ་བདག་ཧེ་རུ་ཀ་ཕྱག་བཅུ་དྲུག་པར་གསལ་བའི་སྟེང་གི་ཆ་ལ། ཟུང་འཇུག་རྡོ་རྗེ་ཆང་ཡབ་ཡུམ། མཐུ་སྟོབས་དབང་ཕྱུག་བིརྺ་པ། རྗེ་བཙུན་ས་སྐྱ་པ་ཡབ་སྲས་སོགས་གསུང་ངག་བརྒྱུད་པ་གསུམ་ལྡན་གྱི་བླ་མ་རྣམས་མངོན་སུམ་བཞིན་དུ་བཞུགས་པ། དེ་དག་གི་མཐའ་བསྐོར་དུ། ཡི་དམ་དཀྱིལ་འཁོར་གྱི་ལྷ་ཚོགས། སངས་རྒྱས་བྱང་སེམས།
གནས་གསུམ་གྱི་དཔའ་བོ་མཁའ་འགྲོ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ལ་སོགས་པ་ཆོས་སྐྱོང་བསྲུང་མ་ཐམས་ཅད་དགེས་བཞིན་དུ་སྤྲིན་ཕུང་ལྟར་ཐེབས་སེ་བཞུགས་པ་རྣམས་ཀྱིས་མགྲིན་གཅིག་ཏུ། ཁྱེད་རང་ལ་བར་ཆད་མི་འབྱུང་བའི་ལུང་སྦྱིན་བྱུང་སྙམ་པས་འདིའི་རྗེས་བཟློས་མཛོད། དཀྱིལ་འཁོར་ལྔ་ལ་བཏུད་དེ་བསྐྲུན། ། ཞེས་པ་ནས། བདེ་ཆེན་ཆོས་སྐུ་ནམ་མཁའ་མཐོང་། ། བདག་རྒྱུད་བྱིན་གྱི་རླབས་ཏུ་གསོལ། ། ཚར་གཅིག རྡོ་རྗེ་འཆང་ནས། བླ་མ་རྣམས་ཀྱི་མཚན་རིམ་བཞིན་བརྗོད་དེ། དུས་གསུམ་སངས་རྒྱས་ཐམས་ཅད་གཅིག་ཏུ་བསྡུས་པའི་བདག་ཉིད་རྗེ་བཙུན་རྡོ་རྗེ་འཆང་ཆེན་པོ་ཀུན་བཟང་ཆོས་ཀྱི་ཉི་མ་བློ་ལྡན་ཤེས་རབ་ཀུན་དགའ་རྒྱལ་མཚན་དཔལ་བཟང་པོ་བཀའ་དྲིན་མཚུངས་པ་མ་མཆིས་པའི་ཞལ་སྔ་ནས་ཀྱི་བདག་ལ་གནང་བའི་བར་དང་།
གཞན་ཡང་བདག་ཆེན་རྡོ་རྗེ་འཆང་ཆེན་པོས། ཡབ་འཇམ་དབྱངས་ཆེན་པོ་ལ་གསན་པ་དང་། འཇམ་དབྱངས་དཀོན་མཆོག་བཟང་པོ་ལ་གསན་པ་སོགས་བརྒྱུད་པ་གསུམ་འདུས་ཀྱི་བླ་མ་རྣམས་ཀྱི་གསུང་ངག་རིན་པོ་ཆེ་ཉམས་སུ་བཞེས་པ་ལ་འཇིག་རྟེན་ཆོས་ཀྱི་ཕྱི་རོལ་བདུད་ཀྱི་བདུད་སྟོབས་འཕེལ་བའི་གཏད་ལས་སོགས་ཕྱི་ནང་གསང་བའི་བར་ཆད་ལས་རྒྱལ་བ་དེ་བཞིན་དུ། འདིར་རྡོ་རྗེའི་སློབ་མ་འདི་རྣམས་གསུང་ངག་རིན་པོ་ཆེ་ཉམས་སུ་ལེན་པ་ལ་འཇིག་རྟེན་ཆོས་དང་གཏད་ལས་སོགས་པ་ཕྱི་ནང་གསང་བའི་བར་ཆད་ཀྱི་གཡུལ་ལས་རྣམ་པར་རྒྱལ་བར་གྱུར་ཅིག ཅེས་ཚར་གཅིག་བརྗོད་ཅིང་མེ་ཏོག་གཏོར། དེས་བར་ཆད་མི་འབྱུང་བའི་ལུང་ཐོབ་པ་ཡིན་པས། དེང་ཕྱིན་ཆད་ཁྱེད་རང་རྣམས་ཀྱིས་བཤད་སྒྲུབ་གང་བྱེད་ཀྱང་བར་ཆད་མི་འབྱུང་བར་ངེས་པ་ཡིན་ནོ་གསུངས། ཡང་དེ་དག་གི་སྒྲུབ་པའི་ལུང་སྦྱིན་བྱུང་སྙམ་པ། དཀྱིལ་འཁོར་ལྔ་ནས། བདག་རྒྱུད་བྱིན་གྱིས་བསླབ་ཏུ་གསོལ་ཚར་གཅིག
རྡོ་རྗེ་འཆང་ནས། རྣམས་ཀྱི་གསུང་ངག་རིན་པོ་ཆེ་ཉམས་སུ་བཞེས་པའི་ཚེ། ཟུང་འཇུག་གི་ཏིང་ངེ་འཛིན་ཁྱད་པར་ཅན་ཐུགས་བརྒྱུད་ལ་འཁྲུངས་པ་བཞིན་དུ་སོགས། དེས་སྒྲུབ་པའི་ལུང་ཐོབ་པ་ཡིན་པས། དེང་ཕྱིན་ཆད་སྔར་དང་མི་འདྲ་བ་བར་ཟུང་འཇུག་གི་རྟོགས་པ་ཁྱད་པར་དུ་འཕགས་པ་རྒྱུད་ལ་སྐྱེ་བར་འགྱུར་རོ་གསུངས་སོ། ། ཡང་དེ་དག་གིས་མགྲིན་གཅིག་ཏུ་བཤད་པའི་ལུང་སྦྱིན་བྱུང་སྙམ་པས། དཀྱིལ་འཁོར་ལྔ་ནས། བརླབ་ཏུ་གསོལ་ཚར་གཅིག རྡོ་རྗེ་འཆང་ནས། དེ་དག་གི་སྒྲུབ་པ་མཐར་ཕྱིན་པའི་རྗེས་སུ་སེམས་ཅན་གྱི་དོན་བསམ་གྱི་མི་ཁྱབ་པ་འགྲུབ་པ་དེ་བཞིན་དུ།
དེང་འདིར་རྡོ་རྗེ་སློབ་མ་རྣམས་ཀྱི་སྒྲུབ་པ་མཐར་ཕྱིན་ནས། གཞན་དོན་བསམ་གྱི་མི་ཁྱབ་པ་འགྲུབ་པར་གྱུར་ཅིག ཅེས་ཚར་གཅིག་དང་མེ་ཏོག་འཐོར། དེ་ལྟར་བྱས་པའི་བཤད་པའི་ལུང་ཐོབ་པ་ཡིན་པས། དེང་ཕྱིན་ཆད་གཞན་ལ་འཆད་པའི་ཚེ། རང་གཞན་ལ་བགེགས་དང་བར་ཆད་མི་འབྱུང་། གཞན་རྒྱུད་སྨིན་པར་ནུས་པ་སོགས་གཞན་དོན་མཚན་ཉིད་འགྲུབ་པ་ཡིན་ནོ། ། དེས་ན་བར་ཆད་མེད་པ། སྒྲུབ་པ། བཤད་པའི་ལུང་རྣམས་སྦྱིན་པ་ལ་བརྟེན་ནས།
ཁྱེད་རང་རྣམས་ཉམས་སུ་ལེན་པ་དང་། གཞན་ལ་སྟོན་པ་སོགས་གང་བྱེད་ཀྱང་རང་དབང་ཐོབ་ཏེ། མི་མཐུན་པའི་ཕྱོགས་ཡེ་མི་འབྱུང་ཞིང་། མཐུན་རྐྱེན་འབད་མེད་དུ་འབྱུང་བར་བླ་མ་བརྒྱུད་པ་དང་བཅས་པས་ཞལ་གྱིས་བཞེས་པ་ཡིན་པས། དེ་དག་གི་ཞལ་བཞེས་བསྐུལ་བའི་ཚུལ། ཆོས་འཆད་པ་སོགས་ཀྱི་ཚེ་གསོལ་བ་འདེབས་པར་བྱེད་པ་ཡིན། གསུམ་པ་ནི། དམ་དུ་སྦ་ཞིང་དམ་དུ་སྤེལ། ། ཞེས་གསུངས་པས་བྱུང་རྒྱལ་དུ་མི་འཆད་པར། སྣོད་རྟགས་ཏེ་རིམ་བཞིན་སྟོན་དགོས་པས།
སྣོད་མ་རྟགས་པར་དབང་མི་བསྐུར། དབང་མ་བསྐུར་བར་འཁྲིད་མི་བྱ། འཁྲིད་མ་བྱས་པར་གདམ་ངག་མི་བྱ་སྟེ་གཞུང་བཤད་མི་སྟོན། གདམ་ངག་མ་སྦྱིན་པར་བཀའ་རྒྱ་མི་འདེབས་པ་ཡིན་གསུངས་ནས། གསང་བཅུའི་རྣམ་བཞག་ཡི་གེ་བཞིན་ནོ། ། ས་མ་ཡའི་ལུང་དང་རྣམ་བཤད་གཏོང་ལུགས་རྗེ་བཙུན་བཀའ་འགྱུར་བའི་གསུང་ཇི་ལྟ་བ་བྲིས་པ་ནི། རྒྱབ་བརྟེན་ལུང་དང་། རྣམ་བཤད་གཏོང་ཚུལ་ནི། སྣང་གསུམ་དུས་བླ་མ་བརྒྱུད་པའི་རྣམ་ཐར་གྱི་ལུང་། ཆོས་བྱུང་ཚུལ་ཁོག་ཕུགས་ཀྱི་བཤད་པ།
སྣང་གསུམ་རྫོགས་མ་ཐག་སེམས་བསྐྱེད་ཕོག དེ་རྗེས་སྡོམ་པ་ཉི་ཤུ་པའི་རྩ་འགྲེལ་གྱི་ལུང་བཤད། དེ་འཕྲལ་སློབ་མ་རྗེས་འཛིན། དེ་རྗེས་སློབ་མས་གསག་སྦྱངས། བླ་མས་བསྙེན་པ་ཁ་གསོ་དང་བུམ་སྒྲུབ། བསྙེན་པ་ཁ་གསོ་ནི་ལམ་དུས་བཟླས་པ་དང་བཅས་པར་ཐུན་བཞིར་བྱས་པའི་ཐུན་གྱི་མཐར་བུམ་པ་སྒྲུབ་པ་ཡིན་ཏེ། མདུན་དུ་བུམ་པ་དུང་ཆོས་གཟུངས་ཐག་ནང་རྫས་བཅས་པ་བཤམས། མཚམས་ལ་ཞུགས་འཕྲལ་གྱིས་ཐུན་དང་པོའི་ལམ་དུས་བཟླས་པ་གྲུབ་འཕྲལ་དབང་བསྐུར་དུས་ཀྱི་རྣམ་རྒྱལ་བུམ་སྒྲུབ་སོར་བཞག་ལས། ལས་བུམ་མི་དགོས…གཟུངས་ཐག་གཟུང་ནས་བུམ་ནང་གི་ལྷའི་སྐུ་ལས་བདུད་རྩི་བབས་པར་བསམ་ལ་བཟླས་པ་ཅི་འགྲུབ་དང་མཆོད་བསྟོད་བྱས། ལྷ་མི་ཞུ།
དེ་མན་གྱི་ཐུན་ཐམས་ཅད་ལ་བུམ་པར་ལྷ་གསལ་བཏབ་པ་ཙམ་ལས། བསྐྱེད་ཆོག་མི་དགོས་བཟླས་པ་བྱ། མཚམས་གྲོལ་ཁར་བུམ་པའི་ལྷ་ལ་མཆོད་བསྟོད་བྱས། དུང་ཆོས་ཀྱི་མཆོད་ཡོན་ཕུལ་ནས་ལྷ་ཞུ། བུམ་ཆུ་དེ་རྒྱུ་དབང་གི་མི་བསྐྱོད་པ་ཆུ་དབང་གི་བུམ་ཆུ་མཛད་པ་ལགས། རྒྱུ་དབང་གྲུབ་ནས་ལམ་ཚུགས། སློབ་མ་འཚོགས་ཕྲལ། ཡིག་བརྒྱ་ཅི་རིགས་ཀྱི་མཐར་བདག་ནི་མི་ཤེས་ཞེས་པའི་བཤགས་སྡོམ། སངས་རྒྱས་ཆོས་ཚོགས་མ་ཚར་གསུམ། ཚད་མེད་བཞི་ནས་ཨུཥྞི་ཥའི་བསྲུང་འཁོར་བསྐྱེད་པ་བཟླས་པ་བྷ་ཡ་ནའི་དམོད་པ་འདོར་བ་ཡན།
བླ་མ་བརྒྱུད་པའི་གསོལ་འདེབས། མཎྜལ་ཚོམ་བུ་བདུན་མའི་རྗེས་སུ། ས་པཎ་གྱིས་མཛད་པའི་ཕྱི་ནང་གསང་བའི་མཎྜལ། དེའི་བར་ལ་བླ་མས་མཆོད་གཏོར་བསྔོ། དེ་ནས་གླེགས་བམ་གང་འགྲོ། དེ་ནས་བླ་མ་ལྔ་བཅུ་པའི་བཤད་པ་ཐུགས་ནས་མཛད་ན་གང་འགྲོ། ཐུགས་ནས་མི་མཛད་ན་ལུང་གཅིག་བྱས་ནས། རྩ་ལྟུང་རྣམ་བཤད་གང་འགྲོ་བཏང་ནས། འཁོར་དཔག་མེད་ཀྱི་འཁྲིད་དམིགས་རིམ་བཏང་། ཕྱི་དཀྱིལ་གྱི་སེམས་འཛིན་གྲུབ་ནས་ལམ་དབང་བསྐུར།
རྩ་ལྟུང་བཤད་པ་རྫོགས་ནས་བསྐྱེད་རིམ་རྣམ་བཤད། དེ་དང་མཉམ་པ་ཙམ་དུ་ལུས་དཀྱིལ་སེམས་འཛིན། བུམ་དབང་རྫོགས་ནས་བདག་མེད་མའི་དབང་དང་བྱིན་རླབས་བྱ། དེ་ནས་བསྲུང་འཁོར་རྣམས་སྟོན་པ་དང་། གསང་དབང་གི་དམིགས་པ་རིམ་པར་ཕོག བསྐྱེད་རིམ་བཤད་པ་གྲུབ་ནས། ནང་དཀྱིལ་བཤད་པ་དང་། ཤེར་དབང་དང་བཞི་པའི་བར་ལ། ལམ་ཟབ་ཀྱི་བྱིན་རླབས་དང་། དེའི་སྒོམ་ཚུལ་གྱི་དམིགས་ཁྲིད།
ནཱ་རོ་མཁའ་སྤྱོད་ཀྱི་བྱིན་རླབས། བིར་བསྲུངས་ཕྱི་ནང་། བླ་མ་རིན་འབྱུང་། ཚར་གསུམ་ཁུག་པ་སོགས་བྱིན་རླབས་གང་འགྲོ། བཞི་པའི་དམིགས་པ་རྫོགས་ནས། སྒྲུབ་པ་ལུང་སྦྱིན་དང་གསང་བཅུའི་རྒྱས་བཏབ། དེ་རྗེས་ཚོགས་འཁོར་རྒྱས་པ་དང་། དེའི་སང་གུར་ཞལ་གྱི་མཆོད་གཏོར་རྒྱས་པ་བཤམས་ནས། གཏང་རག་གི་ཚུལ་དུ་སྐང་གསོ་གཏོར་སྒྲུབ་གང་ཟབ་གནང་གི་འདུག་ལགས། གཞན་ཡང་དག་པ་གསུམ་གྱི་འཁྲིད་དང་།
ལམ་སྦས་བཤད་ཀྱི་བྱིན་རླབས། འཁྲིད་འཁྲུལ་འཁོར་དང་བཅས་པ། བཀའ་བབས་ཕྱི་མ་གསུམ་གྱི་དབང་། ལམ་སྐོར་ཕྱི་མའི་ལུང་བྱིན་རླབས་མ་ཆད་པ་ཡོད་པ་རྣམས་དང་། སྲས་དོན་མ་ལ་སོགས་པ་གཞུང་བཤད་ཀྱི་ལུང་ཡོད་ངེས་རྣམས་མཛད། ཕལ་ཆེར་གྲུབ་པའི་མཐར་གུར་མགོན་དཔའ་གཅིག་གི་རྗེས་སྣང་མཛད། འདི་རྣམས་ཀྱང་། ཁྱི་དང་གློ་བ་འཕྲད་པ་ལྟ་བུ་ཧབ་ཐོབ་ཏུ་མི་བྱེད་པ། ཐོག་མར་སློབ་དཔོན་གྱི་རྟེན་འབྲེལ་ལེགས་པར་རྟགས། དེ་ནས་བླ་མ་དཀོན་མཆོག་དང་མཁའ་འགྲོ་ཆོས་སྐྱོང་ལ་གསོལ་བ་འདེབས་ཤིང་།
རིམ་གྱིས་འཆད་པ་ནི། ངོར་ལུགས་ཐུན་མོང་མ་ཡིན་པ། གསང་ཆེན་བློ་བཤད་ཟབ་མོའོ། ། ཐུན་མོང་བ་ཚོགས་པ་ལ་བཤད་པ་ནི། ཐམས་ཅད་མཁྱེན་པ་དཀོན་མཆོག་ལྷུན་སྒྲུབ་ཀྱི་གསུང་རབ་ཟབ་མོ། རྗེ་བཙུན་གོང་མ་རྣམས་ཀྱི་དགོངས་དོན་མཛེས་པར་བྱེད་པའི་རྒྱན། ལེགས་བཤད་ཀྱི་རྒྱ་མཚོ་རྣམས་ལས་འབྱུང་བ་ལྟར་རོ། ། ཡེ་ཤེས་མཁའ་འགྲོའི་གཙོ་བོ་རྗེ་བཙུན་རྡོ་རྗེ་བདག་མེད་མས། སློབ་དཔོན་རྣལ་འབྱོར་དབང་ཕྱུག་བིརྺ་པ་ལ་གདམས་པ་རིས་ཀྱི་རྗེ་བཙུན་གོང་མ་རྡོ་རྗེ་འཆང་དང་གཉིས་སུ་མེད་པ་རྣམས་ལ་བཀའ་བབས་པ་གསུང་རབ་ཐོར་བུའི་ཚུལ་དང་། གསུང་རྒྱུན་དུ་བཞུགས་པ།
འཇམ་དབྱངས་ཀྱི་རྣམ་སྤྲུལ་དཔལ་ལྡན་བླ་མ་དམ་པ་ཐམས་ཅད་མཁྱེན་པ་བསོད་ནམས་རྒྱལ་མཚན་དཔལ་བཟང་པོས་ཕྱོགས་གཅིག་ཏུ་མཛད་པའི་མངོན་རྟོགས་ཡན་ལག་དྲུག་པ། དེའི་རྣམ་བཤད་ཐམས་ཅད་མཁྱེན་པ་རྡོ་རྗེ་གདན་པ་ཆེན་པོས་མཛད་པ། བདག་འཇུག་ཆོས་ཀྱི་རྒྱལ་པོ་འཕགས་པས་མཛད་པ། སློབ་མ་ལ་དབང་བསྐུར་ཆོག་རྗེ་བཙུན་རྩེ་མོས་མཛད་པའི་དབང་ཆུ་ཆེན་མོ་དབང་གོང་མ་བསྐུར་ཆོག་གླེགས་བམ་ནང་བཞིན། དེ་དག་གི་གསལ་བྱེད་བྲག་ཐོག་པའི་བདག་འཇུག འཁྲིད་ཡིག་སྦས་དོན་གསལ་བ་ལམ་དབང་བསྐུར་ཆོག གཞུང་བཤད་མན་ངག་བཤད་མཛོད། འཁྲུལ་འཁོར་བྱིན་རླབས་སོགས་རྗེ་བཙུན་གོང་མ་ལྔ་དང་བླ་མ་དམ་པ་ཐེག་ཆེན་ཆོས་རྗེ་སྟེ་འཇམ་དབྱངས་རྣམ་སྤྲུལ་བདུན་གྱི་གསུང་རབས་ཇི་ལྟ་བ་བཞིན་འཆད་ཅིང་ཉམས་སུ་ལེན་པ། དཔལ་ལྡན་སྔགས་འཆང་འཇིགས་མེད་དཔའ་བོ་མཐུ་སྟོན་ཐམས་ཅད་མཁྱེན་པ་ཆེན་པོ་རྡོ་རྗེ་གདན་པ་ཀུན་དགའ་རྣམ་རྒྱལ་དཔལ་བཟང་པོའི་རིང་ལུགས་ནི་རྗེ་བཙུན་གོང་མའི་དགོངས་དོན། ངོ་མཚར་རྨད་དུ་བྱུང་བ་བླ་ན་མེད་པ་ཡིན་ལགས།
ཞེས་ལམ་འབྲས་འཆད་ལུགས་ཀྱི་ཐོ་ཆུང་འདི་ཡང་། ཐུགས་རྗེའི་དབང་ཕྱུག་འཕགས་པ་སྤྱན་རས་གཟིགས་བདག་ཅག་སྙིགས་མའི་སེམས་ཅན་མགོན་མེད་རྣམས་ཀྱི་སྐྱབས་མགོན་དུ་བསམ་བཞིན་དུ་སྐུ་སྤྲུལ་པ། རྒྱལ་དབང་ཐམས་ཅད་མཁྱེན་པ་ཆེན་པོའི་བཀའི་གནང་བ་ཐོབ་པ་ལ་བརྟེན། རྒྱལ་ཁམས་པ་ཚེ་དབང་ལྷུན་གྲུབ་རབ་བརྟན་གྱིས་བརྗེད་འཆང་དུ་བགྱིས་པའི་ཡི་གེ་པ་ནི་ཉེ་བར་གནས་པ་བཛྲ་སཱ་དྷུའོ།། །། མངྒལཾ།། །། PAGE * MERGEFORMAT 18 ཚེ་དབང་ལྷུན་གྲུབ་རབ་བརྟན། ཚེ་དབང་ལྷུན་གྲུབ་རབ་བརྟན་གྱིས་མཛད་པའི་ལམ་འབྲས། PAGE * MERGEFORMAT 17
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
