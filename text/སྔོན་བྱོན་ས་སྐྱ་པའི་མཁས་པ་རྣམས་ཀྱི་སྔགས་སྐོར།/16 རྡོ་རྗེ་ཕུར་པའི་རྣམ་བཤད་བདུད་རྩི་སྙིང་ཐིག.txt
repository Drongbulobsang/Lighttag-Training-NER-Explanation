སྔོན་བྱོན་ས་སྐྱ་པའི་མཁས་པ་རྣམས་ཀྱི་སྔགས་སྐོར།
པོད ༡༦
རྡོ་རྗེ་ཕུར་པའི་རྣམ་བཤད་བདུད་རྩི་སྙིང་ཐིག
༄༅། །རྡོ་རྗེ་ཕུར་པའི་རྣམ་བཤད་བདུད་རྩི་སྙིང་ཐིག་ཞེས་བྱ་བ་བཞུགས་སོ།། ཨེ་མ་ཧོ། མཐུ་སྟོབས་ནུས་པའི་ཟེར་མ་རེ་རེས་ཀྱང་། ། བདུད་དཔུང་མ་ལུས་ཅིག་ཅར་ཚར་བཅད་ནས། ། བླ་མེད་ལམ་ལ་བཀོད་མཛད་ཁྲོ་བོའི་རྒྱལ། ། དཔལ་ཆེན་རྡོ་རྗེ་གཞོན་ནུ་གུས་པས་མཆོད། ། རྣམ་དག་ཆོས་ཀྱི་སྐུ་ལས་མ་གཡོས་ཀྱང་། ། རྣམ་མང་གདུལ་བྱའི་དཔལ་མགོན་སྣ་ཚོགས་གར། ། རྣམ་གསུམ་རིག་འཛིན་རྩ་བརྒྱུད་བླ་མ་ལ། ། རྣམ་དག་བློ་ཡིས་ཀུན་ནས་ཕྱག་འཚལ་ལོ། །
རབ་འབྱམས་རྒྱལ་བའི་གསུང་རབ་དམ་པའི་ཆོས། ། ཆོས་ཀྱི་ཉིང་ཁུ་བླ་མེད་ཐེག་པའི་རྒྱུད། ། རྒྱུད་ཀྱི་རྒྱལ་པོ་རྡོ་རྗེ་ཕུར་པའི་ལམ། ། ལམ་དེ་ཕྱོགས་ཙམ་གསལ་ལ་བདག་བློ་སྤྲོ། ། ཞེས་མཆོད་པར་བརྗོད་ཅིང་བཤད་པ་དམ་བཅས་ནས། དེ་ལ་འདིར་ཡང་དག་པར་རྫོགས་པའི་སངས་རྒྱས་རྣམས་ཀྱིས་གསུངས་པའི་དམ་པའི་ཆོས་རྣམས་ཀྱི་ནང་ནས་མཆོག་ཏུ་གྱུར་པ་བླ་མེད་རྡོ་རྗེ་ཐེག་པའི་རྒྱུད་སྡེ་རྣམས་ཡིན་ཞིང་། གང་ཞེ་ན་ཐེག་པ་དམན་པ་རྣམས་ལྟ་ཞོག་གི ཐེག་ཆེན་ཕ་རོལ་ཏུ་ཕྱིན་པའི་ལམ་དུ་ཞུགས་ནས། བློ་གྲོས་དང་སྙིང་སྟོབས་ཇི་ལྟར་ཆེ་ཡང་གྲངས་མེད་གསུམ་དུ་དཀའ་སྤྱད་དགོས་ཤིང་། སྔགས་ཀྱི་ཐེག་པའི་ལམ་དུ་ཞུགས་ན་ཚེ་འདི་ལ་སངས་རྒྱས་ཐོབ་པར་གསུངས་ཏེ།
ཡེ་ཤེས་ཐིག་ལེ་ལས། བློ་གྲོས་ཆེ་ཡང་ཐེག་གཞན་གྱི། ། གྲངས་མེད་གསུམ་ནས་སངས་རྒྱས་ཡིན། ། སྔགས་ཀྱི་ཐེག་པ་ལ་མོས་ན། ། ཚེ་འདི་ཉིད་ལ་སངས་རྒྱས་སོ། ། ཞེས་གསུངས་པའོ། ། རྒྱུད་སྡེའི་ནང་ནས་ཀྱང་ཆེས་མཆོག་ཏུ་ཟབ་ཅིང་རྒྱ་ཆེ་བར་གྱུར་པ་ནི། རྡོ་རྗེ་ཕུར་པའ་ིརྒྱུད་རྣམས་ཡིན་ཏེ། གསང་རྒྱུད་ལས། ཕུར་པ་རྒྱུད་ཀྱི་རྒྱལ་པོ་སྟེ། །
ཕུར་པ་ལུང་གི་བླ་མ་ཡིན། ། ཕུར་པ་མན་ངག་ངེས་པའི་དོན། ། ཞེས་གསུངས་པའོ། ། དེ་ལྟར་རྡོ་རྗེ་ཕུར་པ་འདི་ལ། རྩ་བ་ལྟ་བུའི་རྒྱུད་གསུམ། བཤད་པའི་རྒྱུད་ལྔ། ཆ་མཐུན་གྱི་རྒྱུད་གསུམ། རྒྱུད་ཕྱི་མ་གཉིས། ཕྱི་མའི་ཕྱི་མ་གསང་བ་སྡེ་དྲུག བསྐྱེད་རིམ་གཙོ་བོར་སྟོན་པའི་རྒྱུད་ལྔ།
རྫོགས་རིམ་གཙོ་བོར་སྟོན་པའི་རྒྱུད་ལྔ། ལ་བཟླ་བའི་རྒྱུད་ལྔ། དྲག་པོ་རྨ་ཐབས་ཀྱི་རྒྱུད་གཉིས། འཕྲིན་ལས་གཙོ་བོར་སྟོན་པ་འབུམ་བསྐོར་ཏེ། རང་གཞུང་ཚུགས་པའི་རྒྱུད་སུམ་ཅུ་རྩ་བདུན་དང་། རྣམ་པར་རྒྱལ་བའི་རྟོག་པ་ལ་སོགས་པའི་ཁྲོ་བོ་བཅུ་ལ་རྒྱུད་བཅུ། དམ་ཅན་མ་རྣམས་ལ་བཞི། གཏོར་རྒྱུད་དང་ཚོགས་རྒྱུད་གཉིས་ཏེ་རྒྱུད་ཆུང་བཅུ་དྲུག སྡོམ་ཆེ་ཆུང་ལྔ་བཅུ་རྩ་གསུམ་བཞུགས་པ་ལས། འདིར་ཕུར་པ་རྩ་བའི་དུམ་བུ་ལ་བརྟེན་པའི་སྒྲུབ་བསྐོར་ཡིན།
འོ་ན་ཕུར་པ་རྩ་བའི་དུམ་བུ་གང་ཞེ་ན། རྩ་བ་རྡོ་རྗེ་ཁྲོས་པ་བྱི་ཏོ་ཏ་མ་འབུམ་སྡེའི་རྒྱུད་དམ། རིགས་པ་མཆོག་གི་རྒྱུད་ལས། རྡོ་རྗེ་རིགས་ཀྱི་ལེའུ་ཟུར་དུ་ཕྱུང་བ་ལ། ཕུར་པ་རྩ་བའི་དུམ་བུར་གྲགས་པ་ཡིན་ཞིང་། དེ་སློབ་དཔོན་གང་གིས་ཟུར་དུ་ཕྱུང་ཞིང་དགོས་པ་ཅིའི་ཕྱིར་དུའོ་ཞེ་ན། སློབ་དཔོན་ནི་ཀུན་མཁྱེན་གཉིས་པ་ཨྱོན་གྱི་མཁན་པོ་པདྨ་འབྱུང་གནས་ཉིད་ཡིན་ཞིང་། དགོས་པ་ནི་གོང་དུ་སྨོས་པའི་རྒྱུད་དེ་དག་གི་དོན་ཐམས་ཅད་རྡོ་རྗེ་རིགས་ཀྱི་ལེའུ་འདི་ལ་འདུས་པར་དགོངས་པའོ། ། དེ་ལྟར་རྩ་དུམ་འདི་ཉིད་ལ་བརྟེན་ནས་ཨྱོན་གྱི་མཁན་པོ་ཉིད་ཀྱིས་མཛད་པའི་དཀྱིལ་ཆོག་རྡོ་རྗེ་ལས་རིམ་རྩ་འགྲེལ། ས་སྐྱ་པ་ཆེན་པོས་མཛད་པའི་ཡང་ཕུར་ཐུན་མོང་གི་སྒྲུབ་ཐབས།
རྗ་ེབཙུན་རིན་པོ་ཆེ་གྲགས་པ་རྒྱལ་མཚན་གྱིས་མཛད་པའི་ཕུར་པའི་ཐོ་ཡིག དེ་དག་གི་གསལ་བྱེད་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་གྱིས་མཛད་པའི་སྒྲུབ་ཐབས་རྒྱས་འབྲིང་བསྡུས་གསུམ་དང་། དཀྱིལ་འཁོར་གྱི་ཆོ་ག་རྟོགས་པར་སླ་བ། དེ་ཡི་ཟུར་འདེབས་རིན་ཆེན་དོ་ཤལ་དང་། སྒྲུབ་ཐབས་བསྙེན་སྒྲུབ་གསལ་བྱེད་གཉིས། ས་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་བཀྲ་ཤིས་གྲགས་པ་རྒྱལ་མཚན་དཔལ་བཟང་པོས་མཛད་པ་ལ་སོགས་ཏེ་སྒྲུབ་ཐབས་ལས་ཚོགས་དང་བཅས་པ་མང་དུ་བཞུགས་པ་ལས། འདིར་གང་བཤད་པར་བྱ་བའི་ཆོས་དངོས་ནི། ས་ལོས་མཛད་པའི་བསྙེན་སྒྲུབ་གསལ་བྱེད་འདི་ཉིད་ལ། སྔགས་འཆང་ཆོས་ཀྱི་རྒྱལ་པོས་མཆན་བུ་གནང་བའི་བསྙེན་སྒྲུབ་གསལ་བྱེད་བདུད་རྩི་འོད་ཅན་ཞེས་བྱ་བ་དེ་ཉིད་ཉམས་སུ་བླངས་ནས་བསྙེན་སྒྲུབ་བྱ་བའི་ཚུལ་དམིགས་རིམ་དང་བཅས་པ་གསལ་བར་སྟོན་པ་བདུད་རྩི་སྙིང་ཐིག་ཞེས་བྱ་བ་འདི་ཡིན་ཞིང་། དེ་ལ་དང་པོ་ཡིད་ཆེས་ཤིང་ཁུང་བཙུན་པར་བྱ་བའི་ཕྱིར།
ལོ་རྒྱུས་ཀྱི་རིམ་པ་བསྟན་པ་ནི། སྔོན་གྱི་དུས་གནས་ཕུན་སུམ་ཚོགས་པ་འོག་མིན་སྟུག་པོ་བཀོད་པའི་ཞིང་ཁམས་སུ། སྟོན་པ་ཕུན་སུམ་ཚོགས་པ་ཆོས་ཀྱི་སྐུ་ཡེ་ཤེས་ཀྱི་རང་མདངས་གཞན་དུ་མི་འགྱུར་བ། བཅོམ་ལྡན་འདས་དཔལ་ཀུན་ཏུ་བཟང་པོ་ཉིད་ཀྱིས། ཆོས་ཀྱི་དབྱིངས་སྤྲོས་པ་མེད་པའི་ངང་ལས་མ་གཡོས་བཞིན་དུ། རང་སྣང་དག་པ་ལོངས་སྤྱོད་རྫོགས་པའི་སྐུ། རིགས་ལྔའི་སངས་རྒྱས་ཀྱི་རྣམ་པར་བཞེངས་ཏེ། འཁོར་ཕུན་སུམ་ཚོགས་པ་དུས་གསུམ་གྱི་སངས་རྒྱས་ཐམས་ཅད་ཀྱི་ཐུགས་རྣམ་པར་མི་རྟོག་པའི་ཡེ་ཤེས་ཀྱི་མངའ་ཐང་ཆེན་པོ་ལ་དབང་བསྒྱུར་བ་ཁྱབ་བདག་རྡོ་རྗེ་སེམས་དཔའ་དང་། གཞན་ཡང་རིགས་གསུམ་མགོན་པོ་ལ་སོགས་པ་འབྲས་བུའི་སེམས་དཔའ་རྣམས་ལ། ཆོས་ཕུན་སུམ་ཚོགས་པ་ཐེག་ཆེན་བླ་ན་མེད་པའི་རྒྱུད་སྡེ་རྣམས་གསུངས་ཤིང་།
དེ་རྣམས་ནི་རྒྱལ་བ་དགོངས་པའི་བརྒྱུད་པ་སྟེ། འོ་ན་རྒྱལ་བ་དགོངས་པའི་བརྒྱུད་པ་ཞེས་པ་གང་ཞེ་ན། སྟོན་པ་དང་འཁོར་གྱི་རྣམ་པར་ཙམ་དུ་སྣང་བ་མ་གཏོགས་དབྱིངས་དང་ཡེ་ཤེས་ཐ་མི་དད་པས། ཆོས་ཐམས་ཅད་རང་རིག་རང་ཤར་གྱི་ངང་དུ་གསུངས་པ་ལ། རྒྱལ་བ་དགོངས་པའི་བརྒྱུད་པ་ཞེས་འཇོག་པ་ཡིན་ཏེ། དེ་སྐད་དུ་ཡང་། རྒྱལ་བ་ཐམས་ཅད་ཡེ་ཤེས་ཀློང་དུ་གཅིག ། ཆོས་ཉིད་དོན་ལ་ཆ་ལུགས་མི་མངའ་ཡང་། ། ཐབས་མཁས་གང་འདུལ་སོ་སོའི་སྐུར་སྟོན་པ། ། ཐུགས་རྗེའི་སྤྲུལ་བསྒྱུར་འགྱེད་ལ་ཕྱག་འཚལ་ལོ། །
ཞེས་གསུངས་པའོ། ། དེ་ནས་མཁྱེན་རབ་ཀྱི་མངའ་བདག་འཕགས་པ་འཇམ་དཔལ་གཞོན་ནུ་མཛེས་པའི་དཔལ་དང་ལྡན་པ་དེ་ཉིད་ཀྱིས་ལྷ་རྣམས་ཀྱི་བསམ་པ་དང་མཐུན་པ་ཟབ་མོ་ལྟ་བའི་ཕྱོགས་རྣམས་ལྷ་ཡུལ་དུ་གསུངས་ཤིང་དར་ཞིང་རྒྱས་པར་མཛད་པ་ཡིན་ཏེ། དེ་སྐད་དུ་ཡང་། འཕགས་པ་འཇམ་དཔལ་ཐུགས་ཀྱི་དགོངས་པ་ཡིས། ། ལྷ་དབང་བརྒྱ་བྱིན་གནས་སུ་གསང་སྔགས་བྱོན། ། ཚོམ་བུ་འབུམ་དང་བཅས་ཏེ་མངོན་སངས་རྒྱས། ། ལྷ་ཡི་རིག་འཛིན་རྣམས་ལ་གསོལ་བ་འདེབས། ། ཞེས་གསུངས་པའོ། ། སྤྱན་རས་གཟིགས་བདུད་རྩི་སྨན་གྱི་སྐུ་དང་ལྡན་པ་དེ་ཉིད་ཀྱིས་ཀླུ་རྣམས་ཀྱི་བསམ་པ་དང་མཐུན་པར་སྒྲུབ་པ་ཟབ་མོའི་བསྐོར་རྣམས་ཀླུ་ཡུལ་དུ་གསུངས་ཤིང་དར་ཞིང་རྒྱས་པར་མཛད་པ་ཡིན་ཏེ། དེ་སྐད་དུ་ཡང་།
སྤྱན་རས་གཟིགས་དབང་ཐུགས་ཀྱི་དགོངས་པ་ཡིས། ། ཀླུ་རྒྱལ་འཇོག་པོའི་གནས་སུ་གསང་སྔགས་བྱོན། ། ཚོམ་བུ་འབུམ་དང་བཅས་ཏེ་མངོན་སངས་རྒྱས། ། ཀླུ་ཡི་རིག་འཛིན་རྣམས་ལ་གསོལ་བ་འདེབས། ། ཞེས་གསུངས་པའོ། ། ཕྱག་ན་རྡོ་རྗེ་འཇིགས་ཚུལ་མཐུ་སྟོབས་ཀྱི་མངའ་བདག་དེ་ཉིད་ཀྱིས་གནོད་སྦྱིན་རྣམས་ཀྱི་བསམ་པ་དང་མཐུན་པར་དྲག་པོ་མངོན་སྤྱོད་ཀྱི་ལས་རྣམས་གནོད་སྦྱིན་དང་མི་ཡུལ་དུ་གསུངས་ཏེ། དར་ཞིང་རྒྱས་པར་མཛད་པ་ཡིན་ཏེ། དེ་སྐད་དུ་ཡང་། ཕྱག་ན་རྡོ་རྗེ་ཐུགས་ཀྱི་དགོངས་པ་ཡིས། ། རྒྱལ་པོ་ཛ་ཡི་གནས་སུ་གསང་སྔགས་བྱོན། །
གང་ཟག་ལས་ཅན་མ་ལུས་བྱང་ཆུབ་འཐོོབ། ། མི་ཡི་རིག་འཛིན་རྣམས་ལ་གསོལ་བ་འདེབས། ། ཞེས་གསུངས་པའོ། ། དེ་བཞིན་དུ་སྟོན་པ་ཤཱཀྱ་ཐུབ་པ་མྱ་ངན་ལས་འདས་པའི་ཚུལ་བསྟན་ཁར་ལུང་བསྟན་པ། ང་ནི་འདི་ནས་མི་སྣང་ནས། ། ལོ་ནི་བརྒྱད་དང་བཅུ་གཉིས་ན། ། བསྟན་པའི་སྙིང་པོ་དམ་པ་ཞིག ། འཛམ་གླིང་ཤར་ལྷོའི་ཕྱོགས་མཚམས་སུ། ། དཔལ་ཞེས་བྱ་བའི་རི་ལ་འབྱུང་། ། ཐུགས་རྗེ་མཐུན་པའི་བྱིན་རླབས་ཀྱི། །
རྒྱལ་པོ་ཛ་ཞེས་བྱ་བ་ལ། ། ལག་ན་རྡོ་རྗེས་གནང་བར་བྱེད། ། མི་ལས་སྐལ་ལྡན་དམ་པ་ཞིག ། བྱང་ཆུབ་མཆོག་ཏུ་འགྲུབ་གྱུར་པས། ། དེ་ལ་རྟག་ཏུ་གུས་པར་བྱོས། ། ཞེས་བཤད་པས། ལོ་བཅུ་ཕྲག་གཉིས་དང་ཉག་མ་བརྒྱད་སྟེ་ཉི་ཤུ་རྩ་བརྒྱད་ཀྱི་དུས་སུ་རྒྱལ་པོ་ཛ་ཞེས་བྱ་བ་ལ་ཕྱག་རྡོར་གྱིས་གསུངས་པའི་ལས་ཅན་འདི་ཉིད་བྱང་ཆུབ་མཆོག་ཏུ་བསྒྲུབ་པའོ། ། དེ་ལས་རྒྱུད་སྡེ་ཡུལ་ཨྱོན་གྱི་སློབ་དཔོན་པདྨ་འབྱུང་གནས་དང་། ཡུལ་དབུས་ཀྱི་སློབ་དཔོན་བི་མ་མི་ཏྲ་དང་། ཡུལ་བལ་པོའི་སློབ་དཔོན་ཤཱི་ལ་མཉྫུ་སྟེ།
མཁས་པ་མི་གསུམ་གྱིས་གསན་ནས་བལ་ཡུལ་ཨ་སུ་རའི་བྲག་ཕུག་ཏུ་རྡོ་རྗེ་ཕུར་པའི་སྒྲུབ་པ་མཛད། དེའི་དུས་སུ་གྲུབ་རྟགས་རབ་འབྲིང་ཐ་གསུམ་དུ་བྱུང་སྟེ། རབ་ཕུར་པ་ནམ་མཁའ་ལ་ལྡིང་བ་དེ་པདྨ་འབྱུང་གནས་ཀྱི་ཕྱག་གིས་བླངས་ཏེ་རྒྱ་གར་ཙན་དན་གྱི་ནགས་ཚལ་རྒྱ་ཆེ་ཞིང་དཔངས་མཐུག་པ་དེ་ལ་བཏབ་པས། སྤུ་རྩེ་ལ་མེ་གཏུགས་པ་ལྟར་དམར་ལམ་སྟེ་བསྲེགས། སླར་སྐད་ཅིག་དེ་ཉིད་ལ་ལོ་འབྲས་མེ་ཏོག་དང་བཅས་པ་སྔར་ལྟར་འཁྲུངས་སོ། ། དེའི་དགོས་པ་ནི་ནགས་ཚལ་དེའི་གསེབ་ན་མུ་སྟེགས་པའི་གྲོང་ཁྱེར་མང་དུ་ཡོད་པ་དེ་བསྲེག་པའི་ཆེད་དུའོ། ། དེ་སྐད་དུ་ཡང་། རྒྱལ་བའི་བསྟན་པ་བཙུག་པའི་ཕྱིར། ། གཡའ་རི་ནགས་ལ་སྒྲུབ་པ་མཛད། ། བསྙེན་ཕུར་ནམ་མཁའི་དབྱིངས་སུ་འཕང་། །
རྡོ་རྗེ་ཕྱག་གཡས་བླངས་ཞིང་བསྒྲིལ། ། བསྒྲིལ་ཞིང་ཙན་དན་ནགས་སུ་འཕངས། ། མེ་འབར་འཁྲུགས་ཅིང་མཚོ་ཡང་སྐེམ། ། གསེབ་ཀྱི་མུ་སྟེགས་ས་གང་བསྲེགས། ། ཡཀྵ་ནག་པོ་རྡུལ་དུ་རློག ། ཞེས་གསུངས་པའོ། ། འབྲིང་ཕུར་པ་མཎྜལ་གྱི་སྟེང་ནས་འགུལ་ཞིང་འཕར་བ་གཅིག་བྱུང་བ་དེ། བི་མ་མི་ཏྲས་བླངས་ནས་ཆུ་བོ་གངྒཱ་ཆུ་ཞེང་ཆེ་ལ་གཏིང་རིང་བ་དེ་ལ་བཏབ་པས། སྐད་ཅིག་དེ་ཉིད་ལ་གཏོག་གི་བསྐམས་ཏེ་གྲམ་པ་སྐྱ་ཤར་གྱིས་སོང་ནས། སྔར་ལྟར་རྒྱུགས་སོ། །
དགོས་པ་ནི་ཆུ་དེ་ལ་གནས་པའི་ཀླུ་ནོར་རྒྱས་ཞེས་བྱ་བ་མུ་སྟེགས་པ་ལ་འཚོ་བ་སྟེར་བ་ཞིག་ཡོད་པ་དེ་བརླག་པའི་ཕྱིར་དུའོ། ། ཐ་མ་ཕུར་པ་འཛུམ་ཞིང་དགོད་པ་ཞིག་བྱུང་བས་ཤཱི་ལ་མཉྫུས་བླངས་ཏེ་མཎྜ་ལའི་མཁར་སྒོང་བྲག་ཞེས་བྱ་བ་སྲ་ཞིང་བརྟན་པ་ཞིག་ཡོད་པ་དེ་ལ་བཏབ་པས། སྐད་ཅིག་དེ་ཉིད་ལ་བྲག་དེ་ཐལ་བའི་རྡུལ་ཕྲན་ལྟར་གཏོར་རོ། ། དེའི་དགོས་པ་ནི་བྲག་དེ་ལ་མུ་སྟེགས་པ་ལ་མངོན་ཤེས་སྟོན་པའི་ཐེའུ་རང་གི་ཕོ་བྲང་ཡོད་པ་དེ་བརླག་པའི་ཆེད་དུའོ། ། ཡང་སློབ་དཔོན་དེ་གསུམ་གྱིས་རྒྱ་མཚོའི་གླིང་དུ་བསྒྲུབས་པས། སྟེང་གཟའ་དང་རྒྱུ་སྐར་གྱིས་ཐོག་སེར་ཕབ། འོག་ཀླུ་དང་ས་བདག་གིས་རྒྱ་མཚོ་ལུད་དུ་བཅུག བར་སྣང་གི་ལྷས་དུས་མ་ཡིན་པའི་ཆར་དང་རླུང་ནག་བཏང་བས། སློབ་དཔོན་རྣམས་ཐུགས་ཁྲོས་ཏེ། ཕུར་པ་གཅིག་ནམ་མཁའ་ལ་བསྒྲིལ་བས་གནམ་གྱི་གཟའ་སྐར་ཐམས་ཅད་ཐང་ལ་ལྷུང་།
ཕུར་པ་གཅིག་མཚོ་ལ་བཏབ་པས་མཚོ་བསྐམས་ཏེ། ཀླུ་ཕྲུག་རྣམས་ཚོས་ཏེ་ངུ་སྐད་དིར་གྱིས་སོང་། ཕུར་པ་གཅིག་བར་སྣང་ལ་བཏབ་པས་ལྷ་དང་གཟའ་ཐམས་ཅད་ཐང་ལ་ལྷུང་། དེར་རང་དབང་མེད་པར་སྲོག་གི་སྙིང་པོ་ཕུལ་ནས་བྲན་དུ་ཁས་བླངས་སོ། ། དེ་ལྟར་དངོས་གྲུབ་བརྙེས་པའི་རྟགས་དང་མཚན་མ་ངོ་མཚར་ཅན་དངོས་སུ་སྟོན་པ་མཛད་པས། མཐུ་སྟོབས་ནུས་པའི་མངའ་བདག་ཏུ་གྲགས་སོ། ། འོ་ན་རང་གི་མཐུ་སྟོབས་ནུས་པའི་རྟགས་དང་མཚན་མ་ངོ་མཚར་ཅན་དེ་ལྟ་བུ་སྟོན་པ་ནི་ལེགས་མོད་དེ། འོན་ཀྱང་སེམས་ཅན་ལ་གནོད་པ་བྱས་པས་ལྟུང་བར་མི་འགྱུར་རམ་ཞེ་ན། དེ་ནི་དེ་ལྟར་མ་ཡིན་ཏེ། རྒྱུ་སྙིང་རྗེ་ཆེན་པོས་ཀུན་ནས་བསླངས་ཏེ།
ཐབས་མངོན་སྤྱོད་ལས་ཀྱིས་བསྒྲལ་བའི་དམ་ཚིག་ནི། ཞེ་སྡང་གིས་བསད་ཅིང་ང་རྒྱལ་གྱིས་མནན་པ་ལྟ་བུ་མ་ཡིན་ཏེ། སྙིང་རྗེས་བསྒྲལ་བའི་དམ་ཚིག་ནི། ། བསད་ཅིང་མནན་པ་ཉིད་མིན་ཏེ། ། ཞེས་གསུངས་པའོ། ། བསྟན་པ་དང་སེམས་ཅན་ལ་འཚེ་བར་བྱེད་ཅིང་རྣལ་འབྱོར་པ་བྱང་ཆུབ་སྒྲུབ་པ་ལ་བར་དུ་གཅོད་པ་ལ་སོགས་པ་ཉམས་པ་བདུན་དང་ཞིང་བཅུ་ཚང་བའི་སྡིག་ཅན་མ་རུང་པ་དེ་དག ཐབས་མངོན་སྤྱོད་ཀྱི་ལས་ཀྱིས་ཚར་མ་བཅད་ན། གནས་སྐབས་བསྟན་པ་དང་སེམས་ཅན་ལ་འཚེ་བར་བྱེད་ཅིང་རྣལ་འབྱོར་པ་ཆོས་སྒྲུབ་པ་ལ་བར་དུ་གཅོད། མཐར་ཁོ་རང་ཡང་ལས་ཀྱིས་རྣམ་པར་སྨིན་པས་རྡོ་རྗེའི་དམྱལ་བར་སྐྱེ་ངེས་པ་ལ། ཀྱེ་མ།
མ་རིག་འཁྲུལ་པའི་སེམས་ཅན་རྒྱུ་འབྲས་མི་དགེ་བ་ཁོ་ན་ལ་ལོངས་སྤྱོད་པ་འདི་རྣམས་སྙིང་རྗེ་སྙམ་དུ་བཞག་ནས་མི་ཕན་པས། ངེས་པར་མངོན་སྤྱོད་ལས་ཀྱིས་ཚར་གཅད་པར་བྱའོ། ། སྙམ་ལ་བསྒྲལ་བའི་ལས་བྱ། གང་དུ་བསྒྲལ་ན་འདི་ནས་ཕ་རོལ་ཏུ་བསྒྲལ། ཕ་རོལ་ནས་མྱང་འདས་ཀྱི་སར་བསྒྲལ་ལོ། ། ཇི་ལྟར་བསྒྲལ་ན། ཕུང་པོ་རྡོ་རྗེ་བལྟམས་བྱས་ནས། ། རྣམ་པར་ཤེས་པ་རྡོ་རྗེར་བསྒོམ། ། ཞེས་གསུངས་པས། གཟས་པ་པོས་ཕུང་པོ་དང་ཁམས་དང་སྐྱེ་མཆེད་རྣམས་བརྗོད་བྲལ་སྐྱེ་མེད་རྡོ་རྗེའི་རང་བཞིན་དུ་བྱས་ལ།
ལས་ཉོན་གྱིས་བསྐྱེད་པའི་སྒྲིབ་གཉིས་བག་ཆགས་དང་བཅས་པ་རྣམས་སྟོང་ཉིད་ཡེ་ཤེས་ཀྱི་མེ་དང་མཚོན་ཆས་བསྲེགས་ཅིང་སྦྱངས་ཏེ། རྣམ་པར་ཤེས་པ་སྐྱེ་མེད་རྡོ་རྗེའི་རང་བཞིན་ཧཱུྃ་ཡིག་ཏུ་བྱས་ཏེ། དེ་ཉིད་རྡོ་རྗེ་གཞོན་ནུའི་སྲས་སུ་གནས་སྤར་བའོ། ། དེ་ལྟར་སློབ་དཔོན་རྣམ་གསུམ་དགོངས་པ་ཡང་དེ་འདྲ་བཞིན་ནོ། ། དེར་མ་ཟད་རང་རེ་རྗེས་འཇུག་རྣམས་ཀྱང་བདེན་པའི་ལས་བྱ་བའི་ཚེ་དགོངས་པ་འདི་ཤེས་པ་ཤིན་ཏུ་གལ་ཆེའོ། ། འདིར་སྨྲས་པ། ཨེ་མ་ངོ་མཚར་རྨད་བྱུང་གདམས་པའི་ཏོག ། སྡིག་ཅན་བཙན་ཐབས་འདྲེན་པའི་མན་ངག་འདི། ། རིག་འཛིན་བླ་མ་རྣམས་ཀྱི་དགོངས་པའི་མཐིལ། ། ཇི་བཞིན་རྟོགས་པ་འཇམ་དབྱངས་ཀུན་བསོད་ཀྱིས། །
གསུང་རབ་དྲི་མ་མེད་ལས་བདག་གིས་ཤེས། ། ཤེས་པ་དེ་ཉིད་སླར་ཡང་གསལ་བྱས་ནས། ། རྗེས་འཇུག་ལས་ཅན་དོན་དུ་འདིར་བྲིས་སོ། ། གང་ཞིག་རྟོགས་པས་རང་ཉིད་ཡོངས་བསྒྲལ་ནས། ། ཐུགས་རྗེས་གཞན་དག་བསྒྲལ་བར་འདོད་པ་རྣམས། ། གདམས་ངག་འདི་ཉིད་ཐུགས་ཀྱི་དཀྱིལ་དུ་ཞོག ། བར་སྐབས་ཀྱི་ཚིགས་སུ་བཅད་པའོ།། ༈ །།དེ་ལྟར་སློབ་དཔོན་སྤྲུལ་པའི་སྐུ་རྣམ་པ་གསུམ་གྱི་ནང་ནས་མཆོག་ཏུ་གྱུར་པ་རྒྱལ་དབང་པདྨ་འབྱུང་གནས་ཉིད། འཇམ་དཔལ་གྱི་སྤྲུལ་པ་ཆོས་རྒྱལ་ཁྲི་སྲོང་ལྡེའུ་བཙན་ཉིད་ཀྱི་ཐུགས་རྗེ་ལ་བརྟེན་ནས། བོད་ཡུལ་དུ་ཞལ་གཟིགས།
དེའི་ཚེ་ལྷ་འདྲེ་གདུག་པ་ཅན་ཐམས་ཅད་དམ་ལ་བཏགས་ཏེ་བྲན་དུ་བཀོལ་ནས། བསམ་ཡས་མ་བཞེངས་ལྷུན་གྱི་གྲུབ་ནས་རྒྱལ་པོའི་དགོངས་པ་མཐར་ཕྱིན་མཛད། གཞན་ཡང་བོད་ཡུལ་མཐའ་འཁོབ་མུན་པའི་གླིང་འདིར་དམ་པ་ཆོས་ཀྱི་སྒྲོན་མེ་ཆེན་པོ་སྤར་ཏེ་སྤྱིར་སངས་རྒྱས་ཀྱི་བསྟན་པ་དར་ཞིང་རྒྱས་པར་མཛད། བྱེ་བྲག་དུ་བསམ་ཡས་མཆིམས་ཕུ་བྲག་དམར་ཀེའུ་ཚང་དུ་སྒྲུབ་ཆེན་བཀའ་བརྒྱད་ཀྱི་དཀྱིལ་འཁོར་ཆེན་པོ་ཞལ་ཕྱེས་ནས་ལས་ཅན་རྒྱལ་པོ་རྗེ་འབངས་རྣམས་སྨིན་གྲོལ་གྱི་ལམ་ལ་བཀོད་དེ། གསང་སྔགས་འབྲས་བུའི་བསྟན་པ་དར་ཞིང་རྒྱས་པར་མཛད། དེར་མ་ཟད་བསྟན་པའི་རྩ་བ་དགེ་འདུན་གྱི་སྡེ་བཙུགས། ལུགས་ཟུང་གི་ཁྲིམས་བཅས། གཙུག་ལག་ཁང་དང་སྐུ་གསུང་ཐུགས་ཀྱི་རྟེན་མང་དུ་བཞེངས། བོད་ཡུལ་ས་རྡོ་རི་བྲག་ཐམས་ཅད་བྱིན་གྱིས་བརླབས། མ་འོངས་རྗེས་འཇུག་གི་དོན་དུ་གཏེར་ཁ་མང་དུ་སྦས།
མདོར་ན་མཁྱེན་བརྩེ་ནུས་གསུམ་གྱི་སྒོ་ནས་བོད་ཁམས་ཀྱི་སེམས་ཅན་ཐམས་ཅད་དུས་དེར་བདེ་བ་ལ་བཀོད་པ་མ་ཟད། དེང་སང་རང་རེ་རྣམས་ཀྱིས་བར་དུའང་རྒྱལ་ཁྲིམས་དང་བཅས་ཏེ་བདེ་བའི་རྣམ་པ་དང་། ཆོས་ཁྲིམས་དང་བཅས་ཏེ་དམ་པའི་ཆོས་རྣལ་མ་ཉམས་སུ་བླང་རྒྱུ་ཡོད་པ་འདི་དག་ཀྱང་ཨྱོན་ཉིད་ཀྱི་སྐུ་དྲིན་ཁོ་ན་མ་གཏོགས་པ་གཞན་མ་ཡིན་ནོ། ། དེ་ལྟ་བུའི་བཀའ་དྲིན་མཚུངས་མེད་དེ་ཉིད་ལ་ཟབ་རྒྱས་གདམས་པ་རྒྱ་མཚོ་ལྟར་ཟད་མི་ཤེས་པ་ལས། ཐུགས་དམ་གྱི་ཉིང་ཁུ་གདམས་པའི་ཏོག་རྡོ་རྗེ་ཕུར་པའི་དབང་ལུང་མན་ངག་དང་བཅས་པ་རྣམས། ཐུགས་སྲས་ཀྱི་མཆོག་ཏུ་གྱུར་པ་འཁོན་རིགས་ལོ་ཙཱ་བ་ཀླུའི་དབང་པོ་དང་། དེའི་མཆེད་གཅུང་སྟོན་རྡོ་རྗེ་རིན་ཆེན་གཉིས་ལ་གདམས་ཏེ། ཟབ་རྒྱས་ཆོས་ཀྱི་བདག་པོར་མངའ་གསོལ། དེ་ནས་འཁོན་ཆེན་ཀླུ་དབང་ཉིད་ཀྱིས་ལྷ་ས་ཡེར་པའི་བྲག་ཕུག་ཏུ། རྡོ་རྗེ་ཕུར་པའི་སྒྲུབ་པ་མཛད་པས་མཆོག་དང་ཐུན་མོང་གི་དངོས་གྲུབ་བརྙེས་ནས་གྲུབ་རྟགས་རྡོ་རྗེ་དྲིལ་བུ་ནམ་མཁའ་ལ་བཞག་པ་མ་ཟད་ས་བརྒྱད་ནོན་པའི་བྱང་ཆུབ་སེམས་དཔར་གྱུར་པ་ཡིན་ཏེ།
དེ་སྐད་དུ་ཡང་། རྒྱལ་དབང་པདྨ་ཉིད་ཀྱིས། བཱི་ཀ་མ་ལ་ཤྲཱིའི་གཙུག་ལག་ཁང་། ། སྤྲང་པོ་ཉི་མ་དངོས་གྲུབ་ཚེ་འཕོས་པ། ། འཁོན་པ་ཀླུ་ཡི་དབང་པོ་བྱ་བ་ཁྱོད། ། ལོ་ནི་བརྒྱད་ཅུ་གྱ་གཉིས་ཐུབ་པར་འགྱུར། ། ས་བརྒྱད་ནོན་པའི་བྱང་ཆུབ་སེམས་དཔའ་ཡིན། ། ཞེས་གསུངས་པའོ། ། འོ་ན་ས་བརྒྱད་པ་དེ་ལ་ཡོན་ཏན་ཇི་ལྟ་བུ་ཞིག་མངའ་ཞེ་ན། སྤྱིར་ས་ལམ་གྱི་དབང་དུ་བྱས་ན།
འཇིིག་རྟེན་ལས་འདས་པའི་སེམས་ཐོབ་པས་ས་དང་པོ་རབ་ཏུ་དགའ་བ། ཚུལ་ཁྲིམས་འཆལ་བའི་དྲི་མ་དང་བྲལ་བ་གཉིས་པ་དྲི་མ་མེད་པ། མཆོག་ཏུ་གསལ་བའི་ཤེས་རབ་ཐོབ་པས་གསུམ་པ་འོད་བྱེད་པ། བྱང་ཆུབ་ཀྱི་ཕྱོགས་དང་མཐུན་པའི་ཆོས་ཀྱི་འོད་འཕྲོས་པས་བཞི་པ་འོད་འཕྲོ་བ། བསམ་གཏན་དང་འགྲོ་དོན་མཛད་པ་གཉིས་འཛོམས་པས་རང་གི་རྒྱུད་སྦྱང་བར་དཀའ་བ་འཛད་པས་ལྔ་པ་སྦྱང་དཀའ་བ། མཚན་མ་མེད་པའི་ཏིང་ངེ་འཛིན་མངོན་དུ་གྱུར་པས་དྲུག་པ་མངོན་དུ་གྱུར་པ། མཚན་མ་ལས་རིང་དུ་སོང་བས་བདུན་པ་རིང་དུ་སོང་བ། ཏིང་ངེ་འཛིན་དེ་ལ་མཚན་མ་གང་གིས་ཀྱང་མི་གཡོ་བས་ན་ས་བརྒྱད་པ་མི་གཡོ་བ། གདུལ་བྱ་རྣམས་ལ་ཆོས་སྟོན་པའི་བློ་གྲོས་ཆེན་པོ་དང་ལྡན་པས་དགུ་པ་ལེགས་པའི་བློ་གྲོས། ཆོས་ཀྱི་ཆར་གྱིས་གདུལ་བྱའི་ལོ་ཏོག་སྨིན་པར་བྱེད་པ་ཡོན་ཏན་གྱི་སྤྲིན་ཆེན་པོ་དང་ལྡན་པས་ས་བཅུ་པ་ཆོས་ཀྱི་སྤྲིན་ཞེས་གསུངས་པའོ། །
དེ་ཡང་ས་བདུན་པ་མན་ཆད་མ་དག་ས་བདུན་དང་། བརྒྱད་པ་ཡན་ཆད་ལ་དག་པ་ས་གསུམ་ཞེས་འཇོག་པ་ཡིན་ལ། སྤྱིར་ཆོས་ལ་བཟོད་པ་ཐོབ་ནས་ངན་སོང་དུ་མི་ལྡོག ས་དང་པོ་ཐོབ་ནས་འཁོར་བ་ལ་ཕྱིར་མི་ལྡོག ས་བརྒྱད་པ་ནོན་ནས་ཐེག་དམན་དུ་ཕྱིར་མི་ལྡོག་སྟེ། དེ་ཕྱིན་ཆད་རྫོགས་པའི་བྱང་ཆུབ་ལས་ཕྱིར་མི་ལྡོག་གོ ། མ་དག་པ་ནི་འཇིག་རྟེན་པའི་དྲི་མ་རགས་པ་རྣམས་དག་ཟིན་ཀྱང་ཤེས་སྒྲིབ་ཀྱི་བག་ཆགས་ཕྲ་མོ་ཙམ་མ་དག་པས་མ་དག་པ། ཆེར་དག་པས་དག་པའོ། ། ས་དེ་དག་ལ་བཞུགས་པའི་བྱང་ཆུབ་སེམས་དཔའ་རྣམས་ཀྱི་ཡོན་ཏན་ནི། སྔར་མ་མཐོང་བའི་ཆོས་ཉིད་ལྷག་མཐོང་གི་ཡེ་ཤེས་མཐོང་བའི་མཐོང་ལམ་ས་དང་པོའོ། །
དེ་ཐོབ་མ་ཐག་དབང་པོ་ལྔ་གནས་གྱུར་ཏེ། སྐད་ཅིག་ལག་པ་བརྐྱངས་བསྐུམས་ཙམ་གྱི་རིང་ལ་སངས་རྒྱས་ཀྱི་ཞིང་བརྒྱ་བགྲོད། སངས་རྒྱས་བརྒྱ་ལས་ཆོས་ཉན། འཇིིག་རྟེན་གྱི་ཁམས་བརྒྱ་བསྐྱོད། སེམས་ཅན་བརྒྱ་སྨིན་གྲོལ་ལ་བཀོད། ལུས་ཀྱི་སྤྲུལ་པ་བརྒྱ་བསྟན། དེ་དག་རེ་རེ་ཡང་འཁོར་བརྒྱ་བརྒྱས་བསྐོར་བ་ལ་སོགས་པ་ཡོན་ཏན་བསམ་གྱིས་མི་ཁྱབ་པ་གསུངས་ཤིང་། ས་གཉིས་པ་ལ་ཡོན་ཏན་དེ་དག་སྟོང་དུ་བསྒྱུར། གསུམ་པ་ལ་ཁྲིར་བསྒྱུར་བ་ལ་སོགས་པས་བདུན་གྱི་བར་དུ་གོང་འཕེལ་དུ་བསྒྱུར་རོ། ། ས་བརྒྱད་པ་ལ་ཆོས་སྐུའི་ཡོན་ཏན་མ་ལུས་པ་རྫོགས།
དགུ་པ་ལ་ལོངས་སྤྱོད་རྫོགས་པའི་ཡོན་ཏན་མ་ལུས་པ་སྨིན། བཅུ་པ་སྤྲུལ་པའི་སྐུའི་ཞིང་མ་ལུས་པ་ཡོངས་སུ་སྦྱོང་བར་གསུངས་སོ། ། དེས་ན་ས་བརྒྱད་པ་དེའི་ཡོན་ཏན་ནི། དཔེ་མཚོན་དང་བྲལ་བས་དཔེ་མེད་ཅེས་གསུངས་ཏེ། རྡོ་རྗེ་སྙིང་པོ་རྒྱན་གྱི་རྒྱུད་ལས། བརྒྱད་པ་དཔེ་མེད་ཅེས་པ་སྟེ། ། དོན་ལ་དཔེ་དང་མཉམ་པ་མིན། ། ཞེས་གསུངས་པའོ། ། འདིར་སྨྲས་པ། སངས་རྒྱས་ས་ཡི་ཡོན་ཏན་དབྱེ་བ་རྣམས། །
རང་བཟོ་མ་ཡིན་མདོ་རྒྱུད་ལུང་ནས་གསུངས། ། ཀླུ་ཡི་དབང་པོས་ས་བརྒྱད་ཐོབ་པའང་། ། རང་བཟོ་མ་ཡིན་རྒྱལ་དབང་པདྨས་གསུངས། ། པད་འབྱུང་ཐུགས་ལ་འཁྲུལ་པ་མི་མངའ་བ། ། ཤེས་ལྡན་ཀུན་གྱིས་དགོངས་པར་མི་འགྱུར་རམ། ། དེ་སྐད་དུ་ཡང་ཉིད་ཀྱི་གསོལ་འདེབས་ལས། སྒྲིབ་པ་ཀུན་བསལ་ཁམས་གསུམ་ས་ལེར་མཁྱེན། ། དངོས་གྲུབ་མཆོག་བརྙེས་བདེ་ཆེན་མཆོག་གི་སྐུ། ། དེ་སྐད་གསུངས་པ་ངེས་དོན་ཚད་མ་ཡིན། ། ཚུལ་འདི་ལོག་ལྟའི་མུན་ནག་འཇོམས་ཕྱིར་དང་། །
དད་ལྡན་རྣམས་ལ་དྭང་བ་བསྐྱེད་ཕྱིར་བྲིས། ། བར་སྐབས་ཀྱི་ཚིགས་སུ་བཅད་པའོ།། ༈ །།གང་ལྟར་རྩ་བའི་ས་བཅད་གོང་དུ་སྨོས་པའི་ལས་ཅན་རྒྱལ་པོ་ཉིད་ནས་འཁོན་ཆེན་ཀླུ་དབང་གི་བར་དུ་བྱོན་པ་ལ། རིག་འཛིན་རིག་པའི་བརྒྱུད་པ་ཞེས་གསུངས་ཤིང་། དེ་གང་ཞེ་ན། སློབ་དཔོན་གྱི་བརྡ་ཙམ་གྱིས་བསྟན་པ། སློབ་མའི་རིགས་པས་མཁྱེན་པ་ལ་རིག་འཛིན་རིག་པའི་བརྒྱུད་པ་ཞེས་འཇོག་པ་ཡིན། དེ་ནས་གཅུང་སྟོན་རྡོ་རྗེ་རིན་ཆེན་ནས་བཟུང་། བདག་གི་དྲིན་ཅན་རྩ་བའི་བླ་མ་དམ་པ་ངེས་པའི་དོན་དུ་ཁྱབ་བདག་འཁོར་ལོའི་མགོན་པོ་བཅོམ་ལྡན་འདས་རྡོ་རྗེ་གཞོན་ནུ་ཉིད་དང་ཞལ་ཅུང་ཟད་ཙམ་ཡང་མི་གཉིས་ཀྱང་། དྲང་དོན་གཟུགས་སྐུའི་བཀོད་པ་འཁོན་གྱི་རིགས་ལས་ངུར་སྨྲིག་རྒྱལ་མཚན་འཛིན་པའི་སྐུར་བཞེངས་ཏེ།
བདག་ཅག་ལ་སོགས་པའི་ལྷར་བཅས་ཀྱི་འགྲོ་བ་ཐམས་ཅད་ཀྱི་སྐྱབས་མགོན་མཚུངས་ཟླ་མ་མཆིས་པ་འཇིགས་མེད་དཔའ་བོ་ངག་དབང་རྡོ་རྗེ་རིན་ཆེན་ཉིད་དང་། འཇམ་པའི་དབྱངས་ཀྱི་ཁྲི་སྐྱོང་ཐེག་ཆེན་ཆོས་ཀྱི་ཆར་འབེབས་ངག་དབང་བཀྲ་ཤིས་རིན་ཆེན་ཉིད་དེ། འཇམ་དབྱངས་སྐུ་མཆེད་རྣམ་པ་གཉིས་ཀྱིས་དབུར་མཛད་པའི་མཁས་ཤིང་གྲུབ་པའི་སྐྱེས་ཆེན་དུ་མའི་རིགས་ཀྱི་ཁྱབ་བདག་དབུ་སྐྲ་མཐོན་མཐིང་མཛེས་པའི་ཅོད་པན་གྱི་ཚུལ་དུ་མཛད། གཞན་ཡང་མཐའ་ཡས་པའི་འགྲོ་བ་རྣམས་སྨིན་གྲོལ་གྱི་ལམ་ལ་བཀོད། སྒྱུ་འཕྲུལ་གྱི་བཀོད་པ་འབྲས་མུ་ཏིག་ཏུ་བསྒྱུར་བ་སོགས། ངོ་མཚར་རྨད་བྱུང་གི་མཛད་པ་དུ་མའི་སྒོ་ནས་བསྟན་འགྲོའི་དོན་རླབས་པོ་ཆེ་མཛད་ཟིན་ནས། མཐར་ས་ཆེན་པོ་འདི་རྣམ་པ་དྲུག་ཏུ་གཡོ་བ་དང་། ལྷའི་མེ་ཏོག་གི་ཆར་དང་རོལ་མོའི་སྒྲ་དངོས་སུ་སྒྲོགས་པ་ལ་སོགས་པ་ངོ་མཚར་བའི་ལྟས་དུ་མ་དང་བཅས་ཏེ། གཟུགས་ཀྱི་སྐུ་ཆོས་ཀྱི་དབྱིངས་སུ་བསྡུ་བར་མཛད་པ། དོན་གྱི་སླད་དུ་མཚན་ནས་བརྗོད་ན།
ཤྲཱི་ས་སྐྱ་པ་ཆེན་པོ་འཇིགས་བྲལ་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་རྒྱལ་མཚན་འཇམ་དཔལ་བདེ་ལེགས་རྒྱལ་མཚོ་རིན་ཆེན་ཚུལ་ཁྲིམས་དབང་ཕྱུག་ཞེས་མཚན་སྙན་སུ་ཞིག་གི་སྒྲ་འཛིན་གྱི་བུ་གར་ལྷུང་བའི་མོད་ལ་དད་པའི་བ་སྤུ་དབང་མེད་དུ་གཡོ་ཞིང་། གསོལ་བ་བཏབ་ན་བྱིན་རླབས་བདུད་རྩིའི་ཟེགས་མ་སྙིང་ལ་འཇུག་ངེས་པའི་སྐྱེས་ཆེན་དམ་པ་དེ་ཉིད་ཀྱི་བར་དུ། བརྒྱུད་པའི་བླ་མ་གྲུབ་པ་བརྙེས་པའི་སྐྱེས་ཆེན་ཤ་སྟག་ཏུ་བྱོན་པ་རྣམས་ནི་གང་ཟག་སྙན་ཁུང་གི་བརྒྱུད་པ་ཡིན་ལ། འོ་ན་གང་ཟག་སྙན་ཁུང་གི་བརྒྱུད་པ་ཞེས་པ་གང་ཞེ་ན། གདམས་ངག་བྱིན་རླབས་ཀྱི་ཞལ་རླངས་ཐུལ་ལེ་བ། སློབ་དཔོན་གྱི་ཞལ་ནས་སློབ་མའི་སྙན་དུ་བརྒྱུད་པ་ལ་གང་ཟག་སྙན་ཁུང་གི་བརྒྱུད་པ་ཞེས་འཇོག་པ་ཡིན་ལ། འོ་ན་བརྒྱུད་པ་གསུམ་པོ་འདི་ལ་མཆོག་དམན་གྱི་རྣམ་པ་ཇི་ལྟ་བུ་ཞིག་ཡོད་ཞེ་ན། ཀུན་རྫོབ་ཏུ་མཆོག་དམན་གྱི་རྣམ་པ་ཙམ་སྣང་ཡང་། དོན་དམ་པར་ཆོས་ཀྱི་སྐུ་ཀུན་ཏུ་བཟང་པོ་ཉིད་ཀྱི་ཐུགས་ལས་སྤྲུལ་ཞིང་ཐུགས་ཀྱི་སྲས་ཁོ་ནར་ཡིན་ཏེ། ས་ལོས་མཛད་པའི་ལམ་རིམ་སྨོན་ལམ་ལས།
དངོས་དང་བརྒྱུད་པའི་རྡོ་རྗེ་སློབ་དཔོན་རྣམས། ། ཡེ་ནས་ལྷུན་གྲུབ་ཆོས་སྐུ་མངོན་གྱུར་ཀྱང་། ། སྣ་ཚོགས་གཟུགས་སྐུའི་སྒྱུ་མའི་རྣམ་རོལ་གྱི། ། འཕྲིན་ལས་རྒྱུན་མི་ཆད་ལ་ཕྱག་འཚལ་ལོ། ། ཞེས་གསུངས་སོ། ། དེ་ལྟར་བརྒྱུད་པ་གསུམ་ལྡན་གྱི་ཟབ་ཆོས་རྡོ་རྗེ་ཕུར་པའི་གདམས་ངག་འདི་ནི་གཞན་ལས་ཁྱད་པར་འཕགས་པ་ཡིན་ཏེ། འདིར་གངས་ཅན་བསྟན་པའི་མངའ་བདག་རྗེ་བཙུན་ས་སྐྱ་པའི་ཡབ་ཆོས་དྲི་མ་མེད་པ་ཐུགས་དམ་གྱི་ཉིང་ཁུ་གདམས་པའི་ཏོག་ཏུ་གསུངས་ཤིང་། འདི་དང་པོའི་སངས་རྒྱས་ཀྱིས་གསུངས་པ་ནས་ད་ལྟའི་བར་དུ་རིག་འཛིན་རྣལ་འབྱོར་དབང་ཕྱུག་གྲུབ་ཐོབ་རྒྱུན་མི་ཆད་པ་གཤེགས་པའི་ཤུལ་ལམ་ཡིན་ཞིང་། རྗེས་འཇུག་རྣམས་ཀྱང་ལམ་འདི་ལ་ཞུགས་ན་མྱུར་དུ་འཚང་རྒྱ་བར་འགྱུར་ཏེ། འདི་དབང་གི་ཆུ་བོ་མ་ནུབ་གདམས་ངག་གི་སརྒ་མ་ལོག་བརྒྱུད་པ་མིའི་བར་དུ་ཁྱི་མ་ཤོར་བ་ས་སྟེང་ན་རྩོད་པ་ཐམས་ཅད་དང་བྲལ་བའི་ལམ་ཟབ་མོའོ། །
ལམ་འདི་ལ་བརྟེན་ནས་མྱུར་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འདོད་པ་རྣམས་ཀྱིས། ཆུ་བོ་བཞི་འདུས་ཀྱི་སྒོ་ནས་གདམས་པ་ཉམས་སུ་ལེན་དགོས་ཤིང་། ཆུ་བོ་བཞི་ནི་སྨིན་བྱེད་དབང་གི་ཆུ་བོ་སྐུར་བྱེད་ངོ་སྤྲོད་དང་བཅས་པ། དཀྱུས་བཤད་གཞུང་གི་ཆུ་བོ་འགྲེལ་ཊཱིཀ་སྟོང་ཐུན་དང་བཅས་པ། གདམས་པ་ཉམས་ལེན་གྱིས་ཆུ་བོ་ལག་ལེན་མངོན་རྟོགས་དང་བཅས་པ། མན་ངག་གནད་ཀྱི་ཆུ་བོ་དྲིས་ལན་གེགས་སེལ་དང་བཅས་པ་རྣམས་ཡིན་པར་གསུངས་ཤིང་། དེ་ཡང་དང་པོ་སྨིན་བྱེད་དབང་གི་ཆུ་བོ་ནི། སློབ་དཔོན་མཚན་ཉིད་དང་ལྡན་པ་ཞིག་གིས་དཀྱིལ་འཁོར་མཚན་ཉིད་དང་ལྡན་པ་ཞིག་ཏུ་མཚན་ཉིད་དང་ལྡན་པའི་སློབ་མ་ཡོངས་སུ་སྨིན་པར་བྱེད་པ་ཞིག་ལ་གསུངས་ཤིང་། དེ་ཡང་སློབ་དཔོན་གྱི་མཚན་ཉིད་ནི། དཀྱིལ་ཆོག་ལམ་རིམ་རྩ་འགྲེལ་ལས།
བློ་ཡང་རྒྱུད་ལ་གོམས་པ་དང་། ། ཏིང་འཛིན་ལས་སུ་རུང་བ་དང་། ། ཕྱི་ནང་སྡེ་སྣོད་ཐམས་ཅད་ལ། ། སོམ་ཉིད་མེད་ཅིང་ཐེ་ཚོམ་མེད། ། གསང་བ་སྦས་པའི་མཆོག་རྣམས་ནི། ། སྣོད་དམན་རྣམས་ལ་མི་སྤེལ་ཞིང་། ། ཟབ་མོའི་དབང་ཆོག་ཐོབ་པ་སྟེ། ། ཞེས་གསུངས་པ་ལ་སོགས་པ་སློབ་དཔོན་གྱི་ཡོན་ཏན་ཐམས་ཅད་དང་ལྡན་པ་རྙེད་ན་རབ། དེ་ལྟར་མིན་ཡང་ཡོོན་ཏན་ཆེར་མཐོ་ན། ། སྐྱོན་ཅུང་ཟད་ཙམ་འདྲེས་ཀྱང་བླ་མར་རུང་བར་གསུངས་ཏེ།
དོན་དམ་བསྙེན་པ་ལ། རྩོད་ལྡན་དབང་གི་བླ་མ་སྐྱོན་དང་ཡོན་ཏན་འགྲོགས། ། རྣམ་པ་ཀུན་ཏུ་སྡིག་དང་བྲལ་བ་ཡོད་མ་ཡིན། ། གང་གིས་ཡོན་ཏན་ལྷག་པར་ཡང་ནི་ལེགས་སྤྱོད་ན། ། བུ་རྣམས་ཀྱི་ནི་བསྟེན་པར་བྱ་བ་འོས་པ་ཉིད། ། ཞེས་གསུངས་པའོ། ། འོ་ན་སྐྱོན་དང་འདྲེས་ན་གོང་དུ་སྨོས་པའི་རྡོ་རྗེ་སློབ་དཔོན་རྣམས་དང་ཚུལ་མཚུངས་པ་མ་ཡིན་ནོ་ཞེ་ན། དེ་ནི་དེ་ལྟར་མ་ཡིན་ཏེ། གདུལ་བྱ་མ་དག་པའི་འགྲོ་བ་རྣམས་ཀྱི་བསམ་པ་དང་མཐུན་པ་འདུལ་བྱེད་ཀྱི་མཛད་པ་མ་དག་པའི་ཚུལ་གྱིས་འདུལ་བའང་གསུངས་ཏེ། ཕུར་པ་རྩ་རྒྱུད་མ་ལས།
གདུལ་བྱ་མ་དག་འགྲོ་རྣམས་ལ། ། ཐུགས་རྗེ་ཐབས་ཀྱི་རྣམ་འཕྲུལ་ལས། ། རྒྱན་དང་བཀོད་པས་རབ་མཛེས་པ། ། འགྲོ་བའི་དོན་དུ་རབ་སྤྲུལ་ནས། ། བློ་དང་མཐུན་པའི་སྟོན་པ་ཡིས། ། སྤྲུལ་སྐུའི་མཛད་པ་བསམ་མི་ཁྱབ། ། ཞེས་པ་ལྟར། གདུལ་བྱ་མ་དག་པས་བསམ་པ་མ་དག་པ། བསམ་པ་མ་དག་པས་བསམ་པ་ལྟར་མཛད་པས་མཛད་པ་མ་དག་པའི་ཚུལ་ལྟར་སྣང་ཡང་དོན་ལ་སྐྱོན་གྱིས་གོས་པ་མེད་དེ། དེ་སྐད་དུ་ཡང་།
འཇིག་རྟེན་ཁམས་ན་བཞུགས་ཤིང་སྤྱོད་སྤྱོད་ཀྱང་། ། ཆགས་པས་མ་གོས་པདྨ་ལྟར་དག་པ། ། འདོད་ཆགས་དག་པའི་བདག་ཉིད་ཁྱོད་ལ་བསྟོད། ། ཞེས་གསུངས་པས་ཤེས་པར་བྱའོ། ། འོན་ཀྱང་དབང་བསྐུར་བ་ཐོབ་ཅིང་ཆོ་ག་མ་འཁྲུལ་བའི་སྒོ་ནས་སྙིང་རྗེས་སློབ་མ་འཛིན་པ་ཞིག་ནི་ངེས་པར་དགོས་སོ། ། སློབ་མའི་མཚན་ཉིད་ཀྱང་རྩ་འགྲེལ་ལས། རྐྱེན་ཐུབ་མི་ལྡོག་དམ་ཚིག་ཅན། ། ཤེས་རབ་རྣམ་གསུམ་བསྒོམ་ནས་སྦྱངས། ། མན་ངག་ལུང་ལ་རྟག་དགའ་ཞིང་། ། དེས་ཤིང་འཇམ་ལ་སྙན་པར་སྨྲ། །
ཐབས་དང་ཤེས་རབ་ཟབ་མོའི་དོན། ། གཉིས་མེད་དོན་ལ་མི་སྐྲག་ཅིང་། ། སློབ་དཔོན་དག་ལ་གུས་བྱེད་པ། ། དཀྱིལ་འཁོར་བྲི་བའི་ལས་ལ་མཁས། ། ཞེས་གསུངས་པ་ལྟར་གྱི་མཚན་ཉིད་ཐམས་ཅད་དང་ལྡན་པ་ནི་རབ། དེ་མིན་ཡང་དད་མོས་དང་ཤེས་རབ་ཆེ་བ་བརྩོན་འགྲུས་ཆེ་བ། གསང་སྔགས་ཀྱི་དམ་ཚིག་སྲོག་ལྟར་འཛིན་པའི་སྒོ་ནས་བླ་མ་ལ་གུས་པ་ཞིག་ནི་ངེས་པར་དགོས་སོ། ། གཉིས་པ་དཀྱུས་བཤད་གཞུང་གི་ཆུ་བོ་ནི། དཀྱུས་སུ་བཤད་པ་རྒྱུད་ཀྱི་ཚིག་དོན་རྣམས་འགྲེལ་པ་དང་ཊཱིཀྐ་སྟོང་ཐུན་ལ་སོགས་པ་ཉན་བཤད་ཀྱི་སྒོ་ནས་གཏན་ལ་ཕབ་སྟེ་ཁོང་དུ་ཆུད་པར་བྱེད་པའོ། ། གསུམ་པ་གདམས་པ་ཉམས་ལེན་གྱི་ཆུ་བོ་ནི།
འཁྲུལ་ཟད་བླ་མ་གོང་མའི་ཕྱག་ལེན་ལ་རང་བཟོའི་སྐྱོན་སྤངས་ཏེ་མངོན་རྟོགས་རྒྱས་འབྲིང་བསྡུས་གསུམ་ཅི་རིགས་པ་ཉམས་སུ་ལེན་པའོ། ། བཞི་པ་མན་ངག་གནད་ཀྱི་ཆུ་བོ་ནི། དོགས་པའི་གནས་ཐམས་ཅད་བླ་མ་ལ་དྲིས་ཏེ། བླ་མས་གེགས་མ་ལུས་པ་བསལ་བའོ། ། དེ་ཡང་དང་པོ་སྨིན་བྱེད་དབང་གི་ཆུ་བོ་སྔོན་དུ་སོང་ནས། གདམས་པ་ཉམས་སུ་ལེན་དགོས་ཏེ། དབང་མ་ཐོབ་ན་འབད་པ་ཇི་ལྟར་ཆེ་ཡང་། གསང་སྔགས་བསྒོམ་པ་ལ་འབྲས་བུ་མི་འབྱུང་སྟེ། དཔེར་ན་བྱེ་མ་བཙིར་བས་མར་ཁུ་མི་འབྱུང་བ་ལྟར། ཕྱག་རྒྱ་ཆེན་པོ་ཐིག་ལེའི་རྒྱུད་ལས།
དབང་མེད་པ་ལ་དངོས་གྲུབ་མེད། ། བྱེ་མ་བཙིར་བས་མར་མེད་ལྟར། ། ཞེས་གསུངས་པ་དང་། གལ་ཏེ་རྒྱུད་ཀྱ་ིལུང་ཙམ་ཐོབ་པའི་ང་རྒྱལ་གྱིས། གསང་སྔགས་འཆད་པ་དང་ཉམས་སུ་བླངས་པ་སོགས་བྱས་པས། ཚེ་འདིར་ཚེ་ཅུང་ཟད་རིང་བ་དང་ལོངས་སྤྱོད་ཅུང་ཟད་འཕེལ་བ་དང་། རྐྱེན་ཕྲ་མོ་ཙམ་བཟློག་པ་ལ་སོགས་པ་ཐུན་མོང་གི་དངོས་གྲུབ་ཕྲན་བུ་ཙམ་ཐོབ་པ་སྲིད་ཀྱང་། ཤི་མ་ཐག་སེམས་ཅན་དམྱལ་བ་ཆེན་པོར་སྐྱེ་བར་གསུངས་ཏེ། ཡང་ཐིག་རྒྱུད་ལས། གང་ཞིག་རྒྱུད་ལུང་ང་རྒྱལ་གྱིས། །
དབང་བསྐུར་མེད་པ་འཆད་བྱེད་པ། ། སློབ་དཔོན་སློབ་མ་ཤི་མ་ཐག ། དངོས་གྲུབ་ཐོབ་ཀྱང་དམྱལ་བར་སྐྱེ། ། ཞེས་སོ། ། དེས་ན་འབད་པས་ངེས་པར་དབང་ཞུ་དགོས་ཏེ། དེ་བས་འབད་པ་ཐམས་ཅད་ཀྱིས། ། བླ་མ་ལས་ནི་དབང་ནོད་ཞུ། ། ཞེས་གསུངས་སོ། ། འོ་ན་དབང་ཐོབ་པའི་ཕན་ཡོན་གང་ཞེ་ན། གང་ཟག་དབང་པོ་རབ་དབང་བསྐུར་བ་ཙམ་གྱིས་མ་རིག་པའི་འཆིང་བ་ལས་གྲོལ་བར་གསུངས་ཏེ།
འཇམ་མགོན་ས་སྐྱ་པཎ་ཆེན་གྱིས། དེས་ན་གང་ཟག་དབང་པོ་རབ། ། དབང་བསྐུར་ཉིད་ཀྱིས་གྲོལ་བར་གསུངས། ། དབང་གིས་གྲོལ་བར་མ་ནུས་པའི། ། གང་ཟག་གཞན་ལ་བསྒོམ་དགོས་སོ། ། ཞེས་གསུངས་པ་ལྟར། རབ་དབང་གིས་གྲོལ་ཞིང་མ་གྲོལ་བ་རྣམས་ཀྱིས་ཚུལ་བཞིན་དུ་བསྒོམས་པས། ཚེ་འདིའམ་བར་དོའམ་ཐ་ན་སྐྱེ་བ་བཅུ་དྲུག་ཚུན་ཆད་དུ་ངེས་པར་གྲོལ་བར་གསུངས་ཏེ། ཚུལ་ཇི་ལྟ་བུས་ཞེ་ན། དབང་མཚན་ཉིད་དང་ལྡན་པ་ཐོབ་ཕྱིན་ཆད་དམ་ཚིག་མ་ཉམས་པ་བྱིན་རླབས་ཚུལ་བཞིན་དུ་བསྟེན་ན།
སྐྱེ་བ་དེ་ནས་སྐྱེ་བ་ངན་པ་གཞན་གྱིས་བར་མ་ཆོད་པ་སྐྱེ་བ་བཟང་པོ་དབང་གི་སྣོད་རུང་དབང་ཐོབ་པའི་སྐལ་བ་ཅན་དུ་བྱས་ནས། སྐྱེ་བ་བདུན་པའི་ཐོག་ཏུ་མ་བསྒོམས་པ་འགྲུབ་པར་གསུངས་ཤིང་། དེ་སྐད་དུ་ཡང་། གསང་བ་སྤྱི་རྒྱུད་ལས། དབང་བསྐུར་ཡང་དག་སྦྱིན་ལྡན་པ། ། སྐྱེ་ཞིང་སྐྱེ་བར་དབང་བསྐུར་འགྱུར། ། དེ་ཡི་སྐྱེ་བ་བདུན་དུ་ནི། ། མ་བསྒོམས་པ་ལ་དངོས་གྲུབ་ཐོབ། ། ཅེས་གསུངས་པའོ། ། གལ་ཏེ་སྒོམ་སྒྲུབ་ལ་བརྩོན་པ་མ་བྱས་ཀྱང་རྩ་ལྟུང་གིས་མ་གོས་ན་སྐྱེ་བ་བཅུ་དྲུག་གི་མཐར་འགྲུབ་པའང་གསུངས་ཏེ།
རྒྱུད་ལས། གལ་ཏེ་ལྟུང་བ་མེད་གྱུར་ན། ། སྐྱེ་བ་བཅུ་དྲུག་དག་ན་འགྲུབ། ། ཅེས་གསུངས་པའོ། ། དེ་ལྟར་མཐར་ཐུག་གི་འབྲས་བུ་དང་། གནས་སྐབས་སུ་ཡང་། རྒྱུད་འགྱུར་ཉོན་མོངས་ཇེ་ཆུང་འགྲོ༔ སྙིང་རྗེ་ཕན་སེམས་དག་སྣང་ཆེ༔ བཙན་པས་འཇིགས་བརྒྱད་ཉེ་མི་ནུས༔ ལྷ་སྲིན་སྡེ་བརྒྱད་བྲན་དུ་འཁོལ༔
གྲགས་པས་རྒྱལ་ཁམས་ཡོངས་སུ་ཁྱབ༔ མི་ཡི་བུ་རྣམས་མངོན་པར་བསྟོད༔ ནུས་པས་རྡོ་རྗེའི་བྲག་ཀྱང་འཇིག༔ འཇིག་རྟེན་བགེགས་ལ་སྨོས་ཅི་དགོས༔ གནོད་པ་གང་གིས་མི་ཚུགས་པ༔ འབྱུང་པོའི་ཚོགས་རྣམས་རྒྱང་དུ་བྲོས༔ མ་དང་མཁའ་འགྲོ་སྤྲིན་ལྟར་འདུ༔ འགྲོ་དོན་མ་བྱས་རང་ཤུགས་འབྱུང་༔ མཐུན་རྐྱེན་སྣང་སྲིད་ལྷ་འདྲེས་སྦྱོར༔ འཚོ་བའི་སྡུག་བསྔལ་བྱ་མི་དགོས༔
ཅེས་རྒྱལ་དབང་པདྨས་གསུངས་སོ། ། འདིར་སྨྲས་པ། གང་ཞིག་མཚན་ཉིད་ལྡན་པས་དབང་བསྐུར་གྱི། ། ཕན་ཡོན་ཚུལ་འདི་རྫོགས་པའི་སངས་རྒྱས་དང་། ། རྩོད་བྲལ་རྒྱ་བོད་མཁས་པ་ཀུན་གྱིས་བཞེད། ། དེ་ལས་ཟབ་དང་མྱུར་བའི་ལམ་མེད་པས། ། སུ་ཞིག་སྲིད་པའི་སྡུག་བསྔལ་བཙོན་ར་ལས། ། མྱུར་དུ་ཐར་ནས་ཀུན་མཁྱེན་འདོད་པ་རྣམས། ། དབང་ལ་མི་མོས་སེམས་ལྡན་མིན་ནམ་ཅི། ། བླ་མ་གུས་བསྟེན་དབང་ལ་འབད་པར་རིགས། །
བར་སྐབས་ཀྱི་ཚིགས་སུ་བཅད་པའོ།། ༈ །།དེ་ལྟར་གནས་སྐབས་དང་མཐར་ཐུག་གི་ཕན་ཡོན་བསམ་གྱི་མི་ཁྱབ་པའི་དབང་བཞི་ལེགས་པར་ཐོབ་ནས་མྱུར་དུ་དཔལ་ཆེན་ཧེ་རུ་ཀའི་གོ་འཕང་ཐོབ་པར་འདོད་པ་རྣམས་ཀྱིས། གདམས་པ་ཉམས་ལེན་གྱི་ཆུ་བོ་ལག་ལེན་མངོན་རྟོགས་དང་བཅས་པ་རྣམས་དགོས་པ་ལས། དེ་ལ་དང་པོ་གྲངས་དང་དུས་ཀྱི་བསྙེན་པ་བྱ་དགོས་པས། དེ་ཡང་བསྙེན་སོང་གི་མིང་ཙམ་ལ་སྨོན་པ་ནི་རང་གིས་རང་ཉིད་བསླུ་བ་ཡིན་པས་བསམ་པ་དེ་འདྲ་རིང་དུ་སྤངས་ནས། ཐོག་མར་རྒྱུད་འདེབས་དཔལ་ལྡན་བརྟན་གཡོ་མ་དང་། མངོན་རྟོགས་བདུད་རྩིའི་འོད་ཅན། གཏོར་བསྔོས་ཆེན་མོ་རྣམས་མགྲིན་པར་བླངས་ཏེ་བརྗོད་པ་ལ་ཐོགས་པ་མེད་པར་བྱས། དེ་ནས་རྩ་བ་དང་བཤད་པའི་རྒྱུད་རྣམས་དང་། ཨྱོན་ཆེན་པོའི་གཟུང་མ་མཁར་ཆེན་བཟའ་མཚོ་རྒྱལ་ལ་གདམས་པའི་རྡོ་རྗེ་དོན་གསལ་རྣམ་དག
འཇམ་དབྱངས་ཀུན་བསོད་ཀྱིས་མཛད་པའི་ཕུར་པའི་རྣམ་བཤད་འཕྲིན་ལས་ཀྱི་པདྨོ་རབ་ཏུ་རྒྱས་པའི་ཉིན་བྱེད་དང་། གཞན་ཡང་ཕུར་པའི་གཞུང་ལུགས་ལ་མཁས་པའི་བླ་མ་དམ་པ་མཚན་ལྡན་རྣམས་ཀྱིས་མཛད་པའི་ལེགས་བཤད་མཐའ་དག་ལ་ལྟ་ནུས་ཤིང་། དེ་དག་གི་དགོངས་པ་མ་འཁྲུལ་བ་རྟོགས་ན་རབ་དང་། དེ་ཙམ་མ་ནུས་ན་ཁོ་བོས་བྱས་པའི་བདུད་རྩི་སྙིང་ཐིག་འདི་ཉིད་ལ་ནན་ཏན་དུ་ལྟ་ཞིང་། ཚིག་དོན་ཁོང་དུ་ཆུད་པར་བྱ་བ་ནི་ཤིན་ཏུ་གལ་ཆེའོ། ། དེ་ནས་ལག་ཏུ་བླང་བའི་རིམ་པ་བཤད་པ་ནི། ཕུར་པ་རྒྱུད་ལྟར་བཤད་པ། ལུང་ལྟར་བཤད་པ། མན་ངག་ལྟར་བཤད་པ་ལ་སོགས་པ་བཤད་ལུགས་མང་དུ་ཡོད་ཀྱང་། འདིར་རྒྱུད་ཀྱི་ཆིངས་དྲུག་གམ་ཁོག་དོན་དྲུག་ལ་མན་ངག་གིས་བརྒྱན་ཏེ་བཤད་པར་བྱ་སྟེ།
དེ་ཡང་ཁོག་དོན་དྲུག་ནི་ཕུན་སུམ་ཚོགས་པ་རྣམ་པ་ལྔས་སྒྲུབ་པ་ལས་ཀྱི་གཞི་བཟུང་བ་དང་། དཀྱིལ་འཁོར་གསུམ་སྔོན་དུ་འགྲོ་བ་དང་བཅས་ཏེ་དོན་གྱི་ཁོག་ཕུབ་པ་དང་། ཁམས་གསུམ་ནས་སྲོག་ལ་དབང་བསྐུར་ཞིང་སྲོག་ཡེ་ཤེས་སེམས་དཔའ་སྲོག་ལ་དབང་བསྐུར་བ་དང་། ཡེ་ཤེས་ཀྱི་དཀྱིལ་འཁོར་སྤྱན་དྲངས་མཆོད་ཅིང་བསྙེན་པས་དངོས་གྲུབ་ཀྱི་བཅུད་བླང་བ་དང་། གབ་པའི་སྔགས་དྲུག་དང་ཚེ་ལུང་ཁྲུས་ལུང་གི་ཁ་བསྐངས་ཏེ་གདབ་པའི་ལས་བྱ་བ་དང་། མནན་སྲེག་འཕང་གསུམ་གྱིས་ལས་ཀྱི་མཇུག་བསྡུ་བ་སྟེ་དྲུག་གོ ། དེ་དྲུག་གི་དང་པོ་ཕུན་སུམ་ཚོགས་པ་རྣམ་པ་ལྔ་ནི། གནས་ཕུན་སུམ་ཚོགས་པ། བདག་ཉིད་ཕུན་སུམ་ཚོགས་པ། འཁོར་ཕུན་སུམ་ཚོགས་པ།
རྫས་ཕུན་སུམ་ཚོགས་པ། དུས་ཕུན་སུམ་ཚོགས་པ་དང་ལྔའོ། ། དེ་རྣམས་དང་ལྡན་ན་ལས་གང་འདོད་འགྲུབ་པར་གསུངས་ཏེ། ཀཱི་ལ་ཡ་མེ་ལྕེ་ཕྲེང་བའི་རྒྱུད་ལས། གནས་དང་བདག་ཉིད་འཁོར་རྫས་དུས། ། ཕུན་སུམ་ཚོགས་པ་ལྔ་ལྡན་ན། ། ལས་རྣམས་གང་འདོད་འགྲུབ་པར་འགྱུར། ། ཞེས་གསུངས་པའོ། ། དང་པོ་གནས་ཕུན་སུམ་ཚོགས་པ་ནི། རྒྱུད་སྡེ་སྤྱི་དང་བྱེ་བྲག་རྡོ་རྗེ་ཕུར་པའི་རྒྱུད་ནས་བཤད་པའི་གཞུང་ལྡན་གྱི་གནས་དང་།
འདྲེ་སྲིན་གདུག་པ་ཅན་རྒྱུ་བ་ལ་སོགས་པ་བཀྲ་མི་ཤིས་པའི་གནས་མ་ཡིན་པ་སྔར་རྣམ་དཀར་གྱི་ལས་བརྩམས་ཚད་གེགས་མེད་མཐར་ཕྱིན་གྲུབ་པ་བཀྲ་ཤིས་པའི་གནས་དང་། བྱ་རྒོད་ཕུང་པོའི་རི། རྡོ་རྗེ་གདན་ལ་སོགས་པ་སངས་རྒྱས་ཀྱིས་ཞབས་ཀྱིས་བཅགས་པའི་གནས། གདན་ས་ཆེན་པོ་དཔལ་ལྡན་ས་སྐྱ་ལ་སོགས་པ་བླ་མ་གོང་མ་གྲུབ་པ་བརྙེས་པའི་སྐྱེས་ཆེན་རྣམས་ཀྱི་སྒྲུབ་པ་མཛད་པའི་གནས་ལ་སོགས་པ། བྱིན་ཅན་གྱི་གནས་དང་། བྲག་རི་དང་ལྗོན་ཤིང་ཆུ་བོ་ཡིད་དུ་འོང་བ་ལ་སོགས་པ་འཛོམས་པ། ཡིད་དུ་འོང་བའི་གནས་ཏེ། དེ་བཞི་ནི་གནས་ཀྱི་དམ་པར་གསུངས་ཏེ། ཕུར་པ་མྱང་འདས་ཀྱི་རྒྱུད་ལས། གནས་ཀྱི་དམ་པ་བསྟན་པ་ལ། །
གཞུང་ལྡན་བཀྲ་ཤིས་བྱིན་ཆེན་དང་། ། ཉམས་དགའ་བ་ཡི་གནས་དང་བཞི། ། ཞེས་གསུངས་པའོ། ། བྱེ་བྲག་རྡོ་རྗེ་ཕུར་པའི་གཞུང་ལྡན་གྱི་གནས་ནི། གནམ་འཁོར་ལོ་འདྲ་ཞིང་ས་པདྨ་འདྲ་བ། རྒྱབ་ན་བྲག་རྡོ་རྗེ་གཞོན་ནུ་འགྱིང་བ་འདྲ་བ། ཤར་ལྷོ་ན་ཟངས་ཀྱི་ཝ་མོ་ཐུར་དུ་རྒྱུག་པ་འདྲ་བ། ལྷོ་ནུབ་ན་བསེན་མོ་བཀའ་གནོས་པ་འདྲ་བ། ནུབ་བྱང་ན་ལས་ཀྱི་གིང་དམག་ལ་ཆས་པ་འདྲ་བ། བྱང་ཤར་ན་རེ་མ་ཏི་ཁྲག་ཟོར་འཕེན་པ་འདྲ་བ།
ཤར་གྱི་རི་གཞོལ་བ། ལྷོ་སྐྱོབ་པ། ནུབ་མཐོ་བ། བྱང་མ་དུད་པ། ལུང་པ་དབྱིབས་ལེགས་པ། སྒྲུབ་ཁང་དང་ཆུ་ཤིང་འཛོམ་པ། གཅན་གཟན་དང་མི་རྒོད་ཀྱི་ཉམ་ང་མེད་པ། མི་དང་མི་མིན་རྒྱུ་སྲང་ཉུང་བ་ལ་སོགས་པ་ཡིད་ཀྱི་གནས་ཀྱི་དམ་པར་གསུངས་ཏེ། གསང་རྒྱུད་ལས། སྟེང་འོག་བར་སྣང་བརྟག་པ་ནི། །
འཁོར་ལོ་གནམ་ལ་པདྨ་ས། ། ཕྱོགས་མཚམས་ཀུན་ཏུ་རྡོ་རྗེའི་བྲག ། གཞུང་ལྡན་བཀྲ་ཤིས་དམ་པའོ། ། དབྱིབས་ལེགས་ལུང་པ་ལེགས་པ་དང་། ། སྒྲུབ་ཁང་ཤིང་ཆུ་འཚམས་པ་དང་། ། གཅན་གཟན་མི་རྒོད་ཉམ་ང་མེད། ། མི་དང་མི་མིན་རྒྱུ་སྲང་ཉུང་། ། འདི་ནི་ཡིད་འོང་དམ་པ་སྟེ། ། དེ་ནི་དྭང་དུ་བླང་བར་བྱ། ། ཞེས་སོ། །
ཡང་དྲག་པོ་སྒྲུབ་པའི་གནས་ནི། མྱང་འདས་ཀྱི་རྒྱུད་ལས། དུར་ཁྲོད་ཤིང་གཅིག་རྒྱ་གྲམ་ལམ། ། གཅན་གཟན་མང་པོ་རྒྱུ་སྲང་ན། ། གནམ་ནི་གྲི་འདྲ་ས་གྲུ་གསུམ། ། ལོགས་ལ་ཚེར་མ་ཅན་གྱི་རི། ། གཅན་གཟན་གདུག་པ་སྣ་ཚོགས་རྒྱུ། ། རྩ་ནི་མ་རིགས་སྣ་ཚོགས་འདུ། ། ཡོད་པ་མཁས་པས་བརྟགས་ཏེ་བཙལ། ། དེ་ནི་དྲག་པོའི་གནས་སུ་བཤད། །
ཞེས་གསུངས་པས་དོན་གོ་སླ་བས་འདིར་མ་བཀྲོལ་ལོ། ། གནས་དེ་དག་གི་དགོས་པ་ནི་བར་ཆད་མེད་ཅིང་ཏིང་ངེ་འཛིན་འཕེལ་གྲུབ་རྟགས་ཉེ་བ་ལ་སོགས་པ་ཡོན་ཏན་མང་དུ་གསུངས་སོ། ། གལ་ཏེ་དེ་ལྟ་བུའི་གནས་མ་རྙེད་ན། རང་ཆོས་བྱེད་པ་ལ་བར་ཆད་མེད་པ། མཐུན་རྐྱེན་འཛོམ་པ་ཏིང་ངེ་འཛིན་འཕེལ་བ་ལ་སོགས་པའི་ཕྱོགས་དེ་ཉམས་དགའ་བའི་གནས་ཡིན་པས་ཅུང་ཟད་ཡོན་ཏན་དམན་ཡང་འགལ་བའི་སྐྱོན་མེད་དོ། ། གཉིས་པ་བདག་ཉིད་ཕུན་སུམ་ཚོགས་པ་ནི། སྐྱོན་སྤངས་པ་དང་། ཡོན་ཏན་ལྡན་པ་གཉིས་ལས། དང་པོ་ནི་སྡིག་ལ་མི་འཛེམ་པ། སྙིང་རྗེ་མེད་པ།
ཆོས་ལ་མི་དད་པ། ཤེས་རབ་ཆུང་བ། སློབ་དཔོན་མེད་པ་གསང་སྔགས་རང་ཉིད་ཀྱིས་ལེན་པ་རྣམ་རྟོག་ཆེ་ཞིང་ཆང་ལ་སོགས་པའི་ཟས་བག་མེད་དུ་སྤྱོད་པ། སྒྲུབ་པ་ལ་མ་ཞུགས་པའི་སྔོན་ནས་གཞུག་པ་ལ་སྐྱོ་བ། ཞུགས་ནས་སུན་པ་བྱེད་པ། ཧ་ཅང་བཀྲེས་སྐོམ་དང་ལྡན་པས་བསྒྲུབས་ཀྱང་མི་འགྲུབ་སྟེ། མེ་ལྕེ་ཕྲེང་བའི་རྒྱུད་ལས། སྡིག་པ་ལ་ནི་མི་འཛེམ་དང་། ། སྙིང་རྗེའི་ལམ་དང་བྲལ་བ་ཡིས། ། བཙལ་ཀྱང་འབྲས་བུ་ཐོབ་མི་འགྱུར། །
དད་པ་ཆུང་ཞིང་ཤེས་པ་དམན། ། སློབ་དཔོན་མེད་པ་དཔེ་བརྟེན་དང་། ། ཁུ་སྨིག་ཆེ་དང་འཚོ་རྐྱེན་མང་། ། སྐྱོ་རྐྱེན་སུན་རྐྱེན་བསྲུལ་ལུད་ཀྱིས། ། ལས་འདི་བརྩམས་ཀྱང་མི་འགྲུབ་བོ། ། ཞེས་སོ། ། གཉིས་པ་ཡོན་ཏན་དང་ལྡན་པ་ནི། ལྟ་བ་དབྱིངས་དང་ཡེ་ཤེས་གཉིས་སུ་མེད་པ་རྟོགས་པ། སྤྱོད་པ་རླབས་ཆེན་ཐབས་ཀྱིས་ཟིན་པ། འཕྲིན་ལས་ཐོགས་པ་མེད་པ་སྙིང་རྗེས་སེམས་ཅན་གྱི་དོན་སྤྱོད་པ།
དམ་ཚིག་ཉོན་མོངས་པ་ཡེ་ཤེས་སུ་རྟོགས་པ། སྒྲུབ་པའི་རྒྱལ་པོ་ཐབས་ཤེས་གཉིས་མེད་ཟུང་འཇུག་ཕྱག་རྒྱ་ཆེན་པོ་སྒྲུབ་པ། ཐོས་པའི་ཤེས་རབ། བསམ་པའི་ཤེས་རབ། བསྒོམ་པའི་ཤེས་རབ་ཀྱིས་ཉན་ཐོས། རང་རྒྱལ། ཕ་རོལ་ཏུ་ཕྱིན་པའི་ཐེག་པ་དང་། ནང་ཀྲི་ཡ། ཨུ་པ། ཡོ་ག་སྟེ།
བྱ་སྤྱོད་རྣལ་འབྱོར་རྒྱུད་གསུམ་ནང་གི་ཕྱི་ཐེག་པ་གསུམ་དང་། ནང་གི་ནང་མཧཱ་ཡོ་ག ཨ་ནུ་ཡོ་ག ཨ་ཏི་ཡོ་ག་སྟེ། ཐབས་ཤེས་རབ་གཉིས་མེད་ཀྱི་རྒྱུད་དེ་ཐེག་དགུའི་དོན་ལ་མཁས་པ། ལྟ་སྤྱོད་མ་འཁྲུལ་བ་སྔགས་ཀྱི་སྤྱོད་པ་ཤེས་པ་ནི། བདག་ཉིད་ཡང་དག་དོན་གྱི་རྣལ་འབྱོར་པ་ཡིན་ཏེ། ཕུར་པ་མྱང་འདས་ཀྱི་རྒྱུད་ལས། ཡང་དག་དོན་གྱི་རྣལ་འབྱོར་ནི། ། གཉིས་སུ་མེད་པའི་གདེངས་ལྡན་འགྱུར། །
སྤྱོད་པ་རླབས་ཆེན་ཐབས་སུ་སྤྱོད། ། འཕྲིན་ལས་ཐོགས་མེད་སྙིང་རྗེ་སྤྱོད། ། དམ་ཚིག་ཉོན་མོངས་དུག་ལྔ་སྒྲོལ། ། སྒྲུབ་པ་གཉིས་མེད་རྒྱལ་པོ་འགྲུབ། ། ཤེས་རབ་རྣམ་གསུམ་ཡོངས་སུ་འཛིན། ། ཕྱི་ནང་བཀའ་བརྒྱུད་དོན་ལ་མཁས། ། སྔགས་ཀྱི་སྤྱད་པའི་སྤྱོད་པ་ཤེས། ། ཞེས་སོ། ། དེ་ཡང་མདོ་རྒྱུད་ལུང་འགྲེལ་མན་ངག་དང་བཅས་པ་ལ་ཐོས་བསམ་སྒོམ་གསུམ་ནན་དུ་བྱས་ན། རང་ལ་སྐྱོན་དང་འདྲེས་པ་བསལ་བ་དང་།
ཡོན་ཏན་མ་ཚང་བ་རྣམས་ཚང་དུ་འོང་ངོ་། ། གསུམ་པ་འཁོར་ཕུན་སུམ་ཚོགས་པ་ནི། མཚན་ཉིད་དང་མི་ལྡན་པ་སྤངས་པ་དང་། ལྡན་པ་བཙལ་བ་གཉིས་ལས། དང་པོ་སྤྱིར་དཀོན་མཆོག་ལ་མི་དད་པ་དང་བྱེ་བྲག་བླ་མ་ལ་མི་གུས་པ། རྐུན་མ་དང་བརྫུན་ལ་མཁས་པ། སྨྲ་མཁས་ཀྱང་ཐབས་སྡུག་པས་དོན་མི་འགྲུབ། སྙིང་ཆུང་བས་བཟོད་མེད་སྤྲོ་ཐུང་བ་ལ་སོགས་རྣམས་སྤང་དགོས་པ་གསུངས་ཏེ། རྒྱུད་ལས། དད་མེད་བླ་མ་ལ་མི་གུས། །
བྱི་ལ་ནོར་ཆུད་བསླུ་བྲིད་མཁས། ། སྨྲ་མཁས་ཐབས་སྡུག་ཟོལ་མ་ལ། ། སྙིང་སྒོར་ཆུང་ཡང་བསྟེན་མི་བྱ། ། ཞེས་སོ། ། གཉིས་པ་མཚན་ཉིད་དང་ལྡན་པ་བཙལ་བ་ནི། སློབ་མ་གཙང་སྦྲ་དང་ཆེ་བ། འཇིགས་མེད་དཔའ་བརྟུལ་ཆེ་བ། སྒྲུབ་པ་པོ་ལ་དད་ཅིང་སེམས་ངང་རྒྱུད་རིང་བ། སྒྲུབ་རྫས་ཆུད་མི་ཟ་བར་བྱེད་ཅིང་། ཡུན་རིང་འགྲོགས་ཀྱང་ངལ་སྡུག་བཟོད་ནུས་པ།
མགར་བ་དང་བཤན་པ་ལ་སོགས་པ་མ་ཡིན་པ་རིགས་བཙུན་རྒྱུད་བཟང་བ་ནི་སྒྲུབ་པའི་གཡོག་ཏུ་གསུངས་ཏེ། གསང་རྒྱུད་ལས། སློབ་མ་གཙང་སྦྲ་དཔའ་བརྟུལ་ཆེ། ། དད་ལྡན་ངང་རྒྱུད་རིང་བ་དང་། ། དཔའ་འཛངས་འགྲོགས་ཀྱང་སྐྱོ་དུབ་མེད། ། རིགས་བཙུན་རྒྱུད་བཟང་སྒྲུབ་པའི་གཡོག ། ཅེས་གསུངས་པའོ། ། བཞི་པ་རྫས་ཕུན་སུམ་ཚོགས་པ་ནི། རྒྱས་པ་དཀྱིལ་འཁོར་སྒྲུབ་པ་དང་། དབང་བསྐུར་བ་དང་།
མནན་སྲེག་འཕང་གསུམ་ལ་སོགས་པའི་རྫས་རྣམས་ནི་འདིར་མ་བྲིས་པས་གཞན་དུ་ཤེས་པར་བྱའོ། ། འདིར་བསྙེན་སྒྲུབ་ཀྱི་སྐབས་སུ་དགོས་པའི་ཡོ་བྱད་བདུད་རྩི་འོད་ཅན་ནས་འདི་ལྟར་གསུངས་ཏེ། རང་གི་མདུན་དུ་བླ་མ་ཡི་དམ་གྱི་རྟེན་གང་རིགས་དང་། ཁྱད་པར་རྡོ་རྗེ་ཕུར་པའི་སྐུ་ལུགས་མའམ་བྲིས་སྐུ་རབ་གནས་ཅན་གྱི་མདུན་དུ་འདིའི་གཏོར་མ་སྟོད་ཟུར་གསུམ་སྨད་ཟླུམ་པོ་མཐེབ་ཀྱུས་བསྐོར་བ་ལ་ཆེད་དུ་བསད་པ་མ་ཡིན་པའི་ཤ་ཁྲག་གཏོར་མ་ལ་ཁྲག་བྱུག་རྒྱུ་གསུངས་ཀྱང་དེང་སང་ཕྱག་ལེན་ལ་མི་མཛད། གིས་བརྒྱན་པ་དབུས་སུ་བཞག དེའི་གཡོན་དུ་བནྡྷ་ལྕང་ལོ་ཅན་གྱི་ནང་དུ་རཀྟ་ཁྲག་མ་འབྱོར་ན་ཆང་ལ་ཤ་དམར་པོ་བཏབ་པ། གཏོར་མའི་གཡས་སུ་ཐོད་པ་ཚད་ལྡན་གྱི་ནང་དུ་སྨན་ཕུད། དེ་རྣམས་ཀྱི་མདུན་དུ་ཆུ་གཉིས་སྔོན་འགྲོའི་མེ་ཏོག་བདུག་སྤོས་མར་མེ་དྲི་ཆབ་ཞལ་ཟས་ལ་སོགས་པའི་མཆོད་ཕྲེང་བཤམས། ཞེས་གསུངས་ཤིང་། དེར་མི་གསལ་བ་རྣམས་འདིར་བརྗོད་ན།
རྡོ་རྗེ་གཞོན་ནུའི་སྐུ་བྲིས་འབུར་གང་རིགས་བཤམས་པའི་གཡོན་དུ། གུར་ལྷ་བཅུ་གསུམ་གྱི་བྲིས་ཐང་ཡང་བཤམས། དཔལ་གཏོར་གྱི་གཡོན་དུ་དམ་རྫས་ལྔའམ། གསུམ་མམ། གཅིག་གང་རིགས་བཤམས། དེའི་གཡོན་དུ་བདུད་རྒྱལ་ཕུར་སྲུང་གཉིས་ལ་དམར་གཏོར་རེ། གཞི་བདག་གཏོར་མའི་གོང་དུ་བཞག བསྐང་བ་བྱ་ན་བསྐང་གཏོར་རྣམས་ཕྱག་ལེན་ལྟར་བྱས་ལ། སྟེགས་ཅུང་དམའ་བ་ལ་བཞག དེ་རྣམས་ཀྱི་མདུན་དུ་གོང་དུ་བརྗོད་པའི་ཉེར་སྤྱོད་རྣམས་བཤམས།
དེ་རྣམས་ཀྱང་ཐལ་རྡུལ་དང་བྱི་བ་ལ་སོགས་པའི་གནོད་པ་མི་འབྱུང་པའི་ཕྱིར། གཏོར་ཁ་བཙན་པ་གཙང་མར་བྱས་པའི་ནང་དུ་བཞུགས། གཏོར་རྫས་ཤ་དམར་བདུད་རྩི་རིལ་བུ་སྦྲང་བུ་རམ། ཆང་འོ་མ་ཕྱོགས་གཅིག་ཏུ་སྦྱར་བའི་ཟིལ་མ་དང་། མར་གསར་གྱི་ཁུ་བ་འདེབས། སྨན་གྱི་རྫས་རྒྱས་པར་བཤད་པ་ཡོད་དེ་བདུད་རྩི་རིལ་བུ་ཆང་བཟང་པོ་ལ་བཏབ་ན་ཆོག་པར་བསམ། དེ་དག་ཀྱང་རྒྱུ་བཟང་བ། འབྱོར་བ་ཆེ་བ་དབྱིབས་ལེགས་པ་གཙང་སྦྲ་དང་ལྡན་པ་བྱ་དགོས་ཏེ། དགོས་པ་ཁྱད་པར་ཅན་ཡོད་དོ། ། གཞན་ཡང་སྒྲུབ་ཁང་ཕྱག་བདར་བྱས་ལ་རྣམ་རྒྱན་ལ་སོགས་པས་མཛེས་པར་བྱས་ཏེ་ཡིད་དུ་འོང་བར་བྱས།
རང་གི་སྟན་ནང་འཚང་ཅན་ལེགས་པར་བཤམས་པའི་འོག་ཏུ་སྣ་ཚོགས་རྡོ་རྗེ་ཤིང་ངམ་རྡོ་སྲབ་ལ་བྲིས་པ་བཞག དེའི་སྟེང་ཀུ་ཤ་ཆེ་བ་རྩེ་མོ་སྔས་ཕྱོགས་སུ་བསྟན་པ་འཇུག སྔས་འོག་ཏུ་ཆུང་བ་རྩེ་མདུན་ཕྱོགས་ལ་བསྟན་ཏེ་བཞག མདུན་དུ་ལྕོག་རྩེ་ཡངས་པའི་ཁར་གཡས་ནས་རིམ་བཞིན། ནས་འཛིན་ཌཱ་མ་རུ་རྡོར་དྲིལ། ནང་མཆོད་རྣམས་བཤམས། ཁྱད་པར་བསྙེན་ཕུར་མཚན་ཉིད་དང་ལྡན་པ་བཤམ་དགོས་ཏེ། གསང་རྒྱུད་ལས། ལྷ་གྲངས་ཚང་བའི་ཕུར་པ་དང་། ། ཡུངས་ཀར་གུ་གུལ་རཀྟ་རྣམས། །
སྒྲུབ་པ་རྩ་བའི་ཡོ་བྱད་དོ། ། ཞེས་སོ། ། དེ་ཡང་འདིར་ཅུང་ཟད་རྒྱས་པར་བཤད་ན། ཀུན་རྫོབ་ཀྱི་ཕུར་པ་བསམ་གྱིས་མི་ཁྱབ་ཀྱང་། དོན་དམ་གྱི་ཕུར་པ་ནི་བཞི་ཡོད་དེ། རིག་པ་ཡེ་ཤེས་ཀྱི་ཕུར་པ། ཚད་མེད་སྙིང་རྗེའི་ཕུར་པ། གསང་བ་བྱང་ཆུབ་སེམས་ཀྱི་ཕུར་པ། མཚན་མ་རྫས་ཀྱི་ཕུར་པ་དང་བཞིའོ། ། འོ་ན་དེ་དག་གི་ལས་གང་ཞེ་ན།
རྒྱུད་ལས། འདེབས་པའི་ཕྱིར་ན་ཕུར་པ་འོ། ། ཞེས་གསུངས་པས་ལས་འདེབས་པ། དེས་ན་འདེབས་པར་བྱེད་པའི་གང་ཟག་ཡང་བཞི་སྟེ། ཕུར་པ་མན་ངག་གཙུག་ལག་གི་རྒྱུད་ལས། ཕུར་པ་བཞིའི་དགོངས་པ་ཡིས། ། གང་ཟག་རྣམ་བཞི་མཐར་དབྱུང་ངོ་། ། ཞེས་གསུངས་པ་ལྟར། གང་ཟག་རྣམ་པ་བཞི་ནི། ཆོས་ཉིད་སྐྱེ་བ་མེད་པའི་དོན་རྟོགས་པ་ནི་ནམ་མཁའ་ལྟ་བུའི་གང་ཟག
སེམས་ཅན་གྱི་དོན་ལས་མི་གཡོ་བ་བརྟན་པ་ནི་རི་བོ་ལྟ་བུའི་གང་ཟག ཆགས་པའི་སེམས་དང་ལྡན་པ་བྱ་ཀ་ལན་ཀ་ལྟ་བུའི་གང་ཟག རྒྱུ་བཟང་ལ་གཏུམ་པ་ཙན་དན་གྱི་སྡོང་པོ་ལྟ་བུའི་གང་ཟག་དང་བཞི། འོ་ན་གང་ཟག་བཞི་པོ་དེས་ཕུར་པ་བཞི་པོ་དེ་ཡུལ་གང་ལ་འདེབས་ཞེ་ན། ནམ་མཁའ་ལྟ་བུའི་གང་ཟག་གིས་རིག་པ་ཡེ་ཤེས་ཀྱི་ཕུར་པ་ཡུལ་ཆོས་ཀྱི་དབྱིངས་ལ་འདེབས། རི་བོ་ལྟ་བུའི་གང་ཟག་གིས་ཚད་མེད་སྙིང་རྗེའི་ཕུར་པ་ཁམས་གསུམ་སེམས་ཅན་ལ་འདེབས། བྱ་ཀ་ལན་ཀ་ལྟ་བུའི་གང་ཟག་གིས་གསང་བ་བྱང་ཆུབ་སེམས་ཀྱི་ཕུར་པ་ཡུམ་གྱི་མཁའ་ལ་འདེབས། ཙན་དན་སྡོང་པོ་ལྟ་བུའི་གང་ཟག་གིས་མཚན་མ་རྫས་ཀྱི་ཕུར་པ་དགྲ་དང་གེགས་ལ་འདེབས། དེ་ལྟར་དུ་བཏབས་པས་ཐེབས་པའི་རྟགས་བཞི་ནི། ཆོས་ཐམས་ཅད་རང་བཞིན་མེད་པ་སྟོང་ཉིད་དུ་རྟོགས་པ་དང་།
དེ་ལྟར་མ་རྟོགས་པའི་སེམས་ཅན་རྣམས་ལ་སྙིང་རྗེ་ཆེན་པོར་སྤྱོད་ཀྱང་སྙིང་རྗེ་དང་སྙིང་རྗེའི་ཡུལ་གཉིས་ཀ་རང་བཞིན་མེད་པར་ཤེས་པ་དང་། བདེ་བ་དང་སྟོང་པ་ཟུང་དུ་འཇུག་པ་དང་། མི་མཐུན་པའི་ཕྱོགས་མཐའ་དག་ཞི་བ་དང་བཞིའོ། ། མ་ཐེབས་པའི་སྐྱོན་བཞི་ནི། ཆོས་ཀྱི་དབྱིངས་ལ་མ་ཐེབས་ན་ཆད་པའི་སྐྱོན་དང་། ཁམས་གསུམ་སེམས་ཅན་ལ་མ་ཐེབས་ན་རྟག་པའི་སྐྱོན་དང་། ཡུམ་གྱི་མཁའ་ལ་མ་ཐེབས་ན་ཐེག་དམན་གྱི་ལམ་ལ་གོལ་བའི་སྐྱོན་དང་། དགྲ་དང་བགེགས་ལ་མ་ཐེབས་ན་སངས་རྒྱས་ཀྱི་བསྟན་པ་མི་ཚུགས་པའི་སྐྱོན་དང་བཞིའོ། ། འོ་ན་ཕུར་པ་དེ་དག་ཐེབས་པའི་འབྲས་བུ་གང་ཞེ་ན། ཆོས་ཀྱི་སྐུ་དང་།
སྤྲུལ་པའི་སྐུ་དང་། ལོགས་སྤྱོད་རྫོགས་པའི་སྐུ་དང་། རང་གཞན་གྱི་དོན་མཐའ་དག་སྒྲུབ་པ་དང་བཞི་འབྱུང་སྟེ། དང་པོ་སངས་རྒྱས་ཀྱི་ཡོན་ཏན་ཐམས་ཅད་ཡོངས་སུ་རྫོགས་པ་ཆོས་ཀྱི་སྐུ་ཐོབ་པ་ནི། རྡོ་རྗེ་གཞོན་ནུ་རྩ་བའི་རྒྱུད་ལས། ཆོས་ཉིད་རྣམ་པར་དག་པའི་དབྱིངས། ། བདེ་ཆེན་ལྷུན་གྱིས་གྲུབ་པའི་དབྱིངས། ། ཇི་བཞིན་རྟོགས་པའི་ཡེ་ཤེས་ཀྱི། ། དབྱིངས་དང་ཡེ་ཤེས་གཉིས་མེད་པ། ། སྤྲོས་ལས་འདས་པ་ཆོས་ཀྱི་སྐུ། །
རྟོགས་པས་རྣལ་འབྱོར་མཆོག་ཐོབ་འགྱུར། ། ཞེས་གསུངས་སོ། ། ལོངས་སྤྱོད་རྫོགས་པའི་སྐུ་ཐོབ་པ་ཡང་། རྩ་རྒྱུད་ལས། དཔལ་ལྡན་བདེ་བ་ཆེན་པོའི་སྐུ། ། ལོངས་སྤྱོད་རྫོགས་པའི་རང་བཞིན་ཅན། ། མཚན་དང་དཔེ་བྱད་ལ་སོགས་པ། ། སངས་རྒྱས་ཡོན་ཏན་བསམ་ལས་འདས། ། ས་བཅུའི་མགོན་པོ་ཆེན་པོ་རྣམས། ། དག་པའི་རྒྱུད་ལ་སྟོན་པར་སྣང་། །
ཞེས་གསུངས་སོ། ། སྤྲུལ་པའི་སྐུ་ཐོབ་པ་ལ་ཡང་ཞི་དྲག་གཉིས་ལས། དང་པོ་གདུལ་བྱ་ཞི་བས་འདུལ་བ་ལ། ཡང་རྩ་རྒྱུད་ལས། གདུལ་བྱ་མ་དག་འགྲོ་རྣམས་ལ། ། ཐུགས་རྗེའི་ཐབས་ཀྱི་རྣམ་འཕྲུལ་ལས། ། རྒྱན་དང་བཀོད་པ་རབ་མཛེས་པ། ། འགྲོ་བའི་དོན་དུ་རབ་སྤྲུལ་ནས། ། བློ་དང་མཐུན་པའི་སྟོན་པ་ཡིས། ། སྤྲུལ་སྐུའི་མཛད་པ་བསམ་མི་ཁྱབ། །
ཅེས་སོ། ། གཉིས་པ་དྲག་པོས་འདུལ་བ་ལ། ཡང་རྩ་རྒྱུད་ལས། རྣམ་དག་ཆོས་སྐུའི་ངང་ལས་མ་གཡོས་བཞིན། ། གདུལ་དཀའི་འགྲོ་བ་མ་ལུས་ཐམས་ཅད་ལ། ། ཡེ་ཤེས་ཁྲོ་བོ་རོལ་པའི་ཚོགས་སུ་སྣང་། ། ཞལ་གྱི་ཁྲོ་གཉེར་འབར་བའི་སྡང་མིག་གཟིགས། ། འགྲོ་བའི་མཚོན་ཆ་སྣ་ཚོགས་རབ་ཏུ་འཆང་། ། སྟག་གི་ཤམ་ཐབས་ལ་སོགས་རབ་འཇིགས་རྒྱན། ། འཕྲིན་ལས་མཛད་པ་དྲག་པོས་ཚར་བཅད་ནས། །
བླ་མེད་ལམ་ལ་བཀོད་པའི་ཁྲོ་བོར་སྤྲུལ། ། ཞེས་གསུངས་སོ། ། རང་གཞན་གྱི་དོན་མཐའ་དག་བསྒྲུབ་པ་ནི། ཕུར་པ་མྱང་འདས་ཀྱི་རྒྱུད་ལས། གང་ཞིག་མཚན་ཉིད་ལྡན་པ་ཡི། ། རིག་འཛིན་རྣལ་འབྱོར་སྒྲུབ་པ་པོ། ། གསང་བ་ཐུགས་ཀྱི་དངོས་གྲུབ་དང་། ། དགོངས་པ་ཐམས་ཅད་ངེས་པར་འགྲུབ། ། སངས་རྒྱས་ཀུན་གྱི་མཛད་པ་ཡི། ། འགྲོ་བའི་དོན་ལ་འཕྲིན་ལས་བཞི། །
འདི་ལྟར་ཐོགས་པར་མི་སྤྱོད་པས། ། དངོས་གྲུབ་བར་གཅོད་ལ་སོགས་པ། ། བརྟུལ་ཞུགས་ཅན་གྱི་རྣལ་འབྱོར་པས། ། ཤིན་ཏུ་སྒྲུབ་པ་ང་ཡི་བསྟན། ། འདི་སྒྲུབ་པ་ཡི་རྣལ་འབྱོར་མཆོག ། བསོད་ནམས་ཚོགས་ཀུན་རབ་ཏུ་རྫོགས། ། རིག་འཛིན་མཁའ་འགྲོ་འབུམ་ཕྲག་གིས། ། རྟག་པར་བྱིན་གྱིས་རློབ་བྱེད་པ། ། ཅི་ལྟར་བསམ་པ་བཞིན་དུ་འགྲུབ། ། གནོད་བྱེད་ཉེ་བར་ཞི་བ་ཡིས། །
འདུ་བའི་ནད་ཀུན་འཇོམས་པ་དང་། ། ཚེ་ཡི་རིག་འཛིན་རབ་ཏུ་ཐོབ། ། ཡོན་ཏན་ཕུན་སུམ་ཚོགས་འགྲུབ་པས། ། གནོད་བྱེད་ཉེ་བར་ཞི་བ་ཡི། ། རང་བྱུང་ཡེ་ཤེས་རྟོགས་པར་འགྱུར། ། འཁོར་དང་ལོངས་སྤྱོད་ཀུན་རྒྱས་ཤིང་། ། བཀྲ་ཤིས་དཔལ་ནི་ཡོངས་རྫོགས་བྱེད། ། ཅེས་གསུངས་པའོ། ། དེ་ལྟར་གནས་སྐབས་ལམ་གྱི་དུས་ནའང་། འཕྲིན་ལས་ཡོན་ཏན་དེ་ལྟ་བུ་དང་ལྡན་པས་ན།
མྱུར་དུ་འཚང་རྒྱ་བར་བྱེད་པ་ལ་འདི་ལས་ཟབ་པའི་ལམ་མེད་པར་ངེས་ཤེས་དག་གོ ། འོ་ན་ཕུར་པ་ཞེས་པའི་ངོ་བོ་ངེས་ཚིག་དབྱེ་བ་རྣམས་གང་ཞེ་ན། དང་པོ་ངོ་བོ་ལ་ངེས་དོན་དང་དྲང་དོན་གཉིས་ལས། དང་པོ་ནི་རྟེན་གཡོ་ཀུན་ལ་ཁྱབ་པའི་སྲིད་ཞིའི་བདག་ཉིད་རང་གཞན་བརྗོད་པའི་མཐའ་ཐམས་ཅད་དང་བྲལ་བ། ཆོས་ཀྱི་དབྱིངས་གཞན་དུ་མི་འགྱུར་བ་རང་གི་རིག་པ་འོད་གསལ་བདེ་བ་ཆེན་པོ་ཆོས་ཀྱི་སྐུ་ཉིད་ཡིན་ཏེ། ཕུར་པ་མྱང་འདས་ཀྱི་རྒྱུད་ལས། ཕུར་པའི་ངོ་བོ་རིག་པ་ཡེ་ཤེས་སྟེ། ། དེ་ཡི་ཡུལ་ནི་སྤྲོས་མེད་ཆོས་ཀྱི་དབྱིངས། ། ཞེས་སོ། ། གཉིས་པ་ནི་ངེས་དོན་ཆོས་ཀྱི་དབྱིངས་ལས་མ་གཡོས་བཞིན་དུ།
དྲང་དོན་གཟུགས་ཀྱི་སྐུ་ལོངས་སྤྱོད་རྫོགས་པ་རིགས་ལྔའི་སངས་རྒྱས་སུ་བཞེངས་ཤིང་། ཐ་མ་སྤྲུལ་པ་ཡང་སྤྲུལ་དང་བཅས་པ་སྣང་སྟེ། ཡང་མྱང་འདས་ཀྱི་རྒྱུད་ལས། ཕུར་པའི་ངོ་བོ་རིགས་ལྔའི་སངས་རྒྱས་ལ། ། ཐ་མ་སྤྲུལ་པ་ཡང་སྤྲུལ་ཚོགས་དང་བཅས། ། ཞེས་སོ། ། གཉིས་པ་ཕུར་པའི་ངེས་ཚིག་ནི། སྐྱེ་མེད་སྟོང་པ་དང་འགག་མེད་གསལ་བ་གཉིས་སུ་མེད་པའི་མྱ་ངན་ལས་འདས་པ་དང་། ཕུར་ཞེས་པ་ཐབས་དང་། པ་ཞེས་པ་ཤེས་རབ།
ཐབས་ཤེས་རབ་གཉིས་སུ་མེད་པ་རྡོ་རྗེའི་སྐུ་ཡིན་ཏེ། དེ་ཉིད་ཕུར་པའི་ངེས་ཚིག་གོ ། དེ་ཡང་རྒྱུད་ལས། ཕུར་ནི་སྐྱེ་བ་མེད་པའི་དབྱིངས། ། པ་ནི་འགག་པ་མེད་པའི་དོན། ། གཉིས་སུ་མེད་པའི་མྱ་ངན་འདས། ། ཕུར་ནི་ཐབས་ཀྱི་རྒྱལ་པོའི་དོན། ། པ་ནི་ཤེས་རབ་དག་པའི་དོན། ། གཉིས་སུ་མེད་པ་རྡོ་རྗེའི་སྐུ། ། ཞེས་གསུངས་པའོ། །
གསུམ་པ་དབྱེ་བ་ནི། གོང་དུ་བཤད་པ་ལྟར་ཀུན་རྫོབ་ཀྱི་ཕུར་པ་ལ་བསམ་གྱིས་མི་ཁྱབ་ཀྱང་། དོན་དམ་གྱི་ཕུར་པ་བཞིར་བཤད་པ་དེའོ། ། གང་ལྟར་དོན་དམ་པའི་ཕུར་པ་ནི་བྱང་ཆུབ་ཀྱི་སེམས་ཡིན་ཞིང་། དེ་རྟོགས་ན་སྣང་སྲིད་འཁོར་འདས་ཀྱི་ཆོས་ཐམས་ཅད་ཀྱི་རང་བཞིན་རྟོགས་པ་ཡིན་ཏེ། རྒྱུད་ལས། དོན་གྱི་ཕུར་པ་བྱང་ཆུབ་སེམས། ། བྱང་ཆུབ་སེམས་ཀྱི་ཕུར་པ་ནི། ། སྣང་སྲིད་ཕུར་པའི་རྒྱུ་རུ་གྲགས། ། འབྱུང་བའི་རྒྱུ་ཡང་སེམས་ཡིན་ཏེ། །
སེམས་ལས་མ་བྱུང་ཆོས་གཞན་མེད། ། བྱང་ཆུབ་སེམས་ཀྱི་ཕུར་པ་ཡིས། ། འཁོར་བ་ངན་སོང་མྱ་ངན་ཟློས། ། སྡུག་བསྔལ་བྱང་ཆུབ་མྱ་ངན་ཟློས། ། སེམས་ཅན་སངས་རྒྱས་མྱ་ངན་ཟློས། ། ཡུལ་ནི་དབྱིངས་སུ་མྱ་ངན་ཟློས། ། ནམ་མཁའི་གཏུན་ཁུང་དཀྱིལ་འཁོར་དུ། ། རིགས་དྲུག་སེམས་ཅན་མྱ་ངན་ཟློས། ། ཞེས་གསུངས་པའོ། ། དེས་ན་དོན་དམ་བྱང་ཆུབ་སེམས་ཀྱི་ཕུར་པ་དེ་རྟོགས་པར་བྱེད་པ་ལ།
ཀུན་རྫོབ་མཚན་མ་རྫས་ཀྱི་ཕུར་པ་ལ་བརྟེན་དགོས་ཤིང་། དེ་ལ་ཞི་རྒྱས་དབང་དྲག་ཏུ་ཡོད་པ་ལས། འདིར་སྐབས་སུ་བབས་པ་ནི། གཞུང་ལས། ལྕགས་ཀྱི་ཕུར་པ་ཟུར་གསུམ་པ། ། དྲག་པོ་གྱུར་པའི་ཕུར་པ་སྟེ། ། ཞེས་གསུངས་པ་ལྟར་དྲག་པོའི་ཕུར་པ་དགོས་པ་ལས། དེའི་རྒྱུ་ནི། ཕུར་པ་མྱང་འདས་ཀྱི་རྒྱུད་ལས། ལྕགས་སམ་ནག་པོའི་ཤིང་རྣམས་ནི། །
དྲག་པོ་ལས་ཀྱི་ཕུར་པའི་རྒྱུ། ། ཞེས་གསུངས་པའོ། ། རྒྱུ་དེ་དག་ལས་བྱས་པའི་ཕུར་པའི་ཚད་ནི། ཁམས་བཅོ་བརྒྱད་ལ་གདབ་པའི་ཕྱིར་སོར་བཅོ་བརྒྱད། སྐྱེ་མཆེད་བཅུ་གཉིས་ལ་གདབ་པའི་ཕྱིར་སོར་བཅུ་གཉིས། རྣམ་ཤེས་ཚོགས་བརྒྱད་ལ་གདབ་པའི་ཕྱིར་སོར་བརྒྱད། དབང་པོ་དྲུག་ལ་གདབ་པའི་ཕྱིར་སོར་དྲུག འབྱུང་བ་བཞི་ལ་གདབ་པའི་ཕྱིར་སོར་བཞི། དུས་གསུམ་ལ་གདབ་པའི་ཕྱིར་སོར་གསུམ་ལ་སོགས་པ་གསུངས་ཏེ། མྱང་འདས་ལས།
སོར་ནི་བཅོ་བརྒྱད་བཅུ་གཉིས་དང་། ། ཞེས་དང་། སོར་བཞི་པ་དང་སོར་དྲུག་དང་། ། བརྒྱད་དང་བཅུ་གཉིས་ཡང་དག་བསྟན། ། ཞེས་གསུངས་པའོ། ། རྒྱུ་ཤིང་ལ་བྱེད་ཚེ། གསང་རྒྱུད་ལས། རྩེ་མོ་ཕྱོགས་ནི་མ་ནོར་བར། ། རྩེ་མོ་ལ་ནི་རྒྱ་མདུད་བྱ། ། མྱུ་གུའི་ངོས་སུ་རྩེ་མོ་བྱ། །
ཞེས་གསུངས་པས་ཤེས་པར་བྱའོ། ། དབྱིབས་ནི། མྱང་འདས་ལས། རྒྱ་མདུད་གཉིས་དང་ཟུར་བརྒྱད་དང་། ། ཟུར་གསུམ་པ་རུ་རབ་ཏུ་གཞོག ། རྩེ་མོ་ཆུ་སྲིན་ཁ་ནས་འབྱུང་། ། རྩ་བའི་ཕྱོགས་སུ་རྒྱ་མདུད་བྱ། ། རྩེ་མོ་འཕྲིན་ལས་རིགས་སུ་གཞོག ། ཁ་དོག་སོ་སོའི་རིགས་དང་བསྟན། ། ཞེས་གསུངས་པས་གོ་སླའོ། །
འོན་ཀྱང་སོར་བཅུ་གཉིས་བརྒྱད་དྲུག་གང་རིགས་ལ་མགོ་བོ་རྒྱ་མདུད་སྐེད་པ་ཤིང་གིས་ཟུར་བརྒྱད་དེའི་འོག་ཏུ་འོག་གི་རྒྱ་མདུད། དེའི་འོག་ཆུ་སྲིན་གྱི་ཁ་ནས་བྱུང་བའི་རྩེ་མོ་ཟུར་གསུམ་དུ་བྱས་ན་ཆོག་པར་བསམ། དེ་ལྟ་བུའི་ཕུར་པ་དེ་ལ། བྱུག་བདུག་གདབ་གསུམ་ཕུར་པའི་ལས་སྐལ་ཡིན། ། ཞེས་གསུངས་པ་ལྟར། ཐུགས་རྗེས་སེམས་ཅན་གྱི་དོན་ལ་ཆགས་པ་བསྐྱེད་པའི་ཕྱིར་རཀྟའི་བྱུག་པ། དོན་མཛད་པ་ལ་གཟི་བརྗིད་བསྐྱེད་པའི་ཕྱིར་གུ་གུལ་གྱིས་བདུག་པ། དོན་མཛད་པ་ལ་མཐུ་དང་ལྡན་པའི་ཕྱིར་ཡུངས་ཀར་གྱིས་གདབ་པ་སྟེ་རྫས་དེ་གསུམ་ཡང་བཤམས། བསྡུ་ན་དེ་གསུམ་གཅིག་ཏུ་བསྲེས་ལ་ཐུམ་བྱས་པ་དང་། ཡེ་ཤེས་ལྔ་མཚོན་པའི་དར་སྣ་ལྔ་བརྩེགས་པའི་ཅོད་པཎ་འདོད་ཡོན་མ་སྤང་པ་དག་རྟགས་ཕུར་དང་བཅས་པ་ཕུར་པའི་སྐེར་བཏགས་ལ།
ཕུར་གདན་གྲུ་གསུམ་གྱི་སྟེང་དུ་བཞུགས་ཤིང་། གོང་དུ་བཤད་པའི་ལྕོག་ཙེའི་ཁར་གང་འོས་སུ་བཞག གཞན་ཡང་སྒྲུབ་པའི་ཚེ་འདངས་ངེས་པའི་འཚོ་བ་ཟས་ཀྱི་ཡོ་བྱད་དང་། རང་ལ་ནད་གཞི་ཡོད་ན་དེ་ལ་དགོས་པའི་སྨན་དང་། མདོར་ན་རྫས་དང་ཡོ་བྱད་རྣམས་གཞན་ནས་རྐུས་པ་དང་འཕྲོག་པ་ལ་སོགས་པ་མ་དག་པའི་ཡོ་བྱད་མ་ཡིན་པ་ཆོས་དང་མཐུན་པའི་རྫས་ཕུན་སུམ་ཚོགས་པ་ཡང་བསྡུ་བར་བྱའོ། ། ལྔ་པ་དུས་ཕུན་སུམ་ཚོགས་པ་ནི། ཇི་སྐད་དུ། ཟླ་འཕན་ཟླ་བ་མར་ངོ་ལ། ། དྲག་པོ་མངོན་པར་སྤྱོད་པའི་དུས། ། ར་བ་བཞི་ཡི་ཡར་ངོ་ཡི། །
ཤིས་པར་གྱུར་པའི་བཟང་པོ་ལ། ། ཞི་བ་རྒྱས་པ་སྒྲུབ་པའི་དུས། ། གཟའ་དང་རྒྱུ་སྐར་བཟང་པོ་ཡི། ། ཚེས་གྲངས་བཟང་པོ་གང་ཡང་རུང་། ། སློབ་མ་དབང་རྣམས་བསྐུར་བའི་དུས། ། ཞེས་གསུངས་པ་ལྟར་གོ་སླ་བས་ཤེས་པར་བྱའོ། ། དེ་རྣམས་ཀྱིས་ནི་དོན་གྱི་ཁོག་ཕུབ་ཀྱི་ནང་ཚན་ཕུན་སུམ་ཚོགས་པ་རྣམ་པ་ལྔ་ཡིས་སྒྲུབ་པ་ལས་ཀྱི་གཞི་བཟུང་བའི་ཚུལ་འབྲིང་འདུས་ཙམ་བསྟན་ཟིན་ཏོ། ། དེ་ནས་འདིའི་ཁོག་དོན་དྲུག་ཏུ་མ་གསུངས་ཀྱང་འཁྲུལ་མེད་དམ་པའི་ཕྱག་ལེན་ལྟར་བཤད་ན། ཐོག་མར་ངེས་པར་སྒྲུབ་པར་ཞུགས་ཉིན་སྔ་བར་ལངས་ལ་སྒྲུབ་ཁང་གི་ཕྱི་ནང་བར་གསུམ་དུ་ཡོད་ན་མཚམས་ཐོ་མཐོང་བ་བརྒྱུད་པའི་ཕྱག་ལེན་ནམ་ཤོག་དཔེ་ནས་ཇི་ལྟར་འབྱུང་བ་བཞི་སྒོ་རེ་རེའི་གཡས་གཡོན་གང་འོས་སུ་ཤོག་བུ་ལ་བྲིས་ནས་སྦྱར་ཀྱང་རུང་འབྲི་བའོ། ༼ཨོཾ་ཨ་ཧཱུྃ།༽ །
སྒོ་གཅིག་ལས་མེད་ན་གཅིག་བྲིས་པས་ཆོག་གོ ། བསྡུ་ན་གཅིག་ཕྱི་སྒོར་སྦྱར་བས་རྒྱས་བསྡུས་གང་བྱེད་ཀྱང་དེ་ལས་བརྒལ་ནས་མཐར་མ་ཕྱིན་པར་ཕྱིར་མི་འགྲོའོ། ། མཚམས་བཞུགས་དུས་མར་ངོ་ལ་བཞུགས་ནས་འཐོན་དུས་ཡར་ངོ་ལ་འཐོན་པའི་ཕྱག་སྲོལ་འདུག་ཀྱང་རྒྱུད་དང་མཐུན་པ་གལ་ཆེ་བར་བསམ་མོ། ། གང་ལྟར་སྔ་དྲོ་བསང་རྒྱས་བསྡུས་གང་ཤེས་རེ་མཛད། དེ་ནས་ཆ་གསུམ་གྱི་གཏོར་མ་ཚར་རེ་མཛད་པས། རང་གི་མི་ཤེས་པ་དང་། མི་ཁོམ་པ་ལ་སོགས་བྱུང་ཚེ་གཞན་ལ་བཅོལ་ཀྱང་ཆོག་གོ ། དེ་ནས་ཉི་མ་ཕྱེད་ཡོལ་བ་དང་། སྒྲུབ་གཡོག་པས་སྤོས་ཕོར་གུ་གུལ་དང་ནས་འཛིན་ཁྱེར། རང་ཉིད་ཞྭ་གཟན་གྱོན་ཞིང་རྡོ་དྲིལ་ཐོག་ནས་ཕྱི་སྒོར་ཕྱིན་ལ།
ཐོ་ལ་གུ་གུལ་གྱིས་བདུག ཡུངས་དཀར་རམ་ནས་ཀྱིས་བྲབ་དྲིལ་བུ་དྲག་ཏུ་བརྡུང་ཞིང་ཡི་དམ་གྱི་ང་རྒྱལ་དང་ལྡན་པས་ཀཱི་ལ་ཡ་དྲག་ཏུ་བཟླས་ཏེ་བགེགས་བསྐྲད། དེ་ནས་གུ་གུལ་ཡུངས་དཀར་རྣམས་བཞག་ལ་ངག་ཏུ་འདི་སྐད་བརྗོད་དོ། ། རང་གི་སྙིང་ཁ་ནས་འོད་ཟེར་འཕྲོས་པས་རྒྱལ་པོ་ཆེན་པོ་འཁོར་དང་བཅས་པ་ཨོཾ་བཛྲ་ས་མ་ཛཿ ཛཿཧཱུྃ་བྃ་ཧོཿགཉིས་སུ་མེད་པར་ཐིམ། པདྨ་ཀ་མ་ལ་ཡ་སྟཾ། སོ་སོའི་ཕྱག་རྒྱ་དང་བཅས་ཏེ་ཨརྒྷཾ་ནས་ཤཔྟའི་བར་གྱིས་མཆོད། དེ་ནས་ཐལ་མོ་སྦྱར་ཏེ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་རྒྱལ་བ་རྣམས་མྱ་ངན་ལས་མི་འདའ་བ་བརྟན་པར་བཞུགས་སུ་གསོལ།
བྱེ་བྲག་ཏུ་ཡང་རྒྱལ་པོ་ཆེན་པོ་སྡེ་བཞི་འཁོར་དང་བཅས་པ་རྣམས་བདག་གིས་བཙུགས་པའི་ཐོ་འདི་ལ་བརྟན་པར་བཞུགས་སུ་གསོལ། བརྟན་པར་བཞུགས་ནས་བདག་གིས་བཅོམ་ལྡན་འདས་རྡོ་རྗེ་གཞོན་ནུའི་བསྙེན་སྒྲུབ་ཀྱི་བྱ་བ་མཐར་མ་ཕྱིན་གྱི་བར་དུ། ཕྱིའི་དགྲ་བགེགས་ནང་དུ་མ་བཏང་། ནང་གི་དངོས་གྲུབ་ཕྱིར་མ་གཡེལ་བ་བར་ཆད་ཞི་བ་དང་དངོས་གྲུབ་སྒྲུབ་པའི་སྡོང་གྲོགས་མཛོད་ཅིག ཅེས་བརྗོད་ལ་དྲིལ་བུ་གསིལ་ཞིང་མེ་ཏོག་འཐོར་ལ་ངག་ཏུ། ཡེ་དྷརྨཱ་ཧེ་ཏུ་པྲ་བྷཱ་ཝ་ཧེ་ཏུནྟེ་ཥཱནྟ་ཐཱ་ག་ཏོ་ཧྱ་བ་དཏ། ཏེ་ཥཱཉྩ་ཡོ་ནི་རོ་དྷ་ཨེ་ཝཾ་བཱ་དཱི་མ་ཧཱ་ཤྲ་མ་ཎ༔ ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། གང་མང་བརྗོད། དེ་ལྟར་བརྟན་བཞུགས་ཚར་གསུམ་བྱས་རྗེས་ཚིག་བཅད་རེ་རེའི་མཇུག་ཏུ་དྲིལ་བུ་གསིལ་ཞིང་མེ་ཏོག་འཐོར་ལ།
མཚུངས་མེད་བླ་མྎ སྐྱེ་མེད་ཆོས་སྐུྎ སྔོན་ཚེ་རྡོ་རྗེ་འཆང་གིྎ གང་སྔོནྎ བརྩོན་པའི་གོ་བགོསྎ མི་འགྱུར་ལྷུན་པོྎ ནད་རིགས་བཞི་བརྒྱྎ བགེགས་རིགས་སྟོང་ཕྲགྎ ཉིན་མོ་བདེ་ལེགས་སོགས་ཤོ་ལོ་ཀ་གཅིག འདིའི་མཇུག་ཏུ་འདིར་བདག་ཅག་དཔོན་སློབ་འཁོར་དང་བཅས་པ་རྣམས་སྤང་བྱ་མི་མཐུན་པའི་ཕྱོགས་མཐའ་དག་ལས་རྒྱལ་ཏེ་ཤིན་ཏུ་བཀྲ་ཤིས་པར་གྱུར་ཅིག ཅེས་བརྗོད་ཚེ་དྲིལ་བུ་གསིལ་ཞིང་མེ་ཏོག་གི་ཆར་ཕབ། དེ་ནས་ཐོ་དེའི་སྟེང་དུ་རང་གི་རྡོ་རྗེ་རྒྱ་གྲམ་དུ་བཞག་ལ་ཏིཥྛ་བཛྲ་ཞེས་བརྗོད་དེ་ཕྱིར་མིག་མི་ལྟ་བ་ནང་དུ་ལོག་ལ་སྒོ་གཅད་དོ། ། དེ་ནས་ཐོ་གཞན་ཡོད་ན་བརྟན་བཞུགས་དེ་བཞིན་བྱས་ལ་རང་ཉིད་སྒྲུབ་ཁང་དུ་ཞུགས་ལ་གདན་ལ་འདུག་སྟེ། དབུགས་ཐང་ཆད་པ་མ་སོས་ཀྱི་བར་དུ་ཅུང་ཟད་ཅིག་ངལ་གསོས། དེ་ནས་རྒྱུད་ལས། ཕུན་སུམ་ཚོགས་པའི་སློབ་དཔོན་གྱིས། ། བྱམས་དང་སྙིང་རྗེ་སྔོན་བཏང་ནས། ། སྲིད་པ་ཕུར་བུ་བསྒྲུབ་པར་བྱ། །
ཞེས་གསུངས་པས། འདི་ལྟར་བསམ་པར་བྱ་སྟེ། ཀྱཻ་མ། བདག་འཁོར་བ་ཐོག་མ་མེད་པ་ནས་ཐ་མ་ད་ལྟ་ལ་ཐུག་གི་བར་དུ། སྡུག་བསྔལ་གཏིང་དཔག་དཀའ་ཞིང་སྐྱེ་རྒ་ན་འཆིའི་རྦ་ཀློང་རབ་ཏུ་འཁྲུག་པའི་སྲིད་པའི་མཚོ་ཆེན་འདི་ལ་རྟག་ཏུ་འཁོར་བ་ནི་ཉམ་རེ་ཐག འཁོར་བ་ནི་སྐྱོན་དང་སྡུག་བསྔལ་གྱི་རང་བཞིན་ཁོ་ན་ལས་མ་འདས་པ་ཡིན་ཏེ། མདོ་སྡེ་དྲན་པ་ཉེར་གཞག་ལས། སེམས་ཅན་དམྱལ་བ་དམྱལ་མེས་ཉམས། ། ཡི་དྭགས་བཀྲེས་ཤིང་སྐོམ་པས་ཉམས། ། དུད་འགྲོ་གཅིག་ལ་གཅིག་ཟས་ཉམས། །
མི་རྣམས་འཚོ་བ་ཐུང་བས་ཉམས། ། ལྷ་རྣམས་བག་མེད་པ་ཡིས་ཉམས། ། འཁོར་བ་ཁབ་ཀྱི་རྩེ་ཙམ་ན། ། བདེ་བ་ནམ་ཡང་ཡོད་མ་ཡིན། ། ཞེས་གསུངས་པ་ལྟར། འཁོར་བ་ནི་ཁབ་ཀྱི་རྩེ་མོ་དང་འདྲ། དེར་གནས་པ་ལ་བདེ་བ་ག་ལ་ཡོད། དེ་ཡང་སེམས་ཅན་དམྱལ་བ་པ་རྣམས་ལ་ཚ་གྲང་གི་སྡུག་བསྔལ་བཟོད་བརླག་མེད་པ་ཞིག་ཡོད་དེ། ད་ལྟ་འཇིག་རྟེན་འདི་ན་རང་གི་ལུས་ལ་ཉིན་རེ་བཞིན་མདུང་ཐུང་སུམ་བརྒྱ་རེ་བཏབ་སྟེ་ལུས་བར་མཚམས་མེད་པ་འབིག་ཞིང་བཅད་དེ་ཁྲག་གི་རྒྱུན་ཆིལ་ཆིལ་དུ་འབབ་པར་བྱེད་པ་ནི་ཤིན་ཏུ་སྡུག་བསྔལ་ཆེ་བ་ཡིན་མོད་ཏེ། འོན་ཀྱང་དམྱལ་བའི་སྡུག་བསྔལ་ཤིན་ཏུ་ཆུང་བ་ཞིག་གི་སྡུག་བསྔལ་སྟོང་དུ་གཞལ་བའི་ཆ་ཙམ་ཡང་མ་ཡིན་ཏེ།
དཔལ་མགོན་འཕགས་པ་ཀླུ་སྒྲུབ་ཀྱིས་མཛད་པའི་བཤེས་པའི་སྤྲིང་ཡིག་ལས། འདི་ན་ཉིན་གཅིག་མདུང་ཐུང་སུམ་བརྒྱ་ཡིས། ། རབ་ཏུ་དྲག་བཏབ་སྡུག་བསྔལ་གང་ལགས་པ། དེས་ནི་དམྱལ་བའི་སྡུག་བསྔལ་ཆུང་ངུའང་། ། འོལ་ཡང་མི་བགྱིད་ཆར་ཡང་མི་ཕོད་དོ། ། ཞེས་གསུངས་སོ། ། འོ་ན་དེ་བས་ཀྱང་ཆེ་བའི་སྡུག་བསྔལ་ཇི་ལྟ་བུ་ཞིག་ཡོད་ཞེ་ན། དམྱལ་བ་ལ་རིགས་མང་དུ་ཡོད་ཀྱང་འདིར་སྐབས་སུ་བབ་པ་ཚ་བ་པའི་སྡུག་བསྔལ་ཅུང་ཟད་ཅིག་བཤད་ན། ཚ་བ་པ་ནི་ལྕགས་བསྲེགས་ཀྱི་ས་གཞི་མེ་འབར་བའི་སྟེང་དུ་སེམས་ཅན་དེ་གཤིན་རྗེའི་སྐྱེས་བུ་རྣམས་ཀྱིས་བཟུང་སྟེ། ལྕགས་སྲེགས་ཀྱི་གསལ་ཤིང་མེ་འབར་བས་འོག་སྒོ་ནས་སྤྱི་བོའི་བར་དུ་ཐལ་བྱུང་ཕུག་པས།
ལུས་ཀྱི་ནང་ཐམས་ཅད་མེ་ཡིས་གང་བས་གློ་སྙིང་ལ་སོགས་པའི་ནང་ཁྲོལ་རྣམས་ཀྱང་ལྕགས་སྲེགས་ཀྱི་སྟེང་དུ་མཆིལ་མ་བཏབ་པ་ལྟར་ཕག་སྒྲ་དང་སུལ་སྒྲ་འབྱིན་ཅིང་ཁོལ། བ་སྤུའི་བུ་ག་ནས་དུ་བ་དང་ཁ་མིག་ལ་སོགས་པའི་དབང་པོའི་སྒོ་རྣམས་མེ་དམར་ཆིལ་ཆིལ་དུ་འབར་བའོ། ། དེ་བས་ཀྱང་རབ་ཏུ་ཚ་བ་པ་དང་མནར་མེད་ལ་སོགས་པ་སྡུག་བསྔལ་ཆེས་ཆེ་བས་སྐད་ཅིག་ཀྱང་བཟོད་ནུས་མེད་པའོ། ། འོ་ན་དེ་ལྟ་བུའི་སྡུག་བསྔལ་ཐོག་ཏུ་བབ་ན། སྲོག་དང་བྲལ་ནས་མྱུར་དུ་འཆི་བར་འགྱུར་རོ་ཞེ་ན། དེ་ཡང་འཆི་བ་མ་ཡིན་ཏེ། དེ་ལྟར་སྡུག་བསྔལ་མི་བཟད་པ་ལོ་གྲངས་བསྐལ་པ་བྱེ་བ་ཕྲག་བརྒྱའི་བར་དུ་མྱོང་ཡང་། ཇི་སྲིད་རང་གི་ལས་ངན་དེ་མ་ཟད་བར་དེ་སྲིད་དེ་ཉིད་སྲོག་དང་བྲལ་བ་མ་ཡིན། ཡང་བཤེས་སྤྲིང་ལས། དེ་ལྟར་སྡུག་བསྔལ་མི་བཟད་ཤིན་ཏུ་ལོ། །
བྱེ་བ་ཕྲག་བརྒྱར་ཉམས་སུ་མྱོང་ཡང་ནི། ། ཇི་སྲིད་མི་དགེ་ཟད་པར་མ་གྱུར་པ། ། དེ་སྲིད་སྲོག་དང་བྲལ་བར་མི་འགྱུར་རོ། ། ཞེས་གསུངས་སོ། ། དེ་ན་དེ་ལྟ་བུའི་སྡུག་བསྔལ་རང་ཐོག་ཏུ་མི་འབབ་པའི་གདེང་ནི་མེད། བབ་པའི་རྒྱུ་ནི་ཁོང་ཁྲོ་ལ་སོགས་པའི་མི་དགེ་བ་ནི་ཉིན་ཞག་རེའི་བར་དུའང་གྲངས་མེད་པ་སྤྱད་ནས་ཡོད་དོ། ། དེས་ན་དམྱལ་བའི་སྡུག་བསྔལ་རྣམས་རྣ་བས་ཐོས་པས་སྙིང་འདར་ན་ཐོག་ཏུ་བབ་ན་བསྲན་ཐབས་ག་ལ་ཡོད། འོ་ན་དེ་དག་ལ་སོགས་པ་འཁོར་བའི་སྡུག་བསྔལ་ལས་རང་ཉིད་གཅིག་པུ་ཐར་བས་ཆོག་གམ་སྙམ་ན། དེ་ནི་མ་ཡིན་ཏེ། རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་གསུང་མགུར་ལས།
ཁམས་གསུམ་གྱི་སེམས་ཅན་ཕ་མ་ཡིན། ། ཕ་མ་སྡུག་བསྔལ་གྱི་གསེབ་ཏུ་བཞག ། བདག་བདེ་བ་འདོད་པ་ཐེ་ལེ་ལེ། ། ཞེས་གསུངས་པ་ལྟར། ཁམས་གསུམ་གྱི་སེམས་ཅན་ཕ་མར་མ་གྱུར་པ་གཅིག་ཀྱང་མེད་དེ། རང་ཉིད་འཁོར་བ་འདི་ལ་འཁྱམས་འཁྱམས་ནས། ལུས་སྲོག་སྦྱིན་པའི་མ་ལ་གྲངས་མེད་དེ། དཔེར་ན་ས་ཆེན་པོ་འདིས་རྒྱ་ཤུག་གིས་ཚིག་གུ་ཙམ་གྱིས་རིལ་བུར་བགྲངས་ཀྱང་མ་ཡི་གྲངས་ས་ཡིས་མི་ལང་བ་གསུངས་ཏེ། ཡང་བཤེས་སྤྲིང་ལས། མ་ཡི་ཐུག་མཐའ་རྒྱ་ཤུག་ཚིག་གུ་ཙམ། །
རིལ་བུ་བགྲངས་ཀྱང་ས་ཡིས་ལང་མི་འགྱུར། ། ཞེས་གསུངས་སོ། ། དེས་ན་ཕ་མར་མ་གྱུར་པའི་སེམས་ཅན་མེད། ཕ་མ་ཡང་ལན་གཅིག་མ་ཡིན་པ་ཡང་ཡང་དུ་བྱས་པ་ཡིན་ཏེ། སེམས་ཅན་གཅིག་གི་རྒྱུད་ཀྱིས་བདག་གི་མ་བྱས་པའི་ནུ་ཞོ་འཐུངས་པའང་ཕྱོགས་གཅིག་ཏུ་བསགས་ན་རྒྱ་མཚོ་ཆེན་པོ་བཞིའི་ཆུ་བས་ཀྱང་ལྷག་པར་གསུང་སྟེ། དེ་སྐད་དུ་ཡང་རྣལ་འབྱོར་དབང་ཕྱུག་གིས། གང་གིས་བདག་གི་མ་བྱས་ནས། ། ནུ་ཞོ་འཐུངས་བ་གང་ཡིན་པ། ། རྒྱ་མཚོ་བཞི་ཡི་ཆུ་ལ་ཡང་། ། དེ་ཡི་ཚད་ཙམ་ཡོད་མ་ཡིན། །
ཞེས་གསུངས་སོ། ། ཕ་མ་ནམ་བྱེད་རིམ་བཞིན་གནོད་པ་ཚད་མེད་པ་ལས་བསྐྱབས་ཕན་དཔག་ཏུ་མེད་པ་བཏགས་པའི་དྲིན་ཆེན་ཤ་སྟག་ཡིན་ཏེ། ད་ལན་བདག་ལ་ལུས་རྟེན་འབྱིན་པའི་མ་འདིའི་དྲིན་ཡང་བསམ་གྱིས་མི་ཁྱབ་སྟེ། བདག་དང་པོ་མངལ་དུ་ཞུགས་པ་ནས་ཕྱིར་མ་བཙས་ཀྱི་བར་དུའང་བདག་ལ་གནོད་པའི་ཁ་ཟས་དང་སྤྱོད་ལམ་སྤང་། ཕན་པའི་ཁ་ཟས་དང་སྤྱོད་ལམ་བསྟེན་ནས་བདག་མ་ཤི་བ་བྱས། བཙས་ནས་ཀྱང་ལུས་ཀྱིས་ཁ་ལག་མི་འཕྲོད། ངག་གིས་བརྡ་དོན་མི་གསལ། སེམས་ཀྱིས་བླང་དོར་མི་ཤེས་པ་བདག་འབུ་འདྲ་བར་གནས་པའི་ཚེ། དྲིན་ཆེན་གྱི་མ་འདིས་ལུས་དྲོད་ཀྱིས་བསྐྱངས། མངར་བའི་ནུ་ཞོ་སྦྱིན།
བྱམས་པའི་མིག་གིས་བལྟས། སྙན་པའི་མིང་ནས་བོས། བདག་གིས་མི་གཙང་བའི་ཚོགས་རྣམས་མ་ལ་བཏབ་ཀྱང་སུན་པ་མེད་ཅིང་བྱི་དོར་བྱས། མཐུན་པའི་ཁ་ཟས་རྣམས་སྙོད་ཅིང་བྱིན། མེ་ཆུ་གཡང་གསུམ་ལ་སོགས་པའི་འཇིགས་པ་ཐམས་ཅད་ལས་བསྐྱབས། ཨ་ཕ་ཟེར་མི་ཤེས་པ་ལ་ཨ་ཕ་གྱིས། ཨ་མ་ཟེར་མི་ཤེས་པ་ལ་ཨ་མ་གྱིས་དང་ཞེས་པ་ལ་སོགས་པ་དངོས་པོའི་བླང་དོར་ཐམས་ཅད་བསྟན། བདག་ནང་དུ་ལུས་ན་ཕྱི་རུ་སྡུག་བསྔལ། ཕྱི་རུ་ལུས་ན་ནང་དུ་སྡུག་བསྔལ། མདོར་ན་མ་རང་གི་སྙིང་གི་ཚལ་པ་ཕྱིར་ལྷུང་བ་ལྟར།
སྐད་ཅིག་ཀྱང་འབྲལ་མི་ཕོད་པ་དང་། བདག་མི་ཡི་གྲལ་མ་ཚུད་དོགས་བྱེད། ཚུད་ཀྱང་ངོ་མ་མཉམ་གྱི་དོགས། མཉམ་ཡང་ཚེ་མི་གནས་བསམ་པའི་དོགས་པ་མ་རང་གིས་ངལ་བརྒྱས་བསྒྲུབས་ཤིང་ཆགས་པའི་ཟས་ནོར། ཡར་དཀོན་མཆོག་ལ་མཆོད་མ་ནུས། མར་སློང་བ་ལ་སྦྱིན་མ་ནུས། མ་རང་གི་ཟ་གོན་མ་ནུས་པའི་ལོངས་སྤྱོད་ཐམས་ཅད་བདག་ལ་དུས་གཅིག་ཏུ་སྦྱིན་པ་ལ་ཕངས་པ་དང་ཆགས་སེམས་མེད་པ་མ་རང་གི་དོན་གྲུབ་པ་ཡིན་སྙམ་པའི་བསམ་པ་དང་ལྡན་པའི་དྲིན་ཆེན་གྱི་མ། བདག་ཆོས་དང་མཇལ་བ་ཡང་མ་འདིའི་སྐུ་དྲིན་ཁོ་ན་ཡིན། དེར་མ་ཟད་སངས་རྒྱས་ཐོབ་ནའང་རྩ་བ་མའི་དྲིན་ཡིན་ནོ། ། དེ་དང་འདྲ་བ་སེམས་ཅན་གཞན་རྣམས་ཀྱང་མ་རུ་མ་གྱུར་པ་ནི་གཅིག་ཀྱང་མེད།
གྱུར་ཚེ་དུས་ཉེ་རིང་མ་གཏོགས་པ་དྲིན་དེ་འདྲས་བསྐྱངས་པ་ཤ་སྟག་ཡིན། དེས་ན་དྲིན་ཆེན་རྣམས་སྡུག་བསྔལ་གྱི་གསེབ་ཏུ་བཞག་ནས། བདག་གཅིག་པུ་བདེ་བ་འདོད་པ་དོན་རེ་ཆུང་། སེམས་ཅན་ཕ་མ་ཡིན་པ་མི་ཤེས་ཤིང་། ཕ་མ་དྲིན་ཆེན་ཡིན་པར་མི་ཤེས་ན། འཇིག་རྟེན་ན་བདག་ལས་བླུན་པ་སུ་ཞིག་ཡོད། ཤེས་ནས་དྲིན་ཆེན་རྣམས་ཡལ་བར་དོར་ན་བདག་ལས་ངོ་ཚ་མེད་པ་དང་ཁྲེལ་བོར་བ་འཇིག་རྟེན་གྱི་ཁམས་ན་མེད་པས། ངེས་པར་ཕན་ལན་དུ་ཕན་གདགས་པ་གཅིག་དང་དྲིན་ལན་དུ་དྲིན་འཇལ་བ་ཞིག་ངེས་པར་བྱ་དགོས་པས། འདི་རྣམས་ད་ལྟ་ལུས་སེམས་བདེ་བ་དང་བྲལ་སྡུག་བསྔལ་དང་སྡུག་བསྔལ་གྱི་རྒྱུ་ཁོ་ནར་ལོངས་སྤྱོད་པ་ཉམ་རེ་ཐག འདི་རྣམས་ལུས་ངག་ཡིད་གསུམ་བདེ་བ་དང་བདེ་བའི་རྒྱུ་དང་ལྡན་ན་ཅི་མ་རུང་སྙམ་དུ་བྱམས་པ་ནན་ཏན་དུ་བསྒོམ།
སྡུག་བསྔལ་དང་སྡུག་བསྔལ་གྱི་རྒྱུ་ལོངས་སྤྱོད་པ་དང་བྲལ་ན་ཅི་མ་རུང་སྙམ་པའི་སྙིང་རྗེ་ནན་ཏན་དུ་བསྒོམ། ཕ་མ་སེམས་ཅན་འདི་དག སྡུག་བསྔལ་འདོར་འདོད་སེམས་ཡོད་ཀྱང་། ། སྡུག་བསྔལ་ཉིད་ལ་མངོན་པར་རྒྱུག ། བདེ་བ་འདོད་ཀྱང་གཏི་མུག་པས། ། རང་གི་བདེ་བ་དགྲ་ལྟར་འཇོམས། ། ཞེས་གསུངས་པ་ལྟར། སྡུག་བསྔལ་མི་འདོད་ཀྱང་སྡུག་བསྔལ་གྱི་རྒྱུ་མི་དགེ་བ་ལ་ལོངས་སྤྱོད། བདེ་བ་འདོད་ཀྱང་བདེ་བའི་རྒྱུ་དགེ་བ་ལ་ནི་རྒྱབ་ཕྱོགས་ཏེ་བླང་དོར་ཕྱིན་ཅི་ལོག་ཏུ་སྤྱོད་པ་སྟེ། ཀྱཻ་མ།
མ་རིག་འཁྲུལ་པའི་སེམས་ཅན་སྙིང་རེ་རྗེ་སྙམ་དུ་ཡུན་རིང་དུ་བསྒོམ། ད་འདི་རྣམས་ལ་གང་གིས་ཕན་ན་འདི་རྣམས་འཁོར་བ་སྡུག་བསྔལ་གྱི་རྒྱ་མཚོ་ལས་བསྒྲལ་ཏེ་ཐར་པ་ཐམས་ཅད་མཁྱེན་པའི་ས་ལ་བཀོད་ན་ཕན་པར་འདུག་སྟེ། དེའི་ནུས་པ་ད་ལྟ་བདག་ལ་ནི་མེད། བདག་ལས་ལྷག་པ་ཚངས་པ་དང་བརྒྱ་བྱིན་སོགས་ལའང་མེད། དེ་ལས་ལྷག་པ་འཕགས་པའི་ཁོངས་སུ་གཏོགས་པ་ཉན་ཐོས་དང་རང་སངས་རྒྱས་སོགས་ལའང་མེད། འོ་ན་སུ་ལ་ཡོད་ན་རྣམ་པ་ཐམས་ཅད་མཁྱེན་པ་རྫོགས་པའི་སངས་རྒྱས་ཁོ་ན་ལ་ཡོད་དོ། ། དེས་ཆོས་ཐུན་རེ་གསུངས་པ་དང་། འོད་ཟེར་སྤྲོ་བསྡུ་སྐད་ཅིག་མ་རེ་རེས་ཀྱང་སེམས་ཅན་བྱེ་བ་ཁྲག་ཁྲིག་བསྒྲལ་ནུས་སོ། ། དེས་ན་ད་ལན་བདག་གིས་ཅི་ནས་ཀྱང་ཕ་མ་སེམས་ཅན་གྱི་དོན་དུ། རྣམ་པ་ཐམས་ཅད་མཁྱེན་པ་ཡང་དག་པར་རྫོགས་པའི་སངས་རྒྱས་ཀྱི་བླ་ན་མེད་པའི་གོ་འཕང་རིན་པོ་ཆེ་གདན་ཐོག་འདིའམ་ཚེ་རབས་འདིའམ་བར་དོའམ་ཐ་ནའང་སྐྱེ་བ་ཕྱི་མ་ཚུན་ཆད་དུ་ངེས་པར་ཐོབ་པར་བྱ་སྙམ་དུ་བསྒོམ།
དེ་ཐོབ་པར་བྱེད་པ་ལ་དམ་པའི་ཆོས་རྣལ་མ་ཉམས་སུ་ལེན་དགོས་ཤིང་། དེ་མ་གཏོགས་པ་ཐབས་གཞན་གཅིག་ཀྱང་མེད། ཆོས་སྒྲུབ་པའི་སྐལ་པ་ནི་དལ་འབྱོར་བཅོ་བརྒྱད་དང་ལྡན་པའི་ལུས་འདི་མ་གཏོགས་པ་གཞན་ལ་མེད། དལ་འབྱོར་གྱི་ལུས་འདི་ནི་རྙེད་པར་དཀའ་བ་ཡོན་ཏན་ལྡན་པ་འཇིག་པར་སླ་བ་ཡིན་ཏེ། དེ་ཡང་རྙེད་པར་དཀའ་བ་ནི། གྲངས་ཀྱི་སྒོ་ནས་སྙེད་པར་དཀའ་བ་ཡང་། མདོ་ལས། དམྱལ་བ་ནི་ས་ཆེན་པོའི་རྡུལ་ཙམ་མོ། ། ཡི་དྭགས་ནི་ཁ་བ་བུ་ཡུག་འཚུབས་པ་ཙམ་མོ། ། དུད་འགྲོ་ནི་ཆང་གི་སྦང་མ་ཙམ་མོ། །
མཐོ་རིས་ནི་སེན་མོའི་སྟེང་གི་རྡུལ་ཙམ་མོ། ། ཞེས་གསུངས་པ་དང་། གཞན་ཡང་སྲིད་པ་བར་དོའི་སེམས་ཅན་ནི་གྲངས་དང་ཚད་བཟུང་དུ་མེད་དེ། དཔེར་ན་དབྱར་གྱི་ཚེ་སེམས་ཅན་གཅིག་ཤི་བའི་རོ་ཞག་བདུན་དུ་བཞག་ན། དེའི་ནང་ཐམས་ཅད་འབུ་ཡིས་གང་བར་འགྱུར་ལ། དེ་བཞིན་དུ་གཉིས་དང་གསུམ་དང་བཞི་ལ་སོགས་པ་བརྒྱ་སྟོང་གི་བར་དུ་བཞག་པའམ། མདོར་ན་ཇི་སྙེད་གཅིག་བཞག་པ་དེ་སྙེད་དེའི་ནང་འབུས་གང་བར་འགྱུར་བས། སྐྱེ་སའི་རྟེན་འབྲེལ་མ་འགྲིགས་པ་མ་གཏོགས་སྐྱེ་རྒྱུའི་སེམས་ཅན་ལ་ཟད་པ་མེད་དོ། ། དེས་ན་དེ་འདྲའི་ནང་ནས་མི་ལུས་ཐོབ་པ་ནི་ཉིན་མོའི་སྐར་མ་ལྟར་དཀོན་པ་ཡིན་ནོ། ། གཞན་ཡང་དཔེ་ཡི་སྒོ་ནས་རྙེད་པར་དཀའ་བ་དང་།
ངོ་བོ་ཡིས་སྒོ་ནས་རྙེད་པར་དཀའ་བ་རྣམས་གཞན་ནས་ཤེས་པར་བྱས་ལ་བསྒོམ། བརྒྱ་ལ་ཐོབ་ན་དེའི་ཡོན་ཏན་ནི་བསམ་གྱི་མི་ཁྱབ་སྟེ། རང་གིས་རང་མ་བསླུས་ན་སངས་རྒྱས་ཀྱི་གོ་འཕང་ཡང་མྱུར་དུ་འབྱིན་པར་ནུས་སོ། ། དེ་སྐད་དུ་ཡང་། འཕགས་ཡུལ་གྱི་སློབ་དཔོན་ཆེན་པོ་རྒྱལ་སྲས་ཞི་བ་ལྷས་མཛད་པའི་བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས།

བདག་ལྟ་རིགས་ཀྱི་མིར་སྐྱེས་ལ། ། ཕན་དང་གནོད་པ་ངོ་ཤེས་པས། ། བྱང་ཆུབ་སྤྱོད་པ་མ་བཏང་ན། ། བདག་གིས་བྱང་ཆུབ་ཅིས་མི་ཐོབ། ། ཞེས་གསུངས་པས་ཤེས་པར་བྱའོ། ། གཞན་ཡང་འདི་ལྟར་བསམ་པར་བྱ་སྟེ། འཇིག་རྟེན་གྱི་ཁམས་ན་གང་དཀོན་ན་ཡིད་བཞིན་གྱི་ནོར་བུ་དཀོན། དེ་ལ་ཡོན་ཏན་བརྒྱད་དེ། སེམས་ཅན་གྱི་དགོས་འདོད་འབྱུང་བ་དང་། དེ་ཡང་གསོལ་བ་མ་བཏབ་ན་མི་འབྱུང་བ་དང་། བཏབ་ན་འབྱུང་བ་དང་།
དུས་སུ་འབྱུང་བ་དང་། ཇི་ལྟར་འཚམས་པར་འབྱུང་བ་དང་། ཟད་མི་ཤེས་པར་འབྱུང་བ་དང་། རྟོག་པ་མེད་པར་འབྱུང་བ་དང་། ཕྱིས་ལན་ལ་རེ་བ་མེད་པའོ། ། དེ་ལྟར་ཡོན་ཏན་བསམ་གྱིས་མི་ཁྱབ་ཀྱང་བླ་ན་མེད་པའི་བྱང་ཆུབ་འབྱིན་པར་མི་ནུས་སོ། ། བླ་ན་མེད་པའི་བྱང་ཆུབ་ཆེན་པོ་ཐོབ་ན་སྣང་བ་ཐམས་ཅད་ནོར་བུ་གྲུབ་པའང་ཡིན་ཏེ། ཐ་ན་ལྗགས་མཆིལ་བཏབ་པའང་ཡིད་བཞིན་གྱི་ནོར་བུར་གྱུར་པའི་ལོ་རྒྱུས་ཡོད་དོ། ། དེས་ན་དེ་ལྟ་བུའི་བླ་ན་མེད་པ་བྱང་ཆུབ་དེ་མིའི་ལུས་རྟེན་ལ་ཐོབ་པར་ནུས་པས་ཡིད་བཞིན་ནོར་བུ་བས་ཀྱང་ཡོན་ཏན་ཆེར་ལྷག་པར་གསུངས་ཏེ། དེ་སྐད་དུ་ཡང་།
སློབ་སྤྲིང་ལས། གང་ཞིག་ཐོབ་ན་སྐྱེ་བའི་རྒྱ་མཚོ་མཐར་བྱེད་ཅིང་། ། བྱང་ཆུབ་མཆོག་གི་ས་བོན་དགེ་བའང་སྒྲུབ་བྱེད་པ། ། ཡིད་བཞིན་ནོར་བུ་བས་ཀྱང་ཡོན་ཏན་ཆེར་ལྷག་པའི། ། མི་ཉིད་ཐོབ་ནས་སུ་ཞིག་འབྲས་བུ་མེད་པར་བྱེད། ། ཅེས་གསུངས་པའོ། ། དེས་ན་རིན་ཐང་བྲལ་བའི་མི་ལུས་རིན་པོ་ཆེ་ཐོབ་ནས་འབྲས་བུ་དགེ་བའི་ཆོས་མ་བསྒྲུབས་པར་ཤི་བ་རྣམས་ནི་དལ་འབྱོར་སྟོང་ལོག་ཏུ་སོང་བ་ཡིན་ཏེ། དཔེར་ན་བཀྲེན་ཅིང་འཕོངས་པའི་བྱིས་པ་མང་པོའི་ཕ་རྒན་ཞིག ཡིད་བཞིན་ནོར་བུ་འདོད་དེ་དཀའ་བ་དང་ངལ་དུབ་ཁྱད་དུ་བསད་ཅིང་ལམ་རིང་པོར་ཞུགས་ནས། བདག་གིར་མེད་པའི་ཡིད་བཞིན་ནོར་བུ་མང་དུ་སྤུངས་པའི་གླིང་དེར་ཕྱིན།
སླར་ནོར་བུའི་རྡུལ་ཙམ་ཡང་མ་གོས་པ་སྒྲེན་མོ་ལག་པ་སྟོང་པར་རང་གི་ཁྱིམ་དུ་ལོག་ན། དཀའ་བ་ཁྱད་བསད་ལམ་རིང་ཞུགས་ནས་ནོར་བུའི་གླིང་དུ་ཕྱིན་པ་དོན་མེད་ཅིང་། རང་དང་རང་གི་བྱིས་པའི་ཚོགས་རྣམས་ཀྱང་བཀྲེས་སྐོམ་གྱི་སྡུག་བསྔལ་ལས་བསྐྱབས་མ་ནུས་ཤིང་དབུལ་འཕོང་གི་གནས་སུ་བཞག་ཅིང་གནས་པ་ནི། ཤིན་ཏུ་བླུན་པ་བས་ཀྱང་ཆེས་བླུན་ཞིང་ཤིན་ཏུ་ཉམ་ཐག་པ་བས་ཀྱང་ཆེས་ཉམ་ཐག་པ་བཞིན་དུ་སྔོན་བསགས་འབད་པ་ཆེན་པོའི་དགེ་བའི་ལས་ཀྱིས་དཀར་པོ་དགེ་བའི་ཆོས་ལ་བདག་གིར་མེད་པའི་དལ་འབྱོར་གྱི་གླིང་འདིར་ཕྱིན་ནས་མི་ལུས་ཐོབ། ཐོབ་ནས་ཆོས་མ་བསྒྲུབས་པར་ཤི་བ་ན་རང་དང་ཕ་མ་སེམས་ཅན་ཐམས་ཅད་སྡུག་བསྔལ་ལས་བསྐྱབས་མ་ནུས་ཤིང་། སྲིད་པའི་བཙོན་རའི་ནང་དུ་གཞན་བཞག་ཅིང་རང་ཡང་གནས་པ་ནི་དེ་བས་ཀྱང་བླུན་པས་དེ་ལས་བླུན་པ་འཇིག་རྟེན་གྱི་ཁམས་ན་མེད་དོ། ། དེས་ན་དལ་འབྱོར་གྱི་ལུས་ཐོབ་པའི་སྙིང་པོ་དམ་པའི་ཆོས་སྒྲུབ་དགོས་ཤིང་། དེ་ཡང་ད་ལྟ་ཉིད་ནས་བརྩོན་པ་མ་བྱས་ན་ལུས་འདི་ནི་མི་རྟག་ཅིང་མྱུར་དུ་འཇིག་པའི་ཆོས་ཅན་ཡིན་ཏེ། འཕགས་པ་རྒྱ་ཆེར་རོལ་པའི་མདོ་ལས། སྲིད་གསུམ་མི་རྟག་སྟོན་ཀའི་སྤྲིན་དང་འདྲ། །
འགྲོ་བའི་སྐྱེ་འཆི་གར་ལ་ལྟ་དང་མཚུངས། ། འགྲོ་བའི་ཚེ་སྲོག་ནམ་མཁའི་གློག་དང་ནི། ། རི་གཟར་འབབ་ཆུ་བཞིན་དུ་མྱུར་མགྱོགས་འགྲོ། ། ཞེས་གསུངས་པས་སྤྱིར་འདུས་བྱས་ཐམས་ཅད་མི་རྟག་ཅིང་། ཁྱད་པར་འགྲོ་བ་རྣམས་ཀྱི་ཚེ་སྲོག་ནི་གློག་དང་རི་གཟར་གྱི་འབབ་ཆུ་དང་གར་མཁན་གྱི་རྣམ་འགྱུར་ལྟར་མྱུར་དུ་འཇིག་པའི་ཆོས་ཅན་ཡིན་ཞིང་། ནམ་འཆི་ངེས་པའང་མེད་དེ་ཟླ་བ་ཕྱི་མའི་ཚེས་བཅོ་ལྔའི་ཟླ་བ་ཉ་གང་བ་དང་། འཇིག་རྟེན་ཕྱི་མའི་གཤིན་རྗེའི་གྲོང་ཁྱེར་གཉིས་སྔོན་དུ་སུ་མཐོང་ཆ་ངེས་པ་མེད་པས་ཞག་བཅུ་འདུག་པའི་ཚིས་ལ་མི་འབད་པར་ཕྱི་མའི་ཆོས་ལ་འབད་དགོས་ཏེ། ཚོམས་ལས། སང་དང་འཇིག་རྟེན་ཕྱི་མ་གཉིས། ། སྔོན་དུ་གང་ཡོང་གཏོལ་མེད་པས། །
སང་གི་ཚི་ལ་མི་འབད་པ། ། ཕྱི་མའི་ཚི་ལ་འབད་པར་རིགས། ། ཞེས་གསུངས་པའོ། ། དེས་ན་བདག་ད་ལྟ་ཉིད་ནས་ཆོས་ལ་འབད་པར་རིགས། ཆོས་ཀྱི་ནང་ནས་ཀྱང་ཟབ་པ་ལས་ཆེས་ཤིན་ཏུ་ཟབ་པ་དང་པོ་གསུངས་པ་ནས་ཐ་མ་ད་ལྟའི་བར་དུ་རིག་འཛིན་རྣལ་འབྱོར་དབང་ཕྱུག་གྲུབ་ཐོབ་རྒྱུན་མི་ཆད་པར་བྱོན་པའི། རྡོ་རྗེ་ཕུར་པའི་གདམས་ངག་འདི་ནི། དུས་གསུམ་གྱི་སངས་རྒྱས་ཐམས་ཅད་ཀྱི་གཤེགས་པའི་ཤུལ་ལམ་ཡིན་ཞིང་། བདག་འདི་དང་མཇལ་བ་ནི་ཤིན་ཏུ་སྐལ་པ་བཟང་བ་འདི་འགྲུབ་ན་སངས་རྒྱས་ཐམས་ཅད་གཅིག་ཆར་དུ་འགྲུབ་པ་ཡིན། ཇི་སྐད་དུ། སྐྱེ་མེད་རྣམ་དག་ཆོས་ཀྱི་དབྱིངས་ཉིད་ལས། །
སྐྱེ་བའི་ཆོས་འཕྲུལ་འཇིགས་པའི་སྐུར་སྟོན་པ། ། ཕྱོགས་བཅུ་རྒྱལ་བ་ཡབ་ཡུམ་མ་ལུས་ཀུན། ། སངས་རྒྱས་འདུས་པའི་སྲས་མཆོག་ཀཱི་ལ་ཡ། ། ཞེས་གསུངས་པའོ། ། དེས་ན་བདག་གིས་ཕ་མ་སེམས་ཅན་མི་བཟད་སྲིད་པའི་སྡུག་བསྔལ་གྱིས་གཟིར་ཞིང་སྐྱབས་དང་མགོན་མེད་པ་འདི་རྣམས་ཀྱིས་དོན་དུ། བླ་ན་མེད་པ་ཡང་དག་པར་རྫོགས་པའི་སངས་རྒྱས་བདེ་གཤེགས་ཀུན་འདུས་དཔལ་ཆེན་རྡོ་རྗེ་གཞོན་ནུའི་གོ་འཕང་རིན་པོ་ཆེ་ཚེ་འདི་ཉིད་ལ་ཐོབ་པར་བྱའོ། ། དེ་བས་ན་སྔོན་དུས་གསུམ་རྒྱལ་བའི་གདུང་འཚོབ་པ་ཞལ་གྱི་བཞེས་པའི་རིག་འཛིན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང་། ཡི་དམ་དཀྱིལ་འཁོར་གྱི་ལྷ་ཚོགས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི། བདག་གི་རྒྱུད་བྱིན་གྱིས་རླབས་ཤིང་མྱུར་དུ་འགྲུབ་པར་བྱིན་གྱིས་རློབས་ཤིག་སྙམ་ལ་སེམས་ཡུན་རིང་དུ་གཏད། དེ་ནས་རྣམ་རྟོག་གཞན་དུ་མ་ཡེངས་པ་སྐད་གསང་ལ་སྒྲ་དག་པ་དང་བཅས་ཏེ་བརྒྱུད་འདེབས་དཔལ་ལྡན་བརྟེན་གཡོ་མ་ཡོངས་རྫོགས་འདོན།
དེ་ནས་ལྷའི་ང་རྒྱལ་བཟུང་སྟེ། རྡོ་རྗེའི་རྩེས་ནང་མཆོད་ནས་བླངས་ཞིང་གནས་དང་མཆོད་པའི་ཡོ་བྱད་རྣམས་ལ་འཐོར་ཞིང་ངག་ཏུ། ཨོཾ་བཛྲ་ཀྲོ་དྷ་སོགས་བརྗོད། སེམས་ཀྱི་དམིགས་པ་ནི་རང་གི་ཐུགས་ཀ་ནས་ཁྲོ་བོ་བདུད་རྩི་འཁྱིལ་པའི་ཚོགས་དཔག་ཏུ་མེད་པ་སྤྲོས་ཏེ་མཆོད་པའི་མདངས་འཕྲོག་པ་དང་སྒྲུབ་པ་ལ་བར་དུ་གཅོད་པའི་བགེགས་དང་ལོག་འདྲེན་ཐམས་ཅད་རྒྱང་རིང་དུ་བསྐྲད་དེ་མིག་ཙམ་ཡང་ལྟ་བའི་དབང་མེད་པར་བྱས། སླར་ཁྲོ་བོ་རྣམས་རང་གི་ཐུགས་ཀར་བསྡུས། སླར་ཡང་རྡོ་རྗེ་གསོར་ཞིང་ཨོཾ་སྭ་བྷཱ་སོགས་བརྗོད། དམིགས་པ་ནི། གནས་དང་མཆོད་རྫས་ལ་སོགས་པ་སྣང་བའི་ཆོས་ཐམས་ཅད་རང་བཞིན་གྱི་སྟོང་པ་ནམ་མཁའ་ལྟ་བུར་གྱུར་པར་བསམ། སྟོང་པ་དེ་དག་གིས་ངང་ནས་ཡི་གེ་ཨ་གྲངས་མེད་པ་ནམ་མཁའི་ཁམས་གང་བ་དང་། རང་གི་བཤམས་པའི་མདུན་གྱི་མཆོད་པ་དངོས་སུ་འབྱོར་བའི་སྣོད་རྣམས་ཀྱང་ཨར་གསལ་བ་རྣམས་འོད་དུ་ཞུ་བ་ལས་བྷནྡྷ་འབར་བའི་སྣོད་ཡངས་ཤིང་རྒྱ་ཆེ་བའི་ནང་དུ།
ཡི་གེ་ཧཱུྃ་རེ་རེ་འོད་དུ་ཞུ་བ་ལས་བྱུང་བའི་མཆོད་ཡོན་ཞབས་བསིལ་ལ་སོགས་མཆོད་རྫས་བསམ་གྱིས་མི་ཁྱབ་པ་དྭངས་ཤིང་ཐོག་པ་མེད་པ་བཀོད་པ་ལེགས་པ་ཡིད་དུ་འོང་བ་ནུས་པ་ཚད་མེད་པ་དང་ལྡན་པ། གཟིགས་པ་ཙམ་གྱིས་ཟག་མེད་ཀྱི་བདེ་བ་ཐུགས་རྒྱུད་ལ་འཁྲུངས་པར་བྱེད་པ་མདོར་ན་དཔལ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་གྱི་ཕུང་པོ་ལྟར་བསམ་གྱིས་མི་ཁྱབ་པ་ཞིག བླ་མ་དང་དཀྱིལ་འཁོར་གྱི་འཁོར་ལོ་རྒྱལ་བ་སྲས་དང་སློབ་མར་བཅས་པ་རྣམས་ཀྱི་སྤྱན་ལམ་དུ་འབྱུང་ཞིང་རྒྱས་པར་བསམ་ལ། སྟོང་པའི་ངང་ལས་སོགས་ནས་ཨོཾ་བཛྲ་ཨཧརལའི་ཧཱུྃ་ཕཊ། སོ་སོའི་ཕྱག་རྒྱ་དང་བཅས་ཏེ་ཨོཾ་བཛྲ་པུཥྤེ་ནས་ཨོཾ་བཛྲ་བིཥྤུ་ར་ཡ་ཧཱུྃ་ཕཊ་ཀྱི་བར་བརྗོད། དེ་ནས་ཌཱ་དྲིལ་དང་བཅས་པའི་དྷརྨཱ་ར་ཎི་ཚར་གསུམ་བརྗོད་པས་མཆོད་ཡུལ་སྤྱན་དྲངས་ཤིང་མཆོད་རྫས་རྣམས་དུས་འཁོར་བ་ཇི་སྲིད་མ་སྟོང་གི་བར་དུ་ཟད་མི་ཤེས་པར་བྱིན་གྱིས་བརླབས་པར་བསམ་མོ། ། དེ་ནས་རང་གི་མདུན་གྱི་ནམ་མཁར་སེངྒེ་ཆེན་པོ་བརྒྱད་ཀྱི་བཏེགས་པའི་རིན་པོ་ཆེའི་ཁྲི་པདྨ་དང་ཟླ་བའི་གདན་ལ། རང་ལ་དབང་བཞི་ཡོངས་སུ་རྫོགས་པ་སྩོལ་བར་མཛད་པའི་བཀའ་དྲིན་མཉམ་མེད་རྩ་བའི་བླ་མ་རྡོ་རྗེ་སློབ་དཔོན་དངོས་དང་། དེའི་དབུའི་སྤྱི་བོའི་གཙུག་ཏུ་ནས་གང་ཙམ་གྱི་མ་རེག་པར་བླ་མའི་བླ་མ་ནས། ཀུན་ཏུ་བཟང་པོའི་བར་སེངྒེས་བཏེགས་པའི་ཁྲི་པདྨ་དང་ཟླ་བའི་གདན་ལ་ཐོ་བརྩེགས་སུ་བཞུགས་པར་བསྒོམས།
དེའི་མཐའ་བསྐོར་དུ་བརྒྱུད་རིམ་གྱི་ཁོངས་སུ་མ་འདུས་པའི་རིག་འཛིན་བླ་མའི་ཚོགས་རྣམས་སྤྲིན་ཕུང་འཐིབ་པ་ལྟར་བཞུགས་པར་མོས། རྩ་བརྒྱུད་བླ་མ་དེ་དག་རྣམས་ནི་ཕྱོགས་བཅུ་དུས་གསུམ་གྱིས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོར་ཞུགས་པས་ན་སངས་རྒྱས་དཀོན་མཆོག ཆོས་ཀྱི་ཕུང་པོ་སྟོང་ཕྲག་བརྒྱད་བཅུ་རྩ་བཞིའི་འབྱུང་གནས་ཡིན་པས་ཆོས་དཀོན་མཆོག འཕགས་པའི་དགེ་འདུན་ཐམས་ཅད་ཀྱི་མངའ་བདག་ཡིན་པས་དགེ་འདུན་དཀོན་མཆོག་སྟེ། བླ་མེད་ཐུན་མོང་མ་ཡིན་པའི་དཀོན་མཆོག་གསུམ་མོ། ། དེ་ནས་འདིར་བླ་མེད་རྡོ་རྗེ་ཕུར་པའི་ཐུན་མོང་པའི་དཀོན་མཆོག་གསུམ་ནི། རྩ་བརྒྱུད་ཀྱི་བླ་མ་རྣམས་ཀྱི་འོག་རང་གི་མདུན་གྱི་ནམ་མཁའ་པདྨ་ཉི་ཟླ་དབང་ཕྱུག་ཕོ་མོ་བསྣོལ་བའི་གདན་ལ་གསང་བ་གསུམ་བདག་བཅོམ་ལྡན་འདས་རྡོ་རྗེ་གཞོན་ནུ་ཡབ་ཡུམ། དེའི་མཐར་བསྐོར་དུ་རང་རང་གི་གདན་ལ་ཁྲོ་བཅུ་ཡབ་ཡུམ། ཕྲ་ཕྱག་ཉི་ཤུ། སྒོ་མ་བཞི།
སྲས་མཆོག་རིགས་ལྔ་སྟེ་རྩ་བའི་ལྷ་ལྔ་བཅུ་རྩ་གཅིག་དང་། དེའི་ཕྱི་ཕྱོགས་བཞིར་དབང་ཕྱུག་ཉི་ཤུ་རྩ་བརྒྱད། མཚམས་བཞིར་དམ་ཅན་བཀའ་སྲུང་བཅུ་གཉིས་རྣམས་རྒྱན་དང་སྐུ་མདོག་ཕྱག་མཚན་ཞལ་ཕྱོགས་ཚུལ་ལ་སོགས་པ་རྣམས་དཀྱིལ་འཁོར་གྱི་བཀོད་པ་ཇི་ལྟ་བ་བཞིན་བསྒོམ། དེའི་མདུན་དུ་ཞལ་ནང་ལ་ཕྱོགས་པའི་ཚུལ་གྱི། འཇམ་དཔལ་སྐུའི་ལྷ་ཚོགས་ལ་སོགས་པ་ཡི་དམ་རྒྱུད་སྡེ་བཞིའི་དཀྱིལ་འཁོར་གྱི་ལྷ་ཚོགས་རྣམས་དང་། གཡས་སུ་སྤྲུལ་སྐུ་ཤཱཀྱ་ཐུབ་པ་ལ་སོགས་པ་བསྐལ་བཟང་གིས་སངས་རྒྱས་རྣམས་དང་། གཞན་ཡང་སངས་རྒྱས་སྤྲུལ་པའི་སྐུ་ཇི་སྙེད་བཞུགས་པ་རྣམས་གསལ་བར་བསྒོམ། དེ་བཞིན་དུ་རྣམ་པར་སྣང་མཛད་ལ་སོགས་པའི་ལོངས་སྤྱོད་རྫོགས་པའི་སངས་རྒྱས་ཐམས་ཅད་ཀྱང་བཞུགས་པར་མོས། རྒྱབ་ཏུ་རིན་པོ་ཆེའི་དྲྭ་མིག་གི་ནང་དུ་སངས་རྒྱས་དེ་དག་གི་གསུང་གི་ངོ་བོར་ཐེག་པ་ཆེན་པོ་སྤྱི་དང་བྱེ་བྲག་གི་མདོ་རྒྱུད་ལུང་མན་ངག་དང་བཅས་པ་རྣམས། རྣམ་པ་ཆོས་པོ་ཏིའི་ཚུལ་དུ་བཞེངས་པ་གདོང་དར་ཁྲ་ཕུན་ནེ་བཞུགས་པར་བསྒོམ།
གཡོན་དུ་ཉེ་བའི་སྲས་བརྒྱད་ལ་སོགས་པ་བྱང་ཆུབ་སེམས་དཔའི་དགེ་འདུན་རྣམས་དང་། ཉན་ཐོས་མཆོག་བརྒྱད་ལ་སོགས་པ་ཉན་ཐོས་འཕགས་པའི་དགེ་འདུན་རྣམས་བཞུགས་པར་མོས། དེ་དག་གི་མཐའ་བསྐོར་དུ་རྡོ་རྗེ་ནག་པོ་ཆེན་པོ་ལ་སོགས་པ་ཆོས་སྲུང་སྤྱི་དང་བྱེ་བྲག་དཀར་བདུད་ལྕམ་དྲལ། གཞན་ཡང་གནོད་སྦྱིན་ནོར་ལྷའི་ཚོགས་དང་བཅས་པ་རྣམས་ཀྱི་བསྐོར་ནས། སྐྱབས་ཡུལ་དེ་དག་བདག་དང་ཕ་མ་སེམས་ཅན་ལ་ཐུགས་བརྩེ་ཞིང་བྱམས་པའི་སྤྱན་གྱིས་གཟིགས་ནས། སྤྲིན་གྱི་ཕུང་པོ་བཏིབ་པ་ལྟར་ཁྲ་དཔུང་ངེ་མངོན་སུམ་བཞིན་བཞུགས་པར་བསྒོམ། དེ་ནས་རང་རྟེན་ལ་ཁ་ཕྱོགས་ཏེ་གནས་པའི་མདུན་དུ། དགྲ་འདྲེ་བྱུར་གསུམ། གཡས་སུ་ཕ། གཡོན་དུ་མ།
མཐར་སྐོར་ཀུན་ཏུ་ཁམས་གསུམ་འཁོར་བ་རིགས་དྲུག་གི་སེམས་ཅན་རྣམས། རང་རང་གི་ལུས་ཀྱི་ཟུག་རྔུ་སེམས་ཀྱི་སྡུག་བསྔལ་དང་བཅས་ཏེ། ཉམ་ཐག་པའི་ཚུལ་གྱི་ལག་ཐལ་མོ་སྦྱར་ཞིང་མིག་མཆི་མའི་རྒྱུན་རྩ་རེ་བ་སྐྱབས་གནས་རྣམས་ལ་བལྟ་ཞིང་། བདག་ཅག་གིས་ཁྱེད་རྣམས་ཀྱི་བཀའ་ལས་འདས་ཤིང་བཀའ་ལྟར་མ་བྱས་པས། ཐོག་མ་མེད་པ་ནས་ཐ་མ་ད་ཡི་བར་དུ་མི་བཟོད་པའི་ཟུག་རྔུ་དྲག་པོ་མྱང་ཞིང་། འཁོར་བ་འདི་ལ་རྟག་ཏུ་འཁྱམས་ཤིང་ད་རུང་ཀྱང་འདི་ཙམ་ནས་སྲིད་པའི་མཐའ་ཆོད། འདི་ཙམ་ནས་ཐར་པའི་ལམ་སྣ་ཟིན་སྙམ་པའི་གདེངས་ཚད་ནི་མེད། མདོར་ན་འཁོར་བ་འདི་ནི་ཐར་དུས་མེད་པའི་བཙོན་རྭ། སླེབས་དུས་མེད་པའི་མགྲོན་པོ། སོས་དུས་མེད་པའི་ནད་པ་དང་འདྲ་བས་ཤིན་ཏུ་ཉམ་རེ་ཐག
ད་ཁྱེད་རྣམས་ཀྱི་བདག་ཅག་སྲིད་ཞིའི་འཇིགས་པ་ལས་མྱུར་དུ་སྐྱབས་དུ་གསོལ་བསམ་ཞིང་། ངག་ཏུ་སྐྱབས་འགྲོའི་སྒྲ་འུ་རུ་རུ་འབྱིན་བཞིན་ཁྲོམ་འཚོགས་པ་ལྟར་གནས་པར་བསམ། དེ་ཡང་སྲིད་པའི་འཇིགས་པ་ནི། དམྱལ་བ་ལ་ཚ་གྲང་གི་སྡུག་བསྔལ་གོང་དུ་བརྗོད་པ་ལྟར་བཟོད་བརླག་མེད་པ་དང་། ཡི་དྭགས་རྣམས་ལ་ལོ་སྟོང་དུ་བཙལ་ཀྱང་ཆུ་ཐིག་པ་རེ་ཡང་མི་རྙེད་ན་ཁ་ཟས་རགས་པ་གཞན་ལྟ་ཅི་སྟེ་རྙེད། བཀྲེས་སྐོམ་གྱི་དབང་གིས་རང་གི་ལྦ་བ་སྨིན་པའི་སྣག་ཟ་བ་ལ་སོགས་པའི་སྡུག་བསྔལ་དང་། དུད་འགྲོ་རྣམས་ལ་གླེན་ལྐུག་གི་སྡུག་བསྔལ་ཏེ། དེ་ཡང་གླེན་པ་ནི་རང་ཤ་རང་གི་ཟ་ཞིང་ཟོས་པའི་ཟུག་རྔུ་མི་བཟོད་ཀྱང་། དེ་རང་གིས་རང་ཟོས་པའི་ལེན་པ་ནི་མི་ཤེས་པས་ཤིན་ཏུ་གླེན་པ་དང་། ངག་ལྐུག་པས་སྒྲ་གཅིག་མ་གཏོགས་པ་བརྡ་དོན་འཕྲོད་པ་བརྗོད་མི་ནུས་པ་དང་།
གཞན་ཡང་གཅིག་གིས་གཅིག་ཟ་བ་ལ་སོགས་པ་སྡུག་བསྔལ་བསམ་གྱིས་མི་ཁྱབ་པ་དང་། དེ་བཞིན་དུ་མི་ལ་སྐྱེ་རྒ་ན་འཆི། ལྷ་མིན་ལ་འཐབ་རྩོད། ལྷ་ལ་བག་མེད་པ། བར་དོ་ལ་འཁྲུལ་སྣང་གི་སྡུག་བསྔལ་སྟེ། མདོར་ན་རིགས་དྲུག་གམ་སྲིད་པ་བདུན་གྱི་སྡུག་བསྔལ་གྱི་གྲངས་བརྗོད་དུ་མེད་པ། ངོ་བོ་བཟོད་བརླག་མེད་པ། མཐའ་ཐུག་པ་མེད་པ་དང་། ཚེ་འདིའང་རྒྱལ་པོའི་ཆད་པ། འབངས་ཀྱི་བསམ་ངན།
དགྲ་རྐུན་ཇག་གསུམ་གྱི་འཚེ་བ། མེ་ཆུ་གཡང་གསུམ་གྱི་འཇིགས་པ། ལོངས་སྤྱོད་མེད་ན་ཟས་སྐོམ་མི་རྙེད་པའི་སྡུག་བསྔལ། ཡོད་ན་བདག་གིར་མི་ཐུབ་པ་ལ་སོགས་པའི་སྡུག་བསྔལ་བསམ་གྱིས་མི་ཁྱབ་པ་དང་། ནང་རླུང་མཁྲིས་བད་ཀན་ལ་སོགས་པ་ན་བའི་འཇིགས་པས་ལུས་འཁུམ་པ། གསང་བ་ཆོས་དང་མི་མཐུན་པའི་དུག་ལྔའི་རྣམ་རྟོག་རང་དབང་མེད་པ་སྐྱེ་བ་དང་། འཆི་ཁ་ཡང་གནད་གཅོད་དྲག་པོས་གདུང་སྟེ་བླ་མ་ཡི་དམ་དྲན་ལོང་མེད་པ་དང་། འཆི་རྐྱེན་ངན་པའི་དབང་གི་སྨོན་ལམ་གྱི་མཚམས་སྦྱོར་ངན་པ་དང་། གཞན་ཡང་ལུས་ངག་ཡིད་གསུམ་གདོན་བགེགས་ཀྱིས་གཟིར་བ་ལ་སོགས་པ་གཞི་སྲིད་པའི་སྡུག་བསྔལ་བསམ་གྱིས་མི་ཁྱབ་པ་དང་། ལམ་གྱི་དུས་ནའང་སྐྱེ་བོ་ཐ་མལ་པ་ལམ་མ་རྙེད་པ་དང་།
མུ་སྟེགས་ཅན་ལམ་ལོག་པ་དང་། མངོན་པའི་ང་རྒྱལ་ཅན་ལམ་གཏོར་བ་དང་། ཉན་ཐོས་འགོག་པ་ལམ་བོར་བ་དང་། ཉན་ཐོས་རང་རྒྱལ་ལམ་དམན་པ་དང་། ཕར་ཕྱིན་ཞུགས་པའི་བྱང་སེམས་ལམ་གོལ་བ་ལ་སོགས་པའི་འཇིགས་པ་དང་། འབྲས་བུའི་དུས་ན་ལས་ངན་གྱི་འབྲས་བུ་ངན་སོང་གསུམ་ལ་སོགས་པ་རིགས་དྲུག་གི་གནས་སུ་སྐྱེ་བ་དང་། རང་དོན་ཡིད་བྱས་ཀྱི་འབྲས་བུ་ཉན་རང་གི་སར་ལྷུང་བ་དང་། སྣོད་བཅུད་ལྷ་དང་གཞལ་ཡས་ཁང་ཡིན་པ་ལ་ཡིན་པ་མ་ཤེས་པ་ཐ་མལ་དུ་འཛིན་པ་ནི་ཐ་མལ་སྣང་ཞེན་གྱི་འཇིགས་པ། སྣོད་བཅུད་ལྷ་དང་གཞལ་ཡས་སུ་ཤེས་ཀྱང་དེའི་རང་བཞིན་མེད་པར་མི་ཤེས་པ་མཚན་མར་འཛིན་པ་ནི་གྱ་ནོམ་ལྷ་ཞེན་གྱི་འཇིགས་པ། འཇིགས་པ་དེ་དག་ལ་སྐྱབས་པའི་ཕྱིར་སྐྱབས་སུ་འགྲོ་བ་ཡིན་སྟེ་རྒྱུ་འཇིགས་པའི་སྒོ་ནས་སྐྱབས་སུ་འགྲོ་བའོ། །
སྙིང་རྗེའི་སྒོ་ནས་སྐྱབས་སུ་འགྲོ་བ་ནི། རིགས་དྲུག་གི་སེམས་ཅན་འདི་དག་ཕ་མར་མ་གྱུར་པ་གཅིག་ཀྱང་མེད། དྲིན་ཆེན་ཕ་མ་འདི་དག་ཉོན་མོངས་པས་སེམས་དཀྲུགས་ཤིང་མི་ཤེས་པའི་འདམ་དུ་བྱིང་ནས། སྡུག་བསྔལ་དང་སྡུག་བསྔལ་གྱི་རྒྱུ་མི་དགེ་བ་ལ་ལོངས་སྤྱོད་པ་འདི་རྣམས་སྙིང་རེ་རྗེ་འདི་དག་མྱུར་དུ་སྐྱབས་སུ་གསོལ་སྙམ་པ་དང་། དད་པའི་སྒོ་ནས་སྐྱབས་སུ་འགྲོ་བ་ནི། སྐྱབས་གནས་དེ་རྣམས་ལ་མཁྱེན་བརྩེ་ནུས་གསུམ་གྱི་ཡོན་ཏན་མངའ་བ་སྟེ། དེ་ཡང་མཁྱེན་པ་མེད་ན་ལོང་བས་ལོང་བ་ཁྲིད་པ་དང་འདྲ། མཁྱེན་པ་ཡོད་ཀྱང་བརྩེ་བ་མེད་ན་ཕྱུག་པོའི་སྒོ་དྲུང་དུ་སྤྲང་པོ་མུ་གེས་ཤི་བཅུག་པ་དང་འདྲ། བརྩེ་བ་ཡོད་ཀྱང་ནུས་པ་མེད་ན་མ་ཞ་མའི་བུ་ཆུས་ཁུར་ཤོར་བ་དང་འདྲ། འོ་ན་སྐྱབས་གནས་རྣམས་ལ་མཁྱེན་བརྩེ་ནུས་གསུམ་ཇི་ལྟར་མངའ་ཞེ་ན།
མཁྱེན་པ་ནི་སྐྱབས་སུ་འགྲོ་བ་པོ་བདག་དང་ཕ་མ་རིགས་དྲུག་གི་སེམས་ཅན་དེ་དག་རེ་རེའི་རང་རང་གིས་ཉམས་སུ་མྱོང་བའི་སྡུག་བསྔལ་དེ་དག རྒྱུ་གང་གིས་བྱས། རྐྱེན་གང་གིས་བསླང་། དུས་ནམ་ཐོག་ཏུ་སྨིན། ད་ལྟ་ཚོར་བ་ཇི་ལྟ་བུ་སྡུག ད་གང་ཙམ་ནས་ཐར། ཅི་བསམ་ཅི་སྨྲ་བ་ཐམས་ཅད་ཅིག་ཆར་དུ་ཐུགས་ཀྱིས་དགོངས་པའོ། ། གཞན་ཡང་རྒྱུ་དང་འབྲས་བུའི་རྟེན་འབྲེལ་ཐུགས་སུ་ཆུད་དེ། ཚེར་མ་རྣོ་བ། སྲན་མ་ཟླུམ་པ།
སྟག་གཟིག་གི་རི་མོ་དང་། རྨ་བྱའི་སྒྲོ་མདོང་བཀྲ་བ་ལ་སོགས་རྒྱུ་རྐྱེན་རྟེན་འབྲེལ་ཐམས་ཅད་དགོངས་པའོ། ། མདོར་ན་དུས་གསུམ་སྒྲིབ་མེད་ཅིག་ཆར་ཏུ་གཟིགས་པའི་མཁྱེན་རབ་དང་། ཆགས་ཐོགས་མེད་པའི་ཡེ་ཤེས་མངའ་བའོ། ། བརྩེ་བ་ནི་སེམས་ཅན་ཐམས་ཅད་ལ་མ་དང་བུ་ལྟ་བུའི་ཚུལ་གྱིས་ཐུགས་བརྩེ་བའོ། ། ནུས་པ་ནི་ཆོས་ཐུན་རེ་གསུངས་པ་དང་། འོད་ཟེར་སྤྲོ་བསྡུ་སྐད་ཅིག་རེ་རེས་སེམས་ཅན་བྱེ་བ་ཁྲག་ཁྲིག་སྒྲོལ་ནུས་པ་དང་། སྐྲ་ཉག་མ་གཅིག་གིས་རྩེ་མོར་རྒྱ་མཚོ་ཆེན་པོ་བཞིའི་ཆུ་ཐམས་ཅད་ཐིག་པ་ཙམ་ཡང་མ་ལུས་པ་བཙན་གྱི་ལེན་ནུས་པ་དང་། སྟོང་གསུམ་གྱི་སྟོང་ཆེན་པོ་འཇིག་རྟེན་གྱི་ཁམས་ཡུང་འབྲུ་ཞིག་གིས་ནང་དུ་འཇུག་ནུས་པ་དང་། དེ་ཡང་ཡུང་འབྲུ་ཆེར་མ་སོང་འཇིག་རྟེན་གྱི་ཁམས་དེ་ཆུང་དུ་མ་སོང་བའོ། །
དེ་དག་ལ་སོགས་པ་མཐུ་སྟོབས་དང་ནུས་པ་བསམ་གྱིས་མི་ཁྱབ་པས་ན་རྒྱུ་དད་པའི་སྒོ་ནས་སྐྱབས་སུ་འགྲོ་བའོ། ། ཚུལ་ཇི་ལྟ་བུ་ཞེ་ན། སངས་རྒྱས་ལ་ལམ་སྟོན་པའི་སྟོན་པ། ཆོས་ལ་ལམ་དངོས། དགེ་འདུན་ལ་ལམ་གྲོགས་ཀྱི་ཚུལ་དུའོ། ། དུས་གང་ནས་གང་གི་བར་དུའོ་ཞེ་ན། དུས་དེ་རིང་ནས་ཇི་སྲིད་སངས་རྒྱས་མ་ཐོབ་ཀྱི་བར་དུའོ། ། སྐྱབས་སུ་འགྲོ་བ་པོ་ནི། བདག་དང་ཕ་མ་རིགས་དྲུག་གི་སེམས་ཅན་རྣམས་སོ། ། སྐྱབས་ཡུལ་བླ་མ་རྣམས་ནི།
མཆོག་གསུམ་འདུས་པའི་བདག་ཉིད། སངས་རྒྱས་ནི། གཙོ་བོ་རྡོ་རྗེ་གཞོན་ནུ་ཡབ་ཡུམ་དང་། གཞན་ཡང་སངས་རྒྱས་སྐུ་གསུམ་གྱི་བདག་ཉིད་ཅན་དམ་པའི་ཆོས་ནི། གཙོ་བོར་རྡོ་རྗེ་གཞོན་ནུའི་རྒྱུད་ལུང་མན་ངག་དང་བཅས་པ་རྣམས་དང་། གཞན་ཡང་ཐེག་པ་ཆེན་པོའི་ཆོས་མཐའ་དག་གོ ། འཕགས་པའི་དགེ་འདུན་ནི། གཙོ་བོ་ཁྲོ་བཅུ་ཕྲ་ཐབས་སྒོ་མ་སྲས་མཆོག་དང་བཅས་པ་རྣམས་དང་། གཞན་ཡང་བྱང་སེམས་ཉན་ཐོས་ཆོས་སྲུང་ནོར་ལྷ་དང་བཅས་པ་རྣམས་སོ། ། དེ་དག་ནི་སྐྱབས་འགྲོ་རྒྱས་པའི་དགོངས་པའོ། །
བསྡུ་ན་སྐྱབས་སུ་འགྲོ་བའི་ཡུལ་བླ་མ་དང་གཉིས་སུ་མེད་པའི་རྡོ་རྗེ་གཞོན་ནུ་ཡབ་ཡུམ་གྱི་སྐུ་དགེ་འདུན། གསུང་དམ་ཆོས། ཐུགས་སངས་རྒྱས་ཐམས་ཅད་འདུས་པའི་ངོ་བོར་བསམ་ལ་སྐྱབས་སུ་འགྲོ་བའོ། ། དེ་དག་ནི་སྔོན་འགྲོ་བསོད་ནམས་ཀྱི་ཚོགས་བསགས་པ་གཉིས་ལས་སྐྱབས་འགྲོའི་སྒོ་ནས་ཚོགས་བསགས་པའོ། ། འོ་ན་བསོད་ནམས་ཀྱི་ཚོགས་ཇི་ཙམ་རྫོགས་ཞེ་ན། མདོ་ལས། སྐྱབས་གསོལ་བསོད་ནམས་འདི་ལ་གཟུགས་མཆིས་ན། ། ནམ་མཁའ་བར་སྣང་འདི་ཡང་སྣོད་དུ་ཆུང་། ། ཞེས་གསུངས་པའོ། ། དེ་ལྟར་གོང་དུ་བཤད་པའི་དོན་རྣམས་བསྒོམ་ལ།
བདག་དང་འགྲོ་བ་སོགས་ནས་འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། ། ཞེས་པའི་བར་ལན་ཉེར་གཅིག་ལས་མི་ཉུང་བ་རྩེ་གཅིག་ཏུ་བྱ། དེ་ནས་ཐལ་མོ་སྙིང་ཁར་སྦྱར་ཏེ། རྡོ་རྗེ་སློབ་དཔོན་སོགས་ཡན་ལག་བདུན་པ་བརྗོད། དེ་དག་གིས་དམིགས་པ་ནི། རྡོ་རྗེ་སློབ་དཔོན་རྣམས་ནི་སངས་རྒྱས་ཐམས་ཅད་ཀྱི་དཔལ་དང་ལྡན་པ་སྟེ། དེ་འདྲ་སྔར་འདས་པ་དང་། ད་ལྟ་བཞུགས་པ་དང་། མ་འོངས་པ་འབྱོན་རྒྱུ་རྣམས་ལ་སྒོ་གསུམ་གུས་པ་ཆེན་པོས་ཕྱག་འཚལ་ལོ། ༡ །
སངས་རྒྱས་ཆོས་དང་དགེ་འདུན་གསུམ་ནི་མཆོག་གསུམ་བསྟེན་པའི་ཞིང་མཆོག་སྟེ། དེ་རྣམས་ལ་བླ་མ་དང་གཉིས་སུ་མེད་པའི་ཚུལ་གྱི་སྐྱབས་སུ་མཆིའོ། ༢ ། ཁྱེད་རྣམས་ལ་བདག་གིས་དངོས་སུ་འབྱོར་པ་དང་། ཡིད་ཀྱིས་སྤྲུལ་པ་སྣང་ལ་རང་བཞིན་མེད་པའི་མཆོད་པ་དག་པ་འབུལ་གྱིས་བཞེས་སུ་གསོལ། ༣ཀ དངོས་གྲུབ་ཆུ་བོའི་རྒྱུན་རང་ཆས་སུ་འབབ་པ་གཅོད་པའི་གེགས་བདག་གི་ཉེས་བྱས་མ་ལུས་བཤགས་པར་བགྱི། ༤ ཕྱོགས་བཅུ་དུས་གསུམ་དཀར་པོ་དགེ་བའི་ཆོས་བྱས་དང་བྱེད་རྒྱུ་རྣམས་ནི་སྣང་ཡང་རང་བཞིན་མེད་པ་འཁོར་གསུམ་དག་པའི་ཆོས་མ་ཆགས་པར་སྤྱོད་པ་སྟེ་དེ་རྣམས་ལ་བདག་རྗེས་སུ་ཡི་རང་ངོ་། ༥ ། ཤིན་ཏུ་དག་པ་ནི་ཆད་པ་མེད་པ་རྟག་པ་མེད་པ་འོང་བ་མེད་པ་འགྲོ་བ་མེད་པ་སྟེ་དྲི་མ་ཐམས་ཅད་དང་བྲལ་བ་ནི་རྫོགས་པའི་བྱང་ཆུབ་སྟེ།
དེ་བདག་གིས་མྱུར་དུ་ཐོབ་པར་སེམས་བསྐྱེད་དོ། ༦ ། བདེ་བར་གཤེགས་པ་བྱང་ཆུབ་སེམས་དཔའི་ཚོགས་དང་བཅས་པ་རྣམས་ལ་ཡུལ་མཉེས་པར་བྱ་བ་དང་། ཟབ་པ་རང་གི་དོན་བསྒྲུབ་པ་དང་། རྒྱ་ཆེ་བ་གཞན་གྱི་དོན་བསྒྲུབ་པ་སྟེ་དགོས་པ་གསུམ་གྱི་ཕྱིར་བདག་གི་ལུས་འདི་འབུལ་ལོ། ༣ཁ བདག་གིས་ཚེ་རབས་ཐོག་མཐའ་བར་གསུམ་དུ་བསགས་པའི་དགེ་བའི་ལས་རྣམས་གཅིག་ཏུ་བསྡུས་ཏེ། ཐམས་ཅད་བྱང་ཆུབ་ཆེན་པོ་ཐོབ་པའི་རྒྱུར་བསྔོའོ། ༧ ། ཞེས་བཤད་པས་གཞུང་ཚིག་རྐང་གཉིས་རེ་དང་ཨཾ་གི་རེ་བསྟུན་ཏེ་ཤེས་པར་བྱས་ལ་བསྒོམ་པར་བྱའོ། ། དེའི་རྗེས་སུ་སྐྱབས་ཡུལ་རྣམས་བདག་དང་ཕ་མ་སེམས་ཅན་ལ་དགྱེས་བཞིན་དུ་མཐའ་ནས་དབུས་ཀྱི་བར་འོད་དང་འོད་ཟེར་གྱི་རྣམ་པར་ཞུ་ནས།
བདག་དང་ཕ་མ་སེམས་ཅན་ལ་ཐིམ་པས་སྡུག་བསྔལ་རྒྱུ་དང་བཅས་པ་ཐམས་ཅད་ཅིག་ཆར་དུ་བྲལ་ནས་ཐམས་ཅད་སངས་རྒྱས་པར་བསམ་མོ། ། དེ་ནས་ཚད་མེད་བཞི་བསྒོམ་པ་ནི། སེམས་ཅན་བདེ་དང་སོགས་ཤོ་ལོ་ཀ་གཅིག་པོ་དེ་བརྗོད། དམིགས་པ་ནི་ནམ་མཁའ་དང་མཉམ་པའི་སེམས་ཅན་ཐམས་ཅད་གནས་སྐབས་དང་མཐར་ཐུག་གི་བདེ་བ་དང་། བདེ་བའི་རྒྱུ་དགེ་བའི་ལས་དང་རྟག་ཏུ་ལྡན་ན་ཅི་མ་རུང་སྙམ་སྙིང་ཐག་པ་ནས་བསྒོམ་པ་ནི་བྱམས་པ་ཚད་མེད། སྡུག་བསྔལ་དང་སྡུག་བསྔལ་གྱི་རྒྱུ་མི་དགེ་བ་དང་བྲལ་ན་ཅི་མ་རུང་སྙམ་པ་ཁ་ཙམ་མིན་པ་སྙིང་ཐག་པ་ནས་བསྒོམ་པ་ནི་སྙིང་རྗེ་ཚད་མེད་པ། ཕ་མ་སེམས་ཅན་དེ་དག་སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་ན། བདེ་བ་དང་བདེ་བའི་རྒྱུ་དང་ལྡན་ན་བདག་གི་ཡིད་ཚིམ་པས་དགའ་སྤྲོ་ཐོབ་བོ་སྙམ་དུ་བསྒོམ་པ་དགའ་བ་ཚད་མེད་པ། སེམས་ཅན་ཐམས་ཅད་རང་ཕྱོགས་ལ་མ་ཆགས་ལ་གཞན་ཕྱོགས་ལ་སྡང་བ་མེད་པ་མདོར་ན་ཆོས་ཐམས་ཅད་མཉམ་པ་ཉིད་དུ་རྟོགས་ན་ཅི་མ་རུང་སྙམ་དུ་བསྒོམ་པ་བཏང་སྙོམས་ཚད་མེད་པ་སྟེ་ཚད་མེད་བཞིའོ། ། དེ་ལྟར་ན་ཚད་མེད་བཞིའི་དོན་བསྒོམ་པ་ནི་སྨོན་པ་སེམས་བསྐྱེད།
དོན་དང་བཅས་པའི་གཞུང་ཚིག་བརྗོད་པ་ནི་འཇུག་པ་སེམས་བསྐྱེད་དོ། ། འོ་ན་ཚད་མེད་པ་གང་ཞེ་ན། མགོན་པོ་བྱམས་པས། སེམས་ཅན་ཁམས་ནི་ཚད་མེད་དེ། ། ཕན་འདོད་དེ་ནི་དེ་འདྲའོ། ། ཞེས་གསུངས་པ་ལྟར་སེམས་ཅན་ལ་ནི་ཚད་མེད་ཅིང་། དེ་ལ་ཁྱབ་པའི་སྙིང་རྗེ་དང་བྱམས་པ་སོགས་བསྒོམ་པས་ན་ཚད་མེད་པའོ། ། དེ་ལྟར་ཡུལ་ཚད་མེད་པ་ལ་བྱམས་པ་སོགས་ཚད་མེད་པ་བསྒོམས་པས་དེས་བསོད་ནམས་ཀྱང་ཚད་མེད་པའོ། ། དེ་སྐད་དུ་ཡང་མདོ་ལས། བྱེ་བ་ཁྲག་ཁྲིག་བལྟམས་པའི་ཞིང་རྣམས་ན། །
མཆོད་པ་རྣམ་མང་དཔག་མེད་ཅི་ཡོད་པ། ། སྐྱེས་མཆོག་རྣམས་ལ་ཉིན་རེ་རྟག་མཆོད་པས། ། བྱམས་པའི་སེམས་ལ་གྲངས་དང་ཆར་མི་ཕོད། ། ཞེས་གསུངས་པའོ། ། དེ་ཡན་ཆད་བསོད་ནམས་ཀྱི་ཚོགས་བསགས་པའོ། ། གཉིས་པ་ཡེ་ཤེས་ཀྱི་ཚོགས་བསགས་པ་ལ་མི་རྟོག་པའི་ཏིང་ངེ་འཛིན་སྟོང་པ་ཉིད་བསྒོམ་དགོས་ཏེ། དེ་སྐད་དུ་ཡང་། རྣམ་རྟོག་མ་རིག་ཆེན་པོ་སྟེ། ། འཁོར་བའི་རྒྱ་མཚོར་ལྟུང་བྱེད་ཡིན། ། མི་རྟོག་ཏིང་འཛིན་ལ་གནས་ན། །
མཁའ་བཞིན་དྲི་མ་མེད་པར་འགྱུར། ། ཞེས་གསུངས་པ་ལྟར་བཤིག་ནས་སྟོང་ཉིད་བསྒོམ་པ་དང་། བཙན་ཐབས་སུ་བསྒོམ་པ་གཉིས་ལས། དང་པོ་ནི། བདག་གི་ཕྱོགས་ཙམ་རྟོགས་ཀྱང་འདིར་ཡི་གེ་མང་བས་མ་བྲིས་སོ། ། བཙན་ཐབས་སུ་བསྒོམ་པ་ནི། ཨོཾ་མ་ཧཱ་ཤུ་ནྱེ་ཏ་སོགས། སྔགས་བརྗོད་པ་དང་མཉམ་དུ་ཕྱི་སྣོད་ཀྱི་འཇིག་རྟེན་དང་ནང་བཅུད་ཀྱི་སེམས་ཅན་ཏེ། སྣོད་བཅུད་ཀྱི་བསྡུས་པའི་ཆོས་ཐམས་ཅད་རང་བཞིན་གྱིས་སྟོང་པ་ནམ་མཁའ་ལྟ་བུར་གྱུར་པར་བསམ་པའོ། ། དེ་ནས་བགེགས་བསྐྲད་ཅིང་མཚམས་བཅད་པ་ནི།
སྟོང་པ་དེ་ཀའི་ངང་ལས་ཆུ་ལས་ཆུ་བུར་རྡོལ་བ་བཞིན། རང་སྐད་ཅིག་གིས་དཔལ་རྡོ་རྗེ་གཞོན་ནུ་སོགས་ནས། སྐུ་ཅན་དུ་གྱུར་ཞེས་པའི་བར་སྒྲུབ་ཐབས་ནས་འབྱུང་བ་བཞིན་གསལ་བཏབ། དེ་ནས་ས་མ་ཡ་སཏྭཾ་ཞེས་བརྗོད་པས་ཡུམ་གྱིས་དམ་ཚིག་བསྐུལ། བཛྲ་ཨཉྫ་ལི་ཧཱུྃ་ཞེས་བརྗོད་པས་ཡབ་ཡུམ་སྙོམས་པར་ཞུགས། བཛྲ་བྷནྡྷ་ཞེས་བརྗོད་པས་ཡབ་ཡུམ་ཕན་ཚུན་བདེ་བ་ཆེན་པོར་རོ་གཅིག་ཏུ་གྱུར་པར་བསམ། བཛྲ་ཨཉྫ་ལི་ཛཿཞེས་བརྗོད་པས་ཡབ་ཡུམ་གཉིས་ཀྱི་སྦྱོར་མཚམས་ནས་ཁྲོ་བོ་མཚོན་ཆ་ཐོགས་པ་དཔག་ཏུ་མེད་པ་བྱུང་སྟེ་དགྲ་བགེགས་གདུག་པ་ཅན་ཐམས་ཅད་རྒྱང་རིང་དུ་བསྐྲད་པར་བསམ་ལ། རྡོ་རྗེ་གསོར་ཞིང་དྲིལ་བུ་དྲག་ཏུ་དཀྲོལ་ལ། ཕཊ། གདུག་ཅིང་སྡང་སེམས་སོགས་ནས་སྥོཊ་སྥོཊ་ཧཱུྃ་ཕཊ་ཀྱི་བར་བརྗོད་ལ་རྡོར་དྲིལ་བཞག
དེ་དག་གི་སྐབས་ཀྱིས་དམིགས་པ་ནི་ཡབ་ཡུམ་གཉིས་ཀྱི་སྦྱོར་མཚམས་ནས་འབྱུང་བའི་ཧཱུྃ་མཛད་ལ་སོགས་པའི་ཁྲོ་བཅུ་རྣམས་རྔམ་ཞིང་འཇིགས་ལ་དྲག་གཏུམ་མི་བཟད་པ་ཞལ་ནས་ཧཱུྃ་དང་ཕཊ་ཀྱི་སྒྲ་དྲག་ཏུ་སྒྲོག་པ། རང་རྡོ་རྗེ་གཞོན་ནུར་གསལ་བའི་མདུན་དུ་གནས་པ་ལ་བཀའ་བསྒོ་བ་ནི། ཕཊ་ཞེས་བརྗོད་པས་སྤྲོས་ཤིང་ཐུགས་དམ་བསྐུལ། གང་བསྐུལ་ན་རང་གདུག་ཅིང་གཞན་ལ་སྡང་བའི་སེམས་དང་ལྡན་པ་རྣམས་འདིར་མ་གནས་པར་སོངས་ཤིག ལྷ་མིན་ལྷ་ཡང་རུང་སྟེ་གལ་ཏེ་ང་ལ་བར་ཆད་བྱེད་པའི་བདུད་རྣམས་མཐུ་དང་རྫུ་འཕྲུལ་མེད་པར་བྱོས་ཤིག ཅེས་བཀའ་བསྒོས་པས་ཁྲོ་བོ་དེ་རྣམས་ཞབས་ས་ལ་བརྡབ་ཅིང་ཞལ་ནས་ཧཱུྃ་ཕཊ་ཀྱི་སྒྲ་སྒྲོགས་པ་དང་བཅས་ཏེ། སྔར་ཡོད་པའི་བགེགས་ཐམས་ཅད་རྒྱང་རིང་དུ་བསྐྲད། གལ་ཏེ་མི་འགྲོ་བའི་གདུག་པ་ཅན་ཐམས་ཅད་འབར་བའི་མཚོན་ཆ་སྣ་ཚོགས་ཀྱི་བསད་ཅིང་བསྒྲལ་བའི་ལས་མཛད། ལས་ངན་སྡིག་སྒྲིབ་ཡེ་ཤེས་ཀྱི་མེས་བསྲེགས་ཤ་ཁྲག་ལྷག་མ་མེད་པར་ཚོགས་སུ་རོལ་ནས་རྣམ་པར་ཤེས་པ་ཧཱུྃ་ཡིག་ཏུ་བྱས་ཏེ་སྐྱེ་མེད་རྡོ་རྗེ་གཞོན་ནུའི་སྲས་སུ་གནས་སྤར། དེ་ནས་རང་རྡོ་རྗེ་གཞོན་ནུར་གསལ་བས་ཧཱུྃ་ཞེས་བརྗོད་པས་ཁྲོ་བོ་རྣམས་རང་གི་ཐུགས་ཀར་ཐིམ་པར་བསམ་པ་ནི་བགེགས་བསྐྲད་པའོ། །
ད་ཕྱིན་ཆད་བགེགས་ཀྱིས་མི་ཚུགས་པའི་ཕྱིར་སྲུང་འཁོར་བསྒོམ་པ་ནི། ཡང་རང་གི་ཐུགས་ཀའི་ཧ྄ཱུྃ་ལས་སོགས་ན་ཨ་ཡུ་དྷ་རཀྵ་ཧཱུྃ་གི་བར་བརྗོད། ཕྱག་རྒྱའི་རིགས་རྣམས་ནི་སྒྲུབས་ཐབས་ནས་འབྱུང་བ་བཞིན་དང་། མཐོང་བརྒྱུད་ཕྱག་ལེན་ལྟར་ཤེས་པར་བྱའོ། ། དམིགས་པ་ཏིང་ངེ་འཛིན་ནི་རང་གི་ཐུགས་ཀའི་ཧཱུྃ་ལས་འོད་ཟེར་ཚ་ལ་རྩུབ་པ་སྤྲོས། དེ་རྣམས་རིམ་པ་བཞིན་རྡོ་རྗེ། རལ་གྲི། འཁོར་ལོ། རྒྱ་གྲམ། དབྱུག་ཐོ་རྣམས་སུ་གྱུར་པས་ང་ཡི་རྟེན་དང་བརྟེན་པར་བཅས་པའི་དཀྱིལ་འཁོར་བརྟན་པར་བྱ་བའི་ཕྱིར།
ཁྲོ་རྒྱལ་རྡོ་རྗེ་གཞོན་ནུའི་བྱིན་རླབས་ལས་བྱུང་བའི། མཚོན་ཆ་རྣམ་པ་སྣ་ཚོགས་ཀྱིས་དཀྱིལ་འཁོར་རིམ་པ་ཚུལ་བཞིན་དུ་སྲུངས་ཞེས་པའི་དོན་དང་། ཕྱག་རྒྱ་གཡས་ནས་གཡོན་དུ་བསྐོར་ལ་ཨོཾ་བཛྲ་ཨ་ཡུ་དྷ་རཀྵ་ཧཱུྃ་ཕཊ་ཅེས་དང་གཡོན་ནས་གཡས་སུ་བསྐོར་ལ། ཨོཾ་བཛྲ་ཨ་ཡུ་དྷ་རཀྵ་ཧཱུྃ་ཞེས་བརྗོད། སྔགས་དོན་ནི་བཛྲ་རྡོ་རྗེ་ཨ་ཡུ་དྷ་མཚོན་ཆ་རཀྵ་སྲུངས་ཞེས་པ་དང་། ཧཱུྃ་ཕཊ་ནི་འདིའི་སྐབས་སུ་དགྲ་བགེགས་ཁོས་ཤིག་ཅེས་པ་ལ་འཇུག་གསུངས། དམིགས་པ་ནི་སྔགས་དང་པོའི་དུས་ཐུགས་ཀའི་ཧཱུྃ་ལས་མཚོན་ཆ་རྣམ་པ་ལྔ་བྱུང་སྟེ་དགྲ་བགེགས་རིང་དུ་བསྐྲད། གཉིས་པའི་དུས་སྟོང་གསུམ་ལ་སོགས་པ་རང་ཇི་ལྟར་མོས་པའི་ཚད་ཀྱི་ཕྱི་ནས་ནང་དུ་རིམ་པ་བཞིན། རྡོ་རྗེ་རལ་གྲི་འཁོར་ལོ་རྒྱ་གྲམ་དབྱུག་ཐོ་རྣམས་ཀྱི་འོག་ཏུ་ཆུར་ཉལ་གྱི་ས་གཞི། ལོགས་སུ་འགྲེང་བུར་ལང་བའི་དྲྭ་བ།
སྟེང་དུ་གུར་རྡོ་རྗེའི་ཏོག་དང་བཅས་པ་དེའི་ནང་གི་བར་སྣང་ལ་བླ་རེའི་ཚུལ་དུ་ལྡིང་བ། དྲྭ་བའི་ཕྱི་རོལ་ཏུ་སླར་ཡང་ཕྱེད་ཙམ་བསྐོར་བའི་རྭ་བ་དེ་རྣམས་དབྱིབས་ནི་ཟླུམ་པོའོ། ། དེ་ནས་སྲུང་བའི་འཁོར་ལོ་ཤིན་ཏུ་བརྟན་ཞིང་ཞེས་པ་ནས་ཙཀྲ་རཀྵ་ཧཱུྃ་ཞེས་པའི་བར་བརྗོད། ཕྱག་རྒྱ་ནི་གཞུང་བཞིན་བསྐོར་ཚུལ་ནི་སྔར་དང་འདྲ། དམིགས་པ་ཏིང་ངེ་འཛིན་ནི་མཚོན་ཆ་རྣམ་ལྔའི་སྲུང་འཁོར་དེ་དག་བདག་སངས་མ་རྒྱས་ཀྱི་བར་དུ་རྐྱེན་གང་གིས་ཀྱང་གཞོམ་གཞིག་མི་ནུས་པ་ཉི་མ་འབུམ་གྱི་གཟི་བརྗིད་དང་ལྡན་པས་ན། ཚངས་པ་དང་བརྒྱ་བྱིན་ལ་སོགས་པའི་བགེགས་མཐུ་བོ་ཆེ་རྣམས་དང་། མདོར་ན་སྲིད་པའི་རྩེ་མོ་མན་ཆད་ནས་དམྱལ་བའི་ས་གཞི་ཡན་ཆད་ཀྱི། ལོག་པར་བལྟ་བའི་དགྲ་བགེགས་རྣལ་འབྱོར་པ་བྱང་ཆུབ་སྒྲུབ་པ་ལ་བར་དུ་གཅོད་པ་རྣམས་མིག་ཙམ་ཡང་བལྟ་བར་མི་བཟད་པ་རྒྱང་རིང་དུ་སོང་བར་བསམ། སྔགས་དོན་ནི་རྡོ་རྗེ་གཟི་བརྗིད་བརྟན་པའི་འཁོར་ལོས་སྲུངས་ཞེས་པའི་དོན་ཡིན་གསུང་། དེ་ཡང་དང་པོའི་དུས་གཟི་བརྗིད་ལྡན་པ།
གཉིས་པའི་དུས་གཟི་བརྗིད་འབར་བར་བསྒོམ་པའོ། ། དེ་ནས་རྭ་བ་དེ་རྣམས་ལས་སོགས་ནས་ར་ཎ་ཧཱུྃ་ཕཊ་ཞེས་པའི་བར་བརྗོད། ཕྱག་རྒྱ་གཞུང་བཞིན་བསྐོར་ཚུལ་སྔར་དང་འདྲ། དམིགས་པ་ཏིང་ངེ་འཛིན་ནི་ཆུ་ཚན་ཐང་ལ་བོ་བའི་རླངས་པ་ནམ་མཁར་ལངས་པའི་ཚུལ་ལྟར། རྭ་བ་དེ་རྣམས་ལ་མེའི་འོད་ཟེར་བསྐལ་པའི་མེ་ལྟར་ཚ་ལ་རྩུབ་པ་དམར་ནག་དྲག་ཏུ་འབར་བས་ས་དང་མཁའ་ཀུན་ཁྱབ་པས་བདུད་སྡེ་དཔུང་དང་བཅས་པ་རྣམས། སྐད་ཅིག་ཙམ་ལ་སྤུ་ཉག་མ་མེར་གཏུག་པ་ལྟར་སྲེགས་པའི་ནུས་ལྡན་དུ་བསམ། སྔགས་དོན་ནི་ཨོཾ་ནི་སྔགས་ཀྱི་འགོ་འདྲེན་པ། བཛྲ་ཛྭ་ལ་ཨ་ན་ལ་རྡོ་རྗེ་མེ་འབར་བ། ཧ་ན་བསྣུན། ད་ཧ་སྲེགས།
པ་ཙ་ཚོས། མ་ཐ་ཐུལ། བྷཉྫ་ཆོམས། ར་ཎ་ཉོན་མོངས་པ་ཧཱུྃ་ཕཊ་དགྲ་བགེགས་ཁོས་ཤིག་ཅེས་པ་ཡིན་གསུངས། དེ་ཡང་དང་པོའི་དུས་བསྲེགས། གཉིས་པའི་དུས་འབར་ཞིང་གནས་པར་བསམ་མོ། ། དེ་རྣམས་མཚམས་བཅད་ཅིང་སྲུང་བའི་འཁོར་ལོ་བསྒོམ་པའོ། ། དེ་ནས་ཚོགས་ཞིང་སྤྱན་དྲངས་ཤིང་ཡན་ལག་བདུན་པ་བྱ་བ་ནི། རང་གི་སྙིང་ཁ་ནས་ཞེས་པ་ནས། ནམ་མཁར་ཞེས་པའི་བར་བརྗོད།
དམིགས་པ་ཏིང་ངེ་འཛིན་ནི་རང་རྡོ་རྗེ་གཞོན་ནུར་གསལ་བའི་ཐུགས་ཀའི་ཧཱུྃ་ལས་འོད་ཟེར་སྔོན་པོ་རྩེ་མོ་གུག་པ་ལྕགས་ཀྱུའི་དབྱིབས་ཅན་བྱུང་བ་སྣ་བུག་གཡས་ནས་ཐོན་ཏེ། ནམ་མཁའི་ཁམས་ཁྱབ་པས་བླ་མ་དང་གཉིས་སུ་མེད་པའི་ཡི་དམ་རྡོ་རྗེ་གཞོན་ནུའི་དཀྱིལ་འཁོར། ཡེ་ཤེས་དང་། ལས་ལས་གྲུབ་པའི་དཔའ་བོ་མཁའ་འགྲོ་དམ་ཅན་སྲུང་མའི་ཚོགས་དང་བཅས་པ་སྲུང་འཁོར་གྱི་ནང་མདུན་གྱི་ནམ་མཁར་སྤྱན་དྲངས་པར་བསམ་ལ། རྡོ་རྗེ་བསྡུ་བའི་ཕྱག་རྒྱ་དང་བཅས་ཏེ་བཛྲ་ས་མ་ཛཿཞེས་བརྗོད། དེ་ཡང་སངས་རྒྱས་མཉམ་སྦྱོར་ལས། རྡོ་རྗེ་སེམས་དཔའི་སྦྱོར་བ་ཡིས། ། དཔུང་པ་གཉིས་ནི་རྡོ་རྗེ་བཅིང་། ། རྡོ་རྗེ་སེ་གོལ་བརྡབ་པ་ཡིས། ། སངས་རྒྱས་ཐམས་ཅད་བསྡུ་མཛད་ན། །
གཞན་རྣམས་ཐམས་ཅད་སྨོས་ཅི་དགོས། ། ཞེས་གསུངས་པས་སྔགས་འདི་དང་ཕྱག་རྒྱ་འདིའི་མཐུས་ཐམས་ཅད་བསྡུ་བར་ཐེ་ཚོམ་མེད་དོ། ། དེ་ནས་ཕྱག་འཚལ་བ་ནི། ན་མོ་གུ་རུ་ཞེས་སོགས་བརྗོད། དམིགས་པ་ནི་བླ་མ་དང་རྡོ་རྗེ་གཞོན་ནུའི་དཀྱིལ་འཁོར་གྱི་ལྷ་ཚོགས་ལ་ཕྱག་འཚལ་བར་བསམ། སྔགས་དོན་ནི་ན་མོ་གུ་རུ་བྷྱ། བླ་མ་ལ་ཕྱག་འཚལ་ལོ། ། ན་མོ་བཛྲ་སོགས་ནས་རྡོ་རྗེ་ཕུར་པའི་དཀྱིལ་འཁོར་གྱི་ལྷ་ཚོགས་ལ་ཕྱག་འཚལ་ལོ་ཞེས་པའོ། ། དེ་ནས་ཚོགས་ཞིང་ཡེ་ཤེས་གསལ་བའི་སྤྱན་ལྡན་སྤྲིན་གྱི་ཕུང་པོ་གཏིབས་པ་ལྟར་བཞུགས་པའི་མདུན་དུ་སྐྱབས་སུ་འགྲོ་བ་སོགས་ཡན་ལག་བདུན་པ་བྱ་བ་ནི། དཀོན་མཆོག་གསུམ་ཞེས་པ་ནས་ཡིད་ཀྱི་བཟུང་ཞེས་པའི་བར་ཐལ་མོ་སྦྱར་ཏེ་ལན་གསུམ་མམ་བདུན་བརྗོད།
དམིགས་པ་ཏིང་ངེ་འཛིན་ནི། དཀོན་མཆོག་གསུམ་གྱི་རང་བཞིན་སྐྱབས་གནས་མཁྱེན་བརྩེ་ནུས་གསུམ་གྱི་མངའ་བདག་ཁྱེད་ལ་བདག་གཞན་སེམས་ཅན་ཐམས་ཅད་སྙིང་ཐག་པ་ནས་སྐྱབས་སུ་མཆིའོ། ། བདག་ཅག་རྣམས་ཀྱིས་ཐོག་མ་དང་ཐ་མ་བར་གསུམ་དུ་ལུང་མ་བསྟན་པ་དང་། རང་བཞིན་ཁ་ན་མ་ཐོ་བ་དང་། སོ་སོར་ཐར་པའི་སྡོམ་པ་དང་། བྱང་ཆུབ་སེམས་དཔའི་སེམས་བསྐྱེད་ཉམས་པ་དང་། གསང་སྔགས་ཀྱི་རྩ་བ་དང་ཡན་ལག་གི་དམ་ཚིག་ཉམས་པ་སོགས་བཅས་པའི་ཁ་ན་མ་ཐོ་བ་སྟེ། བཅས་རང་གིས་བསྡུས་པའི་ཉེས་ལྟུང་རང་གིས་བགྱིས་པ་དང་། གཞན་བགྱིད་དུ་བཙལ་བ་དང་། གཞན་གྱིས་བགྱིས་པ་ལ་རྗེས་སུ་ཡི་རང་བ་སོགས།
སྡིག་པ་མི་དགེ་བའི་ལས་ཐམས་ཅད་དེ་རིང་བདག་གིས་མཐོལ་ལོ་བཤགས་སོ། ། དེ་ཡང་ཚུལ་ཇི་ལྟ་བུས་བཤགས་ན་སྟོབས་བཞི་དང་ལྡན་པའི་སྒོ་ནས་བཤགས་དགོས་ཏེ། མདུན་གྱི་ནམ་མཁར་བཤགས་ཡུལ་དཀོན་མཆོག་གསུམ་གྱི་རང་བཞིན་ཡེ་ཤེས་གསལ་བའི་སྤྱན་ལྡན་མངོན་སུམ་དུ་བཞུགས་པ་རྣམས་ནི་རྟེན་གྱི་སྟོབས་དང་། སྔར་རང་གིས་བྱས་པའི་སྡིག་པ་རྣམས་ལ་ཁོག་དུ་དུག་བཏུང་བ་ལྟ་བུའི་འགྱོད་སེམས་དྲག་པོ་བྱེད་པ་ནི་རྣམ་པར་སུན་འབྱིན་པའི་སྟོབས་དང་། ཕྱིན་ཆད་སྲོག་ལ་བབ་ཀྱང་ཤེས་བཞིན་དུ་སྡིག་པའི་ལས་ཅི་ཡང་མི་བྱེད་པ་གཉེན་པོ་ཀུན་ཏུ་སྤྱོད་པའི་སྟོབས་དང་། ཡུལ་ཁྱད་པར་ཅན་འདི་རྣམས་ཀྱི་མདུན་དུ་བདག་གིས་ཐབས་ཁྱད་པར་ཅན་འདི་ལྟ་བུས་བཤགས་པ་བྱས་པས་བདག་གིས་རྒྱུད་དག་པར་ཐེ་ཚོམ་མེད་དོ་སྙམ་པ་སོར་ཆུད་པའི་སྟོབས་ཏེ་སྟོབས་བཞི་དང་ལྡན་པའི་སྒོ་ནས་བཤགས་པའོ། ། སོ་སོ་སྐྱེ་བོ་དང་། ཉན་ཐོས་དང་། རང་རྒྱལ་བ། བྱང་ཆུབ་སེམས་དཔའ།
རྫོགས་པའི་སངས་རྒྱས་ཏེ་ཟག་བཅས་ཟག་མེད་ཀྱིས་བསྡུས་པའི་དགེ་རྩ་ཐམས་ཅད་ལ་བདག་གིས་ཕྲག་དོག་སྤངས་ཏེ་རྗེས་སུ་ཡི་རང་ངོ་། ། སངས་རྒྱས་བྱང་ཆུབ་སྟེ་དོན་དམ་པའི་བྱང་ཆུབ་ཀྱི་སེམས་སྟོང་པ་ཉིད་ཀྱི་མཚན་ཉིད་ཅན་དེ་བདག་གིས་ཀྱང་ཡིད་ཀྱིས་བཟུང་ཏེ་བསྒོམ་སྙམ་དུ་དམ་བཅའ་བའོ། ། དེ་ནི་ཡན་ལག་བདུན་པ་ལ་མི་འདྲ་བ་མང་དུ་ཡོད་ཀྱང་། འདིར་སྐབས་སུ་བབ་པ་ནི་གོང་དུ་ཕྱག་འཚལ་བ་དང་། ༡ དཀོན་མཆོག་གསུམ་ལ་སྐྱབས་སུ་འགྲོ་བ་རེ་རེ་དབྱེ་བས་༤། བཤགས་པ་དང་༥། ཡི་རངས་པ་དང་། ༦ སེམས་བསྐྱེད་དང་༧ཡིན་ཞེས་གསུངས་སོ། ། དེ་ལྟར་ཡན་ལག་བདུན་པའི་ཕན་ཡོན་ལུང་ལྟར་བཤད་ན། དང་པོ་ཕྱག་འཚལ་བའི་ཕན་ཡོན་ནི།
འཇམ་མགོན་ས་སྐྱ་པཎ་ཆེན་གྱིས། སངས་རྒྱས་ཕྱག་འཚལ་བརྗོད་ཙམ་གྱི། ། འཁོར་བ་ལས་ནི་ཐར་ཞེས་གསུང་། ། ཞེས་སོ། ། སྐྱབས་འགྲོའི་ཕན་ཡོན་ནི། གོང་དུ་བརྗོད་པ་ལྟར། སྐྱབས་གསོལ་བསོད་ནམས་འདི་ལ་གཟུགས་མཆིས་ན། ། ནམ་མཁའ་བར་སྣང་འདི་ཡང་སྣོད་དུ་ཆུང་། ། ཞེས་སོ། ། བཤགས་པའི་ཕན་ཡོན་ནི།
བཤེས་སྤྲིངས་ལས། གང་ཞིག་སྔོན་ཆད་བག་མེད་གྱུར་པ་ལ། ། ཕྱིས་ནས་བག་དང་ལྡན་པ་གྱུར་དེ་ཡང་། ། ཟླ་བ་སྤྲིན་བྲལ་ལྟ་བུ་རྣམ་མཛེས་ཏེ། ། དགའ་བོ་སོར་ཕྲེང་མཐོང་ལྡན་བདེ་བྱེད་བཞིན། ། ཞེས་གསུངས་པས། གཅུང་དགའ་བོ་བུད་མེད་ལ་ཆགས་པ་དང་། སོར་ཕྲེང་ཅན་གྱིས་མི་དགུ་བརྒྱ་དང་དགུ་བཅུ་གོ་དགུ་བསད་པ་དང་། མཐོང་ཅན་ལྡན་གྱིས་ཕ་བསད་པ་དང་། བདེ་བྱེད་ཀྱིས་རང་གི་མ་བསད་པ་སོགས་སྡིག་པ་དེ་རྣམས་ཀྱང་བཤགས་པས་དག་པར་གསུངས་སོ། །
རྗེས་སུ་ཡི་རང་བའི་ཕན་ཡོན་ནི། མདོ་སྡུད་པ་ལས། སྟོང་གསུམ་རི་རབ་སྲང་ལ་གཞལ་ཡང་ཚད་བཟུང་རུང་། ། རྗེས་སུ་ཡི་རང་དགེ་བ་དེ་ནི་དེ་ལྟར་མིན། ། ཞེས་གསུངས་སོ། ། སེམས་བསྐྱེད་པའི་ཕན་ཡོན་ནི་བསམ་ལས་འདས་པ་ཡིན་ཏེ། འདི་ཅུང་ཟད་རྒྱས་པར་བཤད་ན། བྱང་ཆུབ་ཀྱི་སེམས་བསྐྱེད་ན་འཁོར་བའི་བཙོན་རར་ཚུད་པའི་འགྲོ་བ་ཡིན་ཡང་། སེམས་བསྐྱེད་ཕྱིན་ཆད་མིང་དང་དོན་གཉིས་ཀ་སྐད་ཅིག་དེ་ལ་འཕོས་ནས་མིང་བདེ་བར་གཤེགས་པའི་སྲས་ཞེས་བརྗོད་ཅིང་དོན་འཇིག་རྟེན་ལྷ་མི་དང་བཅས་པས་ཕྱག་བྱ་བའི་ཡུལ་དུ་འགྱུར་བར་གསུངས་ཏེ། སྤྱོད་འཇུག་ལས།
བྱང་ཆུབ་སེམས་སྐྱེས་གྱུར་ན་སྐད་ཅིག་གིས། ། འཁོར་བའི་བཙོན་རར་བསྡམས་པའི་ཉམ་ཐག་རྣམས། ། བདེ་གཤེགས་རྣམས་ཀྱི་སྲས་ཞེས་བརྗོད་བྱ་ཞིང་། ། འཇིག་རྟེན་ལྷ་མིར་བཅས་པས་ཕྱག་བྱར་འགྱུར། ། ཞེས་གསུངས་པ་དང་། གཞན་ཡང་གསེར་འགྱུར་རྩི་ཡི་རྣམ་པ་ཐམས་ཅད་ཀྱི་མཆོག་ཏུ་འགྱུར་བ་ལྟར། སྐྱོན་གྱི་རང་བཞིན་མི་གཙང་བའི་ལུས་འདི་བླངས་ཡང་། བྱང་ཆུབ་ཀྱི་སེམས་བསྐྱེད་ན་རྒྱལ་བའི་སྐུ། རིན་ཆེན་རིན་ཐང་མེད་པ་བསྒྱུར་ཏེ། ཡང་སྤྱོད་འཇུག་ལས།
གསེར་འགྱུར་རྩི་ཡི་རྣམ་པ་མཆོག་ལྟ་བུ། ། མི་གཙང་ལུས་འདི་བླངས་ནས་རྒྱལ་བའི་སྐུ། ། རིན་ཆེན་རིན་ཐང་མེད་པ་བསྒྱུར་བས་ན། ། བྱང་ཆུབ་སེམས་ཞེས་བྱ་བ་རབ་བརྟན་ཟུངས། ། ཞེས་གསུངས་པའོ། ། འོ་ན་སེམས་བསྐྱེད་གང་ཞེ་ན། གཞན་གྱི་དོན་དུ་རྣམ་པ་ཐམས་ཅད་མཁྱེན་པ་ཡང་དག་པར་རྫོགས་པའི་སངས་རྒྱས་ཐོབ་པར་འདོད་པ་དེ་ཡིན་ཏེ། དེ་སྐད་དུ་ཡང་མགོན་པོ་བྱམས་པས། སེམས་བསྐྱེད་པ་ནི་གཞན་དོན་ཕྱིར། ། ཡང་དག་རྫོགས་པའི་བྱང་ཆུབ་འདོད། །
ཅེས་སོ། དེ་ལ་དབྱེ་ན་སྨོན་འཇུག་གཉིས་ལས། སྨོན་པ་སེམས་བསྐྱེད་ནི། གཞན་དོན་དུ་སངས་རྒྱས་ཐོབ་པར་འདོད་པ་ཡིན་འབྲས་བུ་མཆོག་ཐོབ་པར་འདོད་པ་ཡིན་པས་དེ་ལ་ཡིད་སྨོན་པའོ། ། འཇུག་པ་སེམས་བསྐྱེད་ནི། འབྲས་བུ་དེ་ངེས་པར་ཐོབ་པར་བྱ་བའི་ཕྱིར། རྒྱུ་ཕ་རོལ་ཏུ་ཕྱིན་པའི་ཐེག་པ་དང་འབྲས་བུ་སྔགས་ཀྱི་ཐེག་པ་ནས་གསུངས་པའི་ལམ་རྣམས་ལ། ཚུལ་བཞིན་དུ་སློབ་པ་ནི་འཇུག་པ་སེམས་བསྐྱེད་དོ། ། དེ་ཡང་ཅི་སྐད་དུ། གཞན་ཕྱིར་འབྲས་བུ་འདོད་པ་སྨོན་པའི་སེམས། །
འབྲས་ཕྱིར་ལམ་ལ་སློབ་པ་འཇུག་པའི་སེམས། ། ཞེས་གསུངས་པའོ། ། དེ་ལྟར་ཡན་ལག་བདུན་པའི་ཚིག་རྣམས་དམིགས་པ་དང་བཅས་ཏེ་བརྗོད་ཚར་རྗེས་མདུན་གྱི་ཚོགས་ཞིང་དེ་དག་ཐམས་ཅད་འོད་ཟེར་གྱི་རྣམ་པར་ཞུ་བ་ལ་ཛཿཧཱུྃ་བཾ་ཧོཿཞེས་བརྗོད་པས་རང་གི་སྙིང་ཁར་ཐིམ་པར་བསམ་ལ་མདུན་གྱི་སོགས་གཞུང་ཚིག་རྣམས་བརྗོད། དེ་ནས་ཡང་རང་གི་སྙིང་ཁ་སོགས་ནས་བརླབས་པར་གྱུར་ཞེས་པའི་བར་གཞུང་ཚིག་རྣམས་བརྗོད། དམིགས་པ་ནི་རང་གི་སྙིང་ཁ་ནས་འོད་ཟེར་འཕྲོས་པས་བླ་མ་ཡི་དམ་སངས་རྒྱས་བྱང་སེམས་ཐམས་ཅད་རྡོ་རྗེ་གཞོན་ནུ་ཡབ་ཡུམ་གྱི་རྣམ་པས་རང་གི་མདུན་གྱིས་ནམ་མཁར་བཞུགས་པ་ལ་ཨ་ལ་ལ་ཧོ་ཞེས་བརྗོད་ཅིང་སྤྲོ་བ་བསྐྱེད། དེ་ནས་ཧཱུྃ་ཧཱུྃ་ཧཱུྃ་ཞེས་བརྗོད་པས་ལྷ་ཚོགས་དེ་དག་རྡོ་རྗེ་གཞོན་ནུའི་དཀྱིལ་འཁོར་གསུམ་གྱི་ལྷ་ཚོགས་ནམ་མཁའ་ིཁམས་གང་བར་གསལ་བཏབ་ཛཿཧཱུྃ་བཾ་ཧོ་ས་མ་ཡ་ཧོཿཞེས་བརྗོད་པས་ཡུམ་རྣམས་ཀྱིས་བསྐུལ། ས་མ་ཡ་སཏྭཾ་ཞེས་བརྗོད་པས་ཡབ་ཡུམ་སྙོམས་པར་ཞུགས་པའི་སྦྱོར་མཚམས་ནས། བྱང་ཆུབ་ཀྱི་སེམས་དཀར་དམར་འདྲེས་པ་འོད་དང་འོད་ཟེར་གྱི་རྣམ་པར་བྱོན་ནས་གནས་དང་མཆོད་པའི་ཡོ་བྱད་ལ་ཐིམ་པས་བྱིན་བརླབས་ནུས་མཐུ་ཕུན་སུམ་ཚོགས་ཞིང་གཟི་བརྗིད་དང་ལྡན་པར་གྱུར། རང་གི་སྤྱི་བོ་ནས་ཀྱང་ཐིམ་པས་ལུས་ཀྱི་རྩ་གནས་ཐམས་ཅད་གང་། དབང་བཞི་མ་ལུས་པ་ཐོབ།
ལུས་ངག་ཡིད་གསུམ་གྱི་སྡིག་སྒྲིབ་ཐམས་ཅད་རྩ་བ་ནས་དག མཆོག་ཐུན་མོང་གི་དངོས་གྲུབ་སྐད་གཅིག་དེ་ཉིད་ལ་ཐོབ་པར་བསམ་མོ། ། ནམ་མཁར་བཞུགས་པའི་ལྷ་ཚོགས་རྣམས་ཀྱང་རང་ལ་ཐིམ་པར་བསྒོམ་པ་དེ་གཞུང་འདི་ཉིད་ནས་མ་གསུངས་ཀྱང་རྣམ་བཤད་ཆེན་མོའི་དགོངས་པ་ལྟར་ན་བསྒོམ་པར་མངོན་ནོ། ། དེ་ནས་རྫས་བྱིན་གྱིས་བརླབ་པ་ནི། སྨན་རག་གཏོར་གསུམ་བྱིན་གྱིས་རླབས་པ་དང་། བསྙེན་ཕུར་བྱིན་གྱིས་བརླབས་པའོ། ། དང་པོ་ནི་རྩ་རྒྱུད་ལས། ཕོ་ཐོད་མོ་ཐོད་མ་ནིང་ཐོད། ། བ་ལིང་རཀྟ་བདུད་རྩི་སྦྱར། ། ཞེས་གསུངས་པས་རབ་འབྱོར་ན།
མ་ནིང་གི་ཐོད་པར་བདུད་རྩི། ཕོ་ཐོད་དུ་གཏོར་མ། མོ་ཐོད་དུ་རཀྟ་རྣམས་བཤམས། དེ་ཙམ་མ་འབྱོར་ན་གོང་དུ་རྫས་ཕུན་སུམ་ཚོགས་པའི་སྐབས་སུ་བཤད་པ་དེས་ཆོག་པས། དེ་རྣམས་བྱིན་གྱིས་བརླབས་པ་ནི། ཐོག་མར་རྡོ་རྗེའི་རྩེའི་ནང་མཆོད་ནས་བླངས་ཏེ་རྫས་རྣམས་ལ་འཐོར་ཞིང་ཨོཾ་བཛྲ་ཀྲོ་དྷ་སོགས་འཁྱིལ་པའི་སྔགས་བརྗོད། དམིགས་པ་ནི་རང་གིས་ཐུགས་ཀ་ནས་ཁྲོ་བོ་བདུད་རྩི་འཁྱིལ་བའི་ཚོགས་དཔག་ཏུ་མེད་པ་སྤྲོས་རྫས་ཀྱི་མི་གཙང་བ་བསང་། དེ་དག་ལ་གནས་པའི་བགེགས་རྣམས་བསྐྲད། སླར་རང་གི་ཐུགས་ཀར་ཐིམ་པར་སྒོམ། དེ་ཡང་མྱང་འདས་ལས།
རཾ་ཡཾ་ཁཾ་གི་འབྲུ་གསུམ་གྱིས། ། བསྲེགས་གཏོར་སྦྱོངས་པའི་རིམ་པ་ཡིས། ། འཕེལ་ཞིང་བཅུད་དང་ལྡན་པ་ནི། ། ཐུགས་ཀའི་ཧཱུྃ་གིས་བརླབ་པར་བྱ། ། ཞེས་གསུངས་པ་ལྟར། རང་གི་ཐུགས་ཀའི་ས་བོན་ལས་ཡི་གེ་རཾ་དམར་པོ་གཅིག་སྤྲོས་ཏེ་མར་མེ་གཅིག་ལས་གཉིས་མཆེད་པའི་ཚུལ་གྱིས་སྣ་བུག་ནས་ཐོན་རཾ་ལས་བྱུང་བའི་མེས་བདུད་རྩི་དང་གཏོར་མའི་སྣོད་ལ་རེག་པས་འབག་པ་དང་མི་གཙང་བའི་ཚོགས་ཐམས་ཅད་བསྲེགས། ཡང་རང་གི་ཐུགས་ཀའི་ས་བོན་ལས་ཡཾ་སྔོན་པོ་སྔར་ལྟར་སྤྲོས། ཡཾ་ལས་རླུང་ཆེན་གཡོས་པས་སྔར་བསྲེགས་པའི་ཐལ་བ་རྣམས་ཀྱང་གཏོར། ཡང་ཁཾ་དཀར་པོ་སྔར་ལྟར་སྤྲོས་ཁཾ་ལས་ཆུ་བོ་བབ་པས་སྔར་གཏོར་བའི་ཤུལ་ཐམས་ཅད་བཀྲུས་ཤིང་སྦྱངས་པས་ཉེས་སྐྱོན་ཐམས་ཅད་དག་པར་བསམ། ཡང་ས་བོན་ལས་བྷྲུཾ་བྷྲུཾ་གཉིས་སྤྲོས་པས་བྷནྡྷ་འབར་བའི་སྣོད་ཡངས་ཤིང་རྒྱ་ཆེ་བ་གཉིས་སུ་གྱུར་པར་བསམ།
ཡང་ཨཾ་གཉིས་སྔར་ལྟར་སྤྲོས་སྣོད་གཉིས་ཀྱི་ནང་དུ་འདོད་པའི་ཡོན་ཏན་བསམ་གྱི་མི་ཁྱབ་པར་གྱུར་པར་བསམ་ལ། གཞུང་ཚིག་རྣམས་བརྗོད། དེ་ནས་སྨན་གཏོར་གཉིས་སྭ་བྷ་ཝས་ཏེ་སྟོང་པར་སྦྱངས། སྟོང་པའི་ངང་ལས་འོག་ཏུ་ཡཾ་ལས་རླུང་གི་དཀྱིལ་འཁོར་གཡོ་བའི་རྣམ་པ་ཅན། དེའི་སྟེང་དུ་རཾ་ལས་མེ་ཡི་དཀྱིལ་འཁོར་འབར་བའི་རྣམ་པ་ཅན། དེའི་སྟེང་དུ་ཀཾ་གསུམ་ལས་མི་མགོའི་སྒྱེད་པུ་གསུམ་གྱི་སྟེང་དུ་ཨ་ལས་བྱུང་བའི་ཐོད་པ་ཡངས་པའི་སྟེང་། ཟླ་བའི་དཀྱིལ་འཁོར་གྱི་སྟེང་དུ་དབུས་སུ་ཧཱུྃ། ཤར་དུ་ཨོཾ། ལྷོར་ཏྲཾ། ནུབ་དུ་ཧྲཱིཿ
བྱང་དུ་ཨཿརྣམས་གསལ་བར་བསྒོམ། དེ་ནས་ཡིག་འབྲུ་ལྔ་པོ་དེ་འོད་དུ་ཞུ་བ་ལས། བ་ལང་ཁྱི་རྟ་གླང་ཆེན་མི། ། ཞེས་པའི་ཤ་ལྔ་དང་། དྲི་ཆེན་རཀྟ་བྱང་སེམས་དང་། ། ཀླད་པ་དྲི་ཆུ་བདུད་རྩི་ལྔ། ། ཞེས་བཤད་པའི་བདུད་རྩི་ལྔ་དང་། མེ་ལོང་མཉམ་ཉིད་སོར་རྟོགས་དང་། ། བྱ་གྲུབ་ཆོས་དབྱིངས་ཡེ་ཤེས་ལྔ། ། ཞེས་བཤད་པའི་ཡེ་ཤེས་ལྔ་སྟེ།
ཤ་ལྔ་བདུད་རྩི་ལྔ་ཡེ་ཤེས་ལྔའི་ངོ་བོར་གྱུར་ཏེ་ཐོད་པའི་ནང་གང་བར་བསམ། དེ་ནས་འོག་གི་རླུང་དེ་གཡོས་པས་དེའི་སྟེང་གི་མེ་འབར་བ་ཐོད་པའི་ཞབས་ལ་རེག་པས་ནང་གི་རྫས་རྣམས་ཞུ་ཞིང་ཁོལ་བས་རླངས་པ་ཧཱུྃ་ཨོཾ་སྭཱ་ཨ་ཧཿལས་དབུས་སུ་རྡོ་རྗེ། ཤར་དུ་འཁོར་ལོ། ལྷོར་རིན་པོ་ཆེ། ནུབ་ཏུ་པདྨ། བྱང་དུ་རལ་གྲི་སྟེ། ཕྱག་མཚན་ལྔར་གྱུར་པ་ལ་ཨོཾ་བཛྲ་དྷྲྀ་ཀ་སོགས་ཀྱི་སྔགས་རྣམས་བརྗོད་པས་རྐྱེན་གྱིས་ཕྱག་མཚན་ལྔ་པོ་དེ་རྣམས་འོད་དུ་ཞུ་ནས་དབུས་སུ་བཛྲ་ཧེ་རུ་ཀ་ཡབ་ཡུམ། ཤར་དུ་བུདྡྷ། ལྷོར་རཏྣ། ནུབ་ཏུ་པདྨ།
བྱང་དུ་ཀརྨ་ཧེ་རུ་ཀ་ཡབ་ཡུམ་སྟེ་བཅུར་གྱུར། དེ་ནས་ས་མ་ཡ་སྭཱཾ་ཞེས་བརྗོད་པས་ཡབ་ཡུམ་སྙོམས་པར་ཞུགས། སྦྱོར་བས་བདེ་བ་ཆེན་པོའི་མེས་འོད་དུ་ཞུ་ནས་ཨོཾ་ཨཱཿཧཱུྃ་དུ་གྱུར། དེ་ལས་འོད་ཟེར་འཕྲོས་པས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཐམས་ཅད་ན། ཡིད་ཀྱིས་སྤྲུལ་པའི་ལོངས་སྤྱོད་ལ་སོགས་པ་ལྷ་ཡི་བདུད་རྩི། ཆང་ལ་སོགས་པ་མིའི་བདུད་རྩི། ལི་ཤི་སུཀྨེལ་ལ་སོགས་པ་སྨན་བདུད་རྩི། བུར་ཤིང་ལ་སོགས་པ་ཤིང་བདུད་རྩི་སྟེ། འཇིག་རྟེན་པའི་བདུད་རྩི་དང་། སངས་རྒྱས་རྣམས་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་བདུད་རྩི་འཇིག་རྟེན་ལས་འདས་པའི་བདུད་རྩི་སྟེ།
བདུད་རྩི་དེ་རྣམས་ཐིབ་ཐིབ་དུ་བཀུག་ནས་ཨོཾ་ཨཱཿཧཱུྃ་གསུམ་ལ་ཐིམ། དེ་རྣམས་འོག་གི་བདུད་རྩི་སྨན་དང་གཏོར་མ་ལ་ཐིམ་ཐམས་ཅད་རོ་གཅིག་ཏུ་འདྲེས་པས་ཁ་དོག་དྭངས་པ། དྲི་ཞིམ་པ། རོ་མངར་བ་ལ་སོགས་རོ་བརྒྱ་དང་ལྡན་པ་ནུས་པ་ཟག་མེད་ཀྱི་བདེ་བ་མྱོང་བ་ཙམ་གྱིས་བསྐྱེད་ནུས་པ་སྟེ་ཕུན་སུམ་ཚོགས་པའི་བདུད་རྩིའི་རྒྱ་མཚོ་ཆེན་པོ་ལྟར་གྱུར་པར་སེམས་ཀྱིས་བསམ་ལ། གཞུང་གི་ཚིག་རྣམས་ངག་ཏུ་བརྗོད་ལུས་ཀྱི་དུང་ཕོར་འཁྱིལ་པའི་ཕྱག་རྒྱ་ཕྱག་ལེན་ལྟར་བྱས་ལ། ཨོཾ་ཨཱཿཧཱུྃ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཐ། ཞེས་པ་ཐམས་ཅད་བདུད་རྩི་ལྔ་ཞེས་པའི་དོན་ཅན་གྱི་སྔགས་བརྒྱ་རྩའམ་ཉི་ཤུ་རྩ་གཅིག་སོགས་ཕྱག་ལེན་ལྟར་མང་ཉུང་འཚམས་པར་བྱའོ། ། ཞེས་སྨན་ཕུད་བྱིན་གྱིས་བརླབས་པ་དང་ཡང་གཏོར་མ་ལ་སེམས་ཀྱིས་དམིགས་པ་གོང་ལྟར་བསྒོམ། ལུས་ཀྱིས་གཞོང་པ་འཁྱིལ་བའི་ཕྱག་རྒྱ་ཕྱག་ལེན་ལྟར་བྱས། ངག་ཏུ་ཏེ་ཛྭ་བ་ལིང་སོགས་ཀྱིས་སྔགས་མང་ཉུང་གོང་ལྟར་བརྗོད།
སྔགས་དོན་ནི་གཏོར་མ་གཟི་བརྗིད་སྟོབས་དང་ལྡན་པ་གསང་བའི་དངོས་གྲུབ་ཀྱི་དམ་ཚིག་གྲུབ་པ་ཞེས་པའི་དོན་ཡིན་གསུངས། དེ་ནི་སྨན་གཏོར་ལྷན་ཅིག་ཏུ་བྱིན་གྱིས་བརླབས་པའི་དགོངས་པའོ། ། འོན་ཀྱང་བརྗོད་པའི་ཚིག་ཐུན་མོང་ཡིན་ཀྱང་། སེམས་ཀྱི་དམིགས་པས་ཤ་ལྔ་བདུད་རྩི་ལྔ་ལ་སོགས་པ་རྣམས་སྨན་གཏོར་གཉིས་རང་རང་ལ་རེ་རེ་བསྒོམ་པར་བསམ་མོ། ། དེ་ནས་རཀྟ་བྱིན་གྱིས་བརླབ་པ་ནི། བསང་སྦྱང་ནི་གོང་དུ་སོང་ཞིང་རཀྟའི་སྣོད་སོགས་གཞུང་ཚིག་རྣམས་བརྗོད་དམིགས་པ་ནི། རཀྟའི་སྣོད་ཨཿལས་ཐོད་པ་ཡངས་པའི་ནང་ཡེ་གེར་འོད་དུ་ཞུ་བ་ལས་དགྲ་བགེགས་བསྒྲལ་བའི་ཁྲག་ལས་བྱུང་བའི་བདུད་རྩིས་གང་བར་བསམ། མ་སུརྻ་མཎྜ་ལ་ཞེས་བརྗོད་པས་རཀྟ་དེའི་སྟེང་དུ་མ་ལས་ཉི་མའི་དཀྱིལ་འཁོར་གཅིག་དམར་ཁྱིལ་ལེ་བྱུང་བར་བསམ། ར་ཞེས་བརྗོད་པས་སྐད་ཅིག་དེ་ལ་ཉི་མའི་སྟེང་དུ་ཡེ་གེར་དམར་པོ་བྱུ་རུའི་སྡོང་པོ་ཕྱིས་པ་ལྟ་བུ་གཅིག་བསྒོམ། སྥ་ར་ཎ་ཕཊ་ཞེས་བརྗོད་པས་ར་དེ་ལས་འོད་ཟེར་དམར་པོ་ལྕགས་ཀྱུའི་དབྱིབས་ཅན་དཔག་མེད་སྤྲོས་པས་ཞིང་བཅུ་ཚང་བའི་དགྲ་བགེགས་རྣམས་ལ་ཕོག་པས།
དེ་དག་གི་སྙིང་ཁྲག་དང་གཟུང་ཁྲག་ཐམས་ཅད་ས་ཾཧ་ར་ཎ་ཧཱུྃ་ཞེས་པས་ཚུལ་བསྡུས་ཏེ་ར་དམར་པོ་ལ་ཐིམ་པར་བསམ། དེ་ནས་པདྨ་འཁྱིལ་བའི་ཕྱག་རྒྱ་ཕྱག་ལེན་ལྟར་བྱས་ལ། ཨོཾ་ཨཿཧཱུྃ་མ་ཧཱ་རཀྟ་སོགས་སྔགས་ཇི་ལྟར་འཚམས་པར་བརྗོད། སྔགས་དོན་ནི། ཁྲག་ཆེན་པོ་འབར་བའི་དཀྱིལ་འཁོར་ཞེས་པ་ཡིན་ལ། དམིགས་པ་ནི་ར་ཡིག་ཉི་མ་དང་བཅས་པ་འོད་དུ་ཞུ་ནས་འོག་གི་རཀྟ་དང་གཉིས་སུ་མེད་པར་གྱུར་པས་རཀྟའི་རྒྱལ་མཚོ་རྦ་ཀློང་དམར་ནག་འཁྲུགས་ཅིང་ནུས་པ་ཕུན་སུམ་ཚོགས་པའི་རང་བཞིན་དུ་གྱུར་པར་བསམ་མོ། ། དེ་ནས་བསྙེན་ཕུར་བྱིན་གྱིས་བརླབ་པ་ནི། སྔར་གོང་དུ་བཤད་པའི་བསྙེན་ཕུར་དེ་སྐད་ཅིག་གིས་སྟོང་པའི་ངང་ལས་ཡི་གེ་ཧཱུྃ་སྔོན་པོ་བཻ་ཌཱུར་སྔོན་པོ་གཡའ་དག་པ་ལྟ་བུར་བསམ་ལ། ཡང་ཧཱུྃ་སྥ་ར་ཎ་ཕཊ་ཞེས་བརྗོད་པས་ཧཱུྃ་དེ་ལས་འོད་ཟེར་སྔོན་པོ་ལྕགས་ཀྱུའི་དབྱིབས་ཅན་སངས་རྒྱས་ཀྱི་ཞིང་ཐམས་ཅད་གང་བར་སྤྲོས། སཾ་ཧ་ར་ཎ་ཧཱུྃ་ཨོཾ་བཛྲ་ཀཱི་ལི་ཀཱི་ལ་ཞེས་བརྗོད་པས་ཕྱོགས་བཅུ་དུས་གསུམ་གྱིས་བདེ་བར་གཤེགས་པ་ཐམས་ཅད་ཀྱིས་ཐུགས་རྗེ་དང་བྱིན་རླབས་ནུས་མཐུ་ཐམས་ཅད་འོད་ཟེར་གྱིས་རྣམ་པར་སྤྱན་དྲངས་ཏེ།
ཧཱུྃ་ཡིག་དེ་ལ་ཐིམ་པའི་རྐྱེན་གྱིས་དེ་ཉིད་ཕུར་པ་རྡོ་རྗེ་གཞོན་ནུའི་ལུས་ལ་ཁྲོ་བོ་བཅུས་བརྒྱན་པར་གྱུར་པར་བསམ་ལ། ཕྱག་རྒྱ་ཕྱག་ལེན་ལྟར་བྱས་ལ་ཨོཾ་བཛྲ་ཀཱི་ལི་སོགས་ཀྱི་སྔགས་ཇི་ལྟར་འཚམས་པ་བརྗོད་པས་བྱིན་གྱིས་བརླབས་པར་བསམ། ཁྲོ་བོ་བཅུས་བརྒྱན་པའི་ཚུལ་ནི་འོག་ཏུ་བསྟོད་པའི་སྐབས་ནས་ཤེས་པར་བྱའོ། ། དེ་ཡན་གྱི་སྔོན་འགྲོའི་ཆོས་རྣམས་སོང་ནས། ༈ དེ་ནས་དངོས་གཞི་ཏིང་ངེ་འཛིན་རྣམ་པ་གསུམ་བསྒོམ་པ་ནི། དེ་ཡང་དང་པོ་གྲངས་ནི། དེ་བཞིན་ཉིད་ཀྱི་ཏིང་ངེ་འཛིན། ཀུན་ཏུ་སྣང་བའི་ཏིང་ངེ་འཛིན། རྒྱུའི་ཏིང་ངེ་འཛིན་དང་གསུམ་ལས། དང་པོ་དེ་བཞིན་ཉིད་ཀྱི་ཏིང་ངེ་འཛིན་ནི།
སྒྲུབ་ཐབས་ཀྱི་གཞུང་ལས། དང་པོ་རང་གི་སེམས་མ་བཅོས་པ་སྟོང་པ་ཉིད་སྤྲོས་པ་དང་བྲལ་བ་ཆོས་ཐམས་ཅད་ཀྱི་རང་བཞིན་དེ་བཞིན་ཉིད་ཀྱི་ཏིང་ངེ་འཛིན་དང་ཞེས་གསུངས་པས། དེ་ཡང་སེམས་བཅོས་པ་ནི་རང་གི་སེམས་འདི་ཡོད་པར་འདོད་ན་རྟག་པའི་མཐའ་ལ་ལྷུང་། མེད་པར་འདོད་ན་ཆད་པའི་མཐའ་ལ་ལྷུང་བ་སྟེ། སེམས་བཅོས་པའོ། ། མ་བཅོས་པ་ནི་སེམས་འདི་ཡོད་པ་ཡང་མ་ཡིན། མེད་པ་ཡང་མ་ཡིན། སྟོང་པ་ཉིད་སྤྲོས་པ་ཐམས་ཅད་དང་བྲལ་བའོ། ། དེ་ཡང་དང་པོར་སེམས་ཡོད་པ་མ་ཡིན་ཏེ། ཡོད་ན་རང་རེ་ཐ་མལ་པས་མ་རིག་ཀྱང་།
ཀུན་མཁྱེན་སངས་རྒྱས་རྣམས་ཀྱིས་གཟིགས་དགོས་པ་ལས་མ་གཟིགས་ཏེ། རྣམ་སྣང་མངོན་བྱང་ལས། གསང་བའི་བདག་པོ་སེམས་ནི་སངས་རྒྱས་རྣམས་ཀྱིས་མ་གཟིགས་མི་གཟིགས། གཟིགས་པར་ཡང་མི་འགྱུར་ཏེ། སེམས་ནི་སྔོན་པོ་མ་ཡིན། སེར་པོ་མ་ཡིན། དམར་པོ་མ་ཡིན། ལེབ་རྒན་དུ་མ་ཡིན། ཤེལ་གྱི་ཁ་དོག་ཏུ་མ་ཡིན། ཐུང་དུ་མ་ཡིན།
རིང་པོར་མ་ཡིན། ཟླུམ་པོ་མ་ཡིན། གྲུ་བཞི་མ་ཡིན། སྣང་བ་མ་ཡིན། མུན་པར་མ་ཡིན། སྐྱེས་པར་མ་ཡིན། བུད་མེད་དུ་མ་ཡིན། མ་ནིང་མ་ཡིན། གསང་བའི་བདག་པོ་སེམས་ནི་འདོད་པའི་ཁམས་ཀྱི་རང་བཞིན་དུ་མ་ཡིན། གཟུགས་ཀྱི་ཁམས་ཀྱི་རང་བཞིན་དུ་མ་ཡིན།
གཟུགས་མེད་པའི་ཁམས་ཀྱི་རང་བཞིན་དུ་ཡང་མ་ཡིན་ནོ། ། ཞེས་གསུངས་པས་ཤེས་པར་བྱའོ། ། སེམས་མེད་པ་ཡང་མ་ཡིན་ཏེ། སེམས་མེད་ན་འགྲོ་འདུག་དང་སྨྲ་བརྗོད་ལ་སོགས་པ་སུ་ཡིས་ནུས། ཡར་སངས་རྒྱས་ཐོབ་པ་དང་། མར་ངན་སོང་དུ་འགྲོ་བ་རྣམས་ཀྱང་སུ་ཡི་བྱས། དེས་ན་དེ་དག་ལ་སོགས་པ་འཁོར་འདས་ཐམས་ཅད་ཀྱི་ས་བོན་དང་བྱེད་པོ་སེམས་ཡིན་ཏེ། དོ་ཧ་ལས། སེམས་ཉིད་གཅིག་པུ་ཀུན་གྱི་ས་བོན་ཏེ། ། གང་ལ་སྲིད་དང་མྱ་ངན་འདས་འཕྲོ་བ། །
འདོད་པའི་འབྲས་བུ་ཐམས་ཅད་རབ་སྟེར་བའི། ། ཡིད་བཞིན་ནོར་འདྲའི་སེམས་ལ་ཕྱག་འཚལ་ལོ། ། ཞེས་གསུངས་པས་ཤེས་པར་བྱའོ། ། འོ་ན་ཡོད་པ་ཡང་མ་ཡིན། མེད་པ་ཡང་མ་ཡིན་པའི་སེམས་དེ་གང་ཞེ་ན། སེམས་འདི་ནི་འདི་ཞེས་བརྗོད་དུ་མེད་པས། འདིའོ་ཞེས་བསྟན་དུ་མེད་དེ། རྗེ་ཏེ་ལོ་པས། ངག་གི་ལམ་འདས་ཚིག་གིས་སྤྱོད་ཡུལ་མིན། ། ཏེ་ལོ་ང་ལ་ཅི་ཡང་བསྟན་དུ་མེད། །
ཞེས་གསུངས་པ་དང་། ཕྲིན་གཞུང་དྲེགས་པ་ཟིལ་གནོན་ལས། སྨྲ་བརྗོད་བྲལ་བ་རྫོགས་པ་ཆེ། ། ཞེས་གསུངས་པས། སེམས་འདི་ནི་གཟུང་འཛིན་གཉིས་དང་བྲལ་བས་ཚིག་གིས་ལམ་ལས་འདས་ཞིང་ངག་གི་སྨྲ་བ་དང་བརྗོད་པར་མི་ནུས་པ་སྟོང་པ་ཉིད་སྤྲོས་པ་ཐམས་ཅད་དང་བྲལ་བ་མ་བཅོས་པ་རང་བྱུང་ཆེན་པོའོ། ། འདི་ཆོས་ཐམས་ཅད་ཀྱི་རང་བཞིན་ཡིན་ཡང་དེ་བཞིན་ཉིད་ལས་མི་འགྱུར་བས། དེ་བཞིན་ཉིད་ཀྱི་ཏིང་ངེ་འཛིན་ཞེས་གསུངས་སོ། ། དེ་ལྟར་སྟོང་པ་ཉིད་སྤྲོས་པ་དང་བྲལ་བ་དེས་འཁོར་འདས་ཀྱིས་ཆོས་ཐམས་ཅད་ལ་ཁྱབ་པ་ཡིན་ཏེ། སངས་རྒྱས་ཀྱི་ཐུགས་རྣམ་པར་མི་རྟོག་པའི་ཡེ་ཤེས་བཅས་པ་ཡང་སྟོང་པ་ཉིད་དོ། ། སེམས་ཅན་གྱི་སེམས་མ་རིག་པའི་ལོག་རྟོག་དང་བཅས་པའང་སྟོང་པ་ཉིད་དོ། །
འོ་ན་སངས་རྒྱས་དང་སེམས་ཅན་དབྱེར་མེད་པ་ཡིན་ནམ་ཞེ་ན། ཆོས་ཉིད་སྐྱེ་བ་མེད་པའི་དོན་མ་རྟོགས་པ་རྣམས་ཀྱིས་འཁོར་འདས་གཉིས་སུ་ཡོད་པ་ལྟར་སྣང་ཡང་། དོན་དམ་པར་གཉིས་སུ་མེད་དེ། དེ་སྐད་དུ་ཡང་། འཁོར་དང་མྱ་ངན་འདས་པ་ཞེས། ། དེ་ཉིད་མ་མཐོང་བ་རྣམས་བཞེད། ། དེ་ཉིད་མཐོང་རྣམས་འཁོར་བ་དང་། ། མྱ་ངན་འདས་པ་གཉིས་མི་བཞེད། ། ཅེས་གསུངས་པའོ། ། དེས་ན་སེམས་ཅན་རྨོངས་པའི་དབང་གིས་མེད་པ་ལ་ཡོད་པ་བཞིན་དུ་གཉིས་སྣང་གི་བག་ཆགས་ལ་ཞེན་པས་འཁོར་བའི་གཟུགས་སུ་སྣང་ནས།
སྐྱེ་རྒ་ལ་སོགས་པ་འཁྲུལ་པ་ཁོ་ན་ལ་ལོངས་སྤྱོད། མ་རྨོངས་པར་གྱུར་པའི་ཚེ་འཁྲུལ་གཞི་སེམས་དང་འཁྲུལ་པ་སྐྱེ་རྒ་ན་འཆི་ལ་སོགས་པ་རྣམས་གཉིས་སུ་མེད་པ་མྱ་ངན་ལས་འདས་པ་ཡིན་ཏེ། ཀྱེ་རྡོར་རྩ་རྒྱུད་ལས། རྨོངས་ཕྱིར་འཁོར་བའི་གཟུགས་ཅན་ཉིད། ། རྨོངས་མེད་འཁོར་བ་དག་པས་ན། ། འཁོར་བ་མྱ་ངན་འདས་པར་འགྱུར། ། ཞེས་གསུངས། དེ་བཞིན་དུ་ཕྱི་རོལ་ས་རྡོ་རི་བྲག་ལ་སོགས་པ་དངོས་པོར་སྣང་བའི་ཆོས་ཐམས་ཅད་ཀྱང་རང་གི་སེམས་མ་གཏོགས་པར་ལོགས་སུ་མེད་དེ། འཇམ་མགོན་ས་སྐྱ་པཎ་ཆེན་གྱིས། དོན་དུ་སྣང་བ་བློ་ཉིད་ཡིན། །
སྣང་བ་དེ་ཉིད་ཕྱི་ན་མེད། ། བག་ཆགས་བརྟན་དང་མི་བརྟན་ལས། ། བདེན་དང་བརྫུན་པའི་རྣམ་གཞག་བྱེད། ། ཅེས་གསུངས་པས། དཔེར་ན་རྨི་ལམ་སྐབས་ཀྱི་སྣང་བ་དེ་རང་གིས་སེམས་མ་གཏོགས་གཞན་མ་ཡིན། དེ་བཞིན་དུ་ཕྱི་རོལ་དུ་སྣང་བའི་རི་བྲག་ལ་སོགས་པའི་དངོས་པོར་སྣང་བ་འདི་དག་ཀྱང་རང་གི་སེམས་ལས་གཞན་མ་ཡིན་ནོ། ། འོན་ཀྱང་བག་ཆགས་ཅུང་སྲབ་པས་རྨི་ལམ་མི་བདེན་པར་བཟུང་ལ། བག་ཆགས་ཤིན་ཏུ་བརྟན་པས་ཕྱི་རོལ་གྱི་དངོས་པོར་སྣང་བ་འདི་དག་བདེན་བདེན་པོར་སྣང་ངོ་། ། དེ་བཞིན་དུ་བག་ཆགས་བཟང་ངན་གྱིས་སྣང་བ་ཡང་བཟང་ངན་སྣ་ཚོགས་སུ་འཆར་ཏེ། དཔེར་ན་ཆུ་སྣོད་གང་ལ་ལྷས་བདུད་རྩི།
མིས་ཆུ། ཡི་དྭགས་ཀྱིས་རྣག་ཁྲག དམྱལ་བ་པས་ཁྲོ་ཆུ་རྣམས་སུ་མཐོང་བར་གསུང་ཞིང་། དེས་ན་ཆུ་བདེན་པར་གྲུབ་ན་བདུད་རྩི་མི་བདེན། བདུད་རྩི་བདེན་པར་གྲུབ་ན་ཆུ་མི་བདེན་པས་གཟུང་འཛིན་བདེན་མེད་དུ་ཤེས་པར་བྱའོ། ། དེ་བཞིན་མིའི་ཡུལ་གྱི་ས་རྡོ་རི་བྲག་དང་། དམྱལ་བའི་ཡུལ་གྱི་ལྕགས་སྲེགས་ཀྱི་ས་གཞི་ལ་སོགས་པ་རྣམས་དོན་དམ་པར་རང་གི་སེམས་ཡིན་ཞིང་། འོན་ཀྱང་བག་ཆགས་བཟང་ངན་གྱིས་ཐ་དད་དུ་སྣང་བ་ཡིན་ཏེ། དཔེར་ན་སྣམ་བུ་དཀར་པོ་ཞིག་རམ་ལ་ཚོས་ན་སྣམ་བུ་སྔོན་པོ་དང་། བཙོད་དུ་ཚོས་པའི་སྣམ་བུ་དམར་པོར་སྣང་ཡང་།
དོན་དམ་པར་དཀར་པོ་ཉིད་མ་གཏོགས་པ་དཀར་པོ་ཉིད་གཞན་དུ་སོང་ནས། སྔོན་པོ་དང་དམར་པོ་གཞན་ནས་ཡོང་བ་མ་ཡིན་ནོ། ། དེ་གང་ཞེ་ན་སྣམ་བུ་དཀར་པོ་རམ་གྱི་ཁུ་བས་སྔོན་པོར་བསྒྱུར་ནས། སྣམ་བུ་སྔོན་པོ་ཞེས་ཟེར་ཡང་། དོན་ལ་མདོག་སྔོན་པོར་སྣང་བ་མ་རྟོགས། སྣམ་བུ་གོང་གི་དཀར་པོ་ཉིད་དོ། ། དེ་བཞིན་སེམས་འདི་མ་རིག་པས་འཆིང་བ་ལོག་རྟོག་དང་བཅས་པ་ལ་སེམས་ཅན་དང་། མ་རིག་པ་སངས་ནས་ཡེ་ཤེས་རྒྱས་པ་ལ་སངས་རྒྱས་ཞེས་ཟེར་ཡང་། དོན་དམ་པར་མ་རིག་པས་འཆིང་དུས་སངས་རྒྱས་ཐུགས་དེ་གཞན་དུ་སོང་བ་ཡང་མ་ཡིན། སངས་རྒྱས་དུས་སུའང་སེམས་ཅན་གྱི་སེམས་དེ་གཞན་དུ་སོང་བ་ཡང་མ་ཡིན་ནོ། །
དེས་ན་སྣམ་བུ་གཅིག་ལ་ཚོན་གྱི་བྱེ་བྲག་མདོག་སྣ་ཚོགས་སུ་སྣང་བ་སྲིད་པ་ལྟར། སེམས་གཅིག་ལ་ཡེ་ཤེས་དང་ལོག་རྟོག་གི་བྱེ་བྲག་གིས་ཁམས་གསུམ་རིགས་དྲུག ཉན་ཐོས་རང་རྒྱལ་སངས་རྒྱས་བྱང་སེམས་སོགས་སྣ་ཚོགས་སུ་སྣང་བ་སྲིད་པའོ། ། འོ་ན་སེམས་ཅན་དང་ལོག་རྟོག་གམ། སངས་རྒྱས་དང་ཡེ་ཤེས་གཉིས་ཐ་དད་ཡིན་ནམ་ཅེ་ན། སེམས་ཅན་དང་ལོག་རྟོག་གམ། སངས་རྒྱས་དང་ཡེ་ཤེས་གཉིས་གཅིག་པ་ཡང་མ་ཡིན་ཐ་དད་ཀྱང་མ་ཡིན་ནོ། ། འོ་ན་ཇི་ལྟ་བུ་ཞེ་ན། གླ་རྩི་དང་གླ་རྩིའི་དྲི་བཞིན་ནོ། ། དེ་བཞིན་དུ་ཉི་མ་དང་ཉི་མའི་འོད་ཟེར་ལྟར།
གཅིག་ཏུ་སྡོད་པ་མི་རིགས་ཏེ། ཉི་མ་ནམ་མཁའ་ལ་གནས་བཞིན་འོད་ཟེར་གྱི་ས་གཞི་ཁྱབ་པའོ། ། ཐ་དད་དུ་སྡོད་པ་ཡང་མི་རིགས་ཏེ། ཉི་མ་མེད་ན་ཉི་མའི་འོད་ཟེར་ག་ལ་སྲིད། ཉི་མ་ཡོད་ལ་འོད་ཟེར་མེད་པ་ཡང་ག་ལ་སྲིད། དེ་བས་ན་འཁོར་འདས་ཀྱི་ཆོས་ཐམས་ཅད་རང་གི་སེམས་ཡིན་ཞིང་། ཆོས་སེམས་ཐ་དད་དུ་ལྟ་བ་མ་རིག་པ། ཆོས་སེམས་གཉིས་མེད་དུ་རྟོགས་པ་སངས་རྒྱས་ཡིན་ཏེ། ཀུན་འདུས་རིག་པའི་རྒྱུད་ལས། སེམས་ཉིད་གང་ཡིན་ཆོས་ཉིད་དེ། །
ཆོས་ཉིད་གང་ཡིན་སེམས་ཉིད་དེ། ། ཆོས་སེམས་གཉིས་མེད་ལྡན་གྱུར་པ། ། བྱང་ཆུབ་ཆེན་པོ་དེ་བཤད་དོ། ། འོ་ན་མ་རིག་དང་ཡེ་ཤེས་གཉིས་ཐ་དད་ཡིན་ནམ་ཞེ་ན། དེ་ནི་སྣང་མུན་ལྟར་ཡིན་པས་རིགས་པས་དཔྱད་པར་བྱ་སྟེ། དཔེར་ན་སྣང་བ་ཤར་བའི་ཚེ་མུན་པ་གཞན་དུ་སོང་བ་ཡང་མ་ཡིན། མུན་པ་འཐིབ་དུས་སྣང་བ་གཞན་དུ་འགྲོ་བ་ཡང་མེད་དོ། ། དེས་ན་སྣང་བ་ཆེར་རྒྱས་པས་མུན་པ་སྣང་བར་བསྒྱུར། མུན་པ་ཆེར་འཐིབ་པས་སྣང་བ་མུན་པར་སོང་བ་ལྟར། མ་རིག་པའི་མུན་པ་ཆེར་འཐིབ་དུས་ཡེ་ཤེས་ཀྱི་སྣང་བ་བྲལ།
ཡེ་ཤེས་ཆེར་རྒྱས་ཚེ་སྣང་བ་མ་སྤངས་པ་ཡེ་ཤེས་ཀྱི་གནས་སུ་དག་པའོ། ། དེས་ན་མ་རིག་པ་ངན་པ་གཞན་དུ་དོར་དུ་མེད། ཡེ་ཤེས་བཟང་པོ་གཞན་ནས་བསྒྲུབ་ཏུ་མེད་དེ། མགོན་པོ་བྱམས་པས། འདི་ལ་བསལ་བྱ་གཅིག་ཀྱང་མེད། ། བཞག་པར་བྱ་བ་ཅུང་ཟད་མེད། ། ཡང་དག་ཉིད་ལ་ཡང་དག་ལྟ། ། ཡང་དག་མཐོང་ན་རྣམ་པར་གྲོལ། ། ཞེས་གསུངས་པས། རྣམ་པ་ཐམས་ཅད་མཁྱེན་པའི་གོ་འཕང་ཐོབ་པར་འདོད་པ་རྣམས་ཀྱིས་མ་རིག་པའི་མུན་པའི་གཉེན་པོ་ཡང་དག་པར་སྤྲོས་བྲལ་སྟོང་པ་ཉིད་བསྒོམ་དགོས་ཏེ།
དེ་སྐད་དུ་ཡང་། ཉོན་མོངས་ཤེས་བྱའི་སྒྲིབ་པ་ཡི། ། མུན་པའི་གཉེན་པོ་སྟོང་པ་ཉིད། ། མྱུར་དུ་ཐམས་ཅད་མཁྱེན་འདོད་པས། ། སྟོང་ཉིད་ཅིའི་ཕྱིར་བསྒོམ་མི་བྱེད། ། ཞེས་གསུངས་པའོ། ། དེ་བས་ཆོས་ཐམས་ཅད་རང་གི་སེམས་སུ་ཤེས་པར་བྱས་ལ། སེམས་ཀྱི་རང་བཞིན་སྟོང་པ་ཉིད་དུ་བསྒོམས་པས་སྤང་བྱ་གཉེན་པོ་རོ་གཅིག་ཏུ་རྟོགས་ཤིང་། འབྲས་བུ་མཚན་འཛིན་བྲལ་བ་ཆོས་ཀྱི་སྐུ་ལ་ཡོན་ཏན་གྱི་མེ་ཏོག་རབ་ཏུ་རྒྱས་པར་འགྱུར་ཏེ། ཡང་མགོན་པོ་བྱམས་པས།
སྤང་གཉེན་དེ་བཞིན་ཉིད་རྟོགས་དང་། ། འབྲས་བུ་མཚན་འཛིན་གཞི་བྲལ་བས། ། དེ་ཚེ་ནམ་མཁའི་སྐུ་ཅན་ལ། ། མཚན་གྱི་མེ་ཏོག་རྒྱས་པར་འགྱུར། ། ཞེས་གསུངས་པའོ། ། དེས་ན་འདིའི་སྐབས་སུ་སྟོང་ཉིད་དེ་བཞིན་ཉིད་ཀྱི་ཏིང་ངེ་འཛིན་བསྒོམ་ཞིང་། དེ་མ་བསྒོམས་པའི་སྐྱོན་ནི། ཆོས་ཐམས་ཅད་སྟོང་པ་ཉིད་ཀྱིས་རྩིས་མ་ཟིན་པ་སྐུ་མདོག་རང་རྒྱུད་པར་བསྒོམས་ན་འདོད་ཁམས་ཀྱི་ལྷར་སྐྱེ། ཕྱག་མཚན་རང་རྒྱུད་པར་བསྒོམས་ན་བདུད་དམ་སྲིན་པོར་སྐྱེ། མགོ་བརྙན་རང་རྒྱུད་པར་བསྒོམས་ན་དུར་ཁྲོད་ཀྱི་ཝ་མོའམ་ནགས་ཀྱི་སྤྲེའུ་སྐྱེ།
སྦྱོར་བ་རང་རྒྱུད་པར་བསྒོམས་ན་མངལ་གྱི་སྲིན་བུར་སྐྱེ། སྒྲོལ་བ་རང་རྒྱུད་པར་བསྒོམས་ན་སེམས་ཅན་དམྱལ་བར་སྐྱེ་བར་གསུངས་སོ། ། བསྒོམས་པའི་ཕན་ཡོན་ནི། རྣམ་པར་མི་རྟོག་པའི་སྟོང་ཉིད་བསྒོམས་པས་མཚན་མར་འཛིན་པའི་རྣམ་རྟོག་བཅོམ་ནས་གདབ་ལས་ལ་སོགས་པ་གང་བྱས་ཚད་ཡེ་ཤེས་ཀྱི་ཚོགས་སུ་འགྱུར་བའོ། ། གཉིས་པ་ཀུན་ཏུ་སྣང་བའི་ཏིང་ངེ་འཛིན་ནི། སྒྲུབ་ཐབས་ཀྱི་གཞུང་ལས་དེ་ལྟར་མ་རྟོགས་པ་རྣམས་ལ་རབ་ཏུ་བརྩེ་བའི་སྙིང་རྗེ་བསྒོམ་པ་ཀུན་ཏུ་སྣང་བའི་ཏིང་ངེ་འཛིན་དང་། ཞེས་གསུངས་པས། གོང་དུ་བཤད་པ་ལྟར་གྱི་སྟོང་ཉིད་སྤྲོས་བྲལ་ཆོས་ཐམས་ཅད་ཀྱི་རང་བཞིན་དེ་བཞིན་ཉིད་ཀྱི་ཏིང་ངེ་འཛིན་མ་རྟོགས་པའི་སེམས་ཅན་རྣམས་ལ། རབ་ཏུ་བརྩེ་བའི་སྙིང་རྗེ་ཡུལ་མེད་དུ་བསྒོམ་པའོ། ། དེ་མ་བསྒོམས་པའི་སྐྱོན་ནི་ཀུན་རྫོབ་བདེན་པ་དང་དོན་དམ་བདེན་པ་གཉིས་ཟུང་དུ་མི་འཇུག་ཅིང་།
སངས་རྒྱས་མཉེས་རིགས་སུ་ཡར་ཆད་ཅིང་། འཁོར་བ་བདེ་ཆར་དུ་མར་ལུས་པས་མཚམས་མི་སྦྱོར་རོ། ། དེ་བསྒོམས་པའི་ཕན་ཡོན་ནི། སྙིང་རྗེ་ཆེན་པོའི་རོས་གང་བས་འཁོར་འདས་མཚམས་སྦྱོར་བའོ། ། དེས་ན་རབ་ཏུ་བརྩེ་བའི་སྙིང་རྗེ་སེམས་ཅན་ཐམས་ཅད་ལ་ཁྱབ་པར་བསྒོམ་པས་ན། ཀུན་ཏུ་སྣང་བའི་ཏིང་ངེ་འཛིན་ཞེས་བྱའོ། ། གསུམ་པ་རྒྱུའི་ཏིང་ངེ་འཛིན་ནི། ཐབས་ཤེས་རབ་གཉིས་མེད་རང་རིག་གསལ་ལ་མ་འགགས་པ་དེ། ཡི་གེ་ཧཱུྃ་སྔོན་པོ་གཅིག་ཏུ་གྱུར་པ་རྟེན་དང་བརྟེན་པར་བཅས་པའི་དཀྱིལ་འཁོར་བསྐྱེད་པ་རྒྱུའི་ཏིང་ངེ་འཛིན་ཏེ། ཞེས་གསུངས་པས།
གོང་དུ་བཤད་པ་ལྟར་གྱི་སངས་རྒྱས་དང་སེམས་ཅན་མཚམས་སྦྱོར་བ་བྱེད་པའི་ཐབས་ལ། ཐབས་ཤེས་རབ་གཉིས་སུ་མེད་པ་རང་གི་རིག་པ་གསལ་ལ་མ་འགགས་པ་དེ། ཡི་གེ་ཧཱུྃ་སྔོན་པོ་གཅིག་ཏུ་བསྒོམ་པའོ། ། དེ་རྟེན་དང་བརྟེན་པར་བཅས་པའི་རྒྱུ་ཡིན་པས་ན་རྒྱུའི་ཏིང་ངེ་འཛིན་ཞེས་སོ། ། དེ་མ་བསྟན་པའི་སྐྱོན་ནི། བསྐྱེད་རིམ་མཆོག་དང་མི་ལྡན་ཞིང་རྫོགས་པར་མི་འགྱུར་བ་དང་། སེམས་ཅན་གྱི་དོན་བྱེད་མི་ནུས་པའོ། ། བསྟན་པའི་ཕན་ཡོན་ནི། བསྐྱེད་རིམ་མཆོག་ཡན་ལག་དང་བཅས་ཏེ་རྫོགས་པར་འགྱུར་བའོ། ། དེ་ལྟར་ཏིང་ངེ་འཛིན་རྣམ་པ་གསུམ་གྱི་གནས་ལུགས་ལེགས་པར་ཤེས་པར་བྱས་ནས།
ལག་ཏུ་བླང་བ་ནི། སྒྲུབ་ཐབས་ཀྱི་གཞུང་ལས། ཨོཾ་མ་ཧཱ་ཤུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་བརྗོད་པས། དམིགས་པ་ནི། གོང་དུ་དེ་བཞིན་ཉིད་ཀྱི་ཏིང་ངེ་འཛིན་གྱི་སྐབས་སུ་བཤད་པ་དེ་རྣམས་དྲན་པར་བྱས་ལ་ཆོས་ཐམས་ཅད་སྟོང་པ་ཉིད་དུ་བསྒོམ། སྔགས་དོན་ནི། ཨོཾ་ནི་མགོ་འདྲེན་པ་སྟེ་དམ་བཅའ་བ། མ་ཧཱ་ཤུ་ནྱཱ་ཏ་ནི་སྟོང་ཉིད་ཆེན་པོ་སྟེ། ཉི་ཚེ་བ་མ་ཡིན་པའི་སྟོང་པ་དེ་དང་།
ཛྙཱ་ན་ཡེ་ཤེས་ཏེ་རང་གི་སེམས། དེ་གཉིས་དབྱེར་མེད་དུ་བསྒོམ་པས་ངའོ། ། བཛྲ་སྟེ་རྡོ་རྗེ། དེའི་ངང་དུ་གནས་པས། སྭ་བྷཱ་ཝ་རང་བཞིན། དེ་ལ་ང་རྒྱལ་འཇོག་པས་ཨཏྨ་ཀོ྅་ཨ་ཧཾ་བདག་ཉིད་ངའོ་ཞེས་པ་སྟེ། དེ་ནས་ཨོཾ་དྷརྨཱ་དྷ་དྷུ་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཅེས་པའི་སྔགས་དོན་ནི། ཆོས་རྣམས་ཀྱི་དབྱིངས་ཀྱི་རྡོ་རྗེ་བདག་ཉིད་ཅན་གྱི་རང་བཞིན་ངའོ། ། ཞེས་པ་ཡིན་ལ།
བསྒོམ་དོན་ནི། ཏིང་ངེ་འཛིན་གཉིས་པའི་དོན་ལྷག་པར་དྲན་པར་བྱ་ཞིང་ཏིང་ངེ་འཛིན་གསུམ་པ་ཤུགས་ལ་དྲན་པར་བྱ་བ་ནི། ཏིང་ངེ་འཛིན་གསུམ་གསང་བ་སྔགས་ཀྱི་སྒོ་ནས་བསྒོམ་པར་བསྟན་པ་ཡིན་ཞིང་། ཚིག་གི་སྒོ་ནས་གསལ་བཏབ་སྟེ་བསྒོམ་པ་ནི། སྒྲུབ་ཐབས་ཀྱི་གཞུང་ལས་རྡོ་རྗེ་ཁྲོ་བོས་སོགས་ཚིག་རྐང་ལྔས་བསྟན་ཏེ། དེ་ཡང་ཏིང་ངེ་འཛིན་དང་པོ་རྡོ་རྗེ་ཞེས་པས་བསྟན་ཏེ། རྡོ་རྗེ་ལ་ཡང་ཕ་ལམ་རྫས་ཀྱི་རྡོ་རྗེ་སོགས་མང་དུ་ཡོད་ཀྱང་། འདི་ཆོས་ཉིད་དོན་གྱི་རྡོ་རྗེའོ། ། དེ་བསྒོམས་པའི་དགོས་པ་ནི་མཚན་མའི་རྣམ་རྟོག་གཅོད། གཉིས་པ་ཀུན་སྣང་གི་ཏིང་འཛིན་ནི།
ཁྲོ་བོས་ཞེ་སྡང་གཅོད་ཞེས་པས་བསྟན་ཏེ། གང་ཁྲོ་ན་ཆོས་ཉིད་དོན་གྱི་རྡོ་རྗེ་དེའོ། ། གང་ལ་ཁྲོས་ན་མཚན་མའི་རྣམ་རྟོག་ལའོ། ། ཚུལ་ཇི་ལྟ་བུ་ཞེ་ན་ཆོས་ཉིད་སྟོང་པ་ཉིད་ཀྱི་ངང་ངམ་ཤུགས་ཀྱིས་ཁྲོས་པའོ། ། དགོས་པ་ནི་ཞེ་སྡང་གཙོ་བོར་གྱུར་པའི་ཉོན་མོངས་པ་ལྔ་རྩད་ནས་གཅོད་པའོ། ། གསུམ་པ་རྒྱུའི་ཏིང་ངེ་འཛིན་ནི། རང་སེམས་ཧཱུྃ་གི་རྣམ་པར་བསྒོམ་པའོ། ། མཚོན་ཆེན་སྔོན་པོ་ཆེར་འབར་བ་ཞེས་པས་བསྟན་ཏེ། གང་མཚོན་ན་ཧཱུྃ་དེས་ཡེ་ཤེས་ལྔ་མཚོན་པའོ། ། ཚུལ་ཇི་ལྟ་བུ་ཞེ་ན་ཧཱུྃ་དེའི་ཁོག་ན་ཨ་ཡོད་པས་ཆོས་དབྱིངས་ཡེ་ཤེས་མཚོན།
ཞབས་ཀྱུ་ཨུ་ཏེ་མེ་ལོང་ལྟ་བུའི་ཡེ་ཤེས་མཚོན། ཁོག་པའི་ཧ་ནི་མཉམ་ཉིད་ཡེ་ཤེས། ཀླད་སྐོར་མ་སྟེ་སོར་རྟོགས་ཡེ་ཤེས། ཟླ་ཚེས་ད་སྟེ་བྱ་གྲུབ་ཡེ་ཤེས་མཚོན་པའོ། ། ཆེན་ནི་རང་བྱུང་ཡིན་པས་ཆེན་པོའོ། ། སྔོན་པོ་ནི་ཁ་དོག་སྟེ་གཞན་དུ་མི་འགྱུར་བའོ། ། ཆེར་འབར་བ་ནི་ཡེ་ཤེས་ལྔ་ཡི་འོད་ཟེར་འབར་བ་དང་ཡི་གེ་དུ་མ་སྤྲོ་བའོ། ། ནམ་མཁའ་ལ། བུ་ག་ནམ་མཁའ། འདུས་མ་བྱས་ནམ་མཁའ།
ཆོས་ཉིད་ནམ་མཁའ་རྣམས་སུ་ཡོད་པ་ལས། འདིར་ཆོས་ཉིད་ནམ་མཁའ་འོ། ། དཀྱིལ་དུ་ནི་མཐའ་དབུས་མེད་པ། ཐིག་ལེ་ནི་རྟེན་དང་བརྟེན་པར་བཅས་པའི་དཀྱིལ་འཁོར་གྱི་རྒྱུའི་ཡི་གེ་རྣམས་ཐིག་པར་བྱེད་པ། ནམ་མཁའ་དེའི་དཀྱིལ་དུ་རང་སེམས་ཧཱུྃ་སྔོན་པོ་གསལ་ལ་འཚེར་བའི་རྣམ་པར་ཤར་བ་བློས་བསྒོམ་པའོ། ། སྲོག་གི་སྒོ་རུ་ཞེས་པ་འདིར་འབྱུང་བཞི་རི་རབ་དང་བཅས་པའི་བསྐྱེད་གཞིར་ཤར་བ། སྙིང་གི་དཀྱིལ་དུ་བསྒོམ་ཞེས་པ། ཧཱུྃ་དེ་འོག་གི་གདན་སྟེང་དུ་བབ་སྟེ། གཙོ་བོ་ཡབ་ཡུམ་བསྒོམས་པའི་སྙིང་གི་དཀྱིལ་དུ་ཡེ་ཤེས་སེམས་དཔའ་དང་ཏིང་ངེ་འཛིན་སེམས་དཔའ་སྟེ་སུམ་བརྩེགས་སུ་བསྒོམ་པའོ། ། དེས་ན་དང་པོ་ཤུནྱ་ཏ་ཞེས་པ་ནས།
བསྒོམ་པར་བྱ་ཞེས་པའི་བར་གྱིས་ཏིང་ངེ་འཛིན་རྣམ་པ་གསུམ་བསྒོམ་པ་ནི། རང་གཞན་གྱི་དོན་དུ་ལྷ་བསྒོམ་སྙམ་དུ་དྲན་པར་བྱེད་པ་ཡིན་ནོ། ། ཇི་ལྟར་བསྒོམ་ན་སྒྲུབ་ཐབས་ཀྱི་གཞུང་ལས། ཧཱུྃ་རཾ་ཡཾ་ཁཾ་སྥ་ར་ཎ་ཕཊ། ཧཱུྃ་ལས་རཾ་ཆད་སོགས་ཚིག་རྣམས་བརྗོད། དམིགས་པ་ནི་ནམ་མཁའི་ཧཱུྃ་དེ་ལས་རཾ་དམར་པོ་མེའི་རང་བཞིན་སྤྲོས་པས་མ་དག་པའི་སྣོད་བཅུད་ཐམས་ཅད་ཚ་ལམ་སྟེ་བསྲེགས། ཡཾ་སྤྲོས་པས་རླུང་ཆེན་གྱིས་བསྲེགས་པའི་ཐལ་བ་རྣམས་གཏོར། ཁཾ་སྤྲོས་པས་ཆུས་ཤུལ་དག་པར་བྱས། སླར་ཡང་ཧཱུྃ་དེ་ལས་ཨེ་ཡཾ་ཝཾ་རཾ་ལཾ་རཾ་ཀཾ་ཨེ་རྣམས་སྥ་ར་ཎ་ཕཊ་ཅེས་པས་ཡི་གེ་རྣམས་རིམ་པར་སྤྲོས་པས་རྟེན་གྱི་དཀྱིལ་འཁོར་དུ་གྱུར་པ་ནི། ཨེ་ལས་ཞེས་པ་ནས།
རྡོ་རྗེས་སྤྲས་ཞེས་པའི་བར་གྱི་གཞུང་ཚིག་རྣམས་བརྗོད། འདིའི་སྐབས་ཀྱི་དམིགས་པ་མཁས་པ་གོང་མ་རྣམས་ཀྱི་བཞེད་པ་མཐུན་མི་མཐུན་འགའ་འདུག་སྟེ། འདིར་གསང་སྔགས་སྤྱིའི་སྦྱང་གཞི་སྦྱོང་བྱེད་དང་། རྙིང་མའི་གཞུང་ཕལ་ཆེར་དང་བསྟུན་ཏེ་བརྗོད་ན། ཨེ་ལས་མ་དག་པའི་ནམ་མཁའི་ཁམས་རྣམ་པར་དག་པ་ཡུམ་བུདྡྷ་ཀྲོ་ཏའི་རང་བཞིན་ནམ་མཁའི་དབྱིབས་གྲུ་གསུམ་ཁ་དོག་མཐིང་སྐྱ་རྒྱ་ཁྱོན་འབྱམ་ཀླས་པར་བསྒོམ། དེའི་དཀྱིལ་དུ་ཡཾ་ལས་མ་དག་པའི་རླུང་རྣམ་པར་དག་པ་ཡུམ་ཀརྨ་ཀྲོ་ཏའི་མའི་རང་བཞིན་རླུང་གི་དཀྱིལ་འཁོར་དབྱིབས་རྒྱ་གྲམ་ཁ་དོག་ལྗང་ཁུ་སྲ་ཞིང་བརྟན་པ་བསྒོམ། དེའི་སྟེང་དུ་པཾ་ལས་ཆུ་ཁམས་རྣམ་དག་རཏྣ་ཀྲོ་ཏ་མའི་རང་བཞིན་ཆུའི་དཀྱིལ་འཁོར་དབྱིབས་ཟླུམ་པོ་ཁ་དོག་དཀར་པོ་བསྒོམ། དེའི་སྟེང་དུ་རཾ་ལས་མེའི་ཁམས་རྣམ་པར་དག་པ་པདྨ་ཀྲོ་ཏའི་རང་བཞིན་མེའི་དཀྱིལ་འཁོར་དབྱིབས་གྲུ་གསུམ་མདོག་དམར་པོ་རབ་ཏུ་སྐྱོད་པ་ཚད་འོག་གི་ཆུ་དཀྱིལ་དེའི་ཕྱེད་ཙམ་ཁྱབ་པ། དེའི་སྟེང་དུ་ལཾ་ལས་ས་ཁམས་རྣམ་དག་བཛྲ་ཀྲོ་ཏ་མའི་རང་བཞིན་ས་ཡི་དཀྱིལ་འཁོར་དབྱིབས་གྲུ་བཞི་མདོག་སེར་པོ་བསྒོམ་པ་སྟེ་འབྱུང་ལྔའི་དཀྱིལ་འཁོར་གསལ་བཏབ་ཏེ་བསྒོམ་པའོ། ། དེ་ནི་གཞི་སྦྱང་བྱ་ཕྱི་སྣོད་ཀྱི་འཇིག་རྟེན་དུ་ཞེན་པའི་ཆོས་འདི།
ལམ་སྦྱོང་བྱེད་འབྱུང་བ་ཡུམ་ལྔའི་དཀྱིལ་འཁོར་ཆགས་ཚུལ་བསྒོམ་པས། འབྲས་བུ་ཐོབ་ཚུལ་ལུས་རྟོག་བཅས་འདི་ཆོས་དབྱིངས་ཡུམ་ལྔའི་མཁར་དག་པའོ། ། དེ་ཡང་གང་དུ་སྦྱང་བའི་སྐབས་སུ་སྲུང་འཁོར་སྦྱངས་ན་སླར་ལྡང་སྟེ་དེའི་ནང་དུ་བསྒོམ། མ་སྦྱངས་ན་སྔར་ཡོད་དེའི་ནང་དུ་བསྒོམ་པར་གསུངས། གསང་སྔགས་སྒོ་གསུམ་གསུངས་པ་ནི། སྔགས་བརྗོད་པ་དང་། ཏིང་ངེ་འཛིན་བསྒོམ་པ་དང་། ཚིག་གསལ་བཏབ་པ་གསུམ་མོ། ། སའི་དཀྱིལ་འཁོར་གྱི་སྟེང་རཾ་ཞུ་བ་ལས་རཀྟའི་རྒྱ་མཚོ་རྦ་ཀློང་རབ་ཏུ་འཁྲུགས་པ་རྒྱ་མཚོ་ཆེན་པོ་ལྟར་བསྒོམས། དེའི་དབུས་སུ་ཀེཾ་ལས་ཀེང་རུས་བརྩེགས་པའི་རི་རབ་དཔང་མཐོ་ཞིང་རྒྱ་ཡངས་པའི་སྟེང་།
ཨེ་ལས་ཆོས་ཀྱི་འབྱུང་གནས་གྲུ་གསུམ་མཐིང་ནག་མུ་ཁྱུད་རྡོ་རྗེས་སྤྲས་པ་གསལ་ལམ་སྟེ་བསྒོམ། དེ་ནས་གདན་བསྐྱེད་པ་དང་འགུགས་པ་གཉིས་ལས། དང་པོ་པཱཾ་པདྨ་མཎྜ་ལ་ཞེས་བརྗོད་པས་ཆོས་འབྱུང་གི་དབུས་སུ་པདྨའི་གདན་དང་། མ་སུརྻ་མཎྜ་ལ་ཞེས་བརྗོད་པས་པདྨའི་ལྟེ་བར་མ་ལས་ཉི་མའི་དཀྱིལ་འཁོར། ཨ་ཙཎྜ་ལ་ཞེས་བརྗོད་པས་དེའི་སྟེང་དུ་ཨ་ལས་ཟླ་བའི་དཀྱིལ་འཁོར་བྱུང་བར་བསམ། གཉིས་པ་འགུགས་པ་ནི། རྒྱུའི་ཏིང་ངེ་འཛིན་ལས་ཛཿདམར་པོ་ལས་ལྕགས་ཀྱུ་དམར་པོ་དཔག་ཏུ་མེད་པ་སྤྲོས་ཏེ། དབང་ཕྱུག་ཨུ་མ་གཉིས་བཀུག མ་ཧཱ་དེ་ཝ་ཛཿཞེས་བརྗོད། སྔགས་དོན་ནི་ལྷ་ཆེན་པོ་དགུག་ཅེས་པ་སྟེ།
གང་དུ་དགུག་ན་གདན་གྱི་གཡས་ཕྱོགས་སུ་ཁ་སྦུབས་ཀྱི་ཚུལ་དུའོ། ། ཨུ་མ་དེ་ཝི་ཛཿཞེས་བརྗོད། སྔགས་དོན་ལྷ་མོ་ཨུ་མ་དགུག་ཅེས་པ་སྟེ། གང་དུ་དགུག་ན་གདན་གྱི་གཡོན་དུ་གན་རྐྱལ་དུའོ། ། དེ་རྣམས་ནི་རྟེན་བསྐྱེད་པ་ཡིན་ལ། བརྟེན་པ་ལྷ་བསྐྱེད་པ་ནི། དང་པོ་སྒྲུབ་ཐབས་ཀྱི་གཞུང་ལས། པདྨ་ཉི་མ་ཟླ་བ་ཞེས་པ་ནས། བི་གྷནྣ་བནྡྷ་ཧཱུྃ་ཕཊཿཞེས་པའི་བར་བརྗོད། དམིགས་པ་ནི།
རྒྱུའི་ཏིང་ངེ་འཛིན་གྱི་ཧཱུྃ་ཁ་དོག་སྔོན་པོ་འཚེར་བ་དེ་དབུས་ཀྱི་གདན་གྱི་སྟེང་དུ་བབ། ཧཱུྃ་སྥ་ར་ཎ་ཕཊ་ཞེས་བརྗོད་པས་ཧཱུྃ་དེ་ལས་འོད་ཟེར་ནམ་མཁའི་ཁམས་གང་བར་སྤྲོས་པས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་མཆོད་ཅིང་མཉེས་པར་བྱས། སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་ཐམས་ཅད་སྐད་ཅིག་དེ་ལ་སྦྱངས་པ་སོགས་དོན་གཉིས་བྱས། སཾ་ཧ་ར་ཎ་ཧཱུྃ་ཞེས་བརྗོད་པས་འོད་ཟེར་རྣམས་ཚུར་བསྡུས་ཏེ་གཞིའི་ཧཱུྃ་ལ་ཐིམ། དེ་ནས་སྔགས་ཀྱི་སྒོ་ནས་བསྐྱེད་པ་ནི། ཨོཾ་བཛྲ་ཀཱི་ལི་ཀཱི་ལ་སོགས་བརྗོད། སྔགས་དོན་ནི། ཨོཾ་སྐུ་ལྔ་ཡེ་ཤེས་ལྔ། བཛྲ་དུས་གསུམ་འདུས་མ་བྱས།
ཀཱི་ལི་ཀཱི་ལ་ལྷ་དང་ཕུར་པའོ། ། སརྦ་དགྲ་བགེགས་ཐམས་ཅད། བི་གྷན་ནན་མནན་པ། བཾ་ཧཱུྃ་དབང་དུ་བསྡུ་བ། ཕཊ་སྒྲོལ་པའོ། ། འདི་ལྷ་དང་སྦྱར་ན། རྒྱུ་མ་ནོར་བ་རྩ་བའི་སྔགས་ཧཱུྃ། བསྐྱེད་པ་རྐྱེན་གྱི་སྔགས་ཨོཾ་བཛྲ་ཀཱི་ལི་ཀཱི་ལ། བསྐུལ་བ་ལས་ཀྱི་སྔགས་སརྦ་བི་གྷན་ནན། བཟླས་པ་ལས་ཀྱི་སྔགས་བཾ་ཧཱུྃ་ཕཊ་ཅེས་པའོ། །
ཆོས་ཉིད་དང་སྦྱར་ན། ཨོཾ་བཛྲ་ཀཱི་ལི་ཀཱི་ལ་ཧཱུྃ་ཕཊ། ཅེས་པ་ཆོས་ཐམས་ཅད་རང་བཞིན་མེད་པ། གསལ་ལ་ངོས་གཟུང་མེད་པ། སྒྲ་གྲགས་སྟོང་དུ་བསྒོམས་ནས་བཟླ་བར་གསུང་། བྱང་སེམས་དགོངས་པ་དང་སྦྱར་ན། ཨོཾ་ནི་རྒྱལ་བ་ཐམས་ཅད་ཀྱི་སྐུ། བཛྲ་དབྱིངས་གཏིང་མཐའ་མེད་པ། ཀཱི་ལི་ཀཱི་ལ་ཡ་ཕུར་པ་ལས་འོད་ཟེར་འཕྲོས་པས་སེམས་ཅན་སྒྲོལ་བ། སརྦ་ཡུམ་གྱི་མཁའ།
བིགྷན་ནན་ཡབ་ཀྱི་མཁའ་བཾ་མཁའ་དབྱིངས་སྦྱོར་བ། ཧཱུྃ་བུདྡྷའི་ཐུགས་ཡེ་ཤེས། ཕཊ་ཁྲོ་བོ་ཁྲོ་མོ་སྤྲོ་བའི་དོན་ཡིན་པར་གསུངས་པ་ཡང་སློབ་དཔོན་རྣམ་གསུམ་གྱི་དགོངས་པ་དང་སྦྱར་ན། སློབ་དཔོན་པདྨ་འབྱུང་གནས་ཀྱིས། ཨོཾ་ནི་ཡེ་ཤེས་ལྔ་ལྡན། བཛྲ་དུས་གསུམ་འདུས་མ་བྱས། ཀཱི་ལི་ལྷ་དང་ཕུར་བུ་གསོར་བ། ཀཱི་ལ་ཡ་འདེབས་པ། སརྦ་དགྲ་བགེགས་ཐམས་ཅད། བིགྷན་ནན་མནན་པ།
བཾ་ཧཱུྃ་དབང་དུ་བསྡུ་བ། ཕཊ་སྒྲོལ་བའི་དོན་ཡིན་པར་གསུངས། སློབ་དཔོན་བཱི་མ་ལ་མི་ཏྲས། ཧཱུྃ་ཐུགས་ཡེ་ཤེས་ལྔ་ལྡན། བཛྲ་རྡོ་རྗེ་དབྱེར་མེད། ཀཱི་ལི་ཕུར་པ། ཀཱི་ལ་ཡ་སྐྱེ་མེད་འགག་མེད། སརྦ་ཉོན་མོངས་པ་ཡེ་ཤེས་སུ་སྒྱུར་ཅིག བིགྷྣ་ནན་ཡེ་ཤེས་ཀྱིས་ཉོན་མོངས་གཟིར་ཅིག བཾ་དབང་དུ་བྱ་བ།
ཧཱུྃ་ཉོན་མོངས་ཆོམས་ཤིག ཕཊ་ཉོན་མོངས་སྲེགས་ཤིག་པའོ། ། ཞེས་གསུངས། སློབ་དཔོན་བལ་པོ་ཤྲཱི་ལ་མཉྫུས། ཨོཾ་ཡེ་ཤེས་ལྔ། བཛྲ་ཀཱི་ལི་རྡོ་རྗེ་ཕུར་བུ། ཀཱི་ལ་ཡ་འདེབས་པ། སརྦ་ཐམས་ཅད། བིགྷན་ནན་ཕུར་བུའི་རི་རབ་ཀྱིས་མནན་པ། བཾ་དབང་དུ་བསྡུས་པ།
ཧཱུྃ་སྐུ་བསྐྱེད་པ། ཕཊ་སྤྲོ་བའོ་ཞེས་གསུངས། འདི་ལྟ་བུའི་སྔགས་གཅིག་པུ་འདི་ལ། ལྷ་ཐམས་ཅད་ཀྱི་གསང་སྔགས་འདུས་ཚུལ་ནི། ཁྲག་འཐུང་རྩ་བའི་རྒྱུད་ལས། ཨོཾ་ནི་དཔལ་ཆེན་ཡབ་ཡིན་ཏེ། ། བཛྲ་ཤེས་རབ་ཡུམ་ཡིན་ནོ། ། ཀཱི་ནི་ཡེ་ཤེས་ཁྲོ་བོ་ལ། ། ལི་ནི་དབྱིངས་ཀྱི་ཁྲོ་མོ་བཅུ། ། ཀཱི་ནི་ཐབས་ཀྱི་མཆེ་བ་ཅན། །
ལ་ནི་ཤེས་རབ་གཤོག་པ་ཅན། ། ཡ་ནི་སྲས་མཆོག་ཕུར་པ་སྟེ། ། ཧཱུྃ་ནི་ཕྱག་བརྙན་སྒོ་མ་བཞི། ། སརྦ་ཐམས་ཅད་འདུས་པ་སྟེ། ། བིགྷན་དགྲ་དང་བགེགས་ཡིན་ནོ། ། ནན་ནི་དགྲ་དང་བགེགས་མནན་ནོ། ། བཾ་ནི་དབང་དུ་བསྡུས་པ་སྟེ། ། ཧཱུྃ་ནི་རླག་པར་བྱེད་པའོ། ། ཕཊ་ནི་བསྒྲལ་བའི་ཕྲིན་ལས་རྫོགས། ། ཞེས་གསུངས་པའོ། །
དེ་ལྟ་བུའི་ཡོན་ཏན་དཔག་མེད་དང་ལྡན་པའི་སྙིང་པོའི་སྔགས་བརྗོད་པས་རྒྱུའི་ཧཱུྃ་དེ་འོད་དུ་ཞུ་བ་ལས། རང་སྐད་ཅིག་གིས་རྡོ་རྗེ་གཞོན་ནུ་ཞལ་ཕྱག་ཡོངས་སུ་རྫོགས་པ་ལྷང་སྟེ་བསྒོམ། དེ་ནས་ཚིག་གིས་གསལ་བཏབ་སྟེ་བསྒོམ་པ་ནི། ཧཱུྃ་གདན་སྟེང་བདག་ཉིད་ཞེས་པ་ནས་ཡེ་ཤེས་མེ་དཔུང་དབུས་ན་བཞུགས་ཞེས་པའི་བར་བརྗོད། དེ་དག་སྐབས་ཀྱི་དམིགས་པ་ཆེ་བ་བརྗོད་པ་དང་བཅས་པ་རྣམས་ལས།

དང་པོ་ནི་དབུས་ཀྱི་གདན་སྟེང་དུ་བདག་ཉིད་ཐུགས་རྗེ་ཆེན་པོ་སེམས་ཅན་གྱི་དོན་ལ་ཁྲོས་པ་ཁྲོ་བོ་ཀུན་གྱི་རྒྱལ་པོ། ཕུང་པོ་དང་ཉོན་མོངས་པ་དང་ལྷའི་བུ་དང་འཆི་བདག་གི་བདུད་སྡེ་བཞི་བཅོམ་ལ། དཔལ་དང་གྲགས་དང་ཡེ་ཤེས་དང་། ། དབང་ཕྱུག་དང་ནི་གཟུགས་བཟང་བ། ། བརྩོན་འགྲུས་ཕུན་སུམ་ཚོགས་དང་ལྡན། ། ཞེས་ཡོན་ཏན་དྲུག་དང་ལྡན་པ་དབྱིངས་དང་ཡེ་ཤེས་གཉིས་མེད་རྡོ་རྗེ་གཞོན་ནུ་བགྲེས་རྒུད་མེད་པའི་སྐུ། ཆོས་ཀྱི་དབྱིངས་ལས་མི་འགྱུར་བས། སྐུ་མདོག་མཐིང་ནག་ཆོས་ལོངས་སྤྲུལ་གསུམ་མཚོན་པའི་ཞལ་གསུམ་དང་། སྦྱིན་སོགས་ཕར་ཕྱིན་དྲུག་མཚོན་པའི་ཕྱག་དྲུག་པ། དེ་ཡང་གཡས་ཞལ་ཟླ་བ་ལྟར་དཀར་པོ་གཡོན་ཉི་མ་ལྟར་དམར་བ། དབུས་ནམ་མཁའ་གཡའ་དག་པ་ལྟར་མཐིང་བའི་ཞལ།
གཡས་དང་པོས་བཛྲ་ཧེ་རུ་ཀ དེ་བཞིན་དུ་བུདྡྷ། རཏྣ། པདྨ། ཀརྨ། ཡཀྵ། རཀྵ། ས་ནུ། གུཧྱ་ཧེ་རུ་ཀ་སྟེ་ཧེ་རུ་ཀ་དགུ་དང་། གཞན་ཡང་ཡེ་ཤེས་དགུ་མཚོན་པའི་རྡོ་རྗེ་རྩེ་དགུ་པས་ས་དགུ་མན་གྱི་རྟོག་སྒྲིབ་སྦྱོང་བ།
བར་པས་ལམ་རྒྱུད་ལྔས་བསྡུས་པའི་འགྲོ་བའི་སྒྲིབ་པ་སྦྱོང་ཞིང་སྐུ་ལྔ་ཡེ་ཤེས་ལྔ་ལ་སྦྱོར་རྟགས་རྡོ་རྗེ་རྩེ་ལྔ་དང་། གཡོན་དང་པོས་འཁོར་བའི་རྒྱ་མཚོ་བསྐེམ་ཞིང་མ་རིག་པའི་བུད་ཤིང་བསྲེགས་པའི་རྟགས་སུ་ཡེ་ཤེས་ཀྱི་མེ་དཔུང་འབར་བ་དང་། བར་པས་དུག་གསུམ་རྩད་ནས་བཅད་དེ་སྐུ་གསུམ་ལ་སྦྱོར་བའི་རྟགས་སུ་ཁ་ཊྭཾ་རྩེ་གསུམ་བསྣམས་པ། མདོར་ན་རྡོ་རྗེ་རྩེ་དགུ་རྩེ་ལྔ། མེ་དཔུང་འབར་བ་རྩེ་གསུམ་རྣམས། གཡས་གཡོན་གཉིས་གཉིས་ཀྱི་ཕྱག་གིས་བསྣམས་ཤིང་། ཕྱག་ཐ་མ་གཉིས་ཐབས་ཤེས་གཉིས་མེད་ཀྱི་སྒོ་ནས་ཁམས་གསུམ་སྲིད་གསུམ་དབང་དུ་སྡུད་ཅིང་ཐམས་ཅད་ཟིལ་གྱིས་མནན་ནས་ལོག་འདྲེན་དགྲ་བགེགས་མ་ལུས་སྒྲོལ་བར་བྱེད་པའི་རྟགས་སུ་རི་རབ་ཕུར་བུ་སྒྲིལ་བ། ནམ་མཁའ་ཁྱོན་གང་བའི་སྐུ་ཆེ་ལ་རགས་པ། མངལ་སྒོང་དྲོད་གཤེར་བརྫུས་པ་སྟེ། སྐྱེ་གནས་བཞི་རྩད་ནས་གཅོད་པའི་ཟླ་ཚེས་ལྟ་བུའི་མཆེ་བ་བཞི་བཞི་གཙིགས་པ།
གཡས་ཀྱི་སྤྱན་གསུམ་དག་པ་ཆོས་དབྱིངས་ལ་གཟིགས་པ། གཡོན་གྱི་སྤྱན་གསུམ་མ་དག་སེམས་ཅན་ལ་གཟིགས་པ། དབུས་ཀྱི་སྤྱན་གསུམ་འཁོར་འདས་མཉམ་ཉིད་ལ་གཟིགས་པ། མདོར་ན་ཉི་ཟླ་འབར་བའི་སྤྱན་དགུ་ཟླུམ་ཞིང་དམར་བ། ལོག་ལྟའི་འགྲོ་བ་དབྱིངས་སུ་འདྲེན་པའི་རྟགས་སུ་རལ་པ་ཁམས་པ་གྱེན་དུ་བརྫེས་པ། གདུལ་བྱ་གཏི་མུག་ཅན་འདུལ་བ་དང་། སྟོབས་བཅུ་རྫོགས་པའི་རྟགས་གླང་ཅན་གྱི་ལྤགས་པ། འདོད་ཆགས་ཅན་འདུལ་བ་དང་། ཚུལ་ཁྲིམས་རྣམ་པར་དག་རྟགས་ཞིང་ཆེན་གྱི་གཡང་གཞི་གསོལ་བ། ཞེ་སྡང་ཅན་སོགས་འདུལ་དཀའ་བ་རྣམས་འདུལ་བ་ལ་མཆོག་ཏུ་དཔའ་བའི་རྟགས་སུ་སྟག་གི་ལྤགས་པའི་འོག་པགས་ཅན་དུ་བྱས་པ།
ཀླུ་རྒྱལ་རིགས་བྲམ་ཟེའི་རིགས་རྗེ་རིགས་དམངས་རིགས་བཞི་དབང་དུ་སྡུད་པ་དང་། ཕྲིན་ལས་བཞི་མཐར་ཕྱིན་པའི་རྟགས་དཀར་པོ་དང་། དམར་པོ་དང་། ལྗང་ཁུ། ནག་པོ་པའི་སྦྲུལ་གྱིས་བརྒྱན་པ། དེ་ཡང་སྦྲུལ་དཀར་ཁྲས་དབུ་བརྒྱན། དམར་ཁྲས་སེ་རལ་ག ལྗང་ཁྲས་སྐེད་བཅིང་། ནག་ཁྲས་ཕྱག་གི་མཁྲིག་མ་དང་། དཔུང་པ་དང་།
ཞབས་རྣམས་རྣམ་པར་སྤྲས་པ། ཆོས་སྐུ་སྐྱོན་དང་བྲལ་བའི་རྟགས་ཐོད་སྐམ། རིགས་ལྔ་མཚོན་པའི་རྟགས་གྲངས་ལྔ་ཡིས་དབུ་ལ་བརྒྱན་པ། དྲེགས་པ་ཟིལ་གྱིས་གནོན་པ་སོགས་ཡོན་ཏན་དུ་མ་དང་ལྡན་པའི་རྟགས་ཐོད་པ་རློན་པ་ལྔ་བཅུས་དོ་ཤལ་བྱས་པ། ཐུགས་རྗེས་སེམས་ཅན་ལ་ཆགས་པའི་རྟགས་རཀྟ། དོན་དམ་བཅུད་ཀྱི་བརྒྱན་པའི་རྟགས་སུ་ཞག་དང་། མཚན་མ་དང་སྤྲོས་པ་མེད་པའི་རྟགས་ཐལ་ཆེན་གྱི་ཚོམ་བུ་སྟེ། དེ་ཡང་མཁུར་ཚོས་གཡས་གཡོན་རཀྟའི་ཐིག་ལེ། ནུ་མ་གཉིས་བར་ཞག་གི་ཟོ་རིས་ཟླ་བ་ཕྱེད་པ་འདྲ་བ། སྐྲ་མཚམས་སུ་ཐལ་ཆེན་གྱི་ཚོམ་བུར་བྲིས་པ།
གསེར་ལ་སོགས་པ་སྣ་ཚོགས་རིན་ཆེན་གྱི་དབུ་རྒྱན། སྙན་རྒྱན། མགུལ་རྒྱན། ཕྱག་ཞབས་རྣམས་མཛེས་པར་སྤྲས་པ། སྦྱིན་པ། སྙན་པར་སྨྲ་བ། དོན་སྤྱོད་པ། དོན་མཐུན་པ་སྟེ་བསྡུ་དངོས་བཞིའི་རང་བཞིན་ཞབས་བཞི་ལས། དེ་ཡང་གཡས་གཉིས་བསྐུམས་ཞིང་། གཡོན་གཉིས་བརྐྱངས་ནས།
རྟག་པའི་མཐའ་མནན་པའི་ཕྱིར། དབང་ཕྱུག་ཆེན་པོ་ཁ་སྦུབས་ཀྱི་མགོ་པོ་དང་། ཆད་པའི་མཐའ་མནན་པའི་ཕྱིར་ལྷ་མོ་ཨུ་མའི་ནུ་མའི་སྟེང་ནས་རབ་ཏུ་བརྫིས་ནས། ཉོན་མོངས་པ་དང་། རྣམ་རྟོག་མ་ལུས་པ་བསྲེགས་པའི་རྟགས་སུ་ཡེ་ཤེས་ཀྱི་མེ་དཔུང་རབ་ཏུ་འབར་བའི་དབུས་ན་སྣང་ལ་རང་བཞིན་མེད་པའི་ཚུལ་དུ་བཞུགས་པའོ། ། གཞན་ཡང་སྒྲུབ་ཐབས་ནས་མ་གསུངས་ཀྱང་། རྡོ་རྗེ་དོན་གསལ་སོགས་ནས་གསུངས་པ་ལྟར་བཤད་ན། སྤྲུལ་པ་དུ་མ་འགྱེད་པའི་རྟགས་སུ་སྨ་ར་ཨག་ཚོམ་མེ་ལྟར་འབར་བ། དྲག་པོའི་རྐན་སྒྲ་རྡེབས་པའི་ལྗགས་གློག་དམར་ལྟར་འཁྱུག་པ། ཁམས་གསུམ་གྱི་སྒྲ་ཉེ་རིང་མེད་པར་གསན་པའི་རྡོ་རྗེའི་སྙན་དང་རྡོག་པའི་ཤང་གསུམ་ནས་དུས་ཀྱི་འཐོར་རླུང་དང་བཅས་པའི་ཧཱུྃ་སྒྲ་འབྲུག་སྟོང་དུས་གཅིག་ཏུ་ལྡིར་བ་ལྟར་སྒྲོགས་པ།
ཁམས་གསུམ་དུས་གཅིག་ཏུ་ཟ་བར་ནུས་པའི་ཞལ་ནམ་མཁའ་ལྟར་གདང་བ། གཞན་ཡང་སྲིད་གསུམ་རླུང་གི་རྡེབ་བྱེད་ཐབས་ཤེས་རང་བཞིན་རྡོ་རྗེའི་ཁྱུང་གཤོག་ནམ་མཁའི་མཐའ་དང་མཉམ་པ་གདེང་བའོ། ། འདི་རྣམས་སྒྲུབ་ཐབས་སུ་མ་གསུངས་པ་ནི་ཤུགས་བྱུང་དུ་རྟོགས་པ་ལ་དགོངས་པ་ཡིན་ལ། འདི་ཡན་གྱི་རྩ་བའི་ས་བཅད་ཁོག་དོན་དྲུག་ལས། དང་པོ་ཕུན་སུམ་ཚོགས་པ་རྣམ་པ་ལྔ་ཡིས་སྒྲུབ་པ་ལས་ཀྱི་གཞི་བཟུང་བ་དང་། གཉིས་པ་ཏིང་ངེ་འཛིན་གསུམ་དང་དཀྱིལ་འཁོར་གསུམ་སྔོན་དུ་འགྲོ་བ་དང་བཅས་པས་དོན་གྱི་ཁོག་ཕུབ། ཞེས་གསུངས་པའི། དཀྱིལ་འཁོར་གསུམ་ལས་བདག་ཉིད་རྩ་བའི་དཀྱིལ་འཁོར་བསྒོམ་པ་ཡན་བཤད་ཟིན་ནས། གསུམ་པ་ཁམས་གསུམ་ནས་སྲོག་ལ་དབང་བསྐུར་ཏེ་སྲོག་ཡེ་ཤེས་སེམས་དཔའ་སྲོག་ལ་དབང་བསྐུར་ཞེས་པ་ལས། རང་གི་ཕུང་པོ་ཁམས་དང་སོགས་ནས་གོ་མཚམས་མེད་པར་གཏམས་པར་གྱུར།
ཞེས་པའི་བར་གྱི་གཞུང་ཚིག་རྣམས་བརྗོད། དམིགས་པ་ནི་རང་རྡོ་རྗེ་གཞོན་ནུར་གསལ་བ་དེས། གཟུགས་ཀྱི་ཕུང་པོ་དེ་བཞིན་དུ་རྣམ་པར་ཤེས་པའི་ཚོར་བའི། འདུ་ཤེས་ཀྱི། འདུ་བྱེད་ཀྱི་ཕུང་པོ་སྟེ། ཕུང་པོ་ལྔ་དང་། མིག་གི་རྣམ་པར་ཤེས་པའི་ཁམས། རྣ་བའི། སྣའི། ལྕེའི།
ལུས་ཀྱི། ཡིད་ཀྱི་རྣམ་པར་ཤེས་པའི་ཁམས། གཟུགས་ཀྱི་ཁམས་དང་། སྒྲའི། དྲིའི། རོའི། རེག་གི ཆོས་ཀྱི་ཁམས་དང་ཁམས་བཅོ་བརྒྱད། མིག་གི་སྐྱེ་མཆེད། དེ་བཞིན་དུ་རྣ་བ།
སྣའི། ལྕེ་དང་། ལུས་དང་། ཡིད་ཀྱི་སྐྱེ་མཆེད། གཟུགས་ཀྱི་སྐྱེ་མཆེད། དེ་བཞིན་དུ། སྒྲ་དང་། དྲི་དང་། རོ་དང་། རེག་དང་།
ཆོས་ཀྱི་སྐྱེ་མཆེད་སྟེ་སྐྱེ་མཆེད་བཅུ་གཉིས་དང་། གཞན་ཡང་སྐྲ་ཉི་ཁྲི་ཆིག་སྟོང་བ་སྤུ་བྱེ་བ་ཕྲག་ཕྱེད་དང་བཞི་ལ་སོགས་པ་ཐམས་ཅད་ཀྱང་། རྡོ་རྗེ་གཞོན་ནུ་རང་དང་འདྲ་བ་ཞལ་གསུམ་ཕྱག་དྲུག་པས་ལུས་གོ་མཚམས་མེད་པར་གཏམས་པར་གྱུར་པར་བསམ། དེ་ནས་སྙིང་རྗེས་བསྒྲལ་བའི་སོགས་ནས་རྡོ་རྗེར་བསྒོམ་ཞེས་པའི་བར་གྱི་གཞུང་ཚིག་རྣམས་བརྗོད། དམིགས་པ་ནི། སྙིང་རྗེ་ཞེས་པ་ནི་ཆོས་ལ་དམིགས་པའི་སྙིང་རྗེ་སྟེ། བསྒྲལ་བའི་ཞེས་པ་རང་ཐ་མལ་དུ་འཛིན་པའི་རྣམ་རྟོག་རྣམས་བསྒྲལ་ཏེ་མ་དག་པ་སྦྱངས་ལ། དག་པ་རྡོ་རྗེ་གཞོན་ནུའི་སྐུར་སྐྱེད་ཅིང་བསྒོམ་པའོ། ། དམ་ཚིག་ནི་ཞེས་པ་ལྷའི་སྐུ་བསྒོམ་པ་དེ་ལས་མི་འདའ་བའི་དམ་ཚིག་གོ ། དེ་ཡང་རང་ལྷ་བསྐྱེད་ཅིང་བསྒོམ་པ་དེས་ཐ་མལ་དུ་འཛིན་པའི་རྣམ་རྟོག་དག་པར་བྱས་པ་དེ་ཡང་།
ཞེ་སྡང་གིས་བསད་ཅིང་གཏི་མུག་གིས་མནན་པ་ལྟ་བུ་མ་ཡིན་ཏེ། སྒྲུབ་པ་པོའི་ཕུང་པོ་ཁམས་དང་སྐྱེ་མཆེད་ལ་སོགས་པ་རྣམས་རྡོ་རྗེའི་ལྷ་ཚོགས་ཀྱི་བདག་ཉིད་ཀྱིས་གཏམས་པར་བྱས་ཤིང་། རྣམ་པར་ཤེས་པ་ཡང་རྡོ་རྗེ་བསྒོམ་པ་ནི་ཐུགས་ཀར་ཡེ་ཤེས་སེམས་དཔའ་བསྒོམ་པའོ། ། དེ་ལྟར་གསང་སྔགས་ཀྱི་བསྒོམ་པ་ནི། བྷྲཱུཾ་བྷི་མ་ན་ཞེས་པ་ནས། བིགྷྣ་ནན་བྷནྡྷ་ཧཱུྃ་ཕཊ། ཞེས་པའི་བར་གྱི་གཞུང་ཚིག་སྔགས་རྣམས་བརྗོད། སྔགས་དོན་དམིགས་པ་དང་བཅས་པ་ནི། རང་དམ་ཚིག་སེམས་དཔར་གསལ་བའི་ཐུགས་ཀར་བྷྲཱུཾ་ལས་བྱུང་བའི་གཞལ་ཡས་ཁང་སོར་བཞི་པ། དེ་ཡང་བྷི་མ་ན་སྟེ་དྲི་མ་མེད་པ།
དབྱིབས་ཟླུམ་པོ་སྒོ་གཅིག་པ་མདུན་དུ་བསྟན་པ། སྒོ་སྲུང་རྟ་མགྲིན་ཡུམ་བདེ་བ་རྒྱས་བྱེད་མ། རྨོངས་བྱེད་མ། ཚེ་འཕེལ་མ། ཟ་བྱེད་མ་སྟེ་གསང་བའི་ཡུམ་བཞི་དང་བཅས་པ་བསྒོམ། གཞལ་ཡང་ཁང་དེའི་ནང་དུ་མ་སུརྻ་ཞེས་པ་མ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ཛྙཱ་ན་སཏྭ་ཅེས། ཧཱུྃ་ནི་ས་བོན། ཛྙཱ་ན་ཡེ་ཤེས། སཏྭ་སེམས་དཔའ་ཡིན་པས། ཧཱུྃ་ལས་ཡེ་ཤེས་སེམས་དཔའ་རང་དང་འདྲ་བ་ཚོན་གང་བ་ཤིན་ཏུ་གསལ་བར་བསྒོམ།
ཡེ་ཤེས་སེམས་དཔའི་ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ་ཀྲིཥྞ་ཤཱུ་ཀ་པཉྩ་བཛྲ་ཧཱུྃཿཅེས་པའི། ཧཱུྃ་ནི་ས་བོན། ཀྲིཥྞ་ནག་པོ། ཤཱུ་ཀ་རྩེ་མོ། པཉྩ་ལྔ། བཛྲ་རྡོ་རྗེ་ཡིན་པས། ཧཱུྃ་ལས་རྡོ་རྗེ་ནག་པོ་རྩེ་ལྔ་པ་ལྟེ་བར་ཧཱུྃ་ཡུངས་འབྲུ་ཙམ་གྱིས་མཚན་པའི་མཐར། ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣ་ནན་བནྡྷ་ཧཱུྃ་ཕཊ། ཅེས་པ་སྐྲ་ཤད་ཀྱི་བྲིས་པ་ལྟ་བུས་བསྐོར་བ་གསལ་བ་སྟེ། དེ་ནི་འཆི་མེད་སྲོག་གི་ལུང་ངམ་ཐུགས་ཡེ་ཤེས་སུ་བསྒོམ་པ་ཞེས་བྱའོ། །
དེ་དག་གིས་བདག་ཉིད་རྩ་བའི་དཀྱིལ་འཁོར་གྱི་གཙོ་བོ་ཡབ་ཚད་རྫོགས་པར་བསྐྱེད་པ་བསྟན་ཟིན་ནས། དེ་ནས་ཡུམ་བསྐྱེད་པ་ནི། ཨོཾ་དཱིཔྟ་ཙཀྲ་ཧ་ན་ཧ་ན་ཧཱུྃ་ཕཊཿཅེས་བརྗོད། སྔགས་དོན་ནི། ཨོཾ་ནི་ཡེ་ཤེས་ལྔ་དང་ལྡན་པ། དཱིཔྟ་འབར་བ། ཙཀྲ་འཁོར་ལོ། ཧ་ན་བསྣུན་ཏེ་འཁོར་ལོ་འབར་བས་བསྣུན་བསྣུན། ཞེས་པའི་དོན་ཡིན་ལ། དེ་ནི་སྔགས་ཀྱི་སྒོ་ནས་བསྐྱེད་པ་ཡིན་གསུང་།
ཚིག་གི་སྒོ་ནས་གསལ་བཏབ་པ་ནི། ཡུམ་ཆེན་འཁོར་ལོ་རྒྱས་འདེབས་སྔོ། ། ཞེས་པ་ནས་ཡབ་ཀྱི་གཡོན་ནས་འཁྱུད་པར་བཞུགས་ཞེས་པའི་བར་བརྗོད། དམིགས་པ་ཆེ་བ་དང་བརྗོད་པ་དང་བཅས་པ་ནི། དུས་གསུམ་གྱིས་སངས་རྒྱས་ཐམས་ཅད་བསྐྱེད་པའི་ཡུམ་ཆེན་མོ་ཁམས་གསུམ་འཁོར་ལོ་འབར་བས་རྒྱས་འདེབས་མ། དབྱིངས་ལས་མ་གཡོས་སྐུ་མདོག་སྔོ་སངས། ཆོས་ཀུན་རོ་གཅིག་པའི་ཞལ་གཅིག་དང་། བདེན་གཉིས་ཐབས་ཤེས་མཚོན་པའི་ཕྱག་གཉིས་གཡས་གསེར་གྱི་འཁོར་ལོ་རྩིབས་བཅུ་གཉིས་པ་འཛིན་པས་ཡབ་ཀྱི་མགུལ་ནས་འཁྱུད་པ། གཡོན་པས་ཐོད་པ་ཟླ་བ་ལྟར་དཀར་བ་ཁྲག་ཆེན་གྱི་གང་བ་ཡབ་ལ་སྙོམ་པ། ཡེ་ཤེས་ཀྱི་སྤྱོད་པ་རྫོགས་ཞིང་ཐུགས་རྗེ་གློག་ལྟར་མྱུར་བའི་སྟག་གཟིག་གི་ལྤགས་བའི་ཤམ་ཐབས་ཅན།
གནས་གསུམ་མཁའ་འགྲོ་དབང་དུ་སྡུད་པའི་ཕྱིར་རུས་པའི་རྒྱན་ལྔས་མཐིང་ཁའི་སྐུ་ལ་རབ་ཏུ་བརྒྱན་པ་ཐོད་སྐམ་ནས་ཐལ་ཆེན་གྱི་ཚོམ་བུའི་བར་ཆེ་བརྗོད་ཡབ་དང་འདྲའོ། ། ཐབས་ཤེས་ཀྱི་རང་བཞིན་ཞབས་གཉིས་ལས་གཡས་ཐབས་སྙིང་རྗེ་ཆེན་པོས་སེམས་ཅན་གྱི་དོན་མཛད་པའི་རྟགས་ཐུར་དུ་བརྐྱང་བ། གཡོན་ཤེས་རབ་དབྱིངས་སུ་རྟོགས་པའི་བརྡར་བསྐུམ་ཞིང་ཡབ་ལ་འཁྱུད་པ། སྐུ་བདེ་བ་ཆེན་པོའི་ཡབ་ལ་མཉམ་པར་སྦྱོར་ནས་སྐུ་སྟོད་ཡབ་ཀྱི་གཡོན་ཕྱོགས་ནས་འཁྱུད་དེ་བཞུགས་པར་བསྒོམ། དེ་ཡང་རང་གཙོ་བོའི་ཐུགས་ཀའི་ཧཱུྃ་ལས་དཱིཔྟ་ཙཀྲའི་སྔགས་ཕྲེང་སྤྲོས་ནས་ཤངས་བུག་གཡོན་ནས་ཐོན། སྐུའི་གཡོན་ཕྱོགས་སུ་འོད་དུ་ཞུ་བ་ལས་གོང་དུ་བརྗོད་པ་ལྟར་གསལ་འདེབས་པ་ཡིན་ལ། དེ་ལྟར་ཡུམ་དེ་ཡང་སེམས་དཔའ་སུམ་བརྩེགས་སུ་བསྒོམ་པར་གསུངས་སོ། ། ཚུལ་སྟོང་གསལ་དེ་བཞིན་ཉིད་ཀྱི་ཏིང་ངེ་འཛིན་དེ་དྲན་པར་བྱས་ལ། གདོས་བཅས་ལྟ་བུ་མ་ཡིན་པ་མེ་ལོང་གི་ནང་གི་གཟུགས་བརྙན་ནམ་ནམ་མཁའི་འཇའ་ཚོན་ལྟར་གསལ་སྟོང་ཟུང་འཇུག་ཏུ་བསྒོམ་པར་གསུངས་སོ། ། དེ་ནས་ཡེ་ཤེས་པ་སྤྱན་དྲངས་པ་ནི།
རྡོ་རྗེ་གཞོན་ནུའི་རིག་འཛིན་སོགས་གཞུང་ཚིག་རྣམས་བརྗོད། དམིགས་པ་ནི། རང་རྡོ་རྗེ་གཞོན་ནུར་གསལ་བའི་ཐུགས་ཀའི་ཧཱུྃ་ལས་འོད་ཟེར་འཕྲོས། སྣོད་ཀྱི་འཇིག་རྟེན་ལ་ཕོག་པས་གཞལ་ཡས་ཁང་དང་། བཅུད་ཀྱི་སེམས་ཅན་ལ་ཕོག་པས་ཐམས་ཅད་ལྷར་གྱུར་པར་བསམ་ལ། ཨོཾ་སྥ་ར་ཎ་ཕཊ། ཞེས་བརྗོད་པས་འོད་ཟེར་ཕར་འཕྲོས་དོན་དེ་དག་བྱས་ནས། སཾ་ཧ་ར་ཎ་ཧཱུྃ་བཅས་པས་འོད་ཟེར་ཚུར་བསྡུས་ནས་རང་ལ་ཐིམ་སྟེ། སྣོད་བཅུད་ཐམས་ཅད་དམ་ཚིག་པའི་ལྷ་དང་གཞལ་ཡས་ཁང་དུ་གྱུར་པར་བསྒོམ། སླར་ཡང་རང་གི་ཐུགས་ཀའི་ཧཱུྃ་ལས་འོད་ཟེར་འཕྲོས་པས་ཡེ་ཤེས་སེམས་དཔའ་བདག་ཉིད་རྩ་བའི་དཀྱིལ་འཁོར་གྱི་རྣམ་པ་ཅན།
མདུན་གྱི་ནམ་མཁར་སྤྲིན་ཕུང་འཐིབ་པ་ལྟར་དཔག་ཏུ་མེད་པ་སྤྱན་དྲངས་པར་བསམ་པ་ནི། དམིགས་པ་ཡིད་ཀྱིི་སྒོ་ནས་སྤྱན་དྲངས་པ་ཡིན་ལ། ཚིག་གི་སྒོ་ནས་གསོལ་བ་བཏབ་པ་ནི། འཁོར་བ་རྡོ་རྗེ་ཕུར་པའི་ལྷ། ། ཡེ་ཤེས་ཁྲོ་བོ་གྲུབ་པར་མཛོད། ། ཅེས་བརྗོད། དེ་ཡང་སྲིད་པ་འཁོར་བ་གོང་དུ་ཀུན་རྫོབ་རྡོ་རྗེ་ཕུར་པའི་ལྷ་ཚོགས་སུ་གྱུར་པ་རྣམས། དོན་དམ་པ་ཡེ་ཤེས་ཁྲོ་བོའི་ལྷ་ཚོགས་སུ་གྲུབ་པར་མཛོད། ཞེས་ཚིག་གི་སྒོ་ནས་གསོལ་བ་བཏབ་པ་ཡིན་ལ། དེ་ཡང་ཆོས་ཉིད་རང་སྒྲའི་སྒོ་ནས་ཡེ་ཤེས་སེམས་དཔའ་བདག་ཉིད་རྩ་བའི་དཀྱིལ་འཁོར་གྱི་རྣམ་པར་བཞུགས་པ་རྣམས་ལའོ། །
དེ་ནས་གསང་སྔགས་ཀྱི་སྒོ་ནས་གསོལ་བ་འདེབས་པ་ནི། ཨོཾ་བཛྲ་ཀཱི་ལི་ཀཱི་ལ་སརྦ་ཏ་ཐཱ་ག་ཏཱ་ས་པ་རི་ཝ་ར་ས་མ་ཛཿཞེས་པ་སྔགས་དོན། ཨོཾ་བཛྲ་ཀཱི་ལི་ཀཱི་ལ་ཡ་ཞེས་པ་ལ་ནི་གོང་དུ་བཤད་ཟིན་ལ། སརྦ་ཐམས་ཅད། ཏ་ཐཱ་ག་ཏཱ་དེ་བཞིན་གཤེགས་པ། ས་པ་རི་ཝ་ར་འཁོར་དང་བཅས་པ། ས་མ་ཛཿནི་དམ་ཚིག་གིས་གཤེགས་ཞེས་པ་སྟེ། དེ་ལྟར་ཡེ་ཤེས་ཀྱི་དཀྱིལ་འཁོར་སྤྱན་དྲངས་པའི་སྐབས་འདི། ཡེ་ཤེས་ཀྱི་དཀྱིལ་འཁོར་འདི་ནི། བདག་ཉིད་རྩ་བའི་དཀྱིལ་འཁོར་གཙོ་བོ་ཡབ་ཡུམ་རྐྱང་པའི་ཡེ་ཤེས་པ་ཡིན་ལ།
དེ་ནས་མདུན་གྱི་ཡེ་ཤེས་སེམས་དཔའ་རང་ལ་བསྟིམ་པ་ནི། ཨོཾ་བཛྲ་ཡཀྵི་ནི་ཧཱུྃ་ཛཿཅེས་བརྗོད། དམིགས་པ་ནི་རང་གི་ཐུགས་ཀའི་ཧཱུྃ་ལས་སྤྲོས་པའི་རྡོ་རྗེ་གནོད་སྦྱིན་མོ་མདོག་དཀར་པུ་ཤུད་ཀྱི་མགོ་ཅན་ལྕགས་ཀྱུ་དང་ཕུར་པ་ཐོགས་པ་དཔག་མེད་སྤྲོས་ནས་ཡེ་ཤེས་པ་རྣམས་སྨིན་མཚམས་སུ་དགུག་པར་བསམ། སྔགས་དོན་ནི། ཡེ་ཤེས་ལྔ་ལྡན་གྱི་རྡོ་རྗེ་གནོད་སྦྱིན་མས་ཡེ་ཤེས་ལྷ་དགུག་ཅེས་པའོ། ། དེ་བཞིན་དུ་རྡོ་རྗེ་འཇིགས་བྱེད་མ་མདོག་སེར་བྱ་རོག་མགོ་ཅན་ཞགས་པ་དང་། ཕུར་པ་ཐོགས་པ་དཔག་ཏུ་མེད་པས། ཡེ་ཤེས་པ་རྣམས་དམ་ཚིག་པ་ལ་གཞུག་པར་བསམ་ཞིང་། ཨོཾ་བཛྲ་བྷེ་ར་བི་ཧཱུྃ་ཧཱུྃ་ཅེས་བརྗོད་པས། སྔགས་དོན་དམིགས་རིམ་གྱི་ཁོང་ན་ཡོད་པས་མ་བྲིས་སོ། །
ཡང་རྡོ་རྗེ་བདུད་རྩི་མ་མདོག་དམར་སྲིན་བྱའི་མགོ་ཅན་ལྕགས་སྒྲོགས་དང་ཕུར་བུ་ཐོགས་པ་དཔག་མེད་ཀྱིས་བསྟིམ་ཞིང་དམ་ཡེ་འདྲེས་པར་བསམ་ཞིང་། ཨོཾ་བཛྲ་ཨ་མྲི་ཏ་ཧཱུྃ་བྃ། ཞེས་བརྗོད། ཡང་རྡོ་རྗེ་གསོད་བྱེད་མ་མདོག་ལྗང་ཁྲའི་མགོ་ཅན་དྲིལ་བུ་དང་ཕུར་པ་ཐོགས་པ་དཔག་མེད་ཀྱིས་ཡེ་ཤེས་པ་རྣམས་མཉེས་པར་མཛད་པས་དམ་ཚིག་པ་ཡང་ཡེ་ཤེས་པའི་ངོ་བོར་གྱུར་པར་བསམ་ལ། ཨོཾ་བཛྲ་མ་ར་ནི་ཧཱུྃ་ཧོཿཅེས་བརྗོད། དེ་དག་ནི་ཡེ་ཤེས་པ་དགུག་ཅིང་གཞུག་པའོ། ། དེ་ནས་ཉེ་བར་སྒྲུབ་པའི་ཡན་ལག་སྐུ་གསུང་ཐུགས་བྱིན་གྱི་བརླབ་པ་ནི། རང་གི་གནས་གསུམ་ཨོཾ་ཨཱཿཧཱུྃ་བསམ་ལ། སངས་རྒྱས་ཀུན་གྱི་ཡེ་ཤེས་སྐུ་ཞེས་པ་ནས། ཙིཏྟ་བཛྲ་སྭ་བྷ་ཝ་ཨཏྨ་ཀོ྅་ཧཾ་ཞེས་པའི་བར་བརྗོད།
ཚིག་དོན་དམིགས་པ་དང་བཅས་པ་ནི། དུས་གསུམ་གྱི་སངས་རྒྱས་ཀུན་གྱི་ཡེ་ཤེས་གཏིང་མཐའ་མེད་པའི་སྐུ། བདེ་སྟོང་དབྱེར་མི་ཕྱེད་པའི་རྡོ་རྗེ་དེ་ཁོ་ན་ཉིད་ཀྱི་རང་བཞིན་ཆོས་ཀྱི་དབྱིངས་ཀྱི་ངོ་བོ་ཉིད་ལས་མ་གཡོས་བཞིན་དུ་རྣམ་པར་འབར་བའི་ཁྲོ་བོ་མི་ཟད་པའི་སྐུ་ཡི་གཏེར་དུ་བདག་བསྐྱེད་ལ། བྱིན་གྱིས་རློབས་ཤིག་ཅེས་གསོལ་བ་བཏབ། ཐུགས་ཀའི་ཧཱུྃ་ལས་འོད་ཟེར་ནམ་མཁའ་གང་བ་སྤྲོས་པས། སྐུའི་ལྷ་ཚོགས་བསམ་གྱི་མི་ཁྱབ་པ་སྤྱན་དྲངས། རང་གི་དཔྲལ་བའི་ཨོཾ་དཀར་པོ་ལ་ཐིམ་པས་ལུས་སྐུ་རྡོ་རྗེའི་རང་བཞིན་དུ་གྱུར་པར་བསམ་ལ་ང་རྒྱལ་བཟུང་བ་ནི། ཨོཾ་སརྦ་ཏ་ཐཱ་ག་ཏཱ་ཀཱ་ཡ་བཛྲ་སྭ་བྷ་ཝ་ཨཏྨ་ཀོ྅་ཧཾ་ཅེས་པ་ཏེ། སྔགས་དོན་ནི། དེ་བཞིན་གཤེགས་པ་ཐམས་ཅད་སྐུ་རྡོ་རྗེའི་རང་བཞིན་ཅན་གྱི་བདག་ཉིད་ངའོ། །
ཞེས་པའི་ང་རྒྱལ་བཟུང་། དེ་བཞིན་གསུང་དང་ཐུགས་གཉིས་ལ་སྐུ་ཞེས་པའི་ཚབ་དུ་གསུང་དང་། ཐུགས་བཅུག་པ་མ་གཏོགས་དམིགས་པ་གོང་དང་འདྲ། ང་རྒྱལ་བཟུང་བ་ཡང་སྐུ་གསུང་ཐུགས་ཁྱད་པར་མ་གཏོགས་འདྲའོ། ། དེ་ནས་སྒྲུབ་པ་ཆེན་པོའི་ཡན་ལག་དབང་བསྐུར་བ་ནི། རང་གི་ཐུགས་ཀ་ནས་འོད་ཟེར་འཕྲོས་པས་དབང་གི་ལྷ་ཁྲོ་བོ་རིགས་ལྔ་མདུན་གྱི་ནམ་མཁར་སྤྱན་དྲངས། དེ་རྣམས་ལ་གསོལ་བ་འདེབས་པ་ནི། ཐབས་ཀྱི་སྤྱོད་པས་སོགས་གཞུང་ཚིག་རྣམས་བརྗོད། ཚིག་དོན་དམིགས་པ་ནི། གསང་སྔགས་ཐབས་ཀྱི་སྤྱོད་པས་སེམས་ཅན་གྱི་དོན་བྱམས་དང་སྙིང་རྗེས་གང་ལ་གང་འདུལ་གྱི་སྒོ་ནས་བྱ་བའི་ཕྱིར་བདག་ལ་སངས་རྒྱས་ཀྱི་ཕྲིན་ལས་མ་ལུས་པ་རྫོགས་པར་མཛོད།
སངས་རྒྱས་ཀྱི་ཕྲིན་ལས་ནི་ཐབས་སྣ་ཚོགས་ཀྱི་སྒོ་ནས་འགྲོ་བ་མ་ལུས་པ་མི་གནས་མྱང་འདས་ཀྱི་ས་ལ་འགོད་པ་ཡིན་པས། དེ་བས་ན་བདག་ལ་ཁམས་གསུམ་དུས་གཅིག་སྒྲོལ་ནུས་པའི་དབང་དང་ཟད་མི་ཤེས་པའི་བྱིན་རླབས་དུས་འདི་ཉིད་དུ་སྩོལ་ཅིག ཞེས་གསོལ་བ་སྙིང་ནས་བཏབ་པས། དབང་གི་ལྷ་ཁྲོ་བོ་རིགས་ལྔ་བྱོན་ནས་ཐབས་དང་ཤེས་རབ་ཀྱི་ཆུས་དབང་བསྐུར་བས་ལུས་ཐམས་ཅད་གང་། དྲི་མ་ཐམས་ཅད་དག་དབང་ཐམས་ཅད་ཐོབ། ཆུ་ལྷག་མ་ཡར་ལུད་པ་ལས་སྤྱི་བོར་ཧེ་རུ་ཀ་རིགས་ལྔ་ཡབ་ཡུམ་གྱིས་དབུར་བརྒྱན་པར་བསམ་ཞིང་རང་རང་གི་སྔགས་དང་བསྟུན་ཏེ་གསལ་གདབ་པ་ནི་དབུས་སུ་བཛྲ་ཧེ་རུ་ཀ དེ་བཞིན་དུ་དཔྲལ་བའི་ཕྱོགས་སུ་བུདྡྷ། སྣ་ལྟག་གཡས་སུ་རཏྣ། ལྟག་པའི་ཕྱོགས་སུ་པདྨ། རྣ་ལྟག་གཡོན་དུ་ཀརྨ་ཧེ་རུ་ཀ་ཡབ་ཡུམ་སྟེ་ཞལ་གཙོ་བོ་ལ་ཕྱོགས་པ།
གསལ་བཏབ་སྟེ་བསྒོམ་པའོ། ། དེ་ཡང་འདིར་ཐུབ་དབང་གཉིས་པ་ས་པཎྜི་ཏས། བསྐྱེད་པའི་རིམ་པ་མཐར་ཐུག་པ། ། དབུ་རྒྱན་ལ་ནི་རིགས་བདག་འབྱུང་། ། རིགས་བདག་དེ་ནི་བླ་མ་ཡིན། ། གལ་ཏེ་དེ་ནི་འཁྲུལ་གྱུར་ན། ། དངོས་གྲུབ་མེད་པ་རྒྱུད་ལས་གསུངས། ། ཞེས་གསུངས་པའི་དོན་གོ་སླའོ། ། དེ་རྣམས་ཀྱིས་བདག་ཉིད་རྩ་བའི་དཀྱིལ་འཁོར་བསྐྱེད་པ་བསྟན་ཟིན་ནས། ༈ །ཕུར་པ་རྫས་ཀྱི་དཀྱིལ་འཁོར་བསྐྱེད་པ་ནི།
འདི་འཁོར་ལོས་བསྒྱུར་བའི་རྒྱལ་པོའི་སྲས་དང་ཚུལ་མཐུན་པར་བཤད་དགོས་པར་གསུངས་པ་ལས། འདིར་ཚིགས་སུ་བཅད་དེ་ཅུང་ཟད་བཤད་ན། དཔེར་ན་འཁོར་ལོས་བསྒྱུར་བའི་རྒྱལ་པོའི་སྲས། ཕ་མའི་རྒྱུད་བཟང་རིགས་རུས་ཆོས་འབྲང་ལྡན། ། སྲས་མཆོག་འདིར་ཡང་ཆོས་ལོངས་སྤྲུལ་གསུམ་གྱི། ། ངོ་བོ་དབུ་གསུམ་ཕྱག་དྲུག་ཡང་ན་ནི། ། དབུ་གཅིག་ཕྱག་བཞི་སྐུ་སྨད་ཕུར་བུ་ཡི། ། དབལ་ཅན་སྐུ་གསུམ་ཀློང་ནས་བསྐྱེད་བྱ་སྟེ། ། དེ་ཡང་ཕུར་པ་གསང་རྒྱུད་ལས། འདིར་ནི་དབུ་གསུམ་ཕྱག་དྲུག་དང་། །
ཞལ་གཅིག་ཕྱག་ཀྱང་བཞི་པ་སྟེ། ། དེ་ལས་མེད་པ་ངས་མ་བཤད། ། ཅེས་དང་། ལྟེ་བ་མན་ཆད་སྐུ་སྨད་ནི། ། སྔོ་བསང་མི་བཟད་འཇོམས་པའི་ཚུལ། ། ཞེས་གསུངས་པ་ལྟར་ཡིན་ལ། དེ་ལྟར་འཁོར་ལོས་སྒྱུར་རྒྱལ་རིགས་སྐྱེས་ཀྱང་། ། འཁོར་དང་ལོངས་སྤྱོད་མེད་ན་དམན་པ་ལྟར། ། འདིར་ཡང་སྐུ་གསུམ་ཀློང་ནས་རབ་བསྐྱེད་ཀྱང་། ། ལྷ་ཚོགས་རྫས་མ་ཚང་ན་སྲས་མཆོག་མིན། །
དེས་ན་ཕུར་པའི་རྩིབས་གཞོགས་དབུས་ལྡིར་བར། ། བྷྲུཾ་ལས་གཞལ་ཡས་ཁང་བསྐྱེད་དེའི་ནང་དུ། ། གཙོ་བོ་ཡབ་ཡུམ་བསྒོམ་ཞིང་རྩིབས་གཞོགས་བརྒྱད། ། ཕྱོགས་མཚམས་ཁྲོ་བོ་ཡབ་ཡུམ་ཟ་གསོད་བཅས། ། བསྐྱེད་ཅིང་དེ་བཞིན་རྒྱ་མདུད་གོང་མའི་ནང་། ། ཧཱུྃ་ཀར་ཡབ་ཡུབ་མགོ་བརྙན་བཅས་པར་བསྐྱེད། ། རྒྱ་མདུད་འོག་མའི་ནང་དུ་སྟོབས་པོ་ཆེ། ། ཡབ་ཡུམ་སྤྲུལ་པ་དང་བཅས་ཚུལ་བཞིན་བསྒོམ། ། རྒྱ་མདུད་འོག་མའི་ལོགས་བཞིར་སྒོ་མ་བཞི། ། དབལ་གྱི་ལོགས་སུ་ཕུར་སྲུང་བཅུ་གཉིས་བསྐྱེད། །
རྒྱ་མདུད་གོང་མའི་ལོགས་བཞི་སྟེང་རྣམས་སུ། ། རིགས་ལྔ་གཙོ་བོའི་དབུ་རྒྱན་ཚུལ་དུ་བསྐྱེད། ། དེ་ཡང་གསང་རྒྱུད་ལས། སྐུ་གཅིག་ངང་ལས་དཀྱིལ་འཁོར་ཐམས་ཅད་རྫོགས། ། ལོགས་བརྒྱད་རང་བཞིན་ཁྲོ་བོ་བརྒྱད། ། ཟུར་བརྒྱད་འབྱུང་བའི་ཁྲོ་མོ་བརྒྱད། ། སྟེང་འོག་ལྷའི་རང་བཞིན་ནོ། ། ཞེས་གསུངས་སོ། ། ཡང་སྒྱུར་རྒྱལ་འཁོར་དང་ལྡན་ཡང་གཟི་ཆུང་ན། ། རྒྱལ་པོར་མི་ཚུད་དེ་བཞིན་སྲས་མཆོག་ཀྱང་། །
ལྷ་ཚོགས་ཚང་ཡང་སྐུ་གསུང་ཐུགས་ཡེ་ཤེས། ། གཅིག་ཏུ་མ་བརླབས་མཆོག་ཏུ་མི་འགྱུར་བས། ། དབལ་གྱི་ཟུར་གསུམ་ཧཱུྃ་གསུམ་ལོགས་གསུམ་དུ། ། ཕཊ་གསུམ་རྩེ་མོར་ཨ་དཀར་གཅིག་བཅས་པས། ། ཡེ་ཤེས་གཅིག་གི་ངོ་བོར་བསྒོམ་དགོས་ཏེ། ། རྒྱུད་ལས། ལོགས་ལ་ཕཊ་གསུམ་བཞག་པ་ཡིན། ། ཟུར་གསུམ་ཧཱུྃ་གསུམ་བཞག་པ་ཡིན། ། ཞེས་སོ། ། ཡང་།
གཟི་བརྗིད་ལྡན་ཡང་རྒྱལ་པོར་དབང་མ་བསྐུར། ། རྒྱལ་པོར་མི་ཚུད་དེ་བཞིན་སྲས་མཆོག་ཀྱང་། ། རིགས་ལྔའི་དབང་མ་བསྐུར་ན་སྲས་མཆོག་མིན། ། དེ་ཡང་རང་གི་ལག་པ་གཡས་པའི་མཐིལ། ། ཉི་དཀྱིལ་སྟེང་དུ་ཧཱུྃ་ལས་ཀུན་བཟང་བསྐྱེད། ། གཡོན་པ་ཟླ་དཀྱིལ་ཨ་ལས་ཀུན་བཟང་མོ། ། བསྐྱེད་ལ་གཡས་སོར་ལྔ་ལ་ཉི་དཀྱིལ་སྟེང་། ། རིགས་ལྔའི་ས་བོན་ལྔ་ལས་རིགས་ལྔ་བསྐྱེད། ། གཡོན་སོར་ལྔ་ལ་ཨ་ལས་ཟླ་དཀྱིལ་སྟེང་། ། ཡུམ་ལྔའི་ས་བོན་ལྔ་ལས་ཡུམ་ལྔ་བསྒོམ། །
དེ་ལྟར་ཡབ་ཡུམ་སྦྱོར་བའི་བྱང་ཆུབ་སེམས། ། སྲས་མཆོག་ལ་ཐིམ་དབང་བསྐུར་བསམ་བྱ་སྟེ། ། གསང་རྒྱུད་ལས། ལག་གཡས་མཐིལ་དུ་ཉི་དཀྱིལ་ལས། ། ཀུན་བཟང་འོད་དང་བཅས་པ་བསྐྱེད། ། གཡོན་གྱི་ཨ་ལས་ཟླ་དཀྱིལ་དུ། ། ཀུན་ཏུ་བཟང་མོ་ཨ་ལས་བསྐྱེད། ། གུང་མོ་རྣམ་པར་སྣང་མཛད་དེ། ། མཐེ་བོང་ལ་ནི་མི་བསྐྱོད་པ། ། མཛུབ་མོ་རིན་ཆེན་འབྱུང་ལྡན་ནོ། །
སྲིན་ལག་དོན་ཡོད་གྲུབ་པ་སྟེ། ། མཐེའུ་ཆུང་སྣང་བ་མཐའ་ཡས་སོ། ། གཡོན་པ་ལྔ་ལ་ཡུམ་ལྔའོ། ། ཐབས་དང་ཤེས་རབ་སྙོམས་འཇུག་དུས། ། སོར་མོ་ཅུང་ཟད་བསྣོལ་བར་བྱ། ། ཕུར་པ་འདྲིལ་བར་བྱ་བ་ཡིན། ། ཞེས་སོ། ། དེས་ནི་བདག་ཉིད་ཆེན་པོའི་དབང་བསྐུར་ཡིན། ། དེ་ནས་རིགས་ཀུན་ཁྲོ་བོའི་དབང་བསྐུར་ནི། ། བདག་ཉིད་རྩ་བའི་དཀྱིལ་འཁོར་ལས་སྤྲུལ་པའི། །
ཁྲོ་བོ་ཧཱུྃ་ཧཱུྃ་ཕཊ་ཕཊ་སྒྲ་འབྱིན་པ། ། དཔག་མེད་བྱུང་སྟེ་སྲས་མཆོག་ལ་ཐིམ་པས། ། ཁམས་གསུམ་དུས་གཅིག་སྒྲོལ་བའི་ནུས་པ་དང་། ། མཐུ་རྩལ་ལྡན་གྱུར་ཁྲོ་བོའི་དབང་བསྐུར་ཡིན། ། སྐུ་གསུང་ཐུགས་ཀྱི་བདག་ཉིད་རྫོགས་དབང་ནི། ། རང་གི་ལག་གཉིས་ཆུ་སྲིན་རྣམ་གྲོལ་གྱི། ། ཕྱག་རྒྱས་སྲས་མཆོག་ཕུར་བུ་བཟུང་བྱས་ཏེ། ། རྡོ་རྗེ་གཞོན་ནུ་ཡབ་ཡུམ་བྱང་སེམས་ལས། ། ཕྱག་མཚན་ཕྲ་མོ་གྲངས་མེད་སྤྲོས་ཐིམ་པས། ། བདག་ཉིད་རྡོ་རྗེ་གཞོན་ནུ་དང་སྲས་མཆོག །
གཅིག་ཏུ་བསྒོམས་ལ་སྐུ་གསུང་ཐུགས་བདག་ཉིད། ། རྫོགས་པའི་དབང་བསྐུར་ཡིན་ཞེས་མཁས་པས་གསུངས། ། ཆུ་སྲིན་རྣམ་གྲོལ་ཕྱག་རྒྱ་གསང་རྒྱུད་ལས། ། དེ་དུས་སོར་མོ་རྒྱབ་ཏུ་བསྣོལ། ། གུང་མོ་གཉིས་པོ་རབ་ཏུ་བསྒྲེངས། ། དེ་ཡི་བར་དུ་ཕུར་བུ་གཞུག ། དེ་ནས་སོར་མོ་པད་འདྲར་བྱ། ། ཁ་མ་ཕྱེ་བའི་ཚུལ་དུ་ནི། ། ལག་མཐིལ་བར་དུ་ཕུར་པ་འདྲིལ། ། ཅེས་སོ། །
ཡང་། དབང་བསྐུར་ཐོབ་ཀྱང་བསོད་ནམས་ཚད་མེད་དང་། ། མི་ལྡན་པ་ཞིག་རྒྱལ་པོར་མི་ཚུལ་ལྟར། ། སྲས་མཆོག་འདི་ཡང་སྐུ་གསུང་ཐུགས་བྱིན་རླབས། ། དགོས་པས་སྲས་མཆོག་དེ་ཡི་སྤྱི་བོར་ཨོཾ། ། མགྲིན་པར་ཨཱཿདང་ཐུགས་ཀར་ཧཱུྃ་བསམ་སྟེ། ། དེ་ལས་འོད་འཕྲོས་སྐུ་གསུང་ཐུགས་ཀྱི་ལྷ། ། སྤྲོ་བསྡུའི་ཚུལ་གྱིས་བྱིན་གྱིས་རླབས་དགོས་སོ། ། དམག་ལ་འབྱོན་ཚེ་གོ་ཆ་གྱོན་དགོས་ལྟར། ། སྲས་མཆོག་འདི་ལ་པེ་ཏ་ལི་ཡི་སྔགས། །
བརྗོད་ཅིང་དཀར་ནག་ཡུང་གིས་བྲབ་པའི་ལུས། ། ཁྲོ་བོ་ཆུང་གིས་གོ་མཚམས་མེད་བལྟམས་པས། ། དགྲ་བགེགས་བསྒྲལ་བའི་ལས་ལ་མངགས་པར་བསམ། ། དེ་ཡང་རྒྱུད་ལས། ཁྲོ་བོའི་རྒྱལ་པོ་བསྐུལ་བའི་ཕྱིར། ། ཡུངས་ནག་བྱིན་རླབས་ཁྲོ་ཆུང་བསྐྱེད། ། ཅེས་གསུངས་སོ། ། པེ་ཏ་ལའི་སྔགས་ནི། པེ་ཏ་ལི་མནྡྷ་ལི་རག་ཤ་ཞེས་པ་དང་། ཡང་མ་ཀུ་ལ་ཧ་ལ་ཞེས་གུ་གུལ་གྱི་སྔགས་སོ། །
ཡང་གོ་ཆ་གྱོན་ཙམ་གྱིས་མི་ཆོག་པས། ། མཚོན་ཆ་རྣོན་པོ་ཐོགས་དགོས་ལྟར། འདིར་ཡང་སྔགས་བཟླས་གུ་གུལ་བདུག དཔའ་དང་མི་ཟད་ངར་ལྡན་བསམ། ། དེ་ཡང་རྒྱུད་ལས། ཕུར་པ་ངར་རྣམས་བསྐྱེད་པའི་ཕྱིར། ། ལྕེ་སོག་ནག་པོའི་དུད་པས་བདུག ། ཅེས་དང་། བྱིན་གྱིས་བརླབ་ཅིང་དབང་ཡང་བསྐུར། ། གུ་གུལ་བདུག་ཅིང་ཡུངས་དཀར་གདབས། །
བྱིན་བརླབ་དབང་བསྐུར་ཤིན་ཏུ་གཅེས། ། ཞེས་པ་ལྟར་ཡིན་ལ། ཡང་མཚོན་ཆ་རྣོན་པོ་དགྲ་ལ་ཐེབ་དགོས་ལྟར། ། རཀྟས་བྱུག་པའི་ཕུར་པ་དམར་ནག་དུད། ། རེག་པས་འཇོམས་པ་གཅིག་ཏུ་བསམ་བྱ་སྟེ། ། ཡང་རྒྱུད་ལས། གདུག་པ་བརླག་པར་བྱ་བའི་ཕྱིར། ། ར་ཁྱི་ཕག་པའི་ཁྲག་གིས་བྱུག ། ཅེས་སོ། ། ཡང་།
རྒྱལ་པོ་ཕས་ཀྱི་གཡུལ་ལས་རྒྱལ་གྱུར་ཏེ། ། དགྲ་ཡི་གཡུལ་ས་ཐམས་ཅད་ཐེབ་དགོས་ལྟར། ། དམ་ཚིག་བརྟེན་པས་དགྲ་དང་བགེགས་ཀྱི་སྙིང་། ། དཀར་ནག་མཚམས་སུ་གདབ་པར་བྱ་བ་ཡིན། ། དེ་ཡང་རྒྱུད་ལས། གནད་ཆེན་ཐམས་ཅད་འདུས་པ་ཡི། ། དཀར་ནག་མཚམས་སུ་གདབ་པར་བྱ། ། ཞེས་བཤད་དོ། ། དེ་ལྟར་འཁོར་ལོས་བསྒྱུར་བའི་རྒྱལ་པོ་དང་། ། རྣམ་གྲངས་དུ་མའི་སྒོ་ནས་ཆོས་མཚུངས་པའི། །
སྲས་མཆོག་དེའི་གྲངས་ལ་དུ་ཞེ་ན། ། རྒྱས་པ་བརྒྱ་རྩ་བརྒྱད་དང་འབྲིང་པོ་ལ། ། ཉི་ཤུ་རྩ་གཅིག་གམ་ནི་ཡང་ན་ལྔ། ། ཐ་མ་བཛྲ་བསྡུས་པ་གཅིག་ཡིན་གསུངས། ། དེ་ལ་མིང་གི་རྣམ་གྲངས་བསྙེན་ཕུར་དང་། ། རྫས་ཀྱི་དཀྱིལ་འཁོར་དང་ནི་སྲས་མཆོག་ཟེར། ། བསྙེན་ཕུར་བསྙེན་པའི་ནུས་པ་གསོག་ཕྱིར་དང་། ། རྫས་དཀྱིལ་ཞེས་པ་ལྷ་དང་བྱིན་རླབས་རྣམས། ། འདུས་པའི་ཕྱིར་ན་རྫས་ཀྱི་དཀྱིལ་འཁོར་རོ། ། སྲས་མཆོག་ཅེས་པ་དཔལ་ཆེན་ཐུགས་ཀྱི་སྲས། །
དཀྱིལ་འཁོར་ལུས་རྫོགས་ཕྲིན་ལས་ཐམས་ཅད་བྱེད། ། སྲས་གྱུར་ཁྲོ་བཅུ་བས་ཀྱང་ཆེས་ལྷག་པ། ། དེ་བས་སྲས་མཆོག་ཞེས་སུ་རྒྱལ་བས་བཤད། ། ཇི་སྐད་དུ་ཡང་། རྩ་བའི་ཐུགས་ལ་བསྐྱེད་པའི་ཕྱིར། ། སྒྲོལ་བྱེད་སྲས་སུ་བཤད་པ་ཡིན། ། གདུག་པ་ཅན་རྣམས་འདུལ་བ་ལ། ། མངགས་པས་མཆོག་ཏུ་བཤད་པ་ཡིན། ། ཕྲིན་ལས་ཀུན་རྫོགས་རྒྱལ་པོའི་སྡེ། ། སྲས་མཆོག་ཆེན་པོ་ཞེས་བྱར་བརྗོད། །
ཅེས་གསུངས་པའོ། ། དེ་ལྟའི་སྲས་མཆོག་གཞལ་ཡས་ཁང་ཤེས་དང་། ། ལྷ་རུ་ཤེས་དང་ཕྱག་མཚན་ཤེས་པ་གསུམ། ། དང་པོ་རྩེ་མོ་ཟུར་གསུམ་ནམ་མཁའ་དང་། ། ལོགས་གསུམ་ཟླ་གམ་རླུང་དཀྱིལ་དེ་སྟེང་གི ཟླུམ་པོ་ཆུ་དཀྱིལ་རྒྱ་མདུད་འོག་མ་ཡི། ། འོད་ཟེར་མེ་དཀྱིལ་འབྱུང་བ་རིམ་བརྩེགས་དང་། ། རྒྱ་མདུད་གཉིས་བར་འཁོར་ལོ་རྩིབས་བརྒྱད་དང་། རྒྱ་མདུད་གོང་མ་རྒྱ་ཕིབ་ཚུལ་འདུག་པས། ། སྲས་མཆོག་གཞལ་ཡས་ཁང་དུ་ཤེས་པར་བྱ། །
གཉིས་པ་སྲས་མཆོག་ལྷ་རུ་ཤེས་པ་ནི། ། དབུས་ཀྱི་ཁོང་སེང་དཔལ་ཆེན་ཡབ་ཡུམ་སོགས། ། ལྷ་ཚོགས་བསྐྱེད་པ་གོང་དུ་བཤད་པ་ཡི། ། དོན་རྣམས་དྲན་ལ་ལྷ་རུ་ཤེས་པར་གྱིས། ། གསུམ་པ་སྲས་མཆོག་ཕྱག་མཚན་ཤེས་པ་ནི། ། ལྷ་ཚོགས་ཀུན་གྱི་ཕྱག་གིས་བསྣམས་པ་ཡི། ། ཕུར་བུ་ཐམས་ཅད་སྲས་མཆོག་འདི་ཡིན་གསུངས། ། དེ་ཡང་དཔེར་ན་འཛམ་གླིང་བྱེ་བ་བརྒྱར། ། སྤྲུལ་པ་བྱེ་བ་ཕྲག་བརྒྱས་དོན་མཛད་ལྟར། ། འདི་ཡང་ཡེ་ཤེས་སྤྲུལ་པ་ཡིན་པས་སོ། །
འདི་ཉིད་བདག་གིས་སྲས་མཆོག་བསྐྱེད་པས་ན། ། སྲས་མཆོག་ཕུར་བུ་ཞེས་པའི་མཚན་ཡང་གསོལ། ། བདག་གི་ཚེ་དང་ཡེ་ཤེས་འདིས་སྦྱིན་པས། ། སྲས་མཆོག་གི་ནི་ཕུར་པ་ཞེས་བཤད་དོ། ། དེ་ལྟར་སྲས་མཆོག་ཕུར་བུའི་བཤད་པ་འདི། ། མཁས་གྲུབ་འགའ་ཡིས་གསུང་དང་ཁྱད་པར་དུ། ། ཀུན་གཟིགས་འཇམ་དབྱངས་ཀུན་དགའ་བསོད་ནམས་ཀྱིས། ། དྲི་མེད་གསུང་རབ་རྣམ་བཤད་ཆེན་མོ་ནས། ། ཇི་ལྟར་བཤད་པའི་གནད་རྣམས་མ་འཁྲུལ་བར། ། བསྡུས་ནས་ཡི་གེ་ཉུང་ཕྱིར་ཚོགས་སུ་བཅད། །
ཞེས་བཤད་པའོ། ། དེ་ལག་ཏུ་བླང་བའི་རིམ་པ་ནི། སྒྲུབ་ཐབས་ཀྱི་གཞུང་ལས། ཨེ་སྥ་ར་ཎ་ཕཊ། ཅེས་སོགས་ཚིག་རྣམས་བརྗོད། དམིགས་པ་ཏིང་ངེ་འཛིན་ནི། རང་རྡོ་རྗེ་གཞོན་ནུར་གསལ་བའི་ཐུགས་ཀའི་ཧཱུྃ་ལས་ཡི་གེ་ཨེ་ཆད་དེ། སྥ་ར་ཎ་ཕཊ་ཅེས་བརྗོད་པས་ཨེ་ལྔར་སྤྲོས་པ་གསུངས་ཀྱང་། འདིར་ཕུར་ཆུང་གི་དབང་དུ་བྱས་པས་ཨེ་གཅིག་སྤྲོས་མདུན་གྱི་ཕུར་གདན་ལ་ཐིམ་པས། གྲུ་གསུམ་མཐིང་ནག་འབར་བའི་དཀྱིལ་འཁོར་དུ་གྱུར་པར་བསམ།
སརྦ་ཤ་ཏྲུན་བིགྷ་ནན་ཛཿཧཱུྃ་བཾ་ཧོཿཞེས་བརྗོད་པས་དཀྱིལ་འཁོར་ནང་དུ་དགྲ་བགེགས་ཐམས་ཅད་བཀུག་པར་བསམ་ཞིང་། ཕུར་པ་གུ་གུལ་གྱིས་བདུག་ཅིང་། ཨ་མྲྀ་ཏ་བཟླས་པས་བསངས། ཀཱི་ལ་ཡའི་སྔགས་བརྗོད་ཅིང་ཡུངས་ཀར་གྱིས་བྲབ། སརྦ་བིགྷ་ནན་རཀྵཿརཀྵས་བགེགས་བསྲུངས་ཤིང་མཐུ་དང་ལྡན་པར་བསམ་མོ། ། དེ་ནས་ལྷ་བསྐྱེད་པ་ནི། སྐྱེ་མེད་རྣམ་དག་སོགས་གཞུང་ཚིག་རྣམས་བརྗོད། དམིགས་པ་ཚིག་དོན་དང་བཅས་པ་ནི། དོན་དམ་པ་སྐྱེ་བ་མེད་པ་ཆོས་ཀྱི་དབྱིངས་ལས་མ་གཡོས་ཀྱང་སྐྱེ་བའི་ཆོ་འཕྲུལ་ལོག་ལྟ་ཚར་གཅོད་རབ་ཏུ་འཇིགས་པའི་སྐུ་སྟོན་པ། ཕྱོགས་བཅུ་དུས་གསུམ་དུ་བཞུགས་པའི་རྒྱལ་བ་ཡབ་ཡུམ་མ་ལུས་ཀུན།
སངས་རྒྱས་འདུས་པའི་སྲས་མཆོག་ཀཱི་ལ་ཡ་ཡི་རྣམ་པས། འཁོར་བ་སྲིད་པ་འདི་དག་མྱང་འདས་རྡོ་རྗེ་ཕུར་བུ་སྒྲུབ་པའི་ཕྱིར་དུ། བཞེངས་ཤིག་བཞེངས་ཤིག་ཆོས་ཀྱི་དབྱིངས་ལས་ལོངས་སྤྱོད་རྫོགས་པའི་སྐུར་བཞེངས་ཤིག་ཞེས་དམིགས་པ་དང་བཅས་པས་བསྐུལ་བས། ཆོས་སྐུ་སྐྱེ་བ་མེད་པའི་མཁའ་ཀློང་ནས། ལོངས་སྐུ་ཧེ་རུ་ཀ་ཡབ་ཡུམ་སྐུ་མདོག་མཐིང་ནག་ཞལ་གསུམ་ཕྱག་དྲུག་པ་ཕྱག་མཚན་གཙོ་བོ་དང་འདྲ་པའི་སྐུ་སྣང་ལ་རང་བཞིན་མེད་པ་གསལ་ལམ་སྟེ་བཞེངས་པ་བསྒོམ། དེ་ནས་ལོངས་སྐུ་ལས་སྤྲུལ་སྐུ་བཞེངས་པར་བསྐུལ་བ་ནི། ཧཱུྃ་དབུས་ཀྱི་མཐིང་ནག་སོགས་གཞུང་རྣམས་བརྗོད། ཚིག་དོན་དམིགས་པ་དང་བཅས་པ་ནི། ཧཱུྃ་ཞེས་པའི་དུས་ལོངས་སྐུ་དེ་དྲན། དེའི་ཞིང་དབུས་ཀྱི་མཐིང་ནག་གྲུ་གསུམ་འབར་བའི་དཀྱིལ་འཁོར་ཞེ་སྡང་རྣམ་པར་དག་པའི་དབྱིངས་དེ་ནས་རྡོ་རྗེའི་རིགས་ཐམས་ཅད་འདུས་པའི་སྲས་མཆོག་ཀཱི་ལ་ཡ་ཁྱེད།
ཞེ་སྡང་གཙོ་བོར་གྱུར་པའི་ཉོན་མོངས་པའི་བདུད་ཐམས་ཅད་འདུལ་བའི་སླད་དུ་ཁྲོ་བོའི་རྒྱལ་པོའི་རྣམ་པས་དབྱིངས་ནས་བཞེངས་ཤིག་བཞེངས་ནས་ཀྱང་སྲིད་གསུམ་གྱི་སེམས་ཅན་ཐམས་ཅད་རྡོ་རྗེ་ཕུར་བུ་བསྒྲུབ་པའི་ཕྱིར་དུ། རྣལ་འབྱོར་པས་བཤམས་ཤིང་བསྐྱེད་པའི་ཕུར་གདན་མཐིང་ནག་གྲུ་གསུམ་འབར་བའི་གནས་འདིར་གཤེགས་ཤིག བཛྲ་ཀཱི་ལི་ཀཱི་ལ་ཡ་ཛཿཞེས་བསྐུལ་བས་ལོངས་སྐུ་དེའི་སྐུ་སྨད་ཕུར་པ་དབལ་ཁ་ཅན་དུ་གྱུར་ཏེ་སྤྲུལ་པའི་སྐུའི་རྣམ་པ་ཅན་དུ་བཞེངས་ཏེ། སྐད་ཅིག་དེ་ལ་འོད་དང་འོད་ཟེར་འཁྲུགས་པ་དང་བཅས་པ་སྟེ། རང་གི་བསྙེན་ཕུར་དེ་ལ་ཐིམ་པར་བསྒོམ། དེ་ནས་ཐུགས་དམ་གནད་ནས་བསྐུལ་བ་ནི། ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷ་ནན་བནྡྷ་ཧཱུྃ་ཕཊ། ཅེས་བརྗོད་པས་བསྙེན་ཕུར་སྲས་མཆོག་དེ་ཉིད་སྐུ་སྟོད་ཁྲོ་བོ་ཞལ་གསུམ་ཕྱག་དྲུག་པ། ཕྱག་གཡས་དང་པོ་གཉིས་ཀྱི་རྡོ་རྗེ་རྩེ་དགུ་དང་རྩེ་ལྔ་པ། གཡོན་དང་པོ་གཉིས་ཀྱིས་མེ་དཔུང་དང་རྩེ་གསུམ།
ཐ་མ་གཉིས་ཀྱིས་ཕུར་བུ་འདྲིལ་བ། ལྟེ་བ་མན་ཆད་ཆུ་སྲིན་གྱི་ཁ་ནས་བྱུང་བའི་དྲག་པོའི་དབལ་ཁ་ཟུར་གསུམ་རྣོ་ངར་དང་ལྡན་པ། མདོག་ཨུཏྤ་ལ་སྔོན་པོའི་འདབ་མ་དང་འདྲ་བ་ལ། མགར་གྱི་སོ་མལ་ནས་བཏོན་མ་ཐག་པ་ལྟར་མེ་སྟག་དམར་ཆིལ་ཆིལ་དུ་འཕྲོ་བ། ཞལ་མཆེ་བ་གཙེགས་ཤིང་དམར་ལ་ཟླུམ་པའི་སྤྱན་གསུམ་སྡང་མིག་ཏུ་གཟིགས་པ་ལ། ཞལ་དབུས་ཀྱི་སྤྱན་གཡོན་པ་ཅུང་ཟད་རང་གི་ཕུར་པ་ལ་གཟིགས་པ། རལ་པ་ཟུར་གསུམ་གྱེན་དུ་བརྫེས་པ་ལ་སྦྲུལ་གྱིས་བཅིངས་པ། དུར་ཁྲོད་ཀྱི་ཆས་ཀྱིས་སྤྲས་ཤིང་རྡོ་རྗེའི་ཁྱུང་རབ་ཏུ་གདེངས་ནས་ཡེ་ཤེས་ཀྱི་མེ་དཔུང་འབར་བའི་དབུས་ན་མངོན་སུམ་ལྟར་བཞུགས་པ་བསྒོམ། དེ་ནས་དེའི་སྤྱི་བོར་ཨོཾ། སྐེད་པར་ཧྲཱིཿ།
རྩེ་མོར་ཕཊ་གསུམ་གྱིས་སྐུ་གསུང་ཐུགས་བྱིན་གྱིས་བརླབས། དེ་ནས་བཛྲ་ས་མ་ཛཿཞེས་པས་རང་བཞིན་གྱི་གནས་ནས་ཡེ་ཤེས་སྲས་མཆོག་རིགས་ལྔ་ཡབ་ཡུམ་དཔག་ཏུ་མེད་པ་སྤྱན་དྲངས། ས་མ་ཡ་ཧོཿཞེས་པས་ཡུམ་རྣམས་ཀྱིས་བསྐུལ། ས་མ་ཡ་སཏྭཾ་ཞེས་པས་ཡབ་རྣམས་ཀྱིས་གནང་སྟེ་ཡབ་ཡུམ་སྙོམས་པར་སྦྱོར་བའི་སྦྱོར་མཚམས་ནས་བྱང་ཆུབ་སེམས་ཀྱི་རྒྱུན་བབས་པ་དང་། ཛཿཧཱུྃ་བཾ་ཧོཿཅེས་བརྗོད་པས་ཡབ་ཡུམ་ཐམས་ཅད་སྦྱོར་བའི་བདེ་བ་ཆེན་པོས་འོད་དང་འོད་ཟེར་གྱི་རྣམ་པར་ཞུ་ནས་སྲས་མཆོག་ལ་ཐིམ་པས་གཉིས་སུ་མེད་པར་གྱུར་པར་བསམ། སླར་ཡང་མདུན་གྱི་ནམ་མཁར་དབང་ལྷ་རིགས་ལྔ་ཡབ་ཡུམ་སྤྱན་དྲངས་ནས་དབང་བསྐུར་བར་བསམ་ལ། ཨོཾ་བཛྲ་ཤྲཱི་ཧེ་རུ་ཀ་ཞེས་སོགས་ཀྱི་སྔགས་དོན་དྲན་པའི་སྒོ་ནས་དབང་བསྐུར་བ་དང་རྒྱས་གདབས་པ་སོགས་ནི་བདག་ཉིད་རྩ་བའི་དཀྱིལ་འཁོར་དུ་དབང་བསྐུར་བའི་སྐབས་སུ་བཤད་པ་བཞིན་ནོ། ། དེ་ནས་ལྷ་དེས་བདག་མཐུ་དང་ལྡན་པ་བསྒྲུབ་པ་ནི། མ་སུརྻ་མཎྜ་ལ་སོགས་གཞུང་ཚིག་རྣམས་བརྗོད། དེ་དག་གི་དམིགས་པ་ནི།
རང་གི་ཐུགས་ཀ་ནས་ཡི་གེ་མ་གཅིག་སྤྲོས། མ་སུརྻ་མཎྜ་ལ་ཞེས་བརྗོད་པས། ལག་གཡས་པའི་མཐིལ་དུ་མ་ལས་ཉི་མའི་དཀྱིལ་འཁོར་དམར་ཆིལ་ལེ་བ་གཅིག་ཏུ་གྱུར་པར་བསྒོམ། ཡང་ཐུགས་ཀ་ནས་ཨ་གཅིག་སྤྲོས། ཨ་ཙཎྜ་མཎྜ་ལ་ཞེས་བརྗོད་པས། གཡོན་པའི་མཐིལ་དུ་ཨ་ལས་ཟླ་བའི་དཀྱིལ་འཁོར་སྐྱ་ཆིལ་ལེ་བ་གཅིག་ཏུ་གྱུར་པར་བསྒོམ། ཧཱུྃ་ཨ་ཞེས་བརྗོད་པས་ཉི་སྟེང་ཧཱུྃ་དང་ཟླ་སྟེང་དུ་ཨ་བསྒོམ། ཨོཾ་ཧཱུྃ་སྭཱཿཨཱཿཧཱ། ཞེས་བརྗོད་པས་ལག་གཡས་ཀྱི་སོར་མོ་ལྔ་ལ་ས་བོན་དེ་ལྔ་ལས་བྱུང་བའི་རིགས་ལྔ་མེ་ལོང་གི་ནང་དུ་གཟུགས་བརྙན་ཤར་བ་ལྟར་བསྒོམ། སཾ་མཾ་ལཾ་པཾ་ཏཾ་ཞེས་བརྗོད་པས་གཡོན་གྱི་སོར་མོ་ལྔ་ལ་ས་བོན་དེ་ལྔ་ལས་ཡུམ་ལྔ་མེ་ལོང་ལ་གཟུགས་བརྙན་ཤར་བ་ལྟར་བསྒོམ།
དེ་ནས་ས་མ་ཡ་སཏྭཾ་ཞེས་ཡུམ་རྣམས་ཀྱིས་བསྐུལ། ལག་པ་མཉམ་པའི་ཐལ་མོ་སྦྱར་ཏེ། བཛྲ་ཨཉྫ་ལི་ཧཱུྃ་ཞེས་བརྗོད། ཡབ་ཡུམ་བཅུ་སྙོམས་པར་ཞུགས། བཛྲ་བནྡྷ་བཛྲ་ཨཉྫ་ལི་ཛཿཞེས་བརྗོད་ཅིང་རྡོ་རྗེ་བསྡམས་པའི་ཕྱག་རྒྱ་བྱས་ཏེ་ཡབ་ཡུམ་ཕན་ཚུན་བདེ་བ་ཆེན་པོར་རོ་གཅིག་ཏུ་གྱུར་ནས་སྦྱོར་མཚམས་ནས་ཁྲོ་ཆུང་མཚོན་ཆ་ཐོགས་པ་གྲངས་མེད་བྱུང་སྟེ། ལག་མཐིལ་གཡས་ཀྱི་ཧཱུྃ་ལས་རྡོ་རྗེ་ཧཱུྃ་དང་བཅས་པ་དང་། གཡོན་པའི་ཨ་ལས་པདྨ་ཨ་ཡིས་མཚན་པར་བསམ་ལ། ཁྲོ་ཆུང་རྣམས་ཧཱུྃ་ཕཊ་ཀྱིས་སྒྲ་སྒྲོགས་པ་དང་བཅས་ཏེ། ཐབས་ཤེས་ཀྱི་ངོ་བོ་ལག་མཐིལ་གྱི་རྡོ་རྗེ་ཧཱུྃ་དང་བཅས་པ་དང་། པདྨ་ཨ་དང་བཅས་པ་ལ་ཐིམ་པར་བསམ་ལ་ཐལ་མོ་ཕྲལ།
སླར་ཡང་རྡོ་རྗེ་ཐལ་མོ་བྱས་ལ་ཡབ་ཡུམ་བཅུའི་སྦྱོར་མཚམས་ནས་སྤྲོས་པའི་ཁྲོ་ཆུང་རྣམས་ཧཱུྃ་ཕཊ་ཀྱིས་སྒྲ་སྒྲོགས་པ་དང་བཅས་པས་སྲས་མཆོག་ཕུར་བུ་ལ་ཐིམ་པས་ཕུར་པའི་སྐུ་ལུས་གོ་མཚམས་མེད་པར་ཁྲོ་བོ་ཆུང་གིས་བལྟམས་པར་བསམ་པ་ནི་མཐུ་ལྡན་དུ་བསྒྲུབ་པའོ། ། དེ་ནས་ཆུ་སྲིན་རྣམ་གྲོལ་གྱི་ཕྱག་རྒྱས་ཕུར་པ་བཟུངས་ལ། དིཔྟ་ཙཀྲ་སོགས་གཞུང་ཚིག་རྣམས་བརྗོད། ཚིག་དོན་དམིགས་པ་དང་བཅས་པ་ནི། དང་པོ་དིཔྟ་ཙཀྲ་ཞེས་པ་ནི་འཁོར་ལོ་འབར་བ་ཞེས་བརྗོད་པ་ཡིན་པས་འདི་བཛྲ་ཀཱི་ལ་ཡ་ཡིན་པ་ལ་འཁོར་ལོ་འབར་བ་ཟེར་བ་ཅི་ཡིན་སྙམ་ན། རྣམ་པ་མི་བསྐྱོད་པ་ཡིན་ཡང་ངོ་བོ་རྣམ་སྣང་སོགས་རིགས་ལྔ་ཐམས་ཅད་འདུས་པ་ལ་དགོངས་པ་ཡིན་གསུངས་སོ། ། དེ་ན་དིཔྟ་ཙཀྲ་ཕུར་པའི་ལྷ་ནི་སངས་རྒྱས་ཐམས་ཅད་འདུས་པའི་ངོ་བོ་སྐུ་མདོག་མཐིང་ནག་བཻཌཱུར་སྔོན་པོ་གཡའ་དག་པའི་ལྷུན་པོ་ལྟར་ལ། འཇིགས་པའི་གཟུགས་ཅན་གཅེར་བུ་རལ་པ་འབར་བའི་རྣམ་པ་ཅན། དེ་ཡང་སྐུ་སྟོད་ཁྲོ་བོ་ཆེན་པོ་ལ་གཡས་དཀར་གཡོན་དམར་དབུས་མཐིང་བའི་ཞལ་གསུམ་དང་། འབར་བའི་ཕྱག་མཚན་གྱིས་སྤྲས་པའི་ཕྱག་ཀྱང་དྲུག་པ་སྟེ།
དབུ་རྒྱན་ལ་ཁྲག་འཐུང་རིགས་ལྔའི་སངས་རྒྱས་རྫོགས་པ། ལྟེ་བ་མན་ཆད་སྐུ་ཡི་ཆ་ཨུཏྤ་ལ་སྔོན་པོའི་འདབ་མ་འདྲ་བ་ལ་ཡེ་ཤེས་ཀྱི་མེ་རབ་ཏུ་འབར་བའི་ཕྲེང་བ་འཁྲིགས་པའི་འོད་དང་ལྡན་པ། རྣམ་པ་ལྕགས་ཀྱི་ཕུར་པ་ཟུར་གསུམ་པ་མི་བཟད་པའི་རྣོ་ངར་དང་ལྡན་པ། དེ་ནི་ལས་མངོན་དཔྱོད་དྲག་པོར་གྱུར་པའི་ཕུར་པ་སྟེ། འདི་བཏབ་ན་ཚངས་པ་དང་རྒྱ་བྱིན་ལ་སོགས་པའི་ལྷ་རྣམས་ཀྱང་ཐལ་བའི་རྡུལ་ཕྲན་བཞིན་དུ་བརླག་པར་འགྱུར་ན། རྣལ་འབྱོར་པ་ལ་གནོད་ཅིང་བསྟན་པ་དང་སེམས་ཅན་ལ་འཚེ་བར་བྱེད་པའི་དགྲ་བགེགས་མནར་མེད་དུ་འགྲོ་ངེས་པ་རྣམས་ལ་བཏབ་ན་སྐད་ཅིག་དེ་ལ་ཚར་གཅོད་ཅིང་རྗེས་སུ་འཛིན་པ་སྨོས་ཅི་དགོས། ཞེས་པའི་དམིགས་པ་ཡིད་ལ་དྲན་ཞིང་གཞུང་ཚིག་རྣམས་བརྗོད་པ་ནི་ཕུར་པ་ནུས་མཐུ་བསྐྱེད་པའི་ཚིག་བརྗོད་པའོ། ། དེ་ནས་ཨོཾ་བཛྲ་ཀཱི་ལི་ཀཱི་ལ་སོགས་སྔགས་རྣམས་བརྗོད། ཕྱག་རྒྱ་རྣམས་ནི་ཕྱག་ལེན་ལྟར་ཤེས་པར་བྱའོ། ། བཛྲ་ཨ་བྷི་ཥིཉྩ་ཞེས་པ་རྡོ་རྗེའི་མངོན་པར་དབང་བསྐུར་ཞེས་པ་དང་།
དེ་བཞིན་དུ་བུདྷ་ཨ་བྷི་ཥིཉྩ་ཞེས་པ་སངས་རྒྱས་མངོན་པར་དབང་བསྐུར་སོགས་གོ་སླ་བས་ཤེས་པར་བྱའོ། ། ཨོཾ་སརྦ་ཏ་ཐཱ་ག་ཏཱ་ཀཱ་ཡ་ཨ་བྷི་ཥིཉྩ་ཨོཾ་ཞེས་པ་ནི། དེ་བཞིན་གཤེགས་པ་ཐམས་ཅད་ཀྱི་སྐུས་མངོན་པར་དབང་བསྐུར་བ་དང་དངོས་གྲུབ་སྩོལ་ཞེས་པའི་དོན་ཡིན་པས། དེ་བཞིན་དུ་གསུང་དང་ཐུགས་ཞེས་བསྒྱུར་བ་མ་གཏོགས་དོན་འདྲ་བས་གོ་སླའོ། ། དམིགས་པ་ནི། དེ་བཞིན་གཤེགས་པ་ཐམས་ཅད་ཀྱི་དབང་དང་མཐུ་རྩལ་དང་སྐུ་གསུང་ཐུགས་ཀྱི་ནུས་པ་བྱིན་རླབས་ཐམས་ཅད་ཀྱི་དབང་བསྐུར་བས་ཁྲོ་བོ་ཁྲོ་མོ་སོགས་ལྷ་ཚོགས་ཐམས་ཅད་ཀྱི་འཕྲིན་ལས་བདག་ལ་འདུས་པར་བསྒོམ་མོ། ། དེ་ནས་ཕུར་པ་ཕུར་གདན་གྱི་སྟེང་དུ་ཞལ་རང་ལ་ཕྱོགས་ནས་བཞག་གོ ། དེ་ཡན་གྱི་ཕུར་པ་རྫས་ཀྱི་དཀྱིལ་འཁོར་བསྐྱེད་པ་བསྟན་ཟིན་ནས། ༈ །དེ་ནས་མཆོད་ཡུལ་སྤྱན་དྲངས་པ་ནི། རང་གི་སྙིང་ཁ་ནས་སོགས་གཞུང་ཚིག་རྣམས་བརྗོད།
དམིགས་པ་ཏིང་ངེ་འཛིན་ནི་རང་རྡོ་རྗེ་གཞོན་ནུར་གསལ་བའི་སྙིང་ཁ་ནས་འོད་ཟེར་ལྕགས་ཀྱུའི་དབྱིབས་ཅན་དཔག་ཏུ་མེད་པ་སྤྲོས་པས་འོག་མིན་ཆོས་ཀྱི་དབྱིངས་ཀྱི་ཞིང་ཁམས་ནས། བཅོམ་ལྡན་འདས་རྡོ་རྗེ་གཞོན་ནུ་ཡབ་ཡུམ་ལ་སྤྲུལ་པའི་ཁྲོ་བཅུ་ཡབ་ཡུམ། ཡང་སྤྲུལ་ཕྲ་ཕྱག་ཉི་ཤུ། ཡེ་ཤེས་སྒོ་མ་བཞི། སྲས་མཆོག་ཕུར་བུ་རིགས་ལྔ་སྟེ་ལྷ་ལྔ་བཅུ་རྩ་གཅིག་གི་དཀྱིལ་འཁོར་ལ། དབང་ཕྱུག་ཉི་ཤུ་རྩ་བརྒྱད། དམ་ཅན་མ་མོ་སྡེ་གསུམ། གཞན་ཡང་གིང་ཆེན་བཅོ་བརྒྱད། གིང་ཕྲན་འབུམ་སྡེ། དཔག་བསམ་ཤིང་གི་ལྷ་མོ་དང་རེ་མ་ཏི་དང་།
གཞན་ཡང་གུར་ཞལ་དཀར་བདུད་ལྕམ་དྲལ་ལ་སོགས་པ། རང་གི་སྲུང་འཁོར་གྱི་ནང་མདུན་གྱི་ནམ་མཁར་བྱོན་པར་བསམ་ལ་རྡོ་རྗེ་བསྡུ་བའི་ཕྱག་རྒྱ་དང་བཅས་ཤིང་ཨོཾ་བཛྲ་ས་མ་ཛཿཅེས་བརྗོད་ལ་རྡོ་རྗེ་གཡབ་ཅིང་དྲིལ་བུ་བསིལ། བཅོམ་ལྡན་རྡོ་རྗེ་གཞོན་ནུ་སོགས་གཞུང་ཚིག་རྣམས་བརྗོད། ཚིག་དོན་དམིགས་པ་དང་བཅས་པ་ནི། བཅོམ་ལྡན་འདས་རྡོ་རྗེ་གཞོན་ནུ་རྒྱལ་བ་ཀུན་གྱི་ཡབ་གཅིག་དང་། ཡུམ་ཆེན་འཁོར་ལོ་རྒྱས་འདེབས་མ་དང་བཅས་པ་དང་། གང་དེའི་སྤྲུལ་པ་ཁྲོ་བཅུ་ཡབ་ཡུམ། སྤྲུལ་པའི་ཡང་སྤྲུལ་ཟ་བསོད་ཉི་ཤུ། ཉིང་སྤྲུལ་བཀའ་བསྡོད་སྲུང་མའི་ཚོགས་དང་བཅས་པ་རྣམས། གློག་ལྟར་མྱུར་བའི་ཚུལ་གྱི་ཐུགས་རྗེའི་སྟོབས་ཀྱིས་བདག་གི་མཆོད་པའི་གནས་འདིར་གཤེགས་ནས།
སེམས་ཅན་གྱི་དོན་དུ་བདག་ལ་བཛྲ་ཀཱི་ལ་ཡ་ཡི་དངོས་གྲུབ་མཆོག་དེ་མྱུར་དུ་སྩལ་དུ་གསོལ། ཞེས་བརྗོད་ཅིང་། ཨོཾ་བཛྲ་ཀཱི་ལི་ཀཱི་ལ་ཡ་ས་པཱ་རི་ཝཱ་ར་ས་མཱ་ཛཿཞེས་བརྗོད་པས་ལྷ་ཚོགས་དེ་རྣམས་མདུན་གྱི་ནམ་མཁར་ཁྲ་ཐིབ་བེ་བྱོན་པ་ལ། ཛཿཧཱུྃ་བཾ་ཧོཿཞེས་བརྗོད་པས་བྲིས་ཐང་སོགས་མདུན་བསྐྱེད་ཀྱི་རྟེན་རྣམས་ལ་སིབ་ཀྱིས་ཐིམ་པར་བསྒོམ། དེ་ནས་ཞབས་བསིལ་དང་གདན་འཕུལ་བ་ནི། ཡང་དག་དོན་དུ་སོགས་གཞུང་ཚིག་རྣམས་བརྗོད། ཚིག་དོན་དམིགས་པ་དང་བཅས་པ་ནི། མཆོད་ཡུལ་ཁྱད་པར་ཅན་ཁྱེད་རྣམས་རང་བཞིན་གྱི་གདོད་མ་ནས་ཡང་དག་པར་ངེས་པའི་དོན་དུ་དྲི་མ་མཐའ་དག་དག་མོད་ཀྱང་། བདག་སོགས་འགྲོ་བ་ཀུན་གྱི་སྒྲིབ་གཉིས་ཀྱི་དྲི་མ་དག་པའི་དོན་གྱི་སླད་དུ། ཁྱེད་རྣམས་ཀྱིས་ཕྱག་དང་ཞབས་རྣམས་སྙིང་རྗེའི་ཤུགས་ཀྱིས་བསིལ་ནས་ཀྱང་།
གཞོམ་བྲལ་རྡོ་རྗེའི་གདན་ལ་དགེས་ཤིང་བརྟན་པར་བཞུགས་སུ་གསོལ། ཞེས་བསམ་ལ་ཨོཾ་ཤྲཱི་ཧེ་རུ་ཀ་སོགས་སྔགས་རྣམས་བརྗོད། སྔགས་དོན་ནི། ཧེ་རུ་ཀ་འཁོར་བཅས་ཕྱག་དང་ཞབས་བསིལ་སོ་སོར་བཞེས་ཏེ་རྡོ་རྗེའི་གདན་ལ་སོ་སོར་བཞུགས་ཞེས་པའོ། ། དམིགས་པ་ཡང་དེ་བཞིན་དུ་བསྒོམ་པའོ། ། དེ་ནས་མཆོད་པ་འབུལ་བ་ནི། བདེ་བར་གཤེགས་སོགས་གཞུང་ཚིག་རྣམས་བརྗོད། ཚིག་དོན་དམིགས་པ་དང་བཅས་པ་ནི། བདེ་བར་གཤེགས་སོ་ཞེས་པ་ལྷ་ཚོགས་སྤྱི་དང་བྱེ་བྲག་གཙོ་བོ་ལ་ཁྲོ་རྒྱལ་གཙོ་ཞེས་བོས་ནས། རྒྱལ་བ་རྒྱ་མཚོའི་རྣམ་པར་དག་པའི་ཡེ་ཤེས་ཀྱིས།
མ་དག་སྲིད་པའི་རྒྱ་མཚོ་སྣོད་བཅུད་ཀྱི་དངོས་པོ་མཐའ་ཡས་ཀུན། དག་པ་ཀུན་བཟང་གི་མཆོད་སྤྲིན་མཆོག་ཏུ་བསྒྱུར་ཏེ་རོལ་པར་མཛད། ཅེས་བསམ་ལ་ན་མཿསོགས་སྔགས་རྣམས་བརྗོད། སྔགས་དོན་ནི། ཕྱག་འཚལ་དེ་བཞིན་གཤེགས་པ་ཐམས་ཅད་ལ་སྣ་ཚོགས་གདོང་རྣམས་ལ་ཐམས་ཅད་དུ་ནམ་མཁའ་ལ་རྗེས་སུ་སོང་ཞིང་འཕྲོ་བ་ནམ་མཁའི་ཆུ་ཟུངས་ཞིག་འདི་ལོངས། ཞེས་པའོ། ། དམིགས་པ་ནི་མ་དག་སྲིད་པའི་རྒྱ་མཚོ་མཐའ་ཡས་པ་འདི་རྣམས་དག་པ་གཞལ་ཡས་ཁང་དང་ལྷ་དང་ལྷ་མོའི་རང་བཞིན་དུ་བསྒྱུར་ཏེ་འབུལ་བའོ། ། དེ་ནས་མཆོད་ཡུལ་ཁྱད་པར་ཅན་དེ་རྣམས་ལ་རབ་ཏུ་དགྱེས་པའི་ཕྱི་མཆོད་འབུལ་བ་ནི། སྒེག་ཕྲེང་སོགས་གཞུང་ཚིག་རྣམས་བརྗོད། དམིགས་པ་ཏིང་ངེ་འཛིན་ནི།
རང་གི་སྙིང་ཁ་ནས་རྡོ་རྗེ་སྒེག་མོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་དཀུ་གཡས་གཡོན་དུ་སྒེག་པའི་ཚུལ་གྱིས་འཛིན་ཅིང་། འཛུམ་པའི་བཞིན་ལ་མཛེས་པའི་ཉམས་དང་ལྡན་པ། རིན་པོ་ཆེ་དང་དར་སྣ་ཚོགས་ཀྱི་ན་བཟས་བརྒྱན་པ། གྲངས་དཔག་ཏུ་མེད་པས་མཆོད་པ་ལ་དགའ་ཞིང་སྤྲོ་བའི་བློས་མཆོད་པ་བྱས་ཤིང་། དེ་བཞིན་དུ་རྡོ་རྗེ་ཕྲེང་བ་མས་མེ་ཏོག་དང་ནོར་བུ་ལ་སོགས་པའི་ཕྲེང་བས་རབ་ཏུ་བརྒྱན་པར་བྱས་ཏེ་མཆོད། རྡོ་རྗེ་གླུ་མས་གསང་བའི་སྙན་པའི་གླུ་དབྱངས་བླངས་ཤིང་མཆོད། རྡོ་རྗེ་གར་མས་རབ་ཏུ་མཛེས་པའི་གར་སྣ་ཚོགས་སྒྱུར་ཅིང་མཆོད། དེ་བཞི་ནི་ནང་གི་ལྷ་མོའོ། ། ཕྱིའི་ལྷ་མོ་བཞི་ནི། རྡོ་རྗེ་བདུག་པ་མས་བདུག་སྤོས་དྲི་ཞིམ་པོ་སྣ་ཚོགས་ཀྱིས་ཚིམ་པར་བྱས་པས་ཚུལ་གྱིས་མཆོད།
མེ་ཏོག་མས་ཨུཏྤ་ལ་སོགས་པ་མེ་ཏོག་སྣ་ཚོགས་ཀྱིས་མཆོད། མར་མེ་མས་རབ་ཏུ་གསལ་བའི་མར་མེ་དང་། དྲི་ཆབ་མས་དྲི་སྣ་ཚོགས་པས་གང་བའི་དྲི་ཆུའི་དུང་ཆོས། གཞན་ཡང་པི་ཝཾ་གླིང་བུ་ལ་སོགས་པ་རོལ་མོའི་བྱེ་བྲག་དང་། ཡང་པུཥྤེ་མས་མེ་ཏོག་གིས་གང་བའི་སྣོད་འཛིན་པ་དང་། བདུག་སྤོས་མས་བདུག་པའི་སྤོར་ཕོར། མར་མེ་མས་མར་མེའི་སྡོང་བུ། དྲི་ཆབ་མས་དྲི་ཆུས་གང་བའི་དུད་ཆོས། རོ་མས་ཤིང་ཐོག་ལ་སོགས་པ་ཞལ་ཟས་སྣ་ཚོགས་པས་གང་བའི་སྣོད། གཞན་ཡང་རྫ་རྔ་རྔ་ཟླུམ་ལ་སོགས་པ་རོལ་མོའི་བྱེ་བྲག་དང་རེག་མས་ན་བཟའ།
དབྱིངས་མས་ཆོས་འབྱུང་ལ་སོགས་པ། མདོར་ན་མཛེས་ཤིང་ཡིད་འོང་ནུས་པ་ཕུན་སུམ་ཚོགས་པ་དང་ལྡན་པའི་མཆོད་རྫས་དཔག་མེད་ཐོགས་པའི་ལྷ་མོ་དེ་རྣམས་ཀྱང་འཛུམ་པའི་བཞིན་དང་མཛེས་པའི་སྐུ་ལུས་མཆོག་ཏུ་དགའ་བའི་རྣམ་འགྱུར་དང་ལྡན་པ། གཅིག་དང་གཉིས་དང་བརྒྱ་དང་སྟོང་ལ་སོགས་པ་མ་ཡིན་པ། ཕྱོགས་བཞི་མཚམས་བཞི་སྟེང་འོག་ལ་སོགས་པའི་འཇིག་རྟེན་གྱི་ཁམས་གྲངས་དང་མཐའ་མེད་པ་སྟེ། མདོར་ན་ནམ་མཁའི་ཁམས་ཐམས་ཅད་བསྐང་ནས། སྐྱབས་གནས་མཆོད་པའི་ཡུལ་བསོད་ནམས་ཀྱི་ཞིང་མཆོག་གཅིག་ཏུ་བསྡུས་པའི་ངོ་བོ། བདག་ཉིད་ཡི་དམ་ལྷ་རུ་གསལ་བ་དང་། མདུན་དུ་སྤྱན་དྲངས་པའི་བླ་མ་ཡི་དམ་དཀྱིལ་འཁོར་གྱི་ལྷ་ཚོགས་དམ་ཅན་སྲུང་མར་བཅས་པ་རྣམས་ལ། རྣམ་དག་བློ་ཡིས་མོས་བློས་བདག་རབ་ཏུ་གུས་པས་འབུལ་ལགས་ན། ཐུགས་བདག་ལ་བརྩེ་བ་ཆེན་པོས་བཞེས་ཤིག
བཞེས་ནས་ཀྱང་ཀཱི་ལ་ཡ་ཡི་དངོས་གྲུབ་སྐུ་གསུམ་ཡོངས་སུ་རྫོགས་པའི་བདག་ཉིད་སྩོལ་ཅིག ཅེས་བསམ་ཞིང་བསྒོམ་ལ། ལ་སྱེ་ཧཱུྃ་སོགས་སྔགས་རྣམས་ཕྱག་རྒྱ་དང་བཅས་ཏེ་བརྗོད། སྔགས་དོན་ནི། རྡོ་རྗེ་སྒེག་མོ་སོགས་ཡིན་པས་གོ་སླའོ། ། དེ་ལྟར་གོང་གི་དམིགས་པ་དང་བཅས་ཏེ་མཆོད་པས་མཆོད་ཡུལ་རྣམས་ཐུགས་རབ་ཏུ་མཉེས་པས། རང་རྒྱུད་ཀྱི་སྒྲིབ་པ་བྱང་ཞིང་བསོད་ནམས་ཀྱི་ཚོགས་ཡོངས་སུ་རྫོགས་པར་བསམ་མོ། ། དེ་ནས་རྩ་བའི་མཆོད་པ་གསུམ་གྱི་ནང་ཚན་བདུད་རྩིའི་མཆོད་པ་འབུལ་བ་ནི། ཐོག་མར་རང་གི་ལག་པ་གཡོན་པའི་མཐེ་བོང་གི་ངོས་ལ་ཧྲཱིཿལས་རྟ་མགྲིན་དང་། སྲིན་ལག་ལ་ཨ་ལས་ཡུམ་བདུད་རྩི་མ་བསྐྱེད་ཅིང་བསྒོམ།
མཐེབ་སྲིན་སྦྱར་བས་ཡབ་ཡུམ་སྦྱོར་བ་མཛད་པའི་སྦྱོར་མཚམས་ནས། ལྷ་མོ་ཐོད་པ་བདུད་རྩིས་གང་བ་ཐོགས་པ་བསམ་གྱི་མི་ཁྱབ་པ་སྤྲོས། སྔར་བྱིན་གྱིས་བརླབས་པའི་བདུད་རྩི་དེ་ནས་བདུད་རྩི་ཐོད་པ་གང་བར་བླངས་ཏེ། མཛེས་པའི་གར་དང་རྣམ་འགྱུར་དང་བཅས་པས་མཆོད་ཡུལ་རྣམས་ལ་ཐུན་མོང་དུ་འབུལ་བ་དང་སོ་སོར་ཕུལ་བ་དང་དངོས་གྲུབ་བླངས་པའི་ཕྱིར། སླར་ཡང་འབུལ་བ་རྣམས་ལས་དང་པོ་ཐུན་མོང་དུ་འབུལ་བ་ནི། རང་བྱུང་སོགས་གཞུང་ཚིག་རྣམས་བརྗོད། དང་པོ་རང་བྱུང་ནི་སྣོད་བྷནྡྷ། རྫས་བདུད་རྩི་ལྔ། ཡེ་ཤེས་རིག་པ་བྱང་ཆུབ་ཀྱི་སེམས་རྣམས་རང་བྱུང་ཡིན་པར་གསུངས་སོ། ། གདོད་ནས་དག་པ་ཞེས་པ་ནི་སྨན་བདུད་རྩི་གདོད་ནས་དག་པ་ནད་སེལ་བ།
དམ་རྫས་བདུད་རྩི་གདོད་ནས་དག་པ་ལྷའི་དཀྱིལ་འཁོར། དོན་བདུད་རྩི་གདོད་ནས་དག་པ་འཁོར་བ་དང་མྱང་འདས་གཉིས་སུ་མེད་པ་རྣམས་ཡིན་པར་གསུངས་ཤིང་། རྩ་བརྒྱད་ཅེས་པ་ནི་རྣམ་ཤེས་ཚོགས་བརྒྱད་དམ། ཡང་ན་ཉན་རང་གཉིས་ཐེག་དམན་ཡིན་པས་གཅིག་ཏུ་བརྩིས་ཏེ་ཐེག་པ་རིམ་བརྒྱད་ལ་ཆོས་བདུད་རྩི་རྩ་བརྒྱད་ཅེས་བྱ་ལ། སྡོང་པོ། ཡལ་ག ཤུན་པ། ལོ་མ། མེ་ཏོག འདབ་མ།
འབྲས་བུ། སྙིང་པོ་བརྒྱད་ལ་སྨན་བདུད་རྩི་རྩ་བརྒྱད་ཅེས་བྱ་ཞིང་། དྲི་ཆེན། དྲི་ཆུ། བྱང་སེམས། ཤ་ཆེན། རཀྟ། ཆང་། ཆུ། རིན་པོ་ཆེ་བརྒྱད་ལ་རྫས་བདུད་རྩི་བརྒྱད་གསུངས་ཤིང་།
སྟོང་ལས་སྦྱར་བའི་སྨན་ཞེས་པ་ནི། རྩ་བ་བརྒྱད་པོ་དེ་ལས་གྱེས་པའི་སྨན་ཡལ་ག་སྟོང་ལ་འཇོག་པར་བཤད་ལ། རིགས་ལྔ་ཞེས་པ་ནི། བྱང་སེམས་རྡོ་རྗེ་རིགས། དྲི་ཆེན་དེ་བཞིན་གཤེགས་པའི་རིགས། ཤ་ཆེན་རིན་ཆེན་རིགས། རཀྟ་པདྨའི་རིགས། དྲི་ཆུ་ལས་ཀྱི་རིགས་རྣམས་ཡིན་པར་བཤད་ཅིང་། དམ་ཚིག་ལྔ་ཞེས་པ་ནི་བདུད་རྩི་ལྔ་པོ་བསྟེན་པའི་ཕན་ཡོན་བསྟན་པ་སྟེ། དེ་ཡང་བྱང་སེམས་ཀྱིས་ཚེ་རིང་བ་དང་།
དྲི་ཆེན་གྱིས་སྟོབས་ཆེ་ཞིང་། ཤ་ཆེན་གྱིས་མཐུ་ཆེ་བ་དང་། རཀྟས་ཁ་དོག་འཛིན་ཞིང་། དྲི་ཆུས་སྐད་སྙན་པའི་ཡོན་ཏན་བསྐྱེད་པར་གསུངས་ལ། ཡེ་ཤེས་ལྔ་རྫོགས་གྲུབ་པའི་རྫས་ཞེས་པ་ནི། བྱང་སེམས་ལ་སྟོང་པ་ཉིད་ཀྱི་ཡེ་ཤེས་རྫོགས་ཤིང་། དྲི་ཆེན་ལ་མེ་ལོང་ལྟ་བུའི་ཡེ་ཤེས་རྫོགས་ལ། ཤ་ཆེན་ལ་མཉམ་པ་ཉིད་ཀྱི་ཡེ་ཤེས་རྫོགས་ཤིང་། རཀྟ་ལ་སོ་སོར་རྟོག་པའི་ཡེ་ཤེས་རྫོགས་ལ། དྲི་ཆུ་ལ་བྱ་བ་གྲུབ་པའི་ཡེ་ཤེས་རྫོགས་པར་བཤད་པའི་དོན་ཡིན་ལ།
དེ་ལྟར་ཡེ་ཤེས་ལྔ་པོ་དེས་སེམས་ཅན་རྣམས་སྒྲོལ་གསུངས་ཤིང་། རྒྱུད་ལྔ་སེམས་ཅན་ཀུན་སྒྲོལ་ཕྱིར། ། གསུངས་པ་ནི་རྣམས་སྣང་སྐུའི་རྒྱུད་ཀྱིས་གཏི་མུག་སྒྲོལ། རྡོར་སེམས་ཐུགས་ཀྱི་རྒྱུད་ཀྱིས་ཞེ་སྡང་སྒྲོལ། རིན་འབྱུང་ཡོན་ཏན་རྒྱུད་ཀྱིས་ང་རྒྱལ་སྒྲོལ། སྣང་བ་མཐའ་ཡས་གསུང་གི་རྒྱུད་ཀྱིས་འདོད་ཆགས་སྒྲོལ། དོན་གྲུབ་འཕྲིན་ལས་རྒྱུད་ཀྱིས་ཕྲག་དོག་སྒྲོལ། ཅེས་སོ། ། དུག་ལྔ་སེལ་བའི་བདུད་རྩི་འདི་ཞེས་པ་ནི། ཆོས་བདུད་རྩིས་ཉོན་མོངས་པ་དུག་ལྔ་སེལ་ཞིང་།
སྨན་བདུད་རྩིས་རླུང་མཁྲིས་བད་ཀན་འདུས་པའི་དུག་ལྔ་སེལ་བ་ཡིན་ལ། རྫས་བདུད་རྩི་རྣམ་པར་རྟོག་པའི་དུག་ལྔ་སེལ་ཞིང་། དོན་བདུད་རྩིས་བདག་གི་རྟག་ཆད་མུ་བཞིའི་དུག་ལྔ་སེལ་བར་གསུངས་ཤིང་། དེ་ལྟར་ཡོན་ཏན་བསམ་གྱིས་མི་ཁྱབ་པར་ལྡན་པའི་བདུད་རྩི་དེ་ཉིད་འབུལ་བའི་ཡུལ་ནི། ཇི་སྙེད་ནམ་མཁའི་མཐའ་དང་མཉམ་པའི་སངས་རྒྱས་ཐམས་ཅད་དང་། རྒྱལ་སྲས་བྱང་ཆུབ་སེམས་དཔའི་ཚོགས་ཆེན་པོ་ཐམས་ཅད་ལ། ཐུགས་དམ་ཆོས་ཀྱི་དབྱིངས་ནས་ཐུགས་རྗེ་ཆེན་པོས་སེམས་ཅན་གྱི་དོན་མཛད་པར་བསྐུལ་བའི་ཕྱིར། ཕྱོགས་བཅུའི་སངས་རྒྱས་སྲས་དང་བཅས་པ་རྣམས། རྡོ་རྗེ་གཞོན་ནུའི་ལྷ་ཚོགས་ཀྱི་རྣམ་པར་བཞུགས་པ། སྐུ་གསུང་ཐུགས་བདེ་བ་ཆེན་པོའི་ངང་ཉིད་དུ་རོལ་ཞིང་བཞུགས་པ་དེ་རྣམས་ལ།
བདག་ཅག་ལུས་ངག་ཡིད་གསུམ་དད་ཅིང་། གུས་པས་འབུལ་ལགས་ཀྱི། མཆོད་ཡུལ་དམ་པ་ཁྱེད་རྣམས་ཀྱིས་བརྩེ་བས་བཞེས་ཏེ། ཀུན་ཏུ་དགེས་པ་ཆེན་པོར་མཛོད་ལ། སྐུ་རྫུ་འཕྲུལ་གྱི་ཆོ་འཕྲུལ། གསུང་ཀུན་ཏུ་བརྗོད་པའི་ཆོ་འཕྲུལ། ཐུགས་ཏིང་ངེ་འཛིན་གྱི་ཆོ་འཕྲུལ་གྱི་དངོས་གྲུབ་མ་ལུས་པ་བདག་ལ་སྩལ་དུ་གསོལ། ཞེས་བརྗོད་ཅིང་མཐེབ་སྲིན་གྱིས། བདུད་རྩི་གཏོར་ལ། ན་མཿསརྦ་ཏ་ཐཱ་ག་ཏཱ་སོགས།
སྔགས་རྣམས་བརྗོད། སྔགས་དོན་ནི། ན་མཿཞེས་བྱ་བ། ཏ་ཐཱ་ག་ཏཱ་དེ་བཞིན་གཤེགས་པ་ཐམས་ཅད། ཤྲཱི་དཔལ། ཀ་པཱ་ལ་ཐོད་པ། མ་ཧཱ་ཆེན་པོ། པཉྩ་ལྔ། ཨ་མྲི་ཏ་བདུད་རྩི་ཡིན་ཞིང་། ཁ་གསུམ་འབྱུང་བ་ནི།
དང་པོ་བརྗོད་དུས་སྣང་སྲིད་མཆོད་རྫས་སུ་བསམ་པ་དང་། གཉིས་པ་བརྗོད་དུས་མཆོད་རྫས་དེ་ཡང་བདུད་རྩིར་བསམ་པ་དང་། ཁཱ་ཧི་ཞེས་བརྗོད་པའི་ཚེེ། མཆོད་རྫས་དེ་ལྷ་རྣམས་ཀྱིས་གསོལ་བར་བསམ་པར་བྱ་བ་ཡིན། ཞེས་གསུངས་སོ། ། གཉིས་པ་སོ་སོར་འབུལ་བ་ནི། དུས་གསུམ་རྒྱལ་བ་ཀུན་དངོས་རང་གི་རྩ་བའི་བླ་མ་དང་། ཀུན་བཟང་རིགས་ལྔ་དཔལ་ཆེན་ཁྲག་འཐུང་ཡབ་ཡུམ་སོགས་རྒྱལ་བ་དགོངས་པའི་བརྒྱུད་པ་རྣམས་དང་། པདྨ་འབྱུང་གནས་མཚོ་རྒྱལ་རྡོ་རྗེ་བདུད་འཇོམས་ལ་སོགས་པ། བླ་མའི་བླ་མའི་བར་དུ་བྱོན་པའི་རིག་འཛིན་རིག་པའི་བརྒྱུད་པ་མ་ལུས་པ་དང་།
དཔལ་ཆེན་རྡོ་རྗེ་གཞོན་ནུ་ཡབ་ཡུམ་སྟེ། མཆོད་ཡུལ་བླ་ན་མེད་པ་དེ་རྣམས་ལ། རྣམ་པར་དག་པའི་བདུད་རྩིའི་དམ་རྫས་མཉེས་མཆོད། བདག་གིས་དད་པས་འབུལ་ལགས་ན། དགེས་ཤིང་བཞེས་ནས་ཐུགས་རྗེས་བདག་སོགས་ཁམས་གསུམ་སེམས་ཅན་ལ་ཆེར་དགོངས་ཏེ། བདག་ལ་ཁམས་གསུམ་དུས་གཅིག་ཏུ་སྒྲོལ་བའི་དབང་དང་། མཆོག་ཐུན་མོང་གི་དངོས་གྲུབ་མྱུར་དུ་སྩོལ། ཞེས་བསམ་ཞིང་། བདུད་རྩི་གཏོར་ལ་སྔགས་བརྗོད། སྔགས་དོན་དམིགས་པ་གོང་དང་འདྲ།
ཡང་འཇིག་རྟེན་འཇིགས་པར་བྱེད་པ་བདུད་དང་། གཤིན་རྗེ་ལ་སོགས་པ་དྲེགས་པ་ཅན་མཐའ་དག ཆེར་འཇིགས་པར་བྱེད་པ་ཆེན་པོ་ཡེ་ཤེས་ཁྲོ་བཅུ་ཡབ་ཡུམ་དང་། དེ་དག་གིས་སྤྲུལ་པའི་ཕྲ་ཐབས་ཡབ་ཟ་བྱེད་འབར་བའི་མཆེ་བ་ཅན། ཡུམ་གསོད་བྱེད་མྱུར་བའི་གཤོག་པ་ཅན་ཏེ་ཡབ་ཡུམ་ཉི་ཤུ་དང་། ཚད་མེད་རྣམས་བཞིའི་ལས་མཛད་ཡེ་ཤེས་སྒོ་མ་བཞི་དང་། དུག་ལྔའི་བདུད་འདུལ་སྲས་མཆོག་ཕུར་པའི་ཚོགས་རྣམས་ལ། རྣམ་དག་བདུད་རྩི་སོགས་ཚིག་དོན། དམིགས་པ་གོང་དང་འདྲའོ། ། དཔལ་གྱི་འཁོར་ཚོགས་དབང་ཕྱུག་ཉི་ཤུ་རྩ་བརྒྱད་སོགས།
ཕྱི་དུར་ཁྲོད་ཆེན་པོ་བརྒྱད་ལ་སོགས་པ་དཔའ་བོ་དང་། མཁའ་འགྲོ་མ་རྒྱུ་བའི་གནས་རྣམས་སུ་བཞུགས་པ་དང་། ནང་རྩ་དང་ཐིག་ལེ་ལ་གནས་པ་སོགས། ཕྱི་ནང་གི་མཁའ་འགྲོ་འཁོར་དང་བཅས་པ་ཐམས་ཅད་དང་། རྣམ་པར་འཇིག་རྟེན་པའི་ཚུལ་བཟུང་བའི་བཙན། བདུད། རྒྱལ་པོ་ལ་སོགས་པ་གིང་ཆེན་བཅོ་བརྒྱད། གིང་ཕྲན་འབུམ་སྡེ་དང་། དཔག་བསམ་གྱི་ཤིང་ལ་གནས་བཅས་པའི། ལྷ་མོ་འདོད་ཁམས་དབང་ཕྱུག་དང་།
དྲེགས་པ་མོ་བརྒྱུད་ཀྱི་གཙོ་མོ་དཔལ་ལྡན་རེ་མ་ཏི་རྣམས་ལ། རྣམ་དག་སོགས་གོང་བཞིན་འདྲའོ། ། ཤྭ་ན་མུ་ཁ་མཆེད་བཞི་དང་། བདག་ཉིད་ཆེན་མོ་མཆེད་བཞི་དང་། བསེའི་ལྷ་མོ་མཆེད་བཞི་དང་། གཞན་ཡང་ཕྱོགས་བཅུའི་རྣལ་འབྱོར་དབང་ཕྱུག་མའི་ཚོགས་དང་། ལེགས་ཉེས་བཏང་འཛིན་དམ་ཅན་སྲུང་མའི་ཚོགས་དང་། མཆེད་ལྕམ་རྡོ་རྗེ་སྤུན་གྲོགས། དམ་ཅན་བསྟན་མ་བཅུ་གཉིས་རྣམས་ལ། རྣམ་དག་སོགས་གོང་ལྟར་བརྗོད།
སླར་ཡང་དངོས་གྲུབ་ཞུ་བའི་ཕྱིར། བདུད་རྩི་འབུལ་བ་ནི། དྲིན་ཅན་རྩ་བའི་སོགས། ཚིག་བརྗོད་ཅིང་བདུད་རྩི་གཏོར། ཚིག་དོན་དམིགས་པ་གོ་སླའོ། ། དངོས་གྲུབ་བླང་བ་དངོས་ནི། དང་པོར་རང་གི་ལྕེ་ཐོག་ཏུ་བདུད་རྩི་བཞག་ཅིང་མྱང་། བྱང་ཆུབ་མཆོག་ཏུ་སོགས་གཞུང་ཚིག་རྣམས་བརྗོད་ཅིང་། ཚིག་དོན་དམིགས་པ་དང་བཅས་པ་ནི། བླ་ན་མེད་པའི་བྱང་ཆུབ་ཏུ་ཐུགས་བསྐྱེད་ནས།
དུས་གསུམ་རྒྱལ་བའི་གདུང་འཚོབ་པའི། རིག་འཛིན་རྣལ་འབྱོར་བདག་ཅག་འཁོར་བཅས་ལ། རྒྱལ་བའི་སྐུ་གསུང་ཐུགས་ཀྱི་དངོས་གྲུབ་མ་ལུས་པར་སྩོལ། ཞེས་གསོལ་བ་བཏབ་ནས། ཀཱ་ཡ་སིདྡྷི་ཨོཾ། བདུད་རྩི་དཔྲལ་བར་བཞག་པས། ཨོཾ་ཡིག་ཏུ་གྱུར། དེ་ལ་བླ་མ་ཡི་དམ་དཀྱིལ་འཁོར་གྱི་ལྷ་ཚོགས་རྣམས་ཀྱི་སྐུ་ཡི་བྱིན་རླབས་ཐམས་ཅད་བསྟིམ། དེ་རང་ལ་ཐིམ་པས་སྐུའི་དངོས་གྲུབ་ཐོབ་པར་བསམ། དེ་བཞིན་དུ་ཝཱཀྐ་སིདྡྷི་ཨཱཿཞེས་བརྗོད་པས།
མགྲིན་པར་བདུད་རྩི་རེག་པས་ཨཱཿཡིག་ཏུ་གྱུར། དེ་ལ་གསུང་གི་བྱིན་རླབས་ཐམས་ཅད་འདུས་པར་བསམ། དེ་རང་གི་མགྲིན་པར་ཐིམ་པས་གསུང་གི་དངོས་གྲུབ་ཐོབ་པར་བསྒོམ། ཡང་ཙིཏྟ་སིདྡྷི་ཧཱུྃ། ཞེས་བརྗོད་ཅིང་བདུད་རྩི་སྙིང་ཁར་བཞག་པས་ཧཱུཾ་ཡིག་ཏུ་གྱུར། དེ་ལ་ཐུགས་ཀྱི་བྱིན་རླབས་ཐམས་ཅད་འདུས། དེ་རང་གི་སྙིང་ཁར་ཐིམ་པས། ཐུགས་ཀྱི་དངོས་གྲུབ་ཐམས་ཅད་ཐོབ་པར་བསམ་མོ། ། དེ་ཡན་གྱིས་བདུད་རྩི་སྨན་མཆོད་འབུལ་བ་བསྟན་ཟིན་ཏོ། ། དེ་ནས་བླ་མེད་གསང་མཆོད་འབུལ་བ་ནི།
འདི་སོ་ཐར་གྱི་སྡོམ་པ་དང་འགལ་བ་ལྟར་སྣང་བས། ཉན་ཐོས་སོགས་སྐྱེ་བོ་བློ་ཆུང་བ་རྣམས་ལ། གསང་དགོས་པས་གསང་མཆོད་ཅེས་བྱ་བ་ཡིན་ལ། འདི་ནི་དམན་པའི་འདུ་ཤེས་དང་བྲལ་བ་ཟབ་མོ་སྔགས་ཀྱི་སྤྱོད་པ་ཡིན་ཏེ། གསང་བ་འདུས་པ་ལས། རིགས་ཀྱི་བུ་དམན་པའི་འདུ་ཤེས་དང་། སྨད་པའི་འདུ་ཤེས་དེ་ལྟ་བུ་མ་བསྐྱེད་ཅིག དེ་ཅིའི་ཕྱིར་ཞེ་ན། རིགས་ཀྱི་བུ་འདི་ལྟ་སྟེ་སྔགས་ཀྱི་སྤྱོད་པ་ནི་སྤྱོད་པའི་མཆོག་གོ ། འདི་ལྟ་སྟེ།
སྔགས་ཀྱི་སྤྱོད་པ་ནི། དེ་བཞིན་གཤེགས་པའི་སྤྱོད་པའོ། ། ཞེས་གསུངས་པས། ཟབ་མོ་རྡོ་རྗེ་ཐེག་པ་འདིར་ནི་འདོད་ཆགས་ཆེན་པོ་དང་། ཞེ་སྡང་ཆེན་པོའི་སྒོ་ནས། ཆགས་སྡང་རང་སར་དག་པ་བྱེད་པ་ནི། སྦྱོར་སྒྲོལ་ཡིན་ལ། དེས་སངས་རྒྱས་ཐམས་ཅད་མཉེས་པར་བྱེད་པས་ཟབ་མོ་སྦྱོར་སྒྲོལ་གྱི་མཆོད་པ་ཞེས་བྱའོ། ། དེ་འབུལ་བ་ནི། འཁྲིལ་པའི་སོགས་གཞུང་ཚིག་རྣམས་བརྗོད།
ཚིག་དོན་དམིགས་པ་དང་བཅས་པ་ནི། ཐབས་ཤེས་རབ་ཕན་ཚུན་འཁྲིལ་བའི་ཚུལ་གྱིས་མཆོད་པ་ཆེན་པོ་བདེ་བ་མཉམ་དུ་སྦྱོར་བའི་ཕྱིར། ཐབས་ཡབ་དང་། ཤེས་རབ་ཡུམ་གཉིས་སུ་མེད་པའི་ཡུམ་གྱི་པདྨོ་ལ་ནི། ཡབ་ཀྱི་རྡོ་རྗེ་ཞུགས་ཏེ། སྦྱོར་བ་མཛད་པས་དཀྱིལ་འཁོར་གྱི་ལྷ་ཚོགས་ཀུན་གྱི་བདག་ཉིད་རྣལ་འབྱོར་ཡབ་ཡུམ། བདེ་བ་ཆེན་པོའི་མཆོད་པས་མཉེས་པས། དེ་བཞིན་དུ། རྒྱལ་བ་ཐམས་ཅད་ཀྱང་མཉེས་པར་བྱོས་ཤིག ཅེས་པའི་དོན་དྲན་ལ་གཞུང་ཚིག་སྔགས་དང་བཅས་པ་བརྗོད་པ་ནི།
གསང་བའི་མཆོད་པའོ། ། དེ་ནས་དེ་ཁོ་ན་ཉིད་ཀྱིས་མཆོད་པ་ནི། མཉམ་པའི་སྒྲུབ་རྫས་སོགས། གཞུང་ཚིག་རྣམས་བརྗོད། དེ་ཡང་མཉམ་པ་ལ་གཉིས་ཏེ། རང་བཞིན་གྱི་མཉམ་པ་དང་། སྤྱད་པ་ལས་ཀྱི་མཉམ་པའོ། ། རང་བཞིན་གྱི་མཉམ་པ་ནི། དམ་རྫས་ལྔ་དང་ཡེ་ཤེས་ལྔ་ལ་བཟང་ངན་མེད་པ། སྣང་སྟོང་གཉིས་མེད་ཀྱི་ངང་བཞིན་དུ་མཉམ་པ་ནི།
རང་བཞིན་མཉམ་པ་ཡིན་ལ། བཅད་པ་ལས་ཀྱི་མཉམ་པ་ནི་རྒྱུད་ལས། སེམས་ཅན་རྟོག་པ་བཟློག་ཕྱིར་དམན། ། གཙོ་བོར་དམ་དུ་བླང་བར་བྱ། ། ཞེས་གསུངས་པས། གཙང་རྨེའི་རྟོག་པ་ཟློག་ནས། མཉམ་པ་ཉིད་དུ་ལོངས་སྤྱོད་པ་ནི། བཅད་པ་ལས་ཀྱི་མཉམ་པ་ཡིན་ཏེ། མཉམ་པ་དེ་ཡང་ཆོས་ཉིད་རང་བཞིན་གྱིས་གྲུབ་པ། ཆོས་ཅན་རང་གི་ངོ་བོས་གྲུབ་པ།
མཐུས་གྲུབ་པ། བྱིན་རླབས་ཀྱིས་གྲུབ་པ་སྟེ། གྲུབ་པ་བཞི་དང་ལྡན་པའི་རྫས་ཆེན་པོ་བདུད་རྩི་ལྔ་པོ་འདི་དག་ལ་སོགས་པ་རྣམས། བདག་དམ་ཚིག་པ་དང་ལྷ་ཡེ་ཤེས་པ་མཉམ་པའི་དཀྱིལ་འཁོར་གྱི་ལྷ་ཚོགས་རྣམས་ལ་འཁོར་གསུམ་དག་པས་འབུལ་གྱི། དེ་ཡང་འཁོར་གསུམ་ཡོངས་དག་ནི། དབུལ་བྱ། འབུལ་བྱེད། དབུལ་རྒྱུའི་དངོས་པོ་གསུམ་དུ་འཛིན་པ་ལས་གྲོལ་ཏེ། བཟའ་བ་དང་། བཅའ་བ་དང་།
བཏུང་བ་སྟེ་རོའི་བྱེ་བྲག་རྣམས་དང་། འཇམ་ཞིང་ཡང་བའི་རེག་བྱ་གོས་དང་། གཞན་ཡང་གཟུགས་སྡུག་པ། སྒྲ་སྙན་པ། དྲི་ཞིམ་པ་ལ་སོགས་པ་དང་། ཏིང་ངེ་འཛིན་དང་ལྡན་པས། ལོངས་སྤྱོད་ལྔ་ལྡན་མཆོད་པའི་ལྷ་མོར་སྤྲུལ་པ་རྣམས་ཀྱང་། ཆུ་ལ་ཆུ་ཐིམ་པའི་ཚུལ་དུ་དམ་ཡེ་གཉིས་སུ་མེད་པའི་དཀྱིལ་འཁོར་དེ་དག་ལ་ནི། མཆོད་པའི་ལྷ་མོར་བྱིན་གྱིས་བརླབས་པའི་འདོད་ཡོན་གྱི་དཀྱིལ་འཁོར་དེ་ཉིད་གཉིས་སུ་མེད་པར་ཐིམ་པས། ཐམས་ཅད་རང་སེམས་སྟོང་པའི་ངང་དུ་བསྒོམ་པའོ། །
དེ་ནས་ཨ་ལ་ལ་ཞེས་ངོ་མཚར་བའི་སྒྲ་སྟེ། འདོད་ཡོན་མཆོད་པའི་དཀྱིལ་འཁོར། མཆོད་ཡུལ་རྣམས་ལ་ཐིམ། དེ་ཡང་རང་རིག་ཕྱག་རྒྱ་ཆེན་པོའི་ངང་དུ་ཐིམ་པ་འདི་ངོ་མཚར་ཆེའོ། ། ཞེས་དོན་རྣམས་བསྒོམ་ལ་གཞུང་ཚིག་སྔགས་དང་བཅས་པ་བརྗོད། དེ་དག་ནི་དེ་ཁོ་ན་ཉིད་ཀྱི་མཆོད་པའོ། ། དེ་ནས་བསྒྲལ་མཆོད་ནི། རང་གི་ཐུགས་ཀ་ནས་ཁྲོ་བོ་ཁྲོ་མོ། ཕྲ་ཐབས་སྒོ་མ་སྲས་མཆོག དམ་ཅན་བཅུ་གཉིས་ཀྱི་ཚོགས་དཔག་ཏུ་མེད་པར་སྤྲོས་ནས།
དགྲ་བགེགས་གདུག་པ་ཅན་ཐམས་ཅད། བདག་མདུན་གྱི་མདུན་དུ་འབྲུབ་ཁུང་གྲུ་གསུམ་མཐིང་ནག་ཐར་མེད་ལས་ཀྱི་བརྩོན་ཁང་དུ། རང་དབང་མེད་པར་བཀུག་ནས་བསྒྲལ་བའི་ལས་མཛད་པར་བསམ་ཞིང་། ཛཿདམ་ཚིག་ཆེན་པོ་སོགས། གཞུང་ཚིག་རྣམས་བརྗོད། ཚིག་དོན་དམིགས་པ་དང་བཅས་པ་ནི། དེ་ཡང་སྔོན་རུ་ཏྲ་བསྒྲལ་བའི་དུས་སུ། སངས་རྒྱས་ཐམས་ཅད་ཀྱི་སྲས་སུ། དབང་བསྐུར་བའི་དུས་སུ། རུ་ཏྲ་བསྒྲལ་བ་ཞལ་གྱི་བཞེས་པས།
རུ་ཏྲ་བརླག་པའི་དུས་སུ་སྤྲུལ་པ་ཡང་སྤྲུལ་ཉིང་སྤྲུལ་དང་བཅས་པའི་ཚུལ་གྱིས་བསྒྲལ་བ་ལྟར། ད་ལྟར་རྣལ་འབྱོར་པ་བྱང་ཆུབ་སྒྲུབ་པ་ལ་འཚེ་བར་བྱེད་པ་སོགས། དམ་ཉམས་སྡིག་ཅན་མནར་མེད་དུ་འགྲོ་ངེས་པ་རྣམས། སྔོན་གྱི་དམ་ཚིག་ཆེན་པོ་རྗེས་སུ་དྲན་ནས་མྱུར་དུ་བསྒྲལ་བའི་དུས་ལ་བབས་ཞེས་གཙོ་བོ་ཡབ་ཡུམ་དང་། དེ་བཞིན་དུ་སྤྲུལ་པའི་ཁྲོ་བོ་ཆེན་པོ་ཡབ་ཡུམ་གྱི་དུས་ལ་བབས། ཕོ་ཉ་ཆེན་པོ་ཟ་གསོད་ཉི་ཤུའི་དུས་ལ་བབས། བདག་ཉིད་ཆེན་མོའི་དུས་ལ་བབས། ས་བདག་ཆེན་མོའི་དུས་ལ་བབས། ཁྱིའི་གདོང་ཅན་དུས་ལ་བབས། ཞེས་པ་སྟེ།
མདོར་ན་བདག་ཉིད་མ་མཆེད་བཞི། ས་བདག་མ་མཆེད་བཞི། ཤྭ་ན་མ་མཆེད་བཞི་རྣམས་ཀྱི་དུས་ལ་བབས། ཞེས་པའོ། ། གང་དུས་ལ་བབས་ན། བླ་མེད་བྱང་ཆུབ་མཆོག་ཏུ་ཐུགས་བསྐྱེད་ནས། དུས་གསུམ་སངས་རྒྱས་ཀྱི་སྲས་བྱང་ཆུབ་སེམས་དཔའ་བཞིན་དུ་ལྟ་བ་རྟོགས་པའི་གདུང་འཛིན་པའི་རིག་འཛིན་བདག་བཅག་དཔོན་སློབ་རྣམས་ལ་ནི། གནོད་ཅིང་བར་དུ་གཅོད་པ་དང་། གཞན་ཡང་བསྟན་པ་བཤིག་ཅིང་། དཀོན་མཆོག་དབུ་འཕང་སྨད་པ།
སྐྱེ་འགྲོ་སེམས་ཅན་ལ་གནོད་ཅིང་འཚེ་བར་བྱེད་པའི་གདུག་པའི་དགྲ་བགེགས་བདུད་དང་དམ་སྲི་ལ་སོགས་པ་བར་དུ་གཅོད་པ་གང་ཡིན་པ་རྣམས། ཁྲོ་བོ་ཆེན་པོས་བྱིན་རླབས་མཐུ་རྩལ་གྱིས། སྐད་ཅིག་ཡུད་ཙམ་གྱིས་ནི་འདིར་ཁུག་ལ། མངོན་སྤྱོད་དྲག་པོའི་ཚུལ་གྱིས་བསྒྲལ་བ་དང་། རྣམ་ཤེས་ཡེ་ནས་དག་པ་དེ། གནས་སྤར་བར་བྱས་ཏེ། མ་དག་པའི་ལུས་ངག་རྡུལ་ཕྲན་བཞིན་དུ་ཕྱེ་མར་མཛད་ནས་ཀྱང་། ལས་ཉོན་གྱི་སྒྲིབ་པ་སྦྱང་བའི་ཕྱིར། རི་རབ་ཀྱིས་མནན་ཅིང་མཚོན་ཆས་གཟིར་བ་ལ་སོགས་པའི་སྡུག་བསྔལ་རྣམས་ལུས་ངག་ཡིད་གསུམ་གྱིས་ཉམས་སུ་མྱོང་བར་མཛོད་ཅིག་ཅེས་པའི་དོན་ཅན་གྱི་ཚིག་རྣམས་བརྗོད་ནས། དེ་ནས་གསང་སྔགས་ཀྱི་སྒོ་ནི།
སྙིང་པོ་གསུམ་གྱི་ཚུལ་བསྟན་ཏེ། དེ་ཡང་འབྲོས་སུ་མི་སྟེར་བའི་ཕྱིར་ཟིལ་གྱིས་མནན་པའི་སྙིང་པོ་ནི། ཨོཾ་ལཾ་ཧཱུཾ་ལཾ་སྟཾ་བྷ་ནི་མོ་ཧཱཾ། གྷཱ་ཏ་ཡ་བྷ་ག་ཝན། ཧྲཱིཿཥྚི་ཝི་ཏྲི་བཛྲ་ཧཱུྃ་ཀཱ་ར་ཧཱུྃ། ཞེས་པས་ལཾ་ལས་རི་རབ། དེས་དགྲ་བགེགས་ཀྱི་སྤྱི་བོ་ནས་མནན་ཏེ་ལུས་ངག་ཡིད་གསུམ་རྡུལ་དུ་བརླག་ནས་སྡུག་བསྔལ་ཉམས་སུ་མྱོང་བར་བསྒོམས་ཞིང་། འཁོར་བ་ནས་དྲངས་པའི་ཕྱིར། འདྲེན་པར་བྱེད་པའི་སྙིང་པོ་ནི། ཨོཾ་བཛྲ་ཀཱི་ལི་ཀཱི་ལ་ཡ་ཛཿཧཱུྃ་བཾ་ཧོཿཞེས་བརྗོད་པས་རྡོ་རྗེ་གཞོན་ནུའི་ཕོ་ཉ་རྣམས་ཀྱིས་སྙིང་ཁ་ནས་བཟུང་།
ཡན་ལག་བཅིངས། རྣམ་ཤེས་བསྡུས་ཏེ། ཡུད་ཙམ་ཅིག་གིས་བཀུག་པར་བསྒོམས་ལ། སླར་མི་འཆོར་བར་བྱ་བའི་ཕྱིར། དབང་དུ་བསྡུ་བའི་སྙིང་པོ་ནི། སརྦ་བིགྷ་ཱན་བཛྲ་ཀཱི་ལི་ཀཱི་ཡ་ཧཱུྃ་ཕཊ། ཅེས་བརྗོད་པས་དུས་ཀྱི་རླུང་ཤུགས་དྲག་པོ་ཤིང་ལོ་སྐམ་པོ་ལ་བཏབ་པ་བཞིན་དུ། བསྒྲལ་བའི་ཞིང་གང་ཡིན་པ་དེ་རང་དབང་མེད་པར་དབང་དུ་འདུས་པར་བསམ་པར་བྱ་སྟེ། དེས་ན་ཁ་ཏཾ་རྣམ་གསུམ་འབྱུང་པའི་དགོས་པ་ནི། ཁ་ཏཾ་དང་པོས་སྣང་སྲིད་ཀྱི་དངོས་པོ་ཁྲོ་བོ་དང་ཁྲོ་མོའི་རང་བཞིན་དུ་བསམ།
ཁ་ཏཾ་གཉིས་པས་ཁྲོ་མོ་རྣམས་ཀྱི་བྷ་ག་གྲུ་གསུམ། ཆོས་ཀྱི་དབྱིངས་ཀྱི་གཏུན་ཁུང་དུ་བསྒྲལ་བྱ་གང་ཡིན་པ་དེ་བསམ། ཁ་ཏཾ་གསུམ་པས་ཁྲོ་བོ་རྣམས་ཀྱི་རིག་པ་ཡེ་ཤེས་ཀྱི་རྡོ་རྗེ་ཐོ་བས་ཡུམ་གྱི་མཁའ་དཀྱིལ་དུ་བརྡུང་བར་བསམ། དེ་ལྟར་བརྡུངས་བས་ཤ་ཁྲག་གིས་ཁམས་གསུམ་གང་བར་ཡོད་པ་ལ། ཧཱུྃ་གསུམ་གྱིས་དུག་གསུམ་བསྡུས། ཕཊ་གསུམ་གྱིས་དཀྱིལ་འཁོར་གསུམ་གྱི་ཁྲོ་བོའི་སྤྲུལ་པས་སྟོང་གསུམ་གང་བར་བསམ། བཛྲ་ཡཀྵ་ཀྲོ་དྷ་ཞེས་པས། ཁྲོ་བོ་གནོད་སྦྱིན་ཞེས་བོས་ནས། ཁ་ཁ་ཁཱ་ཧི་ཁཱ་ཧི་ཞེས་པས། དཀྱིལ་འཁོར་གྱི་ལྷ་ལ་སྤྱིར་བསྟབ་པ་སྟེ།
དེ་ལྟར་ཕུལ་བས་ཤ་ཁྲག་རྣམས། ཁྲོ་བོ་ཁྲོ་མོ་རྣམས་ཀྱིས་གསོལ་བས་དགྱེས་ནས་ཧ་ཧ་ཞེས་གསུངས་པས། སྟོང་གསུམ་ཁྲོ་བོའི་གད་རྒྱངས་ཀྱི་སྒྲ་དང་བཅས་པར་བསམ་སྟེ། རྒྱུད་ལས། རྡོ་རྗེ་ཁྲོ་བོ་འབར་བ་དང་། ། རྡོ་རྗེ་ཟ་བྱེད་སྲིན་པོ་དང་། ། རྡོ་རྗེ་གནོད་སྦྱིན་ཞལ་གདངས་བར། ། མཚན་མའི་དངོས་པོ་བསྟིམ་པར་བསྒོམ། ། ཞེས་པ་དང་། རོལ་བས་དགྱེས་པས་གད་རྒྱངས་སྒྲོགས། །
ཞེས་གསུངས་པའི་དོན་ཡིན་ཞིང་། དེ་ནས་ཧཱུྃ་གཉིས་ཀྱིས་དཀྱིལ་འཁོར་གསུམ་པོ་འོད་དུ་བསྟིམ་སྟེ་ཞུ་བར་བསམ། དེའི་ངང་ལས་ཕཊ་གཉིས་ཀྱིས་དཀྱིལ་འཁོར་གསུམ་གསལ་བར་གསལ་བཏབ་པར་བྱའོ། ། ཞེས་གསུངས་སོ། ། དེ་ཡང་མཐའ་དཔྱད་པ་ནི། གོང་དུ་བཤད་པ་ལྟར་རང་དབང་མེད་པར་བཀུག་པའི། བསྒྲལ་ཡུལ་དེ་རྣམས་མགོ་བོ་ལཾ་ལས་རི་རབ་ཀྱི་མནན། ལུས་ངག་ཡིད་གསུམ་ཁྲོ་བོ་ཕོ་ཉ་འབར་བའི་ཚོགས་རྣམས་ཀྱིས། ཕྱེ་མའམ་རྡུལ་ཕྲན་བཞིན་དུ་བརླག་ཅིང་རེ་ཞིག་སྡུག་བསྔལ་ཉམས་སུ་མྱོང་བར་བྱས། དེ་རྣམ་པར་ཤེས་པ་ཧཱུྃ་ཡིག་ཏུ་བྱས་ནས།
དེ་ཉིད་རྡོ་རྗེ་གཞོན་ནུའི་སྲས་སུ་བསྐྱེད་ནས། དེ་བཞིན་གཤེགས་པའི་སྲས་སུ་བསྐྱེད་ནས། དེ་བཞིན་གཤེགས་པའི་ཡེ་ཤེས་དང་དབྱེར་མེད་དུ་བྱས་པའོ། ། དེ་ནས་དོན་དམ་ཤེས་རབ་སྟོང་པ་ཉིད། ཁྲོ་མོ་འབར་བའི་གཏུན་ཁུང་དུ། ཐབས་གསལ་བ་རིག་པ་ཡེ་ཤེས་ཀྱི་ཁྲོ་བོའི་རྡོ་རྗེའི་བརྡུངས་པ་སྟེ། རྣལ་པར་འབར་བའི་ཧོམ་ཁུང་དུ་བསྒྲལ་བྱའི་ལུས་རྡོ་རྗེ་ཐོ་བས་བརྡུངས་པས་ཡེ་ཤེས་ཀྱི་མེ་སྟག་མགར་གྱི་ཚྭ་ཚྭ་ལྟ་བུའི་མེ་དབལ་བྱུང་ནས། ལས་ཉོན་སྡིག་སྒྲིབ་བག་ཆགས་དང་བཅས་པ་ཐམས་ཅད་བསྲེགས་ཤིང་སྦྱངས། ཤ་ཁྲག་རུས་ཚོགས་མ་ལུས་ཁྲོ་བོ་ཁྲོ་མོ་རྣམས་ཀྱིས་ཞལ་དུ་གསོལ་པས། རབ་ཏུ་དགེས་པའི་གད་རྒྱངས་ཧ་ཧ་ཞེས་སྒྲོགས་ཅིང་ཧཱུྃ་ཧཱུཾ་གཉིས་ཀྱིས་འོད་དུ་ཞུ་ནས་ཆོས་ཉིད་དུ་ཐིམ།
ཕཊ་གཉིས་ཀྱིས་སླར་ཡང་དཀྱིལ་འཁོར་གསུམ་ལམ་སྟེ་གསལ་འདེབས་པའོ། ། འདི་ནི་རྒྱུན་གྱི་ཉམས་ལེན་སྒྲུབ་ཐབས་བསྡུས་པ་ཁོ་ནའི་དགོངས་པ་ཡིན། རྒྱས་པའི་དགོངས་པ་རྣམས་ནི་འདིར་མ་བྲིས་པས་གཞན་ནས་ཤེས་པར་བྱའོ། ། འོན་ཀྱང་མངོན་སྤྱོད་གདབ་པའི་ལས་ཐམས་ཅད་ཉམས་པ་བདུན་དང་ཞིང་བཅུ་ཚང་བ་རྣམས་ལ། ཤེས་རབ་སྟོང་པ་ཉིད་ཀྱིས་རྩིས་ཟིན་ཅིང་། ཐབས་སྙིང་རྗེ་ཆེན་པོས་ཀུན་ནས་བསླངས་ཏེ། སྔགས་དང་ཕྱག་རྒྱ་རྫས་ཏིང་ངེ་འཛིན་ལ་སོགས་པས་བསྒྲལ་བར་གསུངས་པ་ལས། ཡུལ་མ་ཡིན་པ་གཞན་བསྒྲལ་བར་མ་གསུངས་སོ། ། དེ་སྐད་དུ་ཡང་བཛྲ་ཀི་ལ་ཡ་བཅུ་གཉིས་འབྱུང་བའི་རྒྱུད་ལས། འདིའི་ལས་ཀྱི་མཚན་ཉིད་ཀྱང་།
ཀུན་ལ་བྱ་བ་གཞུང་ལས་མེད། ། ཅེས་དང་། ཡང་ཉམས་པ་བདུན་ནི་དེ་ཉིད་ལས། ། ཉམས་པར་གྱུར་པ་བདུན་ཡོད་དེ། ། སྲོག་ལས་ཉམས་དང་དམ་ལས་ཉམས། ། བཀའ་ལས་ཉམས་དང་དོན་ལས་ཉམས། ། ལས་ཀྱི་ཉམས་དང་མཚན་མས་ཉམས། ། འདོད་པས་ཉམས་དང་བདུན་ཡིན་ལས། ། འདི་དག་བསྒྲལ་བའི་དམིགས་ཡིན་ནོ། ། ཞེས་གསུངས་པའི་སྲོག་ལས་ཉམས་པའི་མཚན་ཉིད་ནི།
ཕ་མ་དང་། རྡོ་རྗེ་སློབ་དཔོན་དང་། རྡོ་རྗེ་མཆེད་གྲོགས་དང་། སེམས་ཅན་གྱི་སྲོག་བག་མེད་གཅོད་པའོ། ། དམ་ལས་ཉམས་པ་ནི། སྐུ་གསུང་ཐུགས་ཀྱི་དམ་ཚིག་ལས་འགལ་བའོ། ། བཀའ་ལས་ཉམས་པ་ནི། རྡོ་རྗེ་སློབ་དཔོན་གྱི་བཀའ་བསླུས་ཤིང་། བདེ་བར་གཤེགས་པའི་བཀའ་ཁྱད་དུ་གསོད་པའོ། ། དོན་ལས་ཉམས་པ་ནི།
ཆོས་ཉིད་ཀྱི་དོན་ལོག་པར་སྤྱོད་པའོ། ། ལས་ཀྱི་ཉམས་པ་ནི། ལས་མི་དགེ་བ་བཅུ་བག་མེད་དུ་སྤྱོད་པའོ། ། མཚན་མས་ཉམས་པ་ནི། གསང་སྔགས་ནང་གི་རྫས་ཕྱིར་བསྟན་ཞིང་། ། ནང་གི་སྤྱོད་པ་ཕྱིར་བྱེད་པའོ། ། འདོད་པས་ཉམས་པ་ནི། སློབ་དཔོན་དང་དགེ་འདུན་གྱི་དཀོར་ལ་འབགས་ཤིང་། སྔགས་འཆང་རྣམས་ཀྱི་ལོངས་སྤྱོད་འཕྲོག་པའོ། ། དེ་དག་ཉམས་པ་བདུན་དང་།
ཡང་ཞིང་བཅུ་གང་ཞེ་ན། རྩ་རྒྱུད་མྱང་འདས་ལས། ཞེ་སྡང་མེ་ལྟར་འབར་དང་གཅིག ། འདོད་ཆགས་ཆུ་ལྟར་འཁོལ་དང་གཉིས། ། གཏི་མུག་མུན་ལྟར་འཐིབ་དང་གསུམ། ། ཕྲག་དོག་ཤིང་ལྟར་དཔུང་དང་བཞི། ། ང་རྒྱལ་སེང་ལྟར་ཁེངས་དང་ལྔ། ། སེར་སྣ་རྩི་ལྟར་སྦྱར་དང་དྲུག ། གཏུམ་ཁྲོ་ཁྲོ་ཆུ་འདྲ་སྟེ་བདུན། ། སྲོག་གཅོད་སྲིན་པོ་འདྲ་སྟེ་བརྒྱད། །
འཕྲོགས་རློམ་སྲིན་པོ་འདྲ་སྟེ་དགུ། ། ཆོས་ལོག་བྱེད་མཁན་པ་དང་བཅུ། ། འདི་བཅུ་བསྒྲལ་བའི་ཞིང་བཅུར་བཤད། ། ཞེས་གསུངས་པའི་དོན་གོ་སླ་བས་འདིར་མ་བཀྲལ་ལོ། ། འོན་ཀྱང་གང་ཟག་གཅིག་ལ་དེ་བཅུ་ཚང་བ་ལ་ཞིང་བཅུ་ཚང་བའི་དགྲ་བགེགས་ཞེས་གསུངས་ཤིང་། དེ་ཤེས་རབ་སྟོང་པ་ཉིད་ཀྱིས་རྩིས་ཟིན་ཅིང་། ཐབས་སྙིང་རྗེ་ཆེན་པོས་ཀུན་ནས་བསླངས་ཏེ། ལས་མངོན་སྤྱོད་ཚུལ་གྱིས་བསྒྲལ་ནུས་པའི་གང་ཟག་གིས་ངེས་པར་བསྒྲལ་བ་ནི་ཕན་ཡོན་གཞན་ལས་ཆེ་བའོ། ། གང་ཞེ་ན་གདུལ་དཀའ་བ་བརྟུལ་བས་སོ། ། གལ་ཏེ་ཐབས་ཡོད་ནས་མ་བསྒྲལ་ན་རང་ཡང་ཉམས་པར་འགྱུར་ཏེ།
དེ་སྐད་དུ་ཡང་རྒྱུད་ལས། ཉམས་པ་དུས་སུ་མི་སྒྲོལ་བ། ། དེ་ཡང་དམ་ཚིག་ཉམས་པ་ཡིན། ། ཞེས་གསུངས་པའོ། ། འདིར་སྨྲས་པ། ཉམས་བདུན་ཞིང་བཅུ་ཚང་བའི་དགྲ་བགེགས་ཀྱིས། ། གནས་སྐབས་བསྟན་པ་བཤིག་ཅིང་དཀོན་མཆོག་སྨད། ། སྒྲུབ་ལ་བར་གཅོད་སྐྱེ་འགྲོའི་བདེ་བ་བཅོམ། ། མདོར་ན་ཉེས་ཀུན་འདུ་བའི་རྩ་བ་བྱེད། ། མཐར་ཐུག་དཀར་ནག་ལས་འབྲས་མི་བསླུ་བས། །
ཁོ་རང་ངེས་པར་རྡོ་རྗེའི་དམྱལ་བར་སྐྱེ། ། སྐྱེས་ནས་བསྐལ་པ་བྱེ་བ་ཕྲག་མང་པོར། ། མི་བཟོད་སྡུག་བསྔལ་དྲག་པོ་མྱང་བ་དེ། ། རྣལ་འབྱོར་མཚན་ཉིད་ལྡན་པའི་རིགས་འཛིན་གྱིས། ། ཡུད་ཙམ་ཅིག་ལ་ཚར་གཅོད་རྗེས་བཟུངས་ན། ། བསྟན་པ་འཚུགས་ཤིང་དཀོན་མཆོག་དབུ་འཕང་བསྟོད། ། སྒྲུབ་པ་མཐར་ཕྱིན་འཇིག་རྟེན་བདེ་སྐྱིད་སྤེལ། ། གདུལ་དཀའི་ལོག་འདྲེན་བླ་མེད་ལམ་ལ་བཀོད། ། དེ་འདྲའི་ཐབས་མཆོག་རྨད་བྱུང་ངོ་མཚར་ཅན། ། བླ་མེད་གསང་ཆེན་སྤྱི་དང་ཁྱད་པར་དུ། །
རྡོ་རྗེ་ཕུར་པའི་ཁྱད་ཆོས་མ་ལགས་སམ། ། བར་སྐབས་ཀྱི་ཚིགས་སུ་བཅད་པའོ། ། གང་ལྟར་བསྒྲལ་བའི་མཆོད་པ་བསྟན་ཟིན་ནས། དེ་ནས་མཆོད་པ་གཙོ་བོ་གསུམ་གྱི་ནང་ཚན། བསྒྲལ་མཆོད་དང་འབྲེལ་བའི་རཀྟའི་མཆོད་པ་ནི། སྔར་བསྒྲལ་བའི་ཤ་ཁྲག་ཀླད་པ་རུས་པ་རྣམས་དང་། གོང་དུ་བྱིན་གྱིས་བརླབས་པའི་རཀྟའི་མཆོད་པ་བྱ་བ་ལ། རྣམ་པ་གསུམ་དུ་ཡོད་པའི་དང་པོ་ནི། ཧེ་རུ་ཀ་ཡི་སོགས། གཞུང་ཚིག་རྣམས་བརྗོད།
དེ་ཡང་ཧེ་རུ་ཀ་ཡི་གནས་བཅུ་ལ། ཕྱི་ནང་གསང་གསུམ་ལས། ཕྱིའི་བཅུ་ནི། སྔོན་དཔལ་ཆེན་པོས་རུ་ཏྲ་བསྒྲལ་བའི་དུས་སུ། རི་རབ་ཀྱི་ཤར་དུ་མིག་གི་རྣམ་ཤེས་གཉིས་བོར་བ་ལ། གཏུམ་པ་དང་གཏུམ་བྱེད་ཀྱི་ཚལ་གཉིས་སུ་གྱུར། ལྷོར་རྣ་བའི་རྣམ་ཤེས་གཉིས་ལས། འདྲེན་པ་དང་འདྲེན་བྱེད་ཀྱི་ཚལ། ནུབ་སྣའི་རྣམ་ཤེས་གཉིས་ལས། མནམ་སེམས་དང་།
སྣོམ་བྱེད་ཀྱི་ཚལ་གཉིས། བྱང་དུ་ལྕེའི་རྣམ་ཤེས་གཉིས་ལས། དྲན་པ་དང་དྲན་བྱེད་ཀྱི་ཚལ་དང་། འཇུག་བྱ་དང་འཇུག་བྱེད་གཉིས་ཏེ། བཅུ་རུ་བྱིན་གྱིས་བརླབས་པར་བཤད་ལ། ནང་གི་གནས་བཅུ་ནི། མིག་ལ་སོགས་པའི་དབང་པོ་ལྔ་དང་། གཟུགས་ལ་སོགས་པའི་ཡུལ་ལྔ་ཡིན་པར་བཤད་ཅིང་། གསང་བའི་གནས་བཅུ་ནི། ཡུམ་གྱི་མཁའ་ལ་སྐྱེ་གནས་ཀྱི་རྩ་བརྒྱད་དང་།
ཁཱ་ཁ་མུ་ཁ་འདུས་པའི་རྩེ་མོ་དང་། སུ་ཀར་གསེར་གྱི་སྤགས་པ་དང་བཅུ་ལ་ངོས་འཛིན་པར་གསུངས་ལ། ཡང་ན། ནང་གི་གནས་བཅུ་ནི་དཀྱིལ་འཁོར་འཁོར་ལོའི་རྩིབས་བརྒྱད་དང་། ལྟེ་བ་ལ་ཡབ་ཡུམ་གཉིས་ཀྱི་གནས་དང་བཅུ་ཡིན་པར་ཡང་བཤད་དོ། ། དུར་ཁྲོད་ཆེན་པོའི་གནས་བརྒྱད་ལ་ཡང་། བཞིར་ཡོད་པ་ལས། ལུས་ལ་བཀོད་པའི་དུར་ཁྲོད་བརྒྱད་ནི། རྣམ་ཤེས་ཚོགས་བརྒྱད་ཀྱི་གནས་ཚུལ་ལ་བྱ་བ་ཡིན་ལ། སྒྲུབ་གནས་ཀྱི་དུར་ཁྲོད་བརྒྱད་ནི།
སྔོན་རུ་ཏྲ་བསྒྲལ་བའི་དུས་སུ། གཟུགས་ཕུང་ཡུལ་བརྒྱད་ཏུ་བོར་བ་ལ། ཕྱིའི་དུར་ཁྲོད་ཅེས་གསུངས་ཤིང་། དེ་ཡང་ཡུལ་མ་ག་དྷ་ན་དུར་ཁྲོད་བསིལ་བའི་ཚལ། ཡུལ་སིདྷ་ལ་ན་དུར་ཁྲོད་སྐུ་ལ་རྫོགས། ། ཡུལ་ཁ་ཆེར་དུར་ཁྲོད་ཧེ་ཆེན་བརྡལ། ། ཡུལ་གསང་ལ་དུར་ཁྲོད་གསང་ཆེན་རོལ་པ། ། ཡུལ་བལ་པོར་དུར་ཁྲོད་ལྷུན་གྲུབ་བརྩེགས། ། ཡུལ་ཨོ་རྒྱན་དུར་ཁྲོད་པདྨ་བརྩེགས། ། ཡུལ་ཟ་ཧོར་དུར་ཁྲོད་ལེགས་ལྡན་སྒྲོགས་པ།
ཡུལ་ལིའི་དུར་ཁྲོད་འཇིག་རྟེན་བརྩེགས་ཏེ་བརྒྱད་གསུངས་ཤིང་། དེ་བརྒྱད་ཀྱི་མཆོད་རྟེན་དང་མ་མོ་དང་དངོས་གྲུབ་རྣམས་ནི་འདིར་མ་བྲིས་པས་རྣམ་བཤད་ཆེན་མོ་སོགས་གཞན་ནས་ཤེས་པར་བྱའོ། ། ནང་རང་ལ་ཡོད་པའི་དུར་ཁྲོད་བརྒྱད་ནི། རྐང་ལག་བཞི། མགོ་དང་ལྔ། མཚན་མ་དང་། ནང་ཁྲོལ་དང་། ཙིཏྟ་དང་བརྒྱད་དོ། ། གསང་བ་རང་གི་སེམས་ལ་ཡོད་པར་རྟོགས་པའི་དུར་ཁྲོད་ནི། ཡེ་ཤེས་ཀྱི་སྙིང་པོ་ཐིག་ལེ་བྱང་ཆུབ་ཀྱི་སེམས་ཏེ།
ཧེ་རུ་ཀའི་ངོ་བོ་ཚོགས་བརྒྱད་ཡེ་ནས། ཡེ་ཤེས་ལྔའི་རང་བཞིན་དུ་གསལ་བར་རྟོགས་པའོ། ། ཞེས་ཡི་གེ་རྙིང་མ་དག་ལས་འབྱུང་བ་ལྟར་བཤད་པ་ཡིན་གསུངས་སོ། ། དེ་ལྟ་བུའི་ཕྱི་ནང་གསང་བའི་གནས་རྣམས་ནས། དཔལ་ཆེན་རྡོ་རྗེ་གཞོན་ནུ་འཁོར་བཅས་སྤྱན་དྲངས་ཏེ། གནས་དུར་ཁྲོད་ཀྱི་དབུས་ཀྱི་བཞུགས་གནས་མཆོག གཞལ་ཡས་ཁང་གི་གནས་འདི་རུ། བཞུགས་པའི་ལྷ་ཚོགས་ཐམས་ཅད། ཞིང་ཆེན་གསར་རྙིང་ཏི་རར་ཏེ། མིའི་རོ་དང་བཅས་པ་དང་།
དམར་གྱི་ཨརྒྷཾ་ཏེ། ཁྲག་གི་མཆོད་ཡོན་རྒྱ་མཚོ་ལྟ་བུར་བསྐྱིལ་བ་འདི་ཉིད། ཁྲོ་བོ་འབར་བའི་ལྷ་ཚོགས་རྣམས་ཀྱིས། མ་ལུས་པར་བཞེས་ཕྱིར་གཤེགས་ནས་བཞེས་ལ། སོ་སོར་འབྱོན་པའི་ཚེ་ཡང་བསྣམ་དུ་གསོལ། ཞེས་གཞུང་ཚིག་བརྗོད་ཅིང་དོན་བསྒོམ་ལ་སྔགས་རྣམས་བརྗོད། སྔགས་དོན་དམིགས་པ་དང་བཅས་པ་ནི། ཛཿཧཱུྃ་བཾ་ཧོཿཞེས་པས་གནས་བཅོ་བརྒྱད་ཀྱི་མ་མོ་མཁའ་འགྲོ་རྣམས།

ཡེ་ཤེས་ཀྱི་ལྷ་ཚོགས་རྣམས་དང་བསྲེས། ཤྲཱི་ཧེ་རུ་ཀ་ཁྲག་འཐུང་། མ་ཧཱ་ས་མ་ཡ་དམ་ཚིག་ཆེན་པོ། རཀྟས་མུ་ཏྲ་ཁྲག་གི་རྒྱ་མཚོ། ཁ་ཁ་ཁཱ་ཧི་ཁཱ་ཧཱི་སོགས་ནང་མཆོད་ཀྱི་སྐབས་སུ་བཤད་པ་ལྟར་ཡིན་ལ། དེ་ནི་རཀྟའི་མཆོད་པ་དང་པོ་ཡིན་ལ། གཉིས་པ་ནི། ང་ནི་ཟ་བྱེད་སོགས་གཞུང་ཚིག་རྣམས་བརྗོད། དེ་ཡང་དམ་ཡེ་གཉིས་སུ་མེད་པའི་རང་བཞིན་གྱི་ལྷ་ཚོགས། ང་ནི་ཟ་བྱེད་ཆེན་པོ་སྟེ། ཁམས་གསུམ་གྱི་བསྒྲལ་བྱ་མ་ལུས་པར་བསྒྲལ་བ་དང་།
འདུལ་དཀའ་བ་མཐའ་དག་འདུལ་བའི་ཕྱིར། གདུལ་བྱ་དེ་དག་གི་ཤ་རུས་ལ་སོགས་པ་བཟའ་བར་བྱ། དེ་དག་བཞེས་སུ་གསོལ་ཞེས་པ་སྟེ། དེ་ནི་རཀྟའི་མཆོད་པ་གཉིས་པ་ཡིན་ལ། གསུམ་པ་ནི། ང་ནི་ཁྲག་འཐུང་སོགས་བརྗོད། དེ་ཡང་དམ་ཡེ་གཉིས་སུ་མེད་པའི་ཡེ་ཤེས་ཀྱི་ལྷ་ཚོགས། ང་ནི་ཉམས་པའི་ཁྲག་འཐུང་ཆེན་པོ་སྟེ། དམར་གྱི་ཨརྒྷཾ་རྒྱ་མཚོ་ལྟར་བསྐྱིལ་བ། འཁོར་བའི་དྲྭ་བ་ཉོན་མོངས་པ་གཅོད་པའི་ཕྱིར།
འཁོར་གྱི་ཕྲ་མེན་ཚོགས་དང་བཅས་པ་རྣམས་ཀྱིས། མ་ལུས་བཞེས་ཕྱིར་གཤེགས་ནས་བཞེས་ལ་ལོངས་སྤྱོད་ཅིང་བསྣམ་པར་མཛད་དུ་གསོལ། ཞེས་བསམས་ལ་སྔགས་བརྗོད། སྔགས་དོན་དམིགས་པ་དང་བཅས་པ་ནི། ཕལ་ཆེར་སྔར་དང་འདྲ་བ་ལ། མ་ཧཱ་རུ་ཏི་ར་ཞག་ཆེན་པོ། མ་ཧཱ་མཾ་ས་ཤ་ཆེན་པོ། མ་ཧཱ་མ་ཏ་ཀ་རུས་པ་ཆེན་པོ། མ་ཧཱ་ཨསྡྱི་པགས་པ་ཆེན་པོ། ཁཱ་ཧི་ཞེས་པ་ནི་དེ་དག་གསོལ་ཅིང་བསྣམ་ཞེས་པའོ། །
དེ་ཐམས་ཅད་ལ་གཏོར་མའི་སྟེང་དུ་རཀྟ་བསྒྲེང་ཏེ། དེ་ནི་བསྒྲལ་བའི་མཆོད་པ་སྟེ། འདི་ཚོགས་ཀྱི་སྐབས་སུ་བྱེད་ཀྱང་རྒྱུད་ཀྱི་རིམ་པ་བཞིན། རྗེ་བཙུན་གྱིས་མཛད་པའི་རྗེས་སུ་འབྲང་བའོ། ། ཞེས་གསུངས་ལ། ཧེ་རུ་ཀ་ཡི་ཞེས་པ་ནས་རཀྟ་ཚར་གསུམ་གྱི་མཆོད་པ་སྟེ། དེ་དག་ནི་དང་པོ་རཀྟ་དམར་གྱི་མཆོད་པ་དང་། ང་ནི་ཟ་བྱེད་ཅེས་པ་མན་ཆད་ཁམས་གསུམ་ཡོངས་སྒྲོལ་གྱི་མཆོད་པ་ཞེས་གསུངས་སོ། ། དེ་ཡན་གྱི་རཀྟའི་མཆོད་པ་འབུལ་བ་བསྟན་ཟིན་ནས། ཡང་མཆོད་པའི་གཙོ་བོ་གསུམ་གྱི་ནང་ཚན་གཏོར་མའི་མཆོད་པ་འབུལ་བ་ནི།
རྡོ་རྗེ་གཞོན་ནུ་ཡབ་ཡུམ་འཁོར་བཅས་ཀྱི་ལྗགས་ལས་བྱུང་བའི། འོད་ཟེར་གྱི་སྦུ་གུས་གཏོར་མ་གསོལ་བར་བསམ་ཞིང་། བླ་མེད་མཆོག་གིས་སོགས་གཞུང་ཚིག་རྣམས་བརྗོད། ཚིག་དོན་དམིགས་པ་དང་བཅས་པ་ནི། བླ་ན་མེད་པ་མཆོག་གི་མཆོད་པ་གཏོར་མ་དམ་པ་འདི། ཡེ་ཤེས་ལྔ་ཡི་རང་བཞིན་གྱི་འོད་ཟེར་རྣམ་པར་འཕྲོ་བ་ཅན་གྱི། གཟུགས་སྒྲ་ལ་སོགས་པ་འདོད་པའི་ཡོན་ཏན་ལྔའི་རབ་ཏུ་བརྒྱན་ཏེ་འབུལ་ལགས་ན། ཐུགས་དམ་བཞིན་དུ་ཅི་བདེར་བཞེས་སུ་གསོལ། ཞེས་བསམ་ཞིང་བསྒོམས་ལ་སྔགས་རྣམས་བརྗོད། སྔགས་དོན་གོང་དང་འདྲ་བ་ལས།
ཨི་དཾ་འདི། པུཥྤཾ་མེ་ཏོག དྷཱུ་པཾ་བདུག་སྤོས། དཱི་པཾ་མར་མེ། གྷནྡྷཾ་དྲི་ཆབ། བ་ལིངྟ་གཏོར་མ། པྲ་ཏཱི་ཙྪ་སོ་སོར་བཞེས། གྲྀཧྞ་ཟུང་། ཁཱ་ཧི་གསོལ། བཛྲ་ཡཀྵ་ཀྲོ་དྷ་ཁ་ཁ་ཁཱ་ཧི་ཁཱ་ཧི།
ཞེས་པ་རྡོ་རྗེ་གནོད་སྦྱིན་ཁྲོ་བོ་ཞེས་འབོད་པ་སྟེ། ཁ་དང་པོ་སྣང་སྲིད་མཆོད་རྫས་སུ་བསམ་པ་དང་། གཉིས་པ་བརྗོད་དུས། མཆོད་རྫས་དམ་རྫས་གཏོར་མའི་རང་བཞིན་དུ་བསམ་པ་དང་། ཁཱ་ཧི་གཉིས་ཀྱིས་གཏོར་མ་འདོད་པའི་ཡོན་ཏན་ལྔ་དང་ལྡན་པ་དེ་དག་རྡོ་རྗེ་གནོད་སྦྱིན་ཁྲོ་བོ་ཡེ་ཤེས་ཀྱི་ལྷ་ཚོགས་རྣམས་ཀྱིས་གསོལ་བར་བསམ་ལ། སྔགས་འདི་ཚར་གསུམ་མམ། བདུན་གྱིས་འབུལ་བར་གསུངས་སོ། ། དེ་དག་ནི་གཏོར་མའི་མཆོད་པའོ། ། དེ་ནས་བསྟོད་པའི་མཆོད་པ་ནི། སྒེག་ཅིང་སོགས་གཞུང་ཚིག་རྣམས་བརྗོད།
ཚིག་དོན་ཆེ་བ་བརྗོད་པ་དང་བཅས་པ་ནི། སྐུ་བགྲེས་རྒུད་མེད་པར། གཞོན་ནུ་བཅུ་དྲུག་ལོན་པའི་ཚུལ་ཅན། རྒྱན་དང་ཆ་ལུགས་དུ་མས་རབ་ཏུ་བརྒྱན་པས། ཤིན་ཏུ་སྒེག་ཅིང་། རང་གི་སྟོབས་ཀྱིས་རི་རབ་ཀྱང་། རྒྱང་མར་འཕེན་ནུས་པའི་ལྷ་དབང་ཕྱུག་ཆེན་པོ་ཕོ་མོ་ནི། བདུད་ཐམས་ཅད་འདུས་པའི་ངོ་བོ་ཡིན་ཅིང་། དེ་ཉིད་ཤིན་ཏུ་མཐུ་ཆེ་བས་གཞན་གྱིས་འདུལ་བར་དཀའ་བ་ཡིན་ཡང་། དཔལ་ཆེན་ཉིད་ཀྱིས་གདན་དུ་གཏིང་ནས།
དབུགས་ཀྱང་རྒྱུ་བར་མི་ནུས་པར་མཛད་པས་ན། ཤིན་ཏུ་དཔའ་བ་དང་། མཐིང་ནག་སྐུ་གཅེར་བུ་ཡན་ལག་རགས་ཤིང་། ཞལ་དམར་མདངས་ཤིང་། མཆེ་བ་ཟླ་ཚེས་ལྟར་བརྩིགས་པ་དང་། སྤྱན་རྩ་དམར་ནག་འབར་བའི་སྤྱན་དགུ་ཉི་ཟླ་འགྱིལ་བ་འདྲ་བ་སྟེ། ཤིན་ཏུ་མི་སྡུག་པའི་ཚུལ་སྟོན་ཅིང་། དེ་ལྟར་སྐུའི་གར་གསུམ་དང་། སྐྱེ་བ་མེད་པའི་སྐུ་དང་ལྡན་པའི། གཡས་ཞལ་ཟླ་བ་ལྟར་དཀར་བ་ནི་ཆོས་ཉིད་རང་སྒྲ་གྲགས་སྟོང་སྐྱེ་བ་མེད་པའི་ངང་དུ།
ཆེར་རྒོད་པ་དང་དབང་དྲག་གི་འཕྲིན་ལས་རྣམ་གཉིས། གཅིག་ཆར་དུ་རྫོགས་པའི་གཡོན་ཞལ། ཉི་མའི་དཀྱིལ་འཁོར་ལྟར་དམར་བ་ནི། སྲིད་གསུམ་དབང་དུ་སྡུད་ཅིང་། ཆེར་གཤེ་བ་དང་། ཁམས་གསུམ་ཡུད་ཀྱིས་ཟ་ནུས་དབུས་ཞལ་མཐིང་ནག མཚན་མོའི་ནམ་མཁའ་གཡའ་དག་པ་འདྲ་བ་ནི། འཇིགས་སུ་རུང་བ་ཧཱུྃ་ཕཊ་ཀྱི་སྐད་རྒྱངས་རི་རབ་འབུམ། དུས་གཅིག་བསྙིལ་བར་ནུས་པ་ལྟར། སྒྲོགས་པ་དང་གསུམ་ནི།
གསུང་གི་གར་གསུམ་དང་། ཁམས་གསུམ་རྒྱུད་དྲུག་གིས་བསྡུས་པའི་སེམས་ཅན་ཐམས་ཅད་ལ། ཐུགས་རྗེས་སུ་བརྩེ་བའི་སྙིང་རྗེ་ཚད་མེད་པ་དང་། སྲིད་པ་གསུམ་ན་གནས་པའི་གདུག་པ་ཅན་མ་ལུས་པ་ཐམས་ཅད་གཅིག་ཆར་དུ་ཚར་བཅད་ནས། ཤ་ཁྲག་ལྷག་མ་མེད་པར་ཞལ་དུ་འདྲེན་པ་ལ་རབ་ཏུ་རྔམས་པ་དང་། དོན་དམ་པ་མཚན་མའི་རྣམ་རྟོག་ཐམས་ཅད་ལས་རབ་ཏུ་དབེན་པའི་ཐུགས་ཞི་བ་ཆོས་ཀྱི་དབྱིངས་ལས་གཡོ་བ་མེད་པ་ལ་སོགས་པ་ཐུགས་ཀྱི་གར་གསུམ་སྟེ། མདོར་ན་གར་དགུའི་རོལ་མཛད་བཅོམ་ལྡན་འདས་རྡོ་རྗེ་གཞོན་ནུའི་སྐུ་གསུང་ཐུགས་ལ་བསྟོད་པ་བགྱིའོ་བསམ་པ་དང་། གང་དེའི་སྐུ་ལ་གཉིས་མེད་ལྷུན་གྲུབ་ཏུ་སྦྱོར་བའི་ལྷ་མོ་ནི་བཻཌཱུརྻ་སྔོན་པོ་ལྟ་བུའི་སྐུ་མདོག་གསལ་ལ་འཚེར་ཞིང་། རལ་པའི་ལེན་བུ་གཅིག་ཏུ་འཁྱིལ་བ་ལ། པུཥྤ་ར་ག་སྟེ་མེ་ཏོག་དམར་པོའི་འོད་ཟེར་ཕྱོགས་བཅུར་འཕྲོ་བ་ལ་སོགས་པ་ཡོན་ཏན་བསམ་ཡས་མཚན་ཨེ་ཀ་ཛ་ཏི་གུ་ཧྱེ་གསང་བའི་ཡུམ་ཆེན་ཉིད་ལ་བསྟོད་པའོ། །
ཞི་བ་ཀུན་ཏུ་བཟང་པོ་གནས་གྱུར་བ་འབར་པའི་ཁྲོ་ཆེན་ཧཱུྃ་མཛད། ཞི་བ་ཀུན་ཏུ་བཟང་མོ་གནས་གྱུར་བ་རྡོ་རྗེ་ལྷ་མོ་སྒྲ་འབྱིན་མ། གཡས་སུ་ཡབ་ཀྱི་སྤྲུལ་པ་ཕག་གི་མགོ་ཅན། གཡོན་དུ་ཡུམ་གྱི་སྤྲུལ་པ་སྨིག་བུའི་མགོ་ཅན། ཞི་བ་སའི་སྙིང་པོ་གནས་གྱུར་བ་ཁྲོ་བོ་རྣམ་རྒྱལ། ཞི་བ་ལྷ་མོ་སྒྲེག་མོ། ཡབ་ཡུམ་གྱི་སྤྲུལ་པ་སྟག་དང་བྱ་རྒོད་ཀྱི་མགོ་བོ་ཅན། ཡང་ཀུན་བཟང་གནས་གྱུར་དབྱུག་སྔོན་ཅན། མར་མེ་མ་གནས་གྱུར་སྡེར་མོ། སྤྲུལ་པ་གཡག་དང་བྱ་རོག་གི་མགོ་བོ་ཅན།
འཇམ་དཔལ་གནས་གྱུར་གཤིན་རྗེ། དྲི་མཆོག་མ་གནས་གྱུར་རྡོ་རྗེ་དུར་ཁྲོད། སྤྲུལ་པ་ཤ་བ་དང་འུག་པའི་མགོ་བོ་ཅན། བྱམས་པ་གནས་གྱུར་མི་གཡོ་བ། བདུག་སྤོས་མ་གནས་གྱུར་གཏུན་ཁུང་མ། སྤྲུལ་པ་གཟིག་དང་ཁྭ་ཏའི་མགོ་བོ་ཅན། སྤྱན་རས་གཟིགས་གནས་གྱུར་རྟ་མགྲིན། གླུ་མ་གནས་གྱུར་གཏུམ་མོ། སྤྲུལ་པ་བྱི་ལ་པུ་ཤུད་ཀྱི་མགོ་བོ་ཅན། ནམ་སྙིང་གནས་གྱུར་གཞན་གྱི་མི་ཐུབ་པ།
ཕྲེང་བ་མ་གནས་གྱུར་མདའ་སྙེམས་མ། སྤྲུལ་པ་སྤྱང་ཀི་དང་ཁྲ་ཡི་མགོ་བོ་ཅན། ཕྱག་རྡོར་གནས་གྱུར་འཁྱིལ་པ། གར་མ་གནས་གྱུར་སྒྲ་མཛད་མ། སྤྲུལ་པ་སེངྒེ་དང་ཕ་ཝང་གི་མགོ་བོ་ཅན། བྱང་ཆུབ་སེམས་དཔའ་ཀུན་ཏུ་བཟང་པོ་གནས་གྱུར་ཁམས་གསུམ་རྣམ་རྒྱལ། ཀུན་ཏུ་བཟང་མོ་གནས་གྱུར་གསོད་བྱེད་མ། སྤྲུལ་པ་དྲེད་དང་སྲེ་མོང་གི་མགོ་བོ་ཅན། སྒྲིབ་པ་རྣམ་སེལ་གནས་གྱུར་པ་སྟོབས་ཆེན། མེ་ཏོག་མ་གནས་གྱུར་པ་རིག་བྱེད་མ།
གཡས་སུ་ཡབ་སྤྲུལ་དོམ་གྱི་མགོ་ཅན། གཡོན་དུ་ཡུམ་སྤྲུལ་བྱི་བའི་མགོ་བོ་ཅན། སྙིང་རྗེ་ཚད་མེད་གནོད་སྦྱིན་མོ། བྱམས་པ་ཚད་མེད་འཇིགས་བྱེད་མ། དགའ་བ་ཚད་མེད་བདུད་རྩི་མ། བཏང་སྙོམས་ཚད་མེད་གསོད་བྱེད་མ་སྟེ། དངོས་གྲུབ་ཀྱི་མཆོག་དམ་པ་མྱུར་དུ་སྩོལ་མཛད་པའི། ཡེ་ཤེས་ཆེན་པོའི་སྐུ་ཁྲོ་རྒྱལ་ཡབ་ཡུམ་སྤྲུལ་པ་ཡང་སྤྲུལ་སྒོ་མ་དང་བཅས་པ་ལ་བསྟོད་པའོ། ། དཀྱིལ་འཁོར་ཆེན་པོའི་བཀའ་སྲུང་། དབང་ཕྱུག་ཉི་ཤུ་རྩ་བརྒྱད།
དམ་ཅན་མ་མོ་སྡེ་གསུམ་གྱི་ཚོགས་རྣམས་དང་། གཞན་ཡང་ཕྲིན་ལས་བཞི་སྒྲུབ་ཅིང་དམ་ཚིག་རྗེས་སུ་གཅོད་པའི་ཆོས་སྐྱོང་སྲུང་མ་ལ་སོགས་པའི་དཀྱིལ་འཁོར་གྱི་ལྷ་ཚོགས་མ་ལུས་པ་རྣམས་ལ། གུས་པ་ཆེན་པོས་ཕྱག་འཚལ་ལོ། ། ཞེས་པའི་དོན་དང་། ཆེད་དུ་བརྗོད་པ་གྲུ་གསུམ་མཐིང་ནག་མེ་རབ་ཏུ་འབར་བའི་དཀྱིལ་འཁོར་ནས། ཁྲོ་རྒྱལ་འདུས་པའི་སྲས་མཆོག་ཀཱི་ལ་ཡ་ནི་གོང་རྫས་ཀྱི་དཀྱིལ་འཁོར་ཀྱི་སྐབས་སུ་བཤད་པ་ལྟར། རིགས་ལྔ་ཁྲོ་བཅུ་སྒོ་མ་རྣམ་པ་བཞི་ལ་སོགས་པ། གཅིག་ཏུ་བསྡུས་པའི་ངོ་བོ་བགེགས་འདུལ་བྱང་ཆུབ་ཀྱི་སེམས་དངོས་ལ་བསྟོད་པར་བགྱི། ཞེས་པའི་དོན་ཡིད་ལ་དྲན་ཤིང་བརྗོད་ཅིང་བསྟོད་པ་ནི་བསྟོད་པའི་མཆོད་པའོ། ། དེ་ནས་འཛབ་མཆོད་ནི།
ཧཱུྃ་བཛྲ་ཛྙཱ་ན་ཀཱི་ལི་ཀཱི་ལ་ཡ་ཅེས་བརྗོད་པས། རང་གི་ཏིང་ངེ་འཛིན་སེམས་དཔའ་ཧཱུྃ་ལས་ཡེ་ཤེས་སེམས་དཔའ་རང་གི་སྙིང་ཁར་གནས་པ། དེ་འདྲ་བ་གཅིག་མདུན་དུ་བྱུང་། དེ་ཉིད་སྔགས་ཀྱི་སྒོ་ནས་བསྐྱེད་པ་ནི། ཛྙཱ་ན་སཏྭ་ཨེ་ཏྲི་ཀོ་ན་བི་མ་ན་པཾ་པདྨ་མཎྜལ། མ་སཱུརྻ་མཎྜ་ལ། ཨ་ཙཎྜ་མཎྜ་ལ། ཧཱུྃ་བཛྲ་ཀཱི་ལི་ཀཱི་ལ་ཡ། སརྦ་བིགྷཱ་ནན་ཧཱུྃ་ཕཊ་ཅེས་པ་སྟེ། ཛྙཱ་ན་ཡེ་ཤེས།
ས་ཏྭ་སེམས་དཔའ། ཨེ་ཏྲི་ཀོ་ན་གསུམ་བརྩེགས། བི་མ་ན་དྲི་མ་མེད་པ་སྟེ། ཡེ་ཤེས་སེམས་དཔའ་སུམ་བརྩེགས་བསྐྱེད་པར་བསྟན་པ་ཡིན་ལ། གདན་གང་དུ་བསྐྱེད་ན། པཾ་ལས་པདྨ་མཎྜ་ལ་ཅེས་པས། པཾ་ལས་པདྨའི་གདན། མ་སུརྻ་མཎྜ་ལ་ཅེས་པ་མ་ལས་ཉི་མའི་གདན། ཨ་ཙཎྜ་མཎྜ་ལ་ཅེས་པས། ཨ་ལས་ཟླ་བའི་གདན།
དབང་ཕྱུག་ཕོ་མོ་དང་བཅས་པའི་གདན་གྱི་སྟེང་དུ། ཧཱུྃ་ཅེས་པ་ནི་ཡེ་ཤེས་སེམས་དཔའི་ས་བོན་ཡིན་ལ། བཛྲ་ཀཱི་ལི་སོགས་ནི་བསྐྱེད་པའི་སྔགས་ཏེ། དེ་དག་ནི་འདིར་སྐབས་ཀྱི་གསང་བ་སྔགས་ཀྱི་སྒོ་ཡིན་ཞིང་། ཏིང་ངེ་འཛིན་གྱི་སྒོ་ནི་རང་གི་མདུན་དུ་ཡེ་ཤེས་སེམས་དཔའ་རང་དང་འདྲ་བ་ལ། ཡུམ་མེད་པ་དེའི་ཐུགས་ཀར་ཡེ་ཤེས་སེམས་དཔའ་དེ་འདྲ་བ་ཚོན་གང་བ། དེའི་ཐུགས་ཀར་རྡོ་རྗེ་སྔོན་པོའི་ལྟེ་བར་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་སྔོན་པོ་ཡུངས་འབྲུ་ཙམ། དེའི་མཐར་ཀཱི་ལ་ཡའི་ཕྲེང་བ་སྤུ་ཤད་ཀྱིས་བྲིས་པ་ལྟ་བུས་བསྐོར་བ་དང་བཅས་པ་ཤིན་ཏུ་གསལ་བར་བསྒོམ་པ་ནི་འདིའི་སྐབས་ཀྱི་དམིགས་པ་ཡིད་ཀྱི་སྒོ་ཡིན་ལ། ཚིག་གསལ་བཏབ་པ་ནི། གྲུ་གསུམ་མཐིང་ནག་སོགས་གཞུང་ཚིག་རྣམས་བརྗོད།
ཆོས་འབྱུང་གྲུ་གསུམ་མཐིང་ནག་འབར་བའི་དཀྱིལ་འཁོར་དུ། པདྨ་ཉི་ཟླ་དབང་ཕྱུག་ཕོ་མོ་བསྣོལ་བའི་གདན་སྟེང་ན། བཅོམ་ལྡན་འདས་དཔལ་ཆེན་ཡེ་ཤེས་སེམས་དཔའ་རྡོ་རྗེ་གཞོན་ནུ། སྐུ་མདོག་མཐིང་ནག་དུར་ཁྲོད་ཀྱི་ཆས་ལ་སོགས་པ་འཇིགས་པའི་རྒྱན་གྱིས་བརྒྱན་པ། ཡབ་ཐབས་སྙིང་རྗེ་ཆེན་པོ་དང་། ཡུམ་ཤེས་རབ་སྟོང་ཉིད་གཉིས་སུ་མེད་པ་གཙོ་ཀྱང་གི་རྣམ་པ་དང་། འཁོར་གྱི་ཚོགས་ཁྲོ་བཅུ་ཡབ་ཡུམ་ཕྲ་མེན་ཕོ་ཉའི་ཚོགས་ལ་སོགས་པ་རྣམས། རྣལ་འབྱོར་པ་བདག་གིས་ཡུན་རིང་དུས་ནས་ཉེ་བར་བསྙེན་ཅིང་བསྒྲུབས་པའི་ལྷ་ཡིན་པས། དྲག་པོ་རང་བྱུང་མཆོག་གི་དངོས་གྲུབ་དང་། དབང་དང་ཞི་བ་རྒྱས་པ་སོགས་ཐུན་མོང་གི་དངོས་གྲུབ་མ་ལུས་པ་སོགས་མདོར་ན་མཆོག་ཐུན་མོང་གི་དངོས་གྲུབ་ཐམས་ཅད་བདག་ལ་ཅིག་ཆར་དུ་མྱུར་དུ་སྩོལ་ཅིག༔
ཅེས་པའི་དོན་ཡིན་པས་བརྗོད་ཅིང་བསྒོམ་པའོ། ། དེ་ནི་བཟླས་པ་དངོས་ནི། རང་གི་མདུན་དུ་ཡེ་ཤེས་སེམས་དཔའ་སུམ་བརྩེགས་དང་། རང་རྡོ་རྗེ་གཞོན་ནུ་ཡབ་ཡུམ་དུ་གསལ་བའི་ཐུགས་ཀའི་སེམས་དཔའ་སུམ་བརྩེགས་དང་བཅས་པ་རྣམས་སྣང་ལ་རང་བཞིན་མེད་པར་མེ་ལོང་ནང་གི་གཟུགས་བརྙན་ནམ། ནམ་མཁའི་འཇའ་ཚོན་ལྟར་རྣམ་པ་གསལ་ལ་ངོ་བོ་བརྗོད་དུ་མེད་པ་ལྷམ་མེར་གསལ་བའི་ངང་ནས་བཟླ་དགོས་པས། དེ་ལ་ཡང་མགལ་མེའི་ཕྲེང་བ་ཀླད་ལ་བསྐོར་བ་ལྟར་བཟླས་པ་དང་། བུང་བ་ཚང་ཞིག་པ་ལྟར་བཟླས་པ་དང་། མགར་གྱི་ཚྭ་ཚྭ་འཕྲོ་བ་ལྟར་བཟླས་པ་དང་གསུམ་ལས། དང་པོ་སྔགས་ཕྲེང་མགལ་མེ་ལྟར་འཁོར་བ་ནི། རང་གི་སྙིང་ཁའི་ཏིང་ངེ་འཛིན་སེམས་དཔའ་ཧཱུྃ་ཡིག་ལས།
སྔགས་ཕྲེང་ཁ་དོག་སྔོན་པོ་འོད་ཟེར་དམར་པོ་ལྕགས་སྒྲོག་སྦྲེལ་བ་ལྟ་བུ་བྱུང་བ། རྡོ་རྗེའི་དབུས་རཱ་ནས་ཐོན། ཡེ་ཤེས་སེམས་དཔའི་ཤངས་བུག་གཡས་དང་རང་གི་སྣ་བུག་གཡས་ནས་ཕྱིར་ཐོན། མདུན་གྱི་ཡེ་ཤེས་སེམས་དཔའི་ཤངས་བུག་གཡོན་ནས་ཞུགས་ཏེ་ཐུགས་ཀའི་ཧཱུྃ་ལ་ཐིམ། སླར་གཡས་ནས་ཐོན་ཏེ་རང་གི་སྣ་བུག་གཡོན་དང་ཡེ་ཤེས་སེམས་དཔའི་ཤངས་བུག་གཡོན་ནས་ཞུགས། རྡོ་རྗེའི་དབུས་རྭ་ནས་མར་སོང་སྙིང་ཁའི་ཧཱུྃ་ལ་ཐིམ་པར་བསམ་ཞིང་། སྔགས་ཕྲེང་ཕྱིར་འགྲོ་དུས་རྡོ་རྗེ་གཞོན་ནུའི་སྐུ་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་དང་བགེགས་དང་བར་དུ་གཅོད་པ་ཐམས་ཅད་ཞི་བར་བྱས། སེམས་ཅན་ཐམས་ཅད་ཡི་དམ་གྱི་ལྷར་བསྒྱུར། སྔགས་ཕྲེང་ནང་དུ་འོང་དུས་བླ་མ་ཡི་དམ་སངས་རྒྱས་བྱང་སེམས་ཐམས་ཅད་ཀྱི་བྱིན་རླབས་རྡོ་རྗེ་གཞོན་ནུའི་སྐུའི་རྣམ་པར་རང་ལ་ཐིམ་པས་རྒྱུད་བྱིན་གྱིས་བརླབས།
དེ་ལྟར་སྔགས་ཕྲེང་རྒྱུན་མི་ཆད་པ་འཁོར་བར་བསམ་པ་ནི། མགལ་མེའི་འཁོར་ལོ་ལྟ་བུའོ། ། རང་གི་སྔགས་བརྗོད་པའི་ཚེ་མདུན་གྱི་སྒྲུབ་པའི་དཀྱིལ་འཁོར་བླ་མ་ཡི་དམ་ནམ་མཁའ་གང་བར་བཞུགས་པ་རྣམས་དང་སེམས་ཅན་ཡི་དམ་གྱི་ལྷར་གྱུར་པ་ཐམས་ཅད་ཀྱི་རང་གི་སྔགས་བཟླ་གྲོགས་བྱེད་པར་བསམ་ཞིང་། སྔགས་ཕྲེང་རྒྱུན་མི་ཆད་པ་འཁོར་བ་ལ་སེམས་གཏད། གཉིས་པ་བུང་བ་ཚང་ཞིག་པ་ལྟར་བཟླས་པ་ནི། དཔེར་ན་བུང་བའི་ཚང་ཞིག་ན་བུང་བ་ཐམས་ཅད་སྐད་དུས་གཅིག་ལ་འདོན་པ་ལྟར། ལྷ་ཚོགས་ཐམས་ཅད་ཀྱིས་ཀཱི་ལ་ཡ་དུས་གཅིག་ལ་སྒྲོགས་པ་དང་། རང་གི་ཞལ་གསུམ་དང་། དབུ་རྒྱན་གྱི་ཁྲག་འཐུང་རིགས་ལྔ་དང་། བ་སྤུའི་བུ་གའི་ཁྲོ་ཆུང་རྣམས་དང་།
དེ་བཞིན་དུ་མདུན་དུ་སྤྱན་དྲངས་པའི་ལྷ་ཚོགས་རྣམས། སྲས་མཆོག་ཕུར་བུ་ལ་སོགས་པ་ལྷ་ཚོགས་ཐམས་ཅད་ཀྱིས་ཞལ་ཀུན་ནས་ཀཱི་ལ་ཡའི་སྒྲ་སྒྲོགས་པ་དང་། དེར་མ་ཟད་མེ་སྒྲ་ཆུ་སྒྲ་རླུང་སྒྲ་ལ་སོགས་པ་ཐམས་ཅད་ཀྱང་ཀཱི་ལ་ཡ་ཡི་སྒྲར་བསྒྱུར་ཏེ་སྒྲོགས་པར་བསམ་མོ། ། གསུམ་པ་མགར་གྱི་ཚྭ་ཚྭ་འཕྲོ་བ་ལྟར་བཟླ་བ་ནི། དཔེར་ན་མགར་གྱི་སོལ་མལ་དུ་ལྕགས་བསྲེགས་ནས་ཐོ་བས་རྡུང་བའི་ཚེ་མེ་སྟག་ཕྱོགས་ཐམས་ཅད་དུ་འཕྲོ་བ་ལྟར། སྔགས་བཟླ་བའི་ཚེ་འོད་ཟེར་ཕྱོགས་བཅུར་སྤྲོ་བའོ། ། འདི་ལ་ཆོས་ཉིད་དུ་ཤེས་པ་དང་། ལྷར་ཤེས་པ་དང་། དགུག་གཞུག་ཏུ་ཤེས་པའི་དམིགས་པ་གསུམ་ལས། དང་པོ་ནི་སྔགས་འཕྲེང་ལས་འོད་ཟེར་འཕྲོས།
སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕོག་པས། སྐུ་ལུས་ཀྱི་ནང་ཐམས་ཅད་གང་བས་ཐུགས་ཟག་པ་མེད་པའི་བདེ་བས་མཉེས་པར་བྱས་ཏེ་འཕགས་པ་མཆོད། ཡང་འོད་ཟེར་སྐྱེ་འགྲོ་སེམས་ཅན་ཐམས་ཅད་ལ་ཕོག་པས་ལས་དང་ཉོན་མོངས་པ་ཐམས་ཅད་དག་ནས་ཐམས་ཅད་ཆོས་ཉིད་ངང་དུ་ལྷན་ནས་སོང་བར་བསམ་པ་ཡིན། ཞེས་བཤད་ལ། གཉིས་པ་ལྷར་ཤེས་པ་ནི། སྔགས་ཀྱི་འོད་ཟེར་ལས་འཁྲུངས་པའི་རྡོ་རྗེ་གཞོན་ནུ་གྲངས་མེད་པ་ཁམས་གསུམ་གང་བ་སྤྲོས། རེ་རེའི་ཞལ་རྣམས་ནས་སྔགས་བཟླས་པས་འོད་ཟེར་འཕྲོས་སྣང་སྲིད་ཐམས་ཅད་ལ་ཕོག་པས། སྣང་སྲིད་ཐམས་ཅད་ལྷ་ཚོགས་སུ་གྱུར་པར་བསམ་པ་ཡིན་གསུངས་ལ། གསུམ་པ་དགུག་གཞུག་ཏུ་ཤེས་པ་ནི། སྔགས་ལས་འོད་ཟེར་ལྕགས་ཀྱུ་ལ་སོགས་པ་དཔག་མེད་སྤྲོས།
ཉམས་པ་བདུན་དང་ཞིང་བཅུ་ཚང་བའི་དགྲ་བགེགས་ཐམས་ཅད་ཀྱི་རྣམ་པར་ཤེས་པ་ནྲྀ་དང་ཏྲིའི་གཟུགས་སུ་གནས་པ་དེ། ལྕགས་ཀྱུས་བཟུང་། ཞགས་པས་བཅིངས། ལྕགས་སྒྲོགས་གིས་བསྡམས། དྲིལ་བུས་མྱོས་པར་བྱས་ལ། ལིངྒ་ལ་བསྟིམས་པར་བསྒོམ་པ་ཡིན་གསུངས་སོ། ། གཞན་ཡང་རྣལ་འབྱོར་པའི་རྟོག་པའི་ཚོགས་སྦྱང་བ་ལ། རང་གི་ལུས་ཀྱི་གནས་སུ་སྤྲོ་བསྡུ་བྱ་བ་དང་། བསྙེན་པའི་ནུས་པ་གསོག་པ་ལ་སྲས་མཆོག་དང་སྤྲོ་བསྡུ་བྱ་བ་དང་། དམ་ཅན་བསྙེན་པ་ལ་དམ་ཅན་དང་།
སྒྲོལ་བ་ལ་དགྲ་བགེགས་དང་། དབང་བསྐུར་བའི་དུས་ལྷ་དང་། ཚེ་སྒྲུབ་པའི་དུས་ཚེ་བུམ་དང་། དངོས་གྲུབ་ལེན་པའི་དུས་ཞལ་ཟས་དང་། གཤིན་དོན་བྱེད་པའི་དུས་གཤིན་པོ་དང་སྤྲོ་བསྡུ་བྱས་པས་སྡིག་སྒྲིབ་སྦྱངས་བ་དང་བརྒྱད་དུ་ཡོད་པ་ལས། འདིར་གཙོ་ཆེ་བ་སྔགས་འཕྲེང་མགལ་མེ་ལྟར་འཁོར་བ་བསྒོམ་པ་ཡིན་ནོ། ། མགལ་མེའི་འཁོར་ལོ་ནི་དཔེར་ན་ཤིང་བུ་ཕྲ་མོའི་སྣེ་ལ་མེ་སྦར་ནས་བསྐོར་ན། དམར་སྟག་མི་ཆད་པ་འཁོར་ནས་འོང་བ་ལྟར་སྔགས་ཀྱི་འཕྲེང་བ་རྒྱུན་མི་ཆད་པ་འཁོར་བ་ལ་སེམས་གཏད་པའོ། ། ཇི་སྐད་དུ་ཡང་། གཞན་དུ་མི་འཕྲོའི་སེམས་ཀྱིས་ནི། །
དེའི་ཚུལ་གྱིས་བཟླས་པར་བྱ། ། ཡུལ་གཞན་བློ་ནི་འཕྲོ་བ་ཡིས། ། བསྐལ་པར་བཟླས་ཀྱང་འབྲས་མི་སྦྱིན། ། ཞེས་དང་། ཡང་སྤྱོད་འཇུག་ལས། ཤེས་བཞིན་མེད་པའི་སྐྱོན་ཆགས་པས། ། ཐོས་དང་བསམ་དང་སྒོམ་པ་ཀུན། ། གློ་རྡོལ་བུམ་པའི་ཆུ་བཞིན་དུ། ། དྲན་པ་ལ་ནི་དེ་མི་གནས། ། ཞེས་དང་།
བཟླས་བརྗོད་དང་ནི་དཀའ་ཐུབ་ཀུན། ། ཡུན་རིང་དུས་སུ་སྤྱད་བྱས་ཀྱང་། ། སེམས་གཞན་གཡེང་བས་བྱས་པ་ནི། ། དེ་ཉིད་རིག་པས་དོན་མེད་གསུངས། ། ཞེས་གསུངས་པས། རྣམ་རྟོག་གཞན་དུ་མ་ཡེངས་པར་ཚུལ་བཞིན་དུ་བསྒོམ་བཟླས་བྱས་ན། རྒྱལ་བའི་བཀའ་མི་བསླུ་བས་ཇི་ལྟར་གསུང་བཞིན་འགྲུབ་པར་ཐེ་ཚོམ་ག་ལ་ཡོད། གལ་ཏེ་བསྒོམ་རྒྱུད་མན་ངག་མེད་པ་དང་། ཡོད་ཀྱང་མི་བསྒོམ་པ་སེམས་བག་མེད་དུ་གཡེང་ན་བསྐལ་པར་བཟླས་ཀྱང་འབྲས་བུ་མི་ཐོབ་པས། འབད་པ་དོན་མེད་དུ་འགྲོ་བར་གསུངས་པས།
སེམས་གཞན་དུ་མ་ཡེངས་པ་ཤིན་ཏུ་གལ་ཆེའོ། ། དེ་བཞིན་དུ་འགྲེལ་པ་མན་ངག་ལ་ལྟ་ཞིང་བླ་མ་མཁས་པ་བསྟེན་པ་ཤིན་ཏུ་གལ་ཆེའོ། ། དེ་ལྟར་རྡོ་རྗེ་ཕུར་པའི་བསྙེན་པའི་ཚད་ནི། སྤྱིར་རྒྱུད་ཀུན་ནས་ཡི་གེ་བཅོ་ལྔ་མན་ལ་འབྲུ་འབུམ་དང་། ཡི་གེ་སུམ་ཅུ་མན་ལ་བཞི་འབུམ། དེ་བས་མང་བ་རྣམས་ལ་འབུམ་འམ་ཁྲི་བསྐྱལ་བར་གསུངས་ཤིང་། བྱེ་བྲག་རྡོ་རྗེ་ཕུར་པ་འདི་ལ། རྒྱུད་ལས། ཏིང་འཛིན་སྤྲོ་བསྡུ་གསལ་བ་ཡི། ། བསྙེན་པ་ཉི་ཁྲི་བདུན་འབུམ་བཟླས། །
རབ་འབྲིང་ཐ་མའི་རྟགས་རྣམས་ཀུན། ། དུས་དེར་མི་འབྱུང་མི་སྲིད་དོ། ། ཞེས་དང་། བསྙེན་པ་གཞུང་བཞིན་དམ་ཚིག་མ་ཉམས་ན། ། དངོས་གྲུབ་རྣམ་གཉིས་དུས་འདིར་ཐོབ་པར་འགྱུར། ། ཞེས་གསུངས་སོ། ། གང་ལྟར་བླ་མ་གོང་མ་རྣམས་ཀྱི་ཕྱག་ལེན་ལ། འབུམ་ཕྲག་བཅུ་དྲུག་མཛད་པ་ཡིན་ཏེ། ས་ལོ་འཇམ་པའི་རྡོ་རྗེས། སྟོད་ལས་བྱང་ཆུབ་བསྒྲུབ་པ་ལ་ནི་ཚད་མེད་ལ།
སྨད་ལས་དགྲ་བགེགས་བསྒྲལ་བའི་དབང་དུ་བྱས་ན། ཀཱི་ལ་ཡ་ཡི་གེ་སྲོག་ཅན་བཅུ་དྲུག་ཡོད་པས། འབྲུ་འབུམ་གྱི་འབུམ་ཕྲག་བཅུ་དྲུག་དེའི་ཁ་སྐོང་ཁྲི་ཚོ་བཅུ་དྲུག སྟོང་ཕྲག་བཅུ་དྲུག་རྣམས་བཟླས་ནས། བསྙེན་པའི་ཁ་སྐོང་སྦྱིན་སྲེག་བྱ། ། ཞེས་གསུངས་པ་ལྟར། དེང་སང་ཕྱག་ལེན་ལ་དེ་ལྟར་དུ་མཛད་པ་ཡིན་ལ། སྔགས་འདི་ཁོ་ནར་མ་གཏོགས་འཁོར་གྱི་སྔགས་བཟླ་མི་དགོས་པ་ནི། གོང་དུ་བཤད་པ་ལྟར། གཙོ་འཁོར་ཐམས་ཅད་འདུས་པའི་སྔགས་ཡིན་པར།
རྒྱུད་དང་ཚད་ལྡན་མཁས་པ་ཀུན་གྱི་གསུང་རབ་ལས་འབྱུང་ངོ་། ། དེ་ལྟར་བཟླས་པ་ཇི་ལྟར་འཚམས་པ་ཤིབ་བུར་བཟླས་ནས། ཐུན་འཇོག་ཁར་ཨོཾ་དིཔྟ་ཙཀྲ་ཧ་ན་ཧ་ན་ཧཱུྃ་ཕཊ། ཞེས་ལྔ་བདུན་ལ་སོགས་པ་ཅི་རིགས་བཟླས། དེ་ནས་གཞི་སྙིང་གཅིག་ཏུ་དྲིལ་བ་ཚར་གཅིག་བཟླ་བ་ཕྱག་ལེན་ཡིན་པས། མ་རཀྨོ་སོགས་བརྗོད་ནས། བདེ་བར་གཤེགས་པ་སོགས་བརྗོད་ཅིང་། ཕྲེང་བ་ལ་ཁ་རླངས་ཕོག་པར་བྱས་རང་གི་མགོ་ཐོག་ཏུ་བཞག་སྟེ་བྱིན་བརླབས་བསྟིམས་ལ། ཕྲེང་བ་རྡོ་རྗེ་མདུད་པ་བརྒྱབས་ལ་སྒམ་ཕྲག་ཏུ་བཞག་ལ། དེ་ནས་མདུན་གྱི་ཡེ་ཤེས་སེམས་དཔའ་སོགས་བརྗོད་པས།
བསྐྱེད་མ་ཐག་པའི་ཡེ་ཤེས་སེམས་དཔའ་འོད་དུ་ཞུ་ནས་རང་ལ་ཐིམ་པས། རང་ཉིད་བཀྲག་མདངས་གཟི་བརྗིད་ནུས་པ་ཕུན་སུམ་ཚོགས་པ་དང་ལྡན་པར་བསམ་ལ། དེ་ནས་སྒེག་ཕྲེང་སོགས་ཀྱི་ཕྱི་མཆོད་དང་། རང་བྱུང་གདོད་ནས། སོགས་ཤློ་ཀའི་མཇུག་ཏུ། ན་མ་སརྦ་སོགས་སྔགས་བརྗོད་བདུད་རྩི་ཕུལ་ནས། གྲུ་གསུམ་མཐིང་ནག་འབར་བའི་དཀྱིལ་འཁོར་ནས། ། མི་ཟད་དཔལ་ཆེན་རྡོ་རྗེ་གཞོན་ནུའི་སྐུ། ། ཞེ་སྡང་ཐུགས་མཆོག་ཡཀྵ་ཧེ་རུ་ཀ ། ཡེ་ཤེས་ཁྲོ་བོ་ཆེ་ལ་ཕྱག་འཚལ་ལོ། །
ཞེས་པས་བསྟོད་ནས། འདོད་དོན་ལ་གསོལ་བ་འདེབས་པ་ནི། ལྷ་ཚོགས་འཁོར་བཅས་སོགས་གཞུང་ཚིག་རྣམས་བརྗོད། ཚིག་དོན་དམིགས་པ་དང་བཅས་པ་ནི། ཡེ་ཤེས་སེམས་དཔའི་ལྷ་ཚོགས་འཁོར་བཅས་མ་ལུས་ཀུན། ། སྔོན་གྱི་ཐུགས་དམ་དམ་ཚིག་རྗེས་དགོངས་ལ། གདུག་པའི་དགྲ་བགེགས་ཞིང་བཅུ་ཚང་བ་རྣམས་བསྒྲལ་བ་དང་། ཀཱི་ལ་ཡ་ཡི་དངོས་གྲུབ་ནི་གསང་བ་གསུམ་བདག་རྡོ་རྗེའི་གཞོན་ནུའི་སྐུའི་གོ་འཕང་ཡིན་པས། དེ་བདག་ལ་གདན་ཐོག་འདིའམ་ཚེ་འདི་ཉིད་ལ་སྩལ་དུ་གསོལ། ཞེས་བསམ་ཞིང་བསྒོམ་པའོ། །
དེ་ཡན་ཆད་ཀྱི་ཕུན་སུམ་ཚོགས་པ་རྣམ་པ་ལྔ་ཡི་སྒྲུབ་པ་ལས་ཀྱི་གཞི་བཟུང་བ་དང་། དཀྱིལ་འཁོར་གསུམ་སྔོན་དུ་འགྲོ་བ་དང་བཅས་པས་དོན་གྱི་ཁོག་ཕུག་པ་དང་། ཁམས་གསུམ་ནས་སྲོག་ལ་དབང་བསྐུར་ཞིང་སྲོག་ཡེ་ཤེས་སེམས་དཔའ་སྲོག་ལ་དབང་བསྐུར་བ་དང་། ཡེ་ཤེས་ཀྱི་དཀྱིལ་འཁོར་སྤྱན་དྲངས་ཤིང་མཆོད་ཅིང་བསྙེན་པས་དངོས་གྲུབ་ཀྱི་བཅུད་བླང་བ་དང་། ཞེས་གསུངས་པ་དེ་ཡན་ཆད་མན་ངག་དང་བཅས་པ་བསྟན་ཟིན་ཏོ། ། དེ་ཡང་རྩ་རྒྱུད་ལས། བགེགས་བསྐྲད་བྱིན་རླབས་སྤྱན་དྲངས་དངོས། ། མཆོད་དང་བསྐང་དང་བཟླས་པ་དག ། བསྟོད་ཀྱི་ལས་སུ་ཤེས་པར་བྱ། ། ཞེས་གསུངས་པས་དཀྱུས་ཀྱི་ཚིག་དྲུག་མ་ཤེས་ན།
ཕྲིན་ལས་གོང་འོག་ཤན་མི་ཕྱེད། ། ཅེས་གསུངས་པ་ལྟར། འདིར་སྒྲུབ་ཐབས་བསྡུས་པའི་ལུགས་ཀྱི་བསྟོད་ལས་ཀྱི་རིམ་པ་ཕྲིན་ལས་གོང་མ་བཞིན་བསྟན་ཟིན་ནས། འོག་མ་བསྙེན་པ་མཐར་ཕྱིན་ནས་བྱ་བའི་རིམ་པའོ། ། དེ་ནས་གོང་གི་ས་བཅད་འདོད་དོན་ཞུ་བའི་རྗེས་སུ་གཏོར་བསྔོ་ཆེན་མོ་ཕྱག་ལེན་ལྟར་མཛད། བསྐང་བ་བྱེད་ན་བསྡུས་པ་ཙམ་དང་། མ་བྱས་ན་གཏོར་བསྔོ་བཤགས་པ་ཡན་རྒྱུན་བཞིན་ལ། བཤགས་པའི་མཇུག་མཐོལ་ལོ་བཤགས་སོ་བཟོད་པ་དམ་པ་བཞེས། ཞེས་པའི་མཇུག་ཏུ་དྲིལ་བུ་བཅད་བརྡུང་བྱས་ལ། ཨོཾ་ཤྲི་མ་ཧཱ་ཀཱ་ལ་ཡ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
ཨོཾ་རོ་རུ་རོ་རུ། བི་ཏིཥྛ་བ་ཏོ་སི། ཀ་མ་ལ་རཀྵ་སི་ཧཱུྃ་བྷྱོ་ཧཱུྃ། ཨོཾ་མ་ཧཱ་ཀཱ་ལ་ཀཱ་ལ་བི་ཀཱ་ལ་ར་ཏྲི་ཏ། ཌོམྦྷི་ནི་ཙཎྜ་ལི། རཀྵ་སི། སིངྒ་ལ་དེ་ཝི་ཧཱུྃ་བྷྱོ་ཧཱུྃ་ཕཊ། ཅེས་བརྗོད་ནས། ཚིགས་བཅད་རེའི་མཇུག་ཏུ་དྲིལ་བུ་བསིལ་ཞིང་། ཧཱུྃ་སངས་རྒྱས་བསྟན་པ་སྲུང་བ་པོ། །
ཞེས་པ་ནས། ཕུར་སྲུང་རྣམས་ལ་བསྟོད་པར་བགྱི། ། ཞེས་པའི་བར་གཏོར་བསྔོ་ཆེན་མོ་ནས་འབྱུང་བ་ལྟར་བརྗོད་པའི་རྗེས་སུ། དྲིལ་བུ་ཚིག་བརྡུང་བྱས་ལ། ཨོཾ་ལྷ་ཡི་ཚོགས་རྣམས་ཞེས་པ་ནས། དེ་ཡིས་སངས་རྒྱས་མྱུར་ཐོབ་ཅེས་པའི་བར་དཀྱུས་བཞིན་བྱས་ལ། དེ་ནས་དངོས་གྲུབ་བླང་བ་ནི། ཡེ་ཤེས་ལྔ་ལྡན་སོགས་གཞུང་ཚིག་རྣམས་བརྗོད། དེ་ཡང་ཆོས་དབྱིངས་ཡེ་ཤེས་ལ་སོགས་པའི་ཡེ་ཤེས་ལྔ་དང་ལྡན་པ། རྣམ་པར་སྣང་མཛད་ལ་སོགས་ཀུན་བཟང་རིགས་ལྔའི་བདག་ཉིད་ཅན་གྱི།
བདེ་བར་གཤེགས་པ་ཁྱེད་ཀྱི་སྐུ་གསུང་ཐུགས་དང་ཡོན་ཏན་འཕྲིན་ལས་ཀྱི་སྒོ་ནས། ཆོས་ཀྱི་འཁོར་ལོ་རབ་ཏུ་བསྐོར་བ་དང་། གང་འདུལ་ཞི་བ་དང་ཁྲོ་བོའི་སྐུར་སྟོན་པ་ཁྱེད་རྣམས། སྔོན་འགྲོ་བ་མ་ལུས་པ་འདྲེན་པར་ཞལ་གྱི་བཞེས་པའི་ཐུགས་དམ་གྱི་དབང་གིས། བདག་དང་འགྲོ་བ་ཀུན་ཐུགས་བརྩེ་བ་ཆེན་པོས་ཉེ་བར་དགོངས་ནས། ཐུགས་རྗེ་དྲག་པོའི་སྟོབས་ཀྱི་བདག་ཅག་གིས་ཞེ་སྡང་དགྲ་བགེགས་ཀྱི་གཟུགས་སུ་ཤར་བ་དང་། གཞན་ཡང་བསྒྲལ་བྱའི་ཡུལ་དུ་གྱུར་པ་ཐམས་ཅད་བསྒྲལ་བ་དང་། བདག་ལ་སྒྲོལ་ནུས་པའི་དངོས་གྲུབ་དང་། ཁྱད་པར་མཆོག་གི་དངོས་གྲུབ་རྒྱལ་ཀུན་འདུས་པའི་ངོ་བོ། སྐུ་གསུང་ཐུགས་ཀྱི་གསང་བ་བསམ་གྱི་མི་ཁྱབ་པ་དང་།
ཡོན་ཏན་འཕྲིན་ལས་མི་ཟད་རྒྱན་གྱི་བརྒྱན་པ་སྟེ། བླ་ན་མེད་པ་གོང་ན་མེད་པ་བཅོམ་ལྡན་འདས་དཔལ་ཆེན་རྡོ་རྗེ་གཞོན་ནུའི་གོ་འཕང་དམ་པ་དང་། ཐུན་མོང་གི་དངོས་གྲུབ་ཚེ་རིང་ནད་མེད། དཔལ་དང་གྲགས་པ་འཁོར་དང་ལོངས་སྤྱོད། སྟོབས་དང་དབང་ཕྱུག་ལ་སོགས་པའི་དངོས་གྲུབ་མ་ལུས་པ་མྱུར་དུ་སྩལ་དུ་གསོལ། ཞེས་པའི་དོན་ཏོ། ། དེ་ནས་ཨོཾ་ཤྲཱི་བཛྲ་ཧེ་རུ་ཀ་སོགས་ཧེ་རུ་ཀའི་ཡིག་བརྒྱ་ཚར་གསུམ་བརྗོད། མ་འབྱོར་བ་དང་མཉམ་པ་སོགས་ནོངས་པ་བཟོད་པར་གསོལ། གཏོར་མགྲོན་གྱི་རྟེན་ཡོད་པ་རྣམས་ལ་བརྟན་བཞུགས། མེད་པ་རྣམས་གཤེགས་སུ་གསོལ་ཞིང་།
དམ་ཚིག་པ་རང་ལ་ཐིམ་པ་སོགས། དཀྱུས་སམ་བདུད་རྩི་འོད་ཅན་བཞིན་བྱས་ལ། བདག་སྲུང་ཞིང་གོ་ཆ་གྱོན་པ་ནི། ཨོཾ་ཤྲཱི་བཛྲ་ཀུ་མ་ར་སོགས་བརྗོད། སྔགས་དོན། ཨོཾ་དམ་བཅའ་བ། ཤྲཱི་དཔལ། བཛྲ་རྡོ་རྗེ། ཀུ་མ་ར་གཞོན་ནུ། ཀྲོ་དྷ་ཁྲོ་བོ།
རཀྵ་བསྲུང་བ་སྟེ། རང་གི་བ་སྤུའི་བུ་ག་ཐམས་ཅད་རྡོ་རྗེ་གཞོན་ནུས་གོ་མཚམས་མེད་པས་གཏམས་པས། རང་ཉིད་གཟི་བརྗིད་དང་། ནུས་མཐུ་ཕུན་སུམ་ཚོགས་པ་དང་ལྡན་པར་གྱུར་པར་བསྒོམ་པ་ཡིན། ཞེས་གསུངས་སོ། ། གོ་བསྒོ་བ་ནི། ཨོཾ་བཛྲ་ཀ་ཝ་ཙི་ཧཱུྃ་ཕཊ། ཅེས་པ་ནི། རྡོ་རྗེའི་ལུས་ལ་གོ་གྱོན་པ་ཞེས་པ་སྟེ་ལུས་ངག་ཡིད་གསུམ་མི་འཇིག་པ་རྡོ་རྗེ་གསུམ་གྱི་རང་བཞིན་དུ་བསམ་པའོ། ། དེ་ནས་དགེ་བ་བསྔོ་བ་ནི།
དགེ་བ་འདི་ཡིས་མཐའ་ཡས་སེམས་ཅན་ཀུན་སོགས། གཞུང་ཚིག་བདུད་རྩི་འོད་ཅན་ནས་བྱུང་པ་ལྟར་བརྗོད། ཚིག་དོན་ཡིད་ཀྱིས་བསྒོམ་པ་ནི། བདག་གི་གསང་ཆེན་བླ་ན་མེད་པའི་ཉིང་ཁུ་རྡོ་རྗེ་ཕུར་པ་བསྙེན་ཅིང་སྒྲུབ་པའི་ལས། མདོ་རྒྱུད་ཀྱི་དགོངས་པ་ཕྱིན་ཅི་མ་ལོག་པ་མཁྱེན་པ། འཁྲུལ་བྲལ་དམ་པ་རྣམས་ཀྱིས་ཇི་ལྟར་གསུངས་པ་བཞིན། ཚུལ་བཞིན་དུ་བགྱིས་པའི་དགེ་བ་བླ་ན་མེད་པ་འདིའི་མཐུས། བདག་དང་མཐའ་ཡས་པའི་སེམས་ཅན་གཅིག་ཀྱང་མ་ལུས་པ་ཐམས་ཅད་ཀུན། འཁོར་བར་འཛིན་པའི་བདུད་ཐམས་ཅད་ལས་རྣམ་པར་རྒྱལ་ཤིང་། ཕྱི་ནང་གསང་བའི་བར་ཆད་ཀྱི་ཚོགས་ཀུན་འཇོམས་ནས།
རྡོ་རྗེ་གཞོན་ནུ་མྱ་ངན་འདས་པ་ཡི། འབྲས་བུ་བླ་ན་མེད་པ་བྱང་ཆུབ་ཆེན་པོ་རྫོགས་པའི་སངས་རྒྱས་ཀྱི། གོ་འཕང་རིན་པོ་ཆེ་ངེས་པར་ཉེ་བར་མྱུར་དུ་འགྲུབ་པར་གྱུར་ཅིག ཞེས་པའི་དོན་ཡིན་དེ་མ་བཅོས་པ་བསྒོམ་པ་གནད་ཆེའོ། ། གཞན་ཡང་དགེ་བ་འདི་ཡི་སོགས་གཞུང་ཚིག་རྣམས་ཚིག་དོན་ཡིད་ལ་དྲན་ཞིང་བརྗོད་འདིར་ཡི་གེས་འཇིགས་ནས་མ་བཀྲོལ་ཡང་ཕལ་ཆེར་གོ་སླའོ། ། དེ་ནས་ཤིས་པར་བརྗོད་པ་ཡང་། སྒྲུབ་ཐབས་ནས་འབྱུང་བ་བཞིན་བརྗོད། དེ་ཡང་ཚིགས་བཅད་རེའི་མཇུག་ཏུ་དྲིལ་བུ་བསིལ་ཞིང་། དེ་ཡང་བཀའ་དྲིན་མཚུངས་མེད་དྲིན་ཅན་རྩ་བའི་བླ་མ་ནི། འགྲོ་བ་འདྲེན་པའི་དཔལ་དང་ལྡན་པ་རྡོ་རྗེ་འཆང་དངོས་དང་།
མཐུ་སྟོབས་ཀྱི་དབང་ཕྱུག་བླ་མ་བརྒྱུད་པ་དང་བཅས་པ་རྣམས་ཀྱི། མཚན་ནས་བརྗོད་དམ་ཅུང་ཟད་ཡིད་ལ་དྲན་ཀྱང་རུང་། དེའི་མོད་ལ་བཀྲ་ཤིས་པ་ཆོས་དང་མཐུན་པའི་ལས་ཐམས་ཅད་ཡར་ངོའི་ཟླ་བའམ་དབྱར་གྱི་མཚོ་ཆེན་བཞིན། འཇིག་རྟེན་གྱི་ཁམས་ཀུན་ཏུ་འཕེལ་ཞིང་རྒྱས་ནས་རིགས་དྲུག ཉན་རང་བྱང་སེམས་ཏེ་སྐྱེ་རྒུ་ཐམས་ཅད་ལ་བདེ་ལེགས་འབྱུང་ངེས་ཡིན་པས་འབྱུང་བར་ཤོག་ཅེས་པའི་དོན་དང་། ཡང་དོན་དམ་པ་སྐྱེ་བ་མེད་པ་ཆོས་ཀྱི་སྐུའི་རང་བཞིན་རྣམ་པར་དག་པ་ལས། ཐུགས་དམ་གྱི་དབང་གི་ཁྲག་འཐུང་འཇིགས་པའི་གཟུགས་ཀྱི་སྐུར་སྤྲུལ་པ། མཚན་བཅོམ་ལྡན་འདས་རྡོ་རྗེ་གཞོན་ནུ་ཉིད་དང་། དོན་དམ་པ་གང་དེའི་ངང་ལས་མ་གཡོས་ཀྱང་། རྣམ་པ་སྒྱུ་མའི་གཟུགས་འཛིན་བདེ་བ་ཆེན་པོའི་ཡབ་ལ་འཁྲིལ་མཛད།
མཚན་ཡུམ་ཆེན་འཁོར་ལོ་རྒྱས་འདེབས་མ་སྟེ། དཔལ་ཆེན་ཡབ་ཡུམ་གཉིས་ཀྱིས། བདག་སོགས་ཀུན་ལ་ཉོན་མོངས་པའི་སྐྱེ་ཤི་མེད་པ་དོན་གྱི་སྐུ་གསུམ་ལ་དབང་བསྒྱུར་བའི་བཀྲ་ཤིས་སྩོལ་བར་ཤོག ཅེས་དང་། ཡང་སྔོན་ཚེ་རྡོ་རྗེ་འཆང་ཆེན་རིགས་ཀུན་ཁྱབ་བདག་གི་སྤྱན་སྔ་རུ། ལས་ཆོས་བཞིན་དུ་སྒྲུབ་པར་བྱེད་པའི་གང་ཟག་ཐམས་ཅད་ལ། བར་ཆད་མི་མཐུན་པའི་ཕྱོགས་ཐམས་ཅད་ལས་སྲུང་ཞིང་། མ་ཡི་བུ་ལྟར་སྐྱོང་བར་ཞལ་གྱི་བཞེས་པའི། རྡོ་རྗེ་ནག་པོ་ཆེན་པོ་སོགས་ཆོས་སྐྱོང་སྲུང་མ་རྣམས་ཀྱི་མི་མཐུན་པའི་གཡུལ་ལས་རྒྱལ་བའི་བཀྲ་ཤིས་སྩོལ་བར་ཤོག ཅེས་དང་།
ཡང་ནོར་གྱི་དབང་ཕྱུག་རིན་ཆེན་མི་ཟད་པའི་གཏེར་མངའ་ཞིང་གནོད་སྦྱིན་ནོར་འཆང་དབང་པོ་ཀུན་གྱི་རྗེ་དཔོན། བྱང་ཕྱོགས་སྐྱོང་བའི་མགོན་པོ་ཨཱརྻ་ཛམྦྷ་ལ་ཡི། འདོད་དགུའི་དངོས་གྲུབ་མཆོག་སྩོལ་མཛད་པའི་བཀྲ་ཤིས་བདག་ཅག་ལ་མྱུར་དུ་སྩོལ་བར་ཤོག ཅེས་དང་། ཡང་ཕྱི་ལས་ལས་སྐྱེས་པའི་བགེགས་དང་། ནང་རྟོག་པ་འཁྲུལ་པ་ལ་བྱུང་བའི་བགེགས་རིགས་སྟོང་ཕྲག་བརྒྱད་ཅུ་ཆོས་ཉིད་ཀྱི་ངང་དུ་ཞི་བ་དང་། མི་མཐུན་གནོད་པའི་རྐྱེན་ཐམས་ཅད་དང་རྣམ་པར་ཀུན་ཏུ་བྲལ་བ་དང་། རང་གི་ལྷག་བསམ་དག་པའི་འདོད་པ་འགྲུབ་ཅིང་ཕུན་སུམ་ཚོགས་པ་ཡི། བཀྲ་ཤིས་དེས་ཀྱང་དེང་འདིར་བདག་ལ་བདེ་ལེགས་ཤོག ། བདག་ཅག་འཁོར་བཅས་ཉིན་མོ་ཡང་བདེ་ལེགས། །
མཚན་མོ་ཡང་བདེ་ལེགས་ཤིང་། མདོར་ན་ཉིན་མཚན་རྟག་ཏུ་བདེ་ལེགས་པའི་བཀྲ་ཤིས། རིན་ཆེན་དཀོན་མཆོག་གསུམ་གྱིས་བྱིན་མཐུས་དེང་འདིར་བདག་ཅག་འཁོར་དང་བཅས་པ་རྣམས་ལ་བདེ་བ་དང་ལེགས་པའི་དཔལ་འབྱོར་རྒྱ་ཆེན་རྒྱུན་མི་ཆད་པ་སྩོལ་བར་ཤོག དེ་ལྟར་བསྩལ་བ་ལ་བརྟེན་ནས་འདིར་བདག་ཅག་དཔོན་སློབ་འཁོར་དང་བཅས་པ་ཐམས་ཅད་ཉི་མ་དང་ཟླ་བ་སྒྲ་གཅན་གྱི་ཁ་ནས་ཐར་པ་ལྟར་སྤང་བྱ་མི་མཐུན་པའི་ཕྱོགས་ལས་རྒྱལ་ནས་བཀྲ་ཤིས་དང་དགེ་ལེགས་ཀྱི་འབྱོར་པའི་དཔལ་དམ་པ་ཐོབ་པར་གྱུར་ཅིག ཞེས་ཚིག་དོན་དྲན་ཞིང་བཀྲ་ཤིས་བརྗོད་པའོ། ། འདི་ནི་བདུད་རྩི་འོད་ཅན་ནས་འབྱུང་བའི་བཀྲ་ཤིས་ཀྱི་དགོངས་པ་བཀྲལ་བའོ། ། དེ་ཡན་གྱི་ཐུན་དང་པོའི་རྣམ་གཞག་ལེགས་པར་བསྟན་ཟིན་ནས། ཐུན་གཉིས་པ་སྲོད་ཐུན་ཞེས་པ་ནི། ཡང་ན་ཉི་མ་རྒས་ཁའམ། ཡང་ན་རྒས་ཚར་རྗེས་འགོ་ལེན་དགོས་ཤིང་།
མདོར་ན་ཉི་མ་རྒས་པ་དང་། ནམ་ཕྱེད་གུང་དང་། ཉི་མ་ཤར་བ་དང་། ཉི་མ་ཕྱེད་གུང་རྣམས། ཏིང་འཛིན་འཇིག་པའི་དུས་བཞི་ཡིན་པས་ཐུན་གྱི་འགོ་གཟུང་བར་མི་བྱའོ། ། དེས་ན་གོང་དུ་བཤད་པའི་དུས་གང་རིགས་ལ་དབུ་གཟུང་བ་ནི། རྒྱུད་འདེབས་ནས་རྩོམ་གཏོར་བསྔོ་ཡན་གོང་དུ་བཤད་པ་ལྟར་ལས། འོན་ཀྱང་སྲོད་ཐུན་གྱི་སྐབས་སུ་ཌཱ་དྲིལ་མི་བརྡུང་བར་དྲིལ་སིལ་ཁོ་ནར་བྱེད་པ་ཕྱག་ལེན་ནོ། ། གཏོར་བསྔོ་བཀའ་བདུད་ཕུར་སྲུང་མཁའ་འགྲོ་སྤྱི་གཏོར་གཞི་བདག་རྣམས་འབུལ་བ་ཡིན་པས། གཏོར་མ་བྱིན་རླབས་བདུད་རྩི་བྱིན་གྱིས་བརླབས་པའི་སྐབས་ལྟར་བརྗོད་ནས་ཨོཾ་ཨཱཿཧཱུྃ་ཧོཿཞེས་ལན་གསུམ་བྱ་ཁྱུང་ཕྱག་རྒྱ་བསྟན་པ་དང་བཅས་ཏེ་བྱིན་གྱིས་བརླབས་ནས།
མདུན་གྱིས་གནས་སུ་པདྨ་ཉི་ཟླའི་གདན་གྱི་སྟེང་དུ་བྷྱོ་དཀར་པོ་ཡོངས་སུ་གྱུར་པ་ལས་ཞེས་པ་ནས། གཞི་བདག་གཏོར་མའི་མཇུག་ཡིད་བཞིན་དུ་འགྲུབ་པར་མཛད་དུ་གསོལ། ཞེས་པའི་བར་དང་། དེ་དང་སྦྲེལ་ནས་བྷྱོ་དཔལ་ལྡན་དཀར་མོ་ཆེན་མོ་སོགས་ནས། ཐུགས་དམ་རྗེས་དགོངས་བཅོལ་བའི་འཕྲིན་ལས་མཛོད་ཅེས་པའི་བར་དང་། དེ་དང་སྦྲེལ་ནས་ཨོཾ་ལྷའི་ཚོགས་རྣམས་ཞེས་པ་ནས། དེ་ཡིས་སངས་རྒྱས་མྱུར་ཐོབ་བར་དང་དེ་དང་སྦྲེལ་ནས་ཡེ་ཤེས་ལྔ་ལྡན་རིགས་ལྔ་བདེ་བར་གཤེགས། ཞེས་པ་མན་ཆད་དཀྱུས་དང་འདྲའོ། ། དེ་རྣམས་ཀྱི་ཕྱག་རྒྱ་དང་དྲིལ་བུ་རྡུང་ཚུལ་རྣམས་འདིར་མ་བྲིས་ཀྱང་ད་ལྟ་ཕྱག་ལེན་ལ་བཞུགས་པ་འདི་ལ་འཁྲུལ་བ་མེད་པས་མཐོང་བརྒྱུད་དང་། མཁས་པའི་སློབ་དཔོན་བསྟེན་ནས་ཤེས་པར་བྱའོ། །
དུས་ཀྱི་ཚད་ཟླ་བ་གསུམ་དང་། ཐུན་གྱི་ཚད་ཉིན་རེ་ཐུན་གསུམ་རེ་མཛད་པས། ཉིན་དང་པོ་ཉི་མ་ཕྱེད་ཡོལ་ལ་ཞུགས་ནས། ཉིན་ཐུན་སྲོད་ཐུན་གཉིས་གོང་དུ་བཤད་པ་ལྟར་དང་། སང་ཉིན་སྔ་ཐུན་ཤར་སྐྱ་ཙམ་ནས་འགོ་བཟུང་ནས། ཉི་མ་ཕྱེད་གུང་ཡན་དུ་གཏོར་བསྔོ་གྲུབ་པར་བྱས། དེའི་ཚུལ་གོང་དུ་བཤད་པའི་སྲོད་ཐུན་བཞིན་ནོ། ། དེ་ནས་ཟས་ལ་རོལ་ཞིང་། ཉི་མ་ཕྱེད་ཡོལ་མ་ཐག་ཐུན་བཟུང་ནས་ཉི་མ་རྒས་ཁ་ཡན་དུ་གཏོར་བསྔོ་གྲུབ་པར་མཛད་པས། ཐུན་བར་མ་འདི་ལ་གཏོར་བསྔོ་ཆེན་མོ་མཛད།
དེ་ནས་སྲོད་ཐུན་ནི་གོང་དུ་བཤད་པ་བཞིན་ནོ། ། ཐུན་བར་རྣམས་སུ་རང་ཉིད་ལུས་རྡོ་རྗེ་གཞོན་ནུའི་ང་རྒྱལ་དང་མི་འབྲལ་བ་དང་། ངག་ཀཱི་ལ་ཡའི་སྒྲ་དང་མི་འབྲལ་བ་དང་། ཡིད་ཆོས་ཉིད་བྱང་ཆུབ་སེམས་ཀྱི་ཕུར་བུ་གསལ་སྟོང་མི་ཕྱེད་པ་དང་མི་འབྲལ་བ་སྟེ། མི་འབྲལ་བ་རྣམ་པ་གསུམ་དང་། ཡང་རྒྱུད་ལས། བདག་ཁྱོད་ཀུན་མཉེས་ཐམས་ཅད་འབྲངས། ། ཀུན་ལ་ཕན་པའི་སྨན་ཡིན་ཏེ། ། རྣལ་འབྱོར་དབང་ཕྱུག་ཆེན་པོ་ཡིས། ། ཐམས་ཅད་ཟ་ཞིང་བརྒྱན་པར་བྱ། །
ཞེས་གསུངས་པ་ལྟར་ལྡང་བ་དང་། ཟ་བ་དང་། འགྲོ་བ་དང་། འདུག་པ་དང་། འཐུང་བ་དང་། ཉལ་པའི་དུས་རྣམས་སུ་ལྷའི་རྣལ་འབྱོར་དང་མི་འབྲལ་བར་བྱ་བའི་ཚུལ་ནི། སྔ་དྲོ་ལྡང་བའི་དུས་སུ་ཨོཾ་བཛྲ་ཀཱི་ལི་ཀཱི་ལ་ཡ་ཀཱ་ཡ་ཝཀྐ་ཙིཏྟ་ས་མ་ཡ་ཧཱུྃ་ཞེས་བརྗོད་ཅིང་། ཆོས་ཉིད་སྐྱེ་བ་མེད་པའི་ངང་ལས་འགག་པ་མེད་པའི་རྡོ་རྗེ་གཞོན་ནུའི་སྐུར་བཞེངས་པར་བསམ་མོ། ། ཟ་བའི་དུས་སུ་ཨོཾ་ཨཱཿཧཱུྃ་གིས་ཁ་ཟས་བདུད་རྩིར་བྱིན་གྱིས་བརླབས་ནས་ལྷ་མཆོད་པའི་ཚུལ་དུ་རོལ་ཞིང་། མཁའ་འགྲོ་རྣམས་ལ་ལྷག་མའི་གཏོར་མ་སྔགས་ཙམ་གྱིས་སྦྱིན་ནོ། །
འགྲོ་བའི་དུས་ཨོཾ་བཛྲ་ཀཱི་ལི་ཀཱི་ལ་ཡ་ཨེ་ཝཾ་མ་ཡ། དྷརྨཱ་ཀཱ་ཡ་ཧཱུྃ་ཞེས་བརྗོད་ཅིང་། འགྲོ་བ་འདྲེན་པའི་དོན་དུ་འགྲོ་བར་བསམ། འདུག་པའི་དུས་སུ་ཨོཾ་བཛྲ་ཀཱི་ལི་ཀཱི་ལ་ཡ་མཎྜ་ལ་ཧཱུྃ་ཧཱུྃ་ཞེས་བརྗོད་ཅིང་གང་དུ་གནས་པའི་ས་དེ་ཡེ་ཤེས་ཀྱི་གཞལ་ཡས་ཁང་དང་། འཁོར་དང་ཉེར་གནས་རྣམས་སྤྲུལ་པའི་འཁོར་དུ་བསམ་མོ། ། བཏུང་བ་སྤྱི་དང་ཁྱད་པར་ཛ་གད་བཏུང་བ་ལ་ཛ་གད་དེ་ཉིད་ཏྲཾ་ལས་ཡེ་ཤེས་ཀྱི་བདུད་རྩི་བསམ། ཨོཾ་ན་མོ་གུ་རུ་བཛྲ་ཀཱི་ལི་ཀཱི་ལ་ཡ་དྷ་ཏི་མ་མ་ཀརྨ་ཛ་གད་པྲ་བ་ཡ་ཁཱ་རཾ་ཁཱ་ཧི། ཞེས་བླ་མ་ལྷ་དང་མཁའ་འགྲོའི་ཚོགས་ལ་གཡོན་པའི་མཐེབ་སྲིན་གྱིས་ཕུལ་ལ། ཨོཾ་ཨཱཿཧཱུྃ་གིས་དངོས་གྲུབ་བསྡུས་ནས་ལྷ་མཆོད་པའི་ཚུལ་དུ་རོལ་པར་བཤད་དོ། ། ཉལ་བའི་ཚེ་ཨོཾ་བཛྲ་ཀཱི་ལི་ཀཱི་ལ་ཡ་ཤཱུ་ནྱ་ཏ་ཧཱུྃ།
ཞེས་བརྗོད་ལ་རང་རྡོ་རྗེ་གཞོན་ནུ་གསལ་བའི་ངང་ནས་སེངྒེའི་ཉལ་སྟབས་ཀྱིས་ཆོས་ཀྱི་དབྱིངས་སྐྱེ་བ་མེད་པ་སྟོང་ཉིད་ཀྱི་ངང་དུ་ཉལ། སང་སྔ་དྲོ་གོང་དུ་བཤད་པ་ལྟར་གྱིས་ལྡང་ངོ་། ། དེ་དག་ཕྱིའི་བསྐྱེད་རིམ་དང་ནང་བསྐྱེད་པའི་རིམ་པ་ཡང་། གསང་རྒྱུད་ལས། དབང་ཆེན་འབྱུང་བ་རིམ་བརྩེགས་ནི། ། རྣལ་འབྱོར་པ་ཡི་ལུས་ལ་རྫོགས། ། ཕུང་པོ་ལྔ་ནི་སྲས་ལྔའི་དངོས། ། སྐུ་ལྔ་ཡེ་ཤེས་སྐུ་དང་ལྡན། ། རང་སེམས་ནོར་བུ་རིན་པོ་ཆེ། ། ཞེས་གསུངས་པའོ། །
གསང་བ་བསྐྱེད་པའི་རིམ་པ་ཡང་། ཡང་གསང་རྒྱུད་ལས། གསང་བའི་གཞལ་ཡས་བསྟན་པ་ནི། ཡེ་ནས་རང་བྱུང་དམ་པ་དེ། ། སངས་རྒྱས་རོལ་མོ་དུ་མས་ཁྲིད། ། རྒྱན་དང་བླ་བྲེའི་རང་བཞིན་གྲུབ། ། སངས་རྒྱས་གཞལ་ཡས་དམ་པ་ཡིན། ། དེ་ཡི་དབུས་ན་བཞུགས་པའི་ལྷ། ། ཕྲ་ལ་དོད་པར་བརྟག་པར་བྱ། ། དེ་ཡང་ཡང་དང་ཡང་དུ་ནི། །
ཕྲ་བའི་སེམས་ཀྱིས་བཟུང་གྱུར་ན། ། འཇུག་ཏུ་དམིགས་པ་མེད་པར་འགྱུར། ། ཞེས་གསུངས་པའོ། ། ཡང་ཟབ་མོ་རྫོགས་པའི་རིམ་པ་ནི། ། སྒྲུབ་ཐབས་བསྡུས་པ་དེ་ཉིད་དུ། ཧ་ཅང་གསལ་ཁ་ཆེ་བ་ཞིག་མ་གསུངས་ཀྱང་། ཆོས་ཐམས་ཅད་ལ་ཏིང་ངེ་འཛིན་རྣམ་པ་གསུམ་གྱིས་རྒྱས་ཐེབས་ན། རྫོགས་རིམ་ཀྱང་ཤུགས་བྱུང་དུ་རྟོགས་འདྲ་ཞིང་། འོན་ཀྱང་དཀྱིལ་ཆོག་དང་གཏོར་བཟློག་སོགས་ནས་འབྱུང་བ་ལྟར་བརྗོད་ན། དང་པོ་ནི།
ཨ་ཀ་རོའི་སྔགས་བརྗོད་ནས། ཆོས་ཐམས་ཅད་སྐྱེ་བ་མེད་པ་དེ་ཁོ་ན་ཉིད་དྲན་པ་ཞེས་གསུང་ཞིང་། དེ་ཡང་ཆོས་ཐམས་ཅད་རང་གི་སེམས་ཡིན་ཏེ། གོང་དུ་བཤད་པ་ལྟར་གསང་རྒྱུད་ལས། དོན་གྱི་ཕུར་པ་བྱང་ཆུབ་སེམས། ། བྱང་ཆུབ་སེམས་ཀྱི་ཕུར་པ་ནི། ། སྣང་སྲིད་ཕུར་པའི་རྒྱུ་རུ་གྲག ། འབྱུང་བའི་རྒྱུ་ཡང་སེམས་ཡིན་ཏེ། ། སེམས་ལས་མ་བྱུང་ཆོས་གཞན་མེད། ། ཞེས་གསུངས་པ་ལྟར།
ཆོས་ཐམས་ཅད་རང་གི་སེམས་ཡིན་ཞིང་། སེམས་ནི་ཡོད་པ་ཡང་མ་ཡིན། མེད་པ་ཡང་མ་ཡིན། གཉིས་ཀ་ཡང་མ་ཡིན། གཉིས་མིན་ཡང་མ་ཡིན་པ་སྟེ། བརྗོད་བྲལ་མུ་བཞི་ལས་འདས་པ། འབད་རྩོལ་སོགས་ལ་མ་བལྟོས་པ། རང་བབས་གཤིས་ཀྱི་གནས་ལུགས་དེ་ཁོ་ན་ཉིད་བདག་མེད་རྟོགས་པའི་ལྟ་བ་ཟབ་མོ་ལ་བློས་འཇོག་པ་ཡིན་ནོ། ། གཉིས་པ་ལྟར་ན་རང་ཡི་དམ་དུ་གསལ་བའི་ཐུགས་ཀའི་ཧཱུྃ་ལས་འོད་ཟེར་འཕྲོས་པས་ཁམས་གསུམ་སྣོད་བཅུད་ཐམས་ཅད་འོད་དུ་ཞུ་ནས་བསྲུང་བའི་འཁོར་ལོར་ཐིམ། དེ་གཞལ་ཡས་ཁང་ལ།
གཞལ་ཡས་ཁང་འཁོར་གྱི་ལྷ་རྣམས་ལ། འཁོར་གྱི་ལྷ་རྣམས་སྒོ་མ་བཞི་ཁྲོ་བཅུ་ཕྲ་ཐབས་དང་བཅས་པ་ལ། དེ་རྣམས་རང་གཙོ་བོ་ཡབ་ཡུམ་ལ། ཡུམ་ཡང་རང་ཉིད་ཡབ་ལ། ཡབ་ཀྱང་སྤྲོས་བྲལ་སྟོང་པ་ཉིད་ཀྱི་ངང་དུ་བཞག་པའོ། ། ཡང་འཆམ་དཔེ་ནས་ཕྱག་རྒྱའི་གར་འཆམ་སྒོ་ནས་བསྐྱེད་པའི་རྟེན་གཞལ་ཡས་ཁང་བརྟེན་པ་ལྷ་དང་བཅས་པ་རྣམས། འོད་དུ་ཞུ་ནས་རང་གཙོ་བོ་ཡབ་ཡུམ་ལ། ཡུམ་ཡབ་ལ། རང་ཉིད་ཐུགས་ཀའི་ཧཱུྃ་ལ། ཧཱུྃ་གི་ཞབས་ཀྱུ་ཁོག་པ་ལ།
ཁོག་པ་མགོ་བོ་ལ། མགོ་བོ་ཟླ་ཚེས་ལ། ཟླ་ཚེ་ཐིག་ལེ་ལ། ཐིག་ལེ་ན་དཱ་ལ། ན་དཱ་ཡང་ཇེ་ཆུང་ཇེ་ཕྲར་གྱུར་ཏེ་མཐར་ནམ་མཁའ་ལ་འཇའ་ཡལ་བ་བཞིན་འོད་གསལ་སྟོང་པ་ཉིད་ཀྱི་ངང་དུ་གྱུར་པར་གསུངས་སོ། ། གང་ལྟར་ཡང་རང་གི་རྟོགས་པ་ནི། མ་དག་པའི་སྣོད་བཅུད་དག་པ་ལྷ་དང་གཞལ་ཡས་ཁང་དུ་བསྐྱེད་ཅིང་གསལ་བར་བསྒོམ་པ་ནི་བསྐྱེད་རིམ། ལྷ་དང་གཞལ་ཡས་སུ་གསལ་བ་དེ་ཡང་རང་བཞིན་ཅི་ཡང་མེད་པ་སྟོང་པ་ཉིད་དུ་བསྒོམ་པ་ནི་རྫོགས་རིམ། གསལ་བ་ཉིད་ཀྱང་སྟོང་པ། སྟོང་པ་ཉིད་ཀྱང་གསལ་བ་སྟེ།
གསལ་སྟོང་དབྱེར་མི་ཕྱེད་པ་ནི་བསྐྱེད་རྫོགས་ཟུང་འཇུག་དེས་ན་བསྐྱེད་པའི་དུས་ན་གསལ་བ་གཙོ་བོ་དང་། ལྷའི་ང་རྒྱལ་ལ་གནས་པའི་དུས་ན་ཟུང་འཇུག་གཙོ་བོ། ཉལ་བ་ལ་སོགས་པའི་དུས་ན་སྟོང་པ་གཙོ་བོར་བསྒོམ་པས། གསལ་བའི་འབྲས་བུ་སྤྲུལ་སྐུ། ཟུང་འཇུག་གི་འབྲས་བུ་ལོངས་སྐུ། སྟོང་པའི་འབྲས་བུ་ཆོས་སྐུ་ཐོབ་པ་ཡིན་ནམ་བསམས་སོ། ། གཞན་ཡང་རྫོགས་རིམ་ཕྱག་རྒྱ་མ་ལ་བརྟེན་ནས་ཐིག་ལེའི་རྣལ་འབྱོར་ལ་སོགས་པ་ནི་འདིར་མ་བྲིས་པས་གཞན་ནས་ཤེས་པར་བྱའོ། ། དེ་ལྟར་བསྐྱེད་རྫོགས་ཀྱི་ལམ་ལ་འབད་པའི་འབྲས་བུ་གང་ཞེ་ན། རྒྱུད་ལས། རྣམ་པར་སྨིན་དང་ཚེ་ལ་དབང་། །
ཕྱག་རྒྱ་ཆེ་དང་ལྷུན་གྱི་གྲུབ། ། ཞེས་གསུངས་པའི། རིག་འཛིན་རྣམ་པ་བཞིའི་གོ་འཕང་ཐོབ་པར་གསུངས་ཏེ། དེ་ཡང་དང་པོ་ནི། རྣམ་སྨིན་གྱི་རྒྱུ་ལྷའི་ཏིང་ངེ་འཛིན་བསྐྱེད་རིམ་གསལ་བར་བརྟན་ཅིང་། རྫོགས་རིམ་ལྟ་བས་ཀྱང་རྒྱས་ཐེབས་ལ། འབྲས་བུ་རྡོ་རྗེ་གཞོན་ནུའི་རིག་འཛིན་པས། རྣམ་པར་སྨིན་པའི་རིག་འཛིན་ཞེས་གསུངས་ཤིང་། དེས་བདག་མེད་གཉིས་ལ་ཐོས་བསམ་གཙོ་བོར་བྱེད་པའི་སྒོ་ནས་ཚོགས་གསོག་པས། ལམ་ཚོགས་ལམ་ལ་གནས་ཤིང་།
འབྲས་བུ་མངོན་དུ་བྱེད་པ་ལ་མོས་པས། མོས་པས་སྤྱོད་པའི་ས་ཡང་ཐོབ་པ་ཡིན་གསུང་། དེས་བསྐྱེད་རིམ་བརྟན་པས་སྟོང་གསུམ་ཐམས་ཅད་ལྷའི་དཀྱིལ་འཁོར་དུ་དགོངས་ཤིང་། རང་ཆོས་ཉན་པའི་ཚེ་ཆོས་ཐམས་ཅད་རང་བཞིན་མེད་པར་རྟོགས་པས། རྨི་ལམ་དང་སྒྱུ་མ་ལྟ་བུའི་ཚུལ་དུ་ཉན་ཞིང་། གཞན་ལ་སྟོན་པའི་ཚེ་ལུས་ངག་གིས་འགྲོ་དོན་དངོས་སུ་བྱེད་པར་གསུངས་ལ། དེ་ཉིད་ཀྱིས་ཚོགས་ལམ་མཐར་ཕྱིན་པའི་ཚེ། ཚེ་ལ་དབང་བའི་རིག་འཛིན་དུ་ན་འཕོ་བ་ཡིན་པར་བཤད་ལ། དེ་ཚེ་དེ་ཉིད་ལ་མཆོག་གི་འབྲས་བུ་མངོན་དུ་བྱེད་པས། འཆི་བ་མེད་ཅིང་ཧེ་རུ་ཀ་རིགས་ལྔ་གང་རུང་གི་རིག་འཛིན་པས་ན།
ཚེ་ལ་དབང་བའི་རིག་འཛིན་ཞེས་གསུངས་ཤིང་། དེ་ལམ་སྦྱོར་ལམ་ལ་གནས་ཤིང་ས་མོས་པས་སྤྱོད་པ། དགོངས་པ་བསྐྱེད་རིམ་བརྟན་པས་སྣོད་བཅུད་རྟེན་དང་བརྟེན་པར་བཅས་པའི་དཀྱིལ་འཁོར་དུ་དགོངས་ལ། རྫོགས་རིམ་ལ་བརྟན་པ་ཐོབ་པས་ཆོས་ཉན་པའི་ཚེ་ཡང་སྒྲ་བརྙན་ཙམ་དུ་ཉན་ཞིང་། གཞན་ལ་སྟོན་པའི་ཚེ་ཡང་གཞན་ཕན་བྱང་ཆུབ་ཀྱི་སེམས་དང་། སྟོང་ཉིད་རྟོགས་པའི་སྤྲོས་བྲལ་གཙོ་བོར་གྱུར་པའི་སྒོ་ནས་སྟོན་པར་མཛད་པར་གསུངས་ཤིང་། དེ་ཉིད་ཀྱིས་སྦྱོར་ལམ་མཐར་ཕྱིན་པའི་ཚེ། ཕྱག་རྒྱ་ཆེན་པོའི་རིག་འཛིན་དུ་ན་འཕོ་བ་ཡིན་པར་གསུངས་ཤིང་། དེ་ནི་གསང་སྔགས་བླ་མེད་རང་རྐང་གི་འཕགས་ལམ་ཐམས་ཅད་ཕྱག་རྒྱ་མ་ལ་བརྟེན་དགོས་པ་གཙོ་ཆེ་ཞིང་། དེ་ཉིད་ཀྱིས་ཀྱང་ཕྱག་རྒྱ་མ་ལ་བརྟན་ནས་འཕགས་པའི་ས་ཐོབ་ཅིང་།
ཀུན་བཟང་རིགས་ལྔ་གང་རུང་གི་རིག་འཛིན་པས་ན། ཕྱག་རྒྱ་ཆེན་པོའི་རིག་འཛིན་ཞེས་བྱ་ལ། དེ་ཉིད་ལམ་གྱི་དབང་དུ་བྱས་ན་ཐོག་མར་མཐོང་ལམ་སྟེ། བརྗོད་བྲལ་བློ་འདས། ཆོས་དབྱིངས་སྤྲོས་བྲལ་མངོན་སུམ་དུ་རྟོགས་པ་ས་དང་པོའི་ཡེ་ཤེས་མངོན་དུ་བྱེད། ས་དེ་ལ་བརྟེན་ནས་ཀུན་ཏུ་བཟང་པོའི་སྤྱོད་པ་སོགས་སྤྱད་དེ། ཕྱིའི་ཡུལ་ན་གནས་པའི་མཁའ་འགྲོ་མ་རྣམས་དབང་དུ་འདུས་ཤིང་། ནང་གི་རྩ་ཁམས་ལ་གནས་པའི་དཔའ་བོ་དང་མཁའ་འགྲོ་མ་རྣམས་ཀྱི་ཞལ་དངོས་སུ་མཐོང་། རྩ་མདུད་རྣམས་རིམ་གྱིས་གྲོལ་ནས་ལམ་བསྒོམ་ལམ་དང་། ས་ཕྱི་མ་བཅུ་གཅིག་ལ་རིམ་པར་གནས་པ་ཡིན་གསུངས།
མཐར་ཆོས་ཐམས་ཅད་ཀྱི་དབྱིངས་མངོན་དུ་གྱུར་པས་སྣོད་བཅུད་ཐམས་ཅད་ནམ་མཁའི་རང་བཞིན་ཅན་དུ་དགོངས་ཤིང་། ཆོས་ཉན་པའི་ཚེ་ཡང་ནམ་མཁའི་ངང་ཚུལ་ཅན་དུ་ལོངས་སྤྱོད་རྫོགས་པའི་སྐུ་ལས་ཉན་ལ། གཞན་ལ་སྟོན་པའི་ཚེ་ཡང་འགྲོ་དོན་དགོངས་པས་ཁྱབ་ཚད་དུ་མཛད་པ་ཡིན་གསུངས། དེ་མཐར་ཕྱིན་པའི་ཚེ་ལྷུན་གྱིས་གྲུབ་པའི་རིག་འཛིན་དུ་ན་འཕོ་བར་གསུངས་ཤིང་། དེ་ཡང་ཆོས་ཐམས་ཅད་ཡེ་འམ་གདོད་མ་ནས་མ་བཅོས་ལྷུན་གྱི་གྲུབ་པ་ལ་ལྷུན་གྱིས་གྲུབ་པར་ཤེས་པས་ལྷུན་གྱིས་གྲུབ་པའི་རིག་འཛིན་ཞེས་གསུངས་ཞིང་། དེ་རིགས་ཀུན་ལ་ཁྱབ་པ་ཀུན་ཏུ་བཟང་པོའི་རིག་འཛིན་ཞིང་། སའི་དབང་དུ་བྱས་ན་ས་བཅུ་གསུམ་པ་ཕྱེད་འོག་མ། ལམ་ཉེ་རྒྱུ་བསྒོམ་པའི་སྒོམ་ལམ་ལ་གནས་ཤིང་། ཆོས་ཆོས་སྐུ་ལས་ཉན་ལ་གཞན་ལ་སྟོན་པ་ལུས་ངག་ལ་མི་ལྟོས་པར། འགྲོ་དོན་ནམ་མཁས་གར་ཁྱབ་དེས་ཁྱབ་པར་བཤད་ལ།
དེ་ལྟར་ལྷུན་གྱི་གྲུབ་པའི་རིག་འཛིན་མཐར་ཕྱིན་པའི་ཚེ། སྐུ་གསུང་ཐུགས་མི་ཟད་པ་རྒྱུན་གྱིས་འཁོར་ལོའི་བདག་ཉིད་ཅན། ཆོས་སྐུ་ཀུན་ཏུ་བཟང་པོ་ཞེས་བྱ་བ། ཆོས་ཐམས་ཅད་ཆོས་ཀྱི་དབྱིངས་སུ་རོ་གཅིག་པར་རྟོགས་པའི་ཡེ་ཤེས་ཆེན་པོའི་ངོ་བོར་གནས་པ་ཡིན་ལ། དེ་ཉིད་ཆོས་ཀྱི་དབྱིངས་ལས་མ་གཡོས་བཞིན་དུ། གདུལ་བྱ་གཞན་གྱི་དོན་གྱི་ཕྱིར་གཟུགས་ཀྱི་སྐུར་བཞེངས་ཏེ་ལས་དག་པ་རྣམས་ལ་ལོངས་སྤྱོད་རྫོགས་པའི་སྐུ་དང་། རིགས་ཅན་གསུམ་ལ་མཆོག་གི་སྤྲུལ་པའི་སྐུ་དང་། གཞན་ཡང་ལས་དང་སྐལ་བར་འཚམས་པ་རྣམས་ལ། སྐྱེ་བ་སྤྲུལ་སྐུ་ལ་སོགས་པར་སྤྲུལ་ནས་མཛད་པ་འཕྲིན་ལས་ཀྱི་འཁོར་ལོ་རྒྱུན་མི་ཆད་པ་འབྱུང་བར་གསུངས། འོ་ན་སྐུ་གསུང་ཐུགས་མི་ཟད་རྒྱན་གྱི་བརྒྱན་པའི་འཁོར་ལོ་གང་ཞེ་ན་སྐུ་གསུང་ཐུགས་ཀྱི་གསང་བ་བསམ་གྱིས་མི་ཁྱབ་པ་དང་སྐུ་དང་གསུང་དང་ཐུགས་ཐམས་ཅད་པ་གཉིས་ལས།
དང་པོ་སྐུའི་གསང་བ་བསམ་གྱིས་མི་ཁྱབ་པ་ནི། སངས་རྒྱས་ཀྱི་སྐུའི་ཚད་སུས་ཀྱང་བཟུང་མི་ནུས་ཏེ། དཔེར་ན་སྤྲུལ་སྐུ་ཤཱཀྱ་ཐུབ་པ་ལྟ་བུ་ལ་མཚོན་ན། དཀོན་མཆོག་བརྩེགས་པ་ལས། བྱང་ཆུབ་སེམས་དཔའ་ཤུགས་འཆང་གིས་བཅོམ་ལྡན་འདས་ཀྱི་དབུའི་གཙུག་ཏོར་གྱི་མཐའ་རྟོགས་པར་འདོད་ནས་རི་རབ་ཀྱི་སྟེང་དང་། སུམ་ཅུ་རྩ་གསུམ་དང་། ཚངས་པའི་འཇིག་རྟེན་དང་། དེ་བཞིན་དུ་སྟེང་ཕྱོགས་ཀྱི་ཁམས་བྱེ་བ་ཕྲག་བརྒྱ་འདས་པ་ན་འཇིག་རྟེན་གྱི་ཁམས་པདྨ་ཅན་ཞེས་བྱ་བ་ན། དེ་བཞིན་གཤེགས་པ་པདྨོ་དཔལ་གྱི་སྙིང་པོའི་རྒྱལ་པོ་བཞུགས་པ་རྣམས་སུ་རིམ་གྱིས་ཕྱིན་ཏེ་བལྟས་ཀྱང་དབུའི་གཙུག་ཏོར་གྱི་མཐའ་མ་མཐོང་བ་ལྟ་བུའོ། ། སྐུ་ཐམས་ཅད་པ་ནི་སྤྲུལ་པ་མཆོག་ནས་བཟུང་སྟེ།
རི་བོར་དང་། སྟག་དང་། སེང་གེ་དང་། གྲུ་དང་། གཟིངས་དང་། ཟམ་པ་ལ་སོགས་པ་གདུལ་བྱ་གང་ལ་གང་འདུལ་སྐུ་གང་གིས་འདུལ་བ་དེ་ལ་དེ་དང་རྗེས་སུ་འཚམས་པའི་སྐུར་བསྟན་ནས་དོན་མཛད་པའོ། ། གསུང་ལ་ཡང་གཉིས་ལས་གསུང་གི་གསང་བ་བསམ་གྱིས་མི་ཁྱབ་པ་ནི། སངས་རྒྱས་ཀྱི་གསུང་དེ་དྲུང་ནས་ཉན་ཀྱང་ཆེ་བ་མེད་ལ། དཔག་ཚད་དང་རྒྱང་གྲགས་ལ་སོགས་པ་ནས་ཉན་ཀྱང་ཆུང་བ་མེད་པ་སྟེ། དེ་ཡང་མཽའུ་འགལ་གྱི་བུས་ནུབ་ཕྱོགས་བདེ་བ་ཅན་དང་།
དེ་ནས་ཀྱང་འཇིག་རྟེན་གྱི་ཁམས་བྱེ་བ་ཕྲག་འདས་པ་ན་འོད་ཟེར་གྱི་འཇིག་རྟེན་གྱི་ཁམས་ཞེས་བྱ་བ། དེ་བཞིན་གཤེགས་པ་འོད་ཟེར་ཀུན་ནས་འཆང་བ་འཁོར་དང་བཅས་པ་བཞུགས་པའི་གནས་སུ་བྱོན་ཏེ་ཉན་པས་ཀྱང་ཆུང་དུ་སོང་བ་མེད་པ་ཐོས་པ་ལྟ་བུའོ། ། གསུང་ཐམས་ཅད་པ་ནི་དག་པ་ལྷའི་སྐད་ནས་བཟུང་སྟེ། ཀླུ་དང་གནོད་སྦྱིན་དང་སྲིན་པོ་ལ་སོགས་པ་འགྲོ་བ་སོ་སོའི་སྐད་དུ་ཆོས་སྟོན་ནུས་པའོ། ། ཐུགས་ལ་ཡང་གཉིས་ལས། ཐུགས་ཀྱི་གསང་བ་བསམ་གྱིས་མི་ཁྱབ་པ་ནི། སངས་རྒྱས་ཀྱི་ཐུགས་ཀྱིས་ཤེས་བྱ་མཁྱེན་པ་བཞིན། གཞན་སུས་ཀྱང་མི་མཁྱེན་པ་སྟེ། མཽའུ་འགལ་གྱི་བུ་འཕགས་པ་དགྲ་བཅོམ་པ་རྫུ་འཕྲུལ་དང་ལྡན་པས་ཀྱང་རང་གི་མ་གང་དུ་སྐྱེས་པ་མ་མཁྱེན་པ་བཅོམ་ལྡན་འདས་ཀྱིས་མཁྱེན་པ་ལྟ་བུ་དང་། དགྲ་བཅོམ་པ་གཞན་སུས་ཀྱང་ཁྱིམ་བདག་དཔལ་སྐྱེས་ལ་ཐར་པའི་ས་བོན་ཡོད་པ་མ་མཁྱེན་པས་རབ་ཏུ་བྱུང་མ་ནུས་པ་ལ།
བཅོམ་ལྡན་འདས་ཀྱིས་དཔལ་སྐྱེས་སྐྱེ་བ་བདུན་གྱི་གོང་རོལ་དུ་ཁྱིར་སྐྱེས་པ་ན། ཕག་གི་བདས་ནས་མཆོད་རྟེན་ཞིག་ལ་བསྐོར་བ་བྱས་པའི་དགེ་བའི་ས་བོན་ཡོད་པར་མཁྱེན་ནས། རབ་ཏུ་བྱུང་བར་གནང་བ་ལྟ་བུའོ། ། ཐུགས་ཐམས་ཅད་པ་ནི། ཇི་ལྟ་བ་དང་ཇི་སྙེད་པ་ཐམས་ཅད་མཁྱེན་པའི་ཡེ་ཤེས་མངའ་བ་སྟེ། དེ་ཡང་ཇི་ལྟ་བ་ནི་དངོས་པོའི་གནས་ལུགས་མ་བཅོས་པ་མཁྱེན་ཅིང་མངོན་དུ་གྱུར་པ་ཡིན་ལ། ཇི་སྙེད་པ་མཁྱེན་པ་ནི། ཚེར་མ་རྣོ་བ། སྲན་མ་ཟླུམ་པ། ཕ་ཝང་ལོང་བུ་གྲུ་བཞིར་འོང་བ།
རྨ་བྱའི་མདོངས་བཀྲ་བ་ལ་སོགས་པ་ཆོས་ཐམས་ཅད་ཀྱི་རྒྱུ་དང་འབྲས་བུའི་རྟེན་འབྲེལ་མ་ལུས་པ་ཐུགས་སུ་ཆུད་པས་གང་ཡང་མ་འདྲེས་པར་མཁྱེན་པའོ། ། རྒྱན་ནི་མཛེས་པར་བྱེད་པ་སྟེ། རང་གཞན་གཉིས་ཀའི་དོན་འབད་མེད་ལྷུན་གྲུབ་ཏུ་འབྱུང་བས་མཛེས་པའོ། ། འཁོར་ལོ་ནི་མཛད་པ་འཕྲིན་ལས་ཀྱི་འཁོར་ལོ་སྟེ། དེ་བཞིན་གཤེགས་པ་མངོན་པར་རྫོགས་པར་སངས་རྒྱས་ནས་ཆོས་ཀྱི་འཁོར་ལོ་བསྐོར་བ་ན་སེམས་ཅན་བྱེ་བ་ཁྲག་ཁྲིག་འཚང་རྒྱ་ལ། དེ་རྣམས་རེ་རེས་ཀྱང་ཆོས་བསྟན་ཏེ་སེམས་ཅན་དེ་ཉིད་ཅིག་འཚང་རྒྱ་ཞིང་། དེས་ཀྱང་དེའི་ཕྱི་མའི་སེམས་ཅན་རྣམས་ལ་ཆོས་བསྟན་ཏེ་འཚང་རྒྱ་བ་ལ་སོགས་པ་མདོར་ན་འཁོར་བ་མ་སྟོངས་ཀྱི་བར་དུ་གཞན་དོན་འཕྲིན་ལས་ཀྱི་འཁོར་ལོ་རྒྱུན་མི་ཆད་པའོ། ། དེ་ལྟར་ན་ལམ་འདི་ལ་བརྟེན་ནས་དེ་ལྟ་བུའི་འབྲས་བུ་ཐོབ་པ་སངས་རྒྱས་ཀྱིས་གསུངས་ཤིང་། རྩོད་བྲལ་རྒྱ་བོད་ཀྱི་མཁས་གྲུབ་ཀུན་གྱིས་ཀྱང་བཞེད་པས། ལམ་འདི་ནི་མཆོག་ཏུ་ཟབ་ཅིང་གཞན་ལས་ཆེས་ཆེར་ཁྱད་པར་དུ་འཕགས་པ་ཡིན་ནོ། །
གལ་ཏེ་དེ་ལྟ་བུའི་འབྲས་བུ་ཚེ་འདིར་མ་ཐོབ་ཀྱང་། ཉམས་ལེན་ལ་འབད་པས་ལྷའི་རྣལ་འབྱོར་དང་མ་བྲལ་བའི་བྱིན་རླབས་ཀྱིས། འཆི་ཁར་ལྷར་གསལ་ཞིང་། དེ་གསལ་བས་བར་དོར་རྡོ་རྗེ་གཞོན་ནུའི་ངང་དུ་སངས་རྒྱས་ནས་སེམས་ཅན་གྱི་དོན་བྱེད་པར་འགྱུར་བ་ནི་ངེས་པ་ཡིན་པར་ཡི་གེ་རྙིང་པ་རྣམས་ལས་བཤད་དེ། དེ་ནི་བསྐྱེད་རིམ་ལ་བརྟེན་ནས་བར་དོར་འབྲས་བུ་འགྲུབ་པའི་ཚུལ་ཡིན་ལ། རྫོགས་རིམ་ཟབ་མོ་ལྟ་བ་ལ་བརྟེན་ནས་བར་དོར་འབྲས་བུ་འགྲུབ་པའི་ཚུལ་ནི། སློབ་དཔོན་པདྨས་མཛད་པའི་རྡོ་རྗེ་ཕུར་པའི་མན་ངག་འདའ་ཁ་འཆི་བྲོད་ཀྱི་གདམས་པ་ལས་འདི་ལྟར་འབྱུང་སྟེ། དེ་ཡང་དུས་རྒྱུན་དུ་རྡོ་རྗེ་ཕུར་པའི་ལམ་ཟབ་མོ་བསྒོམ་པ་ལ་འབད་རྩོལ་དུ་བགྱིས་པས། དེ་ལྟ་བུའི་རྣལ་འབྱོར་པ་དེ་འཆི་དུས་སུ། འདའ་ཁ་འཆི་བྲོད་ཀྱི་དགོངས་པ་ལ་གནས་པར་བྱ་སྟེ།
འཆི་བའི་དུས་ཙམ་ན། སའི་རླུང་ཆུ་ལ་ཐིམ་པའི་དུས་སུ་ལུས་ལྕི་སྙམ་བྱེད་ཅིང་། ཕུང་པོ་མི་ཐེག་པ་སྙམ་བྱེད་ཅིང་། ཕྱི་ནང་གི་གསུང་འཛིན་རགས་པ་འགག ཆུའི་རླུང་མེ་ལ་ཐིམ་པའི་དུས་སུ་ཁ་སྣ་སྐམ། བརླན་གཤེར་ཉུང་། མིག་གཏིང་དུ་བྲོས། ལུས་ཀྱི་ཟོན་བག་མི་བདེ། ཕྱི་ནང་གི་གཟུང་འཛིན་འབྲིང་བ་འགགས་སོ། ། མེའི་རླུང་རླུང་ལ་ཐིམ་པའི་རྟགས་སུ་དྲོད་འཚོར།
ཁྱད་པར་རྐང་པ་གྲང་། ཕྱི་ནང་གི་གཟུང་འཛིན་ཕྲ་བ་འགགས། རླུང་གི་རླུང་ནམ་མཁའ་ལ་ཐིམ་པས། དབུགས་ཐུང་རྔམ་པ་བརྩེགས། ཕྱི་ནང་གི་གཟུང་འཛིན་ཕྲ་བའི་ཕྲ་བ་འགག དེ་ནས་ནམ་མཁའི་རླུང་ཆོས་ཉིད་ལ་ཐིམ་པས་ཚོགས་དྲུག་གི་ཡུལ་འགག་ནས། ལུས་སེམས་བྲལ་ཏེ་བར་མ་དོར་ཡེ་ཤེས་ངོས་ཟིན་པར་བྱའོ། ། དེ་ཡང་ཡེ་ཤེས་ངོས་འཛིན་པ་ལ་བཞི་སྟེ། འགག་པ་མེད་པའི་ཚེ། ཆད་པ་མེད་པའི་སྲོག
དམིགས་པ་མེད་པའི་ཡུལ། སྐྱེ་བ་མེད་པའི་སེམས་དེའི་དོན་བཤད་པ་ནི། འཆི་བའི་དུས་དེར་རང་གི་སེམས་སྐྱེ་མེད་སྟོང་གསལ་ཕུར་པའི་ངང་ལ་གཏད་པའོ། ། དེ་ལ་གཏད་ཙམ་ན་དེའི་ངང་དུ་དབུགས་ཆད་པ་དང་། དེའི་རྒྱུན་འཁྲིག་ཟིན་ནས། གནས་པ་ཆོས་སྐུའི་དེ་ཁོ་ན་ཉིད་ལ་འགག་པ་མེད་པའི་ཚེ་ཞེས་བྱ། དེ་ལ་གནས་པས་སྲོག་ཆད་དུ་མེད་དེ། རྒྱུད་ཐུང་སྟོང་གསལ་དེའི་ངང་དུ་སངས་རྒྱ་བ་དེ་ལ་ཆད་པ་མེད་པའི་སྲོག་ཅེས་བྱའོ། ། དེ་ལྟར་འབྲས་བུ་རང་བྱུང་གི་ཡེ་ཤེས། ཕུར་བུ་བྱང་ཆུབ་སེམས་ཀྱི་ངང་དེ་ལས།
སངས་རྒྱས་ཞེས་བྱ་བ་གཞན་ན་ཡོད་པ་མ་ཡིན་ཏེ། བདེ་བ་ཆེན་པོ་ལ་འདས་པས་དམིགས་པ་མེད་པའི་ཡུལ་ཏེ། སངས་རྒྱས་ཐམས་ཅད་ཀྱི་དཀྱིལ་འཁོར་དུ་གྱུར་བའོ། ། དེ་ཙམ་ན་ཡེ་ཤེས་ལྔའི་རང་བཞིན་དུ་གསལ་ཏེ། རང་གི་སེམས་སྐྱེ་མེད་དུ་ཤེས་པ་དེ་ཆོས་དབྱིངས་ཡེ་ཤེས། དེའི་རོལ་པར་ཤར་བ་མེ་ལོང་ལྟ་བུ། དེ་གཉིས་དབྱེར་མེད་མཉམ་ཉིད་ཡེ་ཤེས། དེ་ལྟར་རྟོགས་པ་དེ་སོ་སོར་རྟོག་པའི་ཡེ་ཤེས། དེའི་དོན་མཐར་ཕྱིན་པ་བྱ་བ་གྲུབ་པའོ། ། དེ་ཙམ་མན་མངོན་པར་ཤེས་པ་དྲུག་ཀྱང་འཆར་སྟེ།
དེའི་ཚེ་འགྲོ་བའི་དོན་དུ། ས་བཅུ་ལ་གནས་པའི་བྱང་ཆུབ་སེམས་དཔའ་རྣམས་ལ། མཚན་དང་དཔེ་བྱད་ཀྱིས་མཚན་པའི་རྡོ་རྗེ་འཆང་དུ་སྣང་ལ། འགྲོ་བ་རིགས་དྲུག་ལ་རང་རང་གི་སྐལ་བ་དང་མཚམས་པའི་སྤྲུལ་པའི་སྐུར་སྣང་ནས་ཆོས་སྟོན་པར་བྱེད་པས། དེ་ལྟར་ན་འདའ་ཀ་འཆི་བྲོད་ཀྱི་དགོངས་པ་ཞེས་བྱའོ། ། ཞེས་ཨོ་རྒྱན་གྱི་སློབ་དཔོན་ཆེན་པོ་པདྨ་འབྱུང་གནས་ཀྱི་གསུང་ལས། ཇི་ལྟར་འབྱུང་བ་བཞིན་བཀོད་པའོ། ། དེ་རྣམས་ནི་མཐར་ཐུག་གི་འབྲས་བུ་ཐོབ་པའི་ཚུལ་དང་། གནས་སྐབས་སུ་ཡང་མཚན་ཉིད་དང་ལྡན་པའི་སྒྲུབ་པ་པོས། ལམ་འདི་ལ་བརྩོན་པར་བྱས་ན།
རྒྱལ་བའི་ཐུགས་ཀྱི་དངོས་གྲུབ་མངོན་དུ་གྱུར་ནས། སངས་རྒྱས་ཐམས་ཅད་ཀྱི་དགོངས་པ་སྒྲུབ་པའི་ཕྱིར། མཛད་པ་འཕྲིན་ལས་རྣམ་བཞི་ལ་ཐོགས་པ་མི་སྤྱོད་པས། འགྲོ་བའི་དོན་མ་ལུས་པ་བསྒྲུབ་པ་དང་བསོད་ནམས་ཀྱི་ཚོགས་རབ་ཏུ་རྫོགས་ཤིང་། རིག་འཛིན་མཁའ་འགྲོ་འབུམ་ཕྲག་གིས་རྟག་ཏུ་བྱིན་གྱིས་བརླབས་པས། ཇི་ལྟར་བསམ་པའི་དོན་ཐམས་ཅད་འགྲུབ་པ་དང་། གནོད་བྱེད་ཀྱི་ཚོགས་དང་འདུ་བའི་ནད་ཀུན་འཇོམས་ཤིང་། ཚེ་ཡི་རིག་འཛིན་ཐོབ་པ་དང་། ལེགས་པའི་ཡོན་ཏན་ཕུན་སུམ་ཚོགས་ནས་རང་བྱུང་གི་ཡེ་ཤེས་རྟོགས་པ་དང་། གཞན་ཡང་འཁོར་དང་ལོངས་སྤྱོད་རྒྱས་ཤིང་རྟག་ཏུ་བཀྲ་ཤིས་ཀྱི་དཔལ་ལ་ལོངས་སྤྱོད་པར་གསུངས་ཏེ།
དེ་ཡང་མྱ་ངན་ལས་འདས་པའི་རྒྱུད་ལས། གང་ཞིག་མཚན་ཉིད་ལྡན་པ་ཡི། ། རིག་འཛིན་རྣལ་འབྱོར་སྒྲུབ་པ་པོས། ། གསང་བ་ཐུགས་ཀྱི་དངོས་གྲུབ་དང་། ། དགོངས་པ་ཐམས་ཅད་ངེས་པར་འགྲུབ། ། སངས་རྒྱས་ཀུན་གྱི་མཛད་པ་ཡིས། ། འགྲོ་བའི་དོན་ལ་འཕྲིན་ལས་བཞི། ། འདི་ལྟར་ཐོགས་པ་མི་སྤྱོད་པས། ། དངོས་གྲུབ་བར་ཆད་ལ་སོགས་པ། ། བརྟུལ་ཤུགས་ཅན་གྱི་རྣལ་འབྱོར་པས། །
ཤིན་ཏུ་སྒྲུབ་པ་ང་ཡི་བསྟན། ། འདི་ནི་སྒྲུབ་པའི་རྣལ་འབྱོར་མཆོག ། བསོད་ནམས་ཚོགས་ཀུན་རབ་ཏུ་རྫོགས། ། རིག་འཛིན་མཁའ་འགྲོ་འབུམ་ཕྲག་གིས། ། རྟག་པར་བྱིན་གྱིས་རླབས་བྱེད་པས། ། ཅི་ལྟར་བསམ་པ་བཞིན་དུ་འགྲུབ། ། གནོད་བྱེད་ཉེ་བར་ཞི་བ་ཡིས། ། འདུ་བའི་ནད་ཀུན་འཇོམས་པ་དང་། ། ཚེ་ཡི་རིག་འཛིན་རབ་ཏུ་ཐོབ། ། ཡོན་ཏན་ཕུན་སུམ་ཚོགས་འགྲུབ་པས། །
རང་བྱུང་ཡེ་ཤེས་རྟོགས་པར་འགྱུར། ། འཁོར་དང་ལོངས་སྤྱོད་ཀུན་རྒྱས་ཤིང་། ། བཀྲ་ཤིས་དཔལ་ནི་ཡོངས་རྫོགས་བྱེད། ། ཅེས་གསུངས་སོ། ། ཡང་ཕུར་པ་འགྲུབ་པའི་རྟགས་ནི། ། ཀཱི་ལ་ཡའི་ཏནྟྲ་ལས། འགྲུབ་པའི་རྟགས་ནི་ཉེར་གཅིག་ཏེ། ། སྐུ་གསུང་ཐུགས་ལ་བདུན་བདུན་ཏེ། ། སྐུའི་རྟགས་བདུན་ནི། ཕུར་པ་འགུལ་བ་དང་།
འཕར་བ་དང་། ལྡིང་བ་དང་། མེ་སྟག་འབྱུང་བ་དང་། འོད་འབྱུང་བ་དང་། དུ་བ་འབྱུང་བ་དང་། ཕུར་པ་བཞད་པའོ། ། གསུང་གི་རྟགས་བདུན་ནི། ཕུར་པ་ལས་སྒྲ་འབྱུང་བ་དང་། སྔགས་ཀྱི་སྒྲ་དང་། གནམ་ལྕགས་ཀྱི་སྒྲ་དང་།
འབྲུག་སྒྲ་དང་། རྔ་སྒྲ་དང་། ལྕེ་སྤྱང་གི་སྒྲ་དང་། རྡོ་རྗེ་སྲིན་པོའི་འུར་སྒྲའོ། ། ཐུགས་ཀྱི་རྟགས་བདུན་ནི། ཏིང་ངེ་འཛིན་ལས་སུ་རུང་བ་དང་། ལས་རྣམ་བཞི་འགྲུབ་པ་དང་། ཚེ་ལ་དབང་བ་དང་། རིགས་ལྔ་མངོན་དུ་གྱུར་པ་དང་། ལྷ་རྣམས་གསལ་བ་དང་།
ཕུར་པའི་སྲུང་མ་རྣམས་བྲན་བཞིན་དུ་ལས་བྱེད་པ་དང་། ཡེ་ཤེས་སེམས་དཔའ་གསལ་བའོ། ། ཞེས་གསུངས་པ་རབ་ཀྱི་དབང་དུ་བྱས་ནས། འབྲིང་རྨི་ལམ། ཐ་མ་ཉམས་སྣང་ལ་རྟགས་དེ་རྣམས་མི་འབྱུང་བ་མི་སྲིད་དོ། ། འདིར་སྨྲས་པ། ཟབ་ལས་ཆེར་ཟབ་རྡོ་རྗེ་ཕུར་པའི་ལམ། ། ཀུན་ཏུ་བཟང་པོའི་ཐུགས་ཀྱི་དགོངས་བཞེད་འདི། ། རིགས་ལྔའི་སངས་རྒྱས་རྡོ་རྗེ་སེམས་དཔའ་དང་། ། རྒྱལ་སྲས་རིགས་གསུམ་མགོན་པོའི་ཐུགས་བརྒྱུད་ནས། །
ལྷ་ཀླུ་མི་ཡི་རིག་འཛིན་རྣམས་ལ་མངའ། ། ཁྱད་པར་མངའ་བདག་སློབ་དཔོན་གསུམ་རྣམས་ལས། ། བོད་འདིར་རྒྱལ་དབང་པདྨའི་དྲིན་ལས་བྱོན། ། བྱོན་པ་དེ་ཉིད་ལོ་ཆེན་ཀླུའིི་དབང་པོའིི། ། རྣམ་དཔྱོད་ཚད་མེད་བློ་ཡི་ལེགས་བསྡུས་ནས། ། གངས་ཅན་བསྟན་པའི་མངའ་བདག་ས་སྐྱ་པའི། ། ཟབ་རྒྱས་གདམས་པའི་ཁང་བཟང་ཏོག་ཏུ་བཞག ། བཞག་པ་འདི་ལ་གངས་ཅན་བོད་འདི་ན། ། ས་སྐྱའི་རྗེ་བཙུན་ཡབ་ཆོས་ཞེས་སུ་གྲགས། ། གྲགས་འདི་རྒྱུ་སྐར་དབུས་ན་རྟ་ལྗང་ལྟར། །
ལམ་བཟང་མཐའ་ཡས་ཀུན་དང་ཐུན་མོང་མིན། ། ཅི་ཕྱིར་ཞེ་ན་ལྷག་པའི་ལྷ་མཆོག་འདི། ། གཞན་ལས་མཐུ་སྟོབས་ཆེ་ཞིང་འཕྲིན་ལས་མྱུར། ། དེ་ཡང་སྔོན་ཚེ་དུས་ཀྱི་བསྐལ་པ་ལ། ། སྲིན་པོ་རུ་ཏྲ་ཐར་པ་ནག་པོ་དེ། ། ལོག་པའི་ལམ་ལ་གོལ་བ་དེ་འདུལ་ཕྱིར། ། འོག་མིན་ཞིང་དུ་རྒྱལ་ཀུན་བཀའ་བགྲོས་མཛད། ། མཛད་ནས་གདུལ་དཀའི་འགྲོ་བ་འདུལ་ཕྱིར་དུ། ། སངས་རྒྱས་ཀུན་གྱི་མཐུ་སྟོབས་གཅིག་བསྡུས་ནས། ། དཔལ་ཆེན་རྡོ་རྗེ་གཞོན་ནུའི་སྐུར་བཞེངས་ཏེ། །
སྲིན་པོ་རུ་ཏྲ་འཁོར་བཅས་དྲག་པོས་བསྒྲལ། ། བསྒྲལ་ནས་དེ་ཡི་རྗེས་སུ་ཐེག་པའི་མཆོག ། གསང་སྔགས་བསྟན་པ་དང་པོ་དེ་ནས་བྱུང་། ། བར་དུ་རྒྱལ་དབང་པདྨ་འབྱུང་གནས་ཀྱིས། ། ལྷག་པའི་ལྷ་མཆོག་ཡི་དམ་འདི་བསྒྲུབ་ནས། ། ངོ་མཚར་རྨད་བྱུང་མཐུ་སྟོབས་རྫུ་འཕྲུལ་གྱི། ། ཁམས་གསུམ་ཟིལ་གནོན་སྲིད་གསུམ་དབང་བསྡུས་ནས། ། རྒྱལ་བསྟན་སྤེལ་ཞིང་འགྲོ་རྣམས་བདེ་ལ་བཀོད། ། ཐ་མ་ས་སྐྱའི་རྗེ་བཙུན་རིམ་བྱོན་གྱིས། ། ཐུགས་དམ་གདམས་པའི་སྙིང་ཁུ་འདི་མཛད་ནས། །
གྲུབ་པའི་དཔའ་བོ་འཕྲིན་ལས་འོད་སྟོང་གིས། ། བསྟན་འགྲོ་ཕན་བདེའི་དཔལ་ལ་བཀོད་པ་འདི། ། ཀུན་དང་ཐུན་མོང་མིན་པའི་བཤད་པ་ཡིན། ། དེས་ན་རང་རེ་སྐལ་ལྡན་རྗེས་འཇུག་རྣམས། ། འདི་ལ་མི་མོས་སེམས་ལྡན་ཡིན་ནམ་ཅི། ། ཁྱད་པར་དེང་སང་སྙིགས་མའི་དུས་འདི་ལ། ། སྙིང་ནས་ཆོས་བྱེད་ཉིན་མོའི་སྐར་མ་ཙམ། ། འབྱུང་ཡང་དེ་ལ་བར་ཆད་བསམ་མི་ཁྱབ། ། དེ་ཕྱིར་ལྷག་པའི་ལྷ་མཆོག་འདི་བསྒྲུབ་ན། ། བདུད་དཔུང་བྱེ་བས་བར་ཆད་མི་ཚུགས་ཤིང་། །
མཆོག་ཐུན་དངོས་གྲུབ་མྱུར་དུ་ཐོབ་བོ་ཞེས། ། རྩོད་བྲལ་རྒྱ་བོད་མཁས་པ་ཀུན་གྱིས་གསུང་། ། དེ་བས་མྱུར་དུ་ཐམས་ཅད་མཁྱེན་འདོད་པ། ། ཀུན་གྱིས་ལམ་བཟང་འདི་ལ་འབད་པར་རིགས། ། བར་སྐབས་ཀྱི་ཚིགས་སུ་བཅད་པའོ།། ༈ །།དེ་ནས་རྗེས་ཀྱི་བྱ་བ་བསྙེན་པ་མཐར་ཕྱིན་ནས། མཚམས་ཐོ་བསྡུ་བ་ནི། མཚམས་ཐོ་གང་ཡོད་ནང་ནས་ཕྱིར་རིམ་བཞིན་བསྡུ་དགོས་པ་ལས། དེའི་ཚུལ་སྔ་དྲོའི་ཐུན་ཉི་མ་ཕྱེད་གོང་དུ་ཚར་བར་བྱས་ལ། དེ་མ་ཐག་ཐོའི་དྲུང་དུ་བྱོན་ལ།
ཐོག་མར་ཡིད་ཀྱི་སྤྲུལ་པའི་ཨརྒྷཾ་སོགས་ཉེར་སྤྱོད་ཕུལ་ནས། ཡིག་བརྒྱ་ལན་གསུམ་གྱི་ལྷག་ཆད་ཁ་བསྐངས། མ་འབྱོར་པ་སོགས་ཀྱིས་ནོངས་པ་བཟོད་པར་གསོལ། དེ་ནས་ཨོཾ་ཁྱེད་ཀྱི་སེམས་ཅན་སོགས་བརྗོད་ནས་མཐེབ་སྲིན་གྱི་སེ་གོལ་དང་བཅས་པ་བཛྲ་མུཿཐོའི་ཡེ་ཤེས་པ་རང་བཞིན་གྱི་གནས་སུ་གཤེགས། དམ་ཚིག་པ་རྣམས་རང་ལ་གཉིས་སུ་མེད་པར་ཐིམ་ཞེས་བརྗོད་ཅིང་། རང་གི་ཧཱུྃ་གི་ཞབས་ཀྱུ་ལ་ཐིམ་པར་བསྒོམ། དེ་ནས་ཟས་ལ་རོལ་ནས། བདག་བསྐྱེད་བཟླས་པ་ཅུང་ཟད་དང་བཅས་པ་སྔོན་དུ་སོང་ནས། གཏོར་བསྔོ་རྒྱས་པ་བསྐང་བ་དང་བཅས་པ་གཏང་རག་གི་ཚུལ་དུ་འབུལ། འདིའི་རྗེས་སུ་ཚོགས་བསྟན་སྐྱོང་ལྷག་མ་རྣམས་བདུད་རྩི་འོད་ཅན་ནས་འབྱུང་བ་བཞིན་ངེས་པར་བྱ་དགོས་སོ། །
དེ་ནས། གསང་སྔགས་མ་བཟླས་ལྷ་མི་འགྲུབ། ། སྦྱིན་སྲེག་མ་བྱས་འབྲས་མི་སྦྱིན། ། ཞེས་གསུངས་པས། བསྙེན་པའི་བཅུ་ཆའི་ཚད་ཀྱི་སྦྱིན་བསྲེག་ངེས་པར་བླུག་དགོས་པས། གཞུང་བཞིན་བྱའོ། ། བསྙེན་པ་མཐར་ཕྱིན་ནས་ཀྱང་རྒྱུན་དུ་ཉམས་ལེན་མ་ཆག་པར་གལ་ཆེ་ཞིང་། དགོས་པ་ནི་བྱིན་རླབས་རྒྱུན་མི་ཆད་པས། དཀྱིལ་འཁོར་བྲིས་སྒྲུབ་དང་། དབང་བསྐུར།
ལུང་སྦྱིན་དང་། མནན་བསྲེག་འཕང་གསུམ་ལ་སོགས་པ་ལས་གང་བྱེད་པ་ཐམས་ཅད་ལ་བྱིན་རླབས་ཆེ་ཞིང་བཀྲ་ཤིས་པ་འབྱུང་བ་ཡིན་ལ། དེ་ལྟར་བསྙེན་སྒྲུབ་གསལ་བྱེད་བདུད་རྩི་འོད་ཅན་གྱི་འགྲེལ་པ། བདུད་རྩི་སྙིང་ཐིག་ཞེས་བྱ་བ་འདི་ནི་རིག་འཛིན་རྣལ་འབྱོར་དབང་ཕྱུག་གྲུབ་པ་བརྙེས་པའི་སྐྱེས་ཆེན་དུ་མའི། ལེགས་བཤད་བདུད་རྩིའི་ཆ་དང་། ཁྱད་པར་རྒྱལ་དབང་པདྨ་འབྱུང་གནས་ཀྱི། གཟུང་མ་མཁར་ཆེན་བཟའ་མཚོ་རྒྱལ་ལ་གདམས་པའི་འགྲེལ་པ་རྡོ་རྗེ་དོན་གསལ་རྣམ་དག་ཞེས་བྱ་བ་དང་། ། ཁྱད་པར་དུ་ཡང་རིག་འཛིན་འཇའ་ཚོན་སྙིང་པོའི་གཏེར་ཡིག་ལས། སྣ་ནམ་སྐྱེ་བ་ས་སྐྱའི་མཐིལ་དུ་འབྱུང་། ། མཐའ་དམག་བཟློག་པའི་རྟེན་འབྲེལ་དེ་ལ་ཡོད། །
ཞེས་དང་། གནམ་ས་ཆོས་འབྱུང་འདྲ་བའི་ས་ཕྱོགས་སུ། ། སའི་མིང་ཅན་གསང་སྔགས་ཆོས་ལ་མོས། ། ཁྱད་པར་པདྨ་བདག་ལ་གུས་པའི་མི། ། བྱ་ཡི་ལོ་པ་ཐུགས་ཀར་སྨེ་ནག་ལྡན། ། འབྲེལ་ཚད་དོན་ལྡན་དེ་ལ་གཏོད་རྒྱ་བགྱིས། ། ཞེས་རྒྱལ་དབང་པདྨའི་ལུང་བསྟན་བདུད་རྩི་བརྙེས་པ། སྔགས་འཆང་བླ་མ་ཐམས་ཅད་མཁྱེན་པ། འཇམ་པའི་དབྱངས་ཀུན་དགའ་བསོད་ནམས་བཀྲ་ཤིས་གྲགས་པ་རྒྱལ་མཚན་དཔལ་བཟང་པོས་མཛད་པའི་རྣམ་བཤད་འཕྲིན་ལས་པདྨོ་རབ་ཏུ་རྒྱས་པའི་ཉིན་བྱེད་ཅེས་བྱ་བ་ལ་སོགས་པའི་དྲི་མེད་གསུང་རབ་དུ་མའི་བཅུད་བསྡུས་ནས། རྡོ་རྗེ་ཕུར་པའི་ལམ་འབྲས་བུ་དང་བཅས་པ་ཅུང་ཟད་གསལ་བའི་ཕྱིར་དུ།
ས་ཆེན་བླ་མའི་བྲན་གྱུར་དཔལ་བཟང་བསྟན་པའི་རྒྱལ་མཚན་ཞེས་འབོད་པས། དགེ་བཅུའི་ཁྲིམས་ལྡན་མདོ་ཁམས་ནང་ཆེན་ཡུལ་གྱི་དགོན་གནས། མངོན་དགའ་བདེ་ཆེན་གླིང་ཞེས་པའི་ཆོས་གྲྭ་ཆེན་པོར་འདི་བྲིས་པའི། ཡི་གེ་པ་ནི་མང་ཐོས་མཁྱེན་རབ་བློ་གསལ་གྱིས་བགྱིས། འདི་བརྩམས་པ་ལ་ནོངས་པའི་ཚོགས་མཆིས་ན། རིག་འཛིན་རྒྱལ་བ་རྒྱ་མཚོས་བཟོད་པར་བཞེས་ནས། བདག་རྒྱུད་སྤྲིན་བྲལ་གྱི་ཟླ་བ་ལྟར་མཛེས་པར་གྱུར་ཅིག འདིར་སྨྲས་པ། རིན་ཆེན་བཻ་ཌཱུར་སྔོན་པོའི་རི་རབ་ལ། ། ཚ་ཟེར་བྱེ་བ་འབུམ་གྱིས་གཟི་འདུས་ལྟར། །
རབ་བརྗིད་ལྷག་པའི་ལྷ་མཆོག་ལ་བཏུད་ནས། ། གང་དེའི་སྒྲུབ་ཐབས་ཕྱོགས་ཙམ་གསལ་བ་འདིས། ། ཟབ་རྒྱས་ཆོས་ཀྱི་བདུད་རྩི་ཀུན་བརྙེས་པ། ། མི་ཟད་བདུད་རྩིའི་གཏེར་ཆེན་འཇམ་པའི་དབྱངས། ། ཀུན་དགའ་བསོད་ནམས་གསུང་གི་བདུད་རྩི་ལ། ། བརྟེན་ནས་བདུད་རྩི་སྙིང་ཐིག་བདག་གིས་བཤད། ། འདོད་དོན་རྒྱལ་སྲས་བློ་གསལ་པདྨོའི་ཚལ། ། ཟབ་དོན་བདུད་རྩི་གྲངས་དང་ཐིག་པ་ཡིས། ། སྐལ་ལྡན་བློ་ཡི་པདྨོ་རབ་རྒྱས་ནས། ། འགྲོ་ཀུན་དགའ་བའི་དཔལ་མགོན་འབྱུང་ལ་རེ། །
དེས་ན་ཆོས་འདི་ཐོས་བསམ་བྱེད་རྣམས་ལ། ། དུས་གསུམ་རྒྱལ་བའི་གདུང་འཚོབ་ཞལ་བཞེས་པའི། ། རིག་འཛིན་རྩ་བརྒྱུད་བླ་མའི་ཚོགས་རྣམས་ཀྱི། ། བྱིན་རླབས་བདུད་རྩི་སྙིང་ལ་ཞུགས་པར་ཤོག ། དེ་བཞིན་ལྔ་བཅུ་རྩ་གཅིག་ལྷ་ཚོགས་ཀྱིས། ། ཆོས་འདི་ཚུལ་བཞིན་བསྒོམ་པའི་རྣལ་འབྱོར་ལ། ། དྲི་མེད་དཔལ་འབར་ཞལ་མཆོག་མངོན་བསྟན་ནས། ། རིང་པོར་མི་ཐོགས་ཀུན་བཟང་སར་འགོད་ཤོག ། གཞན་ཡང་དམ་ཅན་མ་མོ་སྡེ་གསུམ་དང་། ། དཔའ་བོ་གིང་དང་དབང་ཕྱུག་ཉེར་བརྒྱད་སོགས། །
མདོར་ན་ཕོ་ཉ་སུམ་བརྒྱ་དྲུག་ཅུ་ཡིས། ། བར་ཆད་སེལ་ཞིང་མཐུན་རྐྱེན་སྒྲུབ་པར་ཤོག ། ཁྱད་པར་དཔལ་ལྡན་བཀའ་བདུད་ལྕམ་དྲལ་དང་། ། ཕུར་པའི་སྲུང་མ་དམ་ཅན་བཅུ་གཉིས་ལ། ། ཆོས་འདི་གཉེར་དུ་གཏད་པས་ཁྱེད་རྣམས་ཀྱིས། ། ཕྱོགས་དུས་ཀུན་ཏུ་དར་ཞིང་རྒྱས་པར་མཛོད། ། བདག་གིས་འདི་སྦྱར་དགེ་དང་དུས་གསུམ་དུ། ། བསགས་པའི་དགེ་རྣམས་མ་ལུས་གཅིག་བསྡུས་ནས། ། མར་གྱུར་འགྲོ་བ་ཀུན་ལ་ཕན་དོན་དུ། ། མྱུར་དུ་ཀུན་མཁྱེན་གོ་འཕང་ཐོབ་ཕྱིར་བསྔོ། །
དེ་ལྟར་དཔལ་ཆེན་རྡོ་རྗེ་གཞོན་ནུའི་སྒྲུབ་ཐབས་བསྡུས་པ་བསྙེན་སྒྲུབ་གསལ་བྱེད་ཀྱི་རྣམ་བཤད་བདུད་རྩི་སྙིང་ཐིག་འདི་ཉིད་ཉམས་ལེན་གྱི་རྣལ་འབྱོར་པ་རང་དང་སྐལ་མཉམ་རྣམས་ལ་ཕན་ཕྱིར་གཅིག་ལས་དུ་མར་བྱེད་པའི་ཆོས་སྦྱིན་སྤར་གྱི་འཕྲུལ་སྒོ་ས་བྱ་གནམ་ལོ་གསར་ཚེས་མགོ་ཟླའི་དཀར་ཕྱོགས་རྫོགས་པ་གཉིས་པའི་ཚེས་སྤ་ཤེས་འགྲུབ་འབྱོར་ཉིན་ལྕེ་བཙུན་ངག་དབང་བློ་གྲོས་སྙིང་པོ་ངོར་ཨེ་ཝཾ་ཆོས་ལྡན་གྱིས་བླ་བྲང་ཕུན་ཚོགས་ཁང་སར་དུ་གྲུབ་པར་བགྱིས་པ་འདིས་བསྟན་པ་དང་སེམས་ཅན་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག། །། སརྦ་ད་ཀ་ལྱ་ནཾ།། །། ༧སྐྱབས་མགོན་བདག་ཁྲི་རྡོ་རྗེ་འཆང་གིས་རྣམ་བཤད་ཤིན་ཏུ་ཀློག་དཀའ་བར་ཞུ་དག་གྱིས་ཞེས་བཀས་གནང་བ་ལྟར་ཀུ་སེ་བ་ཨ་པད་ཀྱིས་གདོད་མ་ནས་ཡི་གེ་མ་དག་པའི་ཕུང་པོར་གྱུར་པ་འདི་ཞུ་དག་བགྱིས་པས་དུབ་པར་གྱུར་པའི་དགེ་བས་ ༢༠༠༥ ལོ་ནས་ཚིག་དོན་མ་དག་པ་ཤེས་བྱ་ལ་མི་འབྱུང་བར་གྱུར་ཅིག། །། PAGE * MERGEFORMAT 2 དཔལ་བཟང་བསྟན་པའི་རྒྱལ་མཚན། རྡོ་རྗེ་ཕུར་པའི་རྣམ་བཤད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
