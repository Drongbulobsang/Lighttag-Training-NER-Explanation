སྔོན་བྱོན་ས་སྐྱ་པའི་མཁས་པ་རྣམས་ཀྱི་སྔགས་སྐོར།
པོད ༡༤
རྣམ་པར་བཤད་པའི་ཆུ་རྒྱུན་བཞི་པ།
༄༅། །རྣམ་པར་བཤད་པའི་ཆུ་རྒྱུན་བཞི་པ་བཞུགས་སོ།། ཨོཾ་སྭ་སྟི་སིདྡྷཾ། རྣམ་དག་ཐབས་ཚུལ་ཟབ་མོ་ཡིས། ། རྣམ་མང་འགྲོ་བ་སྲིད་མཚོ་ལས། ། རྣམ་པར་བསྒྲལ་ཕྱིར་བརྩོན་པ་ཡིས། ། རྣམ་གྲོལ་མཆོག་མཉེས་བླ་མར་འདུད། ། ཐབས་མ་ཡིན་ལས་སྐྱབས་པའི་ཕྱིར། ། ཐབས་མཆོག་སྟོན་པ་ཁྱེད་རྣམས་ཀྱིས། ། ཐབས་མིན་ལ་ཞུགས་སྐྱེ་བོ་རྣམས། ། ཐབས་མཁས་ཐུགས་རྗེས་བསྐྱབ་ཏུ་གསོལ། །
སེམས་བསྐྱེད་བརྒྱུད་པ་མེད་པ་དང་། ། རྗེས་འཛིན་གྲངས་ངེས་མེད་པ་དང་། ། སྟ་གོན་འབྲེལ་པ་མེད་པ་དང་། ། སློབ་དཔོན་གྲངས་ངེས་མེད་པ་དང་། ། ལུས་དཀྱིལ་འབྱུང་ཁུངས་མེད་པ་དང་། ། དབང་རྫས་ཡོངས་དག་མེད་པ་དང་། ། རྒྱས་གདབ་རིགས་མཚོན་མེད་པ་དང་། ། བཟའ་བའི་དམ་ཚིག་མེད་པ་ཡིས། ། འདི་ན་ཐབས་མཆོག་ཐབས་མིན་བྱེད། ། སྨིན་བྱེད་བྱས་ཀྱང་སྨིན་མིན་ལ། །
གྲོལ་བྱེད་བསྒོམ་ཀྱང་གྲོལ་མིན་པས། ། དེ་ཕྱིར་འདི་དག་དགག་པར་བྱ། ། དེ་ལ་དིང་སང་འདི་ན། ཀྱཻ་རྡོ་རྗེའི་དབང་བསྐུར་གྱི་སྔོན་དུ། བརྒྱུད་པ་གཉིས་ཀྱི་ལུགས་སུ་བྱེད་པའི་སྐྱབས་སུ་འགྲོ་བ་དང་སེམས་བསྐྱེད་པའི་ཆོ་ག་ཞེས་པ། རྗེ་བཙུན་ཆེན་པོའི་མཛད་བྱང་ཅན་འདི། མཎྜལ་ཚོམ་བུ་ལྔ་པ་ལ་བརྟེན་ཏེ། སློབ་མ་ལ་སྦྱིན་པའི་ལག་ལེན་བྱེད་དོ། ། འདི་ནི་གཞན་ལས་ཁྱད་པར་བྱ་བའི་ཕྱིར་དཔེ་ལག་ཏུ་ཐོབ་པ་ཙམ་ལ་བརྒྱུད་པ་མེད་པར་རང་འཚམས་ཀྱིས་བྱས་པར་མངོན་ཏོ། ། གལ་ཏེ་བརྒྱུད་པ་ཡོད་པ་ཞིག་ཡིན་ན།
གཞན་ལ་ཡང་སྣང་དགོས་པ་ལས། ཆོས་འདི་པའི་བརྒྱུད་པའི་སྲོལ་འཛིན་སུ་ལ་ཡང་མི་སྣང་བའི་ཕྱིར་ཏེ། འདི་ལྟར་རྒྱལ་བ་བྲག་ཕུག་པ་ནས། ལམ་འབྲས་པ་ཡེ་ཤེས་དཔལ་དང་། བློ་བཟང་དཀར་མོ་ནས་བརྒྱུད་པའི་མང་དཀར་བའི་སློབ་མ་རྣམས་དང་། བྲག་ཕུག་པ་ནས། ཆོས་རྗེ་དཀོན་རྒྱལ་བ་དང་། ས་སྐྱ་བུ་སྟོན་ནས་བརྒྱུད་པ། ཐེག་ཆེན་ཆོས་རྗེའི་སློབ་བརྒྱུད་རྣམས་དང་། བྲག་ཕུག་པ་ནས།
བླ་མ་དམ་པ་ལ་བརྒྱུད་པའི་ཆོས་རྗེ་བཟུང་གི་དཔལ་བའི་སློབ་བརྒྱུད་རྣམས་དང་། བླ་མ་དམ་པ་ནས་ཡར་ལུང་པ་སེང་གེ་རྒྱལ་མཚན་ནས་བརྒྱུད་པའི་སློབ་བརྒྱུད་རྣམས་དང་། བླ་མ་དམ་པ་ནས། བླ་མ་དཔལ་ལྡན་ཚུལ་ཁྲིམས་ལ་བརྒྱུད་དེ། བླ་མ་ནམ་མཁའ་དཔལ་བཟང་དང་། ཆོས་རྗེ་སྒྲུབ་ཆེན་ནས་བརྒྱུད་པའི་སློབ་བརྒྱུད་རྣམས་དང་། བླ་མ་དཔལ་ལྡན་ཚུལ་ཁྲིམས་ནས། ཆོས་རྗེ་བཟང་པོ་རྒྱལ་མཚན་ལས་བརྒྱུད་པའི་སློབ་བརྒྱུད་རྣམས་དང་། བླ་མ་དཔལ་ལྡན་ཚུལ་ཁྲིམས་ནས། ཆོས་རྗེ་བུདྡྷ་ཤྲཱི་དང་།
རྡོར་གླིང་རིན་པོ་ཆེ་ལས་བརྒྱུད་པའི་སློབ་བརྒྱུད་རྣམས་དང་། ཡང་། བྲག་ཕུག་པ་ནས་བརྒྱུད་མི་དགོས་པ། ཚོགས་བསྒོམ། ཉན་ཆེན་པ། བླ་མ་འཇམ་སྐྱའོ། ། མཉམ་མེད་ཆོས་རྗེ་ལས་བརྒྱུད་པའི་སློབ་བརྒྱུད་རྣམས་ཏེ། དེ་རྣམས་སུ་ལ་ཡང་ཡི་གེ་འདིའི་ཆོ་ག་ཕྱག་ལེན་དང་བཅས་ཏེ་རྒྱུད་སྡེ་འོངས་པ་མེད་དོ། ། དེར་མ་ཟད། མཁན་ཆེན་ཤེས་རབ་རྡོ་རྗེ་པས་བླ་མ་རྗེ་བཙུན་ཆེན་པོའི་གསུང་རབ་རྣམས།
བླ་མ་བཅུ་གཅིག་ལས་ལུང་ལེན་པར་མཛད་པ། དིང་སང་གི་བཀའ་འབུམ་ཐོབ་ཡིག་རྣམས་སུ་ཡི་གེ་འདི་མ་བྱུང་བས། བླ་མ་བཅུ་གཅིག་པོ་དེ་དག་ལ་ཡང་ལུང་ཙམ་ཡང་མི་བཞུགས་པར་སྣང་ལ། བཀའ་འབུམ་སྔ་སྒྲིགས་གང་ན་ཡང་མེད་ཅིང་། དཔེ་འདི་སྒོ་རུམ་དཔེ་ཁང་ནས་ངོར་ཆེན་གྱིས་རྙེད་དོ་ཞེས་ཟེར་བས། བརྒྱུད་པ་དེ་རྟོགས་པ་ཡིན་ནོ། ། ཡང་ཁ་ཅིག་སློབ་མ་རྗེས་འཛིན་གྱི་སྐབས་སུ་ཉི་ཤུ་རྩ་ལྔ་ལས་ཐལ་ཏེ་བརྒྱ་ཕྲག་དུ་མ་དག་ལ་རྗེས་འཛིན་གྱི་ཆོ་ག་ཕྱོགས་གཅིག་ཏུ་བྱེད་དོ། ། འདི་ནི་ཤིན་ཏུ་མི་རིགས་ཏེ། སྤྱིར་རྒྱུད་ཀྱི་ལུང་དང་འགལ་བ་དང་། རྗེ་བཙུན་གོང་མའི་གསུང་དང་འགལ་བ་དང་།
རང་གི་སྟ་གོན་སོགས་ཀྱི་གྲངས་ངེས་དང་འགལ་བའི་ཕྱིར་རོ། ། དང་པོ་སྤྱི་རྒྱུད་ཀྱི་ལུང་དང་འགལ་ཏེ། དེ་ཉིད་ལས། མཁས་པས་སློབ་མ་གཅིག་གམ་གསུམ། ། ལྔ་འམ་ཡང་ན་བདུན་དག་གམ། ། ཉི་ཤུ་རྩ་ནི་ལྔ་ཡི་བར། ། ཟུང་དུ་མ་གྱུར་སློབ་མ་བཟུང་། ། དེ་བས་ལྷག་པའི་སློབ་མ་ནི། ། ཡོངས་སུ་གཟུང་བར་མི་ཤིས་སོ། ། ཞེས་ཉེར་ལྔ་ལས་ལྷག་པ་དངོས་སུ་བཀག་པའི་ཕྱིར།
གཉིས་པ་རྗེ་བཙུན་གོང་མའི་གསུང་དང་འགལ་ཏེ། དབང་ཆུ་ཆེན་པོ་ལས་དེ་ལྟར་འབྲེལ་བརྟགས་ནས་མཚན་ཉིད་དང་ལྡན་པའི་སློབ་མ་གཅིག་ནས་ཉི་ཤུ་རྩ་ལྔའི་བར་ཁ་ཡར་བ་གཟུང་བར་བྱའོ། ། ཁ་འཆམས་པ་དང་དེ་ལས་ལྷག་པ་དཀྱིལ་འཁོར་གཅིག་ཏུ་མི་བཟུང་སྟེ། དེ་སྐད་དུ། མཁས་པས་སློབ་མ་གཅིག་གམ་གསུམ། ། ཞེས་སོགས་གྲངས་ཏེ་གསུངས་པའི་ཕྱིར་རོ། ། གསུམ་པ་རང་གི་སྟ་གོན་སོགས་ཀྱིས་གྲངས་ངེས་དང་འགལ་ཏེ། སྟ་གོན་ཀྱི་སྐབས་ཀྱི་སློབ་མའི་གྲངས་ངེས། རྗེས་འཛིན་ལ་ལྟོས་དགོས་ཀྱི། དེ་ལས་གཞན་པའི་སྟ་གོན་གྱི་གྲངས་ངེས།
སྤྱི་རྒྱུད་དང་། རྗེ་བཙུན་གོང་མའི་དབང་ཆུའི་ཡི་གེ་གང་དུ་ཡང་མ་གསུངས་པའི་ཕྱིར་རོ། ། དེ་ཡང་སྤྱི་རྒྱུད་ལས། སློབ་མ་ཡོངས་སུ་བཟུང་བ་གང་། ། སྟ་གོན་གནས་ཚེ་མེད་ན་ནི། ། དེ་ཡི་གཟུགས་བརྙན་བྱས་ནས་ནི། ། ཇི་སྐད་གསུང་པའི་ལས་རྣམས་བྱ། ། སློབ་མ་ཡོངས་སུ་བཟུང་བ་གང་། ། གལ་ཏེ་རྐྱེན་འགའ་ཞིག་གིས་ནི། ། དེར་ནི་འོངས་པར་མ་གྱུར་ན། །
གཞན་ཞིག་དེའི་སྐྱིན་པར་བཞུགས། ། ཞེས་གསུང་པ་འདི་ལས་གཞན་པའི་སྟ་གོན་གྱི་སྐབས་ཀྱི་སློབ་མའི་གྲངས་ངེས་མ་གསུངས་པས། རྗེས་བཟུང་གི་དུས་ཀྱི་སློབ་མའི་གྲངས་གང་ཡོད་ཀྱི་ནང་ནས་ལ་ལ་དག་སྟ་གོན་གྱི་དུས་སུ་མ་ཚང་ན་གང་མ་ཚང་བ་དེ་ཉིད་ཀྱིས་གཟུགས་བརྙན་བྱ་བའམ། ཡང་ན། སློབ་མ་གཞན་དག་གྲངས་མཐུན་གྱིས་ཁ་བསྐང་སྟེ་ཚང་བར་བྱས་ནས་སྟ་གོན་བྱ་བར་གསུངས་པས། བརྒྱ་ཕྲག་དུ་མ་ལ་རྗེས་གཟུང་གི་ཆོ་ག་བྱས་པས། ཐམས་ཅད་ཚང་བར་ཡོད་བཞིན་དུ། ཉེར་ལྔ་ལས་ལྷག་པ་ལ་སྟ་གོན་མི་བྱེད་པ་འགལ་བའི་ཕྱིར་དང་། ལྷག་མ་རྣམས་ལ་ཡང་གཟུགས་བརྙན་ནམ། གཞན་སྐྱིན་པར་འཇུག་པ་དག་མི་བྱེད་པ་འགལ་བའི་ཕྱིར་རོ། །
གལ་ཏེ་གཟུགས་བརྙན་ནམ། གཞན་སྐྱིན་པར་བཞུགས་པ་དག་ཕྱག་ལེན་ལ་མ་མཐོང་བས་མི་བྱེད་དོ་ཞེ་ན། འོ་ན་ཉེར་ལྔ་ལས་ལྷག་པ་ལ་རྗེས་གཟུང་གི་ཆོ་ག་བྱེད་པ་ཡང་མ་མཐོང་བཞིན་དུ་ཅི་ཕྱིར་བྱེད། དབང་དངོས་གཞིའི་སྐབས་ཀྱི་གྲངས་ངེས་ཀྱང་། སྤྱི་རྒྱུད་ལས། སྟ་གོན་གནས་པ་བྱས་པ་ལ། ། གལ་ཏེ་རྐྱེན་གྱིས་མ་འོངས་ན། ། བླ་མ་བློ་ལྡན་མཁས་པ་ཡིས། ། དེར་ནི་སློབ་མ་གཞན་མི་གཟུང་། ། ཞེས་གསུངས་པས།
རྒྱུད་སྡེ་་་་་་ལས་དངོས་གཞིའི་གྲངས་ངེས་སློབ་མ་རྗེས་འཛིན་གྱི་གྲངས་ལ་ལྟོས་པར་གསུངས་པའི་ཕྱིར་རོ། ། ཡང་ཁ་ཅིག་སློབ་མ་མང་པོ་དག་ལ་དབང་བསྐུར་བྱེད་པའི་ཚེ། ནུབ་དང་པོ་ལ་བདག་བསྐྱེད་ཚར་ནས་སའི་ལྷ་མོ་སྟ་གོན། ལྷ་སྟ་གོན། བུམ་པ་སྟ་གོན་རྣམས་བྱས་ནས། སྟ་གོན་གསུམ་པོ་དེ་ཉིད་དང་འབྲེལ་པར། སློབ་མ་ཉི་ཤུ་རྩ་ལྔ་ལ། སློབ་མ་སྟ་གོན་བྱས་ཏེ། སང་ཉིན་རྡུལ་ཚོན་གྱི་དཀྱིལ་འཁོར་བྲིས་ནས། སྒྲུབ་མཆོད་བྱས་ཏེ།
ཁ་སང་སྟ་གོན་བྱས་པའི་སློབ་མ་རྣམས་ལ་དབང་བསྐུར་བྱེད་པ་དེ་ཉིད་ཚུལ་དང་མཐུན་མོད། དེ་མན་ཆད་ཀྱི་སློབ་མ་རྣམས་ལ། དབང་བསྐུར་དེ་ཉིད་རྫོགས་མ་ཐག སློབ་མ་ཉི་ཤུ་རྩ་ལྔ་པ་གཞན་ཞིག་བོས་ཏེ་སློབ་མ་སྟ་གོན་བྱས་ནས། དཀྱིལ་འཁོར་དེ་ཉིད་ལ་བསྒྲུབ་མཆོད་བྱས་ཏེ། ཁ་སང་སྟ་གོན་བྱས་པ་དེ་རྣམས་ལ་དབང་བསྐུར་བར་བྱེད་ཅིང་། དེ་མ་ཐག་གཞན་ཉི་ཤུ་རྩ་ལྔ་པ་སྟ་གོན་བྱེད་དེ། དེ་ལྟར་རྒྱུད་མར་མ་རྫོགས་ཀྱི་བར་དུ་བྱེད་དོ། ། གཉིས་པ་མན་ཆད་དེ་རྣམས་ནི་ཤིན་ཏུ་མི་རིགས་པ་ཁོ་ན་ཡིན་ཏེ། རྗེ་བཙུན་ས་སྐྱ་པའི་སྲོལ་འཛིན་ཐམས་ཅད་ཞལ་མཐུན་པར།
རྡུལ་ཚོན་གྱི་དཀྱིལ་འཁོར་ལ་བརྟེན་ནས། སློབ་མ་མ་སྨིན་པ་སྨིན་བྱེད་ཀྱི་དབང་བསྐུར་ལན་གཅིག་ལས་མི་རུང་སྟེ། སྟ་གོན་གྱི་ཆོ་ག་གཅིག་ལས་མེད་པའི་ཕྱིར་རོ། ། ཞེས་གསུངས་ཞིང་། ཕྱག་ལེན་ལ་ཡང་གནང་བ་ལ། ཁྱེད་ཀྱིས་བུ་སྟོན་པའི་སློབ་བརྒྱུད་རྣམས་ཀྱིས་དེ་ལྟར་དུ་བྱེད་པ་མཐོང་ནས་འདིར་སྦྱར་བ་ཡིན་གྱི། རྗེ་བཙུན་གོང་མ་རྣམས་ཀྱི་བཞེད་པ་དང་། ཕྱག་ལེན་མ་ཡིན་ཏེ། དེ་ལྟར་བྱ་བར་གང་དུ་ཡང་མ་བཤད་པའི་ཕྱིར་རོ། ། གལ་ཏེ་གོང་མའི་བཤད་ཁུངས་ཡོད་ན་སྟོན་ཅིག
གཞན་ཡང་རིགས་པས་ཀྱང་འཐད་པར་མ་མཐོང་སྟེ། སློབ་མ་སྟ་གོན་གྱི་ཆོ་ག་ཡང་། སྟ་གོན་གྱི་ཆོ་ག་གཞན་གང་དང་ཡང་མ་འབྲེལ་བར་བྱར་རུང་ན། དངོས་གཞི་དབང་བསྐུར་ཡང་། དངོས་གཞིའི་ཆོ་ག་གཞན་གང་ཡང་མ་འབྲེལ་བར་བྱར་རུང་བར་མཚུངས་པའི་ཕྱིར་དང་། དེ་གཉིས་ཁྱད་པར་འབྱེད་པའི་དོན་མཐུན་གྱི་ལུང་རིགས་གང་ཡང་མེད་པའི་ཕྱིར་དང་། དེ་ལྟར་ན་ཆོ་གའི་གོ་རིམ་ཐམས་ཅད། སྨྱོན་པའི་སྤྱོད་པ་ལྟར་ཡིད་བརྟན་ཅི་ཡང་མེད་པར་འགྱུར་བའི་ཕྱིར་དང་། གལ་ཏེ་མདུན་གྱི་དཀྱིལ་འཁོར་ལ་སྟ་གོན་གྱི་དཀྱིལ་འཁོར་ཡང་བཞུགས་ཤིང་། བུམ་པ་རྣམས་ཀྱང་སྟ་གོན་གྱི་དུས་ཀྱི་བུམ་པ་ལས་གཞན་མ་ཡིན་པའི་ཕྱིར་རོ། །
དོན་ཚང་ལ། དེའི་ཕྱིར་བྱར་རུང་ངོ་སྙམ་ན། དེ་ལྟར་ན། དབང་བསྐུར་གཉིས་པ་མན་ཆད་རྣམས་ལ་དངོས་གཞིའི་དཀྱིལ་འཁོར་སྒྲུབ་མཆོད་ཀྱང་མི་དགོས་པར་འགྱུར་ཏེ། དངོས་གཞིའི་དཀྱིལ་འཁོར་ཡང་བཞུགས་པའི་ཕྱིར། དེ་ལྟར་སློབ་མ་སྟ་གོན་ཆོ་ག་རྣམ་དག་ལས་མ་འོང་པས། བྱས་ཀྱང་སྟ་གོན་དུ་མི་འགྱུར་ཏེ། སྡོམ་པ་གསུམ་གྱི་རབ་ཏུ་དབྱེ་བ་ལས། ཆོ་ག་ཅུང་ཟད་ཉམས་པ་ལ། ། ཆོ་ག་འཆགས་པར་མ་གསུངས་ན། །
ཆོ་ག་ཕལ་ཆེར་ཉམས་པ་ལ། ། ཆོ་ག་འཆགས་པར་འགྱུར་རེ་རྐན། ། ཞེས་གསུངས་ལ། སྟ་གོན་མ་བྱས་པ་ལ་དངོས་གཞིའི་ཆོ་ག་བྱས་ཀྱང་། མ་སྨིན་པ་སྨིན་བྱེད་ཀྱི་དབང་དུ་མི་འགྱུར་ཏེ། གོང་གི་སྤྱི་རྒྱུད་ཀྱི་ལུང་། དེར་ནི་སློབ་མ་གཞན་མི་གཟུང་། ། ཞེས་གསུང་པས། སློབ་མ་གཞན་མི་བཟུང་བ་ཅིའི་ཕྱིར་ཞེ་ན། སྟ་གོན་མ་བྱས་པ་ལ་དབང་དངོས་གཞི་བསྐུར་དུ་མི་རུང་བའི་ཕྱིར་རོ། །
ཞེས་པའི་དོན་ཏེ། འདི་ལ་ཁ་ཅིག་ན་རེ། རྡུལ་ཚོན་གྱི་དཀྱིལ་འཁོར་གྱི་ལོགས་ཤིག་ཏུ། ཚོམ་བུ་ལ་སོགས་པ་བྱས་ཏེ། བདག་གི་རྣལ་འབྱོར་དང་། སྟ་གོན་ཐམས་ཅད་ཡོངས་སུ་རྫོགས་པར་བྱས་ནས། སང་ཉིན་རྡུལ་ཚོན་གྱི་དཀྱིལ་འཁོར་དེ་ཉིད་དུ། དབང་བསྐུར་ན་རྣམ་པར་དག་པར་འགྱུར་བ་འདྲའོ། ། ཞེས་ཟེར་རོ། ། དེ་ནི་མཐོང་བ་བརྒྱུད་པའི་ཕྱག་ལེན་དང་བཤད་པ་ལ་མེད་པས་འཐད་པར་མི་ནུས་ཤིང་།
དེར་མ་ཟད་སྟ་གོན་བྱས་པའི་གནས་དེ་ཉིད་དུ་བྲིས་པའི་དཀྱིལ་འཁོར་མ་ཡིན་པས། འབྲེལ་ཅི་ཡང་མེད་པར་འགྱུར་བའི་ཕྱིར་རོ། ། འོན་ཏེ། དེའི་སྟ་གོན་གྱི་དཀྱིལ་འཁོར་ནམ་མཁའ་ལ་བཏེག་པ། རྡུལ་ཚོན་ལ་བསྲེས་པས་འབྲེལ་ལོ་ཞེ་ན། འོ་ན་ཁྱེད་རང་གི་ལུགས་ལ་སྟ་གོན་གྱི་ཆོ་ག་སྟ་གོན་མ་བྱས་ཀྱང་སྐྱོན་མེད་པར་འགྱུར་ཏེ། སྤྱན་འདྲེན་གྱི་སྐབས་སུ་སངས་རྒྱས་ཐམས་ཅད་སྤྱན་འདྲེན་ལ། དེ་དག་གིས་ནང་ན། གནས་གཞན་དག་ཏུ་སྟ་གོན་བྱས་པའི་ལྷ་ཡང་ཡོད་ཅིང་སྒྲུབ་མཆོད་ཀྱི་སྐབས་སུ་བསྲེས་པའི་འབྲེལ་པའི་ཕྱིར་རོ། ། ཡང་ཁ་ཅིག་རྡོ་རྗེ་སློབ་དཔོན་གྱི་དབང་གི་སྐབས་སུ།
སློབ་མ་དེར་འཇུག་པ་ཐམས་ཅད་ལ་དུས་གཅིག་ཏུ་རྡོ་རྗེ་སློབ་དཔོན་གྱི་དབང་བསྐུར་བའི་ཆོ་ག་བྱེད་དོ། ། དེ་ཡང་ཤིན་ཏུ་མི་རིགས་ཏེ། སློབ་དཔོན་རིན་པོ་ཆེའི་འགྲེལ་པ་ལུགས་ཀྱི་དབང་ཆུ་ལས། གསོལ་གདབ་ཀྱི་རྗེས་སུ། དེ་ནས་སློབ་དཔོན་གྱི་ཚོགས་པ་ལ་དབང་བསྐུར་བར་བྱ་བ་མ་ཡིན་ཏེ། སློབ་དཔོན་སྙིང་རྗེ་ཆེན་པོ་ཡིས། ། སློབ་མ་དམ་པ་སྙིང་རྗེ་ཅན། ། སྔགས་དང་རྒྱུད་རྣམས་འཛིན་པ་པོ། ། གཅིག་ནི་ནན་ཏན་སྐྱེད་བྱེད་བཟུང་། ། སློབ་མ་རེ་རེ་ལ་དབང་བཞི་གཅིག་ཆར་རམ།
རིམ་ཅན་དུ་བསྐུར་བར་བྱ་བ་ཡིན་པས། གཞན་སྐྱེ་ལ་ཇི་སྐད་དུ་བཤད་པའི་དབང་སྟེགས་ཀྱི་སྟེང་དུ། སློབ་མའི་གཙོ་བོ་སྔར་དངོས་གྲུབ་ཀྱི་རྡོ་རྗེའི་རྟུལ་ཞུགས་ཀྱི་སྐབས་སུ་བསྟན་པའི་རྡོ་རྗེ་སེམས་དཔའི་ཕྱག་རྒྱ་ཆེན་པོས་བཞག་ལ། དབང་བསྐུར་བར་བྱའོ། ། ཞེས་དང་། ཁྱད་པར་དུ་མན་ངག་ལུགས་ཀྱི་དབང་ཆུ་ཆེན་མོ་ལས། སློབ་དཔོན་གྱི་དབང་གི་གསོལ་བཏབ་གྱི་རྗེས་སུ། དེ་ནས་སློབ་མ་གཅིག་དབང་སྟེགས་ཀྱི་སྟེང་དུ་བཞག་ལ། རྡོ་རྗེ་འཆང་ཆེན་པོའི་རྣམ་པར་བསམ་ཞེས་དང་། སུ་པྲ་ཏིཥྛས་མེ་ཏོག་གཏོར་བའི་རྗེས་སུ།
དེ་ལྟར་སློབ་མ་རེ་རེ་ནས་རྫོགས་པ་དང་། སློབ་མ་རྣམས་ལ་དུས་གཅིག་ཏུ་དེ་ཁོ་ན་ཉིད་བསྟན་པར་བྱས་ཏེ། ཞེས་གསུང་པ་རྣམས་མ་མཐོང་ངམ་ཅི། གང་བཀག་པ་དེ་ནན་གྱིས་བསྒྲུབ་པ་ལ་བརྩོན་པ་བྱེད་པར་ཟད་དོ། ། ཡང་། ཁ་ཅིག་ན་རེ། བཀའ་བཅུ་པ་གཞོན་ནུ་སེང་གེའི་བླ་མའི་རྣལ་འབྱོར་དུ། སྙིང་གར་ཧཱུྃ་ལས་མི་བསྐྱོད་པ་ཡབ་ཡུམ་དང་ཕྱོགས་བཞིར་བྷྲཱུྃ་ཨྃ་ཛྲིཾ་ཁྃ། མཚམས་བཞིར་ལྃ་མྃ་པྃ་ཏྃ་ལས་འཁོར་གྱི་ལྷ་མོ་རྣམས་དང་། མགྲིན་པའི་རྩ་འཁོར་ལ་དབུས་སུ་ཨྃ་ལས་འོད་དཔག་མེད་པ་ཡབ་ཡུམ་དང་།
འདབ་མ་རྣམས་ལ་ཨཱ་ལི་བཅུ་དྲུག་ཡོངས་སུ་གྱུར་པ་ལས། འཁོར་གྱི་ལྷ་མོ་རྣམས་བསྐྱེད་པར་བཤད་པ་ནི་མི་འཐད་དེ། འདིར་ལུས་དཀྱིལ་གྱི་ལྷ་རྣམས་ནི། རྩ་ཡི་གེའི་གཟུགས་སུ་གནས་པ་དང་། དེའི་ནང་གི་ཁམས་རྣམས་རྒྱུར་གྱུར་པ་ལས་སྐད་ཅིག་གིས་བསྐྱེད་པ་ཡིན་གྱི། ས་བོན་ལས་བསྐྱེད་པ་ནི་མ་ཡིན་ཏེ། ཡིན་ན། ས་བོན་གྱི་ཡི་གེ་ཧཾ་ཡིག་མཐུར་དུ་བསྟན་པ་དང་། ཧཱུྃ་ཡིག་མགོ་མཐུར་དུ་བསྟན་པ་བསྒོམ་མཁན་མི་ཡོང་བའི་ཕྱིར་རོ། ། ཞེས་ཟེར་ཞིང་།
ངག་འདོན་གྱི་སྐབས་སུ། ལྟེ་བ་འཁོར་ལོའི་རྩ་འདབ་དྲུག་ཅུ་རྩ་བཞི་པའི་ལྟེ་བར་ཨཾ། ང་རྒྱ་དང་སེར་སྣ་དང་། ཚོར་བའི་ཕུང་པོ་རྣམ་པར་དག་པ་བཅོམ་ལྡན་འདས་ཡོན་ཏན་རིན་ཆེན་འབྱུང་ལྡན། ཞེས་སོགས་བརྗོད་ནས་ཧཾ་ལས་ཞེས་པ་དང་། ཧཱུྃ་ལས་ཞེས་པ་དང་། ཨོཾ་ལས་ཞེས་སོགས་ཀྱི་འབྱུང་ཁུངས་ཀྱི་ཚིག་རྣམས་ནན་གྱིས་འདོར་བར་བྱེད་དོ། ། དེ་ནི་རྗེ་བཙུན་གོང་མ་ཡབ་སྲས་རྗེས་འབྲང་དང་བཅས་པ་ཕྱོགས་གཅིག་ཏུ་འགོག་པར་བྱེད་པའི་སྨྲ་བ་སྟེ། སློབ་དཔོན་རིན་པོ་ཆེས་ལུང་འདི་ཉིད་དང་ཞིབ་ཏུ་སྦྱར་བ་ལས། ལེའུ་གཉིས་པའི་སྐབས་སུ།
བྷྲཱུྃ་སོགས་ནི་ལུས་ཀྱི་དཀྱིལ་འཁོར་ཕོ་བྲང་རྣམས་བསྐྱེད་པའི་ས་བོན་འདི་ལྔས་བྱ་བའམ། ཙཎྜ་ལི་དང་རྗེས་སུ་མཐུན་པར་བྱ་བ་གང་རུང་ཡིན་ལ། ཞེས་ས་བོན་ལས་བསྐྱེད་པར་གསལ་བར་གསུང་པ་དང་། རྣམ་འགྲེལ་སྲས་དོན་མ་ལས། ལྟེ་བ་སྤྲུལ་པའི་འཁོར་ལོ་ཨཾ་ལས་བཅོམ་ལྡན་འདས་ཡོན་ཏན་རྣམ་པར་དག་པ་རིན་ཆེན་འབྱུང་ལྡན། ཞེས་དང་། དེ་བཞིན་དུ་ཧ་སོགས་ལ་ཡང་འབྱུང་ཁུངས་ཀྱི་སྒྲ་སྦྱར་ཏེ་གསུང་པ་དང་། གཞན་ཡང་། ཞུ་བྱས་མ། ལྡན་བུ་མ།
གློག་སྐྱ་མ། ཡུམ་དོན་མ། བན་དྷེ་གཤིན་རྗེ་མ། ཟླ་རྒྱལ་མ། འ་འུ་རྣམས་ཀྱིས་ལུས་དཀྱིལ་གྱི་རིགས་ལྔ་ཐམས་ཅད་ལ། རེ་རེ་ཞིང་ཡང་། ཨཾ་ལས་ཞེས་དང་། ཧ་ལས་ཞེས་དང་། ཧཱུྃ་ལས་ཞེས་སོགས་འབྱུང་ཁུངས་ཀྱི་ཚིག་ཁོ་ན་ཡོད་ཅིང་། རྗེས་འབྲང་གི་ཡི་གེར་ཡང་།
དཀར་གྱི་རྡོ་རྗེའི་ཚིག་རྐང་གི་འགྲེལ་པ་དང་། བླ་མ་དམར་གྱིས་མཛད་པའི་དམར་མ་དང་། བླ་མ་དམ་པས་མཛད་པ་སོགས་སུ་ཡང་། དེ་ཁོ་ན་བཞིན་ཡོད་ལ། ལུས་ཀྱི་རྩ་ཁམས་ལས་བསྐྱེད་པའི་ཚིག་ཁྱད་པར་དུ་སྦྱར་བ་དགའ་སྟེང་མ་དང་དཔེ་མཛད་མ་གཉིས་སུ་ཡང་། དེའི་ལྟེ་བའི་ནང་གི་ཨཾ་གི་བྱང་སེམས་ལས། བཅོམ་ལྡན་འདས་རིན་ཆེན་འབྱུང་ལྡན་ཞེས་དང་། ཕྱིའི་རྩ་ཨཾ་ལས་དེའི་ཡུམ་ས་རྣམ་པར་དག་པ་སྤྱན་མ་ཞེས་དང་། གཞན་ཡང་གསང་གནས་སུ་ཧ་ལས་འཕྲིན་ལས་རྣམ་པར་དག་པ་ཞེས་དང་། སྙིང་གར་ཧཱུྃ་ལས་ཞེས་སོགས་ཐམས་ཅད་ལ་འབྱུང་ཁུངས་ཀྱིས་ཚིག་སྦྱར་ཞིང་།
ཁྱད་པར་དུ། གཉག་མའི་གསལ་བྱེད་གསུམ་གྱི་ནང་ཚན་གྱི་ལུས་དཀྱིལ་གྱི་ཡི་གེར། དེ་ལས་ལྟེ་བར་ཨཾ་ལས་བཅོམ་ལྡན་འདས་ཡོན་ཏན་རྣམ་པར་དག་པ་རིན་ཆེན་འབྱུང་ལྡན་ཞེས་དང་། གསང་གནས་སུ་ཧ་ལས་ཕྲིན་ལས་རྣམ་པར་དག་པ་དོན་ཡོད་གྲུབ་པ་ཞེས་དང་། མགྲིན་པར་ཨོཾ་ལས་གསུང་རྡོ་རྗེ་ཞེས་དང་། སྤྱི་བོར་ཧཾ་ལས་སྐུ་རྡོ་རྗེ། ཞེས་ལན་གཅིག་མ་ཡིན་པར་གསུངས་པ་ལ། དེ་སྐད་དུ་སྨྲ་བར་ནུས་པ་ཤིན་ཏུ་ཡ་མཚན་ནོ། ། ཡང་ཁ་ཅིག་བརྟུལ་ཞུགས་ཀྱི་དབང་དང་། རྡོ་རྗེ་སློབ་དཔོན་གྱི་དབང་ལ།
དབང་རྫས་ཀྱི་བསྐྱེད་ཆོག་མི་བྱེད་དོ། ། དེ་ལ་ད་དུང་གོང་དུ་བོགས་དབྱུང་དུ་ཡོད་དམ་མེད། དང་པོ་ལྟར་ན་ཁྱེད་རང་གི་ཡི་གེའི་མཇུག་ཏུ་གང་ཟག་སོ་སོས་འདི་ལ་འཕྲི་མནན་མ་བྱེད་ཅིག་ཅེས་ཅིའི་ཕྱིར་སྨྲ། གལ་ཏེ་བོགས་དབྱུང་དུ་མེད་ན། ཤིན་ཏུ་མི་རིགས་ཏེ། རྗེ་བཙུན་གྱི་ལམ་དུས་ཀྱི་དབང་གི་ཡི་གེར། དེ་ལ་ཐུན་མོང་གི་དབང་དྲུག་རྡོ་རྗེ་སློབ་དཔོན་གྱི་དབང་དང་བདུན་ཀའི་བདག་དང་དབང་རྫས་གཉིས་ཀ་ཡོངས་སུ་དག་པ་བཞིས་བྱིན་གྱིས་བརླབ་དགོས་ཏེ། དེའང་དམ་ཚིག་པ་ནི་རྒྱུ་དུས་ཀྱི་དང་མི་འདྲ་སྟེ། ཕོ་བྲང་ལྔའི་གཙོ་བོར་འཕོ། རྡོ་རྗེ་འཆང་ཡང་ཞལ་གཅིག་ཕྱག་གཉིས་པར་འཕོ་ལ།
ལྷག་མ་རྣམས་ནི་རྒྱུ་དུས་ཀྱི་དང་ཁྱད་པར་མེད་དེ་ཞེས་གསུངས་པ་ལ། ཅིའི་ཕྱིར། བརྟུལ་ཞུགས་དང་། རྡོ་རྗེ་སློབ་དཔོན་གྱི་དབང་ལ་དབང་རྫས་ལ་བསྐྱེད་ཆོག་མི་དགོས་པ་ཡིན། ཡང་ཁ་ཅིག་རྒྱས་གདབ་ཀྱི་སྐབས་སུ། སཾ་བྷུ་ཊི་ལས། རྡོ་རྗེ་སེམས་དཔའ་ཞེས་བྱར་བཤད། ། བདེ་བ་དམ་པ་རུ་ནི་བརྗོད། ། ཞེས་པ་འཁོར་ལོ་དྲུག་ཏུ་འདོད་པ་རྣམས་ཀྱི་ལུགས་ལ། སྤྱི་གཙུག་གི་འཁོར་ལོ་རྡོ་རྗེ་སེམས་དཔའ་བསྒོམ་པ་ལ་འབྲུ་མནན་པས་ཆོག་མོད།
མན་ངག་འདི་པའི་ལུགས་ལ། རྒྱས་འདེབས་ཀྱིས་ལྷ་བསྟན་པ་ཡིན་ཞིང་། དེ་དང་མཐུན་པར་སློབ་དཔོན་དགྲ་ལས་རྣམ་རྒྱལ་གྱིས། ཕྱག་རྒྱ་བཞིའི་རྒྱས་འདེབས་ལས། ཀུན་གྱི་དབང་བསྐུར་གནས་སུ་ནི། ། རྡོ་རྗེ་སེམས་དཔའ་ཟླ་བའི་མདོག ། ཅེས་བཤད་པས་ལུས་དཀྱིལ་གྱི་ལྷ་ལ་རྡོ་རྗེ་སེམས་དཔའི་རྒྱས་འདེབས་པ་རྒྱུད་དང་རྒྱ་གར་བའི་དགོངས་པ་ཡིན་པར་གསལ་ལོ། ། ཞེས་ཟེར་ཞིང་། ངག་དོན་གྱི་སྐབས་སུ། ལུས་དཀྱིལ་གྱི་ལྷ་ཐམས་ཅད་ལ་རྡོ་རྗེ་སེམས་དཔས་དབུ་བརྒྱན།
ཅེས་ཟེར་རོ། ། དེ་ལས་སཾ་བྷུ་ཊིའི་ལུང་དེས། རིགས་བདག་གི་རྒྱས་གདབ་སྟོན་པར་གང་ལས་བཤད། གནད་ཀྱི་གསལ་བྱེད་ལས་ནི། གསང་བ་ལ་ནི་སའི་ཁམས་ཞེས་པ་ནས་བརྩམ་སྟེ། ཆོས་ཀྱི་སྐུར་ནི་རབ་ཏུ་གྲགས། ། ཞེས་པའི་བར་གྱི་རང་འབྱུང་གི་ཡེ་ཤེས་ཀྱི་མཚན་ཉིད་སྟོན་པ་ལ། དེ་ལ་རྒྱས་པར་བསྟན་པ་དང་། བསྡུས་ཏེ་བསྟན་པ་དང་། ཤིན་ཏུ་བསྡུས་ཏེ་བསྟན་པའོ། །
དང་པོ་ལ་གསུམ། རྟེན་ཞུ་བ་འབྱུང་བ་ལྔར་བསྟན་པ། བརྟེན་པ་བདེ་བ་ཡེ་ཤེས་ལྔར་བསྟན་པ། དེ་ཉིད་རིགས་ལྔར་བསྟན་པ། ཞེས་གསུང་པའི་རིགས་ལྔར་བསྟན་པའི་སྐབས་སུ། ཤིན་ཏུ་རྣམ་དག་ཡེ་ཤེས་ཚོགས། ། རྡོ་རྗེ་སེམས་དཔའ་ཞེས་བྱར་བཤད། ། ཅེས་པའི་ཚིག་རྐང་གཉིས་བསྡེབས་ཏེ། མི་བསྐྱོད་པ་རྡོ་རྗེ་སེམས་དཔའ་གཉིས་ཀ་ཕྱོགས་གཅིག་ཏུ་ཐམས་ཅད་བདག་ཉིད་ཀྱིས་སྟོན་པའི་གཞུང་ཡིན་པས་དེ་ནི་རྒྱས་པར་བསྟན་པའི་སྐབས་ཡིན་ལ། བདེ་བ་དམ་པ་རུ་ནི་བརྗོད། །
ཅེས་པ་ནི། བསྡུས་ཏེ་བསྟན་པ་ལ། རྟེན་ཐིག་ལེ་བསྡུས་ཏེ་བསྟན་པ་དང་། བརྟེན་པ་བདེ་སྟོང་བསྡུས་ཏེ་བསྟན་པ་གཉིས་ཀྱི། བརྟེན་པ་བདེ་སྟོང་བསྡུས་ཏེ་བསྟན་པ་ཡིན་པར་གསུངས་པས། གཞུང་མཚམས་ཀྱང་ཐ་དད་ཅིང་། རིགས་བདག་གི་རྒྱས་གདབ་སྟོན་པར་དོགས་པའི་གནས་ཙམ་ཡང་མེད་ལ། རང་བློས་སྦྱར་བས་རྗེ་བཙུན་གོང་མའི་ལུགས་སུ་འགྱུར་རམ་ཅི། སློབ་དཔོན་དགྲ་ལས་རྣམ་རྒྱལ་བའི་གཞུང་ཡང་། ཕོ་བྲང་དྲུག་པོ་སྟོན་པའི་གཞུང་ཡིན་གྱི།
རིགས་བདག་གི་རྒྱས་གདབ་སྟོན་པའི་གཞུང་མ་ཡིན་ཏེ། གཞུང་གི་སྐབས་ལ་དཔྱད་པས་ཤེས་པ་ཡིན་ནོ། ། དེ་ལྟར་ན། སྒྲུབ་བྱེད་རྣམ་པར་དག་པ་མེད་བཞིན་དུ་རྗེ་བཙུན་གྱི་གསུང་རྣམས་དོར་ནས་གཞན་སྨྲ་བ་འདི་ལ་དགོས་པ་ཅི་ཞིག་ཡོད། འོ་ན་རྗེ་བཙུན་གོང་མའི་གསུང་ལས་ཇི་ལྟར་བཤད་ཅེ་ན། སྲས་དོན་མ་ལས། དབང་སྟེགས་ནི་ལྷ་ཐམས་ཅད་ལ་བླངས་ན་གཙོ་བོ་ལྔ་ལ་སྐུ་རྡོ་རྗེ་རྣམ་སྣང་ལ་སོགས་པའི་རིགས་ལྔ། འཁོར་རྣམས་ལ་རང་རང་གི་གཙོ་བོའམ། ཡང་ན་ཐམས་ཅད་ཀྱི་དབུ་ལ་གནས་ལྔར་རྡོ་རྗེ་རྩེ་ལྔ་པ་རེ་རེ་བསམ་མོ། ། ཞེས་དང་།
འཕགས་པ་རིན་པོ་ཆེས། གཙོ་བོ་ལྔ་ལ་རྡོ་རྗེ་སེམས་དཔའ། ཕོ་བྲང་ལྔའི་འཁོར་རྣམས་ལ་རང་རང་གི་གཙོ་བོ། སྐྱེ་མཆེད་ཀྱི་ལྷ་རྣམས་ལ་རང་རང་གི་ཁ་དོག་དང་མཐུན་པའི་རིགས་བདག ཁྲོ་བོ་བཅུ་ལ་སྲུང་འཁོར་གྱི་སྐབས་ནས་འབྱུང་བ་བཞིན། རིགས་ཀྱི་བདག་པོས་དབུ་བརྒྱན་པར་བསམ་མོ། ། ཞེས་གསུངས་པ་ཡིན་ནོ། ། འོ་ན་བཤད་པ་གཉིས་པོ་མ་མཐུན་པས་འཕགས་པས་གསུང་པ་དེ་མི་འཐད་དོ་ཞེ་ན། མི་མཐུན་པར་སྣང་བ་ནི་བརྒྱུད་པའི་མན་ངག་མེད་པར། ཡི་གེ་ལ་ཐུགས་ཕྲད་དུ་བྱས་པའི་སྨྲ་བ་སྟེ།
འདིར་རྡོ་རྗེ་སེམས་དཔའ་ནི། རིགས་ལྔ་པོ་རང་རང་གི་རྒྱུ་རྡོ་རྗེ་འཛིན་པ་ཡིན་པས། རང་རིགས་ཀྱིས་རྒྱས་བཏབ་པ་ཡང་ཡིན་ལ། རྡོ་རྗེ་སེམས་དཔས་རྒྱས་བཏབ་པ་ཡང་ཡིན་པས་དོན་གཅིག་ཡིན་ནོ། ། ཡང་ཁ་ཅིག་ན་རེ། དབང་བསྐུར་དང་རབ་གནས་ལ་སོགས་པའི་དུས་སུ་ཡང་། རབ་ཏུ་བྱུང་བ་རྣམས་ཀྱིས་ཚོགས་ཀྱི་འཁོར་ལོ་བྱ་བ་མ་ཡིན་ཏེ། ཆོས་ཀྱི་རྗེ་ས་སྐྱ་པཎྜི་ཏས་བཀག་པའི་ཕྱིར། ཞེས་དང་། དེ་ལ་ཡང་དཔའ་བོ་དང་དཔའ་མོ་གཉིས་ཀ་འདུས་ན་ཚོགས་ཀྱི་འཁོར་ལོ་ཞེས་བྱ་ལ།
དཔའ་བོ་གཅིག་པུ་འདུས་པ་ལ་ནི་དཔའ་བོའི་སྟོན་མོ་ཞེས་བྱའི། ཚོགས་ཀྱི་འཁོར་ལོ་ཞེས་མི་བྱའོ། ། ཞེས་ཟེར་བར་གྲག་གོ ། དེ་ལ་དང་པོ་དེ་ཉིད་ནི་རྣམ་པར་མ་བརྟགས་པའི་སྨྲ་བ་སྟེ། ཆོས་ཀྱི་རྗེས་ཚོགས་ཀྱི་ཡོ་བྱད་ལ། ལུགས་གཉིས་ལས། རབ་ཏུ་བྱུང་བ་སྡོམ་བརྩོན་གྱི་ལུགས་ལ་ནི་གཏོར་མ་ལ་ཤ་དང་ཆང་ལ་སོགས་པ་དབུལ། སྡོམ་བརྩོན་རྣམས་ཀྱི་ལྕེ་ལ་བདུད་རྩི་རེག་སྟེ། མྱང་ཙམ་བྱ། གཞན་བུ་རམ་དང་ཤིང་ཏོག་ལ་སོགས་པ་ལ།
གསང་བ་ལ་སོགས་པ་གཏོར་མ་བྱིན་གྱིས་བརླབ་པ་ལྟར་བྱ། ཤ་ལྔ་བདུད་རྩི་ལྔར་བསྒོམ་སྟེ་ཟོས་པས་རྩ་ལྟུང་བཅུ་གསུམ་པའི་ཉེས་པ་མི་འབྱུང་། སངས་རྒྱས་དང་བྱང་ཆུབ་སེམས་དཔའ་དང་། ཡེ་ཤེས་ཀྱི་མཁའ་འགྲོ་མ་རྣམས་ཀྱིས་བྱིན་གྱིས་བརླབ་བོ། ། ཞེས་དང་། རྣལ་འབྱོར་པ་རྣམས་ཀྱི་ཚོགས་ཀྱི་འཁོར་ལོའི་ལུགས་ནི། མ་ད་ན་དང་བ་ལ་སོགས་པ་དམ་ཚིག་གི་རྫས་ཅི་ཚོགས་པ་ལ་གསང་བ་ལ་སོགས་པ་བྱིན་རླབས་སྔར་དང་མཐུན་པར་བྱ། ཞེས་སོགས་གསུངས་པས། ཚོགས་ཀྱི་ཡོ་བྱད་ལ་ཁྱད་པར་གསུངས་ཀྱི། སྡོམ་བརྩོན་རྣམས་ཀྱི་ཚོགས་འཁོར་མི་བྱ་ཞེས་གཏན་གསུངས་པ་མེད་པའི་ཕྱིར་དང་།
དེའི་ཕྱིར་ཁྱེད་ཀྱི་ཆོ་གའི་སྐབས་སོ་སོ་དང་། དུས་ཁྱད་པར་ཅན་རྣམས་སུ། སྡོམ་བརྩོན་གྱི་ཆོ་ག་གསུང་པ་འདི་ཡང་མ་བྱས་པས། ཆོ་གའི་ཡན་ལག་ཉམས་པ་དང་། ཁྱད་པར་གྱི་བཟའ་བའི་དམ་ཚིག་ཉམས་པའི་ཕྱིར་དང་། དེའི་འགལ་སྤོང་དུ། འོ་ན་སྦྱང་རྟོགས་སྦར་གསུམ་དངོས་སུ་བྱ་མི་ནུས་པ་ལ། ཚོགས་འཁོར་མི་རུང་པར་སྣང་ལ། དེ་ལྟར་ན། ལས་དང་པོ་པས་དབང་བསྐུར་གྱི་དུས་དང་།
དམ་ཚིག་ཏུ་བཟའ་བའི་དམ་ཚིག་གསུངས་པ་དེ་ཉམས་པར་འགྱུར་རོ་སྙམ་ན། དེ་ནི་ཆོ་ག་བཞིན་དུ་བསྒྲུབ་པའི་བདུད་རྩི་རིལ་བུ་བརྟེན་པས་དོན་གྲུབ་པ་ཡིན་ནོ། ། ཞེས་ཟེར་རོ། ། དེ་ནི་རྒྱུན་གྱི་བཟའ་བའི་དམ་ཚིག་དང་། ཁྱད་པར་གྱི་བཟའ་བའི་དམ་ཚིག་མ་ཆད་པའི་སྨྲ་བ་ཡིན་ཞིང་། ཁྱད་པར་དུ་བདུད་རྩི་རིལ་བུ་མྱང་བ་ཁོ་ནས། སྡོམ་བརྩོན་གྱི་ཚོགས་འཁོར་གྱི་གོ་ཆོད་པར། ཆོས་ཀྱི་རྗེས་གསུངས་པ་མེད་པའི་ཕྱིར་དང་། སྡོམ་བརྩོན་གྱི་དེ་ལྟ་བུ་ཡང་། རྗེ་བཙུན་ས་སྐྱ་པ་ཡབ་སྲས་ཀྱི་བཞེད་པ་ནི་མ་ཡིན་ཏེ།
དེ་ཡང་ཆོས་རྗེ་ཉིད་ཀྱི་བཞེད་པ་ནི་མ་ཡིན་ཏེ། དེས་ན་རྒྱ་གར་གྱི་སློབ་དཔོན་ཀླུ་སྒྲུབ་ཡབ་སྲས། ཐོགས་མེད་སྐུ་མཆེད་ནས་བཟུང་སྟེ། ཇོ་བོ་རྗེ་དང་། ཁོ་བོའི་མཁན་པོ་བསོད་སྙོམས་པ་ཆེན་པོ་ལ་སོགས་པ་རྣམས་ཀྱིས་ཚོགས་ཀྱི་འཁོར་ལོའི་ལུགས་འདི་ཡིན་ནོ། ། ཞེས་གསུངས་པའི་ཕྱིར་དང་། དེ་ཉིད་རྗེ་བཙུན་ཡབ་སྲས་ཀྱི་བཞེད་པ་ཡིན་ན། རྩ་ལྟུང་འཁྲུལ་སྤོང་དུ། ལྟུང་བ་བཅུ་གསུམ་པའི་ལྟུང་བའི་ངོ་བོ་ཉིད་རྣམ་པར་བཞག་པའི་ཐད་དུ། ཡང་རབ་ཏུ་བྱུང་བ་ལ་སོགས་པའི་བཅིངས་པའམ།
ཕྱི་དྲོའི་ཟས་བརྟེན་པའི་ལྟུང་བ་བྱུང་དུ་དོགས་པའི་བསམ་པས་མི་བརྟེན་པའོ། ། ཞེས་གསུངས་པ་ཇི་ལྟར་དྲངས། གལ་ཏེ་བསླབ་པས་བཅིངས་པ་སོགས་ཀྱིས་མི་བརྟེན་པ་མ་ཡིན་གྱི། བསྟན་པ་ལ་བག་ཡངས་སུ་བྱས་དོགས་པས་ཡིན་ནོ་ཞེ་ན། འོ་ན་སྡོམ་བརྩོན་གྱི་ལུགས་དེ་བྱས་པས་བག་ཡངས་སུ་མི་བྱེད་པ་ལ་ཅི་ཞིག་གནོད། གཉིས་པ་དཔའ་བོ་གཅིག་བུ་འདུས་པ་ལ་ཚོགས་ཀྱི་འཁོར་ལོ་ཞེས་གདགས་སུ་མི་རུང་བར་སྨྲ་བ་དེ་ནི་ཤིན་ཏུ་ཡང་མ་བརྟགས་པའི་སྨྲ་སྟེ། ངག་དོན་བསྡུས་ན། དཔའ་བོའི་སྟོན་མོ་ཚོགས་ཀྱི་འཁོར་ལོ་ཡིན་ཏེ། ཁྱད་པར་གྱི་བཟའ་བའི་དམ་ཚིག་ཚོགས་ཀྱི་འཁོར་ལོ་ཡིན་པའི་ཕྱིར། དེ་ལྟར་ཡང་།
མངོན་རྟོགས་ལྗོན་ཤིང་ལས། ཁྱད་པར་གྱི་བཟའ་བའི་དམ་ཚིག་གི་ནི་ཚོགས་ཀྱི་འཁོར་ལོ་སྟེ། དེ་ལ་གཉིས། མིང་དོན་དང་། ཆོ་གའོ། ། དང་པོ་ལ་ལྔ། གང་ཟག་གི་དབྱེ་བ་དང་། རྣལ་འབྱོར་གྱི་དབྱེ་བ་དང་། དུས་ཀྱི་དབྱེ་བ་དང་། དགོས་པས་དབྱེ་བ་དང་།
མཆོད་བྱས་དབྱེ་བའོ། ། དང་པོ་ལ་གསུམ། དཔའ་བོ་རྣལ་འབྱོར་མ་ཚོགས་པ་ཚོགས་ཀྱི་འཁོར་ལོ་ཞེས་བྱ་ལ། ། དཔའ་བོ་འབའ་ཞིག་ཚོགས་ན་དཔའ་བོའི་སྟོན་མོ། དཔའ་མོ་འབའ་ཞིག་ཚོགས་ན་དཔའ་མོའི་སྟོན་མོ། ། གཉིས་པ་རྣལ་འབྱོར་གྱིས་ཕྱེ་ན། ལྷའི་རྣལ་འབྱོར་མི་མཐུན་པ་དུ་མ་ཚོགས་ན་མཛའ་བ་འདུས་པ། གསུམ་པ་དུས་ཀྱིས་ཕྱེ་ན་སྦྱིན་སྲེག་དང་རབ་གནས་ཀྱི་དུས་ལ་ཙ་རུའི་བཟའ་བ། བཞི་པ་དགོས་པས་ཕྱེ་ན། ལྷ་གྲངས་དང་མཐུན་པ་དེའི་འབག་བྱས་ཏེ་ཚར་བཅད་པ་ལ་སོགས་པའི་དུས་སུ་བྱས་ན་སངས་རྒྱས་ཀྱི་གར་རོ། །
ལྔ་པ་མཆོད་བྱས་ཕྱེ་ན། བྱེ་བྲག་ཏུ་འཇིག་རྟེན་དང་འཇིག་རྟེན་ལས་འདས་པའི་མཁའ་འགྲོ་མ་འབའ་ཞིག་མཆོད་ན་རིགས་ལྡན་མ་མཆོད་པ་དང་། གཞོན་ནུ་མའི་སྟོན་མོ། ཞེས་གཉིས་ཀྱི་མིང་ཐོབ་བོ། ། དེ་དག་ཀྱང་མངོན་པར་རྟོགས་པ་གཅིག་ཡིན་པས་ཞེས་གསུངས་ལ། དེས་ན། ནང་ཚན་གྱི་དབྱེ་བ་སོ་སོ་ལ་མིང་སོ་སོར་བཏགས་པ་ནི་སོ་སོའི་ཁྱད་པར་ཤེས་པར་བྱ་བའི་ཕྱིར་ཡིན་གྱི་སྤྱི་མིང་འགོག་པར་བྱེད་པ་མ་ཡིན་ནོ། ། གལ་ཏེ་ཡིན་ན། དཔའ་བོའི་སྟོན་མོ་ལ་སོགས་པ་བདུན་པོ་དེ་རྒྱུན་གྱི་བཟའ་བའི་དམ་ཚིག་ནི་ཡིན་དོན་མེད་ལ། དེའི་ཕྱིར་བཟའ་བའི་དམ་ཚིག་གང་ཡང་མིན་པར་ཐལ་ལོ།། །།
དེ་ལྟར་འབད་ལས་བསོད་ནམས་གང་ཐོབ་པ། ། དེ་ཡིས་འགྲོ་ཀུན་ལོག་པའི་ལམ་སྤངས་ནས། ། ཡང་དག་ལམ་ལ་ལེགས་པར་བརྩོན་བྱས་ཏེ། ། ཀུན་མཁྱེན་རྒྱལ་བའི་གྲོང་དུ་འཇུག་པར་ཤོག ། ཅེས་པ་འདི་གཙང་བྱམས་པ་རྡོ་རྗེ་རྒྱལ་མཚན་གྱིས། ས་མོ་ཕག་ལོ་ཁྲུམས་ཀྱི་ཟླ་བའི་ཡར་ཚེས་བཅུ་གཉིས་ལ། ཆོས་གྲྭ་ཆེན་པོ་དཔལ་ལྡན་ས་སྐྱའི་གྲང་མོ་ཆེའི་གཙུག་ལག་ཁང་དུ་བྲིས་པའོ།། །། PAGE * MERGEFORMAT 2 གཙང་བྱམས་པ་རྡོ་རྗེ་རྒྱལ་མཚན། རྣམ་བཤད་ཆུ་རྒྱུན་བཞི་པ། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
