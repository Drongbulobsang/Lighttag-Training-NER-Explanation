སྔོན་བྱོན་ས་སྐྱ་པའི་མཁས་པ་རྣམས་ཀྱི་སྔགས་སྐོར།
པོད ༤
གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་འཁྲིད་ཡིག
༄༅། །གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་འཁྲིད་ཡིག་དང་པོའི་བློ་ཅན་གྱིས་རྟོགས་པར་སླ་བ་གསུང་རྒྱུན་གྱི་རིམ་པ་གསལ་བ་བཞུགས་སོ།། ན་མ་ཤྲཱི་བྷུ་མི་པཎྜ་རཾ་ཝ་གིནྡྲ་ནནྡ་རཏྣ་མངྒ་ལཾ་ཀིརྟི་དྷཱ་ཛ་ཤྲཱི་བྷ་དྲཱ་ཡ། སྙིགས་དུས་འགྲོ་བའི་དཔལ་མགོན་ས་སྐྱ་པ། ། ངག་གི་དབང་པོ་དཀྱིལ་འཁོར་ཀུན་གྱི་བདག ། དམ་ཆོས་དགའ་སྟོན་རྩོལ་བའི་རིན་ཆེན་མཆོག ། བཀྲ་ཤིས་གྲགས་པའི་རྒྱལ་མཚན་མངོན་མཐོ་བའི། ། དཔལ་འབྱོར་བཟང་པོའི་འབྱུང་གནས་དེ་ལ་འདུད། ། དེ་ལྟར་རྩ་བའི་བླ་མ་སྔགས་འཆང་རྗེ། ། བརྒྱུད་པར་བཅས་དང་དགེས་རྡོར་ལྷ་ཚོགས་ལ། ། ཐལ་མོ་སྦྱར་ཏེ་སྙིང་ནས་གསོལ་བ་འདེབས། །
ལུས་ངག་ཡིད་གསུམ་གུས་པས་ཕྱག་འཚལ་ཏེ། ། འཇིགས་བྲལ་དཔལ་ལྡན་ཆོས་སྐྱོང་ཞལ་མངའ་ནས། ། ལེགས་པར་བཀྲལ་བའི་སྙན་བརྒྱུད་ཟབ་མོ་མཆོག ། ས་སྐྱའི་བླ་ཆེན་ཀུན་དགའ་སྙིང་པོ་ལ། ། རིམ་པར་བརྒྱུད་པའི་འཁྲིད་ཡིག་གསལ་བར་བྲིས། ། དེ་ལ་འདིར་དམིགས་པ་མེད་པའི་མཁྱེན་རབ་དང་ཐུགས་རྗེའི་མངའ་བདག་བཀའ་དྲིན་ཅན་གྱི་རྩ་བའི་བླ་མ་དམ་པ་སྔགས་འཆང་ངག་གི་དབང་པོ་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་ཞེས་མཚན་ཡོངས་སུ་གྲགས་པ་སྙན་པའི་བ་དན་ཕྱོགས་བཅུར་གཡོས་ཏེ་འཛིན་མའི་ཁྱོན་ཡོངས་སུ་ཁྱབ་པར་གྱུར་པ་དེ་ཉིད་དང་། དེའི་ཐུགས་ཀྱི་སྲས་མཆོག་དམ་པར་གྱུར་པ་འཇམ་པའི་དབྱངས་བྱམས་པ་དཔལ་ངག་དབང་བསོད་ནམས་དབང་པོ་གྲགས་པ་རྒྱལ་མཚན་དཔལ་བཟང་པོའི་ཞལ་མངའ་ནས་དང་། མཁས་པའི་དབང་པོ་མུས་ཆེན་དཀོན་མཆོག་རྒྱ་མཚོ་ལ་སོགས་ཏེ་ཡོངས་འཛིན་དམ་པ་རྣམས་ཀྱི་གསུང་རྒྱུན་དང་། གསུང་རབ་ལ་བརྟེན་ནས་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམ་ངག་གི་གཞུང་ཤིང་རྒྱས་པ། གཞུང་ཇི་ལྟ་བ་བཞིན་བཀྲི་བའི་འཁྲིད་ཡིག་གསུང་རྒྱུན་གྱི་རིམ་པ་ཕྱག་ལེན་ལ་བསྲེ་ལྷད་མེད་པ་ཅུང་ཟད་ཀྱང་མ་སྦས་ཤིང་གསལ་བར་བཀོད་པ་ལ།
རང་གི་རྩ་བའི་བླ་མ་རྡོ་རྗེ་འཆང་དང་དབྱེར་མ་མཆིས་པ་སྔགས་འཆང་ཆེན་པོ་ལ་སོགས་པ་བླ་མ་དམ་པ་རྣམས་ལས་དངོས་སུ་ཇི་ལྟར་ཐོབ་པའི་ལུགས་མ་འཁྲུལ་བར་བརྗོད་ན། དེ་ལ་ཐོག་མ་སྣང་བ་གསུམ་གྱི་བར། ཆོས་གཏོར་མི་མཛད། དཔོན་སློབ་ཚང་མས་ཤེས་སྙིང་བདུད་བཟློག་དང་བཅས་པ་ལན་གསུམ། ཡོན་ཏན་རྒྱ་མཚོ་མ། ཆོས་རྣམས་མ་ཚར་གསུམ་སོགས་བྱས་ཚར་བ་དང་། སློབ་མ་རྣམས་ཀྱིས་མཎྜལ་ཚོམ་བུ་བདུན་མ་ཚར་གཅིག་ཕུལ། དེའི་རིན་ལ་བླ་མས་ཕྱག་ཐལ་མོ་སྦྱར་ནས། འདྲེན་མཆོག་བླ་མ་ཀུན་གྱི་ངོ་བོ་ཉིད། ། སོགས་ཚར་གསུམ་དང་།
བླ་མས་འདི་ལྟར་བརྗོད་དོ། ། དཔོན་སློབ་གཉིས་ཀས་རླུང་ལྟས་བརྟག་དགོས་པས། རླུང་གཡས་ནས་རྒྱུ་ན་གཡོན་དུ་བསྒྱུར་གང་ཐུབ་བྱ། མ་ཐུབ་ན་གཡས་བཀག་ནས། གཡོན་དུ་ཅུང་ཟད་བསྒྱུར། གཞུག་ཅིང་རྒྱུ་བར་དཔོན་སློབ་གཉིས་ཀས་བསམ་དགོས། དེ་ཡང་གཡས་ནས་རྒྱུ་བ་ལ་ཆོས་བསྟན་ན་ཏིང་ངེ་འཛིན་སྐྱེ་སླ་ཡང་ཡོན་ཏན་མི་སྐྱེ་ཞིང་། མི་བརྟན་པ། བར་ཆད་སྡང་བ་དང་། བཀྲ་མི་ཤིས་པ་འབྱུང་།
གཡོན་ནས་རྒྱུ་དུས་བསྟན་ན། ཡོན་ཏན་ཐམས་ཅད་སྐྱེ་ཞིང་ཕུན་སུམ་ཚོགས་པ་དང་། བར་ཆད་ཞི་ནས་ཏིང་ངེ་འཛིན་བརྟན་པས། དངོས་གྲུབ་མྱུར་དུ་ཐོབ་ཅིང་བཀྲ་ཤིས་པར་འགྱུར་བས། དེ་ལྟར་མཁྱེན་པར་མཛད་དགོས་སོ། ། ཞེས་བརྡའ་སྦྱར་ལ། ཅུང་ཟད་རླུང་ལྟས་བརྟག དེ་ནས་སློབ་དཔོན་གྱིས། འོ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་ཡང་དག་པ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་ཟབ་པ་ལས་ཀྱང་ཆེས་ཟབ་པའི་གདམ་པ་སློབ་དཔོན་རྣལ་འབྱོར་གྱི་དབང་ཕྱུག་ཆེན་པོ་འཇིགས་བྲལ་དཔལ་ལྡན་ཆོས་སྐྱོང་གིས་བཀྲལ་བར་གྱུར་པའི་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་མན་ངག་ཟབ་མོ་རྣམས་གསན་ལ་ཐུགས་ཉམས་སུ་བཞེས་སྙམ་པ་བྱང་ཆུབ་ཀྱི་མཆོག་ཏུ་ཐུགས་བསྐྱེད་པ་དང་།
ཆོས་གསན་པའི་ཀུན་ཏུ་སྤྱོད་པ་ཡང་། སྐྱེ་རབས་ལས། རབ་ཏུ་དམའ་བའི་སྟན་ལ་འདུག ། དུལ་བའི་དཔལ་གྱིས་ཉེ་བར་གནས། ། དགའ་དང་ལྡན་པའི་མིག་གིས་བལྟ། ། ཚིག་གིས་བདུད་རྩི་འཐུང་བ་བཞིན། ། རིམ་འགྲོ་བསྐྱེད་དེ་ཆོས་ཉོན་ཅིག ། ཅེས་བྱ་བ་ལ་སོགས་པ་མདོ་རྒྱུད་དྲི་མ་མེད་པ་རྣམས་ནས་ཇི་ལྟར་གསུང་པ་བཞིན་ཆོས་གསན་པའི་ཀུན་ཏུ་སྤྱོད་པ་ཐམས་ཅད་ལེགས་པར་གསལ་བཏབ་ནས་གསན་པར་ཞུ། དེ་ལ་འདིར་ཡང་དག་པ་རྫོགས་པའི་སངས་རྒྱས་རྣམས་ཀྱི་གདུལ་བྱ་སོ་སོའི་བསམ་པ་དང་ཁམས་དང་། བག་ལ་ཉལ་ལ་དགོངས་ནས་ཆོས་ཀྱི་རྣམ་གྲངས་བསམ་གྱིས་མི་ཁྱབ་པ་ཞིག་གསུང་པ་ཐམས་ཅད་བསྡུ་ན།
ཐེག་པ་ཆེ་ཆུང་གཉིས་སུ་འདུ་ཞིང་། ཐེག་པ་ཆེན་པོ་ལ་ཡང་རྒྱུ་ཕ་རོལ་ཏུ་ཕྱིན་པ་དང་། འབྲས་བུ་སྔགས་ཀྱི་ཐེག་པ་གཉིས་ལས། དང་པོ་ཕ་རོལ་ཏུ་ཕྱིན་པའི་ཐེག་པ་ནི། སེམས་ཅན་ཐམས་ཅད་ཀྱི་དོན་དུ་བྱང་ཆུབ་ཀྱི་མཆོག་ཏུ་སེམས་བསྐྱེད་ནས། བསྐལ་པ་གྲངས་མེད་གསུམ་ལ་སོགས་པ་མགོ་དང་ཡན་ལག་སྦྱིན་པར་གཏོང་བ་ལ་སོགས་པ་དཀའ་སྤྱད་དཀའ་ཐུབ་ལ་སོགས་པའི་སྒོ་ནས་བྱང་ཆུབ་སེམས་དཔའི་སྤྱོད་པ་བརླབ་པོ་ཆེ་ལ་བསླབས་ནས། འབྲས་བུ་ས་བཅུ་གཅིག་པ་མངོན་དུ་འགྱུར་བ་ཞིག་ཡིན་ལ། གཉིས་པ་འབྲས་བུ་སྔགས་ཀྱི་ཐེག་པ་ནི། དཀའ་ཐུབ་དང་དཀའ་སྤྱད་མི་དགོས་པར། སྤྱོད་ལམ་བདེ་ཞིང་འདོད་པའི་ཡོན་ཏན་ལ་ལོངས་སྤྱོད་བཞིན་པར་རིམ་གཉིས་ཀྱི་རྣམ་འབྱོར་ལ་བརྩོན་འགྲུས་བསྐྱེད་ན་ཚེ་འདི་ཉིད་ལ་ཕྱག་རྒྱ་ཆེན་པོ་མཆོག་གི་དངོས་གྲུབ་བཅུ་གསུམ་རྡོ་རྗེ་འཛིན་པའི་ས་ཐོབ་པར་འགྱུར་བ་དབང་པོ་རྣོན་པོ་ཡང་རབ་ཀྱི་མཆོག
ཚོགས་གཉིས་བསགས་པའི་བསོད་ནམས་དང་ལྡན་པ་རྣམས་ལམ་འདིར་འཇུག་པར་བྱ་བ་ཡིན་ཀྱང་། དེང་སང་ནི་ཆོས་འཇིག་རྟེན་གང་ཡང་བྱར་མ་བཏུབ་པ་ཞིག གསང་སྔགས་པ་བྱེད་ཅེས་ཟ་ཆོག་རེ་ཙམ་ལ་བརྟེན་པའི་སྲོལ་ཞིག་འདུག་སྟེ། དེ་འདྲ་མ་ཡིན་པར། སྐྱེ་བ་དཔག་ཏུ་མེད་པ་ནས་སྦྱངས་པ་བྱས་པའི་འབྲས་བུས་ཚེ་འདི་ཉིད་དུ་འཇིག་རྟེན་སྙིང་པོ་མེད་པའི་ཆོས་ཉིད་དེ་འཁོར་བ་མཐའ་དག་སྡུག་བསྔལ་དང་སྐྱོན་གྱི་རང་བཞིན་དུ་ཤེས་ནས། དེ་ལས་སེམས་ཅན་ཐམས་ཅད་བསྒྲལ་བར་བྱ་བའི་ཕྱིར་སངས་རྒྱས་ཐོབ་འདོད་ཀྱི་གཞན་ཕན་བྱང་ཆུབ་ཀྱི་སེམས་བཅོས་མ་མ་ཡིན་པར་རྒྱུད་ལ་སྐྱེས་པ་རྣམས་ལམ་འདིར་འཇུག་པ་བྱ་བ་ཡིན་པས། དེ་ལ་སློབ་མ་དད་པ་དང་སྙིང་རྗེར་ལྡན་པ་རྒྱུན་རིང་པོར་ནས་གསོལ་བ་བཏབ་ཅིང་། བླ་མས་ཇི་སྐད་སྨྲས་པ་ལ་ཉན་པ། གཙོ་བོར་འཁོར་བའི་སྡུག་བསྔལ་ལས་རང་གཞན་གཉིས་ཀ་ཐར་འདོད་ཀྱི་བློ་གྲོས་ཅན་གྱི་སློབ་མ་སྣོད་ལྡན་ལ་ཆིག་བརྒྱུད་མཛད་ནས་སྟོན་པ་སྔོན་གྱི་ཕྱག་ལེན་ཡིན་ཏེ། རྗེ་བཙུན་རྣལ་འབྱོར་དབང་ཕྱུག་གིས།
དམ་དུ་བཅང་ཤིང་དམ་དུ་སྤེལ། ། ཞེས་སྣོད་མིན་རྣམས་ལ་དམ་དུ་བཅང་ནས། མན་ངག་ཅུང་ཟད་ཙམ་ཡང་མི་སྟོན་པ་དང་། སྐལ་ཅན་སྣོད་ལྡན་རྣམས་ལ། རེ་རེ་ནས་བརྩོལ་བ་བསྐྱེད་དེ་མན་ངག་སྤེལ་གང་ཐུབ་བྱ་བ་དམ་དུ་སྤེལ། ཅེས་བྱ་བའི་དོན་ཡིན། དེ་བཞིན་འབྲོག་མིས་ཀྱང་། རྣ་བཞི་པ་ལ་ཆོས་མི་བཤད། ། རྣ་བ་དྲུག་པ་ཆོས་ཀྱིས་དབེན། ། ཅེས་སློབ་མ་གཉིས་དང་གསུམ་དུས་གཅིག་ལ་མི་བསྟེན་པར་གསུང་ཀྱང་།
དེང་སང་ལམ་འབྲས་ཞུ་མི་ཁ་གྲངས་གང་མང་བྱུང་ན་བཟང་པོར་རློམ་ཞིང་། དོན་ལས་སླ་གཙོ་བོར་གཏོན་ནས་བཤད་ལོ། ཐོས་ལོ་ཙམ་མ་གཏོགས་ལུགས་མཐུན་དམ་དོག་བྱས་ན་ཀུན་དང་མི་མཐུན་པས། འདུ་བ་ཡུལ་ལུགས་དང་བསྟུན་ནས་སློབ་མ་དུ་ཡོད་ནང་དུ་སླེབ་དང་བསྟུན། དཔོན་སློབ་ཚང་མས་ཤེར་སྙིང་དང་བདུད་བཟློག་མཛད་དེ། སྔགས་འཆང་ཆེན་པའི་གསུང་ལས། བདག་ཉིད་ཆེན་པོ་ས་པཎ་གྱིས། ཤེར་སྙིང་འདོན་ཐབས་སུ། སྦྱོར་བ་སྐྱབས་འགྲོ་སེམས་བསྐྱེད། དངོས་གཞི་མདོ་འདོན་པ།
རྗེས་བསྔོ་བ་དང་གསུམ་ཚང་དགོས་པར་གསུངས་པས་ན། སྐྱབས་སེམས་ནི། སངས་རྒྱས་ཆོས་ཚོགས་ལན་གསུམ། དངོས་གཞི་ནི། འཕགས་པ་དཀོན་མཆོག་གསུམ་ལ་ཕྱག་འཚལ་ལོ། ། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། ། སོགས་ཤླཽ་ཀ་གཅིག་གི་རྗེས་སུ། འདི་སྐད་བདག་གིས་ཐོས་པའི་སོགས་མདོ་ཚར་གསུམ། སངས་རྒྱས་ལ་ཕྱག་འཚལ་ལོ་སོགས་བདུད་བཟློག་གསུམ། བསྔོ་བ་ནི།
གང་གི་རྟེན་ཅིང་འབྲེལ་པར་འབྱུང་། ། སོགས་ཤླཽ་ཀ་གཉིས་དང་། བསོད་ནམས་འདི་ཡིས་སོགས་བརྗོད། བླ་མ་ལ་གསོལ་བ་འདེབས་པ་ནི། དཔལ་ལྡན་རྩ་བའི་བླ་མ་རིན་པོ་ཆེ། ། སོགས་དང་། ཡོན་ཏན་རྒྱ་མཚོ་མ་ཚར་གསུམ། ཆོས་རྣམས་མ་ཚར་གསུམ། རྒྱལ་བ་ཀུན་གྱི་ཐུགས་ལ་འཁྲུངས་པའི་སྲས། ། སོགས་དང་།
རྡོ་རྗེ་འཛིན་པའི་སྐྱེ་བ་ལན་བདུན་དུ། ། སོགས་དང་། ཁྱེད་ལ་བསྟོད་ཅིང་གསོལ་བ་བཏབ་པའི་མཐུས། ། སོགས་གསུང་སྟེ། དེའང་རྗེ་བཙུན་རིན་པོ་ཆེ་གྲགས་པ་རྒྱལ་མཚན་རྩ་བརྒྱུད་ཀྱི་བླ་མ་ཡི་དམ་སངས་རྒྱས་ཐམས་ཅད་འདུས་པའི་བདག་ཉིད་དུ་དགོངས་ནས་མཛད་པ་ཡིན་ནོ། ། དེ་ལྟར་ངེས་ཤེས་མ་སྐྱེས་བར་བླ་མ་སོ་སོའི་སྐུ་བསྟོད་འདོན་དགོས་ན། བླ་མ་བརྒྱུད་པ་ཐམས་ཅད་ཀྱི་སྐུ་བསྟོད་འདོན་དགོས་པ་ཞིག་ཏུ་འགྱུར་བས་ཧ་ཅང་ཐལ་ཞིང་མང་སྐྱོན་མཐའ་མེད་དུ་འགྲོ། དེས་ན་སྔགས་འཆང་ཆེན་པོའི་ཕྱག་ལེན་བཞིན་གོང་དུ་བརྗོད་པ་དེ་ཙམ་གྱིས་དོན་ཚང་པས་ཆོག་ཅིང་ལེགས་པར་མངོན་ནོ། ། དེ་དག་གི་དམིགས་པ་ནི། མདོ་འདོན་དུས།
མདུན་གྱི་ནམ་མཁར་པདྨའི་སྡོང་པོ་ཡངས་ཤིང་རྒྱ་ཆེ་བའི་དབུས་སུ། ཟླ་བའི་དཀྱིལ་འཁོར་གྱི་སྟེང་དུ་ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་མ་ལ་སྲས་ཕྱོགས་བཅུའི་སངས་རྒྱས་བྱང་ཆུབ་སེམས་དཔའ་ཐམས་ཅད་སྤྲིན་ཕུང་འཐིབས་པ་ལྟར་བསྐོར་ནས་བཞུགས་ཤིང་། དེ་དག་ཐམས་ཅད་ཀྱི་བདུད་སྡིག་ཅན་རྣམས་ཚར་བཅད་ཅིང་། བདག་གི་བདེན་པའི་ཚིག་གི་མཐུན་གྱུར་མཛད་པས། ཁོའི་སྡིག་སྒྲིབ་དག་ནས་སངས་རྒྱས་པར་བསམ་པ་དང་། རང་ཤཱཀྱ་ཐུབ་པའི་ང་རྒྱལ་དང་ལྡན་པས་དེ་བཞིན་དུ་མོས་ལ། ཐལ་མོ་བརྡེབ་པའི་དུས་གཡོན་གན་རྒྱལ་བྱས་པའི་སྟེང་དུ་གཡས་ཀྱིས་བརྡེབ་པ་ཁོ་ན་ལས། སྟེང་འོག་གཡས་བསྒྱུར་གཡོན་བསྒྱུར་སོགས་མི་རུང་སྟེ་ཚུར་ལོག་ཉེན་ཡོད་གསུང་བས་དེ་ལྟར་མཛད་དགོས་སོ། ། བླ་མའི་སྐུ་བསྟོད་འདོན་པའི་ཚེ། མདུན་གྱི་ནམ་མཁར་སེང་གེས་བཏེགས་པའི་རིན་པོ་ཆེའི་ཁྲི་པདྨ་ཉི་ཟླའི་སྟེང་དུ་དྲིན་ཅན་རྩ་བའི་བླ་མ་དང་གཉིས་སུ་མེད་པའིི་རྗེ་བཙུན་རིན་པོ་ཆེ་གྲགས་པ་རྒྱལ་མཚན་སྐུ་དངོས་ལྟ་བུ་མངོན་སུམ་དུ་འོད་ཕྲོམ་མེ་བཞུགས་པར་བསྒོམ་ཏེ།
དེ་ལ་རྩ་བརྒྱུད་ཀྱི་བླ་མ་ཡི་དམ་སངས་རྒྱས་བྱང་སེམས། ཆོས་སྲུང་ནོར་ལྷ་ཐམས་ཅད་འདུས་པའི་ངོ་བོ་ཡིན་སྙམ་དུ་མོས་གུས་དྲག་པོ་དང་ལྡན་པས་ཁ་ཙམ་ཚིག་ཙམ་མ་ཡིན་པར། སྙིང་ཁོང་རུས་པའི་གཏིང་ནས་ཁ་ཞེ་མཐུན་པར་ཁྱེད་ཤེས་ཁྱེད་མཁྱེན་གྱི་སྒོ་ནས་གསོལ་བ་འདེབས་དགོས། དེ་ཡང་སྤྱིར་ཆོས་བྱེད་པའི་བར་ཆད་ཞི་བ་དང་། ཁྱད་པར་ལམ་འབྲས་བུ་དང་བཅས་པའི་གདམས་ངག་ཟབ་མོ་བཤད་ཅིང་ཉམས་སུ་ལེན་པའི་དཔོན་སློབ་རྣམས་ལ་བར་ཆད་མི་འབྱུང་བར་གསོལ་བ་འདེབས་པ་རྩེ་ཅིག་ཏུ་བསྒྲིལ་ཏེ། དཔོན་སློབ་ཚང་མས་ཁུར་བསྐྱེད་ནས་མ་གཡེང་པར་མཛད་དགོས་སོ། ། དེས་ན་འདི་ལྟ་བུའི་གསུང་ངག་རིན་པོ་ཆེ་ལམ་འབྲས་བུ་དང་བཅས་པ་འདི་ནི། སྤྱིར་གསུང་རབ་ཐམས་ཅད་ཀྱི་བཅུད་ཕྱུང་ཞིང་། ཁྱད་པར་དཔལ་ལྡན་ས་སྐྱ་པའི་གདམས་པ་རྣམས་ཀྱི་མྱུང་ཁུ་ཟབ་མོ་འདི་ལྟ་བུ་དང་མཇལ་བ་བསྐལ་བ་བཟང་བ་ཡིན་པས། ཚེ་འདིའི་འདུན་མ་ཐམས་ཅད་བློས་བཏང་ནས་སྒོ་གསུམ་རྩེ་གཅིག་ཏུ་འབུང་སྟེ་ད་ལན་སྙིང་པོ་རྣམ་པར་དག་པ་ཡོང་ངེས་པ་ཞིག་བྱ་སྙམ་པའི་སེམས་ཀྱིས་གོ་ཆ་བསྐྱེད་དགོས་སོ། །
དེ་ལ་འདིར་དུས་གསུམ་གྱི་སངས་རྒྱས་ཐམས་ཅད་ཀྱི་བསྒྲོད་པ་གཅིག་པའི་ལམ། སངས་རྒྱས་ཀྱི་གསུང་རབ་ཟབ་མོ་མདོ་སྡེ་དང་། རྒྱུད་སྡེ་ཐམས་ཅད་ཀྱི་དོན་གྱི་བཅུད་ཕྱུང་བ། རྗེ་བཙུན་རྣལ་འབྱོར་གྱི་དབང་ཕྱུག་ཆེན་པོ་འཇིགས་བྲལ་དཔལ་ལྡན་ཆོས་སྐྱོང་གིས་བཞེད་གཞུང་། མཁས་པ་རྣམས་བགྲོད་པར་བྱེད་པའི་འཇུག་ངོགས། མདོ་རྒྱུད་མ་ལུས་པ་གསལ་བར་བྱེད་པའི་སྒྲོན་མེ། བསོད་ནམས་དང་མི་ལྡན་པ་རྣམས་ཀྱིས་རྟོགས་པ་དཀའ་བ། མྱ་ངན་ལས་འདས་པའི་གྲོང་ཁྱེར་དུ་འཇུག་པ་རྣམས་ཀྱི་ཐེམ་སྐས། རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་ཀྱི་ཏིང་ངེ་འཛིན་གྱི་རང་བཞིན། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག༡ འབྲས་བུ་ལམ་དང་བཅས་པའི་གདམས་ངག༢ གཅིག་ཤེས་པས་མང་པོ་ཤེས་པའི་གདམས་ངག༣ སྐྱོན་ཡོན་ཏན་དུ་སློང་པའི་གདམས་ངག༤ བར་ཆད་དངོས་གྲུབ་ཏུ་ལེན་པའི་གདམས་ངག༥ ཏིང་ངེ་འཛིན་ངོ་ཤེས་པས་བསམ་གཏན་གྱི་གེགས་སེལ་བའི་གདམས་ངག༦ བར་ཆད་ངོ་ཤེས་པས་བདུད་ཀྱི་གེགས་སེལ་བའི་གདམས་ངག༧ སྐྱོན་ཡོན་ཏན་དུ་སློང་ཤེས་ཤིང་བར་ཆད་དངོས་གྲུབ་ཏུ་ལེན་ཤེས་པའི་གདམས་ངག༨ སྡེ་སྣོད་གསུམ་གྱི་དེ་ཁོ་ན་ཉིད་ཕྱིན་ཅི་མ་ལོག་པར་ཤེས་པའི་གདམས་ངག༩ གསེར་འགྱུར་གྱི་རྩི་ལྟ་བུའི་གདམས་ངག༡༠ རྩ་བ་རྡོ་རྗེའི་ཚིག་རྐང་གཞུང་ཆུང་ཡིད་བཞིན་གྱི་ནོར་བུ་རིན་པོ་ཆེ་ལྟ་བུའི་གདམས་ངག་དང་།
མན་ངག་ཏུ་བཅས་པ་༡༡འདི་ནི་གང་བཤད་པ་དང་། ཉན་ཅིང་ཉམས་སུ་བླང་བར་བྱ་བའི་ཆོས་ཡིན་ནོ། ། དེ་ལ་ཐོག་མར་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་མན་ངག་ཟབ་མོ་འདི་ཉིད་ཀྱི་བྱུང་ཚུལ་དང་། དར་ཚུལ་ཅུང་ཟད་བརྗོད་ན། ཐོག་མར་རྒྱ་གར་དུ་བྱུང་ཚུལ། དེ་ནས་བོད་དུ་བྱུང་ཚུལ། ཐ་མར་རྗེ་བཙུན་ས་སྐྱ་པ་ཡབ་སྲས་རྣམས་ཀྱི་དར་ཞིང་རྒྱས་པར་མཛད་པའི་ཚུལ་དང་གསུམ་ལས། དང་པོ་རྒྱ་གར་དུ་བྱུང་ཚུལ་ནི། རྒྱ་གར་གྱི་གྲུབ་ཆེན་རྣམས་ཀྱིས་མཛད་པའི་རྣལ་འབྱོར་བླ་མེད་ཀྱི་མན་ངག་ཤིན་ཏུ་ཟབ་ཅིང་ཁུངས་ཐུབ་པ་ལམ་སྐོར་དགུ་ཞེས་བྱ་བ་གྲགས་ཏེ། དེ་ཡང་སློབ་དཔོན་རྣལ་འབྱོར་གྱི་དབང་ཕྱུག་ཆེན་པོ་བིརྺ་པས།
རྩ་རྒྱུད་བརྟག་གཉིས་དང་། སམྦུ་ཊ་ལ་སོགས་པའི་རྒྱུད་ལ་བརྟེན་ནས། རྗེ་བཙུན་རྡོ་རྗེ་བདག་མེད་མའི་བཀའ་བཞིན་དུ་ལམ་འབྲས་བུ་དང་བཅས་པའི་མན་ངག་གསལ་བར་མཛད། སློབ་དཔོན་མཚོ་སྐྱེས་རྡོ་རྗེས་བརྟག་གཉིས་ལ་བརྟེན་ནས་གཞུང་སྒྲུབ་ཐབས་མཚོ་སྐྱེས་དང་། རྫོགས་རིམ་མར་མེའི་རྩེ་མོ་ལྟ་བུ་ལ་སོགས་པའི་མན་ངག་མཛད། འཕགས་པ་ཀླུ་སྒྲུབ་ཀྱིས་གསང་བ་འདུས་པའི་རྒྱུད་ལ་བརྟེན་ནས་གཞུང་བྱང་ཆུབ་སེམས་འགྲེལ་དང་། དེའི་དོན་མཆོད་རྟེན་ཀྱི་དྲུང་དུ་སེམས་ཐག་ཆོད་པའི་མན་ངག་མཛད། སློབ་དཔོན་ཌོཾ་བྷི་ཧེ་རུ་ཀས། བརྟག་གཉིས་ལ་བརྟེན་ནས་གཞུང་ལྷན་ཅིག་སྐྱེས་གྲུབ་དང་། དེའི་དོན་ལྷན་ཅིག་སྐྱེད་པ་གསུམ་གྱི་ལམ་རྫོགས་པའི་མན་ངག་མཛད།
རྒྱལ་མཚན་ཨིནྡྲ་བོ་དྷིས་ཡེ་ཤེས་ཐིག་ལེའི་རྒྱུད་ལ་བརྟེན་ནས་གཞུང་དབང་ཡོན་ཏན་རིམ་པ་དང་། དེའི་དོན་ཕྱག་རྒྱ་ལམ་རྫོགས་པའི་མན་ངག་མཛད། སློབ་དཔོན་ཏོག་རྩེ་པས་སམྦུ་ཊའི་རྒྱུད་ལ་བརྟེན་ནས་གཞུང་བསམ་མི་ཁྱབ་དང་། དེའི་དོན་བསམ་གྱིས་མི་ཁྱབ་པ་ལྔས་ལམ་ཡོངས་སུ་རྫོགས་པའི་མན་ངག་མཛད། སློབ་དཔོན་ནག་པོ་སྤྱོད་པའི། རྡོ་རྗེ་བདེ་ཀྱེའི་རྒྱུད་ལ་བརྟེན་ནས་གཞུང་ཨོ་ལ་པ་ཏི་དང་། དེའི་དོན་གཏུམ་མོའི་ལམ་རྫོགས་པའི་མན་ངག་མཛད། སློབ་དཔོན་ངག་དབང་གྲགས་པས་གསང་འདུས་ཀྱི་རྒྱུད་དང་། བརྟག་གཉིས་ལ་བརྟེན་ནས་བཞི་པ་སྣང་བ་ཡན་ལག་བདུན་ལྡན། དེ་ཁོ་ན་ཉིད་རིན་པོ་ཆེའི་ཕྲེང་བ་སྟེ་གཞུང་གསུམ་དང་།
དེའི་དོན་ཕྱག་རྒྱ་ཆེན་པོ་ཡི་གེ་མེད་པའི་མན་ངག་མཛད། གྲུབ་ཆེན་ནག་པོ་ཨུ་ཙི་ཏྲ་འཆི་བ་མེད་པས་མ་རྒྱུད་མཐའ་དག་གི་གཞུང་དང་། དེའི་དོན་རླུང་བཙན་ཐབས་དབུ་མར་འཛུད་པ་ཡོན་པོ་བསྲང་བའི་མན་ངག་མཛད། དེ་ལྟར་སློབ་དཔོན་དགུས་མཛད་པའི་ལམ་སྐོར་དགུ་ཡིན་ལ། ལམ་སྐོར་དགུའི་ནང་ནས་ལམ་འབྲས་བུ་དང་བཅས་པའི་མན་ངག་འདི་དུས་ཇི་ཙམ་ལ་བྱུང་ན། སངས་རྒྱས་མྱ་ངན་ལས་འདས་ནས་ལོ་སྟོང་དང་ཉི་ཤུ་ཙམ་ན། སློབ་དཔོན་དཔལ་ལྡན་ཆོས་སྐྱོང་བྱོན་པར་བཞེད་ལ། སློབ་དཔོན་དེ་ཉིད་ལ། སྤྲུལ་པའི་སྐུ་རྗེ་བཙུན་བདག་མེད་མས་ཏིང་ངེ་འཛིན་གྱི་དཀྱིལ་འཁོར་དུ་དབང་བསྐུར་ཞིང་སྙན་བརྒྱུད་བཞིས་གདམས་ནས་ལམ་འབྲས་བུ་དང་བཅས་པ་རྫོགས་པར་གནང་བས་ས་དྲུག་གི་རྟོགས་པ་བརྙེས་ཏེ་སྤྱོད་པ་མཛད་པས་བིརྺ་པར་གྲགས་སོ། ། དེས་ཚེའི་རིག་འཛིན་བརྙེས་པའི་ཤར་ཕྱོགས་ཀྱི་སློབ་དཔོན་ཀརྞ་པ་ཞེས་པ་ནག་པོ་ཆུང་བ་ལ་གདམས།
དེའི་དོན་དུ་རྡོ་རྗེའི་ཚིག་རྐང་ཡང་གནང་། དེས་མུ་སྟེགས་འདུལ་བའི་ཕྱིར་སྨྱོན་པའི་བརྟུལ་ཞུགས་འཛིན་པའི་གྲུབ་ཆེན་ཌཱ་མ་རུ་པ་ལ་གནང་། དེས་བྷུ་སུ་ཀུའི་སྤྱོད་པ་སྐྱོང་བ་གཞོན་ནུའི་ཚུལ་འཛིན་སློབ་དཔོན་ཨ་ཝ་དྷཱུ་ཏི་པ་ལ་གནང་སྟེ། སློབ་དཔོན་འདི་གསུམ་ཀ་ས་དང་པོ་ཡན་ལ་གནས་པར་རྗེ་བཙུན་རིན་པོ་ཆེས་བཤད་པས་འཕགས་པར་གྲུབ་བོ། ། ཨ་ཝ་དྷཱུ་ཏི་པས། པཎ་ཆེན་ག་ཡ་དྷ་ར་ལ་སྙན་བརྒྱུད་བཞིས་གདམས་ཏེ་གནང་། རྗེ་ག་ཡ་དྷ་ར་འདི་རྒྱལ་པོ་སྤྲིན་གྱི་ཤུགས་ཅན་དང་གཅིག་པར་ཡང་བཤད། གང་ལྟར་ཌཱ་མ་རུ་བར་སྣང་ལ་བཞག་པས་རང་འཁྲོལ་དུ་འབྱུང་བ་དང་། གདུགས་ཡུ་བ་མེད་པ་ནམ་མཁར་བཞག་པས་རང་འཁོར་དུ་འབྱུང་བ་སོགས་ཡོན་ཏན་དཔག་ཏུ་མེད་པ་མངའ་ཞིང་། ཕྱིས་ཏིང་ངེ་འཛིན་བསྒོམ་པས་བདེན་པ་མཐོང་བ་ཡན་ཆད་ཀྱི་རྟོགས་པ་བརྙེས་པ་ཐེ་ཚོམ་མི་ཟའོ། །
དེ་ལྟར་འཕགས་ཡུལ་གྱི་གྲུབ་ཆེན་དེ་དག་གིས་བཤད་སྒྲུབ་ཀྱི་སྒོ་ནས་གསུང་ངག་རིན་པོ་ཆེ་དར་ཞིང་རྒྱས་པར་མཛད་དོ། ། གཉིས་པ་བོད་དུ་བྱོན་ཚུལ་ནི། བསྟན་པ་ཕྱི་དར་གྱི་ཚེ་རྒྱ་ཤཱཀྱ་གཞོན་ནུ་དང་། སེ་ཡེ་ཤེས་བཙོན་འགྲུས་གཉིས་ཀྱི་སློབ་མ་འབྲོག་མི་ལོ་ཙ་བ་ཆེན་པོ་ཤཱཀྱ་ཡེ་ཤེས་ཀྱིས་རྒྱ་གར་དུ་བྱོན་ནས་སློབ་དཔོན་ཤནྟི་པ་ལ་སོགས་པའི་མཁས་གྲུབ་མང་པོ་ལ་མདོ་སྔགས་ཀྱི་ཆོས་བསམ་གྱིས་མི་ཁྱབ་པ་ཞུས་ཤིང་བསྒྱུར། ཁྱད་པར་བིརྺ་པའི་ལམ་འབྲས་དང་། མཚོ་སྐྱེས་རྡོ་རྗེའི་ལམ་མར་མེའི་རྩེ་མོ་ལྟ་བུའི་རྫོགས་རིམ། འཕགས་པ་ཀླུ་སྒྲུབ་ཀྱི་མཆོད་རྟེན་དྲུང་ཐོབ། ནག་པོ་སྤྱོད་པའི་གཏུམ་མོ་ལམ་རྫོགས། ནག་པོ་ཨུ་ཙི་ཏྲའི་ཡོན་པོ་བསྲང་བ། ཏོག་རྩེ་པའི་བསམ་གྱིས་མི་ཁྱབ་རྣམས་དགེ་སློང་དཔའ་བོ་རྡོ་རྗེ་དང་།
རྗེ་ག་ཡ་དྷ་ར་གཉིས་ལ་རྒྱ་གར་ཤར་ཕྱོགས་དང་བོད་དུ་ཞུས་ཤིང་། སློབ་དཔོན་ངག་དབང་གྲགས་པའི་ཕྱག་ཆེན་ཡི་གེ་མེད་པ་ཨ་མོ་གྷ་བཛྲ་ལ་བོད་དུ་ཞུས། ཨནྡྲ་བོདྷིའི་ཡེ་ཤེས་ཀྱི་ཐིག་ལེ། ཌོཾ་བྷི་བའི་ལྷན་གཅིག་སྐྱེས་གྲུབ། པཎྜི་ཏ་ཤེས་རབ་གསང་བ་ལ་བོད་དུ་ཞུས་ཤིང་། མདོར་ན་ལམ་སྐོར་དགུའི་གཞུང་མན་ངག་དང་བཅས་པ་ཐམས་ཅད་ཕྱོགས་གཅིག་ཏུ་བསྒྱུར་ནས་བོད་དུ་དར་བ་མཛད་པ་ནི། རྗེ་བཙུན་འབྲོག་མི་ལོ་ཙཱ་བ་ཁོ་ན་ཡིན་ནོ། ། གཞན་པ་ཚབ་ལོ་ཙཱ་བ་དང་འགོས་སོགས་ཀྱི་ལམ་སྐོར་རེ་ཙམ་བསྒྱུར་བ་ཡོད་དོ། ། ཁྱད་པར་གསུང་ངག་རིན་པོ་ཆེ་ནི། ཐོག་མར་རྗེ་ག་ཡ་དྷ་རས་སྲོལ་གཏོད།
དེར་རྗེས་འབྲོག་མི་ལོ་ཙཱ་བ་དཔོན་སློབ་ཀྱིས་ལེགས་པར་སྤེལ་བར་མཛད་དོ། ། དེ་ཡང་ཐོག་མར་སྲོལ་གཏོད་ཚུལ་ནི། རྗེ་གྲུབ་ཆེན་ག་ཡ་དྷ་ར་བོད་དུ་ལན་གསུམ་བྱོན་པའི་ཐོག་མར་མང་མཁར་མུ་ཁུ་ལུང་དུ་བྱོན་ནས། འབྲོག་མི་ལོ་ཙཱ་བ་ལ་དབང་བསྐུར་ཞིང་། སྙན་བརྒྱུད་བཞིས་གདམས་ཏེ། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་ལམ་རྒྱས་པ་ཆོས་བཅོ་བརྒྱད་ཀྱིས་བསྡུས་པ་ཡོངས་རྫོགས། རྒྱུད་འགྲེལ་སོགས་མཐའ་ཡས་པ་གནང་། བར་དུ་འགོས་ལོ་ཙཱ་བས་སྤྱན་དྲངས་ནས་བྱོན་ཏེ་རྒྱུད་གསུམ་གྱི་བཤད་བཀའ། གྲུབ་ཆེན་མི་ཐུབ་ཟླ་བའི་ལུགས་ཀྱི་ཀྱཻ་རྡོར་འགྲེལ་པ་ལུགས་དང་། མཚོ་སྐྱེས་ལུགས་སོགས་མང་དུ་གནང་།
ལམ་འབྲས་ནི་མ་གནང་ངོ་། ། ཐ་མ་ཁྱིན་ཇོ་ལོ་ཙཱ་བ་ཟླ་བའི་འོད་ཟེར་གྱིས་སྤྱན་དྲངས་ནས་བྱོན་དུས། འབྲོག་མི་ལོ་ཙཱ་བ་སྐུ་གཤེགས་གྲུབ་པ་ནས། གསུང་ངག་རིན་པོ་ཆེ་གནང་ཀྱང་ཆེར་མ་འཕེལ། ལམ་འབྲས་རྡོ་རྗེའི་ཚིག་རྐང་གི་འགྱུར་ཅིག་ཀྱང་མཛད་དོ། ། དེར་རྗེ་འབྲོག་མི་ལོ་ཙཱ་བ་དཔོན་སློབ་ཀྱིས་ལེགས་པར་སྤེལ་ཚུལ་ནི། རྗེ་འབྲོག་མི་ལ། གཞུང་ཚར་བའི་སློབ་མ། མན་ངག་ཚར་བའི་སློབ་མ། གྲུབ་པ་ཐོབ་པའི་སློབ་མ་རྣམས་སུ་ཡོད་པ་ལས།
གཞུང་ཚར་བའི་སློབ་མ་ནི། འཁོན་དཀོན་མཆོག་རྒྱལ་པོ་སོགས་སོ། ། མན་ངག་ཚར་བའི་སློབ་མ་ནི། འབྲོམ་དེས་པ་སྟོན་ཆུང་། ལྷ་བཙུན་ཀཱ་ལི། རྗེ་སེ་མཁར་ཆུང་བ་དང་གསུམ་མོ། ། དེས་ན་འབྲོམ་དེས་པ་སྟོན་ཆུང་ཙཎྜ་ཏི་ཞེས་བྱ་བ། མདོ་སྨད་ཀྱི་མི་ཆེན་གཅིག་ཡིན་ཟེར་བ་འབྲོམ་ལུགས་པ་རང་གི་ལོ་རྒྱུས་ལ་སྣང་ཞིང་། བླ་མ་དམར་གྱི་འཕན་ཡུལ་བ་ཡིན་གསུང་། གང་ལྟར་རིགས་དང་སྐྱེ་བ་ཤིན་ཏུ་བཟང་བ།
ལོངས་སྤྱོད་ཆེ་བ། གདམས་པ་མང་ཞིང་། ཁྱད་པར་མ་མོ་སྲོག་ཏིག་ལ་མཁས་པ་ཞིག་ཡིན། ཁོང་གི་བླ་ཆེན་གྱི་སྙན་པ་ཐོས་ཏེ། ཡུལ་ནས་རྟ་བདུན་གྱི་ཁལ་སོགས་ཡོན་མང་པོ་བཀལ་ནས་བསམ་ཡས་རྒྱུད་དེ་བྱོན་པས། ལམ་དུ་ལྷ་མོའི་སྒྲུབ་ཐབས་ཞུ་བ་མང་པོ་བྱུང་། ནོར་བསམ་གྱིས་མི་ཁྱབ་པ་བརྙེད་པ་རྣམས་ཁྱེར་ནས་བླ་ཆེན་གྱི་དྲུང་དུ་སླེབ། གདམས་ངག་ཞུ་དུས་ཆོས་མཐུན་རེ་ལ། གསེར་ཞོ་རེའི་མཎྜལ། དར་ཟབ་ཆེན་ཁ་རེ་ཕུལ་ཏེ།
དེ་དུས་ཀྱི་དར་བཟང་ཞིང་དཀོན་པས་ད་ལྟའི་ཡུག་རེ་ལས་ཁ་རེ་རིན་ཆེ། དེ་བཞིན་དུ་གཏོར་མ་མི་གཉིས་ཀྱིས་ཐེག་ཚད་རེ་ཚོགས་འཁོར་དུ་བྱས། འབྲོག་མི་གཡུ་ཞོ་སྤུངས་མ་ཟེར་བ་དེ་ཡང་ཕུལ་བས་མཉེས། ཞབས་ཏོག་དང་བསྙེན་བཀུར་ཤིན་ཏུ་ཆེ་ཞིང་ཡུན་རིང་དུ་མཛད་པས་མན་ངག་རྫོགས་པར་གནང་སྟེ། གདམས་ངག་རབ་ཏུ་ཐོབ་པ་ཟེར། དེ་ནས་འབྲོམ་གྱིས། ལ་སྟོད་ལྷོ་ལ་ཕེབས་དུས་དཔེ་ཆ་འགེལ་བའི་རྟ་གཅིག་གཡར་པོ་ཞུས་པས་བླ་མས་སློབ་མ་ལ་འབུལ་བ་བྱེད་པའི་སྲོལ་མེད་གསུང་ནས་མ་གནང་བས་འབྲོམ་ཐུགས་ཆད་དེ། མུ་ཁུ་ལུང་རྡོ་རྗེ་གདན་དུ་སོང་རུང་། འབྲོག་མི་ཤཱཀྱ་ཐུབ་པར་སོང་ཡང་། འདིར་ཡོང་བའི་གནས་ལུགས་མི་འདུག་གསུང་ནས་བྱོན་པས།
ལྷོ་སྟོད་དི་རི་ནས་ཡར་འབྲོག་མའི་སློབ་མའི་མཆོག་ཡིན་ཟེར་གདུལ་བྱ་བསམ་གྱིས་མི་ཁྱབ་པ་བྱུང་ནས། འགའ་ཞིག་ལ་ཡི་གེ་མེད་པའི་བྱིན་བརླབས་མཛད་པས་ཞལ་ནས་ཁྲག་སྐྱུགས་ཤིང་སྙུང་ནད་ཀྱིས་ཟིན་ཏེ། འབྲོམ་ན་རེ། ང་ཡི་བླ་མ་དེ་སངས་རྒྱས་དངོས་ཡིན་པས། སྣོད་བརྟགས་པར་འདུག་པ་ལ་ངས་དེར་མ་ཤེས་པ་ལོག་ལྟ་ཅིག་སྐྱེས་པས་ལན། འོན་ཀྱང་བླ་མས་རྗེས་སུ་འཛིན་པ་འདུག ངའི་དཔེ་ཆ་དང་། ནོར་རྫས། རུས་པ་རྣམས་བླ་མའི་ཕྱག་ཏུ་ཕུལ། ཁྱེད་རང་རྣམས་གདམས་ངག་ཞུ་ན་ངའི་དཀའ་ལས་ཙམ་མི་དགོས་པར།
བླ་མས་གནང་བ་འདུག་པས་ཞུ་གསུངས་ནས་མྱ་ངན་ལས་འདས། སློབ་མ་ཚོས་སྤུར་བཞུ་ནས་གདུང་རུས་དང་། དཔེ་ཆ། ནོར་རྫས་སོགས་རྟ་ཁལ་བདུན་ཁྱེར། ལམ་བདེ་བར་མུ་ཁུ་ལུང་གི་མདའ་ནས་ཡར་དུང་དཀར་འབུད་ཀྱིན་ཕྱིན་པས། བླ་ཆེན་གྱིས་གསན་ནས། ངའི་སྙིང་གཏོན་སྙམ་པ་བྱེད་ལྟོས་དང་གསུང་། བལྟས་པས་ཁོང་ཚོ་སླེབས་ནས་དེ་དག་ཕུལ་བས་རུས་པ་སྐུ་པང་དུ་བླངས་ནས། བུས་ཕ་ཅན་བསྙེགས་སམ་གསུང་སྤྱན་ཆབ་མང་དུ་སིལ། དེ་ནས་ཁྱེད་ཚོ་གདམས་ངག་འདོད་པ་ཡོད་དམ་གསུངས་པས་སྒྱེ་བསྒོམ་སེ་འོ།
ཤེན་བསྒོམ་རོག་པོ། སྟག་པ་ཆོས་གནང་གསུམ་གྱིས་ཞུས་པས་མན་ངག་རྫོགས་པར་གནང་སྟེ་བསྒོམ་པས་ཏིང་ངེ་འཛིན་བཟང་པོ་སྐྱེས། དེ་ལ་སོགས་ཏེ་རྒྱ་ལྷོ་བྲག་པ་སོགས་རིམ་པས་བརྒྱུད་པ་ཀྱཻ་རྡོར་མན་ངག་ལུགས་ཀྱི་དབང་ཆུ། གདམས་ངག་གི་ཡིག་ཆུང་སོགས་པོ་ཏི་གཅིག་གནང་ཞིང་། གཞན་ཡང་གཞུང་བཤད་ཤིན་ཏུ་རྒྱས་པ་དང་། གསང་བཅུ་ལ་སོགས་པའི་མན་ངག་ཕྲ་མོ་པོ་ཏི་ཤིན་ཏུ་ཆེ་བ་གཅིག་འདུག་པས། ཞིབ་མོ་རྡོ་རྗེ་འབྲོམ་ལས། ལམ་འབྲས་འཕེལ་གསུང་བ་ནི་ཅུང་མ་དག་པ་འདྲའོ། ། དེས་ན་འབྲོམ་དེས་པ་སྟོན་ཆུང་ནས་བརྒྱུད་པ་ལམ་འབྲས་འབྲོམ་ལུགས་དང་། འབྲོག་མི་ལོ་ཙཱ་བའི་རྒྱུད་འཛིན་གྱི་སློབ་མ་གཙོ་བོ་དམ་པར་གྱུར་པ།
རྗེ་སེ་མཁར་ཆུང་བ་ཆེན་པོ་དེ་ཉིད་ལ། སློབ་མ་ལམ་འབྲས་རབ་ཏུ་ཐོབ་པ་ཞང་སྟོན་སྐུ་མཆེད། འབྲིང་དུ་ཐོབ་པ་ཞྭ་མ་ལྕམ་སྲིང་། ཐ་མར་ཐོབ་པ་སེ་བསྒོམ་བྱང་ཡེ་རྣམས་སུ་ཡོད་པ་ལས། ཞྭ་མ་ལས་བརྒྱུད་པའི་ཕོ་བརྒྱུད། མོ་བརྒྱུད། གཉིས་ཀ་བསྲེས་པའི་བརྒྱུད་པ་སྟེ། དེ་གསུམ་ལས་བརྒྱུད་པ་ལ་ལམ་འབྲས་ཞྭ་མ་ལུགས་དང་། ཡང་རྗེ་ཀོ་བྲག་པ་ལ་སྨྱོས་རྒྱལ་བ་ལྷས་སྣང་གིས་གསན། དེ་ལས་བརྒྱུད་པ་ལམ་འབྲས་སྨྱོས་ལུགས་སུ་གྲགས་ཀྱང་།
དོན་ཞྭ་མ་ལུགས་སོ། ། མདོར་ན་ཇོ་ནང་ལུགས། ལམ་འབྲས་ཕག་གྲུ་མ་ལ་སོགས་པའི་ལོ་རྒྱུས་ཇི་སྙེད་ཅིག་ཡོད། དོན་གཙོ་བོར་གྱུར་པ་རྗེ་ག་ཡ་དྷ་རའི་སློབ་མའི་མཆོག རྩོད་དུས་ཀྱི་རྒྱལ་བ་གཉིས་པ་རྡོ་རྗེ་འཆང་ཆེན་པོ་རྗེ་བཙུན་འབྲོག་མི་ལོ་ཙཱ་བ་དཔོན་སློབ་རྣམས་ཀྱི་མན་ངག་འདི་སྤེལ་བར་མཛད་པ་ཡིན་ནོ། ། གསུམ་པ་ཐ་མར་རྗེ་བཙུན་ས་སྐྱ་པ་ཡབ་སྲས་རྣམས་ཀྱིས་དར་ཞིང་རྒྱས་པར་མཛད་པའི་ཚུལ་ནི། མཐུ་སྟོབས་ཀྱི་སྒོ་ནས་མུ་སྟེགས་མིང་མེད་པར་མཛད་དེ། བསྟན་པ་ཉི་མོ་ལྟར་གསལ་བར་མཛད་པ་ནི། རྣལ་འབྱོར་དབང་ཕྱུག་བིརྺ་པ་ཆེ་བ་འདི་ཡིན་ཞིང་། འདིས་རྒྱ་གར་དུ་ཐེང་གསུམ་བྱོན་ཏེ།
དང་པོ་ལ་ལམ་འབྲས་གསུང་བའི་བིརྺ་པ་ཆེ་བར་གྲགས་པ་དང་། གཉིས་པ་ནི་རྣལ་འབྱོར་པ་སི་རོ་པ་ཞེས་མཚན་དང་ལྡན་པ་སྟེ་གླང་པོ་ཆེ་ཉི་མ་འཆར་ཀ་བརྟུལ། གསུམ་པ་བྷི་མེ་ས་ར་འདུལ་བ་ལ་བྱོན་ནོ། ། བིརྺ་པ་ཆུང་བ་ནི་རྡོ་རྗེ་གདན་པས། དུར་ཁྲོད་རྒྱུ་ཞིང་ཤ་ཆེན་གསོལ། ། བིརྺ་པ་ཞེས་བྱ་བ་ཡི། ། སོགས་གསུང་པ་ལྟར་གྱི་སློབ་དཔོན་དེ་ཉིད་ཡིན་ལ། འདི་ཕག་མོ་དབུ་བཅད་མ་དང་། འཆི་མེད་གྲུབ་པའི་གདམས་ངག་འདི་ལས་བརྒྱུད་པ་ཡིན་གསུངས། དེས་ན་རྒྱ་གར་དུ་དེ་ལྟར་ཡིན་ཅིང་།
བོད་དུ་རྣལ་འབྱོར་དབང་ཕྱུག་གི་སྤྲུལ་པ། རྗེ་རྣལ་འབྱོར་དབང་ཕྱུག་ས་སྐྱ་པ་ཆེན་པོ་ཀུན་དགའ་སྙིང་པོ་ཞེས་མཚན་ཡོངས་སུ་གྲགས་པ་དམིགས་པ་མེད་པའི་ཐུགས་རྗེའི་མངའ་བདག་བསམ་བཞིན་དུ་སེམས་ཅན་གྱི་དོན་དུ་སྐུའི་སྐྱེ་བ་བཞེས་པའི་བདག་ཉིད་ཆེན་པོ་དེ་ཉིད་བྱང་ཆུབ་སེམས་དཔའ་ཆེན་པོ་སྦྱིན་པ། དཔལ་གྱི་སྐུའི་སྐྱེ་བའང་ཡིན་ཏེ། དེའི་སྐད་དོད་དུ་དཱ་ན་ཤྲཱི་ཞེས་ཡོད་པས་སྦྱིན་པ་དཔལ་དག་པ་ཡིན་ནོ། ། ས་ཆེན་གྱི་རུ་མཚམས་སུ་ནམ་མཁའ་དྲི་མེད་ཀྱི་དཀྱིལ་འཁོར་ཞལ་ཕྱེ། ཞེས་པའི་ནམ་མཁའ་དྲི་མེད་ནི། འཇམ་དཔལ་མཚན་བརྗོད་ནས་དཀྱིལ་འཁོར་ཆེ་ཆུང་གཉིས་གསུངས་པའི་ཆེ་བ་ནམ་མཁའ་དྲི་མེད་ཡིན་ལ། འདི་དང་ཆོས་དབྱིངས་གསུང་དབང་དོན་ཅིག ཆུང་བ་ལ་འཇམ་དཔལ་སེང་ལྡང་ཟེར་གསུང་། དེས་ན་དེ་ལྟ་བུའི་བླ་ཆེན་དེ་ཉིད།
སྒྱི་ཆུ་ན་བཞུགས་སྐབས་ཀྱི་དུས་ཅིག་ན། མདོག་སྟོད་དུ་ཆོས་འཁོར་ཅིག་ལ། བླ་མ་སེ་བྱོན་འདུག་ཅེས་གླེང་བ་དང་། སྤྱིར་བླ་ཆེན་གཟིགས་མོ་སོགས་གཡེངས་བའི་རིགས་ལ་མི་དགོས་ཀྱང་། བླ་མ་སེ་བཟང་པོ་ཡིན་ཟེར་བ་དང་། ཆོས་མཚམས་ཀྱང་ཡིན་པ་ནས་སྒྱི་ཆུ་བའི་སློབ་མ་བན་ཆུང་འགའ་ཁྲིད་ནས་བྱོན་ཏེ་ཚོགས་གྲལ་ལ་བཞུགས་པས། ཚོགས་དབུས་ན་བླ་མ་སེ་བཞུགས་ཏེ་འུད་མང་པོ་ཞིག་གསུང་གིན། གྲོགས་པོ་བོན་ཆུང་ཚོ་ལ་རེ་རེ་ནས་ཇོ་སྲས་ཉིད་ཡུལ་ག་ནས་ཡིན། ཡོན་ཏན་ཅི་ཤེས་ད་བཤད་པ་བྱའོ། ། སྒྲུབ་པ་བྱ་སྙམ་པ་ཅི་ཡོད་གསུང་བ་ལ་སོ་སོས་ལན་ཕུལ་ཚར་བ་དང་།
བླ་ཆེན་ལ་ཇོ་སྲས་ཉིད་གང་པ་ཡིན་གསུངས་པ་ལ། གྲོམ་པ་ལ་སྟོད་ཕ་གི་བ་ཞིག་ལགས་ཞུས་པས། དེ་ག་ན་ཡོད་གསུང་། ས་སྐྱ་ན་བདོག་ཞུས་པས། དེ་ན་ངའི་བླ་མ་ཅིག་བཞུགས་པ་ཡིན་ཏེ། དེ་ནི་སྐུ་བཤེགས་འདུག གདན་ས་བཱ་རི་བ་བྱ་བ་ཅིག་གིས་བཟུང་འདུག་ཟེར་བས་འགྲོ་སྙིང་ཡང་མ་འདོད། ད་དེའི་ཤུལ་ན་ཇི་ལྟར་ཡོད་གསུངས་པ་ལ། དེའི་བུའི་དོད་ཅིག་ཀ་བདག་ལགས་ཞུས་པས། བླ་མ་ན་རེ་ཉིད་བརྫུན་མ་བྱེད་ཟེར།
ངའི་བླ་མ་ལ་སྲས་མི་མངའ་བ་ཡིན་གསུངས་པ་དང་། བླ་ཆེན་ཐུགས་འཚེར་ནས་ལན་འདེབས་མ་ནུས་པ་ལ། གྲོགས་པོ་གཅིག་གིས། རྡོ་རྗེ་ཕྱུག་མོ་ལ་བུ་མེད་དེ། གུ་ར་བའི་བུ་སྲིང་ལ་མཁར་སྒོ་ལུང་ན་ཡོད་པ་ལ། བླ་མ་གནམ་གྱི་རྟེན་འབྲེལ་བསྒྲིགས་ནས། མ་གཅིག་མཁར་སྒོ་ལུང་མ་ཞང་མོ་བྱ་བ་ལ། འཁོན་དཀོན་མཆོག་རྒྱལ་པོ་དགུང་ལོ་ལྔ་བཅུ་རྩ་དགུ་བཞེས་པ། ཆུ་ཕོ་སྤྲེའུའི་ལོ་ལ་གནམ་ཁ་འུབ་སྐྱེད་ལྷས་ཀྱི་འོག་བྲག་སྐྱིབས་ཞིག་ཏུ་ངོ་མཚར་བའི་ལྟས་དུ་མ་དང་བཅས་ཏེ་སྐུ་འཁྲུངས་པའི་མཚན་ལ་ཀུན་དགའ་སྙིང་པོ་ཞུ་བ་ལགས་ཞུས་པས། བླ་མ་སེའི་ཞལ་ནས།
མི་ཤི་གསོན་མི་འཕྲད་ཟེར་ཡང་། འཕྲད་པའི་དུས་བྱུང་གསུང་ནས། བླ་ཆེན་སྐུ་པང་དུ་བླངས་སྤྱན་ཆབ་མང་དུ་མཛད་དེ། རྒད་པོ་གོག་པོ་འདིའི་ནང་ན་ཆོས་ཟབ་མོ་ཡོད་པ། སྙིང་དང་འདྲ་བའི་བླ་མའི་སྲས་ཁྱེད་ལ་སྤྲོད་པ་ཡིན་པས་ཞག་མ་འགྱང་པར་ཤོག ག་ལེ་ཡོང་སྙམ་ན་སང་ཕོད་ནི་ང་འཆི་བ་ཡིན་གསུངས། བླ་ཆེན་གྱིས་དེར་ཞག་གཅིག་བཞུགས་ཏེ། དེའི་བར་ལ་བླ་མ་སེས། ལམ་འབྲས་ཀྱི་ས་བཅད་སོགས་རྐང་གྲངས་ལམ་པ་ཅིག་གསུངས་པས་མན་ངག་ལ་ཐུགས་ཡིད་ཆེས་ནས། སེའི་བཀའ་བཞིན་འཕྲལ་དུ་འབྱོན་དགོངས་ཡར་སྒྱི་ཆུར་བྱོན།
སྐུ་ཆས་རྣམས་བསྣམས་ནས་ཕྱིར་བྱོན་པ་དང་། ཐུགས་དགོངས་ལ་འགྲོ་སྡོད་བྱ་བ་སྤྱོད་ལམ་ཅི་བྱེད་ཀྱང་། བླ་མ་ལ་དགོངས་པ་མ་ཞུས་ན་མི་རུང་སྙམ་ནས་སླར་ལོག་ཏེ་སྒྱི་ཆུ་བ་ལ་ཞུས་པས་ཅི་ལ་འགྲོ། ཤེས་རྒྱུ་གང་ཡང་མེད། ངེད་ཀྱི་བླ་མ་མངའ་རིས་པ་གསལ་བའི་སྙིང་པོའི་མན་ངག་གྲལ་གྲུལ་འདྲ་མ་གཏོགས་གཞན་ཡོན་ཏན་ཅུང་ཟད་ཀྱང་མེད། སེ་ལྕེ་ལ་རེ་བྱ་བ་ཡིན་བློ་སྣ་མང་པོ་བར་ཆད་ཡིན་གསུངས་ཏེ་མ་གྲོལ་བར་ཐུགས་མུག་བཞིན་དུ་བཞུགས་དགོས་བྱུང་། སེའི་གསུང་དེ་མན་ངག་ལ་བརྩོལ་བ་བསྐྱེད་དགོས་པའི་དྲན་བསྐུལ་ཙམ་ལས་དེ་བཞིན་རང་ཅུང་མི་བདེན་སང་ཕོད་འབྱོན་དགོངས་པ་ལ། སེས་ཇི་ལྟར་གསུང་པ་བཞིན་བདེན་ཏེ། སྐུ་གཤེགས་ནས་འགྱོད་ཀྱང་བྱ་ཐབས་མ་རྙེད། དེ་ནས་དུས་རེ་ཞིག་ནས་བླ་མ་སྒྱི་ཆུ་བ་ས་སྐྱར་སྤྱན་དྲངས་ཏེ།
ཆོས་འཁོར་ཆེན་པོ་ཞིག་མཛད་དགོངས་ནས་ཆ་རྐྱེན་མང་དུ་བསྒྲུབས། སློབ་མ་འགའ་ཡང་བསྡུས་ཚར་མཚམས། སྒྱི་ཆུ་བ་བསྙུང་ནས་བླ་ཆེན་ལ་ཤོག་གསུང་བ་བྱུང་སྟེ། བྱོན་པས་སྐུ་གཤེགས་གྲུབ་ནས་མ་མཇལ། ཁྱོད་རབ་ཏུ་བྱུང་ལ་འཁོན་ཚོའི་སྡེ་འདི་སྐྱོངས་ཤིག་གསུངས་པའི་ཞལ་ཆེམ་བཞག་འདུག་པ་བཞིན། སྒྱི་ཆུ་བའི་གདན་ས་བླ་ཆེན་ལ་གཏད། དེའི་སྐུ་རྗེས་ཀྱི་བྱ་བ་རྣམས་ཚར་ནས་ས་སྐྱར་བྱོན་ཏེ། བླ་མའི་ཞལ་ཆེམས་བཞིན་རབ་ཏུ་བྱུང་དགོངས་སེར་ཆས་བསྒྲུབས་པ་བླ་མ་གནམ་ཁའུ་པ་ཆོས་ཀྱི་རྒྱལ་མཚན་གྱིས་གསན་ནས། བླ་ཆེན་སྤྱན་དྲངས་ཏེ། རབ་བྱུང་གི་ཆས་བསྒྲུབས་ནས་ཅི་བྱེད་གསུངས་པ་ལ།
ལོ་རྒྱུས་ཞུས་པས། ཁྱེད་འཁོན་དཀོན་མཆོག་རྒྱལ་པོའི་སྲས་སུ་ཡོངས་བའི་རྟེན་འབྲེལ་ཡང་ངས་བསྒྲིགས་པ་ཡིན། རབ་ཏུ་བྱུང་བ་ལས་རིགས་བརྒྱུད་སྤེལ་བ་བསྟན་འགྲོའི་དོན་རྒྱ་ཆེ་ཞིང་ཕན། རང་གཞན་གཉིས་ཀའི་དོན་བདེ་སླག་ཏུ་བསྒྲུབ་པས་ཁོང་གཤིན་པོའི་ཁ་ཆེམས་འཕར་མ་ལས། ང་གསོན་པོའི་ངག་ལ་ཉོན་གསུངས་མ་གནང་བས་རབ་བྱུང་ནི་མ་མཛད། འཁོན་ཚོའི་དཔོན་ནི་གནང་། དེ་ནས་སྒྱི་ཆུ་བ་མལ་གྱིས་སློབ་མ་ཡིན་པས། སྒྱི་ཆུའི་བདེ་མཆོག་གི་ཕྱག་དཔེ་རྣམས་བསྣམས་ནས་གུང་ཐང་ན་ལ་རྩེ་གནས་སར་དུ་བྱོན་ཏེ། བླ་མ་མལ་ལ་བདེ་མཆོག་སོགས་མང་དུ་གསན་ནས་ཕྱིར་ཕེབས། སླར་གསེར་སྲང་བཅུ་བདུན་ས་སྐྱ་ནས་འབུལ་དུ་བཏང་པས་མཉེས་ཏེ་ཁྱོད་དམ་ཚིག་ཅན་བསམ་གྱིས་མི་ཁྱབ་པར་འདུག་པ་ལ།
ངས་དེ་ལྟར་དུ་ཅུང་མ་ཤེས། ད་ངའི་གམ་དུ་ཤོག་ཆོས་ཀྱི་ལྷག་མ་ད་རུང་ཡོད་པས་ཁྱོད་ལ་སྟེར་བ་ཡིན་གྱི་གསུང་བའི་ལན་བྱུང་བ་དང་། བླ་ཆེན་གྱིས་ཆོས་ཀྱི་ཕྱིར་དཀའ་ཚེག་གང་ལ་ཡང་མ་འཛེམས་པར་བྱོན་པས། སྦྱོང་རྒྱུད་རབ་གནས་ཀྱི་རྒྱུད་ཡན་ལག་བརྒྱད་པ་ལ་སོགས་པའི་ཆོས་ལྷག་མ་རྣམས་གནང་། ཁྱད་པར་མགོན་པོའི་དབང་། སྒྲུབ་ཐབས། རྗེས་གནང་། ལུང་མན་ངག་དང་བཅས་པ་མ་ལུས་པ་གནང་ནས། སྐུའི་རྟེན་དུ་བསེ་འབག་ནག་པོ་འཕུར་ཤེས་ལ་མི་ལ་མིས་ལབ་པ་བཞིན། ད་ང་རྒས་པས་ཁྱོད་མི་དགོས་ཁྱོད་རང་འཁོན་ས་སྐྱ་པའི་ཕྱིར་སོང་ལ།
ས་སྐྱ་པ་བརྒྱུད་པ་དང་བཅས་པའི་བཀའ་གང་བསྒོ་བ་བཞིན་སྒྲུབས་ཤིག་ཅེས་བཀའ་བསྒོ་དང་བཅས་ཏེ་གནང་། གསུང་གི་རྟེན་དུ་དར་ནག་ལ་ཤཱ་ས་ན་བྲིས་པ། ཐུགས་ཀྱི་རྟེན་དུ་ལྕགས་ཀྱི་རྡོ་རྗེ་རྩེ་དགུ་པ། འཕྲིན་ལས་ཀྱི་རྟེན་དུ་མན་ངག་གི་བེལ་འབུམ་བསེའི་གའུ་འོད་འབར་བ་རྣམས་གནང་ནས་དེ་རྣམས་བསྣམས་ནས་ཕྱིར་བྱོན་ལྷོ་སྟོད་དུ་པུ་རང་ལོ་ཆུང་གྲགས་འབྱོར་ཤེས་རབ། སྐྱུ་ར་ཨ་སྐྱབས། བལ་པོའི་སློབ་དཔོན་པདྨ་ཤྲཱི་དང་། ཛྙཱ་ན་བཛྲ། རྒྱ་གར་གྱི་རྣལ་འབྱོར་པ་བྷོ་ཊ་ར་ཧུ་ལ་རྣམས་ལས་བདེ་མཆོག་གསང་འདུས། དུས་འཁོར་སོགས་ཆོས་བསམ་གྱིས་མི་ཁྱབ་པ་གསན་ཏེ། ཐུགས་རྒྱུད་ལུང་གི་ཡོན་ཏན་གྱིས་ཕྱུག་པར་མཛད།
དད་པ་དང་སྒྲུབ་པའི་སྒོ་ནས་བླ་མ་རྣམས་མཉེས་པར་མཛད། ནང་དུ་རྟེན་འབྲེལ་འགྲིག་པས་ཡི་དམ་ལྷ་ཡི་ཞལ་མང་གཟིགས། སྐུའི་བཀོད་པ་དྲུག་ཅིག་ཆར་དུ་སྟོན་པ་སོགས་ཀྱི་རྫུ་འཕྲུལ་དང་། མངོན་ཤེས་ལ་ཐོགས་པ་མི་མངའ་བའི་བླ་ཆེན་དེ་ཉིད་ཀྱིས་གསུང་ངག་རིན་པོ་ཆེ་ཇི་ལྟར་གསན་པའི་ཚུལ་ནི། གུང་ཐང་ནས་ས་སྐྱར་ཕྱག་ཕེབས་པ་དང་། སེའི་སློབ་མ་སུ་གྲགས་དྲིས་པས་ཞང་དགོན་པ་བ་རྩད་ཆོད་དེ་སག་ཐག་དིང་དུ་ཕེབས། དེ་ན་ཐག་མཁན་ཚོ་གཅིག་འདུག་པ་ལ། ཞང་དགོན་པ་བ་ལ་མཇལ་ཞུས་དང་གསུངས་པས་ཕ་ཀི་ཀ་ཡིན་ཟེར། གཟིགས་པས་མི་མང་པོ་ཞིག་གི་བསེབ་ཐགས་མགོ་ན་ཤམ་ཐབས་ཅིག་གསོལ། ཤང་འགག་མེད་པར་ར་ཐུལ་ཕྱི་སློག་ཏུ་གྱོན་ནས་ཡོ་ག་མཛད་ཅིང་གཏམ་ཅལ་ཅོལ་མང་པོ་གསུང་གིན་བཞུགས་འདུག་པས།
དེའི་དྲུང་དུ་ཕྱིན་ནས་ཕྱག་ཕུལ་བས། ཁྱེད་ནི་ག་ཤེད་ཀྱི་མི་ཆེན་ཅིག་འདྲ་ན། དེ་ལས་ཀྱང་གསར་མ་བ་ཞིག་འདྲ་ན། ནོར་བ་མི་ནམ་གསུངས་བ་ལ། མ་ནོར་ལགས། བདག་གསུང་ངག་རིན་པོ་ཆེ་ཞུ་བ་ལགས་ཞུས། ཁྲབ་ཅིག་ཕྱག་རྟེན་དུ་ཕུལ་བས། ད་ཅི་རུ་ནོར་བྱས་ཏེ། ངས་དེ་འདྲ་ཚོ་མི་ཤེས། དེའི་མིང་ཡང་ད་རེས་མིན་པ་མ་ཐོས།
ང་ནི་རྫོགས་རྩ་མུནྟི་དང་བྲམ་ཟེའི་ཆོས་བསྐོར་འདྲ་འཆད་པ་ཡིན། དེ་ཀུན་ཉན་པ་ལ་ཁྱེད་གསར་མ་བ་བྱ་བ་རྟོག་པ་མི་བྱེད་དམ་གསུངས། བསྐྱར་ནས་ཡང་ཡང་ཞུས་ཀྱང་། དེའི་གདམས་པ་ང་ལ་མེད་གསུང་བ་དང་། སྤྱོད་ལམ་འདི་ཡི་མཛད་ལུགས་བསམ། ང་རང་ནོར་བ་ཡིན་ནམ། མན་ངག་རང་མེད་པ་འདྲ་སྙམ་ནས་ཁྲབ་འབོག་ལ་བསྒྲིལ་ཏེ་ལོག་བྱོན་པ་དང་། ཇོ་སྲས་འོད་མཆོག་གི་ཕ་ན་རེས། བླ་མ་ཞང་པ་ལགས། འོ་སྐོལ་དཔོན་སློབ་མཁར་ཆུང་ན་ཡོད་དུས།
སྒྱི་ཆུ་བའི་གྲ་པ་ཅིག་ལ། ང་ཡི་བླ་མའི་སྲས་ཡིན་གསུངས། སྐུ་པང་དུ་ལེན་པ་དེ་ཡིན་འདྲ་ན་སློགས་པས་ཅང་མི་མཆིའམ་ཞུས་པས། འོ་ན་དམ་ཚིག་གི་ཉེས་པ་འགྲོ་ཉེན་ཡོད་པས་བོས་གསུངས་ནས། བླ་ཆེན་སྤྱན་དྲངས་ཡར་བྱོན་ཏེ། ལོ་རྒྱུས་ཞིབ་ཏུ་མཛད་པས། ས་སྐྱ་པའི་ཇོ་སྲས་ཡིན་པར་ཐུགས་ཡིད་ཆེས་ཏེ། ད་ཅི་ངས་ངོ་མ་ཤེས་པར་བརྫུན་བྱས་པ་ཡིན། མན་ངག་ཡོད་དེ། སྔར་ངས་མ་བཤད་པས་བསམ་མནོ་འདྲ་བྱ་དགོས།
སྤྱིར་ཡང་ད་ལྟ་དོར་ཀ་མདོ་བྱ་བའི་སྨད་འདི་ན། སོ་སྟོན་རྡོར་ཆུང་གི་པཎ་ཆེན། པཎ་ཆུང་། ལོ་ཙཱ་བ་དཔོན་སློབ་མང་པོ་ལ་ཆོས་འཁོར་བྱེད་པའི་རྩར་རྣལ་འབྱོར་པ་རྒད་པོ་གཅིག་གིས་བཤད་པ་བྱས་ཀྱང་མི་མཛེས་པས། དཔྱིད་ཀ་འདིར་བྱོན། གདམས་ངག་ཡོངས་སུ་རྫོགས་པར་བྱེད་གསུང་། དཔྱིད་ཀ་བྱོན་ནས་ཕེབས་པའི་ནུབ་མོ་ཆོས་ཀྱི་གསུང་གླེང་མཛད་པས་བླ་མ་ཤིན་ཏུ་མཉེས་པར་བྱུང་། དེ་ནས་རིམ་གྱིས་སྔོན་འགྲོའི་འཁྲིད་ཚུགས་པའི་ནུབ་མོ། རྗེེའི་ལྗགས་བསྐྲངས་ནས་ཆོས་གསུང་མ་ཐུབ་པས། འོ་སྐོལ་གཉིས་ཀྱི་བར་ན་དམ་ཚིག་གི་ཉེས་པ་ཡོད་པར་འདུག་པས་མཎྜལ་དང་ཡི་གེ་བརྒྱ་པ་ལ་བརྩོལ་བ་བསྐྱེད་གསུངས།
བླ་ཆེན་གྱི་ཐུགས་དགོངས་ལ་གཞན་ཉེས་པ་གང་ཡང་མེད། ཁ་སིང་གདམས་ངག་རང་མེད་པ་ཀ་ཡིན་ནམ་སྙམ་པའི་ལོག་ལྟ་ཅིག་བྱུང་པས་དེ་ཡིན་དགོངས་ཏེ་དེ་ལ་དམིགས་ནས་མཎྜལ་ཕུལ། ཡིག་བརྒྱ་མང་དུ་བཟླས་པས་སྐུ་ཁམས་འཕྲལ་དུ་ཕན་ནས་གསུང་ངག་རྫོགས་པར་གནང་བའི་དུས་སུ། དཀའ་བའི་གནད་འགའ་ཞིག ཕྱག་ལ་རྡེའུའི་ཟིན་བྲིས་མཛད་པས། རྗེའི་ཞལ་ནས། དེ་ཚུགས་མ་མཛད། ཐུགས་དམ་གནོད་པས་ལགས་གསུངས་ནས་འབྲིར་མ་གནང་། གདམས་ངག་ཀྱང་གནད་དུ་བསྣུན་ཏེ་རིམ་གྱིས་གནང་བ་ལ། ཇོ་མོས་ཁོང་ལ་གདམས་ངག་མྱུར་དུ་བྱིན་མཛོད་ཞུས་པས་ཅི་ཟེར།
གདམས་ངག་ཟབ་མོ་རྣམས་ཁྱི་དང་གློ་བ་འཕྲད་པ་བཞིན། ཅི་ཐོད་ཐོད་དུ་བཏང་ངམ་གསུངས་ཏེ། རིམ་གྱིས་ལམ་འབྲས་གནང་ནས་དབྱར་ཐོག་དགུན་ཐོག་བཞི་ལྷག་ཙམ་ལ་གདམས་ངག་རྣམས་རིམ་གྱིས་ཞུས་པས། འཁོན་དཀོན་མཆོག་རྒྱལ་པོ་སེ་སྟོན་རིན་པོ་ཆེའི་བླ་མ་ཡིན་པས། བརྒྱུད་པའི་དམ་ཚིག་ལ་དགོངས་ནས། གསུང་ངག་རིན་པོ་ཆེ་ཆ་ལག་དང་བཅས་པ་རྫོགས་པར་གནང་། གཞན་ཡང་ལམ་བསྐོར་ཕྱི་མ་བརྒྱད་སོགས་ཀྱི་འཁྲིད། དབང་ལུང་། རྒྱུད་མན་ངག་སོགས་ཡོངས་སུ་རྫོགས་པར་གསན་སྟེ། མདོར་ན་ལོ་བཞིའི་བར་བཞུགས་ནས་གདམས་ངག་རྣམས་རྫོགས་པ་དང་།
སྒྲུབ་པའི་ལུང་སྦྱིན་པའི་སྐབས་སུ་ལོ་བཅོ་བརྒྱད་ཀྱི་བར་དུ་ཆོས་འདི་གཞན་ལ་སྟོན་པ་ལྟ་སྨོས་ཀྱང་ཅི་དགོས། འདི་འདྲ་ཡོད་པ་དང་། ཤེས་པའི་མིང་ཙམ་ཡང་མ་འདོན། ཡི་གེར་ཡང་མ་འབྲི། དེ་ནས་གཞན་ལ་ཡང་འཆད་དམ། ཡི་གེར་འབྲི་འམ་གང་བྱེད་ཀྱང་ཉིད་རང་ཆོས་ཀྱི་བདག་པོར་གྱུར་པ་ཡིན་ནོ། ། ཞེས་གསུང་ནས་བཀའ་རྒྱས་བཏབ། སྤྱིར་ཁྱོད་ཀྱི་སྒྲུབ་པ་བྱས་ན་ཚེ་འདི་ཉིད་ལ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ། བཤད་པ་བྱས་ན་གདུལ་བྱ་དཔག་ཏུ་མེད་པའི་དོན་དུ་འགྱུར་ཞིང་། ཁྱད་པར་ལུས་མ་སྤངས་པར་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པའི་སློབ་མ་གསུམ།
བཟོད་པ་ཐོབ་པའི་རྣལ་འབྱོར་པ་བདུན། རྟོགས་པ་དང་ལྡན་པའི་རྣལ་འབྱོར་པ་བརྒྱད་ཅུ་ཙམ་འབྱུང་ངོ་ཞེས་ལུང་བསྟན་ཡང་མཛད་དོ། ། དེ་ནས་ལོ་བཅོ་བརྒྱད་ཀྱི་བར་དུ་བསྙེལ་གྱིས་དོགས་ནས་ཟླ་བ་རེ་ལ་གསུང་ངག་གི་བཤད་པ་མ་ལུས་པ་ལ་བསམ་མནོ་ཚར་རེ། ཉིན་ཞག་རེ་ལ་རྡོ་རྗེའི་ཚིག་རྐང་བདུན་རེ་འདོན་པའི་དམ་བཅའ་མཛད་ནས་ས་སྐྱར་བྱོན། བླ་ཆེན་གྱི་སྐུ་ཚེའི་སྟོད་ཡན་ལ་བཀའ་རྒྱ་མ་ཐིམ་པས། ཡི་གེ་ཡང་མེད་དེ་སྙན་བརྒྱུད་འབའ་ཞིག་ཏུ་བཞུགས་སོ། ། དེ་དག་ནི་རིང་བརྒྱུད་ཡིན་ལ། ཉེ་བརྒྱུད་ནི། རྣལ་འབྱོར་གྱི་དབང་ཕྱུག་བིརྺ་པ་ལས་དངོས་སུ་གསན་ཅིང་བྱིན་གྱིས་བརླབས་པ་ཡིན་ནོ། ། དེ་ནས་ལོ་བཅོ་བརྒྱད་ཀྱི་བཀའ་རྒྱ་ཐིམ་པའི་ཚེ།
བྱང་ཆུབ་སེམས་དཔའ་ཨ་སེང་གིས་ཉིད་ལ་གསུང་ངག་རིན་པོ་ཆེ་མངའ་བར་མཆིས་ཀྱང་། བདག་ལ་ཡོད་པའི་འཕྲོས་ཙམ་ཡང་མ་གསུངས་ཏེ་བདག་གིས་རྩད་ཆོད་བྱུང་པས་ད་ལན་ཚར་ཅིག་གནང་བ་དང་། ཡི་གེ་ཞིག་ཀྱང་མཛད་པ་ཞུ། ཞེས་གསོལ་བ་བཏབ་པ་དང་། བཀའ་རྒྱ་ཐིམ་པ་འགྲིག་པས་བླ་མས་རྟེན་འབྲེལ་བསྒྲིགས་པ་ཡིན་དགོངས་ནས་ཚར་གཅིག་གསུང་། དེ་ནས་ལོ་བཞི་མ་གསུངས། ཕྱིས་འགའ་ཞིག་གིས་གསོལ་བ་བཏབ་ནས། གཅིག་དང་གསུམ་ལ་སོགས་པ་ལ་རིམ་གྱིས་གསུངས་སོ། ། ཡིག་ཆ་ཡང་ཞུ་བ་པོ་སོ་སོའི་དོན་དུ། གཞུང་བཤད་རྣམ་འགྲེལ་བཅུ་གཅིག་ཙམ་ཡང་མཛད་དེ།
ཐོག་མར་བྱང་ཆུབ་སེམས་དཔའ་ཨ་སེང་གིས་ཞུས་པའི་དོན་བསྡུས་མ་ཤླཽ་ཀ་ཉི་ཤུ་པ་སྟེ་གཞུང་བཤད་ཨ་སེང་མ་དང་། སྙག་མ། ཀློག་སྐྱ་མ། ཞུ་བྱས་མ། ཡུམ་དོན་མ། སྲས་དོན་མ། ཟླ་རྒྱལ་མ། བཟང་རི་ཕུག་མ། འ་འུ་མ། འདན་བུ་མ།
རྒ་ཐེང་མ་རྣམས་སོ། ། དེ་དག་གི་སྡོམ་ནི། ཨ་སྙག་ཀློག་ཞུ་ཡུམ་སྲས་དང་། ། ཟླ་བཟང་འ་ལྡན་རྒ་ཐེང་ངོ་། ། ཞེས་སོ། ། རྗེ་དགོན་པ་བས་ལུང་བསྟན་པ་ལྟར། སློབ་མ་གཙོ་ཆེ་བ་ནི། སིང་གྷ་གླིང་གི་རྣལ་འབྱོར་པ། སྟག་བྱང་ཆུབ་སེམས་དཔའ། སྒོམ་པ་ཀྱི་འབར་ཏེ་གསུམ་ལས།
སིངྒྷ་གླིང་གི་རྣལ་འབྱོར་པ་ནི། མཁན་པོ་ཉན་ཐོས་དགྲ་བཅོམ་པ་གཅིག་གིས། བོད་ན་རྣལ་འབྱོར་དབང་ཕྱུག་གི་སྤྲུལ་པ་ས་སྐྱ་པ་བྱ་བ་ཡོད་ཀྱིས་དེ་ཅན་སོང་གསུངས། ཨ་ཙ་ར་གཉིས་ཡོང་པ་གཅིག་བལ་པོ་ནས་ལོག གཅིག་བླ་ཆེན་གུང་ཐང་ན་ལ་རྩེར་བཞུགས་པའི་དུས་ག་གུ་ལི་ཞེས་པ་ཟབ་ཆེན་གྱི་བླ་བྲེ་བཟང་པོ་གཅིག་ཕུལ། དབང་ཞུས། འཁྲིད་ཕོག་ནས་བསྒོམ་པས་ཟླ་བ་གཅིག་ཙམ་ལ་མངོན་ཤེས་ལ་སོགས་པའི་ཡོན་ཏན་དཔག་ཏུ་མེད་པ་སྐྱེས། བདེན་པ་མཐོང་སྟེ་དཔལ་གྱི་རི་ལ་བྱོན་ནོ། ། སྟག་བྱང་ཆུབ་སེམས་དཔའ་ནི། དབང་འཁྲིད་ཞུས་ནས་སྒོམ་པས་ཉམས་སྐྱོན་མེད་འབའ་ཞིག་སྐྱེས་པ་ཐོད་སྒལ་གྱི་ལམ་བསྒྲོད་ནས་རེ་ཞིག་ལུས་བོར་བ་ལས།
ཕྱིས་ལུས་དེ་ཉིད་དུ་ཞུགས་ནས་གྲུབ་པ་ཐོབ་སྟེ་མཁའ་སྤྱོད་དུ་གཤེགས་སོ། ། སྒོམ་པ་ཀྱི་འབར་གྱི་ཡུལ། ཕྲེང་འོག་པ་སྟེ་ཁོང་གི་གདམས་ངག་ཞུས་ནས་བསྒོམ་པས་ཏིང་ངེ་འཛིན་མང་པོ་སྐྱེས་མངོན་ཤེས་དང་རྫུ་འཕྲུལ་དཔག་ཏུ་མེད་པ་ཐོབ་ནས། ལྷོ་ཕྱོགས་དཔལ་གྱི་རི་ལ་གཤེགས་སོ། ། དེ་གསུམ་ནི་ཕྱག་རྒྱ་ཆེན་པོ་མཆོག་གི་དངོས་གྲུབ་བརྙེས་པ་སྐུ་ལུས་མ་སྤངས་པར་དག་པའི་ཞིང་ཁམས་སུ་གཤེགས་པ་གྲུབ་པ་ཐོབ་པའི་སློབ་མ་གསུམ་མོ། ། རྗེ་བཙུན་རིན་པོ་ཆེ། ཞུ་བྱས་དངོས་གྲུབ། རྒ་སྟོན། ནགས་སྒོམ་བསོད་ནམས་རྒྱལ་མཚན། འཚར་ཁའི་རྣལ་འབྱོར་པ།
སྒོམ་པ་འོད་གྲགས། མང་ཆུང་མ་རྣམས་ནི་བཟོད་པ་ཐོབ་པའི་རྣལ་འབྱོར་པ་བདུན་ལས། རྗེ་བཙུན་རིན་པོ་ཆེ་གྲགས་པ་རྒྱལ་མཚན་ནི། ས་ཆེན་གྱི་སྲས་གསུམ་པ་སྟེ། འདི་ནི་བྱིས་པའི་སྤྱོད་པ་ལས་འདས་པ། སྐམ་ཆགས་མེད་ཅིང་ཡོན་ཏན་དཔག་ཏུ་མེད་པ་མངའ་ཞིང་བསླབ་པ་གསུམ་ལ་ཉེས་པའི་དྲི་མས་ཅུང་ཟད་ཙམ་གྱིས་ཀྱང་མ་གོས་ཤིང་སྒྲུབ་པའི་རྒྱལ་མཚན་འཛིན་པ་ཆེན་པོ། དེ་ཉིད་ཀྱིས་དགུང་ལོ་བདུན་ཅུའི་བར་དུ་སྔགས་ཀྱི་བཤད་པ་ཁོ་ན་མཛད་ཅིང་། ཁྱད་པར་གསུང་ངག་རིན་པོ་ཆེ་བླ་མ་ས་སྐྱ་པ་ཆེན་པོས་བཀའ་རྒྱ་ལོ་དགུ་མཛད་པ་ལས་བཞིས་ལྷག་པ་བཅུ་གསུམ་གྱི་བར་དུ་མ་གསུངས། དེ་ནས་བདག་ཉིད་ཆེན་པོ་ས་སྐྱ་པ་པཎྜི་ཏ་ལ་སོགས་པའི་མཁས་གྲུབ་མང་པོ་ལ་གསུངས་ཤིང་དར་ཞིང་རྒྱས་པར་མཛད་པ་སྟེ་མདོར་ན་ཉིན་མཚན་འཁོར་ཡུག་ཏུ་ཆོས་ཀྱིས་དུས་འདའ་བར་མཛད་ཅིང་། ལུང་བསྟན་བསམ་གྱིས་མི་ཁྱབ་པ་དང་ལྡན་པ་ས་ལ་གནས་པའི་བྱང་ཆུབ་སེམས་དཔའ་ཆེན་པོ་རྩོད་པ་དང་བྲལ་བ་ཉིད་དོ། །
བླ་མ་ཞུ་བྱས་དངོས་གྲུབ་ནི། ཡུལ་ལ་སྟོད་ལྷོ་པ། ཞུ་སྟོན་རོག་པོ་བྱ་བ་ཕར་ཕྱིན་འཆད་ཤེས་པའི་མཁས་པ་གཅིག་གི་དབོན་པོ་ཡིན་ལ། ཁོང་ས་སྐྱར་བྱོན་ནས་བླ་ཆེན་ལ་དབང་དང་གདམས་ངག་ཞུས་བསྒོམ་པས་རྐང་མགྱོགས་དང་རྫུ་འཕྲུལ་གྱི་བཀོད་པ་དང་། ཏིང་ངེ་འཛིན་དཔག་ཏུ་མེད་པ་ལ་མངའ་བརྙེས། དེ་ནས་བོད་འདི་སོ་མི་སོད་གསུངས་ཤིང་ལྷོ་ཕྱོགས་དཔལ་གྱི་རི་ལ་གཤེགས། ལན་གཅིག་རྗེ་བཙུན་སྐུ་མཆེད་ཀྱི་སྒོ་རུམ་གཟིམ་སྤྱིལ་དཀར་པོར་ཚོགས་འཁོར་མཛད་པའི་ནུབ་མོ་བྱོན་ནས་ནམ་ཟླ་དགུན་པོ་ཡིན་པ་ལ་འོ་མ་ཟི་འཕྲེང་བ་རློན་པ་ཚན་གཅིག་དང་། འབྲས་ཀྱི་སྙེ་མ་ཚན་ཅིག་གིས་ཕྱག་བརྟེན་བྱས། ད་ནང་གང་ནས་འོང་གསུངས་པས། ད་ཅི་ཉི་མ་ཟེར་བ་ལ་རྡོ་རྗེ་གདན་ནས་འོང་ཟེར།
དེ་ནས་ཚོགས་མཆོད་མཛད་ནས་ཨ་པོ་ཞུ་བྱས་དོ་ནུབ་དམ་ཚིག་གཙང་ཞིང་ཉུང་བས་རྫུ་འཕྲུལ་གཅིག་སྟོན་གསུངས་པས། དེ་སྐད་མི་གསུང་བ་ཞུ་ཟེར། རྩབ་རྩོབ་མཛད་ཅིང་འདུག་པ་ལ། མི་ཏོ་ཡིས། སྟོན་གསུངས་པས། གནས་དེ་ཉིད་ཀྱི་ཞུ་བྱས་པ་རང་གི་ཕུག་པར་བྱོན་ནས། དར་གཅིག་ན་ཞུ་བྱས་པ་ཅིག་འཐོན་ཕྱག་གསུམ་བྱས་ནས་གྲལ་ལ་སྡད། དེ་བཞིན་དུ་བདུན་གྱི་བར་རིམ་པ་བཞིན་འཐོན་ནས་ཕྱག་དང་གྲལ་སོགས་སྔར་བཞིན་མཛད། དེ་ནས་རིམ་པ་བཞིན་ནང་དུ་སོང་ནས་སྔར་གྱི་དེ་མདུན་དུ་འདུག་སྟེ། དེ་ཙམ་དུ་གདའ་བོ་ཟེར།
རྗེ་བཙུན་སྐུ་མཆེད་ཀྱི་བཀའ་གནང་བ་ལ་བརྟེན། ཞུ་བྱས་རང་ལ་ས་ཆེན་གྱིས་གནང་བའི་གཞུང་བཤད་ཚར་གཅིག་གསུངས། རྗེ་བཙུན་རྩེ་མོ་ཟིན་བྲིས་མཛད་པ་སོགས་ངོ་མཚར་དུ་མ་དང་ལྡན་པའོ། ། སྒ་སྟོན་རྡོ་རྗེ་གྲགས་ནི། དགེ་སློང་རྡོ་རྗེ་འཛིན་པ་རུས་པ་སྒ་ཡིན་ཅིང་། འདིས་བླ་མ་ས་ཆེན་དང་། རྗེ་བཙུན་གཉིས་ཀ་ལ་དབང་དང་གདམས་ངག་ཞུས་ནས་ཡོན་ཏན་དཔག་ཏུ་མེད་པ་མངའ་བ་ཡིན་ནོ། ། ནགས་བསྒོམ་ནི་ཡུལ་རྟ་ནག་པ་སྟེ། བླ་ཆེན་ལ་དབང་དང་མན་ངག་ཞུས་ནས་བསྒོམ་པས་གྲོལ་བའི་འབྲས་བུ་ཐོབ་པའོ། ། མཚར་ཁའི་རྣལ་འབྱོར་པ་ནི།
དགེ་བཤེས་སྙག་གི་བཟང་བརྒྱུད་འབྲོག་པའི་གསེབ་ཏུ་བྱོན་ཙ་ན། མགྲིན་པ་མན་ཆད་ཐིག་ལེས་བརྟན་པའི་རྣལ་འབྱོར་པ་གཅིག་གཟིགས་ནས། སུའི་སློབ་མ་ཡིན་དྲིས་པས། བླ་ཆེན་མཚར་ཁར་བྱོན་དུས་འཁྲིད་བསྐྱངས་པ་ཡིན་ཟེར། བླ་ཆེན་གྱིས་གུང་ཐང་ཡན་ཆོད་དུ་བྱོན་པ་ཡེ་མེད་དེ། སྐུའི་བཀོད་པ་བསྟན་པ་ཡིན་པར་འདུག་གོ ། སྒོམ་པ་འོད་གྲགས་ནི། བླ་ཆེན་ལ་དབང་དང་གདམས་པ་ཞུས་ཏེ་བསྒོམ་པས། མཐོང་སྣང་བརྟན་པ་དང་། ཏིང་ངེ་འཛིན་གྱི་ཡོན་ཏན་དུ་མ་དང་ལྡན་པ་ཡིན་ནོ། །
མང་ཆུང་མ་ནི། བླ་ཆེན་ལ་དབང་དང་གདམས་ངག་ཞུས་ནས་བསྒོམ་པས་ཐོག་མར་དུད་འགྲོའི་གནས་སྦྱོང་ཁོ་ན་བྱུང་། ཕྱིས་ཡུན་རིང་དུ་བསྒོམ་པས་སྡུག་བསྔལ་གྱི་རྐྱེན་གྱིས་ཀྱང་བདེ་བ་དཔག་ཏུ་མེད་པ་བསྐྱེད་པ་དང་། ན་བཟའ་རེ་བ་གོན་ཀྱང་ལྷག་པར་བདེ་བའི་གྲོགས་བྱེད། རྒྱུ་མཐུན་གྱི་འབྲས་བུ་ཐོབ་པ་ཡིན་ནོ། ། དེ་དག་ནི་བཟོད་པ་ཐོབ་པ་བདུན་ནོ། ། བརྒྱུད་འཛིན་གྱི་གཙོ་བོ་རྗེ་བཙུན་སྐུ་མཆེད་ལ་སོགས་པ་སྟེ་ཡབ་སྲས་ཁུ་དབོན་བརྒྱུད་པ་དང་བཅས་པ་བསམ་གྱིས་མི་ཁྱབ་པ་གསུང་ངག་རིན་པོ་ཆེ་ཉི་མ་ཤར་བ་ལྟར་དར་ཞིང་རྒྱས་པར་མཛད་པ་ཡིན་ནོ། ། དེ་ལྟར་སློབ་དཔོན་རྣལ་འབྱོར་གྱི་དབང་ཕྱུག་ཆེན་པོ་འཇིགས་བྲལ་དཔལ་ལྡན་ཆོས་སྐྱོང་བིརྺ་པའི་ཞལ་མངའ་ནས་བཀྲལ་བར་གྱུར་པའི་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་འདི་འཆད་པར་བྱེད་པ་ལ་དོན་གསུམ་སྟེ། བཤད་ཐམས་ཀྱི་མན་ངག་གང་གིས་འཆད་པ། དེས་བཤད་པ་ལྟར་ཉམས་སུ་བླངས་བའི་ཚུལ།
ཉམས་སུ་བླངས་པའི་རྣལ་འབྱོར་པ་ལ་གསང་བ་བཅུས་རྒྱས་གདབ་ཅིང་སྐལ་ལྡན་གྱི་སློབ་མ་ཕན་པར་གདམས་པའོ། ། དང་པོ་བཤད་ཐབས་ཀྱི་མན་ངག་གང་གིས་འཆད་པ་ལ། བཤད་བྱ། འཆད་བྱེད། ཇི་ལྟར་བཤད་པའི་ཚུལ་ལས། བཤད་བྱ་ནི། ཟབ་པའི་ཚུལ་བཅུ་གཅིག་དང་ལྡན་པའི་ལམ་འབྲས་བུ་དང་བཅས་པའི་གདམས་ངག་ཉིད་དོ། ། འཆད་བྱེད་ནི། ཨ་སེང་མར། ཚད་མ་སྙན་བརྒྱུད་བཞི་ཡི་སྤྲོས་པ་བཅད། །
ཅེས་གསུང་པས། ཚད་མ་བཞིས་གསུང་ངག་གི་དབུ་ཞབས་ཐམས་ཅད་དང་། སྙན་བརྒྱུད་བཞིས་བྱེ་བྲག་རྡོ་རྗེ་ཐེག་པའི་ལམ་ཐམས་ཅད་ཀྱི་དོན་གཏན་ལ་འབེབས་པར་བྱེད་པ་ཡིན་ནོ། ། དེའང་ཚད་མ་བཞི་ནི། བླ་མ་ཚད་མ་ནི། གདམས་ངག་སྟོན་པ་ལ་མི་བསླུ་བས་ཚད་མ། ཉམས་མྱོང་རང་གི་ཉམས་སུ་མྱོང་བ་ལ་མི་བསླུ་བས་ཚད་མ། བསྟན་ཆོས་ནི་ལུང་གི་དགོངས་པ་འགྲེལ་བ་ལ་མི་བསླུ་བས་ཚད་མ། ལུང་ནི་རང་གི་བརྟེན་བྱའི་དོན་ལ་མི་བསླུ་བས་ཚད་མ་སྟེ་བཞིའོ། ། སྙན་བརྒྱུད་བཞི་ནི།
ཉམས་སུ་ལེན་རྒྱུའི་ཆོས་འདིའི་ཚིག་དོན། བརྡའ་ལག་ལེན་དང་བཅས་པའི་བརྒྱུད་པ་བར་མ་ཆད་པར་ཡོད་པའི་སྒོ་ནས་དབང་གི་ཆུ་བོ་མ་ནུབ་པ། བྱིན་གྱི་རླབས་ཀྱི་བརྒྱུད་པ་མ་ཉམས་པ། གདམས་ངག་གི་སརྒ་མ་ལོག་པ། མོས་གུས་ཀྱིས་བསམ་པ་ཚིམ་པར་ནུས་པའོ། ། ཞེས་གསུང་པས་བཞི་དང་ལྡན་པ་བརྒྱུད་པ་བར་མ་ཆད་པ་ཞིག་དགོས་སོ། ། སྤྱི་དོན་གཉིས་པ། དེས་བཤད་པ་ལྟར་ཉམས་སུ་བླང་བའི་ཚུལ་ལ་གཞུང་ཤིང་ཆེན་པོ་བཞི་ལས། གཞུང་ཤིང་རྒྱས་པ་གཞུང་ཇི་ལྟ་བ་བཞིན་བཀྲི་བར་འདོད་ན། ཐོག་མར་སྣང་བ་གསུམ་གྱི་སྒོ་ནས་བཀྲི།
དེ་ནས་གཞུང་ཐམས་ཅད་རྒྱུད་གསུམ་དུ་བསྡུ་བས་རྒྱུད་གསུམ་གྱི་བཀྲི་ཞེས་ལམ་གྱི་སྔོན་འགྲོ་དང་། དངོས་གཞི་སྟེ། དོན་ཚན་གཉིས་སུ་བསྡུས་ནས་ཉམས་སུ་ལེན་པར་གསུངས་པས། འདིར་ཡང་དེ་ལྟར་བཤད་ན་སྔོན་འགྲོ་སྣང་བ་གསུམ་གྱི་སྒོ་ནས་བཀྲི་བའི་འཁྲིད་ནི། སེམས་ཀུན་གཞི་ལམ་ཟབ་མོ་འདིས་འབྲས་བུ་སངས་རྒྱས་གྱི་སར་འཁྲིད་པར་བྱེད་པས་ན་འཁྲིད་ཅེས་པ་བཤད་པའི་གཞིར་བཞག གང་འཁྲིད་པར་བྱེད་ན། དྲི་མ་དང་བཅས་པའི་སེམས་ཀྱི་དེ་བཞིན་ཉིད་འཁྲིད་པར་བྱེད་པ་ཡིན་ནོ། ། གང་དུ་འཁྲིད་ཅེ་ན། དག་པའི་སྣང་བས་རབ་འབྱམས་ཚད་མེད་པ་མངའ་བ། སྟོན་པ་སྐུ་བཞིའི་བདག་ཉིད་རྒྱལ་བ་རྡོ་རྗེ་འཆང་གི་སར་འཁྲིད་པར་བྱེད་ཅིང་།
ཐབས་གང་གིས་འཁྲིད་པར་བྱེད་ན། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་འདིས་འཁྲིད་པར་བྱེད་པ་ཡིན་ནོ། ། དེ་ལ་འཁྲིད་སྟོན་པའི་སློབ་དཔོན་གྱི་མཚན་ཉིད་ནི། འཁྲིད་དང་དབང་ཐོབ་ཅིང་། དམ་ཚིག་དང་སྡོམ་པར་ལྡན་པ། བསྙེན་པ་ཚད་དུ་འཁྱོལ་ཞིང་། བྱང་ཆུབ་ཀྱི་སེམས་དང་ལྡན་ཞིང་མན་ངག་ལ་བརྡར་ཤ་ལེགས་པར་ཆོད་པ་ཞིག་དགོས་སོ། ། གང་གིས་ཉན་པ་པོའི་སློབ་མ་ནི། བླ་མས་ཇི་སྐད་སྨྲས་པ་ལ་ཉན་ཅིང་། ཆོས་དང་བླ་མ་ལ་དད་པ་དང་ལྡན་པ་ཞིག་དགོས་ཏེ།
ཆོས་སྤྱོད་བཅུའི་མདོ་ལས། དད་པ་མེད་པའི་མི་རྣམས་ལ། ། དཀར་པོའི་ཆོས་རྣམས་མི་སྐྱེ་སྟེ། ། ས་བོན་མེ་ཡིས་ཚིག་པ་ལ། ། མྱུ་གུ་སྔོན་པོ་ཇི་བཞིན་ནོ། ། ཞེས་གསུངས། རྩ་རྒྱུད་བརྟག་གཉིས་ལས་ཀྱང་། སློབ་མས་གུས་པས་བླངས་ནས་ནི། ། འགྲུབ་འགྱུར་འདི་ལ་ཐེ་ཚོམ་མེད། ། ཅེས་གསུངས་པས།
དང་འདོད་ཡིད་ཆེས་ཀྱི་དད་པ་བརྟན་པོ་དང་ལྡན་པ་ཞིག་དགོས་སོ། ། དེས་ན་གང་དག་མ་དད་པ་རྣམས་དད་པར་བྱ་བ་དང་། དད་པ་རྣམས་ཀྱི་དད་པའི་དབང་པོ་བརྟན་པར་བྱ་བའི་སླད་དུ། བླ་མ་བརྒྱུད་པ་དང་བཅས་པའི་རྣམ་ཐར་ཉན་ལ་མོས་གུས་བསྒོམ་པ་དང་། གསོལ་བ་འདེབས་པ་ལ་བརྩོན་པར་བྱ་དགོས་པས། དེ་ལ་གསོལ་འདེབས་ཀྱི་ཚིག་འཕགས་པས་མཛད་པའི་ལམ་འབྲས་ཕྱག་མཆོད་ཀྱི་ལུང་བཀླགས་ཏེ། དེ་ལྟར་ལུང་ཐོབ་པ་ལྟར་ཕྱག་མཆོད་བྱེད་དགོས་པས། རང་གི་གནས་ཁང་ཡིད་དུ་འོང་བར། བླ་མ་དཀོན་མཆོག་གི་རྟེན་གང་འབྱོར་བཞུགས་པའི་མདུན་དུ། མཆོད་ཡོན་སྔོན་དུ་འགྲོ་བས་ཉེར་སྤྱོད་ལྔ་ཚར་དུ་བསྒྲིགས་པ།
རྒྱུ་དང་གཏོང་ཕོད་དང་བསྟུན་རྒྱ་གང་ཆེ་བསོད་ནམས་གསོག་པའི་བརྟེན་དུ་འབུལ། དེའི་མདུན་དུ་སྲབ་མོའི་སྟན་ལ་རང་ཉིད་འདུག་སྟེ། ལམ་འབྲས་ཕྱག་མཆོད་རྒྱས་པའི་སྒོ་ནས། ཕྱག་མཆོད་གསོལ་འདེབས་ལ་བརྩོན་པར་བྱས་ལ། དེ་ནས་དམིགས་རིམ་རྣམས། ཀུན་ཚང་རྒྱས་པ་ལུང་བཞག་འབྲིང་། ། ལུང་བཤད་གཉིས་བཞག་བསྡུས་པ་སྟེ། ། གསུང་བ་ལྟར་ལས། རང་ངོས་བློ་རྨོངས་པ་དང་། ཤེས་རབ་དམན་པས།
རང་གི་བརྗེད་ཐོ་དང་། རང་དང་བསྐལ་བ་མཉམ་པ་རྣམས་ལ་གོ་བདེ་བའི་ཕྱིར། ལུང་བཤད་གཉིས་བཞག་བསྡུས་པ་སྟེ་གསུང་བ་ལྟར། རྩ་བའི་བླ་མ་སྔགས་འཆང་ཆེན་པོ་ལ་སོགས་རྗེ་བླ་མ་དམ་པ་རྣམས་ཀྱི་གསུང་གི་བདུད་རྩིའི་ཡང་སྙིང་བསྡུས་ཏེ། རང་རེའི་ཉམས་སུ་བླང་བའི་རིམ་པ་ཐོ་ཙམ་བཀོད་པ་ལ། སྦྱོར་བ་སྐྱབས་སུ་འགྲོ་ཞིང་གསོལ་བ་གདབ། ། དངོས་གཞི་རང་རང་དམིགས་པ་ཉམས་སུ་བླང་། ། རྗེས་ནི་དགེ་བ་བསྔོ་ཞིང་དྲན་ཤེས་བརྟེན། ། ཞེས་གསུང་པའོ། ། དང་པོ་དང་།
ཐ་མ་གཉིས་ནི། འོག་ནས་འབྱུང་བའི་ཐུན་ཐམས་ཅད་ཀྱི་ཐོག་མཐའ་ཀུན་ལ་སྦྱར་བ་ཡིན་ཡང་། འདིར་སྐྱབས་འགྲོའི་འཁྲིད་ཀྱི་ཚེ། སྦྱོར་བ་དངོས་གཞིར་བྱ་དགོས་པས། དེ་ལ། དང་པོ་སྐྱབས་སུ་འགྲོ་བའི་རྒྱུ། ཡུལ། དུས། ཚུལ། ཕན་ཡོན།
བསླབ་བྱ་དང་དྲུག་ཏུ་ཡོད་པ་ལས། དང་པོ་རྒྱུ་ནི། འཇིགས་དད་སྙིང་རྗེ་གསུམ་ལས། དང་པོ་འཇིགས་པ་ནི། རང་གཞན་སྲིད་པའི་སྡུག་བསྔལ་གྱིས་འཇིགས་པས་སྐྱབས་སུ་འགྲོ་བའོ། ། གཉིས་པ་དད་པ་ལ། དང་འདོད་ཡིད་ཆེས་ཀྱི་དད་པ་གསུམ་ལས། དང་པོ་ནི། འཇིགས་པ་དེ་དག་ལས་བསྐྱོབ་པར་ནུས་པའི་སྐྱབས་གནས་བླ་མ་དཀོན་མཆོག་གི་ཡོན་ཏན་ལ་སེམས་དང་བ་ནི་དང་བའི་དད་པའོ། ། གཉིས་པ་ནི།
སྐྱབས་ཡུལ་དེ་དག་གི་གོ་འཕང་ཐོབ་པར་འདོད་པ་ནི་འདོད་པའི་དད་པའོ། ། གསུམ་པ་ནི། རྟེན་ཅིང་འབྲེལ་བར་འབྱུང་བ་ཟབ་མོས་མི་བསླུ་བ་ལ་ཡིད་ཆེས་པ་ནི་ཡིད་ཆེས་ཀྱི་དད་པའོ། ། གསུམ་པ་སྙིང་རྗེ་ནི། ཐེག་ཆེན་གྱི་རིགས་སད་པའི་གང་ཟག་འགའ་ཞིག རང་གི་སྡུག་བསྔལ་ལ་རྗེས་སུ་སྤགས་ནས། གཞན་སྡུག་བསྔལ་གྱིས་ཉན་པ་ལ་མི་བཟོད་པའི་སྙིང་རྗེས་ཀུན་ནས་བླངས་ཏེ་དེ་དག་ཡོངས་སུ་སྐྱབས་པའི་ཕྱིར་སྐྱབས་སུ་འགྲོ་བའོ། ། གཉིས་པ་སྐྱབས་སུ་འགྲོ་བའི་ཡུལ་ནི། མདུན་གྱི་ནམ་མཁར་པདྨའི་སྡོང་པོ་ཡངས་ཤིང་རྒྱ་ཆེ་བའི་དབུས་སུ། སེང་གེའི་བཏེགས་པའི་རིན་པོ་ཆེའི་ཁྲི།
སྣ་ཚོགས་པདྨ་དང་ཟླ་བའི་གདན་གྱི་སྟེང་དུ། བཅོམ་ལྡན་འདས་ཤཱཀྱའི་རྒྱལ་པོ་སྐུ་མདོག་གསེར་བཙོ་མ་ལྟ་བུ། ཕྱག་གཡས་ས་མནོན། གཡོན་མཉམ་བཞག་མཛད་པ། ན་བཟའ་ཆོས་གོས་ངུར་སྨྲིག་རྣམ་གསུམ་གསོལ་བ། ཚངས་པར་སྤྱོད་པའི་ཆ་ལུགས་ཅན། ཞལ་འཛུམ་བག་དང་ལྡན་ཞིང་། མཚན་བཟང་པོ་སུམ་ཅུ་རྩ་གཉིས་དང་། དེས་བྱད་བཟང་པོ་བརྒྱད་ཅུས་བརྒྱན་པའི་སྐུ་ཅན་དུ་གསལ་བཏབས་ཏེ་བཞུགས་པ་ལ། ཕྱོགས་བཅུའི་སངས་རྒྱས་ཀྱིས་བསྐོར་བ་ནི།
སངས་རྒྱས་དཀོན་མཆོག དེའི་རྒྱབ་ཏུ་ལུང་གི་ཆོས་སྡེ་སྣོད་གསུམ་མམ་གསུང་རབ་ཡན་ལག་བཅུ་གཉིས་ཀྱིས་བསྡུས་པའི་རྟོགས་པའི་ཆོས། སངས་རྒྱས་ཀྱི་ཐུགས་བརྒྱུད་ལ་མངའ་བའི་ཆོས་ཀྱི་ངོ་བོ། རྣམ་པ་པོ་ཏི་བྲག་རི་བརྩེགས་པ་ལྟ་བུ་དར་ཟབ་ཀྱི་ན་བཟའ་སྣ་ཚོགས་དང་། གདོང་དར་ཁྲ་ཆབ་ཀྱི་ཡོད་པར་བསམ་པ་ནི། ཆོས་དཀོན་མཆོག མཐའ་བསྐོར་དུ་བྱང་ཆུབ་སེམས་དཔའ་ཉེ་བའི་སྲས་བརྒྱད་དང་། ཕྱིར་མི་ལྡོག་པའི་ས་ལ་བཞུགས་པའི་འཕགས་པ་དང་། སོ་སོ་སྐྱེ་བོའི་དགེ་འདུན་རང་ལས་བསླབ་པ་བགྲེས་པའི་གང་ཟག་རྣམས་ཀྱིས་བསྐོར་བ། པདྨའི་རྩ་བར་ཆོས་སྲུང་ནོར་ལྷ་རྣམས་དངོས་སུ་བཞུགས་པར་བསམ་པ་ནི་དགེ་འདུན་དཀོན་མཆོག
དེ་དག་གི་སྟེང་གི་ནམ་མཁར་རང་ལ་ཟབ་ལམ་དངོས་སུ་སྟོན་པར་མཛད་པའི་བླ་མ་ལ། བརྒྱུད་པའི་བླ་མ་རྣམས་ཀྱིས་བསྐོར་ནས་བཞུགས་པར་བསམ་པ་ནི་བླ་མ་དཀོན་མཆོག་སྟེ་དེ་ལྟར་སྐྱབས་ཡུལ་གསལ་བཏབ་པའོ། ། གསུམ་པ་དུས་ནི། སངས་རྒྱས་མ་ཐོབ་ཀྱི་བར་དུའོ། ། བཞི་པ་སྐྱབས་སུ་འགྲོ་བའི་ཚུལ་ནི། བཤད་མ་དག་པའི་སྐྱབས་ཡུལ་དེ་དག་གི་སྤྱན་སྔར། འཇམ་པོའི་སྟན་ལ་བསམ་གཏན་གྱི་སྤྱོད་ལམ་གྱིས་འདུག་སྟེ། རང་གི་ཕ་མ་གཉིས་ཀྱིས་ཐོག་དྲངས་རིགས་དྲུག་གི་སེམས་ཅན་ཐམས་ཅད་འཁོད་ནས། ལུས་ཀྱིས་ཐལ་མོ་སྦྱར། ངག་གིས་སྐྱབས་འགྲོ་བྱེད།
ཡིད་ཀྱིས་དད་ཤུགས་དྲག་པོའི་སྒོ་ནས་གུས་པ་ཆེན་པོས་སྐྱབས་སུ་འགྲོ་བར་བསམ་ལ། ངག་ཏུ་བདག་དང་འགྲོ་བ་སོགས་སྐྱབས་འགྲོ་བཞི་བསྐོར་མ་བརྒྱ་རྩ་སྟོང་རྩ་ལ་སོགས་པ་ཡིད་དང་འདྲེས་ངེས་ཤེས་བྱས་རྗེས། བླ་མ་རིན་པོ་ཆེ་དང་སོགས་ནས། བདག་གི་བློ་ལ་ཆོས་མ་ཡིན་པའི་རྣམ་པར་རྟོག་པ་སྐད་ཅིག་ཀྱང་མི་སྐྱེ་བར་བྱིན་གྱིས་བརླབ་ཏུ་གསོལ་ཞེས་པའི་བར་བླ་མཆོད་བཞིན་དང་། དེའི་རྗེས་སུ་བྱམས་པ་དང་། སྙིང་རྗེ་བཅོས་མ་མ་ཡིན་པ་རྒྱུད་ལ་སྐྱེ་བར་བྱིན་གྱིས་བརླབ་ཏུ་གསོལ། མྱུར་དུ་རྣམ་མཁྱེན་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱིན་གྱིས་བརླབ་ཏུ་གསོལ། ཞེས་ལན་གསུམ། དེ་ལྟར་གསོལ་བ་བཏབ་པའི་རྐྱེན་གྱིས་སྐྱབས་ཡུལ་རྣམས་རང་ལ་ཐིམ་པས། དེ་རྣམས་ཀྱི་མཁྱེན་པའི་ཡེ་ཤེས་ཀྱིས་གཟིགས།
བརྩེ་བའི་ཐུགས་རྗེས་དགོངས། མཛད་པའི་འཕྲིས་ཀྱིས་བསྐྱོང་བ། སྐྱོབ་པའི་ནུས་མཐུས་བསྲུང་བ་དང་། སྐྱོབས་པ་དང་། རྒྱུད་བྱིན་གྱིས་རློབས་པར་མཛད་པ་ཡིན་སྙམ་དུ་མོས་ལ་ཅུང་ཟད་མཉམ་པར་བཞག་གོ ། རྗེས་དགེ་བ་བསྔོ་ཞིང་དྲན་ཤེས་བརྟེན་པ་ནི། བདག་གི་དེ་ལྟར་བགྱིས་པའི་དགེ་བའི་རྩ་བ་འདི་ལ་བརྟེན་ནས་ཕ་མས་གཙོ་བྱས་སེམས་ཅན་ཐམས་ཅད་རྫོགས་པའི་སངས་རྒྱས་ཀྱི་གོ་འཕང་ཐོབ་པར་གྱུར་ཅིག དགེ་བ་འདི་ཡིས་སྐྱེ་བོ་ཀུན། ། སོགས་ཇི་ལྟར་རིགས་པས་བསྔོ་བ་དང་སྨོན་ལམ་ཅི་ཤེས་བཏབ་བོ། ། དྲན་ཤེས་བརྟེན་པ་ནི།
ཐུན་མཚམས་ཐམས་ཅད་དུ་དཀོན་མཆོག་གི་ཡོན་ཏན་ཡིད་ལ་དྲན་པ་དང་། དེའི་རྗེས་སུ་སློབ་པར་འདོད་པའི་དྲན་ཤེས་བཞིན་དང་མ་བྲལ་བའི་སྒོ་ནས། སྐྱབས་འགྲོའི་བསླབ་བྱ་རྣམས་དང་མ་འགལ་བར་བྱའོ། ། ལྔ་པ་སྐྱབས་སུ་འགྲོ་བའི་ཕན་ཡོན་ནི། སྡོམ་པ་ཐམས་ཅད་སྐྱེ་བའི་རྒྱུ་སོགས་མཐའ་ཡས་གསུང་སྟེ། མདོ་ལས། སྐྱབས་གསོལ་བསོད་ནམས་འདི་ལ་གཟུགས་མཆིས་ན། ། ནམ་མཁའ་བར་སྣང་འདི་ཡང་སྣོད་དུ་ཆུང་། ། ཞེས་གསུང་པ་ལྟར་རོ། ། དྲུག་པ་སྐྱབས་སུ་འགྲོ་བའི་བསླབ་བྱ་ནི།
སྤྱིའི་བསླབ་བྱ་སྐྱེས་བུ་དམ་པ་རྣམས་དང་འགྲོགས་པ། དམ་པའི་ཆོས་ཉན་པ། ཚུལ་བཞིན་ཡིད་ལ་བྱེད་པ་ལ་སོགས་པ་དང་། སོ་སོའི་བསླབ་བྱ་ནི། སངས་རྒྱས་ལ་སྐྱབས་སུ་སོང་ནས་འཇིག་རྟེན་པའི་ལྷ་ལ་སྐྱབས་མི་བྱ། ཆོས་ལ་སྐྱབས་སུ་སོང་བས་སེམས་ཅན་ལ་གནོད་མཚེ་སྤོངས། དགེ་འདུན་ལ་སྐྱབས་སུ་སོང་བས་གྲོགས་མུ་སྟེགས་ཅན་དང་མི་འགྲོགས་པ་ལ་བསླབ་པར་བྱ་བ་ཡིན་ནོ། ། དེ་ལྟར་ཕྱག་མཆོད་ཀྱི་རིམ་པ་དང་། སྐྱབས་འགྲོ་འདི་རབ་ཐུན་དྲུག་གམ་བཞི། འབྲིང་ཐུན་གསུམ།
ཐ་མ་ཐུན་གཉིས་ལ་སོགས་པ་ལ་འབད་དགོས་སོ། ། དེ་ལྟ་བུའི་གསོལ་འདེབས་ཕྱག་མཆོད་ཀྱི་རིམ་པ་དང་། སྐྱབས་སུ་འགྲོ་བ་འདི་ལ་དོ་ནུབ་ཀྱི་ཐུགས་དམ་མཛད་པ་ཞུ། བསོད་ནམས་འདི་ཡི་སོགས། འདི་ལ་ཐུན་ཅིག་བྱེད་པ་ཉི་མ་དང་པོའོ། ༈ །ཉི་མ་གཉིས་པ་ནས་བརྩམས་ཏེ། སྣང་གསུམ་མ་གྲོལ་བར། མདོ་དང་ཡོན་ཏན་རྒྱ་མཚོ་མ་འདོན་པ། སློབ་མས་མཎྜལ་འབུལ་ཞིང་། བླ་མས་འདྲེན་མཆོག་མ་གསུང་བ་སོགས་འདྲ་བ་མཛད།
རླུང་བལྟས་བརྟག་མི་དགོས། དེ་ནས་སེམས་བསྐྱེད་དང་། ཆོས་གསན་པའི་ཀུན་སྤྱོད་གསལ་བཏབ་ནས། ཆོས་གསན་པ་ལ་ཡང་ཐོག་མར་ལུས་ངག་ཡིད་གསུམ་མ་གུས་པའི་སྐྱོན་སྤངས་ནས། གུས་པ་ཆེན་པོས་རྩེ་གཅིག་ཏུ་ཆོས་ལ་གཏན་ནས་གསན་པར་བྱ་དགོས། དེ་ལ་ཡང་ལུས་ཀྱི་སྐྱོན་ནི། སྤྱོད་འཇུག་གི་ཤེས་བཞིན་བསྲུང་བར་བྱེད་པའི་ལེའུ་ལྔ་པ་ལས། མ་གུས་པ་ལ་ཆོས་མི་བཤད། ། མི་ན་བཞིན་དུ་མགོ་དཀྲིས་དང་། ། གདུགས་དང་འཁར་བ་མཚོན་ཐོགས་དང་། །
མགོ་བོ་གཡོགས་པ་དག་ལ་མིན། ། ཞེས་དང་། ཁ་བཀང་བ་དང་སྒྲ་བཅས་དང་། ། ཁ་གདང་ནས་ནི་བཟའ་མི་བྱ། ། རྐང་པ་བརྐྱང་ནས་མི་འདུག་ཅིང་། ། ལག་པ་མཉམ་པར་མི་བསྙེ་འོ། ། ཞེས་གསུང་པ་ལྟར། མི་ན་བཞིན་དུ་མགོ་དཀྲིས་ཤིང་གོས་ལ་སོགས་པས་གཡོགས་ཏེ་ཕུར་བ་དང་རྐང་པ་བརྐྱང་པ་དང་། ཉལ་བ་དང་། བསྙེས་པ་དང་།
ཐོར་གཙུག་བཅིངས་ཤིང་ཞྭ་གྱོན་པ། གདུགས་དང་། འཁར་བ་དང་། མཚོན་ཆ་ཐོགས་ཤིང་ལུས་ལ་གཟེར་བ་སོགས་མ་གུས་པར་རྒྱགས་པའི་སྤྱོད་པས་བརྙས་བཅོས་དང་། གཉིད་ལོག་པ་ལྟ་བུའི་ཁྱད་སོད་ཀྱི་རྣམ་པ་སོགས། ལུས་ཀྱི་སྐྱོན་སྤངས་ནས་ཙོག་པུར་འདུག་ཐལ་མོ་སྦྱར་ཏེ་དད་ཅིང་གུས་པ་དང་ལྡན་པས། སེམས་ཆོས་ལ་གཏད་ནས་ཉན་དགོས་སོ། ། ངག་གི་སྐྱོན་ཟླ་གྲོགས་ངན་པ་ལ་ལོང་གཏམ་སྨྲ་བ་དང་། སྔགས་དང་གཞུང་སོགས་གཤིབ་བུར་འདོན་པ། བཞད་གད་དང་།
བརྡའ་དང་བརྡའི་ལན་བྱེད་པ། རྩེ་འཇོ་བག་མེད་ཀྱི་སྤྱོད་པ་ངག་གི་སྐྱོན་སྤངས་ཏེ། སྨྲ་བ་བཅད་དེ་སེམས་མ་ཡེངས་པར་ཉན་པའོ། ། སེམས་ཀྱི་སྐྱོན་འདི་སྐད་ཅེས་གསུངས་ཏེ། སེམས་ནི་ལེགས་པར་ཉོན། རབ་ཏུ་ཉོན་ལ། ཡིད་ལ་ཟུངས་ཤིག་ཅེས་བཀའ་བརྩལ་ཏོ། ། དེའི་དོན་འདི་ཡིན་ཏེ། སེམས་ནི་ལེགས་པར་ཉོན་ཞེས་བྱ་བ་སྣོད་ཁ་བུབ་ཀྱི་སྐྱོན་སྤངས་དགོས་ཏེ། མ་སྤངས་ན་སྣོད་ཁ་བུབ་ཏུ་ཆུ་ལ་སོགས་པ་རྫས་གང་ཡང་མི་ཆགས་པ་བཞིན།
གཏི་མུག་གི་སྒོ་ནས་མི་ཤེས་པ་དང་། མ་གུས་པའི་རྣམ་པས་བླང་དོར་ཚུལ་བཞིན་མ་གོ་བར། ཉན་པའི་དུས་སུ་ཆོས་ལ་རྣ་བ་མི་གཏོད་པར་སེམས་རྒྱ་ཡན་དུ་བཏང་ན་ཆོས་ཀྱིས་ཕན་མི་ཐོགས་ཏེ། བག་ཆགས་ཙམ་ཡང་མི་འབྱུང་ཞིང་། མི་ཆགས་པས་དེ་བཞིན་གྱི་སྐྱོན་སྤངས་ནས། ཆོས་ལ་སེམས་རྩེ་གཅིག་ཏུ་གཏད་དགོས་སོ། ། རབ་ཏུ་ཉོན་ལ་ཞེས་བྱ་བ་ནི། སྣོད་དྲི་མ་ཅན་གྱི་སྐྱོན་སྤངས་དགོས་ཏེ། མ་སྤངས་ན་སྣོད་དྲི་མ་ཅན་དུ་ཟས་རོ་བརྒྱ་དང་ལྡན་པ་ལྟ་བུ་བླུགས་ན་ཕན་མི་ཐོགས་པའི་ཁར་ཆུད་ཟོས་འགྲོ་བ་བཞིན། བླ་མ་འདིས་ཇི་འདྲ་ཞིག་སྨྲའམ་སྙམ་པའི་སྐྱོན་སྒུག་པ་དང་།
འདོད་ཆགས། ཞེ་སྡང་། ཕྲ་དོག འགྲན་སེམས་སོགས་ཉོན་མོངས་པའི་ཀུན་སློང་གི་བསམ་པས་ཆོས་ཉན་ན་ཕན་ཅུང་ཟད་ཙམ་ཡང་མི་ཐོགས་ཤིང་། ཆོས་ཆུད་གསན་ནས་ངན་སོང་དུ་འགྲོ་བས་དེའི་སྐྱོན་སྤངས་ཏེ། དད་པ་དང་སེམས་ཅན་ལ་སྙིང་བརྩེ་ཞིང་བྱང་ཆུབ་ཀྱི་སེམས་དང་ལྡན་པའི་སྒོ་ནས། གཞན་ལ་ཕན་སེམས་དང་བཅས་པས་ཉན་པའོ། ། ཡིད་ལ་ཟུངས་ཤིག་ཅེས་པ་ནི། སྣོད་ཞབས་བརྡོལ་གྱི་སྐྱོན་སྤངས་དགོས་ཏེ། མ་སྤངས་ན་སྣོད་ཞབས་བརྡོལ་དུ་འབྲུ་ལ་སོགས་པ་གང་བླུགས་ཀྱང་།
ཅུང་ཟད་ཙམ་ཡང་མི་གནས་པ་ཟགས་འགྲོ་བ་བཞིན། སེམས་ལ་དྲན་སྐོར་མ་བྱས་པར། མཉམ་པར་མ་བཞག་ན་ཡིད་ལ་མི་གནས་པར་ཟགས་ཏེ་ཆོས་ཤེས་པར་མི་འགྱུར། དེས་ན་དེའི་སྐྱོན་སྤངས་ཏེ་དྲན་ཤེས་བཞིན་བསྟེན་པའི་སྒོ་ནས་ཡིད་སྐད་ཅིག་ཙམ་ཡང་མ་ཡེངས་པར་ཤེས་པ་བསྒྲིམས་ནས་ཉན་པ་སོགས་ཡིད་ཀྱི་ཀུན་ཏུ་སྤྱོད་པ་སྟེ། མདོར་ན་ལུས་ངག་ཡིད་གསུམ་གྱི་སྐྱོན་སྤངས་ཏེ་ཉན་དགོས་སོ། ། དེ་ལ་འདིར་དུས་གསུམ་གྱི་སངས་རྒྱས་ཐམས་ཅད་ཀྱི་བགྲོད་པ་གཅིག་པའི་ལམ། སངས་རྒྱས་ཀྱི་གསུང་རབ་ཟབ་མོ་ཞེས་པ་ནས། འདི་ནི་གང་ཞེས་པ་དང་། ཉན་ཅིང་ཉམས་སུ་བླངས་པར་བྱ་བའི་ཆོས་ཡིན་ནོ། ། ཞེས་པའི་བར་གྱིས་ཟབ་པའི་ཚུལ་བཅུ་གཅིག་བརྗོད་ལ་དེ་ལྟ་བུའི་གདམས་པ་ཟབ་མོ་འཆད་པར་བྱེད་པ་ལ།
ཐོག་མར་རྗེ་བཙུན་བིརྺ་པ་ལ་སོགས་རྩ་བརྒྱུད་ཀྱི་བླ་མ་རྣམས་ལ་མོས་གུས་བསྐྱེད་པར་བྱ་བའི་ཕྱིར། རྣམ་ཐར་གྱི་ལུང་སྦྱིན་དགོས་པ་ཞེས་མཚམས་སྦྱར་ནས། བླ་མ་རྒྱ་བོད་ཀྱི་རྣམ་ཐར་རྗེ་བཙུན་གྱིས་མཛད་པ་དང་། བོད་ཀྱི་ལོ་རྒྱུས་རྒྱས་པ་དམར་གྱིས་མཛད་པ། རྗེ་ས་ཆེན་གྱི་རྣམ་ཐར་ཆེ་ཆུང་གཉིས། རྗེ་བཙུན་རིན་པོ་ཆེས་མཛད་པ་རྣམས་ཀྱི་ལུང་བཀླགས་ལ། དེ་ལྟར་བླ་མ་བརྒྱུད་པ་བཅས་པ་ཐམས་ཅད་ཀྱང་རྣམ་ཐར་དང་མཐུན་པའི་ཡོན་ཏན་འདི་ལྟ་བུ་དང་ལྡན་པའི་ཕྱིར། བླ་མ་འདི་རྣམས་དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོ་ཡིན། བདག་ལ་ནི་སངས་རྒྱས་ལས་ཀྱང་བླ་མ་བཀའ་དྲིན་ཆེ། སངས་རྒྱས་ལ་དངོས་སུ་མཇལ་བའི་སྐལ་བ་མེད།
བླ་མ་ལ་དངོས་སུ་ཆོས་ཀྱི་བཀའ་དྲིན་ནོད་ཅིང་། རྣམ་གྲངས་དུ་མའི་སྒོ་ནས་མགོན་སྐྱབས་དང་ཕན་པ་མཛད་ཅིང་། སངས་རྒྱས་ཀྱི་ཡོན་ཏན་ཐམས་ཅད་དང་ལྡན་པའི་བདག་ཉིད་དཔལ་ལྡན་བླ་མ་མཆོག་དམ་པ་ཡིན་ཏེ། སློབ་དཔོན་རྡོ་རྗེ་དྲིལ་བུའི་རིམ་ལྔར། བླ་མའི་བྱིན་རླབས་ཙམ་གྱིས་ནི། ། སྐད་ཅིག་ཉིད་ལ་འབྱུང་བ་ཡིན། ། འཁོར་ལོ་སྡོམ་པ་སྦས་པ་ཡིས། ། བྱིན་རླབས་རིམ་པ་འདིར་བཤད་བྱ། ། ཞེས་དང་། སློབ་དཔོན་ཀླུ་སྒྲུབ་ཀྱི་གསང་འདུས་རིམ་ལྔར།
རི་དབང་རྩེ་ནས་འགའ་ཞིག་ལྷུང་གྱུར་ན། ། ལྷུང་བར་མི་འགྱུར་སྙམ་ཡང་ལྷུང་བར་འགྱུར། ། བླ་མའི་དྲིན་གྱིས་ཕན་པའི་ལུང་ཐོབ་ན། ། གྲོལ་བར་མི་འགྱུར་སྙམ་ཡང་གྲོལ་བར་འགྱུར། ། ཞེས་གསུངས་ཤིང་། དཔལ་བརྟག་གཉིས་ལས། གཞན་གྱི་བརྗོད་མིན་ལྷན་གཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མའི་དུས་ཐབས་བསྟན་པ་དང་། ། བདག་གི་བསོད་ནམས་ལས་ཤེས་བྱ། །
ཞེས་སོགས་མདོ་རྒྱུད་བསྟན་བཅོས་ཐམས་ཅད་ནས་ཡོན་ཏན་ཐམས་ཅད་བླ་མ་ལས་བཤད་པས་ན་བླ་མ་ལ་མོས་གུས་བཅོས་མིན། སྙིང་གི་དཀྱིལ། རྐང་གི་ཁོང་། རུས་པའི་གཏིང་ནས་སྐྱེས་པ་ཞིག་བྱུང་ན། དེས་བསྟན་པའི་ལམ་ཐམས་ཅད་ཚད་མར་འགྱུར་ལ། དེ་རང་གི་ཉམས་སུ་བླང་པས་རང་རྒྱུད་ལ་ཉམས་མྱོང་ཁྱད་པར་ཅན་ཚད་མ་སྐྱེ། དེ་གཞན་ལ་བསྟན་ནའང་ཕན་ཐོགས་པ་ཞིག་འབྱུང་བ་ཡིན། དེ་མ་ཡིན་པའི་བླ་མ་ལ་ཅི་ཡིན་མེད་པར་རས་ཆོད་དང་། དེ་བས་ཡོན་ཏན་སོགས་སྒོར་མ་ནས་ང་རང་ལྷག་བསམ་པའི་ང་རྒྱལ་སྐྱེས་ན་བྱིན་རླབས་མི་འཇུག་ཅིང་ཡོན་ཏན་ཅུང་ཟད་ཙམ་ཡང་མི་སྐྱེ་བས། འཕགས་པ་ནོར་བཟང་གི་རྣམ་ཐར་བཞིན་ཤེས་པའི་སྒོ་ནས་ཡོན་ཏན་ཀུན་རང་གི་བླ་མ་ལས་འབྱུང་བ་ཡིན་སྙམ་པའི་མོས་གུས་ཁྱད་པར་ཅན་སྐྱེ་བའི་ཕྱིར་དུ།
བླ་མའི་རྣམ་ཐར་རྣམས་ཉན་དགོས་པ་ཡིན་ནོ་ཞེས་དང་། དད་པ་དགོས་ཚུལ་སོགས་གོང་བཞིན་ཇི་ལྟར་རིགས་པར་བརྗོད། དེ་ནས་དད་པ་དང་ལྡན་པའི་གང་ཟག་དེས་སྔར་བཤད་པ་ལྟར་གྱི་གནས་ཡིད་དུ་འོང་བར་ཉམས་སུ་ལེན་པར་བྱེད་པ་ལ་སྦྱོར་བ་སྐྱབས་སུ་འགྲོ་བ། དངོས་གཞི་རང་རང་གི་དམིགས་པ་ཉམས་སུ་བླང་བ། རྗེས་དགེ་བ་བསྔོ་ཞིང་དྲན་ཤེས་བསྟེན་པའོ། ། དེ་ལ་སྦྱོར་བ་སྐྱབས་སུ་འགྲོ་བ་ནི། སྐྱབས་འགྲོའི་རྒྱུ་སོགས་ནས། གསོལ་བ་བཏབ་སྟེ་བསྟིམ་པ་རྣམས་ཤར་ཙམ་གྱིས་གསལ་འདེབས་བྱས་ལ། གཉིས་པ་རང་གི་དམིགས་པ་རྣམས་ཉམས་སུ་བླང་བ་ལ། རྡོ་རྗེའི་ཚིག་རྐང་ལས།
སེམས་ཅན་ལ་ཉོན་མོངས་པ་ལ་མ་དག་པའི་སྣང་བ། རྣལ་འབྱོར་པ་ལ་ཏིང་ངེ་འཛིན་ལ་ཉམས་ཀྱི་སྣང་བ། བདེ་བར་གཤེགས་པའི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་ལ་དག་པའི་སྣང་བ། ཞེས་གསུང་བས་དེ་ལ་མ་དག་པའི་སྣང་བའི་འཁྲིད། ཉམས་ཀྱི་སྣང་བའི་འཁྲིད། དག་པའི་སྣང་བའི་འཁྲིད་གསུམ་ལས། དང་པོ་མ་དག་པར་སྣང་བའི་འཁྲིད་ལ་གསུམ། འཁོར་བའི་ཉེས་དམིགས་བསམ་པ། དལ་འབྱོར་རྙེད་དཀའ་བསམ་པ། ལས་རྒྱུ་འབྲས་བསམ་པའོ། །
དང་པོ་ལ་རྡོ་རྗེའི་ཚིག་རྐང་ལས། སེམས་ཅན་ལ་ཉོན་མོངས་པ་ལ་དག་པའི་སྣང་བ། ཞེས་གསུངས་པས། འདི་ལ་གཞིའི་རྟེན་ནི་འགྲོ་བ་རིགས་དྲུག་གི་བསྡུས་པའི་སེམས་ཅན་ཐམས་ཅད་སྔར་ཏིང་ངེ་འཛིན་གྱི་ཉམས་སྣ་གཅིག་ཀྱང་རྒྱུད་ལ་མ་སྐྱེས་པའི་གང་ཟག རིག་པའི་གནས་ལྔ་ལ་མཁས་པ་ཡིན་ཀྱང་། ཏིང་ངེ་འཛིན་གང་ཡང་རུང་བ་ཅིག་རྒྱུད་ལ་མ་སྐྱེས་པའི་ཚེ། སྣང་བ་ཐམས་ཅད་མ་དག་པའི་སྣང་བ་འབའ་ཞིག་ཏུ་འཆར་རོ། ། དེའི་རྒྱུ་ནི་ཉོན་མོངས་པ་དུག་གསུམ་མོ། ། སྣང་བ་རང་གི་ངོ་བོ་ནི་མ་དག་པའི་སྣང་བ་སྟེ། སྣོད་བཅུད་ཐམས་ཅད་ཐ་མལ་པར་སྣང་བའོ། །
འཁྲུལ་པའི་སྣང་བ་ནི། དེའི་སྟེང་དུ་ཉིང་འཁྲུལ་དུ་འགྱུར་བ་དང་། ལས་ཀྱི་སྣང་བ་ནི། རིགས་དྲུག་གི་སྣང་མཁན་སོ་སོའི་ངོ་བོ། ཆུ་ཕོར་པ་གང་ལྟ་བུ་ལ་དམྱལ་བ་པས་ཁྲོ་ཆུ་ཁོལ་མར་སྣང་། ཡི་དྭགས་ཀྱིས་སྣག་ཁྲག དུར་འགྲོས་གནས་ཁང་། མིས་ཆུ། ལྷ་མ་ཡིན་གྱིས་གོ་མཚོན། ལྷས་བདུད་རྩིར་སྣང་མོད།
དེ་དག་ཐམས་ཅད་འཁྲུལ་སྣང་ཁོ་ན་ཡིན་པས། དེ་ཉིད་ཉམས་སུ་ལེན་པར་བྱེད་པ་ལ། གཞུང་ལས། སེམས་ཅན་ལ། ཞེས་པས་བསྟན་ཏེ། སེམས་ཅན་གྱི་ཁམས་ལ་བརྟགས་ན་སྡུག་བསྔལ་འབའ་ཞིག་ལས་མ་འདས་པར་ཤེས་པ་འབྱུང་བས་སོ། ། དེས་ན་འཁོར་བ་ལས་གཏན་དུ་ཐར་པའི་ཐར་པ་མྱ་ངན་ལས་འདས་པ་དོན་དུ་གཉེར་བ་རྣམས་ཀྱིས་འཁོར་བ་ལ་ཞེན་པ་ལྡོག་དགོས། འཁོར་བ་ལ་ཞེན་པ་སྤོངས་བའི་ཕྱིར་འཁོར་བའི་ཉེས་དམིགས་དྲན་དགོས། ཉེས་དམིགས་དྲན་པ་ལ་བླ་མའི་གདམས་ངག་ལ་བརྟེན་ནས་འཁོར་བ་མཐའ་དག་སྡུག་བསྔལ་གྱི་རང་བཞིན་དུ་ཤེས་དགོས་སོ། ། དེ་སྐད་དུ།
རྗེ་བཙུན་རིན་པོ་ཆེའི་གསུངས་ལས། མྱ་ངན་འདས་པ་བསྒྲུབ་པ་ལ། ། ཁམས་གསུམ་གྱི་ཞེན་པ་སྤང་ཡང་འཚལ། ། ཁམས་གསུམ་གྱི་ཞེན་པ་སྤོང་བ་ལ། ། འཁོར་བའི་ཉེས་དམིགས་དྲན་ཡང་འཚལ། ། ཞེས་སོ། ། མདོ་ལས་ཀྱང་། འདོད་པའི་ཁམས་ཀྱང་སྐྱོན་དང་བཅས་པ་སྟེ། ། གཟུགས་ཀྱི་ཁམས་ཀྱང་སྐྱོན་དང་བཅས་པའོ། ། དེ་བཞིན་གཟུགས་མེད་ཁམས་ཀྱང་སྐྱོན་དང་བཅས། །
མྱ་ངན་འདས་པ་འབའ་ཞིག་སྐྱོན་མེད་མཐོང་། ། ཞེས་དང་། མགོན་པོ་བྱམས་པས་ཀྱང་། མི་གཙང་བ་ལ་དྲི་ཞིམ་མེད་བཞིན། ། འགྲོ་ལྔ་དག་ལ་བདེ་བ་མེད། ། དེ་ཡི་སྡུག་བསྔལ་རྟག་ཏུ་མེད། ། མཚོན་རྒྱ་ཚ་ལ་སོགས་རིག་བསྐྱེད་བཞིན། ། ཞེས་སོ། ། འོ་ན་འཁོར་བ་ན་སྡུག་བསྔལ་དང་སྐྱོན་དང་ཉེས་དམིགས་ཀྱི་རྣམ་པ་ཇི་ལྟ་བུ་ཡོད་ཅེ་ན། མདོ་དྲན་པ་ཉེར་བཞག་ལས།
སེམས་ཅན་དམྱལ་བ་དམྱལ་མེས་ཉམས། ། ཡི་དྭགས་བཀྲེས་ཤིང་སྐོམ་པས་ཉམས། ། དུད་འགྲོ་གཅིག་ལ་གཅིག་ཟས་ཉམས། ། མི་དག་འཚོ་བ་ཐུང་པས་ཉམས། ། ལྷ་དག་བག་མེད་པ་ཡིས་ཉམས། ། འཁོར་བ་ཁབ་ཀྱི་རྩེ་ཙམ་ལ། ། བདེ་བ་ནམ་ཡང་ཡོད་མ་ཡིན། ། ཞེས་སོ། ། དེ་དག་གི་དོན་བསམ་པ་ལ་གསུམ། སྡུག་སྔལ་གྱི་སྡུག་བསྔལ་བསམ་པ།
འགྱུར་བའི་སྡུག་བསྔལ་བསམ་པ། འདུ་བྱེད་ཀྱི་སྡུག་བསྔལ་བསམ་པའོ། ། དང་པོ་ནི། རྗེ་བཙུན་རིན་པོ་ཆེའི་གསུང་ལས། དང་པོ་སྡུག་བསྔལ་གྱི་སྡུག་བསྔལ་དེ། ། ངན་སོང་གསུམ་གྱི་སྡུག་བསྔལ་ཡིན། ། དེ་ལེགས་པར་བསམས་ན་སྐྱི་ཤ་འབུང་། ། ཐོག་ཏུ་བབ་ན་སྲན་ཐབས་མེད། ། སྤོང་བའི་དགེ་བ་མི་བྱེད་པར། ། ངན་སོང་གི་སོ་ནམས་བྱེད་བྱེད་པོ། །
དེ་ག་ན་འདུག་ཀྱང་ཐེ་ལེ་ལེ། ། ཞེས་དང་། པྲས་སྟོན་ཞུས་ལན་ལས་ཀྱང་། སྡུག་བསྔལ་སྡུག་བསྔལ་ངན་སོང་གསུམ་གྱི་གནས། ། འཛེ་ནད་ཤུ་བའི་སྟེང་དུ་རྨ་འབྲས་བཞིན། ། ལེགས་པར་བསམ་ན་སྲན་པར་ག་ལ་ནུས། ། དེ་བསམ་མི་དགེའི་ལས་ལ་ལྡོག་པར་བྱ། ། ཞེས་གསུངས་སོ། ། དེ་དག་གཏན་ལ་དབབ་པ་ལ། དམྱལ་བའི་སྡུག་བསྔལ།
ཡི་དྭགས་ཀྱི་སྡུག་བསྔལ། དུད་འགྲོའི་སྡུག་བསྔལ་བསམ་པའོ། ། དང་པོ་ལ་གྲང་དམྱལ། ཚ་དམྱལ། ཉེ་འཁོར་ཉེ་ཚེ་བའི་དམྱལ་བའི་སྡུག་བསྔལ་བསམ་པའོ། ། དང་པོ་ནི། ཆུ་བུར་ཆུ་བུར་བརྡོལ་པ་ཅན། ། ཨ་ཆུ་ཀྱི་ཧུད་སོ་ཐམ་ཐམ། ། ཨུཏྤལ་པདྨ་པད་ཆེར་གས། ། ཞེས་པ་ལྟར་བརྒྱད་ལས།
དེ་དག་གི་སྡུག་བསྔལ་བསམ་པ་ནི། དེ་རེ་རེ་ལའང་གནས། ལུས་རྟེན། རྐྱེན། སྡུག་བསྔལ། ཚེ་ཚད། རྒྱུ་སོགས་དྲུག་དྲུག་གོ ། གྲང་དམྱལ་བརྒྱད་པོ་འདི་དག ཚ་དམྱལ་གྱི་ལྷོ་ཕྱོགས་ཀྱི་ཐད་ན་ཡོད་ཅིང་། དེས་ན་ཆུ་བུར་ཅན་གྱི་སྡུག་བསྔལ་བསམ་པ་ནི།
དེ་ལ་དང་པོ་གནས་ནི། མཐའ་ཐམས་ཅད་གངས་རི་ཆེན་པོས་ཡོངས་སུ་བསྐོར་བའི་ལྗོང་། ཆབ་རོམ་གྱི་ཐང་ཆེན་པོ་འཇིགས་ཞིང་ཡ་ང་བའི་ངམ་གྲོག་དང་། ཁ་བ་བུ་ཡུག་གི་རེག་བྱ་རྣོན་པོས་ཉེན་པར། སྣང་བའི་ཆ་སྐར་མའི་འོད་ཙམ་ལ་ཡང་རྟེན་རྒྱུ་མེད་པ་མུན་པའི་གླིང་ཆེན་པོ། དྲོ་བའི་རྟེན་གོས་གྱོན་པ། ཁང་པ། ར་བའི་སྐྱིབས། མེ་ཉི་མ་སོགས་ལ་སྡོད་པའི་སྐལ་བ་ག་ལ་ཡོད། ལྷན་པ་ཚལ་པ་ཙམ་ལ་ཡང་བརྟེན་རྒྱུ་མེད་པར་རང་གི་སྔོན་ལས་ངན་བསགས་པའི་འབྲས་བུ་ཐོག་ཏུ་སྨིན་པའི་གནས་ནི་དེ་ལྟ་བུ།
གཉིས་པ་ལུས་རྟེན་ནི། ལུས་བོང་ཆེ་ཞིང་། གཞོན་ཤ་ཅན། བཟོད་སྲན་ཤའུ་ལས་ཀྱང་ཆུང་བ་ཞིག རང་ཉིད་གཅིག་པུ་རྫུས་སྐྱེས་སུ་དཀྲོང་གི་སྐྱེ་བར་འགྱུར་བ་ནི་ལུས་སོ། ། གསུམ་པ་རྐྱེན་ནི། རླུང་སོགས་གྲང་བའི་རེག་བྱ་ཤིན་ཏུ་གྲང་བས་ལུས་ལ་བཏབ་པའོ། ། བཞི་པ་སྡུག་བསྔལ་ནི། དེ་ལྟ་བུའི་རྐྱེན་གྱིས་ལུས་ཕྱི་ནང་ཐམས་ཅད་འཁྱགས་ཏེ། ནང་གི་གཤེར་རྣམས་བ་སྤུའི་བུ་ག་ནས་ཕྱིར་འཐོན་ནས་ལུས་ཐམས་ཅད་ཆུ་བུར་གྱི་ཚོགས་གྲངས་མེད་རོག་སྟེ་མཐོན་ནས་སྡུག་བསྔལ་ཚད་མེད་པ་མྱོང་དགོས་སོ། །
ལྔ་པ་ཚེ་ཚད་ནི། མཛོད་ལས། ཏིལ་སྦྱངས་ནང་ནས་ལོ་བརྒྱ་ཞིང་། ། ཏིལ་གཅིག་ཕྱུང་བས་ཟད་གྱུར་པ། ། ཆུ་བུར་ཅན་གྱི་ཚེ་ཡིན་ཏེ། ། གཞན་གྱི་ཚེ་ནི་ཉི་ཤུར་འགྱུར། ། ཞེས་གསུངས་ཏེ། དེའི་དོན་ནི། ཡུལ་མ་ག་ཏའི་བྲེ་བོ་ཆེའི་ཏིལ་ཁལ་བརྒྱད་ཅུ་འགྲོ་བའི་བང་བ་ལྟ་བུ་ཞིག་ཕྱུར་བུར་བཀང་བ་དེ་ལ། ཏིལ་སྦྱངས་བ་གཅིག་ཟེར།
དེ་ནས་མི་ལོ་བརྒྱ་བརྒྱ་ན་ཏིལ་རྡོག་པོ་རེ་རེ་ཕྱིར་ཕྱུང་པས་ཏིལ་དེ་ཟད་པར་གྱུར་པ་ནི། ཆུ་བུར་ཅན་གྱི་ཚེ་ཚད་ཡིན་ལ། འོག་མ་རྣམས་ནི་འདི་ལས་ཉི་ཤུས་འགྱུར་ཏེ། དཔེར་ན་ཆུ་བུར་བརྡོལ་པ་ཅན་ལ་ཏིང་སྦྱངས་པ་ཉི་ཤུ་ཡིན་གྱི་ཉི་ཤུས་འགྱུར་ཞེས་པ་ནི་མ་ཡིན་ནོ། ། གང་ལྟར་གོང་མ་གོང་མ་ལས་འོག་མ་འོག་མ་ཉི་ཤུའི་འགྱུར་གྱི་ཚེ་དེ་དག་ཀྱང་རག་པ་ཙམ་ཡིན་ལ། ཞིབ་པར་ནི། དེ་བས་ཀྱང་ཆེས་རིང་བ་ཞིག་ཡོད་པ་མདོ་ལས་གསུངས་སོ། ། དྲུག་པ་དེར་སྐྱེ་བའི་རྒྱུ་ནི། ཉོན་མོངས་པ་ཞེ་སྡང་དྲག་པོའི་ཀུན་ནས་བླང་སྟེ། སྐུ་གསུང་ཐུགས་ཀྱི་རྟེན་གྱི་ན་བཟའ་སོགས་དང་།
དགེ་འདུན་གྱི་ན་བཟའ་བཤུས་པ།

མར་མེའི་རྒྱུ་དང་འོད་ལ་ལོངས་སྤྱོད་པ། སེམས་ཅན་གྱི་གོས་ལྷམ་ཁང་ཁྱིམ་ཕྲོག་པ་ལ་སོགས་པ་མི་དགེ་བ་ཚབ་ཆེན་བསགས་པ་ནི་དེ་ལྟ་བུར་སྐྱེ་བར་འགྱུར་བའི་རྒྱུའོ། ། གཉིས་པ་ཆུ་བོར་རྡོལ་པ་ཅན་ནི། གནས་ཕལ་ཆེར་སྔ་མ་དང་འདྲ་བ་ལས། སྡུག་བསྔལ་ནི་གྲང་བའི་རེག་བྱ་ཉི་ཤུ་འགྱུར་གྱི་ཆེ་བས་ཆུ་བུར་རྣམས་ཀྱང་བརྡོལ་ཏེ་ཁྲག་དང་ཆུ་སེར་སོགས་འཛགས་ཅིང་། དེ་དག་ཀྱང་ཆབ་རོམ་གྱི་ཕུང་པོར་གྱུར་ཏེ་ཤིན་ཏུ་སྡུག་བསྔལ་ལོ། ། གསུམ་པ་ཨ་ཆུ་ཟེར་བ་ནི། དེ་བས་ཀྱང་གྲང་བའི་རེག་བྱ་ཉི་ཤུས་འགྱུར་གྱི་ཆེ་བས་ཨ་ཆུ་ཞེས་ངུ་མོའི་སྒྲ་ལྷང་ལྷང་སྒྲོག་པའོ། ། བཞི་པ་ཀྱི་ཧུད་ཟེར་བ་ནི། དེ་བས་ཀྱང་གྲང་བའི་རེག་བྱ་ཉི་ཤུ་འགྱུར་གྱི་ཆེ་བས་ཨ་ཆུ་ཟེར་བའི་ནུས་པའང་མེད་པར། མགྲིན་པའི་ཕུག་ནས་ཀྱི་ཧུད་ཤིབ་བུར་འདོན་པའོ། །
ལྔ་པ་སོ་ཐམ་ཐམ་པ་ནི། དེ་བས་ཀྱང་གྲང་བའི་རེག་བྱ་ཉི་ཤུས་འགྱུར་གྱིས་ཆེས་བས། ལུས་ཀྱི་སྤགས་པ་རླུང་གི་རེག་བྱས་དབད་པ་ལ་བརྟེན་ནས་ཨུཏྤལ་ལྟར་སྔོན་པོར་གྱུར་པ་ཡང་ཚལ་པ་བཞི་དང་། བརྒྱད་དང་། བཅུ་དྲུག་ལ་སོགས་པ་གས་ཤིང་། དེ་ཡང་ལུས་བོང་ཤིན་ཏུ་ཆེ་བས། གས་པ་དེ་རྣམས་ཀྱང་རི་ཆེན་པོའི་གྲོག་རལ་ལྟ་བུར་སོང་ནས་ནང་ཁྲོལ་རྣམས་ཀྱང་གས་ཏེ། དེ་དག་ནས་ཁྲག་དང་ཆུ་སེར་འཛག་པ་ཡང་འཁྱགས་ཏེ་ཆབ་རོམ་གྱི་ཕུང་པོ་ཆེན་པོར་གྱུར་ཏེ་སྡུག་བསྔལ་བའོ། ། བདུན་པ་པདྨ་ལྟར་གས་པ་ནི། དེ་བས་ཀྱང་གྲང་བའི་རེག་བྱ་ཉི་ཤུས་འགྱུར་གྱི་ཆེས་བས།
ཕྱིའི་ལྤགས་པ་སྔོན་པོ་དེ་ཡང་། ཁ་བའི་བུ་ཡུག་དང་། རླུང་གི་རེག་བྱ་ཆེ་བའི་སྟོབས་ཀྱིས་ཤུས་ནས་ཁྱེར་ཏེ། ལུས་ཤའུ་གསོ་མ་ལྟར་དམར་བརྗེན་བརྗེན་པ་དེ་ཉིད་ཚལ་པ་སོ་གཉིས་དང་། བརྒྱ་ལ་སོགས་པ་ལུས་ཀྱི་ཕྱི་ནང་ཐམས་ཅད་གས་ཏེ། དེ་རྣམས་ཀྱི་ནང་ནས་ལུགས་ཀྱི་སྲིན་བུ་མཆུ་བརྣོ་བ་མཚོན་དང་འདྲ་བ་དཔག་ཏུ་མེད་པ་བྱུང་ནས། དེས་ལུས་ཀྱི་ཕྱི་ནང་ཐམས་ཅད་ཕུག་ཅིང་། རྐང་མར་དང་རྒྱུས་པ་དང་ནང་ཁྲོམ་ཐམས་ཅད་འཇིབས་པའི་སྒོ་ནས་སྡུག་བསྔལ་བའོ། ། བརྒྱད་པ་པདྨ་ལྟར་ཆེར་གས་པ་ནི། དེ་བས་ཀྱང་གྲང་བའི་རེག་བྱ་ཉི་ཤུས་འགྱུར་གྱི་ཆེ་བས།
ལུས་སྔ་མ་ལྟར་དམར་བརྗེན་བརྗེན་པ་འདྲ་བ་ལ། ཚལ་པ་བརྒྱ་དང་སྟོང་ལ་སོགས་པར་གས་པའི་སྟོབས་ཀྱིས་ནང་ཁྲོལ་རྣམས་ཀྱང་ཕྱིར་མཐོན་ཞིང་གས། ལྕགས་ཀྱི་སྲིན་བུ་རྣམས་ཀྱིས་འབིགས་པ་སོགས་ཀྱི་སྡུག་བསྔལ་བསམ་གྱིས་མི་ཁྱབ་པ་ཡོད་དོ། ། དེ་དག་ཐམས་ཅད་ཀྱང་གོང་མ་གོང་མ་ལས། འོག་མ་འོག་མ་རྣམས་ཚེ་དང་ལུས་བོང་། སྡུག་བསྔལ་ཉི་ཤུ་འགྱུར་གྱི་ཆེ་བའོ། ། གནས་ཀྱང་ཆུ་བུར་ཅན་གྱི་འོག་ན་མར་རིམ་པས་བརྩེགས་ནས་གནས་པའོ། ། དེ་ལྟ་བུའི་དོན་ཉམས་སུ་ལེན་པ་ལ། རང་རེ་རྣམས་སྔོན་བསྐལ་པ་གྲངས་མེད་པ་ནས་ད་ལྟར་གྱི་བར་དུ་སྡུག་བསྔལ་བསམ་གྱིས་མི་ཁྱབ་པ་ཞིག་མྱོང་བར་གྱུར་ཅིང་། སླར་སྡུག་བསྔལ་དེ་ལྟ་བུ་ཞིག་མི་འབྱུང་བ་ཞིག་ཡིན་ན་ལེགས་མོད་ཀྱི།
ད་དུང་གཟུང་འཛིན་གྱི་འཁྲུལ་འཁོར་འདི་མ་ཞིག་གི་བར་དུ་རིགས་དྲུག་གི་སྐྱེས་གནས་རྣམས་སུ་རང་དབང་མེད་པར་སྐྱེ་ཞིང་། སྡུག་བསྔལ་དྲག་པོ་མྱོང་དགོས་བྱུང་ན་ཇི་ལྟར་བྱ། ཁྱད་པར་གྲང་དམྱལ་བརྒྱད་པོར་སྐྱེས་ན། གནས། ལུས། རྐྱེན། སྡུག་བསྔལ། ཚེ་ཚད། རྒྱུ་སོགས་ནི་དེ་ལྟ་བུ། དེ་དག་བདག་ལ་མི་འབྱུང་བའི་གདེང་ནི་མེད།
འབྱུང་བའི་རྒྱུ་ཁོང་ཁྲོ་ནི་ཉིན་ཞག་རེ་ལ་ཡང་གྲངས་མེད་པ་ཞིག་སྐྱེས་ཡོད་པས་དེར་སྐྱེ་བ་ནི་ཐག་ཆོད། སྡུག་བསྔལ་དེ་ཐོག་ཏུ་བབ་ན་བཟོད་པར་ནི་མི་འདུག བདག་གིས་བགྱི་བ་ཇི་ལྟར་བགྱིད། དེ་བས་ན་དེའི་གཉན་པ་དམ་པའི་ཆོས་རྣལ་མ་ཞིག་བྱ་དགོས། དེའི་ནང་ནས་ཀྱང་ད་རེས་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་འདི་ཞུས་ལ་སྒོ་གསུམ་རྩེ་གཅིག་ཏུ་དྲིལ་ནས་ཉམས་སུ་མྱོང་ངེས་ཞིག་བྱ། དེ་ལྟར་དུ་འགྱུར་བ་བླ་མ་དཀོན་མཆོག་མཁྱེན་ཞེས་ཁ་ཞེ་མེད་པར་སྙིང་ཁོང་རུས་པའི་གཏིང་ནས་བསྒོམ། དེ་ལྟར་ཆོས་བསྒྲུབ་པའི་བློ་ཙམ་སྐྱེས་པ་ལ་ཡང་ཕན་ཡོན་དཔག་མེད་ཡོད་ན་ལམ་ཟབ་མོ་ཉམས་སུ་བླང་བའི་དགེ་བའི་རྩ་བ་བསམ་གྱིས་མི་ཁྱབ་པ་ཡོད་པས་དེ་ཐམས་ཅད་གཞན་དོན་དུ་བསྔོ་སྙམ་པས་ངག་ཏུ་བདག་གི་གསུང་སྔགས་རིན་པོ་ཆེ་ལམ་འབྲས་བུ་དང་བཅས་པའི་དམིགས་རིམ་ཟབ་མོ་ཉམས་སུ་བླང་བའི་དགེ་བའི་རྩ་བ་འདི་ལ་བརྟེན་ནས་སེམས་ཅན་ཐམས་ཅད་ཀྱི་དོན་དུ་རྣམ་པ་ཐམས་ཅད་མཁྱེན་པ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་གྱུར་ཅིག ཅེས་དང་། དགེ་བ་འདི་ཡི་སྐྱེ་བོ་ཀུན། ། སོགས་ཚིག་བཅད་ཀྱི་སྒོ་ནས་ཀྱང་བསྔོ་བ་དང་སྨོན་ལམ་བཏབ།
སྤྱོད་ལམ་ཐམས་ཅད་དུ་ཡང་དགེ་བའི་བྱ་བ་ལ་བརྩོན་པས་དུས་འདའ་བའོ། ། དེ་ཡང་དམིགས་པ་སྔ་མ་ལ་ཉམས་མ་སྐྱེས་པར། ཕྱི་མ་མི་སྤོ་གསུངས་ཀྱང་། དིང་སང་དམིགས་པ་མང་པོ་ཉིན་རེ་བཞིན་སྟོན་པའི་ཕྱག་སྲོལ་འདི་ནི། སྒོམ་ཚུལ་གྱི་གནད་དང་། དམིགས་རིམ་གྱི་ལུང་ཐོབ་པར་བྱས་ནས། སླར་དབེན་པའི་གནས་སུ་འདུ་འཛི་དང་གཡེངས་བ་ཐམས་ཅད་སྤངས་ནས། མཐར་མ་ཕྱིན་བར་བསྒོམ་པ་ལ་དགོངས་པ་ཡིན་ནོ། ། དེ་ལྟར་རབ་ཐུན་དྲུག་སོགས་གོང་དང་འགྲེའོ། ། འདི་ལ་ཐུན་གཅིག་བྱེད།
༈ ཉི་མ་གསུམ་པ་ལ། ཐོག་མར་སེམས་བསྐྱེད་གསལ་བཏབ། ཟབ་པའི་ཚུལ་བཅུ་གཅིག་སོགས་གོང་བཞིན། མཚམས་སྦྱར་ལ། ལུང་རྗེ་བཙུན་རྩེ་མོའི་རྣམ་ཐར་ཆེན་མོ་ཁྱོད་ཉིད་མ། ཚངས་སྤྱོད་མ་རྣམས་རྗེ་བཙུན་རིན་པོ་ཆེས་མཛད་པ། རྗེ་བཙུན་གྱི་རྣམ་ཐར་མནལ་ལམ་མ་དང་། ས་པཎ་གྱིས་མཛད་པའི་རྣམ་ཐར་གསན་ཡིག་ཆེན་མོ་ལྷོ་པ་རིན་ཆེན་དཔལ་གྱིས་མཛད་པ་དང་། འཕགས་པས་མཛད་པ་རྣམས་ཀྱི་ལུང་བཀླགས། སྦྱོར་བ་སྐྱབས་སུ་འགྲོ་བ་སོགས་འགྲེ།
གོང་གི་དམིགས་པ་རྣམས་ཤར་ཙམ་བྱས་ལ། དོ་ནུབ་ཀྱི་དམིགས་པ་ནི། ཚ་དམྱལ་བརྒྱད་ལས། ཡང་སོས་ཐིག་ནག་བདུད་འཛོམས་དང་། ། ངུ་འབོད་ངུ་འབོད་ཆེན་པོ་དང་། ། ཚ་བ་རབ་ཚ་མནར་མེད་བརྒྱད། ། ཅེས་གསུངས་པ་ལྟར། འདི་རྣམས་ལ་ཡང་གནས་སོགས་དྲུག་གི དང་པོ་གནས་ནི། མཛོད་ལས།
འདི་འོག་སྟོང་ཕྲག་ཉི་ཤུ་ན། ། མནར་མེད་པའོ་དེ་ཙམ་མོ། ། དེ་ཡི་སྟེང་ན་དམྱལ་བ་བདུན། ། ཞེས་གསུང་པ་ལྟར། རྡོ་རྗེ་གདན་ནས་འོག་ཏུ་དཔག་ཚད་སྟོང་ཕྲག་ཉི་ཤུ་ན་མནར་མེད་པའི་གནས་ཡོད། དེའི་སྟེང་ན་ཡར་རབ་ཏུ་ཚ་བ་སོགས་བདུན་མཐོ་བརྩགས་སུ་གནས་སོ། ། དང་པོ་ཡང་སོས་པའི་གནས་ནི། ལྕགས་བསྲེགས་ཀྱི་ས་གཞི་མེ་རབ་ཏུ་འབར་ཞིང་། མྱ་ངན་གྱི་ཐང་འཇིགས་ཤིང་ཡ་ང་བ་ཡིད་དུ་མི་འོང་བའི་གནས་སོ། ། གཉིས་པ་ལུས་ནི།
སེམས་ཅན་དམྱལ་བ་པ་དེ་ལུས་བོང་ཆེ་བ། ཚ་སྲན་དང་འཇིགས་སྲན་ཆུང་བ། གཞོན་ཤ་ཅན་ཞིག་ཏུ་རྫུས་སྐྱེས་སུ་སྐྱེ་བའོ། ། གསུམ་པ་རྐྱེན་ནི། སྐྱེས་མ་ཐག་ཡིད་མི་དགའ་བའི་དབང་གིས། ཀྱེ་མ་བདག་འདི་ལྟ་བུའི་གནས་སུ་སྐྱེས་པ་ལ། གཞན་དག་གི་འཚེ་བ་མ་བྱུང་ན་ལེགས་ཏེ་སྙམ་ནས་ཕྱོགས་ཀུན་ཏུ་བལྟས་པས། ལས་ཀྱི་དབང་གིས་ཕྱོགས་མཚམས་ཐམས་ཅད་ནས་དགྲ་མི་ཤ་བོའི་རྣམ་པས། གང་འཐོང་མ་ཐག་ཞེ་སྡང་དྲག་པོ་སྐྱེས་ནས་རྩོད་པར་བསམ་པ་དང་། ལག་ཏུ་བླང་ཚད་ཐམས་ཅད་མཚོན་ཆ་རྣོ་ངར་དང་ལྡན་པར་གྱུར་ནས།
ཕན་ཚུན་འཐབས་པའོ། ། བཞི་པ་སྡུག་བསྔལ་ནི། དེ་ལྟར་མཚོན་ཆ་རྣམས་བཤན་པས་སྲོག་ཆགས་ལ་ཇི་ལྟར་བྱེད་པ་བཞིན། ཅིག་ཅར་ལུས་ལ་རྡེག་པ་དང་གཅོད་པ་དང་། འབིགས་པ་ལ་སོགས་པ་སྡུག་བསྔལ་གྱི་ཚོར་བ་དྲག་པོས་བཟོད་པ་དཀའ་བསམ་གྱིས་མི་ཁྱབ་པ་མྱོང་ཞིང་། མཐར་ལུས་བརྒྱ་སྟོང་དུ་བཏུབས་པ་ལ་བརྟེན་ནས། ཅུང་ཟད་ཅིག་ཤི་བའམ་བརྒྱལ་བར་གྱུར་ཀྱང་། དེ་མ་ཐག་ནམ་མཁའ་ནས་ལས་ཀྱི་དབང་གི་ཡང་སོས་པར་རྒྱུར་ཅིག་ཅེས་པའི་སྒྲ་དང་བཅས་པས་རླུང་སེར་བུ་ཞིག་ལུས་ལ་ཕོག་པའི་རྐྱེན་གྱིས་ལུས་སྔར་བཞིན་དུ་གྱུར་མ་ཐག དགྲ་མི་ཤ་བོས་མཚོན་ཆ་བསྣུན་པ་སོགས་སྔར་བཞིན་སྡུག་སྔལ་གྱི་ཚོར་བ་རྒྱུན་མི་ཆད་པར་ཉམས་སུ་མྱོང་བའོ། ། ལྔ་པ་ཚེ་ཚད་ནི།
མི་ལོ་ལྔ་བཅུ་ལ་ཞག་གཅིག ཞག་སུམ་ཅུ་ལ་ཟླ་གཅིག ཟླ་བ་བཅུ་གཉིས་ལ་ལོར་བྱས་པའི་ལོ་ལྔ་བརྒྱ་རྒྱལ་ཆེན་རིགས་བཞི་པའི་ཐུབ། དེ་ཞག་གཅིག་ཏུ་བྱས་པའི་རང་ལོ་ལྔ་བརྒྱ་ཡང་སོས་པའི་ཚེ་ཚད་དོ། ། དྲུག་པ་དེར་སྐྱེ་བའི་རྒྱུ་ནི། ཞེ་སྡང་དྲག་པོས་སྲོག་བཅད་པ་ལ་བརྟེན་ནས་འབྱུང་བའོ། ། གཉིས་པ་ཐིག་ནག་པ་ནི། གནས་ནི་ཡང་སོས་པའི་འོག་ན། ལྕགས་བསྲེགས་ཀྱི་ས་གཞི་སྔར་བས་ཚ་ཞིང་མི་སྡུག་པའོ། ། ལུས་ཀྱང་སྔར་མ་ལས་ཉིས་འགྱུར་གྱི་བོང་ཆེ་ཞིང་སྲན་ཆུང་བ་སོགས་སོ། །
རྐྱེན་ནི་ལུས་ལ་ཐིག་ནག་གདབ་ཅིང་། དེ་སྟེང་སོག་ལེས་བཤོག་པ་སོགས། སྡུག་བསྔལ་ནི། དམྱལ་སྲུང་ཨ་ཝ་གླང་མགོ་དང་། སྡིག་པ་སྦྲུལ་མགོ་ལ་སོགས་པ། ལུས་ཤིན་ཏུ་ཆེ་བ། ངམ་གནག་པ། བཞིན་ཁྲོས་ཤིང་རྔམ་པ། ཁ་མིག་ནས་མེ་སྟག་ཁྲོ་བ། མཐོང་བ་ཙམ་གྱིས་སྙིང་འགས་པ་ལྟ་བུའི་གཤིན་རྗེའི་ཕོ་ཉ་སྣ་ཚོགས་པའི་མཚོན་སྣ་ཚོགས་ཐོགས་ནས་འཇིགས་འཇིགས་ལྟར་འོང་སྟེ།
རྒྱོབས་ཤིག་སོད་ཅིག་ལ་སོགས་པས་ང་རོ་འབྲུག་སྟོང་ལྟར་སྒྲོག་པའི་སྒོ་ནས་སེམས་ཅན་དམྱལ་བ་པ་དེ་བཟུང་ནས་གན་རྐྱལ་དུ་བྱས་ཏེ། ལུས་ལ་ཤིང་མཁན་གྱིས་བྱེད་པ་བཞིན། ཐིག་ནག་པོ་བརྒྱད་དང་། བཅུ་དྲུག་ལ་སོགས་པ་བཏབས་ཏེ། དེ་རྣམས་ཀྱི་སྟེང་ནས་གཤིན་རྗེའི་ཕོ་ཉ་རྣམས་ཀྱིས་སོག་ལེ་རྣོན་པོ་མེ་འབར་བས་འདྲལ་བར་བྱེད་ཅིང་། ལུས་ཀྱི་སྟོད་གཤོག་པའི་ཚེ་སྨད་ཀྱི་རྨ་རྣམས་སོས་ཤིང་། སྨད་གཤོག་པ་དང་སྟོད་ཀྱི་རྨ་རྣམས་སོས་པར་འགྱུར་ལ། གཞན་ཡང་སྟ་རེ་ལ་སོགས་པ་རྣོན་པོས་གཞོགས་ཅིང་བཏུབས་པ་ལ་སོགས་པའི་སྡུག་བསྔལ་བསམ་གྱིས་མི་ཁྱབ་པ་མྱོང་བའོ། ། ཚེ་ཚད་ནི། མི་ལོ་བརྒྱ་ལ་ཞག་གཅིག་ཏུ་བྱས་པའི་རང་ལོ་སྟོང་།
སུམ་ཅུ་རྩ་སུམ་པའི་ཚེ་ཚད། དེ་ཞག་གཅིག་ཏུ་བྱས་པའི་རང་ལོ་སྟོང་ཐུབ་བོ། ། རྒྱུ་ནི་གོང་བཞིན་ནོ། ། གསུམ་པ་བདུད་འཇོམ་པ་ནི། ཐིག་ནག་པའི་འོག་ཏུ། གནས་ནི་གོང་བཞིན་ལས་ཉིས་འགྱུར་གྱི་ཚ་ཞིང་མི་སྡུག་པ། ལུས་ཀྱང་གོང་བཞིན་ལས་ཉིས་འགྱུར་གྱི་ཆེ་བ། རྐྱེན་ནི། ཚ་བའི་རེག་བྱ་མ་བཟོད་དེ་འགྲོས་པའི་བསམ་པས་ཕྱོགས་ཀུན་ཏུ་བལྟས་པས་སྡུག་བསྔལ་ནི། བྲག་རི་ཆེ་ཞིང་མཐོ་བ།
ངམ་ཟ་བ། གཡག་མ་ཧེ། ར་ལུག རྟ་སོགས་འཚེ་བ་གང་བྱས་པ་དེའི་གདོང་པ་ཅན་དུ་འབྱུང་བའོ། ། དེ་ལྟ་བུའི་བྲག་རི་གཉིས་ཀྱིས་དེད་པས་ཤིན་ཏུ་འཇིགས་ཤིང་གྲོས་ཀྱང་མ་ཐར་བར། རི་གཉིས་ཀྱི་བར་དུ་ལུས་བཙིར་ཞིང་ཕྱེ་མར་བྱས་ནས་ཁྲག་གི་རྒྱུན་མི་ཟད་པར་འབབ་པའོ། ། ཡང་བྲག་རི་གཉིས་ཕྱིར་ཅུང་ཟད་གྱེད་པ་དང་། ལས་ངན་དབང་གིས་ལུས་སྔོན་བཞིན་གྲུབ་མ་ཐག སྔར་བཞིན་བཙིར་བ་སོགས་སྡུག་བསྔལ་བསམ་གྱིས་མི་ཁྱབ་པ་འབྱུང་བའོ། ། ཚེ་ཚད་ནི།
མི་ལོ་ཉིས་བརྒྱ་ལ་ཞག་གཅིག་ཏུ་བྱས་པའི། རང་ལོ་ཉིས་སྟོང་མཐའ་བྲལ་བའི་ཚེ་ཚད། དེ་ཞག་གཅིག་ཏུ་བྱས་པའི་རང་ལོ་ཉིས་སྟོང་ཐུབ་བོ། ། རྒྱུ་ནི་གོང་བཞིན་ནོ། ། བཞི་པ་ངུ་འབོད་པ་ནི། བདུད་འཇོམ་པའི་འོག་ཏུ་གནས་ནི་གཞན་སྔ་མ་བཞིན་ལས། ཉིས་འགྱུར་གྱི་ཉམས་ང་བ། ལུས་ནི་ཉིས་འགྱུར་གྱི་ཆེ་བ། རྐྱེན་ནི་ཤིན་ཏུ་འཇིགས་པས་ཕྱོགས་ཀུན་ཏུ་བལྟས་པས། ཕ་ཚད་ཞིག་ན།
ཁང་པ་དཀར་པོ་བད་དང་བཅས་པ་ཡིད་དུ་འོང་བ་ཞིག་མཐོང་སྟེ། དེར་འགྲོ་འདོད་ཀྱི་བསམ་པས། ལྕགས་བསྲེགས་ཀྱི་ས་གཞིའི་སྟེང་ལ། སྟབ་སྟབ་པོར་ཚ་རེག་དུ་མ་མྱོང་བཞིན་ཕྱིན་པས། མཐར་ཁང་པ་དེའི་སྒོ་རང་ཕྱེ་ལ་སོང་ནས་སྡུག་བསྔལ་ནི། ནང་དུ་སླེབ་པ་དང་། སྒོ་རང་བཅད་ལ་སོང་སྟེ། ཕྱོགས་ཀུན་ཏུ་མེ་འབར་བའི་ལྕགས་བསྲེགས་ཀྱི་ཁང་པ་སྒོ་མེད་དུ་གྱུར་ནས། ལུས་སྡོང་བུ་སྣུམ་ལྡན་ལ་མེ་འབར་བ་ལྟར། ཤ་རུས་རྐང་མར་གྱི་བར་ཚིག་ཅིང་སྡུག་བསྔལ་དྲག་པོ་མྱོང་བ་ལ་བརྟེན་ནས་ངུ་མོའི་སྒྲ་སྙིང་གི་དཀྱིལ་ནས་ཕྱུང་བ་བཞིན་ལྷང་ལྷང་སྒྲོག་པ་ལས་གཞན་ཐབས་མེད་པའོ། །
ཚེ་ཚད་ནི། མི་ལོ་བཞི་བརྒྱ་ལ་ཞག་གཅིག་ཏུ་བྱས་པའི་རང་ལོ་བཞི་སྟོང་དགའ་ལྡན་པའི་ཚེ་ཚད། དེ་ཞག་གཅིག་ཏུ་བྱས་པའི་རང་ལོ་བཞི་སྟོང་ཐུབ་བོ། ། རྒྱུ་ནི། སྤྱིར་གོང་དང་འདྲ་ལ། ཁྱད་པར་སྡོམ་ལྡན་རྣམས་ཀྱི་ཁྱད་གསོད་ཀྱི་ཀུན་ནས་སླང་སྟེ་ཆང་འཐུང་པ་རྣམས་སོ། ། ལྔ་པ་ངུ་འབོད་ཆེན་པོ་ནི། ངུ་འབོད་ཀྱི་འོག་ཏུ་གནས་རྐྱེན་སོགས་ཉིས་འགྱུར་རྣམས་གོང་དང་འདྲ། ལུས་གོང་ལས་ཉིས་འགྱུར་གྱི་ཆེ་བ། སྡུག་བསྔལ་ནི་ལྕགས་བསྲེགས་ཀྱི་ཁང་པ་ཉིས་རིམ་དུ་ཚུད་དེ་བསྲེགས་པའི་སྡུག་བསྔལ་ཉིས་འགྱུར་གྱི་ཆེ་བས་ངུ་མོའི་སྒྲ་ཡང་སྔ་མ་བས་ཀྱང་ཆེར་སྒྲོག་པའོ། །
ཚེ་ཚད་ནི། མི་ལོ་བརྒྱད་བརྒྱ་ལ་ཞག་གཅིག་ཏུ་བྱས་པའི་རང་ལོ་བརྒྱད་སྟོང་འཁྲུལ་དགའ་བའི་ཚེ་ཚད། དེ་ཞག་གཅིག་ཏུ་བྱས་པའི་རང་ལོ་བརྒྱད་སྟོང་ཐུབ་བོ། ། རྒྱུ་ནི་གོང་བཞིན་ནོ། ། དྲུག་པ་ཚ་བ་པ་ནི། ངུ་འབོད་ཆེན་པོའི་འོག་ཏུ། གནས་ཉིས་འགྱུར་མ་གཏོགས་འདྲ། ལུས་ཀྱང་སྔ་མ་བས་ཉིས་འགྱུར་གྱི་ཆེ་བ། རྐྱེན་ནི་སེམས་ཅན་དམྱལ་བ་པ་དེ་ཉིད་འཇིགས་ཏེ་ཕྱོགས་ཀུན་ཏུ་བལྟས་པས། དམྱལ་སྲུང་འཇིགས་པ་རྣམས་མཐོང་མ་ཐག
འདི་དག་གི་འཚེ་བ་བྱེད་དམ་སྙམ་པ་བློ་ལ་ཤར་འཕྲལ་དེ་རྣམས་ཀྱིས་རྒྱོབས་སོད་སོགས་འཇིགས་པའི་ང་རོ་དྲག་པོ་སྒྲོགཅིང་མཚོན་ཆ་དུ་མ་ཐོགས་པས་བདས་ནས་བཟུང་སྟེ་སྡུག་བསྔལ་ནི། ལྕགས་བསྲེགས་ཀྱི་གསལ་ཤིང་རྩེ་གཅིག་པ་མེ་འབར་བ་བཤང་ལམ་ནས་སྤྱི་བོའི་བར་ཐལ་བྱུང་དུ་བསྣུན་ཏེ་ཕུག་པས་ཁ་སྣ་ནས་མེ་ལྕེ་ལྷབ་ཀྱིས་བྱུང་ཞིང་འཚད་པས་སྡུག་བསྔལ་བའོ། ། ཚེ་ཚད་ནི། མི་ལོ་སྟོང་དྲུག་བརྒྱ་ལ་ཞག་གཅིག་ཏུ་བྱས་པའི་རང་ལོ་ཁྲི་དྲུག་སྟོང་གཞན་འཕྲུལ་དབང་བྱེད་པའི་ཚེ་ཚད། དེ་ཞག་གཅིག་དུ་བྱས་པའི་རང་ལོ་ཁྲི་དྲུག་སྟོང་ཐུབ་བོ། ། རྒྱུ་ནི་ཞེ་སྡང་དྲག་པོས་དམག་གི་ལས་ལ་དགའ་ཞིང་སྲོག་གཅོད་པ་ལ་བརྩོན་པ་རྣམས་སོ། ། བདུན་པ་རབ་ཏུ་ཚ་བ་ནི། ཚ་བའི་འོག་ཏུ་གནས་དང་། རྐྱེན་དང་། རྒྱུ་རྣམས་ཉིས་འགྱུར་མ་གཏོགས་གོང་དང་འདྲའོ། །
ལུས་བོང་གོང་ལས་ཉིས་འགྱུར་གྱི་ཆེ་བ། སྡུག་བསྔལ་ནི། དམྱལ་སྲུང་རྣམས་ཀྱི་ལྕགས་བསྲེགས་ཀྱི་གསལ་ཤིང་མེ་རབ་ཏུ་འབར་བ། རལ་གྲི་ལྟར་རྣོ་བའི་རྩེ་གསུམ་པ་ཞིག་ཐོགས་ནས། བཤང་ལམ་དང་འཕོང་ཚོས་གཉིས་ནས་བསྣུན་ཏེ། ཕྲག་གོང་གཉིས་དང་། སྤྱི་གཙུག་གི་བར་དུ་ཕུག་ལ་ལུས་ཀྱི་ནང་ཁྲོལ་ཐམས་ཅད་ཚིག་ཅིང་། གཞོབ་ཏུ་བྱས་ཏེ། ཁ་སྣ་སོགས་ལུས་ཀྱི་བུ་ཁ་ཐམས་ཅད་ནས་ཁྲག་ཞག་འཛགས་པ་དང་། དུ་བ་དང་མེ་ལྕེ་འཐུལ་ཅིང་འབར་ནས་སྡུག་བསྔལ་བའོ། །
ཚེ་ཚད་ནི་བར་སྐལ་ཕྱེད་ཐུབ་པའོ། ། བརྒྱད་པ་མནར་མེད་ཀྱི་གནས་ནི། ཐམས་ཅད་ཀྱི་འོག་ན་ལྕགས་བསྲེགས་ཀྱི་ས་གཞི་རབ་ཏུ་འབར་བ་ཤིན་ཏུ་མེ་འབར་བ་མི་སྡུག་པ། རྒྱ་ཆེ་ཞིང་གཡང་ས་དང་ངམ་གྲོག་ཅན། ཕྱོགས་བཞིར་ལྕགས་བསྲེགས་ཀྱི་ཐབ་རྒྱ་དང་དཔང་དཔག་ཚད་སྟོང་ཕྲག་ཉི་ཤུ་ཡོད་པའི་ནང་དུ་དམྱལ་བ་དེ་ལུས་སྔ་མ་ལས་གཞོན་ཤ་སོགས་ཉིས་འགྱུར་གྱི་ཆེ་བ་བཟོད་སྲན་ཆུང་བ་ནི་ལུས། རྐྱེན་ནི་ལྕགས་བསྲེགས་ཀྱི་ས་གཞི་ཐབ་དང་བཅས་པ་ལས་མེ་རང་འབར་དུ་སོང་ནས་རབ་ཏུ་ཚ་བས་བསྣུན་པའོ། ། སྡུག་བསྔལ་ནི། དམྱལ་བ་པ་དེའི་ལུས་ཀྱི་ཕྱི་ནང་ཐམས་ཅད་མེ་རབ་ཏུ་འབར་ཏེ་ལུས་མེ་དང་ཐ་མི་དད་པར་གྱུར་ནས། ལུས་མགར་མེའི་སོལ་ནང་ན་ལྕགས་ཀྱི་གོང་བུ་རབ་ཏུ་ཚིག་པ་ལྟར་མེ་སྟག་ཕྲོམ་ཕྲོམ་བཟོད་པར་དཀའ་བའི་སྡུག་བསྔལ་དྲག་པོས་རྟག་ཏུ་མནར་བ་སྟེ་ཉམས་ཐག་པའི་སྒྲ་ལ་བརྟེན་ནས། འདི་ན་སེམས་ཅན་དམྱལ་བ་པ་ཞིག་ཡོད་པ་འདྲ་སྙམ་དུ་རྟོགས་པ་ལས།
ལུས་དང་མེ་དབྱེར་མི་ཕྱེད་པས་སྡུག་བསྔལ་ལོ། ། མནར་མེད་ནི་སྲིད་པའི་སྡུག་བསྔལ་རྣམས་ཀྱི་ནང་ནས་མཐར་ཐུག་པ་ཡིན་ནོ། ། ཚེ་ཚད་ནི་བར་སྐལ་གཅིག་གོ ། རྒྱུ་ནི་ཁྱད་པར་དུ་བླ་མ་ལས་དམ་ཚིག་ཉམས་པའི་རྩ་ལྟུང་ཕོག་པ་དང་། བཙུན་པས་དམག་དཔོན་བྱས་པ་སོགས་སྡེ་གཟར་སློང་མཁན་རྣམས་སོ། ། རྗེས་དགེ་བ་བསྔོ་བ་སོགས་འགྲེའོ། ། འདི་རྣམས་ཀྱི་དོན་སྒོམ་པ་ལ་ཐུན་གཅིག་བྱེད། ༈ ཉིན་བཞི་པ་ལ། སེམས་བསྐྱེད་ཟབ་པའི་ཚུལ་བཅུ་གཅིག་སོགས་གོང་བཞིན། ལུང་འཕགས་པའི་རྣམ་ཐར་ཤར་པ་ཡེ་ཤེས་རྒྱལ་མཚན་གྱིས་མཛད་པའི་ལུང་བཀླགས།
དམིགས་པ་ནི། སྦྱོར་བ་སྐྱབས་འགྲོ་སོགས་འགྲེ། དངོས་གཞིའི་དམིགས་པ་ལ་ཉེ་འཁོར་ཉེ་ཚེ་བའི་སྡུག་བསྔལ་བསམ་པ་ནི། མཛོད་ལས། བརྒྱད་པོ་ཀུན་ལ་ལྷག་བཅུ་དྲུག ། དེ་དག་གི་ནི་ངོས་བཞི་ན། ། མེ་མ་མུར་དང་རོ་མྱགས་འདམ། ། སྤུ་གྲི་ལམ་སོགས་ཆུ་བོ་ཡིན། ། ཞེས་དངོས་སུ་སྨྲོས་པ་བཞི་ཡིན་ཏེ། མཚོན་ཆ་ལ་རལ་གྲི་ལོ་མའི་ནགས་ཚལ་དང་།
ཤལ་མ་ལིའི་སྡོང་བུ་གཉིས་ཕྱེ་བས་དྲུག་པོ་འདི་དག ཚ་དམྱལ་བརྒྱད་ཀྱི་ཕྱོགས་བཞི་ན་གནས་ཏེ། སྡུག་བསྔལ་མྱོང་བའི་ཚུལ་ནི་ཚ་དམྱལ་དངོས་གཞིའི་སྡུག་བསྔལ་ལས་ཐར་བ་དང་། ད་ནི་བདག་བདེ་བའི་གནས་གཞན་ཞིག་ཏུ་བྲོས་ནས་འགྲོ་སྙམ་དུ་སེམས་ཞིང་རིང་པ་རིང་པར་ཤར་ཕྱོགས་སུ་ཕྱིན་པས། ཐོག་མར་མེ་མ་མུར་གྱི་འོབས་འཇིགས་སུ་རུང་བ་ཡོད་པ་ལ། འདི་ན་ཐང་བདེ་མོ་ཞིག་འདུག་གོ་སྙམ་ནས་ཚམ་ཚོམ་མེད་པར་ཕྱིན་པས་ལུས་པུས་མོ་མན་ནུབ་པ་དང་། ཤ་ཐམས་ཅད་ཚིག་ནས་རུས་པ་སྐྱ་ཁྲོལ་ཏེ་འགྲོ། རྐང་པ་གཡས་བཏེགས་པ་དང་། སྔར་ལྟར་གཡོན་ཚིག ཡང་བཏེགས་པ་ན་སོས།
སྐབས་སུ་འཕྲང་མ་ཚུགས་པར་འགྱེལ་བས། ལུས་ཀྱི་ཤ་ལྤགས་ཐམས་ཅད་ཚིག་སྟེ་རུས་པ་ལ་ཐུག་པར་གྱུར་པའི་ཤིན་ཏུ་སྡུག་བསྔལ་བསྐྱེད་པར་བྱེད་དོ། ། དེའི་ལས་ཟད་ནས་ཐར་པ་ན། རོ་མྱགས་ཀྱི་འདམཆུ་སྙོག་མ་ཅན་ལྟ་བུ་ཞིག་མཐོང་སྟེ། སྔོན་ཤིན་ཏུ་ཚ་བས་གདུང་པ་ལ་བརྟེན་ནས་བསིལ་བར་འདོད་པ་དང་། སྐོམ་པས་དེར་ཞུགས་པས་ལུས་ཐམས་ཅད་ནུབ་ཏེ། དྲི་ང་ཞིང་རང་གཙོག་པའི་རོ་མྱགས་ཀྱི་འདམ་ཞེས་པ། མི་རོ་རྟ་རོ་སོགས་ཆེར་རུལ་དྲགས་སྔོ་དམར་ནུར་ནུར་པོར་འདུག་པ་དང་། གཞན་ཡང་ཕྱི་ས་དང་། གཙོག་པའི་ཞུ་བ་ཐམས་ཅད་པའི་འོབ་ཤིན་ཏུ་དྲི་ང་ཞིང་ཡིད་དུ་མི་འོང་པ།
ད་ལྟའི་དུས་སུ་དྲི་ཚོར་བ་ཙམ་གྱིས་སྲོག་འཕྲོག་པ། དེ་ལྟ་བུའི་ནང་དུ་སྲིན་བུ་ལུས་སེར་ཞིང་མགོ་གནག་པ། ལྕགས་ཀྱི་མཆུ་རྣོ་ངར་དང་ལྡན་པ་དག་གི་ལུས་ཕན་ཚུན་དུ་འབིགས་ཤིང་། རྐང་གི་བར་དུ་ཟ་བའི་སྒོ་ནས་སྡུག་བསྔལ་བར་བྱེད་དོ། ། དེའི་ལས་ཟད་ནས་ཐར་པ་ན། སྤུ་གྲི་བརྡལ་བའི་ཐང་ནི། ནེའུ་བསིང་ལྟ་བུ་ཡིད་དུ་འོང་བའི་གནས་ཞིག་མཐོང་སྟེ། དེར་སོང་བས་སྤུ་གྲི་བརྒྱང་ཤིང་ཙམ་ཁ་གྱེན་དུ་བསྟན་པས་གཏམ་པའི་ལམ་པོ་ཆེར་གྱུར་ཏེ། རྐང་པ་གང་དང་གང་བཞག་པ་དེ་དང་དེ་དུམ་བུར་བཏུབས་པ་ལ་བརྟེན་ནས། ཚ་བའི་རེག་བྱ་མ་བཟོད་པའི་རྟབ་ཤོར་ཏེ་འགྱེལ་བ་ལས་ལུས་ཐམས་ཅད་དུམ་བུ་བརྒྱ་སྟོང་དུ་བྱས་པས་སྡུག་བསྔལ་དེ་ཉིད།
ལས་མ་ཟད་བར་མྱོང་བའོ། ། ཡང་དེ་ལས་ཐར་བ་དང་། རལ་གྲི་ལོ་མོའི་ནགས་ཚལ་ནི། རྒྱང་རིང་པོ་ཞིག་ན་ནགས་ཚལ་ཡིད་དུ་འོང་བ་སྟུག་པོ་ཞིག་འདུག་པ་མཐོང་སྟེ། འབད་བརྩོལ་དྲག་པོའི་སྒོ་ནས་ཕྱིན་ཏེ་སླེབ་ནས་ལྗོན་ཤིང་གི་བསིལ་གྲིབ་ལ་ཅུང་ཟད་ཅིག་ངལ་གསོ་བའི་རྣམ་པས་འདུག་པ་ལ། ལས་ཀྱི་དབང་གིས་རླུང་དྲག་པོ་ལངས་པས་ནགས་ཚལ་དྲག་ཏུ་གཡོས་པའི་རྐྱེན་གྱིས་ལོ་མ་རྣམས་ཆད་ཅིང་འོང་པ་རལ་གྲི་སོ་གཉིས་རྣོ་ངར་དང་ལྡན་པའི་ཆར་དུ་གྱུར་ནས་དུམ་བུར་བཏུབས་པའི་སྡུག་བསྔལ་བསམ་གྱིས་མི་ཁྱབ་པ་མྱོང་བས་ཤིན་ཏུ་བསྐྲག་ཏེ། ཕྱོགས་ཀུན་ཏུ་བྲོས་ཀྱང་ལས་མ་ཟད་བར་ཐར་བའི་གོ་སྐབས་མེད་དོ། ། ཡང་དེ་ལས་ཐར་པ་ན་ཤལ་མ་ལིའི་སྡོང་པོ་ནི། ནགས་ཀྱི་གསེབ་ནས་སྟག་དང་། དོམ་དང་།
སྤྱང་ཀི་ལ་སོགས་པའི་གཅན་ཟན་གདུག་པ་ཅན་འཇིགས་སུ་རུང་བ་ལྕགས་ཀྱི་མཆེ་རྡེར་ཡོད་པ་དུ་མས་དེད་ཅིང་བརྡས་པ་ན། རི་ཡིད་དུ་འོང་བ་ཆེན་པོ་ཞིག་མཐོང་སྟེ། རྟབ་རྟབ་པོ་མྱུར་རབ་བྲོས་པས། རི་དེའི་རྩར་སླེབ་པའི་ཚེ་མི་ཟད་པའི་ཆོ་ངེ་དྲག་པོས་བོས་ཀྱང་སྐྱོབ་པར་བྱེད་པ་སུ་ཡང་མེད་པས་མཐར་གཅན་གཟན་དེ་རྣམས་ཀྱིས་དབང་མེད་དུ་སྒྱེལ་ནས་ཤ་རུས་དང་། ནང་ཁྲོལ་གྱི་བར་ཟ་ཞིང་སྡུག་བསྔལ་ལོ། ། དེའི་ཚེ་རིའི་རྩེ་མོ་ནས་སྔར་རང་གི་ཆགས་ཡུལ་དུ་གྱུར་པའི་སྐྱེས་ཕོ་མོ་གང་རུང་གིས་རང་གི་མིང་ནས་བརྗོད་ཅིང་ང་འདི་ན་ཡོད་ཅེས་འབོད་པའི་སྣང་བ་ཅིག་བྱུང་བ་དང་། དེ་དོན་དུ་གཉེར་ཏེ། རི་ལ་འཛེགས་པ་ན། རི་ཤིན་ཏུ་གཟར་བ། ངོས་ཐམས་ཅད་ཤལ་མ་ལིའི་སྡོང་པོ་ཞེས་བྱ་བ་ལྕགས་ཀྱི་ཚེར་མ་རབ་ཏུ་རྣོ་བ།
སོར་བརྒྱད་དང་། བཅུ་དྲུག་ལ་སོགས་པ་ཐུར་དུ་གཟིངས་པ་དག་གིས་ལུས་ཐལ་ཕྱུང་དུ་ཕུག་ཅིང་། ཤ་ཐམས་ཅད་ཟད་པར་བྱས་ཏེ་ལུས་རྒྱུས་པ་ཤད་པ་ལྟར། སྡུག་བསྔལ་བཞིན་དུ་རིའི་རྩེར་སླེབ་པ་དང་ཆགས་ཡུལ་དུ་གྱུར་པ་དེ་ནི་མི་སྣང་ལ། དམྱལ་བའི་བྱ་ཤིན་ཏུ་འཇིགས་སུ་རུང་བ་ལྕགས་ཀྱི་མཆུ་སྡེར་ཅན་གྱི་ཀཾ་ཀ་དང་། ཁྭ་ཏ་དང་། བྱ་རྒོད་དང་། བྱ་དཀར་སོགས་མང་པོས་གན་སྐྱལ་དུ་བསྒྱེལ་ཏེ་སྙིང་ཁར་ལྕགས་ཀྱི་སྡེར་མོས་གདབ། ལྕགས་ཀྱི་མཆུ་རྣོན་པོས་ཀླད་པ་སྦྲུ་བ། མིག་འདོན་པ།
ལྕེ་འབྱིན་པ། ལྟོ་བ་དབྲལ་ཏེ་དོན་སྙིང་ནང་ཁྲོལ་རྣམས་ཟ་བ། ཤ་འཐོག་པས་ཉམས་ཐག་པའི་ང་རོ་འབྱིན་བཞིན་པའི་སྡུག་བསྔལ་བ་མྱོང་བཞིན་པ་ལས། སླར་ཆགས་ཡུལ་དེས་རིའི་རྩ་བ་ནས་སྔར་བཞིན་འབོད་པ་སྙམ་བྱེད་པ་ཐོས་ནས། ལས་ཀྱི་དབང་གིས་འབད་པ་དྲག་པོས་བྱའི་ཚོགས་དེ་དག་ལས་ཀྱང་འབྲོས་པར་བསམས་ཏེ། ཕྱིར་ལོག་ཏེ་ཐུར་དུ་བབ་པ་ནི། ཚེར་མ་ཐམས་ཅད་རྩེ་མོ་གྱེན་དུ་བསྟན་པ་དག་གིས་ལུས་ཕུག་ཅིང་འདྲལ་ཏེ་སྔ་མ་བཞིན་དུ་སྡུག་བསྔལ་བསམ་གྱིས་མི་ཁྱབ་པ་འབྱུང་བའོ། ། རིའི་རྩར་བསླེབས་ཀྱང་ཆགས་ཡུལ་དུ་གྱུར་པ་དེ་ནི་མི་སྣང་ལ། སྔར་གྱི་གཅན་གཟན་འཇིགས་པ་དེ་དག་གིས་ཟ་ཞིང་བྲད་པས། སྔར་བཞིན་རིའི་རྩེ་མོར་འགྲོ་བ་སོགས་ལས་མ་ཟད་ཀྱི་བར་དུ་དེ་ལྟ་བུའི་སྡུག་བསྔལ་འཁོར་མ་འཁོར་ཡུག་དུ་མྱོང་སྟེ།
དེ་ནས་ཡང་ལུས་སྔར་བཞིན་གྲུབ་པ་དེ་གཞན་ཞིག་ཏུ་འབྲོས་པར་འདོད་པས་སོང་བ་ན། ཐལ་ཚན་གྱི་ཆུ་བོ་རབ་མེད་ནི། ཆུ་བོ་ཡིད་དུ་འོང་བ་ཅིག་མཐོང་ནས། དེའི་ཕ་རོལ་ཏུ་འགྲོ་སྙམ་མྱུར་བ་ཉིད་དུ་ཚམ་ཚོམ་མེད་པར་བརྒལ་བས། ཐལ་ཚན་གྱི་ཆུ་བོ་རབ་མེད་ཅེས་པ་ཐལ་བ་དང་། འགྱུར་བྱེད་ཀྱི་ཆུ་རབ་ཏུ་ཁོལ་བའི་ཐལ་སྐྱོ་མེ་འབར་བས་གང་བའི་རེག་བྱ་ཤིན་ཏུ་ཚ་བའི་འོབས་སུ་དབང་མེད་སོང་བ་ན་ཆུ་ནང་དུ་གང་བཅུག་པ་རྣམས་རུས་པར་ཁྲོལ་གྱི་འཚིགས་ཏེ་ཤ་རུས་སོ་སོར་འབྱེད། གང་སྟོན་པ་ན་སྔར་བཞིན་ཤ་རྣམས་གསོས་སོ། ། ཡང་བཅུག་པ་ན་རུས་པར་འགྲོ་བ་སོགས་སྡུག་བསྔལ་ཤིན་ཏུ་བརྒལ་བས་ཕ་རོལ་གྱི་འགྲམ་ལོགས་ནས་དམྱལ་སྲུང་གི་གཤིན་རྗེའི་ཕོ་ཉ་འཇིགས་སུ་རུང་བ་དག་གིས་མཚོན་ཆ་སྣ་ཚོགས་ཐོགས་ཏེ་བསྲུང་བས། འགྲོ་བར་མ་ནུས་པ། ལས་མ་ཟད་བར་འཚེར་པར་བྱེད་དོ། །
དེ་ཡང་ལོ་དུ་མར་སྡུག་བསྔལ་མྱོང་ཞིང་། ལས་དེ་ཟད་པ་དང་། སླར་ལོག་པ་ན། སྔར་གྱི་དངོས་གཞིའི་གནས་དེར་ཕྱོགས་སླད་པ་བཞིན་དུ་སླེབ་པར་གྱུར་ཏོ། ། དེར་སྔར་ཤིན་ཏུ་ཉམས་ཉེས་པའི་སྡུག་བསྔལ་མྱོང་བ་དེ་དྲན་ཏེ། རིང་པ་རིང་པར་ལྷོའི་ཕྱོགས་སུ་བྲོས་པ་ན། ཡང་སྔར་བཞིན་དུ་མེ་མ་མུར་གྱི་འོབས་ལ་སོགས་པའི་འཁོར་གྱི་སྡུག་བསྔལ་རྣམས་ཀྱིས་ཉམས་ཐག་པར་བྱས་ནས་སླར་ཡང་དབུས་སུ་ཕྱིན་པར་གྱུར་ཏོ། ། དེ་བཞིན་དུ་ནུབ་དང་། བྱང་གི་ཕྱོགས་སུ་ཡང་འཁོར་གྱི་སྡུག་བསྔལ་དེ་རྣམས་ཚང་བར་ཉམས་སུ་མྱོང་དགོས་སོ། ། གཉིས་པ་ཉེ་ཚེ་བའི་སྡུག་བསྔལ་བསམ་པ་ནི།
གནས་ལ་ངེས་པ་མེད། ལུས་དང་སྡུག་བསྔལ་སྣ་ཚོགས་སུ་ཡོད་དེ། དམྱལ་བའི་ཟང་མོ་ཆེར་འགྱུར་བྱེད་ཀྱི་ཁྲོ་ཆུ་ཁོལ་མའི་ནང་དུ་འཚེད་པ་དང་། ཐོ་ལུམ་མེ་འབར་བཞིན་པ་དམྱལ་སྲུང་རྣམས་ཀྱིས་དབང་མེད་དུ་ཁ་ནས་བསྙོད་དེ་ཟ་དགོས་པ་ནི། ཕྱི་དྲོའི་ཁ་ཟས་ཟོས་པའི་ཉེས་པ་དང་། དེ་བཞིན་དུ། ཁྲོ་ཆུ་ཁོལ་མ་འཐུང་དགོས་པ་སྡོམ་ལྡན་གྱི་ཆང་འཐུང་བའི་ཉེས་པ་དང་ཁ་གཅིག་བུམ་པ་དཔག་ཚད་དུ་མ་ཡོད་པར་ཁྲོ་ཆུ་འམ། ཟངས་ཞུན་རབ་ཏུ་ཚ་བ་རྦ་རླབས་ནམ་མཁར་འཕྱོར་བའི་ནང་དུ་འཚེད་པ་དང་། ཁ་གཅིག་ལྕགས་བསྲེགས་ཀྱི་གཏན་པ་ཤིན་ཏུ་ཡངས་པར་དམྱལ་བསྲུང་རྣམས་ཀྱིས་ལྕགས་ཀྱི་ཐོ་ལུམ་མེ་རབ་ཏུ་འབར་བས་བརྡུང་བ་དང་། འཕགས་པ་ལ་བསྐུར་བ་བཏབ་པ།
ཆོས་རྫུན་བཀློག་བྱས་པ་སོགས་དག་གི་ཉེས་པ་ཆེན་པོ་བསགས་པས་ལྕགས་བསྲེགས་ཀྱི་ས་གཞིར་གཤིན་རྗེའི་ཕོ་ཉ་རྣམས་ཀྱིས་དམྱལ་བ་པ་དེ་གན་རྐྱལ་དུ་བྱས་པའི་ཡན་ལག་རྣམས་ལ་ལྕགས་ཀྱི་ཕུར་པ་མེ་འབར་བས་ས་གཞི་ལ་བཏབ་སྟེ་གཡོ་འགུལ་མེད་པར་བྱས། ལྕགས་ཀྱུ་མེ་འབར་བས་ལྕེ་དཔག་ཚད་ལྔ་བརྒྱ་ལ་སོགས་པར་བརྐྱངས་ཏེ་ལྕགས་ཕུར་མེ་འབར་བས་བཏབ། དེའི་སྟེང་ལ་གླང་གི་རྨིག་པ་དང་། རྨོས་མཁན་གྱི་རྐང་པ་ལྕགས་བསྲེགས་ཀྱི་རང་བཞིན་ཅན་ལ། ལྕགས་ཀྱི་གཤོལ་མདའ་མེ་འབར་བས་མཚམས་མེད་པར་རྨོ་ཞིང་རློག་པ་ན། རོལ་གྱི་དཔང་ལ་ཡང་དཔག་ཚད་དུ་མ་ཡོད་དེ་ལུས་བོང་ཤིན་ཏུ་ཆེ་བས་སོ། ། ཡང་ཁ་གཅིག་ལྕགས་བསྲེགས་ཀྱི་ལྷེབ་མའི་ནང་དུ་འགྲིལ་བ་དང་། ལྕགས་བསྲེགས་ཀྱི་མཁྱུད་མོས་ལུས་ཐམས་ཅད་བསྡེམ་པ་དང་། ལྕགས་བསྲེགས་ཀྱི་ཕྱེ་མ་དང་ལྷན་ཅིག་རྔོད་པ་དང་། གཞན་ཡང་ཚེ་དང་ལྡན་པ་དགེ་འདུན་སྲུང་གི་རྟོགས་བརྗོད་ལས།
བརྩིག་པ་ལྟ་བུའི་དམྱལ་བ་པ་ནི། དགེ་སློང་ཞིག་གིས། དགེ་འདུན་འདུ་བའི་འདུ་ཁང་གི་བརྩིག་ལོགས་ལ་ངར་རྣབས་ཀྱི་མ་རུང་པར་བྱས་པ་ལས་བརྩིག་པའི་འགྲམ་རྡོ་སྐྱེས་སོ། ། དེ་བཞིན་དུ་ཀ་བ་ལྟ་བུའི་སེམས་དམྱལ་པ་ནི། དགེ་སློང་ཞིག་གིས་དགེ་འདུན་གྱི་འདུ་ཁང་གི་ཀ་བ་ལ་ངར་རྣབས་ཀྱི་བྱུགས་པས་སྐྱེས་སོ། ། ཤིང་རྟ་ལྟ་བུ་དང་། མེ་ཏོག་ལྟ་བུ་དང་། འབྲས་ལྟ་བུ་དང་། ཐག་པ་ལྟ་བུ་དང་། ཕྱགས་མ་ལྟ་བུ་དང་།
གྲལ་གདན་ལྟ་བུའི་སེམས་ཅན་དམྱལ་བ་པ་ནི། དགེ་སློང་དག་གིས་དགེ་འདུན་སྤྱིའི་རྫས་གང་ཟག་གཞན་ལ་བག་མེད་དུ་སྦྱིན་ཞིང་ལོངས་སྤྱད་པས་དེ་དང་དེར་སྐྱེས་ཏེ་སྡུག་བསྔལ་མྱོང་བ་དང་། ཡང་དགེ་སློང་ཞིག་གཞོང་པ་བཀྲུ་ཞིང་འདུག་པ་ལ། དགེ་སློང་བློ་བུར་དུ་ལྷགས་པ་དག་གིས་སྐོམ་དག་ཡོད་དམ་དྲིས་པ་ལ། སེར་སྣས་ནོན་ཏེ། ཅི་གཞོང་བཀྲུས་པའང་མ་མཐོང་ངམ་ཞེས་སྨྲས་སྐོམ་མི་སྟེར་བ་ལ། དེ་དག་རེ་བ་ཆད་པས། གཞོང་པ་ལྟ་བུའི་སེམས་ཅན་དམྱལ་བ་པར་སྐྱེས་སོ། ། གཏུན་རིལ་ལྟ་བུའི་སེམས་ཅན་དམྱལ་བ་པ་ནི། དགེ་ཚུལ་ཞིག་ལ།
དགེ་སློང་གིས། ང་ལ་ལྷུང་གཟེད་ཁ་བསྒྱུར་བའི་ཚིགས་མ་ཞིག་རྡུང་བ་བྱིན་བྱས་པས། དགེ་ཚུལ་ན་རེ། གནས་བརྟན་བདག་འབྲེལ་གྱིས། ཅུང་ཟད་ཅིག་ནས་བཞེས་ཤིག སླད་ཀྱི་བརྡུངས་ཏེ་གསོལ་ལོ་ཞེས་སྨྲས་པས། དགེ་སློང་ཁྲོས་ཏེ། དགེ་ཚུལ་ལ་གལ་ཏེ་ཁོ་བོ་གཏུན་ལ་རེག་ཏུ་རུང་ན། ཁྱོད་ཉིད་གཏུན་གྱི་ནང་དུ་བཅུག་ཏེ་བརྡུང་ན་ཚིགས་མ་སྟ་ཅི་སྨོས་ཞེས་སྨྲས་སོ། ། དགེ་ཚུལ་དེས།
ཀུན་དཀྲིས་དྲག་པོས་དཀྲིས་པར་རིག་ནས་ཁ་རོག་འདུག་གོ ། ཀུན་དཀྲིས་དང་བྲལ་བའི་ཚེ། གནས་བརྟན་ཁྱོད་ཀྱི་ཁོ་བོ་སུ་ལགས་མཁྱེན་ཏམ། དེས་ཤེས་ཏེ་ཁྱོད་ནི་ཡང་དག་པར་རྫོགས་པའི་སངས་རྒྱས་འོད་སྲུང་གི་བསྟན་པ་ལ་རབ་ཏུ་བྱུང་བའི་དགེ་ཚུལ་ཡིན་ལ། ཁོ་བོ་ནི་དགེ་སློང་གནས་བརྟན་ནོ། ། དེས་རྟ་ཡིན་དུ་ཟིན་ཡང་། ཁོ་བོ་ནི་ཉོན་མོངས་པ་སྤངས་སོ། ། འཆིང་བ་མཐའ་དག་བཅད་དོ། ། བཅིང་བ་ལས་གྲོལ་ལོ། ། ཁྱོད་ཀྱི་ངག་གི་ལས་ཀྱི་ཉེས་པ་གཤོགས་ཤིག
དགེ་སློང་དེས་ཀྱང་ཉེས་པ་བཤགས་སོ། ། མ་བཤགས་ན་ནི་དམྱལ་བ་ཆེན་པོར་སྐྱེ་ལ། བཤགས་པས་གཏུན་རིལ་ལྟ་བུའི་དམྱལ་བར་སྐྱེས་སོ། ། ཡང་སྔོན་དགེ་སློང་རྣམས་ཀྱི་རིམས་འགྲོ་བཏུང་བ་བྱེད་པའི་འཇམ་འཚོད་པའི་ཚེ། དགེ་སློང་དག་གིས་མི་སྙན་པ་སྨྲས་པས། དེ་དག་སེམས་འཁྲུགས་ཏེ་ཕྲུ་བ་བཅག་པ་ལས་ཕྲུ་བ་ལྟ་བུའི་དམྱལ་བར་སྐྱེས། སྐྱེད་པ་འཆད་ལ་ཁད་པ་ལ། ཤ་སྐུད་པ་ཙམ་ལ་ཐོགས་པའི་སེམས་ཅན་དམྱལ་བ་པ་ནི། དགེ་སློང་ཞིག་གིས་རྙེད་པ་ལེན་པར་བྱེད་པ་ན། དེ་སེར་སྣས་ནོན་པས་དུས་བསྐུར་ཏེ་དབྱར་གྱི་གང་ཡིན་པ་དེ་དགུན་གྱི་བྱས།
དགུན་གྱི་གང་ཡིན་པ་དེ་དབྱར་གྱི་བྱས་པས་དམྱལ་བ་དེར་སྐྱེས་སོ། ། ཡང་ཚེ་དང་ལྡན་པ་དཔལ་ལྡན་གྱི་རྟོགས་བརྗོད་ལས། ནམ་མཁའི་གོ་སྐབས་ན་སེམས་ཅན་དམྱལ་བ་པ་ལུས་ཆེན་པོ་མེ་འབར་བའི་སྡུག་བསྔལ་མྱོང་བ་དེ་བཤན་པ་དམྱལ་བའི་སྡུག་བསྔལ་དངོས་གཞི་ལས་ཐར་ནས། དེར་སྐྱེས་པའོ། ། དེ་དང་ཉེ་བ་ན་ལུས་ཐམས་ཅད་བྱའི་ཚོགས་ཀྱིས་ཟ་བའི་སྡུག་བསྔལ་མྱོང་བའི་དམྱལ་བ་ནི། བཤན་པའི་སློབ་དཔོན་ནོ། ། ཡང་འབྲས་བུ་ཆེན་པོར་ལུས་ཀྱི་སྒུལ་བསྐྱོད་མི་ནུས་པའི་དམྱལ་བ་པ་ནི། དུད་འགྲོ་ལ་བྱ་བྱེད་མཁན་ནོ། ། ཡང་རྣ་བ་བྱེ་བ་རིའི་རྒྱ་མཚོའི་མཐར་བྱོན་པས་བུད་མེད་མང་པོ་ཉིན་བདེ་སྐྱིད་ལ་རོལ་ཞིང་། མཚན་མོ་མེས་བསྲེགས་པའི་སྡུག་བསྔལ་མྱོང་བ་ལ།
ཁྱེད་ཉིན་སྐྱིད། མཚན་སྡུག་པ་འདི་བཞིན་ལས་གང་བྱས་གསུང་པས། སྐྱེ་བ་སྔ་མར་ངེད་སྨད་འཚོང་མར་གྱུར་བའི་ཚེ། འཕགས་པ་ཀ་ཏ་ནའི་བཀའ་བཞིན་ཉིན་མོ་འདོད་ལོག་སྤོང་བའི་སྡོམ་པ་བླང་། མཚན་མོ་བྱེའོ་བྱེད་པ་ལ་ཆགས་ནས་སྡོམ་པ་མ་བླང་པས་འདི་བཞིན་དུ་སྐྱེས་སོ། ། ཡང་དེ་དང་ཉེ་བ་ན། སྐྱེས་པ་མང་པོ། ཉིན་མོ་ལྕགས་བསྲེགས་ཀྱི་ཁང་པར་སྲེག་པའི་སྡུག་བསྔལ་མྱོང་ལ། མཚན་མོ་ལྷའི་བདེ་སྐྱིད་མྱོང་བ་ཅིག་འདུག་པ་ལ་དྲིས་པས། ངེད་སྔོན་བཤན་པར་གྱུར་པ་ན་འཕགས་པ་ཀ་ཏ་ཡ་ནའི་བཀའ་བཞིན་མཚན་མོ་སྲོག་གཅོད་སྤོང་བའི་སྡོམ་པ་བླང་།
ཉིན་མོ་མ་བླངས་པར་སྲོག་གཅོད་བྱས་པ་ལས་སྐྱེས་སོ། ། ཡང་དགེ་འདུན་གྱི་སྡེ་མི་ཆུང་ཙམ་ཞིག་གནྡྷེ་བྱུང་བ་ན་དགེ་འདུན་རྣམས་འཚོགས་ཏེ་འཁྲུག་པ་ཁོ་ན་བྱེད་པའི་སྡུག་བསྔལ་དཔག་ཏུ་མེད་པ་མྱོང་ནས་གྱེས་སོང་བ་ལ་དྲིས་པས། ངེད་སྔོན་ཆོས་སྟོན་ལ་འཚོགས་དུས་འཁྲུག་པ་བྱས་འདིར་སྐྱེས་ཏེ། ཉིན་རེ་བཞིན་དེ་ཙམ་དམྱལ་བའི་སྡུག་བསྔལ་མྱོང་བ་ལགས། ཞེས་སྨྲས་སོ། ། ཡང་དགེ་འདུན་གྱི་དཀོར་ལ་འབགས་པས་དགེ་འདུན་གྱི་ཚོགས་ཁྲོ་དང་། ཐབ་རྡོ་ལ་སོགས་པའི་ནང་དུ་འབུར་སྐྱེས་ཏེ་མེ་བཏང་བ་ན་ཚེག་སྒྲ་དང་ཙི་སྒྲ་ལ་སོགས་པའི་སྒྲ་འབྱིན་ཅིང་། སྡུག་བསྔལ་བཟོད་གླགས་མེད་པ་ཚ་དམྱལ་ལྟ་བུ་མྱོང་བ་དང་། ཡང་ཆུ་ཚན་གྱི་ནང་ན་གནས་པའི་སེམས་ཅན་རྣམས་ཏེ། སློབ་དཔོན་པདྨས་གཉན་མཁར་ནག་གི་ཆུ་ཚན་ནང་ན་སེམས་ཅན་ཡོད་པ་དེ་རྣམས་གཟིགས་པས་ཉེ་ཚེ་བའི་དམྱལ་བ་ཡིན་པར་དགོངས་ཏེ་སྙིང་རྗེ་སྐྱེས་ནས་ཏིང་ངེ་འཛིན་ཐུན་ཅིག་ལ་མཉམ་པར་བཞག་པས་ཆུ་ཁོལ་བ་རྣམས་མེད་པར་སོང་དར་ཅིག་ནས་སྔར་བཞིན་དུ་གྱུར་པས།
སློབ་དཔོན་གྱི་ཞལ་ནས་རྣལ་འབྱོར་པའི་ཏིང་ངེ་འཛིན་བསྒོམ་པའི་རྒྱུ་མཐུན་གྱི་འབྲས་བུ་རེ་འབྱུང་བར་ངེས་ཀྱང་། སེམས་ཅན་ལས་ངན་སྤྱད་པ་ལ་ཕན་པར་མི་འདུག་གསུངས་པ་ལྟར་ཡིན་ནོ། ། དེ་ལྟར་ན་དམྱལ་བའི་སྡུག་བསྔལ་ཇི་ཙམ་ཆུང་ཡང་མི་ཡུལ་གྱི་སྡུག་བསྔལ་ཤིན་ཏུ་ཆེ་བ་དག་གིས་དེའི་དཔེ་བྱ་བ་ཡང་མི་བཟོད་དོ། ། དཔེར་ན་མི་གཅིག་གི་ལུས་ལ་མདུང་ཐུང་གསུམ་བརྒྱ་དུས་གཅིག་བཏབ་པའི་སྡུག་བསྔལ་དེས་དམྱལ་བའི་སྡུག་བསྔལ་ཆུང་ངུ་ཞིག་གི་ཆར་ཡང་མི་ཕོད་དོ། ། སྡུག་བསྔལ་དེ་དག་རྒྱུ་གང་ལས་བྱུང་ཞེ་ན། སྤྱིར་ཉོན་མོངས་པ་ཞེ་སྡང་ལ་བརྟེན་ནས་འབྱུང་། བྱེ་བྲག་དཀོན་མཆོག་གསུམ་སོགས་རྟེན་མཆོག་དམན་ཐམས་ཅད་ལ་མི་འཚམས་པའི་བྱ་བ་བྱས་པ་ལས་བྱུང་བའི་ཕྱིར། བདག་ལེགས་སུ་འདོད་པ་དག་གིས། ཁོང་ཁྲོ་དང་། གནོད་སེམས་སྤོང་བ་ལ་བསླབ་པ་བྱ་དགོས་སོ། །
དེ་དག་གི་དོན་བསམ་པའོ། ། རྗེས་དགེ་བ་བསྔོ་བ་སོགས་འགྲེ། འདི་ལ་ཐུན་གཅིག་བྱེད། ༈ ཉི་མ་ལྔ་པ་ལ། འཕགས་པའི་རྣམ་ཐར་བྱང་གཞོན་བོ་དྷི་ཀུ་མ་རས་མཛད་པའི་ལུང་བཀླགས། དམིགས་པ་སྦྱོར་བ། སྐྱབས་སུ་འགྲོ་བ་སོགས་འགྲེ། དངོས་གཞིའི་དམིགས་པ། ཡི་དྭགས་ཀྱི་སྡུག་བསྔལ་བསམ་པ་ལ། རིགས་སུ་བསྡུ་ན་གསུམ་སྟེ།
ཕྱིའི་སྒྲིབ་པ་ཅན། ནང་གི་སྒྲིབ་པ་ཅན། སྒྲིབ་པ་ཅན་གྱི་སྒྲིབ་པ་ཅན་ནམ། ཟས་སྐོམ་ཅན་གྱི་སྒྲིབ་པ་ཅན་ནོ། ། དེ་ཡང་ཡི་དྭགས་ཀྱི་སྐད་དོད། པྲེ་ཏ་སྟེ་རབ་སོང་། ཞེས་པའི་དོན་ཡིན་པས། སྲོག་རབ་ཏུ་སོང་བ་ཞེས་པས། བཀྲེས་སྐོམ་གྱིས་ཉེན་ནས་སྲོག་དང་བྲལ་བ་ལྟ་བུའི་སྡུག་བསྔལ་མྱོང་བས་རོ་དང་འདྲ་བས། སྲོག་ཆགས་ཐ་མ་ཡི་དྭགས་དང་།
རོ་ལ་ཡང་འཇུག་པ་དེ་ལྟར་ཡིན་ལ། ཁ་གཅིག་ཟས་སྐོམ་ཡིད་ལ་བཏགས་པས། ཡིད་བཏགས་ཞེས་པ་ནི་སྒྲ་དོད་དང་མི་མཐུན་གསུངས་སོ། ། གང་ལྟར་དང་པོ་ཕྱིའི་སྒྲིབ་པ་ཅན་ནི། གང་དུ་སྐྱེ་བའི་གནས་ལ་གནས་ན་གནས་པ་དང་། ཁ་འཐོར་བ་སྟེ་དེ་རྣམས་འདྲེས་ཤིང་འོང་བ་ཡིན་ཏེ། དེ་ཡང་། ཡངས་པ་ཅན་གྱི་གྲོང་ཁེར་གྱི་འོག་དཔག་ཚད་ལྔ་བརྒྱ་ན་ཡི་དྭགས་ཀྱི་དེད་དཔོན་ཆེན་པོ་གཤིན་རྗེ་ཆོས་ཀྱིརྒྱལ་པོ་ཞེས་པ་ལ། ཡི་དྭགས་ཀྱི་དེད་དཔོན་སུམ་ཅུ་རྩ་དྲུག་གི་འཁོར་དང་ལྡན་པ། མངའ་ཐང་དང་།
ལོངས་སྤྱོད་ལྷའི་དབང་པོ་བརྒྱ་བྱིན་དང་མཚུངས་པ་ཡོད་དེ། མཁར་དམར་ཞིང་ཡིད་དུ་མི་འོང་པ་ན་གནས་པ་ནི། འཕེན་བྱེད་སྡིག་པས་འཕངས་ཀྱང་། རྫོགས་བྱེད་དགེ་བས་རྫོགས་པས་ཡི་དྭགས་ཀྱི་རྒྱལ་པོའོ། ། དེའི་འཁོར་ཡི་དགས་ཁ་བ་བུ་ཡུག་འཚུབས་པ་ཙམ་ཡོད་ལ། དེ་ཡང་གོང་གི་གནས་ཀྱི་མཐའ་ན་ཁང་རུལ་དང་། ས་ཕུག་དང་། གྲོག་སྲུལ་དང་། བྱེ་མའམ། གསེག་མིའི་ཐང་ལྟར་ཁ་དགོ་སྐྱ་བ་དང་།
དམར་ཞིང་ཉམས་མི་དགའ་བ། ཆུ་ལ་སོགས་པ་གཏན་མེད་པའི་ཡ་ང་བའི་སར་ལས་རིགས་མཐུན་བསགས་པ་དུ་མ་ལྷན་ཅིག་ཏུ་སྐྱེའོ། ། དེར་སྐྱེས་པའི་ལུས་རྟེན་ནི། ལུས་དང་ཡན་ལག་ཆ་མ་སྙོམས་པ་སྟེ། ལུས་ཆེ་ཞིང་ཡན་ལག་འཇག་མ་ཙམ། ལྟོ་བ་རི་ཙམ། ཁ་ཁབ་མིག་ཙམ། མགྲིན་པ་རྟ་རྔ་ཙམ། མིག་ལྐོག་མོར་གྱུར་པ། རྣ་ཞོམ་པ།
མཆུ་བརྫེས་ཤིང་སོ་གཙིགས་པ། ལུས་ཐམས་ཅད་ཏྭ་ལའི་ལོ་མ་ཆར་ཡག་གི་ཁྱེར་བའམ་འབྲིང་རུལ་བཅུས་པ་ལྟར་སྔོ་བ། ལྦ་བ་ཤིན་ཏུ་ཆེ་བ་ནས། ལུས་ལྦ་བ་ལ་འབྱར་བ་ལྟ་བུ་ཤིན་ཏུ་མི་སྡུག་པའི་ལུས་དེ་ལྟ་བུར་གྱུར་ཀྱང་བཀྲེས་སྐོམ་གྱི་དབང་གིས་དལ་བར་འདུག་པའི་སྐབས་མེད་པར་ལུས་ཤིང་རྟ་གོག་པོ་དྲུད་པ་ལྟར་ཁོག་སྒྲ་དང་། ཚིག་སྒྲ་དུ་མ་འབྱིན་བཞིན་དུ་སོང་སོང་བ་ལས། ཚིགས་མིག་རྣམས་ཕན་ཚུན་འཐབ་ཏེ། མེ་ལྟག་ཕྲོམ་ཕྲོམ་མེ་འབར་བ་ལྟ་བུའི་ཟུག་ངུ་དྲག་པོ་འབྱུང་བ་ལ་སོགས་པ་ངལ་དུབ་ཀྱི་སྡུག་བསྔལ་དུ་མ་དང་བཅས་པས་ཟས་སྐོམ་ཅི་ཙམ་བཙལ་ཡང་བརྙེས་པར་མི་འགྱུར་ཞིང་། རྒྱལ་ལམ་ནས་ཅུང་ཟད་ཙམ་ཞིག་རྙེད་པར་འགྱུར་ནའང་། ཡི་དྭགས་རིགས་དང་། སེམས་ངན་པས།
གཅིག་གཞན་དུ་སོང་ན་འདི་ལ་བཟའ་བཏུང་ཞིག་ཡོད་དམ་སྙམ་ནས་ཕྱིན་པ་དང་། རང་ལས་དབང་ཆེ་ཞིང་། དཔུང་ཆེ་བ་གཞན་དག་གིས་གོ་མཚོན་ཐོགས་ཏེ་ལམ་བགགས་ནས་བསྲུང་ཞིང་བརྡེག་པ་དང་སྟོབས་ཆེ་བས་ཆུང་བ་བརྡུང་བ་དང་། མཉམ་པ་དག་ཕན་ཚུན་འཐབ་སྟེ་རྐང་ལག་བཅོག་པ་དང་། སྐྲ་འབལ་པ་དང་། སེན་མོ་རྣོན་པོས་ལྤགས་པ་དབྲལ་བ་ལ་སོགས་པ་ངན་བརྡུང་སྣ་ཚོགས་བྱས་ཏེ། ལོངས་སྤྱད་དུ་མེད་པར་ལུས་སེམས་ཁོང་དུ་ཚུད་པའི་སྡུག་བསྔལ་མྱོང་བའོ། ། གཉིས་པ་ནང་གི་སྒྲིབ་པ་ཅན་ནི། སྔ་མའི་སྡུག་བསྔལ་དེ་དག་གི་སྟེང་དུ་འབད་རྩོལ་ཆེན་པོའི་བརྩལ་བ་ལ་བརྟེན་ནས་ངར་རྣབ་ལྟ་བུ་ཟས་ངད་ངོན་ཅུང་ཟད་ཙམ་ཞིག་བརྙེད་པར་གྱུར་ཀྱང་། ཐོག་མ་མེད་པ་ནས་སེར་སྣ་དང་འཇུར་འགེགས་གོམ་པའི་དབང་གིས།
དང་པོ་ཟ་བར་མི་ནུས། ཟ་བར་ཙམ་པ་ན། ཁ་ཁ་མིག་ཙམ་ལ་མི་ཚུད། དེ་ནས་མགྲིན་པ་རྟ་རྔ་ཙམ་ནས་མི་ཐར། མཐར་ལྟོ་བར་སླེབ་པ་ན་ལྟོ་བ་རྒྱ་མཚོ་ཙམ་དུ་ཆེ་བས་འགྲང་པའམ། སྐོམ་པ་སེལ་བའི་ནུས་པ་དང་། ཕན་ཐོགས་རྒྱུ་མེད་པར་སླར་ཡང་བཀྲེས་སྐོམ་གྱི་གདུང་བ་ཆེར་སློང་བ་ལ་སོགས་པ་ཟས་སྐོམ་གྱི་ཕན་མི་ཐོགས་པའི་སྡུག་བསྔལ་མྱོང་བའོ། ། གསུམ་པ་སྒྲིབ་པ་ཅན་གྱི་སྒྲིབ་པ་ཅན་ནམ། ཟས་སྐོམ་གྱི་སྒྲིབ་པ་ཅན་ནི། སྔ་མའི་སྡུག་བསྔལ་རྣམས་ཀྱི་སྟེང་དུ་ཁ་ཟས་ངན་ངོན་ཅུང་ཟད་ཅིག་རྙེད་པ་ཟོས་མ་ཐག་ཁ་དང་མགྲིན་པ་སོགས་ལ་མི་ཐར།
ཅུང་ཟད་ལྟོར་སླེབ་པ་ན་ལས་དབང་གིས་ཁ་ཟས་དེ་མེ་ཆེན་པོར་འབར་ཏེ་རྒྱུ་ལྟོ་ཀུན་ཚིག་ཅིང་གཞོབ་ཀྱི་དངོས་པོར་གྱུར་ཏེ། ཁ་རྣ་ནས་མེ་ལྕེ་ལྷབ་ཀྱི་འབྱུང་ཞིང་། མི་ཟད་པའི་ཅ་ཅོ་དྲག་པོ་འབྱིན་པ་དང་། བྱེ་མ་ཚ་མོ་ཟ་བ་དང་། ཁ་ཟས་ཀྱི་ཆེད་དུ་ཕན་ཚུན་རྡེག་ཅིང་བརྩོད་པ་དང་། རང་གི་ལྦ་བ་སྨིན་པའི་རྣག་ཁ་ཟས་སུ་བསམ་ཏེ་ཟ་བ་ལ་སོགས་པའི་སྡུག་བསྔལ་བསམ་གྱིས་མི་ཁྱབ་པ་ཡོད་དོ། ། གཉིས་པ་ཁ་འཐོར་བའི་གནས་ནི། མི་དང་རྒྱལ་ཆེན་རིགས་བཞིའི་གནས་དང་། རྒྱ་མཚོ་ཆེན་པོའི་ངོས་དང་། འགྲམ་དང་།
གླིང་དང་། འབྲོག་དགོན་པ་སོགས་མ་ངེས་ཤིང་། ཕལ་ཆེར་བྲག་རི་དང་། ཤིང་དང་། ཆུ་རླུང་ངམ། འཚེའུ་སོགས་ངན་པ་ཡིད་དུ་མི་འོང་བ་དག་ཏུ་གནས་པ་ཡིན་ནོ། ། ལུས་ནི་ལྷ་འདྲེ་ཁ་ལ་རྒྱུ་བ་མཐུ་ཆེ་བ་དག་ལ་ལུས་བཟང་བ་ཡང་སྲིད་མོད་སྙམ། འོན་ཀྱང་རྫུ་འཕྲུལ་གྱིས་ལྷ་མི་ལ་སོགས་པའི་ལུས་སུ་སྤྲུལ་ནུས་ཤིང་རང་ངོས་ནས་རི་དྭགས་ཀྱི་རིགས་ཡིན་པས། རྒྱལ་པོ་སོགས་སྤྲེའུའི་གཟུགས་དང་། ཁྱད་པར་ཤིན་ཏུ་མི་སྡུག་པ་སྟེ་ལུས་གཅིག་ལ་མགོ་གཉིས་དང་།
གསུམ་ལ་སོགས་པ་བསམ་གྱིས་མི་ཁྱབ་པ་དང་། མགོ་གཅིག་ལ་ལུས་གཉིས་ལ་སོགས་པ་དང་། རྐང་ལག་དུ་མ་དང་། རྐང་པ་ཕྱིན་ཁ་ལོག་ཏུ་ཡོད་པ་དང་། དེ་རྣམས་ཀྱི་སྐྲ་ལ་ལ་ལྗང་ཁུ། འགའ་ཞིག་དམར་སེར་དང་། དཀར་པོ་ལ་སོགས་པ་ཡགས་ཤིང་འཛིངས་པ་སྟེ་མི་སྡུག་པའི་ཆ་བྱད་ཅན། ཡན་ལག་དང་ཉིང་ལག་ཤིན་ཏུ་མ་སྙོམས་པ། སེ་མོ་རིང་ཞིང་རྣོ་བ་བྱ་རོག་ལྟ་བུ། གདུག་པ་ཅན་མཆེ་བ་གཙིགས་པ།
ལྤགས་པའི་མདོག་ཀྱང་ནག་ཉེར་ཉེར་པོ་སོགས་ལུས་ཀྱི་ཆ་ལུགས་སྣ་ཚོགས་སུ་སྟོན་པའོ། ། སྡུག་བསྔལ་ནི། ཐོག་མ་མེད་པ་ནས་འཇུར་འགེགས་ཀྱི་དབང་གིས་བཀྲེས་སྐོམ་སོགས་གོང་བཞིན་གྱི་སྡུག་བསྔལ་མི་ཟད་པ་དང་། ཁྱད་པར་ཤ་ཁྲག་དྲོན་མོས་འཚོ་དགོས་པ་རྣམས་ལ་བདེ་བླག་ཏུ་མི་རྙེད་པ་དང་། མི་བསོད་ནམས་ཅན་དང་། དགེ་སློང་ཚུལ་ཁྲིམས་རྣམ་པར་དག་པ་དང་ལྡན་པ་དང་། བྱང་ཆུབ་སེམས་དཔའ་སྙིང་རྗེ་ཅན་དང་། སྔགས་པ་མཐུ་ཆེན་རྣམས་མཐོང་ན་དེ་རྣམས་ཀྱིས་ཅི་ཡང་མ་བྱས་ནའང་དེ་དག་གིས་གཟི་བརྗིད་ཀྱི་ཟིལ་མ་བཟོད་པས་འཇིགས་སྐྲག་དང་། སེམས་ཁོང་དུ་ཆུད་པའི་སྡུག་བསྔལ་དང་། ཁྱད་པར་སེམས་ངན་པས་རྟག་ཏུ་སེམས་ཅན་ལ་འཚེ་བའི་བསམ་པས་ཀུན་ནས་བླངས་ཏེ།
སྦྱོར་བ་རྩུབ་པ་འབའ་ཞིག་གིས། གཞན་རྣམས་ལ་མཐོ་འཚམས་པ་ནས་མི་བསོད་ནམས་དང་ལྡན་པ་རྣམས་ལ་ལྷན་ཅིག་སྐྱེས་པའི་ལྷ་དང་། སྲུང་མ་སྟོབས་དང་ལྡན་པ་དང་། ཐ་ན་ཡི་དྭགས་ནང་གི་ཡུལ་ལྷ། གཞི་བདག་སོགས་སྐྱོབ་བྱེད་རྣམས་ཀྱིས་ཁོ་རང་ཚར་གཅོད་པའི་སྡུག་བསྔལ་ཡི་དྭགས་གཞན་གྱི་སར་སླེབ་ན། དེ་ན་གནས་པའི་ཡི་དྭགས་ཐམས་ཅད་ཀྱི་སྲོག་ལ་འབབ་པ་ཙམ་དུ་བརྡུང་ཤིང་། ཁྱི་གཡན་བཞིན་ཚར་གཅོད་པའོ། ། དེས་ན་ནད་པ་ལ་འགྲུལ་སྣ་ཡོང་ཟོར་བའང་བདེན་ཏེ། མི་དག་ལ་འཁྲིས་ནས་ཕྱིན་ཏེ། གནོད་པ་བྱེད་ནུས་ན་ལུས་སེམས་བདེ་ཞིང་ཚིམས་པ་ཅུང་ཟད་ཡོད་ཀྱང་།
ཕལ་ཆེར་གནོད་པ་འཁྱོལ་བ་ན། དགྲ་མི་ཤ་བོ་ཤོར་བ་ལྟར་ཤིན་ཏུ་ཡིད་མུག་ཅིང་སྡུག་བསྔལ་བསམ་གྱིས་མི་ཁྱབ་པ་ཡོད་དོ། ། ཚེ་ཚད་ཀྱང་ངེས་པ་མེད་པར་འགའ་ཞིག་བསྐལ་པར་གནས་པ་དང་། འགའ་ཞིག་ཐུང་པར་ཡོད་དོ། ། ཁ་འཐོར་བ་འདི་རྣམས་ཕལ་ཆེར་སེམས་ཅན་ལ་འཚེ་བ་འབའ་ཞིག་བྱེད་པའི་རྣམ་སྨིན་གྱི་དམྱལ་བར་རྡོ་འཕང་པ་བཞིན་འགྲོ་བ་ལས་མཐོ་རིས་ཀྱི་གནས་སུ་སྐྱེ་མི་སྲིད་པ་ལྟ་བུ་ཡིན་གསུངས་སོ། ། གཞན་ཡང་ཡི་དྭགས་རྣམས་ལ་སྤྱི་མཐུན་དུ་སོས་ཀའི་དུས་སུ་ཟླ་བའི་འོད་སོགས་བསིལ་བའི་ཆ་རྣམས་ཀྱིས་ཀྱང་ཚ་བའི་གྲོགས་བྱས་ནས་ཚ་དམྱལ་ལྟ་བུ་དང་། དགུན་གྱི་དུས་སུ་ཉི་མ་སོགས་ཚ་བའི་རེག་བྱ་རྣམས་ཀྱིས་ཀྱང་གྲང་བའི་གྲོགས་བྱས་ནས། གྲང་དམྱལ་ལྟ་བུའི་སྡུག་བསྔལ་འབྱུང་བ་དང་ཟས་སྐོམ་ཅི་མཐོང་བ་ཐམས་ཅད་རྣག་ཁྲག་སོགས་མི་གཙང་བས་གང་བའི་ཆུ་དང་། མ་ལ་ཡའི་ཚལ་ཡང་ནགས་ཚལ་བསྲེགས་པའི་ཚལ་དང་། ལྗོན་ཤིང་འབྲས་བུ་ཅན་དང་།
ཆུ་རླུང་ཆེན་པོའི་འགྲམ་དུ་ཕྱིན་ཡང་ལོངས་སྤྱད་པར་འདོད་པའི་བསམ་པས་བལྟས་པ་ཙམ་གྱིས་དེ་དག་སྐམ་པར་འགྱུར་བ་དང་། རྒྱང་རིང་པོ་ནས་འབྲས་ཀྱི་རི་ཆེན་པོ་ཞིག་མཐོང་བ་དང་། ཆུ་ཆེན་པོ་ཞིག་འདུག་སྙམ་ནས་དེར་ཤིན་ཏུ་རིངས་པར་ཕྱིན་པས། དྲུང་དུ་སླེབ་པ་དང་འབྲས་ཀྱི་རི་དེ་རྡོའམ། ས་དཀར་པོའི་ཕུང་པོར་སོང་། ཆུ་ཡང་རྨིག་རྒྱུའམ། ས་སྔོན་པོ་ལ་སོགས་པའི་དངོས་པོར་གྱུར་ཏེ་བཟའ་བཏུང་ལ་ལོངས་སྤྱད་རྒྱུ་མེད་པས་རབ་ཏུ་ངལ་ཞིང་། རེ་བའི་འབྲས་བུ་མེད་པས་ཡིད་མུག་པར་འགྱུར་བ་སོགས་བརྗོད་ཀྱི་མི་ལང་བའི་སྡུག་བསྔལ་ཡོད་དོ། ། ཚེ་ཚད་ནི། མཛོད་ལས།
ཟླ་བ་ཉིན་ཞག་ལྔ་གི་བརྒྱ། ། ཞེས་དང་། མིའི་ཟླ་བ་གཅིག་ལ་ཡི་དགས་ཀྱི་ཞག་གཅིག་ཏུ་བྱས་པའི་རང་ལོ་ལྔ་བརྒྱ་ཐུབ་ཅིང་། མི་ལོ་ལྟར་ན་ཁྲི་ལྔ་སྟོང་ཐུབ་པའོ། ། ཡི་དྭགས་ཀྱི་སྡུག་བསྔལ་དེ་དག་རྒྱུ་གང་ལས་བྱུང་ཞེ་ན། ཉོན་མོངས་པ་འདོད་ཆགས་ཀྱི་ཀུན་ནས་བླངས་ཏེ་ཕྱི་ནང་གི་ལོངས་སྤྱོད་ལ་ཆགས་པའི་དབང་གིས་འབྱུང་ཞིང་། སེར་སྣ་བྱེད་པ་ལས་འབྱུང་བ་ཡིན་ནོ། ། དེ་དག་གི་དོན་སྒོམ་པ་ལ་ཐུན་གཅིག་བྱེད། རྗེས་དགེ་བ་བསྔོ་བ་སོགས་བགྲེད། ༈ ཉི་མ་དྲུག་པ་ལ།
སེམས་བསྐྱེད་སོགས་གོང་བཞིན། ལུང་ཚོགས་བསྒོམ་རིན་པོ་ཆེའི་རྣམ་ཐར། ཉན་ཆེན་པའི་རྣམ་ཐར་དཔལ་ལྡན་ཚུལ་ཁྲིམས་པས་མཛད་པ། ཞང་དཀོན་མཆོག་དཔལ་བའི་རྣམ་ཐར་རི་ཁྲོད་པས་མཛད་པ། ན་བཟའ་བྲག་ཕུག་པའི་རྣམ་ཐར་བླ་མ་བློ་གྲོས་བསྟན་པས་མཛད་པས། བླ་མ་དམ་པ་བསོད་ནམས་རྒྱལ་མཚན་པའི་རྣམ་ཐར་དཔལ་ལྡན་ཚུལ་ཁྲིམས་པས་མཛད་པ་རྣམས་ཀྱི་ལུང་བཀླགས། དམིགས་པ། སྦྱོར་བ། སྐྱབས་སུ་འགྲོ་བ་སོགས་འགྲེ། དངོས་གཞིའི་དམིགས་པ།
དུད་འགྲོའི་སྡུག་བསྔལ་བསམ་པ་ལ་གསུམ་སྟེ། བྱིངས་ན་གནས་པ་ཕྱིའི་རྒྱ་མཚོ་དང་། གླིང་དབར་གྱི་མུན་པ་ན་གནས་པ། ཁ་འཐོར་བ་མཐོ་རིས་སོགས་ཀྱི་ཡུལ་ན་གནས་པའོ། ། དང་པོ་བྱིངས་ན་གནས་པ་ནི། ཕྱིའི་རྒྱ་མཚོ་ཆེན་པོ་ཁ་ཞེང་དང་། གཏིང་དཔག་ཚད་དང་འབུམ་ཕྲག་དུ་མ་ཡོད་པ། ཆུའི་ཚོགས་བསམ་གྱིས་མི་ཁྱབ་པས་གང་བ་ནི་གནས་སོ། ། དེར་ཆུ་སྲིན་ཉ་མིད་དང་། དེ་མིད་སོགས་ལུས་དཔག་ཚད་དུ་མ་ཡོད་པ་ནས་ཁབ་རྩེ་ཙམ་དང་།
མིག་གིས་མི་བཟོད་པ་ཙམ་གྱི་དུད་འགྲོའི་བྱེ་བྲག་ཆེ་ཆུང་དང་། དབྱིབས་རྣམ་པ་མི་འདྲ་བ་མིང་རིས་མི་མཐུན་པ་གྲངས་དང་ཚད་མེད་པ་ཞིག་ཡོད་པར་བཤད་པ་ནི་ལུས་སོ། ། སྡུག་བསྔལ་ནི་དེ་རྣམས་ལ་སྤྱི་ཁྱབ་ཏུ་བླུན་ཞིང་གཏི་མུག་གི་རི་ཆེན་པོས་ནོན་པ་ལྟ་བུའི་སྡུག་བསྔལ་བ་དང་། ཆུ་སྲིན་ཉ་མིད་ལྟ་བུ་གཏི་མུག་གིས་ལོ་དུ་མར་གཉིད་དུ་སོང་བའི་བར་ལ། ལུས་རི་ལྟ་བུ་དེ་ལ་སེམས་ཅན་ཆེ་ཕྲ་མང་པོས་ཚང་བཅས་ཏེ་གནས་པ་ལ། ཆུ་སྲིན་གཉིད་སད་དེར་རྒྱ་མཚོར་ཞུགས་པས་སེམས་ཅད་དེ་དག་སྲོག་དང་བྲལ་བའི་སྡུག་བསྔལ། ཆུ་སྲིན་རང་ཡང་བཀྲེས་སྐོམ་གྱིས་ནོན་པའི་སྟོབས་ཀྱིས་སེམས་ཅན་གང་མང་བའི་ཕྱོགས་ལ་ཁ་གཏད་དེ་རྔུབས་པས། སྲོག་ཆགས་དུ་མ་དང་བཅས་ཏེ་ལུས་ཀྱི་ནང་ཁེངས་པ་དང་། སོ་བསྒྲིགས་པའི་བསྲུབ་ནས་ཆུ་རྣམས་ཟག་པར་བྱས་ཤིང་། སོས་སེམས་ཅན་དུ་མ་ལུས་དུམ་བུར་བཏུབས་ཅིང་ཟོས།
སེམས་ཅན་མང་བའི་སྟོབས་ཀྱིས་འགའ་ཞིག་མ་ཤི་བར། ཁོང་པར་སོང་བའི་རོ་མང་པོའི་འོག་ཏུ་འཚིར་བ་དང་། རང་དབང་མེད་པར་འཚུབས་ཏེ་འཆི་བ་དང་། དུང་ར་ཅན་དང་། རུས་སྦལ་དང་། བརྡེར་མོ་ཅན་དང་དམུ་རྒོད་འགའ་ཞིག་གིས་ཆུ་སྲིན་དེའི་ལུས་ཕར་ཐལ་ཚུར་ཐལ་དུ་མ་འབིགས་ཤིང་བསད་པས་རྒྱ་མཚོ་ཡང་ཁྲག་གི་དམར་པོར་འགྲོ་བ་དང་། དེ་ཙམ་མི་ནུས་པའི་སེམས་ཅན་མ་ཤི་བ་རྣམས་ཀྱི། རྒྱུ་ལྟོ་ཟ་ཞིང་བྲད་དེ་ཤིན་ཏུ་སྡུག་བསྔལ་བ་དང་། ཁྲག་གི་དྲིའི་གནོད་པར་གྱུར་པ་རྣམས་སྲོག་དང་ཕྲལ་བ་དང་། གཞན་ཡང་རྒྱ་མཚོ་ཆེན་པོའི་རླུང་གིས་བསྐྱོད་པའི་རྦ་རླབས་ཀྱིས་གནས་ལ་ངེས་པ་མེད་ཅིང་།
མི་འདོད་པའི་ཕྱོགས་སུ་སོང་བས་གྲོགས་སུ་འཕྲད་དང་། སུ་དང་འགྲོགས་མ་ངེས་པས་བག་ཕེབས་རྒྱུ་མེད་པར་ཉམས་ཐག་པ་དང་། སེམས་ཅན་ཆེ་བས་ཆུང་ངུ་མང་པོ་དུས་གཅིག་ལ་ཟ་བའི་སྡུག་བསྔལ། ཆུང་ངུ་མང་པོས་ཆེན་པོ་རྣམས་ལ་ཁ་བཙུགས་ཏེ་དུས་རྟག་ཏུ་ཟ་བའི་སྡུག་བསྔལ། ཀླུ་རྣམས་ལ་མཁའ་ལྡིང་དང་། བྱེ་ཚན་གྱི་ཆར་འབབས་པས་འཚེ་བའི་སྡུག་བསྔལ། དེ་དག་རྣམས་ལ་ཐུན་མོང་དུ་འཚུབས་ཅིང་འདྲི་ང་བའི་སྡུག་བསྔལ། གནས་དང་གྲོགས་མ་ངེས་པའི་སྡུག་བསྔལ། དགྲ་དང་གཤེད་ཐུག་པའི་སྡུག་བསྔལ། དགུན་གྲང་ཞིང་དབྱར་ཚ་བ་དམྱལ་བ་ཚ་གྲང་གི་སྡུག་བསྔལ་ལྟ་བུ།
དེ་བཞིན་དུ་ཉིན་ཚ་ཞིང་། མཚན་གྲང་བའི་སྡུག་བསྔལ་ལ་སོགས་པ་བརྗོད་ཀྱིས་མི་ལང་བ་ཡོད་དོ། ། གཉིས་པ་གླིང་བར་གྱི་མུན་པ་ན་གནས་པ་རྣམས་ལ་སྡུག་བསྔལ་སྔ་མ་དེ་རྣམས་ཀྱི་སྟེང་དུ་སྣང་བའི་དངོས་པོ་དང་བྲལ་བས་རང་གི་རྐང་ལག་བརྐྱང་བསྐུམ་ཙམ་ཡང་མཐོང་རྒྱུ་མེད་པ་དང་། གཅིག་ཐོག་ཏུ་གཅིག་བསྡད་པས་དོག་ཅིང་ལྕི་བ་དང་། གཅིག་གིས་གཅིག་གཅེར་བས་ལུས་རུལ་ཞིང་ཆད་པ་དང་། བཀྲེས་སྐོམ་གྱི་དབང་གིས་མདུན་དུ་གང་བྱུང་ཙམ་ཟ་བ་ལས་གཞན་མི་རྙེད་པའི་སྡུག་བསྔལ་དང་། ཁྱད་པར་མུན་ཁུང་འཇིགས་ཤིང་ཡ་ང་བར་དམུ་རྒོད་འགའ་ཞིག་གིས་རང་དབང་མེད་པར་གསོད་པ་དང་། དེ་ཉིད་ཀྱང་དེ་བས་སྟོབས་དང་དབང་ཆེ་བས་བརྡུང་བ་དང་། ཟ་བའི་སྡུག་བསྔལ་ལ་སོགས་པ་དུ་མ་ཡོད་དོ། ། གསུམ་པ་ཁ་འཐོར་བ་རྣམས་ཀྱི་སྡུག་བསྔལ་བསམ་པ་ནི།
སུམ་ཅུ་རྩ་གསུམ་མན་ཆད་ཀྱི་ལྷ་གནས་དང་། གླིང་བཞི་གླིང་ཕྲན་དང་བཅས་པ་མིའི་འཇིག་རྟེན་སོགས་ཏེ་གནས་ལ་ངེས་པ་མེད། མི་ལ་བརྟེན་པའི་དུད་འགྲོ་རྣམས་ཀྱང་གཞོན་པའི་དུས་སུ་ཞོ་འཇོ་བ། ཁལ་མི་ཐེག་བཞིན་དུ་འགེལ། ཞིང་རྨོ་བ། སྤུ་འདྲེག་པ། འགྲོ་མི་ནུས་བཞིན་དུ་ལྕག་གིས་དེད་ཅིང་བཀོལ་བ། གཞན་ལ་འཕྱུག་པ། སྤྱད་པ། བཅིང་པ།
བརྡེག་པ། མཐར་ཤའི་ཕྱིར་གསོད་པ་ལ་སོགས་པའི་སྡུག་བསྔལ་བསམ་གྱིས་མི་ཁྱབ་པ་དང་། མི་སོགས་གཞན་གྱིས་བདག་ཏུ་བཟུང་བ་རྣམས་ཀྱིས། མུ་ཏིག་དང་། བལ་དང་། རུས་པ་དང་། ཤ་དང་། ལྤགས་པ་ལ་སོགས་པའི་ཆེད་དུ་གསོད་པ་དང་། དུད་འགྲོ་ནང་ཕན་ཚུན་དང་། མི་དང་མི་མ་ཡིན་པ་ལ་སོགས་པས་བཟུང་སྟེ་རང་གནས་སུ་སྡོད་དབང་མེད་པར་འཁྲིད་པ་དང་།
གསོད་པ་ལ་སོགས་པའི་སྡུག་བསྔལ་དུ་མ་ཡོད་དོ། ། ཚེ་ཚད་ནི་མཛོད་ལས། དུད་འགྲོ་མཆོག་རིང་བསྐལ་བ་འོ། ། ཞེས་གསུངས་པས་ཚེ་རིང་བ་རྣམས་བསྐལ་པའི་བར་དུ་ཐུབ་པའང་ཡོད་ལ། ཐུང་བ་ཡུད་ཙམ་ལ་འཆི་བའང་ཡོད་དོ། ། དུད་འགྲོའི་སྡུག་བསྔལ་གྱི་རྒྱུ་ནི། བླང་དོར་གྱི་གནས་ལ་རྨོངས་པའི་མ་རིག་པ་ཡིན་པས། དེའི་གཉེན་པོར་གསུང་རབ་ཀྱི་སྒྲོན་མེ་བསྟེན་པ་ལ་འབད་པར་བྱའོ། ། འདིའི་དོན་བསྒོམ་པ་ལ་ཐུན་ཅིག་བྱེད། རྗེས་དགེ་བ་བསྔོ་བ་སོགས་འགྲེ།
༈ ཉི་མ་བདུན་པ་ལ། སེམས་བསྐྱེད་སོགས་གོང་བཞིན། ལུང་བླ་མ་དམ་པའི་རྣམ་ཐར་ཆེ་ཆུང་གཉིས། ཀརྨ་བྱམས་ཆོས་པས་མཛད་པའི་ལུང་བཀླག དམིགས་པ། སྦྱོར་བ། སྐྱབས་འགྲོ་སོགས་འགྲེ། དངོས་གཞི་འགྱུར་བའི་སྡུག་བསྔལ་བསམ་པ་ལ་གསུམ་སྟེ། སྤྱིར་འགྱུར་བའི་སྡུག་བསྔལ་བསམ་པ། བྱེ་བྲག་མིའི་འགྱུར་བའི་སྡུག་བསྔལ་བསམ་པ།
ལྷ་མ་ཡིན་དང་ལྷའི་འགྱུར་བའི་སྡུག་བསྔལ་བསམ་པའོ། ། དང་པོ་ནི། མདའ་ནམ་མཁར་འཕངས་པ་མཐར་ས་ལ་ལྷུང་པ་ལྟར་ལྷའི་དབང་པོ་བརྒྱ་སྦྱིན་དུ་སྐྱེས་ཀྱང་མི་རྟག་སྟེ། སླར་ས་སྟེང་དུ་ཡང་ལྷུང་། མིའི་དབང་པོ་འཁོར་ལོས་བསྒྱུར་བའི་རྒྱལ་པོར་གྱུར་ཀྱང་མི་རྟག་ཏེ། འཁོར་བར་བྲན་གྱི་ཐ་མར་ཡང་སྐྱེ། ཚངས་པ་ཆེན་པོར་སྐྱེས་ཀྱང་ཡིད་བརྟན་མི་ཐུབ་ཏེ། མནར་མེད་དུ་ཡང་སྐྱེ། ལྷའི་བུ་ཉི་མ་དང་། ཟླ་བར་སྐྱེས་ཀྱང་མི་ཕན་སྟེ།
སླར་གླིང་དབར་གྱི་མུན་པར་ཡང་འཇུག དེ་ལ་སོགས་པ་མཐོ་རིས་ཀྱི་བདེ་བ་གང་ཐོབ་ཀྱང་ཡིད་བརྟན་དུ་མི་རུང་ངོ་། ། གཉིས་པ་བྱེ་བྲག་ཏུ་མིའི་འགྱུར་བའི་སྡུག་བསྔལ་བསམ་པ་ནི། རང་རེ་མི་རྣམས་ཀྱི་གནས་སྐབས་ལ་བརྟགས་ན། མི་མང་པོ་གཅིག་ཏུ་འགྲོ་སྟེ། ཐམས་ཅད་ཤི་སྟེ་ཟད་པ་དང་། ཁ་ཞན་པོ་དྲག་པོར་འགྲོ་བ་དང་། ནོར་ཕྱུག་པོ་དབུུལ་པོར་འགྲོ། དགྲ་གཉེན་དུ་འགྲོ། གཉེན་དགྲར་འགྲོ་བ་སོགས་རང་གི་མཛའ་བཤེས་ཉེ་འབྲེལ་ཁྱིམ་ཚེས་དང་།
ཡུལ་མི་དང་། རྒྱལ་ཁབ་ཀྱི་མི་གང་ནས་བལྟས་ཀྱང་སྔར་གྱི་སར་གཅིག་ཀྱང་མེད་དེ། འགྱུར་བའི་སྡུག་བསྔལ་ལས་མ་འདས་པ་ཡིན་ནོ། ། དེར་མ་ཟད། སྐྱེ་རྒ་ན་འཆིའི་ཆུ་བོ་ཆེན་པོ་བཞིས་དུས་རྟག་ཏུ་རང་དབང་མེད་པར་གཡེངས་ཤིང་སྡུག་བསྔལ་ཏེ། དེ་ཡང་སྐྱེ་བ་མངལ་དོག་པའི་སྡུག་བསྔལ། རྒས་པ་ལང་ཚོ་འཇོམས་པའི་སྡུག་བསྔལ། ན་བ་ནད་མེད་པ་འཇོམས་པའི་སྡུག་བསྔལ། འཆི་བ་སྲོག་འཇོམས་པའི་སྡུག་བསྔལ། དེ་ལ་སྐྱེ་བ་ནི་སྡུག་བསྔལ་ཐམས་ཅད་ཀྱི་རྩ་བ་ཡིན་ལ།
ཀུན་འབྱུང་གི་འབྲས་བུ་ཡིན་པའི་ཕྱིར། རང་གི་ངོ་བོར་ཡང་སྡུག་བསྔལ་ལས་མ་འདས་པ་ཡིན་ནོ། ། དེ་ཡང་མངལ་སྐྱེས་ཀྱི་དབང་དུ་བྱས་ན། མངལ་དུ་ཉིང་མཚམས་སྦྱར་ནས་ཟླ་བ་དགུའམ་བཅུའི་བར་དུ་མུན་ཁུང་འཚུབས་ཅིང་དྲི་ང་བ་དང་། སྐྱུག་བྲོ་བའི་སྡུག་བསྔལ། མས་ཁ་ཟས་ཟོས་པའི་ཚེ། ལུས་རིས་ནོན་པ་ལྟར་གཅེར་བའི་སྡུག་བསྔལ། མ་ལྟོགས་པ་དང་འགྲོ་འདུག་བྱས་པའི་ཚེ། གཡང་དུ་ལྷུང་བ་ལྟ་བུའི་སྡུག་བསྔལ། དྲག་ཤུལ་གྱི་ལས་བྱས་ན་གཏུན་དུ་བརྡུང་པ་ལྟ་བུའི་སྡུག་བསྔལ།
ཁ་ཟས་དྲོ་གྲང་དུ་གྱུར་པ་བསྟེན་པའི་ཚེ་ཚ་གྲང་གི་རེག་བྱས་ཉེན་པའི་སྡུག་བསྔལ། ཕྱིར་བཙས་པ་ན་འཇུར་མིག་ནས་དྲང་བ་ལྟ་བུའི་སྡུག་བསྔལ། བཙས་པ་ན་ཚེར་ཕུང་གི་གསེབ་ཏུ་ལྷུང་པ་ལྟ་བུའི་སྡུག་བསྔལ་ཡོད་པས། ངུ་མོའི་སྒྲ་ལྷང་ལྷང་འདོན་པའོ། ། རྒས་པའི་སྡུག་བསྔལ་ལ། གཟུགས་མི་སྡུག་པར་བྱེད་པ་ནི། སྔར་གྱི་དེ་ལས་འགྱུར་ཏེ། ལུས་མདའ་བཞིན་འདྲོང་པ་སྒུར་ཞིང་སྐྱོག་པ་དང་། སྐྲ་ནག་ཅིང་ལི་བ་ཡང་དུང་དཀར་བཞིན། སྤྱི་སྟེར་སོགས་བྱི་བ་དང་།
སོ་དཀར་ཞིང་མཛེས་པ་མུ་ཏིག་ཙམ་ཡང་མེད་པ་སྟེ། མདོར་ན་མིག་གི་རི་མི་མཐོང་། རྣ་བས་དུང་མི་ཐོས། སོས་མར་མི་ཕེད། ཁ་ཆུ། མིག་ཆུ་སོགས་རང་དབང་མེད་པར་འཆོར་བའོ། ། མཐུ་སྟོབས་ཉམས་པ་ནི། ལུས་ཀྱི་མཐུ་ཉམས་པས་དཀའ་ལས་གང་ཡང་མི་ནུས། སྡོད་པའི་ཚེ་ལུས་ས་ཕད་ཐག་པ་ཆད་པ་བཞིན་སྐྱུར་ནས་སྡོད། ལྡང་བའི་ཚེ་ལག་ཕུར་བཙུགས་ནས་ཁ་ཕྱོགས་བཞིར་བལྟས་ཏེ་ཤིང་སྡོང་རྩ་བ་འདོན་པ་ལྟར་གཞན་ལ་བརྟེན་ནས་ལང་སྟེ་འགྲོ།
ངག་གི་མཐུ་ཉམས་པས་སྐད་ཀྱི་ངར་ཤོར། གཏམ་ཡང་མི་གསལ་བར་ལྡབ་ལྡིབ་དུ་སྨྲ། སེམས་ཀྱི་མཐུ་ཉམས་པས་བྱ་བ་གང་ལའང་སྤྲོ་བ་མེད། སྨྲས་པ་དང་། བྱས་པ་ཀུན་དེ་མ་ཐག་བརྗེད་ནས་འགྲོ། བྱ་བྱེད་ཐམས་ཅད་ནོར་པ་དང་། འཁྲུལ་པར་འོང་བའོ། ། གཟི་བརྗིད་ཉམས་པ་ནི། སྔོན་ཆད་གཞན་གྱིས་བསྟོད་ཅིང་བཀུར་བ་དེ་གྱུར་ནས་བྱིས་པ་རྣམས་ཀྱིས་ཀྱང་ཅོ་འདྲི་བའི་གནས་སུ་འགྱུར། རང་གི་བུ་ཚ་རྣམས་ཀྱིས་ཀྱང་བརྙས།
སྔར་གྱི་དབང་ཐང་ཐམས་ཅད་འཕྲི། ལུས་ཀྱིས་དྲོན་པོ་མི་མྱོང་། ཁས་ཞིམ་པོ་མི་མྱོང་། གཏམ་གྱིས་བདེན་པ་མི་ཐོབ། དགྲ་རྒས་པ་ལ། གཉེན་འཆི་བ་ཨེ་ཡོང་ཞེས། རང་འཆི་བ་ལ་ཡིད་སྨོན་བྱེད་དགོས་པ་ཡོང་བའོ། ། མདངས་འཕྲོག་པར་བྱེད་པ་ནི། སྔར་གྱིས་ལུས་བཀྲག་མདངས་དང་ལྡན་པ་བཞིན་པདྨ་ལྟ་བུའི་དེ་མེད་པར་རོ་མདོག་ཅན་ནམ། འབྲེང་རུལ་བཅུས་པ་ལྟ་བུ་སྔོ་གོག་གཉེར་མའི་རང་བཞིན་ཅན་ནམ།
སྐྱ་གོག་ལ་སོགས་པ་འགྱུར་ཏེ། ཁ་སྣ་ཐམས་ཅད་བད་སྐྱ་ཁལ་གྱིས་འགྲོ་བའོ། ། འཆི་བར་བྱེད་པ་ནི། འཆི་ནད་ཀྱི་གཙོ་བོ་རྒས་པས་ནོན། ནད་གཞན་ཐམས་ཅད་དེས་དྲངས་ནས་ན། ཁ་ཟས་གང་ཟོས་ཀྱང་མི་འཇུ། དེའི་རང་བཞིན་ནི་དབུགས་ཀྱང་བརྩེགས་ཏེ་ངར་གསོག་ཏུ་འབྱིན། འདུ་བྱེད་ཐམས་ཅད་རྙིང་པས་ནད་གཞན་མེད་ཀྱང་འཆི་བའོ། ། དེས་ན་འཇིག་རྟེན་པ་རྣམས་ཚེ་རིང་བ་ལ་རེ་སྨོན་དུ་བྱེད་ཀྱང་། དེའི་རང་བཞིན་ནི་དེ་ལྟ་བུ་ལགས།
བདེ་བ་འཕྲོག་ཅིང་སྡུག་བསྔལ་བསྐྱེད་པར་བྱེད་པ་ནི། རྒས་པའི་དབང་གིས་འདོད་ཡོན་ལ་སོགས་པ་བདེ་བའི་རང་བཞིན་ཐམས་ཅད་འཕྲོགས་ཏེ། དེ་དག་གིས་ཀྱང་སྡུག་བསྔལ་བསྐྱེད་པའི་རྒྱུར་འགྱུར་བ་ཡིན་ནོ། ། ན་བ་ནི་སྡུག་བསྔལ་ཀུན་ལ་སྔོན་དུ་གྱུར་ཟིན་པས་རྟོགས་སླ་ལ། འོན་ཀྱང་སྔོན་གྱི་ལས་ངན་པ་དང་། འཕྲལ་གྱི་ཟས་སྤྱོད་མ་འཕྲོས་པའི་རྒྱུའི་རྐྱེན་གྱིས་རང་ངམ་གཞན་ན་བའི་གནས་སྐབས་ལ་བརྟགས་ནས་འཁོར་བ་ལ་ཡིད་འབྱུང་བར་བྱ་སྟེ། དེ་ཡང་ཐུན་མོང་དུ་འབྱུང་བ་ནི། རང་དབང་མེད་པར་ནང་གི་འབྱུང་བ་ཆ་མ་སྙོམས་པ་དང་། གཡུལ་འཐབ་དང་། གདོན་གྱི་བཙེས་པ་སོགས་ཀྱིས་ཟུག་རྔུ་དྲག་པོ་བཟོད་བླགས་མེད་པའི་སྡུག་བསྔལ།
སེམས་ཁོང་དུ་ཆུད་པའི་སྡུག་བསྔལ། ཟུག་རྔུ་ཆེས་པའི་ལྕེབས་པའམ། རང་གི་མཚོན་བརྡེག་ལ་ཐུག་པ་མང་འབྱར་སྟན་འབྱར་ལ་ལོ་མང་པོ་མནར་བའི་སྡུག་བསྔལ། སྤྱད་རྩུབ་མོ་བསྟེན་དགོས་པའི་སྡུག་བསྔལ། སྨན་ཁ་སོགས་ཟ་དགོས་པའི་སྡུག་བསྔལ། བཟའ་བཏུང་འདོད་པ་འགེགས་ཤིང་། མི་འདོད་པ་བསྟེན་དགོས་པའི་སྡུག་བསྔལ། སྨན་སོགས་གང་ཟོས་ཀྱང་མི་འཕྲོད་པས་ཉིན་འཁྱོལ་ན་མཚན་མི་འཁྱོལ། མཚན་འཁྱོལ་ན་ཉིན་མི་འཁྱོལ་བའི་སྡུག་བསྔལ། ནད་མ་དྲག་གི་དོགས་པ་དང་།
ཤི་ཡི་དོགས་པ། ཡོ་བྱད་ཟད་ཀྱི་དོགས་པའི་སྡུག་བསྔལ། སྨན་པ་དང་ནད་གཡོག་གིས་བོར་གྱི་དོགས་པའི་སྡུག་བསྔལ་ལ་སོགས་མཐའ་ཡས་པ་ཡོད་དོ། ། འཆི་བའི་སྡུག་བསྔལ་ནི། སྔོན་ཆད་ཚེ་འདིར་ཡུན་རིང་དུ་སྡོད་པའི་ཤོམ་ར་ཁོ་ན་བྱེད་པ་ལས། འཆི་བ་ཡོང་སྙམ་པ་ཡིད་ལ་མེད་པ་ཞིག ནམ་ཞིག་དུས་ལ་བབས་ཏེ་དགྲ་འདྲེའམ། འབྱུང་པོའི་གནོད་པ་སོགས་རྐྱེན་དྲག་པོས་སྐད་ཅིག་ལ་འཆི་བའམ། ཡུན་རིང་ངམ། ཅི་རིགས་མནར་ནས་འཆི་ནད་དྲག་པོ་ཞིག་གིས་ནི་ཐེབས།
རིམ་གྲོ་དང་རྐྱེན་བཟློག་གིས་ནི་མ་ཕན། སྨན་དང་། དཔྱད་ནི་མ་ཟུག འཆི་བར་ནི་ཤེས། འཆི་བ་བློས་ནི་མ་ལོང་། ཕན་པའི་ཐབས་ནི་མ་རྙེད། གཤིན་རྗེའི་ཕོ་ཉས་ནི་འཇིགས། རང་གི་སྡིག་པ་ནི་དྲན། ནད་ཀྱི་ཟུག་རྔུས་ནི་བརྡུང་། མལ་གྱི་ཐ་མར་ནི་ཉལ།
གཉེན་གྱི་ཐ་མས་ནི་བསྐོར། གཏམ་གྱི་ཐ་མ་ཁ་ཆེམས་ནི་སྨྲ། ཟས་ཀྱི་ཐ་མ་ཐུར་མས་ནི་བསྙོད་ཅིང་། དུར་རྒྱགས་སུ་ནི་ཟ། སྐོམ་གྱི་ཐ་མ་ཆུ་ཐིག་པ་རེ་ནི་འཐུང་། ལུས་ཀྱི་མགོ་བོ་ནི་སྲང་རྡོ་ལྟར་གྱུར། སྐྲ་ནི་ཡགས། མཆུ་ནི་བརྫེས་ཤིང་སོ་རྣམས་གཙིགས། མིག་སྣ་ནི་ཞོམ། དབུགས་ངར་སོག་གི་འཕྲེང་བ་ཆད་ལ་ཁད་པའི་ཚེ།
བརྩིགས་པའི་མཁར་དུ་བསྡད་དབང་ནི་མེད། བསགས་པའི་ནོར་རྫས་འཁྱེར་དབང་ནི་མེད། ཚེ་འདིར་ལྟོས་པའི་དཔོན། བསྐྱངས་པའི་མཛའ་བཤེས་ཉེ་དུ་གཉེན་འཁོར་དང་འགྲོགས་དབང་ནི་མེད། དེ་དག་གིས་ཕན་པའམ་གོམ་པ་གང་བསྐྱེལ་བའི་ཐབས་ནི་མེད། ནོར་རྫས་ཀྱི་བསླུ་བའམ། ཁམས་གང་ཡང་འཁྱེར་དབང་ནི་མེད། དཔའ་བོས་རྡོ་བའམ། དྲུང་པོས་འཛུར་བ་དང་། ཁྲ་མ་གཡོ་རྒྱུ་སོགས་ཀྱིས་ཕན་པ་དང་བཟློག་པ་ཅུང་ཟད་ཀྱང་མེད་པའི་ཁར།
དེ་དག་གནོད་པར་འགྱུར་ཏེ། སྤྱིར་ཚེ་འདི་ཡི་སྣང་བ་དང་། ཁྱད་པར་ཉེ་དུ་ཉེ་འབྲེལ་ནོར་རྫས་སོགས་ལ་ཆགས་ཏེ་འབྲལ་མི་ཕོད་ཅིང་བློས་མི་ཐོང་པར་སྡུག་བསྔལ་དྲག་པོ་སྐྱེ་ཞིང་། རྐྱེན་ངན་པ་དེ་རྣམས་ཀྱིས་མཚམས་སྦྱོར་དང་། སྡིག་ཅན་རྣམས་ལ་གཤིན་རྗེའི་བསྲུ་བ་དུ་མ་ཡོང་བས་ཤིན་ཏུ་སྐྱི་གཡའ་བ་དང་། ཉམས་ཐག་ཅིང་འགྱོད་ཀྱང་བྱ་ཐབས་མེད་ཅིང་ཕྱིས་པར་སོང་། སྐྱབས་དམ་པ་དྲན་པ་སོགས་རྐྱེན་བཟང་པོ་ནི་ཆེར་དཀོན་ལ། གལ་ཏེ་འབྱུང་སྲིད་ནའང་བག་ཆགས་མེད་པས་འཆི་ཁར་ཕན་པ་ཤིན་ཏུ་དཀའ་ཞིང་། ཕྱི་མ་གར་འགྲོ་དང་། འདིར་འགྲོའི་གཏོལ་མེད་ཀྱང་བྱ་བྱེད་ཐམས་ཅད་འཕྲོ་ལ་བཞག་ནས།
རང་གཅིག་པུ་རྒྱུས་མེད་པའི་ས་ཕྱོགས་སྟོང་པ་ཞིག་ན་ཕར་འགྲོ་དགོས་པ་སོགས་བརྗོད་ཀྱིས་མི་ལང་བའི་སྡུག་བསྔལ་ཡོད་དོ། ། དེ་ལྟར་ཚེ་འདིའི་སྣང་བ་ནུབ་ཏེ་མུན་ཆེན་གྱི་ངང་ལ་ཞག་གསུམ་ལ་སོགས་པར་བརྒྱལ་ཏེ་གནས་ཤིང་གསོན་འབྲེལ་ཆོད་པའི་བརྡར། འཕྱར་བ་སོགས་ཀྱི་ཡོལ་བས་བཅད། ཆེས་ཕངས་ཤིང་འབྲས་མི་ཕོད་ཀྱང་གཏན་གྱེས་བྱས་ནས་སྐྱེ་བ་ཕྱི་མར་ཆ་མེད་རྒྱུས་མེད་དུ་འཁྱམས་པའོ། ། གཞན་ཡང་ཡོད་པ་སྲོལ་བསྐྱོང་མི་ཐུབ་པའི་སྡུག་བསྔལ་ནི། ལོངས་སྤྱོད་ཡོད་ན་སྲོལ་བསྐྱོང་གི་ཕྱིར་ཉིན་དལ་རྒྱུ་མེད། མཚན་གཉིད་རྒྱུ་མེད། རང་གི་རྒྱུ་ཕྱུང་ནས་གཞན་གྱི་གཡོག་བྱེད་དགོས། རང་མ་ཡིན་པའི་ཐམས་ཅད་དགྲར་ལྡང་། སུ་བས་ཀྱང་དཔོན་དང་།
ཉེ་འབྲེལ་རྣམས་ཐུ། ཐམས་ཅད་ཀྱིས་མཐུ་དང་འཇབ་བུའི་འཕྲོག ནོར་གྱི་ཆེད་དུ་སྲོག་ཀྱང་འཆོར་བ་ལ་སོགས་པ་མཐའ་ཡས་པ་དུ་མ་ཡོད་དོ། ། མེད་པ་བརྩལ་བས་མི་རྙེད་པའི་སྡུག་བསྔལ་ནི། འཕོངས་པ་རྣམས་ནང་ཟས་ནང་མི་རྙེད། ནུབ་ཟས་ནུབ་མི་རྙེད། སྐར་མ་ལ་ཞྭ་བྱས་བ་མོ་ལ་ལྷམ་བྱས། བྱིན་པ་རྟར་ཞོན། སྣལ་མས་ལྕག་ཏུ་བྲབ། བྱིན་ཤ་ཁྱི་ལ་བྱིན།
ངོ་ཤ་མི་ལ་བྱིན། ཞུ་འབུལ་དང་ཁ་ཅང་སྣ་ཚོགས་བྱས་ཤངག་བྱས་ནས་བརྩལ་ཡང་ཉིན་ཟ་རྒྱུ་མེ་རྙེད། མཚན་གོན་རྒྱུ་མི་རྙེད། དཀའ་ཚེགས་ཆེན་པོས་ཅུང་ཟད་བརྙེད་ཀྱང་རང་ལ་ལོངས་སྤྱོད་རྒྱུ་མེད་པར་དཔོན་གྱིས་ཁྲལ་ལེན་པ་དང་། འུ་ལག་འདེད་པ་དག་གི་ཕྱིར་འཆོར་རོ། ། དེར་མ་ཟད་དགྲ་སྡང་བ་དང་འཕྲད་པ་ནི། དགྲ་མི་ཤ་བོ་སོགས་དང་འཕྲད་པ་ལྟ་བུའོ། ། འཕྲད་ཀྱི་དོགས་པ་ནི་རྟག་ཏུ་འདི་ལྟ་བུས་ངའི་ལུས་སྲོག་དང་ནོར་རྫས་འཁོར་གཡོག་སོགས་ལ་ཅི་འདྲ་ཞིག་བྱེད་དམ་སྙམ་དུ་སེམས་ཤིང་། དེ་ཉིད་ཁོ་ན་བསྲུང་བའི་ཐབས་འཚོལ་བ་དང་། གཉེན་བྱམས་པ་དང་བྲལ་བ་ནི།
རང་ལ་ཕན་ཐོགས་ཤིང་ཡིད་ཆགས་པ་སྙིང་དང་འདྲ་བ་ཤི་བ་ལྟ་བུ་དང་། བྲལ་གྱི་དོགས་པ་ནི་ཡིད་དུ་འོང་བ་དེ་ཤི་ཡི་དོགས། བྱ་བ་ཐམས་ཅད་དེའི་ཆེད་དུ་འབུངས་བ་ལྟ་བུའོ། ། རེ་བའི་འབྲས་བུ་མི་འགྲུབ་པའི་སྡུག་བསྔལ། ཆེན་པོ་རྣམས་ལ་སེམས་ཀྱི་སྡུག་བསྔལ། དམན་པ་རྣམས་ལ་ལུས་ཀྱི་སྡུག་བསྔལ། མི་སེམས་རགས་པ་རྣམས་བསྲུང་དཀའ་བའི་སྡུག་བསྔལ། དགྲ་དང་འདུམ་ན་གཉེན་གྱིས་སྤོང་བའི་སྡུག་བསྔལ། གཉེན་དང་མཐུན་ན་དགྲ་སྡང་བའི་སྡུག་བསྔལ་ལ་སོགས་པ་བརྗོད་ཀྱི་མི་ལང་བ་ཡོད་དོ། ། གསུམ་པ་ལྷ་མ་ཡིན་དང་།
ལྷའི་སྡུག་བསྔལ་བསམ་པ་ནི། ལྷ་མ་ཡིན་དུ་སྐྱེས་ཀྱང་བདེ་བའི་སྐབས་མེད་དེ། ལྷ་མ་ཡིན་རྣམས་རང་བཞིན་གྱིས་ལྷའི་དཔལ་ལ་ཕྲག་དོག་པའི་དབང་གིས་རྟག་ཏུ་གོ་མཚོན་དང་། ཡ་ལད་ཐོགས་ཏེ་ལྷ་རྣམས་ལ་འཐབ་པ་དང་། རྩོད་པ་དང་གཡུལ་འགྱེད་པ་ཁོ་ན་ལས་ལུས་སེམས་དལ་བར་འདུག་པའི་སྐབས་སྐད་ཅིག་ཙམ་མེད་ཅིང་། དེ་ལྟར་བགྱིས་ཀྱང་ལྷ་རྣམས་དང་བསོད་ནམས་ཀྱི་མཐུ་མི་མཉམ་པས་དུས་རྟག་ཏུ་གཡུལ་ཕམ་སྟེ་ལུས་བཅད་ཅིང་བྲལ་བ་དང་། སེམས་མྱ་ངན་གྱིས་ཁོང་དུ་ཆུད་བཞིན་དུ་གནས་པའི་སྡུག་བསྔལ་དང་། མཐར་ཤི་འཕོས་ནས་ཀྱང་ཁོང་ཁྲོ་དང་ཕྲག་དོག་གིས་ཀུན་ནས་བླངས་པའི་ལས་མི་དགེ་བ་སྤྱད་པའི་འབྲས་བུ་ངན་སོང་གསུམ་དུ་སྐྱེ་དགོས་པའི་སྡུག་བསྔལ་ཡོད་དོ། ། འདོད་པའི་ལྷ་རྣམས་སྐྱེ་བ་སྔ་མའི་བསོད་ནམས་ཀྱིས་རིན་པེ་ཆེའི་གཞལ་ཡས་ཁང་དང་། དཔག་བསམ་གྱི་ཤིང་དང་།
ཟས་ནོར་སོགས་བསམ་པ་ཙམ་གྱིས་འགྲུབ་པ་དང་། ལྷའི་བདུད་རྩི་ལ་ལོངས་སྤྱོད་པ་དང་ལུས་མཛེས་ཤིང་འོད་ཟེར་འཕྲོ་བ་དང་། ལྷའི་བུ་མོ་ཡིད་དུ་འོང་བ་དུ་མས་རོལ་མོ་སོགས་རྩེ་འཇོའི་བྱེ་བྲག་དང་། འདོད་པའི་ཡོན་ཏན་གྱི་བདེ་བ་དུ་མ་དང་ལྡན་ཡང་། མཐར་འཆི་ལྟས་ལྔ་དང་། ཉེ་བའི་འཆི་ལྟས་ལྔ་བྱུང་བའི་ཚེ། དམྱལ་བའི་ལུས་ཀྱི་སྡུག་བསྔལ་བས་ཀྱང་ཆེས་ཆེ་བའི་སེམས་ཀྱི་སྡུག་བསྔལ་འབྱུང་སྟེ། བཤེས་སྤྲིང་ལས། འཆི་ལྟས་ལྔ་ནི། དེ་ཉིད་ལས།
ལུས་ཀྱི་ཁ་དོག་མི་སྡུག་གྱུར་པ་དང་། ། སྟན་ལ་མི་དགའ་མེ་ཏོག་ཕྲེང་སྙིང་དང་། ། གོས་ལ་དྲི་མ་ཆགས་དང་ལུས་ལས་ནི། ། སྔོན་ཆད་མེད་པའི་རྔུལ་འབྱུང་ཞེས་བྱ་བ། ། མཐོ་རིས་འཆི་འཕོ་སྦྲོན་བྱེད་སྔ་ལྟས་ལྔ། ། ཞེས་སོ། ། ཉེ་བའི་འཆི་ལྟས་ལྔ་ནི། ལུས་ཀྱི་འོད་ཆུང་དུ་འགྲོ་བ་དང་། ཁྲུས་བྱས་པ་ན་ཆུའི་རྡུལ་ཆགས་པ་དང་། གོས་དང་རྒྱན་ལ་སྒྲ་མི་སྙན་པ་འབྱུང་བ་དང་།
མིག་གི་རྫི་མ་འཁྲབ་པ་དང་། གཡོ་བའི་བདག་ཉིད་ཅན་ཡང་ཡུལ་ཅིག་ལ་ཆགས་པ་རྣམས་ཡིན་པར་དྲང་སྲོང་རྒྱས་པས་ཞུས་པའི་མདོ་ལས་འབྱུང་བ་དང་། དེ་ལྟ་བུ་དག་བྱུང་བ་ན་གྲོགས་ཡིད་བཅུག་པ་དང་། ཉེ་འབྲེལ་རྣམས་ཀྱིས་ཀྱང་སྤངས་ཏེ་རྒྱང་རིང་མོ་ནས་མེ་ཏོག་རེ་ཙམ་འཐོར་བ་ལས་དྲུང་དུ་འོང་མི་ནུས་ལ། དེའི་ཚེ་བདག་མྱུར་དུ་འཆི་བར་གོ་སྟེ་གནས་རྣམས་ལ་བརྟགས་པ་ན། སྔར་འདོད་ཡོན་ལ་གདུང་བ་དྲག་པོས་བག་མེད་དུ་ལོངས་སྤྱད་པའི་དབང་གིས་ངན་སོང་དུ་སྐྱེ་བ་ཤེས་ནས་ཉ་བྱེ་ཚན་ལ་བོར་བ་ལྟར་སྡུག་བསྔལ་གྱི་འདྲེ་ལྡོག་བཞིན་དུ་ཤི་ནས། སླར་ངན་སོང་དུ་སྐྱེ་ཞིང་དེར་ཡང་སྣ་ཚོགས་པའི་སྡུག་བསྔལ་མྱོང་དགོས་པ་ཡིན་ནོ། ། གཟུགས་དང་གཟུགས་མེད་ཀྱི་ལྷ་རྣམས་ལ་དེ་ལྟ་བུའི་སྡུག་བསྔལ་མངོན་གྱུར་པ་མེད་ཀྱང་། བྱ་ནམ་མཁའ་ལ་འབུར་བ་མྱུར་དུ་ས་ལ་འབབ་དགོས་པ་ལྟར་ཟག་བཅས་གྱི་དགེ་བའི་འཕེན་ཤུགས་རྫོགས་པ་ན་ལོག་པར་ལྟ་བས་སེམས་བསླུས་པའི་དབང་གིས་སླར་འོག་ནས་འོག་ཏུ་ལྷུང་། དེར་ངན་འགྲོ་ངན་སོང་ལོག་པར་ལྷུང་བ་རྣམས་སུ་སྐྱེས་ནས་སྡུག་བསྔལ་མི་ཟད་པ་མྱོང་དགོས་སོ། །
གལ་ཏེ་ཁམས་གོང་འོག་གི་ལྷ་འདི་རྣམས་ཏིང་ངེ་འཛིན་ཞི་ཚེ་ལ་གནས་པ་བཤད་པ་མ་ཡིན་ནམ། དེ་དག་སླར་ངན་སོང་དུ་སྐྱེ་བའི་རྒྱུ་ཅི་ཡིན་ཞེ་ན། དེ་དག་ཏིང་ངེ་འཛིན་དེ་ལས་ཐར་པ་དང་ཐར་ལམ་དུ་བསམས་ཏེ་ཡུན་རིང་དུ་གནས་ཀྱང་ནམ་ཞིག་ཏིང་ངེ་འཛིན་དེའི་འཕེན་པ་རྫོགས་ཏེ། དེ་ལས་ལངས་པ་ན། བདག་གི་ལོ་གྲངས་དེ་ཙམ་ཞིག་ལ་རྩེ་གཅིག་ཏུ་བགྱིས་ཀྱང་། ད་དུང་ཁམས་གསུམ་ལས་འདའ་བར་མ་ནུས་ན། འཇིག་རྟེན་ན་ཐར་པ་ཞེས་གྲགས་པ་ནི་བརྫུན་ནོ་སྙམ་དུ་ལོག་ལྟ་སྐྱེ་བར་འགྱུར་ལ། དེས་དགེ་རྩ་ཐམས་ཅད་བཅོམ་ནས་ངན་སོང་དུ་སྐྱེ་བར་འགྱུར་རོ། ། རྗེས་དགེ་བ་བསྔོ་བ་སོགས་འགྲེའོ། ། འདིའི་དོན་བསྒོམ་པ་ལ་ཐུན་གཅིག་བྱེད།
༈ ཉི་མ་བརྒྱད་པ་ལ། སེམས་བསྐྱེད་སོགས་གོང་བཞིན། ལུང་རི་ཁྲོད་པའི་རྣམ་ཐར་དཔལ་ལྡན་ཚུལ་ཁྲིམས་པས་མཛད་པ། དཀར་པོ་གྲགས་པའི་རྣམ་ཐར་རང་ཉིད་ཀྱིས་མཛད་པའི་ལུང་བཀླགས། དམིགས་པ། སྦྱོར་བ་སྐྱབས་སུ་འགྲོ་བ་སོགས་འགྲེ། དངོས་གཞིའི་དམིགས་པ། འདུ་བྱེད་ཀྱི་སྡུག་བསྔལ་བསམ་པ་ལ་གསུམ་སྟེ། ལས་ལ་ཟིན་པ་མེད་པའི་སྡུག་བསྔལ། འདོད་པས་ཚིམས་པ་མེད་པའི་སྡུག་བསྔལ།
སྐྱེ་ཤིས་གསུན་པ་མེད་པའི་སྡུག་བསྔལ་བསམ་པའོ། ། དང་པོ་ནི། རྒས་རྒས་ཤིའི་ཤིའི་བར་དུ་བྱས་ཀྱང་ལས་ལ་ཟིན་པ་མེད་པའི་དུས་སྐད་ཅིག་ཀྱང་མེད་ཅིང་། མི་ཟིན་ཀྱང་དེ་ལ་ཆགས་པ་དང་བྲལ་རྒྱུ་མེད་པར། སླར་ཡང་ཞིང་པ་རྣམས་རྐང་ཁྲག་རྡོ་ལ་བཀུས། ཚོང་པ་རྣམས་རང་ཡུལ་ལ་བྱེས་བྱས། བྱེས་ཡུལ་ལ་གཞི་བྱས། ཉེ་འབྲེལ་སྡུག་པ་རྣམས་དང་ཡུད་ཙམ་རེ་འགྲོགས་པའི་སྐབས་ཀྱང་མེད་པར་ད་དུང་དེ་བཞིན་དུ་བྱེད་དགོས་པའི་རྩ་བ་སྡུག་བསྔལ་ལས་མ་འདས་ཏེ། ལས་ལ་ཆགས་པའི་ཉེས་པ་ནི། ཉིན་མཚན་འཁོར་ཡུག་ཏུ་ཟས་སྐོམ་ལ་ཆགས་པའི་དབང་གིས་ངན་ངོན་ཙམ་གྱིས་མི་ཆོག་ཅིང་།
རྟག་ཏུ་ཡོན་ཏན་ལ་མི་དགའ་བ་དང་། ཆོག་མི་ཤེས་པར། ནོར་རྫས་ཁང་ཞིང་། འཁོར་གཡུག་མང་པོ་ལ་དགའ་བར་གྱུར་ཏེ། དེ་དག་ཉམས་ན་སྡུག་བསྔལ་བའི་རང་བཞིན་ལས་མ་འདས་པས། དེ་ལྟ་བུའི་ཟིན་མེད་ཆུ་བོའི་གཉེར་མ་ལྟ་བུའི་ལས་ལ་ཆགས་པ་དང་བྲལ་བའི་ཐབས་ལ་འབད་དགོས་སོ། ། གཉིས་པ་འདོད་པས་ཚིམས་པ་མེད་པའི་སྡུག་བསྔལ་བསམ་པ་ནི། དེ་ཡང་རང་རེས་རྣམས་ཀྱིས་ཚེ་རབས་ཐོག་མ་མེད་པ་ནས་འདོད་ཡོན་འདི་ལ་ལོངས་མ་སྤྱད་བྱ་བ་ངོས་གཟུང་རྒྱུ་མེད་པ་ཞིག་སྤྱད་ཡོད་ཀྱང་། ད་དུང་ཚིམས་པ་མེད་པའི་ཁར། སླར་འདོད་པ་ལ་མངོན་ཞེན་ཆེར་སོང་ནས་བག་མེད་དུ་སྤྱད་པའི་དབང་གིས་འཁོར་བའི་མཁན་ཆེན་མཛད་ནས།
འཁོར་བ་གཏན་འཁྱམས་སུ་སོང་སྟེ། སྡུག་བསྔལ་འདི་མ་མྱོང་བྱ་བ་གཅིག་ཀྱང་མེད་ཅིང་། མངལ་སྐྱེས་སུ་སྐྱེས་ནས་མའི་ནུ་ཞོ་འཐུང་བ་ཁོ་ན་བསམ་ནའང་རྒྱ་མཚོ་བཞི་ལས་མང་བར་གསུངས་སོ། ། ཁྱད་པར་ནོར་ལ་ཆགས་པའི་ཉེས་པ་ནི། ནོར་ལ་སྐམ་ཆགས་ཆེ་བ་རྣམས་སྡུག་བསྔལ་ལས་ཐར་པའི་གོ་སྐབས་མེད་པས་སྡུག་བསྔལ་པའོ། ། བུད་མེད་ལ་ཆགས་པའི་ཉེས་པའང་། དྲན་པ་ཉེར་བཞག་ལས། རྣམ་པ་ཀུན་ཏུ་ནོར་འཇིགས་དང་། ། ངན་སོང་རྩ་བ་བུ་མེད་ཡིན། ། མི་གང་དག་ནི་བུད་མེད་འདོད། །
དེ་དག་བདེ་བ་ག་ལ་འགྱུར། ། བུད་མེད་ཕུང་བར་བྱེད་པ་སྟེ། ། འཇིག་རྟེན་འདི་དང་ཕ་རོལ་ཏུ། ། གལ་ཏེ་བདག་ལ་ཕན་འདོད་ན། ། དེ་བས་བུད་མེད་རྣམ་པར་སྤངས། ། ཞེས་སོ། ། དེ་བས་ན་ཕུང་ཁྲོལ་ཐམས་ཅད་ཀྱི་རྩ་བ་འདོད་ཡོན་ལ་ཆགས་པ་དང་། ཞེན་པའི་རྟོག་པ་ཐམས་ཅད་སྤང་བར་བྱའོ། ། གསུམ་པ་སྐྱེ་ཤིའི་གསུན་པ་མེད་པའི་སྡུག་བསྔལ་བསམ་པ་ནི། སློབ་སྤྲིང་ལས།
ས་ཕྱོགས་གང་དུ་གནས་མ་བྱས་པའི་ས་ཕྱོགས་དེ་ཡོད་མིན། ། སེམས་ཅན་གང་གི་ལྟོར་མ་ཉལ་བའི་སེམས་ཅན་དེ་ཡོད་མིན། ། ཞེས་གསུངས་ཏེ། འོ་སྐོལ་རྣམས་བསྐལ་པ་དཔག་ཏུ་མེད་པའི་སྔོན་རོལ་ནས། ད་ལྟར་གྱི་བར་དུ་ལས་དང་ཉོན་མོངས་པའི་དབང་གིས་འཁོར་བའི་སྐྱེ་གནས་རྣམས་སུ་འཁྱམས་སོང་སོང་བ་ལས་ས་ཕྱོགས་འདིར་བདག་གིས་གནས་མ་བྱས་ཞེས་པའམ། སེམས་ཅན་འདིའི་ལྟོ་བར་བདག་གིས་མ་མཉལ་བྱ་བའི་སེམས་ཅན་དང་། རིགས་དྲུག་གི་ནང་མཚན་འདིར་མ་སྐྱེས་བྱ་བའི་མཚན་གཞི་ཅིག་ཙམ་ཡང་མི་རྙེད། སེམས་ཅན་གྱི་རིགས་གཅིག་ཉིད་དུ་ཡང་ཡང་དུ་སྐྱེས། ཤི་ཤི་བའི་རུས་པ་ཕྱོགས་གཅིག་ཏུ་བསགས་ནའང་ཚངས་པའི་འཇིག་རྟེན་ལས་ཀྱང་མཐོ། སེམས་ཅན་གཅིག་གིས་རང་གི་མ་བྱས་པའི་གྲངས་ཀྱི་མཐའ།
ས་ཆེན་པོ་འདི་རྒྱ་ཤུག་གི་ཚིག་གུ་ཞེས་པ་བོདྷི་ཙིཏྟ་འབྲིང་པོ་ཙམ་གྱིས་རིལ་བུར་སིལ་ནའང་། ས་དེ་ཉིད་ཀྱིས་མི་ལྡང་ངོ་། ། རྗེ་བཙུན་རིན་པོ་ཆེས། འདུ་བྱེད་ཀྱི་སྡུག་བསྔལ་བསམ་ཙ་ན། ། བྱས་པའི་ལས་ལ་ཟིན་པ་མེད། ། མི་མང་ཡང་སྡུག་ལ་ཉུང་ཡང་སྡུག ། ནོར་ཕྱུག་ཀྱང་སྡུག་ལ་ལྟོགས་ཀྱང་སྡུག ། མི་ཚེ་ཐམས་ཅད་གྲབས་ལ་ཟད། ། གྲབས་བྱེད་པའི་ངང་ལ་ཐམས་ཅད་འཆི། ། ཤི་ཡང་གྲབས་ལ་ཟིན་པ་མེད། །
ཚེ་ཕྱི་མའི་གྲབས་ཀྱི་མགོ་ལ་འཇུ། ། འཁོར་བ་སྡུག་བསྔལ་གྱི་ཕུང་པོ་ལ། ། ཞེན་པར་བྱེད་རྣམས་ཐེ་ལེ་ལེ། ། ཞེས་གསུངས་ཏེ། འཁོར་བ་འདི་མ་སྤངས་ན་རྫ་མཁན་གྱི་འཕང་ལོ་འཁོར་བ་བཞིན་དུ་འཁོར་བར་རྒྱུན་མི་འཆད་པ་འཁོར་བ་ཡིན་ཏེ། མདོ་ལས། སྲེད་རིག་མ་རིག་དབང་གི་སྐྱེ་བོ་རྣམས། ། མི་དང་ལྷ་གནས་ངན་སོང་རྣམ་གསུམ་པོ། ། འགྲོ་བ་ལྔ་པོ་རྣམས་སུ་མི་མཁས་འཁོར། ། དཔེར་ན་རྫ་རྔ་འཕང་ལོ་འཁོར་བ་བཞིན། །
ཞེས་སོ། ། མདོར་ན་འཁོར་བ་འདི་གསོས་དུས་མེད་པའི་ནད་པ། ཐར་དུས་མེད་པའི་བཙོན་ར། སླེབ་དུས་མེད་པའི་མགྲོན་པོ་ལྟར། གང་ལྟར་བྱས་ཀྱང་སྡུག་བསྔལ་གྱི་རང་བཞིན་ཏེ། གང་དུ་གནས་ཀྱང་སྡུག་བསྔལ་གྱི་གནས། སུ་དང་འགྲོགས་ཀྱང་སྡུག་བསྔལ་གྱི་གྲོགས། ཅི་ལ་ལོངས་སྤྱད་ཀྱང་སྡུག་བསྔལ་གྱི་ལོངས་སྤྱོད། སྡུག་བསྔལ་གྱི་འབྱུང་གནས། སྡུག་བསྔལ་གྱི་འཁོར་ལོ་ལས་ནམ་ཡང་མ་འདས་པར་ཤེས་པར་བྱས་ནས།
ཤེས་ལྡན་རྣམས་ཀྱིས་མགོ་འམ། གོས་ལ་མེ་ཤོར་བ་ལྟ་བུའི་བརྩོན་འགྲུས་བརྩམས་ཏེ། འཁོར་བའི་བརྩོན་ར་ནས་ཐར་བའི་ཐབས་ལ་འབད་དགོས་ཏེ་དེ་ལས་གལ་ཆེ་བའི་དགོས་པ་གཞན་བསྒྲུབ་རྒྱུ་མེད་པའི་ཕྱིར་རོ། ། འཁོར་བའི་ཉེས་དམིགས་བཟློག་པ་དེ་དག་ཀྱང་བློ་ལ་ཤར་བ་ཙམ་གྱིས་མི་ཕན། ཆོས་བྱེད་འདོད་ཀྱི་བློ་བཅོས་མིན་མ་སྐྱེས་ཀྱི་བར་བསྒོམ་དགོས་ཏེ། དཔེར་ན་སྨན་པའི་ནད་ངོ་ཤེས་པ་ཙམ་མམ། ཚད་ནད་ལ་བསིལ་སྨན་གྱིས་ཕན་ནོ་ཞེས་སྨན་དཔྱད་བཀླགས་པ་ཙམ་གྱིས་མི་ཕན་པས། གང་ན་བའི་ནད་དེའི་སྟེང་དུ། དེ་ལ་ཕན་པའི་སྨན་དངོས་སུ་གཏོང་དགོས་པ་བཞིན། ཆོས་བསྒྲུབ་འདོད་ཀྱི་བློ་བསྐྱེད་པ་གལ་ཆེ་བ་ཡིན་ནོ། །
འདིའི་དོན་བསྒོམ་པ་ལ་ཐུན་གཅིག་བྱེད། རྗེས་དགེ་བ་བསྔོ་བ་སོགས་འགྲེ། ༈ ཉི་མ་དགུ་པ་ལ། སེམས་བསྐྱེད་སོགས་གོང་བཞིན། ལུང་བླ་མ་དཔལ་ལྡན་ཚུལ་ཁྲིམས་པའི་རྣམ་ཐར་སེམས་དཔའ་ཆེན་པོ་དཀོན་མཆོག་རྒྱལ་མཚན་གྱིས་མཛད་པ་དང་། གྲུབ་ཆེན་བུདྡྷ་ཤྲཱིའི་རྣམ་ཐར་རྡོ་རྗེ་འཆང་ཀུན་དགའ་བཟང་པོས་མཛད་པ་གཉིས་ཀྱི་ལུང་བཀླགས། སྦྱོར་བ་འགྲེ། དངོས་གཞིའི་དམིགས་པ་ནི། དལ་འབྱོར་རྙེད་དཀའ་བསམ་པ་ལ་གསུམ་ལས་དལ་འབྱོར་རྙེད་དཀའ་བར་བསམ་པ། བརྙེད་པར་ཕན་ཐོགས་ཆེ་བར་བསམ་པ།
ཐོབ་པའི་དལ་བ་ཡུན་རིང་དུ་མི་གནས་པར་བསམ་པའོ། ། དང་པོ་ལ་གསུམ། རྒྱུའི་སྒོ་ནས་རྙེད་པར་དཀའ་བ། གྲངས་ཀྱི་སྒོ་ནས་རྙེད་པར་དཀའ་བ། ངོ་བོའི་སྒོ་ནས་རྙེད་པར་དཀའ་བའོ། ། དང་པོ་རྒྱུ་ནི། རང་རེ་རྣམས་སྡིག་པའི་ལས་ཁོ་ན་བྱེད་པ་མང་ཞིང་། དགེ་བ་རྣམ་དག་བྱེད་མཁན་དཀོན་པའི་ཕྱིར་འབྲས་བུ་དལ་འབྱོར་ཐོབ་པ་དཀོན་པའོ། ། མདོར་ན་དལ་འབྱོར་གྱི་རྒྱུར་འགྱུར་བ་ཚུལ་ཁྲིམས་རྣམ་དག་བསྲུང་བ་ལ་བྱ་སྟེེ། སྦྱིན་པ་སྣ་རེ་ཙམ་གྱིས་མི་ལུས་ཐོབ་པར་མི་ནུས་སོ། །
དེས་ན་ཚུལ་ཁྲིམས་རྣམ་དག་སྲུང་བ་དཀོན་པའི་ཕྱིར་མཐོ་རིས་ཀྱི་ལུས་རྟེན་ཐོབ་པ་ཤིན་ཏུ་དཀོན་ནོ། ། གཉིས་པ་གྲངས་ཀྱི་སྒོ་ནས་རྙེད་པར་དཀའ་བ་ནི། དལ་འབྱོར་ཐོབ་པ་ཅི་དཀོན། མི་མང་དུ་འདུག་གོ་སྙམ་ན། དེ་ནི་ཞིབ་མོར་བརྟགས་ན། ལུས་ལོང་པ་ལས་བར་དོའི་སེམས་ཅན་ཆེས་མང་བ་ཞིག་ཡོད་དོ། ། སོས་ཀའི་དུས་སེམས་ཅན་གྱི་རོ་ཞིག་ཞག་ཁ་ཡར་བཞག་ན་དེའི་ནང་ཐམས་ཅད་འབུས་ཁེངས་པར་འགྲོ་ཞིང་། དེ་བཞིན་དུ་རོ་གཅིག་ནས་ཁྲི་འབུམ་གྱི་བར་བཞག་ཀྱང་སྔར་བཞིན་འབུ་འབྱུང་བར་མཐོང་བའི་ཕྱིར་རོ། ། བར་དོའི་ཚེ་ཚད་ཞག་ཞེ་དགུར་གསུངས་པ་ནི་རགས་པ་ཙམ་ཡིན་ཏེ། སྔོན་རྒྱལ་པོ་ཞིག་གི་བུ་ཤིན་ཏུ་མཛེས་ཤིང་ཡིད་དུ་འོང་བ་ཞིག་ཤི་ནས་མྱ་ངན་གྱིས་ནོན་པ་ལོ་འགའ་སོང་ནས།
མཆོད་གནས་དྲང་སྲོང་མངོན་ཤེས་དང་ལྡན་པ་གཅིག་གིས་གར་སྐྱེ་བརྟགས་པས། རིགས་དྲུག་གང་དུ་ཡང་མ་མཐོང་། སླར་བར་དོར་གནས་པར་ཤེས་ཏེ། ཁོང་གི་མདུན་དུ་བཀུག་ནས་ཁྱོད་ད་དུང་ལུས་མི་ལོང་བ་ཅིས་ལན་སྨྲས་པས། ཡབ་སོགས་མྱ་ངན་ཆེས་པས་ལན། ད་ཉིད་ཀྱིས་མྱ་ངན་མ་བྱེད་གསུངས་ཟེར་བ་རྒྱལ་པོ་ལ་ཞུས་པས། མྱ་ངན་སངས་པར་བྱས་ནས། སངས་རྒྱས་མར་མེ་མཛད་ལ་ཚོགས་བསགས་པས། དེ་མ་ཐག་སུམ་ཅུ་རྩ་གསུམ་གྱི་ལྷར་སྐྱེས་སོ། ། ལུས་ཐོབ་པའང་ངན་སོང་དུ་འགྲོ་བ་མང་ཞིང་།
མཐོ་རིས་སུ་འགྲོ་བ་དཀོན་ཏེ། འདུལ་ལུང་ལས། མཐོ་རིས་ནས་ངན་སོང་དུ་འགྲོ་བ་ནི་ས་ཆེན་པོའི་རྡུལ་ཙམ་མོ། ། ངན་སོང་ནས་མཐོ་རིས་སུ་འགྲོ་བ་ནི་སེན་མོའི་སྟེང་གི་རྡུལ་ཙམ་མོ། ། དེ་བཞིན་དུ་དམྱལ་བ་ནི་ས་ཆེན་པོའི་རྡུལ་ཙམ་མོ། ། ཡི་དྭགས་ནི་ཁ་བ་བུ་ཡུག་འཚུབས་པ་ཙམ་མོ། ། དུད་འགྲོ་ནི་ཆང་དར་མའི་སྦང་མ་ཙམ་མོ། ། ཞེས་གསུངས་སོ། ། འཇིག་རྟེན་ཁམས་འདི་རྒྱ་མཚོ་ཆེན་པོ་གཅིག་ཏུ་གྱུར་པའི་ནང་ན་རུས་སྦལ་ལོང་བ་ཚེ་ཤིན་ཏུ་རིང་པ་ཞིག་ཡོད་པ་དེ། ལོ་བརྒྱ་རེ་ནས་ལན་རེ་གྱེན་དུ་འབྱུང་བ་ལ།
རྒྱ་མཚོ་དེ་ན་གཉའ་ཤིང་བུ་ཁ་གཅིག་པ་ཞིག་ཡོད་པ་དེ། ཕྱོགས་མཚམས་ཀུན་ཏུ་རླུང་གིས་བསྐྱོད་དེ་འགྲོ་བ་དེའི་བུ་ཁར། རུས་སྦལ་གྱི་མགྲིན་པ་ཚུད་པའི་དུས་ནི་སྲིད་ཀྱི། མིའི་ལུས་ལོང་པ་ནི་དེ་བས་ཀྱང་ཆེར་དཀོན་པ་ཡིན་ནོ། ། གཞན་ཁབ་བཙུགས་པ་ལ་ཡུངས་ཀར་སྦར་གང་གཏོར་ན་ཁབ་མིག་ལ་གཅིག་ཙམ་སྡོད་པ་སྲིད་པ་ཙམ་ཡིན།

ཞ་ལའི་གདན་ལ་སྲན་མ་སྦར་གང་གཏོར་ན་མར་སོགས་ཀྱི་འབྱར་རྩི་ཡོད་ན་གཅིག་ཙམ་སྡོད་པ་སྲིད་པ་ཙམ་ཡིན། མིར་སྐྱེ་བ་ནི་དེ་རྣམས་ལས་ཀྱང་དཀོན་པས་ན་མིར་སྐྱེ་བ་མི་སྲིད་པ་ཙམ་མོ། ། ཞེས་གསུངས་སོ། ། གསུམ་པ་ངོ་བོའི་སྒོ་ནས་རྙེད་པར་དཀའ་བ་ནི། འོ་ན་དལ་འབྱོར་གྱི་ཆོས་དེ་ཅི་ལ་བྱ་ཞེ་ན། དལ་བ་བརྒྱད་དང་། འབྱོར་པ་བཅུ་སྟེ། ཆོས་བཅོ་བརྒྱད་ཚང་བའི་ལུས་རྟེན་ཞིག་ལ་བྱའོ། ། དེ་ལ་དལ་བརྒྱད་ནི། ཆོས་བྱེད་པ་ལ་མི་ཁོམ་པའི་གནས་བརྒྱད་དང་བྲལ་བ་སྟེ། མི་ཁོམ་པའི་གནས་བརྒྱད་ནི།
དམྱལ་བ་ཡི་དྭགས་དུད་འགྲོ་དང་། ། ཚེ་རིང་ལྷ་དང་ཀླ་ཀློ་དང་། ། ལོག་ལྟ་སངས་རྒྱས་ཀྱིས་སྟོང་པ། ། ལྐུགས་པ་འདི་དང་མི་ཁོམས་བརྒྱད། ། ཅེས་དང་། འབྱོར་པ་བཅུ་ནི། རང་འབྱོར་ལྔ་དང་། གཞན་འབྱོར་ལྔ་ལས། རང་འབྱོར་ལྔ་ནི། མི་ཉིད་དབུས་སྐྱེས་དབང་པོ་ཚང་། །
ལས་མཐའ་མ་ལོག་གནས་ལ་དད། ། ཞེས་པའོ། ། གཞན་འབྱོར་ལྔ་ནི། སངས་རྒྱས་བྱོན་དང་དེས་ཆོས་གསུངས། ། བསྟན་པ་གནས་དང་དེར་རྗེས་འཇུག ། གཞན་ཕྱིར་སྙིང་ནས་བརྩེ་བ་འོ། ། ཞེས་གསུངས་པ་བཞིན་ནོ། ། རྩ་བའི་ས་བཅད་གཉིས་པ། རྙེད་པའི་ལུས་རྟེན་ཕན་ཐོགས་ཆེ་བར་བསམ་པ་ནི། དལ་འབྱོར་གྱི་མི་ལུས་འདི་རྙེད་པར་དཀའ་བ་འདུག་མོད།
དེ་རྙེད་པ་ལ་ཕན་ཡོན་ཅི་ཡོད་སྙམ་ན། རང་གིས་བྱུང་ན་ཡིད་བཞིན་གྱི་ནོར་བུ་རིན་པེ་ཆེ་རྙེད་པ་ལས་ཀྱང་ཕན་ཡོན་ཆེ་སྟེ། ནོར་བུ་དེ་ལ་གསོལ་བ་བཏབ་ན་ཚེ་འདིའི་ཕུན་ཚོགས་ཙམ་འབྱུང་ལ། དལ་འབྱོར་གྱི་ལུས་ལ་བརྟེན་ནས་བླ་ན་མེད་པའི་བྱང་ཆུབ་ཀྱང་བསྒྲུབ་ནུས་པའི་ཕྱིར་རོ། ། དེས་ན་དལ་འབྱོར་གྱི་ལུས་ལ་སྐྱེས་བུ་ཆུང་ངུའི་དོན་ལྷ་མི། འབྲིང་གི་དོན་ཐར་པ། ཆེན་པོའི་དོན་ཐམས་ཅད་མཁྱེན་པའི་གོ་འཕང་ཐོབ་པའོ། ། ད་རེས་ལུས་རྟེན་འདི་ལ་དམ་པའི་ཆོས་རྣམ་དག་ཅིག་མ་བྱས་ན་ཕྱིས་ནས་ཡང་ཡང་རྙེད་པ་དཀའ་སྟེ། སྤྱོད་འཇུག་ལས། མི་ཡི་གྲུ་ལ་བརྟེན་ནས་ནི། །
སྡུག་བསྔལ་ཆུ་བོ་ཆེ་ལས་བསྒྲོལ། ། གྲུ་འདི་ཤིན་ཏུ་རྙེད་དཀའ་བས། ། རྨོངས་པ་དུས་སུ་གཉིད་མ་ལོག ། ཞེས་གསུངས་པའི་ཕྱིར་རོ། ། རྗེས་དགེ་བ་བསྔོ་བ་སོགས་འགྲེ། འདི་ལ་ཐུན་གཅིག་བྱེད། ༈ ཉི་མ་བཅུ་པ་ལ། སེམས་བསྐྱེད་སོགས་གོང་བཞིན། ལུང་ཤར་པ་ཡེ་ཤེས་རྒྱལ་མཚན་གྱི་རྣམ་ཐར་རྡོ་རྗེ་འཆང་ཀུན་དགའ་བཟང་པོས་མཛད་པའི་ལུང་བཀླགས། སྦྱོར་བ་འགྲེ།
དངོས་གཞིའི་དམིགས་པ་ནི། གསུམ་པ་ཐོབ་པའི་དལ་བ་ཡུན་རིང་དུ་མི་གནས་པ་ལ་གསུམ་སྟེ། ངེས་པར་འཆི་བར་བསམ་པ། ནམ་འཆི་ངེས་མེད་བསམ་པ། འཆི་བའི་ཚེ་ཆོས་མིན་པ་གཞན་གང་གིས་ཀྱང་མི་ཕན་པར་བསམ་པའོ། ། དང་པོ་ལ་ཡང་གསུམ་སྟེ། སྐྱེས་ནས་སྡད་དབང་མེད་པས་འཆི་བ་བསམ། ལུས་ལ་སྙིང་པོ་མེད་པས་འཆི་བ་བསམ། ཚེ་ལ་རྟག་པ་མེད་པས་འཆི་བ་བསམ་པའོ། ། དང་པོ་འཆི་བ་ཞེས་བྱ་བ་ནི་ཚེ་འདི་ཡི་སྣོད་བཅུད་ཀྱི་སྣང་བ་ཐམས་ཅད་ཁྲ་ལམ་མེ།
ཉེ་འབྲེལ་མཛའ་ཤེས་རྣམས་དང་ལྷན་དུ་དཀྲོང་ངེར། ཟས་གོས་ལ་སོགས་པ་ལ་ལོངས་སྤྱོད་ཅིང་ཚེ་འདིར་ཡུན་རིང་དུ་སྡོད་པའི་བྱ་བཞག་སྣ་ཚོགས་ཀྱི་བསྒྲིགས་རིམ་ལོག་གེ རྟག་འཛིན་ཨ་མཐས་སུ་གནས་པའི་ངང་ནས། འཆི་ནད་དྲག་པོས་ཐེབས་སྨན་པ་དང་། བཟའ་བཏུང་གིས་སླེས་ལ་བོར། མཛའ་ཤེས་ཀུན་གྱིས་མལ་གྱི་མཐའ་བསྐོར། བདག་ནི་མལ་དུ་འདུག་བཞིན་པ་གདོང་མཆི་མས་ཁེངས། སྙིང་རྗེ་རྗེ་སྐད་དུ་ཡ་ང་བའི་གཏམ་མི་ཕོད་པ་མང་པོ་སྨྲ་ཞིང་། གསོན་དུ་རེ་བའི་རེ་ཐག་ཆད་དེ། ཡུལ་གཉེན་ཤེས་སོགས་ལ་མིག་ཧྲིག་ཧྲིག་ལྟ་བའི་འཕྲོ་ལ་དེ་རྣམས་ཤུལ་དུ་བཞག་ནས།
ཚེ་འདིའི་སྣང་བ་ནག་ཐིབ་ཀྱིས་ནུབ་ཏེ། རྒྱུས་མེད་པའི་རྒྱལ་ཁམས་སྟོང་པ་ཡ་ང་བ་རང་ཅིག་ཏུ་བསྒྲེན་མོ་ལག་སྟོང་དུ་འགྲོ་དགོས་པའོ། ། ཕུང་པོ་ནི། དུར་ཁྲོད། རི་སོགས་སུ་བསྐྱལ་ནས་སྐྲ་དང་རྐང་རུས་ཐོ་རེ་བའམ། ས་ལ་སྦས་ནས་རུལ་ཞིང་མྱགས་པའམ། མེ་ལ་བསྲེགས་ནས་ཐལ་བ་བུན་ན་གནས་པ་ཞིག་ཡོང་ངེས་སྙམ་དུ་བསྒོམ། དེ་ལྟ་བུ་ནི་འབྱུང་བར་ངེས་ཏེ། མྱ་ངན་གསལ་བ་ལས། འདི་ལྟར་སྐྱེས་པ་ཐམས་ཅད་ཀྱི། །
མདུན་ན་འདུག་པ་འཆི་བ་སྟེ། ། ས་འམ་འོན་ཏེ་མཐོ་རིས་ན། ། སྐྱེ་ནས་ལ་ལ་མ་ཤི་བ། ། འགའ་ཞིག་ཁྱོད་ཀྱིས་མཐོང་བ་འམ། ། ཐོས་སམ་འོན་ཏེ་ཐེ་ཚོམ་ཟ། ། ཞེས་གསུངས་པ་ལྟར། སེམས་ཅན་ཐམས་ཅད་ལ་ངེས་པར་འོང་བ་འཆི་བ་ཡིན་པའི་ཕྱིར་རོ། ། དེས་ན་མའི་མངལ་དུ་ཉིང་མཚམས་སྦྱར་མ་ཐག་ནས་ལམ་གཞན་ཅུང་ཟད་ཙམ་ཡང་མ་གོལ་བར། འཆི་བདག་གི་དྲུང་དུ་ངེས་པར་འགྲོ་སྟེ། སྐྱེ་རབས་ལས།
དང་པོ་མངལ་དུ་ཞུགས་པའི་ནུབ་མོ་ནས། ། དེ་ནས་གཟུང་སྟེ་འཇིག་རྟེན་འདི་དག་ནི། ། ལམ་དེར་ཞུགས་ནས་ལམ་གཞན་མ་གོལ་བར། ། འཆི་བདག་དྲུང་དུ་དེ་ནི་མྱུར་མགྱོགས་འགྲོ། ། ཞེས་སོ། ། སྐྱེས་ཕྱིན་ངེས་པར་འཆི་དགོས་ཏེ། ལས་ཉོན་སྤངས་པའི་འཕགས་པ་རྣམས་ཀྱང་། སྐུ་བལྟམས་རྗེས་མྱ་ངན་ལས་འདའ་བའི་ཚུལ་བསྟོན་ན། འོ་སྐོལ་འཆིང་བ་ཀུན་ལྡན་རྣམས་ལྟ་ཅི་སྨོས་བསམ་པ་དང་། འདུས་པའི་ཐ་མ་འབྲལ་བ།
བསགས་པའི་ཐ་མ་མཛད་པ། དར་བའི་ཐ་མ་རྒུད་པ། སྐྱེས་པའི་ཐ་མ་འཆི་བར་གསུངས་པས། ངེས་པར་འཆི་བ་ལས་མ་འདས་པ་ཡིན་ནོ། ། ཞེས་ཁོང་དུ་ཆུད་པར་བྱའོ། ། གཉིས་པ་ལུས་ལ་སྙིང་པོ་མེད་པས་འཆི་བར་བསམ་པ་ནི། རི་རབ་གླིང་བཞི་རྒྱ་མཚོ་དང་བཅས་པའི་འཇིག་རྟེན་གྱི་ཁམས་བསྲ་ཞིང་འཁྲེགས་པ་འདི་དག་ཀྱང་། མཐར་མེ་ལྕེ་གཅིག་ཏུ་འབར་ཏེ་ཐལ་བ་ཙམ་ཡང་མ་ལུས་པར་སྟོང་པར་འགྲོ་བ་དང་། དེར་མ་ཟད་ཡང་དག་པར་རྫོགས་པའི་སངས་རྒྱས་ཀྱང་མཚན་དཔེས་རྒྱན་པའི་རྡོ་རྗེའི་སྐུ་རྣམས་ཀྱང་མི་རྟག་པའི་ཚུལ་སྟོན་ན། འོ་སྐོལ་གྱི་ཆུ་སྦུར་ལྟ་བུའི་ལུས་སྙིང་པོ་མེད་པ་ངེས་པར་བསླུ་བའི་ཆོས་ཅན་རྣམས་སྨོས་ཅི་འཚལ།
དེ་བས་ན་ཁོ་བོ་ཅག་གི་གཅེས་པར་འཛིན་པའི་ལུས་སྙིང་པོ་མེད་པ་འདི། དུས་ནམ་ཞིག་ན་མེས་བསྲེགས་ཏེ་ཐལ་བར་འགྱུར་རམ། ཆུས་ཁྱེར་ཏེ་སྲོག་ཆགས་ཀྱིས་ཟོས་སམ། ས་འོག་ཏུ་རུལ་ཞིང་མྱགས་པར་འགྱུར་རམ། ཉི་མའི་དྲོད་ཀྱིས་སྐམ་པར་འགྱུར་རམ། འབུས་གཡེངས་ཏེ་འཛིག་པར་འགྱུར་རམ། རླུང་གི་ཁྱེར་ཏེ་དེངས་པར་འགྱུར་རམ། སེམས་ཅན་གྱིས་དུམ་བུར་བཅད་དེ། སོ་སོར་འགྱེས་པའི་ཆོས་ཅན་གང་རུང་ལས་མ་འདས་པ་ཡིན་ནོ། ། སྙམ་དུ་ཤེས་པར་བྱའོ། །
གསུམ་པ་ཚེ་ལ་རྟག་པ་མེད་པས་འཆི་བ་བསམ་པ་ནི། སྐྱེ་བུའི་ཚེ་འཛད་པ་ནི་གཞན་གང་ལས་ཀྱང་མྱུར་བར་བཤད་དེ། དཔེར་ན་མི་རྩལ་པོ་ཆེ་ཞིག་གིས་ཕྱོགས་བཞིར་མདའ་རེ་འཕངས་པ་ས་ལ་མ་ལྷུང་བར་སྐྱེས་བུ་ཡང་རྩལ་དང་ལྡན་པ་གཞན་ཞིག་གིས་བར་སྣང་ནས་འཛིན་ཐུབ་ན་དེ་ཤིན་ཏུ་མྱུར་ལ། དེ་བས་ས་ལ་རྒྱུ་བའི་ཡི་དྭགས་མྱུར། ། དེ་བས་མཁའ་ལ་རྒྱུ་བའི་ཡི་དྭགས་མྱུར། ། དེ་བས་ཉི་མའི་ཤིང་རྟ་མྱུར། དེ་བས་ལྷ་མཐུ་བོ་ཆེ་མྱུར། དེ་བས་ཀྱང་སྐྱེ་བུའི་ཚེ་འཛད་པ་མྱུར་བར་གསུངས་སོ། ། དེས་ན་རང་སྐྱེས་པ་ནས་ད་ལྟའི་བར་རམ། ན་ནིང་ནས་ད་ལོའི་བར་རམ།
ཁ་སང་ནས་དེ་རིང་གི་བར་ལ་ཡུན་ཇི་སྙེད་ཅིག་འདས་པ་དེ་ཉིད་ཚེའི་སྟེང་ནས་འཕྲི་བ་ཡིན་ནོ། ། དེར་མ་ཟད་གཞན་ཡང་དཔེ་བཞི་ནི། རི་གཟར་གྱི་འབབ་ཆུ་དང་། གསོད་པར་ངེས་པའི་བཙོན་ར་དང་། དོལ་དུ་ཚུད་པའི་ཉ་དང་། གཤས་རར་ཚུད་པའི་ཕྱུགས་དང་འདྲ་བའོ། ། དང་པོ་ནི། རི་གཟར་གྱི་སྟེང་ནས་འབབ་པའི་ཆུ་དེ་སྔ་མའི་རྗེས་ཕྱི་མས་མ་ཟིན་དོགས་པ་ལྟ་བུའི་ཤིན་ཏུ་མྱུར་བར་འབབ་པ་ལྟར། སྐྱེ་བུའི་ཚེ་ནི་དེ་བས་ཀྱང་མྱུར་བར་ཟད་ནས་འཆིའོ། ། གཉིས་པ་ནི་བསོད་པར་ངེས་པའི་བཙོན་དེ།
གཤན་པ་སོགས་ཀྱིས་ཁྲིད་པའི་ཚེ། གོམ་པ་གཅིག་ཕྱིན་འཆི་བ་ལ་ཇེ་ཉེ། གཉིས་ཕྱིན་འཆི་བ་ལ་ཇེ་ཉེ་སོང་བ་ལྟར། རང་རེ་རྣམས་ཀྱང་ལོ་ཟླ་ཞག་དང་ཟ་མ་གཅིག་སོང་འཆི་བ་ལ་ཇེ་ཉེ། གཉིས་སོང་འཆི་བ་ལ་ཇེ་ཉེ་སོང་བ་ཡིན་ནོ། ། གསུམ་པ་ནི། དོལ་དུ་ཚུད་པའི་ཉ་ཇི་སྙེད་ཅིག་ཡོད་པ་དེ་དག་གཅིག་བསད། གཉིས་བསད་དེ་མཐར་གཅིག་ཀྱང་མ་ལུས་པ་གསོད་པ་ལྟར། རང་རེ་རྣམས་ཀྱང་། འཁོར་བའི་ཆུ་བོར་སྐྱེས།
ཉོན་མོངས་པའི་ཉ་པས་གཤོར། སྐྱེ་བའི་རྒྱར་ཚུད། འཆི་བདག་གི་སྒོར་སླེབ་པས་ན་ངེས་པར་འཆི་བ་ལས་འོས་མེད་དོ། ། བཞི་པ་ནི། གཤས་རར་ཚུད་པའི་ཕྱུགས་རྣམས་བཤན་པས་གཅིག་གསོད་གཉིས་གསོད་ཀྱིས་ཚུལ་དུ་རེ་རེ་ནས་གསོད་པ་མཐོང་ཡང་། ལྷག་མ་རྣམས་ཕན་ཚུན་གཅིག་གིས་གཅིག་བརྡུང་བ་དང་། བཟའ་རྒྱུ་རེ་ཙམ་འཚོལ་བ་ལས་ཇི་སྙམ་དུ་མི་སེམས་པའི་མོད་ལ་མཐར་གཅིག་ཀྱང་མ་ལུས་པ་གསོད་པ་ལྟར། རང་རེ་རྣམས་ཀྱང་། སྐྱེ་བའི་གཤས་རར་ཆུད། འཆི་བདག་གི་བཤན་པས་མཛའ་ཤེས་གཉེན་མདུན་སོགས་པ་རིམ་པས་གསོད་པ་མཐོང་བཞིན་དུ་དེ་དག་གི་ཤུལ་དུ་ཀ་ཅ་རེ་ཙམ་ཅི་བརྙེད་བལྟ་ཞིང་།
བཟའ་བཏུང་དང་གཉིད་ལ་སོགས་པ་བག་མེད་ཀྱི་སྤྱོད་པ་སྣ་ཚོགས་བྱེད་པའི་མོད་ལ་འཆི་བདག་གི་བཤན་པས་ཐུམ་གྱིས་གསོད་པར་འགྱུར་རོ་སྙམ་དུ་བསམ་པའོ། ། ཐུན་མཚམས་རྣམས་སུ་ཡང་། རང་ཉེ་འབྲེལ་འཁོར་གཡོག་སོགས་ལྷན་གཅིག་ཡིད་དུ་འོང་བའི་གཏམ་སྣ་ཚོགས་བྱེད་པའི་ཚེ། ད་ལྟ་བདག་འདི་ལྟར་བྱ་སྟེ། ནམ་ཞིག་འདི་རྣམས་གཏན་གྱེས་བྱེད་པའི་དུས་ཅིག་འོང་ངེས་སྙམ་དུ་བསམ། ཟསཟ་བའི་ཚེ་ད་ལྟ་བདག་ཟས་བཟང་པོ་འདི་ལྟ་བུ་སྟེ། མཐར་ཟས་དང་སྨན་ཅི་ཟོས་ཀྱང་མི་ཕན་པར་འཆི་བའི་དུས་ཅིག་འོང་ངེས་སྙམ་དུ་བསམ། གོས་གྱོན་པའི་ཚེ། ད་ལྟ་བདག་གོས་བཟང་པོ་འདི་ལྟ་བུ་གྱོན་ཏེ། ནམ་ཞིག་གི་ཚེ།
གོས་ངན་དྲི་མ་ཅན་ཞིག་གིས་འདྲིལ་ནས་འབོར་བའི་དུས་ཅིག་འོང་ངེས་སྙམས་དུ་བསམ། ཞོན་པ་བཞོན་པའི་ཚེ་ད་ལྟ་བདག་བཞོན་པ་བཟང་པོ་འདི་ལྟ་བུ་ཞོན་ཏེ། ནམ་ཞིག་ན་རོ་ལས་བྱས་པའི་སྐྱེ་བོ་ངན་པ་ཞིག་གིས་ཁུར་ནས་འགྲོ་བའི་དུས་ཞིག་འོང་ངེས་སྙམ་དུ་བསམ། ཁྲི་སྟན་བཟང་པོ་ལ་འདུག་པའི་ཚེ། ད་ལྟ་བདག་ཁྲི་སྟན་བཟང་པོ་འདི་ལྟ་བུ་ལ་འདུག་སྟེ། ནམ་ཞིག་ན་ས་ཁུང་མུན་པ་ཅན་ཞིག་ཏུ་དོར་བའི་དུས་ཞིག་འོང་ངེས་སྙམ་དུ་བསམ་མོ། ། འདིའི་དོན་བསྒོམ་པ་ལ་ཐུན་གཅིག་བྱེད། རྗེས་དགེ་བ་བསྔོ་བ་སོགས་འགྲེ། ༈ ཉི་མ་བཅུ་གཅིག་པ་ལ། སེམས་བསྐྱེད་སོགས་གོང་བཞི།
ལུང་རྡོ་རྗེ་འཆང་ཀུན་དགའ་བཟང་པོའི་རྣམ་ཐར་སེམས་དཔའ་ཆེན་པོས་མཛད་པ། སེམས་དཔའ་ཆེན་པོའི་རྣམ་ཐར་ཀུན་མཁྱེན་གྱིས་མཛད་པ་ཚིགས་སུ་བཅད་པ་བདུན་ཅུ་པ་ངོ་མཚར་ཆུ་རྒྱུན། དེའི་འགྲེལ་པ་ངོ་མཚར་རྒྱ་མཚོ། མུས་ཆེན་གྱི་རྣམ་ཐར་ངོ་མཚར་ཆུ་རྒྱུན་རྩ་བ་རྣམས་ཀྱི་ལུང་བཀླགས། དམིགས་པ། སྦྱོར་བ། སྐྱབས་སུ་འགྲོ་བ་སོགས་འགྲེ། དངོས་གཞིའི་དམིགས་པ་ནི། སྤྱི་དོན་གཉིས་པ་ནམ་འཆི་ངེས་མེད་བསམ་པ་ལ་གསུམ་སྟེ། ཚེ་ཚད་མེད་པས་ནམ་འཆི་ངེས་པ་མེད་པ།
འཆི་རྐྱེན་མང་བ། འཚོ་རྐྱེན་མྱུང་བའོ། ། དང་པོ་ནི། ནམ་འཆི་ངེས་པ་སྐད་ཅིག་ཀྱང་མེད་དེ། འགའ་ཞིག་གི་རྟོག་པ་ལ། ནམ་ཕུག་ལོས་ཀྱང་འཆི་མོད། རེ་ཞིག་མི་འཆི་འམ་ཚེ་སྟོད་ལ་ཚེ་འདིའི་འདུན་མ་བྱས་ནས་ཚེ་འཇུག་ལ་ཆོས་བྱའོ་སྙམ་པ་དང་། ད་ལོ་ཆོས་རྒྱགས་བསྒྲུབས་ལ་ད་གཟོད་ཆོས་བྱའོ་སྙམ་པ་སྲིད་མོད་དེ་ཉིད་ཐོག་ཏུ་འབབ་པའི་ངེས་པ་མེད་དེ། ཚེ་འཇུག་དང་ཚེ་ཕྱི་མ་སུ་སྔ་མི་ཤེས། ལོ་ཕྱི་མ་དང་ཚེ་ཕྱི་མ་སུ་སྔ་མི་ཤེས།
དེ་བཞིན་དུ་ཟླ་བ་ཕྱི་མ་དང་ཚེ་ཕྱི་མ་དང་། ཞག་ཕྱི་མ་དང་ཚེ་ཕྱི་མ་སུ་སྔ་མི་ཤེས་ཏེ། གླིང་གཞན་གསུམ་ལ། ཚེ་ཚད་ཀྱི་ངེས་པ་ཡོད་ཀྱང་། འཛམ་བུ་གླིང་པ་རྣམས་ཀྱི་ཚེ་ལ་ངེས་པ་ཅུང་ཟད་ཀྱང་མེད་པར་གསུང་བའི་ཕྱིར་རོ། ། དེ་ཡང་འགའ་ཞིག་མའི་མངལ་དུ་ཚེ་ཟད་ནས་འཆི། དེ་བཞིན་དུ་སྐྱེས་ཙམ་དང་། གོག་ཙམ་དང་། འགྲོ་ཤེས་ཙམ་དང་། དར་ལ་བབ་པ་དང་།
རྒས་ནས་འཆི་བ་སོགས་ངེས་པ་ཅིག་ཀྱང་མེད་དེ། མཐའ་ན་དེ་རིང་ཙམ་ཡང་མི་འཆི་བའི་གདེང་སྐད་ཅིག་ཙམ་ཡང་མེད་པས་སོ། ། དེ་སྐད་དུ་ཡང་སྤྱོད་འཇུག་ལས། དེ་རིང་ཙམ་ཡང་མི་འཆི་ཞེས། ། བདེ་བར་འདུག་པ་རིགས་མ་ཡིན། ། བདག་ནི་མེད་པར་འགྱུར་བའི་དུས། ། དེ་ནི་གདོན་མི་ཟ་བར་འོང་། ། ཞེས་སོ། ། གཉིས་པ་འཆི་རྐྱེན་མང་བ་ནི། གལ་ཏེ་ཚེ་ཡི་ལྷག་མ་ཅུང་ཟད་ཡོད་སྲིད་ཀྱང་།
དེ་མ་རྫོགས་ཀྱི་བར་ལ་སྡོད་རྒྱུ་ཡོང་བའི་ངེས་པ་ཅུང་ཟད་ཀྱང་མེད་དེ། དེའི་རྒྱུ་མཚན་ཡང་ཚེ་ལ་འགལ་རྐྱེན་བར་ཆད་མང་ཞིང་། ལུས་སྲོག་འབྲལ་སླ་བའི་ཕྱིར་རོ། ། དཔེར་ན་རླུང་དམར་གྱི་ནང་གི་མར་མེ་དང་འདྲ་སྟེ། མར་མེ་དེ་མར་དང་ལྡོང་བུ་ལ་སོགས་པར་ལྡན་ཀྱང་། རླུང་གི་རྐྱེན་གྱིས་གློ་བུར་དུ་འཆི་བ་བཞིན་ནོ། ། ལུས་སྲོག་འབྲལ་སླ་བའི་ཚུལ་ནི། གཉིད་ལོག་ནས་བསད་ལོང་བྱུང་བ་དང་། དབུགས་ཕྱིར་ཕྱུང་ནས་ནང་དུ་རྔུབ་ལོང་བྱུང་བ་ཡང་ཤིན་ཏུ་ངོ་མཚར་བའི་གནས་ཡིན་ནོ། ། གཞན་ཡང་འཆི་བདག་ལ་བརྩེ་བ་མེད་དེ།
བརྩེ་སེམས་ཀྱིས་ཁྱོད་ཚེ་ཡང་མ་ཟད་འདུག་པས། རེ་ཞིག་ཞོག་ཅེས་པ་དང་། ན་བ་མི་འདུག་པས་རེ་ཞིག་ཞོག་ཅེས་པ་སྐད་ཅིག་ཀྱང་མི་འབྱུང་བར། རྔོན་པས་རི་དྭགས་འདེད་པ་བཞིན་གསོད་པ་སྔ་ཕྱི་ལ་རྒྱུ་བས་ཅུང་ཟད་ཀྱང་མ་ཡེངས་པར་གསོད་པར་བྱེད་དོ། ། དེ་ཡང་ཕྱིའི་འབྱུང་བ་འཁྲུགས་ཏེ། གད་ཕུག་ལ་སོགས་པའི་རྡིབ་འོག་ཏུ་སོང་སྟེ་འཆི་བ། དེ་བཞིན་དུ་ཆུས་ཁྱེར་བ། མེས་ཚིག་པ། རླུང་གི་ཁྱེར་ནས་ཅོང་རོ་དུ་ལྷུང་ནས་འཆི་བ་དང་། ནང་འབྱུང་བ་འཁྲུགས་ནས།
སའི་ནད་བད་ཀན། ཆུའི་ནད་གྲང་བ། ཆུ་སེར། མེའི་ནད་ཚད་པ། རླུང་གི་ནད་སྙིང་རླུང་སོགས་དུ་མས་འཆི་རྐྱེན་བྱེད་དོ། ། ལོག་འདྲེན་གྱི་བགེགས་འཁྲུགས་ཏེ། རྟག་ཏུ་ཉེ་འཚེ་བྱེད་པའི་བགེགས་རིགས་སྟོང་ཕྲག་བརྒྱད་ཅུའི་སེམས་ཅན་གྱི་དབུགས་དང་མདངས་དང་། གཟི་བརྗིད་འཕྲོག་ནས་གསོད། ཕོ་ལྷ་སོགས་གདོན་གཞན་འཁྲུགས་ཏེ། མགུ་ན་ཕན་ཕྲན་ཚེགས་འདོགས་ཀྱང་།
མ་མགུ་ན་གནོད་པ་བྱེད་པའི་གདོན་རིགས་སུམ་བརྒྱ་དྲུག་ཅུ་ལ་སོགས་པས་ཀྱང་སྲོག་འཕྲོག་ཅིང་། གཞན་ཡང་དགྲ་དང་འཐབ་སྟེ་འཆི། གཉེན་གྱིས་བསླུས་ཏེ་འཆི། ཁང་ཁྱིམ་སྡིབས་ཏེ་འཆི། ཁ་ཟས་མ་འཕྲོད་དེ་འཆི། སྨན་ལོག་སྟེ་འཆི། གོས་ཀྱིས་འཚུབ་སྟེ་འཆི། གཡོག་གིས་རྒོལ་ཏེ་འཆི། དུད་འགྲོས་བརྡུང་པ་དང་། རྟའི་ཀྱུར་བ་དང་།
གཅན་གཟན་ཁྱི་དོམ་སྟག་སོགས་གདུག་པ་ཅན་རྣམས་ཀྱིས་རྨུགས་ཏེ་འཆི། རང་ལ་རང་ལས་ཉེ་བ་མེད་ཀྱང་། རང་གིས་རང་ལ་མཚོན་བསྣུན་པ་དང་། ལྕེབས་ཏེ་འཆི་བ་ལ་སོགས་པ་དུ་མ་མཐོང་བས་སོ། ། གསུམ་པ་གསོན་རྐྱེན་ཉུང་བ་ནི། རིམ་གྲོ། སྨན་ཁ་ཟས་སོགས་གསོན་རྐྱེན་མང་པོ་ཡོད་སྙམ་ན། དེ་དག་གང་གིས་ཀྱང་མི་ཐུབ་སྟེ། ཚེ་ཟད་པ། བསོད་ནམས་ཟད་པ།
ལས་ཟད་པས་འཆི་བ་དང་གསུམ་ལས། དང་པོ་ལ་ཚེ་སྒྲུབ། ཚེ་དབང་། ཚེ་མདོ་བཀླགས་པ་སོགས་ཀྱིས་བཟློག་པ་ཙམ་ཡོད་ལ། གཉིས་པ་ནི། དགེ་འདུན་ལ་བསྙེན་བཀུར། སྐྱེ་བོའི་ཚོགས་ལ་སྦྱིན་གཏོང་སོགས་བསོད་ནམས་རྒྱ་ཆེན་པོས་བཟློག་པ་ཙམ་ཡོད་ལ། གསུམ་པ་ནི་ཚ་ཚ་བཏབ་པ། བཀའ་བསྒྱུར་རོ་ཅོག་ལ་སོགས་པའི་གསུང་སྒྲོགས་བྱ་བ། སྲོག་བསླུ་བ་ལ་སོགས་པས་བཟློག་པ་ཙམ་ཡོད་དོ། །
གསུམ་ཀ་ཟད་དེ། འཆི་བ་ལ་གང་གིས་ཀྱང་མི་ཕན་ཏེ། རེ་ཞིག་མི་འཆིའམ་སྙམ་པའི་རེ་དོགས། ན་ཚོད་གཞོན་པ། ད་ལྟ་ན་ཚ་མེད་པ། ཟས་གོས་སོགས་མཐུན་རྐྱེན་འཛོམས་པ། དགྲ་འདྲེ་ལ་སོགས་པའི་ཉེ་འཚེ་མེད་པས། ཡུན་རིང་ཙམ་མི་འཆིའམ་སྙམ་ན། དེ་རྣམས་གང་གིས་ཀྱང་བློ་གཏད་མི་ཐུབ་སྟེ། ན་ཚོད་གཞོན་ཀྱང་།
རྒས་ཤིང་གོགས་པ་འཁར་བ་ལ་བརྟེན་དགོས་པ་དག་གི་སྔོན་དུ། བྱིས་པ་སྐྱེས་མ་ཐག་དང་། གཞོན་པ་སྟོབས་དང་ཡང་རྩལ་ཅན་དུ་མ་འཆི་བ་མཐོང་ཐོས་སུ་གྲུབ་པས་སོ། ། ནད་མེད་པས་མི་ཐུབ་སྟེ། སྐྱེས་བུ་ལོ་ནད་ཀྱིས་ཟིན་ནས་རང་གི་འདྲེ་བཟློག་དང་མི་གཙང་བ་ཙམ་ཡང་བསྐྱེལ་མི་ཐུབ་པར་གཞན་ལ་བལྟོས་དགོས་པ་དག་གི་སྔོན་ལ། སྐྱེ་བོ་དར་ལ་བབ་ཅིང་ལང་འཚོ་དང་ལྡན་པ། ནད་མེད་དུ་མ་བློ་བུར་དུ་འཆི་བ་དང་། ཟས་གོས་སོགས་མཐུན་རྐྱེན་འཛོམས་ཀྱང་མི་ཐུབ་སྟེ། མཐུན་རྐྱེན་མེད་པའི་སྤྲང་པོ་སོགས་འཕོངས་པ། ནང་ཟས་ནང་འཚོལ།
ནུབ་ཟས་ནུབ་འཚོལ་དགོས་པ་རྣམས་ཀྱི་སྔོན་ལ། ཕྱུག་པོ་ཟས་ནོར་གྱིས་མཐའ་བསྐོར་བ་དག་འཆི་བ་དང་། དགྲ་ཡིས་འཚེ་བ་མེད་པས་མི་ཐུབ་སྟེ། ཕྱོགས་མཐའ་དམག་གིས་བསྐོར་ཞིང་དམག་རུམ་གྱི་དཀྱིལ་དུ་གནས་པའི་སྐྱེ་བུའི་སྔོན་དུ། དགྲའི་མིང་ཙམ་ཡང་མེད་པའི་སྐྱེ་བོ་དུ་མ་འཆི་བ་དང་། འདྲེ་གདོན་གྱི་འཚེ་བ་མེད་པས་མི་ཐུབ་སྟེ། ཤེས་པ་གདོན་གྱི་སླད་ནས་རང་སེམས་ལ་རང་དབང་མེད་པར་བྱ་བྱེད་ཐམས་ཅད་རང་ལ་གནོད་པ་ཁོ་ན་བྱེད་པའི་སྐྱེ་བོ་དེ་དག་གི་སྔོན་དུ། ཤེས་པ་རང་བཞིན་དུ་གནས་པའི་སྐྱེས་བུ་མང་དུ་འཆི་བ་སོགས་བསམ་གྱིས་མི་ཁྱབ་པ་མཐོང་བས་སོ། ། འདིའི་དོན་བསྒོམ་པ་ལ་ཐུན་ཅིག་བྱེད། རྗེས་དགེ་བ་བསྔོ་བ་སོགས་འགྲེ།
༈ ཉི་མ་བཅུ་གཉིས་པ་ལ། སེམས་བསྐྱེད་སོགས་གོང་བཞིན། ལུང་མུས་ཆེན་གྱི་རྣམ་ཐར་གྱི་འགྲེལ་པ་ཁ་བསྐོང་མྱ་ངན་འདས་བྱུང་དང་བཅས་པའི་ལུང་བཀླགས། སྦྱོར་བ་སྐྱབས་སུ་འགྲོ་བ་སོགས་འགྲེ། དངོས་གཞིའི་དམིགས་པ་འཆི་བའི་ཚེ། ཆོས་མ་ཡིན་པ་གཞན་གང་གིས་ཀྱང་མི་ཕན་པར་བསམ་པ་ནི། ཟས་དང་ནོར་གྱིས་ཕན་མེད་དམ་ཆོས་སྒྲུབ། གཉེན་དང་འཁོར་གྱིས་ཕན་མེད་དམ་ཆོས་སྒྲུབ། ཁ་དྲག་སྟོབས་ཀྱི་ཕན་མེད་དམ་ཆོས་སྒྲུབ། ཅེས་སོ། །
དང་པོ་ནི། ངེས་པར་འཆི་བའི་དུས་ལ་བབ་པའི་ཚེ་ན། ཚེ་འདིའི་ཕུན་སུམ་ཚོགས་པ། ཟས་ནོར་ལོངས་སྤྱོད་སོགས་ཅི་ཙམ་ཡོད་ཀྱང་ཕན་རྒྱུ་ཅུང་ཟད་མེད་དེ། དེ་དག་གི་སྟེང་ནས་འཆི་བདག་ལ་རྔན་པ་བྱིན་པས་བཟློག་ཏུའང་མེད། བསླུ་མ་བྱིན་པས་བསླུ་རྒྱུའང་མེད། རང་གི་ཕ་རོལ་ཏུ་ཁྱེར་ནས་འགྲོ་རྒྱུའང་མེད་པར། མར་གྱི་དཀྱིལ་ནས་སྤུ་ཕྱུང་བ་ལྟར་རང་ཉིད་སྒྲེན་མོ་ལག་པ་སྟོང་པར་འགྲོ་དགོས་པའི་ཕྱིར་རོ། ། དེས་ན་དེ་དག་གིས་མི་ཕན་པའི་སྟེང་དུ་ཚེ་འདིའི་ཕུན་སུམ་ཚོགས་པ་དེ་དག་ལ་ཆགས་སེམས་དྲག་པོ་སྐྱེ་བར་འགྱུར་རོ། ། གཉིས་པ་ནི།
མཛའ་བཤེས་དང་འཁོར་གཡོག་ལ་སོགས་པ་ཇི་ཙམ་ཡོད་ཀྱང་འཆི་བའི་ཚེ་ཕན་པ་སྐད་ཅིག་མེད་དེ། དེ་དག་གི་འཆི་བདག་ལ་འཐབ་པས་བཟློག་པའང་མེད། ངོ་ཆེན་བྱས་པས་ཁྲོལ་བའང་མེད། འཆི་བའི་སྡུག་བསྔལ་མགོ་བཤའ་བྱ་རྒྱུ་ཡང་མེད། ཕ་རོལ་དུ་འགྲོ་བའི་ཚེ་མཉམ་དུ་རྒྱུ་དབང་ཡང་མེད་པར་རང་ཉིད་གཅིག་པུ་འགྲོ་དགོས་པའི་ཕྱིར་རོ། ། དེས་ན་དེ་རྣམས་ཀྱིས་མི་ཕན་པའི་ཁར་དེ་དག་གི་ཆེད་དུ་བྱས་པའི་སྡིག་པ་རྣམས་རང་གི་རྗེས་སུ་འབྲང་ནས། སླར་གནོད་པ་ཆེན་པོ་བསྐྱེལ་བའི་གྲོགས་ཀྱང་བྱེད་དོ། ། གསུམ་པ་ནི། ཁ་དྲག་དང་དཔུང་སྟོབས་འཇིག་རྟེན་འདི་སྣང་གི་འདོད་བྱ་བསམ་གྱིས་མི་ཁྱབ་པ་ཡོད་ཀྱང་ཕན་པ་སྐད་ཅིག་ཀྱང་མེད་དེ། དཔེར་ན་རི་དྭགས་རྒྱལ་པོ་སེང་གེ་དེས།
གླང་པོ་ཆེ་ལྟ་བུའི་སྟོབས་ཀྱང་ཟིལ་གྱིས་གནོན། སྐད་ཀྱི་ང་རོ་སྒྲགས་པ་ཙམ་གྱིས་ཀྱང་། རི་དྭགས་ཕྲ་མོ་རྣམས་བསྐྲག་སྟེ། དབུགས་ཀྱང་འབྱིན་མི་ནུས་པར་བྱེད་པའི་སྟོབས་དང་ལྡན་ཡང་། འཆི་བདག་བྱུང་བའི་ཚེ་རང་གི་སྟོབས་དང་དྲེགས་པ་ཐམས་ཅད་ཉམས་ནས་འཆི་དགོས་པ་དེ་བཞིན་དུ། ཚེ་འདིར་སྣང་གི་ཕུན་སུམ་ཚོགས་པ་དེ་དག་གིས་ང་རྒྱལ་དང་རློམ་སེམས་སྐྱེས་ནས་དེའི་རྣམ་སྨིན་རང་གི་རྗེས་སུ་འབྲང་སྟེ། སླར་གནོད་པ་ཆེན་པོ་བསྐྱེལ་བའི་གྲོགས་བྱེད་དོ། ། དེས་ན་འཆི་བ་ལ་ཆོས་མ་ཡིན་པར་གང་གིས་ཀྱང་ཕན་པ་མེད་དེ། རྒྱལ་པོ་གསལ་རྒྱལ་ལ་གདམས་པའི་མདོ་ལས། རྒྱལ་པོ་ཆེན་པོ་ངེས་པར་འཆི་བའི་དུས་ལ་བབས་པའི་ཚེ།
འཆི་བདག་གིས་ནི་བཟུང་མགོན་སྐྱབས་དང་དཔུང་གཉེན་ནི་མེད། ནད་ཀྱིས་ནི་གདུངས། ཁ་ནི་སྐམ། བཞིན་ནི་འགྱུར། རྐང་ལག་ནི་གཡོབ། མཆུ་ནི་བརྫེས། ལྡང་ནི་མི་ནུས། སྒྲ་ངར་ངར་པོ་ནི་འབྱིན། མི་གཙང་བ་དང་ངན་སྐྱུགས་ཀྱིས་ནི་ལུས་ལ་གོས། མལ་གྱི་ཐ་མར་ནི་ཉལ།
དབུགས་རྒྱུ་བ་ནི་ཆད། ཁ་རྣ་ནི་གདང་། འཇིག་རྟེན་འདི་ནི་དོར། འཇིག་རྟེན་ཕ་རོལ་དུ་ནི་འགྲོ། བསྐྱས་ཆེན་པོ་ནི་འདེགས། མུན་པ་ཆེན་པོར་ནི་ཞུགས། ས་ཚུགས་མེད་པའི་ཕྱོགས་སུ་ནི་འགྲོ། ནོར་བགོ་བཤའ་བྱར་ནི་མེད། ཀྱེ་ཧུད་ཕ། ཀྱེ་ཧུད་མ།
ཀྱེ་ཧུད་བུ་ཟེར་སྟེ། དེའི་ཚེ་དེའི་དུས་ན་དམ་པའི་ཆོས་ཀྱི་མགོན་སྐྱབས་དང་། རྟེན་དང་། དཔུང་གཉེན་ཆེན་པོར་འགྱུར་རོ། ། དེ་བས་ན་འཆི་བ་སྙིང་ཕུགས་སུ་བཅུག་པའི་དམ་པའི་ཆོས་རྣལ་མ་ཞིག་ཅི་ནས་ཀྱང་བྱ་དགོས་སོ། འོ་ན་ཆོས་བྱས་ཀྱང་འཆིའོ་སྙམ་ན། འཆི་ལུགས་མི་འདྲ་སྟེ། ཆོས་པ་རབ་འཆི་ལ་བྲོད། འབྲིང་མི་འཚེར། ཐ་མ་མི་འགྱོད་པའི་སྒོ་ནས་འཆིའོ། །
ཆོས་མ་བྱས་པའི་སྐྱེ་བོ་འཆི་ཚེ། དང་པོར་ཆོས་མ་བྱས་ཤིང་སྡིག་པ་བྱས་པས་འགྱོད། བར་དུ་མནར་གཅོད་ཀྱི་སྡུག་བསྔལ་ལ་འཚེར། ཐ་མ་འཆི་བདག་གི་གཤིན་རྗེའི་འཇིགས་པ་དང་བཅས་ནས་འཆི་ཞིང་། ངན་སོང་གསུམ་དུ་ལྟུང་ངོ་། ། དེས་ན་རང་རེ་རྣམས་རིན་པོ་ཆེའི་གླིང་དུ་སླེབ་ནས་སྟོང་ལོག་བྱས་པ་ལྟར་རང་གིས་རང་བསླུས་ཚབ་དེ་བས་ཆེ་བ་མི་འོང་བས་འཆི་བའི་དུས་སུ་བློ་བདེ་ཐུབ་ངེས་པའི་དམ་པའི་ཆོས་ཤ་དག་ཅིག་ཅི་ནས་ཀྱང་བྱའོ་སྙམ་དུ་བསམ་པའོ། ། འདི་དོན་བསྒོམ་པ་ལ་ཐུན་ཅིག་བྱེད། རྗེས་དགེ་བ་བསྔོ་བ་སོགས་འགྲེ། ༈ ཉི་མ་བཅུ་གསུམ་པ་ལ། སེམས་བསྐྱེད་སོགས་གོང་བཞིན།
ལུང་ཀུན་མཁྱེན་གྱི་རྣམ་ཐར་རྗེ་སངས་རིན་གྱིས་མཛད་པའི་ལུང་བཀླགས་ལ། དམིགས་པ་ནི་སྦྱོར་བ་སྐྱབས་སུ་འགྲོ་བ་སོགས་འགྲེ། དངོས་གཞི་ལས་རྒྱུ་འབྲས་བསམ་པ་ལ། གཞུང་ལས་མ་དག་པའི་སྣང་བ་ཞེས་པས་བསྟན་ཏེ། དེ་ཡང་འོ་ན་འཆི་བའི་ཚེ། ལོངས་སྤྱོད་མཛའ་བཤེས་འཁོར་གཡོག་གང་ཡང་རྗེས་སུ་མི་འབྲངས་ན་ལས་དགེ་སྡིག་གི་འབྲས་བུ་ཡང་རྗེས་སུ་མི་འབྲང་ངམ་ཞེ་ན། དེ་ནི་མ་ཡིན་ཏེ། རྒྱལ་པོ་ལ་གདམས་པའི་མདོ་ལས། དུས་ཀྱི་ཉེན་ཏེ་རྒྱལ་པོ་འཆི་བའི་ཚེ། ། ལོངས་སྤྱོད་མཛའ་དང་གཉེན་བཤེས་རྗེས་མི་འབྲང་། །
སྐྱེས་བུ་དེ་ནི་གང་དང་གར་འགྲོ་ཡང་། ། ལས་ནི་གྲིབ་མ་བཞིན་དུ་རྗེས་སུ་འབྲང་། ། ཞེས་དང་། མདོ་སྡེ་ལས་བརྒྱ་པ་ལས། ལས་ནི་ས་ལ་མི་སྨིན། རྡོ་ལ་མི་སྨིན། ཟིན་པའི་ཕུང་པོ་འབའ་ཞིག་ལ་སྨིན་པར་འགྱུར་རོ། ། ཞེས་གསུང་པས། རང་གིས་བྱས་པའི་ལས་ནི་ཤུལ་དུ་ཡང་མི་སྡོད། གང་ཟག་གཞན་གྱི་རྗེས་སུ་ཡང་མི་འབྲང་།
མེད་པར་ཡང་མི་འགྱུར། ལུས་དང་གྲིབ་མའི་ཚུལ་དུ་བྱེད་པ་པོ་རང་གི་རྗེས་སུ་འབྲང་བ་ལས། བསྐལ་པའམ་བསྐལ་པ་ལས་ལྷག་པའི་བར་དུའང་ཚུད་ཟ་བར་མི་འགྱུར། གསད་བྱེད་ཀྱི་རྐྱེན་དང་ནམ་འཕྲད་པ་ན་འབྲས་བུ་སྨིན་པར་འགྱུར་བའོ། ། དེ་ཡང་སྡོམ་གསུམ་ལས། ལས་ལ་དགེ་སྡིག་ལུང་མ་བསྟན། ། ཡིན་ཞེས་རྒྱལ་བས་མདོ་ལས་གསུང་། ། ཞེས་པ་ལྟར་གསུམ་སྟེ། མི་དགེ་བའི་ལས། དགེ་བའི་ལས།
ལུང་མ་བསྟན་གྱི་ལས་བསམ་པའོ། ། དང་པོ་ནི། མི་དགེ་བའི་ལས་བསམ་པ། དེའི་འབྲས་བུ་བསམ་པ། དེ་སྤོང་བར་བསམ་པའོ། དང་པོ་ནི། ཀུན་སློང་དུག་གསུམ་གྱིས་ཀུན་ནས་བསླངས་པའི་ལས་ཐམས་ཅད། ཕལ་ཆེར་མི་དགེ་བ་ཞེས་བྱའོ། ། དེ་ལ་དབྱེ་ན། ལུས་ཀྱི་ལས་སྲོག་གཅོད་པ།
མ་བྱིན་པ་ལེན་པ། འདོད་ལོག་སྟེ་གསུམ། ངག་གི་ལས་བརྫུན། ཕྲ་མ། ཚིག་རྩུབ། ངག་འཁྱལ་ཏེ་བཞི། ཡིད་ཀྱི་ལས། བརྣབ་སེམས། གནོད་སེམས། ལོག་བལྟ་གསུམ་སྟེ་མི་དགེ་བཅུའོ། །
དེ་རེ་རེ་ལའང་། གཞི། བསམ། སྦྱོར་བ། མཐར་ཐུག་སྟེ། བཞི་ལས། དང་པོ་སྲོག་གཅོད་ཀྱི་གཞི་ནི། ཆེ་བ་མི་དང་ཆུང་བ་གྲོག་སྦུར་ལྟ་བུའི་སེམས་ཅན་ནོ། ། གཉིས་པ་བསམ་པ་ནི། རང་གི་ཡིད་ལ་སེམས་ཅན་འདི་ལྟ་ཞིག་གསོད་དགོས་སྙམ་དུ་ངོས་བཟུང་བའོ། །
གསུམ་པ་སྦྱོར་བ་ནི། སེམས་ཅན་དེ་ཞེ་སྡང་དྲག་པོས་དུག་དང་། མཚོན་ཆ་ལ་སོགས་པས་གཞན་གསོད་དུ་འཇུག་པའམ། རང་གིས་བསད་པའོ། བཞི་པ་མཐར་ཐུག་ནི་སྦྱོར་བ་དེ་ལ་བརྟེན་ནས། རང་མ་ཤི་གོང་དུ། ཕ་རོལ་དམིགས་ཡུལ་དུ་གྱུར་པ་དེ་བསམ་བཞིན་དུ་སྲོག་གཅོད་ཐུབ་པ་ལ་དགའ་བ་བསྒོམ་པའོ། ། དེ་ལ་འདོད་ཆགས་ཀྱིས་སྲོག་གཅོད་པ་ནི། གསད་བྱའི་ཤ་ལ་སོགས་པ་ལ་ཆགས་ནས་གསོད་པའོ། ། ཞེ་སྡང་གིས་ནི་ཕ་རོལ་ལ་སྙིང་ན་བའོ། །
གཏི་མུག་གིས་ནི། ཕ་མ་རྒས་པའི་སྡུག་བསྔལ་བསྐྱོབ་པར་འདོད་པའི་ལུགས་ཀྱི་བླང་དོར་གོ་ལོག་ཏུ་གསོད་པའོ། ། མ་བྱིན་ལེན་པ་ལ། དང་པོ་མ་བྱིན་ལེན་གྱི་གཞི་ནི། གཞན་གྱིས་བདག་ཏུ་བཟུང་བའི་ཡོ་བྱད་ཆེ་ཆུང་གང་ཡང་རུང་བའོ། ། གཉིས་པ་བསམ་པ་ནི། ཡོ་བྱད་དེ་རྣམས་མཐུ་འམ། འཇམ་བུའི་སྒོ་ནས་བདག་གིར་བྱེད་དོ་སྙམ་པའོ། ། གསུམ་པ་སྦྱོར་བ་ནི། དངོས་པོ་དེ་རྣམས་གཞན་རྐུ་བ་དང་།
འཕྲོག་ཏུ་འཇུག་པའམ། རང་གིས་རྐུ་བ་སོགས་བདག་གིར་བྱེད་པའོ། ། བཞི་པ་མཐར་ཐུག་ནི། སྦྱོར་བ་དེ་ལ་བརྟེན་ནས་རང་གི་ལག་ཏུ་འབྱོར་བ་སྟེ་མ་བྱིན་ལེན་ནི་བསམ་བཞིན་དུ་གཞན་གྱིས་བློས་མ་བཏང་ཀྱང་བདག་ཏུ་འཛིན་པའོ། ། དེ་ལ་འདོད་ཆགས་ཀྱིས་མ་བྱིན་ལེན་ནི། དངོས་པོ་གང་དང་གང་ལ་ཆགས་སེམས་ཀྱིས་ལེན་པའོ། ། ཞེ་སྡང་གི་སྒོ་ནས་ཕ་རོལ་ལ་གནོད་པ་ཁོ་ནར་བསམ་པའོ། ། གཏི་མུག་གིས་ནི། དགེ་སྡིག་གི་བླང་དོར་གང་ཡང་མ་གོ་བཞིན་དུ་བྱེད་པའོ། ། འདོད་ལོག་ལ།
དང་པོ་འདོད་ལོག་གི་གཞི་ནི། བུད་མེད་གཞན་ནམ། རང་གི་བདག་ཏུ་བཟུང་བའི་བུད་མེད་དོ། ། གཉིས་པ་བསམ་པ་ནི། བུད་མེད་འདི་ལྟ་བུ་ཞིག་ལ་ལས་བྱེད་སྙམ་དུ་ངོས་བཟུང་བའོ། ། གསུམ་པ་སྦྱོར་བ་ནི། བུད་མེད་གཞན་ལ་བགྲོད་པ་དང་། རང་གི་བདག་ཏུ་བཟུང་བའི་བུད་མེད་ལ་བགྲོད་པ་ཡིན་ཡང་ལུགས་མ་ཡིན་པ་བདུན་བརྒྱུད་ཚུན་ཆད་ཀྱི་གཉེན་དང་། དུས་མ་ཡིན་པ་སྒྲུམ་མའམ། བསྙེན་གནས་བླངས་བའི་དུས་སོགས་དང་།
གནས་མ་ཡིན་པ་གཙུག་ལག་ཁང་ངམ། བླ་མ་དཀོན་མཆོག་གི་རྟེན་དང་། ཕ་མའི་དྲུང་སོགས། ལམ་མ་ཡིན་པ་ཁ་དང་། བཤང་ལམ་སོགས་སུ་བགྲོད་པའོ། ། བཞི་པ་མཐར་ཐུག་ནི། སྦྱོར་བ་དེ་ལ་བརྟེན་ནས་དམིགས་ཡུལ་དུ་གྱུར་པའི་བུད་མེད་དེ་ལ་བགྲོད་པ་བྱས་ཟིན་ནས། ཡིད་བདེ་བར་གྱུར་པ་རྣམས་ནི། ལུས་ཀྱི་ལས་གསུམ་མོ། ། ངག་གི་ལས་བཞི་ཡི་བརྫུན་ལ།
དང་པོ་བརྫུན་གྱི་གཞི་ནི། ཕ་རོལ་པོ་བསླུ་བར་བསམ་པའོ། ། གཉིས་པ་བསམ་པ་ནི། གཞན་ཞིག་བསླུ་ཐུབ་པར་བྱ་སྙམ་པའོ། ། གསུམ་པ་སྦྱོར་བ་ནི། བསླུ་བའི་སེམས་ཀྱིས་བསམ་བཞིན་དུ་མི་བདེན་པའི་ཚིག་སྨྲས་ནས་མི་ཕ་རོལ་པོ་འཁྲུལ་དུ་འཇུག་པའོ། ། བཞི་པ་མཐར་ཐུག་ནི། སྦྱོར་བ་དེ་ལ་བརྟེན་ནས་དུག་གསུམ་གྱི་སྒོ་ནས་བསླུས་གྲུབ་པའོ། ། ཕྲ་མ་ལ། དང་པོ་ཕྲ་མའི་གཞི་ནི།
ཕ་རོལ་པོ་གཉིས་དབྱེ་བར་འདོད་པའོ། ། གཉིས་པ་བསམ་པ་ནི། མི་གཉིས་མཐུན་ནམ། མི་མཐུན་ཡང་རུང་། དེ་དག་དབྱེ་ཐུབ་པར་བྱ་དགོས་སྙམ་པའོ། ། གསུམ་པ་སྦྱོར་བ་ནི། དབྱེ་བར་འདོད་པའི་བསམ་པས་ཉོན་མོངས་པ་ཅན་གྱི་ཚིག་བདེན་བརྫུན་སྣ་ཚོགས་སྨྲས་ནས་ཕན་ཚུན་སོ་སོར་དཀྲུག་ཅིང་དབྱེ་ཐུབ་པའོ། ། བཞི་པ་མཐར་ཐུག་ནི། སྦྱོར་བ་དེ་ལ་བརྟེན་ནས་དུག་གསུམ་གྱིས་ཀུན་ནས་བླངས་ཏེ། ཕ་རོལ་པོ་དབྱེ་ཐུབ་པ་ལ་དགའ་བ་སྒོམ་པའོ། །
ཚིག་རྩུབ་ལ། དང་པོ་ཚིག་རྩུབ་གྱི་གཞི་ནི། མི་ལ་སོགས་པའོ། ། གཉིས་པ་བསམ་པ་ནི། ཕ་རོལ་པོ་དེ་ལ་ཀུན་ནས་མནར་སེམས་པའི་སྒོ་ནས་ཞེན་པ་བསྲེགས་གང་ཐུབ་བྱའོ་སྙམ་པའོ། ། གསུམ་པ་སྦྱོར་བ་ནི། གཞན་གྱི་གནད་ལ་ཕོག་པའི་གཏམ་སྨྲས་ནས་རྒྱུད་དཀྲུག་ཐུབ་པའོ། ། བཞི་པ་མཐར་ཐུག་ནི། སྦྱོར་བ་དེ་ལ་བརྟེན་ནས་ཕ་རོལ་པོའི་བརྒྱུད་བསྲེགས་ཐུབ་པ་ལ་རྗེས་སུ་ཡི་རང་བསྒོམ་པའོ། ། ངག་འཁྱལ་ལ།
དང་པོ་ངག་འཁྱལ་གྱི་གཞི་ནི། ཕ་རོལ་པོ་གཞན་ལ་བརྟེན་པའོ། ། གཉིས་པ་བསམ་པ་ནི། ཉོན་མོངས་པ་ཅན་གྱི་ཚིག་གི་དུས་འདའ་བར་བྱའོ་སྙམ་པའོ། ། གསུམ་པ་སྦྱོར་བ་ནི། བསྟན་བཅོས་ངན་པ་ལ་ཐོས་བསམ་བྱེད་པའི་ངག་དང་། ཁ་བསག་དང་། གླུ་གར་དང་། རྒྱལ་རིགས་ཀྱི་གླེང་བརྗོད་དང་། དམག་དང་།
སྨད་འཚོང་མའི་གཏམ་སྨྲ་བ་སོགས་ཉོན་མོངས་པ་ཅན་གྱི་ཚིག་གི་དུས་འདའ་བའོ། ། བཞི་པ་མཐར་ཐུག་ནི། སྦྱོར་བ་དེ་ལ་བརྟེན་ནས་ལེ་ལོ་དང་རྣམ་གཡེངས་ཁོ་ནས་དུས་མདའ་བ་སོགས་ལ་ཡི་རང་བྱེད་པ་ངག་གི་ལས་སོ། ། ཡིད་ཀྱི་ལས་གསུམ་ནི། བརྣབ་སེམས་ལ། དང་པོ་བརྣབ་སེམས་ཀྱི་གཞི་ནི། གཞན་གྱི་ནོར། གཉིས་པ་བསམ་པ་ནི། ཕ་རོལ་པོའི་ནོར་བདག་གིར་བྱ་བར་འདོད་པའོ། ། གསུམ་པ་སྦྱོར་བ་ནི།
གཞན་གྱི་ཡོ་བྱེད་ལ་བརྣབ་སེམས་དྲག་པོས་སྐམ་ཆགས་ཀྱི་སྒོ་ནས་ཐབས་སྣ་ཚོགས་ལ་འབད་པའོ། ། བཞི་པ་མཐར་ཐུག་ནི། སྦྱོར་བ་དེ་ལ་བརྟེན་ནས་དུག་གསུམ་གྱི་སྒོ་ནས་གཞན་གྱི་ནོར་ལ་ཤིན་ཏུ་རྔམ་པར་བྱེད་པའོ། ། གནོད་སེམས་ལ། དང་པོ་གནོད་སེམས་ཀྱི་གཞི་ནི། འགྲོ་བ་སེམས་ཅན་གྱི་རིགས་སོ། ། གཉིས་པ་བསམ་པ་ནི། གཞན་ལ་གནོད་པ་བསྐྱེལ་བར་འདོད་པའོ། ། གསུམ་པ་སྦྱོར་བ་ནི། ཀུན་ནས་མནར་སེམས་པས།
སེམས་ཅན་གྱི་རིགས་གང་རུང་ཅིག་ལ་གནོད་པ་བསྐྱེལ་བར་འདོད་པའོ། ། བཞི་པ་མཐར་ཐུག་ནི། སྦྱོར་བ་དེ་ལ་བརྟེན་ནས་དུག་གསུམ་གྱི་དབང་གིས་དུས་རྟག་ཏུ་གཞན་ལ་གནོད་པ་བསྐྱེལ་བ་ལ་རྗེས་སུ་ཡི་རང་བྱེད་པའོ། ། ལོག་ལྟ་ལ། དང་པོ་ལོག་ལྟའི་གཞི་ནི། དཀོན་མཆོག་དང་ལས་འབྲས་མི་བདེན་པར་འཛིན་པ། གཉིས་པ་བསམ་པ་ནི། སངས་རྒྱས་ཀྱིས་གསུངས་པའི་ལས་འབྲས་རྣམས་མི་བདེན་པ་ཁོ་ནར་འཛིན་པའོ། ། གསུམ་པ་སྦྱོར་བ་ནི། དཀོན་མཆོག་དང་ལས་འབྲས་ཁྱད་དུ་བསད་པའི་ལས་འབྲས་ལ་བསམ་བཞིན་དུ་མི་བདེན་ཞེས་བཀུར་པ་བཏབ་ཅིང་རྒྱབ་ཏུ་བསྐྱུར་ཏེ་སྤང་བླང་མི་བྱེད་པའོ། །
བཞི་པ་མཐར་ཐུག་ནི། སྦྱོར་བ་དེ་ལ་བརྟེན་ནས་དུག་གསུམ་གྱིས་ཀུན་ནས་བླངས་ཏེ། སངས་རྒྱས་ཀྱི་གསུང་ལ་ལོག་པར་བཟུང་སྟེ། ང་རང་གི་ལམ་འདི་ཕུན་སུམ་ཚོགས་པའོ། ། སྙམ་དུ་ངེས་ཤེས་སྐྱེས་པ་སྟེ་རྗེས་སུ་ཡི་རང་བསྒོམ་པའོ། ། གཉིས་པ་དེའི་འབྲས་བུ་བསམ་པ་ནི། མི་དགེ་བ་བཅུ་པོ་རེ་རེ་ལ་ཡང་རྣམ་སྨིན་གྱི་འབྲས་བུ། རྒྱུ་མཐུན་གྱི་འབྲས་བུ། བདག་པོའི་འབྲས་བུ་གསུམ་གསུམ་ལས། དང་པོ།
ཐམས་ཅད་ཀྱི་རྣམ་སྨིན་གྱི་འབྲས་བུ། ངན་སོང་གསུམ་གྱི་སྡུག་བསྔལ་བསྐྱེད་པའོ། ། དེ་ཡང་ཀུན་སློང་གི་བསམ་པ་ཞེ་སྡང་གི་ཀུན་ནས་བླང་སྟེ་སྤྱད་ན་དམྱལ་བ། འདོད་ཆགས་ཀྱིས་ཡི་དྭགས། གཏི་མུག་གིས་དུད་འགྲོར་སྐྱེ་བའོ། ། ངོ་བོའི་སྒོ་ནས་མི་དགེ་བ་བཅུ་ཆེན་པོར་སྤྱད་ནས་དམྱལ་བ། འབྲིང་དུ་སྤྱད་ན་ཡི་དྭགས། ཆུང་ངུར་སྤྱད་ན་དུད་འགྲོར་སྐྱེ་བའོ། ། གཉིས་པ་རྒྱུ་མཐུན་གྱི་འབྲས་བུ་ལ། མྱོང་བས་རྒྱུ་མཐུན་དང་།
བྱེད་པ་རྒྱུ་མཐུན་གཉིས་ལས། མྱོང་བ་རྒྱུ་མཐུན་ནི། རྣམ་སྨིན་གྱི་འབྲས་བུ་ངན་སོང་གསུམ་གྱི་སྡུག་བསྔལ། མཐོང་ཆོས་ཚེ་འདི་དང་། སྐྱེ་བ་ལན་གྲངས་གཞན་ལ་མྱོང་གྱུར་གྱི་གང་ཟག་ཞིག་གམ། ཡང་ན་མྱོང་ཟིན་ནས་སླར་མཐོ་རིས་སུ་སྐྱེ་བ་ཞིག་ལ་འབྱུང་སྟེ། དེ་ཡང་སྲོག་བཅད་པས་ཚེ་ཐུང་ཞིང་ནད་མང་བ། མ་བྱིན་ལེན་གྱིས་ལོངས་སྤྱོད་དབུལ་ཞིང་ཅུང་ཟད་ཡོད་ཀྱང་རང་དབང་འདུས་པར་ལོངས་སྤྱོད་རྒྱུ་མེད་པ། འདོད་ལོག་གིས་དགྲ་མང་ཞིང་། ཆུང་མ་མི་གསུན་པའི་སྡུག་བསྔལ་བ།
བརྫུན་གྱིས་བསྐུར་པ་མང་བ་སྟེ་མི་ཁ་སྡང་ཞིང་གཞན་གྱི་བསླུ་ཁར་ཡང་བ་སྟེ། གཞན་གྱི་གང་ཟེར་ལ་ཉན་ནས་རང་ལ་གཏད་སོ་མེད་པའོ། ། ཕྲ་མས་མཛའ་བཤེས་ཉུང་བ། ཡོད་ཀྱང་མྱུར་དུ་འབྲལ་བར་འགྱུར་བའི་སྡུག་བསྔལ། ཚིག་རྩུབ་ཀྱིས་གཏམ་མི་སྙན་པར་ཐོས་ཤིང་རང་གི་ངག་གང་སྨྲས་འཐབ་མོའི་རྒྱུ་རུ་འགྲོ་བ། ངག་འཁྱལ་གྱིས་རང་གི་བདེན་པར་སྨྲས་ཀྱང་གཞན་གྱིས་ཚད་མར་མི་འཛིན་པ། བརྣབ་སེམས་ཀྱིས་ཡིད་ལ་རེ་བ་མི་ཐོབ་ཅིང་། ཐོབ་ཀྱང་ཆོག་མི་ཤེས་པ། གནོད་སེམས་ཀྱིས་རྟག་ཏུ་འཇིགས་ཤིང་། གཞན་གྱི་གནོད་པ་བྱུང་དོགས་ཀྱི་སྡུག་བསྔལ་བའོ། །
ལོག་ལྟས་ལྟ་བ་ངན་པ་དང་འཕྲད་པ་དང་། ཤེས་རབ་ཆུང་བའམ་འཆལ་བར་འགྱུར་བའོ། ། བྱེད་པ་རྒྱུ་མཐུན་ནི། མི་དགེ་བ་བྱས་པས། དེ་ལ་བློ་གོམས་པའི་ཤུགས་ཀྱིས་ཚེ་རབས་ཐམས་ཅད་དུ་མི་དགེ་བ་བྱེད་པ་ལ་རང་བཞིན་གྱིས་སྤྲོ་བ་སྟེ། དཔེར་ན་ད་ལྟ་སྲོག་གཅོད་པ་ལ་དགའ་བ་དེ་ཚེ་རབས་གཞན་དུ་སྲོག་གཅོད་གོམས་པའི་བྱེད་པ་རྒྱུ་མཐུན་ཡིན་ནོ། ། དེ་བཞིན་དུ་གཞན་རྣམས་ལའང་ཤེས་པར་བྱའོ། ། གསུམ་པ་བདག་པོའི་འབྲས་བུ་ནི། གང་དུ་སྐྱེ་བ་དང་། རང་གནས་པའི་སྣོད་ཀྱི་འཇིག་རྟེན་ལ་སྨིན་པར་གསུང་སྟེ།
སྲོག་བཅད་པས་གང་དུ་གནས་པའི་ས་ཕྱོགས་གཟི་མདངས་ཆུང་བ་དང་། བཀྲ་མི་ཤིས་ཤིང་ཡིད་དུ་མི་འོང་བའི་སར་སྐྱེ་བའོ། ། དེ་བཞིན་དུ་མ་བྱིན་ལེན་གྱིས་སད་སེར་སྡང་ཞིང་འབྲུའི་ལོངས་སྤྱོད་ལ་མི་དབང་བ་དང་། འདོད་ལོག་གིས་ས་ཕྱོགས་བརྔུལ་གྱིས་འཁྲིགས་པ་དང་། བརྫུན་གྱིས་གཙོག་ཅིང་དྲི་ང་བའི་གནས། ཕྲ་མས་གཡངས་ས་དང་། ལྕོང་རོང་ཅན་གྱི་ས་ཕྱོགས་མཐོ་དམན་ཅན་དུ་སྐྱེ། ཚིག་རྩུབ་ཀྱི་ས་ཚ་སྒོ་ཅན་དང་། ངག་འཁྱལ་གྱིས་དུས་འགྱུར་ལྡོག་ཅན་དུ་སྐྱེ། བརྣབ་སེམས་ཀྱིས་ནི་འབྲས་བུ་ཕྲ་མོ་ལས་མི་འབྱུང་བ་དང་།
གནོད་སེམས་ཀྱིས་འབྲས་བུ་རོ་ཁ་བ་ལས་ལོངས་སྤྱོད་རྒྱུ་མེད་པ་དང་། ལོག་ལྟས་ཆུང་ངུ་ཙམ་ཡང་མེད་པའོ། ། དེས་ན་ས་ཕྱོགས་གང་ན་དེ་ལྟ་བུ་འདུག་པ་རྣམས་ཀྱང་མི་དགེ་བའི་བདག་པོའི་འབྲས་བུ་ཤེས་པར་བྱའོ། ། གསུམ་པ་དེ་སྤོང་བསམ་པ་ནི། མི་དགེ་བ་བྱས་པའི་འབྲས་བུ་ངན་སོང་གི་སྡུག་བསྔལ་བསྐྱེད་ཅིང་། མཐོ་རི་ཀྱིའང་། མི་མཐུན་ཕྱོགས་མཐའ་དག་འབྱུང་བར་འདུག་པས། ད་ཕྱིན་ཆད་སྲོག་ལ་བབས་ཀྱང་སྡིག་པའི་ལས་མི་བྱ་སྙམ་དུ་བསམ་པའོ། ། དེས་ན་དལ་འབྱོར་གྱི་མི་ལུས་ཐོབ་ནས་སྡིག་པ་བྱེད་པ་ནི། གསེར་གྱི་སྣོད་རིན་པོ་ཆེ་སྣ་ཚོགས་ཀྱིས་སྤྲས་པར་ངན་སྐྱུགས་ཆགས་པ་ལས་ཀྱང་ཆེས་ཤིན་ཏུ་བླུན་པའོ། །
གལ་ཏེ་མི་དགེ་བ་ཤིན་ཏུ་ཆེན་པོ་བྱས་ན། ངན་སོང་དུ་སྐྱེ་བ་བདེན་མོད། སྡིག་པ་ཅུང་ཟད་ཙམ་གྱིས་འབྲས་བུ་དེ་རང་ཙམ་མི་འབྱིན་ནམ། ཞེ་ན། ཤིན་ཏུའང་འབྱིན་སྟེ། སྔོན་དགེ་སློང་མ་ཞིག་གིས། གྲོགས་མོ་རྣམས་ལ་ཁྱི་མོ་ཚོ་ཞེས་སྨྲས་པས། སྐྱེ་བ་ལྔ་བརྒྱར་ཁྱི་མོར་སྐྱེས་པ་དང་། རྒྱལ་པོ་ཞིག་ལ་མཆོད་གནས་རང་སངས་རྒྱས་མང་པོ་ཡོད་པའི་ནང་ནས་སྐུ་གཟུགས་སྒུར་བ་ཞིག་ཡོད་པ་མ་ཚང་བ་ལ། རྒྱལ་པོའི་བུ་མོ་ཞིག་གིས་རང་སངས་རྒྱས་དེའི་སྐུ་གཟུགས་ཀྱི་ལད་མོ་བྱས་ཏེ་འདི་ལྟ་བུ་དེ་མ་ཚང་བྱས་པས།
སྐྱེ་བ་མང་པོར་སྒུར་མོ་སྐྱེས་པ་དང་། གཞན་ཡང་ངེས་པ་དང་། མ་ངེས་པ་ལ་འཇུག་པའི་ཕྱག་རྒྱའི་མདོ་ལས་འཛམ་བུ་གླིང་པའི་མི་ཐམས་ཅད་ཀྱི་མིག་ཕྱུང་ཤིང་ལོངས་སྤྱོད་ཐམས་ཅད་འཕྲོག་པ་ལས་ཡུལ་བྱང་ཆུབ་སེམས་དཔའ་གཅིག་ལ་མ་གུས་པའི་སྒོ་ནས་མིག་ལོག་ཙམ་ཅིག་བལྟས་པ་སྡིག་ཆེ་བར་གསུངས་པ་ལྟ་བུ་དང་། ཡུལ་བྱང་ཆུབ་སེམས་དཔའ་ལ་ཁོང་ཁྲོ་ཐང་ཅིག་སྐྱེས་ན། དེའི་ཡུན་ཚད་ལ་སྐད་ཅིག་མ་ཇི་སྙེད་ཀྱི་གྲངས་དང་མཉམ་པའི་བསྐལ་པར་དམྱལ་བའི་སྡུག་བསྔལ་མྱོང་དགོས་པར་གསུང་པ་ལྟ་བུའོ། ། དེས་ན་ཡུལ་བྱང་ཆུབ་སེམས་དཔའ་ནི་གང་ན་ཡོད་མི་ཤེས་པས་འདི་འདྲ་བའི་རིགས་ཅན་ལ་ཟབ་པར་བྱའོ། ། མདོར་ན་རང་རེ་རྣམས་ཀྱིས་ཚེ་ཐོག་མ་མེད་པ་ནས་ད་ལྟའི་བར་དུ་སྡིག་པ་གསོགས་པ་ལ་ཉིན་གཅིག་བཞིན་དུ་དལ་མེད་བསགས་པ་ཡིན་པས། དེའི་རྣམ་སྨིན་རང་གཅིག་པོ་ལ་འབྱུང་བ་མ་གཏོགས། གཞན་སུ་ལའང་མི་འབྱུང་བས། དང་པོར་སྡིག་པ་མི་འབྱུང་བའི་ཐབས་ལ་འབད།
གལ་སྲིད་བྱུང་ན་འགྱོད་སེམས་དྲག་པོས་བཤགས་པ་བྱ། ཕྱིས་མི་བྱེད་པར་སྡོམ་སེམས་བྱའོ། ། གལ་ཏེ་བཤགས་པས་སྡིག་པ་འདག་པར་འགྱུར་རམ། ཞེ་ན། འགྱུར་སྟེ། གཅུང་དགའ་བོ་བུད་མེད་ལ་ཆགས་པའི་དབང་དུ་གྱུར་པ་དང་། སོར་འཕྲེང་ཅན་གྱིས་མི་མང་དུ་བསད་པ་ཡང་ཕྱིས་བསྟན་པ་ལ་བསླབ་པས་དགྲ་བཅོམ་པ་ཐོབ་ཅིང་། མཐོང་ལྡན་ཏེ་མ་སྐྱེས་དགྲས་ཕ་ཆོས་ལྡན་གྱི་རྒྱལ་པོ་བསད་པ་དང་། བདེ་བྱེད་ཀྱིས་རང་གི་མ་བསད་དེ་བཞིན་གཤེགས་པའི་བསྟན་པ་ལ་བརྟེན་པའི་སྡིག་པའི་འབྲས་བུ་ལས་མྱུར་དུ་ཐར་པ་ལྟ་བུའོ། ། དེས་ན་སྲོག་ལ་བབས་ཀྱང་སྡིག་པའི་ལས་སྐད་ཅིག་ཀྱང་མི་བྱའོ་སྙམ་དུ་བསམ་པའོ། །
འདི་དོན་བསྒོམ་པ་ལ་ཐུན་གཅིག་བྱེད། རྗེས་དགེ་བ་བསྔོ་བ་སོགས་འགྲེ། ༈ ཉི་མ་བཅུ་བཞི་པ་ལ། སེམས་བསྐྱེད་སོགས་གོང་བཞིན། ལུང་ཡོངས་འཛིན་དཀོན་མཆོག་འཕེལ་གྱི་རྣམ་ཐར་རྗེ་སངས་རིན་པས་མཛད་པའི་ལུང་བཀླགས། དམིགས་པ་ནི། སྦྱོར་བ་སྐྱབས་སུ་འགྲོ་བ་སོགས། དངོས་གཞིའི་དམིགས་པ་ལ། དགེ་བའི་ལས་བསམ་པ་དང་། ལུང་མ་བསྟན་གྱི་ལས་བསམ་པ་གཉིས།
དང་པོ་ལ་གསུམ་ལས་དགེ་བའི་ལས་བསམ་པ། དེའི་འབྲས་བུ་བསམ་པ། དེ་བསྒྲུབ་པར་བསམ་པའོ། ། དང་པོ་ནི། རང་ཕྱོགས་ལ་མ་ཆགས་པ་དང་། གཞན་ཕྱོགས་ལ་ཞེ་སྡང་མེད་པ་དང་། ལས་འབྲས་ལ་རྨོངས་པ་མེད་པའི་ཤེས་རབ་ཀྱིས་ཀུན་ནས་བླང་པའི་སྒོ་གསུམ་གྱི་ལས་ཡིན་ནོ། ། དེ་གསུམ་གྱིས་ཀུན་ནས་བླང་པའི་ལས་ཐམས་ཅད་དགེ་བའི་ལས་ཞེས་བྱའོ། ། དེ་ལ་དབྱེ་ན། ལུས་ཀྱི་ལས་སྲོག་གཅོད་སྤོང་བ་ལ་སོགས་པ་གསུམ།
ངག་གི་ལས་བརྫུན་སྤོང་བ་སོགས་བཞི། ཡིད་ཀྱི་ལས་བརྣབ་སེམས་སྤོང་བ་སོགས་གསུམ་སྟེ་བཅུའོ། ། དེ་དག་སོ་སོའི་ངོ་བོ་ནི། དུག་གསུམ་མེད་པའི་ཀུན་ནས་བླངས་ཏེ། སྲོག་གཅོད་སྤོང་བར་དམ་བཅའ་བ་དང་། མ་བྱིན་སྤོང་བར་དམ་བཅའ་བ་ལ་སོགས་པ་མི་དགེ་བཅུ་ལས་ལོག་པ་སྟེ། མི་དགེ་བཅུ་པོ་སྤོང་བྱེད་ཅེས། ། དམ་བཅའ་སེམས་པ་དགེ་བའི་ལས། ། ཞེས་སོ། གཉིས་པ་དེའི་འབྲས་བུ་བསམ་པ་ནི།
དགེ་བ་བཅུ་པོ་རེ་རེ་ལ་རྣམ་སྨིན། རྒྱུ་མཐུན། བདག་པོའི་འབྲས་བུ་གསུམ་གསུམ་ལས། དང་པོ་རྣམ་སྨིན་གྱི་འབྲས་བུ་ནི། ཐམས་ཅད་ཀྱིས་མཐོ་རིས་ཀྱི་བདེ་བ་བསྐྱེད་དོ། ། དེ་ཡང་དགེ་བའི་ལས་ཆེན་པོ་སྤྱད་པས་ལྷ། འབྲིང་དུ་སྤྱད་པས་ལྷ་མ་ཡིན། ཆུང་ངུར་སྤྱད་པས་མིར་སྐྱེའོ། ། གལ་ཏེ་དལ་འབྱོར་བརྙེད་དཀའི་སྐབས་སུ་མཐོ་རིས་ཀྱི་ལུས་རྟེན་རྣམས་ཀྱི་ནང་ནས། མིའི་ལུས་རྟེན་ཉིད་བཟང་བར་བཤད་པར་མ་ཡིན་ནམ།
ཞེ་ན་དེར་ནི་ཆོས་བསྒྲུབ་པའི་རྟེན་བཟང་ངན་འཆད་པའི་སྐབས་ཡིན་ལ། འདིར་ནི་ཚེ་རབས་སྔ་མའི་ལས་ཀྱི་འབྲས་བུ་བཟང་ངན་འཆད་པའི་སྐབས་ཡིན་པས་མི་འདྲའོ། ། རྒྱུ་མཐུན་གྱི་འབྲས་བུ་ལ་མྱོང་བ་རྒྱུ་མཐུན་ནི། སྲོག་གཅོད་སྤངས་པས་ཚེ་རིང་བ་དང་། སྐུ་འཕྲོག་སྤངས་པས་ལོངས་སྤྱོད་ཆེ་བ་ལ་སོགས་པའི་སྔར་གྱི་མི་དགེ་བའི་འབྲས་བུ་ལས་བཟློག་ནས་འབྱུང་བའོ། ། བྱེད་པ་རྒྱུ་མཐུན་ནི་སྲོག་གཅོད་པ་ལ་མི་མོས་པ་ལ་སོགས་པ་བཅུ་དང་། བདག་པོའི་འབྲས་བུ་ནི། ས་ཕྱོགས་གཟི་མདངས་ཅན་དུ་སྐྱེ་བ་ལ་སོགས་པ་སྔར་གྱི་དེ་ལས་བཟློག་པ་བཅུ་འབྱུང་བའོ། ། གཞན་ཡང་དགེ་བའི་ལས་འདི་དག་སྦྱོར་བ་བྱང་ཆུབ་ཀྱི་སེམས། དངོས་གཞི་སྟོང་ཉིད་རྟོགས་པའི་ཤེས་རབ།
རྗེས་བསྔོ་བ་སྟེ་ཐབས་ཀྱི་ཁྱད་པར་དེ་གསུམ་གྱིས་ཟིན་པར་བྱས་ན་ཐར་པ་དང་ཐམས་ཅད་མཁྱེན་པའི་རྒྱུར་ཡང་འགྱུར་རོ། ། གསུམ་པ་དེ་བསྒྲུབ་པར་བསམ་པ་ནི། ཕན་ཡོན་དེ་ལྟ་བུ་དང་ལྡན་པའི་ཕྱིར། བདག་གི་དགེ་བ་ཕྲ་མོ་ཙམ་ཡང་ཁྱད་དུ་མི་གསོད་པར་ཅི་འགྲུབ་ཏུ་བསྒྲུབ་པར་བགྱིའོ་སྙམ་དུ་བསམ་པའོ། ། གལ་ཏེ་དགེ་བ་ཕྲ་མོ་ཙམ་གྱིས་འབྲས་བུ་འབྱིན་པར་མི་ནུས་སམ་ཞེ་ན། ནུས་ཏེ། འདུལ་བ་ལུང་ལས། དགེ་བ་ཆུང་ངུ་དག་ལ་ཡང་། ། མི་ཕན་སྙམ་དུ་བརྙས་མི་བྱ། ། ཆུ་ཡི་ཐིག་པ་བསགས་པ་ཡིས། །
སྣོད་ཆེན་རིམ་གྱིས་གང་བར་འགྱུར། ། ཞེས་སོ། ། འོ་ན་དགེ་སྡིག་འདི་དག་ཕྲ་རགས་སུ་གང་གིས་འཇོག་ཅེ་ན། འདི་ལ་དུས་ཀྱི་སྒོ་ནས་རྟག་ཏུ་བྱེད་པར་དམ་བཅའ་བའམ་དམ་བཅའ་མ་བྱས་ཀྱང་དུས་རྟག་ཏུ་བྱེད་པ་ནི་དགེ་སྡིག་གང་བྱེད་ཀྱང་སྟོབས་ཆེ་ལ། གློ་བུར་དུ་ཐུག་འཕྲད་ཀྱིས་བྱེད་པ་ནི་སྟོབས་ཆུང་ངོ་། ། བསམ་པའི་སྒོ་ནས་ལས་དེ་ལ་མངོན་ཞེན་དྲག་པོས་ཀུན་ནས་བླང་སྟེ། སྦྱོར་དངོས་རྗེས་གསུམ་ཚང་བའི་སྒོ་ནས་བྱེད་པ་ནི། རྩ་བ་ལ་མངོན་པར་ཞེན་པ་སེམས་པ་ལས་བྱུང་བའི་ལས་ཞེས་བྱ་བ་སྟོབས་ཆེ་ལ། རང་མི་འདོད་བཞིན་དུ་རྒྱལ་པོ་ལ་སོགས་པ་ཁ་དྲག་པོས་དབང་མེད་དུ་བྱེད་དུ་འཇུག་པ་བསྒོ་བ་སེམས་པ་ལས་བྱུང་བ་དང་། ཉེ་འབྲེལ་ལ་སོགས་པས་དབང་མེད་དུ་བསྐུལ་ནས་བྱས་པ་གསོལ་བ་འདེབས་སེམས་པ་ལས་བྱུང་བ་གཉིས་ནི་སྟོབས་ཆུང་ངོ་། །
ཐར་པའི་ཆེད་དུ་སྲོག་གི་མཆོད་སྦྱིན་བྱེད་པ་ལྟ་བུ་ཕྱིན་ཅི་ལོག་སེམས་པ་ལས་བྱུང་བ་ནི་སྟོབས་ཆེ་ལ། བྱིས་པ་ཆུང་ངུ་རྩོད་མོའི་བསམ་པས་བྱེད་པ་ལྟ་བུ་མི་ཤེས་པ་བསམ་པ་ལས་བྱུང་བ་ནི་སྟོབས་ཆུང་ངོ་། གཉེན་པོའི་སྒོ་ནས་དགེ་སྡིག་གང་བྱས་ལ་འགྱོད་པ་མེད་ཅིང་རྗེས་སུ་ཡི་རང་བར་གནས་པ་དང་། གཞན་ལ་འཆབ་པ་ནི་སྟོབས་ཆེ་ལ། དེ་ལས་བཟློག་ན་སྟོབས་ཆུང་ངོ་། ། དེས་ན་དགེ་བ་བྱས་པ་གཞན་ལ་མི་ངོམ་པར་འཆབ་པ་གལ་ཆེ་ཞིང་། སྡིག་པ་བྱས་ནས་བློ་བདེ་མོར་མི་འདུག་པར་བདག་གིས་འདི་ལྟ་བུ་བགྱི་ཞེས་གཞན་ལ་སྒྲོགས་ཅིང་འགྱོད་སེམས་དྲག་པོས་བཤགས་པ་བྱེད་པ་འདི་གལ་ཆེ་སྟེ། ཡུལ་གྱི་སྒོ་ནས་ཡོན་ཏན་གྱི་ཞིང་བླ་མ་དཀོན་མཆོག་གསུམ་དང་། མཁན་སློབ་དང་ཆོས་སྨྲ་བ་ལ་སོགས་པ་ལ་དགེ་སྡིག་གང་བསགས་ཀྱང་སྟོབས་ཆེ་ལ། ཕལ་པ་རྣམས་ལ་སྟོབས་ཆུང་ངོ་།
གཙོ་བོའི་ཞིང་ཕ་མ་དང་། རིགས་ཀྱི་རྒན་པ་དང་། རང་ལ་དྲིན་ཆེ་བ་རྣམས་སྟོབས་ཆེ་ལ། གཞན་རྣམས་སྟོབས་ཆུང་ངོ་། ། སྙིང་རྗེའི་ཞིང་ནད་པ་དང་། མགོན་མེད་པ་དང་། སྡུག་བསྔལ་ཅན་དང་རང་ལ་ཡིད་བརྟན་བྱེད་པ་རྣམས་ལ་ཕན་གནོད་བྱས་ན་སྟོབས་ཆེ་ལ། དེ་ལྟ་བུ་མ་ཡིན་པ་རྣམས་ལ་སྟོབས་ཆུང་ངོ་། ། དེ་རྣམས་ཀྱི་ནང་ནས་ཀྱང་ཞིང་དང་བསམ་པ་གཙོ་ཆེ་སྟེ། མཛོད་ལས།
ཞིང་དང་བསམ་པའི་བྱེ་བྲག་གི ། མཐོང་ཆོས་འབྲས་བུ་ཅན་གྱི་ལས། ། ཞེས་སོ། ། དངོས་གཞི་ཚན་པོ་བྱས་ཀྱང་སྦྱོར་རྗེས་གཉིས་མ་ཚང་ན། བྱས་ལ་མ་བསགས་པའི་ལས་ཡིན་པས་རྣམ་སྨིན་མྱོང་བར་མ་ངེས་ཤིང་། དངོས་གཞི་མ་བྱས་ཀྱང་སྦྱོར་རྗེས་གཉིས་ཡིད་ལ་བསམ་པ་དང་། གཞན་དགེ་སྡིག་བྱེད་པ་ལ་རྗེས་སུ་ཡི་རང་བྱེད་པ་ནི། མ་བྱས་ལ་བསགས་པའི་ལས་ཡིན་པས་རྣམ་སྨིན་མྱོང་བར་ངེས་པ་ཡིན་ནོ། ། བྱེད་པ་པོ་མང་ཉུང་གི་སྒོ་ནས་གང་ཟག་མང་པོ་བློ་མཐུན་པར་བྱས་ན་སྟོབས་ཆེ་ལ། རེ་རེའམ་སོ་སོར་བྱས་ན་སྟོབས་ཆུང་ངོ་། །
དེས་ན་དགེ་འདུན་མང་པོས་ལྷན་ཅིག་ཏུ་མདོ་ཚར་གཅིག་བཏོན་ན་དགེ་འདུན་དེ་སྙེད་ཀྱི་བསོད་ནམས་ཀྱི་འགྱུར་ཁྱད་ཐོབ་པ། རང་གཅིག་པོས་ཚར་གཅིག་བཏོན་ན་གཅིག་པོ་དེའི་ཕན་ཡོན་ལས་མེད་པར་ཤེས་པར་བྱའོ། ། དེ་བཞིན་དུ་མི་བརྒྱ་གྲོས་བྱས་ནས་སེམས་ཅན་གཅིག་བསད་ན་མི་རེ་རེས་སེམས་ཅན་རེ་རེ་བསད་པའི་སྡིག་པར་འགྱུར་བས་སྟོབས་ཆེ་ལ། གྲོས་མ་བྱས་པར་མི་གཅིག་གིས་བསད་ན་སེམས་ཅན་གཅིག་བསད་པའི་སྡིག་པར་འགྱུར་བས་སྟོབས་ཆུང་ངོ་། ། གནས་ཀྱི་སྒོ་ནས་གཙུག་ལག་ཁང་དང་། དཀོན་མཆོག་གི་རྟེན་གྱི་དྲུང་དང་། བླ་མ་དང་དགེ་འདུན་བཞུགས་པའི་ས་ལ་སོགས་པ་དང་། དུས་ཀྱི་སྒོ་ནས་ཡར་ངོའོ་དུས་བཟང་བཞི་དང་། སངས་རྒྱས་ཀྱི་དུས་ཆེན་རྣམས་དང་། དགེ་བའི་བཤེས་གཉེན་གྱི་དུས་ཆེན་སོགས་དགེ་སྡིག་གང་བྱས་ཀྱང་སྟོབས་ཆེ་ལ།
གཞན་རྣམས་ལ་སྟོབས་ཆུང་ངོ་། ། རྟེན་གྱི་སྒོ་ནས་རབ་ཏུ་བྱུང་བ་ལ་སོགས་པ་བསླབ་པ་ཁས་བླངས་པས་དགེ་སྡིག་གང་བྱས་ཀྱང་སྟོབས་ཆེ་ལ། བསླབ་པ་ཁས་མ་བླངས་པའི་ཁྱིམ་པས་བྱས་ན་སྟོབས་ཆུང་ངོ་། ། དེ་ཡང་མདོ་ལས། བྱང་ཆུབ་སེམས་དཔའ་ཁྱིམ་པའི་རྟེན་ཅན་གྱིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་རྩི་མར་གྱིས་བཀངས་པའི་མར་མེ་དེ་བཞིན་གཤེགས་པའི་མཆོད་རྟེན་ལ་ཕུལ་བ་བས་བྱང་ཆུབ་སེམས་དཔའ་རབ་ཏུ་བྱུང་བས་སྡོང་བུ་འགའ་ཞིག་སྣུམ་གྱིས་སྦགས་ཏེ། དེ་བཞིན་གཤེགས་པའི་མཆོད་རྟེན་བཞུག་པའི་གཙུག་ལག་ཁང་གི་སྒོ་ཐེམ་སྣང་བ་ཙམ་བྱས་ན་དེ་སྔ་མ་བས་བསོད་ནམས་ཆེའོ། ། ཞེས་གསུངས་པ་ལྟར་རོ། ། དེ་བཞིན་དུ་རབ་ཏུ་བྱུང་བ་ལ་འབྱུང་ཉེ་ཞིང་སྟོབས་ཆེ་བ་ངན་སོང་དུ་མདའ་འཕང་པ་ལྟར་འགྲོ་བའི་ཆོས་བཞི། མྱུར་དུ་འགྲོ་བའི་ཆོས་བཞི། སོང་ནས་ཐར་དུས་མེད་པའི་ཆོས་བཞི་སྟེ།
བཞི་ཚན་གསུམ་ལས། དང་པོ་ནི། བྱམས་པ་སེང་གེ་སྒྲའི་མདོ་ལས་འབྱུང་བའི་དོན། བསླབ་པ་ཉམས་པས་དད་རྫས་ལ་སྤྱོད་པ། ལྟུང་བ་བྱུང་བ་ཤེས་བཞིན་བཤགས་པ་མི་བྱེད་པར་ཁྱད་གསོད་བྱེད་པ། ཉེས་ལྟུང་བྱུང་བ་ལ་བཤགས་སྡོམ་མི་བྱེད་པར་ཞག་ཏུ་འགྲོགས་པ་གཞན་གྱི་ཕུན་ཚོགས་ལ་ཕྲག་དོག་གི་སྡང་བ་སྟེ་བཞི་ནི། དམྱལ་བར་མདའ་འཕངས་པ་བཞིན་འགྲོ་བའི་ཆོས་སོ། ། གཉིས་པ་ནི། སྤྱོད་འཇུག་ལ་སོགས་པ་ནས་གསུང་པའི་དོན། བསྙེན་པ་དང་བཀུར་སྟི་མང་བས་ཁེངས་པ་དང་།
ཐོས་པ་མང་བས་ང་རྒྱལ་ཏེ་ཁེངས་དྲེགས་བྱེད་པ་དང་། ཚུལ་ཁྲིམས་ཀྱི་བརྟུལ་ཞུགས་ལ་མཆོག་ཏུ་འཛིན་པ་ཁེངས་པ་དང་། བསོད་སྙོམས་སོགས་དེ་རྫས་བསམ་གྱིས་མི་ཁྱབ་པ་སྟེར་བ་དང་། མཛའ་བཤེས་མང་པོས་ཞབས་ཏོག་རྒྱ་ཆེན་པོས་ཁེངས་པ་སྟེ། བཞི་ནི་དམྱལ་བར་མྱུར་དུ་འགྲོ་བའི་ཆོས་སོ། ། གསུམ་པ་ནི། ལྟུང་བ་སྡེ་ལྔའི་ལྕི་ཡང་བསྟན་པའི་མདོ་སོགས་ཀྱི་དོན་ནོ། ། རྩ་ལྟུང་གི་ཉེས་པས་གོས་པ་དང་། བྱང་ཆུབ་སེམས་དཔའ་ལ་བཀུར་པ་བཏབ་པ་དང་། དམ་པའི་ཆོས་ལ་དམོད་ཅིང་བརྙས་པ་དང་།
ལོག་པར་ལྟ་བ་སྟེ། དམྱལ་བ་ནས་ཐར་དུས་མེད་པའི་ཆོས་བཞིའོ། ། ཀུན་སློང་གི་སྒོ་ནས་ཞེ་སྡང་གིས་ཀུན་ནས་བླངས་བའི་ལས་རྣམས་མི་དགེ་བ་གཞན་ལས་སྟོབས་ཆེ་སྟེ། ཉེ་བ་འཁོར་གྱིས་ཞུས་པའི་མདོ་ལས། ཐེག་པ་ཆེན་པོ་ལ་ཞུགས་པའི་བྱང་ཆུབ་སེམས་དཔའ་བསྐལ་པ་འབུམ་དུ་འདོད་ཆགས་ཀྱི་ཀུན་ཏུ་སྤྱོད་པ་སྤྱད་པ་ལས་ཡུལ་སེམས་ཅན་སུ་ཡང་རུང་བ་ཞིག་ལ་ཁྲོ་བའི་སེམས་ཐེང་གཅིག་སྐྱེས་པ་སྡིག་ཆེའོ། ། ཞེས་གསུངས་པས་སོ། ། དེ་བཞིན་དུ་ཡུལ་ཁྱད་པར་ཅན་ལ་ཁོང་ཁྲོའི་སེམས་སྐད་ཅིག་མ་སྐྱེས་ནའང་། བསྐལ་པ་བརྒྱ་སྟོང་དུ་བསགས་པའི་དགེ་རྩ་ཐམས་ཅད་དུས་གཅིག་ལ་འཛོམས་པར་གསུངས་ཏེ། སྤྱོད་འཇུག་ལས། བསྐལ་པ་སྟོང་དུ་བསགས་པ་ཡི། །
སྦྱིན་དང་བདེ་གཤེགས་མཆོད་ལ་སོགས། ། ལེགས་སྤྱད་གང་ཡིན་དེ་ཀུན་ཀྱང་། ། ཁོང་ཁྲོ་གཅིག་གིས་འཇོམས་པར་བྱེད། ། ཅེས་དང་། དགོས་བྱེད་ཀྱི་སྒོ་ནས་དགེ་སྡིག་གང་བྱེད་ཀྱང་། གཞན་དོན་དུ་བྱེད་ལ་སྟོབས་ཆེ་ལ། རང་གཅིག་པུའི་དོན་དུ་བྱེད་པ་སྟོབས་ཆུང་ལ། དེས་ན་གང་ཟག་གཞན་གྱི་ཆེད་དུ་སྡིག་པ་བྱས་ཀྱང་། རྣམ་སྨིན་བྱེད་པོ་རང་ལ་འབྱུང་གི གཞན་དག་གི་སྐལ་བ་མི་ལེན་པའོ། །
མདོར་ན་ལས་དགེ་སྡིག་དུ་འཇོག་པ་ཕལ་ཆེར། ལས་རང་གི་ངོ་བོ་ལས་ཀུན་སློང་གཙོ་ཆེ་བ་ཡིན་ཏེ། དཔེར་ན་དེད་དཔོན་ཐབས་ལ་མཁས་པས་མི་ནག་མདུང་ཐུང་ཅན་བསད་པ་ལྟ་བུ། ལས་རང་ངོས་ནས་མི་དགེ་བ་ལྟར་སྣང་ཡང་། ཀུན་སློང་ཤིན་ཏུ་བཟང་བས་བསྐལ་པ་མང་པོའི་ཚོགས་ཟླུམ་པའི་དགེ་བར་གསུང་པ་བཞིན་ནོ། ། དེ་སྐད་དུ་ཆོས་རྗེ་ས་པཎ་གྱིས། གཞན་གྱི་དོན་གྱི་སེམས་ལྡན་པས། ། ཕམ་པ་བཞི་པོ་སྤྱད་ན་ཡང་། ། ཉན་ཐོས་རྣམས་ཀྱི་སྡིག་པ་སྟེ། ། བྱང་ཆུབ་སེམས་དཔའི་དགེ་ཆེན་ཡིན། །
ཞེས་དང་། མང་པོ་སྐྱབས་ཕྱིར་གསོད་པ་སོགས། ། ལས་ནག་རྣམ་སྨིན་དཀར་ན་བྱ། ། ཞེས་སོགས། དེ་བཞིན་དུ་རང་གི་ཀུན་སྤྱོད་ལ་གཞན་ཡིད་ཆེས་ནས། བསྙེན་བཀུར་འབྱུང་བའི་ཆེད་དུ། སྒོ་གསུམ་དགེ་བ་ལྟར་སྣང་དུ་བསྒྲུབ་པ་ནི་མཚན་མའི་རྣམ་གཡེངས་ཞེས་བྱ་བ་མི་དགེ་བ་འབའ་ཞིག་ཡིན་ཏེ། རྔོན་པས་ངུར་སྨྲྀག་གི་གོས་གྱོན་ནས་རི་དྭགས་གསོད་པ་དང་། གཡོ་ཅན་གྱིས་རི་དྭགས་ཀྱི་རྔ་མ་བསྟན་ནས་བོང་ཤ་བཙོང་བ་དང་འདྲ་བའི་ཕྱིར་རོ། ། དེ་སྐད་དུ་ཆོས་རྗེ་ས་པཎ་གྱིས།
རི་དྭགས་རྔ་མ་མ་བསྟན་ན། ། བོང་ཤ་འཚོང་བར་མི་ནུས་ལྟར། ། དེ་བཞིན་བཟང་སྤྱོད་མ་བསྟན་ན། ། ལོག་པའི་ཆོས་ཀྱིས་བསླུ་མི་ནུས། ། ཞེས་སོ། ། དེས་ན་དགེ་སྡིག་ཐམས་ཅད་ཀྱི་རྩ་བ་རང་གི་སེམས་དགེ་མི་དགེ་ལས་རག་ལས་པའི་ཕྱིར། རྟག་ཏུ་སེམས་དགེ་བའི་ཐབས་ལ་འབད་པར་བྱའོ། ། གསུམ་པ་ལུང་མ་བསྟན་གྱི་ལས་བསམ་པ་ལ། ལུང་མ་བསྟན་གྱི་ལས་བསམ་པ། དེ་ལ་འབྲས་བུ་མེད་པར་བསམ་པ།
དེ་དགེ་བར་འགྱུར་བའོ། ། དང་པོ་ནི། ལུང་མ་བསྟན་ཞེས་བྱ་བ། དགེ་བ་ཡང་མ་ཡིན། སྡིག་པ་ཡང་མ་ཡིན་པའི། འགྲོ་འཆག་ཉལ་འདུག་ལ་སོགས་པ་འཕྲལ་གྱི་སྤྱོད་ལམ་བཏང་སྙོམས་པ་རྣམས་ཏེ། དེ་དག་ནི་གོང་དུ་སྨོས་པའི་ཉོན་མོངས་པ་དུག་གསུམ་དང་། དུག་གསུམ་མེད་པ་གང་གིས་ཀྱང་མ་བསྐྱེད་པའི་སྒོ་གསུམ་གྱི་ལས་ཡིན་པའི་ཕྱིར་རོ། ། གཉིས་པ་དེ་འབྲས་བུ་མེད་པར་བསམ་པ་ནི། དེ་དག་གི་ནི་འབྲས་བུ་བདེ་སྡུག་ཅིའང་བསྐྱེད་པར་མི་ནུས་ཏེ།
ལུང་མ་བསྟན་ཡིན་པའི་ཕྱིར་རོ། ། དེ་སྐད་དུ་རྗེ་ས་པཎ་གྱིས། བཏང་སྙོམས་གཉིས་ཀ་མ་ཡིན་པས། ། རྣམ་པར་སྨིན་པའང་གཉིས་ཀ་མིན། ། ཞེས་སོ། ། གསུམ་པ་དེ་དགེ་བར་ཁ་ལོ་བསྒྱུར་བ་ནི། ལས་དེ་དག་གི་སྡུག་བསྔལ་མི་བསྐྱེད་པའི་ཆ་ནས་བཟང་མོད་ཀྱང་། བདེ་བ་མི་བསྐྱེད་པའི་ཆ་ནས་བྱས་པ་དོན་མེད་ཁོ་ན་ཡིན་པས་ཐབས་ལ་མཁས་པའི་ཁྱད་པར་གྱིས་དགེ་བར་འགྱུར་དགོས་པའོ། ། ཇི་ལྟར་ན་དབང་པོའི་སྤྱོད་ཡུལ་དུ་གང་དང་གང་སྣང་བ་དེ་ལ་རུང་མཐུན་གྱི་ཚིག་སྦྱར་ཏེ། དེ་ཡང་རྒྱལ་སྲས་ལམ་བཟང་ལས་གསུངས་པ་ལྟར།
ཁྱིམ་གྱི་ནང་དུ་འདུག་པའི་ཚེ་ཐར་པ་ཆེན་པོའི་གྲོང་ཁྱེར་ཐོབ་པར་གྱུར་ཅིག དེ་བཞིན་སྦྱར་སྟེ། ཉལ་བའི་ཚེ་སངས་རྒྱས་ཀྱི་སྐུ་ཐོབ་པར་གྱུར་ཅིག རྨི་ལམ་བྱུང་ན་ཆོས་ཐམས་ཅད་རྨི་ལམ་ལྟ་བུར་རྟོགས་པར་གྱུར་ཅིག གཉིད་སད་པའི་ཚེ་མ་རིག་པ་ལས་སད་པར࿁ ལྡང་བའི་ཚེ་སངས་རྒྱས་ཀྱི་སྐུ་གཟུགས་ཐོབ་པར་གྱུར་ཅིག གོས་གྱོན་པའི་ཚེ་ཁྲེལ་ཡོད་ཀྱི་གོས་གྱོན࿁ སྐེ་རགས་འཆིང་བའི་ཚེ་དགེ་བའི་རྩ་བ་དང་འབྲེལ་བར་གྱུར་ཅིག སྟན་ལ་འདུག་པའི་ཚེ་བྱང་ཆུབ་ཀྱི་སྙིང་པོ་རྡོ་རྗེའི་གདན་ཐོབ་པར࿁ རྒྱབ་བསྟེན་པའི་ཚེ་བྱང་ཆུབ་ཀྱི་ཤིང་ཐོབ་པར࿁ མེ་གཏོང་ཚེ་སྡིག་པའི་བུད་ཤིང་བསྲེགས་པར࿁ འབར་བའི་ཚེ་ཡེ་ཤེས་ཀྱི་མེ་འབར་བར࿁ གཡོས་ཟིན་པའི་ཚེ་ཡེ་ཤེས་ཀྱི་བདུད་རྩི་ཐོབ་པར࿁ ཟས་ཟ་བའི་ཚེ་བསམ་གཏན་གྱི་ཟས་ཐོབ་པར࿁ ཕྱི་རོལ་དུ་འགྲོ་བའི་ཚེ་འཁོར་བའི་གྲོང་ཁྱེར་ལས་ཐར་བར࿁ སྐས་ལ་འབབ་པའི་ཚེ་སེམས་ཅན་གྱི་དོན་དུ་འཁོར་བར་འཇུག་པར࿁ སྒོ་འབྱེད་པའི་ཚེ་ཐར་པའི་གྲོང་ཁྱེར་གྱི་སྒོ་འབྱེད་པར࿁ སྒོ་གཅོད་པའི་ཚེ་ངན་སོང་གསུམ་གྱི་སྒོ་གཅོད་པར࿁ ལམ་དུ་འཇུག་པའི་ཚེ་འཕགས་པའི་ལམ་དུ་འཇུག་པར࿁ གྱེན་ལ་འགྲོ་བའི་ཚེ་སེམས་ཅན་ཐམས་ཅད་མཐོ་རིས་ཀྱི་བདེ་བ་ལ་འགོད་པར࿁ འཐུར་ལ་འབབ་པའི་ཚེ་ངན་སོང་གསུམ་རྒྱུན་གཅོད་པར࿁ སེམས་ཅན་དང་འཕྲད་པའི་ཚེ་རྫོགས་པའིསངས་རྒྱས་དང་མཇལ་བར࿁ རྐང་པ་འཇོག་པའི་ཚེ་སེམས་ཅན་གྱི་དོན་སྟོན་པར࿁ རྐང་པ་འདེགས་པའི་ཚེ་སེམས་ཅན་ཐམས་ཅད་འཁོར་བ་ལས་འདོན་པར࿁ རྒྱན་དང་ལྡན་པར་མཐོང་ན་སྦྱང་པའི་མཚན་དང་དཔེ་བྱད་ཀྱི་རྒྱན་ཐོབ་པར࿁ རྒྱན་མེད་པར་མཐོང་ན་སྦྱང་པའི་ཡོན་ཏན་དང་ལྡན࿁ སྣོད་གང་བར་མཐོང་ན་ཡོན་ཏན་གྱི་གང་བར࿁ སྟོང་པར་མཐོང་ན་སྐྱོན་གྱིས་སྟོང་པར࿁ སེམས་ཅན་དགའ་བ་མང་པོ་མཐོང་ན་ཆོས་ལ་དགའ་བར࿁ མི་དགའ་བར་མཐོང་ན་འདུས་བྱས་ཀྱི་དངོས་པོ་ལ་མི་དགའ་བར། སེམས་ཅན་བདེ་བ་མཐོང་ན་སངས་རྒྱས་ཀྱི་བདེ་བའི་ཡོ་བྱད་ཐོབ་པར࿁ སེམས་ཅན་སྡུག་བསྔལ་བ་མཐོང་ན་སེམས་ཅན་ཐམས་ཅད་ཀྱི་སྡུག་བསྔལ་ཞི་བར࿁ ནད་པ་མཐོང་ན་སེམས་ཅན་ཐམས་ཅད་ནད་ཐམས་ཅད་ལས་གྲོལ་བར࿁ སེམས་ཅད་ཡིད་དུ་འོང་བར་མཐོང་ན་སེམས་ཅན་ཐམས་ཅད་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཡིད་དུ་འོང་བར་ཐོབ་པར࿁ གཟུགས་མི་སྡུག་པར་མཐོང་ན་སེམས་ཅན་ཐམས་ཅད་མི་དགེ་བའི་བཤེས་གཉེན་ལ་མི་མོས་པར࿁ དྲིན་དུ་བཟོ་བ་མཐོང་ན་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་དྲིན་ལན་ལེན་པར࿁ དྲིན་མི་བཟོ་བ་མཐོང་ན་ལྟ་བ་ལོག་པ་ལ་དྲིན་དུ་མི་བཟོ་བར࿁ རབ་ཏུ་བྱུང་བ་མཐོང་ན་འཕགས་པའི་ཆོས་ལ་འཇུག་པར࿁ དཀའ་བ་སྤྱོད་པར་མཐོང་ན་དམ་པའི་ཆོས་ལ་དཀའ་སྤྱོད་ནུས་པར࿁ གོ་གྱོན་པར་མཐོང་ན་མི་དགེ་བའི་ཆོས་ལ་གོ་ཆ་མི་གྱོན་པར࿁ རྒོལ་བའི་སེམས་ཅན་མཐོང་ན་ཕས་རྒོལ་གྱི་རྒོལ་བ་ཐམས་ཅད་ཚར་གཅོད་པར࿁ སེམས་ཅན་བསྟོད་པ་མཐོང་ན་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་བསྟོད་པར࿁ གྲོང་ཁྱེར་མཐོང་ན་ཐར་པའི་གྲོང་ཁྱེར་མཐོང་བར࿁ ནགས་ཚལ་མཐོང་ན་ལྷ་དང་བཅས་པའི་བསྟི་གནས་སུ་གྱུར་ཅིག ཆོས་སྟོན་པ་མཐོང་ན་སངས་རྒྱས་ཀྱི་ཆོས་ལ་སྤོབ་པ་ཟད་མི་ཤེས་པར࿁ ཆུ་ལ་བརྒལ་བའི་ཚེ་འཁོར་བའི་རྒྱ་མཚོ་ལས་བརྒལ་བར࿁ ཁྲུས་བྱེད་པའི་ཚེ་ལུས་དང་སེམས་དྲི་མ་མེད་པར࿁ ཚད་པ་ཚ་བའི་ཚེ་ཉོན་མོངས་པའི་གདུང་བ་བསིལ་བར࿁ གྲང་བའི་ཚེ་མྱ་ངན་ལས་འདས་པའི་བསིལ་བ་ཐོབ་པར࿁ ཆོས་ཀྱི་གཏམ་བྱེད་པའི་ཚེ་སངས་རྒྱས་ཀྱི་ཆོས་ཐམས་ཅད་ཐོབ་པར࿁ སངས་རྒྱས་ཀྱི་སྐུ་མཐོང་བའི་ཚེ་སངས་རྒྱས་ཐམས་ཅད་ལྟ་བ་ལ་སྒྲིབ་པ་མེད་པའི་མིག་ཐོབ་པར࿁ མཆོད་རྟེན་མཐོང་བའི་ཚེ་འགྲོ་བ་ཐམས་ཅད་མཆོད་པའི་རྟེན་དུ࿁ ལྟ་བའི་ཚེ་ལྷ་དང་བཅས་པའི་སེམས་ཅན་ཐམས་ཅད་ལྟ་བའི་འོས་སུ࿁ ཕྱག་འཚལ་བའི་ཚེ་ལྷ་དང་བཅས་པའི་འཇིག་རྟེན་གྱི་སྤྱི་གཙུག་ལྟར་མི་མངོན་པར་ཐོབ་པར࿁ བསྐོར་བ་བྱེད་པའི་ཚེ་ཐམས་ཅད་མཁྱེན་པའི་དོན་དང་མཐུན་པ་ཐོབ་པར࿁ སངས་རྒྱས་ཀྱི་ཡོན་ཏན་བརྗོད་པའི་ཚེ་ཡོན་ཏན་ཟད་མི་ཤེས་པའི་ཕ་རོལ་ཏུ་ཕྱིན་པར࿁ དེ་བཞིན་རུང་མཐུན་རྩིས་ལ་འཚོང་བྱེད་པ་མཐོང་ན་འཕགས་པའི་ནོར་བདུན་ཐོབ་པར࿁ ཞིང་ལ་ཆུ་ལུད་འགྲེམས་པའི་ཚེ་བྱང་ཆུབ་ཀྱི་སེམས་ཀྱི་ལོ་ཏོག་རྒྱས་པར࿁ ས་བོན་འདེབས་པའི་དུས་སུ་སེམས་ཅན་ཐམས་ཅད་ལ་བྱང་ཆུབ་ཀྱི་སེམས་ཀྱི་ས་བོན་སྐྱེ་བར࿁ གླང་དོར་དུ་སྡེབས་པའི་ཚེ་ཐབས་དང་ཤེས་རབ་ཟུང་དུ་འབྲེལ་བར࿁ རྨོས་བྱེད་པའི་ཚེ་ཉོན་མོངས་པའི་ཐལ་བ་བརློག་པར࿁ ཡུར་མ་འདོན་པའི་ཚེ་ཉོན་མོངས་པའི་ཡུར་མ་འདོན་པ࿁ རྩས་རྔ་བའི་དུས་སུ་ཡེ་ཤེས་ཀྱི་ལོ་ཏོག་བསྡུད་པར࿁ གཡུལ་བྱེད་པའི་དུས་སུ་སྒྲིབ་པ་བག་ཆགས་དང་བཅས་པ་འདོན་པར࿁ ནས་འཐུ་བའི་ཚེ་རྫོགས་པའི་སངས་རྒྱས་ཀྱི་འབྲས་བུ་ཐོབ་པར࿁ སྐས་ལ་འཛགས་པའི་ཚེ་ས་བཅུ་རིམ་གྱིས་མཐར་ཕྱིན་པར࿁ ཁང་པར་སླེབ་པའི་ཚེ་རྫོགས་པའི་སངས་རྒྱས་ཀྱི་སར་ཕྱིན་པར་གྱུར་ཅིག ཅེས་བྱ་བ་ལ་སོགས་པ་བྱ་བ་ཅི་བྱེད་པ་ཐམས་ཅད་དེ་དང་ཆ་མཐུན་པར་ཤེས་པར་བྱའོ། །
འདི་དག་ནི་བློ་དམན་པ་རྣམས་ཀྱི་གཟུང་བླ་བའི་ཕྱིར་བསྟན་པ་ཡིན་ནོ། ། རྒྱས་པར་ནི་སྤྱོད་ཡུལ་ཡོངས་སུ་དག་པའི་མདོ་ཉིད་དུ་ལྟ་བར་བྱའོ། ། དེས་ན་དུག་གསུམ་མེད་པའི་དགེ་ལས་ནི་དེ་ལྟ་བུ། དེ་ལས་ཀྱང་ལུས་ངག་ཡིད་གསུམ་གྱི་ལས་མི་དགེ་བ་བཅུ་ལས་ལོག་ཏེ། དགེ་བ་བཅུ་བསྒྲུབ་པ་ནི། དེའི་རྣམ་སྨིན་གྱི་འབྲས་བུ་ནི། མཐོ་རིས་ཀྱི་ལུས་རྟེན་ཐོབ་པ། མྱོང་བ་རྒྱུ་མཐུན་ནི། ཚེ་རིང་བ་ལ་སོགས་པ་མཐོ་རིས་ཀྱི་ཕུན་སུམ་ཚོགས་པ་རྣམས་འབྱུང་བ། བྱེད་པ་རྒྱུ་མཐུན་ནི།
ཚེ་རབས་གཏན་དུ་བདེ་བའི་རྒྱུ་དགེ་བ་བསྒྲུབ་པ། བདག་པོའི་འབྲས་བུ་ནི། སྣོད་ཀྱི་འཇིག་རྟེན་གཟིལ་མདངས་སོགས་ཀྱི་ཡོན་ཏན་དང་ལྡན་པ་སྟེ། མདོར་ན་དགེ་བའི་ལས་ཞེས་བྱ་བ་ནི། རང་ལ་ཕན་བདེ་སྒྲུབ་པའི་མིང་དུ་འདུག་པས། བདག་གི་སྔར་དགེ་བ་བྱས་པ་དང་། གཞན་བྱེད་དུ་བཅུག་པ་དང་། བྱས་པ་ལ་རྗེས་སུ་ཡི་རང་བགྱིས་པ་དེ་རྣམས་ལེགས་འདུག ད་དུང་བདག་གི་དགེ་བ་ཕྲན་བུ་ཙམ་ཡང་ཁྱད་དུ་མི་གསོད་པར་གུས་པས་བསྒྲུབ་པར་བགྱིའོ། ། དེ་ཡང་ལེ་ལོ་དང་ཕྱི་ཤོལ་གྱི་དབང་དུ་མ་སོང་བར་བྱས་ཏེ།
ད་ལྟ་ཉིད་ནས་བསྒྲུབ་པར་བགྱིའོ། ། མྱུར་བ་ཉིད་དུ་བསྒྲུབ་པར་བགྱིའོ་སྙམ་དུ་སྙིང་ཐག་པ་ནས་བསམ། དེ་བཞིན་དུ་བདག་གི་འགྲོ་འཆག་ཉལ་འདུག་ལ་སོགས་པའི་འཕྲལ་གྱི་སྤྱོད་ལམ་འདི་དག་ཕལ་ཆེར་ལུང་མ་བསྟན་ཞེས་བྱ་བ་ལ་སོགས་པ་འབྲས་བུ་མེད་པའི་ལས་སུ་འདུག་པས། འདི་རྣམས་ཀྱང་ཐབས་ལ་མཁས་པའི་སྒོ་ནས་དགེ་བའི་ལས་ལ་ཅི་འགྱུར་ཞིག་ལ་འབད་པར་བྱའོ། ། དེས་ན་དགེ་སྡིག་བླང་དོར་སངས་རྒྱས་ཀྱི་བཀའ་བཞིན་དུ་སྤང་བླང་མ་བྱས་ན་དེ་བས་བླུན་པ་སུ་ཞིག་ཡོད་སྙམ་དུ་བསམ་ཞིང་བླང་དོར་ལ་བརྩོན་པར་བྱའོ། ། གལ་ཏེ་མི་དགེ་བའི་སྡིག་པ་སྟོབས་ཆེན་བྱེད་པ་ཁ་གཅིག་ལ་འདིར་སྣང་གི་བདེ་སྐྱིད་ཁ་ཆེ་དབང་ཐང་གཞན་ལས་ཆེ་བ་འབྱུང་བ་ནི། སྐྱེ་བ་ཕྱི་མར་མྱོང་འགྱུར་གྱི་བདེ་སྐྱིད་ཐམས་ཅད་ཚེ་འདིར་སྡིག་པ་སྟོབས་ཆེན་བྱས་པའི་མཐུས་ཚེ་འདིའི་བདེ་བ་ཁོ་ན་ལ་ཟད་ནས། ཕྱི་མ་ཕན་ཆད་ངན་སོང་གི་སྡུག་བསྔལ་མྱོངས་དགོས་པའི་རྟགས་སུ་གསུང་ཞིང་། དགེ་བ་སྟོབས་ཆེན་བྱེད་པ་འགའ་ཞིག་ལ་སྡུག་བསྔལ་གཞན་ལས་ཆེ་བ་འབྱུང་བ་ནི། ཚེ་ཕྱི་མ་ཕན་ཆད་དུ་ངན་སོང་སོགས་མྱོང་འགྱུར་གྱི་ལས་རྣམས་དགེ་བ་སྟོབས་ཅན་བྱས་པའི་མཐུས་ཚེ་འདི་ཡི་སྡུག་བསྔལ་ཙམ་དུ་ཟད་པར་བྱས་ནས།
དེ་ཕན་ཆད་སྡུག་བསྔལ་མྱོང་མི་དགོས་ཤིང་བྱང་ཆུབ་ཀྱི་ལམ་ཐོབ་པར་གསུངས་སོ། ། དེས་ན་ཆོས་སྙིང་ནས་བྱེད་པ་རྣམས་ལ་ན་ཚ་སོགས་དེ་ལྟ་བུ་བྱུང་ན། འདི་འདྲ་འོང་མ་ཐང་བ་ལ་བྱུང་བས་བླ་མ་དཀོན་མཆོག་ལ་ཐུགས་རྗེ་མེད་ཅིང་ལས་འབྲས་མི་བདེན་པ་འདུག་སྙམ་དུ་བགྱིད་ལུགས་མི་བྱེད་པར། ཆོས་ཀྱི་འབྲས་བུ་སྡིག་པ་དག་ཅིང་དམྱལ་བ་ལ་སོགས་པའི་སྡུག་བསྔལ་དང་བྲལ་བ་ལས་ལྷག་པ་ཅི་ཡོད། བླ་མའི་ཐུགས་རྗེ་ཡིན་སྙམ་དུ་དགའ་བ་བསྒོམ་པར་རིགས་ཏེ། མདོ་ལས། ན་ཚ་སྡིག་སྒྲིབ་ཀྱི་ཕྱགས་ཤིང་ཡིན། ། ཞེས་གསུང་པའོ། ། དེ་ལྟ་བུའི་ལས་འབྲས་ལ་ཡིད་ཆེས་ནས་བླང་དོར་ཚུལ་བཞིན་དུ་སྤྱོད་ན་ངན་འགྲོར་མི་འགྲོ་བའི་གདེང་ཐོབ་པ་ཡིན་ནོ། ། དེ་ཡན་ཆད་ཀྱི་ཉན་ཐོས་དང་ཐུན་མོང་བའི་ལམ་གྱི་བཀྲི་བ་བསྟན་ཟིན་ཏོ། །
རྗེས་དགེ་བ་བསྔོ་བ་སོགས་འགྲེ། འདི་དོན་བསྒོམ་པ་ལ་ཐུན་གཅིག་བྱེད། ༈ ཉི་མ་བཅོ་ལྔ་པ་ལ། སེམས་བསྐྱེད་སོགས་གོང་བཞིན། ལུང་འཇམ་དབྱངས་སངས་རྒྱས་རིན་ཆེན་གྱི་རྣམ་ཐར། དེའི་ཁ་བསྐོང་དང་བཅས་པ། ས་ལོས་མཛད་པའི་ལུང་བཀླགས། དམིགས་པ། སྦྱོར་བ་སྐྱབས་སུ་འགྲོ་བ་སོགས་འགྲེ། དངོས་གཞིའི་དམིགས་པ་ལ།
སྤྱི་དོན་གཉིས་པ་ཉམས་ཀྱི་སྣང་བའི་འཁྲིད་ནི། རྡོ་རྗེའི་ཚིག་རྐང་ལས། རྣལ་འབྱོར་པ་ལ་ཏིང་ངེ་འཛིན་ལ་ཉམས་ཀྱི་སྣང་བ་ཞེས་པས་བསྟན་ཏེ། དེ་ལ་གཉིས་ལས། རྣལ་འབྱོར་པ་ལ་ཞེས་པས་ཐུན་མོང་གི་རྣལ་འབྱོར་པས་ཐུན་མོང་གི་ཉམས་རྣམས་རྒྱུད་ལ་སྐྱེས་སྐྱེས་བསྒོམ་པ་དང་། ཐུན་མོང་མ་ཡིན་པའི་རྣལ་འབྱོར་པས་ཐུན་མོང་མ་ཡིན་པའི་ཉམས་རྣམས་སྔགས་ལམ་དུ་སྐྱེ་འགྱུར་གྱི་ཉམས་ལ་ངེས་ཤེས་སྐྱེས་སྐྱེས་སུ་བསྒོམ་པའོ། ། དང་པོ་ལ་གསུམ་ལས། བྱམས་པ་བསྒོམ་པ། སྙིང་རྗེ་བསྒོམ་པ། བྱང་ཆུབ་ཀྱི་སེམས་བསྒོམ་པའོ། །
དང་པོ་ལ་གསུམ། ཉེ་བ་ལ་བྱམས་པ་བསྒོམ་པ། དགྲ་ལ་བྱམས་པ་བསྒོམ་པ། དེ་ཐམས་ཅད་བསྲེ་བའོ། ། དང་པོ་ཉེ་བ་ལ་བྱམས་པ་བསྒོམ་པ་ནི། རྩ་བའི་མ་ལ་བསྒོམ་པ་ལ། ཐོག་མ་མེད་པ་ནས་དྲིན་གྱིས་བསྐྱངས་པའི་མ་དྲིན་ཅན་རྣམས་ཡལ་བར་དོར་ནས། རང་ཉིད་གཅིག་པུ་ཞི་བདེའི་དོན་དུ་གཉེར་བ་ནི་མི་རིགས་ཏེ། རྗེ་བཙུན་རིན་པོ་ཆེས། བདག་གཅིག་པུ་ཐར་པས་ཕན་པ་མེད། །
ཁམས་གསུམ་གྱི་སེམས་ཅན་ཕ་མ་ཡིན། ། ཕ་མ་སྡུག་བསྔལ་གྱི་གསེབ་ཏུ་བཞག ། བདག་བདེ་བར་འདོད་པ་ཐེ་ལེ་ལེ། ། ཞེས་གསུངས་པས། ཐོག་མར་རྩ་བའི་མ་དེ་ཤི་འམ་གསོན་ཡང་རུང་། བཞིན་ཁ་དོག་དབྱིབས་སོགས་ཞིབ་ཏུ་བསམ་ལ། མ་འདིའི་ཟླ་དགུ་ངོ་བཅུའི་བར་དུ་མངལ་དུ་ཆུད་མ་ཟོས་པར་བསྐྱངས། ཕན་པའི་ཟས་དང་སྤྱོད་ལམ་བསྟེན། གནོད་པའི་ཟས་དང་སྤྱོད་ལམ་སྤངས་ནས་དལ་འབྱོར་གྱི་ལུས་འདི་བསྐྱངས་པ་ཡིན་པས་དྲིན་ཆེ། ཕྱིར་བཙས་ནས་ཀྱང་ཤིར་མ་བཅུག་པར་སྲོལ་བསྐྱོང་གི་སྒོ་ནས་སྲོག་སྐྱབས།
བྱམས་པའི་མིག་གིས་བལྟས། སྙན་པའི་ཚིག་གིས་བོས་སོ། ། ཁ་ཟས་བསྙོད། མི་གཙང་བ་ལག་པས་ཕྱིས། ལུས་ཀྱི་དྲོད་ཀྱིས་བསྲོས། ནུ་ཞོས་བསྐྱོང་ཞིང་། སྐད་ཅིག་ཀྱང་འབྲལ་མི་ཕོད་པར་གཅེས་སྤྲས་ཀྱིས་བསྐྱང་པའི་དྲིན་ཅན་གྱི་མ་ཡིན་སྙམ་དུ་བསམ། གཞན་ཡང་ཟ་ལུགས། མཐུང་ལུགས་སླབ། སྨྲ་བ་དང་བརྗོད་པ་སླབ།
བླང་དོར་བསམ་གྱིས་མི་ཁྱབ་པ་བསྟན། མཐར་མ་རང་ཡལ་བར་དོར་ནས། བདག་ནའི་དོགས། ཤི་ཡི་དོགས། རིམ་གྲོ་བྱེད་པ་སོགས་བརྗོད་ཀྱིས་མི་ལང་བ་བྱས། བདག་གི་ཆེད་དུ་ཉིན་དལ་རྒྱུ་མེད། མཚན་གཉིད་རྒྱུ་མེད། སྲོག་ལ་ཡང་མ་འཛེམས་པར་བསྒྲུབ་པའི་ཟས་ནོར་འཕང་མེད་དུ་བྱིན། བསམ་རྒྱུ། སྒོམ་རྒྱུ་བདག་མིན་པར་མེད་པར་རང་ལས་གཅེས་པར་བསྐྱངས།
དེར་མ་ཟད་འཇིག་རྟེན་གྱི་ཁམས་ན། དཀོན་མཆོག་གི་སྒྲ་ཙམ་ཐོས་པ་ཡང་དཀོན་པ་ལ། རྣམ་པ་ཐམས་ཅད་དུ་རང་གི་བྱུང་ན། བདེ་བ་ནས་བདེ་བར་འགྲོ་བའི་དམ་པའི་ཆོས་བསྒྲུབ་པའི་སྐལ་བ་དང་ལྡན་པར་བྱས་པ་འདི་ཤིན་ཏུ་བཀའ་དྲིན་ཆེ་སྙམ་དུ་བསམ། དེ་ན་མ་འདི་ལ་དྲིན་ལན་གཅིག་གླན་དགོས་པ་ལ་མ་འདི་བདེ་བ་ལ་འཁོད་ན་དྲིན་ལན་པས་གནས་སྐབས་སུ་ལྷ་མིའི་བདེ་སྐྱིད་ཕུན་སུམ་ཚོགས་པ་དང་ལྡན་ན་ཅི་མ་རུང་སྙམ་དུ་བསམ་ལ། བདག་གི་མ་འདི་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག དེ་ལ་བདག་གི་འགོད་པར་བྱའོ། ། དྲིན་ཅན་གྱི་མ་འདི་བདེ་བ་དང་བདེ་བའི་རྒྱུ་དང་ལྡན་པར་བླ་མ་དཀོན་མཆོག་མཁྱེན་ཞེས་པ་ཡང་དང་ཡང་དུ་ལན་བརྒྱ་ལ་སོགས་པར་གྲངས་བཟུང་ལ་བྱའོ། ། དེ་ལྟར་བསྒོམ་པས་མ་ལ་བྱམས་པ་བཅོས་མིན་སྐྱེ་བར་འགྱུར་རོ། ། དེ་བཞིན་དུ་ཕ་ལ་སོགས་ཉེ་འབྲེལ་གཞན་རྣམས་ལ་ཡང་ད་ལྟ་ཕན་གང་བཏགས་པ་བསམ་པ་དང་།
ཚེ་རབས་གཞན་དུ་ཕ་མ་ཡང་ཡང་དུ་བྱས་པས་ཕན་བཏགས། གནོད་པ་ལས་སྐྱབས་པའི་དྲིན་ཅན་ཤ་སྟག་ཡིན་སྙམས་དུ་བསམ། དེ་ལ་དྲིན་ལན་མཇལ་འདོད་ལ་སོགས་པ་སྔ་མ་བཞིན་དུ་སྦྱར་ནས། རྩ་བའི་མ་དང་ཁྱད་པར་མེད་པའི་བྱམས་པ་མ་སྐྱེས་གྱི་བར་དུ་གྲངས་གཟུང་ལ་བསྒོམ་པ་འདྲ། ཐ་མལ་པ་དང་བསྲེ་བ་ནི། ཡུལ་མི་ཁྱིམ་ཚེས་ལ་སོགས་པ་རང་དང་ཟས་ཁ་ལག་གི་འབྲེལ་པ་ཡོད་པ་རྣམས་ཡིད་ཡུལ་དུ་བསམ་ལ། དངོས་སུ་འདི་ལྟ་བུའི་འབྲེལ་པའི་སྒོ་ནས་ཕན་བཏགས། བརྒྱུད་ནས་ཚེ་རབས་མང་པོར་ཕ་མ་བྱས་ནས་ཕན་བཏགས་ཚུལ་སོགས་སྔ་མ་བཞིན་སྦྱར་ཞིང་བྱམས་པ་མ་སྐྱེས་ཀྱི་བར་དུ་གྲངས་གཟུང་ལ་བསྒོམ་པ་འདྲ། གཉིས་པ་དགྲ་ལ་བྱམས་པ་བསྒོམ་པ་ནི། རང་ལ་གནོད་པ་བྱེད་པའི་དགྲའམ་གདོན་ལ་སོགས་པ་ཞེ་སྡང་སྐྱེ་བའི་ཡུལ་དུ་གྱུར་པ་དེ་ཡིད་ཡུལ་དུ་བསམ།
འདི་ཡང་བདག་གི་ཐོག་མ་མེད་པ་ནས་ཀྱི་མ་ཡིན་པ་ལ། ད་ལྟ་བདག་བུར་མ་ཤེས་པའི་གནོད་པ་བསྐྱེལ་ཀྱང་། ཚེ་རབས་མང་པོའི་མ་ཡིན། མ་བྱས་རེས་ཀྱིས་ཕན་བཏགས་ཤིང་གནོད་པ་ལས་སྐྱབས་པའི་དྲིན་བསམ་པ་སོགས་སྔ་མ་བཞིན་སྦྱར་ཞིང་བྱམས་པ་མ་སྐྱེས་ཀྱི་བར་དུ་གྲངས་གཟུང་ལ་བསྒོམ་པ་འདྲ། གསུམ་པ་དེ་ཐམས་ཅད་དང་བསྲེ་བ་ནི། བཟང་སྤྱོད་ལས། ནམ་མཁའི་མཐར་ཐུག་གྱུར་པ་ཇི་ཙམ་པར། ། སེམས་ཅན་མ་ལུས་མཐའ་ཡང་དེ་བཞིན་ཏེ། ། ཞེས་གསུངས་པས། ནམ་མཁའ་ལ་མཐའ་མེད་པ་བཞིན་དུ།
སེམས་ཅན་ལ་མཐའ་མེད། མཐའ་མེད་པའི་སེམས་ཅན་ཐམས་ཅད་ཀྱང་རང་གི་མ་མ་བྱས་པ་མེད་དེ། མ་ཡི་ཐོག་མཐའ་རྒྱ་ཤུག་ཚིག་གུ་ཙམ། ། རིལ་བུར་བྱས་ཀྱང་ས་ཡི་ལང་མི་འགྱུར། ། ཞེས་སོ། ། དེ་ལྟར་མ་ཡང་ལན་གྲངས་དུ་མའི་བར་དུ་བྱས། བྱས་རེས་ཀྱིས་ཕན་བཏགས་ཤིང་གནོད་པ་ལས་སྐྱབས་པའི་དྲིན་ཅན་ཡིན་ཡང་། ལས་ཉོན་གྱིས་སེམས་བསྒྲིབས། སྐྱེ་ཤི་འཕོས་པས་ངོ་མ་ཤེས་པ་ལ་བརྟེན་ནས་མར་མ་ཤེས་པ་གཞན་དུ་བཟུང་བ་དེ་མ་ལེགས། དེས་ན་མ་རྒན་སེམས་ཅན་འདི་དག་གནས་སྐབས་སུ་ལྷ་མིའི་བདེ་སྐྱིད་སོགས།
གོང་སྔ་མ་ལྟར་བསམ་ནས་སྦྱར་ཞིང་། བྱམས་པ་མ་སྐྱེས་ཀྱི་བར་གྲངས་གཟུང་ལ་བསྒོམ་པ་འདྲ། སེམས་ཅན་ཐམས་ཅད་ཅེས་སྤོམ་ཡོར་བྱས་པས་བསམ་པ་དཀའ་ན། རིགས་དྲུག་སོ་སོར་འཕྲལ་ནས་དམྱལ་བའི་སེམས་ཅན་འདི་རྣམས་ཀྱིས་ཀྱང་མ་ལན་གྲངས་དུ་མ་བྱས་པ་སོགས་བསྒོམ་ཚུལ་གོང་དང་འདྲ་བ་སོ་སོར་འཕྲལ་ནས་བསྒོམ་མོ། ། དེ་ལྟར་བསྒོམ་པས་སེམས་ཅན་ཐམས་ཅད་ལ་ཕན་འདོད་ཀྱི་བློ་བཅོས་མ་མ་ཡིན་པ་སྐྱེས་ན་བྱམས་པ་འབྱོང་བ་ཡིན་ནོ། ། གཉིས་པ་སྙིང་རྗེ་བསྒོམ་པ་ནི། སེམས་ཅན་ལ་དམིགས་པ། ཆོས་ལ་དམིགས་པ། དམིགས་པ་མེད་པའི་སྙིང་རྗེ་སྟེ་གསུམ་ལས། དང་པོ་ནི།
རང་གི་མ་ཡིད་ཡུལ་དུ་བྱས་ཏེ། དྲིན་ཡོད་ཚུལ། ཚེ་རབས་མང་པོར་མ་བྱས་ཚུལ་སོགས་སྔར་བཞིན་བསམ་ལ། དེ་ལྟར་མ་འདིས་བདག་གི་དོན་བྱེད་བྱེད་ནས་འཁོར་བར་ཁྱམས་ཤིང་སྡུག་བསྔལ་དུ་མས་མནར་བ་འདི་ཉིད་སྙིང་རེ་རྗེ། འདི་སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བ་ཅིག་བྱུང་ན་ཅི་མ་རུང་། བྲལ་བ་ལ་འགོད་པར་བྱའོ། ། བྲལ་བར་གྱུར་ཅིག དེ་ལྟར་འགྱུར་བ་བླ་མ་དཀོན་མཆོག་མཁྱེན་ཞེས་ཡང་ཡང་བགྲང་བར་བྱའོ། ། དེ་བཞིན་དུ་ཕ་ལ་སོགས་པའི་གཉེན་དང་། སེམས་ཅན་ཐ་མལ་པ་རྣམས་དང་།
རང་ལ་གནོད་པ་བྱེད་པའི་དགྲ་སོགས་ལ་གོང་བཞིན་སྙིང་རྗེ་སྒོམ་པར་འདྲ་བར་བསམ་མོ། ། དེར་མ་ཟད་སེམས་ལ་རང་དབང་མ་ཐོབ་པར་གཞན་ལ་གནོད་པར་བྱས་པས་འབྲས་བུ་མནར་མེད་ཀྱི་སྡུག་བསྔལ་མྱོང་དགོས་པ་སྙིང་རེ་རྗེ་སྙམ་དུ་བསམ་པའོ། ། དེ་བཞིན་དུ་རིགས་དྲུག་སོ་སོ་ནས་མ་བྱས་ཤིང་དྲིན་གྱིས་བསྐྱངས་ཚུལ། དྲིན་ལན་མཇལ་འདོད་སོགས་སྔ་མའི་རིགས་འགྲོས་སྦྱར་ཏེ། སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་ན་དགའ་བའི་བློ་བཅོས་མིན་བསྐྱེད་དོ། ། གཉིས་པ་ཆོས་ལ་དམིགས་པའི་སྙིང་རྗེ་ནི། དམིགས་པ་སྡུག་བསྔལ་དང་སྡུག་བསྔལ་གྱི་རྒྱུ་མ་རིག་པ་དང་བཅས་པའི་སེམས་ཅན་ལ་དམིགས་ནས། རྣམ་པ་སྡུག་བསྔལ་དང་སྡུག་བསྔལ་གྱི་རྒྱུ་མ་རིག་པ་དང་བྲལ་བར་འདོད་པའོ། ། སྡུག་བསྔལ་གྱི་རྒྱུ་མ་རིག་པ་མ་སྤངས་ན་འབྲས་བུ་སྡུག་བསྔལ་སྤོང་མི་ནུས་པའི་ཕྱིར་རོ། ། དེས་ན་སྡུག་བསྔལ་དེ་ཡང་།
རྒྱུ་ལས་དང་། ཉོན་མོངས་པའི་རྩ་བ་མ་རིག་པ་ལ་བརྟེན་ནས་འབྱུང་བར་འདུག་པ་ན། འདི་རྣམས་མ་རིག་པ་དང་བཅས་པ་སྙིང་རེ་རྗེ་སྙམ་དུ་བསམ་པའོ། ། གསུམ་པ་དམིགས་པ་མེད་པའི་སྙིང་རྗེ་ནི། དམིགས་པ། སེམས་ཅན་ངོ་བོ་ཉིད་ཀྱི་མ་གྲུབ་ཀྱང་། སྡུག་བསྔལ་གྱི་རྒྱུ་བདག་ཏུ་འཛིན་པ་དམ་པོས་བཅིངས་པ་རྣམས་ལ་དམིགས་ནས། རྣམ་པ་སྡུག་བསྔལ་དང་སྡུག་བསྔལ་གྱི་རྒྱུ་བདག་ཏུ་འཛིན་པ་དང་བྲལ་བར་འདོད་པའོ། ། དེས་ན་སེམས་ཅན་ཐམས་ཅད་ངོ་བོ་ཉིད་ཀྱིས་མ་གྲུབ་པ་ལ། དེ་ལྟར་མ་ཤེས་པར་སེམས་ཅན་བདག་ཏུ་འཛིན་པ་དམ་པོས་བཅིངས་པ་འདི་རྣམས་སྙིང་རེ་རྗེ་ཞེས་བསམ་པའོ། །
ཇི་སྲིད་དུ་ངར་འཛིན་ཡོད་པ་དེ་སྲིད་དུ། འཁོར་བར་ལས་ཉོན་གྱི་དབང་གིས་སྐྱེ་བ་ལེན་དགོས་པའི་ཕྱིར་རོ། ། རྗེས་དགེ་བ་བསྔོ་བ་སོགས་འགྲེ། འདི་དོན་བསྒོམ་པ་ལ་ཐུན་གཅིག་བྱེད། ༈ ཉི་མ་བཅུ་དྲུག་པ་ལ། སེམས་བསྐྱེད་སོགས་གོང་བཞིན། ལུང་ས་ལོའི་རྣམ་ཐར་ཕྱེད་ལྷག་ཙམ་བཀླགས་ལ། དམིགས་པ་ནི། སྦྱོར་བ་སྐྱབས་སུ་འགྲོ་བ་སོགས་འགྲེ། དངོས་གཞིའི་དམིགས་པ་ནི།
གསུམ་པ་བྱང་ཆུབ་ཀྱི་སེམས་བསྒོམ་པ་ལ། སྨོན་པ་དང་། འཇུག་པ་དང་། དོན་དམ་བྱང་ཆུབ་ཀྱི་སེམས་བསྒོམ་པའོ། ། དང་པོ་ནི། གཞན་དོན་གྱི་ཆེད་དུ་རྫོགས་པའི་བྱང་ཆུབ་ལ་སྨོན་པའི་སེམས་ཏེ། བྱང་ཆུབ་ཀྱི་སེམས་དེ་རྒྱུ་གང་ལས་སྐྱེ་ན། སྙིང་རྗེ་ཆེན་པོ་ལས་སྐྱེ་སྟེ། བྱང་ཆུབ་སེམས་དཔའི་སྡེ་སྣོད་ལས། འདི་ལ་བྱང་ཆུབ་སེམས་དཔའི་བྱང་ཆུབ་ཏུ་མངོན་པར་མོས་པའི་སྔོན་དུ་འགྲོ་བ་ནི།
སྙིང་རྗེ་ཆེན་པོ་ཡིན་ནོ་ཞེས་སོ། ། དེས་ན་རྒྱུ་སྙིང་རྗེ་མེད་ན། འབྲས་བུ་བྱང་ཆུབ་ཀྱི་སེམས་མི་འབྱུང་ཞིང་། སྙིང་རྗེའང་བྱམས་པའི་རྩ་བ་ཅན་ཡིན་པས། བྱམས་སྙིང་རྗེ་གཉིས་བཅོས་མ་མ་ཡིན་པ་རྒྱུད་ལ་སྐྱེད་དེ། ཕ་མ་དྲིན་ཅན་འདི་རྣམས་སྡུག་བསྔལ་ལས་འདོན་པ་བདག་ལ་བབས་ཅིང་དེ་ལྟར་སྤྲོ་ཡང་། ད་ལྟ་བདག་ལ་དེ་ལྟ་བུའི་ནུས་པ་མེད། བདག་ལས་ལྷག་པའི་ཚང་པ་དང་། བརྒྱ་བྱིན་ལ་སོགས་པ་འཇིག་རྟེན་པ་ཆེན་པོ་རྣམས་ལའང་མེད། ཉན་རང་སོགས་འཕགས་པའི་ཁོངས་སུ་གཏོགས་པ་རྣམས་ལའང་མེད།
སུ་ལ་ཡོད་ན། སངས་རྒྱས་ཁོ་ན་ལ་ཡོད་པས། བདག་གིས་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱའོ་སྙམ་པ་དང་སངས་རྒྱས་ཐོབ་ནས་ཀྱང་། སེམས་ཅན་ཐམས་ཅད་སོ་སོའི་བསམ་པ་དང་མཐུན་པར་རིགས་ཅན་གསུམ་གྱི་བྱང་ཆུབ་ལ་འགོད་པར་བྱས་ཏེ། འཁོར་བའི་སྡུག་བསྔལ་ལས་དབུགས་ཕྱུང་ནས་རིགས་ཅན་གསུམ་ཀ་རིམ་གྱི་སྦྱངས་ལ། མཐར་སེམས་ཅན་རྣམས་སངས་རྒྱས་ཀྱི་གོ་འཕང་ལ་འགོད་པར་བྱའོ། ། སྙམ་པའི་བློ་བཅོས་མིན་མ་སྐྱེས་བར་བསྒོམ་པ་སྟེ། སྨོན་སེམས་དམིགས་འཁྲིད་དུ་བྱས་ནས་ཉམས་སུ་ལེན་པ་ནི་བརྒྱུད་པ་འདི་ཁོ་ནའི་ལུགས་ཡིན་ནོ། ། གཉིས་པ་འཇུག་པ་བྱང་ཆུབ་ཀྱི་སེམས་བསྒོམ་པ་ནི། རྫོགས་པའི་བྱང་ཆུབ་ཐོབ་པའི་དོན་དུ་གཞན་གྱི་སྡུག་བསྔལ་ལ་མི་བཟོད་པའི་སྙིང་རྗེའི་ཀུན་ནས་བླང་སྟེ།
གཞན་དོན་དུ་རྫོགས་བྱང་ཐོབ་པའི་ཐབས་ལ་འབད་དགོས་སོ། ། འོ་ན་རྫོགས་བྱང་ཐོབ་པའི་ཐབས་ཅི་ལྟ་བུར་ཡིན་ན། རང་དོན་དོར་ནས་གཞན་དོན་བསྒྲུབ་པ་ཡིན་ནོ། ། འོ་སྐོལ་རྣམས་འཁོར་བ་ལས་མ་ཐར་བའང་ཕ་མ་ཡལ་བར་དོར། རང་ཉིད་ཞི་བདེ་དོན་དུ་གཉེར་ཏེ་རང་དོན་འབའ་ཞིག་བསྒྲུབས་པས་ལན་པ་ཡིན། རང་བདེ་བར་འདོད་ན་གཞན་ལ་གནོད་པ་སྐྱེལ་བ་སོགས་མི་དགེ་བའི་བྱ་བས་སྡུག་བསྔལ་མྱོང་བ་ཡིན་པའི་ཕྱིར་རོ། ། ཞེས་སོ། ། དེས་ན་བདག་འཛིན་ལ་དགྲར་ལྟས། སྒོ་གསུམ་གྱི་སྤྱོད་པ་ཐམས་ཅད་གཞན་དོན་དུ་ཅི་འགྱུར་བྱའོ་སྙམ་དུ་བསམ་མོ། ། དེ་ཉམས་སུ་ལེན་པ་ལ།
བདག་གཞན་མཉམ་པ་བསྒོམ་པ། བརྗེ་བ་བསྒོམ་པ། དེ་དག་གི་སྤྱོད་པ་ལ་བསླབ་པའོ། ། དང་པོ་ནི། ལས་དང་པོ་པ་རྣམས་ཐོག་མ་ཉིད་ནས་བདག་གཞན་བརྗེ་བ་སྒོམ་མི་ནུས་པས་དང་པོ་མཉམ་པ་ཙམ་ལ་བློ་སྦྱང་ཏེ། གོམ་ནས་བརྗེ་བ་ལ་རིམ་གྱིས་འདྲེན་པའི་ཐབས་མཁས་ཏེ། དེ་ལ་བདག་གཞན་མཉམ་པའི་དོན་ནི། བདག་བདེ་བ་འདོད་སྡུག་བསྔལ་མི་འདོད་པ་ལྟར་མ་རྒན་སེམས་ཅན་རྣམས་ཀྱང་བདེ་བ་འདོད་སྡུག་བསྔལ་མི་འདོད་པར་མཚུངས་པས། ད་ཕན་ཆད་བདག་གི་སྡུག་བསྔལ་སྤོང་བ་ལྟར་སེམས་ཅན་གཞན་གྱི་སྡུག་བསྔལ་ཡང་སྤངས། བདག་གི་བདེ་བ་བསྒྲུབ་པ་ལྟར་སེམས་ཅན་གཞན་ཡང་བདེ་བ་ལ་འགོད་པར་བྱའོ། །
སྙམ་དུ་ཡང་བསམ་ཞིང་། དེའི་ཐབས་ལ་འབད་པར་བྱའོ། ། གལ་ཏེ་བདག་གིས་སེམས་ཅན་གྱི་སྡུག་བསྔལ་སེལ་བར་དང་། བདེ་བ་བསྒྲུབ་པ་དམ་བཅས་ཀྱང་། དེ་ལྟར་བསྒྲུབ་པར་མི་ནུས་སོ་སྙམས་ན། ལས་དང་པོ་པས་དངོས་སུ་མ་ནུས་ཀྱང་སྙིང་ཐག་པ་ནས་བསམ་པ་དེ་ལྟ་བུ་དང་མ་བྲལ་བར་བྱས་ཏེ། སྦྱོར་བའི་སྒོ་ནས་རང་གི་ནུས་ཚོད་ཀྱི་གཞན་ལ་ཕན་པ་ཅི་ནུས་བསྒྲུབས་པས། རིམ་གྱིས་གཞན་དོན་རྒྱ་ཆེན་པོ་འབྱུང་བ་ཡིན་པའི་ཕྱིར་རོ། ། རྗེས་དགེ་བ་བསྔོ་བ་སོགས་བགྲེ། འདི་དོན་བསྒོམ་པ་ལ་ཐུན་གཅིག་བྱེད།
༈ ཉི་མ་བཅུ་བདུན་པ་ལ། སེམས་བསྐྱེད་སོགས་གོང་བཞིན། ལུང་ས་ལོའི་རྣམ་ཐར་ངོར་ཆེན་གྱིས་མཛད་པའི་འཕྲོས་རྫོགས་པར་བཀླེགས་ལ། དམིགས་པ་ནི། སྦྱོར་བ་སྐྱབས་སུ་འགྲོ་བ་སོགས་འགྲེ། དངོས་གཞིའི་དམིགས་པ་ལ། གཉིས་པ་བརྗེ་བ་བསྒོམ་པ་ནི། མྱུར་དུ་སངས་རྒྱས་ཐོབ་པར་འདོད་པས་བདག་གཞན་བརྗེ་བའི་བྱང་ཆུབ་ཀྱི་སེམས་བསྒོམ་པ་ལ་འབད་པར་བྱའོ། ། གལ་ཏེ་བདག་གཞན་མཉམ་པའི་སེམས་ཙམ་ལ་བརྟེན་ནས་སངས་རྒྱས་འགྲུབ་པར་མི་འགྱུར་རམ་ཞེ་ན། མི་འགྱུར་ཏེ།
དེའི་རྒྱུ་མཚན་སེམས་ཅན་ཐམས་ཅད་ཐོག་མ་མེད་པ་ནས་དྲིན་ཅན་ཡིན་པའི་སྒོ་ནས་དྲིན་ཆེ། དེའི་ཕྱིར་སེམས་ཅན་ཀུན་གྱི་སྡུག་བསྔལ་བདག་ལ་སྨིན། བདག་གི་བདེ་བས་དེ་ཀུན་བདེ་ཐོབ་ཤོག་སྙམ་དུ་བསམ་དགོས། བསམ་སྦྱོར་དེ་ལས་ལོག་ཏེ། རང་བདེ་བའི་ཆེད་དུ་གཞན་སྡུག་བསྔལ་ལ་སྦྱར་ན་སངས་རྒྱས་ཐོབ་པ་ལྟ་ཞོག འཁོར་བའི་སྡུག་བསྔལ་འབའ་ཞིག་མྱོང་བར་འགྱུར་བའོ། ། རང་གཅེས་འཛིན་གྱི་འགོང་པོ་འདི་དྲན་འཛིན་དྲག་པོས་འཕྲལ་དུ་མ་བརྟུལ་ན་སངས་རྒྱས་ཐོབ་པ་སྨོས་ཅི་འཚལ།

འདིར་སྣང་གི་བྱ་བའང་མི་འགྲུབ་སྟེ། དཔོན་སློབ་གྲོགས་མཆེད་ཉེ་འབྲེལ་སོགས། སུ་དང་འགྲོགས་ཀྱང་། དགོས་མེད་ཀྱི་གྲལ་ལ་རྩོད། གདན་ལ་རྩོད། ཟས་ལ་རྩོད། ཐ་ན་ཚིག་མཐོ་སྨན་ཙམ་ཡང་མི་བཟོད་པར། འཐབ་རྩོད་ཁོ་ནའི་དུས་འདའ། མི་ཚེ་ཚང་མ་འདོད་པ་མ་འགྲུབ་ཅིང་། མི་འདོད་པ་ཐོག་ཏུ་བབས་པའི་ངང་ལ་འགྲོ། རང་སྡུག་པ་མ་གཏོགས་གཞན་གྱིས་གང་དུའང་མི་བརྩི་བ་ཞིག་ལས་མི་འོང་ངོ་། །
མདོར་ན་ཉེས་པ་ཐམས་ཅད་བདག་གཅེས་འཛིན་ལས་བྱུང་བ་ཡིན་པས། གཅེས་འཛིན་ལ་དགྲར་བལྟས་ནས་བདག་འཛིན་འདུལ་བ་དང་། ཕན་བདེ་ཐམས་ཅད་གཞན་དོན་བྱས་པ་ལས་འབྱུང་བ་ཡིན་པས། བདེ་དགེ་ཐམས་ཅད་མ་རིགས་དྲུག་གི་ཕྱོགས་སུ་བཏང་བའི་བློ་སྐྱེས་ན། ཚུལ་ཁྲིམས་བསྲུང་བ་དང་། ཐོས་བསམ་བསྒོམ་གསུམ་སོགས་དགེ་བའི་བྱ་བ་ཐམས་ཅད་སངས་རྒྱས་ཀྱི་རྒྱུར་འགྲོ་བས་ཆོས་བྱེད་ཀུན་གྱི་གནད་འདི་ངེས་པ་ཤིན་ཏུ་གལ་ཆེའོ། ། གཞན་གྱི་སྡུག་བསྔལ་རང་ལ་བླངས་པས་གནོད་དོགས་ནས་བདག་གཞན་བརྗེ་བ་བསྒོམ་མི་ནུས་སོ་སྙམ་ན། སྐྱོན་མེད་དེ། དེ་ལྟར་བསྒོམ་པའི་ཕན་སེམས་ཀྱིས་གཞན་ལ་ཅུང་ཟད་ཕན་ཞིང་། རང་ལ་མི་སྨིན་པར་མ་ཟད།
གོམས་པའི་སྟོབས་ཀྱིས་རང་ལ་གཅེས་འཛིན་གྱི་བློ་ལོག་སྟེ། དེ་ལ་བརྟེན་ནས་སངས་རྒྱས་ཐོབ་པར་འགྱུར་བ་ཡིན་ལ་དོན་སངས་རྒྱས་ལ་བརྫུན་མི་མངའ་བའི་ཕྱིར། གཞན་དོན་བསྒྲུབས་པ་ཉིད་ཀྱིས་རང་དོན་བསྒྲུབ་པ་ཡིན་ནོ། དེའི་ཆེད་དུ་ད་རེས་ཀྱི་ཚེ་ཐུང་འདི་ལ་བདག་འཛིན་གྱི་འགོང་པོ་བརྟུལ་ནས། དྲིན་ཅན་གྱི་མ་རིགས་དྲུག་གི་སེམས་ཅན་འདི་རྣམས་ལ། དྲིན་ལན་ཆོས་ཀྱིས་འཇལ་ཐུབ་པ་ཞིག་བྱ། མ་རིགས་དྲུག་གི་བརྒྱུད་ཀྱི་སྡུག་བསྔལ་དང་། སྡུག་བསྔལ་གྱི་རྒྱུ་མི་དགེ་བ་ཐམས་ཅད་བདག་ལ་སྨིན་པར་གྱུར་ཅིག ཅེས་བརྗོད་ཅིང་མ་རིགས་དྲུག་གི་སྡུག་བསྔལ་རྒྱུ་དང་བཅས་པ་རྣམས་ཀོ་སྐྱི་གྲིས་གཞར་བ་བཞིན་ནག་ཉིལ་གྱིས་ཕྱུང་སྟེ། རང་གི་སྙིང་ཁར་ཐིམ་པར་བསྒོམ།
དེས་ཐག་ཁྲ་ལ་སྦྲུལ་དུ་འཁྲུལ་པ་ངོ་ཤེས་པ་ལྟར་བདག་གཅེས་འཛིན་གྱི་འགོང་པོ་གཞི་མེད་རྩ་བྲལ་དུ་སོང་བར་བསམ། བདག་བརྒྱུད་ཀྱི་བདེ་དགེ་རྣམས་སེམས་ཅན་ལ་སྨིན་པར་གྱུར་ཅིག ཅེས་བརྗོད་ཅིང་། རང་གི་བདེ་དགེ་ཐམས་ཅད་སྙིང་ཁ་ནས་ཉི་མ་ཤར་བ་བཞིན་གསལ་ལམ་སྟེ། མ་རིགས་དྲུག་ལ་བྱིན་པས། བདེ་དགེ་ཕུན་སུམ་ཚོགས་པ་ཐོབ་པར་བསམ་སྟེ། དེ་ལྟར་གཏོང་ལེན་གཉིས་སྙིང་ཐག་པ་ནས་བསྒོམ་ཞིང་། སེམས་ཅན་ཀུན་གྱི་སྡུག་བསྔལ་བདག་ལ་སྨིན། ། བདག་གི་དགེ་བས་དེ་ཀུན་བདེ་ཐོབ་ཤོག ། ཅེས་ཡང་ཡང་བརྗོད།
སྒོ་གསུམ་གྱི་བྱ་བ་སེམས་ཅན་གྱི་དོན་དུ་ཅི་འགྱུར་གྱི་ཐབས་ལ་བརྩོན་པར་བྱ། སླར་བདག་གཅེས་འཛིན་གྱི་བློ་སྐྱེས་ན། བདག་གཅེས་འཛིན་གྱི་དབང་དུ་མ་སོང་བར་བྱའོ། ། གནས་སྐབས་འགའ་ཞིག་ཏུ་ན་ཚ་དང་། སྡུག་བསྔལ་དྲག་པོས་བཟོད་བླག་མེད་པ་བྱུང་ན་འདི་ལྟར་བསམ་སྟེེ། འཇིག་རྟེན་གྱི་ཁམས་ན་བདག་ལྟར་དུ་ན་ཚའམ། སྡུག་བསྔལ་དྲག་པོས་ཉམས་ཐག་མང་པོ་ཡོད་ངེས། དེ་རྣམས་ཀྱི་སྡུག་བསྔལ་ཐམས་ཅད་བདག་གི་འདིའི་སྟེང་དུ་སྨིན་པར་གྱུར་ཅིག ཅེས་སོགས་སྔར་བཞིན་བསྒོམ། དེ་བཞིན་དུ་དམྱལ་བ་ཚ་གྲང་སོགས་རིགས་དྲུག་གི་གནས་གང་ན་སྡུག་བསྔལ་ཡོད་པ་དེ་ཐམས་ཅད།
བདག་གི་འདིའི་སྟེང་དུ་སྨིན་པར་གྱུར་ཅིག ཅེས་སྔར་བཞིན་བསྒོམ། ཡང་དགྲ་འདྲེ་ཡི་གནོད་པ་བྱུང་ན། དེ་གཉིས་ཀྱི་ཚེ་རབས་མང་པོར་བདག་གི་མ་བྱས་ཕན་བཏགས། གནོད་པ་ལས་སྐྱབས་པའི་དྲིན་ཅན་ཡིན་ཡང་། ད་ལྟ་སེམས་འཁྲུལ་པའི་དབང་གིས་བདག་ལ་གནོད་པ་བྱེད་པ་སྙིང་རེ་རྗེ་སྙམ་དུ་བསམ་ལ་གཏོང་ལེན་བསྒོམ། དེ་ལྟར་བྱས་ན་རྐྱེན་ངན་ཉིད་བྱང་ཆུབ་ཀྱི་ལམ་དུ་འགྱུར་རོ། ། གསུམ་པ་དེ་དག་གི་སྤྱོད་པ་ལ་བསླབ་པ་ལ། བྱང་སེམས་སྤྱིའི་བསླབ་བྱ་ནི། བདག་གི་ལུས་ལོངས་སྤྱོད་དུས་གསུམ་དུ་བསགས་པའི་དགེ་བའི་དངོས་པོ་ཐམས་ཅད་ཕ་མ་སེམས་ཅན་རྣམས་ལ་བཏང་བས།
རང་རང་གི་བསམ་པ་དང་མཐུན་པའི་ལོངས་སྤྱོད་ཟད་མི་ཤེས་འབྱུང་བར་གྱུར་ཅིག་སྙམ་དུ་བསམ་ཞིང་། དངོས་སུ་རང་གི་སེམས་ཅན་གཞན་ལ་ཡོ་བྱད་སོགས་སྦྱིན་པ་ཕྲ་མོ་རེ་གཏོང་བ་ལ་བསླབ། རིམ་གྱིས་ཇེ་ཆེར་བཏང་། དེ་ལྟར་བསྒོམ་པའི་དབང་གི མཐར་རང་གི་ལུས་སྲོག་ཀྱང་གཏོང་ནུས་པ་སོགས་འབྱུང་བ་ཡིན་ནོ། ། མདོར་ན་བདག་གིས་ཀྱང་སྦྱིན་པ་ནས་ཤེས་རབ་ཀྱི་བར་གྱི་ཕ་རོལ་ཏུ་ཕྱིན་པའི་སྤྱོད་པ་བརླབ་པོ་ཆེ་རྣམས་ཚུལ་བཞིན་དུ་སྤྱོད་པ་བསླབ་པོ་ཆེ་རྣམས་ཚུལ་བཞིན་དུ་སྤྱོད་པ་དང་། ཁ་ན་མ་ཐོ་བ་མེད་པའི་སྦྱིན་པ་དང་། སྣོད་ལྡན་གྱི་འཁོར་བསྡུས་ནས་དམ་པའི་ཆོས་བསྟན་ཏེ་དོན་ཉམས་སུ་ལེན་དུ་འཇུག་པ་དང་། རང་ཉིད་ཀྱང་གཞན་ཕན་བྱ་བའི་ཕྱིར་ཆོས་ཉམས་སུ་ལེན་པར་སྤྲོའོ་སྙམ་དུ་བསམ་མོ། ། རང་སྨིན་པར་བྱེད་པ་ཕར་ཕྱིན་དྲུག་ལ་བསླབ་དགོས་པས།
དེ་ལ་མཚན་ཉིད་ནི། སྲིད་ཞིའི་ཕ་རོལ་ཏུ་ཕྱིན་པར་བྱེད་པའི་ཐབས་གང་ཞིག་ཅེས་པ་དྲུག་ཀ་ལ་སྤྱིར་སྦྱར་ནས། རང་གི་དངོས་པོ་གཞན་ལ་གཏོང་བ་སྦྱིན་པའི་མཚན་ཉིད། གནོད་པ་སྤངས་ཏེ་ཕན་འདོགས་པ་ཚུལ་ཁྲིམས་ཀྱི་མཚན་ཉིད། གཞན་གྱི་གནོད་པ་བྱས་པ་ལ་སེམས་མི་འཁྲུག་པར་ཁྲོ་བ་སྤངས་པ་བཟོད་པ། དགེ་བ་བསྒྲུབ་པ་ལ་སྤྲོ་ཞིང་། བརྩོལ་བ་བསྐྱེལ་པ་བརྩོན་འགྲུས། དགེ་བའི་དམིགས་པ་ལ་རྩེ་གཅིག་ཏུ་གཞོལ་བ་བསམ་གཏན། ཆོས་རབ་ཏུ་རྣམ་པར་འབྱེད་པ་ཤེས་རབ་ཀྱི་མཚན་ཉིད་དོ། ། དེ་དག་བསྒྲུབ་པ་ལ།
མཐུན་ཕྱོགས་ཀྱི་ཡོན་ཏན་བཞི་ནི། སེར་སྣ་དང་ཁྲིམས་འཆལ་ལ་སོགས་པ་མི་མཐུན་ཕྱོགས་དྲུག་སྤོང་བ། དྲུག་པོ་རེ་རེ་བཞིན་མི་རྟོག་པའི་ཡེ་ཤེས་དང་ལྡན་པ། འབྲས་བུ་གཞན་གྱི་འདོད་པ་རྫོགས་པ། བྱེད་ལས་ཐེག་པ་གསུམ་གྱི་སྒོ་ནས་སེམས་ཅན་སྨིན་པར་བྱེད་པ་སྟེ། མདོ་སྡེ་རྒྱན་ལས། སྦྱིན་པ་མི་མཐུན་ཕྱོགས་ཉམས་དང་། ། རྣམ་པར་མི་རྟོག་ཡེ་ཤེས་ལྡན། ། འདོད་པ་ཐམས་ཅད་ཡོངས་རྫོགས་བྱེད། ། སེམས་ཅན་རྣམ་སྨིན་བྱེད་རྣམས་གསུམ། །
ཞེས་གསུངས་པ་ལྟར། ཚུལ་ཁྲིམས་སོགས་གཞན་ལྔ་ལའང་སྦྱོར། མི་མཐུན་ཕྱོགས་ཀྱི་ཆགས་པ་བདུན་ནི། མདོ་སྡེ་རྒྱན་ལས། བྱང་ཆུབ་སེམས་དཔའི་སྦྱིན་པ་ནི། ། མ་ཆགས་མི་ཆགས་ཆགས་པ་མེད། ། ཆགས་པ་ཉིད་ཀྱང་མ་ཡིན་ལ། ། མ་ཆགས་མི་ཆགས་ཆགས་པ་མེད། ། ཞེས་སོགས་དྲུག་ཆར་ལ་སྦྱར་ནས་གསུང་བའི་དོན་སྤང་བྱ་མི་མཐུན་ཕྱོགས་སེར་སྣ་དང་། ཁྲིམས་འཆལ་སོགས་དྲུག་ལ་ཆགས་པ།
དེ་བཞིན་དུ་ཕྱི་ཤོལ་དང་། ཆོག་འཛིན་དང་། ལན་དང་། མི་མཐུན་ཕྱོགས་ཀྱི་བག་ལ་ཉལ་དང་། གཡེང་བ་ལ་ཆགས་པ་རྣམས་སྤངས་ཏེ། མ་ཆགས་པ་བདུན་ལ་སློབ་པའོ། ། དེ་དག་ཀྱང་། སྤང་བྱ་ཕྱི་ཤོལ་ཆོག་པར་འཛིན། ། ལན་དང་རྣམ་སྨིན་བག་ལ་ཉལ། ། རྣམ་པར་གཡེངས་ལ་ཆགས་པ་སྟེ། །
བདུན་པོ་འདི་དག་མཁས་པས་སྤང་། ། ཞེས་རྗེ་ས་སྐྱ་པཎྜི་ཏ་ཆེན་པོས་གསུངས་པ་ལྟར་རོ། ། དེ་ལྟར་བསླབ་པའི་ཕན་ཡོན་ནི། རིན་ཆེན་ཕྲེང་བ་ལས། སྦྱིན་པས་ལོངས་སྤྱོད་ཚུལ་ཁྲིམས་ཀྱིས་བདེ། ། བཟོད་པས་མདངས་ལྡན་བརྩོན་པས་བརྗིད། ། བསམ་གཏན་གྱིས་ཞི་བློ་ཡིས་གྲོལ། ། སྙིང་བརྩེ་བ་ཡིས་དོན་ཀུན་འགྲུབ། ། ཅེས་གསུང་པ་ལྟར་དོན་ལ་གནས་པའོ། ། གཞན་དོན་བསྡུ་བའི་དངོས་པོ་བཞི་ལ་བསླབ་པ་ནི།
སྦྱིན་པ་གཏོང་བའི་ཀུན་སློང་མ་དག་པ་རང་ཉིད་ཚེ་འདིའི་ཆེ་ཐབས་དང་། ལན་དང་རྣམ་པར་སྨིན་པ་ལ་རེ་བ་སོགས་ཀྱིས་སྟེར་བ་དང་། ཡུལ་མ་དག་པ་དམན་པ་བོར་ནས། ཕྱུག་པོ་དང་རྒྱལ་པོ་དང་། སྨད་འཚོང་མ་ལ་སྟེར་བ་དང་། དངོས་པོ་མ་དག་པ་ཤ་ཆང་དང་། གསོད་སར་ཕྱུགས་མ་སྟེར་བ་སོགས་མ་དག་པའི་སྦྱིན་པ་རྣམས་སྤངས་ཏེ། དག་པའི་སྦྱིན་པའི་འཁོར་བསྡུས་ནས། ངག་སྙན་པ་སྨྲ་ཞིང་ལས་འབྲས་ཀྱི་ཆོས་སྟོན་པའོ། ། དོན་སྤྱོད་པ་ནི།
ཆོས་ཐོས་ཀྱང་ཉམས་སུ་ལེན་མི་སྤྲོ་བ་རྣམས་ལ་ཐབས་མཁས་ཀྱི་སྒོ་ནས་བསྒོམ་དུ་འཇུག་པའོ། དོན་མཐུན་པ་ནི། གཞན་དགེ་བ་ལ་འཇུག་པའི་ཕྱིར་རང་དགེ་བའི་བྱ་བ་ལ་བརྩོན་འགྲུས་བྱེད་པར་འགྱུར་རོ། ། འདི་དོན་བསྒོམ་པ་ལ་ཐུན་གཅིག་བྱེད། རྗེས་དགེ་བ་བསྔོ་བ་སོགས་འགྲེ། ༈ ཉི་མ་བཅོ་བརྒྱད་པ་ལ། སེམས་བསྐྱེད་སོགས་གོང་བཞིན། ལུང་སྔགས་འཆང་ཆེན་པོའི་རྣམ་ཐར་གྱི་ཕྱེད་ཙམ་གྱི་ལུང་བཀླག དམིགས་པ་ནི། སྦྱོར་བ་སྐྱབས་སུ་འགྲོ་བ་སོགས་འགྲེ།
དངོས་གཞིའི་དམིགས་པ་ནི། གསུམ་པ་དོན་དམ་བྱང་ཆུབ་ཀྱི་སེམས་བསྒོམ་པ་ལ་གསུམ་ལས། དོན་དམ་བྱང་ཆུབ་སེམས་ཀྱི་ངོ་བོ་བཤད་པ། དེ་རྒྱུད་ལ་སྐྱེ་བའི་ཐབས་དངོས་བསྟན་པ། ཐབས་དེ་ཇི་ལྟར་ཉམས་སུ་བླང་བའི་ཚུལ་ལོ། ། དང་པོ་ནི། འཁོར་འདས་ཀྱི་ཆོས་ཐམས་ཅད་ཀྱི་རྩ་བ་གཉུག་མ་སེམས་ཀྱི་རང་བཞིན་གདོད་མ་ནས་སྤྲོས་པ་དང་བྲལ་བར་རྟག་ཏུ་གནས་པ་སྟེ། དེ་ཉིད་འཁོར་འདས་བདེ་སྡུག་ཐམས་ཅད་ཀྱི་རྩ་བ་ཡིན་པའི་ཕྱིར་རོ། ། གཉིས་པ་དེ་ཉིད་བརྒྱུད་ལ་སྐྱེ་བའི་ཐབས་ནི། ཞི་གནས་དང་།
ལྷག་མཐོང་གཉིས་ཏེ། དེ་ཡང་ཞི་གནས་ནི། སེམས་གནས་པའི་ཐབས་ལ་བརྟེན་ནས་རྣམ་རྟོག་ཐམས་ཅད་ཞི་ཏེ། སེམས་ཀྱི་རང་མདངས་ལ་འཇོག་ཅིང་གནས་པ་ཡིན་ལ། ལྷག་མཐོང་ནི། གཟུང་འཛིན་གྱི་སྒྲིབ་གཡོགས་བསལ་ནས་ཆོས་རྣམས་ཀྱི་རང་བཞིན་མ་འདྲེས་པ་སོ་སོར་འབྱེད་ཅིང་གཉུག་མ་སེམས་ཀྱི་རང་ཞལ་མཐོང་བར་བྱེད་པའོ། ། གསུམ་པ་ཐབས་ཇི་ལྟར་ཉམས་སུ་བླང་བའི་ཚུལ་ལ་གསུམ་ལས། ཞི་གནས་བསྒོམ་པ། ལྷག་མཐོང་བསྒོམ་པ། ཟུང་འབྲེལ་བསྒོམ་པའོ། །
དང་པོ་ནི། འཇིག་རྟེན་གྱི་བྱ་བ་ལ་རྒྱབ་ཀྱི་ཕྱོགས་ནས། གནས་དབེན་ཞིང་ཉམས་དགའ་བར། རང་ཉིད་བདེ་བའི་སྟན་ལ། རྐང་པ་སྐྱིལ་ཀྲུང་། ལག་པ་མཉམ་བཞག སྒལ་ཚིག་དྲང་པོར་བསྲང་བ། དཔུང་པ་རྒོད་གཤོག་ལྟར་རྒྱངས་པ། མགྲིན་པ་ཅུང་ཟད་དགུག་པ། མིག་སྣ་རྩེ་ལ་དབབ་པ།
ལྕེ་རྐན་ལ་སྦྱར་བ་སྟེ། ལུས་རྣམ་སྣང་གི་ཆོས་བདུན་དང་ལྡན་པར་བྱའོ། ། དེ་ལྟར་རྐང་པ་སྐྱིལ་ཀྲུང་སོགས་ལུས་གནད་འདི་རྣམས་མདོ་སྔགས་གཉིས་ཀའི་ལུས་གནད་ཡིན་པས། འདི་ཤིན་ཏུ་ཕན་ཡོན་ཆེ་སྟེ། སྔོན་དཀའ་ཐུབ་ཀྱིས་གདུང་བའི་ཕྱི་རོལ་པའི་བསམ་གཏན་པ་ལྔ་བརྒྱ་ལ། རང་སངས་རྒྱས་དང་འགྲོགས་པའི་སྤྲེའུ་ལྔ་བརྒྱས་སྤྱོད་ལམ་འདི་ལྟ་བུ་བསྟན་པས། དེ་རྣམས་ཀྱིས་དེ་ལྟར་ཉམས་སུ་བླངས་པས། ནང་པའི་བསམ་གཏན་པ་ལྔ་བརྒྱར་གྱུར་པ་བཞིན་ནོ། ། ཇི་ལྟར་བསྒོམ་པའི་ཚུལ་ནི། དམིགས་རྟེན་མི་གཡོ་བ།
ལུས་མི་འགུལ་བ། རྫི་མ་མི་འཕྲབ་པ། དམིགས་རྟེན་ཀྱི་རྣམ་པ་གསལ་བ་སྟེ་བཞི་དང་ལྡན་དགོས་པ་ལ། དང་པོ་ནི། མེ་ཏོག་སྔོན་པོ་འམ། གོས་དར་གྱི་རས་མ་སྔོན་པོ་གང་རུང་ཞིག་རང་གི་མདུན་ངོས་ཉེ་རིང་འཚམས་པ་ཞིག་ཏུ་མི་གཡོ་བ་འཇོག་གོ ། གཉིས་པ་ནི། ལུས་དྲང་པོར་བསྲང་ཞིང་། ཕྲག་པ་མཉམ་པར་བཞག་ཅིང་། མགོ་བོ་མི་མཐོ་ཞིང་མི་དམའ་བ།
ཕྱོགས་གཅིག་རུ་མི་གཡོ་བ། སྣ་ནས་ལྟེ་བར་དྲང་པོར་བཞག་གོ ། གསུམ་པ་ནི། མིག་གི་ཡས་ལྕིབས་ཀྱིས་མིག་འབྲས་ཀྱི་ཕྱེད་ཙམ་བཀབ་ལ། དམིགས་རྟེན་གྱི་སྟེང་དུ་མིག་ཟིམ་གྱིས་བལྟ་ཞིང་། མཆི་མ་ལ་སོགས་པ་བྱུང་ན་ཡང་། ལག་པས་མི་རེག་པར་ཅི་བདེར་འབབ་དུ་འཇུག་པའོ། ། བཞི་པ་ནི། ལེགས་ཉེས་ལ་སོགས་པའི་རྟོག་དཔྱོད་མཐོང་བ་མ་ཡིན་པར་རྣམ་པ་གང་ཡིན་པ་དེ་ཉིད་རྟོག་མེད་ཀྱི་ཤེས་པ་ལ་གསལ་སིང་ངེའི་ཚུལ་དུ་འཆར་དུ་འཇུག་པའོ། ། དེ་ལྟར་བཞག་པས་སེམས་དབྱིངས་ན་ཁ་ཟས་ཆ་འཕྲི།
གོས་གདན་སྲབ་པར་བྱ། སྐྱབས་འགྲོ་སོགས་སྐད་གསངས་མཐོན་པོས་བརྗོད། ལུས་སེམས་ཧུར་བྱུང་ལ་བསྒོམ། རྒོད་ན་དེ་ལས་བཟློག་པའི་ཐབས་ཀྱིས་བསལ་ལོ། ། མདོར་ན་བྱིང་རྒོད་གཉིས་ཀྱི་དབང་དུ་མ་སོང་བ་ཤིན་ཏུ་གལ་ཆེའོ། ། དེ་ལྟར་གནད་དུ་བསྣུན་ཏེ་བསྒོམ་པས། དང་པོ་རྣམ་རྟོག་གཅིག་རྗེས་ལ་གཅིག་འབྱུང་སྟེ། ཉམས་དང་པོ་རི་གཟར་གྱི་འབབ་ཆུ་ལྟ་བུ་ཞེས་བྱ་བ་རྣམ་རྟོག་ངོ་ཤེས་ཀྱི་ཉམས་ཡིན་ནོ། ། དེ་ལྟར་བྱུང་ཡང་བསྒོམ་པས་རྣམ་རྟོག་གཅིག་སྟིང་ལ་གཅིག་འཕྲོ་ལ། བར་སྐབས་སུ་ཞི་མལ་འབྱུང་སྟེ།
ཉམས་གཉིས་པ་རོང་ཁུང་དོག་མོའི་ཆུ་ལྟ་བུ་ཞེས་བྱ་བ་རྣམ་རྟོག་ངོ་ཤེས་ཀྱི་ཉམས་ཡིན་ནོ། ། སླར་ཡང་ནན་གྱིས་བསྒོམ་པས། རྣམ་རྟོག་ལོག་ནས་མི་རྟོག་པ་ལ་འགྲོ་བ་འབྱུང་ཞིང་། དེའི་འཕྲོ་ལ་ཡང་རྣམ་རྟོག་ཐོ་ལོ་ལོ་སྐྱེ་བ་འབྱུང་སྟེ། ཉམས་གསུམ་པ་ཕུ་གསུམ་གྱི་རྫིང་ཆུ་ཞེས་བྱ་བ་རྣམ་རྟོག་ཐང་ཆད་ཀྱི་ཉམས་ཡིན་ནོ། ། སླར་ཡང་དེའི་འཕྲོ་འཐུད་ཅིང་བསྒོམ་པས་རྣམ་རྟོག་གི་རྒྱུ་བ་ཕལ་ཆེར་ཞི་ནས་སེམས་རྩེ་གཅིག་ཏུ་གནས་པ་འབྱུང་། དེའི་ངང་ནས་རྣམ་རྟོག་གཅིག་འཐུད་གཉིས་འཐུད་རེ་ཙམ་འབྱུང་ཡང་། དེ་མ་ཐག་ཞི་བར་འགྱུར་ཏེ། ཉམས་བཞི་པ་མཚོ་བརླབས་དང་བཅས་པ་ལྟ་བུ་ཞེས་བྱ་བ་རྣམ་རྟོག་བརླབས་བཅས་ཀྱི་ཉམས་ཡིན་ནོ། ། སླར་ཡང་རྒྱུན་དེ་ལ་མཉམ་པར་བཞག་པས།
རྣམ་རྟོག་གི་འཕྲོ་འདུ་ཐམས་ཅད་ཞི་ནས་སེམས་རྩེ་གཅིག་གནས་པ་གསལ་ཆ་དང་བཅས་པ་ཞིག་འབྱུང་སྟེ། ཉམས་ལྔ་པ་མཚོ་བརླབས་དང་བྲལ་བ་ལྟ་བུ་ཞེས་བྱ་བ་རྣམ་རྟོག་ཞི་བའི་ཉམས་ཡིན་ནོ། ། སེམས་གནས་ཀྱང་དང་ཆ་མ་རྙེད་ན་སྐྱོན་ཡིན་པས། གསལ་སེང་ངེ་ཤར་བ། མར་མེ་རླུང་གིས་མ་བསྐྱོད་པ་ལྟ་བུ་ཞིག་མ་བྱུང་བར་དུ་བསྒོམ་དགོས་ཏེ། སེམས་ཀྱི་རང་མདངས་གསལ་བ་སྣང་བ་དེ་ཉིད་ལ་ཆེར་གྱིས་གསལ་ལེ། སིང་ངེ་། ཡེ་རེ། ཧྲིག་གེ འསྦྲིང་ངེ་།
སེམས་ལ་སེམས་ཀྱིས་བལྟ་བའི་ཚུལ་དུ་བསྒོམ་པའོ། ། འདི་དོན་བསྒོམ་པ་ལ་ཐུན་གཅིག་བྱེད། རྗེས་དགེ་བ་བསྔོ་བ་སོགས་འགྲེ། ༈ ཉི་མ་བཅུ་དགུ་པ་ལ། སེམས་བསྐྱེད་སོགས་གོང་བཞིན། ལུང་སྔགས་འཆང་ཆེན་པོའི་རྣམ་ཐར་གྱི་འཕྲོས་དང་། བླ་མ་ལྔ་བཅུ་པ། སྣང་གསུམ་མཛེས་རྒྱན་གྱི་ཕྱེད་ཙམ་བཀླགས་ལ། དམིགས་པ་ནི། སྦྱོར་བ་སྐྱབས་སུ་འགྲོ་བ་སོགས་འགྲེ།
དངོས་གཞིའི་དམིགས་པ་ལྷག་མཐོང་བསྒོམ་པ་ནི། དེ་ལྟར་ཞི་གནས་བསྒོམ་པ་ལ་བརྟེན་ནས་སེམས་གནས་པའི་གང་ཟག་དེས། ལྷག་མཐོང་བསྒོམ་པའི་ཐབས་ལ་བརྩོན་པར་བྱ་དགོས་སྟེ། བདག་མེད་རྟོགས་པའི་ཤེས་རབ་ཀྱི་ཕྱི་ནང་གི་ཆོས་ཐམས་ཅད་ཀྱི་གནས་ལུགས་ལ་སྤྱད་པ་དེའི་ཚེ། ཡོད་མེད་དམ། རྟག་ཆད་ལ་སོགས་པའི་མཐའ་ཐམས་ཅད་དང་བྲལ་བར་རྟོགས་པའི་བློ་དེ་ལྷག་མཐོང་ཡིན་ནོ། ། དེའི་དོན་གཏན་ལ་དབབ་པ་ལ་གསུམ་སྟེ། སྣང་བ་སེམས་སུ་བསྒྲུབ་པ། སེམས་སྒྱུ་མར་བསྒྲུབ་པ། སྒྱུ་མ་རང་བཞིན་མེད་པར་བསྒྲུབ་པའོ། །
དང་པོ་ནི། ཕྱི་རོལ་གྱི་རི་ར་བ་ཁང་ཁྱིམ། རིགས་དྲུག་གི་སེམས་ཅན་ཐམས་ཅད་གསེར་དངུལ། རྟ་གླང་ལ་སོགས་པ་དངོས་པོར་སྣང་བ་འདི་དག་ཐམས་ཅད་ཀྱང་། ཕྱ་དང་དབང་ཕྱུག་ལ་སོགས་པས་བྱས་པ་ཡང་མ་ཡིན། འབྱུང་བ་བཞི་དང་རྡུལ་ཕྲན་ལས་གྲུབ་པ་ཡང་མ་ཡིན། སངས་རྒྱས་ཀྱི་སྤྲུལ་པ་ལྟ་བུ་ཡང་མ་ཡིན་གྱི། འདི་དག་ཐམས་ཅད་སུས་བྱས་ན། རང་གི་སེམས་འཁྲུལ་པའི་དབང་གི་ཚེ་ཐོག་མ་མེད་པ་ནས། སྣང་བ་དེ་དང་དེའི་བག་ཆགས་གོམ་ཞིང་འཐས་པའི་སྟོབས་ཀྱིས་རང་གི་སེམས་ཀྱིས་བྱས་ཡིན་སྙམ་དུ་བསམ་མོ། །
སེམས་ལས་ལོགས་ཞིག་ན་བྱེད་པ་པོ་གཞན་མེད་སྙམ་དུ་ངེས་ཤེས་བསྐྱེད་པར་བྱས་ལ། ངེས་ཤེས་དེའི་སྟེང་དུ་གྱིས། ། རྟེན་ཅིང་འབྲེལ་བར་འབྱུང་བ་ཡིན། ། གནས་ལུགས་བརྗོད་དུ་མ་བསྟུབ་པ། ། བརྗོད་བྲལ་གྱི་ངང་ལ་གང་དགར་བཞོག ། ཅེས་དང་། སེམས་ཐོག་མར་སྐྱེ་བ་མེད་པ་ལ། ། གནས་པ་དང་འགགས་པ་ག་ལ་སྲིད། ། སྐྱེ་འགག་མེད་པ་བསམ་པ་ཡང་། ། རྣམ་རྟོག་ཡིན་གྱི་ཞོག་ལ་ཐོང་། །
བཞག་པ་རང་ཡང་ཞོག་ལ་ཐོང་། ། འཇོག་པ་རང་ཡང་རྣམ་རྟོག་ཡིན། ། ཞེས་གསུང་སོ། ། འདི་དོན་བསྒོམ་པ་ཐུན་གཅིག་བྱེད་ཅེས་གསུངས་སོ། ། འདི་དོན་བསྒོམ་ལ་ཐུན་གཅིག་བྱེད། རྗེས་དགེ་བ་བསྔོ་བ་སོགས་འགྲེ། ༈ ཉི་མ་ཉི་ཤུ་པ་ལ། སེམས་བསྐྱེད་སོགས་གོང་བཞིན། ལུང་སྣང་གསུམ་མཛེས་རྒྱན་མ་རྫོགས་ཙམ་བཀླགས་ལ། དམིགས་པ་ནི།
སྦྱོར་བ་སྐྱབས་སུ་འགྲོ་བ་སོགས་འགྲེ། དངོས་གཞིའི་དམིགས་པ། གསུམ་པ་ཞི་ལྷག་ཟུང་འབྲེལ་བསྒོམ་པ་དང་། ཉམས་ཀྱི་སྣང་བའི་གཉིས་པ་ཐུན་མོང་མ་ཡིན་པའི་ཉམས་ཀྱི་དམིགས་པ་གཉིས་ཀྱི། དང་པོ་ཟུང་འབྲེལ་བསྒོམ་པ་ནི། ཞི་གནས་ཀྱི་སྐབས་སུ་རྣམ་རྟོག་གི་འཇུག་པ་ཐམས་ཅད་ཞི་སྟེ། ཅི་ཡང་ཡིད་ལ་མི་བྱ་བ་དེ་དང་། ལྷག་མཐོང་གི་སྐབས་སུ་ཡང་དག་པའི་ཤེས་རབ་ཀྱི་སྒྲོ་འདོགས་ཐམས་ཅད་ཆོད་དེ་ཅི་ཡང་ཡིད་ལ་བྱ་རྒྱུ་མ་རྙེད་པ་གཉིས། ཅི་ཡང་མི་བསྒོམ་པའི་རྣལ་འབྱོར་དུ་རོ་གཅིག་ཏུ་བསྲེས་ནས་ཟུང་འཇུག་ཏུ་ཉམས་སུ་ལེན་པའོ། ། དེ་ཡང་བསྒོམ་བྱའི་རྣལ་འབྱོར་དང་།
བསྒོམ་བྱེད་ཀྱི་ཐབས་དང་། སྒོམ་པ་སྔར་གྱི་ཞི་ནས་དེའི་རྩིས་ཟིན་པར་བྱའོ། ། དེ་ཡང་རྗེ་བཙུན་གྱི་ཉམས་མགུར་ལས། ཆོས་ཀུན་སེམས་ཀྱི་སྤྱོད་ཡུལ་ཡིན། ། ཕྱ་དང་དབང་ཕྱུག་ལ་སོགས་པ། ། འབྱུང་བཞིའི་བྱེད་མཁན་མ་འཚོལ་བར། ། སེམས་ཉིད་ཀྱི་ངང་ལ་གང་དགར་ཞོག ། ཅེས་གསུང་པས་སོ། ། གཉིས་པ་སེམས་སྒྱུ་མ་བསྒྲུབ་པ་ནི། འོ་ན་རི་ར་བ་ཁང་ཁྱིམ་སོགས་ཡུལ་སྣང་སྣ་ཚོགས་སུ་སྣང་བ་འདི་དག་སེམས་ཀྱི་བྱས་པར་འདུག་ཀྱང་འདི་རང་བདེན་པར་གྲུབ་བོ་སྙམ་ན།
སྣང་བ་འདི་དག་སྒྱུ་མའི་རྨི་ལམ་དང་ཁྱད་པར་སྐད་ཅིག་ཀྱང་མེད་དོ། ། དོན་ལ་བདེན་པར་གྲུབ་པ་ཅུང་ཟད་ཀྱང་མེད་སྙམ་དུ་ངེས་ཤེས་སྐྱེས་པར་བྱས་ཏེ། དེའི་སྟེང་དུ་སྔར་གྱི་ཞི་གནས་ཀྱི་རྩིས་ཟིན་པར་བྱའོ། ། དེ་ཡང་རྗེ་བཙུན་གྱི། སྣང་བ་སྒྱུ་མའི་རང་བཞིན་དང་། ། ཞེས་གསུངས་སོ། ། གསུམ་པ་སྒྱུ་མ་རང་བཞིན་མེད་པར་བསྒྲུབ་པ་ནི། དེ་ལྟར་སྒྱུ་མ་ལྟ་བུ་སྣ་ཚོགས་སུ་སྣང་བ་དེ་ཡང་རྟེན་ཅིང་འབྲེལ་པར་འབྱུང་བ་ཙམ་ཡིན་གྱི། དོན་དམ་པར་བརྟགས་ཤིང་དཔྱད་ན། བདེན་པར་གྲུབ་པ་སྐྲའི་རྩེ་མོ་བརྒྱར་བཤགས་པའི་ཆ་ཤས་ཙམ་ཡང་མེད་དེ།
དེ་ཡང་། སེམས་དང་པོ་སྐྱེ་བའི་རྒྱུ་མེད། བར་དུ་གནས་པའི་ངོ་བོ་མེད། མཐར་འགག་པའི་འབྲས་བུ་མེད། དེ་ལྟར་ན་སེམས་སྐྱེ་འགགས་གནས་གསུམ་དང་བྲལ་བའི་སྟོང་པ་ཉིད་ནམ་མཁའ་ལྟ་བུར་ངེས་ཤེས་བསྐྱེད་པར་བྱས་ཏེ། དེའི་སྟེང་དུ་སྔར་གྱི་ཞི་གནས་ཀྱི་རྩིས་ཟིན་པར་བྱས་ནས་རྩེ་གཅིག་ཏུ་བསྒོམ་མོ། ། དེ་ཡང་རྗེ་བཙུན་ཆེན་པོའི་གང་ཟག་གསུམ་ཀ་རང་བཞིན་གྱི་མ་གྲུབ་པར་ཤེས་པའི་ཤེས་རབ་དང་མ་བྲལ་བའི་ངང་ནས་རིག་པ་གསལ་ལ་མ་འགགས་པར་རྩེ་གཅིག་ཏུ་ལྷན་གྱིས་གནས་པའི་ཞི་གནས་དང་། སྣང་ཙམ་སྐྱེ་མེད་དུ་ལྷག་གི་རྟོགས་པའི་ལྷག་མཐོང་གཉིས་ངོ་བོ་དབྱེར་མེད་གྱི་ཚུལ་དུ་གསལ་ཧྲིག་གེ་བཞག གནས་ཆ་ཆེ་ན་སོ་སོར་རྟོག་པའི་ཤེས་རབ་ངར་བསྐྱེད། ཤེས་རབ་རྩལ་དྲག་ཏེ་སེམས་མི་གནས་ན་ལྷོད་ཀྱི་བཞག
དེ་ལྟ་བུ་རེ་འཇོག་ཏུ་བྱས་པའི་ཟུང་དུ་ཆུད་ནས་གོལ་ས་ཐམས་ཅད་ཆོད་པར་འགྱུར་རོ། ། གནད་འདི་དག་མ་ཤེས་ན་ཞི་གནས་ཀྱི་གནས་ཆ་ཇི་ཙམ་ཆེ་ཡང་འཇིག་རྟེན་པའི་བསམ་གཏན་བཞི་གང་རུང་དང་། ལྷག་མཐོང་ནི་སྤྱོད་ཡུལ་ཇི་ལྟར་བཟང་ཡང་གཟུགས་མེད་གང་རུང་དུ་གོལ་བར་འགྱུར་བས། ཏིང་ངེ་འཛིན་གོལ་ས་ཐམས་ཅད་བཅད་ནས་ཉམས་སུ་ལེན་པ་གལ་ཆེའོ། ། གཉིས་པ་སྐྱེ་འགྱུར་གྱི་ཉམས་ལ་ངེས་ཤེས་བསྒོམ་པ་ནི། ཐུན་མོང་མ་ཡིན་པའི་རྣལ་འབྱོར་པས། ཐུན་མོང་མ་ཡིན་པའི་ཏིང་ངེ་འཛིན་བསྒོམ་པ་ལ་བརྟེན་ནས། ཐུན་མོང་མ་ཡིན་པའི་ཉམས་ཀྱི་སྣང་བ་རྣམས་རྒྱུད་ལ་སྐྱེ་བར་འགྱུར་བ་སྟེ། ཐུན་མོང་མ་ཡིན་པའི་རྣལ་འབྱོར་པ་ནི་འོག་ནས་འབྱུང་བའི་རྡོ་རྗེ་ཐེག་པའི་ལམ་ཉམས་སུ་ལེན་པ་པོའི་གང་ཟག་གོ ། ཐུན་མོང་མ་ཡིན་པའི་ཏིང་ངེ་འཛིན་ནི།
འོག་ནས་འབྱུང་གྱུར་གྱི་སྨིན་གྲོལ་གྱི་ལམ་འཁོར་དང་བཅས་པ་རྣམས་སོ། ། ཐུན་མོང་མ་ཡིན་པའི་ཉམས་ཀྱི་སྣང་བ་ནི། དེ་དག་ལ་བརྟེན་ནས་སླར་སྐྱེ་འགྱུར་གྱི་ཉམས་རེ། དེ་ཡང་རྒྱས་པར་ན་བསམ་གྱིས་མི་ཁྱབ་ཀྱང་། བསྡུ་ན། འཇུག་པ་སེལ་བའི་ལམ། ཆགས་པ་སྤྱོད་པའི་ལམ། བྱང་ཆུབ་ཆེན་པོའི་ལམ་སྟེ་ལམ་གསུམ། ལུས་ཉམས། སེམས་ཉམས།
དམིགས་ཉམས་ཏེ་ཉམས་གསུམ། རྣམ་རྟོག་སྔོན་སོང་གི་དྲོད། ཁམས་དགུ་འདུས་པའི་དྲོད། ཐིག་ལེ་འབར་ཞིང་འདུས་པའི་དྲོད་སྟེ་དྲོད་གསུམ། རླུང་ལོག་གི་རྟེན་འབྲེལ། མཐོང་སྣང་གི་རྟེན་འབྲེལ། རྨི་ལམ་གྱི་རྟེན་འབྲེལ་སྟེ་རྟེན་འབྲེལ་གསུམ། མཚན་ཉིད་སྣ་ཚོགས་ཀྱི་ཏིང་ངེ་འཛིན་ནི། རང་བཞིན་སྟོང་པའི་ཏིང་ངེ་འཛིན། ངོ་བོ་ཟུང་འཇུག་གི་ཏིང་ངེ་འཛིན་གསུམ་རྣམས་སུ་འདུ་ལ།
བཅོ་ལྔ་པོའང་བསྡུ་ན་ཏིང་ངེ་འཛིན་འབའ་ཞིག་ཏུ་འདུ་བ་ཡིན་ནོ། ། དེ་ལ་ངེས་ཤེས་བསྒོམ་པའི་ཚུལ་ནི། རྗེ་བཙུན་རིན་པོ་ཆེས། བྱང་ཆུབ་སེམས་གཉིས་བསྒོམ་པའི་ཐུན་མཚམས་སུ། ། མདོ་བཀླགས་དཀོན་མཆོག་མཆོད་ལ་བརྩོད་པར་བྱ། ། ཞེས་གསུང་པ་ལྟར་ཡིན་ནོ། ། དེས་ན་རྒྱུ་འབྲས་ལྷུན་གྲུབ་ཏུ་སྤྱོད་པའི་རྡོ་རྗེ་ཐེག་པའི་ལམ་དེ་ལྟ་བུ་དང་མཇལ་ནས་ཉམས་སུ་བླངས་ན། བདག་ལ་ཉམས་ཀྱི་སྣང་བ་བསམ་གྱིས་མི་ཁྱབ་པ་ཞིག་སྐྱེ་བར་འགྱུར་ཏེ། དེ་རྣམས་ཀྱི་མཐུན་པའི་ཕྱོགས་ལ་དགའ་བ་སྐྱེ་རྒྱུ་ཡང་མེད། མི་མཐུན་པའི་ཕྱོགས་ལ་མི་དགའ་བ་སྐྱེ་རྒྱུ་ཡང་མེད་དོ། །
རང་གི་རྩ་དང་། རྩ་ཡིག་གེ་དང་། ཁམས་བདུད་རྩི་དང་། སྙིང་པོ་ཡེ་ཤེས་རླུང་གི་རྟེན་འབྲེལ་སེམས་གྱིས་དབང་བྱས་པ་ལ་བརྟེན་ནས་འཁོར་འདས་ཀྱི་ཉམས་སྣ་ཚོགས་སུ་འབྱུང་བར་འདུག་པས་སོ། ཉམས་དེ་དག་ཀྱང་བསྡུ་ན། གོང་བཞིན་ལྔ་གསུམ་བཅོ་ལྔར་འདུ་ཞིང་། དེ་ཡང་བསྡུ་ན་རིག་འཛིན་གསུམ་དུ་འདུ་ལ། དེ་དག་བདག་ལ་ནི་སྐྱེས་པའི་ཚེ། འདི་ནི་ལུས་ཉམས་སོ། འདི་ནི་སེམས་ཉམས་སོ། །
ཞེས་སོགས་སོ་སོར་ངོ་ཤེས་པར་བྱས་ལ། བྱུང་རྒྱལ་གྱི་གནད་ཀྱིས་བསྐྱང་བར་བྱའོ་སྙམ་དུ་བསམ་མོ། ། བསྡུ་ན་ཕ་རོལ་ཏུ་ཕྱིན་པའི་ལམ་ལ་བརྟེན་ནས། སངས་རྒྱས་ཇི་ལྟར་མྱུར་ན་ཡང་བསྐལ་པ་གྲངས་མེད་གསུམ་དུ་འགོར་བར་འདུག་པས། དེ་ལྟ་བུ་མ་ཡིན་པར། རབ་ཚེ་འདི། འབྲིང་འཆི་ཁའམ། བར་དོ། ཐ་མ་སྐྱེ་བ་བཅུ་དྲུག་ནས་སངས་རྒྱས་ཐོབ་པའི་ལམ་ཟབ་མོ་ཉམས་སུ་ལེན་དགོས་ཏེ། དེ་ཡང་བདག་གི་སངས་རྒྱས་ཐམས་ཅད་ཀྱི་བསྒྲོད་པ་གཅིག་པའི་ལམ་རྡོ་རྗེ་ཐེག་པ་ལ་འཇུག་པར་བགྱིའོ། །
ཞུགས་ནས་ཀྱང་སོ་སོའི་ཉམས་རྣམས་རྒྱུད་ལ་སྐྱེས་སྐྱེས་གྱི་བར་དུ་ཉམས་སུ་བླངས་བར་བགྱིའོ། ། སླངས་ནས་ཀྱང་ཉམས་ཅི་སྐྱེས་ཐམས་ཅད་ཆོས་དང་མཐུན་པར་བསྐྱང་བར་བགྱིའོ་སྙམ་དུ་བསམ་མོ། ། འདི་དོན་བསྒོམ་པ་ལ་ཐུན་གཅིག་བྱེད། རྗེས་དགེ་བ་བསྔོ་བ་སོགས་འགྲེ། ༈ ཉི་མ་ཉེར་གཅིག་པ་ལ། སེམས་བསྐྱེད་སོགས་གོང་བཞིན། ལུང་སྣང་གསུམ་མཛེས་རྒྱན་རྫོགས་པར་བཀླགས་ལ། དམིགས་པ་ནི། སྦྱོར་བ་སྐྱབས་སུ་འགྲོ་བ་སོགས་འགྲེ། དངོས་གཞིའི་དམིགས་པ་ནི།
བདེ་བར་གཤེགས་པའི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་ལ་དག་པའི་སྣང་བ་ཞེས་བྱ་བ་སྟེ། འདི་ལ་གསུམ་ལས། དང་པོ་དག་པའི་སྣང་བ་འཆར་བའི་གཞི་འམབརྟེན་ནི་དེ་བཞིན་གཤེགས་པའོ། ། གཉིས་པ་བརྒྱན་ནི། གཞུང་ནི་དངོས་སུ་མ་ཟིན་ཀྱང་ཚོགས་གཉིས་ཀྱི་བསྡུས་པའི་ཏིང་ངེ་འཛིན་རྣམས་ཡིན་ནོ། ། གསུམ་པ་སྣང་བ་རང་གི་ངོ་བོ་ནི། དག་པའི་ངོ་བོ་དེ་ལ་སངས་རྒྱས་ཀྱི་ཡོན་ཏན་མ་ལུས་པ་ནི། གངྒ་ཀླུང་གི་བྱེ་མ་སྙེད་ཀྱི་གྲངས་དང་མཉམ་པའི་ལྕེ་སྤྲུལ་ནས་བརྗོད་ཀྱང་བརྗོད་པར་ག་ལ་ནུས། རགས་པ་ཙམ་ཞིག་བརྗོད་ན། བདེ་བར་གཤེགས་པ་ནི།
ལམ་བདེ་བ་ནས་འབྲས་བུ་བདེ་བར་གཤེགས་པའོ། ། སྐུ་མི་ཟད་པ་ནི། སྐུའི་གསང་བ་བསམ་གྱིས་མི་ཁྱབ་པ་དབུའི་གཙུག་ཏོར་ལྟར་མི་མངོན་པ་ལ་སོགས་པ་དང་། སྐུ་ཐམས་ཅད་ནི། གདུལ་བྱ་དག་པ་རྣམས་ལ་ལོངས་སྐུ་དང་། ཐ་མལ་པ་རྣམས་ལ་སྤྲུལ་སྐུ་མཆོག་འབྲིང་ཐ་མ་གསུམ་གྱི་དོན་མཛད་པའོ། ། གསུང་མི་ཟད་པ་ནི། གསུང་གི་གསང་བ་བསམ་གྱིས་མི་ཁྱབ་པ་གསུང་དབྱངས་ཡན་ལག་དྲུག་ཅུ་སྟེ། ཉེ་རིང་མེད་པ་ཐོས་པ་དང་། གསུང་ཐམས་ཅད་པ་འགྲོ་བ་སྣ་ཚོགས་ཀྱི་སྐད་དང་མཐུན་པར་སྟོན་པའོ། །
ཐུགས་མི་ཟད་པ་ནི། ཐུགས་ཀྱི་གསང་བ་བསམ་གྱིས་མི་ཁྱབ་པ་ཏིང་ངེ་འཛིན་སུས་ཀྱང་རྟོགས་པར་མི་ནུས་པ་དང་། ཐུགས་ཐམས་ཅད་པ་ཤེས་བྱ་ཇི་ལྟ་བ་དང་། ཇི་སྙེད་པ་མཁྱེན་པའོ། ། རྒྱན་ནི་རང་གི་སྐུ་བཞི་ཐོབ་པས་རང་མཛེས་པར་བྱེད་པ་དང་། གཞན་ཡང་སྐུ་བཞིའི་གོ་འཕང་ལ་འགོད་པར་བྱེད་པས་གཞན་མཛེས་པར་བྱེད་པའོ། ། འཁོར་ལོ་ནི། འཁོར་བ་མ་སྟོང་གི་བར་དུ་སེམས་ཅན་གྱི་དོན་རྒྱུན་མི་འཆད་པར་མཛད་པའོ། ། དེས་ན་ཡོན་ཏན་བསམ་གྱིས་མི་ཁྱབ་པ་མངའ་བའི་སངས་རྒྱས་དེ། བདག་གིས་ཅི་ནས་ཀྱང་ཐོབ་པར་བྱ།
དེའི་ཕྱིར་དུ་ལམ་ཟབ་མོའི་ཉམས་སུ་བླང་སྙམ་དུ་བསམ་མོ། ། དེ་ཡང་མ་དག་པའི་སྣང་བ་ནི་ལམ་ལ་འཇུག་པའི་རྒྱུ་ཡིན་ལ། ཉམས་ཀྱི་སྣང་བ་ནི་ལམ་གྱི་དངོས་གཞི་ཡིན་ཅིང་། དག་པའི་སྣང་བ་འདི་ལམ་དེ་བསྒྲུབ་པའི་འབྲས་བུ་ཡིན་པས། འདི་ཡན་ཆད་ཀྱི་ཕར་ཕྱིན་ཐེག་པའི་ལམ་འབྲས་བུ་དང་བཅས་པ་བསྟན་པ་ཡིན་ནོ། ། དེས་ན་ཆོས་རྗེ་ས་པཎ་གྱི་ཞལ་ནས། སྐབས་འདིར་ཡང་ལམ་འབྲས་ཚར་གཅིག་སོང་ཞེས་གསུང་པ་ཡང་། དོན་འདི་ཉིད་ལ་དགོངས་པ་ཡིན་ནོ། ། དེ་རྣམས་ཀྱི་སྣང་བ་གསུམ་གྱི་འཁྲིད་ཀྱི་ཡང་སྙིང་བསྡུས་པ་རྫོགས་སོ། ༈ །ཉི་མ་ཉེར་གཉིས་པ་ལ།
ཐེག་པ་ཆེན་པོའི་སེམས་བསྐྱེད་འབོག་དགོས་པས། དེ་ལ་ཐོག་མར་རྟེན་བྲིས་འབུར་བྱིན་རླབས་ཅན་བཞུགས་པའི་གཡས་སུ་བསྒྲུབ་པའི་མཎྜལ་ཚོམ་བུ་ལྔ་པ་བཀོད། གཡོན་དུ་ཟླུམ་གཏོར་འདབ་བཞི་པ་གཅིག་བཤམས། དེ་དག་གི་མདུན་ལ་ཏིང་བདུན་ཚར་ནས་ཀྱིས་བཀང་པ། དེའི་མདུན་ལ་སྤོས་ཁྲ། དེའི་མདུན་ལ་དཀར་མེ་ཉེར་གཅིག་ལས་མི་ཉུང་བ། དེའི་མདུན་ལ་ཏིང་བདུན་ཚར་དུ་ཡོན་ཆབ། དེའི་མདུན་ལ་ལྷ་བཤོས་ཉེར་གཅིག་ལས་མི་ཉུང་བ་འབྱོར་བ་དང་བསྟུན་པ་བཀོད་པ་མཛེས་པར་བཤམས། འབྱོར་པ་ཆེ་ཞིང་བསོད་ནམས་གསོག་པའི་ཆེད་ཡིན་པས་བཟང་ངོ་། ། དེའི་མདུན་ལ་ཆུ་གཉིས་སྔོན་འགྲོའི་ཉེར་སྤྱོད་ལྔ་བཤམས།
སེམས་བསྐྱེད་ལ་ཐོག་མར་ལྟུང་བཤགས་ཚར་གསུམ་ལ། ནམ་མཁའ་དང་མཉམ་པའི་སེམས་ཅན་ཐམས་ཅད་རྟག་པར་སངས་རྒྱས་ལ་སོགས་དཔོན་སློབ་ཚང་མས་བཞེངས་ཏེ། རྟེན་ལ་ཕྱག་འཚལ་མཛད། ཕྱག་འཚལ་རྫོགས་ནས། དེ་མན་ལ་ཙོག་པུར་བཞུགས་ནས་མཛད། དེའི་རྗེས་ཀྱི་སངས་རྒྱས་ཐམས་ཅད་འདུས་པའི་སྐུ་སོགས། བླ་མའི་སྐུ་ནི་སོགས། བླ་མའི་གསུང་སོགས། བླ་མའི་ཐུགས་སོགས། བླ་མ་སངས་རྒྱས་སོགས།
མགོན་པོ་ཐུགས་རྗེ་སོགས། དག་པས་འདོད་ཆགས་སོགས། གྲོལ་ནས་གྲོལ་བའི་སོགས། སྟོན་པ་བླ་མེད་སོགས། སྐུ་འགྱུར་བ་ནི་སོགས། ཕྱག་བྱར་འོས་པ་སོགས། ཕྱག་འཚལ་བསྡུ་ན་འདི་བཞིན་བྱའོ། ། དེ་རྣམས་ལ་བླ་མ་མི་བཞེངས། སློབ་མ་རྣམས་ཀྱིས་བླ་མ་ལ་ཕྱག་འཚལ་ལོ། ། མཎྜལ་ཐོག་མཐའ་གཉིས།
རོལ་ཆེན་ནི། མཆོད་པའི་རོལ་མོ་ཕལ་ཆེར་དང་། དེ་ལ་གཞན་ཡང་སོགས་ཤླཽ་ཀ་གཅིག་གི་རྗེས་དང་། ཡན་ལག་བདུན་པའི་སིལ་སྙན་རྣམས་དང་སོགས་སྟེ་ཐེང་གསུམ་དགོས་སོ། ། སེམས་བསྐྱེད་ཀྱི་ཡིག་ཆ་ནི། ངོར་ཆེན་དཀོན་མཆོག་ལྷུན་གྲུབ་ཀྱིས་མཛད་པའི་སྟེང་ནས་བྱའོ། ། སློབ་མ་རྗེས་འཛིན་ལ། ཟླུམ་གཏོར་འདབ་བཞི་པ་གཅིག་དང་། མཆོད་པ་ཆུ་བཞི་སྔོན་འགྲོའི་ཉེར་སྤྱོད་ལྔ་བཤམས། མཎྜལ་བདུན་མ་གཉིས།
སོ་བདུན་མ་གཅིག གང་གི་མཆོད་རྫས་མ་རྣམས་དགོས། ཟླུམ་གཏོར་ལ་དཔོན་སློབ་ཚང་མས་གཏོར་བསྔོ་བསྡུས་པ་བྱེད། སློབ་མ་རྗེས་འཛིན་གྱི་ཡིག་ཆ་ཡང་ངོར་ཆེན་དཀོན་མཆོག་ལྷུན་གྲུབ་ཀྱིས་མཛད་པའི་སྟེང་ནས་བྱའོ། ། དེ་ནས་བླ་མས་བསགས་སྦྱང་གྱི་དམིགས་པ་རྣམས་འབོག་དགོས་པས། དེ་ལ་འགལ་རྐྱེན་སྡིག་པ་སྦྱོང་བ་ཡི་གེ་བརྒྱ་པའི་བསྒོམ་བཟླས། མཐུན་རྐྱེན་ཚོགས་གསོག་པ་མཎྜལ་གྱི་རྣལ་འབྱོར་གཉིས་ལས། དང་པོ་ལ། སྐྱབས་སུ་འགྲོ་བའི་དམིགས་པ་ནི། རང་གི་མདུན་གྱི་ནམ་མཁར་སེང་གེས་བཏེགས་པའི་རིན་པོ་ཆེའི་ཁྲིའི་སྟེང་དུ་པདྨ་ཉི་མ་བདུད་བཞི་བརྩེགས་པའི་གདན་ལ།
རྩ་བའི་བླ་མ་དང་དབྱེར་མ་མཆིས་པའི་སྙིང་པོ་ཀྱཻ་རྡོ་རྗེ་ཡབ་ཡུམ་གསལ་བཏབ། དེ་ཉིད་ཀྱི་སྐུ་དགེ་འདུན། གསུང་དམ་ཆོས། ཐུགས་སངས་རྒྱས་ཐམས་ཅད་འདུས་པའི་ངོ་བོར་བསམས་ལ། ངག་ཏུ་སྐྱབས་འགྲོ་བཞི་བསྐོར་མ་ཇི་ལྟར་རིགས་པ་བྱས་རྗེས། བླ་མ་དང་དཀོན་མཆོག་རིན་པོ་ཆེ་སོགས། དེའི་རྗེས་སུ་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་རྡོ་རྗེ་སེམས་དཔའི་བསྒོམ་བཟླས་ཉམས་སུ་བླང་བར་བགྱིའོ། ། ལན་གསུམ། རང་གི་སྤྱི་བོར་སོགས་བསྐྱེད་ཆོག་ལམ་དུས་བཞིན་བྱས་ལ།
ཡི་གེ་བརྒྱ་པ་བརྒྱ་རྩ་སྟོང་རྩ་སོགས་བྱའོ། ། དེ་ནས་བླ་མ་བདག་ནི་མི་ཤེས་སོགས་ནས། འཇའ་མཚོན་ལྟ་བུར་གྱུར་གྱི་བར་བརྗོད། དེར་རྗེས། དགེ་བ་འདི་ཡི་མྱུར་དུ་བདག ། རྡོ་རྗེ་སེམས་དཔའ་འགྲུབ་གྱུར་ནས། ། སོགས་བརྗོད་དོ། ། གཉིས་པ་མཎྜལ་གྱི་རྣལ་འབྱོར་ལ། ཐོག་མར་བསྒྲུབ་པའི་མཎྜལ་བསྐྱེད་ཆོག་ནི། ཨ་མྲྀ་ཏས་བསང་།
སྭ་བྷཱ་བས་སྦྱངས། མདུན་གྱི་བསྒྲུབ་པའི་མཎྜལ་གྱི་ཚེམ་བུ་དབུས་མ་མི་དམིགས་ཏེ། སྟོང་པའི་ངང་ལས་རྡོ་རྗེ་འཆང་དང་རྩ་བའི་བླ་མ་དབྱེར་མ་མཆིས་པ་ལ་བརྒྱུད་པའི་བླ་མ་རྣམས་ཀྱིས་བསྐོར་ནས་བཞུགས་པའི་སྐུར་གྱུར། ཤར་གྱི་ཚོམ་བུ་མི་དམིགས་སྟེ་སྟོང་པའི་ངང་ལས། སྙིང་པོ་ཀྱཻ་རྡོ་རྗེ་ལྷ་དགུ་ལ་སོགས་པའི་ཡི་དམ་རྒྱུད་སྡེ་བཞིའི་དཀྱིལ་འཁོར་གྱི་ལྷ་ཚོགས་ཐམས་ཅད་འདུས་པའི་སྐུར་གྱུར། ལྷོའི་ཚོམ་བུ་མི་དམིགས་ཏེ་སྟོང་པའི་ངང་ལས། བཅོམ་ལྡན་འདས་ཤཱཀྱ་ཐུབ་པ་ལ་ཕྱོགས་བཅུའི་སངས་རྒྱས་སྤྲུལ་པའི་སྐུ་བསམ་གྱིས་མི་ཁྱབ་པས་བསྐོར་ནས་བཞུགས་པའི་སྐུར་གྱུར། ནུབ་ཀྱི་ཚོམ་བུ་མི་དམིགས་ཏེ་སྟོང་པའི་ངང་ལས། སངས་རྒྱས་ཀྱི་ཐུགས་བརྒྱུད་ལ་མངའ་བའི་ལུང་རྟོགས་ཀྱི་བདག་ཉིད། ཆོས་པོ་ཏི་བྲག་རེ་བརྩེགས་པ་ལྟ་བུར་གྱུར།
བྱང་གི་ཚོམ་བུ་མི་དམིགས་ཏེ་སྟོང་པའི་ངང་ལས། བྱང་སེམས་ཉེ་བའི་སྲས་བརྒྱད་ལ་སོགས་པ་འཕགས་པའི་དགེ་འདུན་ཐམས་ཅད་འདུས་པའི་སྐུར་གྱུར། དེ་ལྟར་བསྐྱེད་ལ། དེ་ནས། མཎྜལ་བདུན་མ་བཅུ་ཙམ་གྱི་བསེག་ཏུ་སོ་བདུན་མ་རེ་ཕུལ་ལ། བརྒྱ་རྩ་སྟོང་རྩ་ལ་སོགས་པའབུལ་བའོ། ། དེ་ལྟ་བུའི་དམིགས་པ་རྣམས་འབོག་པར་བྱས་ནས། སོ་སོར་གྱེས་སློབ་མ་རྣམས་ཀྱིས་བསགས་སྦྱངས་གཉིས་ལ་ནན་ཏན་དུ་བྱ་ཞིང་། བླ་མ་དེ་ནུབ་ནས་མཚམས་དམ་པར་བསྡམས་ཏེ། བསྙེན་པ་ཁ་གསོ་ཞག་བདུན་བྱ།
དེ་ནས་སློབ་མ་སྟ་གོན་བྱ་ཞིང་། ལམ་འབྲས་ཀྱི་སྐབས་སུ་རྡུལ་མཚོན་གྱི་དཀྱིལ་འཁོར་ངེས་པར་བཞེངས་དགོས་པས། རྡུལ་མཚོན་གྱི་དཀྱིལ་འཁོར་བཞེངས་ཏེ་དབང་གི་དངོས་གཞི་ལ་ཁྱད་ཆོས་ཡེ་ཤེས་དབབ་པའི་སྐབས་སུ་སྤོག་ཆོག་དང་། བརྟུལ་ཞུགས་ཀྱི་དབང་དང་། རྡོ་རྗེ་སློབ་དཔོན་གྱི་དབང་གི་མཚམས་སུ། ཨཥྚའི་བཟླས་ལུང་དང་།་་་་་ ཨཥྚའི་བཟླས་ལུང་བྱེད་ཚུལ་པོད་དམར་གྱི་ནང་ན་ཡོད། དབང་བཞིའི་རྟོགས་བརྗོད་་་་་་ཨཥྚའི་བཟླས་ལུང་བྱེད་ཚུལ་པོད་དམར་གྱི་ནང་ན་ཡོད། ཀྱི་སྐབས་སུ་རྟོགས་བརྗོད་དབྱེ་ན་བཅུ་དྲུག་དང་། བསྡུ་ན་བཅོ་ལྔ་བཅོ་ལྔ་རྣམས་བྱ་དགོས་སོ། །
འདིའི་མཚམས་སུ་སློབ་མ་མང་ཉུང་ལ་དཔག་པའི་ཞག་དུ་འགོར་ཀྱང་དབང་རྣམས་རྫོགས་པར་བྱ། འདིའི་དབང་གི་སྐབས་སུ་དཔོན་སློབ་ཉུང་ཤིང་རྒྱུ་འབྱོར་པ་དང་བསྟུན་བྱུང་ན་ཕྱག་ལེན་ལ་ཚོགས་འཁོར་ཡང་མཛད་དོ། ༈ །དེ་ནས་སྔགས་ལམ་ཚུགས་པའི་ཆོས་སྤྱོད་ཀྱི་རིམ་པ་ནི། ཚོགས་འཕྲལ་བླ་མས་བཅོམ་ལྡན་འདས་རྡོ་རྗེ་སེམས་དཔའ་དཔལ་ཧེ་རུ་ཀ་ལ་ཕྱག་འཚལ་ལོ། ། ཞེས་བརྗོད། སློབ་མ་རྣམས་ཀྱིས་ཀྱང་དེ་ལྟར་བརྗོད་ཅིང་། དེ་ནས་ཡི་གེ་བརྒྱ་པ་ཉེར་གཅིག་ལས་མི་ཉུང་བ་མཛད། བླ་མ་བདག་ནི་སོགས་ནས། བྱང་ཞིང་དག་པར་མཛད་དུ་གསོལ། ཞེས་པའི་བར་དང་།
སེམས་ཅན་ཐམས་ཅད་བདེ་བ་དང་སོགས། ཨོཾ་ཤུ་ནྱཱ་ཏ་སོགས་སྲུང་འཁོར་རྒྱས་པ། ཨུཥྜི་ཥ་ཅི་མང་གི་མཐར་བྷ་ཡ་ན་ཚར་གསུམ། སུ་གང་དག་སོགས་ནས། རཀྵ་ཚར་གསུམ་གྱི་བར་མཛད། དེ་ནས་དཔལ་ལྡན་རྩ་བའི་བླ་མ་སོགས་ནས་ཡོན་ཏན་རྒྱ་མཚོ་མ་ཚར་གསུམ་སོགས། སྣང་གསུམ་བཞིན། དེ་ནས་བླ་མས་མཆོད་གཏོར་བྱེད། སློབ་མ་རྣམས་ཀྱིས་མཎྜལ་བདུན་མ་གཉིས་དང་། སོ་བདུན་མ་གཅིག་སྟེ་གསུམ་གཏུད་ནས་ཕུལ་རྗེས།
མཆོད་གཡོག་པས་ལང་སྟེ་ཐལ་མོ་སྦྱར་བའི་བར་དུ་ནས་བཟུང་ལ་གང་གི་མཆོད་རྫས་མ་བསྐུལ་ཏེ། བཞེས་ནས་བྱིན་གྱིས་བརླབ་ཏུ་གསོལ། ཞེས་པའི་བར་བྱེད། དེ་ཉིད་ཉི་མ་དང་པོ་ལ། སེམས་བསྐྱེད་གསལ་བཏབ། ཟབ་པའི་ཚུལ་བཅུ་གཅིག་སོགས། སྣང་གསུམ་བཞིན་བརྗོད་ལ། དེ་ལ་འདིར་ལུང་གི་སྐབས་སུ་བབས་པར་གྱུར་པ་ལ། བསྟན་བཅོས་ཚད་མའི་ལུང་རྣམས་བཀླག་དགོས་པས། ཞེས་མཚམས་སྦྱར་ནས།
ལམ་འབྲས་གླེགས་བམ་ནས་རྡོ་རྗེའི་ཚིག་རྐང་། དེའི་ས་བཅད། གཞུང་བཤད་སྙག་མའི་ཤོག་བུ་ཁ་ཡར་བཀླགས་ལ། དེ་རྣམས་ཀྱི་ལུང་གི་སྐབས་སུ་བབས་པར་གྱུར་པ་ཡིན། ད་དེ་རིང་གི་དམིགས་པའི་སྐབས་སུ་བབ་པར་གྱུར་པ་ལ། སྔོན་འགྲོ་སྣང་བ་གསུམ་གྱི་འཁྲིད་གོང་དུ་བསྟན་ཟིན་ནས། དངོས་གཞི་རྒྱུད་གསུམ་གྱི་སྒོ་ནས་བཀྲི་བ་ལ་གསུམ་སྟེ། རྒྱུ་ཆོས་ཅན་འཁོར་བའི་གནས་ཚུལ། ལམ་ཇི་ལྟར་བསྒོམ་པའི་ཚུལ། འབྲས་བུ་མཐར་ཐུག་སངས་རྒྱས་ཀྱི་སའོ། །
དང་པོ་ནི་སྔོན་དུ་བསྟན་ཟིན། གཉིས་པ་ལ་ཡང་གསུམ་སྟེ། གཞི་དམ་ཚིག་ལ་གནས་པར་བྱ་བ། གང་ཟག་དཀྲི་བའི་ཚུལ་གང་ཡིན་པ། ངེས་ཤེས་ཁྱད་པར་ཅན་བསྐྱེད་ལ་ཏིང་ངེ་འཛིན་ངོ་ཤེས་པར་བྱ་བའི་ཕྱིར། ལམ་གྱི་ས་འཚམས་རྣམ་པར་བཞག་པའོ། ། དང་པོ་ལ། ལམ་ཐམས་ཅད་ཀྱི་རྩ་བ་མཆོག་ཏུ་གྱུར་པ་དམ་ཚིག་མ་ཐོབ་པ་ཐོབ་པར་བྱེད་པའི་མངོན་པར་དབང་བསྐུར་བ་དང་། ཐོབ་པ་མི་ཉམས་པར་སྲུང་བ་དམ་ཚིག་གི་ཚོགས་རྗེས་སུ་བསྐྱང་བ་གཉིས་ལས། དང་པོ་ནི།
སྤྱིར་རྒྱུད་སྡེ་བཞིའི་དབང་ལས། འདིར་ནི་བླ་མེད་ཁོ་ནའི་དབང་དུ་བྱས་ཏེ། སྨིན་བྱེད་བུམ་དབང་ལ་སོགས་པ་བཞིའོ། ། ཕྱི་རྡུལ་མཚོན་དང་། རྩ་ཡིག་གེ བདུད་རྩི་རླུང་གི་དཀྱིལ་འཁོར་རྣམས་སུ། ཕྱི་སྒྲོ་འདོགས་ཡོངས་སུ་གཅོད་པར་བྱེད་པའི་རྡོ་རྗེ་སློབ་དཔོན་ལ་སོགས་པ་བཞིའི་སློབ་མའི་ཕུང་ཁམ་སྐྱེད་མཆེད་ལ། སྐུ་བཞིའི་ས་བོན་བཏབས་ཏེ། མཐར་འབྲས་བུ་དེ་བཞིའང་འགྲུབ་ངེས་པ་ཞིག་ལ་རྟེན་འབྲེལ་ཐམས་ཅད་ཀྱི་རྩ་བ་དབང་བསྐུར་བ་མཚན་ཉིད་པར་འཇོག་པ་ཡིན་ནོ། ། གཉིས་པ་ནི།
བསྲུང་རྒྱུའི་དམ་ཚིག་དབང་བཞི་སོ་སོ་ལ། མཉམ་བཞག་རྗེས་སྤྱོད་བཟའ་བ་མི་འབྲལ་བའི་དམ་ཚིག་ལྔ་ལྔ་སྟེ་ཉི་ཤུ་དང་། གཞན་ཡང་ཕྲ་རགས་ཀྱི་དམ་ཚིག་བླ་མ་ལ་སངས་རྒྱས་དངོས་ཀྱི་འདུ་ཤེས་བསྐྱེད་པ་དང་། བཀའ་བཞིན་རྗེས་སུ་བསྒྲུབ་པའི་སྒོ་ནས་དམ་ཚིག་ལ་སྲུང་སྡོམ་ཚུལ་བཞིན་དུ་བྱེད་པའོ། ། སྤྱི་དོན་གཉིས་པ་གང་ཟག་བཀྲི་བའི་ཚུལ་གང་ཡིན་པ་ལ་གསུམ་སྟེ། ལྟ་བ་སྤྲོས་པ་སྤྱད་པའི་ཕྱིར་ཀུན་གཞི་རྒྱུ་རྒྱུད་ལ་འཁོར་འདས་དབྱེར་མེད་ཀྱི་ལྟ་བ་བསྒོམ་པ། ལམ་གྱི་ཉམས་བསྐྱེད་པའི་ཕྱིར་ལུས་ཐབས་རྒྱུད་ལ་དབང་བཞི་དང་རྗེས་སུ་འབྲེལ་བའི་ལམ་བསྒོམ་པ། འབྲས་བུ་སྐུ་ལྔ་མངོན་དུ་འགྱུར་བའི་ཚུལ་ལོ། ། དང་པོ་ལ་སྔོན་འགྲོ་དང་། དངོས་གཞི་གཉིས་སམ།
དང་པོ་ཚོགས་གསོག་པར་བྱེད་པ་མཎྜལ་གྱི་རྣལ་འབྱོར། སྡིག་པ་སྦྱོང་བར་བྱེད་པ་རྡོ་རྗེ་སེམས་པའི་བསྒོམ་བཟླས། བྱིན་རླབས་འཇུག་པར་བྱེད་པ་བླ་མའི་རྣལ་འབྱོར་དང་གསུམ་མོ། ། དངོས་གཞི་ནི་དབེན་ཞིང་ཉམས་དགའ་བའི་གནས་སུ། སྒྲུབ་པའི་མཎྜལ་བཤམས། མཐའ་བསྐོར་དུ་མཆོད་པ་ཅི་འབྱོར་པ་དང་བཅས་པ། སྐྱབས་འགྲོའི་དམིགས་པ་གོང་བསག་སྦྱང་གི་སྐབས་བཞིན། སྐྱབས་འགྲོ་ཅི་ནུས་བྱས་ལ་སྐྱབས་ཡུལ་སྟིམ། སེམས་ཅན་ཐམས་ཅད་ཀྱི་དོན་དུ་སོགས་ནས། བདག་གི་ལམ་ཟབ་མོ་ཉམས་སུ་བླང་བར་བགྱིའོ། །
ལན་གསུམ། དེ་ནས་བསྒྲུབ་པའི་མཎྜལ་ལ་དམིགས་ནས། སྭ་བྷཱ་ཝའི་སྔགས་བརྗོད་ཅིང་། སྟོང་པར་སྦྱངས། སྟོང་པའི་ངང་ལས་བྷྲཱུྂ་ལས་གཞལ་ཡས་ཁང་བསྡུས་པ་བསྐྱེད་པའི་དབུས་སུ་རྩ་བའི་བླ་མ་རྡོ་རྗེ་འཆང་དུ་བསྐྱེད་པ་གོང་བསག་སྦྱང་གི་སྐབས་བཞིན་ལས། ཅུང་ཟད་མི་འདྲ་བ། ཞལ་འཛུམ་ཁྲོའི་རྣམ་པ་ཅན། རིན་པོ་ཆེ་དང་རུས་པའི་རྒྱན་གྱིས་བརྒྱན་པའོ། ། བརྒྱུད་པའི་བླ་མ་རྣམས་ཀྱང་། རྡོ་རྗེ་འཆང་གི་རྣམ་པས་ཞལ་ནང་དུ་ཕྱོགས་པའོ། །
ཤར་དུ་གོང་དང་འདྲ། ལྷོར་ལོངས་སྤྱོད་རྫོགས་པའི་སྐུའི་རྣམ་པ་ཅན་དུ་མ། ནུབ་ཏུ་འདྲ། བྱང་དུ་འཕགས་པའི་དགེ་འདུན་ཁྱིམ་པ་དང་། རབ་ཏུ་བྱུང་བ། དཔའ་བོ་དང་རྣལ་འབྱོར་མའི་ཆ་ལུགས་ཅན་དུ་མ། མཐའ་སྐོར་དུ་ཆོས་སྐྱོང་ནོར་ལྷའི་ཚོགས་དཔག་ཏུ་མེད་པས་བསྐོར་བའོ། ། དེ་རྣམས་ཀྱི་ཐུགས་ཁ་ནས་འོད་ཟེར་འཕྲོས་རང་བཞིན་གྱི་གནས་ནས་རྩ་བརྒྱུད་ཀྱི་བླ་མ། ཡི་དམ། ཆོས་སྐྱོང་།
ནོར་ལྷ་དང་བཅས་པ་བསམ་གྱིས་མི་ཁྱབ་པ་སྤྱན་དྲངས་ཏེ། སོ་སོ་ལ་ཐིམ་པར་བསམ་པའོ། ། དེ་རྣམས་ལ་མོས་གུས་དྲག་པོ་བསྐྱེད་ལ། སྤྲོ་ན་བླ་མའི་བསྟོད་པ། མཆོད་པ་ཡང་ཚིག་ཇི་ལྟར་རིགས་པས་ཕུལ་ལ། དེ་ནས་མཎྜལ་འབུལ་བ་ནི་གོང་བསག་སྦྱང་གི་སྐབས་བཞིན་ཅི་ནུས་འབུལ་བའོ། ། སྐབས་སྐབས་སུ་བཞེས་ནས་བདག་གི་བརྒྱུད་ལ་བསོད་ནམས་ཡེ་ཤེས་ཀྱི་ཚོགས་གཉིས་ཡོངས་སུ་རྫོགས་པར་བྱིན་གྱིས་བརླབ་ཏུ་གསོལ། སྒྲིབ་གཉིས་བག་ཆགས་དང་བཅས་པ་བྱང་ཞིང་དག་པར࿁ རིམ་གཉིས་ཏིང་ངེ་འཛིན་ཁྱད་པར་ཅན་རྒྱུད་ལ་སྐྱེ་བར࿁ སྐུ་གཉིས་ཀྱི་གོ་འཕང་ཐོབ་པར࿁ ཞེས་བརྗོད། མཆོད་ཡུལ་རྣམས་མཐའ་ནས་འོད་ཟེར་གྱི་རྣམ་པས་ཞུ་སྟེ་རྩ་བའི་བླ་མ་ལ་ཐིམ་པར་བསམ། དེ་ཡང་སྤྱི་བོ་ནས་ཐིམ་པས་སྙིང་ཁར་བཞུགས་ཏེ།
དུས་རྟག་ཏུ་བྱིན་གྱིས་བརླབ་ཅིང་མགོན་སྐྱབས་མཛད་པར་བསམ་པའོ། ། གཉིས་པ་སྡིག་པ་སྦྱོང་བར་བྱེད་པ་རྡོ་རྗེ་སེམས་དཔའི་བསྒོམ་བཟླས་ནི། གོང་བསག་སྦྱང་གི་སྐབས་བཞིན་ནོ། ། གསུམ་པ་བྱིན་རླབས་འཇུག་པར་བྱེད་པ་བླ་མའི་རྣལ་འབྱོར་ནི། འོ་ན་ཇི་ལྟར་བསྒོམ་ན། ཆོས་རྗེ་ས་པཎ་གྱིས། བླ་མ་སངས་རྒྱས་ཉིད་ཡིན་ཞེས། ། བྱ་བ་དབང་བསྐུར་ཐོབ་ནས་ཡིན། ། ཞེས་གསུང་པ་ལྟར། རང་གི་སྤྱི་བོར་སེང་གེས་བཏེགས་པའི་རིན་པོ་ཆེ་ཁྲི་སྣ་ཚོགས་པདྨ་དང་ཉི་མ་ཟླ་བའི་གདན་ལ་རྒྱུ་དུས་སུ་དབང་བསྐུར་བ་པོའི་བླ་མ་མཚན་ཉིད་དང་ལྡན་པ་དེ་ཉིད།
རྡོ་རྗེ་འཆང་གི་སྐུའི་རྣམ་པ་སངས་རྒྱས་ཐམས་ཅད་འདུས་པའི་ངོ་བོ་སྐུ་བཞིའི་བདག་ཉིད་ཡེ་ཤེས་ལྔ་དང་ལྡན་པ། དྲུག་པ་རྡོ་རྗེ་འཆང་ཆེན་པོ་དང་དབྱེར་མ་མཆིས་པ་སྒོམ་ལ། དེའི་ཐུགས་ཁ་ནས་འོད་ཟེར་འཕྲོས་པས་རང་བཞིན་གྱི་གནས་ནས་རྩ་བརྒྱུད་ཀྱི་བླ་མ་ཡི་དམ། དཀོན་མཆོག་གསུམ། ཆོས་སྲུང་གནོད་སྦྱིན་ནོར་ལྷའི་ཚོགས་དང་བཅས་པ་བསམ་གྱིས་མི་ཁྱབ་པ་སྤྱན་དྲངས་ཏེ། བླ་མ་རྗེ་བཙུན་གྱི་སྐུ་མ་ཐིམ་པར་བསམས་ལ། དེ་ཉིད་སྐྱབས་གནས་གཅིག་ཏུ་བསྡུས་པའི་ངོ་བོ་ཡིན་སྙམ་དུ་མོས་གུས་དྲག་པོ་ཡང་དང་ཡང་དུ་བསྐྱེད་ལ། ངག་ཏུ། གང་དྲིན་མའམ། སྤྱི་གཙུག་པདྨ་ཉི་ཟླའི་གདན་སྟེང་དུ། །
ཞེས་པ་ནས། དབྱེར་མེད་ལྷན་སྐྱེས་རྟོགས་པར་བྱིན་གྱི་རློབས། ། ཞེས་པའི་བར་གྱི་གསོལ་བ་འདེབས་པ་སྙིང་གི་དཀྱིལ། རུས་པའི་གཏིང་ནས་གསོལ་བ་ཡང་དང་ཡང་དུ་བཏབ་ལ། བློ་སྙིང་བྲང་གསུམ། སྤྱི་བོའི་མཐིལ་བཞི། བླ་མ་ལ་ལིང་གྱིས་གཏོད། དེ་ལྟར་བྱས་པ་ལ་བརྟེན་ནས། མཐར་བླ་མ་དེ་བདག་ལ་མཁྱེན་བརྩེ་ནུས་གསུམ་གྱི་ཐུགས་རྗེས་བསྐྱོང་བཞིན་པའི་སྒོ་ནས་འོད་ཟེར་འཛའ་མཚོན་ལྟ་བུའི་རྣམ་པར་ཞུ་སྟེ། རང་གི་སྤྱི་བོ་ནས་ཐིམ་པས།
བླ་མའི་སྐུ་གསུང་ཐུགས་ཀྱི་བྱིན་རླབས། རང་གི་ལུས་ངག་ཡིད་གསུམ་ལ་ཞུགས། བུམ་དབང་། གསང་དབང་། ཤེས་རབ་ཡེ་ཤེས་ཀྱི་དབང་གསུམ་ཐོབ། ལུས་ངག་ཡིད་གསུམ་གྱི་དྲི་མ་དག ལུས་སྐུ་རྡོ་རྗེ་སྤྲུལ་སྐུ། ངག་གསུང་རྡོ་རྗེ་ལོངས་སྐུ། ཡིད་ཐུགས་རྡོ་རྗེ་ཆོས་སྐུར་གྱུར། སྐུ་གསུང་ཐུགས་ཀྱི་བྱིན་རླབས་ལུས་ངག་ཡིད་གསུམ་ལ་ཞུགས།
དབང་བཞི་པ་ཐོབ། སྒོ་གསུམ་གྱི་དྲི་མ་དག སྒོ་གསུམ་སྙིང་པོ་ཀྱཻ་རྡོ་རྗེ་ངེ་བོ་ཉིད་ཀྱི་སྐུར་གྱུར་པ་ཡིན་ཞེས་བརྗོད་ཅིང་བསམ་མོ། ། དེ་ལྟར་ཐུན་དུ་བཅད་ནས་སྒོམ་པའོ། ཐུན་འཚམས་རྣམས་སུ་ཡང་བླ་མ་མཉེས་ཐབས་ལ་འབད་པར་བྱའོ། ། དགེ་བ་བསྔོ་བ་ནི། བདག་གི་དགེ་བའི་རྩ་བ་འདི་ལ་བརྟེན་ནས་སོགས་དང་། བསོད་ནམས་འདི་ཡི་སོགས་སྨོན་ལམ་ཅི་ཤེས་བཏབ་བོ། ། འདི་ལ་ཐུན་གཅིག་བྱེད། ༈ ཉི་མ་གཉིས་པ་ལ།
སེམས་བསྐྱེད་ཟབ་པའི་ཚུལ་བཅུ་གཅིག ལུང་གི་མཚམས་སྦྱོར་སོགས་གོང་བཞིན། ལུང་གཞུང་བཤད་སྙག་མའི་འཕྲོས་བྱིན། གོང་གི་ལུང་མ་རྫོགས་ཙམ་བཀླགས་དོ་ནུབ་ཀྱི་དམིགས་པ་ནི། གཉིས་པ་ལམ་གྱི་དངོས་གཞི་ལ། ལྟ་བ་དབང་རྗེས་སུ་བསྒོམ་དགོས་པའི་རྒྱུ་མཚན། རིམ་པ་གཉིས་ཀྱི་ཐོག་མར་བསྒོམ་པའི་དགོས་པ། གཞི་གང་གི་སྟེང་དུ་བསྒོམ་པ། བསྒོམ་བྱ་ལྟ་བའི་ངོ་བོ། ཚུལ་ཇི་ལྟར་དུ་བསྒོམ་པ་དང་ལྔ།
དང་པོ་ནི། ལྟ་བ་དབང་རྗེས་སུ་བསྒོམ་དགོས་ཏེ། དབང་དུས་སུ་སྐྱེས་པའི་ཡེ་ཤེས་ལ། གང་ཟག་གི་བདག་ཏུ་ལོག་པར་རྟོག་པ་དགག་པ་དང་། ཡེ་ཤེས་དེའི་རྒྱུན་གོམ་པར་བྱ་དགོས་པའི་ཕྱིར་རོ། ། དེ་སྐད་དུ་རྩ་རྒྱུད་བརྟག་གཉིས་ལས། ཕྱི་ནས་དེ་ཉིད་ཡང་དག་བཤད། ། ཅེས་པས་མདོར་བསྟན་ནས། རྣམ་དག་ཡེ་ཤེས་གཟུགས་ཅན་དང་། ། འཁོར་བ་རྣམ་པར་རྟོག་པ་ལ། །
ཁྱད་པར་ཅུང་ཟད་ཡོད་མ་ཡིན། ། ཞེས་སོགས་ཀྱི་རྒྱས་པར་བཤད་པའོ། ། གཉིས་པ་ནི། ལྟ་བ་རིམ་གཉིས་ཀྱི་ཐོག་མར་བསྒོམ་དགོས་ཏེ། འོག་ནས་འབྱུང་བའི་བསྐྱེད་རྫོགས་ཀྱི་ལམ་ཐམས་ཅད་སྣང་ཙམ་དེ་དང་དེར་སྣང་ཡང་། རང་གི་ངོ་བོ་གོ་ཡུལ་དུ་སེམས་ཉིད་ལྷན་གཅིག་སྐྱེས་པའི་ཡེ་ཤེས་ལས་མ་འདས་པར་ཤེས་པའི་ཆེད་ཡིན་པའི་ཕྱིར་རོ། ། དེ་སྐད་དུ་ཡང་། སམྤུ་ཊ་ལས། དང་པོ་སྟོང་ཉིད་བསམ་ནས་ནི། ། ལུས་ཅན་རྣམས་ཀྱི་དྲི་མ་བཀྲུ། །
ལུས་སོགས་སྟོང་པའི་ཞིང་ས་ལ། ། བློ་དང་ལྡན་པས་ས་བོན་བཏབ། ། ཅེས་སོགས་ཀྱི་བསྟན་ནོ། ། གསུམ་པ་ནི། ཀུན་གཞི་རྒྱུ་རྒྱུད་ཀྱི་སྟེང་དུ་སྒོམ་དགོས་ཏེ། གཞུང་ལས། ཀུན་གཞི་རྒྱུ་རྒྱུད་ལ་འཁོར་འདས་ཚང་བས་རྩ་རྒྱུད་ཅེས་གསུང་བའི་ཕྱིར་རོ། ། བཞི་པ་ནི། འཁོར་འདས་དབྱེར་མེད་ལ་བྱེད་དགོས་ཏེ། རྩ་རྒྱུད་ལས།
འདི་ཉིད་འཁོར་བ་ཞེས་བྱ་སྟེ། ། འདི་ཉིད་མྱ་ངན་འདས་པ་ཉིད། ། འཁོར་བ་སྤངས་ནས་གཞན་དུ་ནི། ། མྱ་ངན་འདས་པ་རྟོགས་མི་འགྱུར། ། ཞེས་གསུངས་པའི་ཕྱིར་རོ། ། དེས་ན་དམིགས་པའི་དངོས་གཞི་ལ། སྦྱོར་བའི་ཆོས་གསུམ། རྗེས་ཀྱི་ཆོས་གསུམ། དངོས་གཞིའི་ཆོས་གསུམ་མོ། ། དང་པོ་ལ་བྱང་ཆུབ་ཀྱི་སེམས་སྒོམ་པ།
བླ་མ་སྤྱི་བོར་བསྒོམ་པ། རང་ཡི་དམ་དུ་བསྒོམ་པའོ། ། དང་པོ་ནི། སྐྱབས་འགྲོ་སྔོན་དུ་འགྲོ་བས་བྱང་ཆུབ་ཀྱི་སེམས་ཡུན་རིང་དུ་བསྒོམ་པའོ། ། གཉིས་པ་ནི། སྔར་བཞིན་སྤྱི་བོར་བླ་མ་བསྒོམ་ལ་མོས་གུས་དྲག་པོ་བྱེད་པའི་རྐྱེན་གྱིས་རང་ལ་ཐིམ་པར་བསམ་པའོ། ། གསུམ་པ་ནི། ཧཱུྂང་ཞེས་བརྗོད་པས་གནས་ཁང་སྲུང་བའི་འཁོར་ལོ། ཧཱུྂ་ཞེས་བརྗོད་པས་དེའི་ནང་དུ་གཞལ་ཡས་ཁང་། ཧཱུྂ་ཞེས་བརྗོད་པས་དེའི་དབུས་སུ་པདྨ་ཉི་མ་བདུད་བཞི་བརྩེགས་པའི་གདན་གྱི་སྟེང་དུ།
བདག་ཉིད་བཅོམ་ལྡན་འདས་དཔལ་ཀྱཻ་རྡོ་རྗེ་སྐུ་མདོག་སྔོན་པོ་ཞལ་བརྒྱད་ཕྱག་བཅུ་དྲུག་པ། ཞབས་བཞི་པ། ཡུམ་རྡོ་རྗེ་བདག་མེད་མ་དང་མཉམ་པར་སྦྱོར་བའི་སྐུ་ཅན་དུ་གྱུར། དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྂ། ཞེས་དང་། ཨོཾ་ཨཱཿཧཱུྂ་ལན་གསུམ་བརྗོད་པའོ། ། ལྔ་པ་ཚུལ་ཇི་ལྟར་བསྒོམ་པ་ལ་གསུམ། ལྷན་གཅིག་སྐྱེས་པའི་ཆོས་གསུམ་གྱི་སྒོ་ནས་མདོར་བསྟན།
ཉམས་སུ་བླངས་པའི་གནད་གསུམ་གྱི་སྒོ་ནས་རྒྱས་པར་བཤད། རྒྱུད་གསུམ་གྱི་སྒོ་ནས་ཤིན་ཏུ་རྒྱས་པར་བཤད་པའོ། ། དང་པོ་ནི། གཞུང་ལས། ངོ་བོ་རང་བཞིན་མཚན་ཉིད་དོ། ། ཞེས་གསུང་སྟེ། དེའི་དོན་སེམས་ཀྱི་མཚན་ཉིད་གསལ་བ། རང་བཞིན་སྟོང་པ། ངོ་བོ་ཟུང་འཇུག་གསུམ་དབྱེར་མི་ཕྱེད། རྒྱུ་གཅིག
ངང་ཅིག རོ་ཅིག སོ་སོ་མ་ཡིན། ཐ་མི་དད་པ། དེ་ཉིད་ལ་འཁོར་འདས་ཀུན་གྱི་རྩ་བ་སེམས་ཉིད་ལྷན་ཅིག་སྐྱེས་པའི་ཡེ་ཤེས་ཞེས་བྱའོ། ། དེ་སྐད་དུ་ཡང་། རྩ་རྒྱུད་ལས། ལྷན་ཅིག་སྐྱེས་པས་གང་སྐྱེས་པ། ། ལྷན་ཅིག་སྐྱེས་པ་དེ་བརྗོད་བྱ། ། རང་བཞིན་ལྷན་ཅིག་སྐྱེས་ཞེས་བརྗོད། །
རྣམ་པ་ཐམས་ཅད་སྡོམ་པ་གཅིག ། ཞེས་གསུངས་པའི་ཕྱིར་རོ། ། དེ་བསྟན་ལ་དབབ་པ་ལ་གསུམ་སྟེ། རྒྱུ་ལྷན་སྐྱེས་པའི་ཆོས་གསུམ། ལམ་ལྷན་ཅིག་སྐྱེས་པའི་ཆོས་གསུམ། འབྲས་བུ་ལྷན་ཅིག་སྐྱེས་པའི་ཆོས་གསུམ་མོ། དོ་ནུབ་ཀྱི་དངོས་གཞིའི་ཆོས་གསུམ་གྱི་དང་པོ་ནི། རྗེ་བཙུན་རིན་པོ་ཆེས། རང་བཞིན་གསལ་དང་སྟོང་པ་ཟུང་འཇུག་ལས། ། ཉོན་མོངས་རླུང་དང་ཡི་གེ་རྩ་དང་ཁམས། །
ནད་གདོན་རགས་པ་རེ་རེའང་གསུམ་གསུམ་སྟེ། ། ཉི་ཤུ་རྩ་བདུན་རྒྱུ་ཡི་ལྷན་སྐྱེས་ཡིན། ། ཞེས་གསུངས་པས། དེའི་དོན་ནི། ཕྱི་ནང་གི་བསྡུས་པའི་ཆོས་ཐམས་ཅད་རང་གི་སེམས་སུ་འདུ་ལ། སེམས་ལས་མ་གཏོགས་པའི་ཆོས་ཕྱི་རོལ་ན་གང་ཡང་མེད་དོ། ། དེ་ཡང་ཇི་ལྟར་ཡིན་ཞེ་ན། སེམས་ཀྱི་གསལ་བ་མི་དོར་བ་ཡིན་ཏེ། གསལ་བ་སེམས་ཀྱི་མཚན་ཉིད་ཅེས་བྱ། གསལ་བ་དེ་ལེགས་པར་བརྟགས་ན།
རིགས། གནས། ཕྱོགས། ཁ་དོག དབྱིབས་ལ་སོགས་པ། གང་ལྟར་བརྩལ་ཀྱང་མི་བརྙེད་ཅིང་མ་གྲུབ་སྟེ། སྟོང་པ་སེམས་ཀྱི་རང་བཞིན་ཞེས་བྱ། དེ་ལྟར་ན་གསལ་བ་རྩལ་བས་མ་བརྙེད་པ་ལ་སྟོང་པ་དང་། སྟོང་པ་འཚོལ་མཁན་དེ་ལ་གསལ་བ་ཞེས་བྱ། དེས་ན་གསལ་དུས་ན་སྟོང་།
སྟོང་དུས་ན་གསལ་བ་སྟེ་གསལ་སྟེང་དབྱེར་མེད་དམ། ཟུང་འཇུག་གམ། བརྗོད་བྲལ་ལམ། ལྷན་སྐྱེས་པའི་ཡེ་ཤེས་ཀྱི་ངང་ལ་སེམས་གནས་པའོ། ། དེ་ཡང་དང་པོ་གསལ་བར་ཐག་བཅད། བར་དུ་སྟོང་པས་རྒྱས་གདབ། མཐར་ཟུང་འཇུག་ཏུ་མདའ་བའོ། ། རྒྱུའི་ཆོས་གསུམ་པོ་ཧྲིལ་གྱིས་བསྡུ་ན། གསལ་བ་སེམས་ཀྱི་མཚན་ཉིད། སྟོང་པ་སེམས་ཀྱི་རང་བཞིན།
བཅོས་མིན་སེམས་ཀྱི་ངོ་བོའོ། ། གཉིས་པ་ལམ་གྱི་ཆོས་གསུམ་ནི། རྗེ་བཙུན་རིན་པོ་ཆེས། སྨིན་བྱེད་སྔོན་དུ་སོང་ནས་སྒྲུབ་པའི་ལམ། ། བསྐྱེད་དང་རྫོགས་དང་ཡེ་ཤེས་རྣམ་གསུམ་ལས། ། རང་བཞིན་གསུམ་སྟེ་དེ་དག་རེ་རེ་ཡང་། ། གསུམ་དུ་དབྱེ་སྟེ་ལམ་གྱི་ལྷན་སྐྱེས་ཡིན། ། ཞེས་གསུང་པས་དེའི་དོན་ནི། བསྐྱེད་རྫོགས་ཡེ་ཤེས་གསུམ་ཡང་རང་སེམས་ཀྱི་ཆོ་འཕྲུལ་ལས་མ་འདས་ཏེ། གསལ་བ་སེམས་ཀྱི་མཚན་ཉིད་བསྐྱེད་རིམ།
སྟོང་པ་སེམས་ཀྱི་རང་བཞིན་རྫོགས་རིམ། བཅོས་མིན་སེམས་ཀྱི་ངོ་བོ་ཡེ་ཤེས་སྟེ། གསུམ་པོ་རེ་རེ་ནས་ཀྱང་གསལ་སྟོང་ཟུང་འཇུག་ཡ་མ་བྲལ་བའི་ངང་དུ་བསྒོམ་པའོ། ། གསུམ་པ་འབྲས་བུའི་ཆོས་གསུམ་ནི། རྗེ་བཙུན་གྱིས། གསལ་བ་སྤྲུལ་སྐུ་སྟོང་པ་ཆོས་ཀྱི་སྐུ། ། ཟུང་འཇུག་ལོངས་སྤྱོད་རྫོགས་པའི་སྐུ་ཡིན་ཡང་། ། རེ་རེའང་གསུམ་གསུམ་ལྷུན་གྲུབ་གནས་འགྱུར་དུ། ། རྩི་བ་འདི་ནི་འབྲས་བུ་ལྷན་སྐྱེས་ཡིན། ། ཞེས་གསུང་པས་དེའི་དོན་ནི།
སྐུ་གསུམ་ཡང་རང་སེམས་དག་པའི་རྣམ་རོལ་ལས་མ་འདས་ཏེ། སེམས་ཀྱི་མཚན་ཉིད་གསལ་བ་སྤྲུལ་སྐུ། རང་བཞིན་སྟོང་པ་ཆོས་སྐུ། ངོ་བོ་ཟུང་འཇུག་ལོངས་སྐུ་སྟེ། དེ་རེ་རེའང་གསལ་བ་སྙིང་རྗེ་ཆོན་པོ། སྟོང་པ་ཤེས་རབ་ཆེན་པོ་ཟུང་འཇུག་མཉམ་ཉིད་ཆེན་པོ་རྣམས་མི་འབྲལ་བས་ན་གསལ་སྟོང་ཟུང་འཇུག་ཡ་མ་བྲལ་བའི་ངང་ནས། རང་སེམས་ལས་ལོགས་ན་རང་འབྲས་ཀྱི་སྐུ་གསུམ་མེད་པར་ཐག་བཅད་ཅིང་སྒོམ་མོ། ། དེ་ལྟར་རྒྱུ་མ་ལས་འབྲས་གསུམ་གྱི་དོན་ཧྲིལ་གྱིས་བསྡུ་ན། རྒྱུ་སེམས་ཀྱི་མཚན་ཉིད་གསལ་བ་དེ་ཉིད་མ་འཁྲུལ་པར་བསྒོམ་པ་ལ་བརྟེན་ནས། ལམ་བསྐྱེད་རིམ་མཐར་ཕྱིན་པར་གྱུར་སྟེེ།
འབྲས་བུ་སྤྲུལ་སྐུ་ཐོབ་པའོ། ། རྒྱུ་རང་བཞིན་སྟོང་པ་དེ་ཉིད་མ་འཁྲུལ་བར་བསྒོམ་པ་ལ་བརྟེན་ནས། ལམ་རྫོགས་རིམ་མཐར་ཕྱིན་པར་གྱུར་སྟེ། འབྲས་བུ་ཆོས་སྐུ་ཐོབ་པའོ། ། རྒྱུ་ངོ་བོ་ཟུང་འཇུག་མ་འཁྲུལ་པར་བསྒོམ་པ་ལ་བརྟེན་ནས། ལམ་ཡེ་ཤེས་མཐར་ཕྱིན་པར་གྱུར་ཏེ། འབྲས་བུ་ལོངས་སྐུ་ཐོབ་པའོ། ། དེ་ལྟར་བསྒོམ་ནས། གསུམ་པ་རྗེས་ཀྱི་ཆོས་གསུམ་ལ། དགེ་བ་བསྔོ་ཞིང་སྨོན་ལམ་བཏབ་པ།
དེ་ལྟར་མ་གཏོགས་པའི་སེམས་ཅན་ལ་སྙིང་རྗེ་བསྒོམ་པ། ཉམས་ལེན་གྱི་རྒྱུན་རྟག་ཏུ་དྲན་པའོ། དང་པོ་ནི། བདག་གི་དགེ་བའི་རྩ་བ་སོགས་སྔར་བཞིན། བསོད་ནམས་འདི་ཡི་སོགས་སོ། གཉིས་པ་ནི། ཆོས་ཐམས་ཅད་ཀྱི་རྩ་བ་སེམས་ཉིད་གསལ་སྟོང་ཕྱོགས་མེད་རིས་མེད་དུ་འདུག་པ་ལ། དེ་མ་ཤེས་པ་སེམས་ཅན་བདག་ཏུ་འཛིན་པ་དམ་པོས་བཅིང་པ་འདི་རྣམས་སྙིང་རེ་རྗེ་སྙམ་དུ་བསམ་པའོ། ། གསུམ་པ་ནི། སྣོད་བཅུད་ཐམས་ཅད་རང་གི་སེམས་ཉིད་གསལ་སྟོང་ཟུང་འཇུག་ལས་མ་འདས་པས་ན།
དགྲ་གཉེན་ལ་ཆགས་སྡང་བྱར་མེད། ནད་གདོན་དང་སྡུག་བསྔལ་སྤང་དུ་མེད། འཁོར་འདས་ལ་བཟང་ངན་མེད། ཐམས་ཅད་ཀྱང་སེམས་གསལ་སྟོང་གཉིས་མེད་ཡིན་ནོ་སྙམ་དུ་དྲན་པར་བྱའོ། ། འདི་ལ་ཐུན་གཅིག་བྱེད། ༈ ཉི་མ་གསུམ་པ་ལ། སེམས་བསྐྱེད་ཟབ་པའི་ཚུལ་བཅུ་གཅིག་སོགས་གོང་བཞིན། ལུང་གཞུང་བཤད་སྙག་མའི་འཕྲོས་རྫོགས་པར་བྱེད། དམིགས་པ་ནི། སྦྱོར་བའི་ཆོས་གསུམ་སྔོན་དུ་སོང་ནས།
ཉམས་ལེན་གྱི་དངོས་གཞི་ལ། སྤྱི་དོན་གཉིས་པ། ཉམས་སུ་བླང་བའི་གནད་གསུམ་གྱི་སྒོ་ནས་རྒྱས་པར་བཤད་པ་ནི། རྗེ་བཙུན་རིན་པོ་ཆེས། ཉམས་སུ་བླང་བའི་གནད་གསུམ་ཞེས་བྱ་བ། སེམས་དང་སྒྱུ་མ་རང་བཞིན་མེད་པ་ནི། ། སུམ་ཅུ་རྩ་གཉིས་རྩ་བདུན་དཔེ་ཡིན་ཏེ། ། ཀུན་ལ་སྦྱོར་བ་དངོས་གཞི་རྗེས་ཀྱིས་སོ། ། ཞེས་གསུངས་སོ། ། དེའི་དོན་བསྟན་པ་ལ་གསུམ་ལས།
ཡུལ་སྣང་སེམས་སུ་བསྒྲུབ་པ། སེམས་སྣང་སྒྱུ་མར་བསྒྲུབ། སྒྱུ་མ་རང་བཞིན་མེད་པར་བསྒྲུབ་པའོ། ། དང་པོ་ལ་རྗེ་བཙུན་གྱིས། སེམས་ལ་གཉིད་རྫས་ནད་དང་གདོན་གྱིས་བསླད། ། མིག་ཡོར་རབ་རིབ་འགལ་མེ་མྱུར་འཁོར་བ། ། ཞེས་དཔེ་བརྒྱད་གསུང་པའི་དངོས་གཞི་ལ། དཔེ་དྲན་པ། དཔེ་དོན་བསྲེ་བ། དེའི་ངང་ལ་བཞག་པ་དང་གསུམ།
དང་པོ་ནི། རྨི་ལམ་ཤིན་ཏུ་གསལ་བ་ཞིག་དྲན་དུ་བཞུག་ལ། འདི་ལྟ་བུ་བདེན་པར་མ་གྲུབ་པར་ཐག་བཅད་པ་དེ། དཔེ་དྲན་པ། གཉིས་པ་དེ་དང་བསྲེ་བ་ནི། དེ་ལྟར་རྨི་ལམ་གྱི་སྣང་བ་དེ་དང་། ད་ལྟར་གྱི་སེམས་འཁྲུལ་པའི་སྣང་བ། སྣོད་བཅུད་སྣ་ཚོགས། འདོད་ཡོན་སྣ་ཚོགས་སུ་སྣང་བ་འདི་རྣམས་ཀྱང་བདེན་པར་གྲུབ་པ་སྐད་གཅིག་ཀྱང་མེད་པས་རྨི་ལམ་གྱི་སྣང་བ་དང་ཁྱད་པར་མེད་པར་བསྲེ་བའོ། ། གསུམ་པ་དེའི་ངང་ལ་བཞག་པ་ནི།
སྔོན་ཆད་བདག་གི་དེ་ལྟར་མ་ཤེས་པར་གང་སྣང་བདེན་པར་བཟུང་སྟེ། འཁྲུལ་པ་འབའ་ཞིག་ཏུ་སྤྱད་འདུག་པ་དེ་མ་ལེགས། ད་ནི་བདག་གི་འཁྲུལ་སྣང་ལ་འཁྲུལ་སྣང་དུ་ངོ་ཤེས་པར་བྱས་ལ། སེམས་འཁྲུལ་སྣང་གི་དབང་དུ་མ་ཤོར་བ་ཞིག་ཅི་ནས་ཀྱང་བྱའོ་སྙམ་དུ་བསམ་ལ། སེམས་ཁ་ནང་དུ་ལྡོག་སྟེ། ཡུལ་གྱི་རྗེས་མི་འབྲང་བར་རང་གི་སེམས་འཁྲུལ་པའི་དབང་གིས་འཁོར་འདས་བདེ་སྡུག་སྣ་ཚོགས་སུ་སྣང་བ་དེ་ལས་ལྡོག་སྟེ། སེམས་གསལ་སྟོང་ཟུང་འཇུག་དུ་སལ་ལེ། ཧྲིག་གེའི་ངང་ནས་འཛིན་བྱ་མ་ཞུགས་པ་བྱས་ལ། ཤེས་པ་ལྷོད་ཀྱིས་སློད་ལ་བཞག་གོ ། དེ་གསུམ་པོ་ཀུན་ལ་དྲན་པར་བྱའོ། །
གཉིས་པ་རྫས་ཀྱིས་བསླད་པ་ནི། ཆང་གིས་གཟིར་བས་གང་ལ་ཡང་འཇིག་པ་མེད་པ་ལ་སོགས་པ་དང་། ཀ་ཤྭ་ཀནྟ་ཟོས་པས་སྣང་བ་གཡུར་མཐོང་བ་དང་། ད་དུ་ར་ཟོས་པས་སྣང་བ་གསེར་དུ་མཐོང་བ་མི་བདེན་བཞིན་དུ་སྣང་བའོ། ། གསུམ་པ་ནད་ཀྱིས་བསླད་པ་ནི། ཚད་ནད་དྲག་པོ་བྱུང་བའི་ཚེ་འཁྲུལ་སྣང་སྣ་ཚོགས་འཆར་བ་དེ་ཡང་མི་བདེན་བཞིན་དུ་སྣང་བའོ། ། བཞི་པ་གདོན་གྱིས་བསླད་པ་ནི། སེམས་སོར་མི་གནས་པར། ཡོད་པ་ལ་མེད་པ་དང་། མེད་པ་ལ་ཡོད་པ་སོགས་སྣང་བ་ཕྱིན་ཅི་ལོག་བྱེད་པའོ། །
ལྔ་པ་མིག་ཡོར་ནི། མིག་བཙིར་བ་ན། མར་མེ་སོགས་དངོས་པོ་གཅིག་གཉིས་སུ་མཐོང་བའོ། ། དྲུག་པ་རབ་རིབ་ནི། མིག་རབ་རིབ་ཀྱིས་སྒྲིབ་པའི་གང་ཟག་གིས་ནམ་མཁའ་དང་ས་ལ་བལྟས་པ་དེའི་ཚེ། སྐྲ་བཤད་དམ། སྦྲང་བུའི་ཚོགས་དུ་མ་སྣང་ལ། མིག་སྐྱོན་མེད་ཞིག་གིས་བལྟས་ན་མེད་པའོ། ། བདུན་པ་འགལ་མེ་ནི། རེང་བུ་ཕྲ་མོ་ཞིག་སྦར་ཏེ་མྱུར་དུ་བསྐོར་བ་ན་དམར་ཁོ་རེ་བ་ཞིག་ཏུ་མཐོང་ཀྱང་།
བརྟག་ན་མེ་དེ་གཅིག་ན་ཡོད་པའི་དུས་གཅིག་ན་མེད་དོ། ། བརྒྱད་པ་མྱུར་འཁོར་བ་ནི། ལང་སྟེ་ཕྱོགས་ཀུན་ལ་བལྟ་ཞིང་ལུས་མྱུར་དུ་བསྐོར་བ་ན། མཐར་རི་དང་ལྗོན་ཤིང་ལ་སོགས་པ་ཐམས་ཅད་འཁོར་བའོ། ། སྤྱིི་དོན་ཉིས་པ་སེམས་སྣང་སྒྱུ་མར་བསྒྲུབ་པ་ནི། རྗེ་བཙུན་གྱིས། གཉིས་པ་སྒྱུ་མ་སྨིིག་སྒྱུ་ཆུ་ཟླ་ཀློོག ། འཕྲོག་པ་དྲི་ཟའི་གྲོང་ཁྱེར་སྤྲིན་དང་འཇའ། ། ཞེས་གསུངས་པའི་དང་པོ་ནི། སྒྱུ་མ་མཁན་དག་གིས།
རྫས་ཀྱི་དངོས་པོ་གྱོ་མོ་དང་། སྤྲེའུའི་མཇུག་མ་ལ་སོགས་པ་ལ་སྒྱུ་མའི་སྔགས་ཀྱིས་བཏབས་ཏེ་ལྟ་བ་པོའི་མིག་བསླད་པ་ལ་བརྟེན་ནས། གྲོང་ཁྱེར་རྟ་གླང་སོགས་སྣ་ཚོགས། སྣང་ཡང་བདེན་པར་མ་གྲུབ་པའོ། ། གཉིས་པ་སྨིག་རྒྱུ་ནི། སོས་ཀ་ཉི་མ་ཕྱེད་ཙམ་གྱི་དུས། སྨིག་སྒྱུ་མཐོང་བ་དེ་ལ་ཆུའི་ཕུང་པོར་མཐོང་བའོ། ། གསུམ་པ་ཆུ་ཟླ་ནི། ནམ་མཁའ་དང་པའི་ཟླ་བ་དེ། སྣོད་དུ་མ་ཆུས་བཀང་ནས་ཐམས་ཅད་དུ་ཟླ་བ་རེ་རེ་འབྱུང་ཡང་།
ཆུ་རྣམས་ཕོ་ན་མི་འབྱུང་སྟེ། ཟླ་བ་ཆུའི་ནང་དུ་འཕོས་པ་ཡང་མ་ཡིན་ནོ། ། བཞི་པ་གློག་ནི། སྤྲིན་དང་ཆུའི་འོད་ཟེར་ཚོགས་པ་ལ་གློག་ཅེས་བྱ་བའི་སྣང་བ་ཡུད་ཙམ་པ་ཞིག་སྣང་ལ། དེ་རྣམས་མ་ཚོགས་ན་མི་སྣང་ངོ་། ། ལྔ་པ་འཕྲོག་པ་ནི། ཤར་ལྷོ་ཧ་རི་ཀེ་ལ་བྱ་བ་ན་མཚོ་ཆེན་པོ་ཞིག་ཡོད་པ་ལ། མཚན་མོ་ཆར་ཆེན་པོ་འབབས་པ་དང་། ནང་པར་ནམ་མཁའ་ལ་སྤྲིན་མེད་པ་འཛོམས་པའི་ཚེ། ནམ་མཁའ་ལ་ཅི་ཡང་མི་སྣང་མོད།
ནམ་མཁའི་གཟུགས་བརྙན་ཤར་བའི་ཚུལ་གྱིས། མཚོ་ནང་དུ་གྲོང་ཁྱེར་རྟ་གླང་སོགས་དུ་མ་སྣང་ལ། རྒྱུ་རྐྱེན་གང་རུང་ཞིག་མ་ཚང་ན་མི་འབྱུང་ངོ་། ། དཔེ་འདི་རྒྱལ་པོ་སེང་གེ་ཟླ་བ་ཞེས་བྱ་བ་འཁོར་དང་བཅས་པ་མཁའ་སྤྱོད་དུ་གཤེགས་པའི་གཟུགས་བརྙན་ཤར་བ་ཡིན་གསུང་ལ། འཕྲོག་པའི་སྐད་དོད་ཧ་རི་ཞེས་པ་སེང་གེར་ཡང་འགྱུར་དུ་རུང་བས་ཤིན་ཏུ་འགྲིག་པ་ཡིན་ནོ། ། དྲུག་པ་དྲི་ཟའི་གྲོང་ཁྱེར་ནི། འགའ་ཞིག་གི་ཡུལ་ཐག་རིང་པོར་བལྟས་པ་ན་མི་མ་ཡིན་གྱི་གྲོང་ཁྱེར་རྟ་གླང་སོགས་མ་ངེས་པ་དུ་མ་མཐོང་ལ། དེར་ཕྱིན་པ་ན་དེ་བས་ཀྱང་རྒྱང་རིང་བ་ཞིག་ཏུ་སྣང་ངོ་། ། བདུན་པ་སྤྲིན་ནི། ནམ་མཁའ་དང་པ་ལ།
སྤྲིན་གློ་བུར་དུ་སྣང་བ་དེ། དང་པོར་གང་ནང་ནས་འོང་མི་རྙེད། མཐར་གང་དུ་སོང་བ་མི་རྙེད་པའོ། བརྒྱད་པ་འཇའ་ནི་སྤྲིན་གྱི་སྒྲིབ་པའི་མཚམས་སུ་ཆར་བབས་པ་ན་འཇའ་མཚོན་ཞེས་བྱ་བ་ཁ་དོག་སྣ་ཚོགས་སྣང་བ་དེ། དྲུང་དུ་ཕྱིན་ན་ཅི་ཡང་མི་སྣང་ངོ་། ། སྤྱི་དོན་གསུམ་པ་རང་བཞིན་མེད་པར་བསྒྲུབ་པ་ལ། རྗེ་བཙུན་རིན་པོ་ཆེ། གསུམ་པ་གཉིས་ཀྱི་དང་པོ་རྟེན་འབྲེལ་སྟེ། ཁ་ཏོན་མར་མེ་མེ་ལོང་རྒྱ་དང་ནི། ། མེ་ཤེལ་ས་བོན་སྐྱུར་དང་བྲག་ཆ་འོ། །
ཞེས་གསུང་པའི་དང་པོ་ནི། སློབ་དཔོན་གྱི་སློབ་མ་ལ་སློབ་པར་བྱེད་པའི་ཁ་ཏོན་ཞིག་ལན་གཅིག་བརྗོད་པ་ན། སློབ་མའི་བློ་ལ་ཡང་ཁ་ཏོན་དེ་འབྱུང་བར་འགྱུར་རོ། ། དེ་ཡང་སྔ་མ་ཕྱི་མར་མི་འཕོས་པ་ཡང་མེད། སྔ་མ་ལ་མ་བརྟེན་པར་ཕྱི་མ་མི་འབྱུང་བ་ཡིན་ནོ། ། དེ་བཞིན་རིགས་འགྲེ་སྟེ། གཉིས་པ་མར་མེ་ནི། མར་མེ་སྔ་མ་ལ་མ་བརྟེན་པར་ཕྱི་མ་མི་འབྱུང་། སྔ་མ་ཕྱི་མར་འཕོས་པ་ཡང་མེད་དོ། གསུམ་པ་མེ་ལོང་ནི།
མེ་ལོང་དང་པ་ཞིག་ལ་བལྟས་ན་རང་གི་བྱད་བཞིན་ཞིག་སྣང་། དེ་ཡང་སྔ་མ་སོགས་འགྲེ། བཞི་པ་རྒྱ་ནི། རྭ་འམ་ཤིང་ལ་བྱས་པའི་རྒྱ་དེ། ལ་ལྕ་འམ་འཇིམ་པ་ལ་བཏབ་པ་ནི་རྒྱ་དང་འདྲ་བའི་རེ་མོ་ཞིག་འབྱུང་། དེ་ཡང་སྔ་མ་སོགས་འགྲེ། ལྔ་པ་མེ་ཤེལ་ནི། ཉི་མ་དང་ཤིང་སྒྲིབ་གཡོག་མེད་པ་མེ་ཤེལ་གས་གྲུམ་མེད་པ། སྤྲ་བ་བརླན་མེད་པ་རྣམས་ལས་མེ་འབྱུང་བའོ། ། དྲུག་པ་ས་བོན་ནི།
ཞིང་ས་གཤིན་པ། དྲོད་གཤེར་ཆུ་ལུད་འཛོམས་པ་ལ་ས་བོན་སྐྱོན་མེད་བཏབ་པ་ལ་བརྟེན་ནས་མྱུ་གུ་སོགས་འབྱུང་བའོ། ། བདུན་པ་སྐྱུར་ནི། སེ་འབྲུ་ལ་སོགས་པའི་ཤིང་ཏོག་སྐྱུར་པོ་མཐོང་མ་ཐག་འགྲམ་ཆུ་ལྡང་ཞིང་ཁར་ཆུ་འབྱུང་ཡང་། ཤིང་འབྲས་དེ་མཐོང་བའི་རྐྱེན་བྱས་པ་མ་གཏོགས་དེའི་ཆུ་ཁར་བྱུང་པ་ཡང་མ་ཡིན་ནོ། ། བརྒྱད་པ་བྲག་ཆ་ནི། ཁང་པ་ཐོད་པངས་མཐོན་པོའི་ནང་ངམ། བྲག་གསངས་པོའི་དྲུང་དུ། སྐད་སང་པ་གཅིག་སྟོན་ན། དེ་འདྲ་བ་ཞིག་གྲགས་པར་འགྱུར་རོ། །
དཔེ་འདི་ཐམས་ཅད་སྔ་མ་ལ་མ་བརྟེན་པར་ཕྱི་མ་མི་འབྱུང་། སྔ་མ་ཕྱི་མར་འཕོས་པ་ཡང་མེད་དོ། ། བརྗོད་བྲལ་དུ་བསྒྲུབ་པ་ནི། རྗེ་བཙུན་རིན་པོ་ཆེས། གསུམ་པའི་གཉིས་པ་བརྗོད་བྲལ་བརྟེན་པར་བྱ། ། གཞོན་ནུ་རྒོད་དང་ལྐུགས་པའི་རྨི་ལམ་བཞིན། ། གནད་ལ་འཁྲུགས་དང་དབང་པོའི་བདེ་བ་དང་། ། གསུམ་པའི་ཡེ་ཤེས་གསང་བའི་སྙོམས་འཇུག་དང་། ། ལོངས་སྤྱོད་རླབས་དང་དཀྱིལ་འཁོར་ལོའོ། ། ཞེས་གསུང་པའི་དང་པོ་ནི།
བྱིས་པ་ཆུང་ངུ་སྨྲ་མི་ཤེས་པ་རྒོད་པ་ན། རྒོད་པའི་རྒྱུ་མཚན་ཞིག་གསལ་བར་ཡོད་ནའང་སྨྲ་མི་ནུས་པའོ། ། གཉིས་པ་ལྐུགས་པའི་རྨི་ལམ་ནི། ལྐུགས་པའི་རྨི་ལམ་གསལ་པོ་ཉམས་སུ་མྱོང་ཡང་། སྨྲ་མི་ནུས་སོ། ། གསུམ་པ་གནད་ལ་འཁྲུགས་པ་ནི། མཆན་ཁུང་ལ་སོགས་པ་གཡའ་བའི་གནས་རྣམས་སུ་གཞན་གྱི་ལག་པ་རག་པ་བརྟེན་ནས། རྒོད་བྲོ་བའི་རང་བཞིན་མྱོང་བཞིན་དུ་བརྗོད་མི་ནུས་སོ། ། བཞི་པ་དབང་པོའི་བདེ་བ་ནི། གསང་བའི་དབང་པོ་ཐ་དད་པ་གཉིས་སྦྱར་བ་ལས་བྱུང་བའི་བདེ་བ་དང་།
མྱོང་བཞིན་དུ་བརྗོད་མི་ནུས་སོ། ། ལྔ་པ་གསུམ་པའི་ཡེ་ཤེས་ནི། དབང་གསུམ་པའི་སྐབས་སུ་ཕྱག་རྒྱའི་བདེ་བ་མྱོང་བཞིན་དུ་བརྗོད་མི་ནུས་སོ། ། དྲུག་པ་གསང་བའི་སྙོམས་འཇུག་ནི། གང་ཟག་རབ་རླུང་ལ་དབང་ཐོབ་པས་གསང་དབང་གི་སྙོམས་འཇུག་ལ་བརྟེན་ནས་སྒོམ་པའི་ཉམས་མྱོང་སྟེ། དེ་མྱོང་བཞིན་དུ་བརྗོད་མི་ནུས་སོ། ། བདུན་པ་ལོངས་སྤྱོད་རླབས་ནི། དེ་ལག་ལེན་ཤེས་པས་དབེན་པའི་གནས་རྣམས་སུ་བསྒྲུབ་སྟེ། ཉམས་མྱོང་སྐྱེས་པ་ན་མྱོང་བཞིན་དུ་བརྗོད་མི་ནུས་སོ། ། བརྒྱད་པ་དཀྱིལ་འཁོར་འཁོར་ལོ་ནི།
དབང་གསུམ་པའི་ཉམས་མྱོང་སྟེ། དེ་ཉམས་སུ་མྱོང་བཞིན་དུ་བརྗོད་མི་ནུས་པའོ། ། སྔར་གྱི་དཔེ་བརྒྱད་ཚན་བཞིའི་ནང་ནས་དཔེའི་གཙོ་བོ། དང་པོའི་ནང་ནས་རྨི་ལམ། གཉིས་པའི་ནང་ནས་ཆུ་ཟླ། གསུམ་པའི་ནང་ནས་ས་བོན། བཞི་པའི་ནང་ནས་གནད་ལ་འཁྲུག་པ། ཐམས་ཅད་ཀྱི་ནང་ནས་ལོངས་སྤྱོད་རླབས་ཏེ་དེ་ལྔ་ཡང་། སེམས་དང་། སྒྱུ་མ་དང་།
རྟེན་འབྲེལ་དང་། བརྗོད་བྲལ་བཞི་ལྡན་དུ་གཏན་ལ་འབེབ་པའོ། ། དམིགས་པ་མང་པོ་དུས་གཅིག་ལ་བྱེད་དགོས་པ་འདི་རྣམས་དམིགས་པའི་ལུང་ཙམ་འཁྲིད་ཙམ་ཡིན་པས། ཕྱིས་དམིགས་པ་སྒོམ་རུང་གི་ཆེད་ཡིན་ཞེས་བླ་མ་དམ་པ་རྣམས་གསུང་པའོ། ། འདི་རྣམས་ཀྱི་དོན་བསྒོམ་པ་ལ་ཐུན་གཅིག་བྱེད། རྗེས་ཀྱི་ཆོས་གསུམ་འགྲེའོ། ༈ །ཉི་མ་བཞི་པ་ལ། སེམས་བསྐྱེད་གསལ་བཏབ། ཟབ་པའི་ཚུལ་སོགས་འགྲེ། ལུང་ལམ་འབྲས་གླེགས་བམ་ལས།
ཡིག་ཆུང་ཉེར་གཉིས་ཀྱི་ཆོས་སྣ་ཁ་ཡར་བཀླགས་ལ། དམིགས་པ་ནི་སྦྱོར་བའི་ཆོས་གསུམ་སྔོན་དུ་སོང་ནས། དངོས་གཞི་ཉམས་སུ་ལེན་པ་ལ། སྤྱི་དོན་གསུམ་པ། རྒྱུད་གསུམ་གྱི་སྒོ་ནས་ཤིན་ཏུ་རྒྱས་པར་བཤད་པ་ལ་གསུམ་སྟེ། ཀུན་གཞི་རྒྱུ་རྒྱུད། ལུས་ཐབས་རྒྱུད། ཕྱག་རྒྱ་ཆེན་པོ་འབྲས་བུའི་རྒྱུད་དོ། ། དང་པོ་ནི། རྗེ་བཙུན་རིན་པོ་ཆེས།
རྒྱས་བཤད་ཐོག་མར་ཀུན་གཞིའི་རང་བཞིན་དང་། ། རྟེན་དང་བརྟེན་ཚུལ་རྒྱུ་དང་རྩ་བ་དང་། ། འབྲེལ་ཚུལ་སྣང་བ་རྣམ་གསུམ་དྲན་པ་ཡི། ། ལུས་དང་སེམས་ལ་འཁོར་འདས་ཚང་ཚུལ་ལོ། ། ཞེས་གསུང་པས། དེ་ལ་ཀུན་གཞིའི་རང་བཞིན་ནམ་ངོ་བོ་ནི། རང་གི་སེམས་གསལ་རིག་སྟེ། དེ་རྟོགས་ན་མྱང་འདས་ཀྱི་རྒྱུ། མ་རྟོགས་ན་འཁོར་བའི་རྒྱུར་འགྱུར་བ་ཡིན་ཞིང་། དེའི་རྟེན་ནི་ལུས་ཡིན་ལ།
ཁམས་གསུམ་ནི་ཡུལ་ཡིན་ཞིང་། སྣང་བ་སྣ་ཚོགས་པ་འདི་དག་ལོངས་སྤྱོད་ཡིན་ནོ། ། རྟེན་ལུས་དེ་ལ་བརྟེན་པ་ཀུན་གཞི་མེ་ཏོག་དང་མེ་ཏོག་གི་དྲིའི་ཚུལ་དུ་གནས་སོ། ། ཀུན་གཞི་དེ་ཉིད་ཁོར་འདས་གཉིས་ཀའི་རྒྱུ་ཡིན་ཏེ། དེ་ཡང་ཚང་རྩི་ན། ལུས་ལ་རྩི་སྟངས་དང་། སེམས་ལ་རྩི་བའོ། ། དང་པོ་ནི། སྣང་བ་གསུམ་གྱི་དོན་དྲན་པར་བྱས་ཏེ། དེ་ཡང་མ་དག་པའི་སྣང་བ་དང་།
ཉམས་ཀྱི་སྣང་བ་དང་། དག་པའི་སྣང་བའོ། དེ་གསུམ་གྱི་རྒྱུ་ནི། ཉོན་མོངས་པ་དུག་གསུམ་དང་། དགེ་བ་བཅུ། བྱམས་སྙིང་རྗེ་ལ་སོགས་པའོ། ། དེས་ན་རིགས་དྲུག་གི་ས་བོན་འཁོར་བ། རིགས་ལྔའི་ས་བོན་མྱང་འདས་རྣམས། ལུས་ལ་རྩ་ཡི་གེ་དང་། སེམས་ལ་བག་ཆགས་ཀྱི་ཚུལ་གྱི་ཚང་ཞིང་།
བག་ཆགས་གང་རགས་པའི་དབང་གིས་རིགས་དྲུག་སོ་སོའི་ལུས་སུ་གྲུབ་པ་ཡིན་ནོ། ། དེས་ན་དེ་ཐམས་ཅད་ལ་བག་ཆགས་ཀྱི་དབང་གིས་སེམས་དགེ་མི་དགེ་སྣ་ཚོགས་སུ་འབྱུང་ཞིང་། མི་དགེ་བ་སྤྱད་པ་ལ་བརྟེན་ནས་མ་དག་པའི་སྣང་བའོ། ། རྣལ་འབྱོར་པ་རྣམས་ཀྱིས་ལམ་བསྒོམ་པ་ལ་བརྟེན་ནས་འཁོར་འདས་ཀྱི་སྣང་བ་ཐམས་ཅད་ཉམས་ཀྱི་སྣང་བ་ལྔ་གསུམ་བཅོ་ལྔ་ལ་སོགས་པར་སྐྱེ་བས་ན་ཉམས་ཀྱི་སྣང་བ། དེ་ལྟ་བུའི་འབྲས་བུ་དག་པའི་སྣང་བ་འབྱུང་བ་ཡིན་ནོ། ། གཉིས་པ་སེམས་ལ་རྩི་བ་ནི། འཁོར་བའི་ཆོས་ཐམས་ཅད་སེམས་ཀྱི་མཚན་ཉིད། ལམ་གྱི་ཆོས་ཐམས་ཅད་སེམས་ཀྱི་ཡོན་ཏན། འབྲས་བུའི་ཆོས་ཐམས་ཅད་སེམས་ཀྱི་ནུས་མཐུ། སེམས་ཀྱི་རང་བཞིན་གསལ་བ།
སེམས་ཀྱི་མཚན་ཉིད་སྟོང་། སེམས་ཀྱི་ངོ་བོ་ཟུང་འཇུག་གོ ། དེ་ལྟར་ངེས་ཤེས་སྐྱེས་བ་ནི། ཀུན་གཞི་རྒྱུ་རྒྱུད་ཀྱི་འཁྲིད་དོ། ། དེ་སྐད་དུ་ཡང་། རྡོ་རྗེའི་ཚིག་རྐང་ལས། ཀུན་གཞི་རྒྱུ་རྒྱུད་ལ་འཁོར་འདས་ཚང་བས་རྩ་རྒྱུད། ཅེས་པས་བསྟན་ནོ། ། གཉིས་པ་ལུས་ཐབས་རྒྱུད་ནི། རྗེ་བཙུན་གྱིས།
ཐབས་ལ་སྨིན་བྱེད་ལམ་དང་ཉམས་མྱོང་སྟེ། ། ཞེས་པས་བསྟན་ཏེ། འདི་ལ་ཡང་གསུམ་སྟེ། སྨིན་པར་བྱེད་པའི་དབང་འཁོར་འདས་དབྱེར་མེད། གྲོལ་བར་བྱེད་པའི་ལམ་འཁོར་འདས་དབྱེར་མེད། ལམ་ཉམས་སུ་བླངས་པ་ལས་བྱུང་བའི་ཉམས་མྱོང་འཁོར་འདས་དབྱེར་མེད་དོ། ། དང་པོ་ནི། རྗེ་བཙུན་གྱིས། དང་པོ་དཀྱིལ་འཁོར་དབང་དང་དབང་རྫས་སོགས། ། རེ་རེའང་གདན་གསུམ་འཁོར་འདས་དབྱེར་མེད་དུ། །
དཔལ་ལྡན་བླ་མའི་ཞལ་ལས་སླང་བར་བྱ། ། ཞེས་པས་བསྟན་ཏེ། དེ་ལ་དཀྱིལ་འཁོར་བཞི་དང་། དབང་རང་གི་ངོ་བོ་དང་། དབང་རྫས་བུམ་པ། དབུ་རྒྱན་སོགས་རང་གི་སེམས་ཀྱི་སྟེང་དུ་གདན་གསུམ་ཚང་བ་ལ། དེར་ཤེས་པར་བྱ་བ་ཡིན་ནོ། ། གཉིས་གྲོལ་བར་བྱེད་པ་ལམ་འཁོར་འདས་དབྱེར་མེད་ལ་གཉིས་སྟེ། བསྐྱེད་རིམ་འཁོར་འདས་དབྱེར་མེད་དང་། རྫོགས་རིམ་འཁོར་འདས་དབྱེར་མེད་དོ། །
དང་པོ་ནི། རྗེ་བཙུན་གྱི། བསྐྱེད་པ་སྔོན་འགྲོ་རྟེན་དང་བསྐྱེད་ཆོག་དང་། ། ཁ་དོག་ཕྱག་མཚན་རྣམ་འགྱུར་ཡན་ལག་བཅས། ། རེ་རེའང་འཁོར་འདས་དབྱེར་མེད་རང་བཞིན་དུ། ། ལེགས་པར་བརྩེ་བའི་བསམ་པས་བཤད་པར་བྱ། ། ཞེས་པས་བསྟན་ཏེ། དེ་ཡང་སྔོན་འགྲོ་ཚོགས་གཉིས་བསགས་པ། དངོས་གཞི་རྟེན་གཞལ་ཡས་ཁང་བརྟེན་པ་ལྷའི་བསྐྱེད་ཆོག དེའི་ཁ་དོག
དེའི་ཕྱག་མཚན། ཕྱག་དང་ཞབས་ཀྱི་རྣམ་འགྱུར། བསྐྱེད་རིམ་གྱི་ཡན་ལག་བཟླས་པ་དང་། གཏོར་མ་ལ་སོགས་པ་རྣམས་སྦྱང་གཞི་སྦྱོང་བྱེད་ངོ་འཕྲོད་པར་བྱ་ཞིང་། དེ་རྣམས་ཀྱི་སྦྱང་གཞི་འཁོར་བ། སྦྱོང་བྱེད་མྱང་འདས། དེ་གཉིས་དབྱེར་མེད་འཁོར་འདས་དབྱེར་མེད་དོ་ཞེས་པས་བསྟན་ནོ། ། གཉིས་པ་རྫོགས་རིམ་འཁོར་འདས་དབྱེར་མེད་ནི། རྗེ་བཙུན་གྱི། རྫོགས་པ་ལུས་དང་ངག་ཡིད་འཁོར་བ་ལ། །
འབྲས་བུ་སངས་རྒྱས་ཡེ་ཤེས་ལེགས་རྫོགས་པར། ། ཕན་ཚུན་རྒྱུ་དང་འབྲས་བུ་རྒྱས་བཏབ་ཅིང་། ། རྟོགས་པ་དེ་ཡི་ཡེ་ཤེས་ངོ་སྤྲོད་བྱ། ། ཞེས་པས་བསྟན་ཏེ། དེ་ཡང་རྟེན་དཀྱིལ་འཁོར་བཞི། ངག་རླུང་འབྱུང་འཇུག་གནས་གསུམ། ཡིད་རྟོགས་པའི་འཕྲོ་འདུ་དུ་མ་དང་བཅས་པའོ། ། དེ་དག་གི་སྦྱང་གཞི་འཁོར་བ། སྦྱོང་བྱེད་རང་བྱིན་རླབས་དང་། དཀྱིལ་འཁོར་འཁོར་ལོའི་ཐབས་ཉམས་སུ་བླང་བ་ལ་བརྟེན་ནས་འབྲས་བུ་སངས་རྒྱས་རིགས་ལྔ་དང་།
ཡེ་ཤེས་ལྔ་ལེགས་པར་རྫོགས་པ་སྟེ། དེ་ཐོབ་པར་ཤེས་ནས། ཕན་ཚུན་རྒྱུ་འཁོར་བ་ལ་འབྲས་བུ་སངས་རྒྱས་དང་ཡེ་ཤེས་ཀྱང་རྒྱུ་ཉོན་མོངས་པ་སྦྱང་པ་ལས་འབྱུང་ངོ་། ། ཞེས་ངོ་སྤྲད་ཅིང་། སྒོམ་པ་ལ་བརྟེན་ནས་རྟོགས་པ་དཔེ་ཡི་ཡེ་ཤེས་སྐྱེ་བ་ཡིན་ནོ། ། བསྐྱེད་རྫོགས་གཉིས་ཀའི་རྗེས་སུ་འབྲེལ་བ་ལ། རྗེ་བཙུན་རིན་པོ་ཆེས། བསྐྱེད་རྫོགས་ཐུན་མོང་ཆོས་དྲུག་དྲན་བྱ་ཞིང་། ། རྟོགས་པ་གོང་ནས་གོང་དུ་འཕེལ་འདོད་ན། ། དམ་ཚིག་བརྡའ་སོགས་ལ་ཡང་ལེགས་སྦྱར་སྟེ། །
དྲི་མ་མེད་པའི་བློ་ཡིས་དཔྱད་པར་བྱ། ། ཞེས་གསུང་པ་ལྟར། དེ་ཡང་རིམ་གཉིས་ཀྱི་ངོ་བོ། དབྱེ་བ། ངེས་ཚིག གྲངས་ངེས། གྲོལ་བའི་རྒྱུ་མཚན། གོ་རིམ་ངེས་པ་སྟེ། བསྐྱེད་རྫོགས་ཐུན་མོང་གི་ཆོས་དྲུག་ལེགས་པར་རྟོགས་པར་བྱས་ལ། རྒྱས་པར་སྒོམ་པར་འདོད་ན།
བཟའ་བའི་དམ་ཚིག སྲུང་བའི་དམ་ཚིག མི་འབྲལ་བའི་དམ་ཚིག སྒྲུབ་པའི་དམ་ཚིག་དང་། བརྡ་ལྔ་བསྡུས་རྩེ་མོ་མནན་པ་སོགས་ལའང་ལེགས་པར་སྦྱར་ཏེ། རང་གི་རྟོགས་ངན་གྱི་དྲི་མས་མ་བསླད་པར། བླ་མ་བརྒྱུད་པ་ལས་བྱུང་བའི་ཐོས་བྱུང་དང་། ཉམས་སུ་བླང་པའིསྒོམ་བྱུང་གི་བློ་གྲོས་ཀྱིས་དཔྱད་དེ། དེ་ཡང་ཀུན་རྫོབ་ཆོས་ཅན་འཁོར་བ། དོན་དམ་ཆོས་ཉིད་མྱང་འདས།
དེ་གཉིས་དབྱེར་མེད་འཁོར་འདས་དབྱེར་མེད་དོ། ། དེ་ཡང་སྣང་བ་ཐམས་ཅད་གསལ་བ་སེམས་ཀྱི་མཚན་ཉིད། སྟོང་པ་ཐམས་ཅད་སྟོང་པ་སེམས་ཀྱི་རང་བཞིན། ཟུང་འཇུག་ཐམས་ཅད་བཅོས་མིན་སེམས་ཀྱི་ངོ་བོ་སྟེ། མདོར་ན་ཚིག་རྒྱས་བསྡུས་ཅི་ལྟར་ཡང་སེམས་ཀྱི་སྤྲོས་པ་ཆོད་པའི་ཆེད་ཡིན་གྱི། ལྷན་གཅིག་སྐྱེས་པའི་ཆོས་གསུམ་གྱི་སྟེང་དུ་བསྒྲིལ་ནས་བསྒོམ་པའི་དམིགས་པའི་ངོ་བོ་ཡིན་ནོ། ། དེ་ལྟར་སྣང་བ་སྣ་ཚོགས་སུ་སྣང་ཡང་། རང་གི་ངོ་བོ། སེམས་གསལ་སྟོང་ཟུང་འཇུག་གསུམ་དུ་བསྡུས་ནས། དེའི་སྟེང་དུ་སེམས་འཇོག་མ་ཤེས་ན་དམིགས་པ་འཐོར་ནས་ཉམས་མྱོང་རྣམ་དག་མི་སྐྱེའོ། །
གསུམ་པ་ལམ་ཉམས་སུ་བླངས་པ་ལས་བྱུང་བའི་ཉམས་མྱོང་འཁོར་འདས་དབྱེར་མེད་ནི། རྗེ་བཙུན་གྱིས། འཁོར་བའི་ཉམས་ལ་བརྟེན་ནས་ལོག་ལྟ་སྤོང་། ། ལམ་གྱི་ཉམས་ཀྱིས་ཐེག་པ་གཅིག་ཏུ་བསྒྲུབ། ། འབྲས་བུའི་ཉམས་ཀྱིས་སྤྲོ་བ་མཆོག་ཏུ་གྱུར། ། ཆོས་ཀུན་ཚད་མ་བཞི་ཡིས་བསྟན་ལ་དབབ། ། ཞེས་པས་བསྟན་ཏེ། དེ་ཡང་མི་དགེ་བ་སྤྱད་པའི་འབྲས་བུ། ངན་སོང་གི་སྡུག་བསྔལ་འདི་ལྟ་བུ་མྱོང་བ་ལྟ་སྨོས་ཀྱང་ཅི་དགོས། ཞེས་ལས་རྒྱུ་འབྲས་ལ་ཡིད་ཆེས་པས་ལོག་ལྟ་སྤོང་བ་དང་།
ལམ་གྱི་ཉམས་བསྒོམ་པ་ལ་བརྟེན་ནས། གྲུབ་མཐའ་ཐ་དད་དུ་སྣང་བའི་ཐེག་པ་བསམ་གྱིས་མི་ཁྱབ་པ་ཞིག་ཡོད་ཀྱང་། ཡང་དག་པར་ན་ཐེག་པ་གཅིག་ཏུ་བསྒྲུབ་པ་དང་། དེ་ཡང་སྒོམ་པ་ལ་བརྟེན་ནས་ཤེས་རབ་ཀྱི་ཕ་རོལ་ཏུ་ཕྱིན་པའི་ཕོ་བྲང་དུ་རླུང་སེམས་འདུས་པས་ཆོས་སྐུའི་ཉམས། སྙིང་ཁའི་རིགས་ལྔའི་ཡི་གེ་ལ་བརྟེན་ནས་ལོངས་སྐུ་དང་སྤྲུལ་སྐུའི་ཉམས་སྐྱེ་སྟེ། དེ་ཉིད་སངས་རྒྱས་སྐུ་གསུམ་གྱི་རང་བཞིན་ཡིན་སྙམ་པ་བྱུང་བའི་ཚེ། འདི་སངས་རྒྱས་དངོས་མ་ཡིན་གྱི་ཉམས་ཀྱི་སྣང་བ་ཡིན་ནོ། འདི་ལྟ་བུའི་ཡོན་ཏན་བསམ་གྱིས་མི་ཁྱབ་པ་མཐོང་བར་འགྱུར་རོ་སྙམ་དུ་དགའ་སྤྲོ་མཆོག་ཏུ་འགྱུར་རོ། ། དེ་ཡང་ཚད་མ་བཞི་བསྟན་ལ་དབབ་པའོ། གསུམ་པ་ཕྱག་རྒྱ་ཆེན་པོ་འབྲས་བུའི་རྒྱུད་ནི།
རྗེ་བཙུན་གྱི། རང་བཞིན་རྒྱུ་ལ་བསམ་ན་ལྷུན་གྲུབ་སྟེ། ། མཐའ་ཡས་ཡོན་ཏན་ཚོགས་ནི་གནས་གྱུར་ཡིན། ། དེས་ན་ལྷུན་གྲུབ་གནས་གྱུར་མི་འགལ་སྟེ། ། འདི་ནི་འབྲས་བུ་འཁོར་འདས་དབྱེར་མེད་ཡིན། ། ཞེས་པས་བསྟན་ཏེ། རང་སེམས་དེ་རྒྱུ་འཁོར་བའི་དུས་ན། སྤྲོས་བྲལ་དུ་ཁྱད་པར་མེད་པར་ལྷུན་གྲུབ་ཏུ་གྲོལ་ལ། ལམ་བསྐྱེད་རྫོགས་གཉིས་ཀྱིས་སེམས་ཀྱི་གློ་བུར་གྱི་དྲི་མ་སྦྱངས་ནས་སྐུ་དང་ཡེ་ཤེས་སོགས་ཡོན་ཏན་མཐའ་ཡས་པ་སེམས་སྟེང་དུ་གསལ་བར་གྱུར་པ་གནས་གྱུར་ཡིན་ཞིང་། དེ་གཉིས་མི་འགལ་བའོ།
དེ་ལྟར་རྒྱུ་ལམ་འབྲས་གསུམ་གྱི་འཁོར་འདས་དབྱེར་མེད་ཀྱང་། རྒྱས་བཤད་དེ་ཐམས་ཅད་ཧྲིལ་གྱིས་བསྒྲིལ་ནས་ཉམས་སུ་ལེན་ན། ལྷན་གཅིག་སྐྱེས་པའི་ཆོས་གསུམ་གྱི་སྟེང་དུ་བསྒྲིལ་ནས་སྒོམ་པ་དེ་ཉིད་ཀ་དམིགས་པའི་ངོ་བོ་ཡིན་པས་དེ་ལྟར་ཤེས་པར་བྱའོ། ། དེ་ཡང་ཞིབ་ཏུ་ཕྱེ་ན། ལྷན་གཅིག་སྐྱེས་པའི་ཆོས་གསུམ་གྱི་སྐབས་སུ། མཚན་ཉིད་གསལ་བར་འཁོར་བ། རང་བཞིན་སྟོང་པ་མྱང་འདས། ངོ་བོ་ཟུང་འཇུག་དབྱེར་མེད། ཉམས་སུ་བླང་བའི་གནད་གསུམ་གྱི་སྐབས་སུ། ཆོས་ཅན་གསལ་བ་འཁོར་བ།
ཆོས་ཉིད་སྟོང་པ་མྱང་འདས། དེ་ཉིད་ཟུང་འཇུག་དབྱེར་མེད། རྒྱུད་གསུམ་གྱི་རྒྱུ་རྒྱུད་ཀྱི་སྐབས་སུ་གསལ་བ་སེམས་ཀྱི་མཚན་ཉིད་འཁོར་བ། སྟོང་པ་སེམས་ཀྱི་རང་བཞིན་མྱང་འདས། བཅོས་མིན་སེམས་ཀྱི་ངོ་བོ་དབྱེར་མེད། ཐབས་རྒྱུད་ཀྱི་སྐབས་སུ། སྦྱང་གཞི་འཁོར་བ། སྦྱོང་བྱེད་མྱང་འདས། སྦྱང་གཞི་དེ་སྦྱོང་བྱེད་དེའི་ངོ་བོ་དག་པ་དབྱེར་མེད་ཡིན། འབྲས་རྒྱུད་ཀྱི་སྐབས་སུ་ལྷུན་གྲུབ་འཁོར་བ།
གནས་གྱུར་མྱང་འདས། དེ་གཉིས་མི་འགལ་བ་དབྱེར་མེད་དོ། ། འདི་ལ་ཐུན་གཅིག་བྱེད། རྗེས་ཀྱི་ཆོས་གསུམ་འགྲེ་བའོ། ༈ །ཉི་མ་ལྔ་པ་ལ། སེམས་བསྐྱེད་སོགས་གོང་བཞིན། ལུང་ཡིག་ཆུང་ཉེར་གཉིས་པའི་འཕྲོས་དང་། གཞུང་བཤད་ཨ་སེང་མ། འཁོར་འདས་དབྱེར་མེད་ཀྱི་རྩ་བ་དང་། འགྲེལ་པ་ནས་ཤོག་བུ་ཁ་ཡར་གྱི་ལུང་བཀླགས་ལ།
དམིགས་པ་ནི། སྔོན་འགྲོ་གསུམ་འགྲེ། དངོས་གཞི་ནི། སྤྱི་དོན་གཉིས་པ་ལམ་གྱི་ཉམས་བསྐྱེད་པའི་ཕྱིར་དུ་ལུས་ཐབས་རྒྱུད་ལ་དབང་བཞི་དང་རྗེས་སུ་འབྲེལ་བའི་ལམ་སྒོམ་པ་ལ་དབང་བཞིའི་དང་པོ་བུམ་དབང་བཞི་དང་འབྲེལ་བ་ལ། ལམ་བསྐྱེད་པའི་རིམ་པ། ལྟ་བ་ངོ་བོ་ཉིད་གསུམ། གྲུབ་མཐའ་འཁོར་འདས་དབྱེར་མེད། མདའ་ཁ་མ་གོང་དུ་འཕོ་བ། བར་དོ་རང་སེམས་དང་ཡི་དམ་རོ་གཅིག་པ། འབྲས་བུ་སྤྲུལ་པའི་སྐུ་རང་བཞིན་ལྷུན་གྱིས་གྲུབ་པའོ། །
དེ་ལྟར་ས་བཅད་དྲུག་གི་དང་པོ། ལམ་བསྐྱེད་པའི་རིམ་པ་ལ་གཉིས་ཏེ། བསྐྱེད་རིམ་གྱི་བྱ་བ་དང་། བསྐྱེད་རིམ་ལ་སེམས་འཛིན་པའོ། ། དང་པོ་ནི། བསག་སྦྱང་འཇུག་གསུམ་གོང་བཞིན་བྱས་རྗེས། མན་ངག་གི་བསྙེན་པ་ནི། འདིར་བསྙེན་པ་ཡོངས་རྫོགས་དམིགས་རིམ་གྱིས་སྟབས་བྱེད་ལོང་མི་ཡོང་བས། དེས་ན་མན་ངག་གི་བསྙེན་པ་ཞེས་བརྗོད་པ་ཡང་། དམིགས་པའི་ཁྱད་པར་ཡིན་པས་དེ་ལ་མངོན་རྟོགས་ཡན་ལག་དྲུག་པ་བླངས་ལ།
རང་ཀྱཻ་རྡོ་རྗེ་གསལ་བའི་ཕྱག་བཅུ་དྲུག་གི་ཐོད་པའི་ནང་གི་གླང་པོ་ཆེ་སོགས་བརྒྱད་དང་། སའི་ལྷ་སོགས་བརྒྱད་ཀྱང་ཀྱཻ་རྡོ་རྗེ་ཞལ་བརྒྱད་ཕྱག་བཅུ་དྲུག་པར་བསམ་པ་སོགས་སྤྲོ་གང་ཐུབ་སྤྲོས་ཏེ། དེ་ཐམས་ཅད་ཀྱིས་བཟླས་པའི་གྲོགས་མཛད་པར་བསམ་ལ། ཨཥྚ་ལན་གཅིག་བརྗོད་པས་ཀྱང་། ས་ཡ་བྱེ་བ་དུང་ཕྱུར་ཙམ་སོང་བར་བསམ་པའོ། ། འདི་ལ་ཐུན་གཅིག་བྱེད། རྗེས་ཀྱི་ཆོས་གསུམ་འགྲེ། ༈ ཉི་མ་དྲུག་པ་ལ། སེམས་བསྐྱེད་སོགས་འགྲེ། ལུང་འཁོར་འདས་དབྱེར་མེད་ཀྱི་འགྲེལ་པ་རྫོགས་པ་དང་།
གླེགས་བམ་ལས་རྒྱུ་དབང་བསྐུར་བའི་གནད་སོགས་ཆོས་སྣ་མང་དུ་བཞུགས་པའི་ཆོས་སྣ་ཁ་ཡར་གྱི་ལུང་བཀླགས་ལ། དམིགས་པ་ནི། གཉིས་པ་སེམས་འཛིན་ལ་གཉིས་ཏེ། ཕྱི་བསྐྱེད་རིམ་དང་། ནང་བསྐྱེད་རིམ་མོ། ། དང་པོ་ལ་གསུམ་སྟེ། འཇུག་པའི་རིམ་པ། གནས་པའི་རིམ་པ། ལྡང་བའི་རིམ་པའོ། དང་པོ་ནི།
སྐྱབས་འགྲོ་ནས་བརྩམས་ཏེ་མཆོད་བསྟོད་བདུད་རྩི་མྱང་བའི་བར། མངོན་རྟོགས་རྫོགས་པར་བསྒོམ་པའོ། ། གཉིས་པ་གནས་པའི་རིམ་པ་ལ་གཉིས་ཏེ། ང་རྒྱལ་ལ་བསླབ་པ་དང་། རྣམ་པ་ལ་བསླབ་པའོ། ། དང་པོ་ནི། རང་ཉིད་བཅོམ་ལྡན་འདས་སྙིང་པོ་ཀྱཻ་རྡོ་རྗེ་དངོས་ཡིན་སྙམ་དུ་བསམ་པའོ། །

གཉིས་པ་རྣམ་པ་ལ་བསླབ་པ་ལ་གསུམ་སྟེ། ལྷ་དགུ་ལ་སེམས་འཛིན་པ། གཞལ་ཡས་ཁང་སྲུང་འཁོར་དུར་ཁྲོད་དང་བཅས་པ་ལ་སེམས་འཛིན་པ། ཕྱི་རོལ་གྱི་སྣོད་བཅུད་ལ་སེམས་འཛིན་པའོ། ། དང་པོ་ལ་གཉིས་ཏེ། གཙོ་བོ་ཡབ་ཡུམ་ལ་སེམས་འཛིན་པ་དང་། འཁོར་གྱི་ལྷ་མོ་བརྒྱད་ལ་སེམས་འཛིན་པའོ། དང་པོ་ལ་གཉིས་ཏེ། ཡབ་ལ་སེམས་འཛིན་པ་དང་། ཡུམ་ལ་སེམས་འཛིན་པའོ། ། དང་པོ་ནི།
འཇུག་པའི་རིམ་པ་རྣམས་ཚར་བའི་རྗེས་སུ། རང་ལ་ང་རྒྱལ་བཟུང་ལ། དེ་ནས་རང་ཉིད་ཀྱཻ་རྡོ་རྗེར་བསྒོམ་པའི་རྩ་ཞལ་གྱི་སྤྱན་དབུས་མ་ལ་སེམས་འཛིན་པ་ཡིན་ནོ། ། དེ་ལ་གསུམ་སྟེ། སྒོམ་པས་གསལ་གདབ་པ། བརྗོད་པས། བྲིས་པས་གསལ་གདབ་པའོ། ། དང་པོ་ནི། རང་གི་སྨིན་མཚམས་སུ་སྤྱན་དབུ་མ་དབུས་གནག་པ། མཐའ་སྐྱ་བ།
སྤྱན་རྩ་དམར་ཤིག་གེ་བ། གཟེ་མ་དང་སྨིན་མ་གཡས་ཕྱོགས་སུ་སེ་ཁྱུག་གེ་བ་གཅིག་བསམ་པ། ཤེས་པ་མ་ཡེངས་པར་བསྒོམ་པ་ཡིན་ནོ། ། དེ་ལྟར་བསྒོམ་པས་གསལ་མ་ཐེབ་ན། གཉིས་པ་ངག་ཏུ་བརྗོད་པས་གསལ་གདབ་པར་བྱ་སྟེ། དེའང་རང་གི་ངག་ཏུ་སྤྱན་དབུ་མ་སོགས་གོང་བཞིན་གསལ་བར་བརྗོད་ཅིང་། གསལ་གདབ་བོ། ། དེས་ཀྱང་མི་གསལ་ན། གསུམ་པ་བྲིས་པས་གསལ་གདབ་པ་ནི། ལྷ་རིས་པ་མཁས་པོས་སྤྱན་དབུ་མ་གོང་བཞིན་ལེགས་པར་བྲིས་ལ།
རང་གི་སྨིན་མཚམས་སུ་སྦྱར་ལ་མེ་ལོང་དཀྱིལ་མི་འབུར་བ་གཡའ་དང་བྲལ་བ་ཉེ་རིང་རན་པར་བཞག་སྟེ། དེའི་ནང་དུ་འཆར་དུ་བཅུག་ལ། དེ་ལ་ལྟ་ཞིང་བསྒོམ་པའོ། ། དེ་ཡང་གསལ་ན་གསལ་ཏེ་འཕྲོ་བཅད་ཅེས་པ་འཕྲོ་བཟང་མུ་ལ་ངལ་གསོ་ཞིང་། བསམ་གཏན་གྱི་དུག་དབྱུང་། མི་གསལ་ན་མི་གསལ་ཏེ་འཕྲོ་བཅད་ཅེས་པ་བསྒོམ་པ་དང་ཞེ་མ་འགྲས་པར་བཟང་གྱེས་བྱས་ལ་ངལ་གསོ་ཞིང་བསམ་གཏན་གྱི་དུག་དབྱུང་། འཕྲོ་བཅད་ཀྱང་རྣམ་པ་ཝལ་ཝལ་བྱེད་པ་དང་། བསྒོམ་པའི་དུས་མི་གསལ་ན་བསམ་གཏན་གྱི་དུག་ཡིན་པས། ཤེས་པ་གཞན་ལ་གཡེང་དུ་བཅུག་ནས་ངལ་གསོ་ཞིང་ཡང་ཡང་བསྒོམ་མོ། ། དེ་ལྟར་བྱས་པས་གསལ་བར་བྱུང་ན་ལྷ་སོ་སོའི་དག་པ།
མེད་པར་ནུས་པ་དེ་བཞིན་ཉིད་ཀྱི་དག་པ། ཞི་གནས་ཀྱི་ཉམས་སྐྱེས་ན་རང་རིག་པའི་དག་པ་གསུམ་མཐར་སླེབ་པ་ཡིན་ནོ། ། དེ་ཡང་རྗེ་བཙུན་གྱིས། གསལ་ལ་དྲག་ལ་ཡུན་ཐུང་བ། ། བསྐྱེད་པའི་རིམ་ལ་གནད་དུ་གཅེས། ། ཞེས་གསུངས་སོ། ། གསུམ་པ་ལྡང་བའི་རིམ་པ་ནི། དག་པ་དྲན་པ། བཟླས་པར་བྱ་བ། དཀྱིལ་འཁོར་བསྡུ་བ།
རྡོ་རྗེའི་གླུ། བཀྲ་ཤིས་སྨོན་ལམ། ཡིག་གེ་བརྒྱ་པས་ལྷག་ཆད་ཁ་བཀང་བ། སྐྱེ་མཆེད་སྐུ་གསུང་ཐུགས་བྱིན་གྱིས་རླབས་པ་རྣམས་བྱས་ནས། ཐུན་མཚམས་རྣམས་སུ་ལྷའི་ང་རྒྱལ་གྱི་སྤྱོད་ལམ་གྱིས་རྣལ་འབྱོར་རྣམས་བྱའོ། ། འདི་ཡང་ཐུན་བཞིར་བཅད་དེ་བསྒོམ་མོ། ། འདི་ལ་ཐུན་གཅིག་བྱེད། ༈ ཉི་མ་བདུན་པ་ལ། སེམས་བསྐྱེད་སོགས་འགྲེ། ལུང་རྒྱུན་དུ་བཟའ་བའི་དམ་ཚིག
བདུད་རྩི་རིལ་བུ་བསྒྲུབ་ཚུལ་ནས་བརྩམས་ཏེ་ཡིག་སྣ་ཁ་ཡར་བཀླགས་ལ་དམིགས་པ་ནི། འཇུག་པའི་རིམ་པ་སྔོན་དུ་སོང་ནས། གནས་པའི་རིམ་པའི་དངོས་གཞིའི་དམིགས་པ་ལ། ཐུན་བཞིའི་དང་པོ། སྤྱན་དབུ་མ་ལ་སྔར་བཞིན། ཐུན་གཉིས་པ་ལ། འཇུག་རིམ་བྱ། གནས་རིམ་ལ་སྤྱན་གཞན་གཉིས། དབུས་གནག་པ། མཐའ་སྐྱ་བ་སོགས་གོང་སྤྱན་དབུ་མ་བཞིན་གསལ་བཏབ་སྟེ་བསྒོམ་པའོ།
ལྡང་རིམ་བྱ། ཐུན་གསུམ་པ་ལ། འཇུག་རིམ་བྱ། གནས་རིམ་ལ། ཤངས་ཀྱི་ཁྲོ་གཉེར་སྒོམ་པའོ། ལྡང་རིམ་བྱ། ཐུན་བཞི་པ་ལ། འཇུག་རིམ་བྱ། གནས་རིམ་ལ། ཤངས་གཟེངས་མཐོ་བར་གསལ་བཏབས་ཏེ་བསྒོམ་པའོ། །
ལྡང་བའི་རིམ་པ་ནི། དག་པ་དྲན་པ་སོགས་གོང་བཞིན་ནོ། ། འདི་ལ་ཐུན་གཅིག་བྱེད། ༈ ཉི་མ་བརྒྱད་པ་ལ། སེམས་བསྐྱེད་སོགས་འགྲེ། ལུང་ལམ་འབྲིང་པོ་ནས་ཆོས་སྣ་རྣམས་རྫོགས་པ་དང་། གླེགས་བམ་གྱི་དཀར་ཆག་དང་། གཞུང་ཇི་ལྟ་བ་བཞིན་བཀྲི་བའི་འཁྲིད། རླུང་སྦྱོར་བསྡུས་པ་རྣམས་ཀྱི་ལུང་བཀླགས་ལ། དམིགས་པ་ནི།
འཇུག་རིམ་སྔོན་དུ་སོང་ནས། གནས་པའི་རིམ་པ་དངོས་གཞིའི་དམིགས་པ་ལ། སྤྱན་དབུ་མ་ནས་ཤངས་གཟེངས་མཐོ་བ་ཡན་ཤར་བསྒོམ་གྱི་ཚུལ་དུ་བྱས་ལ། ཐུན་དང་པོ་ལ། ཞལ་གྱི་མཆུ་སྒྲོས་གཙང་ཞིང་། ཅུང་ཟད་བརྫེས་པ། མཆེ་བའི་མྱུ་གུ་ཟླ་ཚེས་ལྟ་བུ་བཞི་ཅུང་ཟད་གཙིགས་ཤིང་། ཚེམ་བཞི་བཅུ་ཚང་བར་གསལ་བཏབ་སྟེ་སྒོམ་པའོ། ། ལྡང་རིམ་བྱ། ཐུན་གཉིས་པ་ལ།
འཇུག་རིམ་བྱ། གནས་རིམ་ལ། སྙན་ཞལ་ཤིན་ཏུ་རིང་བ་གསལ་བཏབ་སྟེ་བསྒོམ་པའོ། ། ལྡང་རིམ་བྱ། ཐུན་གསུམ་པ་ལ། འཇུག་རིམ་བྱ། གནས་རིམ་ལ། རྩ་ཞལ་ཡོངས་སུ་རྫོགས་པར་མགྲིན་པ་སོར་བཞི་པ་དང་བཅས་པ་དང་བཅས་གསལ་བཏབ་སྟེ་བསྒོམ་པའོ། ། ལྡང་རིམ་བྱ། ཐུན་བཞི་པ་ལ།
འཇུག་རིམ་བྱ། གནས་རིམ་ལ། གཡས་ཞལ་དཀར་པོ་འཛུམ་ཁྲོའི་རྣམ་པ་ཅན། སྤྱན་དབུ་མ་ནས་བརྩམས་ཏེ། སྙན་ཞལ་རིང་བ་མགྲིན་པ་དང་བཅས་པའི་བར་གཡས་ཞལ་ཡོངས་རྫོགས་སྒོམ་པའོ། ། ལྡང་བའི་རིམ་པ་གོང་བཞིན། འདི་ལ་ཐུན་གཅིག་བྱེད། ༈ ཉི་མ་དགུ་པ་ལ། སེམས་བསྐྱེད་སོགས་འགྲེ། ལུང་ནི་ལུང་མཐའ་དག་དང་མདོར་བསྡུས་ཏེ་སྦྱར་བ་སྟེ།
གླེགས་བམ་ཡོངས་རྫོགས་ཀྱི་ལུང་བཀླགས་ལ། དམིགས་པ་ནི། ཐུན་བཞིའི་དང་པོ་ལ། འཇུག་རིམ་བྱ། གནས་རིམ་ལ། གོང་གི་དམིགས་པ་རྣམས་ཤར་སྒོམ་དུ་བསྒོམ་ལ། དངོས་གཞི་ནི། གཡོན་ཞལ་དམར་པོ་ཆགས་པའི་ཉམས་ཅན། སྤྱན་དབུ་མ་ནས་བརྩམས་མགྲིན་པ་དང་བཅས་པའི་བར་གསལ་བཏབ་སྟེ་ཡོངས་རྫོགས་བསྒོམ་པའོ། ། ལྡང་རིམ་བྱ།
ཐུན་གཉིས་པ་ལ། འཇུག་རིམ་བྱ། གནས་རིམ་ལ། ཞལ་གཡས་ཀྱི་ལྷག་མ་གཉིས། དང་པོ་གཡས་ཞལ་ལས་ཅུང་ཆེ་བ། གཉིས་པ་ཅུང་ཆུང་བ་ཅུང་ཟད་ཁྲོ་བོའི་རྣམ་པ་ཅན། སྤྱན་དབུ་མ་ནས་བརྩམས་མགྲིན་པ་དང་བཅས་པའི་བར་ཡོངས་རྫོགས་གསལ་བཏབ་སྟེ་བསྒོམ་པའོ། ། ལྡང་རིམ་བྱ། ཐུན་གསུམ་པ་ལ། འཇུག་རིམ་བྱ།
གནས་རིམ་ལ། གཡོན་ཞལ་ལྷག་མ་གཉིས། གོང་གི་གཡས་ཞལ་ལྷག་མ་གཉིས་དང་མཚུངས་པར་གསལ་བཏབ་སྟེ་བསྒོམ་པའོ། ། ལྡང་རིམ་བྱ། ཐུན་བཞི་པ་ལ། འཇུག་རིམ་བྱ། གནས་རིམ་ལ། སྐྲ་མཚམས་ནས་སོར་བཞི་གཞལ་བ་འཚོགས་མ། དེ་ནས་སོར་བཞི་གཞལ་བ་སྤྱི་བོ་ཡིན། དེའི་སྟེང་དུ་སྟེང་ཞལ་དུད་ཁ་ཞེས་པ་ཤིན་ཏུ་སྔོ་ཞིང་དང་པ།
གཡུ་གྲུ་དཀར་གྱི་མདོག་ལྟ་བུ་ཅུང་ཟད་ཁྲོ་བོའི་རྣམ་པ་ཅན། སྤྱན་དབུ་མ་ནས་མགྲིན་པ་དང་བཅས་པའི་བར་གསལ་བཏབ་ཅིང་བསྒོམ་པའོ། ། དེའི་དབུའི་རྒྱབ་ངོས་སུ་དབུའི་གཙུག་ཏོར་ལྟ་བས་མི་མངོན་པར་གསལ་བཏབ་སྟེ་སྒོམ་པའོ། ། ལྡང་རིམ་བྱ། འདི་ལ་ཐུན་གཅིག་བྱེད། ༈ ཉི་མ་བཅུ་པ་ལ། སེམས་བསྐྱེད་སོགས་འགྲེ། ལུང་སྔགས་འཆང་ཆེན་པོས་མཛད་པའི་ལམ་དུས་ཉམས་སུ་བླང་བའི་རིམ་པའི་ལུང་བཀླགས་ལ། དམིགས་པ་ནི། འཇུག་རིམ་བྱ།
གོང་གི་དམིགས་པ་ནི། ཤར་བསྒོམ་དུ་བསྒོམ་ལ། དངོས་གཞིའི་དམིགས་པ་ཐུན་བཞིའི་དང་པོ་གནས་རིམ་ལ་དབུའི་གཙུག་ཏོར་དང་། དབུ་སྐྲ་དམར་སེར་གྱེན་དུ་བརྫེས་པ་དང་། འཚོགས་མའི་སྟེང་དུ། སྣ་ཚོགས་རྡོ་རྗེ་རྭ་ཉི་ཤུ་པའམ། བཅུ་གཉིས་པ་གང་བདེ་ཉལ་སྟབས་སུ་ཡོད་པ། ཤར་དཀར་པོ་རྩ་ཞལ་ངོས་ལ་བསྟན་པ། དེའི་ལྟེ་བར་བླ་མ་མི་བསྐྱོད་པའི་རྣམ་པ་རིགས་བདག་གི་ཚུལ་དུ་བཞུགས་པར་གསལ་བཏབ་སྟེ་བསྒོམ་པའོ། ། ལྡང་རིམ་བྱ།
ཐུན་གཉིས་པ། འཇུག་རིམ་བྱ། གནས་རིམ་ལ། སྤྱི་བོར་རུས་པའི་འཁོར་ལོ་རྩ་འདབ་སོ་གཉིས་མཚོན་བྱེད་གྲྭ་མིག་སུམ་ཅུ་རྩ་གཉིས་པ། དབུས་ཀྱི་ལྟེ་བ་སྒོར་མོ་དེ། སྟེང་ཞལ་གྱི་མགྲིན་པ་ལ་རྒྱུས་པའི་རྣམ་པས། གྲྭ་མིག་གསུམ་ཅུ་རྩ་གཉིས་པོ་ཕྱོགས་བཞི་མཚམས་བཞི་སྟེ་བརྒྱད་དུ་བཀབ་པའི་ཚུལ་གྱི་སྣེ་རྣམས་ཐོད་སྐམ་རྣམས་ཀྱི་སྲུབ་ནས་ལྷུག་ཙམ་མཐོང་བ་གསལ་བཏབ་སྟེ་བསྒོམ་པའོ། ། ལྡང་རིམ་བྱ། ཐུན་གསུམ་པ་ལ། འཇུག་རིམ་བྱ།
གནས་རིམ་ལ། དབུ་རེ་རེ་ལ་ཐོད་པ་སྐམ་པོ་ལྔ་ལྔས་དབུ་ལ་བརྒྱན་པ་ནི། ཐོད་པའི་དུམ་བུ་སྒོར་མོ་ལ། མཚོན་གྱིས་ཁ་མིག་གཏོད་པའི། ཐོད་སྐམ་ལྔ་ལྔས་དབུ་ལ་བརྒྱན་ཞིང་། དེའི་སྟེང་དུ་རྒྱུས་པའི་རྩེ་བྲན་ལ་རིགས་ལྔས་མཚན་པ་ལྔ་ལྔས་བརྒྱན་པའོ། ། སྙན་རྒྱན་ནི། དུང་ལོང་ལྟ་བུ་རུས་པའི་རྒྱན་སྒོར་མོས་བརྒྱན་པ་གསལ་བཏབ་ཅིང་བསྒོམ་པའོ། ། ལྡང་རིམ་བྱ། ཐུན་བཞི་པ་ལ།
མགུལ་པར་མགྲིན་པ་ལོངས་སྤྱོད་ཀྱི་འཁོར་ལོ་རྩ་འདབ་བཅུ་དྲུག་པ་མཚོན་བྱེད། རུས་པའི་འཕྲེང་བ་གྲྭ་མིག་བཅུ་དྲུག་པ་དང་། ཁྲོ་བོའི་སྐུ་སྟོད་སྦོམ་ཞིང་རྒྱས་པར་གསལ་བཏབ་སྟེ་བསྒོམ་པའོ། ། ལྡང་རིམ་བྱ། འདི་ལ་ཐུན་གཅིག་བྱེད། ༈ ཉི་མ་བཅུ་གཅིག་པ་ལ། སེམས་བསྐྱེད་སོགས་འགྲེ། ལུང་འཇམ་དབྱངས་བསོད་ནམས་དབང་པོས་མཛད་པའི་ཀྱཻ་རྡོར་གྱི་བརྒྱུད་འདེབས་དང་། རྣམ་བཤད་ནས། ལུས་དཀྱིལ་ཚུགས་ཙམ་གྱིས་ལུང་བཀླག
དམིགས་པ་ནི། འཇུག་རིམ་བྱ། གོང་གི་དམིགས་པ་རྣམས་ཤར་སྒོམ་དུ་བསྒོམ་ལ། དངོས་གཞིའི་དམིགས་པ། ཐུན་བཞིའི་དང་པོ་གནས་རིམ་ལ། མགྲིན་པ་དང་འབྲེལ་བའི་སོག་པ་གཅིག དེ་དང་འབྲེལ་བའི་དཔུང་པ་བརྒྱད། དེ་དང་འབྲེལ་བའི་བར་ལྷུ་བརྒྱད། དེ་དང་འབྲེལ་བའི་ཕྱག་ངར་བརྒྱད། དེ་ཕྱག་མཚན་ཐོད་པ་བརྒྱད་ཀྱི་ནང་དུ།
གླང་པོ་ཆེ་སོགས་བརྒྱད་པོ་ཁ་ནང་དུ་བལྟས་པ། སྲོག་ཆགས་གཞན་རྣམས་རྟོགས་སླ་ལ། ཤ་རཾ་བྷ་ནི་ཆེ་ཆུང་ལུག་ཙམ། རྐང་ལག་བཞི་པོའི་སྟེང་དུ་གཤོག་པ་རེ་རེ་ཡོད་པ། ཁྱུང་གི་མཆུ་དང་རྭ་ཅོ་ཡོད་པའོ། ། སྲོག་ཆགས་བརྒྱད་པོ་ཁ་ནང་དུ་བསྟེན་དགོས་པའི་རྒྱུ་མཚན་སེམས་ཅན་རྣམས་ལ་ནད་བརྒྱད་མི་གཏོང་བར་ནང་དུ་བསྡུད་པའོ། ། ནད་བརྒྱད་ནི། གུར་ལས། གློ་དང་དབུགས་དང་དེ་བཞིན་སྨྱོ། ། ཁོང་སྐམ་འཛེ་དང་བིར་འཛི་ཀ །
མཆིན་པ་མཆེར་པའི་ནད་རྣམས་ལ། ། གླང་པོ་ལ་སོགས་རིམ་ཤེས་བྱ། ། ཞེས་གསུང་པ་ལྟར་རོ། ། དེ་ལྟར་གསལ་བཏབ་ལ་བསྒོམ། ལྡང་རིམ་བྱ། ཐུན་གཉིས་པ་ལ་འཇུག་རིམ་བྱ། གནས་རིམ་ལ། ཕྱག་གཡོན་བརྒྱད་གོང་བཞིན་སྒོམ་ལ། ཕྱག་མཚན་གྱི་ལྷ་སོགས་བརྒྱད་པོ་ཞལ་ཕྱིར་གཟིགས་པའོ། ། དེའི་དགོས་པ་ནི།
སེམས་ཅན་རྣམས་ལ་དབང་ཕྱུག་གི་ཡོན་ཏན་བརྒྱད་བརྩོལ་བའོ། ། ལྷ་འདི་རྣམས་ཀྱི་ཕྱག་སྟབས་ལུགས་མི་འདྲ་བ་བཞི་ཙམ་བཤད་ཀྱང་། གཡས་རྣམས་མཆོག་སྦྱིན་དང་། གཡོན་རྣམས་སྐྱབས་སྦྱིན་མཛད་པ་འདི་འཐད་དོ། ། དབང་ཕྱུག་གི་ཡོན་ཏན་བརྒྱད་ནི། འགྲེལ་པ་སྒྲོན་གསལ་དུ། རྒྱུད་ཀྱི་ལུང་དྲངས་པ་ལ། སྐུ་ཡི་དབང་ཕྱུག་གསུང་གི་དབང་ཕྱུག་དང་། ། དེ་བཞིན་དུ་ནི་ཐུགས་ཀྱི་དབང་ཕྱུག་དང་། ། རྫུ་འཕྲུལ་ཀུན་ཏུ་འགྲོ་ཡི་དབང་ཕྱུག་དང་། །
ཅི་འདོད་འཕྲིན་ལས་ཡོན་ཏན་བརྒྱད་པ་འོ། ། ཞེས་པ་ལྟར་རོ། ། ཕྱག་དང་པོ་གཉིས་ཐུགས་ཁར་བསྣོལ་བས་ཡུམ་ལ་འཁྱུད་པ། ཕྱག་ལྷག་ལ་རྣམས་འཁོར་ཕྱག་གི་ཚུལ་དུ་ཡོད་པའོ། ། ཕྱག་རེ་རེ་ལ་རུས་པའི་རྒྱན་ཕྱག་གདུབ་གཉིས་གཉིས་ཀྱིསཤ་བརྒྱན་པའོ། ། སེ་རལ་ཁ་ནི། སྙིང་ཁ་ཆོས་ཀྱི་འཁོར་ལོ་རྩ་འདབ་བརྒྱད་པ་མཚོན་བྱེད་རྐང་གཉིས་གཉིས་ཏེ་བརྒྱད་ཡོད་པས་སྐུ་སྟོད་ལ་བརྒྱན་པའོ། ། དེ་ལྟར་གསལ་བཏབ་ཅིང་བསྒོམ། ལྡང་རིམ་བྱ། ཐུན་གསུམ་པ་ལ།
འཇུག་རིམ་བྱ། གནས་རིམ་ལ། ཁྲོ་བོའི་སྐུ་སྨད་སྒེག་པའི་རྣམ་པ་ཅན། དེའི་གཡས་གཡོན་དུ། སྤྱི་རེ་རེ་ལ་མདུན་རྒྱབ་ཏུ་གྱེས་པའི་ཞབས་གཉིས་གཉིས་ཏེ། དེ་ཡང་གཡས་གཉིས་བརྐྱང་པའི་བརླ་ལ། གཡོན་གཉིས་བརྐུམས་པའི་སོར་མོ་རྣམས་གཏད་པའི་སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པའོ། ། དེ་ཡང་ཞབས་བཞིའི་བརླ་གཉིས། ཞབས་ངར་གཉིས། ཞབས་མགོ་གཉིས་རྣམས་རིམ་གྱིས་གསལ་བཏབ་ཅིང་།
ཞབས་རེ་རེ་ལ་རུས་པའི་རྒྱན་ཞབས་གདུབ་རེ་རེས་བརྒྱན་ཅིང་སྐུ་ལ་མི་མགོ་རློན་པའི་དོ་ཤལ་གྱིས་བརྒྱན་ཅིང་། གར་དགུའི་ཉམས་དང་ལྡན་པ། དེའི་ལྟེ་བའི་ཐད་ནས་ཙམ་སྟེ་སྐེད་པར། ལྟེ་བ་སྤྲུལ་པའི་འཁོར་ལོ་རྩ་འདབ་དྲུག་ཅུ་རྩ་བཞི་མཚོན་བྱེད། རུས་པའི་སྨད་རྒྱན་གྲྭ་མིག་དྲུག་ཅུ་རྩ་བཞི་པ་རྣམས་གསལ་བཏབ་ཅིང་བསྒོམ་པའོ། ། དེས་གཙོ་བོ་ཡབ་ལ་སེམས་འཛིན་པ་སོང་ནས། ལྡང་རིམ་བྱ། གཉིས་པ་ཡུམ་ལ་སེམས་འཛིན་པ་ནི། ཐུན་བཞི་པ་ལ། འཇུག་རིམ་བྱ།
གནས་རིམ་ལ། དེའི་པང་ན་ཡུམ་རྡོ་རྗེ་བདག་མེད་མ། སྐུ་མདོག་སྔོ་སྐྱ་ཤིན་ཏུ་དངས་པ། ཞལ་གཅིག་ཕྱག་གཉིས་མ་སྤྱན་གསུམ་མ། སྐྲ་སེར་པོ་གྱེན་དུ་བརྫེས་པ། གཡས་གྲི་གུག་གཡོན་ཐོད་པ་འཛིན་པས་ཡབ་ལ་འཁྱུད་པ། མི་མགོ་སྐམ་པོ་ལྔའི་དབུ་རྒྱན་དང་། སྐམ་པོ་ལྔ་བཅུའི་དོ་ཤལ་ཅན། རུས་པའི་རྒྱན་ལྔས་བརྒྱན་པ། ཞེས་པའི་རྒྱན་ལྔ་ནི་སེ་རལ་ཁ་འཇོག་པའོ། །
ཞབས་གཡོན་རྐྱང་ཞིང་གཡས་བསྐུམས་ཡབ་ལ་འཁྱུད་པ། གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་སྣ་ཚོགས་པདྨ་འདབ་མ་བརྒྱད་པའི་ལྟེ་བར་ཉི་མ་བདུད་བཞི་བརྩེགས་པའི་གདན་ལ་བཞུགས་པའོ། ། འདི་ཡང་སྤྱན་དབུས་མ་ནས་བརྩམས་ཏེ་ཞལ་ཕྱག་རྒྱན་སོགས་རིམ་པས་གསལ་བཏབ་ཅིང་བསྒོམ་མོ། ། དེས་གཙོ་བོ་ཡབ་ཡུམ་ལ་སེམས་འཛིན་པ་སོང་ནས་ལྡང་རིམ་བྱ། འདི་ལ་ཐུན་གཅིག་བྱེད། ༈ ཉི་མ་བཅུ་གཉིས་པ་ལ། སེམས་བསྐྱེད་སོགས་འགྲེ། ། ལུང་རྣམ་བཤད་འཕྲོས་རྫོགས་པར་བཀླགས་ལ། དམིགས་པ་ནི། རྣམ་པ་ལ་སླབ་པ་ལ་གསུམ་གྱི་དང་པོ་ལྷ་དགུ་ལ་སེམས་འཛིན་པ་ལ།
གཉིས་ཀྱི་དང་པོ་བསྟན་ཟིན་ནས། གཉིས་པ་འཁོར་གྱི་ལྷ་མོ་བརྒྱད་ལ་སེམས་འཛིན་པ་ནི། ཐུན་བཞིའི་དང་པོ་ལ་འཇུག་རིམ་བྱ། གོང་གིས་དམིགས་པ་རྣམས་ཤར་སྒོམ་དུ་བསྒོམ་ལ། དངོས་གཞི་གནས་རིམ་ལ། རང་གཙོ་བོ་ཡབ་ཡུམ་དུ་གསལ་བའི་མདུན་དུ། ལྷ་མོ་གཽ་རཱི་ནག་མོ་གཡས་གྲི་གུག གཡོན་ཉ་རོ་ཧི་ཏ་འཛིན་པ་བསྒོམ། ལྡང་རིམ་བྱ། ཐུན་གཉིས་པ།
འཇུག་རིམ་བྱ། གནས་རིམ་ལ། ལྷོར་ཙཽ་རཱི་དམར་མོ་གཡས་ཅང་ཏེའུ། གཡོན་ཕག་པ་འཛིན་པ་བསྒོམ། ལྡང་རིམ་བྱ། ཐུན་གསུམ་པ་ལ། འཇུག་རིམ་བྱ། གནས་རིམ་ལ། ནུབ་ཏུ་བཻཏ་ལཱི་སེར་མོ་གཡས་རུ་སྦལ། གཡོན་ཐོད་པ་འཛིན་པ་བསྒོམ།
ལྡང་རིམ་བྱ། ཐུན་བཞི་པ་ལ། འཇུག་རིམ་བྱ། གནས་རིམ་ལ། བྱང་དུ་གྷསྨ་རཱི་ལྗང་གུ་གཡས་སྦྲུལ། གཡོན་ཐོད་པ་འཛིན་པ། བཞི་ཀའང་ཞལ་གཅིག་ཕྱག་གཉིས་སྤྱན་གསུམ་མ། སྐྲ་སེར་པོ་གྱེན་དུ་བརྫེས་པ། གཅེར་བུ་རུས་པའི་རྒྱན་ལྔས་བརྒྱན་པ། མི་མགོ་སྐམ་པོ་ལྔས་དབུ་བརྒྱན་ཞིང་།
སྐམ་པོ་ལྔ་བཅུའི་དོ་ཤལ་བྱས་པ། ཞབས་གཡོན་བརྐྱང་གཡས་བསྐུམས་པའི་སྐྱིལ་ཀྲུང་ཕྱེད་པའི་གར་སྟབས་ཀྱི་ཡེ་ཤེས་ཀྱི་མེ་འབར་བའི་དབུས་ན་བཞུགས་པ་སྟེ། དེ་བཞི་ཡང་རེ་རེ་ནས་སྤྱན་དབུས་མ་ནས་བརྩམས་སྐུ་མདོག་ཕྱག་མཚན་རྒྱན། བཞུགས་སྟངས་སོགས་རིམ་པ་བཞིན་གསལ་འདེབས་པའོ། ། ལྡང་རིམ་བྱ། འདི་ལ་ཐུན་གཅིག་བྱེད། ༈ ཉི་མ་བཅུ་གསུམ་པ་ལ། སེམས་བསྐྱེད་སོགས་འགྲེ། ལུང་པོད་དམར་མའི་དཀར་ཆག་ནས་བརྩམས་ཏེ། ཕྱི་ནང་གསང་གསུམ་གྱི་མཎྜལ་ཡན་གྱི་ལུང་བཀླགས་ལ།
དམིགས་པ་ནི། ཐུན་བཞིའི་དང་པོ་འཇུག་རིམ་བྱ། གོང་གི་དམིགས་པ་རྣམས་ཤར་སྒོམ་དུ་བསྒོམ་ལ། དངོས་གཞིའི་གནས་རིམ་ལ། བྱང་ཤར་དུ་པུཀྐ་སི་སྔོན་པོ་གཡས་སེང་གེ གཡོན་དགྲ་སྟ་འཛིན་པ་སྒོམ། ལྡང་རིམ་བྱ། ཐུན་གཉིས་པ་ལ། འཇུག་རིམ་བྱ། གནས་རིམ་ལ།
ཤར་ལྷོར་རི་ཁྲོད་མ་དཀར་མོ་གཡས་དགེ་སློང་། གཡོན་གསིལ་བྱེད་འཛིན་པ་བསྒོམ། ལྡང་རིམ་བྱ། ཐུན་གསུམ་པ་ལ། འཇུག་རིམ་བྱ། གནས་རིམ་ལ། ལྷོ་ནུབ་ཏུ་གདོལ་པ་མོ་སྔོ་དམར་གཡས་འཁོར་ལོ། གཡོན་ཐོང་ཤོལ་འཛིན་པ་བསྒོམ། ལྡང་རིམ་བྱ། ཐུན་བཞི་པ་ལ།
འཇུག་རིམ་བྱ། གནས་རིམ་ལ། ནུབ་བྱང་དུ་གཡུང་མོ་ཁ་དོག་སྣ་ཚོགས་པ་གཡས་རྡོ་རྗེ། གཡོན་སྡིགས་མཛུབ་མཛད་པ་སྒོམ། ལྡང་རིམ་བྱ། འདི་བཞིའང་། རྒྱན་ཆ་ལུགས་སོགས་གོང་གི་ཕྱོགས་བཞིའི་ལྷ་མོ་བཞིན་གསལ་འདེབས་པའོ། ། ལྷ་མོ་བརྒྱད་ནི་གཙོ་བོའི་ཕྱོགས་མཚམས་བརྒྱད་ཀྱི་པད་འདབ་བརྒྱད་ལ། ཟླ་བའི་དཀྱིལ་འཁོར་གྱི་སྟེང་དུ། ཤར་དུ་ཚངས་པ་སེར་པོ་སོགས་ནས།
ཐགས་བཟང་རིས་དུད་ཁ་རྣམས་ཀྱི་གདན་སྟེང་དུ་བཞུགས་པའོ། ། གཡུང་མོ་ནི་སྐུ་མདོག་ལྗང་ཁུའམ། ཡང་ན། རྐང་པ་རླུང་མཚོན་བྱེད་སྔོན་པོ། གསུམ་མདོ་མེ་མཚོན་བྱེད་དམར་པོ། ལྟེ་བ་ཆུ་མཚོན་བྱེད་དཀར་པོ། སྙིང་ཁ་ས་མཚོན་བྱེད་སེར་པོ། མགྲིན་པ་མེ་མཚོན་བྱེད་དམར་པོ། སྤྱི་བོ་རླུང་མཚོན་བྱེད་སྔོན་པོའམ། ལྗང་གུར་བསྒོམ་མོ། །
ལྡང་རིམ་བྱ། འདི་རྣམས་ཀྱིས་འཁོར་གྱི་ལྷ་མོ་བརྒྱད་ལ་སེམས་འཛིན་པ་བསྟན་ཏོ། ། འདི་ལ་ཐུན་གཅིག་བྱེད། ༈ ཉི་མ་བཅུ་བཞི་པ་ལ། སེམས་བསྐྱེད་སོགས་འགྲེ། ལུང་ལུས་གནད་ཀྱི་གདམས་ངག་ནས། གེགས་སེལ་གླེང་གཞི་མ་རྫོགས་ཀྱི་བར་དེའི་ཡིག་སྣ་རྣམས་བཀླགས་ལ། དམིགས་པ་ནི། ཐུན་བཞིའི་དང་པོ་ལ་འཇུག་རིམ་བྱ། གོང་གི་དམིགས་པ་རྣམས་ཤར་སྒོམ་དུ་བསྒོམ་ལ།
དངོས་གཞིའི་དམིགས་པ་ནི། རྣམ་པ་ལ་བསླབ་པའི་ས་བཅད་གཉིས་པ། གཞལ་ཡས་ཁང་དུར་ཁྲོད་སྲུང་འཁོར་དང་བཅས་པ་ལ་སེམས་འཛིན་པ་ནི། གནས་རིམ་ལ། དང་པོ་རྟེན་གཞལ་ཡས་ཁང་པ་ནི། སྣ་ཚོགས་རྡོ་རྗེའི་ལྟེ་བ་གྲུ་བཞིའི་སྟེང་དུ་གཞལ་ཡས་ཁང་གྲུ་བཞི་སྒོ་བཞི་རྟ་བབས་བཞི་དང་བཅས་པ། རྩིག་པ་རིམ་པ་ལྔ་དང་ལྡན་ཞིང་། སྟེང་ཐོག་རིམ་པར་ཕུག་ཅིང་། རྒྱན་ཐམས་ཅད་ཀྱིས་བརྒྱན་པ། མཚན་ཉིད་ཐམས་ཅད་ཡོངས་སུ་རྫོགས་པའི་རྩིག་དཔངས་ལ་ཆ་ཆེན་བཅུ་དྲུག
རྒྱར་ཆ་ཆེན་བཅུ་གཉིས། ཕ་གུའི་དཔངས་ལ་ཆ་ཕྲན་གཅིག དྲ་བ་དྲ་ཕྱེད་ལ་ཆ་ཕྲན་གཉིས། གསེར་གྱི་གདུང་ལེབ་ལ་ཆ་ཕྲན་གྱི་ལྔ་ཆ། འདའ་ཡབ་དང་། པུ་ཤུ་ལ་ཆ་ཕྲན་རེ་རེ། རྩིག་པའི་རྩ་བར་འདོད་སྣམ་གྱི་རྒྱ་དཔངས་ལ་ཆ་ཆེན་གཉིས་པའི་སྟེང་དུ་ལྷ་མོ་བཅུ་དྲུག སྒོ་བཞིའི་མདུན་དུ་སྣ་ཚོགས་རྡོ་རྗེའི་ར་རྣམས་དང་། ཁྱམ་ལྗང་ཉི་དཀྱིལ་ལྗང་ཁུ། དེའི་ཕྱི་རོལ་དུ་སྣ་ཚོགས་པད་རྭ།
ཉི་དཀྱིལ་ལྗང་གུར་ཡོང་བ་ནི། ཉི་དཀྱིལ་ལ་སྣ་ཚོགས་པདྨའི་མདངས་ཕོག་པ་ལ་བརྟེན་ནས་ལྗང་གུར་ཡོང་བའོ། དེ་རྣམས་རིམ་པས་གསལ་འདེབས་པའོ། ལྡང་རིམ་བྱ། ཐུན་གཉིས་པ་ལ། འཇུག་རིམ་བྱ། གནས་རིམ་ལ། དེའི་ཕྱི་རོལ་དུར་ཁྲོད་བརྒྱད་པོ་ལ། ཤིང་། མེ།
སྤྲིན། མཆོད་རྟེན། ཕྱོགས་སྐྱོང་། ཞིང་སྐྱོང་། ཀླུ། གྲུབ་པ་ཐོབ་པའི་དཔའ་བོ་དང་རྣལ་འབྱོར་མ་ལ་སོགས་པ་རེ་རེ་ལ་རིམ་པས་གསལ་འདེབས་པའོ། ། ལྡང་རིམ་བྱ། ཐུན་གསུམ་པ་ལ་འཇུག་རིམ་བྱ། གནས་རིམ་ལ། དེའི་ཕྱི་རོལ་དུ་སྲུང་བའི་འཁོར་ལོ་ཡེ་ཤེས་ཀྱི་མེ་ཕུང་རབ་ཏུ་འབར་བ་དང་བཅས་གསལ་འདེབས་པའོ། །
ལྡང་རིམ་བྱ། དེས་གཞལ་ཡས་ཁང་དུར་ཁྲོད་སྲུང་འཁོར་དང་བཅས་པ་ལ་སེམས་འཛིན་པ་བསྟན་ཟིན་ཏོ། ། འདི་རྣམས་ཀྱི་རྒྱས་བཤད་སྤྲོ་བར་འདོད་ན་རྣམ་བཤད་རྣམས་སུ་བལྟ་བར་བྱའོ། ། རྣམ་པ་ལ་བསླབ་པའི་གསུམ་པ་ཕྱི་རོལ་གྱི་སྣོད་བཅུད་ལ་སེམས་འཛིན་པ་ནི། ཐུན་བཞི་པ་ལ་འཇུག་རིམ་བྱ། གནས་རིམ་ལ། ཕྱི་སྣོད་ཀྱི་འཇིག་རྟེན་ཐམས་ཅད་གཞལ་ཡས་ཁང་དང་། ནང་བཅུད་ཀྱི་སེམས་ཅན་ཐམས་ཅད་ཀྱཻ་རྡོ་རྗེ་ལྷ་དགུའི་རྣམ་པར་གསལ་བཏབ་པའོ། ། དེ་ཡང་གཞལ་ཡས་ཁང་སོགས། དང་པོ་སྟོང་གསུམ་གྱི་འཇིག་རྟེན་གྱི་ཁམས་ཐམས་ཅད་ཁེང་པར་སྒོམ་པ་དང་།
དེ་ནས་སྟོང་གསུམ་ཡུངས་འབྲུར་ཚུད་པར་སྒོམ་པའོ། ། དེ་ཡང་གཞལ་ཡས་ཁང་སོགས་ཆུང་དུ་མ་སོང་བ་དང་། ཡུངས་འབྲུ་ཆེར་མ་སོང་བར་སྒོམ་ཞིང་གསལ་འདེབས་པའོ། ། ལྡང་རིམ་བྱ། དེ་རྣམས་ཀྱིས་ཕྱི་བསྐྱེད་རིམ་ཡོངས་སུ་རྫོགས་པ་བསྟན་ཟིན་ཏོ། ། འདི་ལ་ཐུན་གཅིག་བྱེད། ༈ འདིའི་མཚམས་སུ་ལ་དབང་བསྐུར་ཏེ། དེ་ནས་བརྩམས་ཏེ་སློབ་མ་རྣམས་ཀྱིས། ལམ་དུས་རབ་ཐུན་བཞི། འབྲིང་ཐུན་གསུམ།
མཐའ་མས་ཀྱང་ཐུན་གཉིས་མ་ཆག་པ་བྱེད་དགོས་སོ། ། འདི་སྐབས་སུ་བྱུང་ན་ཚོགས་འཁོར་ཡང་མཛད་དོ། ། ལམ་དབང་བསྐུར་ཚུལ་གྱི་ཡིག་ཆ་ནི། རྒྱལ་ཚབ་དམ་པས་མཛད་པ་སོགས་ཀྱི་སྟེང་ནས་བྱའོ། ། བིར་ཝ་པའི་བྱིན་རླབས་ནི་ཉེར་དགུ་ངེས་པར་བྱ་དགོས་སོ། ། ལམ་ཟབ། རྣལ་འབྱོར་མ་གཉིས་ཀྱང་སྐབས་སུ་གང་བབ་ལ་བྱའོ། ། འདི་རྣམས་ཀྱི་བྱིན་རླབས་བྱ་ཚུལ་ནི། སྔགས་འཆང་ཆེན་པོས་མཛད་པའི་སྟེང་ནས་བྱེད། ལམ་ཟབ་བྱེད་གོང་ཞག་བདུན་ཙམ་གྱི་གོང་དུ་ལམ་ཟབ་ཀྱི་བསགས་སྦྱང་འབོག
བདག་མེད་མའི་བྱིན་རླབས་ཀྱང་སྐབས་སུ་གང་བབ་ལ་བྱ་ཞིང་ཡིག་ཆ་པོད་དམར་མའི་ནང་གི་རྗེ་བཙུན་རིན་པོ་ཆེས་མཛད་པ་སོགས་ཀྱི་སྟེང་ནས་བྱེད། ༈ ཉི་མ་བཅོ་ལྔ་པ་ལ། སེམས་བསྐྱེད་སོགས་འགྲེ། ལུང་འབྱུང་བ་ལུས་འཁྲུགས་སེལ་ཐབས་ནས་སྤྱིར་ཞེན་པ་ཟློག་པ་བརྒྱལ་བ་སླང་བ། འཐོར་བ་བསྡུ་པའོ། ། ཞེས་པའི་ཡིག་སྣ་རྫོགས་པའི་བར་གྱི་ཡིག་སྣ་རྣམས་བཀླགས་ལ། དམིགས་པ་ནི། ནང་བསྐྱེད་རིམ་ལ། ཕྱི་དཀྱིལ་ལས་ནང་དཀྱིལ་ཟབ་ཚུལ། དེ་རྒྱུད་ལས་གསུང་ཚུལ།
དེ་ཉམས་སུ་ལེན་ཚུལ་དང་གསུམ་ལས། དང་པོ་ནི། ཕྱི་རྡུལ་མཚོན་ནམ། རས་བྲིས་དཀྱིལ་འཁོར་མ་གཏོགས་པར། འབྲས་བུ་སྐུ་བཞིའི་སྒྲུབ་གཞི་རང་གི་ལུས་ལ་ཡོད་པས་ཟབ། ལྷ་ཡང་ཕྱི་དཀྱིལ་གྱི་དབང་ནི་ཕྱིའི་ལྷ་ཁོ་ན་ལས་ལེན་པ་ལས་མེད་ལ། ལུས་དཀྱིལ་ཀྱི་དབང་ནི་ཕྱི་ནང་གི་ལྷ་ཐམས་ཅད་ལ་ལེན་པའི་ཕྱིར། ཕྱི་དཀྱིལ་ལས་ནང་དཀྱིལ་ཟབ་པའོ། ། ཉམས་ལེན་ཡང་། གཞུང་ལས་ལམ་གྱི་ཐུན་བཞི་ལ་དབང་བཞི་བསྒོམ་པས་ལུས་ལ་བརྟེན་ནས་བདེ་ཆེན་གྱི་སྒྲིབ་པ་འགག་ཅིང་འཚང་རྒྱ་ཞེས་གསུང་སྟེ།
ཐབས་རྒྱུད་ཀྱི་གཙོ་བོ་ལམ་དུས་ཀྱི་དབང་ཡིན་པར་གསུང་པས་ན་ཟབ་པའོ། ། གཉིས་པ་ནི། རྩ་རྒྱུད་བརྟག་གཉིས་ལས། ཨཱ་ལཱི་ཀཱ་ལི་ནི། ཟླ་བ་དང་། ཉི་མ་དང་། ཤེས་རབ་དང་ཐབས་སོ། ། ཞེས་པ་ནས། བདེ་བ་ཆེན་པོའི་འཁོར་ལོ་ལ་འདབ་མ་སུམ་ཅུ་རྩ་གཉིས་སོ། ། ཞེས་སོགས་ཀྱི་བར་གྱིས་བསྟན་ནོ། །
འདི་དག་གི་དོན་རྒྱས་པར་བྱེད་པ་སྤྲོ་ན། རྒྱུད་གསུམ་མཛེས་རྒྱན་དུ་བལྟའོ། ། གསུམ་པ་ཉམས་སུ་ལེན་ཚུལ་ལ་གཉིས་ལས། ཐབས་རྒྱུད་ཀྱི་གཙོ་བོ་ལམ་དུས་ཀྱི་དབང་བླང་བ་དང་། ལུས་དཀྱིལ་ལ་སེམས་འཛིན་ཚུལ་གཉིས། དང་པོ་ནི། བླ་མའི་རྡོ་རྗེ་ལུས་ཀྱི་དཀྱིལ་འཁོར་དུ་ལམ་དབང་ལེན་པའོ། ། གཉིས་པ་ནི། ཆོས་རྗེ་ས་པཎ་གྱིས་མཛད་པའི་འཁྲིད་ཡིག་ཏུ་ལུགས་གཉིས་ཙམ་བཤད་ཀྱང་འདི་འཇུག་པ་བདེ་བས། ནང་ལུས་དཀྱིལ་གྱི་སྲུང་འཁོར་ཞལ་ཡས་ཁང་དང་སེམས་འཛིན་ཚུལ།
ཕོ་བྲང་ལྔའི་བར་རྣམས་ལ་སེམས་འཛིན་ཚུལ། ཞར་ཆུང་ཡན་ལག་གི་ལྷ་རྣམས་ལ་སེམས་འཛིན་ཚུལ་ལོ། ། དེ་ལ་དང་པོ་ནི། འཇུག་རིམ་བྱ། གནས་རིམ་ལ། སྤྱི་བོ་སྣ་ཚོགས་རྡོ་རྗེ་ཞེས་པ་ནས། རྐང་རྣམས་ཀ་བ་བརྒྱད་དེ་རྟེན་གྱི་དཀྱིལ་འཁོར་དང་ཞེས་པའི་བར་གྱིས་བསྟན་ཏེ། དེ་ཡང་སྤྱི་བོ་ནས་རྐང་རྣམས་ཀ་བ་བརྒྱད་ཀྱི་བར་གྱི། དེ་དང་དེའི་ཤ་རུས་ཆུ་རྒྱུས་དང་བཅས་པ། སྦྱང་གཞི་རྒྱུར་བྱས་པ་ལས་བྱུང་བའི་སྣ་ཚོགས་རྡོ་རྗེ་སོགས་ནི་སྤྱི་བོའི་ཤ་ལྤགས་མཚམས་སུ་སྣ་ཚོགས་རྡོ་རྗེ་ཤར་དཀར་པོ་དཔྲལ་བ་ངོས་སུ་བསྟན་པ།
ལྟེ་བ་མཐིང་ནག་ཏུ་བསྒོམ་པའོ། ། རྐང་མཐིལ་རྡོ་རྗེའི་ས་གཞི་ནི། རྐང་མཐིལ་གཉིས་ཀྱི་ཤ་ལྤགས་མཚམས་སུ་རྡོ་རྗེ་སྔོན་པོ་ནས་འབྲས་ཙམ་གོ་མཚམས་མེད་པར་འདབ་ཆགས་སུ་ཡོད་པར་བསྒོམ་པའོ། ། རྩ་བ་རྡོ་རྗེའི་རྭ་བ་ནི། རྩིབ་མ་རྣམས་རྡོ་རྗེ་སྔོན་པོ་རྩེ་ལྔ་པའི་རྭ་བར་བསྒོམ་པའོ། ། ལྤགས་པ་ནི་རྡོ་རྗེ་རྩེ་ལྔ་པ་སྦྲེལ་བའི་གུར་དང་། བླ་བྲེར་སྒོམ་པའོ། ། བ་སྤུ་རྣམས་ནི་མདའི་དྲ་བ་སྟེ། རྡོ་རྗེ་སྔོན་པོ་རྩེ་ལྔ་པའི་མདེའུ་ཕྱིར་བསྟན་པར་བསྒོམ་པའོ། ། སྐྲ་སེན་རྣམས་ནི་ཡེ་ཤེས་ཀྱི་མེ་རབ་ཏུ་འབར་བར་བསྒོམ་པ་སྟེ་བསྲུང་འཁོར་ལ་སེམས་འཛིན་པའོ། །
དེས་སྲུང་འཁོར་སོང་ནས། ལུས་དཀྱིལ་གྱི་གཞལ་ཡས་ཁང་ནི། རྐང་མཐིལ་རླུང་ནི་རྐང་པའི་ལོང་མོར་གྱི་མཚམས་སུ། རླུང་གི་དཀྱིལ་འཁོར་གཞུའི་དབྱིབས་ཅན་ཡཾ་དང་བ་དན་གྱིས་མཚན་པ་བསྒོམ་པའོ། ། གསུམ་མདོར་མེའི་དཀྱིལ་འཁོར་གྲུ་གསུམ་དམར་པོ་རྩེ་ཡར་བསྟན་པ་བསྒོམ་པའོ། ། ལྟོ་བ་ཆུ་ནི། ལྟོ་བ་ཆུའི་དཀྱིལ་འཁོར་ཟླུམ་པོ་དཀྱིལ་འབུར་ཙམ་ཕྱོགས་བཞིར་བུམ་པ་ཕྱེད་པས་མཚན་པ་བསྒོམ། སྙིང་ཁར་སའི་དཀྱིལ་འཁོར་གྲུ་བཞི་སེར་པོ་བསྒོམ་པའོ། ། སྒལ་ཚིག་རི་རབ་ནི། སྒལ་ཚིག་ཉི་ཤུ་རྩ་གཅིག་ཀྱང་རེ་རེ་རི་རབ་ཤར་ཤེལ།
ལྷོ་བཻཌུར་ཡ། ནུབ་པདྨ་རཱ་ག བྱང་གསེར་གྱི་རང་བཞིན་ལས་གྲུབ་པ་རེ་རེ་བསྒོམ་པའོ། ། འཁྲིད་ཡིག་འགའ་ཞིག་ཏུ་ཁ་དོག་དཀར་པོར། ཞེ་གཅིག་ཏུ་སྒོམ་པར་བཤད་པས་གང་བདེ་བྱས་པས་ཆོག་གོ ། མགོ་བོ་རི་རབ་ཀྱི་སྟོད་ཀྱིི་ཆ་ནི། མིག་འབོར་གཉིས། མཁུར་རྩེ་གཉིས། རྣ་ལྟག་གི་རུས་འབུར་གཉིས་རྣམས་སུ་རི་རབ་ཀྱི་སྤེ་ལྕོག་དཀར་པོ་ཤིན་ཏུ་མཚར་བ་རེ་རེ་སྒོམ་པའོ། ། ལུས་མི་མཉམ་པ་མེད་པ་གྲུ་བཞི་ནི།
སྤྱི་བོ་དང་རྐང་མཐིལ་ལག་མཐིལ་གཉིས་རྣམས་སུ་རྩིག་པ་ཁྲ་འཁྱུག་གེ་བ་ཟུར་བཞི་སྒོམ་པའོ། ། སྙིང་ཁ་ནས་འབྱུང་བ་བཞིའི་རླུང་རྒྱུ་བའི་བུ་ག་བཞི་ནི། སྙིང་གི་ཕྱོགས་བཞིའི་རྩ་བཞིའི་ནང་དུ་སྒོ་ཆུང་བཞི་བསྒོམ་པའོ། ། མིག་པནྩ་རེ་ཁ་ནི། མིག་གཉིས་སུ་རྩིག་པ་ཁྲ་འཁྱུག་པ་རེ་བསྒོམ་པའོ། ། སྣ་རིན་ཆེན་ཕ་གུ་ནི། སྣ་བུག་གཉིས་འཛོམ་པའི་ཡས་སྣེར་ཕ་གུ་སེར་པོ་ཤིང་རིས་དང་བཅས་པ་བསྒོམ་པའོ། ། སོ་ནི་དྲ་བ་དྲ་ཕྱེད་དུ་སྒོམ་པའོ། ། ལྕེ་མཆུ་འདོད་ཡོན་གྱི་སྣམ་བུ་ནི། ལྕེའི་རྩེ་དང་ཡས་མར་གྱི་མཆུ་གཉིས་ཀྱི་དབུས་སུ་འདོད་སྣམ་དམར་པོ།
ལྷ་མོའི་མཚན་མ་མེ་ཏོག་དང་བཅས་པ་སྒོམ་པའོ། ། རྣ་བ་རྟ་བབས་ནི། རྣ་བའི་ནང་དྲོ་ཁའི་འཛེར་པ་ལྟ་བུའི་མདུན་དུ། རྟ་བབས་ཀྱི་རྣམ་པ་བང་རིམ་བཞི་པ་ཅུང་ཟད་རེ་བསྒོམ། རྐང་བརྒྱད་ནི། ལག་པ་ལ་བཞི་དང་། རྐང་པ་ལ་བཞི་སྟེ་བརྒྱད་ཀ་བ་ཞུ་དང་བཅས་པར་སྒོམ་པའོ། ། ལྡང་རིམ་བྱ། འདི་དོན་བསམ་ཞིང་སེམས་འཛིན་པ་ལ་ཐུན་གཅིག་བྱེད། ༈ ཉི་མ་བཅུ་དྲུག་པ་ལ།
སེམས་བསྐྱེད་སོགས་འགྲེ། ལུང་སྤྱིར་གདོན་གྱི་བར་ཆད་བསྲུང་བ། ཞེས་པ་ནས། བརྡའ་དོན་གསལ་བ་རྫོགས་པ་ཡན་གྱི་ལུང་བཀླགས་ལ། དམིགས་པ་ནི། འཇུག་རིམ་བྱ། གནས་རིམ་ལ། གཉིས་པ་ཕོ་བྲང་ལྔའི་ལྷ་རྣམས་ལ་སེམས་འཛིན་ཚུལ་ནི། ཐོག་མར་ལུས་ལྟེ་བ་ནས་ཆགས་པ་ཡིན་ཀྱང་། སེམས་འཛིན་པ་ལ།
སེམས་གནས་པ་སྙིང་ཁ་ཡིན་པས། ཕོ་བྲང་ལྔའི་དང་པོ། སྙིང་ཁ་ཆོས་ཀྱི་འཁོར་ལོ་གསལ་འདེབས་པ་ནི། ཕོ་བྲང་ལྔ་ཀ་ལ། རྒྱུའི་ངེས་པ། རྣམས་པའི་ངེས་པ། ཚད་ཀྱི་ངེས་པ། གནས་ཀྱི་ངེས་པ། ངོ་བོའི་ངེས་པ། ཡོན་ཏན་གྱི་ངེས་པ་སྟེ།
ཁྱད་ཆོས་དྲུག་དྲུག་གི་བསྟན་ལ་འབེབས་པ་ཡིན་ལ། དེ་ཡང་སྙིང་ཁ་ཆོས་ཀྱི་འཁོར་ལོའི་རྒྱུའི་ངེས་པ་ནི། སྙིང་ཁར་རྩ་འདབ་བརྒྱད་གྲུ་གུ་སྒྲིལ་བ་ལྟ་བུའི་དབུས་ན་རྩ་ཡི་མདུད་པ་ཡི་གེ་ཧཱུྂ་གི་དབྱིབས་ཅན། ནང་གི་ཁམས་དང་མ་དང་བཅས་པའོ། ། རྣམ་པའི་ངེས་པ་ནི། མི་བསྐྱོད་པ་སྔོན་པོ། ཕྱི་ཤུན་གྱི་རྩ་ཡུམ་ཆུ་རྣམ་པར་དག་པ་ལ་མ་མཱ་ཀཱི་སྔོན་མོ་ཕྱག་མཚན་སོགས་ཡབ་ཡུམ་གཉིས་ཀ་ངག་འདོན་ལྟར། རུས་པ་དང་རིན་པོ་ཆེའི་རྒྱན་ཞེས་པ་གཉིས་ཀ་དགོས་པ་མ་ཡིན། རུས་རྒྱན་གྱི་བཀག་རྣམས་རིན་པོ་ཆེའི་ཕྲ་ཚོམ་གྱིས་བྱས་པ་ལ་རིན་པོ་ཆེའི་རྒྱན་ཞེས་བཏགས་པ་ཡིན་ནོ། ། ཡབ་ཡུམ་གཉིས་བཞུགས་སྟངས་ཞབས་སྐྱིལ་ཀྲུང་ཀྱང་བཤད་ཀྱང་།
འདིར་ནི། ཡབ་ཞབས་གཡས་བརྐྱང་དང་། ཡུམ་གཡོན་བརྐྱང་དུ་མཛད་དོ། ། འཁོར་གྱི་ལྷ་མོ་རྣམས་གཡོན་བརྐྱང་གཡས་བསྐུམས་དུ་བཞུགས་པའོ། ། ཚད་ཀྱི་ངེས་པ་ནི། གཙོ་བོ་མཐེའུ་ཆུང་གི་སོར་ཚིག་ཙམ། འཁོར་རྣམས་དེའི་ཕྱེད་ཙམ་མོ། ། གནས་ཀྱི་ངེས་པ་ནི། སྙིང་ཁ་སྟེ་ནུ་མ་གཉིས་ཀྱི་བར་རོ། ། ངོ་བོའི་ངེས་པ་ནི།
ཐུགས་རྡོ་རྗེ་མི་བསྐྱོད་པ་ཡབ་ཡུམ་འཁོར་བཅས་སོ། ། ཡོན་ཏན་གྱི་ངེས་པ་ནི། དབུའི་གཙུག་ཏོར་ལྟ་བས་མི་མངོན་པ་ལ་སོགས་པ་མཚན་དང་དཔེ་བྱེད་ཀྱིས་བརྒྱན་པ་འཇའ་ལུས་སམ་འོད་ཀྱི་ཕུང་པོའི་རང་བཞིན་ནོ། ། འཁོར་རྣམས་ཐུགས་རྡོ་རྗེ་ལ་གུས་པའི་ཚུལ་གྱིས་སྤྱན་གཟིགས་པའོ། ། འདི་མན་བཞི་ཀ་ལ་གཙོ་འཁོར་སོགས་ངག་འདོན་བཞིན་དང་། གོང་གི་ཁྱད་ཆོས་དྲུག་པོ་རིགས་འགྲེ་ཤེས་པར་བྱས་ཏེ། མགྲིན་པ་ལོངས་སྤྱོད་ཀྱི་འཁོར་ལོའི་རྒྱུ་ངེས་ནི། མགྲིན་པ་ན་རྩ་འདབ་བཅུ་དྲུག་པའི་དབུས་ན་རྩ་མདུད་པའི་དབྱིབས་ཐལ་མོ་གྱེན་དུ་བཀན་པ་ལྟ་བུ་ཡི་གེ་ཨོཾ་གྱི་རྣམ་པ་སོགས་འགྲེ། རྣམ་ངེས། འོད་དཔག་མེད་སོགས་འགྲེ།
ཚད་ངེས། གཙོ་བོ་ནས་ཙམ། འཁོར་དེའི་ཕྱེད་ཙམ། གནས་ཀྱི་ངེས་པ། མགྲིན་པའི་ཨོལ་སྟོང་གི་ནང་། ངོ་བོའི་ངེས་པ། གསུང་རྡོ་རྗེ་སོགས། ཡོན་ཏན་གྱི་ངེས་པ་འགྲེ། གཙོ་འཁོར་རྣམས་ཀྱང་སྤྱན་ཐུགས་རྡོ་རྗེ་ལ་གཟིགས་པའོ། ། སྤྱི་བོ་བདེ་ཆེན་གྱི་འཁོར་ལོའི་རྒྱུ་ངེས་ནི།
སྤྱི་བོ་བདེ་ཆེན་གྱི་འཁོར་ལོ་རྩ་འདབ་སུམ་ཅུ་རྩ་གཉིས་པ་གདུགས་ཕུབ་པ་ལྟར་གྱི་དབུས་ནས་རྩ་མདུད་པའི་དབྱིབས་ཅན་ཡི་གེ་ཧཾ་ཡིག་གི་རྣམ་པ་སོགས་འགྲེ། རྣམ་ངེས། རྣམ་པར་སྣང་མཛད་སོགས་འགྲེ། ཚད་ངེས། གཙོ་བོ་མཐེ་ཆུང་གི་སོར་ཚིགས་ཙམ། འཁོར་དེའི་ཕྱེད་ཙམ། གནས་ངེས། སྤྱི་བོའི་ནང་ཐད་དུ། ངོ་བོའི་ངེས་པ། སྐུ་རྡོ་རྗེ་སོགས།
ཡོན་ཏན་གྱི་ངེས་པ་འགྲེ། གཙོ་འཁོར་རྣམས་སྤྱན་ཐུགས་རྡོ་རྗེ་ལ་གཟིགས་པའོ། ། ལྟེ་བ་སྤྲུལ་པའི་འཁོར་ལོའི་རྒྱུ་ངེས་ནི། ལྟེ་བ་སྤྲུལ་པའི་འཁོར་ལོ་རྩ་འདབ་དྲུག་ཅུ་རྩ་བཞི་པ་ཐགས་རྒྱངས་པ་ལྟ་བུའི་དབུས་ན་ཡི་གེ་ཨཾ་གི་དབྱིབས་ཅན་སོགས་འདྲ། རྣམ་ངེས། རིན་ཆེན་འབྱུང་ལྡན་སོགས། ཚད་ངེས། གཙོ་བོ་མཐེ་བོང་གི་སོར་ཚིགས་ཙམ། འཁོར་ཕྱེད་ཙམ། གནས་ངེས།
ལྟེ་བའི་དབུས། ངོ་བོའི་ངེས་པ། ཡོན་ཏན་རིན་ཆེན་འབྱུང་ལྡན། ཡོན་ཏན་གྱི་ངེས་པ་འགྲེ། གཙོ་བོར་རྣམས་ཀྱི་སྤྱན་གུས་པའི་ཚུལ་གྱི་ཐུགས་རྡོ་རྗེ་ལ་གཟིགས་པའོ། ། གསང་གནས་བདེ་ཆེན་འཁོར་ལོའི་རྒྱུ་ངེས། གསང་གནས་རྡོ་རྗེའི་སྐེད་པར་རྩ་འདབ་སུམ་ཅུ་རྩ་གཉིས་པའི་དབུས་ན་ཡི་གེ་ཧ་ཡི་རྣམ་པ་ཅན་སོགས་འགྲེ། རྣམ་ངེས། དོན་ཡོད་གྲུབ་པ་སོགས། ཚད་ངེས།
གཙོ་བོ་དཔལ་འབྲུ་ཙམ། འཁོར་དེའི་ཕྱེད། གནས་ངེས། རྡོ་རྗེའི་སྐེད་པ། ངོ་བོའི་ངེས་པ། འཕྲིན་ལས་དོན་ཡོད་གྲུབ་པ་སོགས། ཡོན་ཏན་གྱི་ངེས་པ་འགྲེ། གཙོ་འཁོར་རྣམས་ཀྱང་ཐུགས་རྡོ་རྗེ་ལ་གཟིགས་པའོ། ། ལྡང་རིམ་བྱ། འདི་རྣམས་ལ་སེམས་འཛིན་པ་ལ་ཐུན་གཅིག་བྱེད།
༈ ཉི་མ་བཅུ་བདུན་པ་ལ། སེམས་བསྐྱེད་སོགས་འགྲེ། ལུང་ལམ་འབྲས་ལྷོ་པའི་ཟིན་བྲིས་ནས་ས་པཎ་གྱིས་མཛད་པའི་ལམ་ཟབ་ལི་ཆུ་ཚེར་ཁབ་མ་རྫོགས་པ་ཡན་བཀླགས་ལ། དམིགས་པ་ནི། འཇུག་རིམ་བྱ། གནས་རིམ་ལ། ཞར་བྱུང་ཡན་ལག་གི་ལྷ་རྣམས་ལ་སེམས་འཛིན་ཚུལ་ནི། མིག་ཏུ་གཟུགས་རིག་པར་བྱེད་པའི་རྩའམ། དབང་པོ། ཟེར་མེའི་མེ་ཏོག་ཁ་བྱེ་བ་ལྟ་བུ།
རྣ་བ་གཉིས་ན་རྩའི་དབང་པོ་བྲོ་ཁའི་འཛེར་པ་ཕྱི་ལ་བཅུས་པ་ལྟ་བུ། སྣར་རྩའམ་དབང་པོ། ཟངས་ཀྱི་མོ་ཁབ་ཐུར་དུ་བཤིབ་པ་ལྟ་བུ། ལྕེ་རྩའམ་དབང་པོ་ལྕེའི་དབུས་སུ་སྲན་མ་ཕྱེད་ཀས་པ་ལྟ་བུ། ལུས་དབང་ངམ་རྩ་ནི་སྨིན་མཚམས་ཏེ། དཔྲལ་བར་ཕ་ལས་ཐོབ་པའི་ཐིག་ལེ་དཀར་པོ། སྙིང་ཁའི་ཐུགས་རྡོ་རྗེའི་སྟོད་ཀྱི་རྩ་དབུ་མའི་ནང་དུ་ཡིད་དབང་ངམ་རྩ་ཐིག་ལེ་སྔོན་པོ་དེ་རྣམས་ལས། མིག་ཏུ་གཏི་མུག་རྡོ་རྗེ་མ་ནས། བདག་མེད་རྣལ་འབྱོར་མའི་བར་ཐམས་ཅད་སྐུག་མདོག་རྒྱན། ཕྱག་མཚན་སོགས་ལུས་དཀྱིལ་གྱི་ངག་འདོན་བཞིན་ནོ། །
དེ་དག་གི་མདུན་དུ་ཞལ་ནང་ལ་ཕྱོགས་པའི་ཚུལ་གྱིས། དབང་པོ་དེ་དག་གི་རླུང་ལས་གྲུབ་པའི། མིག་ཏུ་གཟུགས་གཽ་རཱི་ནས། ཆོས་ཁམས་མཁའ་སྤྱོད་མ་སྟེ། ཐམས་ཅད་སྐུ་མདོག་རྒྱན་ཕྱག་མཚན་སོགས་ལུས་དཀྱིལ་གྱི་ངག་འདོན་བཞིན་ནོ། ། གཏི་མུག་རྡོ་རྗེ་མ་སོགས་དང་ཞལ་སྤྲོད་ཀྱི་ཚུལ་དུ་བསྒོམ་པའོ། ། ཁྲོ་བོ་བཅུ་ནི། ལག་པ་གཉིས་ཀྱི་འཁྲིག་མ་སྟེ་ཚིགས། ལྕེའི་ཕུག་ལྕེ་ཆུང་གི་ཐད། གསང་གནས་རྡོ་རྗེའི་རྩ་བ་སྟེ་ནོར་བུའི་དབུས་སམ།
བྷ་གའི་རྩ་བ། དཔུང་མགོའི་ཚིགས་གཉིས། རྐང་པ་གཉིས་ཀྱི་ལོང་བུའི་ཚིགས་གཉིས། སྤྱི་གཙུག་གི་རྣམ་སྣང་གི་སྟེང་རྣམས་སུ། རྩ་འདབ་མ་བཅུ་པ་རེ་གནས་པའི་དབུས་ན་རྩ་ཡི་གེ་ཧཱུྂ་རིང་པོ་རེ་རེ་གྱུར་པ་ལས། ལག་པ་གཡས་པར་གཤིན་རྗེ་གཤེད་སྔོན་པོ་ནས། རྐང་མཐིལ་གཉིས་སུ་གནོད་མཛེས་སྔོན་པོའི་བར་སྐུ་མདོག་ཕྱག་མཚན་བཞུགས་སྟངས་སོགས་ལུས་དཀྱིལ་ཀྱི་ངག་འདོན་བཞིན། ཐམས་ཅད་ཕྱག་གཡོན་ཐུགས་ཀར་སྡིགས་མཛུབ་མཛད་པའོ། ། དེ་ལྟར་སྒོམ་པའི་ལྷ་རྣམས་སྐུའི་དབྱིབས་རྣམ་པ་བདེ་བ། རང་བཞིན་གསལ་སྟོང་།
ངོ་བོར་ཟུང་འཇུག་ཏུ་བསམ། གཞན་ཡང་ལུས་རྩ་སྤྲུལ་པའི་སྐུ། རྩ་ཡི་གེ་ལོངས་སྤྱོད་རྫོགས་པའི་སྐུ། ཁམས་བདུད་རྩི་ཆོས་ཀྱི་སྐུ། སྙིང་པོ་ཡེ་ཤེས་རླུང་ངོ་བོ་ཉིད་ཀྱི་སྐུར་སྒོམ་པའོ། ། ལྡང་རིམ་བྱ། འདི་རྣམས་ལ་སེམས་འཛིན་པ་ལ་ཐུན་གཅིག་བྱེད། འདི་ཡན་གྱི་ནང་བསྐྱེད་རིམ་ཡོངས་སུ་རྫོགས་པར་བསྟན་ཟིན་ཏོ། ༈ །ཉི་མ་བཅོ་བརྒྱད་པ་ལ། སེམས་བསྐྱེད་སོགས་འགྲེ།
ལུང་རྒྱས་པའི་ལམ་བསྒྲུབ་པའི་བླ་མའི་རྣལ་འབྱོར་ནས། ཚར་གསུམ་ཁུག་པའི་གདམས་ངག་རྫོགས་པ་ཡན་གྱི་ལུང་བཀླགས་ལ། དམིགས་པ་ནི། འཇུག་རིམ་བྱ། གནས་རིམ་ལ།། །། སྤྱི་དོན་གཉིས་པ་ལྟ་བ་ངོ་བོ་ཉིད་གསུམ་ནི། སྣང་ཕྱོགས་ཀྱི་ངོ་བོ་ཉིད། སྟོང་ཕྱོགས་ཀྱི་ངོ་བོ་ཉིད། ཟུང་འཇུག་གི་ངོ་བོ་ཉིད་དོ། ། དང་པོ་སྣང་ཕྱོགས་ནི།
ཕྱི་ནང་གི་བསྐྱེད་རིམ་གྱི་ལྷ་ལ་སེམས་འཛིན་པའོ། ། གཉིས་པ་སྟོང་ཕྱོགས་ནི། ལྷ་རྣམས་མི་དམིགས་པར་བྱས་ནས། ལྟ་བ་སྟོང་ཉིད་ལ་སེམས་འཛིན་པའོ། ། གསུམ་པ་ཟུང་འཇུག་ནི་སྟོང་ཉིད་ཀྱི་ངང་ལས། ཆུ་ལས་ཉ་འཕར་བའི་ཚུལ་གྱི་ལྷའི་སྐུར་ལངས་ནས། སླར་ཡང་ལྷ་ལ་སེམས་འཛིན་པའོ།། །། སྤྱི་དོན་གསུམ་ལ་གྲུབ་མཐའ་འཁོར་འདས་དབྱེར་མེད་ནི། ཕྱི་ནང་སྣོད་བཅུད་ཀྱིས་བསྡུས་པའི་ཆོས་ཐམས་ཅད། འཁོར་བ་དང་མྱ་ངན་ལས་འདས་པའི་རང་བཞིན་ཏེ།
དེ་ཐམས་ཅད་རང་སེམས་དང་གཉིས་སུ་མེད་པའི་ཡེ་ཤེས་དང་དབྱེར་མེད་དུ་རྟོགས་པའོ།། །། སྤྱི་དོན་བཞི་པ་མདའ་ཁ་མ་གོང་དུ་འཕོ་བ་ནི། གལ་ཏེ་ཚེ་འདི་ལ་གྲུབ་མཐའ་མ་སྙོགས་ན། འཆི་ཁར་སྙོགས་པའི་ཐབས་གང་ཟག་འབྲིང་གི་ལམ་མདའ་ཁ་མ་ཉམས་སུ་བླང་བར་བྱ་སྟེ། དེ་ཡང་ངེས་པར་འཆི་བའི་ཚེ། མདའ་ཁ་མའི་སྦྱོར་བ་བྱ་དགོས་པ་ཡིན་ནོ། ། གཞན་དུ་ན་ལྷ་བསད་པའི་ཉེས་པར་འགྱུར་བས་མི་བྱའོ། ། དེ་ལ་འཆི་ལྟས་རྟག་པར་གལ་ཆེ་སྟེ། ཚེས་བཅོ་ལྔའི་ཟླ་བ་ཤར་ན། རང་གི་ལུས་ཀྱི་གྲིབ་མ་ལ་བལྟས་པས།
མགོ་དང་ཡན་ལག་མ་ཚང་བ་དང་། རོ་སྒོང་པ་ལྟ་བུ་མཐོང་བ་དང་། རྒྱུ་མེད་པར་སྐྱེས་པ་ལ་དམར་ཆ་དང་། བུད་མེད་ལ་དཀར་ཆ་འཛགས་པ་དང་། ཧས་བཏབ་ན་གྲང་བ། ཕུས་བཏབ་ན་དྲོ་བ། ཁ་བ་དང་། བྱེ་ཐང་ལ་ཕྱིན་པས་རང་གི་རྐང་རྗེས་ཚང་མ་མི་མངོན་པ་དང་། ནམ་མཁའི་མེ་ཏོག་ཡལ་བ། མཁའ་འགྲོའི་སྒྲ་ཡལ་བ།
གནམ་སའི་འབྲེལ་ཐག་ཆད་པ་སྟེ་འདི་རྣམས་ཤར་ན་ཕལ་ཆེར་ཟླ་བ་དྲུག་ནས་འཆི་བར་གསུང་སོ། ། རྒྱས་པར་ནི། རྒྱུ་གསུམ་མཛེས་རྒྱན་དུ་བལྟའོ། ། འཆི་ལྟས་དེ་རྣམས་བྱུང་བའི་ཚེ། ནམ་མཁའ་ཟས་སུ་ཟ་བ་སོགས་ཀྱི་འཆི་བསླུ་རྣམས་བྱ། དེ་རྣམས་ཀྱིས་མ་བསླུས་ན། གོང་དུ་འཕོ་བ་ལ། སྣང་བ་སྒྱུར་བའི་མདའ་ཁ་མ། འོད་ཀྱི་གོང་བུའི་མདའ་ཁ་མ། སྒྲས་འཕོ་བའི་མདའ་ཁ་མའོ། །
དང་པོ་ནི་འཆི་བ་ལ་འཇིག་པ་དང་། སྐྲག་པ་མེད་པར་བག་གྲོ་ཧུ་རེ། ཤེས་པ་སྤྲོ་སིང་ངེ་བྱའོ། ། དེ་ནས་ལུས་སྐྱིལ་ཀྲུང་ངམ། ཙོགཔུ་གང་བདེ་བྱས་ལ། བདག་ཉིད་ལྷར་བསྒོམ་པ་བཏང་སྙོམས་བྱས་ཏེ། སྣང་བ་སྣ་ཚོགས་ཟ་ཟི་གང་བྱུང་བའི་ཚེ། དེ་ཉིད་བླ་མ་དང་། ལྷག་པའི་ལྷ་དབྱེར་མེད་ཡིན་སྙམས་པའི་དྲན་འདུན་དྲག་པོ་རྒྱུན་མ་ཆད་པར་བཏང་ལ་དེའི་ཐུགས་ཀར་རང་ཉིད་སྐར་མདའ་འཕང་པ་བཞིན་ཡང་དང་ཡང་དུ་བྱས་པ་ལ་བརྟེན་ནས། བླ་མ་དང་ལྷག་པའི་ལྷ་དབྱེར་མེད་ཀྱི་ཐུགས་དང་རང་གི་ཤེས་པ་རོ་གཅིག་གྱུར་ཏེ།
གྲུབ་མཐའ་སྙོགས་པའོ། ། རིག་པ་འཛིན་པ་ལ་སོགས་པར་འགྱུར་རོ། ། རིག་པ་འཛིན་པ་ནི། ལུས་ལྷག་པ་ལྷའི་གཟུགས་ཅན། སྤྲུལ་སྐུ་ལས་ཆོས་ཉན་ཞིང་། ཚེ་ཉི་ཟླ་གནས་ཀྱི་བར་དུ་ཐུབ་ཅིང་། ལོངས་སྤྱོད་ཐམས་ཅད་ནམ་མཁའ་ལས་ལེན་པ་ཡིན་ནོ། ། གཉིས་པ་འོད་ཀྱི་གོང་བུའི་མདའ་ཁ་མ་ནི། ལུས་ཙོག་པུར་བྱ་པའི་རྟིང་པས་འོག་སྒོ་བཀག ལག་པ་གཉིས་ཀྱིས་ལྟག་པ་ནས་བསྐྱོར།
རང་ལྷར་བསྒོམ་པའི་སྙིང་ཁའི་ནང་དུ་འོད་ཀྱི་གོང་བུ་མཐེ་བོང་ཙམ་དཀར་ཧྲིལ་ལེབ་ཞིག་བསམ། དེ་ལས་དེ་འདྲ་བའི་འོད་ཀྱི་གོང་བུ་རེ་རེ་ཆད་དེ། དང་པོ་དམྱལ་བར་སྐྱེ་བའི་སྒོ་བཤང་ལམ། དུར་འགྲོའི་སྒོ་གཅི་ལམ། འདོད་ཁམས་ཀྱི་ལྷའི་སྒོ་ལྟེ་བ། ཡི་དྭགས་ཀྱི་སྒོ་ཁ། གནོད་སྦྱིན་གྱི་སྒོ་སྣ་བུག་གཉིས། མིའི་རྒྱལ་པོ་དང་། མི་ཕལ་པའི་སྒོ་གཡས་གཡོན། མིའམ་ཅིའི་སྒོ་རྣ་བ་གཉིས།
གཟུགས་ཁམས་ཀྱི་ལྷའི་སྒོ་མཛོད་སྤུ། གཟུགས་མེད་ཀྱི་ལྷའི་སྒོ་སྤྱི་བོ་རྣམས་བགག་པར་བྱས་ཏེ། དེ་ནས་ལྟེ་བའི་ནང་དུ་རླུང་གི་དཀྱིལ་འཁོར་སྔོན་པོ། དེའི་སྟེང་དུ་ཟླ་བའི་དཀྱིལ་འཁོར། དེའི་སྟེང་དུ་སེམས་ཀྱི་རྟེན། ཧཱུྂ་མཐིང་ནག་རྣམས་ཆེ་ཆུང་ཅི་རིགས་པར་བསམ་ལ། ལུས་གནད་ལག་པ་མཁྱུད་པ་དམ་དུ་བསྡམ། ལུས་སྒྲིམ་སྟེ། འོག་སྒོ་འཐེན་ལ་མིག་གྱེན་དུ་བཟློག་སྟེ། ངག་གི་གནད་ཧཱུྂ་དྲག་ལ་རིང་བར་དྲངས།
སེམས་ཀྱི་གནད་རླུང་དང་ཟླ་བ་ཧཱུྂ་རྣམས་བྱ་སྤུ་རླུང་གིས་བཏེགས་པ་བཞིན། ཡར་ཡར་སོང་སྟེ། ཧཱུྂ་ཉི་ཤུས་མགྲིན་པར་དྲང་། ཉེར་གཅིག་པ་ལ་ཚང་སྒོ་གསལ་ཏེ། ལུས་ཀྱི་འཁྲུལ་འཁོར་མྱུར་དུ་ཤིག ཧཱུཾ་ཉེར་གཅིག་པ་ལ་དྲག་ལ་རིང་བར་བརྗོད། སེམས་ཀྱི་རྟེན་དང་བརྟེན་པ་གསུམ་ཀ་སྐར་མདའ་འཕོ་བ་བཞིན། བླ་མ་དང་ལྷག་པའི་ལྷ་ཐ་མི་དད་པའི་ཐུགས་ཁར་འཕང་པར་བསམ་པའོ། ། ལན་གཅིག་ལ་མ་འཕོས་ན་ཡང་ཡང་བསྐྱར་ལ་བྱའོ། ། གསུམ་པ་སྒྲས་འཕོ་བའི་མདའ་ཁ་མ་ནི།
གཞན་ཐམས་ཅད་སྔ་མ་དང་འདྲ་ལ། སྒོ་རྣམས་དབང་བཞི་པའི་མདའ་ཀ་མ་བཞིན་ཡི་གེས་བཀག་ལ། རླུང་དང་ཟླ་བ་ཧཱུྂ་རྣམས་གོང་གི་ཧཱུྂ་གི་ཚབ། ཧིཀ་ཉེར་གཅིག་གི་ལྷ་དང་བླ་མ་དབྱེར་མེད་ཀྱི་ཐུགས་ཁར་འཕོ་བ་གོང་དང་འདྲ། དེ་ལྟར་བྱས་བྱས་པས་གྲུབ་ཐབས་སྙོགས་པའམ། རིག་པ་འཛིན་པ་ལ་སོགས་པར་འགྱུར་རོ།། །། སྤྱི་དོན་ལྔ་པ་བར་དོ་ཡི་དམ་གྱི་ལྷ་དང་རང་སེམས་རོ་གཅིག་པ་ནི། བར་དོར་ཡིད་ཀྱི་ལུས་བླངས་པའི་ཚེ། སྐད་གཅིག་ཙམ་ཡང་སྡོད་དབང་མེད་པར། སྐྱེ་གནས་དོན་དུ་གཉེར་བས་ཕྱོགས་ཀུན་ཏུ་རྒྱུགས་པ་ལ་བརྟེན་ནས་འབྱུང་བ་བཞིའི་རླུང་འཁྲུགས་ཏེ།
ས་རླུང་འཁྲུགས་པས་རི་ཆེན་པོ་གྲུམ་པ་ལྟ་བུའི་སྒྲ། ཆུ་རླུང་འཁྲུགས་པས་རྒྱ་མཚོ་མཆོལ་བ་ལྟ་བུའི་སྒྲ། མེ་རླུང་འཁྲུགས་པས་བསྐལ་པ་འཇིགས་པའི་མེ་ལྟ་བུའི་སྒྲ། རླུང་གིས་རླུང་འཁྲུགས་པས་དུས་མཐའི་རླུང་ལྟ་བུའི་སྒྲ་སྟེ། འཇིགས་པའི་སྒྲ་ཆེན་པོ་བཞི་ཐོས་ཤིང་། ཉོན་མོངས་པ་གསུམ་གྱི་རང་གཟུགས། ཉམས་ང་བའི་གཡང་ས་གསུམ་སྟེ། འཁྲུལ་སྣང་བདུན་པོ་ཤར་བ་ན། དེ་དང་རྗེས་མཚུངས་པར་དོའི་ལོངས་སྤྱོད། གནམ་བྱ་དྲི་ལྔ།
འོད་ཀྱི་ལམ་ཁ་དོག་ལྔར་འཆར་ལ། དྲི་ལྔ་ནི། རྩ་བ། སྙིང་པོ། ལོ་མ། མེ་ཏོག འབྲས་བུ་ལྟ་བུའི་དྲི་ལྔར་གསུངས་ཤིང་། འོད་ལམ་ནི། ནག་པོ་དམྱལ་བ། སེར་པོ་ཡི་དྭགས།
དཀར་པོ་དུད་འགྲོ། དམར་པོ་ལྷ། ལྗང་ཁུ་ལྷ་མ་ཡིན། སྣ་ཚོགས་སུ་སྣང་ན་མིའོ། ། དེ་རྣམས་ནི་མ་ངེས་པའི་རྟགས་དྲུག་གོ ། དེའི་ཚེ། འཇིག་པའི་དབང་གི་སྐྱབས་འཚོལ་ཏེ། ལམ་མ་སྒོམ་པའི་ཐ་མལ་པ་རྣམས། གང་དུ་སྐྱེ་བའི་སྐྱེ་གནས་དེ། རིན་པོ་ཆེའི་ཁང་བཟང་ལ་སོགས་པར་མཐོང་སྟེ།
དེར་འབྲོས་བའི་སྣང་བ་ཤར་བ་ལ་བརྟེན་ནས་སྐྱེ་གནས་དེར་འཇུག་པ་ཡིན་ཡང་། རྣལ་འབྱོར་པ་བར་དོའི་གདམས་ངག་ལྷོངས་སུ་གྱུར་པ་རྣམས་ལ། སྔར་གྱི་རྐྱེན་བདུན་པོ་ཤར་བ་ན། དང་པོར་ཕྱི་སྒྲོ་འདོགས་ཡོངས་སུ་གཅོད་པའི་བླ་མ་དྲན་པ་དང་། དེས་བསྟན་པའི་ཐོག་མར་སྨིན་བྱེད་ཀྱི་དབང་བསྐུར་བའི་དཀྱིལ་འཁོར་གྱི་ལྷ་དྲན་ཅིང་། བདག་ཉིད་ཀྱང་ལྷག་པའི་ལྷར་དྲན་པ་འབྱུང་ལ་དེ་མ་ཐག་གནམ་བྱ་ཡང་ལྷག་པའི་ལྷར་ཤར་སྟེ། རྟེན་འབྲེལ་དེས་གསང་མཚན་ནས་ལུང་སྟོན་པ་འབྱུང་ཞིང་། དེ་ལ་བརྟེན་ནས་རང་སེམས་བླ་མ་དང་རོ་གཅིག་ཏུ་འདྲེས་པ་ལ་བརྟེན་ནས་གྲུབ་མཐའ་སྙོགས་པའམ། རིག་པ་འཛིན་པ་ལ་སོགས་པར་འགྱུར་རོ། ། དེ་ཙམ་ན་བདུད་ཀྱིས་ལུང་སྟོན་པ་སྲིད་པས།
དེ་ལ་དབང་བཞིའི་བརྡ་ལ་གོམ་པ་དང་། གསང་མཚན་གསང་བ་ཤིན་ཏུ་གཅེས་སོ།། །། སྤྱི་དོན་དྲུག་པ་འབྲས་བུ་སྤྲུལ་པའི་སྐུ་རང་བཞིན་ལྷུན་གྱིས་གྲུབ་པ་ནི། འོག་འབྲས་བུའི་སྐབས་ཉིད་དུ་འཆད་པར་འགྱུར་བས་འདིར་མ་སྤྲོས་སོ། ། འདི་ཡན་གྱི་བུམ་དབང་ཡོངས་སུ་རྫོགས་པ་བསྟན་ཟིན་ཏོ། ། ལྡང་རིམ་བྱ། འདི་ལ་ཐུན་གཅིག་བྱེད། ༈ ཉི་མ་བཅུ་དགུ་པ་ལ། སེམས་བསྐྱེད་སོགས་འགྲེ། ལུང་མཁས་པ་སྒོ་དྲུག་ལ།
རྗེ་འབྲོག་མིས་ཆོས་འབྲེལ་དུ་ཞུས་པའི་གདམས་ངག་ཏུ་ཞེས་པ་ནས། རྗེ་བིར་ཝ་པའི་སྲུང་བའི་མན་ངག་བར་ཆད་ཀུན་སེལ་རྫོགས་པ་ཡན་བཀླགས་ལ། དེ་ནས་རྫོགས་རིམ་གྱི་བསག་སྦྱང་ཞུ་བའིཡོན་དུ་མཆོད་གཡོག་པས་འབུལ་མཁན་བྱས་ལ། སློབ་མ་རྣམས་ཀྱིས་མཎྜལ་བདུན་མ་གཉིས་དང་། སོ་བདུན་མ་གཅིག་སྟེ་གསུམ་གཏུད་ནས་ཕུལ་ལ། ཀུན་མཁྱེན་ཡེ་ཤེས་སོགས་ཀྱི་རྗེས་བཟློས་ཀྱང་བྱེད། བསག་སྦྱང་ནི་ཡི་གེ་བརྒྱ་པ་དང་མཎྜལ་གྱི་དམིགས་པ་སོགས་གོང་བཞིན། ཁྱད་ཆོས་ཕྱི་ནང་གསང་བའི་མཎྜལ་འབུལ་ལུགས་ནི། ཐལ་མོ་སྦྱར་བའི་བར་དུ་ནས་ཅུང་ཟད་བཟུང་ལ། ཚིག་རྣམས་བཏུད་ནས་བརྗོད་ཅིང་།
འཇུག་ཏུ་སྔགས་འདོན། དེ་ལྟ་བུ་ལན་གྲངས་མང་དུ་འབུལ་བའོ། ། འདི་ལ་ཐུན་གཅིག་བྱེད། ༈ ཉི་མ་ཉི་ཤུ་པ་ལ། སེམས་བསྐྱེད་སོགས་འགྲེ། ལུང་བིར་ཝ་པའི་སྐུའི་རྣམ་འགྱུར་དྲུག་གི་ཟིན་བྲིས་ནས། པོད་དམར་མ་རྫོགས་པའི་ལུང་བཀླགས་ལ། དམིགས་པ་ནི། གཉིས་པ་ནི། གསང་དབང་ལ།
ལམ་བདག་བྱིན་གྱིས་རླབས་པའི་རིམ་པ། ལྟ་བ་རང་བྱུང་གི་ཡེ་ཤེས། གྲུབ་མཐའ་མ་འདྲེས་ལ་ཡོངས་སུ་རྫོགས་པ། མདའ་ཁ་མ་འོད་གསལ་བ། བར་དོ་རང་བྱུང་གི་ཡེ་ཤེས་གསལ་ལ་རྟོག་མེད། འབྲས་བུ་ལོངས་སྤྱོད་རྫོགས་པའི་སྐུ་རང་བཞིན་ལྷུན་གྲུབ་སྟེ་དྲུག་གོ ། དང་པོ་ལ་གཉིས་ལས། སྔོན་འགྲོ་བསག་སྦྱང་གི་རྣལ་འབྱོར་དང་། དངོས་གཞི་འཁྲིད་ཀྱི་རིམ་པ་གཉིས་སོ། དང་པོ་ལ་འཁྲིད་ཀྱི་སྔོན་འགྲོ་དང་།
ཐུན་གྱི་སྔོན་འགྲོ་གཉིས་ལས། དང་པོ་ནི། ཁ་སང་གི་གནས་སྐབས་སུ་སོང་ནས། གཉིས་པ་ཐུན་གྱི་སྔོན་འགྲོ་ལ། བསམ་གཏན་གྱི་ཡན་ལག་དགུ་ནི། སྦྱང་བ་རྣམ་པ་གསུམ། གནད་ལ་དབབ་པ་རྣམ་པ་གསུམ། སྒོམ་པ་རྣམ་པ་གསུམ་དང་དགུ་ལས། དང་པོ་གསུམ་ནི། ལུས་སྦྱང་བ།
ངག་སྦྱང་བ། ཡིད་སྦྱང་བ་གསུམ་གྱི་དང་པོ་ནི། ལུས་ཐོག་མར་ཆུས་དཀྲུས། དེ་ནས་ཆང་གིས་དཀྲུས། དེ་ནས་རང་གི་དྲི་ཆུ་བར་པས་དཀྲུས་ལ། ལོ་སྣུམ་སོགས་ཀྱིས་སྐུ་མཉེད་བྱ་ཞིང་། དེ་ནས། མགོ་བོ་མཇིང་པ་སྒྱུར་བྱ་ཞིང་། ། ལག་པ་གཉིས་ནི་སོ་སོར་གཡབ། ། རྐང་པ་གཉིས་ནི་དྲག་ཏུ་ཀྲུགས། །
ཡན་ལག་ལྔ་ཡི་སྦྱང་བ་འོ། ། ཞེས་པ་ལྟར་གྱི་བསྡུས་པའམ། ཤེས་ཤིང་སྤྲོ་ན། ལུས་སྦྱོང་ཉི་ཤུ་པ་ཡང་བྱའོ། ། གཉིས་པ་ངག་སྦྱང་བ་ནི། ལྕེ་མི་བསྐྱོད་པར་ངག་གི་ལས་ཐམས་ཅད་སྤང་བའོ། ། ཞེས་པ་ལྟར་གྱིས་བསྡུས་པའམ། གསུམ་པ་སེམས་སྦྱང་བ་ནི། རྣམ་རྟོག་ཐམས་ཅད་སྤངས་ལ་ཡིད་སྐྱོ་སང་ངེ་བཞག་ཏེ། དེ་ཡང་།
སྐྱོ་བའི་གནས་སུ་བསམ་གཏན་འཁོར། ། ཞེས་གསུངས་སོ། ། གཉིས་པ་གནད་ལ་དབབ་པ་རྣམ་པ་གསུམ་ནི། ལུས་གནད་ལ་དབབ་པ། ངག་གནད་ལ་དབབ་པ། སེམས་གནད་ལ་དབབ་པ་གསུམ་གྱི་དང་པོ་ནི། ལུས་སྐྱིལ་ཀྲུང་། ལག་པ་མཉམ་བཞག སྒལ་ཚིག་དྲང་པོར་བསྲང་བ། མགྲིན་པ་བྱ་ངང་པའི་མགྲིན་པ་བཞིན་དགུག་པ།
མིག་སྣ་རྩེར་དབབ་པ། ལྕེ་རྐན་ལ་སྦྱར་བ། དཔུང་མགོ་གཉིས་རྒོད་གཤོག་ལྟར་རྒྱངས་པ་སྟེ། ལུས་རྣམ་སྣང་གི་ཆོས་བདུན་དང་ལྡན་པར་བྱའོ། ། གཉིས་པ་ངག་གནད་ལ་དབབ་པ་ནི། རླུང་དྲག་ཏུ་ལན་གསུམ་ཕྱིར་འབུད་པ་སྟེ། ཁང་པའི་ནང་གི་མི་གཙང་བ་ཕྱག་དར་བྱེད་པ་དང་འདྲའོ། ། གསུམ་པ་སེམས་གནད་ལ་དབབ་པ་ནི། ཤེས་པ་ཁོང་ལྷོད་ཀྱིས་གློང་ལ་བཟོ་མེད་ལྷུག་པར་དར་གཅིག་འཇོག་པའོ། ། དེ་ནས་རྟ་རྒྱུག་ཁར་དབུགས་ངལ་གསོ་བ་དང་འདྲའོ། །
བསྒོམ་པ་རྣམ་པ་གསུམ་ནི། རྒྱས་པར་ནི། མངོན་རྟོགས་ཡན་ལག་བཞི་དྲུག་གང་རིགས་སྐྱབས་འགྲོ་ནས་བརྩམས་ཏེ་རྫོགས་པར་ཉམས་སུ་ལེན་པའོ། ། བསྡུས་པ་ནི། སྔར་འཁོར་འདས་དབྱེར་མེད་ཀྱི་སྐབས་སུ་ཇི་ལྟར་བཤད་པ་བཞིན་ནོ། ། གཉིས་པ་དངོས་གཞི་ལ་གསུམ་ལས། ཁྱབ་བྱེད་མན་ངག་གི་གནད་རླུང་གི་རྣལ་འབྱོར། ཁྱབ་བྱ་མན་ངག་གི་གནད་གཏུམ་མོའི་དམིགས་པ། དེ་དག་གི་སྐབས་སུ་དགོས་པའི་མན་ངག་གི་གནད་དང་གསུམ་མོ། དེའི་དང་པོ་རླུང་སྒོམ་པ་གལ་ཆེ་སྟེ།
རླུང་གི་རྣལ་འབྱོར་ཡང་། ཡང་དག་པར་རྫོགས་པའི་སངས་རྒྱས་ཀྱིས་བསམ་གྱིས་མི་ཁྱབ་པ་གཅིག་གསུངས་ཀྱང་། མན་ངག་ཉི་ཁྲི་ཆིག་སྟོང་དྲུག་བརྒྱར་འདུ་ལ། དེ་ཡང་མན་ངག་གི་གནད་དགུར་བརྒྱར་འདུ་ཞིང་། དེ་ཡང་ཉི་བརྒྱ་ཉི་ཤུ་རྩ་ལྔར་འདུ་ལ། དེ་ཡང་བཅུར་འདུ་ཞིང་། དེ་ཡང་ལྡང་བ། འཇུག་པ། གནས་པ། ཐམས་ཅད་སྡོམ་པ་དང་བཞིར་འདུ་བ་ཡིན་ནོ།
དེ་ལ་རྣལ་འབྱོར་དབང་ཕྱུག་གི་འདིའི་ལམ། འཇུག གནས། ལྡང་བ། བསྡོམ་བཞི་ཀ་སངས་རྒྱས་ཀྱི་ལམ་དུ་བྱེད་པ་ལ། སྲོལ་རྩོལ་ལམ། རྡོ་རྗེའི་བཟླས་པ་གཅིག་དང་། ཕྱིར་འགྲོ་བ་ལམ་དུ་བྱེད་པ་ཕྱིར་བཏང་གི་མན་ངག་གསུམ། ནང་དུ་འཇུག་པ་ལམ་དུ་བྱེད་པ་ནང་དུ་དགངས་བའི་མན་ངག་གཉིས། གནས་པ་ལམ་དུ་རླུང་སྦྱོར་གྱི་རྒྱལ་པོ་ཁ་སྦྱར་དང་བདུན་དུ་བཞེད་དེ།
རྗེ་བཙུན་རིན་པོ་ཆེས། སྦྱོར་བ་རྣམ་བདུན་གཙོ་བོའི་བུམ་པ་ཅན། ། ཞེས་གསུང་སོ། ། དེ་ཡང་དང་པོ་སྲོག་རྩོལ་ཉམས་སུ་བླང་བ་ནི། ཐོག་མར་རྩོལ་བ་ནས་མགོ་གཟུང་ལ་རླུང་ཕྱིར་རྒྱུ་བའི་ཚེ་ཕྱིར་རྒྱུ། ནང་དུ་འཇུག་པའི་ཚེ་ནང་དུ་རྒྱུས། གནས་པའི་ཚེ་ནང་དུ་གནས། ཞེས་ནན་གཏན་དུ་བསྒོམ། དེ་ལ་ཏིང་ངེ་འཛིན་སྐྱེས་ནས། རྩོལ་བ་ལ་རྔན་བརྟགས་བྱིན་ཏེ།
ཕྱིར་རིང་དུ་རྒྱུས། ནང་དུ་ཐུང་ངུ་རྒྱུས། ནང་དུ་གནས་ཞེས་བསྒོམ་ལ། དེ་ལ་ཏིང་ངེ་འཛིན་སྐྱེས་ནས། སྲོག་ནས་མགོ་བཟུང་སྟེ། རྩོལ་བ་བཞིན་འགྲེ། དེ་རྡོ་རྗེའི་བཟླས་པ་བྱེད་ན། ནང་དུ་འཇུག་པ་ཨོཾ། གནས་པ་ཨཱཿ ཕྱིར་འགྲོ་བ་ཧཱུྂ།
ཞེས་དྲན་པར་བྱའོ། ། དེ་ལ་ཏིང་འཛིན་སྐྱེས་ནས། སྲོག་ལ་རྔན་བཏགས་བྱིན་སྟེ། ནང་དུ་རིང་དུ་རྒྱུས། ནང་དུ་གནས། ཕྱིར་ཐུང་ངུ་རྒྱུས། ཞེས་དྲན་པར་བྱའོ། ། འདི་ནི་ནང་དུ་རིང་དུ་གནས་པས། ཚེ་སྒྲུབ་ཀྱི་མཆོག་ཏུ་འགྱུར་ཞིང་། ཏིང་ངེ་འཛིན་བསམ་གྱིས་མི་ཁྱབ་པ་སྐྱེའོ། །
དེ་ལྟར་བསྒོམ་པས་སྐྱོན་གང་སེལ་ན། གཡང་ས་དང་། སྡིབ་འོག་དང་། ཐོག་ལ་སོགས་པ་འཆི་རྐྱེན་གློ་བུར་བ་གང་གིས་ཀྱང་བར་ཆད་བྱ་བར་མི་ནུས་ཏེ། ཚེ་ལ་ཅུང་ཟད་དབང་ཐོབ་པ་ཡིན་ནོ། ཡོན་ཏན་གང་སྐྱེ་ན་མངོན་པར་ཤེས་པ་འཆར་བ་ལ་སོགས་པ་ཡོན་ཏན་བསམ་གྱིས་མི་ཁྱབ་པ་སྐྱེའོ། ། དག་དྲན་བྱ། འདི་ལ་ཐུན་གཅིག་བྱེད། ༈ ཉི་མ་ཉེར་གཅིག་པ་ལ། སེམས་བསྐྱེད་སོགས་འགྲེ།
ལུང་ལུས་སྦྱོང་ཉི་ཤུ་པ་དང་། འཕྲིན་ལས་སོ་གཉིས་ཀྱི་རྩ་ཚིག་སོགས་ཀྱི་ལུང་བཀླགས་ཤིང་། འཁྲུལ་འཁོར་ཤེས་པ་རྒྱགས་ཤིང་བརྡ་སྟོན་པར་བྱེད། དམིགས་པ་ནི། བསམ་གཏན་གྱི་ཡན་ལག་དགུ་སྔོན་དུ་བཏང་ནས། དངོས་གཞིའི་དམིགས་པ་ལ། ཕྱིར་བཏང་གི་མན་ངག་གསུམ་གྱི་དང་པོ་ནི། རྩོལ་བ་བཀག་ནས་སྲོག་ནས་བཏང་བ་ནི། སེམས་སྣ་བུག་གཡོན་དུ་གཏད་ལ་རླུང་ཕྱིར་འབུད་པའོ། ། དེའི་ཡོན་ཏན་ལུས་བདེ་བས་ཁང་བ་དང་།
མི་རྟོག་པ་མྱུར་དུ་སྐྱེ་བའོ། ། སྐྱོན་གང་སེལ་ན། སྟོད་གཟེར་བ། སྙིང་མི་བདེ་བ་སོགས་སེལ་ལོ། ། གཉིས་པ་ཤུགས་བསྐྱེད་དེ་གཉིས་ཀ་ནས་བཏང་བ་ནི། རང་གི་ཤེས་པ་དང་པོ་མཛོད་པུར་གཏད། དེ་ནས་ནམ་མཁར་འཁྲུ་གང་ཙམ་ལ། མཐར་ནམ་མཁས་ཁྱབ་ཚད་ལ་ཤེས་པ་གཏོད་པའམ། ཡང་ན་ཤེས་པ་གང་ལ་ཡང་མི་གཏོད་པར། རླུང་སྣ་གཉིས་ཀ་ནས་ཤུགས་བསྐྱེད་ལ་བཏང་བའོ། །
དེའི་ཡོན་ཏན་ནི་གསལ་ཆ་མཐར་ཐུག་སྐྱེ་བའོ། ། སྐྱོན་གང་སེལ་ན། མགོ་ནད། མིག་ནད། རླུང་སྨད་དུ་འཁྱམས་པ་དང་། རྩ་ལོག་ཏུ་རླུང་ལོག་ཞུགས་པ་སོགས་སེལ་ལོ། ། གསུམ་པ་ཁ་ནས་སྒྲ་བཅས་སུ་བཏང་བ་ནི། སེམས་སིང་སྒྲ་ལ་གཏད་ཅིང་། རླུང་སོ་བར་ནས་གཞུར་ཏེ། སིང་སྒྲ་དང་བཅས་ཏེ་བཏང་བའོ། །
དེའི་ཡོན་ཏན་ནི། ལུས་ལྡང་བ་ཡང་བ། ཟོ་མདོག་བདེ་བ་འབྱུང་བའོ། ། སྐྱོན་གང་སེལ་ན། ཁྲག་རོ་དང་། རིམས་ནད་ཐམས་ཅད་དང་། རླུང་སྟོད་དུ་འཁྱམས་པ། རྩ་ལོག་ཏུ་རླུང་ལོག་ཞུགས་པ་རྣམས་སེལ་ལོ། ། ཕྱིར་གཏོང་འདི་གསུམ་ལ་ནང་དུ་རླུང་འོང་དུ་མི་འཇུག་པ་དང་། ཕྱིན་ཐུབ་ཚད་མནོན་པ་མན་ངག་ཡིན་ནོ། །
འདི་གསུམ་ལ་ལུས་གནད་ཙོག་པུ། ནང་དུ་དགང་བའི་མན་ངག་གཉིས་ལས། དང་པོ་རྩོལ་བ་བཀག་ཏེ་སྲོག་ནས་དགང་བ་ནི། ལྟེ་བར་བཏུམ་མོ་མེའི་ཉལ་ས་ཞེས་བྱ་བ་ཆོས་འབྱུང་སྒོང་ངའི་ཀོ་ལྤགས་ལྟ་བུ། ཕྱི་དཀར་ལ་ནང་སེར་བ་ཞིག་གི་ནང་ན་མར་རླུང་སེམས་རྣམས་སིབ་སིབ་སོང་བར་བསམ་ཞིང་། གུང་མཛུབ་རྩེགས་པས་སྣ་གཡས་བཀག་ལ་སྣ་གཡོན་ནས་རླུང་དལ་བུས་རྔུབ་སྟེ། རླུང་གི་རྟ་མཆིལ་མ་མིད་པ་ཐུབ་ཚད་མནན་པའི་རྐྱེན་གྱིས་ཆོས་འབྱུང་དེའི་ནང་དུ་འོད་དཀར་པོ་སྐྱ་རིལ་པ་ཞིག་གི་དབུས་སུ། ཨ་དམར་པོ་ཚལ་གྱི་བཤད་ལྟ་བུ་གཅིག་བྱུང་བ་ལ་སེམས་གཏད་པས། ཆོས་འབྱུང་དེ་རྒྱ་ཇེ་ཆེར་སོང་སྟེ། ས་གཞི་ལྟར་རྒྱ་ཆེ།
ནམ་མཁའ་ལྟར་དཔངས་སྟོད། རྒྱ་མཚོ་ལྟར་གཏིང་ཟབ་པ་དེའི་ནང་ན་མར་རླུང་ཐམས་ཅད་སོང་བར་བསམ་པའོ། ། དེའི་ཡོན་ཏན་ནི་དྲོད་དང་སྡོང་ནས་བདེ་བ་བསམ་གྱིས་མི་ཁྱབ་པ་སྐྱེའོ། ། སྐྱོན་གང་སེལ་ན། གྲང་བ་དང་། སྐྲན་དང་། མ་ཞུ་བའི་ནད་སེལ་ལོ། ། གཉིས་པ་ཁ་ནས་སྒྲ་མེད་དུ་དགང་བ་ནི། ལྟེ་བར་ཆོས་འབྱུང་གྲུ་གསུམ། ཕྱི་སྔོ་ལ་ནང་སེར་བའམ།
དམར་བ་ཞིག་བསམ་ལ། དེའི་ནང་ན་མར་རླུང་ཐམས་ཅད་སིབ་སིབ་འགྲོ་བའི་དམིགས་པ་དང་བཅས་ཁ་ནས་སྒྲ་མེད་དུ་དལ་བུས་དགང་བ་ལ་བརྟེན་ནས། ཆོས་འབྱུང་གི་ནང་དུ་ཨ་དམར་པོ་ཚལ་གྱི་བཤད་ལྟ་བུ་ཞིག་བསམ་ལ་དེ་ལ་རླུང་སིབ་སིབ་ཕོག་པས་མེ་སོོར་གཉིས་ནས་སོར་བཞིའི་བར་དུ་འབར་བ་ལ་དམིགས་པ་གཏད་པས་ཆོས་འབྱུང་རྒྱ་ཇེ་ཆེར་སོང་བར་བསམ་པ་སོགས་སྔ་མ་བཞིན་ནོ། ། དེའི་ཡོན་ཏན་ནི། དྲོད་དང་སྡོང་ནས་བདེ་གསལ་མི་རྟོག་པ་སྐྱེ་བའོ། ། སྐྱོན་གང་སེལ་ན། དམུ་ཆུ་ལ་སོགས་པའི་ནད་དང་། འབྱུང་བ་ལུས་འཁྲུགས་ཐམས་ཅད་སེལ་ལོ། ། འདི་གཉིས་ཀྱི་ལུས་གནད་རྡོ་རྗེ་སྐྱིལ་ཀྲུང་ངོ་། ། དག་དྲན་སོགས་བྱ།
འདི་ལ་ཐུན་གཅིག་བྱེད། ༈ ཉི་མ་ཉེར་གཉིས་པ་ལ། སེམས་བསྐྱེད་སོགས་འགྲེ། ལུང་སློབ་དཔོན་རིན་པོ་ཆེ་བསོད་ནམས་རྩེ་མོས་མཛད་པའི་དབང་ཆུ་ཆེན་མོའི་ཕྱེད་ཙམ་གྱི་ལུང་བཀླགས་ལ། དམིགས་པ་ནི་བསམ་གཏན་གྱི་ཡན་ལག་དགུ་སྔོན་དུ་བཏང་ནས། དངོས་གཞིའི་དམིགས་པ་ལ། རླུང་སྦྱོར་བདུན་པ། གནས་པ་ལམ་དུ་བྱེད་པ་རླུང་སྦྱོར་གྱི་རྒྱལ་པོ་ཁ་སྦྱོར་གྱི་མན་ངགལ། ལུས་རྡོ་རྗེ་སྐྱིལ་ཀྲུང་བཅས་ལ། ལྟེ་བར་ཨ་ཤད་ཀྱི་རྣམ་པ་རིང་ཐུང་སོར་བཞི་ལ།
སྦོམ་ཕྲ་རྟ་རྔ་ཙམ་དམར་པོ་གཅིག་བསམ་ལ། དེ་ལ་ཤེས་པ་དྲག་ཏུ་གཏད། སྟེང་འོག་གི་རླུང་ཐམས་ཅད་དེ་ལ་ཐིམ་པར་བསམས་ཏེ། འོག་རླུང་དལ་བུས་བསྐུམས། དེ་ནས་སྟེང་རླུང་སྣ་གཡོན་ནས་དལ་བུས་དྲངས་ཏེ། རྫོགས་པ་དང་མཆིལ་མ་སྒྲ་མེད་པར་མིད་ལ་ལྷན་གྱིས་མནན། དེ་ནས་འོག་རླུང་དྲག་ཏུ་བསྐུམ། དེ་ནས་འོག་རླུང་གཉིས་ཀྱི་གསེབ་ཏུ་སྟེང་རླུང་བཞུགས་ལ་ཁ་སྦྱར། རླུང་ཐམས་ཅད་ལྟེ་བའི་ཨ་ཤད་ལ་ཐིམ་པར་བསམ་ལ། དེ་ལ་ཤེས་པ་དྲག་ཏུ་གཏད་ལ་བསྒོམ་མོ། །
ཡང་སྔགས་འཆང་ཆེན་པོའི་གསུང་རྒྱུན་ལ། འོག་རླུང་འཐེན་པས་རླུང་རྒྱབ་ངོས་ནས་ཁྱུ་རུ་རུ་སོང་བར་བསམས་ཏེ་རླུང་མནན་པས། དེ་གཉིས་རྩེ་འཕྲད་པ་དང་། འོག་རླུང་མདུན་ན་མར་སྟེང་རླུང་གི་སྒོ་རོ་རོར་གནན་ཏེ། ཨ་ནང་དུ་བཅུག་ལ་དགའ་བ་བཁྱིལ་པའི་ཚུལ་དུ་ཁ་སྦྱར་ཏེ་སྒོམ་ཞེས་གསུངས་སོ། ། ཁ་སྦྱར་དེའི་རིང་ལ། ལག་གཡས་པུས་མོ་གཉིས་ལ་སྐོར་བ་དང་། སེ་གོལ་རེ་གཏོག་པ་ཡང་རབ་ཀྱི་རྒྱུན་མི་ཆད་པར་འོང་། རབ་འོག་གི་དྲུག་ཅུ་རྩ་བཞི། འབྲིང་གི་སུམ་ཅུ་རྩ་གཉིས།
ཐ་མས་ངེས་པ་མེད་པར་འབྱུང་ལ། དེ་ཡང་ཉིན་རེ་བཞིན་སྤར་བས་ཐ་མའང་ཡང་རབ་ཏུ་འགྱུར་བ་ཡིན་ནོ། ། དེའི་ཡོན་ཏན་ནི། བདེ་སྟོང་གི་ཏིང་ངེ་འཛིན་སྐྱེ་ཞིང་། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་འགྲུབ་པ་ཡིན་ནོ། ། དེའང་རྗེ་བཙུན་རིན་པོ་ཆེས། སངས་རྒྱས་ལམ་ནི་ཁ་སྦྱོར་དག་ལ་གནས། ། འདི་ནི་འཆི་བ་མེད་པའི་བཅུད་ལེན་ཏེ། ། འདི་ནི་རྒས་པ་མེད་པའི་སྨན་གྱི་མཆོག ། མཐུ་སྟོབས་དུ་མ་བསྐྱེད་པར་བྱེད་པ་འདི། །
རིམ་གཉིས་རྟེན་འབྲེལ་བརྟན་པར་བྱེད་པའང་འདི། ། ཞེས་གསུང་པ་ལྟར་རོ། ། དག་དྲན་སོགས་བྱ། འདི་ལ་ཐུན་གཅིག་བྱེད། ༈ ཉི་མ་ཉེར་གསུམ་པ་ལ། སེམས་བསྐྱེད་སོགས་འགྲེ། ལུང་དབང་ཆུ་ཆེན་མོའི་ལུང་རྫོགས་པར་བཀླགས་ལ། དམིགས་པ་ནི། བསམ་གཏན་གྱི་ཡན་ལག་དགུ་སྔོན་དུ་བཏང་ནས་དངོས་གཞི་ལ། སྤྱི་དོན་གཉིས་པ་ཁྱབ་བྱ་མན་ངག་གི་གནད་གཏུམ་མོའི་དམིགས་པ་ནི།
འཁོར་ལོ་ལ་མ་བརྟེན་པ་ལྔ་དང་། བརྟེན་པ་གསུམ། མན་ངག་གི་གནད་ལ་བརྟེན་པའི་མྱུར་བ་སྟེ་དགུའོ། ། དེའི་དང་པོ་ལ། མར་མེ་གསོ་བ། ཚངས་པའི་ཐོག རྩིའི་རྣལ་འབྱོར། སྲུབ་ཤིང་གི་འཁོར་ལོ། ཐིག་ལེའི་རྣལ་འབྱོར་རོ། ། འདི་དག་གི་དང་པོ་ནི།
ལུས་ཙོག་པུ་གནད་ལ་དབབ་ལ། ལྟེ་བའི་འོག་སོར་བཞི་ཙམ་ན། ཀྵ་ཡིག་དམར་ནག་མེའི་རང་བཞིན་མགོ་མཐུར་དུ་བསྟན་པ་དང་། ལྟེ་བར་ཨཾ་དམར་སྐྱ་མགོ་གྱེན་དུ་བསྟན་པ་གསལ་ལམ་ཏེ་བཏབ་ལ། དེ་ནས་རླུང་མེ་མ་དང་གཉིད་མ་རྩེ་སྤྲད་པ་ཞེས་བྱ་བ་འོག་སྒོ་ཨ་ལོང་འབྱེད་བཙུམ་གྱི་སྦྱོར་བ་ལན་གསུམ་བྱས་པའི་ཐ་མ་ལ་ཅུང་ཟད་འཐེན། སུམ་མདོར་མེ་འབར་ཏེ། ལྟེ་བའི་ཀྵ་ཡིག་མེ་འབར་ཏེ། ཨཾ་ལ་བསྣུན་པས། ཨཾ་ལས་བྱང་ཆུབ་སེམས་ཀྱི་ཐིག་ལེ་ཀྵ་ཡིག་ལ་ཕོག་པས་ཀྵ་ཡིག་གི་མེ་གསོས་པར་བསམ་ལ། སྟེང་རླུང་རིམ་གྱིས་བཅུག་སྟེ།
རླུང་ཁ་སྦྱར་ཏེ་འབར་འཛག་ལ་སེམས་དྲག་ཏུ་གཏད་ཅིང་བསྒོམ་མོ། ། དེ་ཡང་། གསལ་ལ་དྲག་ལ་ཡུན་ཐུང་བ། ། གཏུམ་མོའི་སྦྱོར་བ་དག་ལ་གཅེས། ། ཞེས་གསུངས་སོ། ། གཉིས་པ་ཚངས་པའི་ཐོག་ནི། མན་ངག་གི་ཚིག་བཅད་ལས། རླུང་གི་གཞུ་ལ་མེ་ཡི་མདའ། ། བྱང་སེམས་ཧཾ་གི་འབེན་ལ་རྡོག ། མྱུར་དུ་ཡེ་ཤེས་སྐྱེ་བར་འགྱུར། །
བསྐྱར་བའི་སྦྱོར་བ་མེད་པ་འོ། ། བླ་མའི་དྲུང་དུ་བདག་ལ་བསྒོམ། ། ཞེས་འབྱུང་བས། དེ་ཉམས་སུ་ལེན་པ་ལ། རྐང་པ་སྐྱིལ་ཀྲུང་། ལག་པ་གཉིས་པུས་མོ་ལ་བཀབ། ལྟེ་བ་རླུང་ནི་གཞུ་སྔོན་པོ་དང་། སུམ་མདོར་མེའི་མདའ་དམར་པོ་མདའ་སྟོང་འབྱར་བ། འཆང་ཟུང་དང་མདེའུ་བཤང་སྒོར་འཛོམ་པ་ཞིག་བསམས་ཏེ་ལྟེ་བ་ནས་སྤྱི་གཙུག་གི་བར་དུ་རྩ་དབུ་མ་ཟངས་དུང་ལྟ་བུ་འཕེལ་ཁ་འཐུར་ལ་བལྟས་པའི་ཡས་སྣ་སྤྱི་བོར་ཐུག་པ་སྟེ་དེའི་དབུས་སུ་ཧཾ་དཀར་པོ་མགོ་འཐུར་དུ་བལྟ་བ་རྣམས་གསལ་བཏབ་ལ། འོག་རླུང་དྲག་ཏུ་བསྐུམ་པ་དང་བསྟུན་ལྟོ་བ་ཚིགས་པ་ལ་སྦྱར།
མིག་སྟེང་དུ་བགྲད་པས་སྟེང་རླུང་རང་ཁེགས་སུ་འགྲོ། འོག་རླུང་གི་ནུས་པས། མདའ་གཞུ་རྒྱབ་ངོས་ནས་ཁྱུ་རུ་རུ་འགྱུར་ཏེ། མདེའུའི་རྩེ་ལྟེ་བར་སླེབ་པར་བསམ། དེ་ནས་རོ་སྟོད་གྱེན་དུ་འཐེན་པས་མདའ་གཞུ་མེར་གྱིས་འགང་སྟེ་མདའ་རྩེ་དབུ་མའི་མར་སྣར་ཚུད་པར་བསམས་ལ། ལུས་ཀྱི་སྟོད་སྡིགས་ཀྱིས་སྐྱུར་བས་མདའ་སྟོང་བྲལ་ཏེ། མེའི་མདའ་དེ་དབུ་མའི་ནང་ན་ཡར་ཐལ་ཏེ་སོང་བ་དང་། སྤྱི་བོའི་ཧཾ་ལ་ཕོག་པས་ཧཾ་ལས་བདུད་རྩིའི་རྒྱུད་འོ་མ་ལྟ་བུ་སྐྱ་ནར་གྱིས་བབས་པས་ལྟེ་བར་སླེབས་ཏེ། འབར་འཛག་གཉིས་ལ་ཤེས་པ་གཏད་དེ། ལུས་སེམས་ཁོང་གློད་ནས་མཉམ་པར་བཞག་གོ །
འདི་ལ་ནི་ཐུན་རེ་ལ་ལན་རེ་ལས་སྒོམ་དུ་མི་རུང་ངོ་། ། གསུམ་པ་རྩའི་རྣལ་འབྱོར་ནི། ལུས་གནད་ཙོག་པུ། རླུང་ཕྱིར་འགྲོ་བའི་ཚེ། གསང་གནས་ཀྱི་གཡས་ངོས་ནས་ལྟེ་བ། ལྟེ་བ་ནས་སྙིང་ཁ། སྙིང་ཁ་ནས་མགྲིན་པ། མགྲིན་པ་ནས་སྤྱི་བོའི་བར་དུ་གཡས་རོ་མ་ཉི་མ་མེའི་རང་བཞིན་ཁ་དོག་དམར་པོ་སྦོམ་ཕྲ་གྲོོ་སོག་འབྲིང་པོ་ཙམ་གསལ་བཏབ། རླུང་ནང་དུ་འཇུག་པའི་ཚེ། སྤྱི་བོ་ནས་མགྲིན་པ།
མགྲིན་པ་ནས་སྙིང་ཁ། སྙིང་ཁ་ནས་ལྟེ་བ། ལྟེ་བ་ནས་གསང་གནས་ཀྱི་བར་དུ་གཡོན་རྐྱང་མ་ཟླ་བ་ཆུའི་རང་བཞིན་ཁ་དོག་དཀར་པོ་སྦོམ་ཕྲ་གོང་བཞིན་གསལ་བཏབ། རླུང་གནས་པའི་ཚེ་དེ་གཉིས་ཀྱི་བར་དུ་དབུ་མ་པདྨའི་སྣལ་མ་ལྟར་ཏེ། རྟ་རྔ་བརྒྱར་གཤགས་པ་ཙམ། ཆུ་ཤིང་སྡོང་པོ་ལྟར་དྲངས་ཏེ་ཡ་ཡོ་མེད་པ། རྒྱ་སྐྱེེག་གི་མེ་ཏོག་ལྟར་དམར་ཞིང་སྣུམ་པ། ཏིལ་མར་གྱི་མར་མེ་ལྟར་གསལ་ཞིང་འོད་གསལ་བ། དེ་ལྟར་ཆོས་བཞི་ལྡན་ཏེ་རྩ་གསུམ་པོ་དེ་ཉིད་གསང་གནས་ནས་སྤྱི་བོའི་བར་དུ་བཞིབས་ནས་གནས་པ་ལ་སེམས་ཡང་ཡང་དུ་གཏད་ཅིང་། སེམས་གང་གནས་བར་འཇོག་པ་ཡིན་ནོ། །
བཞི་པ་སྲུབ་ཤིང་གི་འཁོར་ལོ་ནི། ལུས་གནད་སྐྱིལ་ཀྲུང་། ལུས་ཀྱི་ལྟེ་བ་ནས་སྤྱི་བོའི་བར་དུ་རྩ་དབུ་མ་ཁ་དོག་དམར་སྐྱ། སྦོམ་ཕྲ་སྨྱུག་མ་འབྲིང་པོ་ཙམ་གྱི་གཡས་གཡོན་དུ། རོ་རྐྱང་གཉིས་གོང་བཞིན་ཏེ་རྩ་གསུམ་འཛོམས་པའི་མས་སྣར་ངོ་བོ་མེ་ལ། རྣམ་པ་ཁྲག་གི་ཐིག་ལེ་སྲན་མ་ཙམ་ཞིག་གསལ་བཏབ་ལ། རླུང་ཁ་སྦྱར་དུ་བཟུང་བས་གཡས་གཡོན་གྱི་རྩ་གཉིས་དབུ་མ་ལ་གཅེར་ཏེ་སོར་བསྒྲིལ་བ་བཞིན་ཧྲིལ་ཧྲིལ་བྱས་པས་དབུ་མའི་མས་སྣེར་ཁྲག་གི་ཐིག་ལེ་དེ་ཧར་ཧར་བཏང་བར་བསམ་མོ། ། ལྔ་པ་ཐིག་ལེའི་རྣལ་འབྱོར་ལ་བཞི་སྟེ། སྙིང་ཁའི་ཉི་ཟླ་ཁ་སྦྱོར། ལྟེ་བའི་དཔའ་བོ་འབའ་ཞིག
གསང་གནས་བདེ་བའི་ཐིག་ལེ། མཛོད་སྤུ་སྐྲ་དཀར་གྱི་ས་བོན་ནོ། ། དང་པོ་ནི། རང་གི་སྙིང་ཁའི་འོག་ཏུ་ཟླ་བ་དང་། སྟེང་དུ་ཉི་མའི་དཀྱིལ་འཁོར་སྲན་མ་ཕྱེད་སྐས་པ་ཙམ། སྟེང་འོག་ཏུ་རྩིགས་པའི་བར་དུ། ཐིག་ལེ་དཀར་ལ་དམར་བའི་མདངས་ཆགས་པ་ཡུངས་འབྲུ་ཙམ་ཞིག་རྣམ་པ་གསལ་བ། རང་བཞིན་མཉེན་པ། ངོ་བོ་བདེ་སྟོང་སྟེ་ཆོས་གསུམ་ལྡན་དུ་བསམ། འོག་རླུང་བསྐུམས་ཏེ།
རླུང་ཁ་ནས་སྒྲ་མེད་དུ་དགང་བས་ཉི་ཟླ་ལས་སིང་ཟེར་བའི་སྒྲ་ཞིག་བྱུང་བའི་རྐྱེན་བྱས་ཏེ་སྟེང་གི་ཉི་མ་ལ་བུག་པ་རྟ་རྔ་ཤོང་བ་ཙམ་གཅིག་བྱུང་བར་བསམ། དེ་ན་མར་ཡིད་ཀྱིས་བལྟས་པས། ཐིག་ལེ་ལས་འོད་ཀྱི་སྲད་བུ་ཤིན་ཏུ་ཕྲ་བ་ཞིག་བྱུང་ནས། ཉི་ཟླ་ལ་དཀྲིས་ཕྱེད་དང་བདུན་གྱི་བར་དུ་དཀྲིས་ཤིང་། སླར་སྐུད་པ་རིམ་གྱིས་བསྡུས་ནས་ཐིག་ལེ་ལ་ཐིམ་པར་བསམ་མོ། ། གཉིས་པ་ལྟེ་བའི་དཔའ་བོ་འབའ་ཞིག་ནི། ལུས་གནད་སྐྱིལ་ཀྲུང་། རང་གི་ལྟེ་བར་ཐིག་ལེ་དཀར་པོ་སྲན་མ་ཙམ། ཆོས་གསུམ་ལྡན་བསམས་ལ། འོག་རླུང་རང་སར་བཞག
སྟེང་རླུང་ཁ་ནས་སྒྲ་མེད་དུ་དགང་སྟེ། ཐིག་ལེ་ལ་ཐིམ་པར་བསམ་སྟེ་མི་རྟོག་པའི་ཏིང་ངེ་འཛིན་སྐྱེས་པར་བསྒོམ་མོ། ། གསུམ་པ་གསང་གནས་བདེ་བའི་ཐིག་ལེ་ནི། རང་གི་གསང་གནས་ཀྱི་སྐེད་པའམ། ནོར་བུའི་ནང་། ཤེས་རབ་ཀྱི་རྩ་མཛེས་པའི་རྩེ་མོར་ཐིག་ལེ་པདྨ་ར་ག་ལྟར་དམར་བ་སྲན་མ་ཙམ་ཞིག་ཆོས་གསུམ་ལྡན་དུ་བསམས་ལ་འོག་རླུང་ཡང་ཡང་བསྐུམ་ཞིང་། ཐིག་ལེ་ལ་ཐིམ་པ་ལ་སེམས་རྩེ་གཅིག་ཏུ་གཏད་པས་བདེ་བ་སྐྱེ་ཞིང་ཁམས་བརྟན་པར་འགྱུར་བའོ། ། དག་དྲན་སོགས་བྱ། འདི་ལ་ཐུན་གཅིག་བྱེད། ༈ ཉི་མ་ཉེར་བཞི་པ་ལ།
སེམས་བསྐྱེད་སོགས་འགྲེ། ལུང་རྗེ་བཙུན་རིན་པོ་ཆེས་མཛད་པའི་རྩ་ལྟུང་འཁྲུལ་སྤོང་གི་སུམ་ཆ་ཙམ་བཀླགས་ལ། དམིགས་པ་ནི། བསམ་གཏན་གྱི་ཡན་ལག་དགུ་ལྡན་སྔོན་དུ་བཏང་ནས། དངོས་གཞིའི་དམིགས་པ་ལ། བཞི་པ་མཛོད་སྤུ་སྐྲ་དཀར་གྱི་ས་བོན་ནི། ལུས་གནད་སྐྱིལ་ཀྲུང་། སེམས་ཀྱི་གནད་མཛོད་སྤུར་བྱང་སེམས་ཀྱི་གང་བའི་ཧཾ་དཀར་པོ་འཁྱོག་པོ་ལྕེ་ཆུང་གི་རྩ་བར་བདུད་རྩིའི་རང་བཞིན་སུཾ་དཀར་པོ་གཉིས་ཀ་མགོ་འཐུར་དུ་བལྟ་བ། སྙིང་ཁར་སེམས་ཀྱི་རྟེན་ཧཱུྂ་སྔོ་ལ་དམར་བའི་མདངས་ཆགས་པ་མགོ་འཐུར་དུ་བསྟན་པ་གཅིག་བསམས་ལ། དེ་གསུམ་རྩ་དབུ་མས་ཟུང་སྦྲེལ་དུ་སྦྲེལ་བར་བསམས་ལ།
རླུང་སྲོག་རྩོལ་དང་བསྟུན་ལ་ཕྱིར་འགྲོ་བའི་ཚེ། ལྕེ་ཆུང་རྒྱབ་ནས་དཀྲིས་ཏེ་ཡར་སོང་བ། མཛོད་སྤུའི་ཧཾ་ཡིག་ལ་ཕོག་པས་དེ་བྱང་སེམས་སུ་མེར་ཏེ་ཞུ་བར་བསམ། ནང་དུ་འཇུག་པའི་ཚེ། ཧཾ་ཡིག་དེ་ལ་བྱང་སེམས་དཀར་ནར་གྱིས་བབས་པ་ལྕེ་ཆུང་གི་སུཾ་ཡིག་ལ་ཐིམ་པས་བདུད་རྩིའི་རང་བཞིན་དུ་གྱུར། ནང་དུ་གནས་པའི་ཚེ། དེ་ལས་ཀྱང་བདུད་རྩིའི་བབས་པ་སྙིང་ཁའི་ཧཱུྂ་ལ་ཐིམ་པས་ཧཱུྂ་ཡིག་ཚིམ་པར་བསམ། དེའི་སྟོབས་ཀྱིས་ལུས་ཐམས་ཅད་ཀྱང་བདུད་རྩིས་གང་བར་བསམས་ལ་རྩེ་གཅིག་ཏུ་མཉམ་པར་བཞག་གོ ། དེ་ལྟར་བསྒོམ་པས་ཐོག་མར་མཆི་ལ་ཀ་རུ་འགྲོ། དེ་ནས་ཞོ་ཙམ།
དེ་ནས་མར་ཙམ་དུ་སོང་སྟེ། ཁ་ཟས་ལ་འདོད་ཆགས་དང་བྲལ་བར་འབྱུང་། ཕན་ཡོན་ནི་ལུས་ཟུངས་རྒྱས་པ་དང་། ལུས་རྟ་ལྟར་མགྱོགས་ཤིང་། སྐྲ་དཀར་དང་གཉེར་མ་མི་འབྱུང་བའོ། ། དག་དྲན་སོགས་བྱ། འདི་ལ་ཐུན་གཅིག་བྱེད། ༈ ཉི་མ་ཉེར་ལྔ་པ་ལ། སེམས་བསྐྱེད་སོགས་འགྲེ། ལུང་འཁྲུལ་སྤོངས་ཀྱི་སུམ་ཆ་ཙམ་གྱི་ལུང་བཀླགས་ལ།
དམིགས་པ་ནི། བསམ་གཏན་གྱི་ཡན་ལག་དགུ་སྔོན་དུ་བཏང་ནས་དངོས་གཞིའི་དམིགས་པ་ལ། སྤྱི་དོན་གཉིས་པ་འཁོར་ལོ་ལ་བརྟེན་པ་ལ་གསུམ་ཏེ། གཅིག་ལ་བརྟེན་པ་རྣོ། གཉིས་ལ་བརྟེན་པ་མྱུར། གསུམ་ལ་བརྟེན་པ་བརྟན་ཞེས་པ་ལྟར། དང་པོ་ནི། ལུས་གནད་ཙོག་པུ་བྱ། རང་གི་བཤང་སྒོར་རླུང་གི་དཀྱིལ་འཁོར་གཞུ་གདུང་པ་ལྟ་བུ། སུམ་མདོ་མེ་ཡི་དཀྱིལ་འཁོར་གྲུ་གསུམ་དམར་པོ་གཉིས་གསལ་བཏབ།
དེ་ནས་ལྟེ་བ་སྤྲུལ་པའི་འཁོར་ལོ་རྩ་འདབ་དྲུག་ཅུ་རྩ་བཞི་པའི་ལྟེ་བར་རྩ་མདུད་གྲུ་གསུམ་གྱི་དབུས་སུ། ནང་ལྟར་བཤད་པའི་རྡོ་རྗེ་བདག་མེད་མའི་རང་བཞིན། ཨཾ་ཤིན་ཏུ་ཆ་ཕྲ་བ་སྤུ་ཤད་ལྟ་བུ་མགོ་གྱེན་དུ་བསྟན་པ། དམར་ཤད་པ་གཅིག་བསམ་པ་ནི། གཏུམ་མོའི་ཉལ་ས་ཞེས་བྱ་བ་ཡིན་ནོ། ། ནང་བསྐོར་འདབ་མ་བརྒྱད་ལ། ཨ། ཀ ཙ། ཊ།
ཏ། པ་ཡ། ཤ བརྒྱད་མདུན་ནས་བརྩམས་ཏེ་གཡས་བསྐོར་དུ་གནས་པ་ཁ་དོག་དམར་བ་མགོ་གྱེན་དུ་བསྟན་པ། དེའི་ཕྱི་སྐོར་འདབ་མ་དྲུག་ཅུ་རྩ་བཞི་ལ་ཡི་གེ་འགོད་པ་དང་བྲལ་བ་གསལ་ལམ་གྱིས་བཏབ། དེ་ནས་འོག་སྒོ་ཨ་ལོང་འབྱེད་འཛུམ་གྱི་སྦྱོར་བ་ལན་གསུམ་གྱིས་མཐའ་མ་ལ་འཐེན་པས། སུམ་མདོའི་མེ་སྦར་ཏེ། ལྟེ་བའི་ཨཾ་ལ་ཕོག་པས། ཨཾ་དེ་ལས་མེ་ཁ་དོག་དམར་བ། ངོ་བོ་ཚ་བ།
རང་བཞིན་མཉེན་པ་སྟེ། ཆོས་གསུམ་ལྡན་དེ་ཉིད་དང་པོར་སོར་གཅིག་ཙམ། དེ་ནས་སོར་གཉིས། དེ་ནས་སོར་གསུམ། དེ་ནས་སོར་བཞི་ཙམ་རྣོ་བ། མྱུར་བ། འབར་བ་ལ་སེམས་གཏད་ཅིང་རླུང་ཁ་སྦྱར་ལ་རྩེ་གཅིག་ཏུ་བསྒོམ་པའོ། ། དེ་ལྟར་སྒོམ་པས་ལྟེ་བའི་འོག་ཏུ་དྲོད་ཚ་ཧུར་གྱིས་འོང་བ་ལ་སོགས་པའི་ཉམས་སྐྱེ་བར་འགྱུར་རོ། ། འདི་ནི་ཉམས་མྱོང་སྐྱེ་སླ་བའི་དམིགས་པ་ཡིན་པས་རྣོ་བ་ཞེས་བྱའོ། ། གཉིས་པ་འཁོར་ལོ་གཉིས་ལ་བརྟེན་པ་ནི།
དེའི་སྟེང་དུ་སྙིང་ཁ་ཆོས་ཀྱི་འཁོར་ལོ་རྩ་འདབ་བརྒྱད་པའི་ལྟེ་བར། ཧཱུྂ་སྔོ་སྐྱ་དངུལ་ཆུའི་མདོག་ལྟ་བུ་མགོ་འཐུར་ལ་བལྟ་བ། བྱང་སེམས་ཐིག་ལ་མཁས་པ་ཞིག་བསམ། འདབ་མ་བརྒྱད་ལ་ཡི་གེ་འགོད་པ་དང་བྲལ་བ། སྙིང་ཁའི་ཧཱུྂ་དང་། ལྟེ་བའི་ཨྂ་གཉིས་རྩ་དབུ་མ་ཤིན་ཏུ་ཆ་ཕྲ་བས་ཟུང་སྦྲེལ་བར་བསམ་པ་དེ་ཉིད། ནང་གི་ཧེ་རུ་ཀ་ཡབ་ཡུམ་གྱི་ངོ་བོར་མོས་ལ། འོག་སྒོ་འབྱེད་འཛུམ་གྱི་སྦྱོར་བས་སུམ་མདོའི་མེ་སྦར་སྟེ་ལྟེ་བའི་ཨྂ་ལ་ཕོག་པས་ཤིན་ཏུ་ཆ་ཕྲ་བ་གློག་གི་ཟེར་ལྟ་བུ་ཞིག་དབུ་མའི་ནང་ན་ཡར་དམར་ཁྱུག་སྟེ་སོང་། སྙིང་ཁའི་ཧཱུྂ་ལ་ཕོག་པས་དེ་ལས་བྱང་ཆུབ་ཀྱི་སེམས་ཤིན་ཏུ་ཆ་ཕྲ་བ་འཛགས་ནས་ཨྂ་ལ་ཐིམ་པས། ཨྂ་དྲག་ཏུ་འབར་སྟེ།
འབར་འཛག་དཀར་དམར་འདྲེས་པ་ལ་སེམས་གཏད་ཅིང་རླུང་ཁ་སྦྱར་འཛིན་པའོ། ། དེ་ལ་དྲོད་ཀྱི་བསྡུས་པའི་མཐོང་སྣང་འབྱུང་བ་ནི། རྟགས་ལྔ་དང་། རྟགས་ཀྱི་རྟགས་ལྔ་དང་བཅུའོ། ། དང་པོ་ནི། གཡས་ནས་རྒྱུ་བའི་འབྱུང་བ་ལྔའི་རླུང་ཟིན་པའི་རྟགས་ནི། ས་རླུང་ཟིན་པས་ལུས་ཀྱི་ནང་ངམ། ཕྱི་རོལ་ཏུ་དུ་བ་ལྟ་བུ་དང་། ཆུ་རླུང་ལ་སྨིག་རྒྱུ། མེ་རླུང་ལ་སྲིན་བུ་མེ་ཁྱེར།
རླུང་གི་རླུང་ལ་མར་མེ་འབར་བ། ནམ་མཁའི་རླུང་ལ་ནམ་མཁའ་ཆེ་ཆུང་ཅི་རིགས་མཐོང་བ་འབྱུང་ངོ་། ། གཉིས་པ་རྟགས་ཀྱི་རྟགས་ལྔ་ནི། གཡོན་ནས་རྒྱུ་བའི་འབྱུང་བ་ལྔའི་རླུང་ཟིན་པའི་རྟགས་ནི། ནམ་མཁའི་རླུང་ཟིན་པའི་རྟགས་སུ་མུན་ནག་ལྟ་བུ། རླུང་གི་རླུང་ལ་འཇའ་མཚོན། མེ་རླུང་གི་གློག ཆུ་རླུང་གི་ཟླ་བའི་འོད་ཟེར། ས་རླུང་གི་ཉི་མའི་འོད་ཟེར་ལྟ་བུ་འབྱུང་ངོ་། ། ཉམས་རྟགས་དེ་རྣམས་གང་བྱུང་ཡང་ཁ་ཟས་བཅུད་ཅན་བརྟེན་པ་གཅེས་སོ། །
རྟགས་འདི་རྣམས་རླུང་དང་གཏུམ་མོའི་དམིགས་པ་གཞན་ལ་བརྟེན་ནས་འབྱུང་བ་ཡང་སྲིད་དོ། ། འཁོར་ལོ་གཉིས་ལ་བརྟེན་པ་ཉམས་རྟགས་མྱུར་བ་ལ་དགོངས་ནས་འདིར་བཤད་པ་ཡིན་ནོ། ། དག་དྲན་སོགས་བྱ། འདི་ལ་ཐུན་གཅིག་བྱེད། ༈ ཉི་མ་ཉེར་དྲུག་པ་ལ། སེམས་བསྐྱེད་སོགས་འགྲེ། ལུང་འཁྲུལ་སྤོང་གི་འཕྲོས་རྫོགས་པར་བཀླགས་ལ། དམིགས་པ་ནི། བསམ་གཏན་གྱི་ཡན་ལག་དགུ་སྔོན་དུ་བཏང་ནས། དངོས་གཞིའི་དམིགས་པ་ལ།
གསུམ་པ་འཁོར་ལོ་བཞི་ལ་བརྟེན། ཞེས་པ་ནི། ཉམས་སྐྱེས་པ་ཐམས་ཅད་མི་ཉམས་ཞིང་ཡེ་ཤེས་མྱུར་དུ་སྐྱེ་བའི་ཕྱིར་རོ། ། དེ་ཡང་ལུས་གནད་ཙོག་པུ། སེམས་ཀྱི་གནད། ཐོག་མར་རྡོ་རྗེ་ལུས་ཀྱི་གནས་ཚུལ་ནི། གསང་གནས་ཀྱི་འཁོར་ལོ་ཝ་གཤོར་ལྟ་བུ། ལྟེ་བའི་འཁོར་ལོའི་རྩ་མདུད་ཨཾ་གི་རྣམ་པ་དེ་གྲུ་གུ་བཅིངས་པ་ལྟ་བུ། རྩ་འདབ་རྣམས་ཐགས་ཀ་བརྐྱང་པ་ལྟ་བུ། སྙིང་ཁ་ཆོས་གྱི་འཁོར་ལོ་པདྨ་ཁ་གྱེན་ཏུ་བྱེ་བ་ལྟ་བུ།
མགྲིན་པའི་འཁོར་ལོ་ཐལ་མོ་གྱེན་དུ་བཀན་པ་ལྟ་བུ། སྤྱི་བོའི་འཁོར་ལོ་གདུགས་ཕུབ་པ་ལྟ་བུར་གནས་ཤིང་། ཉམས་སུ་ལེན་པའི་ཚེ། ལྟེ་བ་དང་མགྲིན་པའི་འཁོར་ལོ་གྱེན་དུ་པདྨ་ཁ་བྱེ་བ་ལྟ་བུ་ཡར་སྦུག་གེ་བ། སྙིང་ཁ་དང་། སྤྱི་བོའི་འཁོར་ལོ་གདུགས་ཕུབ་པ་ལྟ་བུ་མར་སྦུག་གེ་བ་སྟེ། ལྟེ་བ་དང་སྙིང་ཁ། མགྲིན་པ་དང་སྤྱི་བོ་ཁ་སྤྲོད་ཀྱི་ཚུལ་དུ་བསྒོམ་པའོ། ། དེ་ལ་ཐོག་མར། རང་ཀྱཻ་རྡོ་རྗེར་གསལ་བའི་ལྟེ་བ་ནས་སྤྱི་གཙུག་གི་བར་ལ།
རྩ་རོ་མ་དམར་མོ་མེའི་རང་བཞིན་དམར་པོ་ཁ་གྱེན་ལ་ལྟ་བ། གཡོན་རྐྱང་མ་ཆུའི་རང་བཞིན་དཀར་པོ་ཁ་འཐུར་ལ་ལྟ་བ། དེ་གཉིས་ཀྱི་དབུས་སུ་ཀུན་འདར་མའམ། དབུ་མ་ཆོས་བཞི་ལྡན་ཁ་དོག་དམར་སེར་ཤིན་ཏུ་དང་པ་དེ་གསུམ་སྲོག་ཤིང་གི་ཚུལ་དུ་གནས་པའི་རྩ་གསུམ་ཡས་སྣ་སྤྱི་བོ་དང་། མས་སྣང་ལྟེ་བར་ཟུགས་པ། སྦོམ་ཕྲ་གྲོ་སོག་འབྲིང་པོ་ཙམ། ལྟེ་བའི་ཨྂ་གི་ཀླད་སྐོར་དང་། སྤྱི་བོའི་ཧཾ་གི་ཀླད་སྐོར་གཉིས་དབུ་མའི་ཡས་མར་གྱི་ནང་དུ་ཟུག་ནས་ཡོད་པར་བསམས་ལ། དེ་ནས་ལྟེ་བ་སྤྲུལ་པའི་འཁོར་ལོ་དབུ་མ་ནས་ཕྱོགས་བཞིར་གྱེས། དེ་ལས་གཉིས་གཉིས་གྱེས་པས་བརྒྱད།
དེ་ལས་གཉིས་གཉིས་གྱེས་པས་བཅུ་དྲུག དེ་ལས་གཉིས་གཉིས་གྱེས་པས་སུམ་ཅུ་རྩ་གཉིས། དེ་ལས་གཉིས་གཉིས་གྱེས་པས་དྲུག་ཅུ་རྩ་བཞི་འབྱུང་བའོ། ། དེའི་ལྟེ་བར་ཨཾ་དམར་སེར། ནང་སྐོར་རྩ་འདབ་བརྒྱད་ལ་ཨ་ཀ་ཙ་ཊ་སོགས་གོང་བཞིན། ཕྱི་སྐོར་རྩ་འདབ་དྲུག་ཅུ་རྩ་བཞི་ལ། མདུན་ནས་བརྩམས་ཏེ་ཨཱ་ལི་བཅུ་དྲུག གཡོན་བསྐོར་ཧ་དང་ཀྵ་སྤངས་པའི་ཀཱ་ལི་སོ་གཉིས་གཡས་བསྐོར། ཡིག་འབྲུ་ཐམས་ཅད་ཁ་དོག་དམར་སེར། མགོ་གྱེན་དུ་བསྟན་པ།
དེ་ནས་སྙིང་ཁ་ཆོས་ཀྱི་འཁོར་ལོ་ཡང་རྩ་འདབ་བརྒྱད་ཀྱི་ཚུལ་ལྟེ་བ་དང་རིགས་འགྲེ། དེའི་དབུས་སུ་ཧཱུྂ་མཐིང་ནག འདབ་མ་བརྒྱད་ལ་ཕྱོགས་བཞིར། བྷྲུྂ། ཨྂ། ཛྲིྂ། ཁྃ། མཚམས་བཞིར། ལྂ། མྂ།
པྂ། ཏྂ། སྟེ་ཡིག་འབྲུ་ཐམས་ཅད་ཁ་དོག་སྔོན་པོ། མགོ་འཐུར་ལ་བསྟན་པ། དེ་གཉིས་ཁ་སྦྱོར་གྱི་ཚུལ་དུའོ། ། དེ་ནས་མགྲིན་པ་ལོངས་སྤྱོད་ཀྱི་འཁོར་ལོ་རྩ་འདབ་བཅུ་དྲུག་གྱེས་ཚུལ་རིགས་འགྲེ། དེའི་ལྟེ་བར་ཨོཾ་དམར་པོ། འདབ་མ་བཅུ་དྲུག་ལ། མདུན་ནས་བརྩམས་ཏེ་གཡོན་བསྐོར་དུ་ཨཱ་ལི་བཅུ་དྲུག་ཁ་དོག་དམར་པོ་མགོ་གྱེན་དུ་བསྟན་པ། དེ་ནས་སྤྱི་བོ་བདེ་ཆེན་གྱི་འཁོར་ལོ་རྩ་འདབ་སོ་གཉིས་པ་གྱེས་ལུགས་གོང་དང་འདྲ།
དེའི་དབུས་སུ་ཧཾ་དཀར་པོ་མགོ་འཐུར་ལ་བསྟན་པ། འདབ་མ་སོ་གཉིས་ལ་མདུན་ནས་བརྩམས་ཏེ་གཡོན་སྐོར་དུ་ཨཱ་ལི་བཅུ་དྲུག གཡས་སྐོར་དུ་ཀཱ་ལིའི་སྡེ་ཚན་བཞི་པའི་དང་པོ་ཏ་ཡན་གྱི་གསལ་བྱེད་ཀྱི་ཡིག་གེ་བཅུ་དྲུག་ཁ་དོག་དཀར་པོ་མགོ་འཐུར་དུ་བསྟན་པ། དེ་གཉིས་ཁ་སྦྱོར་གྱི་ཚུལ་དུའོ། ། དེ་ནས་བཤང་སྒོ་རླུང་གི་དཀྱིལ་འཁོར། སུམ་མདོར་མེའི་དཀྱིལ་འཁོར་རྣམས་གསལ་བཏབ་སྟེ། འོག་སྒོ་འབྱེད་འཛུམ་གྱི་སྦྱོར་བ་ལན་གསུམ་བྱས་པའི་མཐའ་མ་ལ་ཅུང་ཟད་བསྡམས་ལ། འོག་རླུང་ཡར་དྲངས་པས་བཤང་སྒོའི་རླུང་གཡོས། དེས་སུམ་མདོའི་མེ་སྦར་ཏེ། ལྟེ་བའི་ཨཾ་ལ་ཕོག་པས།
ཨཾ་དེ་ཉིད་མེ་སྦར། མེ་ལྕེ་གཡས་རོ་མ་ནས་ཞུགས་ཏེ་སོང་བས། ལྟེ་བའི་ཡིག་འབྲུ་རྣམས་ཞེན་ཐོགས་མེད་པར་བཅོམ། ཡང་རོ་མ་ནས་ཡར་སོང་། སྙིང་ཁའི་ཡིག་གེ་རྣམས་བཅོམ། ཡང་རོ་མ་ནས་ཡར་སོང་མགྲིན་པའི་ཡིག་གེ་རྣམས་བཅོམ། ཡང་རོ་མ་ནས་ཡར་སོང་། སྤྱི་བོའི་རྩ་འདབ་ཀྱི་ཡི་གེ་རྣམས་བསྲེགས་ཞིང་བཅོམ། བསྲེགས་ཞིང་བཅོམ་ཞེས་པ་འདི་རྣམས། ཡི་གེ་མེད་པར་སྟོང་པར་སྟོང་པ་ཡང་མ་ཡིན།
སྲེད་སྲེད་པོར་སོང་བའོ། ། དེ་ནས་སྤྱི་བོའི་ཧཾ་ལ་རེག་པས་ཧཾ་ཞུ་བའི་བྱང་ཆུབ་སེམས་ཀྱི་ཐིག་ལེ་གཡོན་རྐྱང་མ་ནས་བབས་པས་སྤྱི་བོའི་ཡིག་འབྲུ་རྣམས་སོས་བཏབ། ཡང་རྐྱང་མ་ནས་མར་སོང་། མགྲིན་པའི་ཡི་གེ་རྣམས་སོས་བཏབ། ཡང་རྐྱང་མ་ནས་བབས། སྙིང་ཁའི་ཡིག་འབྲུ་རྣམས་སོས་བཏབ། ཡང་རྐྱང་མ་ནས་བབས། ལྟེ་བའི་ཡིག་འབྲུ་རྣམས་སོས་བཏབ། འདི་ནི་རྩ་ལམ་སྦྱོང་བ་ཡིན་པས། ཡང་གཡས་རོ་མ་ནས་མེ་འབར།
ཡིག་འབྲུ་རྣམས་གོང་བཞིན་བསྲེགས་བཅོམ། གཡོན་རྐྱང་མ་ནས་བྱང་སེམས་བབས། ཡིག་འབྲུ་རྣམས་སོས་བཏབ་པ་སོགས་ཐེང་གསུམ་ཙམ་བསྒོམ། དེ་ནས་ཨཾ་དེ་ཉིད་ལས་མེ་ཆེར་འབར་ཞིང་ཤིན་ཏུ་ཚ་བ་ལ་རྟེན་ནས། དབུ་མའི་མས་སྣ་ཁ་བྱེ་སྟེ། མེ་ལྕེ་དབུ་མ་ནས་ཡར་སོང་། སྙིང་ཁའི་ཧཱུྂ་དང་མགྲིན་པའི་ཨོཾ་གཉིས་ཞེན་ཐོགས་མེད་པར་བཅོམ་ཏེ་སྤྱི་བོའི་ཧཾ་ལ་རེག་པས། ཧཾ་ལས་བདུད་རྩིའི་རྒྱུན་ཆ་འདྲ་བ་དབུ་མ་ནས་བབས་ཏེ། མགྲིན་པའི་ཨོཾ་སོས་བཏབ་ཅིང་འབར་འཛགས་ལ་སེམས་གཏད། ཡང་རིམ་གྱི་བབས་པས་སྙིང་ཁའི་ཧཱུྂ་སོས་བཏབ་ཅིང་འབར་འཛག་ལ་སེམས་གཏད།
ཡང་རིམ་གྱི་བབས་པས་ལྟེ་བའི་ཨཾ་སོས་བཏབ་ཅིང་། ལྟེ་བའི་གོང་སོར་བཞི་ཙམ་དུ་འབར་འཛག་སྐྲ་བཤད་འཛིངས་པ་ལྟ་བུ་ལ་སེམས་གཏད་དེ། དེ་ཡང་འབར་བ་དྲག་ན་ཡར་དེད། འཛག་པ་དྲག་ན་མར་དེད་དེ། འབར་འཛག་ཅེས་པ། མས་ཡར་མེ་འབར་བ་དང་། ཡས་མར་བྱང་སེམས་འཛག་པ་ཡིན་པས། མེ་འབར་བ་ནི་དྲོད་དང་ཐབས་ཀྱི་ངོ་བོ། བྱང་སེམས་འཛག་པ་ནི་བདེ་བ་དང་ཤེས་རབ་ཀྱི་ངོ་བོ་ཡིན་པས། བདེ་དྲོད་འཛོམ་པ་ལ་བརྟེན་ནས་ཐབས་ཤེས་ཟུང་དུ་འཇུག་པའི་བདེ་སྟོང་ཟུང་དུ་ཚུད་པ་སྟེ།
དེ་བཞིན་བསམ་ནས་རླུང་རོ་གསལ་ལ། བུམ་ཅན་ཞེས་པ་རླུང་ཁ་སྦྱོར་ཅི་ཐུབ་འཛིན་པའོ། ། དེ་ལྟར་བསྒོམ་པས་མགྲིན་པ་འགགས་པ་དང་། དུད་པའི་རྣམ་པ་ལྟ་བུ་བྱུང་ན། གཡས་རོ་མས་མགྲིན་པ་ལན་གསུམ་དཀྲིས་ནས་ཡོད་པས། དེ་ལ་མི་སྡུག་པ་ཡིན་པས། མགོ་བོ་མཇིང་པ་སྒྱུར་བ་ལ་སོགས་པ་བྱ། སྙིང་འཆོ་ཞིང་འཁྲུག་ན། གཡོན་རྐྱང་མས་སྙིང་ཁ་ལན་གསུམ་དཀྲིས་ནས་ཡོད་པ་ལ་ཁམས་གདུགས་པ་ཡིན་པས། སྙིང་ཁའི་ནང་དུ་བྱང་སེམས་ཟླ་བ་ཤར་བ་ལྟ་བུ་སྒོམ།
མགོ་ན་སྐམ་སྐམ་བྱེད་ན། དབུ་མ་དོག་པས་བྱང་སེམས་འབབ་མ་ནུས་པ་ཡིན་པས།

ཡིག་མགོ་བཅད་པའི་གདམས་ངག་ཅེས་བྱ་བ། སྨིན་མཚམས་ཡན་ཆད་ཀྱི་ཐོད་པ་མེད་པར་ཁ་ཡེད་དུ་སོང་སྟེ། དེ་ནས་ཡར་ནད་ཐམས་ཅད་རླངས་པའི་ཚུལ་དུ་བུན་བུན་སོང་བར་བསམ་པས་སེལ་ལོ། ། དག་དྲན་སོགས་འདྲ། འདི་ལ་ཐུན་གཅིག་བྱེད། ༈ ཉི་མ་ཉེར་བདུན་པ་ལ། སེམས་བསྐྱེད་སོགས་འགྲེ། ལུང་ཀུན་མཁྱེན་གྱིས་མཛད་པའི་མན་ངག་རྣམ་བཤད་ཀྱི་གསུམ་ཆ་ཙམ་གྱི་ལུང་བཀླགས་ལ། དམིགས་པ་ནི། བསམ་གཏན་གྱི་ཡན་ལག་དགུ་སྔོན་དུ་བཏང་ནས། དངོས་གཞིའི་དམིགས་པ་ནི།
སྤྱི་དོན་གསུམ་པ་མན་ངག་གི་གནད་ལ་བརྟེན་པའི་མྱུར་བ་ལ། མཎྜལ་དང་ཡི་གེ་བརྒྱ་པ། བླ་མའི་རྣལ་འབྱོར་རྣམས་སྔོན་དུ་འགྲོ་བས། ལུས་ཀྱི་གནད་ཐབ་གལ་གྱི་ཕྱག་རྒྱ་བཅོ་བརྒྱད་བཅའ་སྟེ། དེ་ཡང་ལུས་ཙོག་པུར་བྱས་ལ་སྒོམ་ཐག་བཅུག རྐང་པའི་ལོང་བུ་གཉིས་བསྣོལ་ལ་ལག་པ་གཉིས་ཀྱང་བསྣོལ་ཏེ་དཔུང་པ་ལ་འཁྱུད་པས། གྲུ་གསུམ་དྲུག་འབྱུང་སྟེ་ཕྱི་དབྱིབས་ཀྱི་ཐབ་གལ་དྲུག དེ་བཞིན་དུ་རྩ་ཡིག་དང་། ཁམས་བདུད་རྩི་ལ་ཡང་དྲུག་དྲུག་སྟེ་བཅོ་བརྒྱད་ཞིབ་ཏུ་རྩིས་ན་རླུང་ཡོད་དོ། ། དེ་ཡང་བདུན་ཏེ།
མེ་དམར་སྐྱ་ལ་བསླབ་པ། མེ་འབར་བ། ཐིག་ལེའི་འཐབ་མོ། མེའི་འཁོར་ལོ། མེ་དྲག་ཏུ་འབར་བ། མེ་ཆེར་འབར་བའོ། ། དང་པོ་ནི། རང་གི་ལུས་ཁོང་སྟོང་འཁྲུ་མ་ཕུས་བཏབ་པའམ། རྐྱལ་པ་སྟོང་པ་ལྟ་བུར་བསམས་ལ། དེའི་ནང་དུ་གང་ནས་བྱུང་ཆ་མེད་པར་མེ་དམར་སྐྱ་ཞིག་ལྷབ་ཀྱིས་བྱུང་སྟེ།
ལུས་ཀྱི་ནང་ཐམས་ཅད་གང་བར་བསམས་ཞིང་ཤེས་པ་མེ་ལ་དྲག་ཏུ་གཏད། རླུང་གི་གནད་འོག་རླུང་ཅུང་ཟད་བསྐུམ། སྟེང་རླུང་རན་ཚོད་དུ་མནན། གྲངས་བཟུང་སྟེ་བཅུ་གཉིས་དང་། གྲངས་མ་བཟུང་བ་བཅུ་གཉིས་སྤེལ་ཏེ། ཐུན་རེ་ལ་ཉི་ཤུ་རྩ་བཞི་རེ་བར་མ་ཆད་པར་བསྒོམ་པ། མི་ཐུབ་ན་དལ་བུས་བཏང་། ཐུན་བཞིར་སྒོམ་མོ། ། ཉམས་བྱུང་རྒྱལ་དུ་བསྐྱང་བའོ། ། གཉིས་པ་མེ་འབར་བ་ནི།
གཞན་ཐམས་ཅད་སྔར་དང་འདྲ་བ་ལས། རྐང་མཐིལ་གཉིས་སུ་རཾ་དམར་ནག་རེ་བསམ། རྐང་པའི་སོར་མོ་རྣམས་ཅུང་ཟད་བསྐྱོད་པས། རྐང་མཐིལ་གྱི་རླུང་གཡོས་ཏེ། རཾ་ལས་མེ་འབར་བ་ལོང་བུ་གཉིས་ཀྱི་རྩ་ནང་ན་ཡར་སོང་། བརླའི་རྩ་བོ་ཆེ་ན་ཡར་དམར་ཁྱུག་སྟེ་སོང་བས། སུམ་མདོའི་མེ་དང་འཁྲུག་ཆིལ་ཏེ་འདྲེས་པས། མེ་དེ་ཉིད་རྣོ་བ་སྟེ་རྒྱ་ཁབ་ཀྱི་རྩེ་ལྟ་བུ། མྱུར་བ་སྟེ་མར་མེ་རླུང་གིས་བསྐྱོད་པ་ལྟ་བུ། དྲག་པ་སྟེ་མེ་སྟག་ཁྲོམ་ཁྲོམ་པ།
རྩུབ་པ་སྟེ་རེག་བྱ་ཤིན་ཏུ་ཚ་བ་སྟེ་ཆོས་བཞི་ལྡན་ལ་དམིགས་པ་གཏད་པའོ། ། གསུམ་པ་ཐིག་ལེའི་འཐབ་མོ་ནི། མེ་དེའི་རྩེ་མོར་ཐིག་ལེ་དཀར་པོ་སྲན་མ་ཙམ་ཞིག་དང་། དེའི་སྟེང་སོར་བཞི་ཙམ་དུ་ཐིག་ལེ་དམར་པོ་རིལ་མ་ཙམ་ཞིག་བསམ་སྟེ་རླུང་བཟུང་བས་ཐིག་ལེ་སྟེང་མས་འོག་མ་ལ་ཐུག་པར་རྒྱབ་སྟེ། ཐིག་ལེ་གཉིས་ཡང་ཡང་འཐབ་པའི་མཚམས་ནས་མེ་སྟག་ཁྲོམ་ཁྲོམ་འཕྲོས་པས་ལུས་ཀྱི་ནང་གང་བ་ལ་སེམས་གཏད་པའོ། ། བཞི་པ་མེའི་འཁོར་ལོ་ནི། སྔར་གྱི་མེ་དེའི་སྟེང་དུ་ཐིག་ལེ་དཀར་དམར་གཉིས་བརྩེེགས་པ་སྲོག་ཤིང་ལྟ་བུ། དེའི་སྟེང་དུ་མེའི་འཁོར་ལོ་རྩིབས་བཞི་པའམ། ཡང་ན་རྩིབས་བརྒྱད་པ། རྩིབས་རེ་ལ་ཨཱ་ལི་རིང་ཐུང་གཉིས་གཉིས་མགོ་ནང་དུ་བསྟན་པ་སྟེ་ཕྱི་ཡིག་འབྲུའི་གནད།
བར་འཁོར་ལོའི་གནད། ནང་ཐིག་ལེ་དཀར་དམར་སྲོག་ཤིང་གི་གནད་དེ། གནད་གསུམ་ལྡན་དུ་གསལ་བཏབ། དེ་ལྟ་བུའི་འཁོར་ལོ་དེ་ལུས་ལ་མ་རེག་པར་གཡས་གཡོན་གང་རུང་དུ། འཁོར་བས་ལུས་ཀྱི་ནང་ཐམས་ཅད་མེ་སྟག་དམར་ཕྲོམ་ཕྲོམ་གང་བར་བསམ་པའོ། ། འདི་མན་ཆད་ལ་རླུང་ཁ་སྦྱར་དུ་བྱ། གཞན་ཐམས་ཅད་འདྲའོ། ། ལྔ་པ་མེ་དྲག་ཏུ་འབར་བ་ནི། མེའི་འཁོར་ལོའི་སྟེང་དུ་མེ་ཁ་དོག་དམར་ནག ངོ་བོ་ཚ་བ།
རང་བཞིན་མཉེན་པ་སྟེ་ཆོས་གསུམ་ལྡན། མེ་སྟག་དམར་ཕྲོམ་ཕྲོམ་པ་དང་བ་སྤྱི་བོའི་ཡ་ཐོད་ལ་ཐུག་གི་བར་དུ་འབར་བ་ལ་སེམས་གཏད་པའོ། ། དྲུག་པ་མེ་ཆེར་འབར་བ་ནི། མེ་དེ་ཆེར་འབར་བས་སྤྱི་བོ་ནས་ཐུར་དུ་ལོག་ཏེ། ལུས་ཀྱི་ཕྱི་ནང་ཐམས་ཅད་མེར་འབར་བ་ལ་སེམས་གཏད་པའོ། ། བདུན་པ་ཐམས་ཅད་མེར་འབར་བ་ནི། མེ་དེ་ཇེ་ཆེར་ཇེ་ཆེར་སོང་སྟེ། ལུས་ཀྱི་ཕྱི་ནང་ཐམས་ཅད་མེ་ཆེར་འབར་བས། སྣང་བའི་དངོས་པོ་ཐམས་ཅད་གཏུམ་མོའི་མེ་ཆོས་གསུམ་ལྡན་དུ་འབར་བ་བསམས་ཏེ་སྒོམ་པའོ། ། འདི་རྣམས་རང་བྱུང་གི་ཡེ་ཤེས་སྐྱེ་བའི་རྒྱུར་འགྲོ་དགོས་ལ།
དྲོད་ཙམ་ལས་མི་སྐྱེ་ན་དགོས་པ་མེད་དེ། དྲོད་ཙམ་མུ་སྟེགས་པ་ལའང་སྐྱེའོ། ། སྤྱི་དོན་གསུམ་པ་དེ་དག་གི་སྐབས་སུ་དགོས་པའི་མན་ངག་གི་གནད་ལ། བོགས་འདོན་དང་། གེགས་སེལ་ལོ། དང་པོ་ནི། ལུས་སེམས་སྒྲིམ་གློད་གཉིས་རེས་འཇོག ཐུན་འབྲི་བསྐྱེད་གཉིས་རེ་འཇོག ཁ་ཟས་འགྲང་ལྟོགས་གཉིས་རེ་འཇོག སྤྱོད་ལམ་ཡང་དོག་གཉིས་རེས་འཇོག
སེམས་ཀྱི་གནད་ཏིང་ངེ་འཛིན་སྣ་ཚོགས་འཕོ་བ་ཡུལ་སྣ་ཚོགས་ཀྱི་བདུད་རྩི་བརྟེན་པ་རྣམས་སོ། ། གདམས་ངག་དྲུག་ནི། དོན་བསྡུས་མ་ལས། ལྟ་སྒོམ་གཉིས་ལ་དུག་དབྱུང་བདུད་རྩི་བསྟེན། ། ལ་དོར་མན་ངག་དྲུག་ཏུ་ཤེས་པར་བྱ། ། ཞེས་གསུངས་པ་ལྟར་རོ། ། གཉིས་པ་གེགས་སེལ་ནི། རྗེ་བཙུན་རིན་པོ་ཆེན་ནས། སྲུང་བ་སུམ་ཅུ་དང་། གེགས་སེལ་རྣམས་ཀྱང་འདིར་དགོས་པ་ཡིན་ནོ། །
ཞེས་གསུངས་པས། དང་པོ་སྲུང་བ་སུམ་ཅུ་ནི། དོན་བསྡུས་མ་ལས། ཐབས་དང་ཤེས་རབ་ཟུང་འཇུག་རྣལ་འབྱོར་པ། ། གཉིས་ལ་བར་ཆད་འབྱུང་གི་གཅིག་ལ་མིན། ། སྲུང་བ་བརྒྱད་བརྒྱད་བཅུ་དྲུག་དག་ཏུ་སྟེ། ། ཐབས་ལ་དད་པ་ལ་སོགས་རྣམ་པ་བརྒྱད། ། ཤེས་རབ་བསད་པ་རྣམ་པ་བཞི་ཡིས་བསྲུང་། ། ནང་གི་བདུད་ལ་དབང་བཞི་བརྡ་ཡིས་བཟློག ། གཉིས་ལ་ཐུན་མོང་སྲུང་བ་བཅུ་བཞི་སྟེ། །
དང་པོ་ལམ་དུ་འཇུག་དང་ཞུགས་པ་དང་། ། སེམས་འཛིན་ཅུང་ཟད་བརྟན་དང་ཆེར་བརྟན་པའི། ། བར་ཆད་རིམ་གྱིས་སེལ་བ་ཤེས་པར་བྱ། ། ཞེས་གསུངས་པ་ལྟར་ཡིན་ནོ།། །། སྤྱི་དོན་གཉིས་པ་ལྟ་བ་རང་བྱུང་གི་ཡེ་ཤེས་ལ། ཉོན་མོངས་རང་བྱུང་ནི་རྣམ་རྟོག་རང་བྱུང་། སྣེལ་གཞི་རང་འབྱུང་། གསལ་ཞིང་ཡང་ལ་རང་བྱུང་གི་ཏིང་ངེ་འཛིན་དང་བཞིའོ། ། དང་པོ་ཉོན་མོངས་རང་བྱུང་གི་རྣམ་རྟོག་ནི། སྙིང་ཁའི་དུག་ལྔའི་རྩའམ་བྷ་གའི་ཡི་གེ་བཅུ་བཞིའི་དུག་ལྔའི་རྩ་ཡིག་ཏུ་རླུང་སེམས་འདུས་པའི་རྟེན་འབྲེལ་ལས།
བདག་གཞན་གཉིས་ཀ་ལ་ཉོན་མོངས་པ་ལྔ་རང་བྱུང་སྟེ། དུག་ལྔ་འཇོམ་པའི་མཐོང་སྣང་དང་རྨིས་ཉམས་དུ་མ་འབྱུང་ངོ་། ། འོ་ན་ཐ་མལ་པའི་ཉོན་མོངས་པ་དང་ཁྱད་པར་ཅི་ཡོད་སྙམ་ན། ཐ་མལ་པ་ལ་ཡུལ་རྐྱེན་གྱིས་ཀུན་ནས་སླང་ནས་སྐྱེ་ལ། འདི་ནི་ཏིང་ངེ་འཛིན་ལས་རང་བྱུང་དུ་སྐྱེ་བ་ཡིན་ནོ། ། དེ་ཉིད་ཀྱང་ངོ་ཤེས་པར་བྱས་ནས་བྱུང་རྒྱལ་དུ་བསྐྱང་བ་ཉིད་ཀྱི་མཐར་སྟོང་གསལ་སྐྱོན་མེད་སྐྱེའོ། ། གཉིས་པ་རྣམ་རྟོག་རང་བྱུང་ནི། རྩ་རོ་རྐྱང་གི་མས་སྣར་རླུང་སེམས་དང་པོ་འདུས་པས། རླུང་སྤུ་གྲིའི་སྟོབས་འཕེལ་ཏེ། དེ་བྱུང་རྒྱལ་དུ་བསྐྱངས་པས་གསལ་སྟོང་སྐྱོན་མེད་དུ་སྐྱེའོ། །
གསུམ་པ་སྣེལ་གཞི་རང་བྱུང་ནི། སྔར་རླུང་སེམས་ཀྱི་འདུ་འཕྲོ་བྱེད་མ་མྱོང་བའི་རྩ་དབུ་མ་ཁང་སྟོང་ལྟ་བུར་རླུང་སེམས་འདུས་པའི་རྟེན་འབྲེལ་གྱིས་ཤེས་པ་གསལ་ཆ་ཤས་ཆུང་ཤིང་། མི་རྟོག་པ་ཤས་ཆེ་བ་སྟེ། གཉིད་བྲོ་བ་མ་ལོག་པ་ལྟ་བུ་འབྱུང་སྟེ། འདིའི་མིང་ལ་ཞི་ནས་སྟེང་པོ་ཟེར་ཏེ་དེ་ཡང་བྱུང་རྒྱལ་གྱི་གནད་ཀྱིས་བསྐྱངས་པས་གསལ་སྟོང་སྐྱོན་མེད་དུ་འགྲོ་བའོ། ། བཞི་པ་གསལ་ཞིང་ཡང་ལ་རང་བྱུང་གི་ཡེ་ཤེས་ནི། ཟུང་འཇུག་གི་ཧཱུྂ་དུ་རླུང་སེམས་འདུས་པས་ཤེས་པ་གསལ། ལུས་ཡང་བ་ཆོས་ཀྱི་སྐུའི་ཡེ་ཤེས་ལྟ་བུའི་ཉམས་སྐྱེ་བའོ།། །། སྤྱི་དོན་གསུམ་པ་གྲུབ་མཐའ་མ་འདྲེས་ལ་ཡོངས་སུ་རྫོགས་པ་ནི། དེ་ལྟར་འཇིག་རྟེན་པའི་ལམ་དུ་ལྟ་བ་རང་བྱུང་གི་ཡེ་ཤེས་བསྒོམ་པ་ལ་བརྟེན་ནས་འཇིག་རྟེན་ལས་འདས་པའི་ལམ།
ས་བདུན་ནས་བཅུ་པའི་བར་ལ་རིགས་དྲུག་གི་སྐད་ཤེས། དེ་དག་གི་སྐད་དུ་ཆོས་སྟོན། ཨཱ་ལི་ཀཱ་ལི་ལ་དབང་ཐོབ། ཚིག་གི་མཆོག་འགྲུབ་པ་ལ་སོགས་པ། མདོར་ན་དོན་དང་ཐ་སྙད་སྣ་ཚོགས་མ་འདྲེས་པ་སོ་སོར་ཤེས་ཤིང་། ངག་གིས་གཞན་ལ་སྟོན་ནུས་པའོ།། །། སྤྱི་དོན་བཞི་པ་མདའ་ཁ་ལ་འོད་གསལ་ནི། གལ་ཏེ་ཚེ་འདི་ལ་གྲུབ་མཐའ་མ་སྙོགས་ན། མདའ་ཁ་མའི་གདམས་ངག་དགོས་ཏེ། དངོས་གྲུབ་ལེན་པའི་དུས་བཞི་ནི།
དབང་གསུམ་པའི་དུས་དང་། རྨི་ལམ་གྱི་དུས་དང་། འཆི་བའི་དུས་དང་། བར་དོའི་དུས་དང་བཞིའོ། ། དེ་བཞི་ལས་འདི་འཆི་ཁར་དངོས་གྲུབ་ལེན་པ་སྟེ། འཆི་ཁར་དབུགས་རྩེགས་པའི་རྐྱེན་བྱས་ཏེ་འབྱུང་བ་བསྡུས་པའི་ཚེ། རླུང་རག་པའི་ནུས་པ་ཐམས་ཅད་ཕྲ་བ་ལ་ཐིམ། རྩ་རག་པ་ཐམས་ཅད་ཀྱང་ཕྲ་བལ་ཐིམ། རྩ་ཕྲན་བསམ་གྱིས་མི་ཁྱབ་པ་ཐམས་ཅད་རྩ་བ་བྱེ་བ་ཕྱེད་དང་བཞི་སོགས་ལ་ཐིམ། དེ་དག་ཀྱང་རོ་རྐྱང་གཉིས་ལ་ཐིམ་པས།
དབུགས་དྲག་ཏུ་རྒོད། རོ་རྐྱང་གཉིས་ཀྱི་སྟོབས་ཀྱང་དབུ་མས་ཕྲོགས་སྟེ། ས་ཆུ་ལ་ཐིམ་པའི་རྟགས་སུ་དབང་པོའི་སྒོ་ཐམས་ཅད་གཤེར་བ་སྟེ། མིག་ཆུ། ཁ་ཆུ། སྣ་ཆུ་སོགས་མི་ཐུབ་པའོ། ། ཆུ་མེ་ལ་ཐིམ་པའི་རྟགས་སུ་ཁ་སྣ་སྐམ་ཞིང་བད་སྐྱ་ཁལ་གྱིས་འགྲོ་བའོ། ། མེ་རླུང་ལ་ཐིམ་པའི་རྟགས་སུ་དབང་པོའི་སྒོ་ཐམས་ཅད་གཤེར་བ། བྱིང་ཉམས་ཀྱི་ཁ་ཁེབ་བསེལ་བ་དང་། ང་ཁྱོག་དང་ཟེར་བ་སོགས་འབྱུང་ཞིང་ཟུག་གཟེར་ཆེ།
རླུང་རྣམ་པར་ཤེས་པ་ལ་ཐིམ་པའི་རྟགས་སུ་ཟུག་གཟེར་ཞི། མིག་གྱེན་ལ་འདོན། ཤེས་པས་ཡུལ་མི་ཟིན། མིག་གིས་ངོ་མི་ཤེས་པ་སོགས་འབྱུང་ངོ་། ། རྣམ་པར་ཤེས་པ་འོད་གསལ་ལ་ཐིམ་པས་རླུང་དང་བྱང་ཆུབ་ཀྱི་སེམས་ཐམས་ཅད་དབུ་མར་འཇུག་པ་ཡིན་ཏེ། དེས་ན་ཐིམ་རིམ་རྣམས་རིམ་གྱིས་བྱུང་བའི་དུས་སུ་ལམ་སྒོམ་པའི་རྣལ་འབྱོར་པ་རྣམས་ནི། བུ་ཕ་ཁྱིམ་དུ་འགྲོ་བ་ལྟར་བྲོད་པའི་འདུ་ཤེས་བསྐྱེད་དེ། འཆི་བ་ལ་འཇིག་པ་དང་། སྐྲག་པ་ལ་སོགས་པའི་སྣང་བ་ཅུང་ཟད་ཙམ་ཡང་མེད་པར་བྱས་ལ། རླུང་དང་བྱང་ཆུབ་ཀྱི་སེམས་ཐམས་ཅད་དབུ་མར་ཞུགས་པའི་དུས་སུ།
རླུང་གི་ནུས་པས་སྟོང་གསལ་མཆོག་གི་ཏིང་ངེ་འཛིན་སྐྱེ་ལ། དེ་ལ་ཀ་འཆི་བ་འོད་གསལ་ཆོས་སྐུ་ཞེས་བྱ་སྟེ། བདག་གི་དེ་ཉིད་ངོ་ཤེས་པར་བྱས་ལ་འཁྲུལ་སྣང་གི་དབང་དུ་མ་ཤོར་བ་ཞིག་ཅི་ནས་ཀྱང་བྱའོ་སྙམ་དུ་སྒོམ་པའོ། ། དེ་ལྟར་སྒོམ་པས་བར་དོ་མེད་པར་གྲུབ་མཐའ་སྙོགས་པར་འགྱུར་རོ།། །། སྤྱི་དོན་ལྔ་པ་བར་དོ་རང་བྱུང་གི་ཡེ་ཤེས་གསལ་ལ་རྟོག་མེད་ནི། གལ་ཏེ་མདའ་ཁ་མ་ཐེབ་ན། བར་དོར་རྐྱེན་བདུན་ཤར་བའི་དུས། བར་དོའི་གདམས་ངག་དགོས་པས། དེ་སྦྱང་བ་ནི། བདག་ལ་ནང་རང་བྱུང་གི་ཡེ་ཤེས་སྟོན་པའི་བླ་མ་རྡོ་རྗེ་སློབ་དཔོན།
གསུང་རྡོ་རྗེ་ལོངས་སྐུ་དྲན་པ། དེས་བསྟན་པའི་ལམ་ཙཎྜ་ལི་དྲན་པ། དེ་ལས་བྱུང་བའི་ལྟ་བ་རང་བྱུང་གི་ཡེ་ཤེས་དྲན་པ། དྲན་པ་རྣམ་པ་གསུམ་པོ་དེ། རྨི་ལམ་གྱི་རྐྱེན་གྱིས་ཀྱང་དེ་གསུམ་དྲན་པ་མ་བྱུང་གི་བར་དུ་བསླབ་པའོ། ། དེ་ལྟར་གོམ་པའི་དབང་གི་བར་དོར་ཡང་སྔར་གྱི་དྲན་པ་གསུམ་འབྱུང་ཞིང་། གནམ་བྱ་ལྔ་ཡང་ཨཱ་ལི་ཀཱ་ལིའི་རྣམ་པར་ཤར་ཏེ། རྟེན་འབྲེལ་དེས་སྣང་བ་དང་བདག་གི་སེམས་རོ་གཅིག་པར་གྱུར་ནས་བར་དོ་ཉིད་དུ་རིག་པ་འཛིན་པ་ལ་སོགས་པའི་གོ་འཕང་ཐོབ་པར་འགྱུར་རོ།། །། སྤྱི་དོན་དྲུག་པ་འབྲས་བུ་ལོངས་སྤྱོད་རྫོགས་པའི་སྐུ་རང་བཞིན་ལྷུན་གྲུབ་ནི། འོག་འབྲས་བུའི་སྐབས་སུ་འཆད་དོ། །
དག་དྲན་སོགས་བྱ། འདི་ལ་ཐུན་གཅིག་བྱེད། དེས་གསང་དབང་གི་ལམ་འཁོར་དང་བཅས་པ་རྫོགས་པར་བསྟན་ཟིན་ཏོ། ༈ །ཉི་མ་ཉེར་བརྒྱད་པ་ལ། སེམས་བསྐྱེད་སོགས་འགྲེ། ལུང་མན་ངག་རྣམ་བཤད་ཀྱི་སུམ་གཉིས་ཙམ་གྱི་ལུང་བཀླགས་ལ། དམིགས་པ་ནི། བསམ་གཏན་གྱི་ཡན་ལག་དགུ་སྔོན་དུ་བཏང་ནས། དངོས་གཞིའི་དམིགས་པ་ནི། སྤྱི་དོན་གསུམ་པ་ཤེས་རབ་ཡེ་ཤེས་ཀྱི་དབང་དང་རྗེས་སུ་འབྲེལ་བ་ལ།
ལམ་དཀྱིལ་འཁོར་ཐབས་ཀྱི་ལམ། ལྟ་བ་ལྷན་གཅིག་སྐྱེས་པ་ཡས་བབས་ཀྱི་དགའ་བ་བཞི། གྲུབ་མཐའ་བདེ་སྟོང་རྒྱ་ཆུང་བ། མདའ་ཁ་མ་ནམ་འཆི་བའི་ཚེ་རྡོ་རྗེ་སེམས་དཔའ་འབྱོན་པར་འགྱུར་བ། ཞར་ཆུང་བདེ་བ་བར་དོ་ལྷན་ཅིག་སྐྱེས་པའི་བདེ་བ། འབྲས་བུ་ཆོས་སྐུ་རང་བཞིན་ལྷུན་གྲུབ་སྟེ་དྲུག་གི་དང་པོ་ནི། ཁམས་བྱང་སེམས་ལ་གནད་དུ་བསྣུན་པས་བདེ་བ་ཆེ་བ་ཆེན་པོ་ལེན་ཞིང་འཛིན་པར་བྱེད་པ་དང་། ཡུལ་ལ་སོགས་པའི་རྣམ་རྟོག་གཅོད་པའི་ཕྱིར་དཀྱིལ་འཁོར་འཁོར་ལོ་ཞེས་བྱའོ། ། དེ་ཉམས་སུ་བླང་བའི་ཚུལ་ལ་སྔོན་འགྲོ་དང་། དངོས་གཞིའོ། །
དང་པོ་ལ་འཕྲིད་ཀྱི་སྔོན་འགྲོ་དང་། ཐུན་གྱི་སྔོན་འགྲོའོ། ། དང་པོ་ནི། བསག་སྦྱང་གཉིས་སྔར་བཞིན་ནོ། ། གཉིས་པ་ནི། བསམ་གཏན་གྱི་ཡན་ལག་དགུའོ། ། གཉིས་པ་དངོས་གཞི་ལ། ལམ་རྒྱས་པ་དང་། བསྡུས་པའོ། ། དང་པོ་ལ་ལྔ་སྟེ།
རིག་མ་དག་པ། ལུས་ངག་མཉམ་པ། འདོད་པ་མཉམ་པ། མན་ངག་གི་གནད་ཀྱིས་ཟིན་པའོ། ། དང་པོ་ལ་དངོས་ཀྱི་ཕྱག་རྒྱ་དང་། ཡེ་ཤེས་ཀྱི་ཕྱག་རྒྱའོ། ། དང་པོ་ལ་ལྔ་སྟེ། རི་དྭགས་ཅན་མ། དུང་ཅན་མ། གླང་པོ་ཅན་མ།
རི་མོ་ཅན་མ། སྣ་ཚོགས་ཅན་མའོ། ། དེའང་རི་དགས་ཅན་མ་ནི། རི་དྭགས་ཀྱི་རོ་སྟོད་དེ་ནུ་མ་འཕྲང་བ། དེའི་རོས་སྨད་དེ་སྨད་ཤ་རྒྱས་ཤིང་ཟླུམ་པ། དེའི་སྐེད་པ་སྟེ་ཕྲ་བ། དེའི་འགྲོས་ཏེ་དལ་བ། དེའི་ལྟ་སྟངས་ཏེ་སྐྱེས་པ་མཐོང་ན་མིག་མི་འཛུམ་པ། དེའི་དྲི་སྟེ་དབུགས་དང་ཉེར་གནས་ལ་གླ་རྩིའི་དྲི་བྲོ་བའོ། ། དུང་ཅན་མ་ནི།
སྤྱིར་རུས་པ་རགས་པ། ཤ་འཇམ་པ། ལྟེ་བ་ན་དུང་གཡས་སུ་འཁྱིལ་པའི་རི་མོ་ཡོད་པ། ལུས་སྟོབས་ཆེ་ཞིང་མྱུར་ལ་སྐད་མདངས་ཆེ་ཞིང་རིང་བའོ། ། གླང་པོ་ཅན་མ་ནི། སྤྱིར་ལུས་ཀྱི་ཤ་ཆེ་ཞིང་། ཡན་ལག་ཐུང་བ། སྟོབས་ཆེ་བ། མིག་ཆུང་བ། རྣ་བའི་ཤལ་རིང་བ།
རྔུལ་བྱུང་ཚེ་དྲི་ཞིམ་པ། ཁོག་ཤེས་ཆེ་ཞི་འཛང་པ། ཁྱད་པར་བུང་བའི་ཚོགས་སྡང་བའོ། ། རི་མོ་ཅན་མ་ནི། ཤ་རྩི་ཅུང་ཟད་དམར་བ། ལྟེ་བའི་སྟེང་ན་རི་མོ་འགྲེང་བུ་གསུམ་ཡོད་པ། མཛོད་སྤུ་ན་རི་མོ་འགྲེང་བུ་གཅིག་ཡོད་པ། སྤྱིར་ཚིགས་ཀྱི་ཚོགས་ཐམས་ཅད་རིང་བ། ཡན་ལག་ལ་བཀྲ་ཤིས་པའི་རི་མོ་མང་ཞིང་། དཔལ་ཆེ་བ།
བུ་སྐྱེ་ན་ཡང་ཁྱེའུ་བཙའ་བའོ། ། དེ་ལྟ་བུ་ནི་ཁྱད་པར་དུ་སྔགས་སོ། ། སྣ་ཚོགས་ཅན་མ་ནི། དེ་བཞི་ཀའི་ཡོན་ཏན་དང་ལྡན་པའམ། གསུམ་མམ། གཉིས་ཀྱི་ཡོན་ཏན་དང་ལྡན་པའོ། ། བུ་མོ་པདྨ་ཅན་གྱི་རིགས་ནི། སློབ་དཔོན་འདིའི་དབང་བཞི་པའི་རྟེན་དུ་བཞེད་ལ། དེ་ཡང་གསུམ་ལི་བ། མིག་མཛེས་པ།
སྨིན་མཚམས་བར་མ་ཆད་པ། ཁ་དང་དབུགས་ལ་གླ་རྩིའི་དྲི་བྲོ་བ། མདུན་སོ་ལྷག་པོ་གཅིག་ཡོད་པ། ནུ་མ་འཕྲང་ལ་ལྟེ་བའི་སྟེང་ན་གཉེར་མ་འགྲེང་བུ་གསུམ་ཡོད་པ། དཔྲལ་བ་ན་གཅིག་ཡོད་པ། སྨད་ཀྱི་ཞང་རྒྱས་པ། ཉེར་གནས་ལ་སྤུ་མེད་པ། འགྲམ་གཉིས་མཐོ་བ། མེ་ཏོག་ལ་ཀ་པུརྃ་གྱི་དྲི་འབྱུང་བ། སྤྱོད་ལམ་དལ་ཞིང་བྱད་སྡུག་པ་སྟེ།
ཡོན་ཏན་འདི་རྣམས་དང་ལྡན་ན་དངོས་གྲུབ་ཀྱི་རྟེན་དུ་རུང་ངོ་། ། སྤྱིར་ཕྱག་རྒྱའི་མཚན་ཉིད་འདི་རྣམས་ཕལ་ཆེར་འདུག་ན་བཟང་། གསུམ་མམ། གཉིས་སམ། གཅིག་ཏུ་འདུག་ཀྱང་གཟུང་དུ་རུང་། གང་མེད་ན་མི་གཟུང་། དེ་རྣམས་ཀྱིས་དངོས་ཀྱི་ཕྱག་རྒྱའི་མཚན་ཉིད་བསྟན་ནས། གཉིས་པ་ཡེ་ཤེས་ཀྱི་ཕྱག་རྒྱ་སྟེ། འདིར་ཕྱི་མ་བཞེད་པས། དེ་ལ་དང་པོ་རིག་མ་དག་པ་ནི།
རང་སེམས་ལ་མངོན་པར་འདོད་པའི་མིའི་བུ་མོ་དབང་དང་དམ་ཚིག་ཐོབ་ལ་མ་ཉམས་པ་ཞིག་ཡིད་ཡུལ་དུ་བྱའོ། ། གཉིས་པ་ལུས་ངག་མཉམ་པ་ནི། རང་སྐས་ཅིག་གི་ཀྱཻ་རྡོ་རྗེ་དང་། རིག་མ་བདག་མེད་མར་གསལ་བ་ལུས་ལྷར་མཉམ་པ། གཉིས་ཀ་སོ་སོའི་སྙིང་པོ་བཟླ་བ་ངག་སྔགས་སུ་མཉམ་པ། ལུས་ལྷར་བསྐྱེད་པ་ལྷའི་འདུ་ཤེས། གསུམ་པ་བྱིན་རླབས་མཉམ་པ་ནི། མཁའ་གསང་བསྣོལ་མར། ཡབ་ཀྱིས་ཡུམ་གྱི་མཁའ། ཡུམ་གྱིས་ཡབ་ཀྱི་མཁའ།
སྒྲུབ་ཐབས་ལྟར་བྱིན་གྱིས་རླབས། གཞན་འདྲ་བ་ལས། ཡབ་ཀྱི་རྡོ་རྗེའི་བུ་གར་ཕཊ་མགོ་ནང་བསྟན། རྭ་དབུས་མའི་རྩེ་སྭཱ་ལས་རིན་པོ་ཆེའི་ཏོག་ཏུ་བྱིན་གྱི་རླབས་པར་བསམ་པ། མཁའ་གསང་སྔགས་ཀྱིས་བྱིན་གྱིས་རླབས་པ་སྔགས་ཀྱི་འདུ་ཤེས། བཞི་པ་འདོད་པ་སྙམ་པ་ནི། བདག་རིག་མ་ལ་བརྟེན་ནས་དགའ་བཞིའི་རྟོགས་པ་བསྐྱེད་དེ་རྫོགས་བྱང་ཐོབ་པར་འདོད་ལ། རིག་མ་བདག་ལ་བརྟེན་ནས་དེ་ལྟར་འདོད་པས་འདོད་པ་མཉམ་པ་ཆོས་ཀྱི་འདུ་ཤེས། ལྔ་པ་མན་ངག་གནད་ཀྱིས་ཟིན་པ་ལ། བྱང་ཆུབ་ཀྱི་སེམས་དབབ་པ།
བཟུང་བ། བཟློག་པ། ཁྱབ་པ། མི་ཉམས་པ་བསྲུང་བ་དང་ལྔ་ལས། དང་པོ་ནི། རིག་མ་དེའི་གཟུགས་ལ་ལྟ་བ། སྒྲ་ལ་སྙན་པ། དྲི་ལ་སྣོམ་པ། རོ་ལ་མྱོང་བ། མ་མཆུས་སྦྲང་རྩི་འཇིབས་པ།
ལུས་ཀྱི་གནས་ཅི་རིགས་ལ་རེག་པ། འཁྱུད་པ་དང་བཙུམ་བ་ལ་སོགས་པ། འདུ་ཤེས་སུམ་ལྡན་གྱིས་སྙོམས་པར་ཞུགས་པས། རྡོ་རྗེ་དང་པདྨ་གཉིས་ཁ་སྦྱོར། གསང་རྩ་གཉིས་ཁ་སྦྱོར། ཐིག་ལེ་གཉིས་ཁ་སྦྱོར་སྟེ་ཁ་སྦྱོར་བཞིའི་གདམས་ངག་ཅེས་བྱ་བ་སྟེ། དེ་ཡང་སྲུབ་ཅིང་སྲུབ་པའི་སྦྱོར་བ་ལ་བརྟེན་ནས། འདོད་ཆགས་ཆེན་པོའི་མེས་དྲོད་སྐྱེས་ཏེ། ཐིག་ལེའི་དང་མ་རྣམས་ཞུ། ཡབ་ཡུམ་གཉིས་ཀའི་སྤྱི་བོ་ནས་མགྲིན་པར་བྱོན་པས་དགའ་བ།
སྙིང་ཁར་བྱོན་པས་མཆོག་དགའ། ལྟེ་བར་བྱོན་པས་དགའ་བྲལ་གྱི་དགའ་བ། ཡབ་ཀྱི་ནོར་བུའི་རྩེ་མོ་དང་། ཡུམ་གྱི་རྩ་མཛེས་པའི་སྤྱི་བོར་བྱོན་པས་ལྷན་གཅིག་སྐྱེས་པའི་ཡེ་ཤེས་རྒྱུད་ལ་སྐྱེས་པར་བསམ་པ་ནི་དབབ་པའོ། ། གཉིས་པ་བཟུང་བ་ནི། ལྟོ་བ་ཚིགས་པ་ལ་སྦྱར། རྐང་ལག་གི་སོར་མོ་བསྐུམ། ལྕེ་རྐན་ལ་སྦྱར། མིག་སྟེང་དུ་བགྲད་དེ་སྤྱི་གཙུག་གི་ནམ་མཁའ་ལ་བལྟའོ། ། གསུམ་པ་བཟློག་པ་ནི།
ངག་གི་སྟོབས་ཀྱི་ཧཱུྂ་དྲག་ལ་རིང་བས་དྲངས་ཏེ་ཁུ་ཚུར་སྙིང་ཁར་བསྣོལ་ཏེ། ཧཱུྂ་གི་སྒྲས་རླུང་ཕྱིར་དྲག་ཏུ་དྲངས། ཏིང་ངེ་འཛིན་གྱི་ཧཱུྂ་ཕཊ་གྱི་མདའ་གཞུ་འཕང་སྟེ། རྡོ་རྗེ་ལྟེ་བའི་ཧཱུྂ་གིས་ཕཊ་དྲངས། ཕཊ་ཀྱིས་ཧཱུྂ་ཡར་ལ་ཕུལ་བར་བསམ་ལ་བཟློག་གོ ། བཞི་པ་ཁྱབ་པར་བྱ་བ་ནི། རླུང་གི་སྐེ་རགས་ཞེས་པ། ལག་གཉིས་སྐེད་པ་ལ་བསྐོར་བར་བྱ། ཞགས་པས་འཕང་པ་ནི། ལག་གཉིས་བརྐྱང་བསྐུམ་དྲག་ཏུ་བྱ།
གཏུན་ཤིང་གི་འཁོར་ལོ་སྟེ། ལག་གཉིས་སྐེད་པར་འཇུས་ནས་རོ་སྟོད་བསྒུར། བུ་ཆུང་གི་སྤྱོད་ལམ་ནི། ལུས་ཕྱོགས་བཞིར་འཕར་འགྱེལ་ཚུར་འགྱེལ་བྱའོ། ། ལྔ་པ་མི་ཉམས་པར་བསྲུང་བ་ནི། རྒྱས་པར་གཞུང་བཤད་རྣམ་ལས་འབྱུང་ལ། བྱ་རྒྱུད་ཐུན་མོང་པའི་སྲུང་བ་ནི། གཞོན་ནུ་མའི་སྐལ་བའི་སྐུད་པ་ལེབ་རྒན་རྩི་འམ། གུར་གུམ་བཙོས་པ་ལ། མདུན་པ་བདུན་བྱས་སྟེ།
སྔགས་ནི། ཨོཾ་ཧ་ར་ཧ་ར། བནྡྷ་ནི། ཤུ་ཀྲ་དྷ་ར་ནི་སརྒྷཱ་རྠ་སྭཱཧཱ། ཞེས་པ་སྟོང་ཕྲག་བརྒྱད་བཟླས་ལ་སྲོད་ལ་བཏབ། སྲོད་ཀྱི་དུས་སུ་ལུས་དང་དབང་པོའི་སྒོ་ཐམས་ཅད་གུ་གུལ་གྱིས་བདུག་ལ་སྐེད་པར་བཅིང་། ལྷག་མ་འདོམ་དུ་དྲང་ལ་བཞག་པས་བསྲུང་ངོ་། ། དག་དྲན་སོགས་བྱ། འདི་ལ་ཐུན་གཅིག་བྱེད། ༈ ཉི་མ་ཉེར་དགུ་པ་ལ།
སེམས་བསྐྱེད་སོགས་འགྲེ། ལུང་མན་ངག་རྣམ་བཤད་ནས་འཕྲོས་ཕྱེེད་ཙམ་བཀླགས་ལ། དམིགས་པ་ནི། བསམ་གཏན་གྱི་ཡན་ལག་དགུ་སྔོན་དུ་བཏང་ནས། དངོས་གཞིའི་དམིགས་པ་ནི། གཉིས་པ་ལམ་བསྡུས་པ་ལ། ལུས་ཀྱི་སྤྱོད་ལམ་བསྟན་བྱས་ནས། ། ལག་གཡས་ཉི་མ་གཡོན་པ་ཟླ། ། པུས་མོ་གཉིས་ལ་བསྣོལ་མར་བཀབ། ། ཧཱུྂ་རིང་ཧཱུྃ་ཐུང་མདུན་དུ་དགུ། །
གཡས་གཡོན་དག་ཏུ་གསུམ་གསུམ་སྟེ། ། འབུད་པ་གསུམ་དང་རྔུབ་པ་གསུམ། ། འཁོར་བ་དག་ཏུ་སྦྱང་བར་བྱ། ། ཉི་མ་དག་ནི་གསུམ་པ་ལ། ། ལྦ་བ་སྦུབས་སུ་ནུབ་པར་འགྱུར། ། ཞེས་གསུང་། དེའི་དོན་ནི། ལུས་གནད་སྐྱིལ་ཀྲུང་ངམ་ཙོག་པུར་བྱས་ལ། རླུང་གི་གནད་མདུན་དུ་གསུམ་གཏུད་ནས་འབུད། ཡང་གཏུད་ནས་གསུམ་རྔུབ།
དེ་ནས་གཡས་སུ་གཏུད་ནས་གསུམ་བུས། གཏུད་ནས་གསུམ་རྔུབ། ཡང་མདུན་དུ་དེ་བཞིན། དེ་ནས་གཡོན་དུའང་དེ་བཞིན། ཡང་མདུན་དུ་དེ་བཞིན་ཏེ། དེ་ལྟར་སུམ་ཅུ་ཐམ་པའི་བར་དུ་རླུང་སྦྱང་། སེམས་ཀྱི་གནད་ཁམས་དང་མ་རླུང་དང་བཅས་པ་ཐམས་ཅད་དབུ་མ་ནས་དྲངས་པར་བསམ། དེ་ལྟར་སྦྱངས་པས། ཉི་མ་གསུམ་ནས་འཐུར་སེལ་གྱི་རླུང་ལ་དབང་ཐོབ་སྟེ། ལྦ་བ་སྦུབས་སུ་ནུབ་པར་འགྱུར་རོ། །
རྗེས་བཟློག་ཅིང་ཁྱབ་པར་བྱ་བ་ནི། གླང་ཆེན་ཧིཾ་དང་སྟག་མོ་ངུར། ། སྤྱང་ཟན་སྐྱུག་དང་ཝ་ལྟར་སྣོམ། ། ལྟེ་བ་སྙིང་ཁ་མགྲིན་པ་དང་། ། སྤྱི་གཙུག་དག་ཏུ་རིམ་བཞིན་བསྲང་། ། རྣམ་གྲོལ་རྒྱ་ཡིས་ལུས་ལ་དགྲམ། ། ཞེས་པས་བསྟན་ཏེ། དེའི་དོན་ཡང་སྙོམས་འཇུག་བྱས་པའི་རྗེས་ལ། ལུས་སྐྱིལ་ཀྲུང་བཅས་ཏེ། གསང་གནས་ནས་ལྟེ་བར་ཐིག་ལེ་འདྲེན་པར་བསམ་ཞིང་།
ཤེས་པ་ལྟེ་བར་གཏད་ལ། ངག་ཏུ་གླང་ཆེན་ཧིཾ་ཏེ་ཧཱི་ཧིཾ་ཞེས་པས་དྲང་། ལྟེ་བ་ནས་སྙིང་ཁར་ཤེས་པ་གཏད་ལ། ངག་ཏུ་སྟག་མོ་ངུར་སྟེ། ངུ་འུར་ཞེས་པས་དྲངས། སྙིང་ཁ་ནས་མགྲིན་པར་ཤེས་པར་གཏད་ལ། ངག་ཏུ་ཝ་ལྟར་སྣོམ་སྟེ་ཧི་ཧི་ཞེས་པས་དྲང་ངོ་། ། དེ་ནས་སེངྒེེ་རྣམ་གྲོལ་གྱི་འཁྲུལ་འཁོར་གྱིས་ལུས་ཐམས་ཅད་ལ་ཁྱབ་པར་དགྲམ་པར་བྱའོ། ། ལམ་རྒྱས་བསྡུས་གཉིས་ཀའི་ཐུན་མོང་བའི་ཆོས་ནི། ཐིག་ལེའི་མན་ངག་གནད་དང་བྲལ་བ་ལ་མི་མཁས་པ་བཞི་འབྱུང་སྟེ།
དབབ་པ་ལ་མི་མཁས་ན་ཐིག་ལེ་མྱུར་དུ་ཉམས། བཟུང་བ་ལ་མི་མཁས་ན་བདེ་བ་ཡུན་ཐུང་། བཟློག་པ་ལ་མི་མཁས་ན་ཆུ་དང་སྡོང་ནས་འཛག དགྲམ་པ་ལ་མི་མཁས་ན་ནད་དུ་འགྱུར་རོ། ། དེ་ལ་གཉེན་པོ་མཁས་པ་བཞི་འབྱུང་སྟེ། དབབ་པ་ལ་མཁས་པ་རུས་སྦལ་གྱི་འགྲོས་དགའ་བ་བཞིས་གོ་རིམ་གྱིས་སོ། གཟུང་བ་ལ་མཁས་པ་ལུས་ཀྱི་འགྱུར་བ་གསུམ་དང་། ངག་གི་འགྱུར་བ་གཅིག་ལས། ལུས་ཀྱི་གསུམ་ནི། སྲིན་པོའི་ལམ་བསྡམ།
གུང་མཛུབ་གཉིས་དྲག་ཏུ་འཇིབ། མིག་གྱེན་དུ་བཟློག་པ་དང་གསུམ་མོ། ། ངག་གི་གཅིག་ནི། ཧ་ཧལ་དྲག་ཏུ་བརྗོད་པའོ། ། བཟློག་པ་ལ་མཁས་པ་དུད་གྲོའི་འགྱུར་བ་ནི། གླང་ཆེན་ཧིཾ་ལ་སོགས་པའོ། ། ཁྱབ་པར་བྱ་བ་ལ་མཁས་པ་སེང་གེ་རྣམ་གྲོལ་གྱི་ཕྱག་རྒྱའམ། རླུང་གི་སྐེ་རགས་བཅིང་པ་ལ་སོགས་པའོ།། །། སྤྱི་དོན་གཉིས་པ་ལྟ་བ་ལྷན་སྐྱེས་པའི་ཡེ་ཤེས་བཞི་སྟེ། ཕྱི་གོ་རིམ་ལ་ལྟོས་པའི་དགའ་བ།
ནང་གནས་ལ་ལྟོས་པའི་དགའ་བ། སྤང་བྱ་ལ་ལྟོས་པའི་དགའ་བ། རང་གི་ངོ་བོ་ལ་ལྟོས་པའི་དགའ་བཞི་བཞིའོ། ། དང་པོ་ནི་རིག་མའི་གཟུགས་ལ་ལྟ་བ་སོགས་སོ། ། གཉིས་པ་ལ་ཕྱི་ནང་གཉིས་ལས། དང་པོ་ནི། ལུས་ཀྱི་གནས་ཁོལ་བུར་བདེ་བ་སྐྱེས་ན་དགའ་བ། ལུས་ཕལ་ཆེར་ལ་སྐྱེས་ན་མཆོག་དགའ། ལུས་ཐམས་ཅད་ཁྱབ་པར་སྐྱེས་ན་དགའ་བྲལ། སྣང་བའི་དངོས་པོ་ཐམས་ཅད་ཁྱབ་པར་སྐྱེས་ན་ལྷན་སྐྱེས་སོ། །
གཉིས་པ་ནི། སྤྱི་བོ་ནས་མགྲིན་པ། མགྲིན་པ་ནས་སྙིང་ཁ། དེ་ནས་ལྟེ་བ། གསང་གནས་བཞིར་དགའ་བ་བཞི་སྐྱེའོ། ། གསུམ་པ་སྤང་བྱ་ལ་ལྟོས་པ་ནི། ཆོས་བརྒྱད་ལ་སོགས་པ་གཟུང་འཛིན་གྱི་རྣམ་རྟོག་རགས་རིམ་འགོག་པ་དགའ་བ། བདག་གི་རྣམ་རྟོག་རགས་རིམ་འགོག་པ་མཆོག་དགའ། ཕྱག་རྒྱ་ལ་ཞེན་པའི་རྣམ་རྟོག་འགོག་པ་དགའ་བྲལ། དགའ་བ་གསུམ་གྱི་རྣམ་རྟོག་འགོག་པ་ལྷན་སྐྱེས་སོ། །
བཞི་པ་རང་གི་ངོ་བོ་ལ་ལྟོས་པའི་དགའ་བ་བཞི་ནི། བདེ་བའི་ཉམས་མྱོང་ཆུང་བ་དགའ་བ། བདེ་བ་ཆེར་འབར་བ་མཆོག་དགའ། བདེ་བ་མི་རྟོག་པ་དང་ལྡན་པ་དགའ་བྲལ། བདེ་བ་དང་སྟོང་པ་གཉིས་སུ་མེད་པ་ལྷན་སྐྱེས་སོ། ། དེས་ན་དབང་གསུམ་པ་དང་བཞི་པའི་དགའ་བ་དང་པོ་གསུམ་སྲེད་པས་བསྡུས་པ་སྐྱོན་ཅན་ཡིན་ལ། བཞི་པ་ལྷན་སྐྱེས་ཀྱི་ཡེ་ཤེས་གོམ་ན། འཇིག་རྟེན་ལས་འདས་པའི་ཡེ་ཤེས་གྲུབ་མཐའ་སྙོགས་པར་འགྱུར་བས་སྐྱོན་མེད་དེ་ཉིད་སྐྱེ་བའི་ཐབས་ལ་བརྩོན་པར་བྱའོ།། །། སྤྱི་དོན་གསུམ་པ་གྲུབ་མཐའ་བདེ་སྟོང་རྒྱ་ཆུང་བ་ནི། དེ་ལྟར་འཇིག་རྟེན་པའི་ལམ་དུ་ལྟ་བ་ལྷན་གཅིག་སྐྱེས་པའི་ཡེ་ཤེས་གོམ་པ་ལ་བརྟེན་ནས།
འདས་པའི་ལམ་ས་བཅུ་གཅིག་པ་དང་། བཅུ་གཉིས་པ་ལ། མྱ་ངན་ལས་འདས་པའི་ཆོས་ཅི་རིགས་པར་བདེ་སྟོང་དུ་རྟོགས་པར་འབྱུང་ངོ་།། །། སྤྱི་དོན་བཞི་པ་མདའ་ཁ་མ་ནམ་འཆི་བའི་ཚེ་རྡོ་རྗེ་སེམས་དཔའ་འབྱོན་པར་འགྱུར་བ་ནི། གལ་ཏེ་ཚེ་འདི་ལ་གྲུབ་མཐའ་མ་སྙོགས་ན། མདའ་ཁ་མའི་གདམས་ངག་དགོས་ཏེ། དེ་ནི་རྩ་རླུང་ཐིག་ལེ་ཐམས་ཅད་ཀྱི་སྟོབས་དབུ་མས་ཕྲོགས་ནས། སྤྱི་བོའི་དཀར་ཆ་ཧཾ་གི་ངོ་བོར་གནས་པ་འཐུར་དུ་གཤེགས་ཤིང་། ལྟེ་བའི་དམར་ཆ་ཨ་ཐུང་ངོ་བོར་གནས་པ་གྱེན་དུ་གཤེགས་ཏེ། སྙིང་ཁར་རླུང་སེམས་ཐིག་ལེ་ཐམས་ཅད་ཀྱི་དང་མ་འཚོགས་ནས་ཁ་སྦྱོར་དུ་གྱུར་པས།
བདེ་སྟོང་མཆོག་ཏུ་གྱུར་པའི་ཏིང་ངེ་འཛིན་སྐྱེ་ལ། དེ་ཉིད་རྡོ་རྗེ་ནི་སྟོང་པ། སེམས་པ་ནི་བདེ་བ་སྟེ། དེ་ཉིད་ལ་གཞི་དུས་ཀྱི་རྡོ་རྗེ་སེམས་དཔའ་ཞེས་བྱ་སྟེ། ཐམས་ཅད་ལ་འབྱུང་ཡང་ངོ་མི་ཤེས། ཏིང་ངེ་འཛིན་སྐྱེས་པའི་རྣལ་འབྱོར་པས། སྔར་འདྲིས་པའི་མི་དང་འཕྲད་པ་ལྟར་ངོ་ཤེས་ཏེ། དང་མ་ལྔ་འདུས་ཀྱི་བདེ་སྟོང་གཉིས་རོ་གཅིག་ཏུ་འདྲེས་ཏེ། བར་དོ་མེད་པར་གྲུབ་མཐའ་སྙོགས་པར་འགྱུར་རོ།། །། སྤྱི་དོན་ལྔ་པ་བར་དོ་ལྷན་གཅིག་སྐྱེས་པའི་བདེ་བ་ནི།
གལ་ཏེ་མདའ་ཁ་མ་མཐེབ་ན། བར་དོའི་གདམས་ངག་དགོས་པས། དེ་ནི། བདག་ལ་གསང་བ་ལྷན་ཅིག་སྐྱེས་པའི་ཡེ་ཤེས་སྟོན་པའི་བླ་མ་རྡོ་རྗེ་སློབ་དཔོན་ཐུགས་རྡོ་རྗེ་ཆོས་སྐུ་དྲན་པ། དེས་བསྟན་པའི་ལམ་དཀྱིལ་འཁོར་དྲན་པ། དེ་ལས་བྱུང་བའི་ལྟ་བ་ལྷན་སྐྱེས་ཀྱི་ཡེ་ཤེས་ཡས་བབས་ཀྱི་དགའ་བ་དྲན་པ། དེ་གསུམ་དུས་གཅིག་དྲན་པར་བྱ་སྟེ། རྨི་ལམ་གྱི་རྐྱེན་གྱིས་ཀྱང་དེ་གསུམ་དྲན་པ་མ་བྱུང་གི་བར་དུ་བསླབ་བོ། ། དེ་ལྟར་གོམས་པའི་དབང་གི་བར་དོའི་རྐྱེན་བདུན་ཤར་བ་ན་ཡང་། སྔར་གྱི་དྲན་པ་གསུམ་འབྱུང་ཞིང་།
གནམ་བྱ་ལྔ་ཡང་བྱང་སེམས་དཀར་དམར་གྱི་རྣམ་པར་ཤར་སྟེ། རྟེན་འབྲེལ་དེས་སྣང་བ་དང་བདག་གི་སེམས་རོ་གཅིག་ཏུ་གྱུར་ནས་བར་དོར་རིག་པ་འཛིན་པ་ལ་སོགས་པར་འགྱུར་རོ།། །། སྤྱི་དོན་དྲུག་པར་འབྲས་བུ་ཆོས་ཀྱི་སྐུ་རང་བཞིན་ལྷུན་གྲུབ་ནི། འོག་འབྲས་བུའི་སྐབས་སུ་འཆད་དོ། ། དག་དྲན་སོགས་བྱ། འདི་ལ་ཐུན་གཅིག་བྱེད། ༈ ཉི་མ་སུམ་ཅུ་པ་ལ། སེམས་བསྐྱེད་སོགས་འགྲེ། ལུང་མན་ངག་རྣམ་བཤད་རྫོགས་པར་བཀླགས་ལ། དམིགས་པ་ནི།
བསམ་གཏན་གྱི་ཡན་ལག་དགུ་སྔོན་དུ་བཏང་ནས། དངོས་གཞིའི་དམིགས་པ་ལ། སྤྱི་དོན་བཞི་པ་དབང་བཞི་པ་དང་རྗེས་སུ་འབྲེལ་བ་ལ། ལམ་རྡོ་རྗེ་རྦ་རླབས། ཞར་བྱུང་བར་དོ་བདེ་སྟོང་མཆོག་གི་ཡེ་ཤེས། འབྲས་བུ་ངོ་བོ་ཉིད་ཀྱི་སྐུ། ལྟ་བ་ཆོས་ཐམས་ཅད་ཤིན་ཏུ་རྣམ་པར་དག་པའི་དེ་ཁོ་ན་ཉིད། མས་བསྟན་གྱི་དགའ་བ་བཞི། གྲུབ་མཐའ་བདེ་སྟོང་རྒྱ་ཆེ་བ། མདའ་ཁ་མ་ལམ་ཕྱག་རྒྱ་ཆེན་པོ་ནས་འཕོ་བ།
ཞར་བྱུང་བར་དོ་བདེ་སྟོང་མཆོག་གི་ཡེ་ཤེས། འབྲས་བུ་ངོ་བོ་ཉིད་ཀྱི་སྐུ་རང་བཞིན་ལྷུན་གྲུབ་དང་དྲུག་གོ ། དང་པོ་ལ་གསུམ་ལས་ལུས་ཀྱི་རྦ་རླབས། ངག་གི་རྦ་རླབས། སེམས་ཀྱི་རྦ་རླབས་དང་གསུམ་མོ། ། དང་པོ། འོག་རླུང་བསྐྱོད་པ་ལུས་ཀྱི་རྦ་རླབས་ཏེ། རླུང་ཁ་སྦྱོར་དུ་སྒོམ་མོ། ། གཉིས་པ་ངག་འདྲེན་པ་ཞི་དྲག་གི་རྦ་རླབས་ནི། ལུས་སྐྱིལ་ཀྲུང་ངམ།
ཙོག་པུར་གནད་ལ་དབབ། མགོ་མདུན་དུ་སྒུར་ལ། རླུང་དྲང་བ་དང་བསྟུན་ནས། ངག་ཏུ། ཨི་འཾ། ཌིཾ་འཾ། ཊིཾ། གསུམ་གང་རིགས་ཀྱི་དང་པོ་ཞི་བ་སྟེ་སྐད་ཆུང་ངུའི་དྲང་། ཕྱིས་དྲག་པོ་སྟེ་ཧཱུྂ་ཞེས་སྐད་ཆེན་པོར་དྲངས་པས། མགྲིན་རླུང་བྱང་ནས་ལུང་པ་ཕར་ཚུར་ལ་སོགས་པ་ཐོས་པའི་སྐད་འབྱུང་།
དེའང་ངག་འདྲེན་པས་ལུས་འདར། དེས་རྩ་འདར། དེས་བྱང་ཆུབ་ཀྱི་སེམས་འདར། དེས་བདེ་བ་སྐྱེ་ཞིང་རླུང་དང་བསྟུན་ནས་གྱེན་ལ་དྲངས་པས་ལུས་ཟུངས་རྒྱས་ཏེ་གདོང་བཀྲག་མདངས་དང་ལྡན་ཞིང་། འཐུར་སེལ་གྱི་རླུང་ལ་དབང་ཐོབ་པར་འགྱུར་རོ། ། གསུམ་པ་ཏིང་འཛིན་སེམས་ཀྱི་རྦ་རླབས་ནི། དངོས་སམ་ཡེ་ཤེས་ཀྱི་ཕྱག་རྒྱ་ལ་བརྟེན་ནས་ལམ་སྦྱང་པ་ལ་གསུམ་སྟེ། ཐབས། ཤེས་རབ། གཉིས་ཀའི་རྒྱུད་སོ་སོར་དག་པར་བྱའོ། །
དང་པོ་ནི། འདུ་ཤེས་སུམ་ལྡན་ལ་བརྟེན་ནས་སྙོམས་པར་ཞུགས་པས། ཡབ་ཡུམ་གཉིས་ཀའི་ཁམས་དང་མ་གསང་གནས་གཉིས་ཀའི་རྩེར་བྱོན། རྩ་དབུ་མའི་མས་སྣ་ན། ཐིག་ལེ་ཡུངས་འབྲུ་ཙམ་ཞིག་སྐྱ་ཧྲིལ་གྱིས་གནས་པ་དེ་འོད་ཟེར་གྱི་རྣམ་པར་གྱུར། རྩ་རོ་རྐྱང་དབུ་གསུམ། སྔོན་ལ་རོ་མ། དེ་ནས་རྐྱང་མ། དེ་ནས་དབུ་མ་རིམ་པ་བཞིན་དུ། རོ་མ་ནས་སོང་ལྟེ་བར་བྱོན།
ལྟེ་བའི་འཁོར་ལོ་འོད་ཀྱི་ནམ་ལང་པ་བཞིན་ཡལ་ཡལ། དེ་བས་ཀྱང་འོད་ཆེར་སོང་སྟེ་ཉི་མ་ཤར་བ་བཞིན་གསལ་གསལ། གློ་བ་འབུས་པ་བཞིན་ལྟང་ལྟང་། ཡང་ཡར་སོང་སྙིང་ཁར་ཆོས་གསུམ་ལྡན་དུ་དྲན། ཡར་སོང་མགྲིན་པར་ཆོས་གསུམ་ལྡན་དུ་དྲན། ཡར་སོང་རྣ་བ་གཡས་ནས་འོད་ཟེར་གྱི་རྣམ་པར་སྤྲོས། འོད་ཟེར་ལས་ལྷག་པ་ལྷའི་དཀྱིལ་འཁོར་སྤྲོས། སེམས་ཅན་ཐམས་ཅད་ལ་དབང་བཞི་བསྐུར། སེམས་ཅན་ཐམས་ཅད་ལྷར་བྱས་པ་དང་། ཕར་སྤྲོས་པའི་འོད་ཟེར་གཉིས་འདྲེས་བདུད་རྩིའི་བཅུད་དུ་གྱུར།
སྤྱི་བོ་ཚངས་པའི་བུ་ག་ནས་ཞུགས། སྤྱི་བོའི་འཁོར་ལོ་ཆོས་གསུམ་ལྡན་དུ་བྱས། འོད་ཟེར་དམར་པོར་གྱུར། མགྲིན་པར་བྱོན། ཉི་མ་སྟོང་གི་གཟི་བརྗིད་དང་ལྡན་ཅིང་། མགྲིན་པའི་རྩ་འཁོར་རྣམས་ཆོས་གསུམ་ལྡན་དུ་བྱས། སྙིང་ཁར་བྱོན་པས་བདག་གི་རྒྱུད་སྐུ་ལྔར་གྱུར་པའི་རྟགས་སུ་འོད་ཟེར་ཁ་དོག་རྣམ་པ་ལྔར་གྱུར་ཏེ། སྙིང་ཁའི་རྩ་འཁོར་རྣམས་ཆོས་གསུམ་ལྡན་དུ་བྱས། རྩ་དག་པའི་ལམ་ལྟེ་བ་ནས་བྱོན། ཡུམ་གྱི་མཁར་སྔ་མ་བཞིན་དུ་ཐིག་ལེའི་གཟུགས་ཀྱིས་གནས་སོ། །
གཡས་གཟུང་བའི་རྦ་རླབས་རེངས། རྩ་རོ་མ་དབང་དུ་འདུས། རྩོལ་བ་སྟེ་རླུང་ཕྱིར་འགྲོ་བ་རྣམས་ལ་དབང་ཐོབ། རྣམ་པར་ཐར་པའི་སྒོ་ཚད་མ་མེད་པ་ཞེས་བྱ་བ་སྟེ་འབྲས་བུ་དང་པོའོ། ། དེ་བཞིན་དུ་གཡོན་དུའང་གོང་བཞིན་བྱས་པས་གཡོན་འཛིན་མའི་རྦ་རླབས་རེངས། རྩ་རྐྱང་མ་དབང་དུ་འདུས། སྲོག་སྟེ། རླུང་ནང་དུ་འཇུག་པ་ལ་དབང་ཐོབ། རྣམ་པར་ཐར་པའི་སྒོ་སྨོན་པ་མེད་པ་ཞེས་བྱ་བ་འབྲས་བུ་གཉིས་སོ། ། དེ་བཞིན་དུ་དབུ་མ་ལའང་སྦྱར་སྟེ་བསྒོམ་པས་གཟུང་འཛིན་གཉིས་ཀའི་རྦ་རླབས་རེངས།
རྩ་དབུ་མ་དབང་དུ་བྱས་འདུས། རླུང་གནས་པ་ལ་དབང་ཐོབ། རྣམ་པར་ཐར་པའི་སྒོ་སྟོང་པ་ཉིད་དེ་འབྲས་བུ་གསུམ་པའོ། ། གཉིས་པ་ཤེས་རབ་ཀྱི་རྒྱུད་དག་པར་བྱ་བ་ནི། རྩ་རོ་རྐྱང་དབུ་གསུམ་ལ་སྔར་བཞིན་ལས། རྣ་བ་ནས་ཕྱི་སྤྲོ་བ་མེད་ཅིང་། དབུ་མ་ནས་སོང་ཚངས་པའི་སྒོ་ནས་སྤྲོ་བ། བསྡུ་བ་བྱས་ཀྱང་རུང་། མ་བྱས་ཀྱང་རུང་སྟེ་ཡུམ་ཤེས་རབ་སྟོང་པ་ཉིད་ཡིན་པས་བྱ་བྱེད་ཀྱི་སྤྲོས་པ་དང་བྲལ་བའི་ཕྱིར་རོ། ། རྦ་རླབས་གསུམ་རངས་པ་ནས་འབྲས་བུ་གསུམ་གྱི་བར་གོང་དང་འདྲ།
གསུམ་པ་གཉིས་ཀའི་རྒྱུད་དག་པར་བྱ་བ་ནི། ཡབ་ཡུམ་གཉིས་ཀའི་ཁམས་དང་མ་གཉིས་རྩ་དབུ་མ་ནས་དྲངས་འོད་ཟེར་གྱི་རྣམ་པར་སོང་ནས་སོ་སོའི་གཙུག་ཏོར་མཆོག་ཏུ་ཐིམ། དེ་གཉིས་ཀ་ཡང་སྐུ་ལྔ་ལྷུན་གྱིས་གྲུབ་པའི་རང་བཞིན་དུ་བསྒོམ་པར་བྱའོ། ། དེ་ཡང་རྡོ་རྗེ་ནི་བདེ་བ་མི་རྟོག་པས་བརྒྱན་པ། རྦ་རླབས་ནི་རྟོག་པའི་འཕྲེང་བ་སྟེ། རྡོ་རྗེ་མི་རྟོག་པའི་ངོ་བོར་ཐིམ་པ་ལ་རེངས་པ་ཞེས་ཀྱང་ཟེར་རོ། ། དེ་ཡང་ཉམས་གང་དུ་སྐྱེ་ངེས་པ་མེད། གང་དུ་སྐྱེས་ཀྱང་བྱུང་རྒྱལ་དུ་བསྐྱང་ངོ་།། །། སྤྱི་དོན་གཉིས་པ་ལམ་དེ་སྒོམ་པ་ལས་བྱུང་བའི་ལྟ་བ་ཤིན་ཏུ་རྣམ་པར་དག་པའི་དེ་ཁོ་ན་ཉིད་མས་བསྟན་གྱི་དགའ་བ་བཞི་ནི། རྒྱུ་མཐུན་པས་ནི་སྐྲ་དཀར་འཇོམ། །
རྣམ་པར་སྨིན་པས་སྟོབས་སྟེར་བྱེད། ། སྐྱེས་བུ་བྱེད་པ་རྣམ་པར་འཕེལ། ། དྲི་མ་མེད་པས་འཆི་མེད་འབྱུང་། ། ཞེས་པ་ལྟར་དང་པོ་འགྲོ་བ་ཐམས་ཅད་ཀྱི་ཡིད་དུ་འོང་བར་འགྱུར། གཉིས་པས་མངོན་པར་ཤེས་པ་ཅུང་ཟད་འཆར། གསུམ་པས་རོ་ཐམས་ཅད་ལོངས་སྤྱོད་པར་ནུས། བཞི་པས་རྫུ་འཕྲུལ་ཅུང་ཟད་སྟོན་ནུས་སོ། ། དེང་དང་པོ་ནི། བདེ་སྟོང་གི་ཏིང་ངེ་འཛིན་ཆུང་། གཉིས་པ་ལ་འབྲིང་།
གསུམ་པ་ལ་ཆེན་པོ། བཞི་པ་ལ་ཆེན་པོའི་ཡང་ཆེན་པོར་འགྱུར་རོ། ། དེ་ལྟར་བསྒོམ་པའི་ཕན་ཡིན་ནི། ལྟོ་བའི་ངོས་མེ་ལོང་ལྟར་འཇམ། ལུས་སྟོབས་ཤིན་ཏུ་ཆེ། ལྕེས་མཛོད་སྤུར་སླེབ། ལྕེ་ཆུང་གི་བ་ཞོ་ནུས། ཚེ་ཉི་ཟླ་དང་མཉམ་པར་འགྱུར་བའོ།། །། སྤྱི་དོན་གསུམ་པ་གྲུབ་མཐའ་བདེ་སྟོང་རྒྱ་ཆེ་བ་ནི། དེ་ལྟར་འཇིག་རྟེན་པའི་ལམ་དུ་ལྟ་བ་ཤིན་ཏུ་རྣམ་པར་དེ་ཁོ་ན་ཉིད་གོམས་པ་ལ་བརྟེན་ནས་ས་བཅུ་གསུམ་པའི་ཕྱེད་མན་ཆད་ཀྱི་ཆོས་ཐམས་ཅད་འཁོར་འདས་བདེ་སྟོང་གི་ཡེ་ཤེས་གཅིག་གི་ངང་དུ་རོ་གཅིག་པར་རྟོགས་ཏེ།
བླང་དོར་དང་སྤང་ཐོབ་གཉིས་ཐ་དད་མེད་པར་འགྱུར་བའོ།། །། སྤྱི་དོན་བཞི་པ་མདའ་ཁ་མ་ཕྱག་རྒྱ་ཆེན་པོ་ནས་འཕོ་བ་ནི། ཐུན་མོང་དང་། ཐུན་མོང་མ་ཡིན་པ་གཉིས་ལས། དང་པོ་ནི་གཞན་དུ་ཤེས་པར་བྱའོ། ། གཉིས་པ་ཐུན་མོང་མ་ཡིན་པ་ནི། གལ་ཏེ་ཚེ་འདི་ལ་གྲུབ་མཐའ་མ་སྙོགས་ན་མདའ་ཁ་མའི་གདམས་ངག་བྱ་དགོས་པས། དེ་ལ་ལུས་ཙོག་པུར་གནད་ལ་ཕབ་ལ། བསམ་གཏན་གྱི་ཡན་ལག་སྔོན་དུ་འགྲོ་བས། ཧཱིཀ་ཅེས་པ་ཉི་ཤུས་མགྲིན་པར་དྲང་བ་དང་།
ཀ་ཧིཀ་ཅེས་པ་ཉི་ཤུས་ངལ་གསོ་བ་གཉིས་སྤེལ་ཞིང་བྱ། ཉེར་གཅིག་པ་ལས་སྦྱོར་གྱི་དུས་སུ་བྱ་ཡི། སྦྱང་པའི་དུས་བྱས་ན་ཚེ་ཐུང་དུ་འགྱུར་རོ་གསུང་། དེ་ལྟར་ཐུན་བཞི་ངེས་པས་གནད་ཟིན་ཟིན་སྦྱང་སྟེ། གནད་ཟིན་པའི་ཚད་ནི། དེ་དྲན་པ་ཙམ་གྱིས་བ་སྤུ་ལྡང་བ་དང་། སྙིང་ཁ་ཚ་ལམ་མེ་བ་དང་། མགོ་གས་པ་ལྟ་བུ་འབྱུང་བའོ། ། ཕྱིའི་ཡི་གེ་ལ་གོམ་པར་བྱ་བ་དང་། ནང་གི་ཡི་གེ་ལ་གོམ་པར་བྱ་བའོ། །
དང་པོ་ནི། སྒོ་རྣམས་ཡི་གེས་བགག་པར་བྱ་སྟེ། བཤང་ལམ་དུ་སཾམརཡུ་དཀར་པོ་མགོ་བོ་ གྱེན་དུ་བསྟན། གཅི་ལམ་དུ་ཀྵམརཡུཾ་སེར་པོ་མགོ་བོ་གྱེན་དུ་བསྟན། ལྟེ་བར་ཀྵདུ་ཾ་དམར་པོ་ མགོ་སྤྲོད། ལྕེ་ཆུང་གི་རྩ་བར་སུཾ་དཀར་པོ་མགོ་སྤྲོད། སྣ་བུག་གཉིས་སུ་ཡུཾ་སྔོན་པོ་མགོ་བོ་སྤྲོད་རེ་རེ། མིག་གཉིས་སུ་ཧཱུྂ་སྔོན་པོ་ཁྲིལ་མ་རེ་རེ། རྣ་བ་གཉིས་སུ་ཡུྂ་དམར་པོ་འཁྲིལ་མ་རེ་རེ། མཛོད་སྤུར་སོམརཡུཾ་སེར་པོ་མགོ་ ཐུར་བསྟན།
ཚངས་སྦུག་ཏུ་ཧམརཡུྃ་དཀར་པོ་མགོ་འཐུར་བསྟན། འདི་ཐམས་ཅད་ལ་ཟླ་བའི་གདན་དང་། མགོ་གཉིས ཀྱི་བར་ཟླ་བས་བཅད་པར་སྒོམ། མི་གསལ་ན་སྒོ་མི་ཁེགས་སོ། ། འདི་རང་བཞིན་དུ་སྒོམ་པས་བསྲུང་བར་ཡང་འགྲོ་གསུང་། ནང་གི་ཡི་གེ་ལ་གོམ་པར་བྱ་བ་ནི། འཁོར་ལོ་བཞི་ལ་བརྟེན་པའི་ཙཎྜ་ལཱི་དང་འདྲ་བ་ལས། ཁྱད་པར་ནི་རྩ་རོ་རྐྱང་གཉིས་སུ་ཧ་དང་ཀྵ་སྤང་པའི་ཀཱ་ལི་སུམ་ཅུ་རྩ་གཉིས་ཁ་དོག་དཀར་པོ་མགོ་འཐུར་བསྟན་གཉིས་གཉིས་ཀྱི་བར་དུ་ཨཱ་ལི་བཅུ་དྲུག་ཁ་དོག་དམར་པོ་མགོ་གྱེན་ལ་བལྟ་བ་རེ་རེ་སྤེལ་མར་བཀོད་པས་གཟུང་འཛིན་གྱི་རྣམ་རྟོག་གི་ལམ་བཀག་སྟེ། རླུང་རྩོལ་བའི་དུས་སུ་མས་ཡར་གསལ་བཏབ། སྲོག་གི་དུས་སུ་ཡས་མར་གསལ་བཏབ་སྟེ།
ཡིག་འབྲུ་རྣམས་ལག་མཐིལ་གྱི་རི་མོ་ལྟ་བ་ལྟར་གསལ་བར་མ་གྱུར་གྱི་བར་དུ་གོམ་པར་བྱའོ། ། ནང་གི་སྒོ་ཡི་གེས་བཀག་པ་འདི་བཞི་པ་འབའ་ཞིག་གི་ཐུན་མོང་མ་ཡིན་པ་ལ་དགོས་ཀྱི། འཕོ་བ་གཞན་རྣམས་ལ་མི་དགོས་སོ། ། འཆི་ལྟས་བྱུང་ནས་མ་བསླུས་ན་ལས་ལ་སྦྱར་བ་ལ། བཞི་པ་འབའ་ཞིག་གི་ཐུན་མོང་མ་ཡིན་པ་ནི། བསམ་གཏན་གྱི་ཡན་ལག་སྔོན་དུ་འགྲོ་བས། ལུས་སྐྱིལ་ཀྲུང་དུ་གནད་ལ་ཕབ་ལ། དང་པོ་ཕྱིའི་སྒོ་ཐམས་ཅད་ཡི་གེས་བཀག དེ་ནས་ནང་གི་སྒོ་ཐམས་ཅད་ཀྱང་སྔར་བཞིན་ཡི་གེས་བཀག་ལ། རླུང་ཕྱིར་འབྱུང་བའི་དུས་སུ་ཕྱི་དབྱིབས་ཀྱི་ཨ་ནས་སྤྱི་བོའི་ཧཾ་གི་བར་དུ་རླུང་དབུ་མར་ཡིད་ཀྱིས་འགྲོ་བར་བསམ་ནང་དུ་འཇུག་པའི་དུས་སུ་སྤྱི་བོའི་ཧཾ་ནས་ཕྱི་དབྱིབས་ཀྱི་ཨའི་བར་དུ་དབུ་མ་ནས་འགྲོ་བར་བསམ།
དེ་ལྟར་དངོས་སུ་ཁ་སྣ་ནས་རྒྱུ་ཡང་ཡིད་ཀྱིས་དེ་ལྟར་བསམ་པས་འཆི་ཁར་རང་གི་ངང་གིས་དབུ་མར་འཇུག་པ་དང་། བདག་ཉིད་ཀྱིས་སྒོམ་པ་གཉིས་མཐུན་ནས་སྲོལ་རྩོལ་གྱི་རླུང་དབུ་མར་ཟད་དེ། ལམ་མཆོག་དེར་ཐིམ་ནས་རླུང་གི་འགྲོས་རིམ་གྱིས་ཐིམ་པར་འགྱུར་ལ། དེའི་སྟོབས་ཀྱིས་རྩ་དང་། ཡི་གེ་དང་། ཁམས་བདུད་རྩི་རྣམས་ཀྱི་སྟོབས་ཀྱང་དབུ་མར་ཞུགས་ནས་ཕྱག་རྒྱ་ཆེན་པོ་བདེ་སྟོང་ཤིན་ཏུ་རྣམ་པར་དག་པའི་དེ་ཁོ་ན་ཉིད་མངོན་དུ་གྱུར་ཏེ། སྔར་གྱི་ཉམས་མྱོང་དང་འདྲེས་བའི་ཚུལ་གྱི་གྲུབ་མཐའ་སྙོགས་པའམ། རིག་པ་འཛིན་ལ་སོགས་པར་འགྱུར་བ་ཡིན་ནོ།། །། སྤྱི་དོན་ལྔ་པ་བར་དོ་བདེ་སྟོང་མཆོག་གི་ཡེ་ཤེས་ནི། གལ་ཏེ་མདའ་ཁ་མ་མ་ཐེབ་ན།
བར་དོའི་གདམས་ངག་དགོས་པས། དེ་ནི། བདག་ལ་མཐར་ཐུག་དེ་ཁོ་ན་ཉིད་ཆོས་ཐམས་ཅད་ཤིན་ཏུ་རྣམ་དག་སྟོན་པའི་བླ་མ་རྡོ་རྗེ་སློབ་དཔོན་ངོ་བོ་ཉིད་སྐུ་དྲན་པ། དེས་བསྟན་པའི་ལམ་རྡོ་རྗེའི་རྦ་རླབས་དྲན་པ། དེ་ལས་བྱུང་བའི་ལྟ་བ་ཤིན་ཏུ་རྣམ་དག་དེ་ཁོ་ན་ཉིད་མས་བསྟན་གྱི་དགའ་བ་དྲན་པ་སྟེ། དེ་གསུམ་དུས་གཅིག་ལ་དྲན་པར་བྱ་སྟེ། རྨི་ལམ་གྱི་རྐྱེན་གྱིས་ཀྱང་དེ་གསུམ་དྲན་པ་མ་བྱུང་གི་བར་དུ་བསླབ་བོ། ། དེ་ལྟར་གོམ་པའི་དབང་གིས་བར་དོའི་རྐྱེན་བདུན་ཤར་བ་ན་ཡང་སྔར་གྱི་དྲན་པ་གསུམ་འབྱུང་ཞིང་། གནམ་བྱ་ལྔ་ཡང་རྩ་གསུམ་དུ་རླུང་ལྡང་འཇུག་གནས་གསུམ་བྱེད་པ་འཆར་ཞིང་། རྩ་གཉིས་ཀྱང་དབུ་མར་རོ་གཅིག
རླུང་གཉིས་ཀྱང་གནས་པར་རོ་གཅིག རྟེན་འབྲེལ་དེས། སྣང་བ་དང་རང་གི་སེམས་ཀྱང་རོ་གཅིག་པར་གྱུར་ནས་བར་དོ་ཉིད་དུ་རིག་པ་འཛིན་པ་ལ་སོགས་པར་འགྱུར་རོ།། །། སྤྱི་དོན་དྲུག་པ་འབྲས་བུ་ངོ་བོ་ཉིད་ཀྱི་སྐུ་རང་བཞིན་ལྷུན་གྲུབ་ནི། འབྲས་བུའི་སྐབས་ཉིད་དུ་འཆད་པར་འགྱུར་བས་འདིར་མ་སྤྲོས་སོ། ། རྒྱས་པ་དང་འབྲེལ་ན་དག་དྲན་བྱ། བསྡུས་པ་ལྟར་ན། རྗེས་དགེ་བ་བསྔོ་བ་སོགས་བྱའོ། ། འདི་ལ་ཐུན་གཅིག་བྱེད། ༈ ཉི་མ་སོ་གཅིག་པ་ལ།
སེམས་བསྐྱེད་སོགས་འགྲེ། ལུང་སྔགས་འཆང་ཆེན་པོས་མཛད་པའི་ལམ་ཟབ་དང་། བིར་སྲུང་གཉིས་ཀྱི་བྱིན་རླབས་བྱ་ཚུལ་དང་། རྒྱུན་གྱི་ཉམས་ལེན་བྱེད་ཚུལ་གཉིས། འཇམ་དབྱངས་བསོད་ནམས་དབང་པོས་མཛད་པའི་ལམ་ཟབ་ཀྱི་བརྒྱུད་འདེབས་རྣམས་བཀླགས་ལ། དམིགས་པ་ནི། བསམ་གཏན་གྱི་ཡན་ལག་དགུ་སྔོན་དུ་བཏང་ནས། དངོས་གཞིའི་དམིགས་པ་ལ། ༈ སྤྱི་དོན་གསུམ་པ་འབྲས་བུ་སྐུ་ལྔ་མངོན་དུ་འགྱུར་པའི་ཚུལ་ནི། བུམ་དབང་རྩའི་འགྲོས་འཁོར་འདས་ཀྱི་སྣང་བ་འཆར་བའི་རྩ་ཐམས་ཅད་དབུ་མར་ཐིམ་སྟེ།
དབུ་མའི་རྩ་མདུད་སུམ་ཅུ་རྩ་གཉིས་རིམ་གྱིས་གྲོལ་བ་ལས། དབུ་མ་ཉིད་ཀྱང་གཙུག་ཏོར་མཆོག་ཏུ་ནཱ་དའི་དབྱིབས་སྦོམ་ཕྲ་རྟ་རྔ་ཙམ་རིང་ཐུང་སོར་བཞི་ཙམ་དུ་གྱུར་ཏེ། དེའི་སྐད་ཅིག་ལ། སྐུ་ཐམས་ཅད་མཁྱེན་པ་སྤྲུལ་པའི་སྐུར་འགྱུར་རོ། ༈ །གསང་དབང་གི་འགྲོས་ནི། ངག་བརྗོད་པའི་གཞི་ཡི་གེ་བསམ་གྱིས་མི་ཁྱབ་པ་གནས་པ་རྣམས། ཨཱ་ལི་ལཱ་ལི། ཨེ་ཝཾ། ཨ་སོགས་ལ་རིམ་གྱིས་ཐིམ་སྟེ། ས་བཅུ་ཉིས་པ་ལ་ཨཱཿཚེག་དྲག་ཅན་དུ་གྱུར་པ་དེ་ཧཾ་ལ་ཐིམ་སྟེ།
དབྱིབས་ཐིམ་པས་ཨ་ཧཾ་མི་ཐིམ། ཁ་དོག་ཐིམ་པས་དཀར་པོ། སྟོབས་ཐིམ་པས་བདུད་བཞི་ཟིལ་གྱིས་གནོན་པའི་ཧཱུྃ་གི་སྟོབས་སུ་གྱུར་སྟེ། དེའི་སྐད་ཅིག་ལ་གསུང་ཐམས་ཅད་མཁྱེན་པ་ལོངས་སྤྱོད་རྫོགས་པའི་སྐུར་འགྱུར་རོ། ༈ །ཤེས་རབ་ཡེ་ཤེས་བདུད་རྩིའི་འགྲོས་ནི། ཁམས་དགུའི་དང་མ་ཐམས་ཅད་སྟོབས་སུ་ཁམས་དཀར་དམར་ལ་ཐིམ། དེ་གཉིས་ཀྱི་སྟོབས་ཀྱང་དབུ་མའི་མས་སྣ་ན་མ་ལས་ཐོབ་པའི་རཀྟ་དམར་བ། ཡས་སྣ་ཕ་ལས་ཐོབ་པའི་བྱང་སེམས་དཀར་པོ་གཉིས་ལ་ཐིམ། དེ་གཉིས་རོ་གཅིག་ཏུ་འདྲེས་ནས་དགའ་བ་བཅུ་དྲུག་གི་འགྲོས་ཀྱི་དང་མའི་ཡང་དང་མ་མཆོག་ཏུ་གྱུར་པ་འོད་ཟེར་སྣ་ལྔའི་ཚུལ་གྱི་གཙུག་ཏོར་མཆོག་ཏུ་ཐིམ་སྟེ། དེའི་སྐད་ཅིག་ལ་ཐུགས་ཐམས་ཅད་མཁྱེན་པ་ཆོས་ཀྱི་སྐུར་འགྱུར་རོ།
༈ །དབང་བཞི་པ་རླུང་གི་འགྲོས་ནི། རྟོག་བཅས་སྐྱེ་བའི་རླུང་ཐམས་ཅད་ལྡང་འཇུག་གཉིས་ལ་ཐིམ། ལྡང་འཇུག་གཉིས་གནས་པར་ཐིམ། གནས་པ་དབུ་མར་ཐིམ། དེ་གཙུག་ཏོར་མཆོག་ཏུ་ཐིམ་པས་ཡེ་ཤེས་ཀྱི་རླུང་དུ་གྱུར་ཏེ། དེའི་སྐད་ཅིག་ལ་སྐུ་གསུང་ཐུགས་ཐམས་ཅད་མཁྱེན་པ་ངོ་བོ་ཉིད་ཀྱི་སྐུར་འགྱུར་རོ། ༈ །དེ་ལྟར་རྟེན་དཀྱིལ་འཁོར་བཞི་གནས་གྱུར་པའི་ཚེ་བརྟེན་པ་ཀུན་གཞི་ཉིད་ཀྱང་གནས་གྱུར་ཏེ། སྔར་གཞན་གྱིས་སྤོངས་མ་ནུས་པའི་དྲི་མ་བག་ཆགས་དང་བཅས་པ་སྤངས་ཏེ། སྒྲིབ་བྲལ་དུ་གྱུར་པ་ལ་བརྟེན་ནས་ཤིན་ཏུ་རྣམ་པར་དག་པ་ངོ་བོ་ཉིད་ལྷུན་གྱིས་གྲུབ་པའི་སྐུ་ཞེས་བྱ་བ་མངོན་དུ་བྱེད་དོ། ། དེ་ལྟ་བུའི་རྟེན་དང་བརྟེན་པར་བཅས་པ་ཐམས་ཅད་རང་རིག་པའི་ཡེ་ཤེས་ཡོངས་སུ་དག་པ་ཅིག་གི་ངོ་བོར་རོ་གཅིག་ཏུ་འདྲེས་ཏེ།
དབྱིངས་དང་ཡེ་ཤེས་རོ་ཉམས་ཆེན་པོར་གྱུར་པ་དེ་ལས་དུས་ནམ་ཡང་མ་གཡོས་བཞིན་དུ། སེམས་ཅན་གྱི་དོན་འབད་མེད་དུ་འབྱུང་བ་དེ་ལ་རྣམ་པ་ཐམས་ཅད་མཁྱེན་པ་འབྲས་བུའི་རྒྱུད་ཅེས་བྱ་བ་ཡིན་ནོ།། །། སྤྱི་དོན་གསུམ་པ་ངེས་ཤེས་ཁྱད་པར་ཅན་བསྐྱེད་ལ་ཏིང་ངེ་འཛིན་ངོ་ཤེས་པར་བྱ་ཞིང་ལམ་གྱི་ས་མཚམས་རྣམ་པར་བཞག་པ་ནི། ཚད་མ་བཞི་དང་སྙན་བརྒྱུད་བཞིའི་སྒོ་ནས་ངེས་ཤེས་བསྐྱེད་དགོས་ཏེ། གཞུང་ལས། ཚད་མ་བཞིས་འབྲས་བུ་བསྟན་ལ་ཕབ་ནས་ཞེས་དང་། གསང་སྔགས་སྙན་བརྒྱུད་སོགས་བཞི་མ་ཆད་པ་ཞེས་གསུང་ཞིང་། གཞན་ཡང་དོན་བསྡུས་མ་ལས། ཚད་མ་སྙན་བརྒྱུད་བཞི་ཡིས་སྤྲོས་པ་བཅད། ། ཞེས་གསུང་པ་ལྟར་ཡིན།
དེའི་དོན་ཐོག་མར་ཉམས་མྱོང་ཚད་མ་དེ་ཡང་ཁྱོད་ཀྱི་ལམ་སྒོམ་ན་ཉམས་མྱོང་འདི་ལྟ་བུ་ཞིག་འབྱུང་བར་འགྱུར་རོ། ། ཞེས་ཇི་ལྟར་ལུང་བསྟན་པ་བཞིན་ཐོག་ཏུ་ཕེབ་པ་ལ་བརྟེན་ནས། བླ་མ་ལ་སངས་རྒྱས་དངོས་ཀྱི་མོས་གུས་སྐྱེ་བས་བླ་མ་ཚད་མ། ཉམས་མྱོང་དེ་ཉིད་ཀྱང་རྣལ་འབྱོར་དབང་ཕྱུག་གི་བསྟན་བཅོས་རྡོ་རྗེའི་ཚིགས་རྐང་དང་ངོ་འཕྲོད་པས་དངོས་པོའི་མཐའ་རྟེན་ཅིང་འབྲེལ་པར་འབྱུང་བ་ལོ་རྒྱུས་ཀྱི་ཚད་མ། དེ་ཉིད་ཀྱང་རྩ་རྒྱུད་བརྟག་གཉིས་སོགས་སངས་རྒྱས་ཀྱིས་གསུང་པའི་ལུང་གི་དོན་ཤེས་བདེ་བར་གཤེགས་པའི་བཀའ་ཡང་དག་པར་ལུང་གི་ཚད་མ་སྟེ། དེ་བཞིའི་སྒོ་ནས་ངེས་ཤེས་བསྐྱེད་པ་དང་། སྙན་བརྒྱུད་བཞི་ནི། དབང་གི་ཆུ་བོ་མ་ནུབ་པ། བྱིན་རླབས་ཀྱི་བརྒྱུད་པ་མ་ཉམས་པ། གདམས་ངག་གི་སརྒ་མ་ལོག་པ།
གདམས་ཀྱི་བསམ་པས་ཚིམ་པ་སྟེ། དེ་དག་གི་སྒོ་ནས་ངེས་ཤེས་བསྐྱེད་པའོ། ། དེ་ལྟར་ངེས་ཤེས་བསྐྱེད་པའི་གང་ཟག་དེ་ལ་ལམ་གྱི་ས་མཚམས་རྣམ་པར་བཞག་དགོས་པ་ནི། གཞུང་ལས། རྟེན་ཅིང་འབྲེལ་བར་འབྱུང་བ་ལྔས་ལམ་ཡོངས་སུ་རྫོགས་པར་བསྟན་ཏོ། ། ཞེས་གསུང་པའི་དོན་རྒྱས་པར་བསམ་གྱིས་མི་ཁྱབ་ཀྱང་། ཧྲིལ་གྱིས་བསྡུ་ན་ལམ་ལ་ལྔ་སྟེ་ཚོགས་ལམ། སྦྱོར་ལམ། མཐོང་ལམ། སྒོམ་ལམ།
མཐར་ཕྱིན་པའི་ལམ་མོ། ། ས་ལ་བཅུ་གསུམ་སྟེ། བུམ་དབང་གི་ས་དྲུག གསང་དབང་གི་ས་བཞི། ཤེར་དབང་གི་ས་གཉིས། དབང་བཞི་པའི་ས་ཕྱེད་དང་། འབྲས་བུའི་ས་ཕྱེད་དེ། ས་བཅུ་གསུམ་གྱི་གྲངས་སུ་གནས་པའོ།། །། སྤྱི་དོན་གསུམ་པ་འབྲས་བུ་མཐར་ཐུག་སངས་རྒྱས་ཀྱིས་བཤད་པ་ནི། བཅུ་གསུམ་རྡོ་རྗེ་འཛིན་པ་འབྲས་བུའི་ས་སྟེ།
འགྲོས་བཞི་ཐིམ་པ་ལ་བརྟེན་ནས་ཆེ་བ་རྣམ་པ་གསུམ་དང་ལྡན་པའི་སྐུ་ལྔ་རང་བཞིན་ལྷུན་གྱིས་གྲུབ་པར་གྱུར་པ་སྟེ། གཞུང་ལས། ཕྱི་ནང་གི་རྟེན་འབྲེལ་འགྲོས་བཞི་ཐིམ་པ་རྣམས་ཀྱི་སྒོམ་ཉམས་སྐྱོན་ཡོད་མེད་བྱེད་པས་ས་བཅུ་གསུམ་པའོ། ། ཐམས་ཅད་མཁྱེན་ཏོ། ། བཅུ་གསུམ་རྡོ་རྗེ་འཛིན་པ་རྟེན་འབྲེལ་འགྲིག་པ་ལྟར་སྣང་། འཚང་རྒྱ་ཁར་འཁོར་ཚུལ་བུ་གཅིག་དང་བཅས་ཏེ་འཚང་རྒྱ། ཞེས་གསུང་པའི་ཕྱིར་རོ། ། དེ་ཡང་སྒྲུབ་པ་པོ་བདག་ཉིད། རྒྱུད་ཡོངས་སུ་དག་པའི་ཕྱག་རྒྱ་གཅིག བྱིན་གྱིས་བརློབ་པའི་བླ་མ་གཅིག
བར་ཆད་སེལ་བའི་མཁའ་འགྲོ་གཅིག ། བཀའ་བཞིན་བསྒྲུབ་པའི་སློབ་མ་གཅིག་སྟེ། ཉུང་མཐའ་ཡང་ལྔ་དུས་གཅིག་ལ་གྲོལ་བར་བཞེད་དོ།། །། སྤྱི་དོན་གསུམ་པ་ཉམས་སུ་བླངས་པའི་རྣལ་འབྱོར་པ་ལ་གསང་བ་བཅུའི་རྒྱས་བཏབ་ཅིང་། སྐལ་ལྡན་གྱི་སློབ་མ་ལ་ཕན་པར་གདམས་པ་ནི། དེ་ལྟར་ལམ་འབྲས་བུ་དང་བཅས་པའི་གདམས་པ་ཟབ་མོ་ཐོབ་པ་རྣམས་དམ་དུ་བཅང་ཞིང་དམ་དུ་སྤེལ་ཅེས་རྣལ་འབྱོར་དབང་ཕྱུག་གིས་གསུང་པ་ལྟར་ཡིན་ལ། སྤྱིར་གསང་སྔགས་ཞེས་པ་ཐེག་དམན་ལ་གསང་ཞིང་། ཐིག་ཆེན་ལ་བསྔགས་པའམ། སྐལ་དམན་ལ་གསང་ཞིང་། སྐལ་ལྡན་ལ་གདམས་པ་སྟེ།
དམ་ཚིག་དང་མི་ལྡན་པ་ལ་གསང་ནས། དམ་ཚིག་དང་ལྡན་པ་ལ་བྱིན་དགོས་པ་ལས། ཐོག་མར་གསང་བ་བཅུ་ནི། བླ་མའི་མཛད་སྤྱོད། མན་ངག གསང་མཚན། ཡི་དམ། ལུང་བསྟན། བཟའ་བའི་དམ་ཚིག ཉམས་ཀྱི་རྟགས།
བྱིན་རླབས་ཞུགས་པའི་དུས། ལྷན་སྐྱེས་ཡེ་ཤེས། སྤྱོད་པ་རྣམས་ཏེ། དེ་སྐད་དུ། རྗེ་ས་སྐྱ་པ་ཆེན་པོའི་གསང་བ་བཅུའི་གདམས་པ་ལས། ཐོག་མར་བླ་མའི་མཛད་སྤྱོད་གསང་། ། རྗེས་གནང་མན་ངག་བསྐྱེད་རྫོགས་གསང་། ། བླ་མས་བཏགས་པའི་གསང་མཚན་གསང་། ། དངོས་གྲུབ་སྟེར་བའི་ཡི་དམ་གསང་། ། མཁའ་འགྲོའི་ལུང་བསྟན་མཚན་མ་གསང་། །
བདུད་རྩི་ལྔ་ཡི་དམ་ཚིག་གསང་། ། ཉམས་ལས་བྱུང་བའི་དྲོད་རྟགས་གསང་། ། བྱིན་རླབས་ཞུགས་པའི་དུས་ཚོད་གསང་། ། གྲོལ་བྱེད་ལྷན་སྐྱེས་ཡེ་ཤེས་གསང་། ། རྟོག་མེད་སྤྱོད་པ་ཤུགས་འབྱུང་གསང་། ། ཞེས་གསུངས་པའི་ཕྱིར་རོ། ། དེ་ལྟར་གསང་བ་བཅུ་པོ་དེ་རྣམས་ཚུལ་བཞིན་དུ་ཉམས་སུ་བླང་ན། བླ་མ་དང་ཡི་དམ་ལྷས་བྱིན་གྱི་བརླབ་ཅིང་། བར་ཆད་ཀྱི་དབང་དུ་མི་འགྱུར་བའི་ཉམས་དང་རྟོགས་པའི་ཏིང་འཛིན་ཁྱད་པར་ཅན་གོང་ནས་གོང་དུ་འཕེལ་ཏེ་བཅུ་གསུམ་རྡོ་རྗེ་འཛིན་པའི་གོ་འཕང་མངོན་དུ་གྱུར་པ་ཡིན་ནོ། ། དེ་རྣམས་ཀྱིས་གཞུང་ཤིང་རྒྱས་པར་གཞུང་ཇི་ལྟ་བ་བཞིན་བཀྲི་བའི་འཁྲིད་ཡོངས་སུ་རྫོགས་པར་བསྟན་ཟིན་ཏོ། །
དེས་ན་དེ་ལྟ་བུའི་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་འཁྲིད་ཟབ་མོ་བཤད་པ་དང་། ཉན་པ་ལ་ཕན་ཡོན་བསམ་གྱིས་མི་ཁྱབ་པ་ཞིག་ཡོད་པས། དེ་ལྟ་བུའི་དགེ་བའི་རྩ་བ་རྣམས་འབྲས་བུ་སངས་རྒྱས་ཀྱི་སར་བསྔོ་བས་རྒྱས་ལེགས་པར་འདེབས་པར་བགྱིད་དགོས་པས་ཞེས་མཚམས་སྦྱར་ནས། བླ་མས་བསྔོ་བ་སྨོན་ལམ། བཀྲ་ཤིས་ཀྱི་མཐའ་རྟེན་དང་བཅས་པ་རྒྱས་པར་བྱའོ། ། འདི་ལྟ་བུའི་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་འཁྲིད་ཡིག་དང་པོའི་བློ་ཅན་གྱིས་རྟོགས་པར་སླ་བ་གསུང་རྒྱུན་གྱི་རིམ་པ་གསལ་བ་ཞེས་བྱ་བ་འདི་ཉིད་ནི། ཤེས་རབ་རྩལ་ཆེ་ཞིང་རྣམ་སྤྱོད་བློ་གྲོས་དང་ལྡན་པ་རྣམས་ལ། རྗེ་བཙུན་འཁྲུལ་པའི་དྲི་མ་ཟད་པར་སྤངས་པ། ངོར་ཆེན་དཀོན་མཆོག་ལྷུན་གྲུབ་ཀྱིས་མཛད་པའི་སྣང་གསུམ་མཛེས་རྒྱན་དང་། རྒྱུད་གསུམ་མཛེས་རྒྱན་སོགས་འཁྲིད་ཡིག་རྒྱས་པ་རྣམས་ལས་ལྷག་པ་མི་འདུག་ཀྱང་།
ཤེས་རབ་དམན་པ་དང་། དང་པོའི་བློ་ཅན་རྣམས་ལ་ཕན་པའི་ཕྱིར་དང་། ལྷག་པར་དབེན་གནས་དམ་པ་བྱས་འགྱུར་རྡོ་རྗེའི་བྲག་རྫོང་དུ། འཇམ་དབྱངས་བསོད་ནམས་དབང་པོའི་དྲུང་གི་གསུང་ངག་ལམ་འབྲས་བུ་དང་བཅས་པ་གནང་དུས། རང་ངོས་ཀྱི་དམིགས་པ་རྣམས་གསལ་འདེབས་བསྐྱར་སྐབས། རིགས་ཀྱི་བུ་སྤུན་གསུམ་དང་། ཆོས་རྗེ་ཀུན་དགའ་བཀྲ་ཤིས་སོགས་ཀྱིས། འདི་ལྟ་བུའི་དམིགས་རིམ་རྣམས་ཉམས་སུ་བླང་བདེ་བ་ཞིག་ཅེས་ཀྱང་འབྲི་དགོས། ཞེས་ཡང་ཡང་བསྐུལ་བའི་ངོར། དུས་གསུམ་སངས་རྒྱས་ཐམས་ཅད་ཀྱི་མཁྱེན་བརྩེ་ནུས་གསུམ་གཅིག་ཏུ་བསྡུས་པའི་ངོ་བོ།
དཀྱིལ་འཁོར་ཀུན་གྱི་རིགས་བདག་དྲུག་པ་རྡོ་རྗེ་འཆང་དང་དབྱེར་མ་མཆིས་པ། འབྲེལ་ཚད་དོན་དང་ལྡན་ངེས་པའི་བཀའ་དྲིན་ཅན་གྱི་རྩ་བའི་བླ་མ་དམ་པ་དཔལ་ས་སྐྱ་པ་ཆེན་པོ་སྔགས་འཆང་ངག་གི་དབང་པོ་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོའི་ཞབས་རྡུལ་སྤྱི་བོའི་གཙུག་ཏུ་གུས་པས་ལེན་པ། ཆོས་མེད་སྙོམས་ལས་ཅན། ས་སྐྱ་པ་ཀིརྟི་་་་་་གྲགས་པ། མ་ཏི།་་་་་ བློ་གྲོས། དྷྭ་ཛ་་་་་་རྒྱལ་མཚན། ཤྲཱི་་་་་་དཔལ། བྷ་ཏྲ་་་་་བཟང་པོ་ས་རང་བཟོའི་སྐྱོན་སྤངས་ཏེ། ཡིག་ཆ་ཁུང་ཐུབ་རྣམས་གདན་དུ་བཏིངས་ཤིང་།
ལྷག་པར་རྩ་བའི་བླ་མ་སྔགས་འཆང་ཆེན་པོ་སོགས་ཡོངས་འཛིན་དམ་པ་རྣམས་ཀྱི་ཕྱག་ལེན་གསུང་རྒྱུན་གྱིས་བརྒྱན་ཏེ། པྲ་བངྒཿཞེས་པ་རྒྱ་གར་ལུགས་ལ་སྤྲེའུ་ཞེས་དང་། རྒྱ་ནག་ལུགས་ལ་མེ་མོ་ལུག་ལོ། བཻ་ཤཱ་ཁ་ལ་དྷ་བ། ཞེས་པ་ས་ག་སྦྲང་དུས། མེ་ཏོག་ཅན་ཞེས་བྱ་བ་ཧོར་ཟླ་བཞི་པའི་རྫོགས་པའི་སངས་རྒྱས་ཀྱི་དུས་ཆེན་གསུམ་འཛོམ་གྱི་དུས་བཟང་ཁྱད་པར་ཅན་ཚེས་བཅོ་ལྔའི་ཉིན་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་སྒྲུབ་ཕུག་བྱས་འགྱུར་རྡོ་རྗེའི་བྲག་རྫོང་གི་བླ་བྲང་ནུབ་ཏུ་སུག་བྲིས་བགྱིས་པ་འདི་ལ་ཉེས་པའི་ཚོགས་མཆིས་ན། སྔགས་འཆང་ཆེན་པོས་བཟོད་པར་མཛད་དུ་གསོལ། འདི་བྲིས་པ་ལས་ལུས་ངག་ཡིད་གསུམ་དག ། ངལ་བར་གྱུར་པའི་དགེ་བ་དྲི་མེད་དེས། ། བདག་གཞན་མ་གྱུར་འགྲོ་དྲུག་སེམས་ཅན་ཀུན། །
དགེས་པ་རྡོ་རྗེའི་གོ་འཕང་མྱུར་ཐོབ་ཤོག ། འདིས་ཀྱང་བསྟན་པ་དང་སེམས་ཅན་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག སརྦ་མངྒ་ལཾ།། ཤུ་བྷཾ་མསྟུ་སརྦ་ཛ་ག་ཏཾ།། གཅིག་ཞུས།། །། PAGE * MERGEFORMAT 4 སྔགས་འཆང་གྲགས་པ་བློ་གྲོས། སྔགས་འཆང་གྲགས་པ་བློ་གྲོས་ཀྱི་ལམ་འབྲས་བུ་དང་བཅས་པའི་འཁྲིད་ཡིག PAGE * MERGEFORMAT 5
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
