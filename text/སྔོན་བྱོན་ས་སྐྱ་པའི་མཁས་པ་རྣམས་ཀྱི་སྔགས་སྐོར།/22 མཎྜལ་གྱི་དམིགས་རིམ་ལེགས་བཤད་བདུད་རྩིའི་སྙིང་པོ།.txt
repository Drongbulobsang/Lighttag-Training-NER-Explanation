སྔོན་བྱོན་ས་སྐྱ་པའི་མཁས་པ་རྣམས་ཀྱི་སྔགས་སྐོར།
པོད ༢༢
མཎྜལ་གྱི་དམིགས་རིམ་ལེགས་བཤད་བདུད་རྩིའི་སྙིང་པོ།
༄༅། །མཎྜལ་སྱ་པཉྫི་ཀ་སཾ་གྲ་ཧ་སུ་བྷ་ཥཱ་མྲྀ་ཏ་ཧྲྀ་ད་ནཱ་མ་བི་ཧ་ར་ཏིསྨ།། ༄༅། །མཎྜལ་གྱི་དམིགས་རིམ་ལེགས་བཤད་བདུད་རྩིའི་སྙིང་པོ་ཞེས་བྱ་བ་བཞུགས་སོ།། ན་མོ་གུ་རུ་བཛྲ་དྷ་རཱ་ཡ། བདེ་སྟོང་དབྱེར་མེད་ཡེ་ཤེས་ཟབ་ཡངས་ལས། ། སྣ་ཚོགས་སྐུ་ཡི་རླབས་ཕྲེང་རྟག་པར་གཡོ། ། དགེ་ལེགས་ནོར་བུའི་དཔལ་སྟེར་སྐྱབས་ཀྱི་མཆོག ། དྲིན་ཆེན་བླ་མ་སྤྱི་བོའི་རྒྱན་དུ་བཅིང་། ། དེ་ལ་འདིར་མཎྜལ་གྱི་དམིགས་རིམ་རྗེ་བླ་མའི་གསུང་རྒྱུན་མདོ་ཙམ་བྲི་བར་བྱའོ། ། དེའང་སྔོན་འགྲོ་བསགས་སྦྱང་གནད་སྨིན་མ་བྱས་ན་དངོས་གཞིའི་སྐབས་སུ་གདམས་ངག་ཟབ་མོ་ཇི་ལྟ་བུ་ཞིག་ཉམས་སུ་བླངས་ཀྱང་ཏིང་ངེ་འཛིན་རྣལ་མ་མི་སྐྱེ་བས་སྔོན་དུ་བསགས་སྦྱང་བྱ་བ་ནི་མེད་ཐབས་མེད་ཞིག་ཡིན་ལ། ཚོགས་བསགས་པ་ལའང་མཎྜལ་ལ་བརྟེན་པ་ནི་གཞན་ལས་ལྷག་པ་ཡིན་ཏེ།
ཟང་ཟིང་གིས་ཚོགས་བསགས་པ་ཕལ་ཆེར་ནི་སྦྱོར་བ་རྩོལ་སྒྲུབ་ཀྱི་དུས་སྡིག་པའི་དྲི་མ། དངོས་གཞི་འབུལ་བའི་དུས་སེར་སྣའི་དྲི་མ། རྗེས་ཕུལ་ཟིན་པའི་དུས་རློམ་སེམས་དང་སྙེམས་པའི་དྲི་མ་གསུམ་གྱིས་གོས་པས་ཚོགས་རྫོགས་དཀའ་ལ། མཎྜལ་ནི་དྲི་མ་དེ་གསུམ་ཀ་མེད་པས་ཚེགས་ཆུང་ངུས་ཚོགས་ཆེན་པོ་རྫོགས་པའི་ཐབས་ཁྱད་པར་ཅན་ཡིན་གསུངས། མཎྜལ་གྱི་རྒྱུ་ནི་རབ་གསེར་དངུལ་ཟངས་སོགས་དང་། ཐ་མ་ཤིང་ས་རྡོ་སོགས་ལས་བྱ། ཆེ་ཆུང་གི་ཚད་ཤིང་སོགས་ཡིན་ན་ཁྲུ་གང་ལས་མི་ཆུང་བ་ངེས་པར་དགོས་ཤིང་གསེར་དངུལ་ཡིན་ན་གང་འབྱོར་བྱ། འགོད་རྒྱུའི་ཚོམ་བུ་ཡང་རབ་རིན་པོ་ཆེའི་ཕྱེ་མ། འབྲིང་སྨན་འབྲུ་སྣ་ཚོགས། ཐ་མ་ནས་གྲོ་སོགས་འབྲུ་རིགས་སླད་མེད་དྲི་བཟང་གི་ཆུའི་རླན་ལྡན།
ཤིན་ཏུ་བྱ་བཏང་བ་ལྟ་བུ་འབྱོར་པ་མེད་ན་རྡོ་དཀར་སྲིན་མེད་པས་ཀྱང་ཆོག་སྟེ། རྒྱ་གར་གྱི་དུར་ཁྲོད་འུ་འུ་རིའི་གནས་སུ་ཤིན་ཏུ་བྱ་བཏང་བའི་རྣལ་འབྱོར་པ་ཞིག་གིས་རྡོ་དཀར་རྐྱང་པས་མཎྜལ་ཕུལ་བ་ཁོ་ནས་གྲུབ་པ་བརྙེས་ཏེ་ལུས་མ་སྤང་པར་མཁའ་སྤྱོད་དུ་བྱོན་པའི་ལོ་རྒྱུས་ལྟར་རོ། ། འབུལ་ཚུལ་ནི་ཐོག་མར་སེམས་ཅན་ཐམས་ཅད་ཀྱི་སྡིག་སྒྲིབ་ཐམས་ཅད་ལྷག་མེད་དུ་དག་པར་གྱུར་ཅིག་སྙམ་པས་ཡི་གེ་བརྒྱ་པ་བཟླ་བཞིན་པའི་ངང་ནས་ལག་གཡོན་གྱིས་མཎྜལ་བཟུང་། གཡས་པའི་མཐེབ་མཛུབ་ཀྱིས་མེ་ཏོག་ཅུང་ཟད་བཟུང་ནས་འཁྲིག་མས་ཡུན་རིང་དུ་ཤིན་ཏུ་དག་པར་ཕྱི་དགོས་ཏེ། མ་དག་པ་ཅུང་ཟད་རེ་ཙམ་ཡོད་ན་ཡང་རང་སེམས་ཀྱི་སྒྲིབ་པ་མི་འདག་པ་དང་། ཤིན་ཏུ་དག་པར་ཕྱིས་ན་སྒྲིབ་པ་དག་པའི་རྟེན་འབྲེལ་གྱི་གནད་ཡོད་དོ། ། དེ་ནས་སྒོ་གསུམ་འཇུག་པ་ཆིག་དྲིལ་ཏེ། ལུས་ཀྱིས་ཚོམ་བུ་འགོད་པ། ངག་གིས་ཚིག་བརྗོད་པ་དང་མཉམ་དུ་སེམས་ཀྱིས་འཆད་འགྱུར་གྱི་དམིགས་པ་རྣམས་ལམ་གྱིས་གྲུབ་པར་བསམ་པ་རྣམས་ཆབ་གཅིག་ཏུ་བྱ། དེ་ཡང་སེམས་ཅན་སྤྱི་མཐུན་གྱི་ལས་ཀྱིས་གྲུབ་པའི་རི་གླིང་སོགས་མིན་པར།
རྒྱུ་རང་གི་ལུས་ལོངས་སྤྱོད་དུས་གསུམ་དུ་བསགས་པའི་དགེ་བ་ལས་གྲུབ་པ། རྣམ་པ་རི་གླིང་སོགས་ཞིང་ཁམས་ཀྱི་བཀོད་པ་ཕུན་སུམ་ཚོགས་པ། ངོ་བོ་བདེ་སྟོང་དབྱེར་མེད་ཀྱི་རང་བཞིན་དུ་བསམ་དགོས་གསུངས། ཐོག་མར་དྲི་བཟང་གི་ཆུ་ཅུང་ཟད་བླུགས་ནས་གུང་སྲིན་གྱིས་དབང་ལྡན་དུ་ཁྲིད་ནས་གྲུ་བཞིར་ཕྱེ་མ་མེད་པར་བྱུག་ལ་ཨོཾ་བཛྲ་བྷུ་མི་སོགས་བརྗོད། དེའི་ཚེ་འོག་གཞི་རླུང་གི་དཀྱིལ་འཁོར་རྔམས་སུ་དཔག་ཚད་ས་ཡ་དྲུག་འབུམ་རྒྱར་གྲངས་མེད་པ། དེའི་སྟེང་དུ་གསེར་གྱི་སྙིང་པོ་ཅན་གྱི་མཚོ་རྔམས་སུ་དཔག་ཚད་འབུམ་ཕྲག་བརྒྱད་པ། དེའི་སྟེང་དུ་དབང་ཆེན་གསེར་གྱི་ས་གཞི་རྔམས་སུ་དཔག་ཚད་སུམ་འབུམ་ཉི་ཁྲི་ཡོད་པ། དེ་གཉིས་ཀའི་རྒྱར་དཔག་ཚད་འབུམ་ཕྲག་བཅུ་གཉིས་སྟོང་ཕྲག་གསུམ་བརྒྱ་ཕྲག་ཕྱེད་དང་ལྔ་ཡོད་པ་རྣམས་ལམ་གྱིས་གྲུབ་པར་བསམ། ཡང་ཟླུམ་པོར་བསྐོར་ལ་ཨོཾ་བཛྲ་རེ་ཁེ་སོགས་བརྗོད་ལ་ས་གཞི་དེའི་སྟེང་གི་མཐར་ཕྱིའི་ལྕགས་རིས་བསྐོར་བར་བསམ། ཧཱུྃ་ཞེས་པའི་ཚེ་གནས་སྲུང་གི་ཚོམ་བུ་བཀོད།
དེ་ནས་རིའི་རྒྱལ་པོ་སོགས་བརྗོད་པ་དང་བསྟུན་ཚོམ་བུ་ཕྱག་ལེན་ལྟར་འགོད། འགོད་ཚུལ་ཡང་ཆང་མཇུག་ནས་བླུགས་ན་མ་གུས་པར་འགྱུར་བས་ཆང་མགོ་འམ་སོར་མོ་ལྔ་བསྡུས་ཀྱི་རྩེ་ནས་འགོད། རི་རབ་ཅེས་བརྗོད་པའི་ཚེ་དབུས་དེར་རི་རབ་བང་རིམ་བཞི་དང་ལྡན་པ་དཔག་ཚད་བརྒྱད་ཁྲི་མཚོར་ནུབ་པ་བརྒྱད་ཁྲི་གྱེན་དུ་འཕགས་པ། ཤར་ཤེལ་ལྷོ་བཻཌཱུརྻ་ནུབ་པདྨ་རཱ་ག་བྱང་གསེར་ལས་གྲུབ་པའི་མཐའ་བསྐོར་དུ་གསེར་རི་བདུན་རིམ་བཞིན་བཞི་ཁྲི་སོགས་ཕྱེད་ཕྱེད་ཀྱིས་དམའ་བ། བར་རྣམས་སུ་རོལ་མཚོ་མདུན་ལ་ཞིང་རིམ་བཞིན་དང་པོ་བརྒྱད་ཁྲི་ནས་ཕྱེད་ཕྱེད་ཆུང་བ་རྣམས་དང་། རི་རབ་ཀྱི་སྟེང་དུ་སུམ་ཅུ་རྩ་གསུམ་གྱི་ལྷ་ཡི་བཀོད་པ་དང་། བང་རིམ་བཞི་གསེར་རི་བདུན་གྱི་སྟེང་དུ་རྒྱལ་ཆེན་རིགས་བཞིའི་ལྷ་ཡི་བཀོད་པ་ཕུན་སུམ་ཚོགས་པ་དང་། རི་རབ་ཀྱི་བར་སྣང་ནས་ཡར་རིམ་བཞིན་འཐབ་དྲལ། དགའ་ལྡན་འཕྲུལ་དགའ་གཞན་འཕྲུལ་དབང་བྱེད་དེ་འདོད་པའི་ལྷ་རྣམས་དང་། ཚངས་རིས་ནས་འོག་མིན་གྱི་བར་གྱི་གཟུགས་ཁམས་ཀྱི་ལྷའི་བཀོད་པ་ཕུན་སུམ་ཚོགས་པ་ཡོངས་རྫོགས་ལམ་གྱིས་གྲུབ་པར་བསམ།
ཤར་ལུས་འཕགས་ཞེས་པའི་ཚེ་ཤར་གླིང་དཀར་པོ་དབྱིབས་ཟླ་གམ་བཅད་ཁ་ཆུང་བ་ལ་དཔག་ཚད་སུམ་བརྒྱ་ལྔ་བཅུ་ཡོད་པ་ལྕགས་རི་ལ་བསྟན་ཅིང་ངོས་གཞན་གསུམ་ལ་སྟོང་ཕྲག་གཉིས་རེ་ཡོད་པ། དེ་བཞིན་དུ་ལྷོ་གླིང་སྔོན་པོ་སོ་ག་ངོས་ཆུང་ཤོས་ལྕགས་རི་ལ་བསྟན་པ་ལ་དཔག་ཚད་ཕྱེད་དང་བཞི། ངོས་གཞན་གསུམ་ལ་སྟོང་ཕྲག་གཉིས་རེ་ཡོད་པ། ནུབ་གླིང་དམར་པོ་ཟླུམ་པོ་དཔག་ཚད་སྟོང་ཕྲག་བརྒྱད་ཀྱིས་འཁོར་བ། བྱང་གླིང་སེར་པོ་གྲུ་བཞི་པ་ངོས་རེ་ལ་དཔག་ཚད་ཉིས་སྟོང་རེ་ཡོད་པ། གླིང་ཕྲན་བརྒྱད་ཀྱང་རང་གླིང་ལས་ཆུང་བ་མ་གཏོགས་འདྲ་ཞིང་གླིང་དེ་ཐམས་ཅད་ཕྱི་སྣོད་ཀྱི་འཇིག་རྟེན་དགེ་བཅུའི་དཔལ་དང་ལྡན་པ་སྟེ། དེའང་། ཁང་ས་ཞིང་ས་ས་ཡི་དགེ ། ཁང་ཤིང་འབུད་ཤིང་ཤིང་གི་དགེ ། ཞིང་ཆུ་བཏུང་ཆུ་ཆུ་ཡི་དགེ །
ཁང་རྡོ་འཐག་རྡོ་རྡོ་ཡི་དགེ ། གམ་འབྲོག་རྒྱང་འབྲོག་རྩྭ་ཡི་དགེ ། ཞེས་སོ། ། ནང་བཅུད་ཀྱི་སེམས་ཅན་ཐམས་ཅད་ཁྱད་གཞི་དལ་འབྱོར་གྱི་ཆོས་བཅོ་བརྒྱད་དང་ལྡན་ཞིང་། ཁྱད་ཆོས་མཐོ་རིས་ཀྱི་ཡོན་ཏན་བདུན་དང་འཁོར་ལོ་ཆེན་པོ་བཞི་དང་ལྡན་པ་ཐེག་པ་ཆེན་པོའི་རིགས་ཅན་དབང་པོ་རྣོན་པོ་ཤ་སྟག་ཏུ་གྱུར་པས་གང་བར་བསམ། ཡོན་ཏན་བདུན་ནི། རིགས་ལྡན་གཟུགས་བཟང་ལོངས་སྤྱོད་ཆེ། ། ཤེས་རབ་ཕུན་ཚོགས་དབང་ཕྱུག་ལྡན། ། ནད་མེད་ཤིན་ཏུ་ཚེ་རིང་བ། ། མཐོ་རིས་ཡོན་ཏན་བདུན་ཞེས་གསུངས། །
ཞེས་སོ། ། འཁོར་ལོ་ཆེན་པོ་བཞི་ནི། མཐུན་པར་གྱུར་པའི་ཡུལ་དུ་གནས་པ་དང་། ། སྐྱེས་བུ་དམ་པ་ལ་ནི་བསྟེན་པ་དང་། ། བདག་ཉིད་ལེགས་སྨོན་སྔོན་ཡང་བསོད་ནམས་བྱས། ། འཁོར་ལོ་ཆེན་པོ་བཞི་ནི་ཁྱེད་ལ་མངའ། ། ཞེས་སོ། ། རིན་པོ་ཆེའི་རི་བོ་ཞེས་པའི་ཚེ་ཤར་གླིང་གསུམ་གྱི་ནང་ཐམས་ཅད་རིན་པོ་ཆེ་སྣ་བདུན་གྱི་རི་གྲངས་མེད་པས་མཛེས་པར་གྱུར་པར་བསམ། དེ་བཞིན་དུ་ལྷོ་གླིང་གསུམ་གྱི་ནང་ཐམས་ཅད་ཤིང་ཡལ་ག་ལོ་འདབ་མེ་ཏོག་འབྲས་བུ་རྣམས་རིན་པོ་ཆེ་སྣ་ཚོགས་སྤེལ་མ་བྱས་པ་བསམ་གྱིས་མི་ཁྱབ་པས་གང་བ། ནུབ་གླིང་གསུམ་གྱི་ནང་ཐམས་ཅད་འདོད་འཇོས་ཀྱི་བ་རྭ་དང་རྨིག་པ་ཨིནྡྲ་ནི་ལའི་མདོག་ཅན་སྤུ་རེ་རེ་ནས་ཇི་འདོད་འབྱུང་བ་སོགས་ཡོན་ཏན་ཀུན་གྱི་ཁྱུ་ཡིས་གང་བ།
བྱང་གླིང་གསུམ་གྱི་ནང་ཐམས་ཅད་མ་རྨོས་མ་བཏབ་པའི་འབྲས་ས་ལུ་སོགས་ལོ་ཏོག་ཕུན་སུམ་ཚོགས་པ་ཇི་ལྟར་བརྔས་ཀྱང་སླར་སྐྱེ་བས་ཡོངས་སུ་གང་བར་བསམ། འཁོར་ལོ་རིན་པོ་ཆེ་ཞེས་པའི་ཚེ་ཤར་གླིང་གི་སྟེང་གི་བར་སྣང་ཐམས་ཅད་དུ་གསེར་གྱི་འཁོར་ལོ་རྩིབས་སྟོང་དང་ལྡན་པ། གླིང་བཞི་དབང་དུ་བསྡུ་ནུས་པ་གྲངས་མེད་པས་གང་བ། དེ་བཞིན་དུ་ལྷོ་གླིང་གི་སྟེང་གི་ནམ་མཁར་དགོས་འདོད་ཐམས་ཅད་ཀྱི་ཆར་འབེབས་ཤིང་འོད་ཀྱིས་དཔག་ཚད་སོགས་སྣང་བར་བྱེད་པ་ནད་ཀུན་སེལ་ནུས་པའི་ཡིད་བཞིན་གྱི་ནོར་བུ་བསམ་གྱིས་མི་ཁྱབ་པས་གང་བ། ནུབ་གླིང་གི་སྟེང་གི་བར་སྣང་ཐམས་ཅད་དུ་གཟུགས་མཛེས་ཤིང་བལྟ་ན་སྡུག་པ་ཇི་འདོད་ཀྱི་རེག་བྱ་ཅན་ཕྲག་དོག་དང་མིག་སེར་ཆུང་བ་སོགས་ཡོན་ཏན་དང་ལྡན་པའི་བཙུན་མོ་རིན་པོ་ཆེ་གྲངས་མེད་པས་གང་བ། བྱང་གླིང་གི་སྟེང་གི་ནམ་མཁར་དེས་ཤིང་མཛངས་པས་འོག་གི་གཏེར་མཐོང་བ། རྒྱལ་པོའི་བཀའ་ཐམས་ཅད་ཆོས་བཞིན་དུ་སྒྲུབ་ནུས་པའི་བློན་པོ་རིན་པོ་ཆེ་གྲངས་མེད་པས་གང་བ། ཤར་ལྷོའི་སྟེང་གི་བར་སྣང་དུ་ཡན་ལག་ཐམས་ཅད་ལེགས་པར་ས་ལ་གནས་པ་གངས་ཀྱི་རི་བོ་འགྲོ་ཤེས་པ་ལྟ་བུ་ཕ་རོལ་གྱི་དགྲ་སྡེ་འཇོམས་པའི་གླང་པོ་ཆེ་མང་པོས་གང་བ། ལྷོ་ནུབ་ཀྱི་སྟེང་གི་ནམ་མཁར་གླིང་བཞི་ཉིན་ཕྱེད་ཙམ་གྱིས་འཁོར་ནུས་ཤིང་བསམ་པ་ལྟར་བྱེད་པའི་རྟ་ཅང་ཤེས་མཛེས་པ་བརྒྱ་སྟོང་གིས་གང་བ། ནུབ་བྱང་གི་ནམ་མཁའ་ལ་ཕ་རོལ་གྱི་དགྲ་སྡེ་ཐམས་ཅད་གནོད་འཚེ་མེད་པར་ཆོམས་ནུས་པའི་དཔའ་སྟོབས་དང་ལྡན་པའི་དམག་དཔོན་རིན་པོ་ཆེ་གྲངས་མེད་པས་གང་བ།
བྱང་ཤར་གྱི་སྟེང་གི་བར་སྣང་དུ་འདོད་དགུ་ཐམས་ཅད་མི་ཟད་པར་ལེན་དུ་ཡོད་པའི་གཏེར་ཆེན་པོའི་བུམ་པ་རས་བཟང་གིས་མགུལ་དཀྲིས་དང་དཔག་བསམ་གྱི་ཤིང་གི་ཁ་རྒྱན་བསམ་གྱིས་མི་ཁྱབ་པས་གང་བར་བསམ། སྒེག་པ་མ་སོགས་ཀྱི་ཚེ་གསེར་རི་ཕྱི་མ་དྲུག་གི་སྟེང་གི་བར་སྣང་ཐམས་ཅད་དུ་སྒེག་སོགས་མཆོད་པའི་ལྷ་མོ་བརྒྱད་ཀུན་རིག་ལས་འབྱུང་བ་ལྟར་རྒྱན་དང་ཆ་ལུགས་རྫོགས་པ་མཛེས་ཤིང་ཡིད་དུ་འོང་བ། ཟག་མེད་ཀྱི་བདེ་བ་བསྐྱེད་པའི་ཉམས་འགྱུར་དུ་མ་དང་བཅས་བཞེངས་སྟབས་ཀྱིས་འཁོད་པ་གྲངས་མེད་པ་སྤྲིན་ཕུང་འཁྲིག་པ་ལྟར་བསམ། ཉི་མ་ཞེས་པའི་ཚེ་གཉའ་ཤིང་འཛིན་གྱིས་སྟེང་དུ་རྒྱུ་ནོར་བུ་མེ་ཤེལ་ལས་གྲུབ་པ་དཔག་ཚད་ལྔ་བཅུ་རྩ་གཅིག་ཡོད་པའི་ཉི་མའི་དཀྱིལ་འཁོར་ཚ་ཟེར་འོད་ཀྱིས་ཕྱོགས་ཀུན་ཁྱབ་པ་གཅིག་བསམ། དེ་བཞིན་དུ་ནུབ་ངོས་སུ་ནོར་བུ་ཆུ་ཤེལ་ལས་གྲུབ་པ་དཔག་ཚད་ལྔ་བཅུ་ཡོད་པའི་ཟླ་བའི་དཀྱིལ་འཁོར་བསིལ་ཟེར་གྱིས་ཕྱོགས་ཀུན་ཁྱབ་པ་གཅིག་བསམ། ལྷོ་ངོས་ཀྱི་སྟེང་ཐམས་ཅད་དུ་གསེར་གྱི་ཡུ་བ་དང་ནོར་བུ་རིན་པོ་ཆེའི་ཏོག་ཅན་ལྷ་ཡི་གོས་དང་རིན་པོ་ཆེའི་འཕྱང་འཕྲུལ་དུ་མས་ཁོར་ཡུག་ཅན་གྱི་རིན་པོ་ཆེའི་གདུགས་བརྒྱ་སྟོང་དུ་མས་གང་བ། བྱང་ངོས་ཀྱི་སྟེང་ཐམས་ཅད་དུ་ལྷ་རྫས་ཀྱི་གོས་སྣ་ཚོགས་ཀྱིས་སྤྲས་པ་ཡིད་བཞིན་ནོར་བུའི་ཏོག་དང་གསེར་གྱི་ཡུ་བ་ཅན་གྱི་མི་མཐུན་པའི་ཕྱོགས་ལས་རྣམ་པར་རྒྱལ་བའི་རྒྱལ་མཚན་གྲངས་མེད་པས་གང་བ་རྣམས་ལམ་གྱིས་གྲུབ་པར་བསམ། དེ་ནས་འབྲུ་ཅུང་ཟད་ཕྱོགས་ཐམས་ཅད་དུ་བཀྲམ་ལ་ལྷ་དང་མི་ཡི་དཔལ་འབྱོར་སོགས་བརྗོད་ཚེ་རི་གླིང་དེ་དག་གི་སྟེང་དང་བར་སྣང་ཇི་རིགས་པར་བཀྲ་ཤིས་པའི་རྟགས་དང་རྫས་བརྒྱད། ཉེ་བའི་རྒྱལ་སྲིད་བདུན། འདོད་པའི་ཡོན་ཏན་ལྔ་ལ་སོགས་པ་མདོར་ན་ལྷ་མིའི་དཔལ་འབྱོར་མཁོ་རྒུ་ཡིད་དུ་འོང་བ་མ་ཚང་བ་མེད་པས་གང་བར་བསམ་པ་ནི་གླིང་བཞི་པའི་འཇིག་རྟེན་གྱི་ཁམས་གཅིག་ཡིན་ལ།
དེ་ལྟ་བུ་སྟོང་ཕྲག་གཅིག་གི་མཐར་ལྕགས་རི་ཆེན་པོ་གཅིག་གིས་བསྐོར་བ་ནི་སྟོང་དང་པོ་སྤྱི་ཕུད་ཀྱི་འཇིག་རྟེན་གྱི་ཁམས་ཞེས་བྱ། ཡང་དེ་འདྲ་བ་སྟོང་ཕྲག་གཅིག་གི་མཐར་ལྕགས་རི་ཆེན་པོ་གཅིག་གིས་བསྐོར་བ་ནི་སྟོང་གཉིས་པ་བར་མའི་འཇིག་རྟེན་གྱི་ཁམས་ཞེས་བྱ། ཡང་དེ་ལྟ་བུ་སྟོང་ཕྲག་གཅིག་གི་མཐར་ལྕགས་རི་ཆེན་པོ་གཅིག་གིས་བསྐོར་བ་ནི་སྟོང་གསུམ་གྱི་སྟོང་ཆེན་པོ་སྟེ། དེ་དག་ན་གླིང་བཞི་ཉི་ཟླ་སོགས་བྱེ་བ་ཕྲག་བརྒྱ་འམ་དུང་ཕྱུར་བཅུ་ཡོད་པ་དེ་ལྟ་བུ་ཞིག་གསལ་བཏབ། དེ་ལས་འོད་ཟེར་བརྒྱ་སྤྲོས་པའི་འོད་ཟེར་རེ་རེའི་རྩེ་མོར་རིན་པོ་ཆེའི་པདྨ་སྟོང་གསུམ་གྱི་ཁྱོན་དང་མཉམ་པ་རེ་རེ། དེ་དག་གི་སྟེང་དུ་སྔར་བསྒོམ་པ་ལྟར་གྱི་སྟོང་གསུམ་འཇིག་རྟེན་རེ་རེ། ཡང་དེ་དག་རེ་རེ་ལས་འོད་ཟེར་བརྒྱ་རེ་སྤྲོས་པའི་འོད་ཟེར་རེའི་རྩེ་ན་སྔར་བཞིན་པདྨ་སྟོང་གསུམ་དང་བཅས་པ་རེ་རེ། དེས་མཚོན་ཏེ་ནམ་མཁའི་ཁམས་ཐམས་ཅད་ཁྱབ་པ་ཞིག་ལམ་གྱིས་བསམ། དེའང་ཆོས་ཐམས་ཅད་བདེན་སྟོང་སྒྱུ་མའི་འཕྲུལ་ལྟར་གདོད་ནས་གནས་པའི་གནད་ཀྱིས་དེ་དག་ཐམས་ཅད་གོ་སྐབས་ཡངས་པ་དངས་གསལ་འཇའ་ཚོན་གྱི་རང་བཞིན་དུ་གསལ་ལ་མ་འདྲེས་པར་བཀྲ་བ་ནི་དངོས་པོའི་མཆོག་ཡིན་ལ། འབུལ་ཡུལ་ཞིང་གི་མཆོག་རིགས་དང་དཀྱིལ་འཁོར་ཀུན་གྱི་བདག་པོ་རྗེ་བཙུན་བླ་མ་རྡོ་རྗེ་འཆང་ཆེན་པོ་དེ་ཉིད་ཀྱི་ཡེ་ཤེས་སྒྱུ་མའི་རོལ་པར་ཤར་བའི་སྐྱབས་ཡུལ་རྩ་བརྒྱུད་ཀྱི་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་ཆོས་སྐྱོང་ནོར་ལྷའི་ཚོགས་དང་བཅས་པ་རྣམས་ལ།
བསམ་པའི་མཆོག་གཞན་དོན་གཉེར་དང་གུས་འདུན་རྩེ་གཅིག་པའི་ཡིད་ཀྱིས་ཡང་དག་པར་འབུལ་བར་བགྱི་ན་ཐུགས་བརྩེ་བས་བཞེས་ནས་བདག་གཞན་སེམས་ཅན་ཐམས་ཅད་ཀྱི་འགལ་རྐྱེན་སྡིག་སྒྲིབ་དག་ཅིང་། མཐུན་རྐྱེན་ཚོགས་གཉིས་རྫོགས་ནས་བཅུ་གསུམ་རྡོ་རྗེ་འཛིན་པའི་གོ་འཕང་ཐོབ་པར་བྱིན་གྱིས་བརླབ་ཏུ་གསོལ་སྙམ་པའི་ངང་ནས་འབུལ། མཐར་ཞིང་དང་བསམ་པ་དངོས་པོ་གསུམ་ལོགས་སུ་མ་གྲུབ་པར་སེམས་ཉིད་གསལ་སྟོང་ཟུང་འཇུག་གི་རོལ་པར་ཤེས་པའི་ལྟ་བས་རྒྱས་གདབ་པར་བྱའོ། ། དེ་དག་ནི་རྗེ་ས་ཆེན་གྱིས་མཛད་པའི་དབང་བཞི་ངོ་སྤྲོད་ལས། ཞིང་དང་བསམ་པ་དངོས་པོ་གསུམ། ། གཅིག་ཏུ་བསྲེས་ལ་གསོལ་བ་ཐོབ། ། ཅེས་གསུངས་པའི་དགོས་དོན་ཡིན་ནོ་གསུངས། དེ་ལྟར་མཎྜལ་འབུལ་བའི་སྐབས་སུ་སྔར་བཤད་པ་ལྟར་གྱི་དམིགས་པ་སང་སང་ངེ་བའི་ངང་ནས་རྩེ་གཅིག་ཏུ་ཕུལ་ན་དངོས་སུ་དེ་ལྟར་ཕུལ་བ་དང་ཁྱད་པར་ཅུང་ཟད་ཙམ་ཡང་མེད་པའི་ཕྱིར་ཚོགས་མྱུར་དུ་རྫོགས་པར་འགྱུར་ཏེ། སྔོན་དབུལ་པོ་ཞིག་གིས་སངས་རྒྱས་འོད་སྲུང་དང་མཇལ་ཚེ་རྒྱུ་གཞན་མེད་པར་རྡེའུ་འགའ་ཞིག་ནོར་བུ་ཡིན་པར་དམིགས་ནས་ཕུལ་བའི་བསོད་ནམས་ཀྱིས་ཕྱིས་ཤཱཀྱ་ཐུབ་པའི་བསྟན་པ་ལ་སྐྱེས་མ་ཐག་རིན་པོ་ཆེའི་ཆར་བབ་ཅིང་བང་མཛོད་ཐམས་ཅད་རིན་པོ་ཆེས་གང་བ་སོགས་ངོ་མཚར་བ་དུ་མ་དང་བཅས་ཏེ་སྐྱེས་པས་ཁྱེའུ་ལྷ་ཡི་རིན་ཆེན་དུ་བཏགས། ནར་སོན་པ་ན་རབ་ཏུ་བྱུང་སྟེ་དགྲ་བཅོམ་པའི་འབྲས་བུ་ཐོབ་པར་གསུངས་པ་བཞིན་ནོ། །
གཞན་དུ་སེམས་རྒྱ་ཡན་ལ་བཏང་སྟེ་ར་གན་གོར་མོ་ཞིག་གི་སྟེང་དུ་འབྲུ་ཇི་ཙམ་བླུགས་ཀྱང་ཚོགས་མི་རྫོགས་པའི་ཅིས་ཀྱང་མ་གཡེང་བ་གལ་ཆེ་གསུངས། ཚོགས་རྫོགས་པ་ལ་མཎྜལ་འདི་གཞན་ལས་ཁྱད་པར་དུ་འཕགས་པ་ཡིན་པའི་གནད་ཀྱིས་འགྲོ་མགོན་ཆོས་རྒྱལ་འཕགས་པས་མཎྜལ་སོ་བདུན་མ་འདི་མཛད་པའི་མཐུས་ཆོས་དང་སྲིད་ཀྱི་དཔལ་འབྱོར་ཐམས་ཅད་གངས་ཅན་འདི་ན་འགྲན་ཟླ་ཐམས་ཅད་དང་བྲལ་བར་གྱུར་པ་དང་། སོ་བདུན་མ་འདི་གྲུབ་མཐའ་རིས་མེད་དུ་ཁྱབ་པ་ཡིན་ཞེས་ངོར་ཆེན་རྡོ་རྗེ་འཆང་ཆེན་པོས་གསུངས་སོ། ། དེ་ནས་མཎྜལ་ལག་པ་གཉིས་ཀྱིས་བཏེགས་ཏེ་སླར་ཡང་ཀུན་ཏུ་བཟང་པོའི་མཆོད་སྤྲིན་ལྟར་འབུལ་བའི་ཚིགས་བཅད་འདི་དག་ཚིག་རྗེས་དོན་བསྒོམ་པའི་སྒོ་ནས་བརྗོད་པར་བྱ་སྟེ། དེའང་སྒྲུབ་པ་པོ་གང་གི་ཡིད་ཀྱིས་སྤྲུལ་པའི་མཆོད་པའི་རྫས་རི་གླིང་ཉི་ཟླ་བྱེ་བ་ཕྲག་བརྒྱ་སོགས་ཞིང་ཁམས་རྒྱ་མཚོ་ལྟར་རྒྱ་ཆེ་བ་རྣམས་སུ་རྒྱ་མཚོའི་རྡུལ་གྱི་གྲངས་སྙེད་ཀྱི་རྒྱལ་སྲིད་བདུན་དང་། མཆོད་ལྷའི་ཚོགས་དང་། བཀྲ་ཤིས་རྫས་རྟགས་རིན་ཆེན་བདུན་སོགས་ལྷ་མིའི་དཔལ་འབྱོར་སྣ་ཚོགས་ཀྱི་མཆོད་པའི་སྤྲིན་ཕུང་བསམ་གྱིས་མི་ཁྱབ་པ་དག་གིས་རྣམ་པར་བརྒྱན་པ་ནི་ཞིང་ཁམས་གཅིག་ཡིན་ལ། དེ་ལས་འོད་ཟེར་བརྒྱ་འཕྲོས་པའི་རྩེ་མོར་འོག་ནས་འབྱུང་བ་ལྟར་གྱི་པདྨ་ལ་གནས་པའི་ཞིང་ཁམས་རེ་རེ། དེ་རྣམས་རེ་རེས་ཀྱང་འོད་ཟེར་བརྒྱ་བརྒྱ་འཕྲོས་པའི་རྩེ་མོར་པདྨ་དང་ཞིང་ཁམས་རེ་རེ་ཡོད་པས་མཚོན་ཏེ། དེ་ལྟ་བུའི་རྒྱན་གྱི་འོད་ཟེར་ཕྱོགས་བཅུར་འཕྲོས་པའི་འོད་ཟེར་གྱི་རྩེ་མོ་རྒྱ་མཚོ་ཡི་རྡུལ་གྱི་གྲངས་སྙེད་ཀྱི་རྩེ་མོར་རིན་པོ་ཆེ་ལས་གྲུབ་པའི་པདྨོ་རིན་པོ་ཆེའི་འོད་འབྱིན་པ་འདབ་མ་ཕྱོགས་ཀུན་ནས་རྒྱས་པའི་སྙིང་པོ་སྟོང་གསུམ་གྱི་ཁྱོན་དང་མཉམ་པ་ལ་རི་གླིང་ཉི་ཟླ་སོགས་ལྷ་དང་མི་ཡི་འདོད་པའི་ཡོན་ཏན་རྨད་དུ་བྱུང་བ་འདི་དག་ལས་འདོད་རྒུའི་དཔལ་འབྱོར་བསམ་གྱིས་མི་ཁྱབ་པ་འབྱུང་བ་ཅན་བྱེ་བ་ཕྲག་བརྒྱའི་གྲངས་ལྡན་རེ་རེ་ལེགས་པར་གནས་པ་བྱང་ཆུབ་སེམས་དཔའ་ཀུན་ཏུ་བཟང་པོའི་རྣམ་འཕྲུལ་ཇི་ལྟ་བ་བཞིན་དུ་སྤྲུལ་ཏེ།
དེའང་གང་གིས་སྤྲུལ་ན་ཆོས་ཐམས་ཅད་རང་སེམས་གསལ་སྟོང་ཟུང་འཇུག་གི་རོལ་པ་ཡིན་པས་ཅི་ཡང་འཆར་དུ་རུང་བའི་རང་བཞིན་ཤེས་པའི་ཤེས་རབ་དང་། ཐབས་དད་པ་དང་སྙིང་རྗེ་ཆེན་པོས་འགྲོ་ཀུན་སྡུག་བསྔལ་ལས་བསྒྲལ་འདོད་གཉིས་ཟུང་དུ་འཇུག་པ་ཀུན་ནས་དགེ་བའི་སེམས་ཀྱིས་སྤྲུལ་པའི་མཆོད་སྤྲིན་གྱི་དངོས་པོ་རྣམ་པར་དག་པ་འདི། ཡུལ་ཆོས་ཀྱི་དབྱིངས་ཀྱིས་ཇི་ལྟར་ཁྱབ་པ་དེ་བཞིན་དུ་ཕྱོགས་བཅུའི་ནམ་མཁའི་ཁམས་ཀུན་ཀུན་ལ་ཁྱབ་ཅིང་། དུས་སེམས་ཅན་གྱི་ཁམས་དང་ཆོས་ཀྱི་དབྱིངས་ཀྱི་མཐའ་ཇི་སྲིད་དུ་གནས་པ་དེ་སྲིད་དུ་རྣམ་པར་གནས་པའི་སྒོ་ནས། ཞིང་གི་མཆོག་རིགས་དང་དཀྱིལ་འཁོར་ཀུན་གྱི་བདག་པོ་དཔལ་ལྡན་བླ་མ་རྡོ་རྗེ་འཆང་ཆེན་པོའི་ཡེ་ཤེས་གཅིག་པུའི་རྣམ་པར་རོལ་པ་ལས་བྱུང་བའི་ཆོས་ཀྱི་རྒྱལ་པོ་རྫོགས་པའི་སངས་རྒྱས་བཅོམ་ལྡན་འདས་རྣམས། འཁོར་རྒྱལ་བའི་སྲས་བྱང་ཆུབ་སེམས་དཔའི་ཚོགས་དང་། རང་རྒྱལ་དང་ཉོན་མོངས་པའི་དགྲ་ལས་རྣམ་པར་རྒྱལ་བ་དགྲ་བཅོམ་པ་དང་ཆོས་སྐྱོང་ནོར་ལྷའི་ཚོགས་ཀྱིས་ཀུན་ནས་བསྐོར་བའི་དཀྱིལ་འཁོར་མཁའ་ཁྱབ་ཏུ་བཞུགས་པ་རྣམས་ལ་དུས་དང་རྣམ་པ་ཀུན་ཏུ་མཆོད་པའི་ཚོགས་ཀྱིས་མཆོད་པ་ལགས་ན་ཐུགས་རྒྱུད་ཟག་མེད་ཀྱི་བདེ་བས་ཀུན་ནས་མཉེས་པར་གྱུར་ཅིག ཅེས་དང་། དུས་དེང་ནས་བཟུང་སྟེ་བྱང་ཆུབ་སྙིང་པོ་ལ་མཆིས་ཀྱི་བར་དུ། དངོས་པོ་བདག་གི་ལུས་དང་ལོངས་སྤྱོད་དང་དུས་གསུམ་དུ་བསགས་ཤིང་སོག་པར་འགྱུར་བའི་དགེ་བའི་དངོས་པོ་ཇི་སྙེད་མཆིས་པ་རྣམས།
ཆེད་དུ་བྱ་བ་སེམས་ཅན་ཀུན་གྱི་གནས་སྐབས་དང་མཐར་ཐུག་གི་དོན་རྒྱུན་མི་འཆད་པར་བགྱིད་པར་ནུས་པ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ་བའི་ཕྱིར། ཚུལ་སྒོ་གསུམ་གུས་པ་ཆེན་པོས། ཞིང་བླ་མ་རྒྱལ་བ་སྲས་སློབ་དང་བཅས་པ་ཁྱེད་རྣམས་ལ་དབུལ་བར་བགྱི་ན། སེམས་ཅན་ཐམས་ཅད་ལ་ཉིན་མཚན་དུས་དྲུག་དུ་ཐུགས་རྗེ་ཆེན་པོས་ཀུན་ནས་གཟིགས་པའི་སྤྱན་དང་ལྡན་པ་གང་ལ་ཡོན་ཕུལ་ན་ཕན་བདེའི་དཔལ་མི་ཟད་པར་འབྱུང་བའི་ཡོན་གནས་དམ་པར་གྱུར་པ་ཁྱེད་རྣམས་ཀྱིས། བདག་ལ་བརྩེ་བར་ཉེར་དགོངས་ཏེ། བདག་གི་མཆོད་པའི་ཚོགས་འདི་དག་བཞེས་སུ་གསོལ་བཞེས་ནས་སྒྲིབ་གཉིས་བྱང་ཞིང་ཚོགས་གཉིས་རྫོགས་པ་སོགས་འཕྲལ་དང་ཡུན་དུ་བདག་དང་སེམས་ཅན་ཐམས་ཅད་ཀྱི་རྒྱུད་བྱིན་གྱིས་བརླབ་ཏུ་གསོལ། ཞེས་པ་རྣམས་ཀྱི་དོན་དྲན་བཞིན་དུ་བརྗོད་པར་བྱའོ། ། ཨོཾ་ནི་ཚོགས་གཉིས་ཀྱི་ནོར་སྟེར་བ་གུ་རུ་བླ་མ་བུདྡྷ་སངས་རྒྱས་བོ་དྷི་སཏྭ་བྱང་ཆུབ་སེམས་དཔའ་ས་པ་རི་ཝཱ་ར་འཁོར་དང་བཅས་པ་རཏྣ་མཎྜལ་རིན་ཆེན་དཀྱིལ་འཁོར་པཱུ་ཛ་མཆོད་པ་མེ་གྷ་སྤྲིན་ས་མུ་དྲ་རྒྱ་མཚོ་སྥ་ར་ཎ་འཕྲོ་བ་ས་མ་ཡ་དམ་ཚིག་ཧཱུྃ་ནི་སྡུག་བསྔལ་འཇོམ་པའི། དོན་གཉིས་ལྷུན་གྲུབ་སངས་རྒྱས་ཏེ། ། དེ་ཡང་ཚོགས་གཉིས་རྫོགས་པས་ཐོབ། །
ཐབས་ལ་མཁས་ན་ཚོགས་མྱུར་རྫོགས། ། དེས་ན་ཚུལ་འདིར་བརྩོན་པར་རིགས། ། ཞེས་པ་འདི་ནི་དོན་གྱི་སླད་དུ་མཚན་ནས་སྨོས་ཏེ་སྐྱབས་མཆོག་རྡོ་རྗེ་འཆང་ཆེན་པོ་ངག་དབང་ལེགས་པ་དཔལ་བཟང་པོའི་ཞལ་སྔ་ནས་སྨིན་གྲོལ་རབ་འཕེལ་གླིང་དུ་གསུང་ངག་རིན་པོ་ཆེ་གསུང་བཤད་ཞིབ་རྒྱས་ཀྱི་སྒོ་ནས་སྐལ་ལྡན་གྱི་སློབ་མའི་ཚོགས་ལ་དགའ་སྟོན་གནང་སྐབས་མཆེད་གྲོགས་འགས་བསྐུལ་ངོར་རྟགས་ཙམ་འཛིན་པའི་དགེ་སློང་འཇམ་དབྱངས་ཀུན་དགའ་རྣམ་རྒྱལ་གྱིས་རྗེ་བླ་མའི་གསུང་གང་ཟིན་བྲིས་པའི་དགེ་བ་འདིས་ཀྱང་ཚེ་རབས་ཐམས་ཅད་དུ་དཔལ་ལྡན་བླ་མ་དམ་པས་རྗེས་སུ་འཛིན་པ་དང་། དོན་ཡོད་རྣམ་བཞིས་བླ་མ་མཉེས་པར་བྱས་ནས་བཀའ་བཞིན་སྒྲུབ་ནུས་པར་གྱུར་ཅིག། །། མངྒལཾ།། །། དགེའོ།། །། དགེའོ།། །། PAGE * MERGEFORMAT 2 དགེ་སློང་འཇམ་དབྱངས་ཀུན་དགའ་རྣམ་རྒྱལ། མཎྜལ་གྱི་དམིགས་རིམ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
