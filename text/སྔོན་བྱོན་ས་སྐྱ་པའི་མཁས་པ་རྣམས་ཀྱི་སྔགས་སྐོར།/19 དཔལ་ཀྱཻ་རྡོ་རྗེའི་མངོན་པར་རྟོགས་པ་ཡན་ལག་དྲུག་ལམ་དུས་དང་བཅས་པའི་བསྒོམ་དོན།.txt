སྔོན་བྱོན་ས་སྐྱ་པའི་མཁས་པ་རྣམས་ཀྱི་སྔགས་སྐོར།
པོད ༡༩
དཔལ་ཀྱཻ་རྡོ་རྗེའི་མངོན་པར་རྟོགས་པ་ཡན་ལག་དྲུག་ལམ་དུས་དང་བཅས་པའི་བསྒོམ་དོན།
༄༅། །དཔལ་ཀྱཻ་རྡོ་རྗེའི་མངོན་པར་རྟོགས་པ་ཡན་ལག་དྲུག་ལམ་དུས་དང་བཅས་པའི་བསྒོམ་དོན་བཞུགས་སོ།། ན་མོ་གུ་རུ་ཧེ་བཛྲ་ཡ། སྐྱབས་གསུམ་ངོ་བོ་དཔལ་ལྡན་བླ་མ་དང་། ། སྐུ་གསུམ་དབྱེར་མེད་ལྷག་པའི་ལྷ་རྣམས་ལ། ། སྒོ་གསུམ་དྭང་བས་ཀུན་ནས་གུས་བཏུད་དེ། ། ཐེག་གསུམ་མཐར་ཐུག་ཉམས་ལེན་བྲི་བར་བྱ། ། འདིར་བཅོམ་ལྡན་འདས་དཔལ་ཀྱཻ་རྡོ་རྗེ་མན་ངག་ལུགས་ཀྱི་མངོན་པར་རྟོགས་པ་ཡན་ལག་དྲུག་གི་རྣལ་འབྱོར་ཉམས་སུ་ལེན་པའི་གནད་སྦྱང་གཞི་སྦྱོང་བྱེད་ངོ་སྤྲོད་པའི་ཚུལ་ལ་གསུམ་སྟེ། སྔོན་འགྲོ་དང་། དངོས་གཞི། རྗེས་གསུམ་མོ། །
དང་པོ་ལ་ཐུན་མོང་དང་ཐུན་མོང་མ་ཡིན་པ་གཉིས་ལས། དང་པོ་ལ་ཡང་གསུམ། སྐྱབས་སུ་འགྲོ་བ། སེམས་བསྐྱེད་པ། རྡོ་རྗེ་སེམས་དཔའི་བསྒོམ་བཟླས་སོ། ། དང་པོ་སྐྱབས་སུ་འགྲོ་བ་ལ་དྲུག་སྟེ། རྟེན་གྱི་གང་ཟག་ངོས་བཟུང་བ། སྐྱབས་སུ་འགྲོ་བའི་དུས། སྐྱབས་སུ་འགྲོ་བའི་ཡུལ། རྒྱུ་གང་གིས་སྐྱབས་སུ་འགྲོ་བ།
ཚུལ་ཇི་ལྟར་སྐྱབས་སུ་འགྲོ་བ། སྐྱབས་སུ་འགྲོ་བའི་དགོས་པའོ། ། དང་པོ་རྟེན་གྱི་གང་ཟག་ནི་གཞུང་ལས། བདག་དང་འགྲོ་བ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཞེས་འབྱུང་བས། རང་དང་དྲིན་ཅན་ཕ་མས་གཙོ་བྱས་པའི་སེམས་ཅན་ཐམས་ཅད་ཡིན་ཞིང་། དེ་ལ་ཐོག་མར་བསམ་པ་འདི་བཞིན་དུ་བྱ་སྟེ། ཁམས་གསུམ་འཁོར་བ་གང་དུ་གནས་ཀྱང་། སྡུག་བསྔལ་དང་སྐྱོན་གྱི་རང་བཞིན་ལས་མ་འདས་ཏེ། དམྱལ་བ་རྣམས་ལ་ཚ་གྲང་གི་སྡུག་བསྔལ། ཡི་དྭགས་ལ་བཀྲེས་སྐོམ་གྱིས་སྡུག་བསྔལ།
དུད་འགྲོ་རྣམས་ལ་སྲོག་བཅད་དང་བཀོལ་སྤྱུགས་ཀྱིས་སྡུག་བསྔལ། མི་ལ་འདོད་པ་བཙལ་གྱིས་མི་བརྙེད་པ་ལ་སོགས་པའི་སྡུག་བསྔལ། ལྷ་མ་ཡིན་ལ་འཐབ་རྩོད་ཀྱིས་སྡུག་བསྔལ། ལྷ་ལ་འཆི་འཕོ་བའི་སྡུག་བསྔལ་ལ་སོགས་པ་འཁོར་བའི་ཉེས་དམིགས་རགས་པ་གཅིག་བསམ་པས། དེ་ལྟ་བུའི་སྡུག་བསྔལ་ཅན་གྱི་འཁོར་བ་དེར་ཅིས་ཀྱང་མི་སྐྱེ་བར་བྱའོ་སྙམ་པའི་བློ་བསྐྱེད་ལ། དེ་གང་ལ་བརྟེན་ནས་སྤོང་སྙམ་ན། དལ་འབྱོར་གྱི་ཆོས་བཅོ་བརྒྱད་དང་ལྡན་པའི་མིའི་ལུས་ལ་བརྟེན་ནས་སྤོང་དགོས་པ་ལ་དེ་ལྟ་བུའི་མི་ལུས་ཀྱང་ཆ་ཙམ་གཅིག་ཐོབ་འདུག་སྙམ་དུ་བསྒོམ་ཞིང་། བརྟེན་ཡང་ཡུན་རིང་དུ་མི་གནས་ཏེ། འཆི་བ་མི་རྟག་པ་འབྱུང་བས། དེ་མ་བྱུང་གི་གོང་དུ་ཆོས་བྱ་དགོས།
དེ་ཡང་རང་ཉིད་ཞི་བདེ་དོན་གཉེར་གྱི་སྒོ་ནས་བྱས་པས་མི་ཕན་ཏེ། ཁམས་གསུམ་གྱི་སེམས་ཅན་ཐམས་ཅད་དྲིན་ཅན་གྱི་ཕ་མ་ཤ་སྟག་ཡིན་པས་དེ་ཐམས་ཅད་འཁོར་བའི་སྡུག་བསྔལ་ལས་བསྒྲལ་ཏེ། བདེ་བ་བླ་ན་མེད་པ་ལ་འགོད་དགོས་པས་དེའི་ཆེད་དུ་འདི་ལྟ་བུའི་ལམ་ཟབ་མོ་ཉམས་སུ་བླངས་ཏེ་སངས་རྒྱས་ཀྱི་གོ་འཕང་ཐོབ་པར་བྱའོ་སྙམ་པའི་བྱང་ཆུབ་ཀྱི་སེམས་བསྒོམ་ལ། དེའི་སྒོ་ནས་ཁམས་གསུམ་སྣོད་བཅུད་ཐམས་ཅད་རང་གི་ལུས་ལ་བསྡུས་ཤིང་། ལུས་དེ་ཡང་འབྱུང་བ་བཞི་ལ་བརྟེན་ནས་སྐྱེས་པ་ཡིན་པས་རིམ་པ་བཞིན་བསྡུས་ཏེ། དེ་ཡང་ས་ཆུ་ལ། ཆུ་མེ་ལ། མེ་རླུང་ལ། རླུང་རྣམ་པར་ཤེས་པ་ལ། དེ་སྣང་བ་ལ།
དེ་མཆེད་པ་ལ། མཆེད་པ་ཐོབ་པ་ལ། ཐོབ་པ་འོད་གསལ་ལ་ཐིམ་ཞིང་། འོད་གསལ་དེ་དབང་གི་ཡེ་ཤེས་ཀྱིས་བྱིན་གྱིས་བརླབས་པར་བསམ་པས། དེའི་རྐྱེན་གྱིས་སྣོད་ཀྱི་འཇིག་རྟེན་གཞལ་ཡས་ཁང་དང་། རང་གཙོ་བྱས་བཅུད་ཀྱི་སེམས་ཅན་ཐམས་ཅད་ཀྱཻ་རྡོ་རྗེའི་རྣམ་པ། སྐྱབས་ཡུལ་རྣམས་ཀྱང་ཀྱཻ་རྡོ་རྗེའི་དཀྱིལ་འཁོར་དུ་བསྒོམ་པའོ། ། དེ་རྣམས་ཀྱི་སྦྱང་གཞི་སྦྱོང་བྱེད་ལ་འཆི་སྲིད་ཀྱི་སྦྱང་གཞི་སྦྱོང་བྱེད་དང་། སྐྱེ་སྲིད་ཀྱི་སྦྱང་གཞི་སྦྱོང་བྱེད་གཉིས་ལས། དང་པོ་ལ་སྔར་ཤི་བ་རྣམས་དང་།
མ་འོངས་པ་ན་འཆི་འགྱུར་གྱི་བག་ཆགས། ད་ལྟར་གྱི་འཆི་བ་རྣམས་ནི་སྦྱང་གཞི། འབྱུང་བ་རིམ་གྱིས་བསྡུ་བ་ནས་དབང་གི་ཡེ་ཤེས་ཀྱིས་བྱིན་གྱི་བརླབས་པའི་བར་བསྒོམ་པ་ནས་ཆོས་ཀྱི་སྐུར་བསམ་པ་ནི་སྦྱོང་བྱེད། མཐར་ཆོས་སྐུ་ཐོབ་པ་ནི་སྦྱངས་འབྲས་ཡིན་ནོ། ། གཉིས་པ་ལ་སྣོད་ཀྱི་འཇིག་རྟེན་ཆགས་པ། བཅུད་ཀྱི་སེམས་ཅན་སྐྱེ་བ། དེ་ཡང་སྔར་ཆགས་པ་དང་སྐྱེས་པ། མ་འོངས་པ་ན་ཆགས་འགྱུར་དང་སྐྱེ་འགྱུར། ད་ལྟར་གྱི་སྣོད་བཅུད་ཆགས་སྐྱེས་ཐམས་ཅད་ནི་སྦྱང་གཞི། འོད་གསལ་དེ་ཉིད་དབང་གི་ཡེ་ཤེས་ཀྱིས་བྱིན་གྱིས་བརླབས་པའི་རྐྱེན་གྱིས་ཕྱི་སྣོད་ཀྱི་འཇིག་རྟེན་གཞལ་ཡས་ཁང་དང་།
ནང་རང་གི་གཙོ་བྱས་བཅུད་ཀྱིས་སེམས་ཅན་རྣམས་ཀྱཻ་རྡོ་རྗེ་ལྷ་དགུའི་དཀྱིལ་འཁོར་དུ་བསྒོམས་པ་སྦྱོང་བྱེད། དེ་ལྟར་བསྒོམས་པས་གཟུགས་ཀྱི་སྐུ་ཐོབ་པ་སྦྱངས་འབྲས་སོ། ། གཉིས་པ་སྐྱབས་སུ་འགྲོ་བའི་དུས་ནི། ཉན་ཐོས་དང་ཕ་རོལ་དུ་ཕྱིན་པའི་ལུགས་མང་དུ་ཡོད་ཀྱང་། འདིར་གཞུང་ལས། དུས་ད་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མ་མཆིས་ཀྱི་བར་ཞེས་འབྱུང་བ་ལྟར་གསང་སྔགས་ཀྱི་སྐབས་འདིར། དུས་ད་ནས་བཟུང་སྟེ་ཇི་སྲིད་བཅུ་གསུམ་རྡོ་རྗེ་འཛིན་པའི་གོ་འཕངས་མ་ཐོབ་ཀྱི་བར་སྐྱབས་སུ་འགྲོ་སྙམ་དུ་བྱེད་པ་ཡིན། གསུམ་པ་སྐྱབས་སུ་འགྲོ་བའི་ཡུལ་ནི། རང་གི་མདུན་གྱི་ནམ་མཁར་སེང་གེ་ཆེན་པོ་བརྒྱད་ཀྱིས་བཏེགས་པའི་རིན་པོ་ཆེའི་ཁྲིའི་སྟེང་དུ་སྣ་ཚོགས་པདྨ་འདབ་མ་བརྒྱད་པའི་ལྟེ་བར་ཉི་མ་བདུད་བཞི་རྩེགས་པའི་གདན་གྱི་སྟེང་དུ། བཅོམ་ལྡན་འདས་སྙིང་པོ་ཀྱཻ་རྡོ་རྗེ་ཡབ་ཡུམ།
འདབ་མ་རྣམས་ལ་རང་རང་གི་གདན་གྱི་སྟེང་དུ་ལྷ་མོ་བརྒྱད་གཙོ་བོའི་རྒྱབ་བཻཏྟ་ལིའི་མདུན་དུ་ཟ་འོག་གི་གདན་ལ་ཆོས་པུ་ཏི་བྲག་རི་རྩེགས་པ་ལྟ་བུ་ན་བཟའ་གདོང་དར་ཕྲ་བུན་ནེ་བ་དང་བཅས་པ་གསལ་བཏབ། དེ་ཡང་གཞུང་ལས། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་ཀྱི་ངོ་བོ། ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས། འཕགས་པའི་དགེ་འདུན་ཐམས་ཅད་ཀྱི་མངའ་བདག་དྲིན་ཅན་རྩ་བ་དང་བརྒྱུད་པར་བཅས་པའི་ཞེས་འབྱུང་བས། སྐྱབས་ཡུལ་ཐམས་ཅད་ཀྱཻ་རྡོ་རྗེ་ལྷ་དགུའི་དཀྱིལ་འཁོར། གསུང་རབ་པུ་ཏི་དང་བཅས་པ་ལ་འདུས་པར་བསྒོམ་དགོས་ཏེ། དེ་ཡང་ཕྱོགས་བཅུ་ནི་ཕྱོགས་བཞི་མཚམས་བརྒྱད་སྟེང་འོག་གཉིས་དང་བཅས་པའི་གནས་ན་བཞུགས་པའི་སངས་རྒྱས་ཐམས་ཅད་དང་། དུས་གསུམ་ནི། སྔར་འདས་པའི་སངས་རྒྱས་ཐམས་ཅད་དང་།
མ་འོངས་པ་ན་འབྱོན་པར་འགྱུར་བའི་སངས་རྒྱས་ཐམས་ཅད་དང་། ད་ལྟར་བཞུགས་པའི་སངས་རྒྱས་རྣམས་ཡིན། དེ་བཞིན་གཤེགས་པ་ནི། ལམ་བདེ་བ་ནས་འབྲས་བུ་བདེ་བར་གཤེགས་པས་ན་བདེ་བར་གཤེགས་པའི་དེ་བཞིན་གཤེགས་པའོ། ། དེ་བཞིན་གཤེགས་པ་དེ་ཉིད་ཀྱི་སྐུ་རྣམ་པར་སྣང་མཛད། གསུང་འོད་དཔག་མེད། ཐུགས་མི་བསྐྱོད་པ། ཡོན་ཏན་རིན་ཆེན་འབྱུང་ལྡན། འཕྲིན་ལས་དོན་ཡོད་གྲུབ་པ་སྟེ། མདོར་ན་སངས་རྒྱས་ཐམས་ཅད་རིགས་ལྔར་འདུས་པ་ཡིན་ཞིང་།
དེ་ཉིད་ཆོས་ཐམས་ཅད་ཀྱི་འབྱུང་གནས། དགེ་འདུན་ཐམས་ཅད་ཀྱི་མངའ་བདག་ཡིན་ལ། དེའང་རྩ་བརྒྱུད་ཀྱི་བླ་མ་རྣམས་ཐ་མི་དད་པ་ཡིན་པས། དེ་དབུས་ཀྱི་བཅོམ་ལྡན་འདས་སྙིང་པོ་ཀྱཻ་རྡོ་རྗེ་དང་གཉིས་སུ་མེད་པར་བསྒོམ་པ་ནི་བླ་མ་དང་སངས་རྒྱས་དཀོན་མཆོག ཆོས་ནི་བཀའ་བསྟན་བཅོས་ལུང་དང་རྟོགས་པའི་བདག་ཉིད་ཐམས་ཅད་གསུང་རབ་པུ་ཏིའི་རྣམ་པ་དེ་ལ་འདུས་པར་བསམ་པ་ནི་ཆོས་དཀོན་མཆོག དགེ་འདུན་ནི་ཐེག་པ་གསུམ་གྱི་དགེ་འདུན་ཏེ། དེ་ཡང་ཉན་ཐོས་པ་རྣམས་གང་ཟག་ཟུང་བཞི་ཡ་བརྒྱད་ལ་འདོད་ཀྱང་། འདིར་དགེ་འདུན་དགེ་ཚུལ་དགེ་སློང་རྣམས་རང་ལས་བསླབ་པ་བགྲེས་པ་ཡན་ཆོད། ཐེག་པ་ཆེན་པོ་ཕ་རོལ་དུ་ཕྱིན་པའི་སྐབས་སུ་བྱང་ཆུབ་སེམས་དཔའི་དགེ་འདུན་ནི་སློབ་པ་ཕྱིར་མི་བཟློག་པ་རྣམས་ལ་འདོད་ཀྱང་། འདིར་རང་ལས་བསླབ་པ་རྒན་པའི་བྱང་སེམས་ཀྱི་སྡོམ་ལྡན་ཁྱིམ་པ་ཡན་ཆད་ཡིན།
སྔགས་ཀྱི་ཐེག་པར་དཔེའི་ཡེ་ཤེས་རྒྱུད་ལ་སྐྱེས་པའི་གང་ཟག་ལ་འཆད་ཀྱང་། འདིར་སྔགས་སྡོམ་རྫོགས་པར་ཐོབ་ལ་མ་ཉམས་པའི་རང་ལས་བསླབ་པ་བགྲེས་པ་ཡན་ཆད་ལ་བྱེད་དོ། ། དེ་ལྟ་བུའི་དགེ་འདུན་རྣམས་ཀྱང་འཁོར་གྱི་ལྷ་མོ་རྣམས་ལ་འདུས་པར་བསམ་པ་ནི་དགེ་འདུན་དཀོན་མཆོག་རྣམས་ཀྱི་ཡུལ་ཡིན་ནོ། ། བཞི་པ་སྐྱབས་སུ་འགྲོ་བའི་རྒྱུ་ནི། འཇིགས་དད་སྙིང་རྗེ་དང་གསུམ་སྟེ། དང་པོ་འཇིགས་པ་ལ། འཁོར་བའི་སྡུག་བསྔལ་གྱི་འཇིགས་པ། རང་དོན་ཡིད་བྱེད་ཀྱི་འཇིགས་པ། ཐ་མལ་སྣང་ཞེན་གྱི་འཇིགས་པ། གྱ་ནོམ་ལྷར་ཞེན་གྱི་འཇིགས་པའོ། །
དང་པོ་འཁོར་བའི་འཇིགས་པ་ལ། སྤྱིར་འཁོར་བའི་འཇིགས་པ་དང་། བྱེ་བྲག་ཏུ་ཚེ་འདི་བར་དོ་སྐྱེ་བ་ཕྱི་མའི་འཇིགས་པ། དང་པོ་ནི་ཤེས་པར་ཟད། གཉིས་པ་ལ་ཚེ་འདིར་ཆོས་བསྒྲུབ་པའི་འགལ་རྐྱེན་ནད་དང་གདོན་ལ་སོགས་པ་ཚེའི་བར་དུ་གཅོད་པ་དང་། འཆི་ཁར་མཚམས་སྦྱོར་ངན་པ་དང་། གནད་གཅོད་དྲག་པོ་དང་ནད་ངན་པ་ལས་བསྐྱབ་པའི་ཕྱིར། གསུམ་པ་བར་དོའི་འཇིགས་པ་ནི། འཇིགས་པའི་སྒྲ་བཞི་ལ་སོགས་པའི་བར་དོའི་འཇིགས་པ་ཐམས་ཅད་ལས་བསྐྱབ་པའི་ཆེད་དུའོ། ། བཞི་པ་ནི་སྐྱེ་བ་ཕྱི་མ་མི་ཁོམ་པའི་གནས་བརྒྱད་ལ་སོགས་པའི་གནས་ངན་པ་དང་།
གྲོགས་ངན་པ་དང་། དཔོན་ངན་པ་དང་། སློབ་དཔོན་ངན་པ་དང་། བསྟན་བཅོས་ངན་པ། རང་བརྒྱུད་ངན་པ་ལ་སོགས་པ་མདོར་ན་དམ་པའི་ཆོས་ཀྱི་འགལ་རྐྱེན་དུ་འགྲོ་བ་ཐམས་ཅད་ལས་བསྐྱབ་པའི་ཆེད་དུ་ཡིན། གཉིས་པ་དད་པ་ལ། འདོད་པའི་དད་པ། དྭང་བའི་དད་པ། ཡིད་ཆེས་པའི་དད་པའོ། ། དང་པོ་འདོད་པའི་དད་པ་ནི།
སངས་རྒྱས་ཀྱི་ཡོན་ཏན་མཐོང་ནས་འདི་ལྟ་བུ་ཐོབ་པར་བྱེད་དགོས་པ་འདུག་སྙམ་པའི་འདུན་པ་དྲག་པོའི་སྒོ་ནས་སྐྱབས་སུ་འགྲོ་བའོ། ། གཉིས་པ། དྭང་བའི་དད་པ་ནི། དཀོན་མཆོག་གསུམ་གྱི་ཡོན་ཏན་ལ་དད་པ་སྟེ། དེ་ཡང་ཤེས་བྱ་ཇི་ལྟ་བ་དང་། ཇི་སྙེད་པ་མཁྱེན་པའི་ཡེ་ཤེས་དང་། སེམས་ཅན་ཐམས་ཅད་ལ་བུ་གཅིག་པ་ལྟར་བརྩེ་བའི་སྙིང་རྗེ་ཆེན་པོ་དང་། སེམས་ཅན་རྣམས་འཁོར་བའི་སྡུག་བསྔལ་ཐམས་ཅད་ལས་བསྒྲོལ་བའི་ནུས་པ་སྟེ། དེ་ལྟ་བུའི་ཡོན་ཏན་མཐོང་བའི་སྒོ་ནས་བཅོས་མ་མ་ཡིན་པའི་དད་པ་སྐྱེས་པའི་སྒོ་ནས་སྐྱབས་སུ་འགྲོ་བའོ། ། གསུམ་པ་ཡིད་ཆེས་པའི་དད་པ་ནི།
སྤྱིར་སངས་རྒྱས་ཀྱིས་གསུངས་པའི་ཆོས་རྣམས་ལ་ཡིད་ཆེས་ཤིང་། ཁྱད་པར་མི་དགེ་བའི་ལས་ཀྱིས་འཁོར་བར་འཁྱམས་ནས་སྡུག་བསྔལ་མྱོང་དགོས་པ་དང་། མི་དགེ་བ་སྤངས་ཏེ་དགེ་བ་བསྒྲུབས་ན། མཁྱེན་བརྩེ་ནུས་གསུམ་དང་ལྡན་པའི་ཐར་པ་མྱ་ངན་ལས་འདས་པ་ཐོབ་པར་གསུང་འདུག་པས། དེ་ལྟ་བུའི་ལས་རྒྱུ་འབྲས་ལ་ཡིད་ཆེས་ཤིང་། དད་པས་ཀུན་ནས་བླངས་ཏེ་སྡིག་སྤོང་དགེ་བ་བསྒྲུབ་པའི་སྒོ་ནས་སྐྱབས་སུ་འགྲོ་དགོས་ཏེ། དཀོན་མཆོག་རིན་ཆེན་རྣམ་པ་གསུམ་པོ་དེ་ཡང་རྒྱུ་དེ་ལྟ་བུ་ལས་བྱུང་བས། རང་ཡང་དཀོན་མཆོག་གསུམ་གྱི་གོ་འཕངས་ཐོབ་པར་བྱ་བའི་ཕྱིར་དུ་སྐྱབས་སུ་འགྲོ་བ་ཡིན། གསུམ་པ་སྙིང་རྗེ་ནི། ཁམས་གསུམ་གྱི་སེམས་ཅན་ཐམས་ཅད་རང་གི་ཕ་མ་དྲིན་ཅན་ཤ་སྟག་ཡིན་ལ།
འདི་རྣམས་འཁོར་བའི་སྡུག་བསྔལ་དྲག་ལ་ཡུན་རིང་བ་འདི་ལས་ཅིས་ཀྱང་སྒྲོལ་དགོས་པ་འདུག་སྟེ། དེའི་ནུས་པ་ད་ལྟ་ནི་བདག་ལ་མེད་ཅིང་། དེར་མ་ཟད་ཉན་ཐོས་དང་རང་སངས་རྒྱས་རྣམས་དང་། སྟོང་འཁོར་ལོ་བསྒྱུར་བའི་རྒྱལ་པོ་དང་། སར་གནས་ཀྱི་བྱང་ཆུབ་སེམས་དཔའ་རྣམས་ལ་ཡང་མེད་ལ། འོ་ན་སུ་ལ་ཡོད་ན་དཀོན་མཆོག་རིན་ཆེན་རྣམ་པ་གསུམ་ལ་ཡོད་པས། དེས་ན་སེམས་ཅན་རྣམས་སྡུག་བསྔལ་ལས་བསྒྲལ་ནས་བདེ་བ་བླ་ན་མེད་པ་ལ་འགོད་པར་བྱ་བའི་ཕྱིར་དུ་སྐྱབས་སུ་འགྲོ་བ་སྟེ་རྒྱུའོ། ། ལྔ་པ་ཇི་ལྟར་སྐྱབས་སུ་འགྲོ་བ་ནི། བླ་མ་དང་སངས་རྒྱས་ལ་སྟོན་པ། ཆོས་ལ་ལམ་དངོས།
དགེ་འདུན་ལ་ལམ་བསྒྲུབ་པའི་ཟླ་གྲོགས་ཞུ་བའི་ཚུལ་གྱིས་སྐྱབས་སུ་འགྲོ་བ་སྟེ། དེ་ཡང་བླ་མ་ལ་སྐྱབས་སུ་འགྲོ་བའི་ཚེ་སྦྱང་གཞི་ནི། རང་གི་ཉོན་མོངས་པ་དུག་གསུམ་ལ་སོགས་པ་ཉོན་མོངས་པས་ཀུན་ནས་བླངས་ཏེ་ལུས་ངག་ཡིད་གསུམ་གྱི་སྒོ་ནས་མི་དགེ་བའི་ལས་བསགས་པ་ཐམས་ཅད་དོ། ། སྦྱོང་བྱེད་ནི། བླ་མ་ལ་སྐྱབས་སུ་འགྲོ་བས་དབང་བཞི་པ་ཐོབ་པར་བསམ་པའོ། ། སྦྱངས་འབྲས་ནི་ལུས་ངག་ཡིད་གསུམ་གྱི་དྲི་མ་དག་ནས། ངོ་བོ་ཉིད་ཀྱི་སྐུ་ཐོབ་པའོ། ། སངས་རྒྱས་ལ་སྐྱབས་སུ་འགྲོ་བའི་ཚེ། སྦྱང་གཞི་ཞེ་སྡང་གི་ཀུན་ནས་བླངས་ཏེ་ཡིད་ཀྱི་སྒོ་ནས་བསགས་པའི་སྡིག་སྒྲིབ་ཐམས་ཅད་དོ། ། སྦྱོང་བྱེད་ནི་སངས་རྒྱས་ལ་སྐྱབས་སུ་འགྲོ་བས་ཤེས་རབ་ཡེ་ཤེས་ཀྱི་དབང་ཐོབ་པར་བསམ་པའོ། །
སྦྱངས་འབྲས་ནི། ཡིད་ཀྱི་དྲི་མ་དག་ནས་སངས་རྒྱས་དཀོན་མཆོག་གི་ཆོས་ཀྱི་སྐུ་ཐོབ་པའོ། ། ཆོས་ལ་སྐྱབས་སུ་འགྲོ་བའི་ཚེ། སྦྱང་གཞི་འདོད་ཆགས་ཀྱི་ཀུན་ནས་བླངས་ཏེ་ངག་གི་སྒོ་ནས་བསགས་པའི་སྡིག་སྒྲིབ་ཐམས་ཅད་དོ། ། སྦྱོང་བྱེད་ནི་ཆོས་ལ་སྐྱབས་སུ་འགྲོ་བས་གསང་བའི་དབང་ཐོབ་པར་བསམ་པའོ། ། སྦྱངས་འབྲས་ནི་ངག་གི་དྲི་མ་དག་ནས་ཆོས་དཀོན་མཆོག་གི་ལོངས་སྤྱོད་རྫོགས་པའི་སྐུ་ཐོབ་པའོ། ། དགེ་འདུན་ལ་སྐྱབས་སུ་འགྲོ་བའི་ཚེ། སྦྱང་གཞི་ནི་གཏི་མུག་གི་ཀུན་ནས་བླངས་ཏེ་ལུས་ཀྱི་སྒོ་ནས་བསགས་པའི་སྡིག་སྒྲིབ་ཐམས་ཅད་དོ། ། སྦྱོང་བྱེད་དགེ་འདུན་དཀོན་མཆོག་ལ་སྐྱབས་སུ་འགྲོ་བས་བུམ་པའི་དབང་ཐོབ་པར་བསམ་པའོ། ། སྦྱངས་འབྲས་ལུས་ཀྱི་དྲི་མ་དག་སྟེ་དགེ་འདུན་དཀོན་མཆོག་གི་སྤྲུལ་སྐུའི་གོ་འཕངས་ཐོབ་པ་སྟེ།
དོན་དེ་རྣམས་ཡིད་ལ་དྲན་པའི་སྒོ་ནས། གཞུང་ལས། དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། ། དམ་པའི་ཆོས་རྣམས་ལ་སྐྱབས་སུ་མཆིའོ། ། འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། ། ཞེས་འབྱུང་བ་ལྟར་ངག་ཏུ་བརྗོད། དེ་ཡང་དཔལ་ལྡན་ནི་ཚོགས་གཉིས་ཀྱི་དཔལ་དང་ལྡན་པའོ། ། བླ་མ་ནི་ཡོན་ཏན་གྱི་ཁུར་གྱི་ལྕི་བའོ། ། དམ་པ་ནི་དབང་བསྐུར་བ་ལ་སོགས་པའི་སྒོ་ནས་རང་རྗེས་སུ་འཛིན་པའོ། །
རྣམས་ཞེས་པ་མང་ཚིག་དེ་ཚིག་གཅིག་ལ་སོགས་པའི་དམ་པའི་ཆོས་ཀྱི་བཀའ་དྲིན་མནོས་པའི་བླ་མ་ཐམས་ཅད་ལ་སྐྱབས་སུ་འགྲོ་བའོ། ། རྫོགས་པ་ནི་སྤང་རྟོགས་ཀྱི་ཡོན་ཏན་ཐམས་ཅད་རྫོགས་པའོ། ། སངས་རྒྱས་པ་ནི་མ་རིག་པའི་གཉིད་ལས་སངས་ཤིང་ཤེས་བྱ་ཐམས་ཅད་ལ་བློ་གྲོས་རྒྱས་པ་སྟེ། མ་རིག་གཉིད་ལས་སངས་ཕྱིར་དང་། ། ཤེས་བྱ་ལ་ནི་བློ་རྒྱས་ཕྱིར། ། སངས་རྒྱས་པདྨ་ལྟར་སངས་རྒྱས། ། ཞེས་གསུངས་སོ། ། བཅོམ་ལྡན་འདས་ནི་བདུད་བཞི་བཅོམ་ཞིང་། དབང་ཕྱུག་གི་ཡོན་ཏན་དྲུག་དང་ལྡན་པ་ཡིན། འདས་ཞེས་པ་ལོ་ཙཱ་བ་རྣམས་ཀྱི་བླ་བཏགས་སུ་བྱས་པའོ། །
རྣམས་ནི་མང་ཚིག་ཡིན་པས་གོ་སླའོ། ། ཆོས་ལ་དམ་པ་ནི་རང་ལ་སོགས་པའི་གདུལ་བྱ་རྣམས་ཉོན་མོངས་པའི་དྲི་མ་སྦྱངས་ནས་སངས་རྒྱས་ཀྱི་སར་འཁྲིད་པར་བྱེད་ནུས་པ་ཏེ། སངས་རྒྱས་པའི་ཆོས་ཐམས་ཅད་ཡིན་ལ། དེ་ལས་གཞན་མུ་སྟེགས་པའི་ཆོས་ཀྱིས་དེ་ལྟ་བུ་མི་ནུས་སོ། ། དགེ་འདུན་ལ་འཕགས་པ་ནི་སོ་སོ་སྐྱེ་བོ་ཐ་མལ་པ་ནས་ཚོགས་སྦྱོར་རིམ་གྱིས་འཕགས་པའོ། ། དགེ་འདུན་ནི་དགེ་བའི་རྩ་བ་ཐམས་ཅད་འདུན་པའོ། ། སྐྱབས་སུ་འགྲོ་བའམ་སོང་བ་ནི་འཁོར་བའི་སྡུག་བསྔལ་ལས་བསྐྱབ་པའི་ཕྱིར་སྐྱབས་སུ་འགྲོ་བའོ། ། དེ་ལྟ་བུའི་སྐྱབས་འགྲོ་ལན་གྲངས་ཅི་རིགས་བྱས་ནས། བླ་མ་དང་ཞེས་པ་ནས། བདག་གི་བརྒྱུད་བྱིན་གྱིས་རླབས་ཏུ་གསོལ་གྱི་བར་གཞུང་བཞིན་བརྗོད་པ་དང་།
དེའི་རྐྱེན་གྱི་དགེ་འདུན་དཀོན་མཆོག་གི་ངོ་བོ་འཁོར་གྱི་ལྷ་མོ་རྣམས་འོད་ཟེར་དཀར་པོར་ཞུ་ནས་དཔྲལ་བར་ཐིམ་པས་བུམ་པའི་དབང་ཐོབ་ལུས་ཀྱི་དྲི་མ་དག་ནས་ལུས་དགེ་འདུན་དཀོན་མཆོག་གམ་སྤྲུལ་པའི་སྐུའི་ངོ་བོར་གྱུར་པར་བསམ། རྒྱབ་ཀྱི་ཆོས་དཀོན་མཆོག་གི་ངོ་བོ་པུ་ཏིའི་འོད་ཟེར་དམར་པོའི་རྣམ་པར་ཞུ་ནས་རང་གི་མགྲིན་པར་ཐིམ་པས་གསང་བའི་དབང་ཐོབ། ངག་གི་དྲི་མ་དག་ནས་ཆོས་དཀོན་མཆོག་གམ་ལོངས་སྤྱོད་རྫོགས་པའི་སྐུའི་ངོ་བོར་གྱུར་པར་བསམ་མོ། ། དབུས་ཀྱི་གཙོ་བོ་དེ་འོད་ཟེར་སྔོན་པོའི་རྣམ་པར་ཞུ་ནས་རང་གི་སྙིང་གར་ཐིམ་པས་ཤེས་རབ་ཡེ་ཤེས་ཀྱི་དབང་ཐོབ་ཡིད་ཀྱི་དྲི་མ་དག་ནས་སངས་རྒྱས་དཀོན་མཆོག་གམ་ཆོས་སྐུར་གྱུར་པར་བསམ། དེ་ལ་བརྟེན་ནས་ལུས་ཀྱི་ནང་ཐམས་ཅད་འོད་ཟེར་དཀར་དམར་མཐིང་གསུམ་གྱིས་མེར་ཏེ་གང་བ་ལ་བརྟེན་ནས་རང་གི་རྒྱུད་ལ་བདེ་སྟོང་གི་ཡེ་ཤེས་སྐྱེས་པས་དབང་བཞི་པ་ཐོབ་ལུས་ངག་ཡིད་གསུམ་གྱི་དྲི་མ་དག་ནས་ངོ་བོ་ཉིད་ཀྱི་སྐུ་ཐོབ་པར་བསམ་པའོ། ། དེ་རྣམས་ཀྱི་སྒོ་ནས་སྐྱབས་སུ་འགྲོ་བ་བསྟན་ཟིན་ཏོ།། ༈ །།གཉིས་པ་སེམས་བསྐྱེད་པ་ནི། རྒྱས་པར་ན་གཞུང་ལས། འགྲོ་རྣམས་བསྒྲལ་འདོད་བསམ་པ་ཡིས། ། སོགས་ཚིགས་བཅད་གཉིས་དང་།
བསྡུ་ན་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་བཅོམ་ལྡན་འདས་སྙིང་པོ་ཀྱཻ་རྡོ་རྗེའི་རིམ་པ་གཉིས་འཁོར་དང་བཅས་པ་ཉམས་སུ་བླང་བར་བགྱིའོ། ། དེ་ལའང་ཚིགས་བཅད་དང་པོས་སྐྱབས་སུ་འགྲོ་བ་མདོར་བསྡུས་པའི་ཚུལ་གྱིས་བསྟན་ཏེ། དེ་ཡང་འགྲོ་རྣམས་ཞེས་པ་རྐང་པ་དང་པོས་སྐྱབས་སུ་འགྲོ་བའི་རྒྱུ་བསྟན། ཚིག་རྐང་གཉིས་པས་ཡུལ་བསྟན། གསུམ་པས་དུས། བཞི་པས་ཚུལ་ལམ་ངོ་བོ་བསྟན་ལ་དེ་རྣམས་ཀྱི་སྐྱབས་སུ་འགྲོའོ། ། ཚིགས་གཅད་གཉིས་པས་སེམས་བསྐྱེད་པ་བསྟན་པས། སེམས་བསྐྱེད་པ་དེ་ལ་རྒྱུ་ནི། གཞུང་ལས།
ཤེས་རབ་སྙིང་རྗེ་དང་བཅས་པས། ། བརྩོན་པས་སེམས་ཅན་དོན་དུ་བདག ། ཞེས་འབྱུང་ཡང་། བསྒོམ་དུས། དང་པོར་སྙིང་རྗེའི་སྒོ་ནས་བྱ་དགོས་ཏེ། དེ་ལ་སེམས་ཅན་ཐམས་ཅད་འཁོར་བའི་སྡུག་བསྔལ་གྱིས་མི་བཟོད་པར་མཐོང་ནས་དེ་ལས་བསྒྲལ་བར་བྱའོ་སྙམ་པའི་སྙིང་རྗེ་དྲག་པོ་བསྒོམ་པའོ། ། གཉིས་པ་ཤེས་རབ་ནི། ཤེས་རབ་ཆེན་པོས་བལྟས་པས། འཁོར་བའི་སྡུག་བསྔལ་དེ་ལས་བསྒྲོལ་བའི་ནུས་པ་སངས་རྒྱས་མ་གཏོགས་གཞན་སུ་ལ་ཡང་མེད་པར་ཤེས་ནས་དེ་ལྟ་བུའི་གོ་འཕང་ཐོབ་པར་བྱའོ་སྙམ་དུ་བསྒོམ་པའོ། ། གསུམ་པ་བརྩོན་འགྲུས་ནི།
དེ་ལྟ་བུའི་སངས་རྒྱས་ཀྱི་གོ་འཕང་དེ་ཡང་ལོང་ཡོད་པོས་དལ་ལ་མི་ཐོབ་པས། བརྩོན་འགྲུས་དྲག་པོའི་སྒོ་ནས་ཐོབ་པར་བྱ་དགོས་སྙམ་དུ་བསྒོམ་དགོས་ཏེ། དེ་ལའང་གཉིས། གུས་སྦྱོར་གྱི་བརྩོན་འགྲུས་མེ་འབར་བ་དང་། རྟག་སྦྱོར་གྱི་བརྩོན་འགྲུས་ཆུ་བོའི་རྒྱུན་ལྟ་བུ་སྟེ། དེ་ཡང་དང་པོ་ནི། ཡིད་གུས་པའི་སྒོ་ནས་བརྩོན་འགྲུས་དྲག་པོ་མེ་འབར་བ་ལྟ་བུ་དང་། གཉིས་པ་ནི། བརྩོན་འགྲུས་དྲག་པོ་དེ་རྒྱུན་མི་ཆད་པར་ཆུ་བོའི་རྒྱུན་བཞིན་དུ་བསྲིང་བ་རྣམས་ནི་རྒྱུའོ། ། དེ་ནས་སངས་རྒྱས་མདུན་དུ་ཞེས་པ་ནི་རང་གི་མདུན་དུ་སངས་རྒྱས་བྱང་སེམས་ཐམས་ཅད་མངོན་སུམ་དུ་བཞུགས་པར་བསམ་ནས།
རྫོགས་པའི་བྱང་ཆུབ་སེམས་བསྐྱེད་བགྱིད། ། ཅེས་པ་ནི་དེ་རྣམས་ལ་དཔང་འཛུགས་པའི་སྒོ་ནས་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་བཅོམ་ལྡན་འདས་སྙིང་པོ་ཀྱཻ་རྡོ་རྗེའི་ལམ་རིམ་པ་གཉིས་འཁོར་དང་བཅས་པ་ཉམས་སུ་བླང་བར་བགྱིའོ་སྙམ་དུ་དམ་བཅའ་བའི་ཚུལ་གྱིས་སེམས་བསྐྱེད་པའོ། ། རྒྱས་བསྡུས་གང་བྱེད་ཀྱང་བསམ་པ་འདི་རྣམས་མ་ཡེངས་པར་བྱེད་དགོས་པ་ཡིན། དེ་རྣམས་ཀྱི་སྦྱང་གཞི་ནི་བྱང་ཆུབ་ཀྱི་སེམས་བསྒོམ་པའི་འགལ་རྐྱེན་གྱི་གཙོ་བོ་ནི། ཉོན་མོངས་པ་ཞེ་སྡང་དང་ཕྲག་དོག་གཉིས་ཡིན་ལ། དེ་ཡང་ཉོན་མོངས་པ་ཞེ་སྡང་གི་སྒོ་ནས་སེམས་ཅན་གྱི་སྲོག་གཅོད་པ་དང་རྡེག་པ་དང་ཕྲག་དོག་གིས་དགེ་བ་འཇོམས་པར་བྱེད་པ་དང་། ཚིག་ངན་པ་སྨྲ་བ་ལ་སོགས་པ་མདོར་ན་ཞེ་སྡང་དང་ཕྲག་དོག་གི་སྒོ་ནས་བསགས་པའི་སྡིག་སྒྲིབ་ཐམས་ཅད་ཡིན་ཞིང་། དེ་རྣམས་ཀུན་གཞི་སྐད་ཅིག་མའི་སྟེང་དུ་བསྡུས་ལ། ཀུན་གཞི་དེ་བདེ་ཆེན་ཡེ་ཤེས་ཀྱི་ངོ་བོ་བྱང་ཆུབ་ཀྱི་སེམས་སུ་བསྒྱུར་ནས་བསྒོམ་པ་ནི་སྦྱོང་བྱེད་ཡིན་ལ།
སྦྱངས་འབྲས་ནི་དེ་ལྟར་བསྒོམས་པ་ལ་བརྟེན་ནས་བཅོམ་ལྡན་འདས་ཀྱཻ་རྡོ་རྗེའི་ཐུགས་བརྩེ་བ་ཆེན་པོས་མི་འདོར་བར་དོན་བྱེད་པའི་ནུས་པ་ཐོབ་པའོ། ། དེ་རྣམས་ཀྱིས་སེམས་བསྐྱེད་པ་བསྟན་ཟིན་ཏོ།། ༈ །།གསུམ་པ་རྡོ་རྗེ་སེམས་པའི་བསྒོམ་བཟླས་ལ། ལྷ་བསྒོམ་པ། སྔགས་བཟླས་པ། བཤགས་སྡོམ་བྱ་བའི་ཚུལ་དང་གསུམ་ལས། དང་པོ་ནི་རང་བཅོམ་ལྡན་འདས་སྙིང་པོ་ཀྱཻ་རྡོ་རྗེ་ཞལ་བརྒྱད་ཕྱག་བཅུ་དྲུག་པར་གསལ་བའི་སྤྱི་བོར་པདྨ་དང་ཟླ་བའི་གདན་གྱི་སྟེང་དུ་ཞེས་པ་ནས། རུས་པའི་རྒྱན་དྲུག་གིས་བརྒྱན་པའི་བར་གཞུང་བཞིན་ལས། འདིར་རྗེ་བཙུན་རིན་པོ་ཆེའི་གསུང་བཞིན་དུ། དབུ་སྐྲ་རལ་པའི་ཐོར་ཅོག་དང་།
མི་བསྐྱོད་པའི་ཅོད་པཎ་ཅན་ཞེས་པ་བརྗོད་པ་ཡིན། ཞབས་རྡོ་རྗེའི་ཞེས་པ་ནས་མཉམ་པར་སྦྱོར་བ་ཞེས་པའི་བར་གཞུང་བཞིན་བྱས་ལ། དེ་ནས་གཉིས་པ་སྔགས་བཟླས་པ་ལ་ཐོག་མར་དམིགས་པ་ནི། ཡབ་ཀྱི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་དཀར་པོ་འོད་ཟེར་འཕྲོ་བ་དང་བཅས་པ་བསམ་ཞིང་། དེ་ལས་འོད་ཟེར་ཕྱོགས་བཅུར་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་ཀ་ནས། ཐུགས་གཉིས་སུ་མེད་པའི་ཡེ་ཤེས་གདན་གསུམ་ཚང་བའི་ལྷའི་ངོ་བོ་ཡིན་པ་ལ་རྣམ་པ་བདུད་རྩིར་སྤྱན་དྲངས་ནས་ཧཱུྃ་ལ་ཐིམ་པར་བསམ། བདུད་རྩི་དེ་ཡང་གདན་གསུམ་ཚང་བའི་ལྷའི་ངོ་བོར་བསྒོམ་དགོས་ཏེ། རྒྱུད་ཨ་བྷི་དྷ་ན་ལས། ཁྲོ་བོ་སངས་རྒྱས་དེ་བཞིན་གཤེགས། ། ཞེས་གསུངས་པས།
དེ་ཡང་ཁྲོ་བོ་ནི་གཙུག་ཏོར་འཁོར་ལོ་བསྒྱུར་བ་ལ་སོགས་པ་ཁྲོ་བོ་བཅུ་དང་། སངས་རྒྱས་ནི་སྤྱན་མ་ལ་སོགས་པའི་ལྷ་མོ་བཞི། དེ་བཞིན་གཤེགས་པ་ནི་རིགས་ལྔ་ཡིན་ཞིང་། སེམས་དཔའ་དང་སེམས་མ་རྣམས་ནི་ཞར་བྱུང་གི་ཚུལ་དུ་བསྟན་པས་ན་དེ་བཞིན་དུ་བསམ་དགོས་པ་ཡིན། དེ་ནས་ངག་ཏུ་བཅོམ་ལྡན་འདས་བདག་དང་སོགས་གཞུང་ལས་འབྱུང་བ་བཞིན་གསོལ་བ་བཏབ་པས། ཧཱུྃ་དེ་ལས་བདུད་རྩི་སྐྱ་ཐོལ་ཏེ་བྱུང་། ཡབ་ཀྱི་སྐུ་ཐམས་ཅད་མེར་གྱིས་གང་ནས་ཤོང་མ་ནུས་པར་རྡོ་རྗེའི་བུ་ག་ནས་ཡུམ་གྱི་པདྨར་བབ་པས་སྔར་ནས་ཡུམ་རང་ལ་བདུད་རྩི་གནས་པ་དེ་ལ་ཡབ་ཀྱི་བདུད་རྩི་ཐིམ་པ་ནི་དམ་ཚིག་པ་དང་ཡེ་ཤེས་པ་འདྲེས་པའི་ཚུལ་གྱིས་ཡུམ་གྱི་སྐུ་ལུས་ཐམས་ཅད་གང་སྟེ། ཡབ་ཡུམ་གཉིས་ཀྱི་སྦྱོར་མཚམས་ནས་བདུད་རྩི་བབས། རང་གི་སྤྱི་བོར་ནས་ཞུགས་སྨིན་མཚམས་ཡན་ཆད་གང་། བུམ་པའི་དབང་ཐོབ་ལུས་ཀྱི་དྲི་མ་དག
འབྲས་བུ་སྤྲུལ་པའི་སྐུ་དངོས་སུ་ཐོབ་པ་ཡིན་སྙམ་དུ་བསྒོམ། དེ་ནས་མགྲིན་པ་ཡན་ཆད་གང་། གསང་བའི་དབང་ཐོབ། ངག་གི་དྲི་མ་དག འབྲས་བུ་ལོངས་སྤྱོད་རྫོགས་པའི་སྐུ་དངོས་སུ་ཐོབ་པ་ཡིན་སྙམ་དུ་བསྒོམ། དེ་ནས་སྙིང་ཁ་ཡན་ཆད་གང་། ཤེས་རབ་ཡེ་ཤེས་ཀྱི་དབང་ཐོབ། ཡིད་ཀྱི་དྲི་མ་དག འབྲས་བུ་ཆོས་ཀྱི་སྐུ་དངོས་སུ་ཐོབ་པ་ཡིན་སྙམ་དུ་བསམ། དེ་ནས་རྐང་མཐིལ་ཡན་ཆད་གང་།
དབང་བཞི་པ་ཐོབ། ལུས་ངག་ཡིད་གསུམ་གྱི་དྲི་མ་དག འབྲས་བུ་ངོ་བོ་ཉིད་ཀྱི་སྐུ་དངོས་སུ་ཐོབ་པ་ཡིན་སྙམ་དུ་བསམ་ལ། དེ་ཡང་ཕུང་པོ་ལྔ་ནི་དེ་བཞིན་གཤེགས་པ་ལྔ། འབྱུང་བ་ལྔ་ནི་ཡབ་ཡུམ་ལྔ། ནང་གི་སྐྱེ་མཆེད་ནི་བྱང་ཆུབ་སེམས་དཔའ། ཕྱིའི་སྐྱེ་མཆེད་ནི་ལྷ་མོ། ཚིགས་ཆེན་བཅུ་ནི་ཁྲོ་བོ་ཁྲོ་མོའི་རང་བཞིན། ཉོན་མོངས་པ་ལྔ་ཡེ་ཤེས་ལྔར་བསྒོམ་པ་ཡིན་ཏེ། ཨ་བྷི་དྷ་ན་ལས།
རང་གི་ངོ་བོ་ཡོངས་བསྒྱུར་བ། ། ཅེས་དང་། ས་པཎ་གྱིས། ཉོན་མོངས་ཡེ་ཤེས་གནས་གྱུར་པ། ། བདག་ཉིད་ཆེན་པོ་ཁྱོད་ཀྱི་མཁྱེན། ། ཞེས་གསུངས་པའི་དོན་ཡིན་པས་ལུས་རྩ་སྤྲུལ་པའི་སྐུ། རྩ་ཡི་གེ་ལོངས་སྤྱོད་རྫོགས་པའི་སྐུ། ཁམས་བདུད་རྩི་ཆོས་ཀྱི་སྐུ། སྙིང་པོ་ཡེ་ཤེས་རླུང་ངོ་བོ་ཉིད་ཀྱི་སྐུ་སྟེ་གནས་གྱུར་སྐུ་བཞི་དང་། བརྟེན་པ་རང་རིག་པ་གནས་གྱུར་ཤིན་དུ་རྣམ་པར་དག་པ་ངོ་བོ་ཉིད་ཀྱི་སྐུ་སྟེ་སྐུ་ལྔར་བསྒོམ་པའོ། །
གཞུང་ལས། སྡིག་སྒྲིབ་ཀྱི་ངོ་བོ་དུད་ཁུ་དང་རྣག་ཁྲག་གི་རྣམ་པར་བྱས་ནས་འཐོན་པར་བསམ་པ་ནི། ལས་དང་པོ་པ་རྣམས་དམིགས་པ་བསྒོམ་བསླ་ཞིང་ཐུན་མོང་གི་ཚུལ་དུ་བསྟན་པ་ཡིན། གོང་དུ་བསྟན་པ་འདི་རྣམས་ནི་རྗེ་བཙུན་ས་སྐྱ་པ་རྣམས་ཀྱི་ཐུན་མོང་མ་ཡིན་པའི་གདམས་པ་ཟབ་ལ་ཆུན་ཆེ་ཞིང་གཅེས་སྤྲས་སུ་མཛད་པ་ཡིན། སྡིག་སྒྲིབ་དེ་ཡང་གོང་བཞིན་སྐུ་ལྔ་ལ་སོགས་པར་གནས་གྱུར་པའི་ཚུལ་གྱིས་བསྒོམ་དགོས་པ་ཡིན་ནོ། ། ས་སྐྱ་པ་རྣམས་ཀྱི་གསུང་ལས། དྲི་མ་སེམས་ཀྱི་སྤྱོད་ཡུལ་ཏེ། ། སེམས་ལས་ལོགས་སུ་སྤང་དུ་མེད། ། ཅེས་གསུངས་པའི་དོན་ཡིན་ནོ། ། དེ་ལ་ལམ་བྱེད་བཞིའམ་དྲུག་སྟེ།
དེ་ཡང་རང་ཡི་དམ་གྱི་ལྷར་བསྒོམ་པ་རྣམ་པ་ལམ་བྱེད། ཡི་དམ་སྐུ་དེ་ཉིད་ཀྱཻ་རྡོ་རྗེ་ཡིན་སྙམ་དུ་བསྒོམ་པ་མོས་པ་ལམ་བྱེད། དེ་ཡང་འབྲས་དུས་ཀྱི་ཀྱཻ་རྡོ་རྗེ་དངོས་ཡིན་སྙམ་དུ་བསྒོམ་པ་འབྲས་བུ་ལམ་བྱེད། དེ་ལྟར་བསྒོམས་པ་ལ་བརྟེན་ནས་རང་རྒྱུད་ལ་ཚོགས་རྫོགས་ཤིང་སྒྲིབ་པ་བྱང་བའི་རྟེན་འབྲེལ་དུ་འགྱུར་བས་བྱིན་རླབས་ལམ་བྱེད་སྟེ་བཞི་དང་། དྲུག་ཏུ་བྱེད་ན། ཞེན་པས་འཇུག་པའི་ལམ་ནི་འབྲས་བུ་ལ་ཞེན་པའི་དགོས་ལམ་ལ་འཇུག་པའོ། ། འབྲེལ་པས་མི་བསླུ་བའི་ལམ་ནི་དེ་ལྟར་ཞེན་ཞུགས་བྱས་པས། རྒྱུ་འབྲས་ཀྱི་དབང་གི་འབྲས་བུ་ཐོབ་པ་ལ་མི་བསླུ་བའོ། ། དེ་ནས་ངག་ཏུ། ཨོཾ་ཤྲཱི་བཛྲ་ཧེ་རུ་ཀ་ས་མ་ཡ།
མ་ནུ་པཱ་ལ་ཡ། བཛྲ་ཧེ་རུ་ཀ་ཏེ་ནོ་པ། ཏིཥྛ་ཌི་ཌྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སུ་པོ་ཥྱོ་མེ་བྷ་ཝ། སརྦ་སིདྡྷི་མེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟཾ་ཤྲཱི་ཡཾ་ཀུ་རུ་ཧཱུྃ། ཧ་ཧ་ཧ་ཧ་ཧོཿ
བྷ་ག་ཝན་བཛྲ་ཧེ་རུ་ཀ་མ་མེ་མུཉྩ་བཛྲ་ཧེ་རུ་ཀོ་བྷ་ཝ་མཧཱ་ས་མ་ཡ་སཏྭ་ཨ་ཧཱུྃ་ཕཊཿ ཞེས་པ་དམ་བཅའ་དུ་ཡོད་ཟླའོ། ། གསུམ་པ་བཤགས་སྡོམ་བྱ་བ་ནི། གཞུང་ལས། བདག་ནི་མི་ཤེས་ཞེས་པ་ནས། རྩ་བ་ནས་བྱང་ཤིང་དག་པར་བྱིན་གྱིས་རླབས་དུ་གསོལ། ཞེས་པའི་བར་བརྗོད། དེ་ལ་སྦྱང་བྱ་སྡིག་པའི་སྒོ་དྲུག་དང་། སྦྱོང་བྱེད་གཉེན་པོའི་སྟོབས་བཞི་ཚང་བའི་སྒོ་ནས་བཤགས་དགོས། དང་པོ་སྦྱང་བྱ་སྡིག་པའི་སྒོ་དྲུག་གི་དང་པོ་དུས་ཀྱི་སྒོ་ནི།
ཚེ་ཐོག་མ་མེད་པ་ནས་ད་ལྟ་ལ་ཐུག་གི་བར་དུ་བསགས་པའི་སྡིག་སྒྲིབ་ཐམས་ཅད་དོ། ། གཉིས་པ་ནི། མི་དགེ་བའི་ལས་རང་གིས་བྱས་པ་དང་། གཞན་གྱི་བྱེད་དུ་བཅུག་པ་དང་། བྱས་པ་ལ་རྗེས་སུ་ཡི་རང་བ་ཏེ་སྦྱོར་བའི་སྒོ་དང་། གསུམ་པ་བསམ་པའི་སྒོ་ནི། ཉོན་མོངས་པ་གང་རུང་གི་ཀུན་ནས་བླངས་ཏེ་བསགས་པའི་སྡིག་པའོ། ། བཞི་པ་ཡུལ་གྱི་སྒོ་ནི། བླ་མ་དཀོན་མཆོག་གསུམ་དང་། ཕྱི་སྣོད་ཀྱི་འཇིག་རྟེན་ནང་བཅུད་ཀྱི་སེམས་ཅན་རྣམས་ཡུལ་དུ་བྱས་ནས་བསགས་པའི་སྡིག་སྒྲིབ་ཐམས་ཅད་དོ། །
ལྔ་པ་ནི། བཅས་པའི་ཁ་ན་མ་ཐོ་བ་དང་། རང་བཞིན་གྱི་ཁ་ན་མ་ཐོ་བ་རྣམས་ནི་ངོ་བོའི་སྒོའོ། ། དྲུག་པ་འབྱུང་བའི་སྒོ་ནི། ལུས་ངག་ཡིད་གསུམ་ལས་བྱུང་བའི་སྡིག་སྒྲིབ་ཐམས་ཅད་དོ། ། དེ་རྣམས་ནི་སྦྱང་གཞི་སྡིག་པའི་སྒོ་དྲུག་གོ ། གཉིས་པ་ནི། བླ་མ་ཞེས་པ་གཞུང་ལས་མི་འབྱུང་ཡང་འདིར་མན་ངག་གི་སྒོ་ནས་བརྗོད་པ་ནི། བླ་མ་རྡོ་རྗེ་སེམས་དཔའ་དང་གཉིས་སུ་མེད་པ་གསལ་བཏབ་ཏེ་བསྒོམ་པ་རྟེན་གྱི་སྟོབས་དང་། བདག་གི་མི་ཤེས་པ་དང་མ་གུས་པ་དང་།
བག་མེད་པ་དང་ཉོན་མོངས་པ་མང་བའི་སྒོ་ནས་རྩ་བ་དང་ཡན་ལག་གི་དམ་ཚིག་ལས་ཉམས་པའི་དབང་གི་སྡུག་བསྔལ་མྱོང་བར་འགྱུར་བ་དེ་ཉིད་ལས་བླ་མ་མགོན་པོ་ཁྱེད་ཀྱི་སྡུག་བསྔལ་དེ་ཉིད་ལས་བསྐྱབ་པར་མཛད་དུ་གསོལ་སྙམ་དུ་རྣམ་པར་སུན་འབྱིན་པའི་སྟོབས་དང་། རིགས་ཐམས་ཅད་ཀྱི་གཙོ་བོ་ཁྱབ་བདག་རྡོ་རྗེ་སེམས་དཔའ་རྡོ་རྗེ་འཛིན་པ་ཁྱོད་ཀྱིས་བཀའ་ལས་འདས་ཤིང་དམ་ཚིག་ཉམས་པ་རྣམས་ཐུགས་རྗེ་ཆེན་པོའི་བདག་ཉིད་བདག་དང་སེམས་ཅན་ཐམས་ཅད་ཀྱི་གཙོ་བོར་གྱུར་པ་ཁྱེད་ཀྱི་སྤྱན་སྔར་བཤགས་ཤིང་སྐྱབས་སུ་མཆི་བས་སྡུག་བསྔལ་དེ་དག་མི་འབྱུང་བར་བྱིན་གྱི་རླབས་དུ་གསོལ་སྙམ་དུ་བསྒོམ་སྟེ། ད་ཕྱིན་ཆད་སྲོག་ལ་བབས་ཀྱང་མི་དགེ་བའི་ལས་མི་བྱེད་སྙམ་དུ་སྙིང་ནས་དམ་བཅའ་བ་ནི་གཉེན་པོ་ཀུན་དུ་སྤྱོད་པའི་སྟོབས་དང་། སྐུ་གསུང་ཐུགས་སོགས་ནས་མཐོལ་ལོ་བཤགས་སོ་ཞེས་པའི་བར་བརྗོད་དུས། སྡིག་པ་དང་སྒྲིབ་པ་ཐམས་ཅད་བྱང་ཞིང་དག་གོ་སྙམ་དུ་ངེས་ཤེས་བསྒོམ་པ་སོར་ཆུད་པའི་སྟོབས་ཏེ་སྟོབས་བཞི་ཚང་བའི་སྒོ་ནས་བཤགས་བསྡོམ་བྱ་བ་ནི་སྦྱོང་བྱེད། སྦྱངས་འབྲས་ནི་དེ་ལྟར་བྱས་པས་སྡིག་སྒྲིབ་ཐམས་ཅད་དག་ནས་རྡོ་རྗེ་སེམས་དཔའི་གོ་འཕང་ཐོབ་པའོ། ། དེ་ནས་རྡོ་རྗེ་སེམས་དཔའ་ཡབ་ཡུམ་འོད་དུ་ཞུ་ནས་རང་གི་སྤྱི་བོ་ན་མར་ཐིམ་པའི་རྐྱེན་གྱིས་སྔར་རང་ཡི་དམ་གྱི་ལྷ་ཡིན་པ་དེ་སླར་གསལ་འདེབས་པ་རྣམ་པ་ལམ་དུ་བྱེད་པ་དེ་ཀྱཻ་རྡོ་རྗེ་ཡིན་སྙམ་དུ་བསམ་པ་མོས་པ་ལམ་དུ་བྱེད་པ། དེ་ཡང་འབྲས་བུའི་དུས་ཀྱི་ཀྱཻ་རྡོ་རྗེ་དངོས་རང་ཡིན་སྙམ་དུ་བསམ་པ་འབྲས་བུ་ལམ་དུ་བྱེད་པ། དེ་ལྟར་བྱས་པས་རང་བརྒྱུད་ལ་ཚོགས་རྫོགས་ཤིང་སྒྲིབ་པ་བྱང་བའི་རྟེན་འབྲེལ་དུ་འགྱུར་པས་བྱིན་རླབས་ལམ་དུ་བྱེད་པ་སྟེ་ལམ་བྱེད་བཞི་དང་། ཡང་འབྲས་བུ་དེ་ལ་ཞེན་ནས་ལམ་ལ་འཇུག་པ་ནི།
ཞེན་པས་འཇུག་པའི་ལམ། ཞུགས་པ་ལ་རྟེན་ནས་རྒྱུ་འབྲས་འབྲེལ་བའི་དབང་གིས་ནམ་ཞིག་འབྲས་བུ་ཐོབ་པ་ལ་མི་བསླུ་བས་འབྲེལ་པས་མི་བསླུ་བའི་ལམ་བྱེད་དེ། ལམ་བྱེད་དྲུག་ཏུ་ཡང་འགྱུར་རོ། ། དེའི་སྦྱང་གཞི་ནི་རང་ལུས་སྔར་བླངས་ཚད། མ་འོངས་པ་ན་ལེན་པར་འགྱུར་བ། ད་ལྟར་བླང་པ་རྣམས་སོ། ། སྦྱོང་བྱེད་ནི་རྡོ་རྗེ་སེམས་དཔའ་ཐིམ་པའི་རྐྱེན་གྱིས་ཀྱཻ་རྡོ་རྗེའི་སྐུར་བསྒོམ་པ་དང་སྦྱངས་འབྲས་ནི་དེ་ལྟ་བུའི་གོ་འཕང་ཐོབ་པའོ། ། དེ་རྣམས་ནི་རྡོ་རྗེ་སེམས་དཔའི་བསྒོམ་བཟླས་ཏེ་ཐུན་མོང་གི་སྔོན་འགྲོའོ། ། དེ་ལྟར་ཐུན་མོང་གི་སྔོན་འགྲོ་གསུམ་བྱས་པའི་དགོས་པ་ནི། སྐྱབས་འགྲོ་བྱས་པས་སོ་སོར་ཐར་པའི་ཉེས་པ་ཕྲ་མོ་ཐམས་ཅད་སོར་ཆུད།
སེམས་བསྐྱེད་བྱས་པས་བྱང་ཆུབ་སེམས་དཔའི་ཉེས་པ་ཕྲ་མོ་རྣམས་སོར་ཆུད། རྡོ་རྗེ་སེམས་དཔའི་སྒོམ་བཟླས་བྱས་པས་རིགས་འཛིན་སྔགས་ཀྱི་ཉེས་པ་ཕྲ་མོ་རྣམས་དག་ནས། ཉེས་ལྟུང་གི་དྲི་མ་དག་སྟེ་ལམ་ཉམས་སུ་བླང་བས་དངོས་གྲུབ་མྱུར་དུ་ཐོབ་པ་ཡིན་ཏེ། སློབ་དཔོན་འཇམ་དཔལ་གྲགས་པས། སྡོམ་གསུམ་ཆོ་ག་རབ་ཏུ་བསྟན། ། དེ་ལྟར་སྔགས་པ་ཚུལ་གནས་པས། ། དངོས་གྲུབ་ལ་ནི་དོགས་མེད་དེ། ། སྟོན་པ་སངས་རྒྱས་ཀྱིས་བསྟོད་ཅིང་། ། ལྷ་སོགས་འཇིག་རྟེན་ཀུན་གྱིས་བཀུར། ། ཅེས་གསུངས་སོ།།
༈ །།གཉིས་པ་ཐུན་མོང་མ་ཡིན་པའི་སྔོན་འགྲོ་ལ་གསུམ། བསོད་ནམས་ཀྱི་ཚོགས་བསགས་པ། ཡེ་ཤེས་ཀྱི་ཚོགས་བསགས་པ། བསྲུང་བའི་འཁོར་ལོ་བསྒོམ་པའོ། ། དང་པོ་ལ་ཡུལ་དག་པ་ལ་བརྟེན་ནས་ཚོགས་བསགས་པ་དང་། མ་དག་པ་ལ་བརྟེན་ནས་ཚོགས་བསགས་པ་གཉིས་ལས། དང་པོ་ལ་ལྔ། སྤྱན་དྲངས་བ། ཕྱག་འཚལ་བ། མཆོད་པ་འབུལ་བ།
བདུན་རྣམ་དག་བྱ་བ། རིགས་ལྔའི་སྡོམ་པ་བཟུང་བའོ། ། དང་པོ་ནི། རང་གི་སྙིང་ཁར་པཾ་དམར་སེར་ལས་བྱུང་བའི་པདྨ་འདབ་མ་བརྒྱད་པའི་སྟེང་དུ་རཾ་དམར་པོ་ལས་ཉི་མའི་དཀྱིལ་འཁོར། དེའི་སྟེང་དུ་སེམས་གཟུང་འཛིན་གཉིས་དང་བྲལ་བའི་ངོ་བོ་ཡི་གེ་ཧཱུྃ་སྔོན་པོ། ཡེ་ཤེས་ལྔའི་རང་བཞིན་འོད་ཟེར་འཕྲོ་བ་དང་བཅས་པ་བསྒོམ་སྟེ། དེ་ཡང་པདྨ་འདབ་མ་བརྒྱད་ཀྱི་སྦྱང་གཞི་ནི་རྣམ་ཤེས་ཚོགས་བརྒྱད། སྦྱོང་བྱེད་ནི་ཐབས་སྙིང་རྗེ་ཆེན་པོའི་རང་བཞིན་པདྨར་བསྒོམ་པའོ། ། སྦྱངས་འབྲས་ནི་སྤྲུལ་པའི་སྐུ་ཐོབ་པའོ། ། ཉི་མའི་སྦྱང་གཞི་ནི།
སེམས་སྟོང་པར་ཞེན་ཅིང་འཛིན་པ་དེ་ཉིད། སྦྱོང་བྱེད་དེ་ནི་ཐབས་ཤེས་རབ་སྟོང་ཉིད་ཀྱི་རང་བཞིན་ཉི་མར་བསྒོམ་པའོ། ། སྦྱངས་འབྲས་ནི་ཆོས་ཀྱི་སྐུ་ཐོབ་པའོ། ། ཧཱུྃ་གི་སྦྱང་གཞི་ནི་རང་གི་སེམས་ཀུན་གཞིའོ། ། སྦྱོང་བྱེད་ཐབས་ཤེས་ཟུང་འཇུག་གི་ཧཱུྃ་དུ་བསྒོམ་པ་ཡིན་ལ། སྦྱངས་འབྲས་ནི་ལོངས་སྐུ་ཐོབ་པའོ། ། ཧཱུྃ་དེ་ལས་འོད་ཟེར་ཁ་དོག་སྣ་ལྔ་པ་འཕྲོས་ནས་ལུས་ཀྱི་ནང་ཐམས་ཅད་མེར་ཏེ་ཁེངས་ནས་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་སངས་ཏེ་བྱང་ཞིང་དག་པར་བསམས་ལ། འོད་ཟེར་དེ་རྣམས་ཀྱི་རྩེ་མོ་ལྕགས་ཀྱུ་ལྟར་གུག་པར་བསྒོམས་ནས་རང་གི་སྣ་བུག་གཡས་ནས་འཐོན་ཏེ་རང་བཞིན་གྱི་གནས་ནས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱཻ་རྡོ་རྗེ་ལྷ་དགུའི་དཀྱིལ་འཁོར་ལ་བླ་མ་མི་བསྐྱོད་པའི་རྣམ་པ་ཅན་གཙོ་བོའི་དབུའི་ཆ་ལ་བཞུགས་པ་མདུན་གྱི་ནམ་མཁར་སྤྱན་དྲངས། འོད་ཟེར་དེ་རྣམས་ཚུར་འདུས་སྣ་བུག་གཡོན་ནས་ཞུགས། སྙིང་ཁའི་ཧཱུྃ་ལ་ཐིམ་པར་བསམ་ལ།
དེ་རྣམས་ཀྱི་སྦྱང་གཞི་ནི་ལས་རླུང་ཉི་ཁྲི་ཆིག་སྟོང་དྲུག་བརྒྱ་ཕྱིར་རྒྱུ་བ་དང་ནང་དུ་འཇུག་པ་སྙིང་གར་གནས་པ་རྣམས་སོ། ། སྦྱོང་བྱེད་འོད་ཟེར་འཕྲོས་འདུས་བསྒོམ་པ་དེ་རྣམས་སོ། ། སྦྱངས་འབྲས་རྡོ་རྗེ་གསུམ་ཐོབ་པའོ། ། གཉིས་པ་ཕྱག་འཚལ་བ་ལ། ཏིང་ངེ་འཛིན་དང་སྔགས་དང་ཕྱག་རྒྱ་གསུམ་དང་ལྡན་པར་བྱ་དགོས་ཏེ། དེ་ཡང་ཏིང་ངེ་འཛིན་ནི་རང་ཀྱཻ་རྡོ་རྗེར་གསལ་བ་དེ་ཉིད་ཀྱི་ཞེ་དག་པའི་སྒོ་ནས་ཀྱཻ་རྡོ་རྗེའི་ལྷ་ཚོགས་འཁོར་དང་བཅས་པ་ལ་ཕྱག་འཚལ་བར་བསྒོམ་པའོ། ། སྔགས་ནི་ན་མོ་གུ་རུ་བྷྱཿ ཞེས་པས་བླ་མ་མི་བསྐྱོད་པར་གསལ་བ་དང་། ན་མཿཤྲཱི་ཧེ་བཛྲ་མཎྜལ་ས་པ་རི་ཝ་ར་བྷྱཿ ཞེས་པ་དཀོན་མཆོག་གསུམ་གྱི་ངོ་བོ་ཀྱཻ་རྡོ་རྗེའི་དཀྱིལ་འཁོར་ལ་ཕྱག་འཚལ་བའོ། །
དེ་ཡང་ཀྱཻ་རྡོ་རྗེའི་དཀྱིལ་འཁོར་དེ་ལ་དཀོན་མཆོག་གསུམ་ཚང་བ་ནི། ལྷ་མོ་བརྒྱད་པོ་དགེ་འདུན་དཀོན་མཆོག དེའི་ཐུགས་བརྒྱུད་ལ་མངའ་བའི་ལུང་དང་ཀྱཻ་རྡོ་རྗེ་གསལ་བ་དེ་ཉིད་ཀྱི་ཞེན་པའི་སྒོ་ནས་རྟོགས་པའི་ཡོན་ཏན་ཐམས་ཅད་ཆོས་དཀོན་མཆོག་གོ ། ཕྱག་རྒྱ་ནི་སྙིང་གར་རྡོ་རྗེ་ཐལ་མོ་སྦྱར་ནས་བྱེད་དགོས་ཏེ། རྡོ་རྗེ་ཐལ་མོ་དེ་ཉིད་ཐབས་ཤེས་ཟུང་དུ་འཇུག་པས་སོ། ། དེ་དག་གི་སྦྱང་གཞི་ནི་རང་གི་སྐྱེ་བ་སྔ་མར་དཀོན་མཆོག་གསུམ་ལ་སོགས་པ་ཕྱག་བྱ་བར་འོས་པ་རྣམས་ལ་ཕྱག་མ་བྱས་ཤིང་དབང་ཕྱུག་དང་ཚངས་པ་ལ་སོགས་པ་འཇིག་རྟེན་པའི་ལྷ་རྣམས་ཏེ། ཕྱག་མི་རིགས་པ་རྣམས་ལ་བཙལ་བ་དང་། དེ་བཞིན་དུ་མ་འོངས་པ་ན་འབྱུང་འགྱུར། ད་ལྟར་བྱས་པ་ཐམས་ཅད་དོ། ། སྦྱོང་བྱེད་སྔགས་ཕྱག་རྒྱ་ཏིང་ངེ་འཛིན་གསུམ་གྱི་སྒོ་ནས་ཕྱག་བྱས་པའོ། །
སྦྱངས་འབྲས་སྐུ་གསུམ་ཐོབ་པའོ། ། གསུམ་པ་མཆོད་པ་ནི། ནང་ཕྱི་གསང་བའི་མཆོད་པ་སྟེ། དང་པོ་ནང་གི་ལྔ་སྟེ། རང་གི་སྙིང་ཁའི་ཧཱུྃ་ལས་གཽ་རཱི་ནག་མོ། རི་དྭགས་ཏེ་ཟླ་བའི་བརྡས་བསྟན་པའི་བྱང་སེམས་དཀར་པོས་གང་བའི་ཐོད་པ་བསྣམས་པ། རླུང་ཕྱིར་རྒྱུ་བའི་སྣ་ལ་སྣ་བུག་གཡས་ནས་འཐོན་ཏེ། དང་པོར་བླ་མ། དེ་ནས་གཙོ་བོ་ནས་རིམ་པ་བཞིན་མཆོད། རླུང་ནང་དུ་འཇུག་པ་དང་བསྟུན་ནས་སྙིང་ཁའི་ཧཱུྃ་ལ་ཐིམ་པ་ལྷ་མོ་ཐམས་ཅད་ལ་འདྲ།
ཆོམ་རྐུན་མ་བདུད་ལས་རྒྱལ་བ་ཉི་མ་སྟེ། དེའི་བརྡས་བསྟན་པའི་བྱང་སེམས་དམར་པོས་གང་བའི་ཐོད་པས་གོང་བཞིན་མཆོད། ལྷ་མོ་བེཏྟ་ལཱིས་དྲི་ཆུས་གང་བའི་ཐོད་པ། གྷསྨ་རཱིས་དྲི་ཆེན་གྱིས་གང་བའི་ཐོད་པ། པུཀྐ་སཱིས་ཤ་ཆེན་གྱིས་གང་བ་སྟེ་ཀླད་པ་ཡིན། གཉིས་པ་ཕྱིའི་མཆོད་པ་ནི། རི་ཁྲོད་མའི་མ་རོ་ནི། སྔོན་བསྐལ་པ་བཟང་པོ་ལ་རྡོ་རྗེ་སེམས་དཔའ་དང་རྡོ་རྗེ་སྙེམས་མ་སྙོམས་པར་ཞུགས་པ་བྱང་ཆུབ་ཀྱི་སེམས་དེ་ལ་ལོངས་སྤྱད་ན། ཚེ་ཉི་ཟླ་གནས་ཀྱི་བར་དུ་ཐུབ། སྐྲ་དཀར་དང་གཉེར་མ་མི་འབྱུང་།
ལུས་ལྡང་བ་ཡངས་ཤིང་ཟོ་མདོག་བདེ་བ་སོགས་ཡོན་ཏན་བསམ་གྱི་མི་ཁྱབ་པ་དང་ལྡན་པས་བདུད་རྩིའི་གང་བའི་ཐོད་པས་གོང་བཞིན་མཆོད། ལྷ་མོ་གདོལ་པ་མོས་ཅང་ཏེའུ་སྐྱེ་ཉག་པའི་ཕྱི་ནང་ཀུན་དུ་བསྒྲག་པས་མཆོད་པའི་ཡུལ་ཐམས་ཅད་ལ་ཟག་མེད་བདེ་བ་རྒྱས་པས་མཆོད་པར་བསམ། གསུམ་པ་གསང་བའི་མཆོད་པ་ནི། རྡོ་རྗེ་རིགས་ཀྱི་ལྷ་མོ་གཡུང་མོས། རླུང་གི་མཚམས་ནས་ལྷ་ཐམས་ཅད་ལ་འཁྱུད་པའི་སྟེང་ཀ་བྱས་པས་ཐམས་ཅད་ཟག་མེད་ཀྱི་བདེ་བ་རྒྱས་པར་བསྒོམ། དེ་དག་གི་སྦྱང་གཞི་ནི་རང་གི་སེམས་སྟེང་ན་ཚེ་ཐོག་མེད་ནས་བསགས་པའི་སྡིག་སྒྲིབ་ཐམས་ཅད་དང་། ཁྱད་པར་དཀོར་དང་སྐུ་གསུང་ཐུགས་ཀྱི་བསླུད་ལ་སོགས་པ་ལོག་པའི་འཚོ་བ་ཐམས་ཅད་ཡེ་ཤེས་ལྔའི་རང་བཞིན་གྱི་མཆོད་རྫས་སུ་བསྒྱུར་ཏེ་འབུལ་བ་ཡིན། བཞི་པ་ནི་བདུན་པ་རྣམ་དག་གི་བརྟེན་གྱི་སྟོབས་ནི། མདུན་གྱིས་བླ་མ་དང་ཡི་དམ། རྣམ་པར་སུན་འབྱིན་པའི་སྟོབས་ནི་ཚེ་ཐོག་མེད་ནས་ད་ལྟའི་བར་དུ་བསགས་པའི་སྡིག་སྒྲིབ་ཐམས་ཅད་ལ་གནོང་ཞིང་འགྱོད་པའི་སྒོ་ནས་བཤགས་པ་དང་།
གཉེན་པོ་ཀུན་དུ་སྤྱོད་པའི་སྟོབས་ནི་ཕྱིན་ཆད་སྲོག་ལ་བབ་ཀྱང་མི་བྱེད་དོ་སྙམ་པ་དང་། སོར་ཆུད་པའི་སྟོབས་ནི་དེ་དག་ལ་བརྟེན་ནས་སྡིག་པ་ཐམས་ཅད་དག་གོ་སྙམ་དུ་བསྒོམ་པའོ། ། འཁོར་འདས་ཀྱི་དགེ་བའི་རྩ་བ་ཆེ་ཆུང་ཐམས་ཅད་ལ་ཕྲག་དོག་མེད་པའི་སྒོ་ནས་རྗེས་སུ་ཡི་རང་སྙམ་པ་དང་། ཆོས་ཐམས་ཅད་ཀྱི་གནས་ལུགས་སྤྲོས་བྲལ་གྱི་ངང་ལ་ཅུང་ཟད་མཉམ་པར་བཞག་པ་དང་། སངས་རྒྱས་ལ་ལམ་སྟོན་པ། ཆོས་ལ་ལམ་དངོས། དགེ་འདུན་ལ་ལམ་བསྒྲུབ་པའི་གྲོགས་ཞུ་བའི་ཚུལ་གྱི་ཐུན་མོང་མ་ཡིན་པའི་དཀོན་མཆོག་གསུམ་ལ་བདག་གཞན་སེམས་ཅན་ཐམས་ཅད་སྐྱབས་སུ་འགྲོ་བ་དང་། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱའོ་སྙམ་པ་དང་། སངས་རྒྱས་ཀྱི་གོ་འཕང་ཐོབ་པའི་ཆེད་དུ་ཕར་ཕྱིན་དྲུག་གམ་བཅུས་བསྡུས་པའི་རྒྱལ་སྲས་བྱང་ཆུབ་སེམས་དཔའི་སྤྱོད་པ་རླབས་པོ་ཆེ་མཐའ་དག་ལམ་རིམ་པ་གཉིས་སུ་བསྡུས་ནས་ཉམས་སུ་བླང་སྙམ་པ་དང་། དེ་ལྟ་བུའི་དགེ་བའི་རྩ་བ་ཐམས་ཅད་གཅིག་ཏུ་སྡོམ་པ་ལ་བརྟེན་ནས་སེམས་ཅན་གྱི་དོན་དུ་སངས་རྒྱས་ཀྱི་གོ་འཕང་ཐོབ་པར་གྱུར་གཅིག་སྙམ་དུ་བསྒོམ་པ་སྟེ་ཡན་ལག་བདུན་པའི་དོན་བསམ་ཞིང་ལན་གསུམ་རྡོ་རྗེ་ཐལ་མོ་སྦྱར་ལ་བྱའོ། །
ལྔ་པ་སྡོམ་པ་བཟུང་བ་ལ། ཡུལ་གང་ལ། གང་ཟག་གང་གི དུས་ཇི་ཙམ་དུ། ཚུལ་ཇི་ལྟར་སྡོམ་པ་བཟུང་བའོ། ། དང་པོ་ཡུལ་ནི། རྒྱལ་སྲས་བྱང་ཆུབ་སེམས་དཔའི་ཚོགས་དང་བཅས་པའི་སངས་རྒྱས་ཐམས་ཅད་དང་། ཉོན་མོངས་པའི་གཡུལ་ལས་རྒྱལ་བའི་དཔའ་བོ་དང་གཉིས་མེད་ཀྱི་དོན་དང་ལྡན་པའི་རྣལ་འབྱོར་མ་རྣམས་བདག་ལ་ཐུགས་གཏད་ནས་དགོངས་སུ་གསོལ། གཉིས་པ་སྡོམ་པ་འཛིན་པའི་གང་ཟག་ནི། རང་དངོས་ཀྱི་མིང་ཆོས་མིང་ནས་སྨོས་པའོ། །
གསུམ་པ་སྡོམ་པ་འཛིན་པའི་དུས་ནི། དུས་འདི་ནས་བཟུང་སྟེ་བྱང་ཆུབ་སྙིང་པོ་ལ་མཆིས་ཀྱི་བར་དུའོ། ། བཞི་པ་ཚུལ་ཇི་ལྟར་སྡོམ་པ་བཟུང་བ་ལ། རིགས་ལྔ་སྤྱིའི་སྡོམ་པ་བཟུང་བ། སོ་སོའི་སྡོམ་པ་བཟུང་བ། མདོར་བསྡུས་ཏེ་དམ་བཅའ་བའི་ཚུལ་གྱིས་སྡོམ་པ་བཟུང་བ་དང་གསུམ། དང་པོ་ལ་སྨོན་པ་དང་འཇུག་པའི་སེམས་བསྐྱེད་གཉིས། དང་པོ་སྨོན་པ་སེམས་བསྐྱེད་ནི། ཇི་ལྟར་དུས་གསུམ་གྱི་སངས་རྒྱས་ཐམས་ཅད་ཀྱི་བསྒྲོད་པ་གཅིག་པའི་ལམ་སྨོན་པ་བྱང་ཆུབ་ཀྱི་མཆོག་ཏུ་བདག་གི་སེམས་བསྐྱེད་དེ་སངས་རྒྱས་ཀྱི་གོ་འཕང་ཐོབ་པར་བྱའོ་སྙམ་པ་དང་། གཉིས་པ་འཇུག་པའི་སེམས་བསྐྱེད་ནི་དེ་ལྟ་བུའི་སངས་རྒྱས་ཀྱི་གོ་འཕང་ཐོབ་པའི་ཆེད་དུ་བྱང་ཆུབ་སེམས་དཔའི་བསླབ་པར་བྱ་བ་ཐམས་ཅད་ཉེས་སྤྱོད་སྡོམ་པའི་ཚུལ་ཁྲིམས།
དགེ་བ་ཆོས་སྡུད་ཀྱི་ཚུལ་ཁྲིམས། སེམས་ཅན་དོན་བྱེད་ཀྱི་ཚུལ་ཁྲིམས་དང་གསུམ་དུ་བསྡུས་ཏེ་ཉམས་སུ་བླང་བ་དང་། གཉིས་པ་སོ་སོའི་དམ་ཚིག་ལ། རིགས་ལྔའི་དམ་ཚིག་མཛད་པའི་དང་པོ་རྣམ་པར་སྣང་མཛད་ཀྱི་དམ་ཚིག་ནི། ཕྱི་བརྡའི་དཀོན་མཆོག་གསུམ་གཞན་རྒྱུད་ལ་གྲུབ་པའི་སངས་རྒྱས་དང་ཆོས་དང་དགེ་འདུན་གསུམ་ཡིན། ནང་དོན་གྱི་དཀོན་མཆོག་གསུམ་ནི་རང་གི་སེམས་ཉིད་སྤྲོས་པ་དང་བྲལ་བ་ཆོས་སྐུའི་སངས་རྒྱས་ཡིན། ཡིན་པ་ལ་དེ་ལྟར་དུ་ཤེས་པ་ཆོས་དཀོན་མཆོག་ཡིན། དེ་ལྟར་དུ་ཤེས་པའི་སྒོ་ནས་ཉམས་སུ་ལེན་པ་དེ་དགེ་འདུན་དཀོན་མཆོག་ཡིན། དེ་རྣམས་ལ་སྙིང་ཐག་པ་ནས་སྐྱབས་སུ་འགྲོ་དགོས། གཉིས་པ་མི་བསྐྱོད་པའི་དམ་ཚིག་ནི།
མཚོན་བྱེད་བརྡའི་རྡོ་རྗེ་དྲིལ་བུ། ཡི་དམ་གྱི་བྲིས་སྐུ་དང་གསུམ་ཡང་འཛིན། མཚོན་བྱ་དོན་གྱི་རྡོ་རྗེ་ཐབས་སྙིང་རྗེ་ཆེན་པོ་དང་། དྲིལ་བུ་གནས་ལུགས་རྟོགས་པའི་ཐབས་ཤེས་རབ་སྟོང་པ་ཉིད། རང་ལུས་ཡི་དམ་དུ་བསྒོམ་པ་ཕྱག་རྒྱ་སྐུའི་དམ་ཚིག་དང་། དེ་རྣམས་སྟོན་པར་བྱེད་པའི་སློབ་དཔོན་རྡོ་རྗེ་འཛིན་པ་ནི། བླ་མའི་རྣལ་འབྱོར་ཚུལ་བཞིན་དུ་བསྒོམ་པ་ཡིན། གསུམ་པ་རིན་ཆེན་འབྱུང་ལྡན་གྱི་དམ་ཚིག་ནི། ཆོས་ཀྱི་སྦྱིན་པ། ཟང་ཟིང་གི་སྦྱིན་པ།
མི་འཇིགས་པ་སྐྱབས་ཀྱི་སྦྱིན་པ། བྱམས་པའི་སྦྱིན་པ་སྟེ་སྦྱིན་པ་རྣམ་པ་བཞི་ཉིན་ལན་གསུམ་མཚན་ལན་གསུམ་དུ་བཏང་དགོས་པ་ཡིན། བཞི་པ་འོད་དཔག་མེད་ཀྱི་དམ་ཚིག་ཏུ། ཕྱི་བྱ་སྤྱོད། ནང་རྣལ་འབྱོར་རྒྱུད། གསང་བ་རྣལ་འབྱོར་བླ་ན་མེད་པའི་རྒྱུད་ཐེག་པ་གསུམ་གྱི་དམ་པའི་ཆོས་མ་ལུས་པ་སྟེ་རྫོགས་པའི་སངས་རྒྱས་ཀྱིས་གསུངས་པའི་ཆོས་ཐམས་ཅད་འཛིན་སྙམ་པའོ། ། ལྔ་པ་དོན་ཡོད་གྲུབ་པའི་དམ་ཚིག་ཏུ་སྔར་གྱི་བླངས་པའི་སྡོམ་པའི་ཚོགས་མ་ལུས་པ་ཐམས་ཅད་འཛིན་པ་དང་། དཀོན་མཆོག་མཆོད་པའི་ལས་ཅི་ནུས་སུ་བསྒྲུབ་པ་དང་། དཀོན་མཆོག་གསུམ་ལ་སྐྱབས་སུ་འགྲོ་བ་རྣམ་སྣང་གི་དམ་ཚིག་ཏུ་འཇོག་པའི་རྒྱུ་མཚན་ཡོད་དེ་རྣམ་སྣང་སྐུའི་ངོ་བོ་ཚུལ་ཁྲིམས་རྣམ་པར་དག་པ་ཡིན་ལ། སྐྱབས་འགྲོའི་སྡོམ་པ་ཐམས་ཅད་ཀྱི་རྩ་བ་ཡིན་པ་དང་།
སྐུ་དེས་ཐུགས་དང་གསུང་གི་རྟེན་བྱེད་པ་ལྟར་ཚུལ་ཁྲིམས་ཀྱི་ཡོན་ཏན་ཐམས་ཅད་ཀྱི་རྟེན་བྱེད་པ་དང་། རྣམ་སྣང་གི་སྦྱང་གཞི་ལས་འབྲས་ལ་རྨོངས་པའི་གཏི་མུག་དེ། དད་པ་དྲག་པོས་སྐྱབས་སུ་འགྲོ་བས་སྦྱོང་བ་ཡིན། དམ་ཚིག་གསུམ་འཛིན་པ་དེ་མི་བསྐྱོད་པའི་དམ་ཚིག་དུ་འཇོག་པའི་རྒྱུ་མཚན་ཡོད། མི་བསྐྱོད་པ་དེ་ཐུགས་ཀྱི་ངོ་བོ་ཏིང་ངེ་འཛིན་རྣམ་དག་ཡིན་ལ། དམ་ཚིག་དེ་གསུམ་སྟོན་པའི་སློབ་དཔོན་དང་བཅས་པ་འཛིན་པ་ནི། ཐུགས་ཏིང་ངེ་འཛིན་བསྒོམ་པའོ། ། ཡང་མི་བསྐྱོད་པའི་སྦྱང་གཞི་རྣམ་གཡེང་གི་ངོ་བོ་གཉེན་པོའི་ཏིང་ངེ་འཛིན་དགོས་ལ། བཞི་པོ་དེ་བསྒོམ་པའི་ནང་ནས་མཆོག་ཡིན་པ་དང་། ཡང་མི་བསྐྱོད་པའི་སྦྱང་གཞི་ཞེ་སྡང་དེ་ཀུན་རྫོབ་དང་།
དོན་དམ་བྱང་ཆུབ་སེམས་གཉིས་ཀྱིས་སྦྱོང་བ་ཡིན། སྦྱིན་པ་རྣམ་བཞི་སྦྱིན་པ་དེ། རིན་ཆེན་འབྱུང་ལྡན་གྱི་དམ་ཚིག་དུ་འཇོག་པའི་རྒྱུ་མཚན་ཡོད་དེ། རིན་ཆེན་འབྱུང་ལྡན་དེ་ཡོན་ཏན་གྱི་ངོ་བོ་སྦྱིན་པ་རྣམ་པར་དག་པ་ཡིན་ལ། རིན་པོ་ཆེ་ལས་དགོས་འདོད་འབྱུང་བ་ལྟར་རིན་ཆེན་འབྱུང་ལྡན་གྱིས་སྦྱིན་པ་རྣམ་བཞིའི་སྒོ་ནས་སེམས་ཅན་གྱི་རེ་འདོད་བསྐང་སྟེ་སྦྱང་གཞི་སེར་སྣ་སྦྱོང་བ་ཡིན་ནོ། ། ཐེག་པ་གསུམ་གྱི་དམ་ཆོས་འཛིན་པ་དེ་འོད་དཔག་མེད་པའི་དམ་ཚིག་ཏུ་འཇོག་པའི་རྒྱུ་མཚན་ཡོད་དེ། འོད་དཔག་མེད་གསུང་གི་བཟོད་པ་རྣམ་པར་དག་པ་ཡིན། དམ་པའི་ཆོས་རྣམས་ནི་གསུང་གི་ངོ་བོ་ཡིན་པ་དང་། བཟོད་པའི་ནང་ནས་ཆོས་ལ་ངེས་པར་སེམས་པའི་བཟོད་པ་དེ་གཙོ་བོ་ཡིན་པ་དང་། དེས་སྦྱང་གཞི་འདོད་ཆགས་སྦྱོང་བ་ཡིན་ནོ། །
སྔར་ཁས་བླངས་པའི་དམ་ཚིག་རྣམས་འཛིན་པ་དང་། མཆོད་པའི་ལས་ཅི་ནུས་སུ་བསྒྲུབ་པ་དོན་ཡོད་གྲུབ་པའི་དམ་ཚིག་ཏུ་འཇོག་པའི་རྒྱུ་མཚན་ཡོད་དེ། དོན་གྲུབ་དེ་འཕྲིན་ལས་ཀྱི་ངོ་བོ་བརྩོན་འགྲུས་རྣམ་པར་དག་པ་ཡིན་ལ། སྡོམ་པ་བསྲུང་བ་དང་མཆོད་པ་ལ་སོགས་པ་བརྩོན་འགྲུས་ཀྱི་སྒོ་ནས་བྱེད་དགོས་པ་དང་། སྦྱང་གཞི་ལས་ངན་དང་ཕྲག་དོག་ལ་སོགས་པ་སྡོམ་པ་བསྲུང་བ་དང་། མཆོད་པ་ལ་སོགས་པའི་ལས་བཟང་པོ་དེས་སྦྱོང་བ་ཡིན། གསུམ་པ་མདོར་བསྡུས་ནས་བསྲུང་བ་ནི་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་རྒྱལ་སྲས་བྱང་ཆུབ་སེམས་དཔའི་སྤྱོད་པ་རླབས་པོ་ཆེ་ཐམས་ཅད་ལམ་རིམ་པ་གཉིས་འཁོར་དང་བཅས་པར་བསྡུས་ཏེ་ཉམས་སུ་བླངས་བར་བྱའོ་སྙམ་པ་དང་དེ་རྣམས་ཉམས་སུ་བླང་བ་ལ་རྟེན་ནས་ཚངས་པ་དང་བརྒྱ་བྱིན་སོགས་འཁོར་བའི་སྡུག་བསྔལ་གྱི་མ་སྒྲལ་བ་རྣམས་བསྒྲལ་བ་དང་། ཉན་རང་སོགས་ཤེས་སྒྲིབ་ཀྱིས་འཆིང་བ་ལས་མ་གྲོལ་བ་རྣམས་སྒྲོལ། ངན་སོང་གསུམ་ལ་སོགས་པ་སྡུག་བསྔལ་གྱི་དབུགས་མ་དབྱུང་བ་རྣམས་དབུགས་དབྱུང་།
མཐར་སེམས་ཅན་ཐམས་ཅད་མི་གནས་པའི་མྱང་འདས་ལ་འགོད་སྙམ་པའི་སྒོ་ནས་ལན་གསུམ་བྱས་པས་ཚོགས་རྟེན་རྣམས་ཀྱི་ཞལ་ནས་རིགས་ཀྱི་བུ་ཁྱོད་ཀྱིས་གནས་པ་འདི་ལ་གནས་ན་མཆོག་གི་དངོས་གྲུབ་ཐོབ་པའི་སྐལ་བ་ཡོད་པས་ལམ་རིམ་པ་གཉིས་སྒོམས་ཤིག་ཅེས་གསུངས་པར་བསམ་ནས་ཚོགས་ཞིང་རྣམས་མི་དམིགས་པར་བསྒོམ། ཡུལ་མ་དག་པ་ལ་བརྟེན་ནས་ཚོགས་བསགས་པ་ནི། རྩ་རྒྱུད་ལས། དང་པོར་བྱམས་པ་བསྒོམ་པར་བྱ། ། གཉིས་པ་སྙིང་རྗེ་རྣམས་བསྒོམ་ཞིང་། ། གསུམ་པ་དགའ་བ་བསྒོམ་པ་དང་། ། ཀུན་གྱི་མཐར་ནི་བཏང་སྙོམས་སོ། ། ཞེས་དང་། གུར་ལས། ཚངས་པའི་གནས་ནི་བཞི་པོ་ཡིས། །
སེམས་ཀྱི་ངལ་ནི་གསོ་བར་བྱ། ། ཞེས་གསུངས་པས། བསྒོམ་ཚུལ་མང་དུ་འདུག་ཀྱང་ཐུན་མོང་མ་ཡིན་པའི་ལུགས་ནི། སེམས་ཅན་ཐམས་ཅད་བདེ་བ་དང་ཞེས་པའི་ཚེ། རང་ཡི་དམ་དུ་གསལ་བའི་ཐུགས་ཁའི་ཧཱུྃ་ལས་ལྷ་མོ་པུཀྐ་སཱི་ངོ་བོ་འོད་ཟེར་སྔོན་པོ་དཔག་མེད་སྣ་བུག་གཡས་ནས་འཕྲོས། སེམས་ཅན་ཐམས་ཅད་ཀྱི་སའི་ཁམས་སྦྱངས། པུཀྐ་སཱིའི་གོ་འཕང་ལ་བཀོད། ཚུར་འདུས་སྣ་བུག་གཡོན་ནས་སྙིང་ཁའི་ཧཱུྃ་ལ་ཐིམ། དེ་བཞིན་དུ་སེམས་ཅན་ཐམས་ཅད་སྡུག་བསྔལ་དང་ཞེས་པའི་ཚེ། གོང་བཞིན་སྙིང་ཁའི་ཧཱུྃ་ལས་རི་ཁྲོད་མའི་ངོ་བོ་འོད་ཟེར་དཀར་པོ་འཕྲོས།
སེམས་ཅན་ཐམས་ཅད་ཀྱི་ཆུའི་ཁམས་སྦྱངས། རི་ཁྲོད་མའི་གོ་འཕང་ལ་བཀོད་པ་སོགས་གོང་དང་འདྲ། སྡུག་བསྔལ་མེད་པའི་བདེ་བ་དང་ཞེས་པའི་ཚེ། སྙིང་ཁའི་ཧཱུྃ་ལས་གདོལ་པ་མོའི་ངོ་བོ་འོད་ཟེར་སྔོ་ལ་དམར་བའི་མདངས་ཅན་སྤྲོས་སེམས་ཅན་ཐམས་ཅད་ཀྱི་མེའི་ཁམས་སྦྱངས། གདོལ་པ་མོའི་གོ་འཕང་ལ་བཀོད་པར་བྱ་སོགས། ཉེ་རིང་ཆགས་སྡང་དང་ཞེས་པའི་ཚེ། སྙིང་ཁའི་ཧཱུྃ་ལས་གཡུང་མོའི་ངོ་བོ་འོད་ཟེར་ལྗང་གུ་འཕྲོས། སེམས་ཅན་ཐམས་ཅད་ཀྱི་རླུང་གི་ཁམས་སྦྱངས། གཡུང་མོའི་གོ་འཕང་ལ་བཀོད་པ་སོགས་བཞི་ཀ་ལ་འདྲ་བ་ཡིན། བསོད་ནམས་ཀྱི་ཚོགས་དེ་དག་གི་སྦྱང་གཞི་ནི།
འདས་མ་འོངས་ད་ལྟ་གསུམ་གྱི་སྐབས་སུ་སྡིག་པ་སོག་པའི་རྟེན་སྔར་རང་གི་ཇི་སྙེད་བླངས་པ། མ་འོངས་པ་ནས་ལེན་རྒྱུ་ད་ལྟར་ལེན་རྒྱུ་འདི་རྣམས་ཐམས་ཅད་ཚོགས་བསོག་པའི་རྟེན་ཡི་དམ་ཀྱཻ་རྡོ་རྗེའི་རྣམ་པ་ཅན་འདིར་བསྒྱུར་བ་ཡིན། དུས་གསུམ་སྡིག་པ་སོག་པའི་ཡུལ་བླ་མ་དང་དཀོན་མཆོག་གསུམ། ཕྱི་སྣོད་ཀྱི་འཇིག་རྟེན་ནང་བཅུད་ཀྱི་སེམས་ཅན་ལ་བརྟེན་ནས་སྡིག་པ་བསགས་པའི་ཡུལ་ཐམས་ཅད་འདིར་བླ་མ་དང་ཀྱཻ་རྡོ་རྗེ་ལྷ་དགུའི་རྣམ་པར་བསྒྱུར་བ་ཡིན། ཚོགས་བསོག་པའི་ཚུལ་ནི་ལུས་ངག་ཡིད་གསུམ་གྱི་བྱ་བ་ཐམས་ཅད་ཕྱག་དང་མཆོད་པ་སོགས་ཚོགས་བསོག་པའི་ཚུལ་རྣམས་སུ་བསྒྱུར་བ་ཡིན་ནོ། ། ཡེ་ཤེས་ཀྱི་ཚོགས་བསག་པ་ནི། རྩ་རྒྱུད་ལས། ཡང་ནི་སྟོང་པ་བྱང་ཆུབ་སྟེ། ། ཞེས་དང་། གུར་ལས།
བདེན་དང་རྫུན་པར་སྤྱད་པ་ཡིས། ། རྟགས་པས་ཉེ་བར་མི་དགོས་ཏེ། ། སྐྱེ་བ་མེད་པའི་སྦྱོར་བ་ཡིས། ། སྐྱེ་བ་འདི་ནི་རབ་ཏུ་བརྗོད། ། ཨོཾ་ཤུ་ནྱ་ཏ་སོགས་གསུངས་པའི་དོན་ལ་སྟོང་ཉིད་ལ་གོམས་འདྲིས་ཆེ་ཆུང་གི་དབང་གི སྟོང་ཉིད་རིམ་གྱི་བསྒོམ་པ་དང་ཅིག་ཅར་དུ་བསྒོམ་པ་གཉིས་ལས། དང་པོ་ནི་སྣང་བ་སེམས། སེམས་སྒྱུ་མ། སྒྱུ་མ་རང་བཞིན་མེད་པ་སྟེ། བདག་གཞན་སྣང་བ་ཐམས་ཅད་མི་དམིགས་པ་སྟོང་པ་ཉིད་ཀྱི་ངང་ལ་བློ་བཞག་སྟེ།
ཤུ་ནྱ་ཏ་བརྗོད། སྟོང་ཉིད་གོམ་འདྲིས་ཆེ་བ་རྣམས་ཀྱི་ནི། བདག་གཞན་སྣང་བ་ཐམས་ཅད་མི་དམིགས་ཏེ་སྟོང་པར་བསྒོམ་པ་དང་། སྔགས་ཀྱི་བྱིན་གྱིས་རླབས་པ་དུས་གཅིག་བྱ་བ་ཡིན། སྔགས་དོན་ནི། ཨོཾ་མེ་ལོང་ལྟ་བུའི་ཡེ་ཤེས། ཤུ་ནྱ་ཏ་མཉམ་པ་ཉིད་ཀྱི་ཡེ་ཤེས། ཛྙཱ་ན་སོ་སོར་རྟོག་པའི་ཡེ་ཤེས། བཛྲ་བྱ་བ་གྲུབ་པའི་ཡེ་ཤེས། སྭཱ་བྷཱ་ཝ་ཆོས་ཀྱི་དབྱིངས་ཀྱི་ཡེ་ཤེས།
ཨཏྨ་ཀོ྅ཧཾ་ནི་ངའོ་ཞེས་པ་དང་། ཡང་ཤུ་ནྱ་ཏ་ནི་རྟོགས་བྱའི་ཡུལ་རང་བཞིན་རྣམ་དག ཛྙཱ་ན་དེ་རྟོགས་བྱེད་ཀྱི་ཡུལ་ཅན་ཡེ་ཤེས། བཛྲ་ཡུལ་ཅན་དེས་ཡུལ་དེ་གཉིས་མེད་དུ་རྟོགས་ཚུལ། སྭ་བྷཱ་ཝ་ནི་ཡུལཅན་ཡང་རང་བཞིན་གྱི་རྣམ་པར་དག་པ། ཨཏྨ་ཀོ྅ཧཾ་ནི་དེའི་རང་བཞིན་ངའོ། ། སྦྱང་གཞི་སྦྱོང་ཚུལ་ནི། སེམས་ཀུན་གཞིའི་སྟེང་ན་སྔར་ཤི་ཚད། མ་འོངས་པ་ན་འཆི་འགྱུར་ཐམས་ཅད། སྣོད་ཀྱི་འཇིག་རྟེན་སྔར་ཞིག་ཚད།
མ་འོངས་པ་ན་འཇིག་འགྱུར་ཐམས་ཅད། ཡེ་ཤེས་ཚོགས་བསགས་འོད་གསལ་སྟོང་པ་ཉིད་དུ་བསྒྱུར་ནས་ལམ་བྱེད་བཞི་བསྒོམ་པས་འབྲས་བུ་ཆོས་སྐུ་ཐོབ་པ་ཡིན་ནོ། ། དེ་ལྟར་བསྒོམ་པའི་དགོས་པ་ནི། རྗེ་བཙུན་རྩེ་མོས། ཡེ་ཤེས་ཚོགས་བསག་དགོས་པ་ཡང་། ། རྣམ་པ་བཞི་རུ་ཤེས་བྱས་ཏེ། ། ཀུན་བཏགས་པ་ཡི་དྲི་མ་ལས། ། དག་པར་བྱ་བའི་དགོས་པ་དང་། ། གཉིས་པ་ཐམས་ཅད་མཁྱེན་པ་ཡིས། ། ལྷ་ཡི་མྱུ་གུ་བསྐྱེད་པ་དང་། །
གསུམ་པ་བསོད་ནམས་ཚོགས་བསག་ནི། ། ཡེ་ཤེས་ཚོགས་སུ་འབྲེལ་ཕྱིར་དང་། ། བཞི་པ་ཆོས་ཀྱི་སྐུ་ལས་ནི། ། གཟུགས་སྐུ་འགྲུབ་པར་བྱ་ཕྱིར་རོ། ། ཞེས་གསུངས་སོ།། ༈ །།གསུམ་པ་བསྲུང་བའི་འཁོར་ལོ་ནི། ཌོཾ་བྷི་པས། རང་བཞིན་སྟོང་པ་ཉིད་དུ་རྣམ་སྒོམ་སྔོན་གྱི་ནི། ། རྣལ་འབྱོར་པས་ནི་སྨོན་ལམ་རྗེས་སུ་དྲན་པར་བྱ། ། ཞེས་གསུངས་པ་ལྟར་ཀུན་རྟོག་སྦྱོང་བྱེད་དུ་དེ་བཞིན་ཉིད་ཀྱི་དག་པའི་འོད་གསལ་སྟོང་པ་ཉིད་ཀྱི་ངང་ལས་རྣལ་འབྱོར་པ་རང་ཉིད་ཀྱི་སྨོན་ལམ་དང་སྙིང་རྗེའི་སྟོབས་ཀྱི་རྗེས་ཐོབ་ལྷ་སོ་སོའི་དག་པར་ལྡང་བའི་ཐོག་མར་བསྲུང་འཁོར་བསྒོམ་དགོས་པ་ཡིན་ལ།
དེ་ལ་བསྲུང་འཁོར་ཐུན་མོང་བ་དང་། ཐུན་མོང་མ་ཡིན་པ་བསྒོམ་པ། དེ་ལྟར་བསྒོམ་པའི་དགོས་པ་དང་གསུམ་མོ། ། དང་པོ་ནི་རྩ་རྒྱུད་ལས། རེ་ཕས་ཉི་མ་སྔོན་དུ་རྣམ་བསྒོམ་པས། ། ཉི་དེར་ཧཱུྃ་བྱུང་སྣ་ཚོགས་རྡོ་རྗེ་སྟེ། ། རྡོ་རྗེ་དེ་ཉིད་ཀྱི་ནི་རྭ་བ་དང་། ། གྱུར་ཅིང་པ་ཡང་རྣམ་པར་བསྒོམ་པ་ཉིད། ། ཅེས་དང་། གུར་ལས།
དེ་རྗེས་བསྲུང་བའི་དམ་ཚིག་གོ ། ཅེས་གསུངས་པའི་དོན། བསྲུང་འཁོར་གང་ལ་སྤྲོ་བའི་གཞི། དེ་ལ་སྤྲོས་ནས་བསྒོམ་ཚུལ། དེའི་སྦྱང་གཞི་སྦྱོང་བྱེད་ངོ་སྤྲད་པའོ། ། དང་པོ་གང་ལ་སྤྲོ་བའི་གཞི་ནི། ཡེ་ཤེས་ཚོགས་བསག་ཆོས་སྐུ་སྟོང་པ་ཉིད་ཀྱི་ངང་ལས་ཡི་གེ་པཾ་དམར་སེར་བྱུང་། དེ་ཡོངས་སུ་གྱུར་པ་ལས་སྣ་ཚོགས་པདྨ་འདབ་མ་བརྒྱད་པ། དེའི་སྟེང་དུ་ཡི་གེ་རཾ་དམར་པོ་ཡོངས་སུ་གྱུར་པ་ལས་ཉི་མའི་དཀྱིལ་འཁོར་ཏེ། དེ་གཉིས་ཆར་རྒྱ་ཤིན་ཏུ་ཆེ་བ་ཉི་མའི་སྟེང་དུ་ཡི་གེ་ཧཱུྃ་མཐིང་ཁ་ཡོངས་སུ་གྱུར་པ་ལས་སྣ་ཚོགས་རྡོ་རྗེ་ཕྱོགས་བཞིར་རྭ་ལྔ་ལྔ་སྟེ་ཉི་ཤུ་ཡོད་པའི།
ཤར་དཀར། ལྷོ་སེར། ནུབ་དམར། བྱང་ལྗང་། ལྟེ་བ་གྲུ་བཞི་མཐིང་ནག་ལ་ཀུན་གཞིའི་ངོ་བོ་ཧཱུྃ་མཐིང་ཁས་མཚན་པ། དེ་ཉིད་ཀྱི་རྭ་རྣམས་ཁ་དོག་སྣ་ཚོགས་སུ་ཡོད་པ་དང་སྣ་ཚོགས་འཕྲོ་བ་དང་། འཕྲིན་ལས་སྣ་ཚོགས་མཛད་པ་དང་། རྭ་རྣམས་ཕྱོགས་བཞིར་གྱེས་པས་ན་སྣ་ཚོགས་རྡོ་རྗེའོ། ། རྭ་ཉི་ཤུ་ནི་འཇིགས་ཚོགས་ལ་ལྟ་བའི་རི་བོ་ཉི་ཤུ་འཇོམས་པར་མཚོན། གཉིས་པ་དེ་ལ་སྤྲོས་ནས་བསྒོམ་ཚུལ་ནི།
མང་དུ་ཡོད་ཀྱང་ཧཱུྃ་ལས་འོད་ཟེར་ཁ་དོག་སྣ་ཚོགས་ཕྱོགས་བཅུར་འཕྲོས་པས། འོག་ཐམས་ཅད་རྡོ་རྗེ་ཕྲ་མོ་ནས་ཐང་ལ་བརྡལ་བ་ལྟ་བུ་རྒྱ་ཆེ་དཔངས་འཐུག་པའི་ས་གཞི་དང་། འོད་ཟེར་ཕྱོགས་མཚམས་སུ་འཕྲོས་པས་རྡོ་རྗེ་ནག་པོ་གདེངས་པ། འགྲེང་བུར་གྱུར་པ། བར་མཚམས་མེད་པའི་རྭ་བ་ཟླུམ་པོ་རྒྱ་ཆེ་ཞིང་དཔངས་མཐོ་བས་བསྐོར་བ། དེའི་སེང་ཐམས་ཅད་རྡོ་རྗེ་ནག་པོ་ཇེ་ཆུང་ཇེ་ཆུང་སོང་བ་རྣམས་ཀྱི་རྨིག་ཐམས་ཅད་བཀག་སྟེ་རླུང་ཙམ་ཡང་མི་རྒྱུ་བ་ཡིན། འོད་ཟེར་སྟེང་དུ་འཕྲོས་པས་རྭ་བའི་ནང་དུ་གུར་རྭ་བ་དང་དཔངས་མཉམ་པའི་ཉིས་སྦྲགས་ཡིན། རྭ་བའི་དཔངས་ལས་སྟེང་དུ་གུར་ཐབས་སུ་ཡོད་པའི་རྩེ་མོར་རྡོ་རྗེ་ནག་པོ་རྩེ་ལྔ་པ་རྭ་གདེངས་པ་ཕྱེད་པས་ཏོག་གིས་སྤྲས་པ་དེའི་འོག་གི་ནང་དུ་རྡོ་རྗེའི་བླ་བྲེ་གྲུ་བཞི་གཤམ་བུ་ཡང་རྡོ་རྗེའི་རང་བཞིན་དུ་ཡོད་པ། སྟེང་དང་ཕྱོགས་མཚམས་ཐམས་ཅད་ཉིས་སྦྲགས། འོག་གི་དཔངས་རང་གི་བློ་ལ་ཇི་ཙམ་མཚམས་པ་ཤིན་ཏུ་འཐུག་པ་བསྒོམས།
གསུམ་པ་དེ་དག་གི་སྦྱང་གཞི་ནི། མ་དག་པ་སྣོད་ཀྱི་འཇིག་རྟེན་སྣང་བ་ཐམས་ཅད་དང་། རང་ཉིད་སངས་རྒྱས་བསྒྲུབ་པའི་འགལ་རྐྱེན་བར་ཆད་ཐམས་ཅད་དང་། གཞན་དམ་པའི་ཆོས་སྒྲུབ་པ་ལ་རང་གིས་བར་ཆད་བྱས་པའི་ཉེས་པ་ཐམས་ཅད་སྦྱང་གཞི་སྦྱོང་བྱེད་ཆོས་དབྱིངས་ཡེ་ཤེས་ལྔའི་ངོ་བོར་གྱུར་པའི་བསྲུང་འཁོར་གྱི་རྣམ་པར་བསྒྱུར་ནས་བསྒོམས་པས། གནས་སྐབས་སུ་ལམ་བསྒྲུབ་པའི་བར་ཆད་ཞི་བ་དང་། མཐར་ཐུག་སངས་རྒྱས་པའི་ཚེ་སྲོད་ལ་བདུད་བཏུལ་བའི་ཕན་ཡོན་འབྱུང་། སྦྱང་གཞི་ཞིབ་ཏུ་དབྱེ་ན། ཕྱིའི་བར་ཆད་གདོན་ལྔ། ནང་གི་བར་ཆད་ནད་ལྔ། གསང་བའི་བར་ཆད་ཉོན་མོངས་པ་ལྔ་ལ་སོགས་པ་སྒྲིབ་གཉིས་བག་ཆགས་དང་བཅས་པ་ཐམས་ཅད་བསྲུང་བའི་འཁོར་ལོར་བསྒྱུར་ནས་སྒོམས།
དེ་ཉིད་སྔགས་ལན་གསུམ་གྱིས་བརྟན་པར་བྱའོ།། ༈ །།གཉིས་པ་ཐུན་མོང་མ་ཡིན་པའི་བསྲུང་འཁོར་ལ་མང་དུ་ཡོད་པ་ལས། གནོད་པ་ཕྱིར་བཟློག་གི་བསྲུང་འཁོར་བསྒོམ་པ་ལ། རྟེན་བསྐྱེད་པ། བརྟེན་པ་ལྷ་བསྐྱེད་པ། གནད་ལྔ་ལྡན་དུ་བསྒོམ་པ། སྦྱང་གཞི་སྦྱོང་བྱེད་སྦྱར་བ། དམོད་པ་འདོར་བའོ། ། དང་པོ་ནི་གུར་ལས། བསྲུང་བའི་འཁོར་ལོ་གཟི་བརྗིད་ཆེ། །
བསྐལ་པའི་མེ་ལྟར་འབར་བ་སྟེ། ། འཁོར་ཞིང་རབ་ཏུ་མི་གཡོ་བ། ། དཔག་ཚད་བརྒྱའི་ཚད་ཙམ་མོ། ། ཞེས་དང་། བཤད་རྒྱུད་ཡེ་ཤེས་ཐིག་ལེ་ལས། རྡོ་རྗེ་གུར་གྱི་ནང་དུ་ནི། ། བསྲུང་བའི་འཁོར་ལོ་འཁོར་བཞིན་པ། ། རྩིབས་བཅུ་པ་ལ་གསེར་གྱི་མདོག ། ཁྲོ་བོ་བཅུ་དང་བཅས་པའོ། ། ཞེས་གསུངས་པའི་དོན་བསྒོམ་ཚུལ་ནི།
ཐུན་མོང་བའི་བསྲུང་འཁོར་གྱི་ནང་སྣ་ཚོགས་རྡོ་རྗེའི་སྟེང་དུ་པདྨ་དང་ཉི་མའི་གདན་ལ་བྷྲཱུཾ་ཡིག་སེར་པོ་ཡོངས་སུ་གྱུར་པ་ལས། འཁོར་ལོ་སེར་པོ་ལ་རྩིབས་བཅུ་ཡོད་དེ་འཁོར་ལོ་ཆ་ཆེན་གསུམ་དུ་དགོས་པའོ། ། རྩིབས་གཡས་གཡོན་ལ་ཆ་རེ་རེ་སྟེ་གཉིས། དབུས་ལ་ཆ་གཉིས་ཏེ་གསུམ་མོ། ། ལྟེ་བ་དང་མུ་ཁྱུད་རྩིབས་ཀྱི་བར་མུ་ཁྱུད་ཀྱིས་བསྡམས་པས་ན་རྩིབས་རྣམས་མུ་ཁྱུད་སྟེང་འོག་གཉིས་ལས་གྱེས་པའི་རྩེ་མོ་རྣམས་གཅིག་ཏུ་འབྲེལ་ཏེ། རལ་གྲི་སོ་གཉིས་པ་ལྟ་བུ་རྣོ་ངར་དང་ལྡན་པ་རིང་པོ་ཡོད་པའི་མཚམས་རྣམས་སུ་བྱད་མ་གཟུགས་རིད་པ། སྐྲ་འཛིང་པ། ཁ་ནས་ཁྲག་སྐྱུག་པ་ལུས་ཐམས་ཅད་ཤུ་བའི་འགེང་སྟེ་པིར་ཏིང་ལོག་པའི་འོག་ཏུ་མེའི་དཀྱིལ་འཁོར། དེའི་འོག་ཏུ་རླུང་གི་དཀྱིལ་འཁོར་རྣམས་ཕྱོགས་མཚམས་བརྒྱད་ཀྱི་མཚམས་རྣམས་སུ་རེ་རེ་བསམ། རྩིབས་དབུས་མའི་འོག་མ་སྣ་ཚོགས་རྡོ་རྗེའི་སྟེང་གི་ཉི་མའི་སྟེང་དུ་ཟུག་པ།
རྩིབས་སྟེང་མ་ནམ་མཁའ་ལ་བསྟན་པ་ཁོག་པ་སྟོང་པ་ཡངས་ཤིང་རྒྱ་ཆེ་བ་ཁ་དོག་སེར་པོ། རྩིབས་ཐམས་ཅད་ཀྱི་རྩ་བ་སྦུབས་སྟོང་དུ་ཡོད་པའི་རྩ་བ་རྣམས་ཀྱི་བར་སྣང་གི་ཐད་ཀྱི་བར་སྣང་གི་ཕྱོགས་མཚམས་བརྒྱད་དང་དབུས་དང་སྟེང་འོག་གི་བར་སྣང་རྣམས་སུ་པདྨ་དང་ཉི་མའི་གདན་རེ་རེ། དེ་ཉིད་མངོན་རྟོགས་བཞིན་སྔགས་ལན་གསུམ་གྱིས་བྱིན་གྱི་བརླབས། ཤེས་པ་བཅུ་རྣམ་པར་དག་པའི་རྩིབས་བཅུ་ཡིན། གཉིས་པ་བརྟེན་པ་ལྷ་བསྐྱེད་པ་ལ། དམ་ཚིག་པ་བསྐྱེད་པ། གནས་གསུམ་བྱིན་གྱིས་བརླབ་པ། ཡེ་ཤེས་པ་འཇུག་པ། དབང་བསྐུར་ཏེ་རིགས་བདག་གིས་རྒྱས་གདབ་པའོ། ། དང་པོ་ནི་གུར་ལས།
ཧཱུྃ་ནི་ཁྲོ་བཅུའི་སྦྱོར་བ་ཡིས། ཁྲོ་བོ་བཅུ་ནི་རིམ་པས་འགོད། ། ཅེས་སོགས་གསུངས་པའི་དོན་ནི། གདན་བཅུ་གཅིག་པོའི་སྟེང་དུ་རང་རང་གི་ཁ་དོག་དང་མཐུན་པའི་ཧཱུྃ་བཅུ་གཅིག་བཀོད་པར་གསུངས་ཀྱང་། བླ་མའི་མན་ངག་གི་གཙུག་ཏོར་འཁོར་ལོ་བསྒྱུར་བ་བྷྲཱུཾ་ལས་བསྐྱེད་པར་གསུངས་པའི་དོན། བྷྲཱུཾ་གྱི་ཀླད་བཀོར་མ་དང་ར་ཏའི་ར་གཉིས་མ་ར་ཅེས་པ་གནོད་བྱེད། ཁོག་པའི་བ་ལ་རྐྱེན་ལ་སྦྱིན་པས་བ་ལ་ཏེ་སྟོབས། ཧ་དང་ར་ལ་རས་ཏའི་ར་ལ་ཧ་ར་སྟེ་འཕྲོག་པ། མདོར་ན་གནོད་བྱེད་སྟོབས་འཕྲོག་པ་སྟེ་གཙུག་ཏོར་འཁོར་ལོ་བསྒྱུར་བ་བསྒོམ་ཏེ། གནོད་པ་ཕྱིར་བཟློག་ལ་བྷྲཱུཾ་ལས་བསྐྱེད་པ་ཤིན་ཏུ་སྔགས་སོ། །
གཞན་ཁྲོ་བོ་བཅུ་རང་གི་སྐུ་མདོག་དང་མཐུན་པའི་ཧཱུྃ་བཅུ་ལས་བསྐྱེད་པའི་སྐུ་མདོག་ཕྱག་མཚན། ཞབས་ཀྱི་བཞུགས་སྟབས་རྒྱན་ཆ་ལུགས་མངོན་རྟོགས་ཇི་ལྟ་བ་བཞིན་དུ་གསལ་བཏབ། བསྲུང་འཁོར་གྱི་དངོས་བསྟན་ལ་གནས་གསུམ་བྱིན་གྱིས་བརླབས་པ་གསུང་ཀྱང་། བླ་མའི་མན་ངག་གི་མིག་ཏུ་གཏི་མུག་རྡོ་རྗེ་མ་སོགས་སྐྱེ་མཆེད་དང་། སྐུ་གསུང་ཐུགས་བྱིན་གྱིས་བརླབས། རང་འདྲའི་ཡེ་ཤེས་པ་སྤྱན་དྲངས་ལ། ཆུ་གཉིས་སྔོན་འགྲོའི་ཉེར་སྤྱོད་ལྔའི་མཆོད་དེ་སྟིམ། ῝ ཡང་ན་ས་ལོ་ཐམས་ཅད་མཁྱེན་པའི་གསུང་བཞིན་དཀར་མོ་རི་དྭགས་ཀྱིས་མཆོད་པས་ཀྱང་ཆོག དབང་ལྷ་སྤྱན་དྲངས། དཀར་མོ་རི་དྭགས་ཀྱི་མཆོད་ཅིང་གསོལ་བ་བཏབ།
དབང་བསྐུར་རིགས་བདག་གི་རྒྱས་གདབ་པ་རྣམས་མངོན་རྟོགས་ཇི་ལྟ་བ་བཞིན་དུ་བྱའོ།། ༈ །།གསུམ་པ་གནད་ལྔ་ལྡན་དུ་བསྒོམས་པ་ནི་ལྔ་ལས། དང་པོ་གཙོ་བོ་གོ་འཕོ་བའི་གནད་ནི། གཙུག་ཏོར་འཁོར་ལོ་བསྒྱུར་བ་དབུས་སུ་བསྒོམ་པ་ཉིད་ཀྱི་གྲུབ་པ་ཡིན། གཉིས་པ་བསྲུང་བྱ་སྦ་བའི་གནད་ལ། ལུས་སྦ་བ་ནི་རང་གཙུག་ཏོར་འཁོར་ལོ་བསྒྱུར་བར་གསལ་བའི་ཐུགས་ཀའི་ཧཱུྃ་ལས་འོད་ཟེར་གྲངས་མེད་འཕྲོས་པས་བ་སྤུའི་བུ་ག་ཐམས་ཅད་ཡེ་ཤེས་ཀྱི་རང་བཞིན་རྡོ་རྗེ་སྔོན་པོ་ཕྲ་མོས་གཏམ་པས་ལུས་བསྲུང་བར་བསམ། ངག་བསྲུང་བ་ནི་མགྲིན་པའི་གནས་ཀྱི་རྩ་ཐམས་ཅད་རྡོ་རྗེ་སྔོན་པོ་ནས་འབྲས་ཙམ་གྱིས་གཏམ་པར་བསམ། ཡིད་སྦ་བ་ནི་སེམས་ཡེ་ཤེས་ལྔའི་རང་བཞིན་རྣམ་པ་ཡི་གེ་ཧཱུྃ་སྔོན་པོ་སྙིང་ཁའི་དབུས་སུ་བསྒོམ་པ་ཡིན། གཞན་བསྲུང་བྱ་སྦ་བ་རྣམས་ནི་རང་གི་སྙིང་ཁའི་དབུས་སུ་རྡོ་རྗེ་སྔོན་པོ་རྩེ་ལྔ་པ་དེའི་ལྟེ་བ་སྟོང་པའི་ནང་དུ་ཉི་མའི་དཀྱིལ་འཁོར་གྱི་སྟེང་དུ་རང་སེམས་ཧཱུྃ་སྔོན་པོར་ཡོད་པའི་གཡས་སུ་ཕ་མ། གཡོན་དུ་སྤུན་ཟླ།
མདུན་དུ་ཆུང་མ་བུ། རྒྱབ་ཏུ་འཁོར་གཡོག་རྣམས་མིང་གི་ཡི་གེ་དང་པོ་ལ་ཐིག་ལེས་བརྒྱན་པ། ཧཱུྃ་གི་ཐིག་ལེའི་དཀྱིལ་དུ་བླ་མ་སྲུང་དགོས་ན་མི་བསྐྱོད་པ་སྤྲུལ་སྐུ་མཆོག་གི་རྣམ་པ་ཅན་པད་ཟླའི་གདན་ལ་བཞུགས་པ། པདྨ་དེའི་དབུས་སུ་མཚན་ཡིག་དང་པོ་ཐིག་ལེས་བརྒྱན་པ། ཧཱུྃ་གི་འོད་ཟེར་གྱིས་བླ་མའི་ཐུགས་དང་བསྲུང་བྱ་རྣམས་ཀྱི་སེམས་བཀུག་སྟེ་རང་གི་མིང་ཡིག་རྣམས་ལ་བསྟིམ་ཞིང་གཞིས་ནོར་རྫས་རྣམས་ཧཱུྃ་གིས་ཞབས་ཀྱུའི་འོག་ཏུ་རང་རང་གི་རྣམ་པ་ཅན་དུ་བསྒོམ་པ་ཡིན། གསུམ་པ་ལྷའི་རྣམ་པའི་གནད་ནི། གཙོ་བོའི་ཧཱུྃ་ཞེས་བརྗོད་པས་དབུས་དང་སྟེང་འོག་གི་ཁྲོ་བོ་གསུམ་ཞབས་གཡས་བརྐྱང་དུ་བསྒྱུར། ཕྱོགས་མཚམས་ཀྱི་ཁྲོ་བོ་བརྒྱད་ཞལ་ཕྱིར་གཟིགས་པ་ཡིན། བཞི་པ་ཨུཥྞི་ཥ་བཟླས་པའི་གནད་ནི། ན་མཿས་མནྟ་བུདྡྷ་ནཾ་ནས།
ཙཀྲ་ཝརྟི་ཡན་གྱི་སྔགས་ཀྱི་མདུན་ནས་ཉི་མའི་སྟེང་དུ་བསྲུང་བྱ་རྣམས་ལ་གཡས་སྐོར་དུ་བསྐོར་བར་བསམ། ལྔ་པ་འཁོར་ལོ་འཁོར་བའི་གནད་ནི། དེ་མན་གྱི་སྔགས་ཀྱི་བར་ལ་འཁོར་ལོ་གཡོན་དུ་མྱུར་བར་འཁོར་བའི་སྟོབས་ཀྱིས་འཁོར་ལོའི་རྩིབས་ཀྱི་རྩེ་མོས་བྱད་མའི་རྐང་པ་ནས་རིམ་གྱིས་བཏུབ་པ་རྣམས་འོག་གི་མེས་བསྲེགས་ཤིང་རླུང་གིས་གཏོར་བས་བྱད་མའི་སྡིག་པ་ཐམས་ཅད་དག་པར་བསམ། ཧཱུྃ་བཅུའི་ཁྲོ་བོ་བཅུ་གསལ་བཏབ་ཕཊ་གསུམ་གྱི་སྟེང་འོག་དབུས་གསུམ་གྱི་ཁྲོ་བོ་གསལ་བཏབ། བཞི་པ་སྦྱང་གཞི་སྦྱོང་བྱེད་ངོ་སྤྲད་པ་ནི། རྡོ་རྗེ་རྩེ་མོ་ལས། རང་སེམས་བདུད་ཅེས་བྱ་བར་བཤད། ། བགེགས་ཀྱང་རང་གི་སེམས་ཡིན་ཏེ། ། ཞེས་དང་། གུར་ལས།
རྣམ་པར་རྟོག་པ་ཆེན་པོ་བསོད་པར་བྱེད་པ་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ་ཞེས་གསུངས་པས། དེ་དག་ལ་སྦྱང་གཞི་སྦྱོང་བྱེད་སྦྱར་ན། རྟེན་འཁོར་ལོ་མ་དག་པ་སྣོད་ཀྱི་འཇིག་རྟེན་སྦྱོང་། བརྟེན་པ་ལྷ་དམ་ཚིག་པར་བསྐྱེད་པས་བཅུད་ཀྱི་སེམས་ཅན་སྐྱེ་གནས་བཞིར་སྐྱེ་བ་ལེན་པ་སྦྱོང་། སྐུ་གསུང་ཐུགས་ཀྱི་བྱིན་གྱིས་རླབས་པས་དེའི་ཕུང་ཁམས་སྐྱེ་མཆེད་རྣམས་ཀྱི་རྒྱས་པར་སྦྱོང་། ཡེ་ཤེས་པ་བཅུག་བསམ་པ་རྫོགས་པ་སྦྱོང་། དབང་བསྐུར་བས་མངའ་ཐང་གི་བདག་པོར་དབང་བསྐུར་བ་སྦྱོང་། གནད་ལྔ་ལྡན་བསྒོམ་པ་དེས། དགྲ་འདུལ་ཞིང་གཉེན་སྐྱོང་བ་སོགས་བྱ་བྱེད་ཀྱི་རིམ་པ་རྣམས་སྦྱོང་། མདོར་ན་རང་གི་སེམས་རྒྱུད་ཀྱི་སྟེང་ནས།
ཚེ་ཐོག་མེད་ནས་བསགས་པའི་ལས་ངན་སྡིག་སྒྲིབ་ཐམས་ཅད་དང་ཁྱད་པར་དུ་གཞན་དགེ་རྩ་སྒྲུབ་པ་དང་ཆོས་བྱེད་པ་ལ་བར་ཆད་བྱས་པའི་ལས་སྒྲིབ་ཐམས་ཅད་བསྲུང་བའི་འཁོར་ལོ་ལྷ་བསྒོམ་པ་གནད་ལྔ་ལྡན་སོགས་ཀྱི་དམིགས་པ་བསྒོམ་པ་དང་སྔགས་བཟླས་པ་སོགས་ཀྱིས་སྦྱོང་། གཞན་ཡང་དམིགས་པ་མེད་པའི་སྙིང་རྗེ་ཆེན་པོ་ཁྲོ་བོ་བཅུའི་རྣམ་པར་ཤར་བ་དང་། གནས་ལུགས་རྟོགས་པའི་ཤེས་རབ་དེ་ཉིད་བསྲུང་བའི་འཁོར་ལོ་མེ་དང་རླུང་གི་རྣམ་པར་ཤར་ཏེ་སྟོང་པ་དང་སྙིང་རྗེ་གཉིས་སུ་མེད་པའི་ཟུང་འཇུག་བདེ་བ་ཆེན་པོ་དེས། དམ་པའི་ཆོས་བསྒྲུབ་པའི་འགལ་རྐྱེན་བར་ཆད་ཐམས་ཅད་དང་། སྒྲིབ་གཉིས་བག་ཆགས་དང་བཅས་པ་རྣམས་བྱད་མའི་རྣམ་པར་ཤར་བ་དེ་སྟོང་ཉིད་སྙིང་རྗེའི་སྙིང་པོ་ཅན། བདེ་སྟོང་གི་ཡེ་ཤེས་སུ་གྱུར་པ་ཡིན། ངེས་དོན་དུ་བར་ཆད་ཀྱི་བདུད་སྤྱོད་བྱེད་ཀྱི་བདག བར་ཆད་རང་གི་ངོ་བོ་དང་བསྲུང་བའི་འཁོར་ལོའི་རིམ་པ་རྣམས་ཐམས་ཅད་རང་སེམས་ཀྱི་ཆོ་འཁྲུལ་ཡིན། སེམས་ཀྱི་ངོ་བོ་སྤྲོས་པའི་མཐའ་ཐམས་ཅད་དང་བྲལ་བའི་ངང་ལ་མཉམ་པར་འཇོག སྔགས་རྣམས་ནི་མངོན་རྟོགས་སུ་གསལ།
ལྔ་པ་དམོད་པ་འདོར་བ་ནི། ལག་པ་གཉིས་ཧཱུྃ་ལས་བྱུང་བའི་སྣ་ཚོགས་རྡོ་རྗེར་བསམ། རང་གི་སྙིང་ཁའི་ཧཱུྃ་ལས་གནོད་བྱེད་དགྲ་བགེགས་རྣམས་བཀུག སྣ་ཚོགས་རྡོ་རྗེ་གཉིས་ཀྱི་བར་དུ་གདབ་པས་ཐལ་བ་རྡུལ་ཕྲན་བཞིན་དུ་སོང་བར་བསམ། རྣམ་ཤེས་ཆོས་ཀྱི་དབྱིངས་སུ་བསྒྲལ། ཁྲོ་བོ་རྣམས་ཞལ་ནང་དུ་གཟིགས་བསྲུང་བའི་འཁོར་ལོ་བརྟན་ཞིང་མི་འཁོར་བར་བསྡད་པར་བསམ་ལ། རཀྵའི་སྔགས་ལན་གསུམ་གྱིས་བརྟན་པར་བྱ། དེ་ལྟ་བུའི་དགོས་པ་ནི། གནས་སྐབས་སུ་བགེགས་དང་བར་ཆད་བསྲུང་ཞིང་། མཐར་ཐུག་སངས་རྒྱས་པའི་ཚེ།
སྲོད་ལ་བདུད་ཀྱི་སྡེ་ཐུལ་བའི་དགོས་པ་ཡོད།། ༈ །།གཉིས་པ་དངོས་གཞི་ནི། རྩ་རྒྱུད་ལས། ཡན་ལག་དྲུག་བསྒོམ་རྣལ་འབྱོར་པས། ། ཞེས་དང་། གུར་ལས། སངས་རྒྱས་གནས་ནི་རྫོགས་པ་དང་། ། རྣམ་པ་ལྔ་པ་བསྒོམ་པ་དང་། ། ཀུན་དུ་བཟང་པོའི་རང་བཞིན་དང་། ། རང་གི་ལྷག་པའི་ལྷ་བསྒྲུབ་དང་། །
དཀྱིལ་འཁོར་རྣམས་ནི་དགོད་པ་དང་། ། མཆོད་བསྟོད་བདུད་རྩི་མྱང་བ་སོགས། ། རིམ་པས་རྗེས་སུ་བསྒོམ་པར་བྱ། ། རྣལ་འབྱོར་ཡན་ལག་དྲུག་ཏུ་འདོད། ། ཅེས་གསུངས་པ་ལྟར་མངོན་པར་རྟོགས་པ་ཡན་ལག་དྲུག་གི་སྒོ་ནས་ཉམས་སུ་ལེན་པ་ཡིན་ཏེ། འཕགས་པ་རིན་པོ་ཆེས། ཁམས་དྲུག་ཡུལ་དྲུག་དབང་པོ་དྲུག ། རྣམ་ཤེས་དྲུག་དང་ཉོན་མོངས་དྲུག ། ཁ་དོག་དྲུག་དང་རིགས་དྲུག་དང་། ། ཕུང་པོ་དབྱིངས་དང་བཅས་པ་དྲུག །
སྦྱང་ན་རྒྱལ་བའི་རིགས་དྲུག་པོ། ། ཐོབ་བྱེད་ཡན་ལག་དྲུག་པོ་ཡི། ། མངོན་པར་རྟོགས་པའི་ཚུལ་འདི་ནི། ། ཞེས་གསུངས་པས་སྦྱང་གཞི་རྣམ་པ་དྲུག་ཚན་དུ་གསུངས་ཏེ། ཁམས་དྲུག་ནི་འབྱུང་བ་ལྔ། རྣམ་པར་ཤེས་པའི་ཁམས་དང་དྲུག ཡུལ་དྲུག་ནི་གཟུགས་སྒྲ་སོགས་དྲུག དབང་པོ་དྲུག་ནི་མིག་ལ་སོགས་པ་དྲུག རྣམ་ཤེས་ཚོགས་དྲུག་རྩ་ཉོན་དྲུག ཁ་དོག་དྲུག་ནི་དཀར་སེར་སོགས་དྲུག
རིགས་དྲུག་ནི་རིགས་ལྔའི་སྟེང་དུ་རྡོ་རྗེ་སེམས་དཔའ་དང་དྲུག་རྣམས་ཐོབ་པའི་རིགས་ཡིན། ཕུང་པོ་ལྔ་དེ་རྣམས་ཀྱི་ཆོས་ཉིད་དང་དྲུག་རྣམས་སྦྱང་གཞི་ཡིན། དེ་རྣམས་ཀྱང་མདོར་བསྡུ་ན་ཕྱི་སྣོད་ཀྱི་འཇིག་རྟེན་དང་ནང་བཅུད་ཀྱི་སེམས་ཅན་གཉིས་སུ་འདུ། ཕྱི་སྣོད་ཀྱི་འཇིག་རྟེན་སྦྱོང་བྱེད་དུ་གཞལ་ཡས་ཁང་སྲུང་འཁོར་དུར་ཁྲོད་དང་བཅས་པ་བསྒོམ། ནང་བཅུད་ཀྱི་སེམས་ཅན་སྦྱང་བའི་དོན་དུ་ལྷ་དགུའི་སྐྱེད་ཆོག་བསྒོམ་པ་རྣམས་གཙོ་ཆེ་བའི་དབང་དུ་བྱས་པ་ཡིན། ཡང་དག་པར་ན་སྦྱོང་བྱེད་གཅིག་གིས་སྦྱང་གཞི་མཐའ་དག་སྦྱོང་བ་དང་། སྦྱང་གཞི་གཙོ་ཆེ་བ་གཅིག་སྦྱོང་བྱེད་མང་པོས་སྦྱོང་བ་དང་། སྦྱོང་བྱེད་གཅིག་གིས་སྦྱང་གཞི་གཅིག་སྦྱོང་བ་སོགས་མང་དུ་ཤེས་དགོས་སོ། ། དེའང་ལམ་བྱེད་བཞིའམ་དྲུག་གི་སྒོ་ནས་ཉམས་སུ་ལེན་ཏེ། དཔེར་ན་གཟུགས་ཕུང་དེ་གཞལ་ཡས་ཁང་གི་རྣམ་པར་བསྒོམ་པ་ནི་རྣམ་པ་ལམ་དུ་བྱེད།
དེ་རྣམ་པར་སྣང་མཛད་ཀྱི་ངོ་བོར་བསྒོམ་པ་ནི་མོས་པ་ལམ་དུ་བྱེད། དེ་ཡང་འབྲས་བུའི་དུས་ཀྱི་རྣམ་པར་སྣང་མཛད་དངོས་ཡིན་སྙམ་དུ་བསྒོམ་པ་ནི་འབྲས་བུ་ལམ་དུ་བྱེད། དེ་ལྟར་བསྒོམ་པས་རང་རྒྱུད་ལ་ཚོགས་རྫོགས་ཤིང་སྒྲིབ་པ་བྱང་བའི་རྟེན་འབྲེལ་དུ་འགྱུར་བ་ནི་བྱིན་རླབས་ལམ་དུ་བྱེད། དེ་ཡང་སྦྱང་གཞི་རྣམས་ལ་སྦྱངས་འབྲས་སུ་ཞེན་ནས་སྦྱོང་བྱེད་ལམ་བསྒོམ་པ་འཇུག་ལ། དེ་བསྒོམ་པས་རྒྱུ་འབྲས་ཀྱི་འབྲེལ་པས་འབྲས་བུ་ཐོབ་པར་ངེས་ཏེ་མི་བསླུ་བ་ཡིན་ཏེ། གོང་དུ་བཤད་པ་འདི་རྣམས་སྦྱང་གཞི་སྦྱོང་བྱེད་ངོ་སྤྲོད་པའི་སྐབས་ཐམས་ཅད་དུ་སྦྱོར་ཚུལ་ཤེས་དགོས་སོ། ། འདི་ལྟ་བུའི་སྦྱང་གཞི་སྦྱོང་བྱེད་ངོ་སྤྲོད་ཚུལ་ནི། གོང་འོག་ཐམས་ཅད་དུ་སྦྱར་དགོས་རྒྱུ་ཡིན། འདི་ལྟ་བུའི་ཉམས་ལེན་འདི་རྒྱུད་སྡེའི་དགོངས་པ་གྲུབ་ཆེན་བིརྺ་པའི་བཞེད་པ། དཔལ་ས་སྐྱ་པའི་གྲུབ་མཐའ།
རྗེ་བཙུན་བླ་མ་ཡབ་སྲས་ཀྱི་དགོངས་པ་ཕྱིན་ཅི་མ་ལོག་པ་ཉམས་ལེན་སྙིང་པོ་མཐར་ཐུག་ཡིན་པས་དོན་གྱི་སྐལ་ལྡན་རྣམས་ཐུགས་དགེས་པའི་ངང་ནས་ཉམས་སུ་བཞེས་མཛོད། ཀྱཻ་རྡོ་རྗེའི་རྣལ་འབྱོར་པ་གཅིག་གིས་ཉིན་ཞག་ཕྲུགས་གཅིག་ལ་བྱ་བ་ཐམས་ཅད་རྣལ་འབྱོར་བཅུར་འདུས་ལ། དེ་ཐམས་ཅད་སྦྱང་གཞི་སྦྱོང་བྱེད་ངོ་སྤྲོད་པ་གལ་ཆེ་བ་ཡིན། གཞལ་ཡས་ཁང་བསྐྱེད་པ་རྣམ་པར་སྣང་མཛད་ཀྱི་ཡན་ལག རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག དབང་བསྐུར་བ་མི་བསྐྱོད་པའི་ཡན་ལག བདུད་རྩི་མྱང་བ་འོད་དཔག་མེད་ཀྱི་ཡན་ལག མཆོད་པ་དོན་ཡོད་གྲུབ་པའི་ཡན་ལག བསྟོད་པ་རིན་ཆེན་འབྱུང་ལྡན་གྱི་ཡན་ལག་དང་དྲུག་ཡོད་པའི་དང་པོ་ལ། གཞིའི་ཡན་ལག
རྒྱུའི་ཡན་ལག རྐྱེན་གྱི་ཡན་ལག གནས་ཐབས་ཀྱི་ཡན་ལག་དང་བཞིའོ། ། དང་པོ་ནི་རྩ་རྒྱུད་ལས། རྡོ་རྗེ་བཙུན་མོའི་བྷ་ག་ཞེས་དང་། ནམ་མཁའི་ཁམས་སུ་བྷ་ག་བསམ། ། ཞེས་དང་། གུར་ལས། ཆོས་ཀྱི་འབྱུང་གནས་རྣམ་པར་བསྒོམས། ། དེ་ལ་སངས་རྒྱས་གནས་དགོད་བྱ། །
ཞེས་གསུངས་པས་དང་པོ་ལ། མིང་གི་རྣམ་གྲངས། མིང་དོན། རབ་དབྱེ། ས་བོན། ཁ་དོག དབྱིབས། མཚན་དོན། སྦྱང་གཞི་སྦྱོང་བྱེད་སྦྱར་བའོ། ། དང་པོ་ནི།
ཆོས་འབྱུང་བྷ་ག ཕྱག་རྒྱ་ནམ་མཁའི་ཁམས་རྣམས་སོ། ། གཉིས་པ་ལ་མིང་གི་དོན་ནི། བདེ་ཆེན་ལྷན་ཅིག་སྐྱེས་པའི་ཆོས་འབྱུང་བའི་གནས་སུ་གྱུར་པས་ན་ཆོས་འབྱུང་ཞེས་བྱའོ། ། གསུམ་པ་རབ་ཏུ་དབྱེ་བ་ནི། སྟོང་ཕྱོགས་ཀྱི་དབང་དུ་བྱས་ན། ཟུར་གཉིས་པ། གསུམ་པ། བཞི་པ། ལྔ་པ།
དྲུག་པ་རྣམས་སོ། ། དང་པོ་གྲུབ་ཆེན་དཔལ་འཛིན་གྱིས་བཤད། ཕྱི་མ་རྣམས་ཛ་ཡ་སེ་ནས་བཤད། དེ་ཡང་གསུམ་བཞི་ལ་དུང་ནི། ། གྲུ་དྲུག་པར་ནི་ཤེས་པར་བྱ། ། ཞེས་སོགས་དང་། བཞི་པ་ས་བོན་ནི། ཨེ་ལས་བསྐྱེད་པ་གྲུབ་ཆེན་མཚོ་སྐྱེས་ཀྱི་གསུང་དང་མཐུན། ལྔ་པ་ཁ་དོག་ནི་དཀར་རྐྱང་དང་། དམར་རྐྱང་དང་།
སེར་རྐྱང་དང་། སྔོན་པོ་སོགས་མང་དུ་གསུངས་ཀྱང་། འདིར་ཕྱི་དཀར་ལ་ནང་དམར་བ་ཐབས་ཤེས་ཟུང་དུ་འཇུག་པ་ཡིན། དྲུག་པ་དབྱིབས་ནི། གཏོར་མ་ཟུར་གསུམ་མགོ་མཇུག་ལྡོག་པ་ལྟ་བུ་མཐུར་དུ་ཟུར་གཅིག་བསྟན་པ། སྟེང་དུ་ཟུར་གསུམ་བསྟན་པ། རྩ་བ་ཕྲ་ཞིང་གདེང་ཁ་ཆེ་བ་ནི་མོས་སྤྱོད་ནས་སངས་རྒྱས་ཀྱི་སའི་བར་རྟོགས་པ་ཇེ་རྒྱས་ལ་འགྲོ་བ་ཡིན། བདུན་པ་མཚན་དོན་ནི། སྟེང་གི་ཟུར་གསུམ་ནི་སྐུ་གསུང་ཐུགས་ཀྱཻ་རྡོ་རྗེ་གསུམ། འོག་གི་ཟུར་ནི་སྙིང་པོ་ཀྱཻ་རྡོ་རྗེ་མཚོན།
ཡང་སྟེང་གི་ཟུར་གསུམ་རྣམ་པར་ཐར་པའི་སྒོ་གསུམ་མངོན་པར་འདུས་མ་བྱས་ཏེ་བཞི་མཚོན། བརྒྱད་པ་སྦྱང་གཞི་ནི། སྐྱེ་གནས་བཞི་སྟེ། མངལ་སྐྱེས་ཀྱི་མངལ། སྒོང་སྐྱེས་ཀྱི་སྒོ་ང་། དྲོད་བཤེར་ཀྱི་ས་གཞི། རྫུས་སྐྱེས་ཀྱི་མེ་ཏོག་དང་རིན་པོ་ཆེ་ལ་སོགས་པའི་མ་དག་པའི་སྣང་བ་དེ་སྦྱོང་བྱེད་རྣམ་ཐར་སྒོ་གསུམ་གྱི་རང་བཞིན་ཆོས་འབྱུང་གི་རྣམ་པར་བསྒྱུར་ནས་བསྒོམ་པས། སྦྱངས་འབྲས་སངས་རྒྱས་ཀྱི་རྡོ་རྗེ་བཙུན་མོའི་བྷ་ག་ཐོབ་པ་ཡིན། དེ་ལྟ་བུའི་ཆོས་འབྱུང་གི་ནང་དུ་གཞལ་ཡས་ཁང་ལ་སོགས་པ་བསྒོམ་པས་གདུལ་བྱ་འདོད་ཆགས་ཅན་རྣམས་རྗེས་སུ་བཟུང་བ་དང་། ཆོས་སྐུ་སྐྱེ་བ་མེད་པ་ལ་སྐྱེ་བའི་རྣམ་འཕྲུལ་དུ་བསྟན་པའི་དགོས་པ་ཡང་ཡོད།
གཉིས་པ་རྒྱུའི་ཡན་ལག་ནི། རྩ་རྒྱུད་ལས། ཨེ་ཝཾ་མ་ཡ་ཞེས་དང་། འཁོར་ལོ་ས་དང་ཆུ་ནི་སྔོན། ། ཇི་ལྟར་རིགས་པ་བྱིན་ཟ་དང་། ། ལྷ་རྣམས་ཀྱི་ནི་རླུང་ཆེན་དང་། ། ཞེས་དང་། གུར་ལས། ནམ་མཁའ་བེམ་བཅས་དྭངས་པ་དང་། ཁ་དོག་མེད་དང་འབྱེད་བྱེད་དང་། །
ཞེེས་པ་རྣམས་ཀྱི་འབྱུང་བཞི་ལུགས་བཟློག་གི་རིམ་པ་བསྟན། གུར་ལས། ནམ་མཁའི་ཁམས་ནི་དབུས་གནས་པ། ། རྡོ་རྗེའི་དཀྱིལ་འཁོར་བསྒོམ་པར་བྱ། ། རྡོ་རྗེའི་དཀྱིལ་འཁོར་སྟེང་དུ་ཡང་། ། འོད་ཀྱི་དཀྱིལ་འཁོར་བསྒོམ་པར་བྱ། ། མེའི་དཀྱིལ་འཁོར་དབུས་གནས་པར། ། ཡང་ནི་ཆུ་ནི་བསྒོམ་པར་བྱ། ། ཆུའི་དཀྱིལ་འཁོར་དབུས་གནས་པས། ། བརྟུལ་བཞུགས་ཅན་གྱི་དབང་ཆེན་བསྒོམ། །
ཞེས་གསུངས་པས། འབྱུང་བཞི་ལུགས་འབྱུང་གི་རིམ་པ་བསྟན། དེ་རྣམས་ཀྱི་དོན་བསྒོམ་པའི་ཚུལ་ལ། རྗེ་བཙུན་རྩེ་མོས། དེ་ནས་རྒྱུ་ཡི་ཡན་ལག་ནི། ། ས་བོན་བཞི་ལས་འབྱུང་བ་བཞི། ། ཁ་དོག་དབྱིབས་ལ་མཚན་མ་ཅན། ། རླུང་ནས་མས་རིམ་བསྒོམ་པར་བྱ། ། ཞེས་གསུངས་པ་ལྟར་འབྱུང་བཞི་རེ་རེ་ཡང་། ས་བོན།
མིང་། ཁ་དོག དབྱིབས། མཚན་མ་སྟེ་ལྔ་ལྔའི་སྒོ་ནས་བསྒོམ། ཡང་དེ་བཞིན་ཉིད་ཀྱི་དག་པ་སྟོང་པ་ཉིད་ཀྱི་ངང་ལས་རང་ཉིད་ལ་མ་དག་པའི་རླུང་གི་བག་ཆགས་སེམས་སྣང་དང་བཅས་པ་ཡི་གེ་ཡཾ་གི་རྣམ་པར་ཤར་བས་ས་བོན། དེ་ལ་རླུང་གི་དཀྱིལ་འཁོར་དུ་ཤར་བ་མིང་། དེའི་ཁ་དོག་སྔོན་པོ། དབྱིབས་འོད་མའི་གཞུ་ལྟ་བུ། མཚན་མ་ནི་འཆང་བཟུང་དང་མཆོག་མ་ལ་རླུང་གི་རང་བཞིན། ཡཾ་དང་བ་དན་གྱིས་མཚན་པའོ། །
དེ་བཞིན་དུ་རིམ་པ་བཞིན་ས་བོན་རཾ་མིང་མེའི་དཀྱིལ་འཁོར་ཁ་དོག་དམར་པོ་དབྱིབས་གཏོར་མ་ཟུར་གསུམ་རྩེ་མོ་ཐུར་དུ་བསྟན་པ་ལྟ་བུ་ལོགས་གསུམ་ལ་མེའི་རང་བཞིན། རཾ་དང་ཟུར་གསུམ་ལ་འབར་བས་མཚན་པའོ། ། དེའི་སྟེང་དུ་ས་བོན་བཾ། མིང་ཆུའི་དཀྱིལ་འཁོར་ཁ་དོག་དཀར་པོ་དབྱིབས་ཟླུམ་པོ་མཎྜལ་ལྟ་བུ་མཚན་མ་ཆུའི་རང་བཞིན། མཚན་མ་ཕྱེད་སྐས་པ་བཞིས་མཚན་པ། དེའི་སྟེང་དུ་ས་བོན་ལཾ། མིང་སའི་དཀྱིལ་འཁོར་ཁ་དོག་སེར་པོ་དབྱིབས་གྲུ་བཞི་ཡང་བཙུབས་དང་བཅས་པ། མཚན་མ་ལཾ་དང་ཟུར་བཞིར་རྡོ་རྗེ་རྩེ་གསུམ་པ་ཕྱེད་པས་མཚན་པ། དེ་དག་གི་སྦྱང་གཞི་ནི། གཅིག་ལ་མཚོན་ན་སྣོད་ཀྱི་འཇིག་རྟེན་ཆགས་པ་དང་།

གནས་པ་དང་། འཇིག་པ་དང་། བཅུད་ཀྱི་སེམས་ཅན་སྐྱེ་བ་དང་། གནས་པ་དང་། འཆི་བ་ལ་སོགས་པ་རྣམས་འབྱུང་བ་བཞི་ལ་བྱེད་པས་སྦྱང་གཞི་གཙོ་བོ་ཡིན་ཏེ་ལམ་དུ་བྱེད་པའི་ཚུལ་ལ། དང་པོ་རླུང་གི་དཀྱིལ་འཁོར་ལ་སོགས་པ་རེ་རེ་ལ་ཡང་། གོང་དུ་བརྗོད་པའི་སྣོད་བཅུད་ཆགས་འཇིག་གནས་པ་ཐམས་ཅད་འབྱུང་བ་བཞིས་བྱེད་པས་ན། དེ་ཡང་སྣོད་ཀྱི་འཇིག་རྟེན་དང་བཅུད་ཀྱི་སེམས་ཅན་ཆགས་འཇིག་གི་སྐབས་ཀྱི་རླུང་ཐམས་ཅད་ས་བོན་ཡི་གེ་ཡཾ་གི་རྣམ་པར་བསྡུས། དེ་ཡོངས་སུ་གྱུར་པ་ལས་རྣམ་པ་རླུང་གི་དཀྱིལ་འཁོར་དེ་ངོ་བོ་བཏང་སྙོམས་ཚད་མེད་དམ། ལྷ་མོ་གཡུང་མོ་རླུང་རྣམ་པར་དག་པའི་རང་བཞིན་ཡིན་སྙམ་དུ་བསྒོམ། དེ་ཡང་འབྲས་དུས་ཀྱི་ལྷ་མོ་གཡུང་མོ་དངོས་ཡིན་སྙམ་པ་དང་།
དེ་ལྟར་བསྒོམ་པས་ཚོགས་རྫོགས་ཤིང་སྒྲིབ་པ་བྱང་ནས་བྱིན་བརླབས་ལམ་དུ་བྱེད་པ་དང་། འབྲས་བུ་གཡུང་མོ་ལ་ཞེན་ཏེ་ལམ་རླུང་གི་དཀྱིལ་འཁོར་ལ་བསྒོམ་པ་ལ་འཇུག་པས་ན་ཞེན་པས་འཇུག་པའི་ལམ་དེ་ལྟ་བུའི་རྒྱུ་འབྲས་ཀྱི་འབྲེལ་པས་ནམ་ཞིག་ན་བཏང་སྙོམས་ཚད་མེད་ཀྱི་ངོ་བོ། རླུང་རྣམ་པར་དག་པ་གཡུང་མོའི་གོ་འཕང་ཐོབ་པར་མི་འདའ་བས་ན་འབྲེལ་པས་མི་བསླུ་བའི་ལམ་མོ། ། དེ་ལྟར་འབྱུང་བ་འོག་མ་གསུམ་དང་། ལྷ་མོ་གསུམ་སྦྱོར་བ་ཡང་དེ་བཞིན་དུ་ཤེས་པར་བྱའོ། ། གཉིས་པ་རྒྱུའི་ཡན་ལག་བྱིན་གྱིས་རློབས་པའི་ཚུལ་ནི། རྩ་རྒྱུད་ལས། འཁོར་ལོ་ཞེས་དང་། གུར་ལས། འབྱུང་བཞིའི་བདག་ཉིད་དཀྱིལ་འཁོར་ཉིད། །
དེའི་སྟེང་དུ་སངས་རྒྱས་བསམ། ། སྤྲོས་ནས་གཞལ་ཡས་གནས་དགོད་བྱ། ། ཞེས་དང་། རྣམ་པར་སྣང་མཛད་རྒྱལ་པོ་ཆེ། ། སྤྲོ་བ་དང་ནི་བསྡུ་བའི་ལུས། ། ཆོས་ཀྱི་དབྱིངས་ཀྱི་ཡི་གེ་བསྐྱེད། ། དེ་ནི་སངས་རྒྱས་གནས་བཀོད་བྱ། ། ཞེས་པའི་དོན་འབྱུང་བཞིའི་སྟེང་དུ་བྷྲཱུཾ་ལས་འཁོར་ལོ་སེར་པོ་རྩིབས་བཅུའམ། བརྒྱད་པ་ལ་བྷྲཱུཾ་གྱིས་མཚན་པ། དེ་ཉིད་ཀྱི་སྦྱང་གཞི་གཟུགས་ཕུང་གཏི་མུག
སའི་ཁམས་སོགས་རྣམ་སྣང་གི་སྦྱངས་གཞི་རྣམ་སྣང་གི་ངོ་བོ་འཁོར་ལོའི་རྣམ་པར་བསྒྱུར་ནས་བསྒོམ་པས་རྣམ་སྣང་གི་གོ་འཕང་ཐོབ་པ་ཡིན། འདིར་འབྱུང་བཞི་བྱིན་གྱི་རློབས་བྱེད་འཁོར་ལོ་བསྒོམ་པ་ནི་གཞལ་ཡས་ཁང་ལ་རྣམ་སྣང་གི་ང་རྒྱལ་འཇོག་སླ་བའི་དགོས་པ་ཡོད། གསུམ་པ་རྐྱེན་གྱི་ཡན་ལག་ནི། རྩ་རྒྱུད་ལས། ཇི་ལྟར་བསྒོམ་པ་པོ་འབྱུང་བའང་། ། ཞེས་དང་། གུར་ལས། དབང་ཆེན་དཀྱིལ་འཁོར་སྟེང་དུ་ནི། ། བདག་ཉིད་ཀྱང་ནི་བསྒོམ་པར་བྱ། ། ཞེས་དང་།
བྷྲཱུཾ་ལས་འཁོར་ལོའི་སྟེང་དུ་བདག ། སྲིད་པ་བར་མའི་བསམ་གཏན་བྱ། ། ཞེས་དང་། མི་ཐུབ་ཟླ་བས། སྲིད་པ་བར་མས་བསམ་བྱས་ནས། ། ཨེ་ཝཾ་ཉིད་དུ་རབ་ཏུ་འདྲེས། ། ཞེས་གསུངས་པ་རྣམས་ཀྱི་དོན། འཁོར་ལོའི་སྟེང་གི་ནམ་མཁར་རང་གི་སེམས་ཀྱི་སྟེང་ན་དུས་གསུམ་དུ་འབྱུང་བ་དང་། འབྱུང་འགྱུར་གྱི་བར་དོའི་ལུས་ཐམས་ཅད་ཨོཾ་དཀར་པོ། ངག་ཐམས་ཅད་ཨཱཿདམར་པོ།
ཡིད་ཐམས་ཅད་ཧཱུྃ་སྔོན་པོ། ཚེ་འདིར་སྲེད་པ་དང་ཕྱི་མ་ལེན་པ་གཉིས་ཧོཿདམར་པོ་མགོ་རྣམས་འཐུར་ལ་བསྟན་པ། དེ་དག་སྦྱོང་བྱེད་སྐུ་གསུང་ཐུགས་གསུམ། ཐབས་ཤེས་གཉིས་དང་ཡེ་ཤེས་ལྔའི་ངོ་བོར་བསྒྱུར་ནས་བསྒོམ་པས། སྦྱངས་འབྲས་ཀྱཻ་རྡོ་རྗེའི་སྐུ་གསུང་ཐུགས་ཐབས་ཤེས་ཟུང་འཇུག་ཡེ་ཤེས་ལྔ་རྣམས་ཐོབ། རྐྱེན་བྱེད་ཚུལ་ནི་ཡིག་འབྲུ་དེ་དག་ལས་དེ་འདྲ་བ་མར་མེ་གཅིག་ལས་གཉིས་མཆེད་ཀྱི་ཚུལ་དུ་ཆད་ནས། འཁོར་ལོ་འབྱུང་བཞི་དང་བཅས་པ་ལ་འདྲེས་པས་གཞལ་ཡས་ཁང་སྒྲུབ་པར་བསྒོམ། དེ་ལྟ་བུ་བསྲེས་པའི་དགོས་པ་ཡང་། འདིར་འབྱུང་བཞིའི་དཀྱིལ་འཁོར་ཐམས་ཅད་རང་གི་སེམས་སྣང་ཙམ་དུ་ཤེས་པ་དང་། དེ་ལས་བྱུང་བའི་གཞལ་ཡས་ཁང་གི་རྣམ་པ་ཐམས་ཅད་ཀྱང་ཡེ་ཤེས་ཀྱི་རྣམ་འཕྲུལ་དུ་རྟོགས་པའི་ཆེད་དང་།
རྣམ་སྣང་ངོ་བོ་གཞལ་ཡས་ཁང་ལ་ང་རྒྱལ་འཇོག་པའི་དུས་ཡིན་ཏེ་ཞེས་སོ། ། དེ་ནས་རྐྱེན་གྱི་ཡན་ལག་ནི། འབྱུང་བཞིར་རྣམ་ཤེས་བཞུགས་པར་བསྒོམ་སྟེ། འབྱུང་བཞིའི་དཀྱིལ་འཁོར་ཐམས་ཅད་ཀྱང་རང་སེམས་ཙམ་དུ་ཤེས་པར་བྱ། ཞེས་གསུངས། བཞི་པ་གནས་ཐབས་ཀྱི་ཡན་ལག་ལ། རྒྱུད་ལས་གསུང་ཚུལ་དང་། ངོ་བོ་གཏན་ལ་དབབ་པ། ཕྱི་དུར་ཁྲོད་བཤད་པ། ནང་གི་གདན་བཤད་པ།
དེ་རྣམས་ལ་ང་རྒྱལ་འཇོག་ཚུལ་ལོ། ། དང་པོ་ནི་རྩ་རྒྱུད་ལས། སྟོན་པས་དཀྱིལ་འཁོར་འདི་སྐད་གསུང་། ། གྲུ་བཞི་ཡང་དག་འབར་བ་ཉིད། ། སྒོ་བཞི་གཟི་བརྗིད་ཆེན་པོ་སྟེ། ། དོ་ཤལ་དོ་ཤལ་ཕྱེད་པས་བརྒྱན། ། འཕྲེང་བ་ལ་སོགས་རྔ་ཡབ་ལྡན། ། ཀ་བ་བརྒྱད་ཀྱིས་ཉེ་བར་བརྒྱན། ། ཞེས་དང་། འཁོར་ལོ་ཇི་ལྟར་སྔར་གསུངས་པ། །
དོ་ཤལ་དོ་ཤལ་ཕྱེད་པས་བརྒྱན། ། མཚམས་བཞི་པ་ལ་སྒོ་བཞི་པ། ། རྡོ་རྗེ་དྲིལ་བུ་ཡང་དག་བརྒྱན། ། ཞེས་དང་། ཕར་མ་གཅིག་དང་སྒོ་བཞི་པ། ། སྣ་ཚོགས་འོད་ཀྱི་ཡང་དག་འཁྲུགས། ། རྟ་བབས་བཞི་དང་ཡང་དག་ལྡན། ། རྡོ་རྗེ་བསྲད་བུས་རྣམ་པར་བརྒྱན། ། རེ་ཁ་ལྔ་དང་ཡང་དག་ལྡན། ། དེ་ནས་བུམ་པ་བརྒྱད་པོ་བྲིས། །
ཞེས་གསུངས་སོ། ། གཉིས་པ་ངོ་བོ་བསྟན་ལ་དབབ་པ་ལ། འོག་གཞི་ལོགས་དང་སྟེང་ཐོག་དང་། ། སྒོ་བཞི་རྟ་བབས་ལྔ་ཡི་བསྡུས། ། ཞེས་གསུངས་པ་ལྟར་ལྔ་ཡོད་པའི་དང་པོ་ལ། འོག་ལ་པདྨ་ཉི་མ་དང་། ། སྣ་ཚོགས་རྡོ་རྗེ་ཁོར་ཡུག་གོ ། ཞེས་གསུངས་པས་དང་པོ་འོག་གཞི་པདྨའི་ལྟེ་བའི་རྒྱར་ཆ་ཕྲན་དྲུག་ཅུ་རེ་བཞི་དབྱིབས་ཟླུམ་པོ་ཁ་དོག་སེར་པོ་འདབ་མའི་གྲངས་ལ་ལི་ཏས་འབུམ་ལྡན་དུ་བཤད། རྔོག་པ་རྣམས་སོ་གཉིས་པར་འདོད་ཟེར་གང་བདེར་བྱས་ཆོག ཞེང་ཆ་ཕྲན་གཉིས་གཉིས་ཁ་དོག་སྣ་ཚོགས་སོ། །
དེའི་སྟེང་དུ་ཉི་མའི་དཀྱིལ་འཁོར་རྒྱ་པདྨའི་ལྟེ་བ་དང་མཉམ་པ། དབྱིབས་ཟླུམ་པོ་ཁ་དོག་དམར་པོ། ཁྱམ་ཁ་དོག་སྣ་ཚོགས་སུ་བྱེད་པ་ནི་གཞལ་ཡས་ཁང་གི་རྒྱན་སྣ་ཚོགས་པ་ཉི་མ་ལ་ཤར་བའི་ཁ་དོག་སྣ་ཚོགས་པ་དེ་མཚོན་པས་སྣ་ཚོགས་བྱེད་པའི་སྣ་ཚོགས་ཀྱི་མདོག་ཡིན་པས་ལྗང་ཁུ་བྱས་ཀྱང་རུང་། དེའི་སྟེང་དུ་སྣ་ཚོགས་རྡོ་རྗེ་ལྟེ་བ་སྔོན་པོ་གྲུ་བཞི་པའི་རྒྱར་ཆ་ཆེན་བཅུ་གཉིས། དཔངས་ཆ་ཆེན་གཅིག དཔངས་དེའི་དབུས་ནས་རྭ་རྣམས་ཐོན་པའི་རྩ་བ་ཆ་ཕྲན་གཉིས་ཏེ་དེ་ནས་ཇེ་སྦོམ་སོང་བའི་རྩེ་མོ་ཆ་ཕྲན་གཉིས་གཉིས་པ། སྲིད་དུ་ཆ་ཆེན་གཉིས་གཉིས་པོ་རྭའི་གྱེས་ཚུལ་ལ་ཨ་བྷ་ཡས་རྭའི་བློར་ཡང་རྭ་གཞན་ནོ། ། ཞེས་པ་ལྟར་གཡས་གཡོན་དུ་རྭ་གཉིས་གཉིས་ཕྱི་ནང་སྦྲགས་མར་འཐོན་པ་ཡིན་ཅིང་། ཁ་དོག་ནི་སྣ་ཚོགས་རྡོ་རྗེའི་ལྟེ་བ་སྔོན་པོ་ནས་ཆོས་དབྱིངས་ཡེ་ཤེས་དེ་ལས་གྱེས་པའི་རྭ་ཁ་དོག་སྣ་ཚོགས་སུ་ཡོད་པས་ཆོས་དབྱིངས་ཡེ་ཤེས་ལ་ཡེ་ཤེས་བཞི་བཞི་ཡོད་པ་མཚོན། པདྨ་དང་ཉི་མ་གཉིས་ཀྱིས་ཐབས་ཤེས་མཚོན།
གཉིས་པ་ལོགས་ཀྱི་རྣམ་བཞག་ནི། རྒྱ་དཔངས་མཉམ་པོར་འདོད་པ་ཆ་ཕྲན་ལྔར་འདོད་པ་ཡོད་ཀྱང་། འདིར་ནོར་བུས་བརྒྱན་པའི་གཞལ་མེད་ཁང་སྟོན་པའི་ཆོ་ག་ཞིབ་མོའི་རྒྱལ་པོ་ལས། ས་ཕྱོགས་དེར་རིན་པོ་ཆེ་སྣ་བདུན་བདུན་གྱི་ཁང་པ་རྩེགས་པ། གྲུ་བཞི་པ་ཀ་བ་བཞི་པ་ཟུག་པ་སྒོ་བཞི་གཏོད་པ་སོགས་རྒྱས་པར་གསུངས་པའི་དོན། ལྔ་གསུམ་དཔངས་གསུམ་འདོད་པའི་དོན་ལ་རྒྱར་ཆ་ཕྲན་སོ་གཉིས་ཡོད་པ་དུམ་བུ་ལྔར་བཏང་བའི་གསུམ་ཕྱོགས་གཅིག་ཏུ་བྱས་པ་ལ་ཆ་ཕྲན་བཅུ་དགུ་དང་ལྔ་ཆ་དཔངས་སུ་རྩིགས་པའི་བསྡོམ་ནི། ལོགས་ལ་རྩིག་པ་ཕ་གུ་དང་། ། དྲྭ་ཕྱེད་མདའ་ཡབ་པུ་ཤུའོ། ། ཞེས་གསུངས་པ་ལྟར་བཤད་ན། རྩིག་པའི་གནས་ནི།
སྣ་ཚོགས་རྡོ་རྗེའི་ལྟེ་བའི་དབུས་ནས་ཆ་ཆེན་བཞི་ཕྱོགས་བཞིར་བཞག་པའི་ལྔ་པ་དབུས་དང་པོར་མཐའ་གཉིས་བཏབ་པའི་ནང་མ་ཡིན་ལ། ཁ་ཅིག་རྩིག་པའི་རིམ་པ་ལྔ་སྟེང་འོག་ཏུ་རྩིག་པར་འདོད་ཀྱང་། རང་ལུགས་ཕྱི་ནང་སྦྲགས་མར་རྩིག་སྟེ། དེ་ཡང་ནང་ནས་རིམ་པ་བཞིན་ནག་ལྗང་དམར་སེར་དཀར་པོ་རྣམས་སྦྲགས་མར་ཡོད་པའི་དཔངས་ཆ་ཕྲན་བཅུ་དྲུག་པ། དེའི་སྟེང་དུ་རིན་པོ་ཆེའི་ཕ་གུ་སེར་པོ་དཔངས་ཆ་ཕྲན་གཅིག་པའི་ནང་རྩིག་པ་དང་མཉམ་པ། ཕྱི་རྩིག་པ་ལས་ཆ་ཕྲན་ཕྱེད་ཀྱི་རིང་བ་ལ། རིན་པོ་ཆེ་སྣ་ལྔའི་ཕྲ་ཚོམ་བྱས་པ། དེའི་བར་སྐབས་སུ་རིན་པོ་ཆེའི་བྲེ་ཕུལ་བཞི་རྩེགས་དཔངས་ཆ་ཕྱེད་རེ། འོག་མའི་རྒྱར་ཆ་ཕྲན་གཅིག་པ་སྟེང་མ་འོག་མ་ལས་གཡས་གཡོན་དུ་ཆ་ཕྲན་ཕྱེད་ཕྱེད་ཀྱི་རིང་བ། དེའི་སྟེང་དུ་གསེར་གྱི་གདུང་ལེབ་དཔངས་ཆ་ཕྲན་ལྔ་ཆ།
རྒྱབ་བྲེ་ཕུལ་དང་མཉམ་པའི་ཕྱི་ངོས་སུ་ཆུ་སྲིན་མ་ཀ་རའི་ཁ་ནས་མུ་ཏིག་གི་དྲྭ་བ་དང་དྲྭ་བ་ཕྱེད་པ་ཕ་གུའི་སྟེང་དུ་འཕྱང་བ་སྟེ། དེ་ཡང་ཤཱཀྱ་བཤེས་གཉེན་གྱི་དྲྭ་བ་ནི། མུ་ཏིག་གི་ཆུན་འཕྱང་སྟེ་མཆོག་དབུས་ན་ཡོད་པ། དྲྭ་བ་ཕྱེད་པ་ནི་མཆོག་མཐའ་ན་ཡོད་པའོ། ། ཞེས་གསུངས་པ་དང་མཐུན་ནོ། ། དེའི་སྟེང་དུ་མདའ་ཡབ་ནི་བྱ་འདབ་ལས་སྤྱི་བླུགས་མཆུ་མེད་པ་མགོ་ཐུར་བསྟན་ལྟ་བུའམ་ཡུ་བ་དང་བཅས་པའི་རིན་པོ་ཆེ་མིག་གསུམ་པ་མགོ་ཐུར་བསྟན་ལ་ཡུ་བ་ཆ་ཕྲན་གཅིག་པ་བྱ་འདབ་ལ་ཟུག་པ། དེའི་སྟེང་དུ་པུ་ཤུ་ནི་བྱང་ཆུབ་ཆེན་པོའི་མཆོད་རྟེན་ཁོང་སེང་པ་ལྟ་བུ་དཔངས་ཆ་ཕྲན་གཅིག་པས་བསྐོར་བ། གསུམ་པ་ཐོག་ཕུབ་པའི་རྣམ་གཞག་ནི། ཕྱོགས་བཞིར་ཀ་བ་གཉིས་གཉིས་སྟེ་བརྒྱད་འཛུགས་ཏེ། དེ་ཉིད་གཞལ་ཡས་ཁང་ཆེན་དུ་ཕྱོགས་ཀྱི་ཆ་རེ་རེ་ཞིང་རྩིག་པ་ལ་བརྟེན་པའི་རྡོ་རྗེའི་ཀ་བ་གཉིས་གཉིས་ཡོད་པ་ཞེས་དང་།
ཤཱཀྱ་བཤེས་གཉེན་གྱི་སྒོ་བཞིའི་ཐད་ཀར་ཀ་བ་བརྒྱད་དུ་འགྱུར་རོ་ཞེས་པ་ལྟར་ཡིན། ཀ་བའི་ཚད་ནི་ཤཱཀྱ་བཤེས་གཉེན་གྱི་ཀ་བ་གཉིས་གཉིས་ཏེ་མཐའ་གཅིག་ནི་རྡོ་རྗེའི་ཐིག་ལ་བརྟེན་ལ། མཐའ་གཅིག་ནི་དཀྱིལ་འཁོར་གྱི་ལྟེ་བ་ལ་བརྟེན་ནོ། ། ཞེས་གསུངས་པས་དཔངས་ཆ་ཆེན་བཞི་ཡིན། མིང་དོན་ཡང་རྡོ་རྗེ་ལྟ་བུའི་བསམ་པས་དངོས་པོ་ཐམས་ཅད་སྤྲུལ་པས་ན་མིང་ཐམས་ཅད་རྡོ་རྗེའི་མཚན་པ་ཡིན། དེ་ཕྱིར་རྡོ་རྗེའི་ཀ་བ་ཞེས་བྱ། དེས་ན་ནང་གི་ལྷ་སྣམ་ཕྱོགས་མདོག་ཅན། དཔངས་ཆ་ཕྲན་ལྔ་ཆའི་སྟེང་ཚངས་ཐིག་ནས་གཡས་གཡོན་ཆ་ཕྲན་ལྔ་ལྔ་བྱིན་པའི་ས། རྩིག་པ་ལ་ཉེ་བར་སྦོམ་དུ་ཆ་ཕྲན་རེ་རེ་བརྒྱད་བཙུགས་ལ་དེའི་སྟེང་དུ་ཆ་ཕྲན་གཉིས་ཀྱི་གཞུ་རིང་དུ། དེའི་སྟེང་དུ་དཔངས་དང་ཞེང་ཆ་ཕྲན་གཅིག་པའི་གདུང་ཟླུམ་རྡོ་རྗེས་མཚན་པའི་སྐོར་བ་དེ་སངས་རྒྱས་ཐམས་ཅད་ཀྱི་བར་མ་ཆད་པར་རྡོ་རྗེ་ཐེག་པའི་ཆོས་ཀྱི་འཁོར་ལོ་བསྐོར་བ་མཚོན།
འདི་ཕྱིའི་གསེར་གདུང་གཉིས་དཔངས་མཉམ་པས་ཆ་མཉམ་བཏང་སྟེ་ཐོག་ཕུབ་དང་པོ་བྱེད། གདུང་གི་འོག་ཏུ་རྡོ་རྗེའི་རྭ་བ་ཡོང་སྟེ། འོབས་ཀྱི་ཚུལ་དུ་འདོད་པ། ཐོག་ཐག་ཏུ་འདོད་པ། དྲྭ་བའི་ཚུལ་དུ་འདོད་པ་གསུམ་ལས། ཕྱི་མ་རང་ལུགས་ཡིན་ཞིང་གདུང་ཟླུམ་གྱིས་སྟེང་དུ་རྩིག་ཟླུམ་ཕྱོགས་མདོག་ཅན། དཔངས་ཆ་ཕྲན་ཕྱེད་དང་དྲུག དེའི་སྟེང་དུ་ཕ་གུ་ལ་ཆ་ཕྲན་ཕྱེད་དེའི་སྟེང་དུ་དྲྭ་ཕྱེད་ཆ་ཕྲན་གཅིག དེའི་སྟེང་དུ་དཔངས་ཆ་ཕྲན་གཅིག་པའི་རྡོ་རྗེའི་ཐལ་གདུང་བཞིའི་མིག་མངས་རིས་སུ་བྲེས་པའི་མཐའ་བསྐོར་གྱི་མིག་རྒྱ་ཕུབ་གདུང་གྲུ་བཞི་པའི་སྟེང་དུ་རྩིག་པ་སྔོན་པོ་གྲུ་བཞི་པ། དཔངས་ཆ་ཕྲན་བཞིར་ལྔས་མནན་པའི་སྟེང་དུ་ཕ་གུ་དྲྭ་ཕྱེད་གསེར་གདུང་མན་ལ་ཆ་ཕྲན་གཉིས་པ་ལ་ཐོག་ཕུབ་སྟེ།
དབུས་ཕྱུར་བུར་གྱུར་པའི་རྩེ་མོར་རྡོ་རྗེ་དང་ནོར་བུ་རིན་པོ་ཆེའི་ཏོག་གིས་མཛེས་པར་བྱས་པའོ། ། ཐོག་འོག་མའི་བྱ་འདབ་ཀྱི་འོག་རྩིག་པའི་ཕྱི་འགྲམ་དུ་ཞེང་དང་། དཔངས་ཆ་ཕྲན་གཉིས་བྱས་པའི་འདོད་སྣམ་གྱི་སྟེང་དུ་མཆོད་པའི་ལྷ་མོ་བཅུ་དྲུག་ཕྱོགས་རེ་རེ་ནས་བཞི་བཞིས་མཛེས་པར་བྱས་པ་རྒྱན་དང་ལྡན་པ་འཛུམ་པའི་བཞིན་ལ་མཛེས་པའི་མདངས་དང་ལྡན་པ། མཆོད་རྫས་དུ་མ་ཐོགས་ནས་མཆོད་པ་བྱེད་པའི་ཚུལ་གྱིས་འཁོད་པའོ། ། བཞི་པ་སྒོའི་རྣམ་བཞག་ལ། སྒོ་གཅིག་པ་དང་། སྒོ་བརྒྱད་པ་དང་། གྲུ་བཞིར་སྒོ་བཞི་བཤད་པ་ཡོད་ཀྱང་འདིར་ཕྱི་མ་བཞིན་ཡིན་པས་དེ་ལ་སྒོ་འབྱེད་ཚུལ་ཕྱོགས་གང་རུང་གིས་རྩ་ཐིག་དང་ཚངས་ཐིག་འཛོམས་ས་ནས་གཡས་གཡོན་དུ་ཆ་ཕྲན་གཉིས་ཀྱི་ས་ནས་རྩིག་གདོང་གཉིས་མི་ཐེ་བའི་ཆ་ཕྲན་གཉིས་ཕྱིན་པ་སྒོ་ཁང་ཡིན། ཕྱིར་ཆ་ཕྲན་གཉིས་ཕྱིན་པ་སྒོ་ཁྱུད་ཡིན། དེའི་ཐད་ནས་ཕྱོགས་གང་ཡིན་པ་དེ་ལ་ཆ་ཕྲན་གསུམ་ཕྱིན་པ་སྒོ་ལོགས་ཡིན་པའི་སྒོ་གདོང་གཉིས་སུ་ཆ་ཕྲན་བརྒྱད་བརྒྱད།
གཞན་རྣམས་ལ་ཆ་ཕྲན་དགུ་དགུ་རྩིས། སྒོ་གདོང་གཉིས་ཀྱི་ཆ་ཕྲན་བརྒྱད་པའི་སྟེང་དུ་གདུང་ཆ་ཕྲན་ཕྱེད་པ་གཅིག་བཏང་བའི་སྟེང་དུ་རྩིག་པ་ཆ་ཕྲན་ཕྱེད་པ་ཕྱི་ནང་གི་རིམ་པ་ལྔ་རྩིག་དེ་རྣམས་ཀྱི་ཐོག་ལེགས་པར་ཕུབ། སྒོ་ལོགས་རྣམས་སྒོ་འགྲམ་གཡས་གཡོན་གྱེས་པའི་མཚམས་སུ་ཉིས་པྲལ་མའི་ཚུལ་དུ་དཔངས་ཆ་ཆེན་གཅིག་ཞེང་ཆ་ཆེན་གཅིག་པ་ལ། ཕྱོགས་ཀྱི་དེ་བཞིན་གཤེགས་པའི་མཚན་མ་བྲིས་པ་རྣམས་འཇུག ལྔ་པ་རྟ་བབ་ནི། སྒོ་ཚད་གསུམ་མ་གཉིས་མ་གཅིག་མ་རྣམས་ལས་འདི་ཕྱི་མ་ཡིན། དེ་ལ་སྣམ་བུ་བཅུ་གཅིག་མ་དང་བཞི་མ་གཉིས་ལས། འདི་བཞི་མ་ཡིན་པས། དེ་ལ་སྒོ་ལོགས་རྣམས་ཀྱི་ཕྱི་རོལ་དུ་ཆ་ཕྲན་རེ་རེ་བར་གདོང་དུ་བཞག་པའི་ཕྱི་ཟུར་བཞིར་སྦོམ་དུ་ཆ་ཕྲན་རེ་རེ་དཔངས་སུ་ཆ་ཕྲན་ལྔ་ལྔ་ཡོད་པའི་ཀ་བ་བཞི་བཞི་བཙུགས་ལ། དེའི་ཕྱི་རོལ་དུ་ཀ་བ་དང་ཞེང་དཔངས་མཉམ་པའི་ཀ་རྒྱན་དར་དཔྱངས་གི་རྣམ་པ་ཅན་རེ་རེ་ཡོད་པ།
ཀ་བ་བཞི་བཞི་མུན་སྣམ་དང་བཅས་པའི་སྟེང་དུ་རྟ་བབ་སྣམ་བུ་བཞི་ཡོད་པའི་དཔངས་ཐམས་ཅད་ཆ་ཕྲན་རེ་རེ། འོག་མའི་སྲད་བུ་ཆ་ཆེན་བཞི་པ། སྟེང་མ་རྣམས་རིམ་གྱི་འོག་མ་ལས་གཡས་གཡོན་དུ་ཆ་ཕྲན་རེ་རེས་ཐུང་བ། སྟེང་མ་ལ་ཆ་ཕྲན་བཅུ་ཡོད་པའི་སྣ་གཡས་གཡོན་སྒོ་ལོགས་ཀྱི་རྩིག་པའི་ཕྱི་ཐམས་ཅད་དང་མཉམ་པ། དེས་ན་གཡས་གཡོན་རྣམས་ལ་བང་རིམ་བཞི་པ་མདུན་ངོས་མཉམ་པོར་ཡོད་པའི་དབུས་ན་གླང་པོ་ཆེའི་རྒྱབ། བར་གདོང་ལ་མུ་ཏིག་གི་དྲྭ་བ་དང་དྲྭ་བ་ཕྱེད་པ་འཕྱང་བ། སྣམ་བུ་རྣམས་ཀྱི་ཁ་དོག་དཀར་དམར་སྔོ་སེར་བཞི་བྱེད་པ་ནི་བསམ་གཏན་དག་པས་རྟ་བབ་ཉིད་ཅེས་གསུངས་པའི་དོན་ཡིན། སྣམ་བུ་སྟེང་མའི་དབུས་སུ་པདྨ་རྒྱར་ཆ་ཕྲན་གཉིས། དཔངས་ཆ་ཕྲན་གཅིག་པ། དེའི་སྟེང་དུ་ཆོས་འཁོར་ཞེང་ཆ་ཕྲན་གཉིས།
རྩིབས་བཅུའམ་བརྒྱད་པ་དེའི་སྟེང་དུ་གདུགས་རྒྱར་ཆ་ཆེན་གཅིག་དང་དཔངས་ཆ་ཕྲན་ཕྱེད་པ། པདྨའི་གཡས་གཡོན་དུ་ཆ་ཕྲན་རེ་རེ་དོར་བའི་སར་རི་དྭགས་ཀྲིཥྞ་དང་རུ་རུ་གཉིས་ཆོས་འཁོར་ལ་མིག་བལྟ་བ། སྒོ་ཁང་དང་ཐོག་ཕུབ་གོང་མ་རྣམས་ཐམས་ཅད་ལ་ཐུང་དུ་མཛེས་བྱེད་ཀྱི་རྒྱན་གདུགས་དང་། རྒྱལ་མཚན་དང་། བ་དན་དང་། རྔ་གཡབ་དང་། ཟླ་ཚེས་ལ་སོགས་པ་མཛེས་པར་བྱེད་པའི་རྒྱན་དུ་མས་སྤྲས་པ། དེ་དག་གི་དག་བྱ་དག་བྱེད་ནི། སྣ་ཚོགས་པདྨ་ཐབས། ཉི་མ་ཤེས་རབ་སྟེ་ཐབས་ཤེས་ཟུང་དུ་འཇུག་པ་ཡིན།
སྣ་ཚོགས་རྡོ་རྗེ་རྭ་ཉི་ཤུ་པ་ནི་འཇིག་ཚོགས་ལ་ལྟ་བའི་རི་བོ་ཉི་ཤུ་འཇོམས་པར་མཚོན། རྭ་བཅུ་གཉིས་པ་ནི་རྟེན་འབྲེལ་བཅུ་གཉིས་རྣམ་པར་དག་པ་མཚོན། གཞལ་ཡས་ཁང་ནི་རང་གི་སེམས་ཉིད་རྣམ་པར་དག་པ་ཉིད་གཞལ་ཡས་ཁང་དེ་དང་དེའི་རྣམ་པར་ཤར་བ་ཡིན་ཏེ། སེམས་ཀྱི་ཡོན་ཏན་ཆོས་ཐམས་ཅད་མཉམ་པ་ཉིད་རྟོགས་པ་གྲུ་བཞི། རྣམ་པར་ཐར་པ་བཞི་ནི་སྒོ་བཞི། ཡང་དག་པར་སྤོང་བ་བཞི་ནི་རྟ་བབ་བཞི། རྫུ་འཕྲུལ་གྱི་རྐང་པ་བཞི་ནི་སྒོ་ཁྱུད་བཞི། དབང་པོ་ལྔ་དང་སྟོབས་ལྔ་ནི་རྩིག་པ་རིམ་པ་ལྔ། དྲན་པ་ཉེ་བར་བཞག་པ་བཞི་ནི་ཁ་ཁྱེར་བཞི། འཕགས་ལམ་ཡན་ལག་བརྒྱད་ནི་ཀ་བ་བརྒྱད།
བྱང་ཆུབ་ཀྱི་ཡན་ལག་བདུན་ནི་དྲྭ་བ་དང་དྲྭ་བ་ཕྱེད་པ་དང་མེ་ཏོག་གི་ཕྲེང་བ་ལ་སོགས་པ་གཞལ་ཡས་ཁང་གི་རྒྱན་རྣམས་སོ། ། གཞན་ཡང་དམྱལ་བ་ཚ་གྲང་གི་གནས། ཡི་དྭགས་ཀྱི་གྲོང་ཁྱེར་སེར་སྐྱ་ལ་སོགས་པ་དང་། དུད་འགྲོའི་གླིང་བར་གྱི་མུན་པ་ལ་སོགས་པ་དང་། མིའི་གླིང་བཞི་གླིང་ཕྲན། ལྷ་མིན་གྱི་རི་རབ་ཀྱི་ཁོང་སེང་། གཟུགས་ཁམས་གནས་རིགས་བཅུ་བདུན་ལ་སོགས་པ་འཁོར་བ་མ་དག་པའི་གནས་ཐམས་ཅད་ངོ་བོ་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན། རྣམ་པ་གཞལ་ཡས་ཁང་གི་རྣམ་པར་སྒྱུར་ནས་བསྒོམ། སྒྲ་དོན། གང་དུ་སྒོམ་པའི་གནས།
སྒྲ་དོན་དེར་བསྒོམ་པའི་ཚུལ། སྒོམ་པའི་དགོས་པའོ། ། དང་པོ་ནི་རྩ་རྒྱུད་ལས། དུར་ཁྲོད་དུ་ནི་མགོན་པོ་རོལ། ། དབུགས་རྒྱུ་ཞེས་བྱའི་རིགས་པ་འདིས། ། དུར་ཁྲོད་ཞེས་ནི་མངོན་པར་མཛོད། ། ཞེས་དང་། སམ་ཊི་ལས། རྡུལ་བྲལ་གནས་ལ་རྩུ་ཏ་གནས། ། ཨུརྻན་ཨ་ཥོ་ཀ་ནི་གནས། །
ཀོང་ཀ་ཎ་རུ་ཟླ་བའི་སྙིང་། ། ཨཥྚ་ཧ་སར་ཀ་ལ་པ། ། ཀ་ཎ་ཛ་ཙ་གནས་རི་ཏྲ། ། ལྷ་མོའི་མཁར་དུ་བྷ་ཏྲ་གནས། ། ཛ་ཡ་དྷ་རས་གསེར་ཤིང་གནས། ། ཞེས་ཚིག་རྐང་བརྒྱད་ཀྱིས་རིམ་པ་བཞིན་དུ་བསྟན་ནོ། ། གཉིས་པ་སྒྲ་དོན་ནི། ཤྭ་ཏ་ཏི་ཤྭ་ས་ན་རོ། པ་ཏི་གནས་ཏེ་གནས་སོ། ། གནས་པའི་ཚུལ་རོའི་བྱེད་ཚུལ་སྤྱོད་ལམ་བཞི་བྱེད་དེ།
རོ་མགོ་མེད་ཀྱི་ཆགས་པ་དང་། དཔྱངས་པས་ལངས་པ་དང་། འགྱེལ་བས་ཉལ་བ་དང་། གསལ་ཤིང་ལ་བསྐྱོད་པའི་འདུག་པའི་བྱ་རྣམས་བྱེད་དོ། ། དུར་ཁྲོད་ནི་ཇི་ཙམ་ནས་བྱུང་ན་རྩོད་དུས་མགོ་ཟུག་པའི་ཚེ་མི་རྣམས་མིག་སེར་བྱས་ཏེ། ཕན་ཚུན་གསད་པའི་རོ་རྣམས་ཕྱོགས་མཚམས་བརྒྱད་དུ་བསྐྱལ་བ་རྣམས་བྱ་ཁྱི་རྣམས་ཀྱི་རྨ་བྱས་པའི་རླངས་པ་ནམ་མཁའ་ལ་སོང་བས་སྤྲིན་བརྒྱད་ཆགས། དེ་དག་ལས་ཆར་བབས་པས་མཚོ་བརྒྱད་ཆགས། དེ་དག་ལ་གནས་པའི་ཀླུ་ཆེན་བརྒྱད་ཆགས། དེ་དག་གི་བཤེར་ལས་སྐྱེས་པའི་ཤིང་བརྒྱད། དེ་དག་གི་རྩ་བ་ལ་གནས་པའི་ཕྱོགས་སྐྱོང་བརྒྱད།
ཡལ་ག་ལ་གནས་པའི་ཞིང་སྐྱོང་བརྒྱད། སྤྱོད་པ་ལ་རྒྱུ་བའི་གྲུབ་ཆེན་བརྒྱད། དེ་དག་གིས་མེ་བཏང་བས་མེ་བརྒྱད། དེ་དག་གིས་སེམས་ཅན་གྱི་དོན་དུ་བཞེངས་པའི་མཆོད་རྟེན་བརྒྱད། གཞན་ཡང་གནས་དེ་ཉིད་དུ་འདྲེ་དང་སྲིན་པོ་དང་གནོད་སྦྱིན་དང་ཤ་ཟ་དང་འབྱུང་པོ་དང་སྨྱོ་བྱེད་དང་བརྗེད་བྱེད་དང་མཁའ་འགྲོ་མ་ལ་སོགས་པ་བསམ་གྱི་མི་ཁྱབ་པ་གནས་སོ། ། ཞེས་སློབ་དཔོན་རྣལ་འབྱོར་པའི་དུར་ཁྲོད་ཀྱི་རྟོགས་པ་ལས་བྱུང་ངོ་། ། སྤྱིར་འཛམ་བུའི་གླིང་ན་མཁའ་འགྲོ་སྟོང་ཕྲག་བདུན་བཅུ་རྩ་གཉིས་བཞུགས་པའི་ཡུལ་སྟོང་ཕྲག་བདུན་ཅུ་རྩ་གཉིས་ཡོད་ལ། དེ་ཡུལ་སུམ་ཅུ་རྩ་གཉིས་སུ་འདུས། དེ་ཉི་ཤུ་རྩ་བཞིར་འདུས། དེ་བཅུ་གཉིས་སུ་འདུས།
དེ་བརྒྱད་དུ་འདུས་པ་ནི་དུར་ཁྲོད་བརྒྱད་དེ། ཤར་དུ་གཏུམ་དྲག་ལ་སོགས་པ་རྣམས་ཡིན་ལ། དེ་དག་གི་ཚིག་རིགས་རྣམས་མངོན་རྟོགས་ཇི་ལྟ་བ་བཞིན་དུ་བྱ། གསུམ་པ་གང་དུ་བསྒོམ་པའི་གནས་ནི། བསྲུང་འཁོར་གྱི་ཕྱི་རོལ་དུ་བསྒོམ་པ་དང་། བསྲུང་འཁོར་ཐུན་མོང་བའི་ནང་ཐུན་མོང་མ་ཡིན་པའི་ཕྱི་རུ་བསྒོམ་པ་དང་། ཐུན་མོང་མ་ཡིན་པའི་ནང་ཆོས་འབྱུང་གི་ཕྱི་རུ་བསྒོམ་པ་དང་། ཆོས་འབྱུང་གི་ནང་གཞལ་ཡས་ཁང་གི་ཕྱི་རུ་བསྒོམ་པ་རྣམས་ལས། ད་ལན་ཕྱི་མ་འདི་བཞིན་བསྒོམ་པ་ཡིན། བཞི་པ་བསྒོམ་ཚུལ་ནི།
མངོན་རྟོགས་ཡན་ལག་བཞིའི་དོན་རྣམས་དྲུག་པ་རུ་ཚིག་རིགས་བདེ་རུ་བཏང་བ་ཡིན་པས། དྲུག་པ་ཇི་ལྟ་བ་བཞིན་དུ་བསྒོམས་པ་ཡིན་ཏེ། བདེ་མཆོག་མཁའ་འགྲོ་རྒྱ་མཚོའི་ལེའུ་བཅོ་བརྒྱད་པ་ནས་གསུངས་པས་ཤིན་དུ་ཡིད་ཆེས་བྱིན་རླབས་ཆེ་བ་ཡིན་ནོ། ། ལྔ་པ་བསྒོམ་པའི་དགོས་པ་ནི། ལུས་དང་སྲིད་པ་ཡོངས་སུ་སྦྱོང་བའི་དགོས་པ། ལྷ་དང་འབྱུང་པོ་དབང་དུ་སྡུད་པའི་དགོས་པ། གཏོར་མགྲོན་གྱི་གནས་ངེས་པར་བྱ་བའི་དགོས་པ། གཞི་ལམ་འབྲས་གསུམ་བསྲེས་ནས་ཉམས་སུ་ལེན་པའི་དགོས་པ་ཡོད་པ་ཡིན་ཏེ། དུར་ཁྲོད་ནི་སྦྱང་གཞི་འཁོར་བའི་གནས་ཚུལ་རྟོགས་པའི་ཆེད་དུ་ཡིན་ལ། གཞལ་ཡས་ཁང་ནི་སྦྱོང་བྱེད་ཀྱི་ལམ་བྱང་ཕྱོགས་སོ་བདུན་བསྟན་པའི་ཆེད་དུ་ཡིན་ཅིང་།
ལྷ་དགུ་ནི་སྦྱངས་འབྲས་ཡེ་ཤེས་ལྔ་དང་ཚད་མེད་བཞི་ལ་སོགས་པ་མཚོན་པའི་ཕྱིར་དུ་ཡིན། དག་བྱ་དག་བྱེད་ངོ་སྤྲོད་ཚུལ་ནི། དག་བྱ་ཕྱི་ནང་གཉིས་ཀྱི་དང་པོ་ནི། ཕྱོགས་བཞི་མཚམས་བཞི་བརྒྱད་ཕྱི་རོལ་གྱི་དུར་ཁྲོད་བརྒྱད་དུ་སྣང་བ། ནང་ལུས་ཀྱི་སྣ་བུག་གཉིས་གཅིག་ཏུ་བྱས་པའི་བུ་ག་བརྒྱད་དུར་ཁྲོད་བརྒྱད། དེ་ལ་ཟུག་པའི་རྩ་བརྒྱད་ཤིང་བརྒྱད། དེ་ནས་རྒྱུ་བའི་རྣམ་ཤེས་བརྒྱད་ཕྱོགས་སྐྱོང་བརྒྱད། དེའི་ཞོན་པ་རླུང་བརྒྱད་ཞིང་སྐྱོང་བརྒྱད། དེ་དག་འབྱུང་བ་ལྔ་དང་ལྡན་པས། རི་དང་མེ་དང་།
ཆུ་དང་སྤྲིན་དང་། མཆོད་རྟེན་ལ་སོགས་པ་དུར་ཁྲོད་བརྒྱད་བརྒྱད་ན་ཚང་བ་ཡིན། དག་བྱ་ཕྱི་ནང་གི་དུར་ཁྲོད་བརྒྱད་པོ་དག་པར་བྱེད་པ་ནི། གཞལ་ཡས་ཁང་གི་འཁོར་གྱི་དུར་ཁྲོད་བརྒྱད་དེ། མ་དག་པའི་སྣང་བ་དང་ཆ་འདྲ་ཡང་མ་དག་པ་དངོས་མ་ཡིན་ཏེ་ཡེ་ཤེས་ཀྱི་སྣང་བ་ཡིན་པས་སོ། ། འདི་དག་གི་སྦྱང་གཞི་རྙེད་མ་རྙེད། བདེ་མི་བདེ། སྙན་མི་སྙན། བསྟོད་པ་དང་སྨད་པ་དང་། འཇིག་རྟེན་གྱི་ཆོས་བརྒྱད་སྦྱོང་བ་ཡིན།
གཞན་ཡང་དུར་ཁྲོད་བརྒྱད་སངས་རྒྱས་ཀྱི་བཞུགས་གནས་བརྒྱད་རྣམ་པར་དག ཆུ་བརྒྱད་ཐུགས་རྗེ་ཆེན་པོ་རྣམ་པར་དག ཤིང་བརྒྱད་བྱང་ཆུབ་ཀྱི་ཤིང་རྣམ་པར་དག སྤྲིན་བརྒྱད་བྱང་ཆུབ་ཀྱི་སེམས་རྣམ་པར་དག མེ་བརྒྱད་སངས་རྒྱས་ཀྱི་ཡེ་ཤེས་རྣམ་པར་དག ཆུ་བརྒྱད་ཐུགས་རྗེ་ཆེན་པོ་རྣམ་པར་དག ། ཕྱོགས་སྐྱོང་བརྒྱད་སངས་རྒྱས་རབ་བདུན། རྗེ་བཙུན་བྱམས་པ་དང་བརྒྱད། ཞིང་སྐྱོང་བརྒྱད་རྣམས་ཉན་ཐོས་བརྒྱད་རྣམ་པར་དག་པའོ། ། བཞི་པ་ནང་གི་རྣམ་གཞག་ནི།
འདིར་ཕར་མ་གཅིག་པའི་ལུགས་ཏེ། མཐོ་དམན་མེད་པའི་ལྷ་སྣམ་ཕྱོགས་མདོག་ཅན། ཆ་ཕྲན་ལྔ་ཆ་ཡོད་པ། དབུས་སྔོ་བའི་དབུས་སུ་ཡུ་བ་ཆ་ཕྲན་གཅིག་པའི་སྣ་ཚོགས་པདྨ་འདབ་མ་བརྒྱད་པ། རྡོ་རྗེའི་རྭ་བའི་ནང་ཁེབས་པ། པདྨའི་ཁ་དོག་ནི་མི་འདྲ་བ་མང་པོ་གསུངས་ཀྱང་། སྡོམ་འབྱུང་ལས། ཕྱོགས་བཞི་དམར་ལ་མེ་རླུང་སེར། ། དབང་ལྡན་སྔོ་ལ་བདེན་བྲལ་ལྗང་། ། ཞེས་པའམ།
ཡང་ལྷ་མོའི་ཁ་དོག་དང་མཐུན་པའམ། ཕྱོགས་ཕྱོགས་མདོག་དང་མཚམས་མཛེས་མཚོན་རྣམས་གང་མོས་བྱ། པདྨའི་ལྟེ་བའི་དབུས་སུ་ཉི་མ། འདབ་མ་བརྒྱད་ཀྱི་སྟེང་དུ་ཟླ་བའི་དཀྱིལ་འཁོརརེ་རེ། གཙོ་བོའི་གདན་ནི་རྩ་རྒྱུད་ལས། ཉི་མར་བཞུགས་ཤིང་ཞེས་དང་། བདུད་བཞི་མཉམ་པར་མནན་པ་ཉིད། ། ཅེས་པས་བསྟན། དེ་ཡང་ཉི་མའི་སྟེང་དུ། ཕུང་པོའི།
ལྷའི་བུའི། འཆི་བདག་གི ཉོན་མོངས་པའི་བདུད་བཞིའི་ངོ་བོ་གཟུགས་ཁམས་ཀྱི་ཚངས་པ་སེར་པོ། ལྷའི་དབང་པོ་བརྒྱ་བྱིན་དཀར་པོ། ཉེ་དབང་ནི་གཞན་འཕྲུལ་དབང་བྱེད་ཀྱི་བདུད་སྡིག་ཅན་སྔོན་པོ། དྲག་པོ་ནི་དབང་ཕྱུག་ཆེན་པོ་ནག་པོ་རྣམས་གདོང་གྱེན་དུ་ཕྱོགས་པ། ཐལ་མོ་སྦྱར་བ། ལྷ་མོ་རྣམས་ཀྱི་གདན་རྩ་རྒྱུད་ལས། ཚངས་པ་དབང་པོ་ཉེ་དབང་དྲག ། གཤིན་རྗེ་དང་ནི་ནོར་བདག་ཉིད། །
བདེན་བྲལ་དང་ནི་ཐག་བཟང་རིས། ། གཽ་རཱི་ལ་སོགས་པའི་གདན། ། ཞེས་གསུངས་པས། དེ་དག་ཀྱང་འདོད་ཁམས་ཀྱི་ཚངས་པ། ཤར་ཕྱོགས་ཀྱི་དབང་པོ། ཁྱབ་འཇུག དབང་ལྡན་གྱི་དྲག་པོ། ལྷོ་ཕྱོགས་ཀྱི་གཤིན་རྗེ། ལྷོ་ནུབ་ཀྱི་སྲིན་པོ། ལྷ་མིན་གྱི་དབང་པོ་ཐག་བཟང་རིས་ཏེ་བརྒྱད།
འདབ་མ་བརྒྱད་ཀྱི་གདན་གྱི་སྟེང་དུ་རིམ་པ་བཞིན་འགོད། གཙོ་བོའི་གདན་དུ་བདུད་བཞི་གདིང་བ་ནི་བདུད་བཞི་བཅོམ་པ་མཚོན། འཁོར་རྣམས་དྲེགས་པ་ཅན་བརྒྱད་མནན་པ་ནི། རྗེ་བཙུན་རྩེ་མོས། གདན་བརྒྱད་བསྒོམ་པ་བདུད་བཞི་དང་། ། འབྱུང་བཞི་རྣམ་རྟོག་སྤངས་རྟགས་ཡིན། ། ཞེས་གསུངས་པ་ལྟར་རོ། ། སྦྱང་གཞི་ས་ཁམས། གཟུགས་ཕུང་། མིག་དབང་།
མིག་གི་རྣམ་ཤེས། གཏི་མུག སྣོད་ཀྱི་འཇིག་རྟེན་བག་ཆགས་སེམས་སྣང་དང་བཅས་པ། སྦྱོང་བྱེད་གཞལ་ཡས་ཁང་གིས་རྣམ་པར་བསྒྱུར་ནས་བསྒོམ་པས། སྦྱངས་འབྲས་རྣམ་སྣང་གི་ངོ་བོ་གཞལ་ཡས་ཁང་ཐོབ་པ་ཡིན་ལ། དེ་ཡང་འཁོར་འདས་བསྲེས་ནས་ལམ་བྱེད་བཞིས་ཉམས་སུ་ལེན་པ་ཡིན། ང་རྒྱལ་བསྒོམ་པའི་སྔགས་བརྗོད་པར་བྱ་སྟེ། ཨོཾ་སརྦ་ཏ་ཐཱ་ག་ཏ་དེ་བཞིན་གཤེགས་པ་ཐམས་ཅད། ནཱི་ལ་ཡ་ཕོ་བྲང་། བཛྲ་རྡོ་རྗེ།
སྭཱ་བྷཱ་ཝ་རང་བཞིན། ཨཏྨ་ཀོ྅་བདག ཨ་ཧཾ་ངའོ། ། གཞལ་ཡས་ཁང་བསྐྱེད་པ་འདི་རྣམ་སྣང་གི་ཡན་ལག་ཏུ་འཇོག་པའི་རྒྱུ་མཚན་ཡོད་དེ། རྣམ་སྣང་དེ་སྐུའི་ངོ་བོ་ཡིན་པས་རྟེན་ཡིན་ལ། གཞལ་ཡས་ཁང་དེ་བཞིན་གཤེགས་པའི་བཞུགས་གནས་ཡིན་པས་སོ། ། དེ་ལྟ་བུའི་གཞལ་ཡས་ཁང་གསལ་ཐེབས་པ་དང་། གཞལ་ཡས་ཁང་གི་རྣམ་པ་དེ་ཉིད་ངོ་བོ་དེ་བཞིན་གཤེགས་པ་རྣམ་པར་སྣང་མཛད་དངོས་ཡིན་སྙམ། ང་རྒྱལ་འཛིན་པའི་སྔགས་བརྗོད་དོ།། ༈ །།གཉིས་པ་རྗེས་སུ་ཆགས་པའི་ཡན་ལག་ནི།
གུར་ལས། རྣམ་པ་ལྔ་པོ་བསྒོམ་པར་བྱ། ། དང་པོར་སྐྱེས་བུ་བསམ་དེ་ནས། ། མཁའ་འགྲོ་མ་ཡིན་འཁོར་ལོ་སྤྲོ། ། དྲི་ཟ་མཉམ་པར་བཞུགས་ནས་ནི། ། ཁུ་བ་རྗེས་སུ་དྲན་པར་བྱ། ། མཚམས་ཀྱི་ལྷ་མོས་བསྐུལ་བར་བྱ། ། འཁོར་ལོའི་བརྟེན་པ་བསྐུལ་ནས་ནི། ། མིག་ལ་སོགས་པ་གཏི་མུག་སོགས། ། རྡོ་རྗེ་གསུམ་ནི་གནས་གསུམ་འགོད། །
ཕྱི་ནས་རྗེས་ཆགས་རྡོ་རྗེ་སྟེ། ། ཡེ་ཤེས་རྣམ་པར་གཞུག་པ་ཡང་། ། ཞེས་གསུངས་པའི་དོན་བཤད་པ་ལ། དམ་ཚིག་པ་བསྐྱེད་པ། སེམས་དཔའ་སུམ་རྩེགས་བསྒོམ་པ། སྣོད་བཅུད་སྦྱང་བ། མིག་སོགས་བྱིན་གྱིས་རླབས་པ། ཡེ་ཤེས་པ་གཞུག་པའོ། ། དང་པོ་ལ་མངོན་བྱང་ལྔ་ལས། རྒྱུ་རྡོ་རྗེ་འཆང་བསྐྱེད་པ།
བསྐྱེད་ནས་འཁོར་གྱི་ལྷ་མོ་སྤྲོ་བ། རྒྱུ་རྡོ་རྗེ་འཆང་ཐིག་ལེར་ཞུ་བ། འབྲས་བུ་རྡོ་རྗེ་འཛིན་པ་བཞེངས་པ། དེ་གསལ་བཏབ་པའོ། ། དང་པོ་ནི། རྩ་རྒྱུད་ལས། མཁས་པས་ཆོ་ག་གསུངས་པ་ཡིས། ། རྣམ་པ་ལྔ་པོ་བསྒོམ་པ་ཉིད། ། ཅེས་གསུངས་པའི་དོན་ལ། དང་པོ་མངོན་བྱང་ལྔ་ལས་རྒྱུ་རྡོ་རྗེ་འཛིན་པ་བསྐྱེད་པ་ལ།
མངོན་བྱང་གི་དོན་ཉམས་སུ་ལེན་ཚུལ་ནི། མངོན་བྱང་དང་པོའི་སྦྱང་གཞི་ནི། གཟུགས་ཕུང་། ས་ཁམས། ཐ་མལ་པའི་ལུས། ཀུན་གཞི་རྣམ་ཤེས། དྲི་ཆེན་ཉོན་མོངས་པ་གཏི་མུག མངལ་སྐྱེས་ཀྱི་ཕའི་བྱང་སེམས། སྒོང་སྐྱེས་ཀྱི་ཕ། དྲོད་བཤེར་སྐྱེས་ཀྱི་གཤེར།
རྫུས་སྐྱེས་ཀྱི་སྟོང་པ་རྣམས། མཚན་སོ་གཉིས་ཀྱི་ངོ་བོ་ཨ་ལི་ཕྲག་གཉིས་ཞུ་བ་ལས་བྱུང་བའི་ཟླ་བའི་དཀྱིལ་འཁོར་རྣམས་ཟླ་བར་བསྒོམ་པ་རྣམ་པ་ལམ་བྱེད། ངོ་བོ་མེ་ལོང་ལྟ་བུའི་ཡེ་ཤེས་སུ་བསྒོམ་པ་མོས་པ་ལམ་བྱེད། དེ་འབྲས་བུ་སངས་རྒྱས་ཀྱི་མེ་ལོང་ལྟ་བུའི་ཡེ་ཤེས་དངོས་ཡིན་སྙམ་དུ་བསྒོམ་པ་འབྲས་བུ་ལམ་བྱེད། དེ་ལྟར་བསྒོམས་པས་རང་རྒྱུད་ལ་ཚོགས་རྫོགས་ཤིང་སྒྲིབ་པ་དག་པའི་རྟེན་འབྲེལ་དུ་འགྱུར་བས་བྱིན་རླབས་ལམ་བྱེད། སྦྱང་གཞི་དེ་དག་རྣམ་པ་ཟླ་བ་དང་མེ་ལོང་ལྟ་བུའི་ཡེ་ཤེས་སུ་ཞེན་ནས་བསྒོམ་པ་ལ་འཇུག་པས་ཞེན་པས་འཇུག་པའི་ལམ། ལམ་དེ་བཞིན་བསྒོམ་པས་རྒྱུ་འབྲས་ཀྱི་འབྲེལ་པས་དབང་གི་འབྲས་བུ་མེ་ལོང་ལྟ་བུའི་ཡེ་ཤེས་ཐོབ་པ་ལ་མི་བསླུ་བས་ན་འབྲེལ་པས་མི་བསླུ་བའི་ལམ་ཡིན། ལམ་བྱེད་འདི་རྣམས་ཉམས་ལེན་ཐམས་ཅད་ལ་མཁྱེན་དགོས་པ་ཡིན། མངོན་བྱང་གཉིས་པའི་སྦྱང་གཞི་ཚོར་བའི་ཕུང་པོ། ནམ་མཁའི་ཁམས།
སྐྱོན། ཉོན་མོངས་པ་ཅན་གྱི་ཡིད། རཀྟ། ང་རྒྱལ་དང་སེར་སྣ། མངལ་སྐྱེས་ཀྱི་མའི་རཀྟ། སྒོང་སྐྱེས་ཀྱི་མ། དྲོད་གཤེར་སྐྱེས་ཀྱི་དྲོད། རྫུས་སྐྱེས་ཀྱི་གསལ་བ་རྣམས་དཔེ་བྱད་བཟང་པོ་བརྒྱད་བཅུའི་རང་བཞིན་ཀཱ་ལི་ཕྲག་གཉིས་ཞུ་བ་ལས་བྱུང་བའི་ཉི་མའི་དཀྱིལ་འཁོར། སྦྱོང་བྱེད་མཉམ་ཉིད་ཀྱི་ཡེ་ཤེས་ཀྱི་ངོ་བོ། རྣམ་པ་ཉི་མའི་དཀྱིལ་འཁོར་བསྒོམ་པ་སོགས་གོང་བཞིན་ནོ། །
མངོན་བྱ་གསུམ་པའི་སྦྱང་གཞི་འདུ་ཤེས་ཀྱི་ཕུང་པོ། མེའི་ཁམས། ངག་ཡིད་ཀྱི་རྣམ་ཤེས། ཉོན་མོངས་པ་འདོད་ཆགས། ཁམས་དཀར་པོ་སྐྱེ་གནས་བཞིའི་བར་དོར་སྐྱེ་འགྱུར་ཐམས་ཅད་རྣམ་པ་ཡབ་ཡུམ་གཉིས་ཀྱི་ས་བོན་ལས་ཕྱག་མཚན་ས་བོན་གྱིས་མཚན་པ། སོར་རྟོག་ཡེ་ཤེས་སུ་བསྒྱུར་ནས་བསྒོམས་པ་སོགས་གོང་བཞིན་ནོ། ། མངོན་བྱང་བཞིའི་སྦྱང་གཞི་འདུ་བྱེད་ཀྱི་ཕུང་པོ་རླུང་གི་ཁམས། ལས་ངན་སྒོ་ལྔའི་རྣམ་ཤེས་ཉོན་མོངས་པ་ཕྲག་དོག ཤ་ཆེན་གྱི་དྭངས་མ། སྐྱེ་གནས་བཞིའི་བར་སྲིད།
མངལ་སྒོང་གི་ཕ་མའི་ཁུ་ཁྲག་དང་འདྲེས་པ། རྫུས་སྐྱེས་ཀྱི་གསལ་སྟོང་དང་འདྲེས་པའི་ཆར་སྣང་བའི་སེམས་སྣང་བག་ཆགས་དང་བཅས་པ་རྣམས་སྦྱོང་བྱེད་བྱ་གྲུབ་ཡེ་ཤེས་ཀྱི་ངོ་བོ། ཉི་ཟླ་ཕྱག་མཚན་སོགས་འདྲེས་པའི་རྣམ་པར་བསྒྱུར་ནས་བསྒོམས་པ་སོགས་གོང་བཞིན། མངོན་བྱང་ལྔ་པའི་སྦྱང་གཞི། རྣམ་ཤེས་ཀྱི་ཕུང་པོ་ཆུའི་ཁམས། རྣམ་ཤེས་ཚོགས་བརྒྱད་ཀྱི་ཆོས་ཉིད་དུ་སྣང་བ། ཉོན་མོངས་པ་ཞེ་སྡང་། དྲི་ཆུ། སྐྱེ་གནས་བཞི་ལ་བརྟེན་པའི་ལུས་གྲུབ་པ་རྣམས་སྦྱོང་བྱེད་ཆོས་དབྱིངས་ཡེ་ཤེས་ཀྱི་ངོ་བོ། རྣམ་པ་རྒྱུ་རྡོ་རྗེ་འཆང་གི་རྣམ་པར་བསྒྱུར་ནས་བསྒོམ།
གཞན་ཡང་ལུས་སེམས་གཉིས་ཀྱི་སྟེང་ན་ཡོད་ཅིང་ཁམས་གསུམ་འཁོར་བར་འཕེན་རྫོགས་བྱེད་པའི་ལས་སྒྲིབ་ཐམས་ཅད་རང་གི་ལུས་སེམས་གཉིས་སུ་བསྡུས། དེའང་སེམས་སུ་བསྡུས། དེ་དབང་གི་ཡེ་ཤེས་སུ་བྱིན་གྱི་བརླབ་པའི་ཡེ་ཤེས་དེ་མངོན་བྱང་ལྔ་ལ་སོགས་པར་བསྒྱུར་ནས་ལམ་བྱེད་བཞིས་ཉམས་སུ་ལེན་པ་ཡིན། སྦྱང་གཞི་དེ་རྣམས་སྦྱོང་བྱེད་དེ་རྣམས་ཀྱི་སྦྱོང་ཚུལ་དེ་ལྟ་བུ་བྱས་ཀྱང་། སྦྱངས་འབྲས་དེ་རྣམས་ཐོབ་པ་མི་འཐད་དམ་སྙམ་ན་འཐད་དེ། སྦྱང་གཞི་སྦྱོང་བྱེད་དེ་རྣམས་སྦྱངས་འབྲས་རྣམས་ཀྱི་རིགས་སམ་རྒྱུ་ཡིན་ཕྱིར་རོ། ། འོ་ན་འཁོར་བར་འཁྱམས་པ་མི་རིགས་ཏེ། སྦྱང་གཞི་རྣམས་དང་པོ་ནས་རང་གྲུབ་དུ་ཡོད་པས་སོ་སྙམ་ན། དེ་ཐབས་ཀྱི་མ་ཟིན་ན་འཁོར་བར་འཁྱམས་མོད་ཀྱི་ཐབས་ཁྱད་པར་ཅན་གྱིས་ཟིན་ཕྱིར་གྲོལ་བར་འཐད་དོ། ། ཐབས་ཁྱད་པར་ཅན་གྱིས་ཟིན་ཡང་།
མ་དག་པའི་ཕུང་པོ་ལས་མྱོང་ལས་གྲུབ་པ་འདི་དག་སངས་རྒྱས་ཀྱི་སྐུ་ཡེ་ཤེས་དང་བཅས་པར་ག་ལ་འགྱུར་སྙམ་ན། སྣང་བ་ལྟར་རང་བཞིན་གྱི་གྲུབ་ན་བདེན་མོད་ཀྱི། འདིར་གཞི་ལམ་འབྲས་བུ་ཐམས་ཅད་དག་པ་གསུམ་གྱི་བདག་ཉིད་ཡིན་ཕྱིར་གྲོལ་བར་འཐད་དོ། ། དག་པ་གསུམ་ནི། རྒྱུའི་རང་བཞིན་རྣམ་པར་དག ཐབས་རྒྱུད་རྒྱུ་རྒྱུད་ཀྱི་སྟེང་ན་ཡོད་པའི་དྲི་མ་སྦྱོང་ནུས་པའི་ཕྱིར་རྣམ་དག་གོ ། འབྲས་རྒྱུད་ནི་དག་པ་གཉིས་ལྡན་པའི་ཕྱིར་རྣམ་དག་གོ ། འོ་ན་ཉོན་མོངས་པ་ལ་སོགས་པ་སྦྱང་གཞི་འདི་རྣམས་སྤོང་ངམ་མི་སྤོང་། དང་པོ་ལྟར་ན་ལམ་དུ་བྱེད་པ་དང་འགལ། ཕྱི་མ་ལྟར་ན་དྲི་མ་སྦྱང་བའི་ཕྱིར་ལམ་བསྒོམ་པ་དགོས་མེད་དུ་འགྱུར་སྙམ་ན།
ཉོན་མོངས་པ་རྣམས་ལམ་དུ་བསྒྱུར་ཚུལ་གྱིས་སྤོང་བ་ཡིན་གྱི། སེམས་ལོགས་སུ་སྤོང་བ་མ་ཡིན། དཔེར་ན་འདོད་ཆགས་རང་རྒྱུད་པ་དེ་རྣམ་པ་ཕྱག་མཚན་དང་། ངོ་བོ་སོ་སོར་རྟོག་པའི་ཡེ་ཤེས་སུ་བསྒོམ་པས། སོར་རྟོག་ཡེ་ཤེས་སུ་གནས་འགྱུར་བ་ཡིན། དཔེར་ན་གསེར་འགྱུར་གྱི་རྩིས་ལྕགས་ནག་པོ་གསེར་དུ་བསྒྱུར་བ་བཞིན་ནོ། ། དེ་ལྟ་བུའི་རྒྱུ་རྡོ་རྗེ་འཆང་དེ་ཟླ་བ་ལྟར་དཀར་བ། ནོར་བུ་ལྟར་འོད་འཕྲོ་བ། ཆུ་ཤེལ་ལྟར་དྭང་བ་སྟེ། རྩ་རྒྱུད་ལས།
ཟླ་བ་ཆུ་ཤེལ་ནོར་བུའི་འོད། ། ཅེས་གསུངས་པའི་དོན་དབྱིངས་རང་བཞིན་གྱི་རྣམ་པར་དག་ཅིང་། སྤང་བྱ་གློ་བུར་གྱི་དྲི་མ་རྣམ་པར་དག་པས་ན་སྐུ་མདོག་དཀར་པོ་ཡིན་ཏེ། གཞན་ཞལ་ཕྱག་སོགས་འབྲས་བུ་རྡོ་རྗེ་འཛིན་པ་དང་འདྲ་བ་ཡིན་ནོ།། ༈ །།གཉིས་པ་འཁོར་གྱི་ལྷ་མོ་སྤྲོ་བ་ལ་རྗེས་གསལ་བཏབ་པ་དང་གསུམ། དང་པོ་ལ་ལྷའི་འདུ་ཤེས། སྔགས་ཀྱི་འདུ་ཤེས། ཆོས་ཀྱི་འདུ་ཤེས། དེ་གསུམ་བསྒོམ་པའི་དགོས་པའོ། ། དང་པོ་ནི་རང་གི་རྒྱུ་རྡོ་རྗེ་འཆང་དང་རིག་མ་བདག་མེད་མར་ང་རྒྱལ་བརྟན་པ་དང་རྣམ་པ་གསལ་བར་བསྒོམ་པ་ཡིན་ལ།
དེ་སྦྱང་གཞི་ཐ་མལ་པའི་འདོད་ཆགས་སྐྱེས་པའི་ཡུལ་དུ་གྱུར་པའི་སྐྱེས་པ་བུད་མེད་དུ་སྣང་བ་དེ། སྦྱོང་བྱེད་ཆོས་དབྱིངས་ཡེ་ཤེས་ཀྱི་ངོ་བོ་རྒྱུ་རྡོ་རྗེ་འཆང་ཡབ་ཡུམ་གྱི་རྣམ་པར་བསྒྱུར་ནས་སྒོམ་པ་ཡིན། གཉིས་པ་སྔགས་ཀྱི་འདུ་ཤེས་ནི། ཡུམ་གྱི་མཁའ་ཨ་ལས་པདྨ་འདབ་མ་བརྒྱད་པ་ཟེའུ་འབྲུ་ལ་ཨས་མཚན་པ། ཡབ་ཀྱི་གསང་གནས་ཧཱུྃ་ལས་རྡོ་རྗེ་སྔོན་པོ་རྩེ་ལྔ་པ་ལྟེ་བ་ལ་ཧཱུྃ་གིས་མཚན་པ། ཡུམ་གྱི་པདྨ་ཆགས་པར་བརྒྱུད་པའི་མ་གོས་པའི་པདྨ་སེམས་ཅན་ལ་རྗེས་སུ་ཆགས་པས་དམར་པོ་ཚད་མེད་བཞི་དང་བསྡུ་དངོས་བཞི་མཚོན་པས་འདབ་མ་བརྒྱད། ཡུམ་རང་བཞིན་གྱི་སྐྱེ་མེད་མཚོན་པས་ཟེའུ་འབྲུ་ལ་ཨས་མཚན་པ་དེ་ཉིད་སྔགས་ཀྱི་སྒོ་ནས་བྱིན་གྱིས་རློབས། ཡབ་ཀྱི་གསང་གནས་སྟོང་པའི་ངང་ལས་ས་བོན་ཧཱུྃ་ལས་ཐ་མལ་གྱི་རྣམ་རྟོག་མི་ཕྱེད་པས་རྡོ་རྗེ། འགྱུར་བ་མེད་པས་སྔོན་པོ། ཡེ་ཤེས་ལྔ་དང་ལྡན་པས་རྩེ་ལྔ་པ།
ཡུལ་ཅན་ཡེ་ཤེས་མཚོན་པས་ལྟེ་བ་ལ་ཧཱུྃ་གིས་མཚན་པ་དེ་ཉིད་ཀྱི་སྔགས་ཨོཾ་པདྨ་སུ་ཁ་སོགས་ཀྱི་བྱིན་གྱིས་རློབས། དེ་ཡང་སྦྱང་གཞི་རང་ཉིད་ལ་ཕོ་མོའི་མཚན་མར་སྣང་བའི་སེམས་སྣང་ཅི་ཡོད་ཐམས་ཅད་སྦྱོང་བྱེད་ཡེ་ཤེས་ཀྱི་ངོ་བོ་རྡོ་རྗེ་དང་པདྨའི་རྣམ་པར་བསྒྱུར་ནས་བསྒོམ་པ་ཡིན། གསུམ་པ་ཡབ་ཡུམ་སྙོམས་པར་ཞུགས་ནས་ལྷ་མོ་དབྱུང་ནས་སེམས་ཅན་གྱི་དོན་དཔག་ཏུ་མེད་པར་བསྒྲུབ་པར་བྱའོ་སྙམ་པ་སྟེ། དེ་ཡང་སྦྱང་གཞི་ཐ་མལ་གྱི་འདོད་ཆགས་ཀྱི་བསམ་པ་སྔར་སྐྱེས་པ་དང་། ད་སྐྱེ་འགྱུར་གྱི་བག་ཆགས་ཐམས་ཅད་སྦྱོང་བྱེད་ཆོས་ཀྱི་འདུ་ཤེས་སུ་བསྒྱུར་ནས་སྒོམ་པ་ཡིན། བཞི་པ་དགོས་པ་ནི། རྗེ་བཙུན་རྩེ་མོས། དེ་ལྟར་འདུ་ཤེས་གསུམ་སྒོམ་པས། ། ཐ་མལ་རྣམ་རྟོག་ཞི་བྱེད་དང་། ། ལུས་ངག་བྷ་ག་བསམ་པ་གསུམ། །
མཆོག་ཏུ་གྱུར་པ་བྱས་པ་ཡིན། ། ཞེས་སོགས་པ་ལྟར་རོ། ། གཉིས་པ་འཁོར་ཀྱི་ལྷ་མོ་དབྱུང་བ་ལ། ལྷ་མོའི་རྒྱུ་སྤྱན་དྲངས་པ། དེ་ཐིག་ལེར་ཞུ་བ་དང་། དེ་ལས་ས་བོན་དུ་གྱུར་པ། དེ་ལས་ལྷ་མོར་གྱུར་པ། དེ་མངལ་ནས་སྤྲོ་བའོ། ། དང་པོ་གང་གིས་སྤྱན་འདྲེན་པ་ནི། ཡབ་ཡུམ་སྙོམས་པར་ཞུགས།
རྩ་སྒོ་གཉིས་ནས་བྱུང་བའི་ཧ་ཧ་ལ་སོགས་པའི་སྒྲ་དང་། ཐུགས་ཀའི་འོད་ཟེར་གྱི་སྤྱན་འདྲེན། གང་སྤྱན་འདྲེན་ན། དེ་བཞིན་གཤེགས་པ་ཐམས་ཅད་རིགས་ལྔ་ཡབ་ཡུམ་གྱི་རྣམ་པར་སྤྱན་འདྲེན། ལམ་ཡབ་ཀྱི་ཞལ་ནས་ཞུགས། སྐུའི་དབྱིབས་བརྒྱུད་རྡོ་རྗེའི་ལམ་ནས་ཡུམ་གྱི་མཁར་བབ་པ་ལས་ཐིག་ལེ་བརྒྱད་དུ་གྱུར། དེའི་སྦྱང་གཞི་རང་གི་སྤུན་ཟླ་མིང་སྲིང་སོགས་དང་། རང་མངལ་སྐྱེས་སུ་སྐྱེས་པ་དང་། སྐྱེ་འགྱུར་གྱི་བག་ཆགས་ཐམས་ཅད་ཐིག་ལེའི་རྣམ་པས་ཡུམ་གྱི་རྩ་སྒོ་གཉིས་ནས་བྱུང་ཏེ། སྔར་གྱི་ཐིག་ལེ་དང་འདྲེས་པས་ས་བོན་བརྒྱད་དུ་གྱུར།
དེ་ལྷ་མོ་བརྒྱད་དུ་གྱུར་པ་རྣམས་རང་གི་མིང་སྲིང་སོགས་དང་། རང་མངལ་སྐྱེས་སུ་སྐྱེས་ཏེ་ལུས་སེམས་ཀྱི་འཕེལ་བ་རྣམས་སྦྱང་བ་ཡིན། དེ་ནས་མཁའ་ནང་གི་ལྷ་མོ་རྣམས་རིམ་གྱིས་ཕྱིར་སྤྲོས་ཏེ་རང་གི་གདན་ལ་འཁོད་པར་གསལ་གདབ་པ་ནི། རྩ་རྒྱུད་ལས། གྲོང་ཁྱེར་ཉམས་དགར་ཁྱོད་དང་ང་། ། དགའ་བའི་ཤིན་དུ་རོལ་པ་ལས། ། དཀར་མོ་དབང་པོའི་ཕྱོགས་ཕྱུངས་ནས། ། ཤར་གྱི་སྒོ་རུ་ཡང་དག་གནས། ། ཞེས་པ་ནས། རླུང་གི་མཚམས་སུ་གཡུང་མོ་ཉིད། །
ཅེས་པའི་བར་གྱིས་བསྟན། ཁ་དོག་ནི། གཽ་རཱི་ཁ་དོག་ནག་མོར་འགྱུར། ། ཆོམ་རྐུན་མ་ནི་རྩོད་དང་མཚུངས། ། རོ་ལངས་མ་ནི་གསེར་བཙོས་བཞིན། ། གྷསྨ་རཱི་ནི་མརྒད་མཚུངས། ། པུཀྐ་སཱི་ནི་དབང་སྔོན་མཚུངས། ། རི་ཁྲོད་མ་ནི་ཟླ་ནོར་འོད། ། གཏུམ་མོ་ནམ་མཁའི་སྔོ་སངས་མ། ། གཡུང་མོ་སྣ་ཚོགས་པ་ཞེས་བརྗོད། །
ཅེས་དང་། ཕྱག་མཚན་ནི། དཀར་མོ་གཡས་ན་གྲི་གུག་ཏེ། ། དེ་བཞིན་གཡོན་ན་རོ་ཧི་ཏ། ། ཅེས་པ་ནས། གཡུང་མོ་གཡས་ན་རྡོ་རྗེ་ཉིད། ། གཡོན་ན་སྡིག་མཛུབ་དེ་བཞིན་ནོ། ། ཞེས་པས་ཕྱག་མཚན་བསྟན། སྐྱིལ་ཀྲུང་ཕྱེད་པའི་གར་གྱི་གནས། ། དཀར་མོ་ལ་སོགས་ཕྱག་གཉིས་ལྡན། །
སྤྱན་གསུམ་སྐྲ་ནི་གྱེན་དུ་སྟེ། ། ཕྱག་རྒྱ་ལྔ་ནི་རྣམ་པར་བརྒྱན། ། ཞེས་པས་རྣམ་འགྱུར་བསྟན། གཉིས་པ་བསྒོམ་ཚུལ་ནི། གོང་དུ་བཤད་པའི་གདན་སོ་སོའི་སྙིང་གར་ཤར་དུ་ལྷ་མོ་གཽ་རཱི་དག་པ་གཉིས་དང་ལྡན་པས་མིང་དཀར་མོ། ཆོས་དབྱིངས་ལས་མི་འགྱུར་པས་སྐུ་མདོག་ནག་མོ། རང་བརྒྱུད་ཀྱི་ཉོན་མོངས་པ་བཅད་ཅིང་གཞན་བརྒྱུད་ཀྱི་ཉོན་མོངས་པ་གཅོད་པས་ན་གཡས་གྲི་གུག སེམས་ཅན་རྣམས་འཁོར་བའི་མཚོ་ལས་སྒྲོལ་བས་གཡོན་ཉ་རོ་ཧི་ཏ་སྟེ་ཉ་དམར་པོ་འཛིན་པའོ། ། ལྷོར་ཙཽ་རཱིའི་སེར་སྣ་འཇུར་གེགས་ཀྱི་ནོར་འཇོམས་ཤིང་རྐུ་བས་ཆོམ་རྐུན་མ་སེམས་ཅན་གྱི་དོན་ལ་རྗེས་སུ་ཆགས་པས་དམར་མོ། རང་རྒྱུད་ཀྱི་གཏི་མུག་སྤང་ཞིང་གཞན་གཏི་མུག་ལས་སློང་བས་གཡས་ཅང་ཏེའུ།
སེམས་ཅན་རྣམས་གཏི་མུག་དང་ལྡན་པ་མཚོན་པས་གཡོན་ཕག་པ། ནུབ་ཏུ་བཻཏྟ་ལི་རྣམ་རྟོག་གི་སྲོག་བསོད། གཏི་མུག་ཡེ་ཤེས་སུ་ལངས་པས་རོ་ལངས་མ། སངས་རྒྱས་ཀྱི་ཡོན་ཏན་གོང་ནས་གོང་དུ་རྒྱས་པས་སེར་མོ། འདོད་ཆགས་ཀྱི་གདུངས་པའི་སེམས་ཅན་མཚོན་བྱེད་དུ་གཡས་རུས་སྦལ། དེ་ཞི་བར་བྱེད་པའི་ཐབས་སུ་གཡོན་བདེ་ཆེན་གྱི་ཡེ་ཤེས་ཀྱི་གང་བའི་ཐོད་པ། བྱང་དུ་གྷསྨ་རཱི་ཐ་མལ་གྱི་རྣམ་རྟོག་ཟ་བ་ཕོད་པས་ཟ་ཕོད་མ། འཕྲིན་ལས་སྣ་ཚོགས་པའི་སེམས་ཅན་གྱི་དོན་མཛད་པས་ལྗང་གུ། ཞེ་སྡང་གིས་གཟིར་བའི་སེམས་ཅན་མཚོན་པས་གཡས་སྦྲུལ། དེ་ཞི་བར་བྱེད་པའི་གཡོན་ཐོད་པ་བདུད་རྩིས་གང་བ།
བྱང་ཤར་དུ་པུཀྐ་སཱི་སེམས་བརྒྱུད་མི་རྟོག་པའི་ཡེ་ཤེས་ཀྱི་ཁེངས་པའི་སྦོས་མོ་ཆོས་ཉིད་ལས་མི་འགྱུར་བས་སྔོན་མོ། ང་རྒྱལ་དང་ལྡན་པའི་སེམས་ཅན་མཚོན་པས་གཡས་སེང་གེ དེ་གཅོད་པར་བྱེད་པས་གཡོན་དགྲ་སཏྭ་སྟེ། མེར་ཤ་ཝ་རཱི་བདག་དང་བདག་གིར་འཛིན་པས་དབེན་པར་གནས་པའི་རི་ཁྲོད་མ། དག་པ་གཉིས་ལྡན་གྱི་དཀར་མོ་བདག་འཛིན་སྤངས་པས་གཡས་དགེ་སློང་། སེར་སྣའི་འདུད་པ་གྲོལ་བས་གཡོན་གསིལ་བྱེད། སྲིན་པོར་གདོལ་པ་མོ་གཟུང་འཛིན་གྱི་སྲོག་གཅོད་པས་གཏུམ་མོ། སེམས་ཅན་གྱི་དོན་ལ་ཆགས་པས་སྔོ་ལ་དམར་བའི་མདངས་ཅན། ཆོས་འཁོར་བསྐོར་བས་གཡས་འཁོར་ལོ། ཉོན་མོངས་པའི་ཐ་བ་རློག་པས་གཡོན་ཐོད་པ།
རླུང་དུ་ཌོཾ་བི་ནཱི་རྣམ་རྟོག་གི་མེ་སྲེག་པའི་གཡུང་མོ། འཕྲིན་ལས་སྣ་ཚོགས་པས་སེམས་ཅན་གྱི་དོན་མཛད་པས་ཁ་དོག་སྣ་ཚོགས་པ། བརླ་མན་ཆད་རྐང་མཐིལ་རླུང་ཡིན་པས་སྔོན་པོ། སུམ་མདོ་མེ་ཡིན་པས་དམར་པོ། ལྟོ་བ་ཆུ་ཡིན་པས་དཀར་པོ། སྙིང་ག་ས་ཡིན་པས་སེར་པོ། མགྲིན་པ་མེ་ཡིན་པས་དམར་པོ། སྤྱི་བོ་རླུང་ཡིན་པས་ལྗང་གུ། ཐ་མལ་གྱི་རྣམ་རྟོག་འཇོམས་པས་གཡས་རྡོ་རྗེ། གདུག་པ་ཅན་ལ་སྡིགས་པས་གཡོན་སྡིགས་མཛུབ།
ལྷ་མོ་ཐམས་ཅད་ཀྱང་ཆོས་ཐམས་ཅད་དེ་བཞིན་ཉིད་རོ་གཅིག་ཏུ་རྟོགས་པས་ཞལ་གཅིག་མ། བདེན་པ་གཉིས་ཟུང་དུ་འཇུག་པས་ཕྱག་གཉིས་མ། རྡོ་རྗེ་གསུམ་གྱི་གོ་འཕང་བརྙེས་པས་སྤྱན་གསུམ་མ། སངས་རྒྱས་ཀྱི་ཡོན་ཏན་ཡོངས་སུ་རྫོགས་པས་སྐྲ་སེར་པོ་གྱེན་དུ་བརྫེས་པ། ཉོན་མོངས་པའི་སྒྲིབ་གཡོག་དང་བྲལ་བས་གཅེར་བུ། རྒྱལ་བ་རིགས་ལྔ་དག་པས་རུས་པའི་རྒྱན་ཆ་ལྔས་བརྒྱན་པ། ཡེ་ཤེས་ལྔའི་ཡོན་ཏན་ཡོངས་སུ་རྫོགས་པས་ཐོད་པ་སྐམ་པོ་ལྔས་དབུ་བརྒྱན་པ། ཨཱ་ལི་ཀཱ་ལི་ལྔ་བཅུ་དག་པས་ཐབས་ཀྱི་རང་བཞིན་མི་མགོ་སྐམ་པོ་ལྔ་བཅུའི་དོ་ཤལ་བྱས་པ། མི་གནས་པའི་མྱང་འདས་མཚོན་པས་ཞབས་གཡོན་བརྐྱང་གི་སྐྱིལ་ཀྲུང་ཕྱེད་པས་གར་གྱིས་ཞུགས་པ། དེའི་སྦྱང་གཞི་ནི་ལྷ་མོ་ཕྱོགས་མ་བཞིས་ཞེ་སྡང་ང་རྒྱལ་འདོད་ཆགས་ཕྲག་དོག
དེ་བཞིན་དུ་གཏི་མུག་སྤྱི་ཁྱབ་ཡིན། ཡང་གཟུགས་ཕུང་། ཚོར་བའི་ཕུང་པོ། འདུ་ཤེས་ཀྱི་ཕུང་པོ། འདུ་བྱེད་ཀྱི་ཕུང་པོ། རྣམ་པར་ཤེས་པའི་ཕུང་པོ་སྤྱི་ཁྱབ་སྟེ། དེ་རྣམས་སྦྱོང་བྱེད་མཚམས་མ་བཞིས་ས་ཆུ་མེ་རླུང་རྣམས་སྦྱངས་པས་ཕྱོགས་མ་བཞིའི་མེ་ལོང་ལྟ་བུའི་ཡེ་ཤེས། མཉམ་ཉིད་སོར་རྟོག་བྱ་བ་གྲུབ་པའི་ཡེ་ཤེས་རྣམས་ལྷ་མོ་ཕྱོགས་མ་བཞིར་བསྒྱུར་ཏེ་བསྒོམ། བྱམས་པ་སྙིང་རྗེ་དགའ་བ་བཏང་སྙོམས་ཏེ་ཚད་མེད་བཞིའི་ངོ་བོ་ལྷ་མོ་མཚམས་མ་བཞིར་བསྒྱུར་ནས་བསྒོམ། ཁ་དོག་གི་སྦྱང་གཞི་ནི་ནག་པོ་དང་སྔོན་པོ་ཆོས་དབྱིངས་ཡེ་ཤེས།
དཀར་པོ་མེ་ལོང་ཡེ་ཤེས། སེར་པོ་མཉམ་ཉིད་ཡེ་ཤེས། དམར་པོ་སོར་རྟོག་ཡེ་ཤེས། ལྗང་གུ་བྱ་གྲུབ་ཡེ་ཤེས་ཏེ། ཁ་དོག་དེ་དག་ཡེ་ཤེས་དེ་དག་ཏུ་བསྒྱུར་ནས་བསྒོམ། ཕྱག་མཚན་ནི་རྡོ་རྗེ་གྲི་གུག་ཁ་ཊྭཱཾ་ཀ་དགྲ་སཏྭ་ལ་སོགས་པ་རྣམས་ཆོས་དབྱིངས་ཡེ་ཤེས་སུ་བསྒོམ། འཁོར་ལོ་ལ་སོགས་པ་མེ་ལོང་ཡེ་ཤེས་སུ་བསྒོམ། རིན་པོ་ཆེ་ལ་སོགས་པ་མཉམ་ཉིད་ཡེ་ཤེས་སུ་བསྒོམ། ཐོད་པ་ལ་སོགས་པ་སོར་རྟོག་ཡེ་ཤེས་སུ་བསྒོམ། སྣ་ཚོགས་རྡོ་རྗེ་དྲིལ་བུ་སོགས་བྱ་གྲུབ་ཡེ་ཤེས་སུ་བསྒོམ།
ཕྱག་མཚན་སྲོག་ཆགས་རྣམས་ལ་ཕུང་པོ་ལྔ། འབྱུང་བ་ལྔ་སྐྱེ་མཆེད་བཅུ་གཉིས་ཚིགས་ཆེན་བཅུ་སྟེ་གདན་གསུམ་ཚང་བས་མཚོན་དོན་ཤིན་དུ་བཟང་བ་ཡིན། རྣམ་འགྱུར་ཡང་ཞབས་དང་ཕྱག་གཡས་བརྐྱང་རྣམས་ཐུགས་རྗེ་ཆེན་པོས་སེམས་ཅན་གྱི་ཁམས་ལ་ཁྱབ་པ་མཚོན། ཕྱག་ཞབས་གཡོན་བསྐུམ་ནི་ཤེས་རབ་ཆེན་པོས་ཆོས་གང་དུ་ཡང་མི་འཛིན་པ་མཚོན། གཡོན་རྣམས་བརྐྱང་གཡས་རྣམས་བསྐུམ་པ་ཡང་དེ་བཞིན་ནོ། ། ཞབས་སྐྱིལ་ཀྲུང་དང་ཕྱག་ཐུགས་ཀར་བསྣོལ་བ་ནི་ཟུང་འཇུག་མཚོན། ཡེ་ཤེས་ཀྱི་མེ་འབར་བའི་དབུས་ན་བཞུགས་པ་ནི་ཕྱི་ནང་གི་གདོན་མ་ལུས་པ་བསྲེག་པ་མཚོན། གཽ་རཱི་ལ་སོགས་པའི་མིང་ཡང་སྔོན་བྱུང་དང་ཆོས་མཚུངས་པ་ཡིན། གཽ་རཱི་ནག་མོ་འབྱུང་བ་ཡིན། རྣམ་སྣང་ལ་རིགས་ལྔ་ཡོད་པའི་ནང་ནས་གཽ་རཱི་མི་བསྐྱོད་པ་རྣམ་པར་སྣང་མཛད་ཡིན།
དེས་ཙཽ་རཱི་དང་བཻཏྟ་ལི་ཡང་མཚོན་པ་ཡིན།། ༈ །།གསུམ་པ་རྒྱུ་རྡོ་རྗེ་འཆང་ཐིག་ལེར་ཞུ་བ་ནི། རྩ་རྒྱུད་ལས། དེ་ནས་རྡོ་རྗེ་འཆང་ཆེན་ལས། ། རིག་མར་བཅས་པར་ཞུ་བར་གྱུར། ། ཞེས་གསུངས་ཏེ། རྒྱུ་གང་ཞུ་བ། རྐྱེན་གང་གིས་ཞུ་བ། རྣམ་པ་ཇི་ལྟར་ཞུ་བ། དེ་ལ་ང་རྒྱལ་བཟུང་བ།
དེའི་དགོས་པ་དང་ལྔ་ལས། དང་པོ་ནི། རྒྱུ་རྡོ་རྗེ་འཆང་གི་ཕུང་ཁམས་སྐྱེ་མཆེད་ཐམས་ཅད་དོ། ། གཉིས་པ་ལ་གཉིས་ཀྱི་དང་པོ་ནི། ཡབ་ཡུམ་སྙོམས་པར་ཞུ་བའི་རྐྱེན་གྱིས་ཡབ་ཡུམ་སྐུ་ཐམས་ཅད་དྭངས་མ་བྱང་ཆུབ་ཀྱི་སེམས་ཀྱི་གང་བས་ཟག་མེད་བདེ་ཆེན་གྱི་ཡེ་ཤེས་སྐྱེས་པར་མོས་པའོ། ། གཉིས་པ་ནི། དྲི་ཟ་ཞུགས་པའི་རྐྱེན་གྱིས་དེ་ལྟར་སྙོམས་པར་ཞུགས་པས་བདེ་བ་སྐྱེས་པ་དང་། སྔར་བར་སྣང་དུ་བཞག་པའི་ཡིག་འབྲུ་ལྔ་ཡབ་ཀྱི་ཞལ་དུ་ཞུགས། ཐུགས་ཀར་རྗེས་སུ་ཆགས་པའི་མེས་འོད་དུ་ཞུ། སྐུའི་དབྱིབས་བརྒྱུད།
རྡོ་རྗེའི་ལམ་ནས་ཡུམ་གྱི་མཁར་བབ་པའི་རྐྱེན་གྱིས་ཕུང་ཁམས་སྐྱེད་མཆེད་ཐམས་ཅད་ཞུ་བ་ཡིན། སྦྱང་གཞི་སྦྱོང་བྱེད་ངོ་སྤྲད་ན་སྦྱང་གཞི་རང་གི་ཕ་མ་ཉལ་པོ་བྱས་པ་དང་བྱེད་པར་སྣང་བ་ཐམས་ཅད་སྦྱོང་བྱེད་རྒྱུ་རྡོ་རྗེ་འཆང་ཡབ་ཡུམ་སྙོམས་པར་ཞུགས་པ་དེས་སྦྱོང་ཞིང་བར་དོ་བྱས་པ་དང་བྱེད་པར་འགྱུར་བའི་བར་དོའི་ལུས་ངག་ཡིད་གསུམ་སྲེད་ལེན་དང་བཅས་པ་ཐམས་ཅད་ཀྱཻ་རྡོ་རྗེའི་སྐུ་གསུང་ཐུགས་ཀྱི་ཐབས་ཤེས་ཀྱི་ངོ་བོ་ཡིག་འབྲུ་ལྔའི་རྣམ་པར་ཤར་བ་དེས་སྦྱོང་ཞིང་བར་དོ་ཕ་མའི་ཁུ་ཁྲག་དང་བཅས་པ་མངལ་དུ་འདྲེས་པ། ཡིག་འབྲུ་ལྔ་ཡབ་ཡུམ་དང་བཅས་པ་འོད་དུ་ཞུ་ནས་འདྲེས་པས་སྦྱོང་། གསུམ་པ་ནི། བདེ་སྟོང་དབྱེར་མེད་ཀྱི་ངོ་བོ་ཐིག་ལེ་ཟླུམ་པོ་སྔོ་སྐྱ་རྣམ་པར་གྱུར་པ་ཡིན་ལ། དེ་ཡང་ཡབ་ཞུ་བའི་ཆ་ནི་བདེ་ཆེན། ལོངས་སྐུའི་ངོ་བོ་ཡུམ་ཞུ་བའི་ཆ་ནི་སྟོང་པ་ཆོས་སྐུའི་ངོ་བོ་བསྒོམ་པ་ཡིན་ཏེ། རྩེ་མོས། ཡབ་ཞུ་ཡེ་ཤེས་ཡུམ་ཞུ་དབྱིངས། ། དབྱེར་མེད་ཐིག་ལེའི་གདན་སྟེངས་སུ། །
དེ་ནི་ལོངས་སྐུ་ལ་བརྟེན་པའི། ། དབྱིངས་དང་ཡེ་ཤེས་དབྱེར་མེད་པའི། ། ཆོས་སྐུའི་ངོ་བོ་ཞེས་བྱའོ། ། ཞེས་གསུངས་པས་སོ། ། བཞི་པ་ནི། རང་ཉིད་ཐིག་ལེ་ལ་ང་རྒྱལ་བཟུང་ནས་སྔགས་ཀྱི་བྱིན་གྱིས་རླབས་སོ། ། དེ་ཡང་སྦྱང་གཞི་ཕུང་པོ་ལྔའི་ཆོས་ཉིད་ཡུལ་དྲུག་གི་ནང་ནས་ཆོས། ཡིད་ཀྱི་རྣམ་ཤེས་ཡིད་ཀྱི་དབང་པོ་སྟེ། རྡོ་རྗེ་སེམས་དཔའི་རིགས། ཁ་དོག་ནག་པོ་ལ་སོགས་པ་མ་དག་པའི་སྣང་བ་ཐམས་ཅད་སྦྱོང་བྱེད་རྡོ་རྗེ་སེམས་དཔའི་ངོ་བོ་ཐིག་ལེའི་རྣམ་པར་བསྒོམ་པས་སྦྱངས་འབྲས་རྡོ་རྗེའི་གོ་འཕང་ཐོབ་པ་ཡིན།
ལྔ་པ་དེ་ལྟ་བུའི་དགོས་པ་ནི། གཉིས་སྣང་གི་རྟོག་པ་ཐམས་ཅད་བསྡུས་ཏེ་ལྷན་སྐྱེས་ཀྱི་ངང་ལ་མཉམ་པར་གཞག་པས་རྫོགས་རིམ་གྱི་སྨིན་བྱེད་དུ་འགྲོ་ཞིང་ཆོས་སྐུའི་དོན་རྟོགས་པའི་དགོས་པ་ཡོད། བཞི་པ། གླུས་བསྐུལ་ནས་འབྲས་བུ་རྡོ་རྗེ་འཛིན་པ་བཞེངས་པ་ནི། རྗེ་བཙུན་རྩེ་མོས། གཙོ་བོ་ཐིག་ལེ་ལ་ཞུགས་དང་། ། ལྷ་མོ་མཚམས་མ་བཞི་པོ་ཡིས། ། མགོན་མེད་པར་ནི་གཙོ་བོ་དང་། ། འཕྲད་པར་འདོད་ན་གླུའི་བསྐུལ། ། ཞེས་སོགས་པས།
གང་ལ་བསྐུལ། གང་གིས་བསྐུལ། ཇི་ལྟར་བསྐུལ། བསྐུལ་བའི་དགོས་པ། བསྐུལ་ནས་བཞེངས་པའི་ཚུལ་ལོ། ། དང་པོ་ནི། ངོ་བོ་བདེ་སྟོང་གཉིས་མེད་ཀྱི་ཡེ་ཤེས། རྣམ་པ་ཐིག་ལེར་གནས་པ་ལའོ། ། གཉིས་པ་གང་གིས་བསྐུལ་བ་ནི། རྩ་རྒྱུད་ལས།
དེ་ནས་ལྷ་མོ་རྣམས་ཀྱིས་བསྐུལ། ། ཞེས་གསུངས་ཀྱང་། ལྷ་མོ་གང་གིས་བསྐུལ་བར་མ་བྱུང་ཡང་། གུར་ལས། མཚམས་ཀྱི་ལྷ་མོས་བསྐུལ་བར་བྱ། ། ཞེས་གསུངས། ལྷ་མོ་མཚམས་མའི་བསྐུལ་བའི་རྒྱུ་མཚན་ཡང་། འབྲས་བུའི་སྐབས་སུ་ཆོས་སྐུའི་ངང་ལས་མ་གཡོས་བཞིན། གཟུགས་སྐུ་གཉིས་སེམས་ཅན་གྱི་དོན་ལ་འབད་མེད་དུ་བསྒྲུབ་པ་དེ་ལམ་གྱི་སྐབས་སུ་ཚད་མེད་བཞི་བསྒོམ་པའི་འབྲས་བུ་ཡིན་ལ། མཚམས་མ་བཞི་ནི་ཚད་མེད་བཞི་དག་པ་ཡིན་པས་སོ། །
གསུམ་པ་ཞུ་བ་གླུས་བསྐུལ་བ་ནི། རྩ་རྒྱུད་ལས། སྣ་ཚོགས་གླུ་ཡི་མཆོད་པ་ཡིས། ། ཞེས་སོགས་པས། དེ་ཡང་ངོ་བོ་གཉིས་མེད་ཀྱི་ཡེ་ཤེས་རྣམ་པ་གླུར་ཤར་བ་ཡིན་ཅིང་། གླུས་མཆོད་པར་གྱུར་པའི་རྒྱུ་མཚན་ནི། བདེ་ཆེན་གྱི་ཡེ་ཤེས་འབར་བའི་གྲོགས་སུ་འགྱུར་བས་སོ། ། གླུའི་ཚོགས་ནི་རྩ་རྒྱུད་ལས། ཤླཽ་ཀ་བཞི་གསུངས་པའི་དོན་ནི། པུཀྐ་སཱིས་ཐུགས་རྗེ་ཆེན་པོས་ཚུལ་གྱིས།
ཤ་བ་རཱིས་གནད་ལ་སོགས་པའི་ཚུལ་གྱིས། ཙཎྜ་ལཱིས་སྔོན་གྱི་ཐུགས་དམ་རྗེས་སུ་དྲན་པའི་ཚུལ་གྱིས། གཡུང་མོས་ཐུགས་དགོངས་ཡོངས་སུ་རྫོགས་པའི་ཚུལ་གྱིས་བསྐུལ་བའོ། ། དང་པོ་ནི། རྗེ་བཙུན་ཀྱཻ་རྡོ་རྗེ་ཁྱེད་སེམས་ཅན་སྡུག་བསྔལ་རྒྱུ་བཅས་ལས་སྒྲོལ་འདོད་ཀྱིས་ཐིག་ལེ་ལས་གཟུགས་ཀྱི་སྐུར་བཞེངས་ཤིག དེས་ཅི་བྱ་ན་པུཀྐ་སཱིས་བདག་དང་སེམས་ཅན་ལ་སྐྱབས་སོ། ། ཇི་ལྟར་ན་ཞལ་ཕྱག་གི་སྟོང་པའི་ཐིག་ལེ་འདི་སྤོང་ལ། བདག་ལ་བདེ་ཆེན་གྱི་ལོངས་སྤྱོད་སྦྱོར་བ་མཛོད་ཅིག་ཅེས་པའོ། ། གཉིས་པ་ནི། གཙོ་བོ་ཁྱེད་མེད་ན་བདག་འགུམས་ཏེ་འཆི་བར་འགྱུར་བས་ཀྱཻ་རྡོ་རྗེ་ཁྱོད་འབྲས་བུ་ཆོས་ཀྱི་སྐུར་བཞེངས་ཤིག
ཇི་ལྟར་ན་སྟོང་པའི་རང་བཞིན་ཐིག་ལེའི་རྣམ་པ་སྤོང་ལ་དགོས་པ་རི་ཁྲོད་མ་བདག་གི་འདོད་པའི་དོན་རྣམས་འབྲས་བུ་གྲུབ་པར་མཛོད་ཅེས་པའོ། ། གསུམ་པ་ནི། དགའ་བཞིའི་གཙོ་བོ་ལྷན་སྐྱེས་ཀྱི་རང་བཞིན་ཅན་ཁྱོད་ཀྱིས་ལམ་དུས་སུ་བདག་ཧེ་རུ་ཀར་གྱུར་ནས་སེམས་ཅན་ཐམས་ཅད་དེའི་གོ་འཕངས་ལ་མགྲོན་དུ་གཉེར་ཞིང་འགོད་པར་དམ་བཅས་ནས། ད་དེ་ལྟ་བུའི་ནུས་པ་ཐོབ་པའི་ཚེ། སྟོང་ཉིད་ལ་བཞུགས་སམ་ཅི་སྟེ་བཞུགས་པ་མི་རིགས་ཏེ། ཁྱོད་དང་བྲལ་ན་བདག་གིས་སེམས་ཅན་གྱི་དོན་ཕྱོགས་རེ་ཙམ་ཡང་མི་ནུས་པས། གདོལ་པ་མོ་བདག་ནི་གཙོ་བོ་ཁྱེད་ཐིག་ལེ་ལས་བཞེངས་པར་ཞུ་བར་བགྱིད་དོ། ། བཞི་པ་ནི། གཡུང་མོ་བདག་གིས་ཀྱཻ་རྡོ་རྗེ་ཁྱོད་ཀྱི་ཐུགས་གཡོ་བ་དང་བཅས་པར་ཤེས་ཀྱི་དེས་ན་གཙོ་བོ་ཁྱོད་ངོ་བོ་གཅིག་ལས་སྣ་ཚོགས་སུ་སྤྲུལ་པའི་མིག་འཕྲུལ་ལྟ་བུར་བཞེངས་ཤིག དགོས་པ་ཁྱོད་ཞལ་ཕྱག་གི་རྣམ་པ་ཅན་དུ་མེད་ན་གཡུང་མོ་བདག་གི་དྲན་པ་ཉམས་པ་ཅན་དུ་འགྱུར་བས་དེ་ཕྱིར་སྙིང་རྗེའི་རྒྱུན་ཆད་མ་མཛོད་ཅིག་ཅེས་པའོ། །
མན་ངག་སྙེ་མར་གནས་སྐབས་ཀྱི་གདུལ་བྱར་རུང་བ་མེད་པའི་ཚེ། བདེ་ཆེན་གྱི་སྐུ་ཁོ་ནར་གནས་ལ། ཡོད་པའི་ཚེ་གཟུགས་སྐུར་སྣང་ནས་དོན་མཛད་པ་དང་བསྟུན་ནས་གླུས་བསྐུལ་བར་འཆད། རྡོ་རྗེ་རྩེ་མོས། དེའང་འདི་ལྟར་བརྒྱལ་བ་ནི་བཞེངས་སུ་གསོལ་བར་བསྐུལ་དགོས་པ་མ་ཡིན་ཏེ། ཉིན་མཚན་དུས་དྲུག་ཏུ་ཀུན་ལ་གཟིགས་པ་ཡིན་པས་གླུས་བསྐུལ་བ་ལྟར་ལྡང་བཞེངས་སུ་མི་བཏུབ་བམ་ཞེ་ན། དེ་ལ་ཡིད་ཆེས་ཡོད་པ་མ་ཡིན་ཀྱང་། སངས་རྒྱས་ཀྱི་མཛད་པ་ནི་གདུལ་བྱའི་སྣང་ངོ་ལ་སྣང་བ་ཡིན་ནོ། ། དེའང་འཇིག་རྟེན་ཆེན་པོར་གྲགས་པའི་སྤྱོད་པ་ལ་འཇིག་རྟེན་དག་མཆོག་ཏུ་འཛིན་པས་གདུལ་བྱ་ལའང་སངས་རྒྱས་ཀྱི་མཛད་པ་དེ་ལྟར་སྣང་བ་ཡིན་ནོ། ། དེ་ལྟ་བུ་སྔགས་ཀྱི་ལམ་དུ་བྱེད་པའི་ཚུལ་ལུགས་ཀྱི་སྒོམ་པར་འདོད་པའོ། །
ཞེས་གསུངས་པས། སྔོན་སྟོན་པ་མངོན་པར་སངས་རྒྱས་ནས་ཆོས་མི་གསུང་བར་བཞུགས་ཚུལ་བསྟན་པའི་ཚེ་ཚངས་པས་གསེར་གྱི་འཁོར་ལོ་རྩིབས་སྟོང་དང་ལྡན་པ་ཕུལ་ནས་ཆོས་གསུང་བར་གསོལ་བ་བཏབ་པ་དང་མཚུངས་པའོ། ། ལྔ་པ་བསྐུལ་ནས་བཞེངས་པའི་ཚུལ་ནི། རྩ་རྒྱུད་ལས། ཨྃ་དང་ཧཱུྃ་གི་རྡོ་རྗེ་ཆེ། ། ཁུ་བའི་གཟུགས་ལས་བཞེངས་ནས་ནི། ། ཞབས་རྣམས་ས་ལ་འདེབས་པ་དང་། ། ལྷ་དང་ལྷ་མིན་སྡིགས་པར་མཛད། ། ཅེས་གསུངས་པ་ལྟར། གླུས་བསྐུལ་བས་སྔོན་གྱི་དམ་བཅའ་དང་སྨོན་ལམ་དྲན་པའི་སྟོབས་ཀྱིས་ཐིག་ལེ་ཆ་གཉིས་སུ་སོང་།
དེ་ཡབ་ཡུམ་གྱི་ས་བོན་ཨྃ་དང་ཧཱུྃ་དུ་གྱུར། དེ་ལས་འབྲས་བུ་རྡོ་རྗེ་འཛིན་པ་ཡབ་ཡུམ་བཞེངས་པ་ཡིན། དེ་ཡང་སྦྱང་གཞི་རིགས་ཐ་མལ་གྱི་གནས་སྐབས་དེ། སས་རྟེན་ཆུའི་སྡུད་མེས་སྨིན་རླུང་གི་འཕེལ་བར་བྱེད་པ་དེ་སྦྱོང་བྱེད་འབྱུང་བཞི་དག་པའི་ངོ་བོ་ལྷ་མོ་བཞིས་གླུས་བསྐུལ་བས་སྦྱོང་། དེ་ལ་མངལ་གྱི་གནས་སྐབས་སུ་ནུར་ནུར་པོ། མེར་མེར་པོ། ལྟར་ལྟར་པོ། གོར་གོར་པོ། འཕྲང་འགྱུར་ལྔ་རིམ་གྱི་གྲུབ་པ་སྟེ་ཐིག་ལེ་ས་བོན་དུ་གྱུར་པ་སྦྱོང་། དེ་ནས་མངལ་རྫོགས་ཏེ་ཕྱིས་བཙས་པས་སོ། །
འབྲས་བུ་རྡོ་རྗེ་འཆང་དུ་བཞེངས་པས་སྦྱོང་ལ། དེ་ཡང་ལམ་བྱེད་བཞི་ལ་སོགས་པས་ཟིན་པར་བྱའོ། ། ལྔ་པ་དེ་གསལ་བཏབ་པ་ལ། རྒྱུད་ལས་གསུང་ཚུལ། གསུང་བའི་དོན་བསྟན་པ། དེའི་སྦྱང་གཞི་སྦྱོང་བྱེད་ངོ་སྤྲད་པའོ། ། དང་པོ་ནི། རྩ་རྒྱུད་ལས། ཞལ་བརྒྱད་པ་ལ་ཞབས་བཞི་པ། ། ཕྱག་ནི་བཅུ་དྲུག་དག་གི་བརྒྱན། །
ཞེས་པས་ན། རྩ་བའི་ཞལ་ནི་ནག་པོ་ཆེ། ། གཡས་པ་ལ་ནི་ཀུནྡ་མཚུངས། ། གཡོན་པ་དམར་ཞིང་ཆེར་འཇིགས་པ། ། སྤྱི་བོའི་ཞལ་ནི་རྩིགས་པ་ཅན། ། སྤྱན་གྱི་ཉི་ཤུ་རྩ་བཞི་ཆེ། ། ལྷག་མའི་ཞལ་ནི་བུང་བ་བཞིན། ། ཞེས་པའི་བར་དང་། གླང་པོ་རྟ་བོང་གླང་རྔ་མོང་། ། མི་དང་ཤ་རཱ་བྷ་བྱི་ལ། །
ཞེས་པ་ནས། ས་དང་ཆུ་དང་རླུང་དང་ནི། ། མེ་དང་ཟླ་བ་ཉི་མ་ཉིད། ། མཐར་བྱེད་དང་ནི་ནོར་སྦྱིན་ཉིད། ། ཅེས་སོགས་དང་། སྒེག་ཅིང་དཔའ་བ་མི་ཞེས་སོགས་ཀྱི་བསྟན་ནོ། ། གཉིས་པ་སྐུ་མདོག་གསལ་བཏབ་པ་ལ། ཉམས་དགུ་གསལ་བཏབ་པ། ཡབ་ཡུམ་གསལ་བཏབ་པའོ། ། དང་པོ་ནི་སྣང་སྟོང་དབྱེར་མེད་དམ་ཐབས་སྙིང་རྗེ་ཆེན་པོ་དང་དམིགས་མེད་ཀྱི་ཤེས་རབ་གཉིས་སུ་མེད་པའི་ཀྱཻ་རྡོ་རྗེ་དེ་འབྲས་བུ་རྡོ་རྗེ་འཆང་གི་རྣམ་པར་བཞེངས་པའི་ཚེ།
སྐུ་མདོག་སྔོན་པོ་ཞལ་བརྒྱད་ཕྱག་བཅུ་དྲུག་པའི་རྣམ་པར་ཤར་བ་ཡིན་ཏེ། དེ་ལ་སྦྱང་གཞི་སྦྱོང་བྱེད་སྦྱངས་འབྲས་ཐམས་ཅད་ཀྱི་མཚོན་བྱེད་ཁྱད་པར་ཅན་ཡོད་པས་སོ། ། གསལ་འདེབས་ཚུལ་ནི་དཀྱུས་བཞིན་སྟེ། ཆོས་ཉིད་ལས་མི་འགྱུར་བས་སྐུ་མདོག་སྔོན་པོ། རྣམ་པར་ཐར་པ་བརྒྱད་དག་པས་ཞལ་བརྒྱད། རྡོ་རྗེ་སྙིང་འགྲེལ་གྱི་ཡིག་སྣ་ལས། དབང་ཕྱུག་གི་འཁོར་གྱི་ལྷ་རྣམས་ལ། སའི་ཞལ། ཆུ་མེ་རླུང་ནམ་མཁའ་ཉི་མ་ཟླ་བ་སྒྲ་གཅན་བརྒྱད་ཡོད་པའི་ང་རྒྱལ་བཅག་པ་དང་། འཇིག་རྟེན་གྱི་ཆོས་བརྒྱད་སྤངས་པའི་བརྡར།
ཞལ་བརྒྱད་པ་ཞེས་བཤད། རྩ་ཞལ་སྔོན་པོ་མདུན་དུ་གཟིགས་པ་གཡས་གཡོན་དུ་ཞལ་གསུམ་གསུམ་འདབ་ཆགས་སུ་བསྒྲིགས་པ། རྩ་ཞལ་གྱི་སྤྱི་བོར་མགྲིན་པ་དང་བཅས་པའི་སྟེང་ཞལ་མདུན་དུ་བསྟན་པ། དེ་ཡང་རང་བཞིན་དང་གློ་བུར་གྱི་དྲི་མ་དག་པས་གཡས་ཞལ་དཀར་པོ་སྙིང་རྗེའི་སེམས་ཅན་ལ་ཆགས་པས་གཡོན་གྱི་དང་པོ་དམར་པོ། མི་འགྱུར་བས་གཡས་གཡོན་གྱི་ལྷག་མ་བཞི་ནག་པོ། ཐབས་ཤེས་ཟུང་དུ་འཇུག་པས་སྟེང་ཞལ་དུད་ཀ ཁམས་གསུམ་ལ་གཟིགས་ཤིང་དུས་གསུམ་མཁྱེན་པས་ཞལ་རེ་རེ་ལ་སྤྱན་གསུམ་གསུམ་དང་ལྡན་པའི་དབུས་མ་ནི་གཡོན་གྱེན་དུ་ལངས་པ་ལྟ་བུ། བདུད་བཞི་འཇོམས་པས་ཞལ་གྱི་མཆེ་བ་བཞི་ཅུང་ཟད་གཙིགས་པ། སངས་རྒྱས་ཀྱི་ཡོན་ཏན་ཐམས་ཅད་ཡོངས་སུ་རྫོགས་པས་དབུ་སྐྲ་སེར་པོ་གྱེན་དུ་འཁྱིལ་བ། རྩ་ཞལ་གྱི་སྤྱི་གཙུག་ཏུ་དབུའི་གཙུག་ཏོར་དེའི་མདུན་དུ་འཕྲིན་ལས་སྣ་ཚོགས་པས་སེམས་ཅན་གྱི་དོན་མཛད་པས་སྣ་ཚོགས་རྡོ་རྗེས་སྤྲས་པའོ། །
ཕྱག་བཅུ་དྲུག་པ་ནི། ཁ་ཆེ་རིན་པོ་ཆེ་རྡོ་རྗེས། ཞལ་བཞི་པ་ལ་དཔུང་པ་བཞི། ། ཕྱག་བཞི་པ་ལ་ཞབས་བཞི་པ། ། ཞེས་པ་དང་མཐུན་པར་མགྲིན་པ་དང་འབྲེལ་བའི་སོག་པ་བཅུ་དྲུག དེ་དང་འབྲེལ་བའི་དཔུང་པ་བཅུ་དྲུག དེ་དང་འབྲེལ་བའི་ཕྱག་བཅུ་དྲུག་མདུན་རྒྱབ་དུ་བརྩེགས་པ། ཕྱག་དེ་རྣམས་ནི་སྟོང་ཉིད་བཅུ་དྲུག་རྣམ་པར་དག་པ་ཡིན་ལ། ཕྱག་གི་ཐོད་པ་བཅུ་དྲུག་ནི་ཤེས་རབ་ལ་སྦྱར་ལ་སྟོང་ཉིད་རྟོགས་པའི་ཡེ་ཤེས་བཅུ་དྲུག་སྟེ། ཡུལ་ཅན་ཟུང་འབྲེལ་མཚོན།
ཡང་སྟོང་ཉིད་རྟོགས་པའི་ཤེས་རབ་བཅུ་དྲུག་གིས་དངོས་འཛིན་གྱི་མགོ་བོ་བཅད་པས་ཐོད་པ་བཅུ་དྲུག་གོ ། ཐབས་ལ་སྦྱར་ན་སྙིང་རྗེ་བཅུ་དྲུག་མཚོན་པས། སྟོང་པ་དང་སྙིང་རྗེ་ཟུང་དུ་འཇུག་གོ ། ཡང་ཐོད་པ་ནི་བདེ་སྐྱོང་སྟེ་དགའ་བ་བཅུ་དྲུག་གི་ངོ་བོ་ཡིན་པས། བདེ་སྟོང་ཟུང་འཇུག་མཚོན། དེ་ཡང་གཡས་ཀྱི་ཐོད་པ་བརྒྱད་ན་གནས་པའི་སྲོག་ཆགས་བརྒྱད་ཀྱིས་ནི། གློ་དང་དབུགས་དང་དེ་བཞིན་སྨྱོ། ། ཁོང་སྐམ་མཛེ་དང་བི་ཛི་ཀ ། མཆིན་པ་མཆེར་པའི་ནད་རྣམས་ལ། ། གླང་པོ་ལ་སོགས་རིམ་ཤེས་བྱ། །
ཞེས་པ་ལྟར་ནད་བརྒྱད་རྣམ་པར་དག་པ་མཚོན། སེམས་ཅན་རྣམས་ཀྱི་ཁ་ནང་དུ་བསྟན་པ་ནི་སེམས་ཅན་གྱི་ནད་རྣམས་རང་ལ་ལེན་པ་མཚོན། སྲོག་ཆགས་རྣམས་ཐོད་པའི་ནང་དུ་བཟུང་བ་ནི། ནད་དེ་དག་བདེ་ཆེན་གྱི་ངང་དུ་བསྒྱུར་བ་མཚོན། སྔོན་བྱུང་ལ་བཅོམ་ལྡན་འདས་ཀྱི་ཕྱག་གཡས་ཀྱི་ཕྱག་མཚན་རྣམས་ལས་འོད་ཟེར་འཕྲོས་ནས་སེམས་ཅན་ཐམས་ཅད་ཀྱི་ནད་རྣམས་བསྡུས་ནས་ཞི་བར་མཛད་པ་ཡིན་ལ། རྗེས་འཇུག་གི་རྣལ་འབྱོར་པས་ཀྱང་དེ་བཞིན་དུ་ཉམས་སུ་བླང་བར་བྱའོ། ། དེ་ཉམས་སུ་བླངས་པས་ཉོན་མོངས་པ་བརྒྱད་ཁྲི་བཞི་སྟོང་མེད་པར་འགྱུར། དེ་མེད་པས་འབྲས་བུ་ནད་བརྒྱད་ཁྲི་བཞི་སྟོང་མེད། དེ་མེད་པས་བཀྲེས་པ་དང་སྐོམ་པ་མེད། དེ་མེད་པས་འཆི་བ་མེད།
དེ་མེད་པས་སྡུག་བསྔལ་དང་ངན་འགྲོ་མེད་དོ། ། གཡོན་གྱི་ཐོད་པ་བརྒྱད་ན་གནས་པའི་ལྷ་བརྒྱད་ནི་ཅི་འདོད་བྱེད་དང་ཡོན་ཏན་བརྒྱད་པའོ། ། ཞེས་པ་ལྟར་གྱི་དབང་ཕྱུག་བརྒྱད་མཚོན་ཅིང་སྔོན་བྱུང་བཅོམ་ལྡན་འདས་ཀྱི་གཡོན་གྱི་ཕྱག་མཚན་རྣམས་ལས་འཇིག་རྟེན་དང་འཇིག་རྟེན་ལས་འདས་པའི་ཕུན་ཚོགས་ཐམས་ཅད་བསྩལ་བ་ཡིན་ལ། རྗེས་འཇུག་གིས་ཀྱང་དེ་བཞིན་དུ་བསྒོམས་པར་བྱའོ། ། ལྷ་རྣམས་ཁ་ཕྱིར་བསྟན་པ་ནི་སེམས་ཅན་ལ་དབང་ཕྱུག་བརྒྱད་སྩོལ་བ་མཚོན་ལ། ཕྱག་ཡང་གཡས་མཆོག་སྦྱིན་དང་གཡོན་སྐྱབས་སྦྱིན། ལྷ་དང་དབང་ཕྱུག་རིམ་པར་སྦྱར་བ་ནི། སྐུ་དང་སས་བརྟེན་བྱེད་པར་འགྱུར། གསུང་དང་ཆུས་གཞན་རྗེས་སུ་འཛིན་པར་འགྱུར། ཐུགས་དང་མེས་སེམས་གསལ་བར་འགྱུར།
རྡུལ་དང་རླུང་གིས་གཡོ་བར་འགྱུར། ཀུན་འགྲོ་དང་ཟླ་བའི་འོད་ཟེར་ཐམས་ཅད་ལ་འཇུག་པར་འགྱུར། ཅི་འདོད་བྱེད་དང་ཉི་མའི་སྨིན་བྱེད་དུ་འགྱུར། འཕྲིན་ལས་དང་གཤིན་རྗེ་མཐུ་ལྡན་དུ་འགྱུར། ཡོན་ཏན་དང་ནོར་སྦྱིན་གྱི་དབུལ་བ་བསལ་བར་མཚུངས་པ་དེ་ཡང་གཤིན་རྗེ་ལས་མི་མཐུན་ཕྱོགས་འགྲིབ་པ་འབའ་ཞིག་དང་། ནོར་སྦྱིན་གྱི་མཐུན་ཕྱོགས་འབའ་ཞིག ལྷག་མ་དྲུག་གི་གཉིས་ཀའི་བྱ་བ་བྱེད། ཕྱག་དང་པོ་གཉིས་ཡུམ་འཁྱུད་པ་ནི་ཐབས་ཤེས་ཟུང་དུ་ཆུད་པའོ། ། ཡེ་ཤེས་ལྔའི་ཡོན་ཏན་ཡོངས་སུ་རྫོགས་པས་དབུ་རེ་རེ་ལ་མི་མགོ་སྐམ་པོ་ལྔ་ལྔས་དབུ་བརྒྱན་པ། ཤེས་རབ་ཀྱི་རང་བཞིན་མགོ་བོ་རློན་པ་ལྔ་བཅུའི་དོ་ཤལ་ཅན་ཕ་རོལ་དུ་ཕྱིན་པ་དྲུག་གི་ངོ་བོ་རུས་པའི་རྒྱན་དྲུག་གིས་བརྒྱན་པ།
བསྡུ་དངོས་བཞིའི་རང་བཞིན་ཞབས་བཞི་པ་ལ་མི་འདྲ་བ་དུ་མ་འདུག་ནའང་། རང་ལུགས་སྤྱི་མིག་ནས་བརླ་སོ་སོར་གྱེས་ཏེ་མདུན་རྒྱབ་དུ་སྒྲིག་པའི་གཡས་གཉིས་བརྐྱང་པའི་བརླ་ལ་གཡོན་གཉིས་བསྐུམ་པའི་སོར་མོ་གཏད་པའི་སྐྱིལ་ཀྲུང་ཕྱེད་པའི་གར་གྱིས་བཞུགས་པ་ཡིན་ཏེ། རྩ་རྒྱུད་ལས། ཉི་མར་བཞུགས་ཤིང་རོལ་མོར་བཅས། ། ཞེས་པ་སྟེ། ཡང་འགྱུར་དུ། ཉི་མར་བཞུགས་ཤིང་གར་སྟབས་ལྡན། ། ཞེས་པ་དང་། གུར་ལས། སྐྱིལ་ཀྲུང་ཕྱེད་པའི་གར་གྱིས་བཞུགས། །
ཞེས་གསུངས། རྗེ་བཙུན་རྩེ་མོས། དེ་དག་ཀྱང་མཉམ་པར་བརྩེགས་པའི་སྙིང་གར་ཞབས་གཡས་པ་གཉིས་ནི་མནན་པའོ། ། རོལ་མོའི་ཚུལ་གྱི་སྐྱིལ་ཀྲུང་ཕྱེད་པའོ། ། དེའི་གཡས་བརྐྱང་པ་ནི་སེམས་ཅན་ལ་ཐུགས་རྗེས་ཁྱབ་པའོ། ། གཡོན་བསྐུམ་པ་ནི་ཤེས་རབ་ཀྱི་ཆོས་གང་ཡང་མི་འཛིན་པར་བཏང་བའོ། ། ཞེས་གསུངས་པས། པདྨ་དང་ཉི་མའི་དཀྱིལ་འཁོར་གྱི་སྟེང་དུ་བདུད་བཞི་བརྩེགས་པའི་གདན་ལ་ཞབས་གཡས་གཉིས་ཐུགས་རྗེ་ཆེན་པོས་སེམས་ཅན་ལ་ཁྱབ་པས་ན་མྱ་ངན་ལས་འདས་པ་ལ་མི་ཞུགས་པའི་ཕྱིར་ཞབས་གཡས་བརྐྱངས་པའོ། ། ཤེས་རབ་ཀྱི་ཆོས་གང་ཡང་མི་འཛིན་པས་འཁོར་བར་མི་ཞུགས་པར་བསྟན་པའི་ཕྱིར་ཞབས་གཡོན་བསྐུམ་པའོ། ། གར་མཁན་ལྟར་ཆ་ལུགས་སྣ་ཚོགས་ཀྱིས་སེམས་ཅན་གྱི་དོན་མཛད་པས་ན་སྐྱིལ་ཀྲུང་ཕྱེད་པའི་གར་གྱིས་བཞུགས་པའོ། །
གཉིས་པ་གར་གྱི་ཉམས་དགུ་ལ་གསུམ་ལས། སྐུའི་ཉམས་གསུམ་ནི། སྒེག་ཅིང་དཔའ་བ་མི་སྡུག་པ། ། ཞེས་པས་བསྟན་ནོ། ། སྒེག་པ་ནི་རྒྱན་སྣ་ཚོགས་ཀྱིས་བརྒྱན་པའི་སྐུ་ལྟ་བའི་ཆོག་མི་ཤེས་པ་དང་ལྡན་པས་གདུལ་བྱ་འདོད་ཆགས་ཅན་འདུལ་བར་བྱེད། དཔའ་བ་ནི་བདུད་བཞི་མནན་པའི་སྐུ་ཆེ་ཞིང་བརྗིད་པ་དེས་ཞེ་སྡང་ཅན་འདུལ་བར་བྱེད། མི་སྡུག་པ་ནི་ཁྲོ་ཆགས་སོགས་རྣམ་འགྱུར་དུ་མ་དང་ལྡན་པ་དེས་གཏི་མུག་ཅན་འདུལ་བར་བྱེད། གསུང་གི་ཉམས་གསུམ་ནི། རྒོད་དང་དྲག་ཤུལ་འཇིགས་རུང་བ། ། ཅེས་པ་སྟེ།
རྒོད་པ་ནི། རབ་ཏུ་དགེས་ཤིང་ཆགས་པས་བཞད་སྒྲས་འདོད་ཆགས་ཅན་འདུལ་བར་བྱེད། དྲག་ཤུལ་ནི། ཧཱུྃ་ཕཊ་ལ་སོགས་པའི་ང་རོས་ཞེ་སྡང་ཅན་འདུལ་བར་བྱེད། འཇིགས་སུ་རུང་བ་ནི། རྟག་ཆད་དུ་འཛིན་པ་རྣམས་འཇིགས་པར་བྱེད་པ་སྣང་སྟོང་ཟུང་དུ་འཇུག་པའི་གསུང་དེས་གཏི་མུག་ཅན་འདུལ་བར་བྱེད། ཐུགས་ཀྱི་ཉམས་གསུམ་ནི། སྙིང་རྗེ་རྔམས་དང་ཞི་བ་ཡི། ། ཞེས་པ་ལྟར་གསུམ་ཡིན། སྙིང་རྗེས་སེམས་ཅན་རྗེས་སུ་འཛིན་པར་བཞེད་པ་སྟེ་འདོད་ཆགས་ཅན་འདུལ།
རྔམས་པ་ནི་བྱམས་པ་ཆེན་པོས་རབ་ཏུ་ཁྲོ་བར་མཛད་པ་སྟེ་ཞེ་སྡང་ཅན་འདུལ། ཞི་བ་ནི་ཟུང་འཇུག་ཞི་བ་ཆེན་པོས་ཐུགས་ཀྱི་ལོག་ལྟ་དང་ལྡན་པའི་གཏི་མུག་འདུལ། གསུམ་པ་ནི། དེའི་པང་ན་ཡུམ་རྡོ་རྗེ་བདག་མེད་མས་གང་ཟག་དང་ཆོས་ཀྱི་བདག་གཉིས་སྟོང་པས་བདག་མེད་མ་གཞུང་བཞིན་གསལ་བཏབ་སྟེ། དག་པ་ནི་གོང་དུ་བཤད་པ་རྣམས་ཀྱི་ཤེས་སོ། ། གསུམ་པ་ནི། ཆོས་རྗེ་ས་པཎ་གྱིས། ལྷའི་སྐུ་ལ་སྦྱང་གཞི་དང་། ། སྦྱོང་བྱེད་འཕྲོད་པའི་རྟེན་འབྲེལ་ཡོད། ། ཅེས་གསུངས་པ་ལྟར།
ལྷའི་ཞལ་ཕྱག་རྒྱན་ལ་སོགས་པ་དང་སྦྱང་གཞི་སྦྱོང་བྱེད་ངོ་སྤྲད་དེ་བསྒོམ་པ་གལ་ཆེ་བས་ཞིབ་ཏུ་བཤད་ན། སྦྱོང་བྱེད་ཞལ་བརྒྱད་ཀྱི་སྦྱང་གཞི་རྣམ་ཤེས་ཚོགས་བརྒྱད། དེའི་ཆར་སྒོ་འཇིག་རྟེན་གྱི་ཆོས་བརྒྱད། དེ་གཉིས་ཀྱི་སྒོ་ནས་བསགས་པའི་ལས་སྒྲིབ་ཐམས་ཅད་རྣམ་ཐར་བརྒྱད་འཕགས་ལམ་བརྒྱད། མཐར་ཐུག་གི་དབང་ཕྱུག་བརྒྱད་རྣམས་ཞལ་བརྒྱད་ཀྱི་རྣམ་པར་བསྒྱུར་ནས་བསྒོམ། ཕྱག་བཅུ་དྲུག་གི་འཕོ་བ་བཅུ་དྲུག་སྐྱེ་མཆེད་བཅུ་གཉིས་སྐྱེ་རྒ་ན་འཆི་བཞི་སྟེ་བཅུ་དྲུག་སྦྱོང་། ཞབས་བཞིས་སྐྱེ་གནས་བཞི་སྦྱོང་། སྤྱན་ཉེར་བཞིས་དབང་པོ་ཉེར་གཉིས་གསལ་སྟོང་གཉིས་ཏེ་ཉེར་བཞི་སྦྱོང་། མཆེ་བ་ཟླ་བ་ཕྱེད་པ་ལྟ་བུས་བདག་གཅེས་འཛིན་སྦྱོང་། ཐོད་པའི་འཕྲེང་བས་ཉེར་ལེན་གྱི་ཕུང་པོ་ལྔའི་དབང་གིས་སྡུག་བསྔལ་གྱི་འཕྲེང་བ་འཁོར་མོ་འབྱུང་བ་དེ་སྦྱོང་།
མདོར་ན་སྦྱང་གཞི་རྣམས་འཁོར་བ་སྦྱོང་བྱེད་རྣམས་མྱང་འདས། དེ་གཉིས་དབྱེར་མེད་དུ་བསྲེས་ནས་རྣལ་འབྱོར་པས་སེམས་ཀུན་གཞི་གཅིག་གི་སྟེང་དུ་གཏན་ལ་ཕབ་སྟེ་ཉམས་སུ་ལེན་པ་ནི་མཆོག་ཡིན་ནོ།། ༈ །།གཉིས་པ་སེམས་དཔའ་སུམ་རྩེགས་སུ་བསྒོམ་པ་ནི། གུར་ལས། ཐམས་ཅད་རྣམས་ཀྱི་སྔགས་འདི་ཡིས། ། སྙིང་རྗེར་ཡེ་ཤེས་གནས་སུ་དགོད། ། ཅེས་གསུངས་པའི་དོན་རྒྱས་འབྲིང་བསྡུས་གསུམ་ལས། འདིའི་སྐབས་སུ་བསྡུས་པ་བསྒོམ་པ་ཉམས་ལེན་ཡིན་པས་དེའི་བསྒོམ་ཚུལ་ནི། ཡབ་ཀྱི་ཐུགས་ཀར་ཉི་མ། ཡུམ་དང་ལྷ་མོ་རྣམས་ཀྱི་ཐུགས་ཀར་ཟླ་བའི་སྟེང་དུ་རང་རང་གི་ས་བོན་ཐིག་ལེས་བརྒྱན་པ་བསྒོམ་སྟེ།
ས་བོན་རྣམས་ཡེ་ཤེས་སེམས་དཔའ། ཐིག་ལེ་རྣམས་ཏིང་ངེ་འཛིན་སེམས་དཔའ། རང་ལྷར་སྒོམ་པ་དམ་ཚིག་སེམས་དཔའ་གཉིས་པོ་སེམས་དཔའ་སུམ་རྩེགས་བསྡུས་པའི་ལུགས་སོ། ། སྦྱང་གཞི་ཐ་མལ་པའི་ལུས་ངག་ཡིད་གསུམ་སྐུ་གསུང་ཐུགས་ཀྱི་རྡོ་རྗེ་གསུམ་གྱིས་སྦྱོང་། གསུམ་པ་སྣོད་བཅུད་ཀྱི་ཞིང་སྦྱོང་བ་ནི། རྗེ་རྩེ་མོས། དེ་ཡང་ལྷ་དགུའི་ཐུགས་ཀ་ཡི། ། རང་རང་ས་བོན་ལས་འོད་འཕྲོས། ། ཞེས་གསུངས་པའི་དོན་གཙོ་འཁོར་ཐམས་ཅད་ཀྱི་ཐུགས་ཀའི་ས་བོན་ལས་འོད་ཟེར་ཁ་དོག་སྣ་ལྔ་ཤངས་བུག་གཡས་ནས་ཕྱིར་འཕྲོས་སྣོད་བཅུད་ཀྱི་འཇིག་རྟེན་ལ་ཕོག་པས། གསེར་འགྱུར་གྱི་རྩིས་ལྕགས་ནག་པོ་ལ་ཕོག་པ་ལྟར་སྣོད་གཞལ་ཡས་ཁང་དང་བཅུད་ལྷ་དགུའི་དཀྱིལ་འཁོར་དུ་བྱས་ནས་འོད་ཟེར་སྣ་བུག་གཡོན་ནས་བསྡུས་ཏེ་ཐུགས་ཀའི་ས་བོན་ལ་ཐིམ།
སྦྱང་གཞི་འདིས་མ་དག་པའི་སྣོད་བཅུད་ཀྱི་སྣང་བ་ཐམས་ཅད་སྦྱོང་།། ༈ །།བཞི་པ་མིག་སོགས་བྱིན་གྱིས་བརླབ་པ་ནི། རྩ་རྒྱུད་ལས། མིག་ཏུ་གཏི་མུག་རྡོ་རྗེ་མ་སོགས་ནས། ཡིད་ལ་ཕྲག་དོག་རྡོ་རྗེ་མའི་བར་དང་། གུར་ལས། མིག་ལ་སོགས་པར་གཏི་མུག་སོགས། ། རྡོ་རྗེ་གསུམ་ནི་གནས་གསུམ་དགོད། ། ཅེས་དང་། གཏི་མུག་རྡོ་རྗེ་མིག་ལ་དགོད། །
ཞེ་སྡང་རྡོ་རྗེ་རྣ་བ་ལ། ། སེར་སྣ་འདོད་ཆགས་དེ་བཞིན་དུ། ། དགེ་དང་བདག་མེད་བསྒོམ་པར་བྱ། ། ཕྱག་གཉིས་ཞལ་ནི་གཅིག་པ་ཡིན། ། ཞེས་པ་ནས། གནས་གསུམ་དུ་ནི་གནས་པར་སྒོམ། ། ཞེས་གསུངས་པ་རྣམས་ཀྱི་དོན་ནི། མི་འདྲ་བ་དུ་མ་སྣང་ནའང་། རང་ལུགས་ལྷ་དགུའི་དམ་ཚིག་ལ་བཀོད་དེ། གཙོ་བོ་ནི་རྩ་ཞལ་ཁོ་ནའི་སྤྱན་གཡས་གཡོན་གཉིས་སྙན་གཉིས་ཤངས་ལྗགས་ཐུགས་ཀ
དཔྲལ་བ་སྟེ་དྲུག འཁོར་རྣམས་ལའང་དེ་བཞིན་དང་། གཙོ་འཁོར་ཐམས་ཅད་ཀྱི་གནས་གསུམ་དུ་སྐུ་གསུང་ཐུགས་ཀྱི་རྡོ་རྗེ་གསུམ་སྟེ་ལྷ་ཐམས་ཅད་ལ་དགུ་དགུ་བཀོད། བསྐྱེད་ཚུལ་ནི་གདོང་དྲུག་གི་རྒྱུད་ལས། མིག་སོགས་བྱིན་གྱིས་རླབས་པ་ལ། ། གཏི་མུག་རྡོ་རྗེ་སོགས་ཀྱིས་བསྲུངས། ། དབང་སྦུབ་སྟོང་པ་ཉིད་བྱས་ཏེ། ། སྙིང་པོའི་མིང་གི་ཡི་གེ་ཡི། ། ཞེས་གསུངས་པ་དང་མཐུན་པར་ཐ་མལ་གྱི་དབང་སྦུབས་རྣམས་སྟོང་པར་བྱས་ནས་དེར་ས་བོན་ལ་བསྐྱེད་པ་ཡིན། དེ་ལྟར་བསྐྱེད་པའི་དགོས་པ་ཡང་།
རྗེ་བཙུན་རྩེ་མོས། དེ་ལྟར་གོ་ཆ་དགོས་པ་ལས། དགོས་པ་རྣམ་པ་གསུམ་ཡོད་དེ། ། ཐ་མལ་རྣམ་རྟོག་བློ་བཟློག་དང་། ། མངོན་པར་ཤེས་པ་ལྔ་ཆར་དྭངས། ། བར་ཆད་བགེགས་ལས་བསྲུང་བ་སྟེ། ། ཞེས་སོགས་པའི་དགོས་པ་དང་པོ་ནི། གུར་ལས། གཏི་མུག་རྡོ་རྗེ་རབ་སྦྱོར་བས། ། མིག་གི་རྣམ་པར་ཤེས་པ་སྦྱངས། །
ཞེ་སྡང་རྡོ་རྗེའི་བསམ་པ་ཡིས། ། སྒྲ་ཡི་སྒོ་ཡང་བསམ་པའོ། ། ཞེས་གསུངས་པས། མིག་ཤེས་སོགས་དྲུག་སྦྱོང་དགོས་པ་གཉིས་པ་ནི། གཏི་མུག་རྡོ་རྗེ་སྦྱོར་བ་ལས། ། རྡོ་རྗེའི་མིག་གིས་མཐོང་བར་འགྱུར། ། ཞེས་སོགས་པས་མངོན་པར་ཤེས་པ་དང་པོ་ལྔ་ཐོབ། དགོས་པ་གསུམ་པ་ནི། རྩ་རྒྱུད་ལས། འདི་ནི་གོ་ཆ་སེམས་དཔའ་ཆེ། །
ཞེས་སོགས་པས་བར་ཆད་དང་བགེགས་བསྲུང་བའོ། ། དེ་རྣམས་ཀྱི་སྦྱང་གཞི་ནི། སེམས་ཅན་ཐ་མལ་པའི་ཕུང་ཁམས་སྐྱེ་མཆེད་དང་ལུས་ངག་ཡིད་གསུམ་རྒྱས་པ་སྦྱོང་། ལྔ་པ་ཡེ་ཤེས་པ་དགུག་གཞུག་ནི། དམ་ཚིག་འཁོར་ལོ་ཆེན་པོ་འབར། ། ཡེ་ཤེས་འཁོར་ལོ་མྱུར་གཞུག་བྱ། ། སངས་རྒྱས་བྱང་ཆུབ་སེམས་དཔའ་དག ། བསྒྲུབ་བྱེད་གཞན་དུ་མ་ཡིན་ནོ། ། ཞེས་གསུངས་པས་ཡེ་ཤེས་པ་གཞུག་པ་ལ། ངག་གི་སྤྱན་འདྲེན་པ་ཚོགས་ཞིང་དང་འདྲ་བས།
མདུན་གྱི་ནམ་མཁར་བླ་མ་དང་གཉིས་སུ་མེད་པའི་སྙིང་པོ་ཀྱཻ་རྡོ་རྗེ་ལྷ་དགུའི་དཀྱིལ་འཁོར་ལ་སངས་རྒྱས་བྱང་ཆུབ་སེམས་དཔའ་ཐམས་ཅད་འདུས་པར་བསམ་ལ་ལྷ་མོ་བརྒྱད་ཀྱིས་མཆོད། ཁྱོད་ནི་རྣལ་འབྱོར་མ་སོགས་ཀྱིས་བསྟོད། ། དེ་ཉིད་དགུག་གཞུག་བྱ་བ་ནི། གུར་ལས། རྡོ་རྗེ་མཁའ་འགྲོ་ལུག་གུ་བརྒྱུད། ། ཞེན་པ་ཆེན་པོ་སངས་རྒྱས་ཀུན། ། ལྕགས་སྒྲོགས་རྡོ་རྗེ་བཅིང་བར་བྱ། ། དགའ་ལྡན་དུ་ནི་ལྷག་མར་འགྱུར། ། ཅེས་དང་། ལྕགས་ཀྱུ་ཉིད་ཀྱི་དགུག་པར་བྱ། །
ཞགས་པ་ཉིད་ཀྱི་གཞུག་བྱ་ཞིང་། ། ལྕགས་སྒྲོག་གི་ནི་ཞབས་དག་ཅིང་། ། དྲིལ་བུ་འཁྲོལ་བའི་དབང་དུ་བྱ། ། ཞེས་དང་། རིན་ཆེན་འབར་བ་ལས། གཽ་རཱི་ལ་སོགས་ལྷ་མོ་བཞིས། ། དགུག་གཞུག་བཅིང་དང་དགོས་པ་བསྐྱེད། ། ཅེས་སོགས་པའི་དོན་གཽ་རཱི་ལ་སོགས་ལྷ་མོ་བཞིས། སྔགས་ཀྱི་དང་པོ་བརྗོད་པའི་ཚེ། རང་གི་ཐུགས་ཀ་ནས་གཽ་རཱི་ནག་མོ་ལྕགས་ཀྱུ་ཐོགས་པ་གྲངས་མེད་སྤྲོས།
ཡེ་ཤེས་པའི་ལྷ་ཐམས་ཅད་ཀྱི་ཐུགས་ཀར་ལྕགས་ཀྱུས་རེག་པས་ཉེ་བར་སྤྱན་དྲངས། གོང་བཞིན་ཙཽ་རཱི་དམར་མོ་ཞགས་པ་ཐོགས་པ་སྤྲོས་ཏེ། ཡེ་ཤེས་པ་རྣམས་ཀྱི་ཐུགས་ཀར་རེག་པས་དམ་ཚིག་པ་རྣམས་ཀྱི་སྨིན་མཚམས་ནས་ཐིམ། ཡང་གོང་བཞིན་བཻཏྟ་ལཱི་སེར་མོ་ལྕགས་སྒྲོག་ཐོགས་པ་སྤྲོས། ཡེ་ཤེས་པ་དང་དམ་ཚིག་པ་འདྲེས་པའི་ལྕགས་སྒྲོག་ཞབས་རྣམས་ལ་རེག་པས་ཡེ་ཤེས་པ་དང་དམ་ཚིག་པ་དབྱེར་མེད་ཏུ་འདྲེས། ཡང་ཐུགས་ཀ་ནས་གོང་བཞིན་གྷསྨ་རཱི་ལྗང་ཁུ་དྲིལ་བུ་ཐོགས་པ་སྤྲོས། དྲིལ་བུའི་སྒྲ་ཕྱོགས་ཀུན་དུ་དཀྲོལ་བས་ཡེ་ཤེས་པ་ཐམས་ཅད་དམ་ཚིག་པ་ལ་དགྱེས་ཏེ་སངས་རྒྱས་མ་ཐོབ་ཀྱི་བར་དུ་ཡེ་ཤེས་པ་དབྱེར་མེད་དུ་བཞུགས་པར་བསྒོམ། ཡེ་ཤེས་པ་བཅུག་པའི་དགོས་པ་ནི་རྗེ་བཙུན་རྩེ་མོས། དེ་ལྟར་དམ་ཚིག་འཁོར་ལོ་ལ། ། ཡེ་ཤེས་བསྟིམས་པའི་དགོས་པ་ཡང་། །
འདི་ལྟར་ཁ་ཅིག་དམ་ཚིག་པ། ། དམན་འཛིན་ཡེ་ཤེས་མཆོག་ཏུ་འཛིན། ། དེ་ལྟར་འཛིན་པའི་གང་ཟག་གིས། ། ཡེ་ཤེས་དགུག་གཞུག་མ་བྱས་ན། ། དམ་ཚིག་འབའ་ཞིག་གཟུགས་བརྙན་ཙམ། ། ལམ་དུ་བྱས་མིན་དེ་མི་འགྲུབ། ། དེ་བས་དམ་ཚིག་འཁོར་ལོ་ལ། ། ཡེ་ཤེས་བཅུག་པས་དེ་རྟོགས་པས། ། འབྲས་བུ་འབྱིན་ཡིན་ཡང་དག་པར། ། དེ་ལྟར་མེད་ཀྱང་དེ་དགོས་གསུངས། །
ཞེས་དང་། དགོངས་པ་ལུང་སྟོན་ལས། ། གསེར་འགྱུར་རྩི་ཡི་དངོས་པོ་ཡིས། ། ལྕགས་ནི་གསེར་དུ་བསྒྱུར་བར་བྱེད། ། དེ་བཞིན་ཡེ་ཤེས་བཅུ་པ་ཡིས། ། མིའི་ལུས་ནི་སངས་རྒྱས་བྱེད། ། ཅེས་གསུངས་པ་ལྟར་ཡིན་ནོ། ། ཡེ་ཤེས་བཅུག་པའི་སྦྱང་གཞི་ནི། མ་དག་པའི་སྣང་བ་ཐམས་ཅད་རྟེན་དང་བརྟེན་པར་བཅས་པའི་དམ་ཚིག་པར་བསྒྱུར། དམ་ཚིག་པའི་དཀྱིལ་འཁོར་དེ་ཡེ་ཤེས་པ་ཐམས་ཅད་འདུས་པའི་ངོ་བོ་ཀྱཻ་རྡོ་རྗེ་ལྷ་དགུའི་དཀྱིལ་འཁོར་གྱི་རྣམ་པར་ལམ་བྱེད་བཞིས་བསྒྱུར་ནས་བསྒོམ།
འདི་ཡན་ཆད་རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག་ཡིན་ཏེ། ཡན་ལག་འདི་ཉོན་མོངས་པ་འདོད་ཆགས་བདེ་ཆེན་རྡོ་རྗེའི་ཚོགས་ལམ་དུ་བྱེད་པ་ཡིན་ཞིང་། རྡོ་རྗེ་སེམས་དཔའ་ཡང་སངས་རྒྱས་ཐམས་ཅད་ཀྱི་རྩ་བ་བདེ་ཆེན་གྱི་ངོ་བོ་ཡིན་པའི་ཕྱིར་རོ། ། དེ་ལ་འཕྲོས་ནས་ཟབ་མོ་ལུས་ཀྱི་དཀྱིལ་འཁོར་བསྒོམ་པ་ནི་མངོན་རྟོགས་དང་སྦྲེལ་ན་རྗེས་སུ་ཆགས་པའི་ཡན་ལག་དུ་བསྡུ་བ་ཡིན། དེ་ལྟ་བུའི་ལུས་དཀྱིལ་བསྒོམ་ཚུལ་ནི་རྒྱ་གཞུང་ལས་གསུང་ཚུལ་རྣམས། ལུས་དཀྱིལ་རྩོད་སྤོང་དུ་ཤེས་པར་བྱ། དམིགས་པ་བསྒོམ་ཚུལ་ནི། ཡེ་ཤེས་པ་བཅུག་པས། ལུས་སེམས་ལ་ཟག་མེད་ཀྱི་བདེ་བ་ཆེན་པོའི་ཡེ་ཤེས་སྐྱེས་པ་དེས་ཟབ་མོ་ལུས་ཀྱི་དཀྱིལ་འཁོར་དུ་རྣམ་པ་ཤར་བ་དེ་རྣམས་རིམ་གྱི་གསལ་བཏབ་པ་ནི། དཔྲལ་བ་དང་ལྟག་པ་གཉིས་རྣ་བ་གཉིས་ཀྱི་སྟེང་རྣམས་སུ་སྣ་ཚོགས་རྡོ་རྗེ་ཤར་དཀར།
ལྷོ་སེར། ནུབ་དམར། བྱང་ལྗང་། ལྟེ་བ་མཐིང་ནག་ཅན་དུ་བསྒོམ། རྐང་མཐིལ་རྡོ་རྗེའི་ས་གཞི་ནི་ལྤགས་པའི་ནང་དུ་རྡོ་རྗེ་སྔོན་པོ་རྭ་གདེངས་པ་ནས་ཐང་བརྡལ་བ་ལྟ་བུ་བསྒོམ། རྩིབ་མ་རྡོ་རྗེའི་རྭ་བ་ནི་རྩིབ་མའི་ཕྱི་ལོགས་རྣམས་ལ། རྡོ་རྗེ་སྔོན་པོ་རྩེ་གསུམ་པ་རྭ་གདེངས་པ་ཤེལ་ལ་གཟུགས་བརྙན་ཤར་བའི་ཚུལ་གྱི་བསྒོམ། ལྤགས་པ་རྡོ་རྗེའི་གུར་དང་བླ་བྲེ་ནི་ལྤགས་པའི་ནང་ཤ་ལ་སྦྱར་པའི་ཕྱོགས་ལ་ཀོ་རློན་ལ་སྤར་བཏབ་པའི་ཚུལ་གྱི་རྡོ་རྗེ་སྔོན་པོ་རྩེ་གསུམ་པར་བསྒོམ། བ་སྤུ་མདའི་དྲྭ་བ་ནི། བ་སྤུའི་རྩ་བ་རེ་ན་རྩ་ཕྲ་མོ་རེ་ཟུག་པའི་རྩེ་མོ་རྣམས་སྟོང་ནང་ལ་བསྟན་རྩེ་མདེའུ་ཕྱི་ལ་བསྟན་པའི་མདེའུ་སྣོལ་བའི་ཕྲ་མོ་རེ་བསྒོམ།
སེན་མོ་མེ་རིས་འབར་བ་ནི། སེན་མོ་དང་ཤ་སྦྱར་བའི་མཚམས་ནས་མེ་ཁ་དོག་ལྔ་པ་ཕྲ་མོ་རེ་འབར་བ་ཡིན། རྐང་མཐིལ་རླུང་ནི། རྡོ་རྗེའི་ས་གཞིའི་སྟེང་དུ། རླུང་གི་དཀྱིལ་འཁོར་འོད་མའི་གཞུ་ལྟ་བུ་རེ་བསྒོམ། སུམ་མདོ་མེ་ནི། སུམ་མདོར་རྩེ་མོ་ཕྲ་བ་མཐུར་ལ་བསྟན། གདེང་ཀ་བྱེ་བ་གྱེན་དུ་བསྟན་པའི་ཟུར་གསུམ་བསྒོམ། ལྟོ་བ་ཆུ་ནི། ལྟོ་བའི་ཐད་ཀྱི་ནང་དུ་ཆུའི་དཀྱིལ་འཁོར་དཀར་པོ་ཟླུམ་པོ་དཔངས་ཅུང་ཟད་དང་བཅས་པ་བསྒོམ།
སྙིང་ཁ་ས་ནི་སྙིང་ཁའི་དབུས་སུ་སའི་དཀྱིལ་འཁོར་ཁ་དོག་སེར་པོ་གྲུ་བཞི་པ་དཔངས་ཅུང་ཟད་དང་བཅས་པ་བསྒོམ། སྒལ་ཚིགས་རི་རབ་ནི། སྒལ་ཚིགས་ས་ཉི་ཤུ་རྩ་གཅིག་ཡང་རི་རབ་ཡོངས་སུ་རྫོགས་པ་རེ་རེ་བསྒོམ། མགོ་བོ་རི་རབ་ཀྱི་སྟོད་ཀྱི་ཆ་ནི། འཁུར་འཚོས་ཀྱི་སྟེང་མིག་རུས་ཀྱི་སྟོད་གཉིས་རྣ་བའི་རྒྱབ་ཕྱོགས་ཀྱི་འབུར་གཉིས་ཏེ་བཞི་ནི་ཅོག་བཞི། ལུས་མི་མཉམ་པ་མེད་པ་གྲུ་བཞི་ནི་སྤྱི་གཙུག་དང་རྐང་མཐིལ་གཉིས་ལག་མཐིལ་གཉིས་རྣམས་སུ་གཞལ་ཡས་ཁང་གི་གྲྭའི་རྣམ་པ་རྩིག་པ་རིམ་པ་ལྔ་རེ་བསྒོམ། སྙིང་ག་ནས་འབྱུང་བ་བཞིའི་རླུང་རྒྱུ་བའི་སྒོ་བཞི་ནི་སྙིང་གའི་ཕྱོགས་ཀྱི་རྩ་བཞི་སྒོ་ཆུང་གཉིས་སྲལ་མའི་རྣམ་པ་ཅན་བསྒོམ། མིག་པཉྩ་རེ་ཁའི་རྩིག་པ་ནི་མིག་གཉིས་ཀྱི་རྒྱལ་མོའི་དཀྱིལ་དུ་རྩིག་པ་རིམ་པ་ལྔ་ཕྲ་ཁྱུག་པ་རེ་བསྒོམ། སྣ་རིན་པོ་ཆེའི་ཕ་གུ་ནི་སྣའི་འདོམ་སོ་ན་ལྤགས་པའི་ནང་དུ་ཕ་གུ་སེ་ཁྱུག་པ་གཅིག་བསྒོམ། སོ་དྲྭ་བ་དང་དྲྭ་བ་ཕྱེད་པ་འཕྱང་བ་ནི་ཡ་སོ་མ་སོ་རྣམས་དྲྭ་བ་དང་དྲྭ་ཕྱེད་ཀྱི་རྣམ་པ་ཤེལ་ལ་གཟུགས་བརྙན་ཤར་བའི་ཚུལ་གྱི་བསྒོམ།
ལྕེ་དང་མཆུ་འདོད་ཡོན་གྱི་སྣམ་བུ་ནི། ལྕེ་དང་མཆུའི་དབུས་སུ་འདོད་ཡོན་གྱི་སྣམ་བུ་དམར་ཁྱུག་པ་རེ་བསྒོམ། རྣ་བ་རྟ་བབ་ནི་རྣ་བའི་ནང་གྲོ་ཁའི་མཛེར་པ་ལྟ་བུའི་མདུན་དུ་རྟ་བབ་བང་རིམ་བཞི་པའི་རྣམ་པ་ཅན་རེ་བསྒོམ། རྐང་རྣམས་ཀ་བའི་ཚོགས་ནི། རྐང་ལག་གི་རྐང་བརྒྱད་བརྒྱད་ཞོགས་ཀྱི་རྣམ་པ་ཅན་ཞུ་རིང་ཞུ་ཐུང་དང་བཅས་པ་བསྒོམ་པ་ནི་རྟེན་གྱི་དཀྱིལ་འཁོར་ཡིན། བརྟེན་པ་ལྷ་བསྐྱེད་པ་ནི། ཕོ་བྲང་ལྔའི་གནས་སུ་རྟེན་དཀྱིལ་འཁོར་བཞིའི་རང་བཞིན་ཡིག་འབྲུ་ལྔ་འབྱུང་བ་ལྔ་ཕུང་པོ་ལྔ་ཉོན་མོངས་པ་ལྔ་རྣམས་ལས་རྒྱལ་བ་རིགས་ལྔ་ཡུམ་ལྔ་ཡེ་ཤེས་ལྔ་རྣམས་སུ་གྱུར་པ་གསལ་བཏབ་པ་ནི། ལྟེ་བ་སྤྲུལ་པའི་འཁོར་ལོ་ལ་སོགས་པ་ཕོ་བྲང་ལྔའི་ཡིག་འབྲུ་ལྔ་ལས་གཙོ་བོ་ཡབ་ཡུམ་བཅུ། འཁོར་རྣམས་རྩ་འདབ་རྣམས་ལས་ལྷ་མོ་རྣམས་བསྐྱེད་པ་ཡིན་པས།

ངག་འདོན་རྣམས་ལུས་དཀྱིལ་ཇི་ལྟ་བ་བཞིན་བྱེད། ནང་སྐྱེ་མཆེད་དྲུག་གི་སྐྱེད་གཞི་ནི། མིག་གི་རྣམ་པར་ཤེས་པ་སོགས་ཀྱི་རྟེན། མིག་དབང་ཟར་མའི་མེ་ཏོག་ལྟ་བུ། རྣ་དབང་གྲོ་ཁའི་འཛེར་པ་ལྟ་བུ། སྣ་དབང་ཟངས་ཀྱི་མོ་ཁབ་མཐུར་དུ་གཤིབ་པ་ལྟ་བུ། ལྕེ་དབང་ཟླ་བ་ཕྱེད་པ་ལྟ་བུ་ལྕེའི་དབུས་སུ། ལུས་དབང་སྨིན་མ་སྦྲེལ་མཚམས་སུ་ཐིག་ལེ་དཀར་པོ། ཡིད་དབང་སྙིང་ཁའི་དབུ་མའི་ནང་བཞུགས། ཡུམ་རྣམས་ཀྱི་བསྐྱེད་གཞི་ནི། དེ་དག་གི་གཞོན་པར་གྱུར་པའི་རླུང་རྣམས་ཡིན་ཏེ། །
བསྐྱེད་གཞི་དེ་དག་ལས་ཡུལ་ཡུལ་ཅན་གྱི་ལྷ་མོ་རྣམས་བསྐྱེད་པ་ཡིན། ཁྲོ་བོ་བཅུའི་གནས་ནི་ལག་པའི་མཁྲིག་མའི་ཚིགས་གཉིས་དཔུང་པའི་ཚིགས་གཉིས་རྐང་པའི་སློག་མོར་གྱི་ཚིགས་གཉིས་པུས་མོའི་ཚིགས་གཉིས་སྤྱི་གཙུག་སྐུའི་རྡོ་རྗེའི་སྟེང་། ལྕེའི་རྩ་བ་གསང་གནས་ཀྱི་ནོར་བུའི་དབུས་ཏེ་བཅུ་རྣམས་སུ་ནད་འདུ་བ་གཞི་བསྐྱེད་པར་བྱེད་པའི་རྩ་འདབ་བཅུ་གཉིས་པའི་དབུས་ན་སྟོབས་ཀྱི་ཧཱུྃ་དྲག་ལ་རིང་བ་བཅུ་ཡོད་པ་རྣམས་ལས་བསྐྱེད་པ་ཡིན། ལྷ་དེ་རྣམས་ལྷའི་རྣམ་པར་བཞུགས་ནས་སྐུའི་དབྱིབས་ངོ་བོ་བདེ་བར་གནས་པས་རྣམ་པ་བདེ་བ། བདེ་སྟོང་ཟུང་དུ་ཆུད་པས་རང་བཞིན་གསལ་སྟོང་། དེ་ཐམས་ཅད་རེ་རེའི་སྟེང་ན་ཡང་བདེ་ཆེན་གྱི་ཡེ་ཤེས་རྒྱུན་མ་ཆད་ཅིང་ངོ་བོ་སྟོང་པར་རྟོགས་པས་བདེ་སྟོང་ཟུང་དུ་ཆུད་པ་ཡིན། གཞན་ཡང་ལུས་རྩ་ཐམས་ཅད་སྤྲུལ་པའི་སྐུ། ཡི་གེ་ཐམས་ཅད་ལོངས་སྤྱོད་རྫོགས་པའི་སྐུ། ཁམས་བདུད་རྩི་ཐམས་ཅད་ཆོས་ཀྱི་སྐུ། སྙིང་པོ་ཡེ་ཤེས་ཀྱི་རླུང་ཐམས་ཅད་ངོ་བོ་ཉིད་ཀྱི་སྐུ་དེ་ལུས་ཀྱི་ཆ་ཤས་ཅུང་ཟད་ཙམ་རེ་ཡང་སྐུ་བཞི་ཡེ་ཤེས་ལྔ་ལྡན་གདན་གསུམ་ཚང་བའི་ལྷའི་རང་བཞིན་ཏེ་ཤིན་དུ་ཟབ་པའི་ལུགས་ཡིན་ཏེ་འདི་ཡན་ཆད་རྗེས་སུ་ཆགས་པའི་ཡན་ལག་གི་ནང་དུ་སྡུད།
གཙོ་འཁོར་གྱི་ལྷ་ཐམས་ཅད་ཞལ་གཅིག་ཕྱག་གཉིས་མ་ཡིན། སྐུ་མདོག་རང་རང་གི་མངོན་རྟོགས་བཞིན་ལ་ཕོ་བྲང་ལྔའི་གཙོ་བོ་ཡབ་རྣམས་ཞབས་གཡས་བརྐྱང་གཡོན་བསྐུམ་པའི་ཕྱེད་ཀྲུང་། ཡུམ་རྣམས་གཡོན་བརྐྱང་གཡས་བསྐུམ་པས་ཡབ་ལ་འཁྱུད་པ། ཡོན་ཏན་རིན་ཆེན་འབྱུང་ལྡན་ལ་རུས་པ་དང་རིན་པོ་ཆེ་གཉིས་ཀྱི་བརྒྱན་པ་ནི་ཇོ་བོ་གཱ་ཡ་དྷ་རའི་གཟིགས་སྣང་ཡིན་ཅིང་། བླ་མ་གོང་མ་རྣམས་ཀྱི་བྱིན་རླབས་རྒྱུན་མི་ཆད་པའི་ཉམས་ལེན་ཡིན། གཞན་རིགས་བཞི་ལ་རིན་པོ་ཆེའི་རྒྱན་མེད། ཡུམ་རྣམས་ས་ཆུ་མེ་རླུང་ནམ་མཁའ་རྣམས་རང་གི་ལུས་ལ་གནས་པའི་ས་རླུང་ལ་སོགས་པའི་རླུང་རྣམས་ཡིན། ནང་གི་སྐྱེ་མཆེད་ཀྱི་ལྷ་མོ་རྣམས་སྐྱེ་མཆེད་བཞི་ཐ་དད་པ་ལས་ཁ་དོག་སྣ་ཚོགས་ཡིན། ཡུལ་གྱི་ལྷ་མོ་དྲུག་རྣམ་ཤེས་ཀྱི་ཞོན་པའི་རླུང་ཡིན་པས་ཐམས་ཅད་ཁ་དོག་ནག་མོ་ཞལ་ནང་གཟིགས། སྐྱེ་མཆེད་ཀྱི་ལྷ་མོ་དྲུག་ཞལ་ཕྱིར་གཟིགས་ཡུལ་ཡུལ་ཅན་ཞལ་སྤྲད་པའི་རྣམ་པ་ཅན་ཡིན།།
༈ །།གསུམ་པ་དབང་བསྐུར་བ་མི་བསྐྱོད་པའི་ཡན་ལག་ནི། རྒྱུད་ལས་གསུང་ཚུལ། དེའི་དོན་ཉམས་སུ་ལེན་ཚུལ་གཉིས་ལས། དང་པོ་ནི། རྩ་རྒྱུད་ལས། རང་གི་སྙིང་ཀར་ས་བོན་བསམ་མོ། ། ས་བོན་ལས་འོད་ཟེར་ནག་པོ་ལྕགས་ཀྱུའི་རྣམ་པའི་གཟུགས་ཀྱིས་ཕྱུང་ནས་ཅེས་སོགས་དང་། གུར་ལས། དབང་ནི་རིགས་མ་བརྒྱད་རྣམས་ཀྱིས། ། ཞེས་གསུངས་པས་དབང་གང་ལ་བླང་བའི་ཡུལ།
གང་གིས་ལེན་པའི་རྟེན། ཇི་ལྟར་ལེན་པའི་ཚུལ་དང་གསུམ། དང་པོ་ལ་དབང་ལྷ་སྤྱན་དྲངས་པ། མཆོད་བསྟོད་བྱས་ཏེ་གསོལ་བ་བཏབ་པའོ། ། དང་པོ་ནི་གང་གི་སྤྱན་འདྲེན་པ་ཚོགས་ཞིང་དང་འདྲ། སྤྱན་དྲངས་པའི་དབང་ལྷ་ནི་གདན་གསུམ་ཚང་བའི་ལྷ་ཚོགས་རྣམས་ཡིན། དེ་དག་གི་བཞུགས་གནས་ནི་གཞལ་ཡས་ཁང་གི་ནང་གཙོ་བོའི་སྨིན་མཚམས་ཀྱི་ཐད་དུ་ཕྱི་གཞལ་ཡས་ཁང་གྲུ་བཞི་སྒོ་བཞི་རྒྱན་ཐམས་ཅད་ཀྱིས་བརྒྱན་པའི་ནང་དུ་ལྷ་སྣམ་རིམ་པ་གཉིས་པ་དབུས་སུ་ལེ་ཚེ་དགུའི་དབུས་མ་ལ་པདྨ་ཉི་མའི་གདན་གྱི་སྟེང་དུ་བླ་མ་དང་ཐ་མི་དད་པའི་མི་བསྐྱོད་པ་ཡབ་ཡུམ་ཕྱོགས་བཞིར་རྒྱལ་བ་རིགས་བཞི་སྟེ་དབུས་མ་དང་ལྔས་བདུད་རྩི་ལྔའི་གང་བའི་བུམ་པ་བསྣམས་པ། མཚམས་བཞིར་ཡུམ་བཞི་གྲི་ཐོད་འཛིན་པ། དེའི་ཕྱི་རོལ་ལྷ་སྣམ་དང་པོ་ལ་ཕྱོགས་བཞིར་བྱང་སེམས་གཉིས་གཉིས་ཏེ་བརྒྱད། མཚམས་བཞིར་མཆོད་པའི་ལྷ་མོ་རེ་རེ་སྟེ་བཞི་ཤར་ཕྱོགས་ཀྱི་བྱང་སེམས་གཉིས་གཡས་གཡོན་དུ་མཆོད་པའི་ལྷ་མོ་གཉིས་ཏེ་དྲུག
བྱང་སེམས་རྣམས་ཀྱི་བཀྲ་ཤིས་ཀྱི་རྫས་དང་ལྷ་མོ་དྲུག་གི་མཆོད་པའི་རྫས་ཐོགས་ལ། ལྷ་སྣམ་ཕྱི་མའི་ཕྱོགས་མཚམས་བརྒྱད་དུ་ཁྲོ་བོ་བརྒྱད། གཙོ་བོའི་སྟེང་གི་ནམ་མཁའ་དང་ལེ་ཚེ་དབུས་མའི་ནང་གི་སྟེང་འོག་གཉིས་སུ་སྟེང་འོག་གི་ཁྲོ་བོ་གཉིས་ཏེ་བཅུ་རང་རང་གི་ཕྱག་མཚན་འཛིན་པ་རྣམས་གསལ་བཏབ་ལ། གཉིས་པ་མཆོད་བསྟོད་གསོལ་བ་བཏབ་པ་ལ་ལྷ་མོ་བརྒྱད་ཀྱིས་མཆོད། ཞེ་སྡང་རྡོ་རྗེ་ཕྱག་འཚལ་བསྟོད་ཀྱིས་བསྟོད། དེའི་དོན་ནི་ཞེ་སྡང་དང་གཏི་མུག་ལ་སོགས་པ་སྦྱང་གཞི། རྡོ་རྗེ་ནི་གནས་གྱུར་ཆོས་དབྱིངས་ཡེ་ཤེས་དང་མེ་ལོང་ཡེ་ཤེས་སོགས་སྦྱངས་འབྲས། དེ་ལ་ཕྱག་འཚལ་བའོ། ། རྡོ་རྗེ་ཀུན་གྱི་དམ་ཚིག་མགོན་ནི་སྦྱང་གཞི་ཉོན་མོངས་པ་དེ་དག་སྦྱོང་བྱེད་ལམ་བསྐྱེད་རྫོགས་གཉིས་ཀྱིས་སྦྱངས་པས་སྦྱངས་འབྲས་ཡེ་ཤེས་ལྔ་འགྲུབ་པ་ལས་མི་འདའོ། ། ལས་རྣམས་ཐམས་ཅད་སྒྲུབ་བྱེད་པ། །
ཞེས་པ་ནི་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་ཁྱེད་ལས་འབྱུང་ཞེས་བྱའོ། ། རྡོ་རྗེ་ཅན་ཀུན་རིགས་ལྔ་རྡོ་རྗེ་འཆང་དང་དྲུག་པོ། བདག་དགེས་མཛོད་ནི། བདག་ལ་བྱིན་གྱིས་རློབས་ཤིག་ཅེས་བྱ་བའི་དོན་ཏོ། ། གསོལ་བ་བཏབ་པ་ནི། བཅོམ་ལྡན་དེ་བཞིན་གཤེགས་པ་ཀུན། ། ཞེས་དང་། ཨ་བྷི་སོགས་ཏེ་དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩོལ་ཅིག ཅེས་པའོ། ། མཎྜལ་ཕུལ།
བྱང་ཆུབ་རྡོ་རྗེ་སོགས་ཀྱིས་གསོལ་བ་བཏབ། གཉིས་པ་གང་གིས་དབང་ལེན་པའི་བརྟེན་ནི། ཕྱིའི་ལྷ་ཡེ་ཤེས་པའི་ངོ་བོར་གྱུར་པ་དགུ་དང་ལུས་དཀྱིལ་གྱི་ལྷ་ཐམས་ཅད་ཡིན། གསུམ་པ་ཇི་ལྟར་ལེན་པའི་ཚུལ་ལ་དབང་བཞི་ཡོད་པའི་དང་པོ་བུམ་དབང་ལ། སློབ་མ་དང་སློབ་དཔོན་གྱི་དབང་གཉིས། སློབ་མའི་དབང་ལ་རིག་པའི་དབང་ལྔ་བརྟུལ་ཞུགས་དང་དྲུག་ཡོད་པ་ཐམས་ཅད་ལ་འཁོར་གསུམ་ཡོངས་སུ་དག་པ་བཞི་བཞིས་ལེན་དགོས་པ་ཡིན་ཏེ། འཁོར་གསུམ་སློབ་དཔོན་སློབ་མ་དབང་རྫས་གསུམ་ཡོངས་སུ་དག་པ་ནི་སྭ་བྷ་ཝས་སྟོང་པ་ཉིད་དུ་སྦྱང་བ་ཡིན། བཞི་པ་ནི་བསྙེན་སྒྲུབ་ཡན་ལག་བཞི་པ་ཡིན་པ་རྣམས་སྤྱིའི་དོན་ནོ། ། གཞུང་དོན་ལ་དང་པོ་མི་བསྐྱོད་པ་ཆུའི་དབང་ནི་སྦྱང་གཞི་ཉོན་མོངས་པ་ཞེ་སྡང་རྣམ་ཤེས་ཀྱི་ཕུང་པོ་ཡིད་ཆུའི་ཁམས་ལ་སོགས་པ་མ་དག་པའི་སྣང་བ་ཐམས་ཅད་སྭ་བྷཱ་ཝས་སྟོང་པ་ཉིད་ཆོས་སྐུའི་རང་བཞིན་དུ་སྦྱངས་པས་འཆི་བ་སྦྱོངས། སྟོང་པའི་ངང་ལས་པཾ་ལས་པདྨ་རཾ་ལས་ཉི་མ་གཉིས་ཀྱི་གང་དུ་སྐྱེ་བའི་གནས་སྦྱངས།
དེའི་སྟེང་དུ་ཧཱུྃ་ལས་རྡོ་རྗེ་སྔོན་པོ་ཧཱུྃ་གིས་མཚན་པས་བར་དོ་སྦྱངས། དེ་ལས་འོད་འཕྲོས་འདུས་པ་ལས་ཡབ་མི་བསྐྱོད་པ་ཡུམ་མཱ་མ་ཀི་གཉིས་སྐུ་མདོག་ཕྱག་མཚན་ཞབས་རྣམས་ལུས་དཀྱིལ་ཇི་ལྟ་བ་བཞིན་བསྐྱེད་པས་རིགས་དྲུག་གང་དུ་སྐྱེ་བ་བླང་བ་དེ་སྦྱོངས། དེའི་སྐྱེ་མཆེད་དང་སྐུ་གསུང་ཐུགས་བྱིན་གྱིས་རླབས་པས་ལུས་རྒྱས་ཏེ་ཚོར་བ་སྦྱོངས། དེ་ལ་ཡེ་ཤེས་པ་བཅུག་པས་དེའི་བསམ་པ་ཡོངས་སུ་རྫོགས་པ་སྦྱོངས། དེ་ལ་དབང་བསྐུར་བས་རང་གི་མངའ་རིས་ལ་དབང་བསྐུར་སྟེ་བདག་པོ་བྱེད་པ་སྦྱོངས། དང་པོ་སྟོང་ཉིད་དུ་སྦྱངས་པས་ཆོས་སྐུ་ཐོབ། ཕྱག་མཚན་ས་བོན་དང་བཅས་པས་ལོངས་སྐུ་ཐོབ། སྐུ་ཡོངས་སུ་རྫོགས་པས་སྤྲུལ་སྐུ་ཐོབ། དེ་ལ་ཡེ་ཤེས་པ་བཅུག་པས་ངོ་བོ་ཉིད་སྐུ་ཐོབ། དེ་ལྟ་བུའི་ཆུ་དབང་ཐོབ་པས་ཞེ་སྡང་གནས་གྱུར་ནས་ཆོས་དབྱིངས་ཡེ་ཤེས་མངོན་དུ་བྱས།
རྣམ་ཤེས་ཀྱི་ཕུང་པོ་གནས་གྱུར་སྟེ་མི་བསྐྱོད་པའི་གོ་འཕངས་མངོན་དུ་བྱས་ཏེ་བག་ཆགས་དང་ས་བོན་བརྒྱུད་ལ་བཞག་པ་བསྒོམ། དེས་རིགས་གཞན་རྣམས་ལ་ཡང་འགྲེ་སྟེ། འོན་ཀྱང་རིན་ཆེན་འབྱུང་ལྡན་གྱི་སྐབས་སུ་ས་བོན་ཨཾ་དང་ཕྱག་མཚན་རིན་པོ་ཆེ། དབང་རྫས་དབུ་རྒྱན། གཞན་རྣམས་ཕལ་ཆེར་འདྲ། འོད་དཔག་མེད་ཀྱི་སྐབས་ས་བོན་ཛྲཱིཾ། ཕྱག་མཚན་པདྨ། དབང་རྫས་རྡོ་རྗེ། དོན་གྲུབ་ཀྱི་སྐབས་སུ་ས་བོན་ཁཾ། ཕྱག་མཚན་རལ་གྲི།
དབང་རྫས་དྲིལ་བུ། རྣམ་སྣང་གི་སྐབས་སུ་ས་བོན་བྷྲཱུཾ། ཕྱག་མཚན་འཁོར་ལོ། དབང་རྫས་ནི་རྣམ་སྣང་གིས་སྦྱངས། གཟུགས་ཕུང་རེག་པས་དབང་རྫས་མི་འབྱུང་། གཞན་རྣམས་ཀྱི་དབང་རྫས་ལྷ་དེ་དང་དེར་བསྐྱེད་པ་སློབ་མ་ཇི་ལྟ་བ་བཞིན་བྱེད། དབང་རྣམས་བསྐུར་བའི་ཚེ་དེ་བཞིན་གཤེགས་པ་རིགས་ལྔས་སངས་རྒྱས་རྣམས་ནི་ཐམས་ཅད་ཀྱིས་སོགས་གསུང་། རིག་མ་རྣམས་ཀྱིས་ཀོལླ་ཨི་རིཊ་ཋི་སོགས་བརྗོད་པས་ཚད་མེད་ཀྱི་རྟོགས་པ་སྐྱེས། བྱང་ཆུབ་སེམས་དཔའ་རྣམས་ཀྱིས་ཕུན་སུམ་ཚོགས་པ་བརྗོད་ཅིང་བཀྲ་ཤིས་རྫས་བརྒྱད་ཀྱི་ཆར་ཕབ་པས་དབང་གི་རྟོགས་པ་སྤེལ། མཆོད་པའི་ལྷ་མོ་རྣམས་ཀྱིས་གཟུགས་སྡུག་པ་སྒྲ་སྙན་པ་སོགས་ཀྱི་མཆོད་པ་ཕུལ་བས་ལུས་སེམས་ལ་ཟག་མེད་ཀྱི་བདེ་བ་རྒྱས་པར་བསྒོམ།
ཁྲོ་བོ་རྣམས་ཀྱི་ཧཱུྃ་ཕཊ་ལ་སོགས་པའི་སྒོ་ནས་བགེགས་དང་བར་ཆད་རིང་དུ་སྤྲད། དབང་གི་ཆུ་རྒྱུན་གྱི་སྨིན་མཚམས་དང་མགྲིན་པ་དང་སྙིང་ག་དང་རྐང་མཐིལ་རྣམས་གང་བས་དྲི་མ་བཞི་དག དབང་བཞི་ཐོབ། ཆུ་ལྷག་མ་ཡར་ལུད་པ་ལས་རང་རང་གི་རིགས་ཀྱི་བདག་པོས་དབུ་བརྒྱན། མཆོད་པ་ཕུལ། རྟོགས་པ་བསྐྱེད་པ་རྣམས་ཐམས་ཅད་འདྲ། རིགས་ལྔའི་དབང་ཐོབ་པའི་བརྡར། དངོས་པོ་ཀུན་གང་དང་གང་དུ་སྣང་བ་དེ་ཐམས་ཅད་རང་གི་ལྷག་པའི་ལྷ་རིགས་ལྔ་ཡུམ་ལྔ་ཡེ་ཤེས་ལྔའི་རང་བཞིན་དུ་ཤེས་པར་བྱའོ། ། རྡོ་རྗེ་སེམས་དཔའི་སྦྱང་གཞི་ནི། ཕུང་པོ་ལྔ་ཉོན་མོངས་པ་ལྔ་འབྱུང་བ་ལྔའི་ཆོས་ཉིད་དུ་སྣང་བའི་ཆ་རྣམས་ཐམས་ཅད་སྟོང་པ་ཉིད་དུ་སྦྱང་བ་སོགས་གོང་བཞིན།
རྡོ་རྗེ་སེམས་དཔའི་ཞབས་གཡས་བརྐྱང་གཡོན་བསྐུམ་སོགས་ཡན་ལག་བཞི་རྫོགས་སུ་བསྐྱེད། ཧཱུྃ་ལས་བྱུང་བའི་རྡོ་རྗེ་ལྷ་ཉི་ཤུ་རྩ་བརྒྱད་དང་ལྡན་པ་ལག་པ་གཡས་སུ་རྡོ་རྗེའི་བརྟུལ་ཞུགས་ཀྱི་དོན་དུ་བྱིན།། ༈ །།གཉིས་པ་སློབ་དཔོན་གྱི་དབང་ནི། མཎྜལ་ཕུལ་གསོལ་བ་ལན་གསུམ་གདབ། ཧཱུྃ་ལས་བྱུང་བའི་རྡོ་རྗེ་ལག་པ་གཡས་སུ་ཐུགས་ཀྱི་དམ་ཚིག་ཏུ་བྱིན་པར་མོས་ལ་ཚིགས་དང་སྔགས་བརྗོད་པས་སེམས་ཉིད་རྡོ་རྗེ་འཆང་ཆེན་པོའི་ཐུགས་གཉིས་སུ་མེད་པའི་ཡེ་ཤེས་སུ་བྱིན་གྱིས་རླབས་པར་མོས་ལ། ཐོག་མཐའ་མེད་པའི་སོགས་བརྗོད་པས་སེམས་དེ་ཉིད་ཀྱང་ཡེ་ཤེས་ལྔར་བསྒོམ་ལ་ཨ་ལས་བྱུང་བའི་དྲིལ་བུ་ལྷ་གཉིས་ཤུ་རྩ་གསུམ་དང་ལྡན་པ་ལག་པ་གཡོན་དུ་བྱིན་པས་ངག་གྲག་སྟོང་དབྱེར་མེད་དུ་བྱིན་གྱིས་རླབས་པར་མོས་ལ། འདི་ནི་རྣལ་འབྱོར་མ་སོགས་བརྗོད་པས་ངག་གསུང་དབྱངས་དྲུག་བཅུའི་རང་བཞིན་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་འབྱུང་བའི་རང་བཞིན་དུ་བྱིན་གྱིས་རླབས་པར་མོས་ལ། སྲིད་པ་ངོ་བོ་ཉིད་ཀྱིས་བདག་སོགས་བརྗོད། དེའི་ངང་ནས་སྭ་བྷཱ་ཝས་ཕུང་ཁམས་སྐྱེ་མཆེད་ཐམས་ཅད་སྦྱངས། སྟོང་པའི་ངང་ལས་པད་ཉིའི་སྟེང་དུ་ཧཱུྃ་དང་རྡོ་རྗེ་འཆང་སྔོན་པོ་ལས་རྡོ་རྗེ་དང་དྲིལ་བུ་ཐུགས་ཀར་སྣོལ་ནས་འཛིན་པ།
ཞབས་རྡོ་རྗེའི་སྐྱིལ་ཀྲུང་གི་བཞུགས་པ། དབུ་སྐྲ་རལ་པའི་ཐོར་ཅོག་ཅན་རུས་པའི་རྒྱན་དྲུག་གི་བརྒྱན་པའི་སྐྱེ་མཆེད་སྐུ་གསུང་ཐུགས་བྱིན་གྱིས་རླབས། རང་འདྲའི་ཡེ་ཤེས་པ་བཅུག་སྟེ་ཕྱག་རྒྱ་སྐུའི་དམ་ཚིག་གསལ་བཏབ། གོང་གི་རྡོ་རྗེ་ཐུགས་ཀྱི་དམ་ཚིག་དང་དྲིལ་བུ་གསུང་གི་དམ་ཚིག་ཀྱང་གསལ་བཏབ་སྟེ། རྡོ་རྗེ་ཆེ་དང་སོགས་དང་། ཤེས་རབ་བཅུ་དྲུག་སོགས་བརྗོད། སྲིད་པའི་བདེ་བ་ཤིན་དུ་ཆུང་སོགས་བརྗོད་པས་ཕྱག་རྒྱའི་དེ་ཁོ་ན་ཉིད་རྒྱས་པར་བྱ། གོང་བཞིན་བུམ་པའི་དབང་བསྐུར་སོགས་རྒྱས་པར་བྱས་ཏེ་རྡོ་རྗེ་འཆང་གི་རྒྱས་བཏབ། དབང་གི་ལྷ་ལས་མར་མེ་གཅིག་ལས་གཉིས་འཆད་ཀྱི་ཚུལ་གྱི་རང་ལ་ཐིམ། རབ་གནས་མཆོད་པ་རྟོགས་པ་བསྐྱེད་པ་སོགས་བྱ།
ཡང་གསང་དབང་གི་མཎྜལ་ཕུལ། བསྟོད་པ་གསོལ་བཏབ་གདོང་བཅིངས་མདུན་གྱི་བླ་མ་ཡབ་ཡུམ་སྙོམས་པར་ཞུགས་ཏེ་དེ་བཞིན་གཤེགས་པ་ཐམས་ཅད་སྤྱན་དྲངས་ཡབ་ཀྱི་ཞལ་དུ་བཞུགས། ཐུགས་ཀར་རྗེས་ཆགས་ཀྱི་མེས་འོད་དུ་ཞུ་སྐུའི་དབྱིབས་བརྒྱུད། རྡོ་རྗེའི་ལམ་ནས་ཡུམ་གྱི་མཁར་བབས་པའི་ཐིག་ལེ་དུང་དང་ཀུནྡ་ལྟར་དཀར་བ་གདན་གསུམ་ཚང་བ་དེ་ཕྱི་ནང་གི་ལྷ་ཐམས་ཅད་ལ་བྱིན་པར་བསམ་ཏེ། ཇི་ལྟར་འདས་པའི་སོགས་བརྗོད་པས་གསལ་སྟོང་གི་ཏིང་ངེ་འཛིན་གྱི་ངང་ལ་བཞག དེ་ལྟར་སོགས་རྟོགས་པ་བརྗོད། གོང་བཞིན་མཎྜལ་ཕུལ་གསོལ་བཏབ་སོགས་བྱ། གདོང་བཅིངས་སློབ་དཔོན་གྱི་ཕྱག་རྒྱ་མཚན་ཉིད་དང་ལྡན་པ་གནང་བར་མོས་ཏེ། དགའ་སྟེར་སོགས་བརྗོད། ཕྱག་རྒྱ་བསྟེན་པར་སྤྲོའམ་ཞེས་མོས་ཏེ།
བཤང་གཅི་སོགས་བརྗོད། སྤྲོའོ་ཞེས་ལན་བཏབ་པའི་མོས་པ་བྱས་ཏེ། ཡང་བཤང་གཅི་སོགས་བརྗོད། རིག་མ་མཉེས་ནས་པདྨའི་ཆེ་བ་བརྗོད་པར་བསམ་ཏེ། ཨེ་མ་ང་ཡི་སོགས་བརྗོད། བསྒྲུབ་པ་པོས་ཡི་དམ་ཡབ་ཡུམ་དུ་བསམ། མཁའ་གསང་སྔགས་ཀྱི་བྱིན་གྱིས་རླབས། ཐབས་འདི་ལ་བརྟེན་ནས་བདེ་ཆེན་གྱི་ཡེ་ཤེས་མངོན་དུ་བྱའོ་སྙམ་དུ་ཆོས་ཀྱི་འདུ་ཤེས་ཡས་བབ་དང་། མས་སྟན་གྱི་དགའ་བ་བཞི་བསྒོམ། གདོང་བཀྲོལ་ཏེ་རྟོགས་པ་བརྗོད།
བཞི་པའི་མཎྜལ་ཕུལ་གསོལ་བ་བཏབ། གདོང་བཅིང་ཡེ་ཤེས་འདི་ནི་སོགས་བརྗོད། དབང་གསུམ་པའི་ཡེ་ཤེས་དང་རང་སེམས་དབྱེར་མེད་དུ་བསྲེས་ཏེ་བདེ་ཆེན་གྱི་ངང་ལ་བཞག གདོང་བཀྲོལ་ཏེ་རྟོགས་པ་བརྗོད། གཙོ་བོའི་སོགས་གཏང་རག་མཎྜལ་དང་ལུས་ལོངས་སྤྱོད་ཕུལ་ཏེ་དེང་ནས་སོགས་བརྗོད། མདུན་གྱི་དབང་ལྷ་རྣམས་འོད་དུ་ཞུ། ཕྱི་ནང་གི་ལྷ་ཐམས་ཅད་ཀྱི་སྤྱི་བོ་ནས་ཐིམ་པས་སྐུ་ལུས་ཐམས་ཅད་ཡེ་ཤེས་ཀྱི་བདུད་རྩིའི་ཆུ་རྒྱུན་གྱིས་གང་ཆུ་ལྷག་མ་ཡར་ལུད་པ་ལས། རིགས་བདག་གི་རྒྱས་བཏབ་ཏེ། རྩ་རྒྱུད་ལས། རིགས་འཆོལ་བསྒོམ་པའི་སྦྱོར་བ་ལས། །
དངོས་གྲུབ་མེད་ཅིང་སྒྲུབ་པའང་མེད། ། ཅེས་དང་། ཕྱག་རྒྱ་རྟགས་དང་མཚན་མ་སྟེ། ། འདི་ནི་རིགས་ཀྱི་མཚན་མར་བྱ། ། ཞེས་གསུངས་པས་ཆོས་ཐམས་ཅད་རང་བཞིན་གྱི་རྣམ་པར་དག་པ་ལ་དག་པར་ཤེས་པ་མཚོན་པའི་ཕྱིར་ངོ་བོ་ཉིད་ལ་ངོ་བོ་ཉིད་ཀྱི་རྒྱ་སྟེ་སེམས་ཀྱི་ངོ་བོ་གཙོ་བོ་ཡབ་ཡུམ་ལ། དེའི་རིགས་མི་བསྐྱོད་པས་དབུ་བརྒྱན། ཕྱི་ནང་གི་ཆོས་ཐམས་ཅད་རང་གི་སེམས་ལས་ཕྱི་རོལ་དུ་མ་གྲུབ་པར་ཤེས་པ་དེ་མཚོན་པ་ལུས་ལ་སེམས་ཀྱི་རྒྱ་སྟེ། ས་རྣམ་པར་དག་པ་པུཀྐ་སཱི་དང་། གཽ་རཱི་གཟུགས་དང་གཟུགས་ཕུང་རྣམ་པར་དག་པ་རྣམ་སྣང་གི་ངོ་བོ་ལ་སེམས་ཀྱི་ངོ་བོ་མི་བསྐྱོད་པས་རྒྱས་བཏབ་པའོ། ། བསྲུང་འཁོར་གཞལ་ཡས་ཁང་སོགས་ཕྱི་རོལ་དུ་སྣང་བ་ཐམས་ཅད་རང་གི་སེམས་ཉིད་དེ་དག་ཏུ་ཤར་བ་མཚོན་བྱེད་དུ་སེམས་ལ་ལུས་ཀྱི་རྒྱ་སྟེ།
སྒྲ་དང་ཚོར་བ་རྣམ་པར་དག་པ་ཙཽ་རཱི་དང་ཆུ་རྣམ་པར་དག་པ་ཤཱ་བ་རི་མི་བསྐྱོད་པའི་ངོ་བོ་ལ་ལུས་ཀྱི་ངོ་བོ་རྣམ་སྣང་གི་རྒྱས་བཏབ་བོ། ། རྒྱུ་མ་དག་པའི་སྣང་བ་རྣམ་པར་དག་པའི་སྣང་བར་བྱིན་གྱིས་རློབས་པའི་རྒྱུ་འབྲས་ཀྱི་འབྲེལ་པ་ངེས་པར་མཚོན་པ་རྒྱུ་ལ་འབྲས་བུའི་རྒྱ་སྟེ། བཻཏྟ་ལཱི་དྲི་དང་འདུ་ཤེས་རྣམ་པར་དག ཙཎྜ་ལཱི་མེ་རྣམ་པར་དག་པ་འོད་དཔག་མེད་ཀྱི་ངོ་བོ་རྒྱུ་འདོད་ཆགས་རྣམ་དག་ལ་འབྲས་བུ་རྣམ་དག་རིན་འབྱུང་གི་རྒྱས་བཏབ་བོ། ། ལྔ་པ་ནི་འབྲས་བུ་དག་པ་རིགས་ལྔ་ཡེ་ཤེས་ལྔ་སོགས་ཀྱང་རྒྱུ་མ་དག་པ་ཕུང་པོ་དང་ཉོན་མོངས་པ་སོགས་གནས་གྱུར་པ་ལས་འབྱུང་བ་མཚོན་བྱེད་ནི་འབྲས་བུ་ལ་རྒྱུའི་རྒྱ་སྟེ། རོ་དང་འདུ་ཤེས་རྣམ་དག་གྷསྨ་རཱི་དང་རླུང་རྣམ་དག་གཡུང་མོ་དོན་གྲུབ་ཀྱི་རང་བཞིན་འབྲས་བུ་ཕྲག་དོག་གི་ངོ་བོ་ལ་རྒྱུ་འདོད་ཆགས་རྣམ་དག་འོད་དཔག་མེད་ཀྱི་རྒྱས་བཏབ་བོ། ། དབུ་རྒྱན་རྣམས་ཀྱི་སྤྱི་བོར་རང་རང་གི་རིགས་ཀྱི་ཕྱག་མཚན་བསྒོམ་དགོས་ཏེ། གུར་ལས། སྤྱི་བོར་རྡོ་རྗེ་འཛིན་པ་མཆོག ། དེ་ཡང་རྡོ་རྗེ་མདོག་ནག་པོ། །
ཞེས་དང་། ཆོས་ཀྱི་འཁོར་ལོ་སྤྱི་བོར་འཛིན། ། ཞེས་སོ། ། དེས་ན་དབུ་རྒྱན་རྣམས་ནི་རང་རང་གི་རིགས་དང་མཐུན་པའི་དབུ་རྒྱན་ཡིན་ཞིང་། དེ་དག་གི་སྤྱི་བོར་ཡང་རང་གི་རིགས་ཀྱི་མཚན་མ་ཡིན་ཏེ། དེ་ཡང་སྦྱང་གཞི་མ་དག་པའི་སྣང་བ་ལྷར་བྱིན་གྱིས་རླབས་པ་ནི་ཀུན་བརྟགས་ལ་གཞན་དབང་གི་རྒྱ་ཡིན། སྤྱི་བོར་རང་རང་གི་རིགས་བདག་བསྒོམ་པ་ནི་གཞན་དབང་ལ་གཞན་དབང་གི་རྒྱ་ཡིན་ཞིང་། དེ་སྤྱི་བོར་རང་གི་རིགས་ཀྱི་མཚན་མ་འབྱུང་བ་ནི་ལྷ་ཐམས་ཅད་རང་བཞིན་མེད་པར་བསྒྲུབ་པ་གཞན་དབང་ལ་ཡོངས་གྲུབ་ཀྱི་རྒྱས་བཏབ་པ་ཡིན་ནོ། ། རིགས་བདག་རྣམས་ནི་རང་འོད་ཀྱི་ཡུམ་དང་བཅས་པ་ལ་ལོངས་སྐུའི་ཆ་བྱད་ཅན། ནང་ལུས་དཀྱིལ་ལྷ་ཐམས་ཅད་ལ་རྡོ་རྗེ་སེམས་དཔའི་རྒྱས་བཏབ་པ་གཞན་དང་འདྲ།
དེ་དག་གི་སྦྱང་གཞི་ནི་རྣམ་པར་ཤེས་པའི་ཕུང་པོ་ཆུ་ཁམས་ཁ་དོག་སྔོན་པོ་ཞེ་སྡང་། རང་གི་སེམས་རྒྱུད་ལ་རང་གི་མངའ་ཐང་དང་འབྱོར་པ་རྒྱ་ཆེ་ཆུང་གང་ཡིན་པའི་བདག་པོར་དབང་བསྐུར་བ་སྔར་བྱས་པ་དང་ད་བྱེད་འགྱུར་གྱི་བག་ཆགས་སེམས་སྣང་དང་བཅས་པ་ཐམས་ཅད་སྦྱོང་བྱེད་མི་བསྐྱོད་པའི་ངོ་བོར་དབང་བསྐུར་བའི་རྣམ་པར་བསྒྱུར་ནས་བསྒོམ་པས། སྦྱངས་འབྲས་ཁམས་གསུམ་ཆོས་ཀྱི་རྒྱལ་པོ་མི་བསྐྱོད་པའི་གོ་འཕང་ཐོབ་པ་ཡིན་ནོ།། ༈ །།ཡན་ལག་བཞི་པ་བདུད་རྩི་མྱང་བ་ནི། རྩ་རྒྱུད་ལས། ན་དང་ག་ཧ་དང་པོ་དང་། ། མཐའ་ཡི་ཤ་དང་དང་པོའི་ཤ ། ཀྱཻ་རྡོ་རྗེ་ཡི་དངོས་གྲུབ་ཕྱིར། ། བདུད་རྩི་ལྔའང་དེ་བཞིན་བཟའ། ། ཞེས་དང་།
གུར་ལས། ཡང་ནི་བདུད་རྩི་ལྔ་པ་དང་། ། སཾ་བུ་ཊི་ལས། དང་པོ་སྐྱེ་དགུའི་བདག་པོར་བརྗོད། ། དེ་བཞིན་གཉིས་པར་སྒྲོལ་མ་ཉིད། ། གསུམ་པ་ལ་ནི་རབ་མཆོག་བརྗོད། ། བཞི་པ་ལ་ནི་མང་པོ་བསྐྱེད། ། ལྔ་པ་ལ་ནི་སྟོབས་ཤེས་བྱ། ། ཞེས་དང་། གུར་ལས།
རྡོ་རྗེ་སྔགས་ཀྱི་གསང་རྟོགས་བྱ། ། ཞེས་དང་། སཾ་ཊི་ལས། ཧའི་ཁ་དོག་འཕྲོག་པར་བྱེད། ། ཧོས་ནི་དྲི་ནི་འཛིན་པར་བྱེད། ། ཧྲིས་ནི་བརྩོན་འགྲུས་འཇིག་པར་བྱེད། ། ཅེས་དང་། དེའི་དབུས་ནས་བླངས་ནས་ནི། ། དེ་ནས་བདུད་རྩིར་མྱང་བར་བྱ། ། ཞེས་གསུངས་པའི་དོན་བྱིན་གྱིས་རླབས་ནས་མྱང་བ་ནི།
མདུན་དུ་ནས་ཆང་ངམ་བུར་ཆང་སོགས་དངོས་སུ་ཡོད་པའམ་དམིགས་ཏེ། ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་སྦྱང་གཞི་མ་དག་པའི་རླུང་། སྦྱོང་བྱེད་བྱ་བ་གྲུབ་པའི་ངོ་བོ། ཡཾ་ལས་རླུང་གི་དཀྱིལ་འཁོར་དེའི་སྟེང་དུ་སོར་རྟོག་ཡེ་ཤེས་ཀྱི་ངོ་བོ་མེའི་དཀྱིལ་འཁོར། དེའི་སྟེང་དུ་མ་དག་པའི་སྣོད་ཐམས་ཅད་སོར་རྟོག་ཡེ་ཤེས་ཀྱི་ངོ་བོ་ཨ་ལས་ཐོད་པ་ཡངས་ཤིང་རྒྱ་ཆེ་བར་བསམ། དེའི་སྟེང་དུ་ཨ་ལས་ཟླ་བའི་དཀྱིལ་འཁོར་མེ་ལོང་ལྟ་བུའི་ཡེ་ཤེས། དེའི་སྟེང་དུ་ཤར་ནས་བཟུང་ཏེ་གཡས་སྐོར་གྱི་ཕྱོགས་བཞི་དང་དབུས་སུ། གོ
ཀུ། ད། ཧ། ན། རྣམས་ལས་ཤ་ལྔ་རི་རབ་ཙམ་བསམ། ཤ་ལྔ་པོ་སེམས་ཅན་དེ་དག་མཚོན་བྱེད་ཡིན། སེམས་ཅན་དེ་དག་རེ་རེ་ཡང་བདུད་རྩི་ལྔ་ལྔ་དང་ལྡན་པས་ཤ་རེ་རེའི་སྟེང་དུ་ཡང་རིགས་ལྔའི་ངོ་བོ་བདུད་རྩི་ལྔ་ལྔ་ཡོད་པ་སྦྱོང་བྱེད་ཡིན། དེའི་སྟེང་དུ་ཡེ་ཤེས་ལྔའི་ངོ་བོ་ས་བོན་ལྔ་བསྒོམ་པ་སྦྱངས་འབྲས་ཡིན། གཡས་སྐོར་གྱི་ཨཱ་ལི་ཕྲག་གཅིག གཡོན་བསྐོར་གྱི་ཀཱ་ལི་ཕྲག་གཅིག་བརྗོད་པས་ཐབས་ཤེས་ཟུང་དུ་འཇུག
དེ་རྣམས་ཀྱི་སྟེང་དུ་བདུད་རྩིའི་རང་བཞིན་ཨོཾ་ཡིག་དཀར་པོ་མགོ་ཐུར་ལྟས་དེ་རྣམས་སོར་རྟོགས་ཡེ་ཤེས། དེའི་སྟེང་དུ་ཉི་མའི་དཀྱིལ་འཁོར་མཉམ་ཉིད་ཡེ་ཤེས། དེའི་སྟེང་དུ་ཧཱུྃ་རྡོ་རྗེ་སྔོན་པོ་རྩེ་ལྔ་པ་ཧཱུྃ་གིས་མཚན་པའི་ཧཱུྃ་ལས་འོད་འཕྲོས། དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་སྙིང་པོ་ཡེ་ཤེས་བདུད་རྩི་ཧེ་རུ་ཀ་དཀར་པོ་ཞལ་གཅིག་ཕྱག་གཉིས་གཡས་རྡོ་རྗེ་གཡོན་ཐོད་པ་བདུད་རྩིས་གང་བ་ཐོགས་པ་བཀུག་ཏེ་ཧཱུྃ་ལ་ཐིམ་པས་རྡོ་རྗེ་བརྗིད་དང་ལྡན་པར་གྱུར། དེའི་བརྗིད་ཀྱི་ཉི་མ་མནན། ཉི་མའི་བརྗིད་ཀྱི་ཨོཾ་མནན་པས་ཐོད་པར་ལྷུང་སྟེ། སྔར་གྱི་བདུད་རྩི་དང་གཅིག་ཏུ་འདྲེས་པ་བྱ་གྲུབ་ཡེ་ཤེས། དེ་ཁ་དོག་ཕུན་སུམ་ཚོགས་པ་བལྟས་པས་ཚིམ་པ། དྲི་ཕུན་སུམ་ཚོགས་པ་སྣོམ་པས་ཚིམ་པ། རོ་ཕུན་སུམ་ཚོགས་པ་མྱང་བས་ཚིམ་པ།
ནུས་པ་ཕུན་སུམ་ཚོགས་པ་བདེ་ཆེན་གྱི་ཡེ་ཤེས་བསྐྱེད་ནུས་ཀྱི་བདུད་རྩི་ཡོངས་སུ་རྫོགས་པ་ནི་ཆོས་དབྱིངས་ཡེ་ཤེས་ཏེ། མངོན་བྱང་ལྔའི་སྦྱང་གཞི་གོང་དུ་བཤད་པ་ཡང་ཤེས་པར་བྱའོ། ། དེ་ནས་ལྷ་རྣམས་ཀྱི་ལྗགས་ཀྱི་དབུས་སུ་རྡོ་རྗེ་ནས་འབྲུ་ཙམ་ལས་འོད་ཀྱི་སྦུ་གུ་བྱུང་ནས་བདུད་རྩི་དྲངས་ཏེ་མྱང་པས་མགྲིན་པའི་རྩ་འཁོར་ནས་བརྒྱུད། གཞིར་གནས་ཀྱི་བདུད་རྩི་དམ་ཚིག་པ་དང་འདྲེས་པས་ཟག་མེད་ཀྱི་བདེ་བས་གང་བར་བསྒོམ་ལ་ང་རྒྱལ་བཟུང་སྟེ་སྔགས་བརྗོད། དེའི་སྦྱང་གཞི་ནི་འདུ་ཤེས་ཀྱི་ཕུང་པོ་འདོད་ཆགས་མདོག་དམར་པོ་ཟས་ཀྱི་རོ་མྱང་བ་སོགས་མ་དག་པའི་སྣང་བ་ཐམས་ཅད་འོད་དཔག་མེད་ཀྱི་ངོ་བོར་བསྒོམ།། ༈ །།ཡན་ལག་ལྔ་པ་མཆོད་པ་ནི། གུར་ལས། ལྷ་མོ་བརྒྱད་ཀྱིས་མཆོད་པ་ཉིད། ། ཅེས་སོགས་པའི་དོན་རང་དཀྱིལ་འཁོར་གྱི་གཙོ་བོའི་ཐུགས་ཀ་ནས་ཚོགས་ཞིང་གི་སྐབས་བཞིན་མཆོད་རྫས་ཐོགས་པའི་ལྷ་མོ་བརྒྱད་དཀྱིལ་འཁོར་གྱི་ཕྱོགས་མཚམས་བརྒྱད་དུ་སྤྲོས་ཏེ་མཆོད་པར་བསམ་ལ་སྔགས་བརྗོད་དེ་ང་རྒྱལ་བཟུང་། སྦྱང་གཞི་ནི་འདུ་བྱེད་ཀྱི་ཕུང་པོ་ཕྲག་དོག་ཁ་དོག་ལྗང་ཁུ་རང་ཉིད་ལ་གཉེན་བཤེས་ལ་སོགས་པའི་དགའ་དོན་བྱེད་པ་དེ་དོན་གྲུབ་ཀྱི་ངོ་བོར་བསྒྱུར་ནས་བསྒོམ།།
༈ །།ཡན་ལག་དྲུག་པ་ནི། གུར་ལས། འཁོར་ལོ་འདྲེན་པ་བསྟོད་པའོ། ། ཞེས་གསུངས་པའི་དོན་ནི་གོང་གི་མཆོད་བྱེད་ལྷ་མོ་བརྒྱད་པོ་དེས་ཁྱོད་ནི་རྣལ་འབྱོར་མ་སོགས་ཀྱི་བསྟོད་པའི་ཚིག་གི་དོན་ནི། དཀྱིལ་འཁོར་གཙོ་བོ་ཁྱོད་བདག་མེད་མ་སོགས་ལྷན་ཅིག་སྤྱོད་པ་དང་གཽ་རཱི་སོགས་རྗེས་སུ་འབྲང་བའི་ཚོགས་ཀྱི་ཡོངས་སུ་བསྐོར་ནས་རྒྱ་ཆེ་བ་གྱ་ནོམ་པ། རྒྱུན་མི་ཆད་པ་ཟག་མེད་ཀྱི་བདེ་བས་ལོངས་སྤྱོད་པ་སྟེ་ལོངས་སྤྱོད་རྫོགས་པའི་ཡན་ལག་ཁ་སྦྱོར་གྱི་ཡན་ལག་བདེ་ཆེན་གྱི་ཡན་ལག དེ་གསུམ་དང་ལྡན་པའི་ལོངས་སྐུའི་རང་བཞིན། གཙོ་བོ་ཁྱོད་ནི་དེ་ཁོ་ན་ཉིད་ཀྱི་དོན་ཐུགས་སུ་ཆུད་པས་རྣམ་པར་མི་རྟོག་པའི་ཆོས་སྐུའི་དངོས་གྲུབ་ཀྱི་མཆོག་བརྙེས་པས། རང་བཞིན་མེད་པའི་ཡན་ལག་དང་ལྡན་པ་ཆོས་སྐུའི་རང་བཞིན་ནོ། ། སྤྲུལ་སྐུ་ཁྱོད་ཀྱི་རྒྱུ་བ་བཅུད་ཀྱི་སེམས་ཅན།
མི་རྒྱུ་བ་སྣོད་ཀྱི་འཇིག་རྟེན་ན་གནས་པའི་འགྲོ་བ་ཀུན་དོན་འབད་མེད་དུ་བརྒྱན་པ་སྟེ་བསྒྲུབ་ཤིང་། དེའི་རྒྱུ་ཡང་དམིགས་མེད་ཀྱི་སྙིང་རྗེའི་ཐུགས་ཀྱི་སེམས་ཅན་འཁོར་བའི་སྡུག་བསྔལ་ལས་བསད་པའམ་སྒྲོལ་བར་མཛད་དེ། འཇིག་རྟེན་ན་སྒྱུ་མའི་སྤྲོས་པ་སྟེ་གདུལ་བྱ་གང་དང་གང་འདུལ་བའི་རྣམ་པར་སྟོན། ཡང་རྡོ་རྗེ་སྟེ་ཆོས་སྐུའི་ངང་དུ་བསྒྲུབ་པ་སྟེ། དེའི་གོ་འཕང་ལ་འགོད་པ་སྙིང་རྗེས་ཡོངས་སུ་གང་བའི་ཡན་ལག རྒྱུན་མི་ཆད་པའི་ཡན་ལག འགོག་པ་མེད་པའི་ཡན་ལག་གསུམ་དང་ལྡན་པ་སྤྲུལ་སྐུའི་རང་བཞིན་ནོ། ། དེས་ན། ཤྲཱི་ནི་གཉིས་མེད་ཡེ་ཤེས་ཏེ། ། ཅེས་སོགས་ཀྱི་དོན་དང་ལྡན་པས་ཧེ་རུ་ཀ་ཁྱོད་ནི་རྡོ་རྗེ་སྟེ་སྟོང་ཉིད་ཆོས་སྐུའི་ཡིད་ཀྱིས་དགེས་པ་ཆེན་པོ་འགྱུར་མེད་ཀྱི་བདེ་བ་སྟེ།
བདེ་སྟོང་ཟུང་འཇུག་གི་སྐུ་བརྙེས་པའི་ཀྱཻ་རྡོ་རྗེ་ཁྱོད་ལ་ཕྱག་འཚལ་ལོ་ཞེས་སྐུ་གསུང་ཐུགས་ཡན་ལག་བདུན་ལྡན་གྱི་སྒོ་ནས་བསྟོད་པའོ། ། མཆོད་བསྟོད་བྱེད་མཁན་གྱི་ལྷ་མོ་རྣམས་སྣ་བུག་གཉིས་ནས་རང་གི་སྙིང་ཁར་བསྡུས་ལ་མཆོད་བསྟོད་ཀྱི་མཉེས་པའི་ངང་ལ་ང་རྒྱལ་བཟུང་བའི་སྔགས་བརྗོད། སྦྱང་གཞི་རང་ལ་གཞན་གྱི་བསྟོད་པ་དང་ཚོར་བའི་ཕུང་པོ་ང་རྒྱལ་ཁ་དོག་སེར་པོ་རྣམས་སྦྱོང་བྱེད་མཉམ་ཉིད་ཡེ་ཤེས་ཀྱི་ངོ་བོ་རིན་ཆེན་འབྱུང་ལྡན་དངོས་ཡིན་སྙམ་དུ་བསྒོམ། དེ་ལྟར་ཡན་ལག་དྲུག་རྫོགས་པ་དང་། དེ་ཡང་གཞལ་ཡས་ཁང་བསྐྱེད་པ་རྣམ་པར་སྣང་མཛད་ཀྱི་ཡན་ལག་ཏུ་འཇོག་སྟེ་རྣམ་པར་སྣང་མཛད་ཀྱི་སྐུ་རྣམ་པར་དག་པ་ཡིན་ལ། སྐུའི་ཡོན་ཏན་ཐམས་ཅད་ཀྱི་རྟེན་བྱེད་པ་བཞིན་གཞལ་ཡས་ཁང་གི་ལྷ་ཐམས་ཅད་ཀྱི་རྟེན་བྱེད་དོ། ། རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག་ཡིན་ཏེ། རྡོ་རྗེ་སེམས་དཔའ་ལྷ་ཐམས་ཅད་ཀྱི་རྩ་བ་ཡིན་ལ། རྗེས་སུ་ཆགས་པ་ཡང་མངོན་རྟོགས་ཀྱི་རྩ་བའི་སྙིང་པོ་ལྟ་བུ་ཡིན་ནོ། ། དབང་བསྐུར་བ་མི་བསྐྱོད་པའི་ཡན་ལག་ནི་མི་བསྐྱོད་པའི་སྦྱང་གཞི་ཆུ་ཡིན་ལ།
ཆུའི་དྲི་མ་ཐམས་ཅད་ཁྲུས་པ་བཞིན་དབང་གིས་སྡིག་པ་ཐམས་ཅད་འདག་པར་བྱེད་དོ། ། བདུད་རྩི་མྱང་བ་འོད་དཔག་མེད་ཀྱི་ཡན་ལག་ནི། བདུད་རྩི་མགྲིན་པའི་གནས་སུ་མྱང་བས་ངག་སྦྱོང་ལ་འོད་དཔག་མེད་ཀྱང་ངག་རྣམ་པར་དག་པ་ཡིན་ནོ། ། མཆོད་པ་དོན་ཡོད་གྲུབ་པའི་ཡན་ལག་ནི་མཆོད་པ་འཕྲིན་ལས་ཡིན་ལ། དོན་ཡོད་གྲུབ་པ་ནི་བྱ་བའི་ལས་རྣམ་པར་དག་པ་ཡིན་ནོ། ། བསྟོད་པ་རིན་ཆེན་འབྱུང་ལྡན་གྱི་ཡན་ལག་ནི། བསྟོད་པ་ནི་ཡོན་ཏན་བརྗོད་པ་ཡིན་ལ་རིན་ཆེན་འབྱུང་ལྡན་ནི་ཡོན་ཏན་རྣམ་པར་དག་པ་ཡིན་ནོ། ། རྟེན་དང་བརྟེན་པར་བཅས་པའི་དཀྱིལ་འཁོར་ལ་སེམས་བཟུང་སྟེ། དེ་ཡང་ཐ་མལ་གྱི་ཞེན་པ་སྤངས་པའི་ཕྱིར་ང་རྒྱལ་བརྟན་པ་དང་། ཐ་མལ་གྱི་རྣམ་པ་འགག་པའི་ཕྱིར་རྣམ་པ་གསལ་བར་བསྒོམ་ལ་སེམས་འཛིན་གྱི་དམིགས་པ་རྣམས་བསྒོམ།
དེའི་རྗེས་ལ་རྫོགས་རིམ་ཡང་གཙོ་བོར་འཁོར་ལོ་བཞི་ལ་བརྟེན་པར་བསྒོམ། གཞན་ཡང་ཇི་ལྟར་རིགས་པ་བསྒོམ། རྫོགས་རིམ་གྱི་སྦྱང་གཞི་སྣོད་ཀྱི་འཇིག་རྟེན་འཇིག་པའི་རིམ་པ། བཅུད་ཀྱི་སེམས་ཅན་འཆི་བའི་རིམ་པ། སྟོང་པར་ཞེན་པའི་ཆ། ལུས་ཀྱི་རྩ་ཡི་གེ ཁམས་རླུང་ལ་སོགས་པ་མ་དག་པའི་སྣང་བ་ཐམས་ཅད་སྦྱོང་བྱེད་རྫོགས་རིམ་གྱི་ཡེ་ཤེས་ཀྱིས་སྦྱངས་པས་སྦྱངས་འབྲས་ཆོས་སྐུ་ཐོབ་པ་ཡིན་ནོ། ། ཡང་དག་པར་ན་སྦྱོང་བྱེད་རེ་རེས་ཀྱང་སྦྱང་གཞི་ཐམས་ཅད་སྦྱོང་བ་དང་། སྦྱོང་བྱེད་ཐམས་ཅད་ཀྱི་སྦྱང་གཞི་གཅིག་སྦྱོང་བ་དང་། མདོར་ན་ཆོས་ཐམས་ཅད་ཀྱི་སྙིང་པོ་བསྡུས་ནས་སེམས་རྒྱུད་བག་ཆགས་དང་བཅས་པ་ཐམས་ཅད་སྦྱོང་བ་སྙིང་པོ་མཐར་ཐུག་པ་ཡིན་ཏེ།
མཉམ་བཞག་རིམ་པ་གཉིས་ཀྱི་རྣལ་འབྱོར་རོ།། ༈ །།མཉམ་པར་མ་བཞག་པའི་རྣལ་འབྱོར་ལ། དག་པ་དྲན་ནས་བཟླས་པའི་རྣལ་འབྱོར། གཏོར་མའི་རྣལ་འབྱོར། ཁ་ཟས་ཀྱི་རྣལ་འབྱོར། རྗེས་ཆགས་ཀྱི་རྣལ་འབྱོར། ཉལ་བའི་རྣལ་འབྱོར། ལྡང་བའི་རྣལ་འབྱོར། ཁྲུས་ཀྱི་རྣལ་འབྱོར། སྤྱོད་ལམ་གྱི་རྣལ་འབྱོར་དང་བརྒྱད།
དང་པོ་ནི་སྤྱིར་དག་པ་ཞེས་བྱ་བ། ངོ་བོ་ཉིད་ལ་དག་པར་བཞག་པ་དང་། རྟགས་སམ་མཚོན་བྱེད་ལ་དག་པར་བཞག་པ་དང་། དྲི་མ་དག་པ་ལ་དག་པར་བཞག་པ་དང་གསུམ་ལས། འདི་གཉིས་པ་རྟགས་སམ་མཚོན་བྱ་མཚོན་བྱེད་ལ་དག་པར་བཞག་པ་ཡིན་ལ། དེ་ཡང་སྙིང་རྗེ་ཆེན་པོས་སེམས་ཅན་ལ་རྗེས་སུ་ཆགས་པས་སྤྱན་རྩ་དམར་པོ། བྱམས་པའི་ཐུགས་ལ་མི་འགྱུར་བས་སྐུ་དང་ཡན་ལག་གནག་པ། སྦྱིན་པ་དང་སྙན་པར་སྨྲ་བ་དོན་སྤྱོད་པ་དོན་མཐུན་པ་སྟེ། བསྡུ་བའི་དངོས་པོ་བཞི་དག་པས་ཞབས་བཞི་པ། ཞལ་བརྒྱད་ནི།
གཟུགས་ཅན་གཟུགས་ལ་བལྟ་བའི་རྣམ་ཐར། ནམ་མཁའ་མཐའ་ཡས་སྐྱེ་མཆེད་དམ། རྣམ་ཤེས་མཐའ་ཡས་སྐྱེ་མཆེད་དམ། ཅི་ཡང་མེད་པའི་སྐྱེ་མཆེད་དམ། འདུ་ཤེས་མེད་འདུ་ཤེས་མེད་མིན་གྱི་སྐྱེ་མཆེད་དམ། འདུ་ཤེས་དང་ཚོར་བ་འགོག་པ་སྟེ་འཇིག་རྟེན་པའི་རྣམ་ཐར་བརྒྱད་དང་། ཡང་དག་པའི་ལྟ་བ། རྟོག་པ། ངག ལས་ཀྱི་མཐའ།
འཚོ་བ། རྩོལ་བ། དྲན་པ། ཏིང་ངེ་འཛིན་ཏེ་འཇིག་རྟེན་ལས་འདས་པའི་རྣམ་པར་ཐར་པ་བརྒྱད། གོང་དུ་བཤད་པའི་དབང་ཕྱུག་བརྒྱད་དེ། མཐར་ཐུག་གི་རྣམ་ཐར་བརྒྱད་དོ། ། ཕྱག་བཅུ་དྲུག་ནི། ནང་སྟོང་པ་ཉིད་ནས་དངོས་པོ་མེད་པའི་སྟོང་པ་ཉིད་ཀྱི་བར་བཅུ་དྲུག གུག་བསྐྱེད་ནི་མཎ་ཏྲ་ཏེ། དེ་ལ་སྐྱོན་ཨུ་བྱིན་མུ་ཏྲ་ཅེས་པས་ཕྱག་རྒྱར་འགྱུར་ལ།
དེ་ནི་རུས་པའི་རྒྱན་ལྔ། ཐལ་བ་དང་མཆོད་ཕྱིར་ཐོགས་ཏེ་དྲུག་གོ ། དེ་ནི་རྒྱལ་བ་རིགས་ལྔ་སོགས་རྣམ་པར་དག་པ་སྟེ། སྤྱི་བོའི་འཁོར་ལོ་མི་བསྐྱོད་པ། ། ཞེས་སོགས་གདུག་ཅན་ཐམས་ཅད་འདུལ་བའི་ཕྱིར་ཁྲོ་བོའི་ཆ་ལུགས་ཅན་ཏེ་གདུག་ཅིང་གཏུམ་པའི་སེམས་ཅན་ལ་ཞི་བ་ཉེ་བར་མི་སྦྱར་ཏེ། འདི་མཁན་ཆེན་རྡོ་རྗེ་ཅན་གྱི་ནི། རང་ཉིད་ཀྱཻ་རྡོ་རྗེར་འགྱུར། ། ཞེས་པ་བཞིན་ནོ། ། སྐུ་གསུང་ཐུགས་རྡོ་རྗེ་དག་པས་སྤྱན་གསུམ་རྡོ་རྗེ་གསུམ་གྱི་དག་པའི་སྤྱན་ཞེས་སོ། ། གཞན་ཡང་རང་གི་ཤར་སྣང་བ་རྣམ་པར་དག་པ་ནི།
བྱམས་པ་ཚད་མེད་ཀྱི་ངོ་བོ་པུཀྐ་སཱི། དེ་གསུམ་པོ་འདྲེས་ཏེ་གཡུང་མོའི་རྐང་ནི། རུས་པ་མ་ཡིན་གྱི་རྐང་དམར་པོ་ལྤགས་རིམ་བདུན་ནམ། དྲན་པ་ཡང་དག་བྱང་ཆུབ་ཀྱི་ཡན་ལག ཆོས་རབ་ཏུ་རྣམ་འབྱེད། བརྩོན་འགྲུས་དགའ་བ། ཤིན་དུ་སྦྱང་པ། ཏིང་ངེ་འཛིན། བཏང་སྙོམས་ཡང་དག་བྱང་ཆུབ་ཀྱི་ཡན་ལག་གོ ། རུས་པའི་རིགས་མགོ་བོ་རྐང་ཚིགས་རྩིབ་མ་དང་བཞི་ནི།
སྡུག་བསྔལ་ཀུན་འབྱུང་འགོག་པ་ལམ་གྱི་བདེན་པ་དང་བཞི་རྣམ་པར་དག་པའོ། ། དྲུག་པ་འདི་ཕྱོགས་གཅིག་ཏུ་སྟོན་པ་ནི། ཤའི་རུས་པའི་ཕྱི་འགེངས། ཁྲག་གི་རྩ་སྦུབས་འགེངས། ཁུ་བ་དང་དྭངས་མས་མངལ་འགེངས། རྐང་མར་དང་ཚིལ་གྱི་རྐང་སྦུབ་དང་ཤའི་ཚབ་འགེངས། ལྤགས་པས་དེ་དག་གཡོགས་རུས་པས་དེ་དག་གི་རྟེན་བྱེད་པ་ཕྱོགས་གཅིག་ཏུ་གསུངས་སོ། ། བྱང་ཆུབ་ཡན་ལག་བདུན་གྱི་མཚོན་ནས་སྦྱང་གཞི་མ་དག་པའི་ཁམས་རྣམས་བྱང་ཕྱོགས་སོ་བདུན་པོ་ཐམས་ཅད་ཀྱིས་སྦྱོངས་ཏེ། ལྷ་མོ་བཞིས་རྣམ་པ་ཅན་གྱི་དྲན་པ་ཉེ་བར་བཞག་པ་བཞི། ཡང་དག་སྤོང་བ་བཞི་རྫུ་འཕྲུལ་གྱི་རྐང་པ་བཞིས་ཤ་ཁྲག་ཁུ་བ་རྐང་བཞི་པོ་དེ་སྦྱོང་།
དེས་སྦྱང་གཞི་འབྱུང་བ་ལྔ་ལྔ་ཡོད་པ་དེ་དབང་པོ་ལྔ་དང་སྟོབས་ལྔས་སྦྱོང་། སྦྱང་གཞི་ཚིགས་ཆེན་བརྒྱད་ནི་འཕགས་ལམ་བརྒྱད་ཀྱིས་སྦྱོང་། དེ་ལྟ་བུའི་དག་བྱ་དག་བྱེད་དམ་མཚོན་བྱ་མཚོན་བྱེད་རྣམས་ཀྱང་འཁོར་འདས་དབྱེར་མེད་དུ་ཉམས་སུ་བླང་བར་བྱའོ། ། དེ་ནས་གཞུང་དུ་དཀྱིལ་འཁོར་བསྡུད་པར་གསུངས་ཀྱང་། ཕྱག་ལེན་མི་སྡུད་པར་བཟླས་པ་མཛད་པས་བཟླས་ཚུལ་མང་དུ་ཡོད་ཀྱང་། ཉམས་ལེན་ནི། དང་པོ་འཕྲེང་བ་ལུང་གི་ཟིན་པ་རྣམས་ཚུལ་བཞིན་རྒྱུས། འདུད་འཛིན་ཉིས་རྩེགས་བྱས་བྱིན་རླབས་བྱ་ཚུལ་ནི། འཕྲེང་བ་ལ་དྲི་ཞིམ་པོས་བྱུགས། ནང་མཆོད་གཏོར་ཏེ་ཨ་མྲྀ་ཏས་བསངས།
སྟེགས་བུའི་སྟེང་དུ་བཞག ངག་འདོན་ནི། རང་གི་ལག་པ་གཡས་པའི་སོར་མོ་ལྔ་རྡོ་རྗེ་རྩེ་ལྔ་པ་ལག་མཐིལ་དུ་ཉི་མའི་དཀྱིལ་འཁོར་ལ། ཀ་ཁ་གྷ་སོགས་གཡས་སུ་བསྐོར་བའི་ལྟེ་བ་ལ་ཡི་གེ་ཧཱུྃ། ལག་པ་གཡོན་པའི་སོར་མོ་ལྔ་པདྨ་འདབ་མ་ལྔ་པ་ལག་མཐིལ་དུ་ཟླ་བའི་དཀྱིལ་འཁོར་ལ་ཨ་ཨཱ་སོགས་དབྱངས་ཡིག་གི་གཡོན་དུ་བསྐོར་བའི་ལྟེ་བ་ལ་ཨཱ། ལག་པ་གཉིས་པད་སྐོར་བྱས་ཏེ་ཕྲེང་བ་བླངས་ལ་ལག་པའི་དབུས་སུ་བཞག་པའི་སྟེང་དུ་བདུད་རྩིའི་ཡི་གེ་སུཾ་དཀར་པོ་ལས་འོད་འཕྲོ་བ་བསམ། རྡོ་རྗེ་དང་པདྨ་སྙོམས་པར་ཞུགས་པ་བྱང་ཆུབ་ཀྱི་སེམས་སུཾ་ལ་ཁྱབ། དེ་ཨཱ་ལི་ཀཱ་ལི་ལ་ཁྱབ། དེ་ཕྲེང་བ་དང་གཉིས་སུ་མེད་པར་གྱུར། ཨོཾ་པ་དེ་པ་དེ་མ་ཧཱ་ཛྙཱ་ན་སརྦ་བུདྡྷ་མ་ཡཾ་བྷ་ཝེ་ཏ་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨ་ཁཾ་སྭཱ་ཧཱ།
ཞེས་པའི་སྔགས་འདི་དང་པོ་བྱིན་གྱིས་རློབ་དུས་ཕྲེང་བསྐོར་གཅིག་བཟླས་ཤིང་། བཟླས་པ་ནམ་བྱེད་དུས་ཀྱང་སུཾ་ལ་སོགས་པ་བཟླས་ན་མཐུ་དང་ལྡན་པར་འགྱུར་རོ་ཞེས་བླ་མ་དམ་པ་རྣམས་གསུང་། རྗེ་བཙུན་རྩེ་མོས་གསུངས་པ་བཞིན་བདེ་བས། དེང་སང་གི་ཉམས་ལེན་འདི་ལ་མཛད། རྗེ་བཙུན་གྲགས་པ་དང་འཕགས་པ་རིན་པོ་ཆེའི་གསུངས་བཞིན་བྱས་ན་ཡང་ཤིན་དུ་ལེགས་སོ། ། བཟླས་ཚུལ་ནི་གུར་ལས། བསམ་གཏན་ལྡན་པས་སྔགས་བཟླས་བྱ། ། ཞེས་གསུངས་པའི་དོན། བཀོད་པའི་བཟླས་པ་སྤྲོ་བསྡུའི་བཟླས་པ་འཁོར་བའི་བཟླས་པ་རྣམས་ལས། འདིར་འཁོར་བའི་བཟླས་པ་བྱེད་པས་བྱེད་ལུགས་ནི།
རང་ཡི་དམ་དུ་གསལ་བའི་ཐུགས་ཀའི་ཧཱུྃ་ལས་རྩ་སྔགས་ལ་སོགས་པ་ཆུ་བུར་རྡོལ་བའི་ཚུལ་གྱི་ཞི་བ་ལ་འོད་ཟེར་དཀར་པོ། རྒྱས་པ་ལ་སེར་པོ། དབང་ལ་དམར་པོ། དྲག་པོ་ལ་འོད་ཟེར་ནག་པོ་འཕྲོས་པས། འོད་ཟེར་དཀར་པོས་སྡིག་སྒྲིབ་ཐམས་ཅད་ཞི་བར་བྱེད། སེར་པོས་ཡོན་ཏན་ཐམས་ཅད་རྒྱས་པར་བྱེད། དམར་པོས་འགྲོ་བ་ཐམས་ཅད་དབང་དུ་སྡུད། ནག་པོས་གདོན་བགེགས་ལོག་འདྲེན་ནད་གདོན་སྡིག་སྒྲིབ་ཐམས་ཅད་ཚར་བཅད་པར་བསམ་ལ། སྔགས་རྣམས་ཞི་བ་ལ་གཅིག་རྟིང་གཅིག་འགྲོ་བ་བར་མ་ཆད་པར་ར་ཟམ་པ་ལ་འགྲོ་བ་ལྟ་བུ། རྒྱས་པ་ལ་སྔགས་གཅིག་ལ་གཅིག་དགོངས་ཏེ་བསྒྲོའི་ཆུན་པོ་ལྟ་བུ་འགྲོ་བ་དང་།
དབང་ལ་གཅིག་གི་གཤམ་ལ་གཅིག་གི་མགོ་ལྕགས་ཀྱུ་ལྟར་རྒྱབ་ཏེ་ལྕགས་སྒྲོག་བཞིན་འགྲོ་བ་དང་། དྲག་པོ་ལ་སྔགས་གཅིག་ལ་གཅིག་སྒྲིལ་ཏེ་སྲད་བུ་ལྟར་འགྲོ་བ་རྣམས་ཡབ་ཀྱི་ཞལ་ནས་ཐོན། ཡུམ་གྱི་ཞལ་དུ་ཞུགས་སྐུའི་དབྱིབས་བརྒྱུད་པདྨ་ནས་ཐོན། ཡབ་ཀྱི་རྡོ་རྗེ་ནས་ཞུགས། ཐུགས་ཀའི་ཧཱུྃ་ལ་ཐིམ་པས་ཕར་འཁོར་རམ་ཡུམ་གྱི་ཨཾ་ལས་སྔགས་ཐོན། ཡུམ་གྱི་ཞལ་ནས་ཡབ་ཀྱི་ཞལ་དུ་ཞུགས་པ་སོགས་ཚུར་འཁོར་གང་བདེ་བྱ། འཁོར་རྣམས་ལ་ཡང་རང་རང་གི་སྔགས་གོང་བཞིན་ཡབ་ཡུམ་གཉིས་ལ་འཁོར་བའི་སྦྱོར་མཚམས་ནས་འོད་ཟེར་འཕྲོས་ཏེ་སྔགས་གང་བཟླས་པའི་འཁོར་དེ་ལ་ཕོག་པས་དབང་དུ་འདུས་པར་བསམ་ཞིང་བཟླ། དེའི་རྗེས་སུ་མདུན་གྱི་ནམ་མཁར་བླ་མ་ཡི་དམ་སངས་རྒྱས་བྱང་སེམས་ཐམས་ཅད་འདུས་པར་བསྒོམ་པ་དང་། ལྷ་རྣམས་ཀྱི་སྤྱི་བོར་རིགས་བདག་རྣམས་གསལ་བཏབ་སྟེ་ཞྭ་ཕུད། ཐལ་མོ་སྦྱར་ཏེ་ངག་ཏུ་བདེ་བར་གཤེགས་པ་ཐམས་ཅད་ཀྱིས་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་ཀྱི་བདག་དང་སེམས་ཅན་ཐམས་ཅད་ཀྱི་རྒྱུད་བྱིན་རླབས་ཏུ་གསོལ་ཞིང་མཆོག་གི་དངོས་གྲུབ་མྱུར་དུ་ཐོབ་པོ་བྱིན་གྱིས་བརླབ་དུ་གསོལ།
དེའི་ཐབས་སུ་བདག་གི་རྒྱུད་ལ་བྱང་ཆུབ་ཀྱི་སེམས་རིན་པོ་ཆེ་གཉིས་དང་རིམ་པ་གཉིས་ཀྱི་ཏིང་ངེ་འཛིན་དང་རྟོགས་པ་བཟང་པོ་ཁྱད་པར་ཅན་སྐྱེས་ལ་གནས་པ་གོང་ནས་གོང་དུ་འཕེལ་ཞིང་རྒྱས་པར་བྱིན་གྱི་བརླབ་དུ་གསོལ། ཡི་གེ་བརྒྱ་པ་ལན་གསུམ་བརྗོད། ཏིང་ངེ་འཛིན་དང་རྟོགས་པ་བརྟན་པར་བསམ། ཐུགས་ཁའི་ཧཱུྃ་ལས་འོད་འཕྲོས་དཀྱིལ་འཁོར་བསྡུ། རྡོ་རྗེའི་གླུ་བླང་པ། ཤིས་པ་བརྗོད་པ། སྨོན་ལམ་བཏབ་པ། གོ་ཆ་བཀོད་དེ་སྤྱོད་ལམ་ལ་འཇུག་པ་རྣམས་མངོན་རྟོགས་བཞིན་ནོ། ། བཟླས་པའི་སྦྱང་གཞི་ནི་ཐ་མལ་པའི་གང་ཟག་དེ་འབྱུང་བའི་རྩ་ཡིག དེའི་སྟེང་ན་ཡོད་པའི་སྒྲིབ་གཉིས་བག་ཆགས་དང་བཅས་པ་རྣམས་ངོ་བོ་བདེ་སྟོང་གི་ཡེ་ཤེས་ཚངས་པའི་དབྱངས།
རྣམ་པ་རྩ་སྔགས་སྙིང་པོ་སོགས་ལྷ་དེ་དང་དེའི་སྔགས་སུ་བསྒྱུར་ནས་བཟླ། ཕན་ཡོན་ནི། གུར་ལས། མཁའ་འགྲོ་མ་དང་རང་བཙུན་མོ། ། མངོན་སུམ་དུ་ནི་བྱ་བའི་ཕྱིར། ། སྔགས་ནི་བོད་པ་ཞེས་བཤད་ལ། ། དེ་ཉིད་བསྐུལ་བར་སྨྲ་བའོ། ། སྔགས་ནི་སྙན་གསན་འབེབས་པར་བརྗོད། ། དཔེར་ན་སྐྱེས་བུ་ལ་ལ་ཞིག ། སྐད་ཀྱི་ང་རོས་བོས་པ་ན། །
མངོན་སུམ་དུ་ནི་འོང་བར་འགྱུར། ། དེ་བཞིན་དེ་ནི་གཤེགས་ཀུན་གཤེགས། ། ཞེས་སོགས་པའི་དོན་ཡིན། གཞན་བཟླས་པའི་གྲངས་དང་། གོ་རིམ་དང་། བཟླས་པའི་ཡུལ། ཕྲེང་བའི་རྣམ་པར་བཞག་པ་ལ་སོགས་པ་རྣམས་རྒྱས་པར་འདོད་ན་སྙིང་པོ་དོན་གསལ་དུ་ཤེས་པར་བྱའོ།། ༈ །།གཉིས་པ་གཏོར་མ་འབུལ་ཚུལ་ནི། བགེགས་དང་ལོག་པར་འདྲེན་པ་ལས། ། སེམས་ཅན་རྣམས་ཀྱི་སྲོག་བསྲུངས་ཕྱིར། །
རྡོ་རྗེ་སེམས་དཔས་གཏོར་མ་བསྟན། ། ཞེས་དང་། གུར་ལས། ནམ་མཁའི་ཁམས་ཀྱི་དབུས་གནས་པ། ། པདྨ་འདབ་བརྒྱད་བསྒོམ་པར་བྱ། ། ཞེས་པས་མགྲོན་གྱི་གནས། ཨོཾ་ལས་ཚངས་པ་ལ་སོགས་ལྷ། ། ཧཱུྃ་ལས་མ་ཆགས་པ་ལ་སོགས། ། ཨ་ལས་སྟོབས་ཀྱི་རྒྱུ་ལ་སོགས། ། ལག་གཉིས་གདོང་དང་ལྡན་རྣམས་སྟེ། །
སྟེང་གི་ལྷ་རྣམས་དཀར་པོ་ཆེ། ། དབང་པོ་ལ་སོགས་ནག་པོ་མཚུངས། ། སྟོབས་ཀྱི་རྒྱུ་སོགས་དམར་པོ་ཆེ། ། རང་མཚུངས་རིག་མས་ལུས་སྤྲས་ནས། ། རྡོ་རྗེ་དྲིལ་བུའི་ལག་གཉིས་སྦྲེལ། ། གཡས་བརྐྱང་པས་ནི་གདན་ལ་གནས། ། ཞེས་པ་ལ་སོགས་པ་རྒྱས་པར་བསྟན་པའི་དོན། བསེ་ལྕགས་ལ་སོགས་པའི་སྣོད་མ་ཡིན་པར་ཐོད་པའམ་ལི་ཟངས་ལ་སོགས་པའི་སྣོད་དུ་ནས་འབྲས་ལ་སོགས་པའི་ཟན་ལ་རྡོ་རྗེ་ཆུའི་དམ་ཚིག་གི་གཟུངས་ལས། ནས་ཀྱི་ཟན་ལ་གཏོར་མ་པདྨའི་དབྱིབས་ཅན་བྱས་ལ་ཅེས་གསུངས་པ་དང་མཐུན་པར། སྙིང་པོ་ཟླུམ་ཞིང་རྩེ་མོ་ཧ་ཅང་མི་རྣོ་བ་པད་འདབ་ལྟ་བུ་མཐེབ་དཀྱུས་བསྐོར་བ་ལྔ་ཚར་སོགས་བཤམས།
ནང་མཆོད་ཆུ་ཆང་གི་སྦྱངས། དེའི་མདུན་དུ་ཆུ་བཞི་ཉེར་སྤྱོད་ལྔ་བཤམ། བདག་བསྐྱེད་རྒྱས་བསྡུས་གང་རུང་སྔོན་དུ་སོང་ནས། དང་པོ་མཆོད་པ་བྱིན་གྱིས་རླབས། དེ་ནས་གཏོར་མ་དུ་ཡོད་ཀྱང་དུས་གཅིག་ལ་བྱིན་གྱིས་རླབས་པ་མངོན་རྟོགས་བཞིན་བྱ། མགྲོན་གྱི་ཏིང་ངེ་འཛིན་ནི་མདུན་བསྐྱེད་དང་མ་འབྲེལ་ཞིང་། དུས་རྒྱུན་མའི་གཏོར་འབུལ་ལྷ་དང་འབྱུང་པོ་ཐ་མི་དད་དུ་བྱ་ཚུལ་ལ། གཏོར་མའི་སྟེང་གི་ནམ་མཁར་ཆོས་འབྱུང་གྲུ་གསུམ་གསུམ་བརྩེག་གི་ནང་རྣམས་སུ་པདྨ་འདབ་བརྒྱད་རེ་རེ། སྟེང་གི་པདྨའི་ལྟེ་བར་སྐུ་རྡོ་རྗེ། འདབ་མ་བརྒྱད་ལ་ལྷ་དགུ།
བར་གྱི་པདྨའི་ལྟེ་བར་དཔལ་ཀྱཻ་རྡོ་རྗེ་ལྷ་དགུ། འདབ་མ་བརྒྱད་ལ་ཕྱོགས་སྐྱོང་བརྒྱད། འོག་གི་པདྨའི་ལྟེ་བ་ལ་གསུང་རྡོ་རྗེ། འདབ་མ་བརྒྱད་ལ་ཀླུ་བརྒྱད་བསྐྱེད་པ་མངོན་རྟོགས་བཞིན་གསལ་བཏབ། རང་གི་ཐུགས་ཁ་ནས་འོད་འཕྲོས། སྟེང་གི་ལྷ་ཐམས་ཅད་ལྷ་ཆེན་བརྒྱད་ལ་བསྡུ། ས་སྟེང་གི་སེམས་ཅན་ཐམས་ཅད་ཕྱོགས་སྐྱོང་བརྒྱད་ལ་བསྡུ། ས་འོག་གི་སེམས་ཅན་ཐམས་ཅད་ཀླུ་ཆེན་བརྒྱད་ལ་བསྡུ། དེ་དག་བྱིན་གྱིས་རླབས་པའི་ཕྱིར་ཡེ་ཤེས་པ་འཇུག་དབང་བསྐུར་རིགས་བདག་གི་རྒྱས་བཏབ། ཆུ་བཞི་ཕུལ་ཏེ་མགྲོན་གསལ་བཏབ་པ་དང་།
འབུལ་སྔགས་རྣམས་འབྲེལ་ཏེ་གསུམ་མམ་ལྔའི་གཏོར་མ་འབུལ། མེ་ཏོག་སོགས་ཀྱི་མཆོད། ནང་མཆོད་འབུལ། དཀར་མོ་རི་དྭགས་ཀྱིས་མཆོད། ཁྱོད་ནི་རྣལ་འབྱོར་མས་ལྷ་དགུ་ལ་བསྟོད། མི་བསྐྱོད་རྡོ་རྗེ་སོགས་ཀྱི་གཞན་རྣམས་ལ་བསྟོད། ལྷ་ཆེན་བརྒྱད་པོ་སོགས་ཀྱི་འཕྲིན་ལས་བཅོལ། དེ་ནས་འཁོར་ལོ་བདེ་མཆོག་སོགས་ཡི་དམ་རྣམས་དང་། གུར་གྱི་མགོན་པོ་སོགས་བསྲུང་མ་གང་བྱེད་རྣམས་དང་མཁའ་འགྲོ་སྤྱི་གཏོར་ཡན་ཕུལ་ཏེ་རང་འོད་དཔག་མེད་ཀྱཻ་རྡོ་རྗེར་བསྒོམ་ལ། རྡོ་རྗེའི་གླུ་བླངས་པས་གཏོར་མགྲོན་རྣམས་མཉེས་ཏེ་མེ་ཏོག་གི་ཆར་ཕབ་བཀྲ་ཤིས་ཀྱི་མངའ་གསོལ་ཏེ་བདག་རྒྱུད་ལ་སྤང་པ་དང་རྟོགས་པའི་ཡོན་ཏན་ཐམས་ཅད་གོང་ནས་གོང་དུ་རྒྱས་པར་བསམ་ཞིང་གཏོར་མགྲོན་རྣམས་མངོན་སུམ་དུ་བཞུགས་པ་ལ་སྨོན་ལམ་གྱི་དཔང་པོ་ཞུས་ཏེ།
རྩ་རྒྱུད་ལས། རིགས་སུ་སྐྱེས་དང་དམ་ཚིག་ཅན། ། ཞེས་ཚིགས་བཅད་གཉིས་གསུངས་ཏེ། དེའི་དོན་ས་སྐྱ་པ་ཆེན་པོས། བུམ་དབང་ལ་སྦྱར་བ་ནི། ཞལ་བརྒྱད་ཕྱག་བཅུ་དྲུག་པའི་རིགས་སུ་སྐྱེ་དང་། དམ་ཚིག་ཅན་ནི་བཟའ་དང་བསྲུང་བ་ནི་དམ་ཚིག་ལྡན་པ། སྨྱོ་མེད་ནི་ཐ་མལ་གྱི་རྣམ་པར་རྟོག་པས་མ་སྨྱོ་སྟེ་དེར་མ་ཤོར་བའོ། ། བུམ་པའི་དབང་བསྐུར་བའི་བླ་མ་ལ་གུས་ལ། སེམས་ཅན་ལ་སྙིང་རྗེ་དང་ལྡན་པའོ། །
ཕྱི་མ་དང་ཡང་ཕྱི་མ་ལ་སོགས་པར་སྐྱེ་ཞིང་སྐྱེ་བར་འགྱུར་བར་ཤོག་གཅིག་པའོ། ། ལག་པས་རྡོ་རྗེ་དྲིལ་བུ་འཁྲོལ་བ་ནི་རྡོ་རྗེ་དང་དྲིལ་བུ་དང་མི་འབྲལ་བར་བྱེད་པའོ། ། ཟབ་མོའི་ཆོས་ནི་ཀློག་པ་དང་ནི་དགེས་པའི་རྡོ་རྗེ་ལ་སོགས་པའི་ཟབ་མོའི་ཆོས་ནི་ཀློག་པ་དང་ཉན་པ་དང་འཛིན་པའོ། ། བཙུན་མོའི་ཁུ་བ་མཉམ་ཟས་ཅན་ནི། བདུད་རྩི་ལྔ་ལ་ལོངས་སྤྱོད་པའོ། ། ཕྱི་མ་དང་ཡང་ཕྱི་མ་ལ་སོགས་པར་སྐྱེ་ཞིང་སྐྱེ་བར་འགྱུར་བར་དེ་ལྟར་ཤོག་ཅེས་པའོ། ། གསང་བའི་དབང་དང་སྦྱར་ན། གསང་བའི་དབང་གི་རིགས་སུ་སྐྱེ་དང་དམ་ཚིག་ཅན་སྟེ། ཐུན་བཅག་པ་དང་། ཐུན་ཚོད་ཡོལ་བ་དང་།
རྣམ་རྟོག་རྐུན་བུ་ལས་བསྲུང་བའོ། ། སྨྱོ་མེད་ནི་བསམ་གཏན་གྱི་སྒྲིབ་པ་དང་བྲལ་བས་ཏེ་མ་སྨྱོ་བའོ། ། ཀྱཻ་རྡོ་རྗེ་རང་འབྱུང་གི་ཡེ་ཤེས་སྟོན་པའི་གསང་བའི་དབང་བསྐུར་བའི་བླ་མ་ལ་གུས་པ་སྐྱེ་ཞིང་སོགས་ནི་སྔར་དང་འདྲའོ། ། ལག་པ་རྡོ་རྗེ་དྲིལ་བུ་ཁྲོལ་བ་ནི། རྩ་གཡས་གཡོན་དབུ་མར་འཛུད་པ་དང་མི་འབྲལ་བའོ། ། ཟབ་མོའི་ཆོས་ཀློག་པ་ནི་དྲིལ་ཅན་གྱི་སྒྲ། བཙུན་མོའི་ཁུ་བ་མཉམ་ཟས་ནི་ཁམས་དགུ་འདུས་པའོ། ། དབང་གསུམ་པ་དང་སྦྱར་ན། དབང་གསུམ་པའི་རིགས་སུ་སྐྱེ་དང་། ཐིག་ལེ་ལ་གནོད་པའི་ཟས་སྤྱོད་རྣམས་སྤོང་བའི་དམ་ཚིག་ཅན་དབང་གསུམ་པའི་ཉམས་མྱོང་དང་མ་བྲལ་བས་སྨྱོ་མེད་ཀྱཻ་རྡོ་རྗེ་ལྷན་ཅིག་སྐྱེས་པའི་ཡེ་ཤེས་སྟོན་པ་དབང་གསུམ་པ་བསྐུར་བའི་བླ་མ་ལ་གུས་པས་སོ། །
ལག་པ་རྡོ་རྗེ་དྲིལ་བུ་འཁྲོལ་བ་ནི་རྡོ་རྗེ་དང་པདྨ་སྦྱོར་བ་དང་མི་འབྲལ་བར་བྱེད་པ། ཟབ་མོའི་ཆོས་ཀློག་པ་ནི་བདེ་བའི་ཉམས་དང་མི་འབྲལ་བར་བྱེད་པ། བཙུན་མོའི་ཁུ་བ་ནི་ཕྱག་རྒྱ་ཆེན་པོའི་བརྟེན་པའི་ཉམས་དང་མི་འབྲལ་བར་བྱེད་པའོ། ། དབང་བཞི་པ་དང་སྦྱར་ན། དབང་བཞིའི་རིགས་སུ་སྐྱེ་དང་འཛག་པ་བསྲུང་བའི་དམ་ཚིག་ཅན། སྒྲིབ་པ་གཉིས་དང་བྲལ་བས་སྨྱོ་མེད་ཀྱཻ་རྡོ་རྗེ་ཤིན་དུ་རྣམ་པར་དག་པའི་ཡེ་ཤེས་སྟོན་པ་དབང་བཞི་པ་སྟོན་པའི་བླ་མ་ལ་གུས་པའོ། ། ལག་པ་རྡོ་རྗེ་དྲིལ་བུ་འཁྲོལ་བ་ནི་ཕྱག་རྒྱ་པདྨ་ཅན་དང་རྡོ་རྗེ་དང་པདྨ་ཁ་སྦྱོར་བ་དང་མི་འབྲལ་བར་བྱེད་པ། ཟབ་མོའི་ཆོས་ཀློག་པ་ནི་བདེ་བའི་ཉམས་དང་མི་འབྲལ་བར་བྱེད་པ། བཙུན་མོའི་ཁུ་བ་མཉམ་ཟས་ནི་ཕྱག་རྒྱ་པདྨ་ཅན་གྱི་ཐིག་ལེ་བརྟེན་པར་བྱེད་པ་དང་མི་འབྲལ་བར་བྱེད་པའོ། ། ཞེས་སོ། །
དེ་ནས་སཾ་ཊི་ལས་གསུངས་པའི་སེམས་ཅན་ཐམས་ཅད་སོགས་ཀྱི་སེམས་ཅན་ཐམས་ཅད་ཀྱི་གནས་སྐབས་མཐར་ཐུག་གི་བདེ་བ་ཐོབ་པར་སྨོན་ལམ་བཏབ་པའོ། ། བཞི་པ་ནི་ཡིག་བརྒྱ་ལན་གསུམ་གྱི་ལྷག་ཆད་ཁ་བསྐང་། མ་འབྱོར་བ་དང་སོགས་ཀྱི་བཟོད་པར་གསོལ། ཨོཾ་ཁྱེད་ཀྱི་སེམས་ཅན་དོན་ཀུན་མཛད་སོགས་ཀྱི་མཇུག་ཏུ་འབྲུ་གསུམ་དང་། བཛྲ་མུཿབརྗོད་ཅིང་ཕྱག་རྒྱ་བཅས་པས་གཏོར་མགྲོན་གྱི་ཡེ་ཤེས་པ་གཤེགས་སུ་གསོལ། ཛཿཧཱུྃ་བཾ་ཧོཿདམ་ཚིག་པ་རང་ལ་བསྡུས་ལ་མིག་ཏུ་གཏི་མུག་རྡོ་རྗེ་མ་སོགས་གོ་ཆ་བསྒོ་སྟེ་ང་རྒྱལ་བཟུང་ངོ་། ། གཏོར་མའི་དགོས་པ་ནི་བགེགས་དང་ལོག་འདྲེན་གྱི་བར་ཆད་སེལ་བ་དང་ནད་ཞི་བ་དང་ཚེ་དང་ལོངས་སྤྱོད་འཕེལ་བའི་དགོས་པ་ཡོད། རྩ་རྒྱུད་ལས། གལ་ཏེ་འདིའི་འབྱུང་པོ་ཐམས་ཅད་མཆོད་པར་བྱེད་ན་ཞེས་པ་ནས། ཞི་བ་དང་རྒྱས་པར་འགྱུར་རོ། །
ཞེས་པའི་བར་གྱི་ཕན་ཡོན་ཆེ་བ་བསྟན་ཏེ། གསུམ་པ་ཁ་ཟས་ཀྱི་རྣལ་འབྱོར་ལ་རྒྱས་འབྲིང་བསྡུས་གསུམ་ལས། རྒྱས་པར་གཞན་དུ་གསལ། འབྲིང་པོ་ནི་མདུན་དུ་ལེགས་པར་བཤམས་པའི་ཁ་ཟས། ལག་པ་གཡོན་པའི་མཐིལ་དུ་ཨོཾ་བསམ་ལ་དེ་བསྟན་ཏེ། ཨོཾ་ཞེས་བརྗོད་དེ་དེ་ལས་འོད་ཟེར་འཕྲོས་ཁ་ཟས་ལ་ཕོག་པས་སྟོང་པར་སྦྱངས། གཡས་པའི་མཐིལ་དུ་ཨཿབསམ་ལ་དེ་བསྟན་ཏེ་ཨཱཿཞེས་བརྗོད་པས། དེ་ལས་འོད་འཕྲོས་མདུན་དུ་ཐོད་པ་དཀར་པོ་ཡངས་ཤིང་རྒྱ་ཆེ་བ་དཔྲལ་བ་རང་ལ་བསྟན་པ་གཅིག་བྱུང་བར་བསམ། གཉིས་ཀའི་མཐིལ་དུ་ཧཱུྃ་བསམ་ལ་གཉིས་ཀ་བསྟན་ཏེ། ཧཱུྃ་ཞེས་བརྗོད་པས་དེ་ལས་འོད་ཟེར་བྱུང་བས་ཐོད་པའི་ནང་དུ་ཤ་ལྔ་བདུད་རྩི་ལྔ་བྱུང་བར་བསམ།
བྱ་ཁྱུང་གི་ཕྱག་རྒྱ་བསྟན་ལ། ཧོཿཞེས་བརྗོད་པས་ཡེ་ཤེས་ཀྱི་བདུད་རྩིར་གྱུར་པར་བསམ་ལ་འབྲུ་གསུམ་ལན་གསུམ་བརྗོད་པས་བྱིན་གྱི་བརླབ་ཏེ་རང་གི་སྙིང་ཁར་ལྷ་དགུའི་དཀྱིལ་འཁོར་བསམ། ལྟེ་བ་ནས་མེ་འབར་ཏེ་ལྷ་མཆོད་པའི་བསམ་པས་བཟའོ། ། གསུམ་པ་ནི་ཁ་ཟས་ལ་ལག་པ་གཡོན་པའི་མཐེབ་སྲིན་སྦྱར་བ་རེག་ཏེ། ཨོཾ་ཨཱཿཧཱུྃ་ཞེས་བརྗོད་པས་ཁ་ཟས་ཤ་ལྔ་བདུད་རྩི་ལྔ་ཡེ་ཤེས་ལྔའི་ངོ་བོར་བསམ། རང་གི་སྙིང་ཁའི་ཧཱུྃ་དེ་ལྷ་ཐམས་ཅད་ཀྱི་ངོ་བོར་བསམ་ལ་དེ་མཆོད་པའི་བསམ་པས་བཟོས་པས་ཧཱུྃ་དེ་གཟི་བརྗིད་འབར་བར་བསམ་སྟེ་སྙིང་རྗེའི་ས་བོན་མེ་སྦར་ལ། དེའི་ག་བུར་བཏུང་བར་བསམ། བཏུང་བ་དེ་ཡི་རྣལ་འབྱོར་པ། ། མྱུར་དུ་དངོས་སྒྲུབ་ཐོབ་པར་འགྱུར། ། ཞེས་གསུངས་པས་ལྷ་མཆོད་པར་འགྱུར་བ་དང་།
ཕན་ཡོན་ཡོངས་སུ་སྦྱོང་བ་དང་། བུ་ལོན་དུ་མི་འགྱུར་བ་དང་། བཅུད་ལེན་དུ་འགྱུར་བ་དང་། རྩ་ལྟུང་བཅུ་གསུམ་པ་མི་འབྱུང་བའི་དགོས་པ་ཡོད་དོ།། ༈ །།བཞི་པ་ནི་རབ་འབྱུང་རྣམས་ལ་མི་དགོས་ཀྱང་། ཁྱིམ་པ་རྡོ་རྗེ་འཛིན་པས་ལས་ཀྱི་ཕྱག་རྒྱ་བསྟེན་པ་ཡིན་ན་བདག་དང་ཕྱག་རྒྱ་ཀྱཻ་རྡོ་རྗེ་ཡབ་ཡུམ་དུ་བསྐྱེད་པ་ལྷའི་འདུ་ཤེས། མཁའ་གསང་སྒོ་གསུམ་བྱིན་རླབས་པ་སྔགས་ཀྱི་འདུ་ཤེས། བདེ་ཆེན་གྱི་ཡེ་ཤེས་ཀྱི་ཀྱཻ་རྡོ་རྗེ་མཆོད་པར་བྱའོ་སྙམ་པ་དང་ལྷན་ཅིག་སྐྱེས་པའི་ཡེ་ཤེས་མངོན་དུ་བྱའོ་སྙམ་པ་ཆོས་ཀྱི་འདུ་ཤེས། དེ་ལྟར་སྦྱང་གཞི་ཐ་མལ་གྱི་འདུ་ཤེས་དེ་སྦྱོང་བྱེད་འདུ་ཤེས་གསུམ་ལྡན་གྱི་རྡོ་རྗེའི་ཆགས་པར་བསྒྱུར་ནས་བསྒོམ་ལ། དེའི་དགོས་པ་ཡང་འདོད་པས་ལོག་པར་གཡེམ་པར་མི་འགྱུར་བ་དང་ལྷ་མཆོད་པར་འགྱུར་བ་དང་།
ལྷན་ཅིག་སྐྱེས་པའི་ཡེ་ཤེས་མྱུར་དུ་སྐྱེ་བའི་དགོས་པ་ཡོད།། ༈ །།ལྔ་པ་རང་བཞིན་ལྷན་སྐྱེས་སྟོང་པའི་ངང་ལ་ཉལ་བ་དང་ཞུ་བདེ་ལྷན་སྐྱེད་བདེ་བའི་ངང་ལ་ཉལ་བ་གཉིས། དང་པོ་ནི་སྲོད་ཐུན་གྱི་རིམ་པ་ཡོངས་སུ་རྫོགས་པའི་མཇུག་གོང་དཀྱིལ་འཁོར་བསྡུ་བའམ། མ་བསྡུས་ན་སྙིང་ཁའི་ཧཱུྃ་ལས་འོད་འཕྲོས་སྣོད་བཅུད་ལ་ཕོག་པས་དེ་བསྲུང་འཁོར་ལ་བསྡུ། དེ་དུར་ཁྲོད་བརྒྱད་ལ། དེ་གཞལ་ཡས་ཁང་ལ། དེ་ལྷ་མོ་བརྒྱད་ལ། དེ་ཞལ་བརྒྱད་ལ། ཡུམ་ཡང་ཡབ་ལ། དེ་སྙིང་ཁའི་ཧཱུྃ་ལ།
དེའི་ཞབས་ཀྱུ་ཁོག་པ་ལ། དེ་ཡང་མགོ་བོ་ལ། དེ་ཟླ་ཚེས་ལ། དེ་ཐིག་ལེ་ལ། དེ་ནཱ་ད་ལ། ནཱ་ད་ཡང་དམིགས་པའི་ངང་ལ་ཉལ་ལོ། ། གཉིས་པ་ནི་སྣོད་བཅུད་བསྲུང་འཁོར་ལ་བསྡུ། དེ་མི་བསྡུ་བར་བཞག གཞལ་ཡས་ཁང་བསྡུའམ་མ་བསྡུས་ཀྱང་རུང་སྟེ། ལྷ་མོ་བརྒྱད་ཞལ་བརྒྱད་ལ་བསྡུ།
གཙོ་བོ་ཡབ་ཡུམ་ཙམ་དུ་གནས་པ་དེ་དག་ཐབས་ཤེས་སྙོམས་པར་ཞུགས་པས་རྗེས་སུ་ཆགས་པའི་མེས་ཕུང་པོ་ཁམས་སྐྱེ་མཆེད་ཐམས་ཅད་འོད་དུ་ཞུ་ནས་བྱང་ཆུབ་ཀྱི་སེམས་ཀྱི་ངོ་བོ་བདེ་སྟོང་ཟུང་འཇུག་ཐིག་ལེའི་རྣམ་པར་གྱུར་པ་ལ་བློ་གཏད་དེ་ཉལ་ལོ། ། དེ་ཡང་ལས་དང་པོས། དང་པོ་ལྟར་ཉལ་ལ་སེམས་ཅུང་ཟད་བརྟན་ནས་སྟོང་ཤས་ཆེ་ན་བདེ་བ། བདེ་ཤས་ཆེ་ན་སྟོང་པའི་ངང་ལ་ཉལ་ལོ། ། སྦྱང་གཞི་ཐ་མལ་པའི་གཉིད་སོགས་སྦྱོང་བྱེད་རྣལ་འབྱོར་དེའི་དངོས་པོར་སྒྱུར་ནས་ཉལ་ལོ།། ༈ །།དྲུག་པ་ཉལ་ལུགས་ཀྱི་བྱེ་བྲག་གི་ལྡང་ལུགས་གཉིས་སུ་འགྱུར་ཏེ། ནུབ་མོ་སྟོང་ཉིད་ཀྱི་ངང་ལ་ཉལ་ན། ཐོ་རངས་སྐད་ཅིག་གི་ཀྱཻ་རྡོ་རྗེ་ཡབ་ཡུམ་ཀྱི་སྐུར་ལངས་ལ། ཞུ་བདེའི་ངང་ལ་ཉལ་ན་གཉིད་སད་པ་དང་མཚམས་ཀྱི་ལྷ་མོ་བཞི་རང་བཞིན་གྱི་གནས་ནས་བྱོན་ནས། རྗེ་བཙུན་སོགས་ཀྱི་གླུས་བསྐུལ་བས་ཐིག་ལེ་འབྲས་བུ་རྡོ་རྗེ་འཆང་ཡབ་ཡུམ་དུ་བཞེངས་པ་ལྟར་ལངས་ལ།
སྦྱང་གཞི་སྦྱོང་བྱེད་ངོ་འཕྲོད་པའི་སྒོ་ནས་རྣལ་འབྱོར་ཉམས་སུ་བླང་བར་བྱའོ།། ༈ །།བདུན་པ་ཁྲུས་ཀྱི་རྣལ་འབྱོར་ནི། བསམ་གཏན་གྱི་གྲོགས་སུ་འགྲོ་ན་ཐོ་རངས་སམ་གནས་སྐབས་གཞན་དུ་ཁྲུས་བྱེད་པའི་ཚེ། དབང་ལྷ་སྤྱན་དྲངས་ཏེ་དེ་ལ་མཆོད་བསྟོད་གསོལ་བཏབ་རྣམས་དབང་གི་སྐབས་ལྟར་བྱས་པས་དེ་བཞིན་གཤེགས་པ་རྣམས་ཧེ་རུ་ཀའི་གཟུགས་ཀྱི་ཡེ་ཤེས་ཀྱི་བདུད་རྩིས་གང་བའི་བུམ་པས་སྤྱི་བོར་ནས་དབང་བསྐུར། རིག་མ་རྣམས་ཀྱི་རྡོ་རྗེའི་གླུ་བླངས། སེམས་དཔའ་རྣམས་ཀྱི་བཀྲ་ཤིས་བརྗོད། ཁྲོ་བོ་རྣམས་ཀྱི་བགེགས་བསྐྲད་པར་བསམ་ལ། ལུས་ཀྱིས་ཁྲུས་བྱས་ངག་ཏུ་ཡིག་བརྒྱ་བཟླས་པས་སྡིག་སྒྲིབ་ཐམས་ཅད་དག་པར་བསམ། དགོས་པ་ནི་བསམ་གཏན་གྱི་གྲོགས་སུ་འགྱུར་བ་དང་ཉིན་ཞག་གཅིག་གི་རྩ་བ་དང་ཡན་ལག་གི་དམ་ཚིག་ཉམས་པ་དག་པར་འགྱུར་རོ།། ༈ །།བརྒྱད་པ་ནི།
རྩ་རྒྱུད་ལས། ལངས་ཏེ་ལྷའི་གཟུགས་སུ་བཞག ། ཅེས་གསུངས་པ་ལྟར་མཉམ་གཞག་ལས་ལངས་ཏེ་སྤྱོད་ལམ་ལ་འཇུག་པའི་ཚེ་སྣང་སྟོང་དབྱེར་མེད་སྒྱུ་མ་ལྟ་བུ་དཔལ་ཀྱཻ་རྡོ་རྗེར་སྣང་བ་ཐམས་ཅད་ཤེས་པར་བྱས་ནས་སྤྱད་དེ། རང་གི་ལྷག་པའི་ལྷ་སྦྱོར་བས། ། བདག་དང་གཞན་ལ་མཆོད་པར་གྱིས། ། ཞེས་གསུངས་སོ། ། ལྷ་སོ་སོའི་ཐབས་ལ་མཁས་པ་ནི་ཀུན་རྫོབ་ཀྱི་སྣང་བ་འདི་ཡུལ་ཡུལ་ཅན་གྱི་དབྱེ་བ་མཐའ་ཡས་པར་ཤེས་པར་བྱ་སྟེ། དེ་རེ་རེ་ཡང་ལྷ་སོ་སོར་བསྒོམ་པར་བྱས་ཏེ། གཟུགས་གཽ་རཱི། སྒྲ་ཙཽ་རཱི།
དྲི་བཻཏྟ་ལཱི། རོ་གྷསྨ་རཱི། རེག་ས་སྤྱོད་མ། ཆོས་ཁམས་མཁའ་སྤྱོད་མ་སོགས་སུ་བསྒོམ་པར་བྱའོ། ། སྤྱོད་ལམ་གྱི་རྣལ་འབྱོར་འདི་རྣམས་ཀྱི་སྦྱང་གཞི་ཐ་མལ་དུ་སྣོད་བཅུད་མ་དག་པའི་སྣང་བ་འདི་ཐམས་ཅད་དག་པ་ལྷའི་དཀྱིལ་འཁོར་དུ་བསྒོམ་པའི་ངང་ནས་ཆོས་འཆད་ཉན་སོགས་ཆོས་མཐུན་གྱི་བྱ་བ་རྣམས་བྱས་པས་མཆོག་གི་དངོས་སྒྲུབ་མྱུར་དུ་ཐོབ་བོ། ། དེ་ལྟ་བུའི་དགོས་པ་ནི་ཐ་མལ་གྱི་རྣམ་རྟོག་བཟློག་པ་དང་། བར་ཆད་ཀྱིས་མི་ཚུགས་པ་དང་། ལྷས་ལྷ་ལ་མཆོད་པར་འགྱུར་བ་དང་། རྩ་ལྟུང་བརྒྱད་པ་མི་འབྱུང་བའོ། ། དེ་ལྟར་རྣལ་འབྱོར་བཅུ་ཉམས་སུ་བླངས་པས་རིམ་པ་གཉིས་ལ་བརྟེན་པའི་དྲོད་ཆུང་ངུ་ཐོབ་པ་དང་ཀུན་འདར་གསང་སྟེ་སྤྱོད།
དེ་ལ་བརྟེན་ནས་དྲོད་འབྲིང་པོ་ཐོབ་པའི་ཚེ་ཀུན་འདར་འཇིག་རྟེན་པས་མངོན་དུ་སྤྱོད། དེ་ལ་བརྟེན་ནས་དྲོད་ཆེན་པོ་ཐོབ་པ་དང་། ཀུན་དུ་བཟང་པོའི་སྤྱོད་པ་སྤྱད་པས། ས་ལམ་རྣམས་རིམ་གྱིས་བསྒྲོད། ཉེ་རྒྱུའི་མཚམས་སྦྱར་བས་ཟུང་འཇུག་རྡོ་རྗེ་འཆང་གི་གོ་འཕང་ཐོབ་པ་ཡིན་ནོ། ། གནས་སྐབས་འབྲས་བུ་ས་བཅུ་གཉིས་པའི་ཐུན་མོང་བའི་མིང་ནི། ཨ་བྷི་དྷ་ན་ལས། འོད་བྱེད་པ་དང་འོད་འཕྲོ་ཅན། ། སྦྱང་དུ་དཀའ་བ་མངོན་དུ་འགྱུར། ། རིང་དུ་སོང་དང་མི་གཡོ་བ། །
ལེགས་པའི་བློ་གྲོས་ཆོས་ཀྱི་སྤྲིན། ། དཔེ་མེད་པ་དང་ཡེ་ཤེས་ཆེ། ། ཞེས་སོགས་ལ། ཐུན་མོང་མ་ཡིན་པའི་མིང་ནི། རྩ་རྒྱུད་ལས། གནས་དང་ཉེ་བའི་གནས་དང་ནི། ། ཞིང་དང་ཉེ་བའི་ཞིང་ཉིད་དང་། ། ཚན་དྷོ་ཉེ་བའི་ཚན་དྷོ་དང་། ། དེ་བཞིན་འདུ་བ་ཉེ་འདུ་བ། ། དུར་ཁྲོད་ཉེ་བའི་དུར་ཁྲོད་ཉིད། །
འཐུང་གཅོད་ཉེ་བའི་འཐུང་གཅོད་ཉིད། ། འདི་རྣམས་ས་ནི་བཅུ་གཉིས་ཏེ། ། ཞེས་སོགས། ། མིང་གཉིས་དོན་གཅིག་པར་བསྟན་པ་ནི། སཾ་ཊི་ལས། གནས་ནི་རབ་ཏུ་དགའ་བའི་ས། ། དེ་བཞིན་ཉེར་གནས་དྲི་མ་མེད། ། ཞིང་ནི་འོད་བྱེད་ཤེས་པར་བྱ། ། ཉེ་བའི་ཞིང་ནི་འོད་འཕྲོ་ཅན། ། ཚན་དྷོ་མངོན་དུ་གྱུར་པ་སྟེ། །
ཉེ་བའི་ཚན་དྷོ་སྦྱངས་དཀའ་བ། ། འདུ་བ་རིང་དུ་སོང་བ་སྟེ། ། ཉེ་བའི་འདུ་བ་མི་གཡོ་བ། ། དུར་ཁྲོད་ལེགས་པའི་བློ་གྲོས་ཏེ། ། ཉེ་བའི་དུར་ཁྲོད་ཆོས་ཀྱི་སྤྲིན། ། ཕ་རོལ་ཕྱིན་བཅུའི་ས་རྣམས་ལ། ། རྣལ་འབྱོར་པ་ཡིས་ཀླ་ཀློའི་སྐད། ། ཅེས་དང་། རྒྱུད་རྒྱས་པ་ལས། འཐུང་གཅོད་དཔེ་མེད་ཡེ་ཤེས་ཏེ། །
ཉེ་བའི་འཐུང་གཅོད་ཡེ་ཤེས་ཆེ། ། ཞེས་སོ། ། མཐར་ཐུག་ས་བཅུ་གསུམ་པ་ནི། རྡོ་རྗེ་འཛིན་པ་བཅུ་གསུམ་པ། ། ཞེས་དང་། དགོངས་པ་ལུང་སྟོན་ལས། སངས་རྒྱས་རྣམས་ཀྱི་གང་བརྟེན་པའི། ། ས་གྱུར་དེ་ནི་བཅུ་གསུམ་པ། ། ཞེེས་གསུངས་པ་རྣམས་ཀྱི་ལམ་བསྒྲོད་ཚུལ་བསྟན་པ་ཡིན་ནོ། ། འབྲས་བུ་སངས་རྒྱས་ནི་སྐུ་ཡེ་ཤེས་དང་འཕྲིན་ལས་དང་ནུས་མཐུ་དང་ཡོན་ཏན་བསམ་གྱི་མི་ཁྱབ་པ་དང་ལྡན་པ་ཡིན་ནོ། །
དེ་རྣམས་ནི་མངོན་རྟོགས་ཡན་ལག་དྲུག་པ་ལམ་དུས་དང་བཅས་པའི་སྒོམ་དོན་བླ་མའི་གསུང་བཞིན་གསལ་བར་བསྟན་པ་ཡིན་ནོ།། ༈ །།དབང་ཆུ་རྒྱུན་གཅིག་པའི་བསྒོམ་དོན་ནི། དབང་ལྷ་སྤྱན་དྲངས་པ། ལྷ་མོ་བརྒྱད་ཀྱི་མཆོད་པ། ཞེ་སྡང་རྡོ་རྗེ་སོགས་ཀྱིས་བསྟོད་པ། བཅོམ་ལྡན་དེ་བཞིན་གཤེགས་པ་ཀུན། ། སོགས་ཀྱིས་གསོལ་བ་བཏབ་པ་སོགས་གོང་བཞིན་བྱ། དབང་ལེན་པ་པོ་ནི། ཡེ་ཤེས་དང་གཉིས་སུ་མེད་པའི་ལྷ་དགུའི་དཀྱིལ་འཁོར་གྱི་ལེན། བསྐུར་བར་བྱ་བའི་དབང་ནི་གྲུབ་ཆེན་མཚོ་སྐྱེས་ཀྱི་གསུང་དང་ཐུན་པར་དབང་བཞི་ཆུ་རྒྱུན་གཅིག་ལ་ལེན་ཏེ།
དེའི་སྦྱང་གཞི་ནི་དུས་སྐད་ཅིག་མ་བཞི་ལ་སྦྱང་གཞིའི་ལུས་ངག་ཡིད་གསུམ་ཀ་དང་། གནས་བརྟན་པ་དང་ཐམས་ཅད་ཡོད་པར་སྨྲ་བ་དང་ཀུན་གྱིས་བཀུར་བ་དང་དགེ་འདུན་ཕལ་ཆེར་བཞི་དང་སྐྱེ་རྒ་ན་འཆིའི་ཆུ་བོ་ཆེན་པོ་བཞི་རྣམས་སྦྱོང་བྱེད་སློབ་དཔོན་དང་། གསང་དབང་དང་ཤེས་རབ་ཡེ་ཤེས་དང་དབང་བཞི་པ་བསྐུར་བས་སྦྱངས་འབྲས་དགའ་བ་དང་མཆོག་དགའ་དང་དགའ་བྲལ་གྱི་དགའ་བ་དང་ལྷན་ཅིག་སྐྱེས་པའི་དགའ་བ་བཞི་ཐོབ། དབང་སྐུར་ཚུལ་ནི། དེ་བཞིན་གཤེགས་པ་རྣམས་ཀྱི་དབང་བསྐུར། རིག་མ་རྣམས་ཀྱིས་རྡོ་རྗེའི་གླུ་ལེན། བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་བརྗོད། ཁྲོ་བོ་རྣམས་ཀྱིས་བགེགས་བསྐྲད། ལྷ་མོ་རྣམས་ཀྱིས་མཆོད་པ་ཕུལ་བས་དབང་གི་ཆུ་རྒྱུན་གྱིས་སྨིན་མཚམས་ཡན་ཆད་གང་། བུམ་པའི་དབང་ཐོབ་ལུས་ཀྱི་དྲི་མ་སོགས་པ་རྣམས་དག
ལམ་བསྐྱེད་པའི་རིམ་པ་བསྒོམ་པ་ལ་དབང་བས་བསྐྱེད་རིམ་ལྷའི་སྐུ་ལ་དག་པ་སྦྱར་བ་ནི་སྤྱི་བོའི་འཁོར་ལོ་མི་བསྐྱོད་པ་སོགས་བརྗོད། དབང་གི་ཆུ་རྒྱུན་གྱི་མགྲིན་པ་ཡན་ཆད་གང་། གསང་བའི་དབང་ཐོབ་ངག་གི་དྲི་མ་ལ་སོགས་པ་རྣམས་དག མཐར་ཐུག་གཏུམ་མོའི་དམིགས་པ་ཐམས་ཅད་ཀྱི་གཙོ་བོ་འཁོར་ལོ་བཞིའི་ཡང་རྩ་བའི་སྙིང་པོ་ལྟ་བུ་གསལ་བཏབ་སྟེ་ལྟེ་བ་སྤྲུལ་པའི་འཁོར་ལོ་ཨཾ་ལས་ཀྱི་ཕྱག་རྒྱ། སྙིང་ཁ་ཆོས་ཀྱི་འཁོར་ལོ་ཧཱུྃ་ཆོས་ཀྱི་ཕྱག་རྒྱ། མགྲིན་པ་ལོངས་སྤྱོད་ཀྱི་འཁོར་ལོ་ཨོཾ་ཕྱག་རྒྱ་ཆེན་པོ། སྤྱི་བོ་བདེ་ཆེན་ཀྱི་འཁོར་ལོ་ཧཾ་དམ་ཚིག་གི་ཕྱག་རྒྱ་རྣམས་བརྗོད། བདག་བྱིན་གྱིས་བརླབ་པའི་རིམ་པ་སྒོམ་པ་ལ་དབང་བས་དེའི་མཐར་ཐུག་འཁོར་ལོ་བཞིའི་རྒྱས་བཏབ་པ་འབྲེལ་པས་དྲན་པར་བྱ་བ་ཡིན། ཡང་དབང་གི་ཆུ་རྒྱུན་གྱི་སྙིང་ཁ་ཡན་གང་། ཤེས་རབ་ཡེ་ཤེས་ཀྱི་དབང་ཐོབ་ཡིད་ཀྱི་དྲི་མ་ལ་སོགས་པ་རྣམས་དག་དཀྱིལ་འཁོར་འཁོར་ལོ་བསྒོམ་པ་ལ་དབང་།
དེས་དབང་པོ་དྲུག་ཡུལ་དྲུག་ལྷུག་པར་བཞག་པ་ལ་དབང་བས་སྐྱེ་མཆེད་སྐུ་གསུང་ཐུགས་ཀྱི་བྱིན་གྱིས་རླབས་པ་དྲན་པར་བྱ། ཡང་ཆུ་རྒྱུན་གྱི་རྐང་མཐིལ་ཡན་མེར་གྱི་གང་། མཆོག་ཏུ་བདེ་བ་ཆེན་པོ་དབང་བཞི་པ་ཐོབ་སྒོ་གསུམ་གྱི་དྲི་མ་བག་ཆགས་དང་བཅས་པ་དག་ལམ་རྡོ་རྗེ་རྦ་རླབས་སྒོམ་པ་ལ་དབང་། དེས་དབང་བཞི་རྫོགས་པ་ཡིན་པས་དབང་ལྷ་བསྟིམ་ལ་རིགས་བདག་གི་རྒྱས་གདབ་པ་གོང་བཞིན་བྱའོ། ། བསྐྱེད་རིམ་ཡན་ལག་དྲུག་ལམ་དུས་དང་བཅས་པའི་སྒོམ་དོན་གྱི་རིམ་པ་རྣམས་འདིའི་ཕྱོགས་ལ་ཐུགས་དམ་མཛད་པའི་གང་ཟག་རྣམས་ལ་ཕན་པའི་ཆེད་དུ་ཤཱཀྱའི་དགེ་སློང་དཔལ་ལྡན་བཀྲ་ཤིས་ཀྱིས་གསལ་བར་བྲིས་པའོ།། ༈ །།ལམ་དུས་ཀྱི་དབང་ལྷ་སྤྱན་འདྲེན་གྱི་སྐབས་སུ་གཞལ་ཡས་ཁང་རྣམས་ཟླུམ་པོ་སུམ་རིམ་གྱི་རྣམ་པ་ཅན་ལ། དབུས་ལ། དབུས་སུ་རང་ལ་རྒྱུ་དུས་ཀྱི་དབང་བསྐུར་བའི་བླ་མ་མི་བསྐྱོད་པ་ཀྱཻ་རྡོ་རྗེ་ཡབ་ཡུམ། ཤར་དུ་རྣམ་སྣང་། ལྷོར་རིན་ཆེན་འབྱུང་ལྡན།
ནུབ་ཏུ་འོད་དཔག་མེད། བྱང་དུ་དོན་ཡོད་གྲུབ་པ། ཀྱཻ་རྡོ་རྗེ་ཐམས་ཅད་ཡུམ་དང་བཅས་པ་ཕྱག་བཅུ་དྲུག་གི་བུམ་པ་འཛིན་པ། མཚམས་བཞིར་བྱང་ཤར་ནས་སྤྱན་མ། མཱ་མ་ཀི གོས་དཀར་མོ། སྒྲོལ་མ་རྣམས་འཁོད། རིམ་པ་གཉིས་པ་ལ་བྱང་སེམས་བརྒྱད། རིམ་པ་གསུམ་པ་ལ་ལྷ་མོ་དྲུག་ཁྲོ་བོ་བཅུ་འཁོད་པར་བསམ་ལ་དེ་དག་གི་དྲུང་དུ་ལེན། ། ཨིྀཚ།
བཀྲ་ཤིས།། །། གངས་ཅན་བསྟན་པའི་གཙུག་རྒྱན་ས་སྐྱ་པ། ། གང་དེའི་རིང་ལུགས་སྤེལ་བའི་གཟིགས་དཔེ་འདི། ། གང་གི་སྒོ་གསུམ་འབད་པས་བྲིས་པའི་མཐུས། ། གང་སྐུ་རྡོ་རྗེ་གསུམ་མཉེས་འཇམ་མགོན་རྗེ། ། གང་དུ་བཞུགས་པའི་དྲུང་དུ་འཁོད་པར་ཤོག ། བཀྲ་ཤིས། ཤུ་བྷཾ།། །། PAGE * MERGEFORMAT 80 དཔལ་ལྡན་བཀྲ་ཤིས། ཀྱེ་རྡོར་མངོན་རྟོགས་ལམ་དུས་དང་བཅས་པའི་སྒོམ་དོན།
PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
