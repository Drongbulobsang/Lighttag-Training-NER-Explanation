སྔོན་བྱོན་ས་སྐྱ་པའི་མཁས་པ་རྣམས་ཀྱི་སྔགས་སྐོར།
པོད ༢༩
འཁོར་ལོ་བདེ་མཆོག་གི་བསྐྱེད་པའི་རིམ་པའི་རྣལ་འབྱོར་ཐུན་བཞིར་ཉམས་སུ་བླང་བའི་རིམ་པ།
༄༅། །འཁོར་ལོ་བདེ་མཆོག་གི་བསྐྱེད་པའི་རིམ་པའི་རྣལ་འབྱོར་ཐུན་བཞིར་ཉམས་སུ་བླང་བའི་རིམ་པ་བཞུགས་སོ།། སྤྲོས་བྲལ་ཆོས་སྐུའི་ནམ་མཁའ་ཡངས་པ་ལ། ། བདེ་ཆེན་ལོངས་སྐུའི་དཀྱིལ་འཁོར་ཡོངས་རྫོགས་ཤིང་། ། ཕྲིན་ལས་སྤྲུལ་སྐུའི་འོད་ཟེར་རབ་འཕྲོས་པས། ། སྐལ་ལྡན་བློ་ཡི་པདྨོ་རྒྱས་བྱེད་པའི། ། ཧེ་རུ་ཀ་དངོས་དཔལ་ལྡན་བླ་མ་དང་། ། གནས་གསུམ་མཁའ་འགྲོའི་ཚོགས་ལ་ཕྱག་འཚལ་ལོ། ། འདིར་རྣལ་འབྱོར་གསང་མཐའི་རྒྱུད་ཀྱི་རྒྱལ་པོ་འཁོར་ལོ་བདེ་མཆོག་རྩ་རྒྱུད་ཀྱི་བསྐྱེད་པའི་རིམ་པ་གཏན་ལ་འབེབས་པར་བྱེད་པ་ལ། ཕྱི་ནང་གཉིས། ཕྱི་བསྐྱེད་པའི་རིམ་པ་ལ་མངལ་སྐྱེས་དང་སྒོང་སྐྱེས་ཀྱི་མངོན་པར་རྟོགས་པ་གཉིས་ཡོད་དེ།
ལེའུ་སུམ་ཅུ་སོ་གཉིས་པར། བ་ལང་ལྷས་ཀྱི་མི་འཇིང་དང་། ། ལྷག་མ་སྐེམས་བྱེད་རྩ་གནས་སོ། ། བྲག་ཆེན་པོ་ཡི་ངོ་བོ་རུ། ། ཡང་ན་རུས་སྦལ་དག་གིས་སོ། ། ཞེས་གསུངས་པས་སོ། ། ས་བ་ལང་གི་གནས་སམ། བརྟེན་པ་ས་ཡིན་པ་དེས་མཚོན་ནས། བ་ལང་ལྷས་ཀྱི་ཞེས་པའི་སའི་དཀྱིལ་འཁོར་བསྟན། ཤིང་ལེབ་དང་ལྕི་བ་ལྟ་བུ་ཆུའི་འོག་དུ་མི་འཇིང་བས་སྟེང་དུ་ལྡིང་བས་མཚོན་ནས།
མི་འཇིང་དང་ཞེས་པས་ཆུ་དཀྱིལ་འཁོར་བསྟན། འབྱུང་བ་ལྔར་བཤད་པའི་ལྷག་མ་མེས་ཆུ་ལ་སོགས་པ་སྐེམས་པར་བྱེད་པ་དེས་མཚོན་ནས། ལྷག་མ་སྐེམས་བྱེད་ཞེས་པས་མེའི་དཀྱིལ་འཁོར་བསྟན། རླུང་རྩ་གནས་འཐོར་བྱེད་ཡིན་པ་དེས་མཚོན་ནས། རྩ་གནས་སོ་ཞེས་པས་རླུང་གི་དཀྱིལ་འཁོར་བསྟན། བྲག་ཆེན་པོའི་ངོ་བོ་རུ་ཞེས་པས་རི་རབ་བསྟན། འདིས་མངལ་སྐྱེས་ཀྱི་མངོན་པར་རྟོགས་པ་སྟོན་ཏེ། འབྱུང་བ་ལུགས་བཟློག་གི་མངོན་པར་རྟོགས་པ་བསྟན་པའི་ཕྱིར། ཡང་ན་རུས་སྦལ་དག་གིས་སོ། ། ཞེས་པས་སྒོང་སྐྱེས་ཀྱི་མངོན་པར་རྟོགས་པ་བསྟན་ཏེ།
དཔེར་ན་རུས་སྦལ་གྱི་ཕྱིའི་ལྐོག་པ་དང་། ནང་གི་སེམས་ཅན་གཉིས་གྲུབ་བདེ་གཅིག་པའི་ཚུལ་གྱིས་སྐྱེས་གནས་འཇིག་གསུམ་ཅིག་ཅར་དུ་བྱེད་པ་ལྟར། འདི་ལ་ཡང་རྟེན་གཞལ་ཡས་ཁང་དང་བརྟེན་པ་ལྷ་གཉིས་ཅིག་ཅར་དུ་སྒོམ་པའི་མངོན་པར་རྟོགས་པ་བསྟན་པའི་ཕྱིར། དེ་ཡང་ཡང་ན་ཞེས་པའི་འདམ་ཁ་ཅན་གྱི་ཚིག་འབྱུང་བས། སྔ་མ་དང་མི་འདྲ་བའི་མངོན་པར་རྟོགས་པ་བསྟན་པར་གསལ་ལོ། ། འོ་ན་འབྱུང་བ་ལུགས་བཟློག་གི་མངོན་པར་རྟོགས་པ་དང་། སྒོང་སྐྱེས་ཀྱི་མངོན་པར་རྟོགས་པ་ཞེས་འཇོག་པར་རིགས་ཀྱི། མངལ་སྒོང་གི་མངོན་པར་རྟོགས་པ་ཞེས་འཇོག་པར་མི་རིགས་སོ་ཞེ་ན། ཨ་བྷི་དྷ་ན་ལས། མངལ་སྐྱེས་གླུའི་སྦྱོར་བ་དང་། །
སྒྲ་དང་སྒྲ་མིན་རྣམ་པར་རྟག ། སྒོང་སྐྱེས་གླུ་ནི་མེད་པ་དང་། ། སྒྲ་དང་སྒྲ་མིན་སྤངས་པའོ། ། ཞེས་གསུངས་པ་ལས་ཤེས་སོ། ། དེ་ལ་མངལ་སྐྱེས་ཀྱི་མངོན་པར་རྟོགས་པའི་ཐུན་མོང་མིན་པའི་མཚོན་དོན་ནི། ཞུ་བ་གླུས་བསྐུལ་ཡོད་པ་དེ་ཡིན་ལ། དེ་ཡང་སྒྲ་ཡིན་སཾ་ཀྲི་ཏའི་སྐད་ཀྱིས་བསྐུལ་བ་དང་། སྒྲ་མིན་པ་ཀྲ་ཏྲི་ཏའི་སྐད་ཀྱིས་བསྐུལ་བ་ཅི་རིགས་པ་ཡོད། སྒོང་སྐྱེས་ཀྱི་ཐུན་མོང་མིན་པའི་མཚོན་དོན་ནི། ཞུ་བ་གླུས་བསྐུལ་མེད་པ་ཡིན་ལ།
དེ་འདི་སྒྲ་སཾ་ཀྲི་ཏའི་སྐད་ཀྱིས་བསྐུལ་བ་དང་སྒྲ་མ་ཡིན་པ་ཀྲ་ཏྲི་ཏའི་སྐད་ཀྱིས་བསྐུལ་བ་གཉིས་ཀ་སྤངས་པས་མེད་པའོ། ། དེ་ལྟར་གཉིས་ཡོང་བའི་རྒྱུ་མཚན་ནི། རྗེ་བཙུན་གོང་མའི་བཞེད་པས། ལས་དང་པོ་པས་རྣལ་འབྱོར་ཉམས་སུ་ལེན་པའི་གོ་རིམ་གྱི་དབང་དུ་བྱས་པ་ཡིན་ཏེ། ལས་དང་པོ་པ་སྤྲོས་པ་ལ་དགའ་ཞིང་། ལྷའི་རྣལ་འབྱོར་ལ་རྩེ་གཅིག་ཏུ་མཉམ་པར་འཇོག་མི་ནུས་ལ། སྤྱོད་ལམ་གྱི་རྣལ་འབྱོར་བསྐྱང་པས་དུས་འདའ་བ་ནི་མི་ཡོང་བས། ཐུན་བཞིའི་རྣལ་འབྱོར་ཉམས་སུ་ལེན་པའི་ཐོག་མར་མངལ་སྐྱེས་ཀྱི་མངོན་པར་རྟོགས་པ་ཉམས་སུ་ལེན་དགོས་པ་ཡིན་ཏེ། དེ་ལ་སྔོན་འགྲོ་ཚོགས་གཉིས་བསག་པ་ནས་བཟུང་སྟེ། གཞལ་ཡས་ཁང་སྒོམ་པ་སོགས་ཀྱི་སྟེང་དུ།
རྒྱུ་རྡོ་རྗེ་འཛིན་པ་ཡབ་ཡུམ་བསྐྱེད་པ། དེ་སྙོམས་འཇུག་བྱས་ཏེ། ཞུ་ནས་བྱང་ཆུབ་ཀྱི་སེམས་ཀྱི་ཐིག་ལེར་གྱུར་པ་དེ་ལ། ཞུ་བ་གླུས་བསྐུལ་ཏེ་འབྲས་བུ་རྡོ་རྗེ་འཛིན་པ་ཡབ་ཡུམ་བཞེངས་པ། དེ་གཉིས་ཀྱི་མངལ་ནས་འཁོར་འབྱིན་པའི་ཚུལ་གྱིས་སྤྲོ་བ། དེའི་ཆ་ཤས་གཅིག་ལུས་ལ་རེག་པས་ལུས་ཀྱི་དཀྱིལ་འཁོར་སྒོམ་པ་སོགས། མངོན་རྟོགས་རྒྱས་པས་ཉིན་མཚན་འདའ་བར་བྱེད་པ་ཡིན་ལ། དེ་ལ་བསྟན་པ་ཐོབ་ནས། མངོན་པར་རྟོགས་པ་བསྡུས་པ་དེ་སྒོམ་ཞིང་། ལྷའི་རྣལ་འབྱོར་ལ་རྩེ་གཅིག་ཏུ་མཉམ་པར་འཇོག་པ་གཅིག་བྱུང་ན་མཉམ་པའི་བློ་ནས་འཆར་བས།
དེའི་ཕྱིར་སྒོང་སྐྱེས་ཀྱི་མངོན་པར་རྟོགས་པ་བསྟན་པ་ཡིན་ཏེ། དེ་ལ་རྟེན་གཞལ་ཡས་ཁང་དང་། བརྟེན་པ་ལྷ་གཉིས་ཅིག་ཅར་དུ་བསྒོམ་པ་དང་། རྒྱུ་རྡོ་རྗེ་འཛིན་པའི་དོན་ཙམ་དུ་མངོན་བྱང་གསུམ་པ་ཧཱུྃ་ཡིག་དཀར་པོ་བསྒོམ་པ་ཡོད། ཞུ་བ་གླུས་བསྐུལ་སོགས་མེད་པས་བསྡུས་པ་ཡིན་ནོ་ཞེས་གསུངས་སོ། ། པུ་ཧྲངས་ལོ་ཆུང་གི་བཞེད་པས། རྟེན་གྱི་གང་ཟག་གི་དབང་དུ་བྱས་ནས་གཉིས་སུ་ངེས་པ་ཡིན་ཏེ། ཕན་ཚུན་འཁྱུད་པའི་བདེ་བ་ལམ་དུ་བྱེད་པའི་གང་ཟག་གི་དབང་དུ་བྱས་ནས་རྣལ་འབྱོར་བླ་མེད་སྤྱིར་བསྟན་པ་ཡིན་ལ། དེ་ལ་ཡང་འདོད་ཆགས་ཤས་ཆེ་བའི་གང་ཟག་གི་དབང་དུ་བྱས་ནས། དབང་བསྐུར་གྱི་རྒྱུན་གཅིག་ལ།
དབང་གསུམ་པའི་སྐབས་སུ་ལས་ཀྱི་ཕྱག་རྒྱ་ལ་རྟེན་ཏེ་དངོས་དབང་བསྐུར། དེར་བདེ་བ་ངོ་མ་འཕྲོད་ན། དབང་བཞི་པའི་དུས་སུ་ཡང་ཕྱག་རྒྱ་ལན་གཅིག་བྱིན་ཏེ། བདེ་བ་ངོ་འཕྲོད་པར་བྱེད། ལམ་སྒོམ་པའི་དུས་སུ་ཡང་དེ་དང་མཐུན་པའི་ཆགས་ལམ་སྒོམ་པ་ཡིན། རྒྱུ་རྡོ་རྗེ་འཛིན་པ་ཡབ་ཡུམ་སྙོམས་འཇུག་བྱས་པའི་དུས་སུ་བདེ་བ་གཅིག དེ་གཉིས་ཐིག་ལེར་ཞུ་བའི་དུས་སུ་བདེ་བ་གཅིག འབྲས་བུ་རྡོ་རྗེ་འཛིན་ཡབ་ཡུམ་སྙོམས་འཇུག་བྱས་པའི་དུས་སུ་བདེ་བ་གཅིག་སོགས་བདེ་བ་སྐྱེ་ཐེངས་མང་བའི་མངལ་སྐྱེས་ཀྱི་མངོན་པར་རྟོགས་པ་བསྒོམ་པ་ཡིན་ལ། དེ་ལ་བསྟན་པ་ཐོབ་ནས་རྫོགས་རིམ་སྒོམ་པའི་དུས་སུ་ལས་ཀྱི་ཕྱག་རྒྱ་ལ་བརྟེན་ནས་སྐྱེས་པའི་བདེ་བ་དེ། དམ་ཚིག་གི་ཕྱག་རྒྱ་ལ་བརྟེན་ནས་རྒྱུན་སྐྱོང་བར་བྱེད།
དེ་ལ་བརྟེན་ནས་ཕྱག་རྒྱ་ཆེན་པོའི་ཡེ་ཤེས་སྐྱེས་ཏེ། དེས་ཕྱག་ཆེན་མཆོག་གི་དངོས་གྲུབ་ཐོབ་པར་བྱེད་དོ། ། འདོད་ཆགས་ཤས་ཆུང་པའི་ཁྱིམ་པ་རྡོ་རྗེ་འཛིན་པ་དང་། རབ་བྱུང་རྡོ་རྗེ་འཛིན་པ་ལས་ཀྱི་ཕྱག་རྒྱ་དངོས་སུ་བརྟེན་ནུས་པ་ཡིན་ཀྱང་། བསྟན་པ་ལ་སྨོད་པའི་དགག་བྱ་ཡོད་པའི་ས་ཕྱོགས་སུ། ཡེ་ཤེས་ཀྱི་ཕྱག་རྒྱ་ལ་བརྟེན་ནས་ཚིག་དབང་བསྐུར་བར་བྱེད། ལམ་སྒོམ་པའི་དུས་སུའང་དེ་དང་མཐུན་པའི་ཡབ་ཡུམ་ཞལ་སྦྱོར་ཙམ་དང་། གསང་མཆོད་ཀྱི་བདེ་བ་ཙམ་མ་རྟོགས་སྙོམས་འཇུག་གི་བདེ་བ་གཞན་མི་སྟོན་པའི་སྒོང་སྐྱེས་ཀྱི་མངོན་པར་རྟོགས་པ་སྒོམ། དེ་ལ་བརྟེན་ནས། རྫོགས་རིམ་བསྒོམ་པའི་དུས་སུ་ཆོས་ཀྱི་ཕྱག་རྒྱ་མ་བརྟེན་ནས་བདེ་བ་སྐྱེས་པ་དེ་རྒྱུན་བསྐྱང་པས་ཕྱག་རྒྱ་ཆེན་པོའི་ཡེ་ཤེས་སྐྱེས།
དེས་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་བྱེད་དོ། ། དེས་ན་རྟེན་གྱི་གང་ཟག་འདོད་ཆགས་ཤས་ཆེ་ཆུང་གི་དབང་དུ་བྱས་ནས། དབང་དུས་སུ་དངོས་དབང་དང་ཚིག་དབང་གཉིས། བསྐྱེད་རིམ་ལ་མངལ་སྒོང་གཉིས། རྫོགས་རིམ་ལ་ལས་ཀྱི་ཕྱག་རྒྱ་དང་དམ་རྒྱ་ཕྱག་རྒྱ་ཆེན་པོ་དང་། ཆོས་ཀྱི་ཕྱག་རྒྱ་གཉིས་བསྟན་པ་ཡིན་ནོ། ། ཞེས་གསུངས་སོ། ། ཡང་སློབ་དཔོན་རྡོ་རྗེ་དྲིལ་བུ་པས་མཛད་པའི་བདེ་མཆོག་ལྷན་སྐྱེས་ཀྱི་སྒྲུབ་ཐབས་སུ། རྣལ་འབྱོར་གསུམ་དུ་ཤེས་བྱ་སྟེ། ། བྱིན་གྱིས་རླབས་དང་ཡོངས་བརྟགས་དང་། །
གཟུགས་ཉིད་ཡོངས་སུ་གྱུར་པའོ། ། རྣལ་འབྱོར་སངས་རྒྱས་རྣམས་ཀྱི་སྔགས། ། རྫུས་ཏེ་སྐྱེ་བའི་སེམས་ཅན་བཞིན། ། སྐད་ཅིག་གིས་ནི་བསམ་པར་བྱ། ། ཞེས་རྣམ་སྣང་སྒྱུ་དྲྭ་ལས་བརྒྱ་པ་དྲང་ནས། ཡོངས་སུ་བརྟགས་པའི་རྣལ་འབྱོར། གཟུགས་ཡོངས་སུ་གྱུར་པའི་རྣལ་འབྱོར་གསུམ་དུ་བཞེད། འདི་ལ་གསང་འདུས་འཕགས་ལུགས་པ་རྣམས་ཀྱིས། ལས་དང་པོ་པས་ལྷའི་སྐུ་དང་ཕྱག་མཚན་དང་ཞལ་དང་ཕྱག་ལ་སོགས་པར་བློས་ཡོངས་སུ་བརྟགས་ནས་བསྒོམ་པས་ལག་པའི་མཐིལ་དུ་རི་མོ་སྣང་བ་ལྟར། ལྷ་སུམ་ཅུ་སོ་གཉིས་གསལ་བར་སྣང་བ་དེ་ཡོངས་སུ་བརྟགས་པའི་རྣལ་འབྱོར།
སྒྲུབ་པ་པོའི་ཕུང་ཁམས་སྐྱེ་མཆེད་དང་། ཡུལ་གཟུགས་སྒྲ་ལ་སོགས་པ་ཆ་ཤས་སུ་བཅད་དེ། དམ་པ་རིགས་བརྒྱའི་ལྷའི་རྣལ་འབྱོར་དུ་བསྒོམ་པ། བྱིན་གྱིས་རླབས་པའི་རྣལ་འབྱོར། སྒྱུ་ལུས་ཀྱི་སྐབས་སུ་སྒྱུ་མ་ལྟ་བུའི་ལྷའི་སྐུ་བསྒྲུབས་ནས། དེ་ཉིད་འོད་གསལ་གྱི་མེས་བཞུ་ནས་ཟུང་འཇུག་གི་ལྷའི་སྐུར་གྱུར་པ་གཟུགས་ཡོངས་སུ་གྱུར་པའི་རྣལ་འབྱོར་རོ་ཞེས་བཞེད་དེ། དེ་བཞིན་དུ་འདིར་ཡང་། མངལ་སྐྱེས་དང་སྒོང་སྐྱེས་ཀྱི་མངོན་པར་རྟོགས་པ་ནི་ཡོངས་སུ་བརྟགས་པའི་རྣལ་འབྱོར། དྲིལ་བུ་ལུས་དཀྱིལ་སྒོམ་པ་ནི་བྱིན་གྱིས་རླབས་པའི་རྣལ་འབྱོར། བདག་བྱིན་གྱིས་རླབས་པ་སོགས་རིམ་པ་དང་པོ་བཞི་རྫོགས་ནས་སྒྱུ་མ་ལྟ་བུའི་ལྷའི་སྐུ་སྒྲུབ་སྟེ།
བསམ་གྱི་མི་ཁྱབ་པའི་སྐབས་སུ་སྟོང་པ་ཉིད་དུ་སེམས་ཞུགས་ནས་དེ་ལས་ཟུང་འཇུག་འཁོར་ལོ་བདེ་མཆོག་གི་ལྷའི་སྐུར་བཞེངས་པ་ནི་གཟུགས་ཡོངས་སུ་གྱུར་པའི་རྣལ་འབྱོར་ཞེས་གསུངས། མདོར་ན་རྣལ་འབྱོར་གསུམ་གྱི་ནང་ནས། ཡོངས་སུ་བརྟགས་པའི་རྣལ་འབྱོར། ཕྱི་བསྐྱེད་རིམ་གཉིས་ཀྱི་ནང་ནས་མངལ་སྐྱེས་ཀྱི་མངོན་པར་རྟོགས་པ། རྩ་རྒྱུད་རྡོ་རྗེ་མཁའ་འགྲོ་རྩ་བཤད་དུ་སྦྲེལ་པའི་མན་ངག སློབ་དཔོན་སྤྱོད་པའི་རྡོ་རྗེས་མཛད་པའི་མན་ངག་འཁོར་ལོ་བདེ་མཆོག་གི་མངོན་པར་རྟོགས་པ་ཉམས་སུ་ལེན་པ་ལ། བསྒོམ་པའི་གང་ཟག གནས་གང་དུ་བསྒོམ་པ། དུས་ནམ་གྱི་ཚེ་སྒོམ་པ། ཚུལ་ཇི་ལྟར་བསྒོམ་པའི་རིམ་པའོ། །
དང་པོ་ནི། བྱང་ཆུབ་ཀྱི་སེམས་ཀྱི་རྒྱུད་སྦྱངས་ཤིང་། རྣལ་འབྱོར་གསང་མཐའི་དཀྱིལ་འཁོར་དུ་དབང་ཐོབ་ཅིང་དམ་ཚིག་དང་སྡོམ་པར་ལྡན་པ་དགོས་པ་ཡིན་ཏེ། ཨ་བྷི་དྷ་ན་ལས། འགྲོ་ཀུན་དོན་ལ་རབ་བཞོལ་བ། ། རང་རྒྱུད་སྔགས་དང་རྣལ་འབྱོར་ཤེས། ། ཞེས་གསུངས་སོ། ། ལཱུ་ནག་གཉིས་ལ་དཀྱིལ་ཆོག་གཅིག་གི་ཆོག་པར་ཁས་ལེན་པའི་ཕྱིར་དབང་བསྐུར་གཅིག་གི་ཆོག་གམ་སྙམ་ན། འོ་ན་ཡོ་ག་དཔལ་མཆོག་གི་དཀྱིལ་འཁོར་བཅུ་གསུམ་ལའང་། དབང་བསྐུར་གཅིག་གི་ཆོག་པར་འགྱུར་ཏེ།
ཐུན་མོང་དུ་དཀྱིལ་ཆོག་གཅིག་ལས་མེད་པའི་ཕྱིར། འདོད་ན་སློབ་དཔོན་ཀུན་སྙིང་གིས། མིང་པོ་གསུམ་གྱི་དཀྱིལ་འཁོར་དུ་དབང་བསྐུར་བ་ཐོབ་ནས་ཀླུའི་དཀྱིལ་འཁོར་དུ་འཇུག་པར་བྱས་ཏེ་ཞེས་སོགས། དབང་བསྐུར་སོ་སོར་ཡོད་པ་དང་འགལ། རྡོ་རྗེ་འཕྲེང་བའི་དཀྱིལ་འཁོར་ཞེ་གཉིས་ལའང་དབང་བསྐུར་གཅིག་གིས་ཆོག་པར་འགྱུར་ཏེ། དཀྱིལ་ཆོག་གཅིག་ལས་མེད་པས་སོ། ། དེས་ན་མི་གཡོ་བ་བླ་མེད་ལོ་ཙྪ་བ་གྲགས་པ་རྒྱལ་གྱིས་བསྒྱུར་བ་དང་། གཤེད་དམར་ལེའུ་བཅུ་གསུམ་མ་བུ་སྟོན་གྱི་བསྒྱུར་བར། དཀྱིལ་འཁོར་དུ་ནི་མ་ཞུགས་ལ། ། མིང་ཙམ་བསྟན་པར་མི་བྱ་སྟེ། །
དཀྱིལ་འཁོར་གཞན་དུ་ཞུགས་པ་ལ། ། འདིའི་གསང་བ་བརྗོད་མི་བྱ། ། ཞེས་གསུངས་པ་དང་། རྡོ་རྗེ་རྩེ་མོ་ལས། སློབ་དཔོན་གྱི་མཚན་ཉིད་འཆད་པར། བླ་མ་ལས་ནི་དབང་བསྐུར་ཐོབ། ། དེ་ཉིད་བཅུ་ནི་ཡོངས་སུ་ཤེས། ། ཞེས་གསུངས་པ་དང་། སངས་རྒྱས་ཐོད་པ་ལས། རྨོངས་པ་གང་ཞིག་དབང་མེད་པར། །
བདག་ཉིད་དབང་བསྐུར་ཞེས་སྨྲ་བ། ། ཇི་སྲིད་སངས་རྒྱས་ཞུགས་ཀྱི་བར། ། སློབ་མར་བཅས་ཏེ་དམྱལ་བར་འགྲོ། ། ཞེས་པ་དང་། རྒྱལ་པོ་ཛའི་ཁྱིམ་དུ། ཏན་ཏྲ་བདེ་བཅོ་བརྒྱད་ཀྱི་གླེགས་བམ་གྱི་ཆར་ཕབ་པ་གཞན་གྱིས་མི་ཤེས་པར་རྒྱལ་པོས་དགེ་སློང་ཀུ་ཀུ་ར་ཛ་ལ་བསྟན་ནས། དེས་རྡོ་རྗེ་སེམས་དཔའ་ཞལ་མཐོང་གི་ལེའུ་ཤེས་ཏེ། དེ་ལ་བརྟེན་ནས་རྡོ་རྗེ་སེམས་དཔའ་སྒྲུབ་ཐབས་ཞལ་མཐོང་ནས་ཏན་ཏྲ་སྡེ་བཅོ་བརྒྱད་གསུང་ཞེས་རྙིང་མ་བ་རྣམས་ཀྱིས་འཆད་པ་ལ། རྗེ་བཙུན་གྱིས། རྡོ་རྗེ་སེམས་དཔའ་ཞལ་མཐོང་ནས་ཆོས་གསུངས་པ་ངོ་མཚར་ཆེ་མོད།
དབང་བསྐུར་བ་དང་ལུང་ནོད་པ་མེད་པར་ཡི་གེ་ཙམ་ལ་བརྟེན་ནས་རྡོ་རྗེ་སེམས་དཔའ་ཞལ་མཐོང་བ་དེ་རང་མི་འཐད་དེ། རྩེ་མོ་ལས། གསང་སྔགས་རང་ཉིད་ལེན་པ་ནི། ། ལུས་ཅན་དམྱལ་བ་འབའ་ཞིག་རྒྱུ། ། འདི་ཡི་ངལ་བ་དོན་མེད་དེ། ལུས་ཉོན་མོངས་པ་ཁོ་ནར་ཟད། ། ཅེས་གསུངས་པའི་ཕྱིར་དང་། འཕགས་པ་རིན་པོ་ཆེས། འདིའི་ཚུལ་གྱི་གཞན་དག་ཀྱང་། ། རྗེས་སུ་བཟུང་བར་རུང་མོད་ཀྱི། །
འོན་ཀྱང་མ་སྨིན་པ་ལ་མིན། ། ཞེས་གསུངས་པས། དཀྱིལ་འཁོར་འདིར་དབང་བསྐུར་བ་ཐོབ་ཅིང་། ཐུན་མོང་གི་དམ་ཚིག་ཉི་ཤུ་རྩ་གཉིས། བུད་མེད་དབང་ཕྱུག་ལེགས་སྤྱོད་ཅིང་། ། ཚངས་སྤྱོད་བསམ་གཏན་དེ་བཞིན་ནོ། ། ཞེས་ཐུན་མོང་མིན་པའི་དམ་ཚིག་བརྒྱད་བསྲུང་བ་སོགས་དགོས་སོ། ། གཉིས་པ་ནི། ལས་དང་པོ་པས་ཡིད་དང་མཐུན་པའི་གནས་དང་། བརྟན་པ་ཐོབ་པས་དུར་ཁྲོད་དུ་བསྒོམ་དགོས་པ་ཡིན་ཏེ།
དེར་བརྩོན་འགྲུས་རྩོམ་པ་དང་། བྱ་བ་ཉུང་བ་དང་། ཏིང་ངེ་འཛིན་ངང་གི་སྐྱེ་བའི་དགོས་པ་གསུམ་དང་ལྡན་པའི་ཕྱིར་ཏེ། རིམ་བཞིན། འདྲེ་དང་སྲིན་པོ་སོགས་ཀྱི་བར་གཅོད་བྱུང་དོགས་པ་དང་། མི་ལ་སོགས་པའི་འགྲུལ་ཉུང་བ་དང་། བློ་དམན་པ་ལ་ཀེང་རུས་སོགས་ལ་དམིགས་ནས་མི་རྟག་པ་སྐྱེ་བ་དང་། བློ་མཆོག་ལ་རྣམ་པར་རྟོག་པ་ཐམས་ཅད་དང་བྲལ་བའི་ལྟ་བ་བདག་མེད་པ་སྐྱེ་བར་འགྱུར་བའི་ཕྱིར་རོ། ། གསུམ་པ་ནི། ལས་དང་པོ་པས།
མཚན་མོ་སྒོམ་དགོས་པ་ཡིན་ཏེ། མི་རྟོག་པ་སྐྱེ་བའི་དུས་ཡིན་པས་སོ། ། དེ་ལ་བརྟེན་ནས། སྔ་འགྲོའི་དུས་དང་། དུས་གཉིས་སུ་བསྒོམ་པར་བྱེད་དེ། དེ་ལ་བརྟེན་ནས། ཕྱི་དྲོའི་དུས་དང་གསུམ་དུ་བསྒོམ། དེ་ལ་བརྟེན་ནས། གུང་གི་ཐུན་དང་ཐུན་བཞི་སོགས་སུ་བསྒོམ་པར་བྱེད་དོ། ། བཞི་པ་ལ།
དང་པོ་སྦྱོར་བ། དཀྱིལ་འཁོར་རྒྱལ་མཆོག ལས་རྒྱལ་མཆོག གཙོ་བོ་བསྒོམ་པ་ནི་དང་པོ། འཁོར་མངལ་འབྱིན་གྱི་ཚུལ་གྱི་སྤྲོ་བ་ནི་གཉིས་པ། གོ་ཆ་དགོད་པ་ནས་ལྷའི་རྣལ་འབྱོར་ལ་མཉམ་པར་འཇོག་པའི་བར་ནི་ལས་རྒྱལ་མཆོག་གོ ། དང་པོ་སྦྱོར་བ་ལ། སྔོན་འགྲོ་དང་། དངོས་གཞི་གཉིས། དང་པོ་ལ།
ཉལ་བའི་རྣལ་འབྱོར་དང་། ལྡང་བའི་རྣལ་འབྱོར། སྔོན་འགྲོ་དངོས་སོ། ། ལྡང་བའི་རྣལ་འབྱོར་གྱི་སྐབས་སུ། གསུང་གི་དགའ་བ་ཤྲཱི་ཧེ་རུ་ཀ་ཨ་ཧཾ་ཞེས་པས་བསྡུས་པ། ཨ་ལི་ཀ་ལིའི་འཇུག་དུ་ཧཱུྃ་ཧཱུྃ་ཕཊ་ཕཊ་སྦྱར་བ་འབྲིང་། རྐང་བརྒྱད་གཉིས་བཟླས་པ་རྒྱས་པའོ། ། གཞན་གཉིས་འོག་ཏུ་བཤད་པ་ལྟར་བྱེད་དོ། ། ཁྲུས་ཀྱི་རྣལ་འབྱོར་ནི་ལས་དང་པོ་པས་ཆུ་གཙང་གི་ཁྲུས། རྣལ་འབྱོར་པས་དྲི་ཆེན་དང་དྲི་ཆུ་སོགས་ཀྱིས་ཁྲུས་བྱེད།
ཉན་ཐོས་པའི་ཆབ་དང་མཐུན་པའི་བདུད་རྩི་རིལ་བུ་ཁར་བཞུགས། བརྟན་པ་ཐོབ་པས་རོ་དངོས་སམ། ལྤགས་པའམ། ལས་དང་པོ་པས་རོ་རས་ལ་རོའི་གཟུགས་བྲིས་པ་བསྟན། བརྟན་པ་ཐོབ་པས་མི་ལྤགས་སམ། རོ་དངོས་ཀྱི་སྟན། རྟོག་པ་ཐམས་ཅད་དང་བྲལ་བའི་ལྟ་བ་བདག་མེད་པའི་དྲན་པ་བསོ་བྱེད་དུ་བཏིང་བ་ལ། ཁ་ལྷོ་ཕྱོགས་སུ་བསྟན་ལ་འདུག་དགོས་པ་ཡིན་ཏེ། སློབ་དཔོན་བྷ་ཝ་བྷ་ཏྲས། རྡོ་རྗེ་གདན་བཞིའི་འགྲེལ་པར།
ཤེས་རབ་ཀྱི་ཕྱོགས་ཡིན་པའི་ཕྱིར་དང་། དགའ་བའི་ཡུལ་ཡིན་པའི་ཕྱིར་ཞེས་གསུངས་སོ། ། ཤེས་རབ་ཕྱོགས་ཡིན་པའི་གོ་རྒྱུ་ཡང་། དུས་འཁོར་བ་རྣམས་ལག་པ་གཡས་གཡོན་ལ་ཐབས་ཤེས་རབ་འཇོག་པའི་ཚེ་གཡོན་ཤེས་རབ་དང་། གཡས་ཐབས་སུ་འཇོག ཕྱོགས་ལ་ཐབས་ཤེས་རབ་འཇོག་པའི་ཚེ་བྱང་དང་ཤར་ལ་ཐབས་དང་། ལྷོ་དང་ནུབ་ལ་ཤེས་རབ་དུ་འཇོག་པ་ཡིན་པ་བཞིན་དུ། འདིར་ཡང་ཤེས་རབ་ཀྱི་རྒྱུད་ཡིན་པའི་ཕྱིར། ལྷོ་ཕྱོགས་སུ་བལྟ་བ་ཡིན། འོ་ན་ནུབ་ཕྱོགས་སུ་ཡང་བལྟ་བ་རིགས་སོ་ཞེ་ན།
རིགས་ཏེ་དཔེར་ན། ཡོ་ག་རྡོ་རྗེ་རྩེ་མོ་ཐབས་ཡིན་ལ། དཔལ་མཆོག་ཤེས་རབ་ཀྱི་རྒྱུད་ཡིན་པས་དཔལ་མཆོག་གི་དཀྱིལ་འཁོར་ཞལ་ནུབ་དུ་གཟིགས་པར་བཤད་པ་བཞིན་ནོ། ། འོ་ན་ལྷོ་ཕྱོགས་འབའ་ཞིག་ལ་བལྟ་བ་ཅི་ཡིན་ཞེས་ཟེར་ན། འཇིགས་བྱེད་པ་རྣམས་སེམས་ཅན་རྣམས་ཀྱི་ཚེ་སྲོག་དང་དབང་ཕྱུག་སོགས་འཕྲོག་པར་བྱེད་པའི་གཤིན་རྗེ་ལྷོ་ཕྱོགས་རིམ་པ་བདུན་གྱི་ས་འོག་ན་ཡོད་པས་དེའི་གཉེན་པོར་བཅོམ་ལྡན་འདས་རྡོ་རྗེ་འཇིགས་བྱེད་ཀྱི་ཞལ་ལྷོ་ཕྱོགས་སུ་གཟིགས་ཤིང་། དེའི་ང་རྒྱལ་འཛིན་པའི་རྣལ་འབྱོར་པ་ཡང་ཁ་ལྷོར་བལྟ་བ་ཡིན་ནོ། ། དེ་བཞིན་དུ་འདིར་ཡང་བཅོམ་ལྡན་འདས་འཁོར་ལོ་བདེ་མཆོག་གི་གདུལ་བྱའི་གཙོ་བོ་དྲག་པོ་དབང་ཕྱུག་ལྷོ་འཛམ་བུ་གླིང་ན་ཡོད་པས། དེའི་གཉེན་པོར་བཅོམ་ལྡན་འདས་ཀྱི་རྩ་ཞལ་ནག་པོ་དེ་ལྷོ་ཕྱོགས་ལ་གཟིགས་པ་ཡིན་ཞིང་། དེའི་ང་རྒྱལ་འཛིན་པའི་སྒྲུབ་པ་པོའང་ལྷོར་བལྟ་བ་ཡིན་ནོ། ། སློབ་དཔོན་ལ་བ་པའི་བཞེད་པས།
གླིང་གཞན་རྣམས་ནི་ལོངས་སྤྱོད་ཀྱི་ས་པ་ཡིན་ལ། འཛམ་བུ་གླིང་པ་ལས་ཀྱི་ས་པ་ཡིན་པས། དགེ་སྡིག་གི་བླང་དོར་ལ་གཙོ་བོར་སྤྱོད་པ་ཡིན་པའི་ཕྱིར་གདུལ་བྱའི་གཙོ་བོ་ཡིན་པས་བཅོམ་ལྡན་འདས་ཀྱི་ཞལ་ལྷོར་གཟིགས་པ་ཡིན་ནོ་ཞེས་གསུངས། དགའ་བའི་ཡུལ་ཡིན་པའི་ཕྱིར། ཞེས་པ་ཡང་། དགའ་བ་བཞི་ཕྱོགས་ལ་འཇོག་པ་ན། ལྷོར་དགའ་བ་ནས་གཡོན་བསྐོར་གྱིས་ནུབ་དུ་ལྷན་ཅིག་སྐྱེས་དགའི་བར་འཇོག་པས། ཞལ་ལྷོར་བལྟ་བ་ཡིན་ནོ་ཞེས་གསུངས་སོ། ། སྔོན་འགྲོ་དངོས་ལ། ཚོགས་གཉིས་བསགས་པ་དང་།
སྲུང་འཁོར་བསྒོམ་པའོ། ། བཅོམ་ལྡན་འདས་ཀྱི་ཚོགས་བསགས་ལ། སྒྲུབ་ཐབས་རྐྱང་པ་རེ་བསྒོམ་པའི་སྔོན་འགྲོ་སྐྱབས་འགྲོ་སེམས་བསྐྱེད། རིག་ལྡན་མའི་མཆོད་ཆོག མཎྜལ་སྒྲུབ་མཆོད། ཚོགས་འཁོར་རྣམས་ཀྱི་སྔོན་འགྲོ་ནི། ལས་ཀྱི་རྡོ་རྗེ་རྣལ་འབྱོར་ལ་གནས་པར་གསོལ་བ་གདབ་པ་དང་གཉིས་ཡིན་ལ། དཀྱིལ་འཁོར་སྒྲུབ་མཆོད་ཀྱི་སྔོན་འགྲོ་ལ། སྔོན་འགྲོ་གཏོར་མ། གནས་དང་ཡོ་བྱད་བྱིན་གྱིས་དབབ་པ།
ལྷའི་རྣལ་འབྱོར་ལ་གནས་པར་གསོལ་བ་གདབ་པ་རྣམས་སོ། ། རྣལ་འབྱོར་རྒྱུད་མན་ལ་སྔོན་འགྲོ་གཏོར་མའི་བཤད་པ་མེད་དོ། ། སྐྱབས་སུ་འགྲོ་བའི་ཡུལ་ནི། མདུན་གྱི་ནམ་མཁར་རྩ་བའི་བླ་མ་དང་འཁོར་ལོ་བདེ་མཆོག་གཉིས་སུ་མེད་པ་སངས་རྒྱས་དཀོན་མཆོག དེའི་ཐུགས་རྒྱུད་ཀྱི་ལུང་རྟོགས་ཀྱི་ཡོན་ཏན་ཆོས་དཀོན་མཆོག དཀྱིལ་འཁོར་ལ་བཀོད་པའི་འཁོར་རྣམས་དང་། བརྒྱུད་པའི་བླ་མ་རྣམས་དགེ་འདུན་དཀོན་མཆོག་གི་རང་བཞིན་དུ་མོས་ལ་སྐྱབས་འགྲོ་བྱེད། ཁ་ཅིག སློབ་དཔོན་སྐྱབས་འགྲོའི་ཡུལ་ཡིན་ཟེར་བ་ནི་ཤིན་ཏུ་མི་འཐད་དེ། རྡོ་རྗེ་གདན་བཞི་ལས།
ཁྱད་པར་དུ་ཡང་སློབ་དཔོན་ལ། ། རྟག་པར་བདག་ནི་སྐྱབས་སུ་མཆི། ། ཞེས་དང་། དེ་ཉིད་སློབ་དཔོན་སྤྱོད་པའི་རྡོ་རྗེའི་གཞུང་དུ་ཡང་བཀོད། ཡོ་གའི་སྐབས་སུ། ཁམས་གསུམ་རྣམ་རྒྱལ་གྱིས་དྲག་པོ་དབང་ཕྱུག་ཆེན་པོ་བརྟུལ་བའི་དུས་སུ། དེས་དུས་ད་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། སངས་རྒྱས་དང་། ཆོས་དང་། དགེ་འདུན་དང་།
ཁྱོད་ལ་སྐྱབས་སུ་མཆིའོ་ཞེས་པའི་ཁྱོད་ལ་ཞེས་པས། སློབ་དཔོན་སྐྱབས་སུ་འགྲོ་བའི་ཡུལ་དུ་བསྟན། དཔལ་དུས་ཀྱི་འཁོར་ལོ་ལ། སངས་རྒྱས་ཆོས་དང་དགེ་འདུན་དང་། ། དཔལ་ལྡན་བླ་མ་ཁྱོད་སྤངས་ཏེ། ། སློབ་དཔོན་གཞན་ལ་ཕྱག་མི་བྱ། ། ཞེས་གསུངས་པ་དེས་ཀྱང་བླ་མ་སྐྱབས་གནས་སུ་བསྟན། ཕར་ཕྱིན་ཐེག་པར་ཡང་། སློབ་དཔོན་སྐྱབས་གནས་སུ་བཤད་པ་ཡོད་དེ། སྐྱེས་རབས་ལས།
དུས་ད་ནས་བཟུང་སྟེ། ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། སངས་རྒྱས་ལ། ཆོས་ལ། དགེ་འདུན་ལ། དྲང་སྲོང་དེས་པའི་རང་བཞིན་ཅན་ཁྱོད་ལ་སྐྱབས་སུ་མཆིའོ། ། ཞེས་གསུངས་པས་ཤིན་ཏུ་རིགས་སོ། ། བུ་སྟོན་གྱིས། ནག་པོ་པའི་ཊཱི་ཀར། མངོན་བརྗོད་དུ།
ཡེ་ཤེས་ལྔའི་བདུད་རྩིས་ནི། ། ས་ནི་བྱུག་པ་བྱས་ནས་ཀྱང་། ། བཟོད་པའི་ཕ་རོལ་ཕྱིན་མེ་རྟོག ། འབད་པ་ཡིས་ནི་གཏོར་བར་བྱ། ། སྣ་ཚོགས་ཕྱག་རྒྱ་ཡིད་འོང་གདན། ། རྒྱ་ཆེན་མཉམ་པར་གཞག་པ་ཡིས། ། བསམ་གཏན་ཕ་རོལ་ཕྱིན་དམིགས་ནས། ། རྩེ་གཅིག་པ་ཡི་སེམས་ཀྱིས་བྱ། ། ཚངས་པའི་གནས་ནི་བཞི་པོ་དང་། ། བསྡུ་བའི་དངོས་པོ་བཞི་རྣམས་དང་། །
དགེ་བ་བཅུ་ཡང་དམིགས་ནས་ནི། ། སེམས་ཅན་ཀུན་གྱི་དོན་ཡང་བྱ། ། ཞེས་སོ། ། ཁ་ཅིག ཚད་མེད་བཞི་འདིར་མ་བཤད། ཅེས་པའང་། སྔར་གྱི་ལུང་གིས་ཀྱང་ཁེགས་ཞིང་། རྡོ་རྗེ་མཁའ་འགྲོའི་འགྲེལ་པར་ཡང་། བྱམས་པའི་སེམས་སྨོས་པས་སྙིང་རྗེ་ལ་སོགས་པའང་། བཟུང་བར་བཤད་དོ། །
ཞེས་གསུངས་སོ། ། དེའི་དོན། རྡོ་རྗེ་ཐེག་པའི་ལམ་དུ་འཇུག་པའི་གང་ཟག་དེ། ཕར་ཕྱིན་ཐེག་པས་རྒྱུད་སྦྱངས་པ་གཅིག་དགོས་ཞེས་སྟོན་པ་ཡིན་གྱི། སྒྲུབ་ཐབས་འདིའི་སྐབས་ཀྱི་ཚད་མེད་བཞི་སྟོན་པ་ནི་མ་ཡིན། གལ་ཏེ་ཡིན་ན་བསྡུ་དངོས་བཞི་ལ་བརྟེན་པ་དང་། ཕར་ཕྱིན་དྲུག་ལ་སོགས་པའང་སྐབས་འདིར་བསྒོམ་དགོས་པ་ལས། དེ་ནི་ཁྱེད་རང་ཡང་མི་བཞེད་པས་སོ། ། རྗེ་བཙུན་ས་སྐྱ་པའི་བཞེད་པས། ཀྱཻ་རྡོ་རྗེ་སོགས་ནས་འབྱུང་བ་བཞིན་དུ།
རྒྱུན་བཤགས་དང་སྡོམ་པ་བཟུང་བའི་རྗེས་ལ། ཚད་མེད་བཞི་བསྒོམ་པ་མི་བཞེད་ཅེས་སྟོན་པ་ཡིན་གྱི། སྐབས་འདིར་ཚད་མེད་བཞི་བསྒོམ་པ་མི་འགོག་སྟེ། རྗེ་ས་སྐྱ་པའི་ཊཱིཀ་ཆུང་དུ། ཚོགས་ཞིང་སྤྱན་དྲངས་དེ་ལ་ཕྱི་ནང་ཡིད་ལས་བྱུང་བའི་མཆོད་པས་མཆོད། གུར་ནས་གསུངས་པའི་རྒྱུན་བཤགས་བྱ། སྐབས་འདིར་ཚད་མེད་བཞི་བསྒོམ་པར་མི་བཞེད། དེ་ནས་ཡེ་ཤེས་ཀྱི་ཚོགས་བསགས་བྱ་ཞེས་གསུངས་པས་སོ། ། དེ་ནས་སྐབས་འདིར་ཚད་མེད་པ་བཞི་བསྒོམ་པ་ལ། སེམས་ཅན་ཐམས་ཅད་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ལས་བསྒྲལ་ནས་རྡོ་རྗེ་འཆང་ཆེན་པོའི་གོ་འཕངས་ལ་དགོད་པར་བྱ།
དེའི་ཆེད་དུ་བདག་གིས་དཔལ་འཁོར་ལོ་བདེ་མཆོག་གི་རྣལ་འབྱོར་ལ་གནས་པར་བགྱིའོ་སྙམ་དུ་སེམས་བསྐྱེད། དེ་ནས་རང་ཉིད་ཧེ་རུ་ཀ་ཞལ་གཅིག་ཕྱག་བཅུ་གཉིས་པ་གཉུག་མའི་ཡུམ་རྡོ་རྗེ་ཕག་མོ་དང་མཉམ་པར་སྦྱོར་བར་མོས་པ་ཙམ་བྱེད་པ་སྐུའི་དགའ་བ་ཡིན་ལ། ཁ་ཅིག་ཧེ་རུ་ཀ་ཞལ་གཅིག་ཕྱག་གཉིས་པ་བསྒོམ་པ་ཡིན་ཏེ། སྡོམ་འབྱུང་དང་། ཨ་བྷ་ཡ་ཀ་ར། བི་བྷུ་ཏ་ཙན་ཏྲ། པྲཛྙ་རཀྵི་ཏ་རྣམས་ཀྱི་ཞལ་གཅིག་ཕྱག་གཉིས་པར་བཤད་པའི་ཕྱིར་ཞེ་ན། འོ་ན་དཀྱིལ་འཁོར་གྱི་གཙོ་བོ་ཡང་། ཞལ་གསུམ་ཕྱག་དྲུག་པར་བསྒོམ་དགོས་པར་འགྱུར་ཏེ། སྡོམ་འབྱུང་ལས།
དཀྱིལ་འཁོར་གྱི་གཙོ་བོ་ཞལ་གསུམ་ཕྱག་དྲུག་པར་བཤད་པའི་ཕྱིར། དེ་ནི་སྡོམ་འབྱུང་གི་དགོས་ཆོས་སོ་ཞེ་ན། དེ་ནི་གོང་ལའང་མཚུངས་པ་ཡིན་ནོ། ། ཨ་པ་ཡ་སོགས་ཀྱི་ཇོ་བོ་ནཱ་རོ་ཏ་པ་འགོག་པར་མི་རིགས་སོ། ། དེས་ན་ཞལ་བཞི་ཕྱག་བཅུ་གཉིས་པར་བསྒོམ་པ་ནཱ་རོ་པའི་བཞེད་པ་ཡིན་ཏེ། ལཱུ་ཧི་པས། དེ་ལ་རེ་ཤིག་དང་པོར་རྣལ་འབྱོར་གྱི་དབང་ཕྱུག་གིས་ཚངས་པའི་གནས་བཞི་བསྒོམ་པར་བྱས་ཏེ། ཞེས་གསུངས་ཤིང་། ཚངས་པའི་གནས་བཞི། གཙོ་བོའི་ཞལ་བཞི་ནས་འོད་ཟེར་བཞི་རིམ་པ་བཞིན་དུ་འཕྲོས་པའི་སྒོ་ནས་བསྒོམ་པར་བཤད་པའི་ཕྱིར་དང་།
ཁྱེད་རང་རྣམས་དྲིལ་བུ་གཞུང་ཆུང་དུ་འདོད་པའི་པུ་ཧྲངས་ལོ་ཆུང་གིས་མཛད་པར། ཉེར་བཞིའི་སྐུ་ལས་ཞལ་བཞི་ཡིས། ། དཔའ་བོ་དབང་པོ་བཞེངས་པར་བྱ། ། ཞེས་གསུངས་པ་དང་། འདིར་དཀྱིལ་འཁོར་གྱི་གཙོ་བོ་ཡབ་ཡུམ་གྱི་ང་རྒྱལ་འཛིན་པའི་ཕྱིར་རོ། ། དེ་ནས་ཤྲཱི་ཧེ་རུ་ཀ་ཨ་ཧཾ་ཞེས་བརྗོད་ལ། དེའི་དོན་དྲན་པའི་སྒོ་ནས། ངག་སྔགས་སུ་བྱིན་གྱིས་བརླབས་པ་གསུང་གི་དགའ་བ། དེ་ཡང་རྣལ་འབྱོར་མ་ཀུན་ཏུ་སྤྱོད་པར། ཤྲཱི་ནི་གཉིས་མེད་ཡེ་ཤེས་ཏེ། །
ཞེས་པ་ལྟར། དེ་ནས་སྙིང་ཁར་ཨ་རྣམ་པར་དཀར་པོ་ལས་བྱུང་བའི་ཟླ་བའི་དཀྱིལ་འཁོར་གྱི་སྟེང་དུ། ཧཱུྃ་བསམ་པ་ཐུགས་ཀྱི་དགའ་བའོ། ། དེ་ལ་ཨ་ནི་མ་སྐྱེས་པའི་ཕྱིར་ཆོས་ཐམས་ཅད་ཀྱི་སྒོའོ། ། ཞེས་འབྱུང་བ་ལྟར་དུ། ཨ་ནི་ཆོས་ཉིད་སྐྱེ་བ་མེད་པ་མཚོན་པ་ཡིན་ལ། ཆོས་ཉིད་སྟོང་པ་ཉིད་དེས། ཡུལ་གྱི་ཡུལ་ཅན། མཚོན་པའི་ཚུལ་གྱིས་མཉམ་གཞག་རྣམ་པར་མི་རྟོག་པའི་ཡེ་ཤེས་བསྟན་པ་ཡིན་ནོ། ། དེ་ལས་བྱུང་བའི་ཟླ་བའི་དཀྱིལ་འཁོར་ནི།
མཉམ་གཞག་དེས་དྲངས་པའི་རྗེས་ཐོབ་དག་པ་འཇིག་རྟེན་པའི་ཡེ་ཤེས་བསྟན་པ་ཡིན་ནོ། ། དེའི་སྟེང་དུ་ཧཱུྃ་བསམ་པ་ནི། སེམས་ཡེ་ཤེས་ལྔའི་རང་བཞིན་དུ་བྱིན་གྱིས་བརླབས་པ་ཡིན་ནོ། ། དགའ་བ་གསུམ་བསྒོམ་པའི་དགོས་པ་ནི་རྣམ་པར་ཤེས་པ་འདིས་ཐོག་མ་མེད་པ་ནས་ལུས་ཇི་སྙེད་ཅིག་བླངས་པ་ཐམས་ཅད་ལ་ཐ་མལ་པའི་ལུས་སུ་ཞེན་པ་བཟློག་ནས་ལྷའི་སྐུར་བྱིན་གྱིས་བརླབས་པ་ཡིན་ལ། ཐོག་མ་མེད་པ་ནས་ངག་གི་སྨྲ་བརྗོད་ཅི་བྱས་པ་ཐམས་ཅད་ཐ་མལ་པའི་ངག་ལས་ཞེན་པ་བཟློག་ནས་སྔགས་སུ་བྱིན་གྱིས་བརླབས་པ་ཡིན་ལ། སེམས་སེམས་བྱུང་གི་རྣམ་པར་རྟོག་པ་ཇི་སྙེད་ཅིག་སྐྱེས་པ་ཐམས་ཅད་ཐ་མལ་པའི་སེམས་སུ་ཞེན་པ་བཟློག་ནས། ཡེ་ཤེས་ལྔའི་རང་བཞིན་དུ་བྱིན་གྱིས་བརླབས་པ་ཡིན་ནོ། ། དགའ་བ་ཞེས་པ་ནི་བདེ་ཆེན་གྱི་ཡེ་ཤེས་མཚོན་པ་ཡིན་ནོ། ། དག་པ་གསུམ་ཞེས་གཞུང་གཞན་དུ་འབྱུང་བའང་འཐད་དེ། ལུས་ངག་ཡིད་གསུམ་རྣམ་པར་དག་བྱེད་ཡིན་པའི་ཕྱིར་རོ། །
བུ་རིན་པོ་ཆེས། སེམས་དག་སྔོན་ལ་བྱས་ནས། ལུས་དག་ཏིང་ལ་བྱེད་པ་པྲཛྙ་རཀྵི་ཏའི་འགྲེལ་པའི་ལུགས་སོ། ། ཁ་ཅིག་ན་རེ། བདེ་མཆོག་པའི་སྒྲུབ་ཐབས་ཀྱི་སྔོན་དུ། དག་པ་གསུམ་བསྒོམ་པ་དང་། མི་བསྒོམ་པ་གཉིས་ཀྱི་ནང་ནས་བསྒོམ་པ་འཐད་དེ། པྲཛྙ་རཀྵི་ཏའི་འགྲེལ་པར། རྣལ་འབྱོར་དབང་ཕྱུག་ཞེས་པའི་ཚིག་ཟུར་གྱི་དག་པ་གསུམ་འཛིན་ཏོ་ཞེས་འབྱུང་བས། དབང་ཕྱུག་དུ་འཇོག་བྱེད་དག་པ་གསུམ་དེ་ཡིན་པའི་ཕྱིར།
དགའ་བ་གསུམ་བསྒོམ་པ་ཞེས་པ་ལ། དེའི་ཐ་སྙད་མི་འཐད། གོ་རིམ་མི་འཐད། ངོ་བོ་མི་འཐད་པའོ། ། ཐ་སྙད་མི་འཐད་དེ། ཇོ་བོ་རྗེ། ཨ་བྷ་ཡ་ཀ་ར། བལ་པོ་ཀྵ་ན་ཤྲཱི། བི་བྷུ་ཏ་ཙན་ཏྲ། པྲཛྙ་རཀྵི་ཏ་རྣམས་ཀྱི་དག་པ་ཞེས་བཤད་ཀྱི་དགའ་བ་ཞེས་མ་བཤད་པའི་ཕྱིར་རོ། །
གོ་རིམ་མི་འཐད་དེ། ཨ་བྷ་ཡས། བདེ་མཆོག་འཁྲུལ་སྤོང་དུ་ཡི་གེ་བཞིའི་དོན་མངོན་དུ་བྱས་ནས། པདྨ་དང་ཉི་མ་ལ་བདག་ཉིད་ཧེ་རུ་ཀ་ཞལ་གཅིག་ཕྱག་གཉིས་རྡོ་རྗེ་དྲིལ་བུ་འཛིན་པ་ཞེས་གསུངས་པས་དང་པོར་སེམས་དག དེ་ནས་ལུས་དག དེ་ནས་ངག་དག་པར་བྱེད་པར་གསུངས་པའི་ཕྱིར་དང་། སྤྱིར་དུ་ཡང་ཡེ་ཤེས་ཀྱི་ཚོགས་བསག་བྱས་ནས་སྟོང་པའི་ངང་ལས་ལྷའི་སྐུར་ལྡང་དགོས་པའི་ཕྱིར་རོ། ། ངོ་བོ་མི་འཐད་དེ། ཤྲཱི་ཧེ་རུ་ཀ་ཨ་ཧཾ། ཞེས་པ་ནི་ཡེ་ཤེས་ཀྱི་ཚོགས་བསག་ཡིན་པས་སེམས་དག་བྱེད་ཡིན་པ་ལ།
ཁྱེད་ཀྱི་ངག་དག་བྱེད་དུ་བྱས་པའི་ཕྱིར་དང་། ཨ་ལི་ཀ་ལི་ངག་དག་བྱེད་ཡིན་པ་དེ་མ་བྱས་པའི་ཕྱིར་རོ་ཞེས་ཟེར་རོ། ། དེ་ལ་རྣལ་འབྱོར་དབང་ཕྱུག་གི་ཞེས་པའི་ཚིག་ཁོ་ནས་དག་པ་གསུམ་བསྟན་དགོས་པ་མ་ཡིན་ཏེ། དེས་བརྟེན་གྱི་གང་ཟག་བསྟན་པའི་ཕྱིར། བརྟེན་གྱི་གང་ཟག་བསྟན་གྱིས་དག་པ་གསུམ་བསྟན་དགོས་པར་འགྱུར་ན། སྒྲུབ་ཐབས་གཞན་རྣམས་སུ་ཡང་དག་པ་གསུམ་བསྟན་དགོས་པར་འགྱུར་རོ། ། དེ་ནས་བཅོམ་ལྡན་འདས་ཉིད་ཀྱིས། ནང་པར་སྔར་ལངས་སེམས་བདག་ཉིད། ། ཅེས་པས་བསྟན་ཏོ། ། དགའ་བ་གསུམ་ཞེས་པའི་ཐ་སྙད་མེད་པ་ཡང་མ་ཡིན་ཏེ།
ཁ་ཆེ་རིན་ཆེས་རྡོ་རྗེས། བདེ་མཆོག་ལྷན་སྐྱེས་ཀྱི་ཐུན་མཚམས་ཀྱི་བྱ་བ་འཆད་པའི་སྐབས་སུ། དུས་ཐམས་ཅད་ཧེ་རུ་ཀའི་ང་རྒྱལ་བསྒོམ་པ་སྐུའི་དགའ་བ་དང་། ངག་སྔགས་སུ་བྱིན་གྱིས་བརླབ་པ་གསུང་གི་དགའ་བ་དང་། ཞེས་གསུངས་པའི་ཕྱིར། གོ་རིམ་དེ་ལྟར་དུ་འབྱུང་བའང་འཐད་དེ། པཎྜི་ཏ་ཛ་ཡ་སེ་ནས། དུས་ཐམས་ཅད་དུ་ཧེ་རུ་ཀ་ཞལ་བཞི་ཕྱག་བཅུ་གཉིས་པའི་ང་རྒྱལ་བསྒོམ་པ་ལུས་ཀྱི་དག་པ་དང་། ཨ་ལི་ཀ་ལི་བརྗོད་པ་ངག་གི་དག་པ་དང་ཞེས་སོགས་གསུངས་ཤིང་། བལ་པོ་མ་ན་ཀ་ཤྲཱིས་ཛྙ་ནས།
བདེ་མཆོག་དཔའ་བོ་གཅིག་པའི་སྒྲུབ་ཐབས་སུ་ཡང་གོ་རིམ་དེ་ལྟར་དུ་བཤད་པའི་ཕྱིར་དང་། སྒྲུབ་པ་མཉེས་པའི་སློབ་དཔོན་རྡོ་རྗེ་དྲིལ་བུ་པས། ནང་པར་སད་པ་དང་མལ་ན་ལངས་ཏེ་རྣལ་འབྱོར་དང་རྗེས་སུ་མཐུན་པའི་གནས་སུ་སྟན་བདེ་བ་ལ་འདུག་ནས། བདུད་རྩི་རིལ་བུ་ཁར་བཅུག་པ། ཤྲཱི་ཧེ་རུ་ཀ་ཞེས་པའི་དོན་དྲན་པར་བྱས་ཏེ། སྙིང་ཁར་ཟླ་བ་ལ་དཔལ་མཆོག་དང་པོའི་ཡེ་ཤེས་ལྔའི་རང་བཞིན་འོད་ཟེར་དང་བཅས་པའི་ཡི་གེ་ཧཱུྃ་དེས་སྒོ་གསུམ་གྱི་དྲི་མ་ཡང་སྦྱང་ངོ་། ། ཞེས་གསུངས་ཞིང་། སད་པ་དང་མལ་ནས་ལངས་ཏེ། ། ཞེས་པས་ལུས་དག་པ། ཤྲཱི་ཧེ་རུ་ཀ་ཨ་ཧཾ་ཞེས་པས་ངག་དག་བྱེད།
དེ་མན་སེམས་དག་བྱེད་བསྟན་ནོ། ། འགྲེལ་པ་འཁྲུལ་སྤོང་དུ། ཤྲཱི་སཾ་བྷ་ར་ཨ་ཧཾ། ཞེས་འབྱུང་གི་ཤྲཱི་ཧེ་རུ་ཀ་ཨ་ཧཾ། ཞེས་མ་བཤད་པའི་ཕྱིར། ཡི་གེ་བཞིའི་དོན་ཡང་དེ་ལྟར་མ་ཡིན་ནོ། ། ལྷ་གང་བསྒོམ་གྱི་སྔོན་དུ་ཡེ་ཤེས་བསག་དགོས་པའི་ངེས་པ་མེད་དེ། ཐུན་མཚམས་སུ་ལྷ་བསྒོམ་པ་ཡང་ཡང་དུ་ཡོད་པའི་ཕྱིར། དེ་ལྟར་ན་ཡང་། ནང་པར་སད་པ་དང་ལངས་ཏེ་ཞེས་པ་ནི།
འོད་གསལ་གྱི་ངང་ལ་གཉིད་ལོག་ནས་དེ་ལས་ལྷའི་སྐུར་ལྡང་བས་ཡེ་ཤེས་ཀྱི་ཚོགས་བསག་འཛིན་ནོ། ། ངོ་བོ་མི་འཐད་པ་ཡང་མིན་ཏེ། ཤྲཱི་ཧེ་རུ་ཀ་ཨ་ཧཾ། ཞེས་པ་འདི་ངག་དག་བྱེད་དུ་དེ་ཉིད་ལས་བཤད་ཅིང་ཡིན་པ་ཤིན་ཏུ་འཐད་པའི་ཕྱིར། བུ་རིན་པོ་ཆེ་པ་ན་རེ། ཐབས་དང་ཤེས་རབ་རང་བཞིན་ཅན། ། ཧཱུྃ་ལས་བྱུང་བའི་རྡོ་རྗེ་ནི། ། ཞེས་བཤད་པས། ཨ་ཤེས་རབ་ཀྱི་རང་བཞིན་དང་། མ་ཀ་ལི་ཐབས་ཀྱི་རང་བཞིན་ཡིན་པས་ཐབས་ཤེས་གཉིས་མེད་ཀྱི་རང་བཞིན་ཡིན་པ་དང་།
ཧཱུྃ་ནི་སྐུ་དང་གསུང་དང་ཐུགས། ། རྡོ་རྗེ་མི་ཕྱེད་གསུམ་འབྱུང་བ། ། ཞེས་འབྱུང་བ་ལ། ཧ་སྐུ་རྡོ་རྗེ་རྣམ་སྣང་གི་ས་བོན། ཨ་གསུང་རྡོ་རྗེ་འོད་དཔག་མེད་ཀྱི་ས་བོན། མ་ཐུགས་རྡོ་རྗེ་མི་བསྐྱོད་པའི་ས་བོན་དུ་བཤད་པ་ཡོད་ཀྱི། ཧཱུྃ་ཡེ་ཤེས་ལྔའི་རང་བཞིན་དུ་བཤད་པ་མེད་དོ་ཞེ་ན། གོང་དུ་བཤད་པ་དེ་ལྟར་ངེད་ཀྱང་འདོད་ལ། ཡེ་ཤེས་ལྔའི་བཤད་པ་ཡོད་མེད་སཾ་བུ་ཊི་ལས། ཆ་ལྔ་པ་ཡི་རང་བཞིན་དུ། །
སྙིང་གི་དབུས་སུ་རྣམ་པར་གནས། ། ཞེས་གསུངས་པ་དང་། སློབ་དཔོན་རྡོ་རྗེ་དྲིལ་བུ་པས། དཔལ་མཆོག་དང་པོ་ཡེ་ཤེས་ལྔའི་རང་བཞིན་གྱི་ཧཱུྃ་ཞེས་གསུངས་པའི་ཕྱིར། ཁྱེད་རང་གི་དགོས་དཔོན་སློབ་དཔོན་ཨ་བྷ་ཝ་ཀ་རས། བདེ་མཆོག་ལྷན་སྐྱེས་ཀྱི་སྒྲུབ་ཐབས་སུ། ཧ་རྣམ་པར་སྣང་མཛད། ཞབས་ཀྱུ་དོན་ཡོད་གྲུབ་པ། མགོ་བོ་འོད་དཔག་མེད། ཟླ་ཚེས་རིན་ཆེན་འབྱུང་ལྡན།
ན་ད་མི་བསྐྱོད་པའོ་ཞེས་གསུངས་ཤིང་། མན་ངག་སྙེ་མར་ཡང་དེ་ལྟར་འབྱུང་ངོ་། ། སློབ་དཔོན་གྱིས། སྙིང་ཁའི་ས་བོན་འོད་ཚོགས་ཀྱིས། ། མདུན་དུ་བདེ་གཤེགས་སྤྱན་དྲངས་ནས། ། མཆོད་པ་ཀུན་གྱི་ལེགས་མཆོད་དེ། ། དཀོན་མཆོག་གསུམ་ལ་སོགས་པ་བརྗོད། ། ཞེས་གསུངས་པས། རང་ཧེ་རུ་ཀར་གསལ་བའི་སྙིང་ཁའི་ཧཱུྃ་དེ་ལས་འོད་ཟེར་རབ་དུ་འཕྲོས་ཏེ། བདག་གི་སྤྱི་གཙུག་ནས་རྐང་མཐིལ་གྱི་བར་མེར་གང་བས་སྒོ་གསུམ་གྱི་དྲི་མ་སྦྱངས་ཏེ།
ལུས་ཤེལ་གོང་དག་པ་ལྟར་གྱུར་ནས། ཧེ་རུ་ཀའི་ངོ་བོར་བྱིན་གྱིས་བརླབས་ལ། ཧཱུྃ་དེ་ལས་འོད་ཟེར་འཕྲོས་ཏེ། འོག་མིན་ནས་ལོངས་སྐུ་དང་ཆོས་སྐུ་ཐ་མི་དད་དུ་བཞུགས་པའི་སྟོན་པ་རྡོ་རྗེ་འཆང་ཆེན་པོའི་ཐུགས་ཁ་ནས། འོད་ཟེར་འཕྲོས་ཏེ་མར་མེ་གཅིག་ལས་གཉིས་ཆད་ཀྱི་ཚུལ་དུ་བཅོམ་ལྡན་འདས་དཔལ་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའི་ཚོགས་དཔག་དུ་མེད་པས་བསྐོར་བ་དང་། སྟེང་གི་ཆ་ལ་རྩ་བའི་བླ་མ་རྡོ་རྗེ་ཆོས་ཀྱི་རྣམ་པ་ལ། ས་ར་ཧ་ལ་སོགས་པའི་བླ་མ་རྣམས་གྲུབ་ཆེན་གྱི་རྣམ་པ་ཞལ་གཅིག་ཕྱག་གཉིས་གཡས་ཌཱ་མ་རུ་གཡོན་ཐོད་པ་བསྣམས་པ། གྲུ་མོ་ཁ་ཊྭཱཾ་ག་ཡོད་པ། འཕགས་པ་ཀླུ་སྒྲུབ་ལ་སོགས་པའི་རབ་བྱུང་རྣམས་རབ་བྱུང་གྱི་ཆ་བྱད་ཅན། ཆོས་འཆད་ཀྱི་ཕྱག་རྒྱ་མཛད་པས་བསྐོར་བ།
མདུན་གྱི་ནམ་མཁར་སྤྱན་དྲངས་པ་ནི་མཆོད་པའི་ཡུལ་ལོ། ། སློབ་དཔོན་ཀ་ལ་ཀལ་པའི་རྡོ་རྗེ་མཁའ་འགྲོའི་སྒྲུབ་ཐབས་སུ། ཧཱུྃ་ལས་འོད་ཟེར་འཕྲོས་ཏེ། ཧེ་རུ་ཀའི་ངོ་བོར་བྱིན་གྱི་བརླབ་པ་ཡན། སྔར་དང་འདྲ་བ་ལ་དེའི་དུས་སུ། རང་གི་མིག་ཡེ་ཤེས་ཀྱི་མིག་དུ་གྱུར་པའི་མོས་པ་བྱས་ནས། དེས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་འཁོར་ལོ་བདེ་མཆོག་གི་དཀྱིལ་འཁོར་གྱི་རྣམ་པར་བཞུགས་པར་བསམ་ཏེ། དེ་ལ་མཆོད་པ་བྱེད་པར་བཤད། མཆོད་པའི་ཚུལ་ལ། ཕྱག་འཚལ་བ་འདིར་དངོས་སུ་མ་བཤད་ཀྱང་།
རྡོ་རྗེ་མཁའ་འགྲོ་ལས། སངས་རྒྱས་སྲས་དང་བཅས་རྣམས་ལ། ། ཕྱག་འཚལ་མཆོད་ནས་འདི་སྐད་གསོལ། ། ཞེས་གསུངས་ཤིང་། སློབ་དཔོན་ཀ་ལ་ཀལ་པས་ཀྱང་། ཕྱག་འཚལ་བར་བཤད་པས་འདིར་ཁ་བསྐང་བ་སྟེ། ན་མོ་གུ་རུ་བྷྱ་ཞེས་སོགས་ཀྱི་ཕྱག་བྱ། མཆོད་པ་ལ། ཕྱི་མཆོད། ཡིད་བྱུང་ངམ།
ཀུན་ཏུ་བཟང་པོའི་མཆོད་པའོ། ། དང་པོ་ལ། ཨ་བྷི་དྷ་ན་ལས། མཆོད་ཡོན་ཞབས་བསིལ་དག་གིས་མཆོད། ། ཅེས་གསུངས་པས། ཆུ་གཉིས་སྔོན་དུ་འགྲོ་བའི་ཉེར་སྤྱོད་ལྔས་མཆོད། དེའི་སྔགས་དོན་སོ་སོ་ནི་གོ་སླའོ། ། གཉིས་པ་ལ། མཆོད་པའི་རྒྱུ། ངོ་བོ།
ཡུལ་ལོ། ། དང་པོ་ནི། ན་མོ་ཆོས་ཀྱི་དབྱིངས་ཀྱི་ཞེས་པ་ནས། དབང་གི་ཞེས་པའི་བར་གྱིས་བསྟན། གཉིས་པ་ནི། འཇིག་རྟེན་གྱི་ཁམས་ནས་ཞེས་པ་ནས་མཆོད་པའི་སྤྲིན་གྱི་ཕུང་པོ་ལྟ་བུ་ཞིག་ཅེས་པས་བསྟན། གསུམ་པ་ནི། དེ་མན་ཆད་ཀྱི་བསྟན་ནོ། ། ཀུན་ཏུ་བཟང་པོའི་མཆོད་པ་བྱེད་ཚུལ་ནི། དཀོན་མཆོག་ཏ་ལའི་མདོ་ལས།
བྱང་ཆུབ་སེམས་དཔའ་ཀུན་ཏུ་བཟང་པོས། སངས་རྒྱས་ཐམས་ཅད་མཆོད་པའི་ཏིང་ངེ་འཛིན་ལ་མཉམ་པར་གཞག་པ་ནས། བ་སྤུའི་བུ་ག་རེ་རེ་ནས་འོད་ཟེར་བྱེ་བ་ཕྲག་བརྒྱ་བརྒྱ། འོད་ཟེར་རེ་རེའི་སྣ་ལ་བྱང་ཆུབ་སེམས་དཔའ་དེ་འདྲ་བ་རེ། དེའི་བ་སྤུའི་བུ་ག་རེ་རེ་ནས་ཀྱང་འོད་ཟེར་བྱེ་བ་ཕྲག་བརྒྱ་བརྒྱ། འོད་ཟེར་སྣ་ལ་ལོ་མ་མེ་ཏོག་ཁང་བུ་རྩིགས་པ་དང་། གདུགས་དང་། རྒྱལ་མཚན་ལ་སོགས་པ་སྤྲུལ་ནས་མཆོད་པར་གསུངས། སྔགས་དོན་ནི། ཨོཾ་སརྦ་བིད་ཅེས་པ་ནི།
ཐམས་ཅད་རིགས་པའོ། ། པུ་ར་པུ་ར་ནི་གང་བ་གཉིས། སུ་ར་སུ་ར་ནི་མཛེས་པ་གཉིས། ཡང་ན་བཀོད་པའི་ཁྱད་པར་ཕུན་སུམ་ཚོགས་པ། ཨ་བརྟ་ཡ་ཨ་བརྟ་ཡ་ནི་འཕེལ་བ་གཉིས། ཧེ་ནི་དགེས་པའོ། ། ན་མ་ས་མན་ཏ་མཾ་ཞེས་པས། སངས་རྒྱས་ལ་ཀུན་ནས་དྭང་བས་ཕྱག་འཚལ་ཞེས་པའོ། ། ཨ་བྷི་ནི་མངོན་པ། སྨ་ར་ནི་དྲན་པ།
རས་མི་ཞེས་འབྱུང་བ་ལྟར་ན་ལེགས་ཏེ། འོད་ཟེར་ཞེས་པའོ། ། སྨ་ར་ནི་འཕྲོ་བའོ། ། ཨི་མཾ་འདིས། ག་ག་ནི་ནམ་མཁའ་འོ། ། དྷརྨ་ནི་ཆོས། དྷརྟུ་ནི་དབྱིངས་སོ། ། ཨ་ཀ་ཤ་ནི་ནམ་མཁའ་འོ། ། སརྦ་ནི་ཐམས་ཅད་དོ། ། ཏ་ཐཱ་ག་ཏ་ནི་དེ་བཞིན་གཤེགས་པའོ། །
པཱ་རི་ནི་ཡོངས་སུའོ། ། ཤོ་དྷ་ནི་དག་པའོ། ། མཎྜལ་ནི་དཀྱིལ་འཁོར། མ་མ་ནི་བདག པྲ་ནི་ཏི་ནི་སྨོན་ལམ། པུཎྱེ་ནི་བསོད་ནམས། ཛྙ་ན་ཡེ་ཤེས། བ་ལེན་སྟོབས། སརྦ་ཏ་ཐཱ་ག་ཏ་དེ་བཞིན་གཤེགས་པ་ཐམས་ཅད། བྷན་དྷ་ཞེས་པ་ལྟར་ན།
ཆིངས་ཟེར་བར་སོང་བས། བྷ་ཝན་ཏ་འབྱུང་བས། སྭསྡྱ་ནམ་རྟག་ཏུ། བླ་མ་རྣམས་ཀྱི་གནས་པ་ལ་བསྒྱུར། ཡང་བ་ལེན་སྟོབས། ན་ཙ་ཡེ་ཤེས་རྒྱས་པའོ། ། སྭཱཧཱ་གཞི་ཚུགས་ཞེས་པའོ། ། ཁ་ཅིག་དཔྲལ་བར་ནམ་མཁའ་མཛོད་ཀྱི་ཕྱག་རྒྱ་བཅས་ལ་སྙིང་ཁར་ཕབ་ལ་སེ་གོལ་བརྡབ་ཅེས་པ་ནི་སླ་ཆོས་ཡིན་ཏེ། འཇམ་དཔལ་རྩ་རྒྱུད་ལས། གང་གི་ཕྱག་རྒྱ་སྤྱི་བོར་བཞག་ནས་སངས་རྒྱས་ཐམས་ཅད་མཆོད་པའི་བསམ་པས་མཆོད་ན།
དེ་བཞིན་གཤེགས་པ་རེ་རེའི་སྤྱན་སྔར་ལྷུང་བཟེད་དང་ཆོས་གོས་སོགས་འབྱུང་བར་འགྱུར་རོ། ། ཞེས་གསུངས། སྤྱི་བོར་ཕྱག་རྒྱ་བཅས་ལ། སེ་གོལ་ཡང་དེ་ཉིད་དུ་བརྡབ། དེ་ནས་དཀོན་མཆོག་གསུམ་སོགས་བདུན་རྣམ་བཞག་ཡང་ལན་གསུམ་བྱ། དེ་ལ་དཀོན་མཆོག་གསུམ་ལ་བདག་སྐྱབས་མཆི། ཞེས་སོགས། རྐང་པ་གཉིས་ཀྱིས་སྡིག་པ་བཤགས་པའི་ཡན་ལག དེ་ནས་རྐང་པ་གཅིག་གི་རྗེས་སུ་ཡི་རང་བའི་ཡན་ལག དེ་ནས་གཉིས་ནི་འཁོར་ལོ་སྡོམ་པའི་སྤྱན་སྔར་དོན་དམ་སེམས་བསྐྱེད་བསྒོམ་པར་དམ་བཅའ་འོ། །
དེ་ནས་གཉིས་ནི་སྐྱབས་སུ་འགྲོ་བའི་ཡན་ལག དེ་ནས་གཉིས་ནི་སྨོན་པ་སེམས་བསྐྱེད་པའི་ཡན་ལག དེ་ནས་གཉིས་ནི་འཇུག་པ་སེམས་བསྐྱེད་པའི་ཡན་ལག དེ་ནས་གཅིག་ནི་བསྔོ་བའི་ཡན་ལག་གོ ། རྡོ་རྗེ་མཁའ་འགྲོ་དང་། སློབ་དཔོན་ཀ་ལ་ཀལ་པས་སྡོམ་པ་བཟུང་བར་བཤད་ཀྱང་། སློབ་དཔོན་སྤྱོད་པའི་རྡོ་རྗེའི་གཞུང་དུ་མ་བཤད་ཅིང་། རྗེ་བཙུན་ནཱ་རོ་ཏ་པ་སོགས་གོང་མ་རྣམས་ཕྱག་ལེན་ལ་མི་མཛད་དོ། ། ཀྱེ་རྡོ་རྗེ་བ་སོགས་བཞིན་དུ་ཚད་མེད་བཞི་བསྒོམ་པ་སྐབས་འདིར་མི་བཞེད་དོ། ། བུ་སྟོན་རིན་པོ་ཆེས་ན་རེ།
སྙིང་ཁའི་ས་བོན་གྱིས་འོད་ཟེར་གྱིས་སངས་རྒྱས་བྱང་སེམས་དང་། རིགས་དྲུག་གི་སེམས་ཅན་ཐམས་ཅད་བསྡུས་ནས། འཁོར་ལོ་སྡོམ་པའི་དཀྱིལ་འཁོར་གྱི་རྣམ་པར་སྤྱན་དྲངས། བླ་མ་རྣམས་རྡོ་རྗེ་འཆང་གི་རྣམ་པར་བསྡུས་ནས་རིགས་བདག་གི་ཚུལ་དུ་བཞུགས་པ་རང་ལུགས་དཀྱིལ་འཁོར་བྱས་ནས། འདིར་ལ་བ་པས་བྱས་ཟེར་བའི་བདེ་མཆོག་གི་སྒྲུབ་ཐབས་སུ། ཤར་ཕྱོགས་ཀྱི་དུར་ཁྲོད་ཀྱི་དབང་པོའི་མདུན་དུ་བླ་མ་སེངྒེའི་ཁྲི་ལས་བཞུགས་པ་སྒོམ་ཟེར་བ་དང་། ཁ་ཅིག་བླ་མ་དཀྱིལ་འཁོར་གྱི་ལྷ་སྣམ་གྱི་གྲྭ་གཅིག་དུ་བསྒོམ་གྱི་རིགས་བདག་དུ་མི་སྒོམ་ཞེས་པ་ཤིན་ཏུ་མི་འཐད་དེ། རང་དང་རིགས་དྲུག་གི་སེམས་ཅན་ལྷར་བསྒོམ་དུ་རུང་ནས་བླ་མ་ལྷར་བསྒོམ་དུ་མི་རུང་བ་འགལ་བའི་ཕྱིར་དང་། མངོན་བརྗོད་བླ་མར། བླ་མ་བྱང་སེམས་རྡོ་རྗེ་རིགས་དྲུག་པར་བཤད་པ་དང་།
དཔལ་འཛིན་གྱིས་ཀྱང་། རྡོ་རྗེ་འཆང་བདག་རྣམ་པ་ཅན། ། བླ་མ་ཞེས་བཤད་པ་དང་། འགལ་བས་སྔགས་ཀྱི་རྣམ་བཞག་ལས་ཆེས་རྣམ་པར་འཁྱམས་པ་ཡིན་ཏེ། དེ་ནས་སྒྲུབ་ཐབས་བྱེད་པ་པོའང་ལ་བ་པ་ཡིན་པར་ངེས་སོ་ཞེས་གསུངས་སོ། ། དེས་རིགས་རལ་ལ་མི་སྣོད་དེ། རིགས་རལ་གྱིས་འདིར་བླ་མ་རིགས་བདག་གི་ཚུལ་དུ་མི་སྒོམ་པར་བླ་མ་དང་དཀྱིལ་འཁོར་གྱི་འཁོར་ལོ་གྲྭ་ཐམས་ཅད་དུ་བསྒོམ་ཞེས་བྱས་ཀྱི། བླ་མ་རྡོ་རྗེ་འཆང་དུ་མི་བསྒོམ་པར་ཁས་མ་བླངས་པའི་ཕྱིར་རོ། ། དེ་ལ་བླ་མ་རིན་པོ་ཆེ་ན་རེ། ལ་བ་པའི་བཅུ་གསུམ་མའི་གཞུང་དེ་གཞུང་རྣམ་དག་ཡིན་ཞིང་།
དེར་བླ་མ་དང་དཀྱིལ་འཁོར་གྱི་འཁོར་ལོ་གྲྭ་ཐ་དད་དུ་བསྒོམ་པར་བཤད་པས། བླ་མ་རྡོ་རྗེ་འཆང་དུ་བསྒོམ་དུ་མི་བཏུབ་པར་བསྟན་པ་མིན་ཏེ། དེ་ཉིད་དུ་སེངྒེའི་ཁྲིའི་སྟེང་དུ་རྡོ་རྗེ་འཆང་ཆེན་པོའི་འགྱིང་བག་གི་རྣམ་པ་ཅན་དུ་བསྒོམ་པར་བཤད་པའི་ཕྱིར། བླ་མ་དུར་ཁྲོད་དུ་བཀོད་པ་ངན་པ་མིན་ཏེ། དཔའ་བོ་དང་རྣལ་འབྱོར་མ་རྣམས་ཀྱང་དུར་ཁྲོད་དུ་ཚོགས་འཁོར་ལ་འབྱོན་པའི་ཕྱིར་ཞེས་ཟེར་རོ། ། བུ་སྟོན་ན་རེ། དྷ་རི་ཀ་པས། ཕྱི་དང་། གསང་བ་དང་། དེ་ཁོ་ན་ཉིད་ཀྱིས་མཆོད་ཅིང་ཞེས་གསུངས།
ནག་པོ་དཀྱིལ་ཆོག་ལས། ཕྱི་ནང་བདག་ཉིད་ཅན་གྱིས་ཀྱང་། ། དཔལ་ལྡན་ཁྲག་འཐུང་འཁོར་ལོ་མཆོག ། ཅེས་གསུངས་སོ། ། སློབ་དཔོན་ཟླ་བ་པས། ཤྲཱི་ཧེ་རུ་ཀ་མཎྜལ་ཨརྒྷཾ་ཞེས་ཆུ་གསུམ་དང་། ལང་ཀས་པྲ་ཏིཙྪ་ཞེས་སོགས་ཆུ་གཉིས་དང་སྦྱར་བའི་མཆོད་པ་བཤད། བླ་མ་ས་སྐྱ་པས་ཨོཾ་སརྦ་ཏ་ཐཱ་ག་ཏ་ཤྲཱི་ཙཀྲ་ས་བྷ་ར་མཎྜལ་ལ་ཞེས་སྦྱར་བ་ནི་རྒྱ་གཞུང་དང་བོད་དུ་འགྱུར་བའི་བདེ་མཆོག་བསྒྲུབ་དཀྱིལ་རྣམས་ན་མི་སྣང་ཞིང་ཁོང་པས་སྦྱར་བར་འདུག་སྟེ། འོན་ཀྱང་སྦྱར་དུ་མི་བཏུབ་པ་མིན་ལ་དེ་ལ་ཉེས་པ་མེད་གསུང་ཁོང་རང་གི་གཤེད་དམར་ལྷ་བཅུ་གསུམ་མར། ཨོཾ་སརྦ་ཏ་ཐཱ་ག་ཤྲཱི་རཀྟ་ཞེས་སོགས་སྦྱར་བ་ལ་ཡང་རྣམ་པར་བརྟག་པ་དེ་ཚུལ་མཚུངས་སོ། །
བུ་སྟོན་ན་རེ། བླ་མ་ས་སྐྱ་པ་ན་མོ་ཆོས་ཀྱི་དབྱིངས་ཞེས་སོགས་ཡིད་བྱུང་གི་མཆོད་པར་སྦྱར་བ་ནི། སློབ་དཔོན་ལང་ཀ་རྒྱལ་སངས་ཀྱི་སྦྱིན་སྲེག་གི་ཆོ་གའི་སྐབས་སུ། ཨོཾ་སརྦ་བིད་པུ་ར་པུ་ར་སུ་ར་སུ་ར། ཨ་བརྟ་ཡ་ཧོ་ཞེས་པ་གོས་ཟུངས་འབུལ་བའི་སྔགས་སུ་བཤད་པ་མ་གསུངས་སོ། ། བོད་དུ་འགྱུར་བའི་བདེ་མཆོག་གི་སྒྲུབ་དཀྱིལ་རྣམས་ན་དེ་ལ་ཡིད་མཆོད་དུ་མ་བཤད་པས། དེ་མ་བྱས་ཀྱང་ཆོ་ག་ཆད་པའི་ཉེས་པ་མེད་དོ་ཞེས་ཟེར། བདེ་མཆོག་གི་གཞུང་ཚད་ལྡན་ནས་མ་བཤད་ཟེར་བ་མ་འཐད་དེ། བྷུ་རི་པའི་རྒྱུན་བཤགས་བཅུ་གསུམ་མར། ལྷ་མིའི་ལོངས་སྤྱོད་ཕུན་ཚོགས་ཐམས་ཅད་དང་། །
ཀུན་ཏུ་བཟང་པོའི་མཆོད་སྤྲིན་ཆེན་པོ་ལྟར། ། གསང་དང་རབ་གསང་གསང་ཆེན་བླ་མེད་ཀྱི། ། མཆོད་པའི་སྤྲིན་ཆེན་རྒྱ་མཚོ་དག་གི་མཆོད། ། ཞེས་བཤད་ཅིང་། དེའི་དོན་ཡང་འདི་ལྟར་དུ་བཤད་པ་ལས་མ་འདས་པའི་ཕྱིར་རོ། ། གཞན་དུ་ན་ཁྱེད་རང་གི་བདེ་མཆོག་གི་མཆོད་འཕྲེང་བདེ་ཆེན་རྣམ་རོལ་དུ། ལྷ་རྫས་ལས་བྱས་ལྟེ་བ་ཤིན་ཏུ་བཟླུམས། ། རྩིབས་སྟོང་ལྡན་ཞིང་མུ་ཁྱུད་རབ་མཉམ་བཟང་། ། དང་པོའི་ས་ལས་རྣམ་པར་རྒྱལ་གྱུར་པའི། ། འཁོར་ལོ་རིན་ཆེན་དམ་པ་འདིས་མཆོད་དོ། །
ཞེས་བཀོད་པ་མི་འཐད་པར་འགྱུར་ཏེ། དེ་འདྲ་བདེ་མཆོག་གི་རྒྱུད་རྒྱ་གཞུང་འགྲེལ་པ་ཚད་ལྡན་གང་ནས་ཀྱང་མ་བཤད་པས་སོ། ། སློབ་དཔོན་པྲཛྙ་རཀྵི་ཏའི་ལཱུ་ཧི་པའི་ཕྱི་རོལ་མཆོད་པའི་ཆོ་གར། རིན་ཆེན་སྣ་བདུན་གྱི་མཆོད་པར་བཤད་ཅིང་། ཚིགས་བཅད་འདི་དག་མངོན་པར་འབྱུང་བའི་མདོ་ལས། མཁའ་འགྲོ་རིན་ཆེན་འདི་དག་དང་པོ་ནི། ། ཞེས་སོགས་བཤད་པ་བསྒྱུར་བ་ཡིན་ནོ་ཞེ་ན། འོ་ན་བྷུ་རི་པའི་གཞུང་དུ་ཀུན་ཏུ་བཟང་པོའི་མཆོད་སྤྲིན་ཞེས་བཤད་ཅིང་། སྔགས་འདི་རྣམ་སྣང་མངོན་བྱང་གི་རྒྱུད་ཕྱི་མ་ནས་བཤད་པ་འདིར་དྲངས་པ་ཡིན་ནོ། ། བུ་རིན་པོ་ཆེས།
ཇོ་བོ་རྗེས་མཆོད་པ་རྣམ་པ་བཞི་བཤད་དེ། བུམ་དབང་དང་འབྲེལ་པ་ཕྱི་མཆོད། གསང་དབང་དང་འབྲེལ་པ་ནང་མཆོད། ཤེས་རབ་ཡེ་ཤེས་དང་འབྲེལ་པ་རིག་མ་དང་སྙོམས་འཇུག་གི་མཆོད་པ། དབང་བཞི་པ་དང་འབྲེལ་པ་མཆོད་བྱ་མཆོད་བྱེད་མཆོད་ཡུལ་མི་དམིགས་པའི་སྟོང་པ་ཉིད་དང་། ཡུལ་ཅན་བདེ་བ་ཆེན་པོའི་ཡེ་ཤེས་གཉིས་སུ་མེད་པའི་རྣམ་པར་བསྒོམ་པ་དེ་ཁོ་ན་ཉིད་ཀྱི་མཆོད་པ་བཞི་བཤད་ཅིང་། གོང་དུ་དྲངས་པའི་གཞུང་རྣམས་ཀྱི་དོན་བསྡུས་པ་ཕྱི་ནང་གསང་བ་དེ་ཉིད་བཞིར་ངེས། ཕྱི་མཆོད་ཆུ་གཉིས་སྔོན་དུ་འགྲོ་བའི་ཉེར་སྤྱོད་རོལ་མོ་དང་བཅས་པ། ནང་མཆོད་བྱིན་གྱིས་བརླབས་པའི་ཆང་། གསང་བ་ལུས་ལས་བྱུང་བའི་ཤ་ལྔ་བདུད་རྩི་ལྔ།
དེ་ཁོ་ན་ཉིད་ཡབ་ཡུམ་སྙོམས་པར་འཇུག་པའི་བདེ་བའི་མཆོད་པའོ། ། གསང་བའི་མཆོད་པ་སྙིང་ཁ་ནས་ཨ་ལི་བཅུ་དྲུག་སྤྲོས། དེ་ལས་རིག་མ་བཅུ་དྲུག་གི་སྐྱེ་མཆེད་ཐམས་ཅད་ཞལ་གཅིག་ཕྱག་བཞི་མ་དང་པོ་གཉིས་ཀྱི་རང་རང་གི་མཆོད་རྫས་འཛིན་ཅིང་། ཐ་མ་གཉིས་གཡས་ཌཱ་མ་རུ་དང་གཡོན་ཐོད་པ་བདུད་རྩིས་གང་བ་གྲུ་མོ་ན་ཁ་ཊྭཱཾ་ག་འཛིན་པའོ། ། ཁ་ཅིག་རིག་མ་བཅུ་དྲུག་ཞལ་གཅིག་ཕྱག་གཉིས་མར་བཤད་པ་ནི། བདེ་མཆོག་གི་རྒྱུད་རྒྱ་གཞུང་གང་ནས་ཀྱང་མ་བཤད་པས། ལྷའི་རྣམ་ཤེས་ཕྲོགས་ཅིང་། ཕྱག་ལྷག་མ་ཕྱིས་པའི་སྐྱོན་ཡོད། ལཱུ་ཧི་པའི་སྐབས་སུ། པྲཛྙ་རཀྵི་ཏའི་བཤད་ཀྱི་ནག་པོ་པའི་སྐབས་སུ་མ་བཤད།
ཁ་ཅིག་གླུ་མ་དམར་མོ་དང་དྲི་ཆབ་མ་ལྗང་གུར་བྱས། ཞལ་གཅིག་ཕྱག་གཉིས་མ་རང་རང་གི་མཆོད་རྫས་འཛིན་པར་བྱས་ནས་ཕྱག་མཚན་ལྷག་མ་རྣམས་ཕྲོགས། ཕྱག་ལྷག་མ་ཕྱིས་ནས་མཆོད་པ་བྱེད་པ་ནི་མི་འཐད་དེ་དེ་འདྲ་དེ་རྒྱུད་འགྲེལ་ནས་བཤད་པ་མེད་པའི་ཕྱིར་རོ། ། ནག་པོ་པ་ལ་རིག་མ་བཅུ་དྲུག་ཞལ་གཅིག་ཕྱག་གཉིས་མས་མཆོད་དུ་མི་རུང་བའི་དམིགས་གསལ་མེད་པའི་ཕྱིར། དེ་ཉིད་ཀྱིས་མཆོད་པར་བྱའོ། ། ཞེས་གསུངས་སོ། ། དེ་ལྟར་ན་འདིར་དུས་འཁོར་ནས་བཤད་པའི་ལྷ་མོ་བཅུ་གཉིས་སོགས་ཀྱི་མཆོད་པ་བྱེད་པ་ཡང་རིགས་ཏེ། དེ་ལྟར་དུ་བྱའོ་ཞེས་དམིགས་གསལ་མ་བཤད་པའི་ཕྱིར། རིག་མ་བཅུ་དྲུག་ཕྱག་གཉིས་མར་རྒྱུད་འགྲེལ་ཚད་ལྡན་ནས་མ་བཤད་པ་མི་འཐད་དེ། གཞུང་འདི་བཤད་རྒྱུད་རྡོ་རྗེ་མཁའ་འགྲོའི་མན་ངག་སྟོན་པ་ཡིན་ཅིང་།
རྒྱུད་དེའི་འགྲེལ་པ་སློབ་དཔོན་བྷ་ ཝ་བྷ་ཏྲས་མཛད་པར་རིག་མ་བཅུ་དྲུག་ཕྱག་གཉིས་མར་བཤད་པ་འདི་དང་། ཁྱེད་རང་བདེ་མཆོག་དུ་འདོད་པའི་སཾ་བུ་ཊིའི་རྡོར་དབྱིངས་ཀྱི་དཀྱིལ་འཁོར་དུ་བཤད་པའི་རིག་མ་རྣམས། ཞལ་གཅིག་ཕྱག་གཉིས་མར་སློབ་དཔོན་ཨ་བྷ་ཡའི་མན་སྙེར་བཤད་ལ། ཁྱེད་རང་གི་ཊཱི་ཀར་ཡང་བཤད་དོ། ། གོང་གི་སློབ་དཔོན་སྤྱོད་པའི་རྡོ་རྗེའི་གཞུང་དུ། ཕྱི་ནང་བདག་ཉིད་ཞེས་སོགས་ཀྱང་། ཕྱི་རོལ་མཆོད་པའི་མདུན་བསྐྱེད་ཀྱི་སྐབས་སུ་བཤད་པས་འདིར་མི་འབྲེལ། ཇོ་བོ་རྗེས་མཆོད་པ་བཞི་དང་། པྲཛྙ་རཀྵི་ཏའི་རིག་མ་བཅུ་དྲུག་བཤད་པའང་ལཱུ་ཧི་པའི་སྐབས་ཀྱི་ཚོགས་བརྟེན་མཆོད་པ་ལ་བཤད་པ་ཡིན་གྱི་རྣམ་པར་དག་པ་གཟུང་འཛིན་དང་བྲལ་བ་སེམས་ཙམ་གྱི་ངོ་བོ་སྟེ། སེམས་ཙམ་དེ་ཡང་སྟེང་ནས་སྟེང་དུ་གནས་པའི་ཡི་གེ་ཨོཾ་ཨཱཿཧཱུྃ་དུ་བསྒོམ།
དེ་ལས་འཁོར་ལོ་གསུམ་གྱི་ལྷ་ཚོགས་སྤྲོས། སེམས་ཅན་ཐམས་ཅད་འཁོར་ལོ་གསུམ་གྱི་གོ་འཕང་ལ་བཀོད། ཚུར་འདུས་སྙོམས་པར་ཞུགས་པའི་རྐྱེན་གྱིས་དེ་ཉིད་དུ་ཐིམ། མཐར་ཨོཾ་ཨཱ་ལ་ཨཱ་ཧཱུྃ་ལ། དེ་ཡང་ན་དའི་བར་དུ་ཐིམ་ནས་སྟོང་པ་ཉིད་ཀྱི་ངང་ལ་མཉམ་པར་འཇོག་པ་ཡེ་ཤེས་ཀྱི་ཚོགས་བསགས་སུ་བཤད་པ་ནི། ལཱུ་ཧི་པའི་སྐབས་སུ་པྲཛྙ་རཀྵི་ཏ་རྐྱང་པས་བཤད་པ་ཡིན་གྱི། གཞན་རྣམས་ཀྱང་དེ་ལྟར་མི་འདོད་ན། སྐབས་འདིར་མི་འདོད་པ་ལྟ་སྨོས་ཀྱི་ཅི་དགོས་ཤིང་ཡན་ལག་སྦྱོང་བྱེད་ཀྱི་སྐབས་སུ་ཡེ་ཤེས་ཀྱི་ཚོགས་བསགས་ཐམས་ཅད་འཆི་སྲིད་སྦྱོང་བྱེད་ཡིན་པ་ལས། འདིར་སྐྱེ་སྲིད་སྦྱོང་བྱེད་ལྟ་བུར་སོང་འདུག་པས་སྤྱིར་ཡང་བརྟག་དགོས་སོ། ། དེས་ན་འདིར་ཡེ་ཤེས་ཀྱི་ཚོགས་བསག་གཞུང་ནས་བཤད་པ་གཉིས་བྱེད་དོ། །
སྔགས་དོན་ནི་གོ་སླའོ། ། འདིར་རྗེ་ས་ཆེན་གྱི་ཊཱིཀ་ཆུང་དུ། སྟོང་པའི་ངང་ལས་ན་ད། དེ་ལས་ཐིག་ལེ། དེ་ལས་ཟླ་ཚེས། དེ་ལས་མགོ་བོ། དེ་ལས་ཁོག་པ། དེ་ལས་ཞབས་ཀྱུ་སྟེ་ཧཱུྃ་ངོ་། ། དེ་ལས་པཾ་ཆད། དེ་ལས་པདྨ་ཞེས་སོགས་གསུངས་སོ། །
དེའི་དོན་འགྲོ་མགོན་འཕགས་པས། སྟོང་པའི་ངང་ལས་རང་གི་སེམས་ཀྱི་རྣམ་སྤྲུལ་གྱི་སྤྲུལ་པའི་པཾ་ལས་པདྨ་ཞེས་སོགས་གསུངས་པ་དེ་ཡང་སྦྱང་གཞི་དང་སྦྱར་ན། གསང་འདུས་པ་རྣམས་ཀྱི་སྐྱེ་བ་དཔག་ཏུ་མེད་པའི་སྦྱང་གཞི་དང་སྦྱར། ཀྱེ་རྡོར་བ་རྣམས་ཀྱིས་སྐྱེ་བ་ཚན་པ་བཞིའི་སྦྱངས་གཞི་དང་སྦྱར་བ་སོགས་ཡོད་ཀྱང་། འདིར་སྐྱེ་བ་གསུམ་ཚུན་ཆད་སྦྱངས་གཞིར་བྱས་ནས་སྟོན་ཏེ། སྐྱེ་བ་འདིར་སྐྱེ་འགྱུར་གྱི་ལས་གསོག་པའི་སྐྱེ་བ་འདིའི་སྔ་མའི་རྟེན་གྱི་གང་ཟག་མི་ལྟ་བུ་དེ་སྦྱང་གཞིར་བྱས་ནས། ཧེ་རུ་ཀ་ཞལ་བཞི་ཕྱག་བཅུ་གཉིས་པར་སྒོམ་པ་སོགས་དགའ་བ་གསུམ་པོ་བསྟན། བརྟེན་དེ་ལ་ཚུལ་ཁྲིམས་བསྲུང་བ་སོགས་འདིར་སྐྱེ་ངེས་ཀྱི་དཀར་པོའི་ལས་བསགས་པ་དེ་སྦྱང་གཞིར་བྱས། ཚོགས་ཞིང་སྤྱན་དྲངས་པ་དེ་ལ་ཕྱག་མཆོད། དེའི་སྤྱན་སྔར་སྡིག་པ་བཤགས་པ་སོགས་བསྟན།
ལས་དེ་ལྟ་བུ་དང་ལྡན་པའི་གང་ཟག་དེ་ཚེ་ཟད་པ་སོགས་ཀྱི་རྐྱེན་གྱིས་ཤི་བ་དེ་སྦྱང་གཞིར་བྱས་ནས་ཡེ་ཤེས་ཀྱི་ཚོགས་བསག་གཉིས་བསྟན། དེ་ལ་ཡང་ཕྱིའི་སྣང་བ་ཐམས་ཅད་ནུབ་ཅིང་། རླུང་སེམས་ནང་དུ་བསྡུ་བ་ནས་ནང་དུ་གསལ་པོར་ཡོད་པའི་གནས་སྐབས་དེ་སྦྱང་གཞིར་བྱས་ནས་ཡེ་ཤེས་ཀྱི་ཚོགས་བསག་གོང་མ། རླུང་ཐམས་ཅད་སྲོག་རླུང་ལ་ཐིམ་ནས་འོད་གསལ་དུ་ཐིམ་པའི་གནས་སྐབས། དེ་སྦྱང་གཞིར་བྱས་ནས་ཡེ་ཤེས་ཀྱི་ཚོགས་བསག་ཕྱི་མ་བསྟན། སྤྱིར་ཡེ་ཤེས་ཀྱི་ཚོགས་བསག་ལ། རྣམ་པར་ཐར་པའི་སྒོ་བཞི་དང་སྦྱར་ནས་བཞིར་བཤད་པ་དང་། གསུམ་དང་སྦྱར་ནས་གསུམ་དུ་བཤད་པ་དང་། གཅིག་ཏུ་བཤད་པ་སོགས་ཡོད་ཀྱང་། འདིར་སྦྱང་གཞིའི་དབང་དུ་བྱས་ནས་གཉིས་བསྟན་ནོ། །
བར་དོ་སྦྱོང་བྱེད་ལ་སྔགས་ཀྱི་ཐེག་པ་ལས། འདོད་གཟུགས་སུ་སྐྱེ་བ་ལ་ཡང་བར་དོ་ཡོད་མེད་གཉིས་སུ་བྱས་ནས་བར་དོའི་སྦྱོང་བྱེད་མ་བཤད་པ་ཡོད་ཀྱང་། འདིར་བར་དོ་ཡོད་པའི་དབང་དུ་བྱས་ནས་བར་དོ་སྦྱོང་བྱེད་བཤད་དེ། དེ་ལ་འོད་གསལ་དུ་ཐིམ་པ་དེ་སད་བྱེད་ཀྱི་རྐྱེན་གྱིས་སད་ནས་རྣམ་ཤེས་རླུང་དང་བཅས་པ་དེས་བར་དོའི་ལུས་བླངས་པ་དེ་ཉིད་སྦྱང་གཞིར་བྱས་ནས། ན་ད་དེ་ལས་ཧཱུྃ་གི་བར་དུ་བདུན་རྒྱུད་དུ་བཤད་པ་ནི། བར་དོ་ཡུན་རིང་ན་བདུན་ཕྲག་བདུན་འགོར་བ་དེ་ཉིད་སྦྱང་གཞིར་བྱས་ནས་བསྟན་པས། སྦྱང་བ་རྒྱ་ཆེ་བའི་དབང་དུ་བྱས་པ་ཤིན་དུ་ཟབ་པ་ཡིན་ནོ། ། རིན་པོ་ཆེ་པ་ན་རེ། བླ་མ་ས་སྐྱ་པས་སྟོང་པའི་ངང་ལས་ན་ད། དེ་ལས་ཐིག་ལེ།
དེ་ལས་ཟླ་ཚེས། དེ་ལས་མགོ་བོ། དེ་ལས་ཧའི་ཁོག་པ། དེ་ལས་ཞབས་ཀྱུ་སྟེ་ཧཱུྃ་ངོ་། དེ་ལས་སྣ་ཚོགས་རྡོ་རྗེ་བསྐྱེད་པར་བཤད་པ་ནི་མི་འཐད། ན་ད་དེ་བར་དོ་ཤེས་པ་ཡིན་པས། དེས་སྐྱེ་བ་བླང་དགོས་ཀྱི། སྣ་ཚོགས་རྡོ་རྗེར་གྱུར་པ་མི་འཐད་པའི་ཕྱིར་རོ། ། ཞེས་ཟེར་བ་འདི་གནོད་བྱེད་དུ་མི་འགྲོ་སྟེ། ནམ་མཁའི་ཧཱུྃ་དེའི་སྣང་བ་ལས།
པཾ་ཆད། པདྨ་སོགས་སུ་འགྲོ་བར་བཞེད་པ་ཡིན་གྱི། ཧཱུྃ་དེ་སྣ་ཚོགས་རྡོ་རྗེར་འགྱུར་བ་བཞེད་པ་མིན་པའི་ཕྱིར་རོ། ། བར་དོ་སྦྱོང་བྱེད་ཀྱེ་རྡོར་བ་རྣམས་ཀྱིས། ཨོཾ་ཨཱ་ཧཱུྃ་ཧོ་དམར་པོ་གཉིས་ཀྱིས་བར་དུ་ཆུད་པར་བཤད་པ་དང་། སློབ་དཔོན་ཤཱནྟི་པས་ཧོ་གཉིས་ཀྱི་བར་དུ་ཧཱུྃ་ཨ་ཚུད་པར་བཤད་པ་དང་། ཇོ་བོ་རྗེས་ལཱུ་ཧི་པའི་སྒྲུབ་ཐབས་སུ་ཐིག་ལེ་དཀར་པོ་འོད་ཀྱི་རང་བཞིན་ནམ་མཁར་བཞག་པ་དང་། ཁ་ཆེ་རིན་ཆེན་རྡོ་རྗེས་སྨོན་པ་སེམས་བསྐྱེད་དང་། སློབ་དཔོན་བློ་བཟང་སྙིང་པོས། གཤེད་དམར་ལྷ་ལྔའི་སྒྲུབ་ཐབས་སུ།
ལྷ་དཀར་པོ་ཞལ་གཅིག་ཕྱག་གཉིས་པ་བར་དོ་སྦྱོང་བྱེད་དུ་བཤད་པ་ཡང་ཡོད་དོ། ། བསྲུང་འཁོར་ལ། སྤྱིར་བདེ་མཆོག་གི་རྒྱུད་ནས་བཤད་ཚུལ། བྱེ་བྲག་སློབ་དཔོན་འདིའི་ལུགས་གཉིས། དང་པོ་ལ་རྒྱུད་ལས། འོག་དུ་མཚོན་བྱ་དགོད་པར་བྱ། ། ཞེས་པས་རྡོ་རྗེའི་ས་གཞི། རྭ་བ་རྣམས་ནི་ཕྱོགས་སུ་དགོད། ། ཞེས་པས་རྭ་བ། མཁའ་སྤྱོད་དུ་ནི་གུར་བྱས་ཏེ། །
ཞེས་པས་གུར། སྟེང་དུ་མདའི་དྲྭ་བ་བྱ། ། ཞེས་པས། མདའི་དྲྭ་བ་རྣམས་དངོས་སུ་བསྟན། ། མེ་རིས་དོན་ཐོབ་ལ་བསྟན། རྡོ་རྗེ་མཁའ་འགྲོ་དང་ཨ་བྷི་དྷ་ན་ལས། རྡོ་རྗེའི་བླ་རེ་བཤད་པས་ཐུན་མོང་གི་བསྲུང་བའི་འཁོར་ལོ་དྲུག་བསྟན། རྩ་རྒྱུད་ལ། སྐད་ཅིག་གིས་ནི་སྐུ་བརྒྱད་འགྱུར། ། ཞེས་སོ། །
ཤེས་རབ་ཡན་ལག་ཕུར་བུ་དྲྭ། ། ཞེས་པ་རྣམས་ཀྱི་ཐུན་མོང་མ་ཡིན་པའི་བསྲུང་བའི་འཁོར་ལོ་བསྟན། མངོན་བརྗོད་ལས། འཁོར་ལོ་རྩིབས་བཅུ་པ་བསྟན་ཏེ། མདོར་བསྡུས་ན་རྒྱས་བསྡུས་གསུམ་མོ། ། སློབ་དཔོན་ལང་ཀ་རྒྱལ་བཟང་གིས། ཐུན་མོང་གི་བསྲུང་འཁོར་དྲུག་པོ་བྱེད་པ་ནི། བསྡུས་པ། སྐད་ཅིག་གིས་ནི་སྐུ་བརྒྱད་འགྱུར། ། ཞེས་པ་ལ་བརྟེན་ནས་ཁྲོ་མོ་བཅུ་སྤྲོ་བ་སོགས་ནི་འབྲིང་།
འཁོར་ལོ་རྩིབས་བཅུ་པའི་ནང་དུ། དབུས་སུ་ཧཱུྃ་ངམ་མངོན་བྱང་ལྔ་ལས་བདག་ཉིད་ཧེ་རུ་ཀ་ཁམས་གསུམ་རྣམ་རྒྱལ་དུ་བསྐྱེད་པ། ཐུགས་ཁའི་ཧཱུྃ་ལས། ཁྲོ་བོ་བཅུ་སྤྲོས་ཏེ་རྩིབས་རྣམས་སུ་དགོད། འཁོར་ལོའི་རྩིབས་ཀྱི་བགེགས་རྣམས་གཞོམ་སྟེ། ཕྱི་རོལ་དུ་རྡོ་རྗེ་རྭ་གུར་བསྒོམ་པ། བདག་སྲུང་བ། ཁམས་གསུམ་རྣམ་རྒྱལ་སྟེང་དུ་ཀྱལ། དབུས་སུ་གཙུག་ཏོར་འཁོར་ལོ་བསྒྱུར་བ་བཀོད་དེ། ཤྲཱི་ཧེ་རུ་ཀ་ཨུཥྞི་ཥ་ཙཀྲ་ཝརྟི་ཞེས་སོགས་བཟློས་ཏེ།
བཟློག་འཁོར་བསྒོམ་པར་ཨ་བྷི་དྷ་ན་ལས་བཤད་པ་རྒྱས་པའོ། ། གཉིས་པ་ལ། གཞུང་དུ། ཐམས་ཅད་སྟོང་པ་རྣམ་བསྒོམ་སྟེ། ། སྣ་ཚོགས་པད་ཉི་ཧཱུྃ་རྡོ་རྗེ། ། ཧཱུྃ་བྱུང་མཁའ་འགྲོའི་ཚོགས་སྤྲོས་ནས། ། བློ་དང་ལྡན་པས་ཕུར་སོགས་བྱ། ། ཞེས་གསུངས་པའི་དོན་ནི། རིམ་པ་སྔར་བཤད་པ་བཞིན། ནམ་མཁའི་ཧཱུྃ་གི་སྣང་བ་དེ་ལས་པཾ་འཕྲོས།
དེ་ལ་པདྨ་དེ་ལས་རཾ་འཕྲོས་པས་ཉི་མ། ཉི་མ་ལས་ཆུ་ལས་ཆུ་བུར་རྡོལ་བའི་ཚུལ་གྱིས་ཧཱུྃ། དེ་ཡོངས་སུ་གྱུར་པ་ལས་སྣ་ཚོགས་རྡོ་རྗེ། ཤར་སྔོ། བྱང་ལྗང་། ནུབ་དམར། ལྷོ་སེར། ལྟེ་བ་སྔོ་སྐྱ། རྭ་བཅུ་གཉིས་པ་སྒོམ་མོ། ། དེའི་སྟེང་དུ་ཆུ་ལས་ཆུ་བུར་རྡོལ་བའི་ཚུལ་གྱིས་ཧཱུྃ་བསྒོམ་མོ། །
ལཱུ་ཧི་པའི་སྐབས་སུ་དབུས་སུ་ཧེ་རུ་ཀ་ཁམས་གསུམ་རྣམ་རྒྱལ་དུ་བསྒོམ་ནས། གནོད་མཛེས་བཅུ་སྤྲོ་བ་དང་། གཤིན་རྗེ་བཅུ་སྤྲོ་བ་དང་། ཁཎ་ཌ་རོ་ཧ་བཅུ་སྤྲོ་བ་དང་། སྒོམ་མཚམས་མ་བརྒྱད་ཁཎ་ཌ་རོ་ཧ་གཉིས་ཏེ་བཅུ་སྤྲོ་བ་རྣམས་བཤད་ཀྱང་། འདིར་ནི་ཁྲོ་མོ་རྣམས་སྤྲོ་བ་ཡིན་ཏེ། ཧཱུྃ་འབྱུང་ཁྲོ་མོའི་ཚོགས་སྤྲོས་ནས། ། ཞེས་བཤད་པས་སོ། ། བློ་དང་ལྡན་པས་ཞེས་པ་ནི། ཕུར་བུ་འདེབས་བྱ་འདེབས་བྱེད་སོགས་མི་དམིགས་པར་རྟོགས་པའི་ཤེས་རབ་ཀྱིས་ཟིན་པའི་སྒོ་ནས།
མངོན་པར་ཞེན་པའི་མཚན་མ་དང་བྲལ་པའི་སྒོ་ནས་བྱེད་དགོས་ཀྱི། མངོན་ཞེན་གྱི་མཚན་མས་བཅིངས་ན་དོན་དུ་མི་འགྱུར་ཞེས་པའོ། ། ཕུར་སོགས་བྱ་ཞེས་པའི་སོགས་ཁོང་ནས། ཐུན་མོང་གི་བསྲུང་འཁོར་བསྒོམ་པ་སྟོན་ཏེ། ལཱུ་ཧི་པའི་སྐབས་སུ། ས་ཕྱོགས་དགེས་དང་བྲལ་བ། བསྲུང་བའི་འཁོར་ལོ་བསྒོམ་པ། བགེགས་ཚར་བཅད་པ་ཞེས་བཤད་པ་ལྟར་བྱས་ཀྱང་འགལ་བ་མེད་མོད། འདིར་ཊཱིཀ་ཆུང་དུ་བཤད་པ་ལྟར། སྔར་ཡོད་ཀྱི་གེགས་ཚར་གཅོད་པ།
ཕྱིས་བདག་བགེགས་ཀྱི་གནོད་པས་མི་ཚུགས་པའི་ཕྱིར་བསྲུང་འཁོར་བསྒོམ་པའོ། ། དང་པོ་ལ། འདུལ་བྱེད་ཀྱི་ཁྲོ་མོ་སྤྲོ་བ། གདུལ་བྱའི་བགེགས་དགུག་པ། འདུལ་ཚུལ་གྱི་ཕུར་བུ་གདབ་པའོ། ། སྣ་ཚོགས་རྡོ་རྗེའི་ལྟེ་བའི་ཧཱུྃ་ལས། སྔགས་ཀྱི་སྒྲ་དང་བཅས་པས། ཤར་དང་སྟེང་དུ་སུམ་བྷ་ནིས་ཁྭ་གདོང་མ་གཉིས་སྤྲོས། བྱང་དུ་གྲིཧྣས་འུག་གདོང་མ་སྤྲོས། ནུབ་དུ་གྲིཧྣ་པ་ཡས་ཁྱི་གདོང་མ་གཉིས།
ལྷོར་ཕག་གདོང་མ་ཨ་ན་ཡས་གཉིས། སྡིགས་མཛུབ་གི་སེ་གོལ་གྱི་སྒྲ་དང་བཅས་པས་སྤྲོས། དེ་བཞིན་དུ། མཚམས་སུ་སྔགས་རིམ་པ་བཞིས་མཚམས་མ་བཞི་སྤྲོས། ཞལ་ཕྱག་སྐུ་མདོག་མངོན་རྟོགས་བཞིན་ནོ། ། སྐུ་ལས་སྐྱེས་པའི་ཡེ་ཤེས་ཀྱི་མེ་རབ་དུ་འབར་བས་བགེགས་རྣམས་ཚིག་ཅིང་། ཕྱོགས་བཞིར་བྲོས་པར་བྱས་ཏེ། རྡོ་རྗེ་རྭ་བ་ཡོང་བའི་ཐད་ཀྱིས་སར་ཞལ་ཕྱིར་བསྟན་ཕྱོགས་པའི་ཚུལ་གྱིས་འཁོད་པར་བསམ་མོ། ། གཉིས་པ་གདུལ་རྒྱུའི་བགེགས་དགུག་པ་ནི། ཁྲོ་མོ་རྣམས་རང་དང་འདྲ་བའི་ཕོ་ཉ་དཔག་ཏུ་མེད་པས་ཞགས་པ་དང་།
ལྕགས་ཀྱུ་ཐོགས་པ་སྤྲོས། དཀར་པོའི་ཕྱོགས་རྣམས་སྐྱབས་སུ་འགྲོ་བ་དང་སེམས་བསྐྱེད་ལ་བཀོད། ནག་པོའི་ཕྱོགས་རྣམས་ཀྱི་བགེགས་ཀྱི་གཙོ་བོ་ཕྱོགས་སྐྱོང་བཅུའི་སྙིང་ཁ་ནས་ལྕགས་ཀྱུས་བཀུག་ཅིང་མགྲིན་པར་ཞགས་པས་བཅིང་སྟེ་བཀུག་ནས། རྡོ་རྗེ་རྭ་བའི་ཕྱི་རོལ་མེ་རིས་ཡོང་བའི་ཐད་ཀྱི་སར། ཧཱུྃ་རིང་པོ་ལས་གྲུབ་པའི་ཁྲོན་པ་ཁྲུ་ཕྱེད་ཙམ་གྱི་སྤངས་ཡོད་པ་མེ་དང་བཅས་པའི་ནང་དུ་བཅུག་གོ ། ཡང་ལྟེ་བའི་ཧཱུྃ་ལས། ཐོ་བ་དང་རྡོ་རྗེ་ཕུར་བུ། རྩེ་མོ་རྡོ་རྗེ་རྩེ་ལྔ་པ་མདུང་རྩེ་གཅིག་པའི་རྣམ་པ་ཅན་དཔག་ཏུ་མེད་པ་སྤྲོས། ཕོ་ཉ་རྣམས་ཀྱི་ཕྱག་གཡས་པ་དང་གཡོན་པར་གཏད་ལ། བགེགས་རྣམས་ཀྱི་སྤྱི་བོར་ཨོཾ་གྷ་ཏ་ཡ།
ཞེས་སོགས་ཀྱི་ཕུར་བུ་ས་འོག་རིམ་པ་བདུན་གྱིས་བར་སོན་པར་བཏབ་པས། ལུས་གཡོ་བ་མེད་པ། ངག་རླུང་རྒྱུ་བ་མེད་པ། ཡིད་རྣམ་པར་རྟོག་པ་མེད་པ་འོད་གསལ་གྱི་ངང་དུ་ཐིམ་པར་བསྒོམ་མོ། ། རིན་པོ་ཆེས། ཕོ་ཉའི་ཕྱག་མཚན་སྤོ་བ་ནི། སྐད་ཅིག་གི་ནི་སྐུ་བརྒྱད་འགྱུར། ། ཞེས་པའི་དོན་དུ་མ་སོང་སྟེ། སྐད་ཅིག་གིས་བསྐྱེད་པ་ལ་ཕྱག་མཚན་སྤོ་བ་མི་འཐད་པས་སོ། ། ཞེས་གསུངས་པ་ནི་མི་རིགས་ཏེ།
སྐད་ཅིག་གིས་བསྐྱེད་པ་ལ་ཐོ་གཏོང་ས་མེད་ན། ཕྲེང་བའི་དཀྱིལ་འཁོར་བཞིན་དུ་ཞེས་གཉིས་སྐད་ཅིག་གིས་བསྐྱེད་པར་བཤད་པ་ལ། འོད་ཟེར་སྤྲོ་བསྡུ་སོགས་གང་ཡང་མི་འཐད་པར་འགྱུར་རོ། ། སྤྲུལ་པ་རྣམས་སྤྲུལ་པ་ལ་སྟིམ། ཁྲོ་མོ་རྣམས་སྣ་ཚོགས་རྡོ་རྗེའི་ལྟེ་བའི་ཧཱུྃ་ལ་བསྡུད་པར། དམར་ཆོས་རྒྱལ། རྗེ་བཙུན་པུ་ཧྲངས་པ་བཞེད་ཀྱང་། འདིར་ས་སྐྱ་པའི་བཞེད་པའི་རྡོ་རྗེ་རྭ་བའི་ཁ་ཁྱེར་ལ་འཁོད་ནས་ཞལ་ཕྱིར་ཕྱོགས་པའི་ཚུལ་གྱིས་བཞུགས་ཏེ་བསྒྲུབ་པ་པོ་སངས་རྒྱས་ཀྱི་བར་དུ་བསྲུང་བར་བཞེད་དོ། ། གཉིས་པ་ནི་འོག་གི་རོ་རྣམས་ཞུ་བ་ལས་རྡོ་རྗེའི་ས་གཞི། ཕྱོགས་ཀྱི་རོ་རྣམས་ཞུ་བ་ལས་རྡོ་རྗེའི་རྭ་བ་གྲུ་བཞི་ཁ་ཁྱེར་དང་བཅས་པ།
དེའི་ནང་དུ་མཚམས་ཀྱི་རོ་རྣམས་ཞུ་བ་ལས་རྡོ་རྗེའི་གུར། སྟེང་གི་རོ་རྣམས་ཞུ་བ་ལས་བྱུང་བའི་རྡོ་རྗེའི་བླ་རེ། ཕྱི་རོལ་དུ་རྡོ་རྗེའི་རྭ་བ་ལས་འཕྲོས་པའི་ཡེ་ཤེས་ཀྱི་མེ་རི་འབར་བའི་གསེབ་དུ་མདའི་དྲྭ་བ་རྒྱ་གྲམ་དུ་བྲིས་པ་མེ་འུར་ཕྱིར་བསྟན་པ་ཚངས་པའི་འཇིག་རྟེན་གྱི་བར་དུ་སླེབ་པར་བསྒོམ་པ་ནི་རྗེ་བཙུན་ས་སྐྱ་པ་ཆེན་པོ་བཞེད་དོ། ། སློབ་དཔོན་ཀ་ལ་ཀལ་པ་དང་། ཁ་ཆེ་རིན་ཆེན་རྡོ་རྗེས། སྣ་ཚོགས་རྡོ་རྗེ་ལྟེ་བའི་ཧཱུྃ་ལས། རྡོ་རྗེའི་ས་གཞི་རྭ་བ། གུར་བླ་རེ་མདའི་དྲྭ་བ་མེ་རིས་སོགས་གྲུབ་པར་བཞེད་ཀྱང་འདིར་སྔ་མ་ཉིད་བྱེད་དོ། ། པྲཛྙ་རཀྵི་ཏ། ཁ་ཆེ་རིན་ཆེན་རྡོ་རྗེ།
བལ་པོ་ཀྵ་ན་ཤྲཱིས། ལཱུ་ཧི་པའི་སྐབས་སུ་ཁྲོ་མོ་རྣམས་རྡོ་རྗེ་རྭ་བའི་ཁ་ཁྱེར་ལ་ཐིམ་པས་ཆུ་ལ་ཆུ་བརྡབས་པས་ཟེར་མ་ཕྱིར་འཕྲོས་པ་ལྟར་ཕྱི་རོལ་དུ་རྡོ་རྗེ་དང་། པདྨ་དང་། འཁོར་ལོའི་རྭ་བ་གསུམ་གྱིས་བསྐོར་བར་བཞེད། འོ་ན་བྲི་བྱ་ལ་ཡང་རྭ་བ་གསུམ་དགོས་པར་འགྱུར་རོ་ཞེ་ན། གོང་དུ་བསྲུང་འཁོར་བསྒོམ་ནས་རྗེས་སུ་ཡེ་ཤེས་ཀྱི་ཚོགས་བསག་གི་སྟོང་པར་བསྒོམ་སྟེ་བསྲུང་འཁོར་བཞུ་བས་བྲི་བྱ་ལ་མི་དགོས་ཞེས་པའི་དོགས་སྤོང་དང་བཅས་པ་མཛད། པཎྜི་ཏ་ཛ་ཡ་སེ་ནས། མཁའ་འགྲོ་རྒྱ་མཚོར་ཡང་། དུག་གསུམ་རྣམ་པར་དག་པའི་རྭ་བ་གསུམ་བཞེད་པའང་ལུགས་སྔ་མ་དང་འདྲའོ། ། རིན་པོ་ཆེས།
རང་ལུགས་ལ། པྲཛྙ་རཀྵི་ཏའི་བཞེད་པ་དེ། འདིར་ཡང་ཁས་བླངས་ནས། འོ་ན་བྲི་བྱ་ལ་ཡང་རྭ་བ་གསུམ་དགོས་པར་འགྱུར་རོ་ཞེ་ན། དགོས་པ་ཡིན་ཏེ། ལཱུ་ཧི་པའི་སྐབས་སུ། བསྲུང་འཁོར་བསྒོམ་པ་ཡེ་ཤེས་ཀྱི་ཚོགས་བསགས་གིས་སྟོང་པར་བཏང་སྟེ་ཞུ་བས་བྲི་བྱ་ལ་མི་དགོས་པ་ཡིན་ལ། འདིར་སྔོན་ལ་ཚོགས་གཉིས་བསག་སྟེ། རྗེས་ལ་བསྲུང་འཁོར་བསྒོམ་པས། བྲི་བྱ་ལ་ཡང་དགོས་པ་ཡིན་ནོ། །
ནག་པོ་དཀྱིལ་ཆོག་ལས། ལྕགས་རིའི་མཐར་ཐུག་པའི་བར། ། རྡོ་རྗེའི་འཕྲེང་བས་མངོན་བསྐོར་ཞིང་། ། འོད་ཀྱི་དཀྱིལ་འཁོར་ནང་དུ་ནི། ། རིམ་གཉིས་ཐིག་ནི་གདབ་པར་བྱ། ། ཞེས་པའི་ལུང་གིས་ཀྱང་འགྲུབ་བོ། ། རྗེ་བཙུན་ཆེན་པོའི་གསུང་གིས། ལུང་དེས་དུར་ཁྲོད་རྡོ་རྭའི་ནང་དུ་བྲི་བར་བསྟན་ཞེས་གསུངས་པ་མི་འཐད་དེ། གཞུང་དེས་རྡོ་རྭའི་ནང་དུ་ཐིག་གདབ་པར་མ་བསྟན་གྱིས། རྡོ་རྭའི་ཕྱི་མེ་རིའི་ནང་དུ་ཐིག་གཉིས་གདབ་པར་བསྟན་པས།
དུར་ཁྲོད་རྡོ་རྭའི་ནང་དུ་ཡོང་བའི་ཤེས་བྱེད་དུ་མི་འགྱུར་ལ། རྡོ་རྭའི་ནང་དུ་མེད་ཀྱང་མེ་རིའི་ནང་དུ་ཡོད་པར་བསྟན་ནོ་སྙམ་ན། རྡོ་རྭའི་ཕྱི་མེ་རིའི་ནང་དུ་དུར་ཁྲོོད་འོང་བའི་ལུགས་མེད་ཅིང་། ཡོད་དུ་ཆུག་ཀྱང་དུར་ཁྲོད་ལ་རིམ་པ་གཉིས་ཀྱི་དོན་མེད་པའི་ཕྱིར་རོ། ། དུར་ཁྲོད་ཀྱང་བསྲུང་འཁོར་གྱི་ཕྱི་རུ་ཡོད་དེ། འདི་བཤད་རྒྱུད་རྡོ་རྗེ་མཁའ་འགྲོའི་རྗེས་སུ་འབྲང་ལ། རྡོ་རྗེ་མཁའ་འགྲོ་ལས། རྡོ་རྗེ་རྭ་བའི་ཕྱི་རོལ་དུ། ། ཤིང་སོགས་དུར་ཁྲོད་བརྒྱད་པོ་ཡིན། ། ཞེས་གསུངས་པའི་ཕྱིར་རོ། །
ཁ་ཅིག་སྡོམ་འབྱུང་ལས། རྡོ་རྗེ་རྭ་བའི་ནང་དུ་བཤད་དེ། རྡོ་རྗེ་རྭ་བའི་ནང་དུ་ནི། ། དུར་ཁྲོད་བརྒྱད་ཀྱིས་བརྒྱན་པའོ། ། ཞེས་བཤད་པའི་ཕྱིར་རོ། ། ཞེས་ན། དེ་ནི་འགྱུར་ཉེས་པ་ཡིན་ཏེ། རྒྱུད་དུ། ཐིག་གི་མཚན་མ་དྲུག་བཅུ་བཞི། ། ཀུན་ཏུ་འཁོར་ལོའི་མཐར་ཐུག་པར། །
ཞེས་ཆ་ཕྲན་དྲུག་ཅུ་རྩ་བཞི་པས་རྡོ་རྗེ་རྭ་བ་ལ་ཐུག་པར་བཤད་པའི་ཕྱིར། དུར་ཁྲོད་ནང་དུ་འོང་བ་མེད་དོ། ། དེས་ན་འགྱུར་གསར་ལས། རྡོ་རྗེ་རྭ་བ་ནང་དུ་སྟེ། ། དུར་ཁྲོད་བརྒྱད་ཀྱི་བརྒྱན་པའོ། ། ཞེས་བསྒྱུར་ན་ལེགས་ཅིང་། ཁྱེད་རང་རྣམས་ཀྱི་ལུགས་ལའང་། མཚན་མའི་དབྱེ་བ་དྲུག་ཅུ་བཞི། ། ཐིག་གི་ཁམས་རྣམས་ངེས་པར་གདབ། ། ཀུན་ནས་འཁོར་ལོའི་མཐར་ཐུག་པ། །
ཞེས་འབྱུང་བ་ལྟར། ཐིག་སྐུད་ཆ་ཕྲན་དྲུག་ཅུ་རྩ་བཞི་ལས་རྡོ་རྗེ་རྭ་བ་ལ་ཐུག་པར་བཤད་པའི་ཕྱིར། དུར་ཁྲོད་ནང་དུ་འོང་བ་མེད་དོ། ། ནང་དུ་མ་འདུས་པའི་ཐིག་མེད་པར་ཁས་བླངས་པ་དང་འགལ་ཏེ། དུར་ཁྲོད་རྡོ་རྗེ་རྭ་བའི་ནང་དུ་ཚུད་ན་དེར་མ་འདུས་པར་འགྱུར་བས་སོ། ། ཞེས་གསུངས་སོ། ། དེ་ལྟར་ན་ཁྱེད་རང་གི་ལུས་ལ་རྣམ་པ་ཀུན་ཏུ་རྡོ་རྗེ་རྭ་བའི་ནང་དུ་པདྨའི་རྭ་བ་བྱེད་པ་ཡང་མི་འཐད་པར་འགྱུར་ཏེ། སྡོམ་འབྱུང་གི་ལུང་དེའི་དོན། ཐིག་སྐུད་ཆ་ཕྲན་དྲུག་ཅུ་རྩ་བཞི་བས་རྡོ་རྗེའི་རྭ་བ་ལ་ཐུག་པ་དེ་ཡིན་པའི་ཕྱིར། སྡོམ་འབྱུང་འགྲེལ་པ་མཁན་པོས་ཀྱང་།
རྒྱུད་ཀྱི་དགོངས་པ་མ་ལོན་པར་སོང་སྟེ། རྡོ་རྭའི་ནང་དུ་པད་རྭ་བྱེད་པར་བཤད་པས་སོ། ། དེས་མཚོན་ནས་སློབ་དཔོན་ཨ་བྷ་ཡ་ཀ་ར་སོགས། རྡོ་རྭའི་ནང་དུ་པད་རྭ་འདོད་པ་ཐམས་ཅད་ལ་སྐྱོན་དེ་གནས་སོ། ། འདི་རྡོ་རྗེ་མཁའ་འགྲོའི་རྗེས་སུ་འབྲང་བ་ཡིན་ཀྱང་། རྡོ་རྗེ་མཁའ་འགྲོ་ལས། རྡོ་རྗེ་རྭ་བའི་ནང་དུ་ནི། ། ཤིང་སོགས་དུར་ཁྲོད་བརྒྱད་པོ་ཡིན། ། ཞེས་པའི་འགྱུར་ཡང་ཡོད། དེས་ན་ཀྱེ་རྡོར་གྱི་སྐབས་སུ།
དུར་ཁྲོད་རྡོ་རྭའི་ནང་བཤད་པ་གཙོ་ཆེ། བདེ་མཆོག་གི་སྐབས་སུ་རྗེ་བཙུན་གོང་མས། ཕྱི་ནང་གཉིས་ཆར་དུ་བཤད་པ་ཡོད་དེ། ཕྱིར་བཤད་པ་ནི། འབྱུང་པོ་སོགས་ལ་གཏོར་མ་གཏོང་བ་དམིགས་པ་གསལ་བའི་དབང་དུ་བྱས། ནང་དུ་བཤད་པ་ནི། དག་པ་དང་བསྟུན་པའི་དབང་དུ་བྱས་སོ། ། སློབ་དཔོན་ཤཱནྟི་པའི་རྗེས་འབྲང་། ཉིན་མོར་བྱེད་པའི་འབྱུང་གནས་ཀྱིས། དུར་ཁྲོད་རྡོ་རྭའི་ཕྱི་རུ་བཤད་ཀྱང་།
སློབ་དཔོན་ཤཱནྟི་པས་བརྟག་གཉིས་ཊཱི་ཀ་མུ་ཏིག་ཕྲེང་བར། དུར་ཁྲོད་རྡོ་རྭའི་ནང་དུ་བཤད། སློབ་དཔོན་ཨ་བྷྱས་མན་ངག་སྙེ་མར། ཧེ་རུ་ཀའི་སྐུ་གསུང་ཐུགས་ཀྱི་དཀྱིལ་འཁོར་འཆད་པའི་སྐབས་སུ། དུར་ཁྲོད་རྡོ་རྭའི་ནང་དུ་བཤད་དོ། ། སྐབས་འདིར་ནང་དུ་བྱེད་པར་བཞེད་པ་ཡིན་ནོ། ། འོ་ན་འོད་ཀྱི་ཕྲེང་བའི་ནང་དུ་ནི། ། ཞེས་པས། རྡོ་རྭའི་ཕྱི་མེ་རིའི་ནང་དུ་དུར་ཁྲོད་ཡོང་དགོས་སོ་སྙམ་ན། སྤྱིར་རྣལ་འབྱོར་རྒྱུད་ཡན་གྱི་གྲུབ་མཐའ་ལ།
མེ་རི་ཡོད་ན་རྡོ་རྭ་ཡོད་པས་ཁྱབ་ཅིང་། ལྕི་བ་ལ་མེ་འབར་བའི་ཚུལ་གྱིས་རྡོ་རྗེ་རྭ་བ་ལས་མེ་རི་འབར་བ་ཡིན་ལ། འོད་ཀྱི་ཕྲེང་བ་རྡོ་རྗེ་རྭ་བ་དང་བཅས་པའི་ནང་དུ་དུར་ཁྲོད་ཀྱི་ཐིག་གདབ་ཞེས་པའི་དོན་ནོ། ། རྡོ་རྗེ་རྭའི་ཕྱི་མེ་རིའི་ནང་དུ་དུར་ཁྲོད་འོང་བར་སུས་ཀྱང་ཁས་མ་བླངས་པའི་ཕྱིར། རིམ་གཉིས་ཞེས་པའང་དུར་ཁྲོད་ཀྱི་ཕས་མཐའ་དང་། ཚུར་མཐའི་ཐིག་གཉིས་བསྟན་པ་ཡིན་ནོ། ། ཁྱེད་རང་གི་སྒོ་མཚམས་མ་བརྒྱད་རྡོ་རྗེ་རྭ་བ་ལ་ཐིམ་པས། ཆུ་ལ་ཆུ་བརྡབས་པས་ཟེར་མ་ཕྱིར་འཕྲོས་པས་ཕྱི་རོལ་དུ་རྡོ་རྗེ་རྭ་བ། པད་རྭ། འཁོར་ལོའི་རྭ་བ་གསུམ་བསྒོམ་བྱ་ལ་ཡོད་པ་ལྟར།
བྲི་བྱ་ལ་ཡང་ཁས་བླངས་པས། རིམ་གཉིས་ཐིག་ནི་གདབ་པར་བྱ་ཞེས་པའི་དོན་དུ་མ་སོང་སྟེ། གསུམ་ཡོད་པས་སོ། ། གལ་ཏེ་སོང་དུ་ཆུག་ནའང་། ཁྱེད་རང་གིས་དུས་འཁོར། རྣམ་སྣང་མངོན་བྱང་། བདེ་མཆོག་ལུས་དཀྱིལ་དང་། གཤེད་དམར་ལྷ་ལྔའི་འོད་གསལ་ཆར་བའི་བྱིན་བརླབས་ཀྱི་དཀྱིལ་ཆོག་བརྩམས་པ་རྣམས་ཀྱི་སྐབས་སུ། ཐིག་སྐུད་རིང་བ་ཉིས་འགྱུར། མདའ་ཡབ་ནས་མདའ་ཡབ་ཀྱི་བར་ལ་འབྲུ་མནན།
རྟ་བབས་སྒོ་ཚད་གསུམ་མ་མཐའ་གཅིག་ཏུ་བསྒྲུབས་ནས། ཆ་ཕྲན་དགུ་ཅུ་གོ་དྲུག་གི་ཐིག་སྐུད་ཀྱི་ཚད་དུ་མ་འདུས་པའི་དཀྱིལ་འཁོར་གྱི་ཐིག་མེད་པར་ཁས་བླངས་པ་དང་འགལ་བར་འགྱུར་ཏེ། གཡས་གཡོན་དུ་པདྨ་དང་འཁོར་ལོའི་རྭ་བ་ཆ་ཕྲན་གཉིས་གཉིས་ཁས་བླངས་པས་ཆ་ཕྲན་བརྒྱ་དང་བཞི་ཡོད་པར་འགྱུར་རོ། ། མཚན་མའི་དབྱེ་བ་དྲུག་ཅུ་བཞི། ། ཞེས་པ་ནི། སྣ་ཚོགས་རྡོ་རྗེའི་རྭ་རྩེ་ནས་རྭ་རྩེའི་བར་བསྟན་པ་ཡིན། ལུགས་འདི་ལ་ཐིག་སྐུད་རིང་བ་དཀྱིལ་འཁོར་ཉིས་འགྱུར་རྩ་ཐིག་ནས་རྩ་ཐིག་གི་བར་ལ་འབྲུ་གནོན་ཅིང་། རྟ་བབས་ཀྱང་སྒོ་ཚད་གཅིག་ཡིན་པར་གྲུབ་པ་ཡིན་ནོ། ། གཞན་དུ་ཐིག་སྐུད་ཆ་ཕྲན་དྲུག་ཅུ་རྩ་བཞི་ལས་འདས་པར་ཐིག་གདབ་པ་མེད་ན། དུར་ཁྲོད་དུ་མ་ཟད་རྡོ་རྭ་དང་མེ་རིས་ཐིག་ཀྱང་མི་ཤོང་བར་འགྱུར་རོ། །
གཞན་ཡང་། ཁྱེད་སློབ་དཔོན་པྲཛྙ་རཀྵི་ཏའི་ལུང་དེ་ལ་རྩིས་ནས་ལུང་དེ་འདྲེན་པ་ཡིན་ནམ། མི་རྩི་ནས་འདྲེན་པ་ཡིན། མི་རྩི་ན་ངེད་ལ་ཤེས་བྱེད་དུ་འདྲེན་པ་ཡང་མི་འཐད། རྩི་ན་པྲཛྙ་རཀྵི་ཏའི་རྡོ་རྗེ་རྭ་བའི་ཕྱི་རོལ་དུ་རྭ་བ་གསུམ་བྱེད་པར་བཤད་པ་ལ། ཁྱེད་ཀྱི་རིམ་གཉིས་ཐིག་ནི་གདབ་པར་བྱ། ། ཞེས་པའི་དགོངས་པར་བྱས་ནས། རྭ་བ་གཉིས་འདོད་པ་ལ་འབྲེལ་མེད་དོ། ། དེས་ན་རྗེ་བཙུན་གོང་མ་བཞེད་པ་ལྟར་ལེགས་སོ། ། གཉིས་པ་དངོས་གཞི་ལ།
སྦྱོར་བ། དངོས་དང་། དེ་ལ་མཆོད་པའོ། ། དང་པོ་ལ་བསྙེན་བསྒྲུབ་ཡན་ལག་བཞི་ལས། དང་པོ་དམ་ཚིག་པ་བསྐྱེད་པ་བསྙེན་པའི་ཡན་ལག རྟེན་འབྱུང་བ་རིམ་རྩེག་གཞལ་ཡས་ཁང་གདན་དང་བཅས་པ་བསྐྱེད་པ་དང་། བརྟེན་པ་ལྷ་བསྐྱེད་པའོ། ། དང་པོ་ནི། སློབ་དཔོན་གྱིས། བློ་དང་ལྡན་པས་མཁའ་དབྱིངས་སུ། །
འབྱུང་བ་བཞི་པོ་འདུས་པ་ལས། ། འཇིག་རྟེན་སྣ་ཚོགས་བཞིར་འགྱུར་པའི། ། འབྱུང་བ་བཞི་པོ་བསམ་པར་བྱ། ། ཞེས་པའི་དོན། ཚིག་རྐང་དང་པོ་གཉིས་ཀྱིས་ཆོས་འབྱུང་གི་ནང་དུ། འབྱུང་བཞི་ལུགས་བཟློག་རི་རབ་དང་བཅས་པ་སྒོམ་པ་བསྟན། ཚིག་རྐང་ཕྱི་མས། དེ་ཞུ་བ་ལས་བྱུང་བའི་རི་རབ་དང་བཅས་པ་བསྒོམ་པ་བསྟན་པ་ཡིན་ནོ། ། དེ་ཡང་ཉམས་སུ་ལེན་པའི་ཚེ། ཨེ་ལས་ཆོས་ཀྱི་འབྱུང་གནས་གྲུ་གསུམ་པའི་ནང་དུ་སའི་དཀྱིལ་འཁོར།
དེའི་སྟེང་དུ་ཆུའི་དཀྱིལ་འཁོར། དེའི་སྟེང་དུ་མེའི་དཀྱིལ་འཁོར། དེའི་སྟེང་དུ་རླུང་གི་དཀྱིལ་འཁོར། དེའི་སྟེང་དུ་སུཾ་ལས་རི་རབ་ཐིག་ལེ་སེར་པོ་དང་བཅས་པ་སྒོམ། དེ་རྣམས་ལ་ནམ་མཁའི་ཧཱུྃ་ལས་ཆད་པའི་རང་གི་སེམས་ཀྱི་སྣང་བ་སྲེས་པས་རྐྱེན་བྱས་ནས། ཆོས་འབྱུང་གི་ནང་དུ་འབྱུང་བཞི་རི་རབ་དང་བཅས་པ་རོ་གཅིག་ཏུ་འདྲེས་པ་ལས་བྱུང་བའི་འབྱུང་བཞི་ལུགས་འབྱུང་གི་སྟེང་དུ་རི་རབ་བསྒོམ་མོ། ། དེ་ཡང་སྦྱང་གཞི་དང་སྦྱར་ན། སྦྱང་གཞི་ལ་མངལ་གྱི་སྔོན་འགྲོ་དང་དངོས་གཞི་གཉིས་ལས། དང་པོ་ནི། བརྟག་གཉིས་ལས།
རེག་པས་སྲ་བའི་ཆོས་ཀྱི་ནི། ། ས་ནི་དེ་ལས་སྐྱེ་བར་འགྱུར། ། བྱང་སེམས་ཁུ་བའི་རྣམ་པ་ལ། ། ཆུ་ཡི་ཁམས་ནི་འབྱུང་བར་འགྱུར། ། བསྐྱོད་པ་ལས་ནི་དྲོད་སྐྱེ་སྟེ། ། འགྲོ་བ་རླུང་དུ་རབ་ཏུ་གྲགས། ། བདེ་བ་ནམ་མཁའ་ཉིད་ཀྱི་ཁམས། ། ལྔ་པོ་རྣམས་ཀྱིས་ཡོངས་སུ་བསྐོར། ། ཞེས་གསུངས་པ་ལྟར། ཕ་མ་གཉིས་ཉལ་པོ་བྱེད་པའི་དུས་སུ།
རྡོ་རྗེ་དང་པདྨ་འགྲེང་བའི་གནས་སྐབས་དེ་སྦྱང་གཞིར་བྱས་ནས་སའི་དཀྱིལ་འཁོར་བསྟན། དེའི་རྗེས་སུ་ཕན་ཚུན་དུ་བྱང་སེམས་དཀར་དམར་རྩ་གནས་ན་གཡོ་བར་བྱེད་པ་དེ་སྦྱང་གཞིར་བྱས་ནས་ཆུའི་དཀྱིལ་འཁོར་བསྟན། དེའི་རྗེས་སུ་རྡོ་རྗེ་དང་པདྨ་བསྐྱོད་པ་ལས་ཁྱིམ་གྱི་གཏུམ་མོ་སྐྱེ་བ་དེ་སྦྱང་གཞིར་བྱས་ནས། རིན་ཆེན་བཞི་ལས་གྲུབ་པའི་རི་རབ་བསྟན། ཁམས་དཀར་དམར་གཉིས་སྦྱང་གཞིར་བྱས་ནས་ཐིག་ལེ་སེར་པོ་བསྟན། གཉིས་པ་མངལ་གྱི་དངོས་གཞི་ནི། ཕྱག་རྒྱ་ཆེན་པོ་ཐིག་ལེ་ལས། རྣམ་ཤེས་ལས་ནི་སྐྱེས་པ་རླུང་། ། དེ་ལས་མེ་ནི་སྐྱེ་བར་འགྱུར། ། དེ་ལས་ཆུ་ནི་སྐྱེ་བར་འགྱུར། །
དེ་ལས་ས་ནི་སྐྱེ་བར་འགྱུར། ། དེ་དག་ལས་ནི་ཕུང་པོ་སྐྱེ། ། དེ་ལས་སྐྱེ་མཆེད་སྐྱེ་བར་འགྱུར། ། དེ་ལས་རྣམ་ཤེས་སྐྱེ་བར་འགྱུར། ། དེ་ལས་ཡེ་ཤེས་སྐྱེ་བར་འགྱུར། ། བརྒྱད་རྩ་བརྒྱད་ཀྱི་སྦྱོར་བས་སོ། ། ཞེས་གསུངས་པ་ལྟར། མངལ་དུ་མེར་མེར་པོའི་གནས་སྐབས་ཀྱི་རྣམ་པར་ཤེས་པ་དེ་ལས་རླུང་གི་ཁམས་སྐྱེ། དེ་ལས་མེའི་ཁམས་སྐྱེ། དེ་ལས་ཆུའི་ཁམས་སྐྱེ།
དེ་ལས་འཁྲང་གྱུར་པའི་ཁམས་སྐྱེ། དེ་ལས་ཕུང་པོ་ལྔ། དེ་ལས་སྐྱེ་མཆེད་དྲུག་དོད་པ་ནས། རང་བཞིན་བརྒྱད་ཅུའི་རྣམ་རྟོག་འབྱུང་བའི་བར་རྣམས་སྦྱང་གཞིར་བྱས་ནས། རིམ་བཞིན་རླུང་གི་དཀྱིལ་འཁོར་ནས། གཞལ་ཡས་ཁང་གི་ཆོས་མཐའ་དག་རྫོགས་པའི་བར་གྱི་ཆོས་བསྟན་ནོ། ། ཁྱོད་ཀྱི་འདི་མངལ་གྱི་སྔོན་འགྲོ་དང་དངོས་གཞི་སྦྱོང་བྱེད་དུ་འབྱུང་བཞི་གཞལ་ཡས་ཁང་གདན་བཅས་བསྒོམ་པ་མི་འཐད་དེ། སྐབས་འདིར་ཁང་པ་ལ་མངལ་འབྱིན་མེད་པས་སོ་ཞེས་ན། སྐྱོན་མེད་དེ། གཞལ་ཡས་ཁང་གི་ངོ་བོ་རྣམ་པར་སྣང་མཛད་ཡིན་པས་སོ། །
དེ་ཡང་རྣམ་པར་སྣང་མཛད་ཞལ་གཅིག་ཕྱག་གཉིས་པ་དང་། གཞལ་ཡས་ཁང་རྣམས་ཀྱང་རྣམ་པར་སྣང་མཛད་ཀྱི་གཟུགས་སྐུའི་རྣམ་གྲངས་སུ་མཚུངས་པའི་ཕྱིར། རིན་པོ་ཆེས། འདིར་སློབ་དཔོན་ཀ་ལ་ཀལ་པ་དང་། ཉི་མཛད་རྡོ་རྗེ་དང་། རིན་ཆེན་རྡོ་རྗེ་ལ་སོགས་པ་རྣམས་ཀྱིས་འབྱུང་བཞི་འདུས་པ་ལས་གཞལ་ཡས་ཁང་དུ་གྱུར་པ་དང་། འབྱུང་བཞི་འདུས་པ་ལས་རྡོ་རྗེའི་སར་གྱུར་ནས་གཞལ་ཡས་ཁང་བསྐྱེད་པ་ནི་མི་འཐད་དེ། དུས་འཁོར་དུ་ཕ་རྒྱུད་ལས་འབྱུང་བཞི་འདུས་པས་རྡོ་རྗེའི་སར་གྱུར། མ་རྒྱུད་ལས་འབྱུང་བཞི་རི་རབ་དང་བཅས་པའི་སྟེང་དུ་གཞལ་ཡས་ཁང་བསྐྱེད་པར་གསུངས་པའི་ཕྱིར་དང་། ནག་པོ་པའི་དགོངས་པའང་དེ་མིན་ཏེ།
ནག་པོ་དཀྱིལ་ཆོག་ལས། རི་ཡི་རྩེ་དང་གེ་སར་དང་། ། སྣ་ཚོགས་པདྨ་ཨ་ལི་དང་། ། ཞེས་གསུངས་པའི་ཕྱིར། ས་སྐྱ་པ་ཁ་ཅིག ཐོག་མར་འབྱུང་བཞི་ལུགས་ཟློག་དུ་བསྐྱེད། དེ་རང་གི་ཤེས་པ་དང་འདྲེས་པའི་རྐྱེན་བྱས་ཏེ་ལུགས་འབྱུང་དུ་བསྐྱེད་པ་མི་འཐད་དེ། དེ་ལྟར་ལན་གཉིས་བསྐྱེད་པ་བཤད་པ་མེད་པའི་ཕྱིར་ཞེས་གསུངས་སོ། ། དེ་ནི་མི་རིགས་ཏེ། དུས་འཁོར་གྱི་ལུང་གི་དོན།
དེ་ནས་བཤད་པའི་བྱ་རྒྱུད་ལ་རྣམ་སྣང་སྒྱུ་འཕྲུལ་དྲྭ་བ་རིགས་གསུམ། དཔལ་གསང་བ་འདུས་པའི་རིགས་དྲུག རྣལ་འབྱོར་ཕའི་རྒྱུད། སྡོམ་པ་ཆེ་ཆུང་གཉིས་མའི་རྒྱུད། དུས་ཀྱི་འཁོར་ལོ། སྐུ་གསུང་ཐུགས་ཡེ་ཤེས་རྡོ་རྗེ་བཞི། གཉིས་མེད་རྒྱུད་དུ་བཤད་པ་ལ་བརྡ་ཆད། དེ་གཉིས་འཇོག་པ་ཡིན་གྱི་ཐམས་ཅད་ལ་ཁྱབ་པར་སྟོན་པ་མིན་ནོ། ། གཞན་དུ་ན། གཤེད་དམར་ལྷ་ལྔ་ལྟ་བུ་འབྱུང་བཞི་རི་རབ་དང་བཅས་པའི་སྟེང་དུ་གཞལ་ཡས་ཁང་བསྐྱེད་པ་མེད་པས་མ་རྒྱུད་དུ་འདོད་དགོས་པར་འགྱུར་རོ། །
ཀྱེ་རྡོར་ཡན་ལག་དྲུག་པ་ལྟ་བུ་ཡང་། འབྱུང་བཞི་འདུས་པ་ལས་གཞལ་ཡས་ཁང་བསྐྱེད་པ་ཡོད་པས་ཕ་རྒྱུད་དུ་འདོད་དགོས་པར་འགྱུར་རོ། ། སློབ་དཔོན་ནག་པོའི་གཞུང་ནི། རི་རབ་ཀྱི་སྟེང་དུ་སྣ་ཚོགས་པདྨ་དང་ཨ་ལི་ལས་བྱུང་བའི་ཟླ་བའི་དཀྱིལ་འཁོར་སྒོམ་པ་སྟོན་པ་ཡིན་གྱིས། དེ་ལས་གཞན་དུ་མིན་ནོ། ། འབྱུང་བཞི་ལུགས་ཟློག་སྒོམ་ནས་དེ་ཞུ་བ་ལས་ལུགས་འབྱུང་སྐྱེས་པ་ལ་ཤེས་བྱེད་མེད་ཟེར་བའང་མི་འཐད་དེ། འབྱུང་བ་བཞི་པོ་འདུས་པ་ལས། ། ཞེས་སོགས་ཀྱི་མདོར་བསྟན་ནས། བ་ལང་གནས་ཀྱི་སྟེང་ལྡིང་དང་། དེ་ཡི་དོན་རྒྱས་པར་བཤད་པ་ཡིན་ཅིང་།
དེ་ལ་འབྱུང་བ་བཞི་པོ་འདུས་པ་ལས་ཞེས་པས་ལུགས་ཟློག་བསྟན་ཏེ། འབྱུང་བ་བཞི་པོ་བསམ་པར་བྱ། ། ཞེས་པས་ལུགས་འབྱུང་བསྟན་པ་ཡིན་ནོ། ། ལུགས་འབྱུང་དང་ལུགས་ཟློག་གཉིས་སྒོམ་པ་ནི། འབྱུང་བཞི་རྒྱུན་འགྱུར་བ་དང་བཅས་པ་དང་། འགྱུར་བ་མེད་པ་གཉིས་བསྒོམ་པའི་དོན་ཡིན་ནོ། ། དེ་ལྟ་བུ་ལས་གཞལ་ཡས་ཁང་གདན་དང་བཅས་པ་བསྐྱེད་ཚུལ་རྒྱས་པར་ཤེས་པར་བྱའོ། ། བརྟེན་པ་ལྷ་བསྐྱེད་པ་ལ་རྒྱུ་རྡོ་རྗེ་འཛིན་པ་ཡབ་ཡུམ་མངོན་བྱང་ལྔ་ལས་བསྐྱེད་པའི་མངོན་བྱང་ལྔ་ནི། སྦྱང་གཞི་ཕུང་པོ་ལྔ། འབྱུང་བ་ལྔ།
ཁམས་ལྔ་སྦྱོང་བར་བྱེད་པ་ཡིན་ལ། རྡོ་རྗེ་མཁའ་འགྲོར། ཟླ་བ་རྡོ་རྗེ་སོགས་མཉམ་སྦྱོར། ། ཞེས་ཞི་བ་རྡོར་དབྱིངས་ཀྱི་དཀྱིལ་འཁོར་དུ་མཉམ་སྦྱོར་གསུང་ཀྱང་།

དྲག་པོའི་དཀྱིལ་འཁོར་དུ་ཉི་ཟླ་གཉིས་ཀྱི་མི་མཉམ་སྦྱོར་ཡང་གསུངས་སོ། ། སློབ་དཔོན་བྷ་དྲས། རྡོ་རྗེ་མཁའ་འགྲོའི་འགྲེལ་པར། སྒྲ་ནི་སྐད་ཚུལ་ནི་དེའི་ངོ་བོ་སྟེ། ། ཨ་ལི་ཀ་ལི་རང་སྔགས་རྣམས་ཡིན། ། ངེས་པར་འབྱུང་བ་ནི་རྣམ་པ་སྣ་ཚོགས་པའི་གཟུགས་ཀྱིས་སྟོན་པ་དང་བརྗོད་པ་ཡིན་ལ། དམ་ཚིག་ནི་ཉི་ཟླ་གཉིས། སྤྱོད་པ་ནི་ས་བོན། སྤྱོད་ཡུལ་ནི་མཚན་མ། དེ་ལྟར་མངོན་བྱང་ལྔ་ལས་བསྐྱེད་པ་ལ་ཚུལ་སྐྱེས་པ་ཞེས་བཤད་པ་ཡོད་ཀྱང་། འདིར་དེ་ཁས་མི་ལེན་ནོ། །
སློབ་དཔོན་ཀ་ལ་ཀལ་པས། རྡོ་རྗེ་མཁའ་འགྲོའི་སྒྲུབ་ཐབས་སུ། ཨ་ལི་བཅུ་དྲུག་དང་། ཀ་ལི་སོ་བཞི་རྐྱང་པ་སྦྱར། ཤཱནྟི་བས། ཀྱེའི་རྡོ་རྗེའི་སྒྲུབ་ཐབས་སུ། ཨ་ལི་དང་པོ་བཅོ་ལྔ་ལས་བསྐྱེད་པ་གསུངས་ཀྱང་། འདིར་ཨ་ལི་ཕྲག་གཉིས་དང་། ཀ་ལི་ཕྲག་གཉིས་ཞུ་བ་ལས་ཉི་ཟླ་གཉིས་བསྐྱེད། ཀ་ལི་སོ་བཞིའི་སྟེང་དུ།
སློབ་དཔོན་ཀ་ལ་ཀལ་པས་ཌ་དྷ་ད་དྷ་ཡ་ལ་དྲུག་བསྣན་ཀྱང་། པཎྜི་ཏ་ཛ་ཡ་སེ་ནས། མཁའ་འགྲོ་རྒྱ་མཚོའི་སྒྲུབ་ཐབས་སུ། ཡ་ར་ལ་ཝ་ཌ་དྷ་བསྣན་པ་ལྟར། འདིར་ཡང་དེ་ཉིད་བསྣན་ཏེ། མངོན་བྱང་དང་པོ་ཨ་ལི་ཁྲག་གཉིས་ཞུ་བ་ལས་བྱུང་བའི་ཟླ་བའི་དཀྱིལ་འཁོར་ཟླུམ་པོ་ཨ་ལིས་མཚན་པ། མངོན་བྱང་གཉིས་པ་ཀ་ལི་ཕྲག་གཉིས་ཞུ་བ་ལས་བྱུང་བའི་ཉི་མའི་དཀྱིལ་འཁོར་དམར་པོ་ཟླུམ་པོ་ཀ་ལིས་མཚན་པ་བསྒོམ་མོ། ། དེ་ལྟར་དགོས་པའི་རྒྱུ་མཚན་ནི། སྦྱང་གཞིའི་དབང་དུ་བྱས་ན། ཨ་ལི་ཕྲག་གཉིས་སུ་ངེས་ཏེ།
སྦྱང་གཞི་བསྒྲུབ་པོའི་ལུས་ལ་ཡར་ངོའི་ཚེས་གཅིག་ལ་རྐང་པ་གཡས་པའི་མཐེ་བོང་དུ་བྱང་ཆུབ་ཀྱི་སེམས་རྒྱས་པ་ཨ་ཐུང་གི་རྣམ་པ་ལྟ་བུ་སྐྱེ། ཚེས་གཉིས་ལ་བྱིན་པ་གཡས་པའི་ནང་དུ་ཨ་རིང་གི་རྣམ་པ་ལྟ་བུ་སྐྱེ། དེ་བཞིན་དུ་ཚེས་གསུམ་ནས་བཅུ་བཞིའི་བར་ལ་ལུས་ཀྱི་གནས་བརླ་གཡས་པ་དང་། གསང་གནས་ཀྱི་གཡས་ཀྱི་ཆ་དང་། ལྟེ་བའི་གཡས་པ་དང་། སྙིང་གི་གཡས་པའི་ཆ་དང་། ནུ་མ་གཡས་པའི་ཆ་དང་། ལྐོག་མ་གཡས་པ་དང་། ལག་པ་གཡས་པའི་མཐིལ་དང་། མཆུ་གཡས་ཀྱི་ཆ་དང་།
འཁུར་ཚོས་གཡས་པ་དང་། མིག་གཡས་པ་དང་། རྣ་བ་གཡས་པ་དང་། ཀླད་པ་གཡས་ཀྱི་ཆ་དང་། ཚེས་བཅོ་ལྔ་ལ་ཉིན་མཚན་གཉིས་སུ་བྱས་པའི་ཉིན་མོའི་ཆ་ལ་གཡས་རོ་མའི་སྟེང་ན་གནས། མཚན་མོའི་ཆ་ལ་སྤྱི་གཙུག་ཀུན་དྷར་གྱི་སྟེང་ན་གནས་ཏེ། དེ་ནས་དེ་ཉིད་དུ་ཨ་ཡི་རྣམ་པར་བྱས་ཏེ་ཐིམ་པར་གྱུར་ཏོ། ། མར་ངོའི་ཚེས་གཅིག་ལ། རྐང་པ་གཡོན་གྱི་མཐེ་བོང་ནས་རྩམ་སྟེ། ཉི་ཤུ་དགུའི་བར་དུ་འཕོས་ནས།
གནམ་སྟོང་ལ་ཉིན་མཚན་གཉིས་སུ་བྱས་པའི་ཉིན་མོ་གཡོན་རྐྱང་མའི་སྟེང་ན་གནས། མཚན་མོ་སྤྱི་གཙུག་ཀུན་དྷར་གྱི་སྟེང་ན་གནས་ཏེ། དེ་ནས་ཡང་དེ་ཉིད་དུ་ཧཱུྃ་གི་རྣམ་པར་བྱས་ཏེ་ཐིམ་པར་འགྱུར་རོ། ། དེ་བཞིན་བུད་མེད་ལ་ཡར་ངོའི་ཚེས་གཅིག་ལ། གཡོན་པའི་མཐེ་བོང་ནས་བཟུང་ནས། བཅོ་ལྔའི་ཉིན་མོ་གཡོན་རྐྱང་མའི་སྟེང་ན་གནས། མཚན་མོ་སྤྱི་གཙུག་ཀུན་དྷར་དང་། མར་ངོའི་ཚེས་གཅིག་ལ་གཡས་པའི་མཐེ་བོང་ནས་འགོ་བཟུང་ནས། གནམ་སྟོང་གི་ཉིན་མོའི་ཆ་ལ་གཡས་རོ་མ་དང་། མཚན་མོའི་ཆ་ལ་སྤྱི་གཙུག་ཀུན་དྷར་གྱི་སྟེང་ན་གནས་སོ། །
ངོ་བོ་ནི། ལུས་ཐམས་ཅད་ཀྱི་ཁམས་དྭངས་མ་རྣམ་པར་ཤེས་པའི་རྟེན་དུ་གྱུར་པ་ངོ་བོ་བྱང་ཆུབ་སེམས་ཀྱི་རྣམ་པ་ཞིག་འཕོ་བར་བྱེད་དོ། ། དེ་ཡང་འཕོ་བ་ཞེས་བྱ་བ་ནི། མཐེ་བོང་ན་གནས་པའི་ཁམས་དེ་ཉིད་བྱིན་པར་འཕོས་ནས་ལས་བྱེད་པ་ལྟ་བུ་མིན་གྱི། རང་རང་གི་གནས་ཉིད་དུ་ལས་བྱས་ཤིང་། རང་རང་གནས་སུ་ཐིམ་པ་ཙམ་ལ་འཕོ་བ་ཞེས་བརྡ་ཆད་མཛད་པ་ཡིན་ནོ། ། དེ་ལྟ་བུའི་བྱང་སེམས་འཕེལ་ཆ་བཅུ་དྲུག་པ་གཉིས་སྦྱང་གཞིར་བྱས་ནས་ཨ་ལི་བཅུ་དྲུག་པ་གཉིས་སྒོམ་དགོས་པ་ཡིན་ནོ། ། ཁ་ཅིག་ནི། མར་ངོ་ལ་གཡོན་ཕྱོགས་ནས་ཁམས་མར་འབབ་པ་ཡིན་ཏེ། སྡོམ་འབྱུང་འགྲེལ་པར་དེ་ལྟར་བཤད་པའི་ཕྱིར་ཅེ་ན།
དེ་ནི་འགྱུར་མ་དག་པ་ཡིན་ཏེ། ཡེ་ཤེས་ཐིག་ལེ་ལས། མར་ངོའི་ཆ་ལའང་གཡོན་པའི་མཐེ་བོང་ནས་རྩམ་སྟེ་ཡར་བསྐྱེད་པར་བཤད་པའི་ཕྱིར་རོ། ། ལམ་གྱི་དབང་དུ་བྱས་ན་གཉིས་སུ་ངེས་ཏེ། སངས་རྒྱ་བ་ལ་ཚོགས་གཉིས་ཕུན་ཚོགས་ལྟོས་དགོས་པ་ལྟར་ཨ་ལི་ཕྲག་གཉིས་སྒོམ་དགོས་པ་ཡིན། འབྲས་བུའི་དབང་དུ་བྱ་ནའང་གཉིས་སུ་དགོས་ངེས་ཏེ། བཅོམ་ལྡན་འདས་འཁོར་ལོ་བདེ་མཆོག་གི་སྐུ་ལ་མཚན་བཟང་པོ་སུམ་ཅུ་རྩ་གཉིས་ཡོད་པ་དེ་ཐོབ་པའི་རྒྱུར་ཨ་ལི་བཅུ་དྲུག་པ་ཕྲག་གཉིས་བསྒོམ་པ་ཡིན་ནོ། ། ཀ་ལི་ཕྲག་གཉིས་ཀྱང་སྔ་མ་ལྟར་གཞི་ལམ་འབྲས་གསུམ་གྱི་དབང་དུ་བྱས་ནས་སྒོམ་དགོས་པ་ཡིན་ཏེ། རྣལ་འབྱོར་པའི་ལུས་ཀྱི་ཁམས་དམར་པོའི་ཆ་ལས་འབྱུང་བ་བཞི། དེ་རེ་རེ་ལ་འབྱུང་ཆུང་ལྔ་ལྔ་ལ་ནམ་མཁའི་ཁམས་ནི་བདེ་བའོ། །
དེ་རེ་རེ་ལའང་རྔུལ་དང་ཁུ་བའི་ཆ་གཉིས་ཏེ་བཞི་བཅུ། དེ་ལ་ཡང་ཐབས་ཀྱི་ཆ་བཞི་བཅུ། ཤེས་རབ་ཀྱི་ཆ་བཞི་བཅུ་སྟེ་བརྒྱད་བཅུ་ཡོད་པ། དེ་སྦྱང་གཞིར་བྱས་ནས། ཀ་ལི་ཡ་ར་ལ་ཝ་དྷ་ཌ་དང་བཅས་པ་ཕྲག་གཉིས་སྒོམ་དགོས་པ་ཡིན་ནོ། ། ལམ་གྱི་དབང་དུ་བྱ་ན་ཡང་གཉིས་སུ་ངེས་ཏེ། སངས་རྒྱས་ཐོབ་པ་ལ་ཚོགས་གཉིས་བསག་དགོས་པ་ལྟར་རོ། ། འབྲས་བུའི་དབང་དུ་བྱས་ན་ཡང་གཉིས་དགོས་ཏེ། བཅོམ་ལྡན་འདས་འཁོར་ལོ་བདེ་མཆོག་གི་སྐུ་ལ་དཔེ་བྱད་བཟང་པོ་བརྒྱད་ཅུ་ཡོད་པ་དེ་ཐོབ་པའི་དོན་དུ་རྒྱུ་དུས་སུའང་ཀ་ལི་ཕྲག་གཉིས་བསྒོམ་དགོས་པ་དེ་ཡིན་ནོ། ། འོ་ན་ཨ་ལི་ཀ་ལི་དང་།
ཉི་ཟླ་གཉིས་ཀྱི་ངོ་བོ་གང་ཡིན་སྙམ་ན། ཆུ་ཤེལ་ལས་གྲུབ་པའི་ཟླ་བ་དང་། མེ་ཤེལ་ལས་གྲུབ་པའི་ཉི་མ་ནི་མིན་ཏེ། ཆུ་ཤེལ་དང་མེ་ཤེལ་འདུས་པ་ལས་བདེ་བ་ཆེན་པོའི་ཡེ་ཤེས་མི་སྐྱེ་བའི་ཕྱིར་རོ། ། དེས་ན་ཁམས་དཀར་དམར་གཉིས་འདུས་པ་ལས་བདེ་བ་ཆེན་པོའི་ཡེ་ཤེས་ཧཱུྃ་ཡིག་གི་སྟེང་དུ་བསྐྱེད་པར་བྱེད་པ་ཡིན་ཏེ། ཕ་མ་གཉིས་ཀྱི་ཁུ་ཁྲག་མངལ་དུ་འདུས་པ་ལས་ཕ་མ་གཉིས་བར་དོའི་རྣམ་པར་ཤེས་པ་དང་བཅས་པའི་སྟེང་དུ་འཛག་པའི་བདེ་བ་འདྲེན་པར་བྱེད་པ་བཞིན་ནོ། ། མངོན་བྱང་གསུམ་པ་ཉི་ཟླ་གཉིས་ཀྱི་བར་དུ། ཧཱུྃ་དང་ཨཾ་ལས་བྱུང་བའི་རྡོ་རྗེ་དང་གྲི་གུག་དཀར་པོ་ཧཱུྃ་དང་ཨཾ་གིས་མཚན་པ་སོ་སོར་རྟོག་པའི་ཡེ་ཤེས་ཀྱི་ངོ་བོར་བསྒོམ། དེའི་སྦྱང་གཞི་མངལ་གྱི་ཁམས་དཀར་དམར་གྱི་བར་དུ་བར་དོའི་རྣམ་པར་ཤེས་པ་ཧཱུྃ་ཡིག་གིས་གཟུགས་སུ་གནས་པ་དེ་ཡིན། དེ་ཡང་སྔར་གྱི་ནམ་མཁའི་ཧཱུྃ་དེ་ཉིད་མར་ཕབ་པ་ནི་མ་ཡིན་གྱི།
ཕ་མའི་རྣམ་པར་ཤེས་པ་ཡིན་ཏེ། ཉི་ཟླ་གཉིས་པོ་ཕ་མའི་ཕ་མ་གཉིས་སྦྱོང་བྱེད་ཡིན་པའི་ཕྱིར། ཕྱག་མཚན་གྱི་རྡོ་རྗེ་རྩེ་ལྔ་པ་ནི། མངལ་གྱི་གནས་སྐབས་སུ་ཡན་ལག་ལྔ་ཡོད་པ་དེ་སྦྱོང་བྱེད་ཡིན་ནོ། ། མན་ངག་སྙེ་མར། རྩེ་ལྔ་པ་ནི་ལག་པ་དང་། རྐང་པ་དང་། མགྲིན་པའི་མཚམས་ཀྱི་ཡན་ལག་མཆོག་སྟེ། འབུར་པོ་ལྔ་རྣམས་ཀྱིས་སོ། ། ངོས་གཉིས་པར་གནས་པའི་རྩེ་མོ་ལྔ་ཉིད་ནི་འབུར་པོ་སོ་སོ་ལ་སླར་ཡང་འབུར་པོ་སྔ་རྣམས་ཀྱི་རྒྱུ་ཉིད་ཀྱི་ཕྱིར་རོ། །
དེ་རྣམས་ནི་བཞི་རྣམས་ལ་སོར་མོ་རྣམས་དང་། མགོ་བོ་ལ་མིག་དང་རྣ་བ་དང་། སྣ་དང་ལྕེ་དང་། ལུས་ཀྱི་དབང་པོ་གཙོ་བོ་ནི་བདེ་བ་ཆེན་པོའི་གནས་དཔྲལ་བ་ནས་བཟུང་བའི་སྟེང་ལ་རྣམ་པར་གཞག་གོ་ཞེས་འབྱུང་བས། སྟེང་གི་རྩེ་ལྔ་ནི། ཡན་ལག་དང་། འོག་གི་རྩེ་ལྔ་ནི། རྐང་ལག་བཞི་ལ་སོར་མོ་ལྔ་ལྔ། མགོ་བོ་ལ་དབང་པོ་ལྔའི་ལུས་ཀྱི་དབང་པོ་ནི་སྨིན་མཚམས་སུ་ཐིག་ལེའི་རྣམ་པར་གནས་པ་ལ་བཤད་དོ། ། འདིར་ནི་རིན་པོ་ཆེ་པ་ན་རེ།
ཨཾ་ལས་གྲི་གུག་བསྐྱེད་པ་ནི་མི་འཐད་དེ། འདིའི་ཡུམ་ལ་ཕྱག་མཚན་གྱི་གྲི་གུག་མེད་པའི་ཕྱིར་རོ། ། ནག་པོའི་སྦྱིན་སྲེག་གི་གཞུང་དུ་ཕྱག་མཚན་གྱི་གྲི་གུག་བཤད་པ་ནི། ཡུམ་ཕྱག་མཚན་གྲི་གུག་ཡོད་པའི་དབང་དུ་བྱས་པ་ལ། སྒྲུབ་ཐབས་དང་རྣམ་གཞག་འཐད་དེ། དཔེར་ན་གཙོ་བོའི་ཞལ་དང་ཕྱག་མཚན་མི་གཅིག་པ་བཞིན་ནོ། ། ཞེས་གསུངས་ཡང་། ཕྱག་མཚན་གྲི་གུག་ཡིན་པ་འཐད་དེ། མཁའ་འགྲོ་ཀུན་སྤྱོད་ལས། གཡས་པ་རྟག་ཏུ་སྡིགས་མཛུབ་དང་། །
མ་རུངས་པ་ལ་གྲི་གུག་བསྣམས། ། ཞེས་གསུངས་ཤིང་། གྲུབ་ཆེན་རྡོ་རྗེ་དྲིལ་བུ་པ་དང་། སྤྱོད་པའི་རྡོ་རྗེའི་དཔའ་བོ་གཅིག་པའི་སྒྲུབ་ཐབས་སུ་གྲི་གུག་བཤད་པའི་ཕྱིར་རོ། ། ལཱུ་ནག་གཉིས་ཀྱི་གཞུང་དུ། རྡོ་རྗེ་བཤད་པ་རྡོ་རྗེས་མཚན་པའི་གྲི་གུག་འཛིན་པ་ཡིན་ནོ། ། རྣམ་གཞག་གཞན་ལ་དགོངས་ཞེས་པའང་བསྟན་དགོས་སོ། ། ཞལ་མདོག་དང་ཕྱག་མཚན་ལཱུ་ཧི་པ་དང་འདྲ་བས། ལཱུ་ཧི་པ་ལ་དགོངས་པ་ཡིན་ནོ་ཞེས་ན། ལཱུ་ཧི་པའི་སྐབས་སུ་ཡུམ་གྱི་ཕྱག་མཚན་རྡོ་རྗེ་ཡིན་གྱི་གྲི་གུག་མིན་ཞེས་ཁྱེད་རང་གི་ཁས་བླངས་པ་དང་འགལ་ལོ། །
ཡང་རིན་པོ་ཆེ་པས། ཉི་ཟླ་གཉིས་ཀྱི་བར་དུ། ན་ད་ལས་ཐིག་ལེ། དེ་ལས་ཧཱུྃ་གི་བར་དུ་བསྒྲུབ། དེ་ལས་ཨཾ། ཨཾ་ལས་ཐོད་པ་ཨཾ་གིས་མཚན་པའི་ནང་དུ། ཧཱུྃ་ལས་རྡོ་རྗེ་རྩེ་ལྔ་པ་ཧཱུྃ་གིས་མཚན་པ་སོ་སོར་རྟོག་པའི་ཡེ་ཤེས་སུ་བྱས་ནས། དེ་ལས་འཁོར་ལོ་ལྔའི་ལྷ་ཚོགས་སྤྲོས་ནས་སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས། འཁོར་ལོ་ལྔའི་ལྷ་ཚོགས་སུ་བྱས། དེ་དག་གདོད་མ་ནས་གྲུབ་པའི་དཔའ་བོ་དང་རྣལ་འབྱོར་མ་རྣམས་སྤྱན་དྲངས།
ན་ད་ཐིམ་པ་སོགས་མངོན་བྱང་གསུམ་པར་བཤད་པ་ནི། ལཱུ་ཧི་པའི་སྐབས་ཀྱི་པྲཛྙ་རཀྵི་ཏའི་ལུགས་ཡིན་གྱི་ལཱུ་ཧི་པ་ཐམས་ཅད་ཀྱང་དེར་བཞེད་པ་མི་མཐུན་ན། ནག་པོའི་སྐབས་སུ་མི་མཐུན་པ་ལྟ་སྨོས་ཀྱང་ཅི་དགོས། མངོན་བྱང་བཞི་པ། སྟེང་གི་ཉི་མ། འོག་གི་ཟླ་བ། བར་གྱི་ཕྱག་མཚན་རྣམས་རོ་གཅིག་ཏུ་འདྲེས་པ་བྱ་བ་ནན་ཏན་གྱི་ཡེ་ཤེས་སོ། ། དཔེར་ན་ས་རིགས་མི་མཐུན་སོ་སོ་བ་དང་། ཆུ་འདྲེས་པ་ལས་འཇིམ་པའི་གོང་བུ་གྲུབ་པ་བཞིན་ནོ། ། འདིར་སྦྱང་གཞི་ལ་ཕ་མ་ཉལ་པོ་བྱེད་པའི་དུས་སུ་ཕ་སྟེང་དང་མ་འོག་དུ་ཡོད་ཀྱང་མངལ་དུ་ཉིང་འཚམས་སྦྱོར་བའི་ཚེ།
ཕའི་བྱང་སེམས་དཀར་པོ་མས་ཡར་འཕེན། མའི་བྱང་སེམས་དམར་པོ་ཕས་མར་འབབ་པའི་བར་དེར་རྣམ་པར་ཤེས་པ་འཇུག་པའི་དབང་དུ་བྱས་སོ། ། མངོན་བྱང་ལྔ་པོ་དེ་རྣམས་ལས་རྒྱུ་རྡོ་རྗེ་འཛིན་པ་ཡབ་ཡུམ་རྫོགས་པར་གྲུབ་པ་ནི་ཆོས་ཀྱི་དབྱིངས་ཀྱི་ཡེ་ཤེས་སོ། ། དཔེར་ན་འཇིམ་པའི་གོང་བུ་དེ། ལྷ་བཟོ་བས་ལྷའི་གཟུགས་སུ་བཟོས་པའམ། སྐུ་སྤར་བཏབ་ནས་མཆོད་རྟེན་གྲུབ་པ་བཞིན་ནོ། ། འདིར་རྗེ་བཙུན་ས་སྐྱ་པའི་ཊཱིཀ་ཆུང་དུ་རྒྱུ་རྡོ་རྗེ་འཛིན་པ་སྐུ་མདོག་དཀར་པོ་ཞལ་བཞི་པ། ཕྱག་མཚན་རྣམས་འོག་ནས་བཤད་པ་བཞིན་བསྒོམ་ཞེས་པ་ཙམ་ལས་མ་གསུངས། འགྲོ་མགོན་འཕགས་པས། རྩ་བའི་ཞལ་དཀར་བ།
གཡས་ནག་པ། གཞན་རྣམས་འབྲས་བུ་རྡོ་རྗེ་འཛིན་པ་དང་འདྲ་བར་བསྐྱེད་ཞེས་གསུངས་ཞིང་། ཡིག་ཆ་ཁ་ཅིག་དུ་གཡོན་ཞལ་དམར་པོ། ཞེས་པའང་འདུག་གོ ། དེ་ལ་རིན་པོ་ཆེ་པ་ན་རེ། སློབ་དཔོན་གྱི་གཞུང་དུ། གཡས་ཀྱི་ཞལ་ནག་པ་སྟེ། ། གཡོན་པ་དམར་པོ་འཇིགས་པ་ཅན། ། རྩ་བའི་ཞལ་ནི་དཀར་པོ་སྟེ། ། རྒྱབ་ནི་གསེར་དུ་སྣང་བའོ། །
ཞེས་འབྱུང་ཞིང་། རྡོ་རྗེ་མཁའ་འགྲོ་ཡང་། དེའི་དབུས་སུ་ཅི་རིགས་པར། ། རྡོ་རྗེ་སེམས་དཔའ་བཞུགས་པར་བྱ། ། འཛུམ་བཅས་ཟླ་བའི་ཁ་དོག་དང་། ། གཡས་པ་དཀར་མིན་ཞི་བ་དང་། ། གཡོན་པ་དམར་པོ་དེ་བཞིན་མཆོག ། རྒྱབ་ནི་སེར་པོ་ལྟ་བུ་སྟེ། ། ཞེས་གསུངས་པའི་ཕྱིར། གཡོན་ཞལ་ལྗང་ཁུར་བྱེད་པ་མི་འཐད་ཞེས་གསུངས་པ་ནི།
སྔ་མ་ལྟར་ན་ཤིན་དུ་མི་འཐད་ཅེས་གསུངས། དེས་ན་གཡོན་ཞལ་དམར་པོར་བྱེད་རྒྱུ་ཡིན་ནོ། ། ཡང་རིན་པོ་ཆེ་པ་ན་རེ། རྒྱུ་རྡོ་རྗེ་འཛིན་པ་དེ་ཕྱག་བཞི་པར་བྱེད་པ་ཡིན་ཏེ། དུས་མིན་འཆི་ལས་རྒྱལ་བ་ཉིད། ། ཡན་ལག་ཁ་ཊྭཱཾ་ག་དང་སྦྱར། ། ཐོད་པའི་མཆོད་ཡོན་སྣོད་དུ་ནི། ། ཞལ་དུ་མཚོན་བྱ་ངེས་པར་སྦྱར། ། ཞེས་རྩ་རྒྱུད་དུ་གསུངས་ཞིང་། སློབ་དཔོན་གྱི་གཞུང་དུ་ཡང་དེ་ཉིད་བཀོད་ལ།
དེའི་དོན་ཡང་། གཡས་ཀྱི་གཉིས་པ་ན་ཁ་ཊྭཱཾ་ག་དང་། གཡོན་གྱི་གཉིས་པ་ན་ཐོད་པ། དང་པོ་གཉིས་ཀྱི་རྡོ་རྗེ་དྲིལ་བུ་འཛིན་པ་ཡིན་ནོ། ། ཞེས་གསུངས། གཞུང་དེ་ལ་བསྐྱེད་རིམ་སྒྲ་ཇི་བཞིན་པའི་བཤད་པ་བྱས་ན། རྒྱུ་རྡོ་རྗེ་འཛིན་པ་ཕྱག་བཞི་པ་གཅིག་བསྟན་མོད། སྒྲ་ཇི་བཞིན་པ་མིན་པའི་བཤད་པ་བྱས་ན། ཚེ་བསྒྲུབ་གཅིག་བསྟན་པ་སྟེ། དེ་ཡང་ཡན་ལག་གི་མཆོག་མགོ་བོའི་སྟེང་དུ།
ཟླ་བའི་དཀྱིལ་འཁོར་ལ་བྱང་ཆུབ་ཀྱི་སེམས་ཀྱི་རང་བཞིན་ཁ་ཊྭཱཾ་ག་བསྒོམ། དེའི་འོད་ཟེར་གྱིས་སངས་རྒྱས་བྱང་སེམས་ཐམས་ཅད་ཀྱི་ཐུགས་ཁ་ནས་འཆི་མེད་ཀྱི་བདུད་རྩི་སྤྱན་དྲངས། མཆོད་ཡོན་གྱི་སྣོད་དེ་རང་གི་ཐོད་པའི་ནང་དུ་བབས། མཚོན་ཆས་ཏེ། དུས་མ་ཡིན་པའི་འཆི་བ་འཇོམས་པར་བྱེད་པའི་བདུད་རྩིས་ལུས་ཐམས་ཅད་གང་བར་བསྒོམ་པའོ། ། དེས་ན་གཞུང་དེས་བསྐྱེད་རིམ་གྱི་དབང་དུ་བྱས་ན། ཕྱག་བཞིར་གྲུབ་པ་བདེན་མོད། དེས་ཕྲག་བཅུ་གཉིས་པ་མི་འགོག་སྟེ། ཞལ་བཞི་པ་དང་ཕྱག་བཞི་པ། ། ཇི་སྲིད་ཕྱག་ནི་འབུམ་གྱི་བར། །
སྐུ་མདོག་དཀར་པོ་ཁྲོ་བོ་ཆེ། ། ཞེས་རྩ་རྒྱུད་དུ་གསུངས་ཞིང་། དེ་ཉིད་སློབ་དཔོན་གྱི་གཞུང་དུ་ཡང་འབྱུང་བས། མ་མཐའ་ཕྱག་བཞི་པ་ནས། ཕྱག་དྲུག་པ། བརྒྱད་པ། བཅུ་གཉིས་པ། བདུན་ཅུ་རྩ་གཉིས་པ། སྟོང་གི་བར་བོད་དུ་ཡང་བྱུང་ལ། འབུམ་གྱི་བར་དུ་ཡང་གསུངས་པའི་ཕྱིར་རོ། །
ཡང་རིན་པོ་ཆེ་པ་ན་རེ། རྡོ་རྗེ་ཕག་མོ་དེ་ཡི་ནི། ། སྐུ་མདོག་མཚོན་ཆ་འཆང་ལ་གཟིགས། ། ཞེས་པས་ཕག་མོ་སྐུ་མདོག་དཀར་མོར་ཞལ་བཞི་ཕྱག་བཞི་མར་བྱེད་རྒྱུ་ཡིན་ཏེ། དེ་ཡི་ནི་སྐུ་མདོག་ཞེས་པས་རྒྱུ་རྡོ་རྗེ་འཆང་གི་སྐུ་མདོག་དང་། ཕྱག་མཚན་འདྲ་བར་བཤད་པའི་ཕྱིར་རོ། ། ཕྱག་བཞི་པར་མི་བྱེད་ནའང་ཕྱག་མཚན་གྱི་གཙོ་བོ་རྡོ་རྗེ་དང་ཐོད་པ་འཛིན་པ་བྱེད་རྒྱུ་ཡིན་པ་དང་། བྷ་ཝ་བྷ་དྲས་ཀྱང་ཞལ་བཞི་རུ་བཞེད་དེ། དེས་མཛད་པའི་འགྲེལ་པར། དེའི་མདོག་དང་མཚོན་ཆ་འཆང་ཞེས་པ་ནི་རྡོ་རྗེ་དང་ཐོད་པ་འཆང་བའོ། །
འདི་ཡང་ཞལ་བཞི་ཉིད་དོ། ། བཅོམ་ལྡན་འདས་དཀར་བས་བཅོམ་ལྡན་འདས་མ་ཡང་དཀར་བའོ། ། ཞེས་དང་། སྐལ་ལྡན་གྲགས་པའི་འགྲེལ་པར། དཔལ་ཨུ་རྒྱན་པའི་ཞལ་མངའ་ནས་ནི། བཅོམ་ལྡན་འདས་ཀྱི་སྐུ་མདོག་དང་ཕྱག་མཚན་ལ་སོགས་པ་ཅི་འདྲ་བ་ཡུམ་གྱིའང་དེ་དང་འདྲ་བའོ་ཞེས་འཆད་དོ། ། གང་གི་ཚེ་བཅོམ་ལྡན་འདས་དཀར་བ་དེའི་ཚེ། ཡུམ་ཡང་དཀར་བ་ཡིན་ལ། གང་གི་ཚེ་དེ་བཞིན་དུ་སེར་བ་དང་། དམར་བ་དང་།
ལྗང་བ་དང་། གང་གི་ཚེ་བཅོམ་ལྡན་འདས་གནག་པ་དེའི་ཚེ་ཡུམ་ཡང་ནག་པ་ཡིན་ནོ། ། ཞེས་བྱ་བ་ནི་མན་ངག་གོ་ཞེས་གསུངས་པའི་ཕྱིར་ཞེས་ཟེར། དེ་ནི་མཐའ་གཅིག་ཏུ་མ་ངེས་ཏེ། འབྲས་བུ་རྡོ་རྗེ་འཛིན་ཡབ་ཡུམ་བཞིན་ནོ། ། ཁ་ཅིག་དེའི་སྐུ་མདོག་ཞེས་པ་ནི། ཕག་མོ་རང་གི་སྐུ་མདོག་དམར་པོ་སྟོན་པ་ཡིན། མཚོན་ཆ་འཕྱང་བ་ཞེས་པ་ཡང་། རང་གི་ཕྱག་མཚན་གྲི་གུག་དང་ཐོད་པ་འཕྱང་བ་ཡིན་ཞེས་ཟེར་རོ། ། ཁ་ཅིག
འགྲོ་མགོན་འཕགས་པའི་དགོངས་པ་ལའང་། རྡོ་རྗེ་ཕག་མོའི་སྐུ་མདོག་དཀར་མོར་མཛད་དེ། མངོན་བྱང་གསུམ་པའི་སྐབས་སུ་ཨོཾ་ལས་གྲི་གུག་དཀར་པོ་ཞེས་གསུངས་པས་ཤེས་སོ་ཟེར་རོ། ། དེ་ལྟ་ནའང་། ཡུམ་གྲག་བྱེད་མའམ། རྡོ་རྗེ་ཕག་མོ་སྐུ་མདོག་དཀར་མོ་གྲི་གུག་དང་ཐོད་པ་འཛིན་པ་བསྒོམ་མོ། ། རྗེ་བཙུན་པུ་ཧྲངས་པས། རྒྱུ་རྡོ་རྗེ་འཛིན་པ་ཕྱག་བཅུ་གཉིས་པར། ། དུས་མིན་འཆི་ལས་རྣམ་རྒྱལ་བ། ། ཞེས་པའི་ཤློ་ཀ་འདིས་བསྟན་ཏེ།
དུས་མིན་ཞེས་པས་ཞགས་པ། འཆི་བས་མདུང་རྩེ་གསུམ་པ། རྣམ་རྒྱལ་གྱིས་ཌཱ་མ་རུ་དང་། ཡན་ལག་ཅེས་པས་གླང་པོའི་ལྤགས་པ། ཁ་ཊྭཱཾ་ག་ནི་དེ་ཉིད་དོ། ། ཐོད་པ་ནི་དགྲ་སཏྭ། མཆོད་ཡོན་སྣོད་ནི་ཐོད་པ། ཞལ་གྱི་ཚངས་མགོ་གདོང་བཞི་པ། མཚོན་ཆས་མཚོན་བྱའི་གཙོ་བོ་གྲི་གུག་རྣམས་བསྟན་པ་ཡིན་ཞེས་གསུངས་པ་ལ། རིན་པོ་ཆེ་པ།
དེ་ནི་རྟོག་པས་བརྟགས་པ་འབའ་ཞིག་ཡིན་པས་ཡི་གེའི་དོན་དུ་མ་ཆུད་ཅིང་། བོད་ཀྱི་བརྡ་དག་ཀྱང་མ་ཤེས་པས་ཤིན་ཏུ་མི་རིགས་ཏེ། རྩ་རྒྱུད་ཀྱི་འགྲེལ་པ་རྣམས་ན་བཤད་ཚུལ་མི་འདྲ་བ་མང་པོ་ཡོད་ཀྱང་དེ་འདྲའི་བཤད་པ་གཅིག་ཀྱང་མེད་པའི་ཕྱིར་རོ་ཞེས་གསུངས་སོ། ། དེ་འདྲ་འབྲུ་གནོན་བྱེད་ལུགས་དེ་ཡི་གེ་དོན་ལ་གཏན་མ་ཞུགས་པའང་མིན་ཏེ། སྒྲོན་གསལ་དུ། རི་བོ་མཐོན་པོ་ཞེས་པ་ནི་ཕྱག་རྒྱའི་ཆོས་འབྱུང་གི་གཏིང་ཤིན་ཏུ་རིང་པའོ་ཞེས་འབྲུ་གནན་པ་ཡང་ཡོད་ཅིང་། བ་ལང་གནས་ཀྱི་སྟེང་ལྡིང་། བ་གླང་ལྷས་ཀྱི་མི་འབྱིང་། བ་ལང་གནས་ཀྱི་ཅི་སྐམ། བ་ལང་གནས་ཀྱི་ཐལ་བ་ཞེས་པའི་འགྱུར་རྣམས་གང་བྱུང་ཡང་འདྲ་སྟེ།
སློབ་དཔོན་ལ་བ་པས། ཐལ་བ་ནི་ཆུ་འོ། ། ཞེས་སོགས་ཀྱི་འབྲུ་གནན་པ་ཡོད་པའི་ཕྱིར་རོ། ། དེ་ན་དུས་མིན་ཞེས་པས། དུས་མ་ཡིན་པར་འཆི་བར་བྱེད་པའི་ནུས་པ་དང་ལྡན་པ་ཞགས་པའི་མཆོག་དུས་ཀྱི་ཞགས་པ། འཆི་བ་ཞེས་པས། དྲག་པོའི་མདུང་རྩེ་གསུམ་འཛིན་ཏེ། མདུང་རྩེ་རེ་རེ་བས་ཀྱང་སེམས་ཅན་བསོད་པར་ནུས་ན་རྩེ་གསུམ་པས་ཤིན་དུ་ཡང་ནུས་ཞེས་བྱེད་ལས་ཀྱི་སྒོ་ནས་བསྟན། རྣམ་རྒྱལ་ཞེས་པས་གཏི་མུག་ལས་བརྒྱལ་བའམ། གཉིད་ལས་སློང་བྱེད་ཀྱི་ཌཱ་མ་རུ་བསྟན།
ཡན་ལག་ཅེས་པས་གླང་པོའི་ཡན་ལག་གཉིས་ནས་ཕྱག་གཉིས་ཀྱིས་འཛིན་པ་བསྟན། ཁ་ཊྭཱཾ་ག་ནི་དེ་ཉིད་དོ། ། ཐོད་པ་མཆོད་ཡོན་སྣོད་དུ་ནི། ། ཞེས་པའམ། མགོ་བོ་མཆོད་ཡོན་སྣོད་དུ་ནི་ཞེས་པའང་ཡོད་པས། ཐོད་པ་དགྲ་སཏྭ་འཛིན་ཏེ། བགེགས་ཀྱི་མགོ་བོ་གཅོད་པར་ནུས་པའི་དགྲ་སཏྭ་ཞེས་བྱ་བའི་སྒོ་ནས་བསྟན་ནོ། ། མཆོད་ཡོན་སྣོད་ནི་ཐོད་པ། མཆོད་ཡོན་བདུད་རྩིའི་སྣོད་འཛིན་པས་སོ། ། ཞལ་ཞེས་པས་ཚངས་མགོ་གདོང་བཞི་པ་བསྟན་ཏེ།
མུ་ཁ་ཞེས་པ་ཞལ་དང་། གདོང་གཉིས་ཀ་ལ་འཇུག་པས་སོ། ། ཕྱག་མཚན་ནི་གྲི་གུག་གོ ། ཕྱག་འོག་མ་གཉིས་ཀྱི་གླང་ལྤགས་རྒྱངས་ནས་འཛིན་པ་དང་། དང་པོ་གཉིས་ཀྱིས་རྡོ་རྗེ་དྲིལ་བུ་འཛིན་པ་གོང་དུ་བསྟན་པའི་ཕྱིར། འདི་འདྲའི་བཤད་པ་ཅིག་བྱེད་དགོས་ཏེ། གཞན་དུ་བསྐྱེད་རིམ་སྒྲ་ཇི་བཞིན་པའི་བཤད་པ་ལ་གཡས་ཀྱི་གཉིས་པ་ན་ཁ་ཊྭཱཾ་ག་དང་། གཡོན་གྱི་གཉིས་པ་ཐོད་པ་འཛིན་པ་སྟོན་པ་ལ། རྡོ་རྗེ་འཆང་ཆེན་པོས་ཤློ་ཀ་གཅིག་གསུང་མི་དགོས་པའི་ཕྱིར་དང་། དྲིལ་བུ་ལྷ་ལྔའི་གཞུང་དུ་དཀྱིལ་འཁོར་གྱི་གཙོ་བོ་ཞལ་བཞི་ཕྱག་བཅུ་གཉིས་པར་གསུངས་ཤིང་།
ཕྱག་བཅུ་གཉིས་པར་སྟོན་བྱེད་དུས་མིན་ཞེས་སོགསཤློ་ཀ་འདི་ལས་གཞན་མ་བཤད་པའི་ཕྱིར་རོ། ། འོན་ཏེ་ཕྱག་བཞི་པ་ཡིན་ནོ་སྙམ་ན། དྲུག་གཉིས་ཕྱག་གི་ཉེ་བར་སྤྲས། ། ཞེས་གསུངས་པ་དང་འགལ་ལོ། ། བླ་མ་མར་དོ་དང་། འགྲོ་མགོན་འཕགས་པ་དང་། ཁྱེད་རང་གི་རྗེས་འཇུག་ལོ་ཙཱ་བ་རིན་རྣམ་གྱིས་ཀྱང་ཕྱག་བཅུ་གཉིས་པར་བཤད་པའི་ཕྱིར་རོ། ། རྒྱུ་རྡོ་རྗེ་འཆང་གི་སྐུ་མདོག་དཀར་པོར་བྱེད་དགོས་ཏེ། གྲུབ་ཆེན་དཔལ་འཛིན་གྱིས། དགྲ་ནག་གི་འགྲེལ་པར་རྒྱུ་རྡོ་རྗེ་འཆང་ལ་ལ་ལ་ན་རེ།
ཞེས་སྡང་ཅན་རྗེས་སུ་འཛིན་པའི་ཕྱིར་སྐུ་མདོག་ནག་པོར་བྱེད་དགོས་ཟེར། དེ་ནི་མི་རིགས་ཏེ། གདུལ་བྱ་འདོད་ཆགས་དང་། ཞེ་སྡང་དང་། གཏི་མུག་ལ་སྤྱོད་པ་མཐའ་དག་རྗེས་སུ་བཟུང་བའི་ཕྱིར་སྐུ་མདོག་དཀར་པོར་བྱེད་དགོས་ཏེ། ཧེ་བཛྲ་ལས། ཟླ་བ་ཆུ་ཤེལ་ནོར་བུའི་འོད། ། ཅེས་པ་བཞིན་ནོ་ཞེས་པ་ལྟར། སེམས་ཅན་མཐའ་དག་རྗེས་སུ་བཟུང་བའི་ཕྱིར་སྐུ་མདོག་དཀར་པོ་སྟེ། སྣམ་བུ་དཀར་པོའི་ཚོས་གང་གིས་ཀྱང་བསྒྱུར་ནུས་པ་བཞིན་ནོ། །
ཡབ་ཀྱི་གསང་གནས་ཧཱུྃ་ལས་བྱུང་བའི་ཕྱག་མཚན་གྱིས་རྡོ་རྗེ་རྩེ་ལྔ་པ། དབུས་རྭ་སྦུབས་ཅན་དུ་ཡོད་པའི་རྩེ་མོར་རྣམ་པར་རྟོག་པ་འཇོམས་པའི་བརྡར། བྷྱཾ་གིས་མཚན་པ། བྷྱཾ་ནི་རྟགས་དང་རྟོག་པ་འཇོམས་པ་ལ་འཇུག་པའོ། ། ཡུམ་གྱི་མཁའ་ཨ་ལས་སྐྱེས་པའི་ཕྱག་མཚན་གྱི་པདྨ་དམར་པོ་འདབ་བརྒྱད་ཟེའུ་འབྲུ་ལ་ཨ་དམར་པོ་ཐུང་ངུས་མཚན་པ་སྟེ། ཨ་ནི་མ་སྐྱེས་པའི་ཕྱིར་ཆོས་ཐམས་ཅད་ཀྱི་སྒོའོ། ། ཞེས་འབྱུང་བ་ལྟར། བདེ་བ་ཆེན་པོའི་ཡེ་ཤེས་ཀྱི་ཡུལ་སྟོང་པ་ཉིད་མཚོན་ནོ། ། དེ་ལྟར་ན་བདེ་སྟོང་དབྱེར་མེད་མཚོན་པ་ཡིན་ནོ། ། ཡབ་ཡུམ་གཉིས་སྙོམས་པར་ཞུགས་པའི་རླུང་གི་སྒྲ།
ཧ་ཧ་སི་སི་ཀུན་དྷུ་རུ་ཞེས་པས་སྔར་ནམ་མཁར་བཞག་པའི་ཧཱུྃ་དང་། སངས་རྒྱས་བྱང་སེམས་ཐམས་ཅད་སྤྱན་དྲངས། ཡབ་ཡུམ་གཉིས་ཀྱི་ཞལ་དུ་ཞུགས། ཐུགས་ཁར་རྗེས་སུ་ཆགས་པའི་མེས་ཞུ། སྐུའི་དབྱིབས་རྒྱུད་རྡོ་རྗེའི་ལམ་ནས་ཡུམ་གྱི་མཁར་བབས་པ་ལས་ཟག་པ་མེད་པའི་བདེ་བ་ཆེན་པོས་ཡབ་ཡུམ་གཉིས་འོད་དུ་ཞུ་ནས་ཐིག་ལེའི་རྣམ་པར་གྱུར་པའོ། ། དེ་ཡང་སྔར་གྱི་ཧཱུྃ་དེ་ནི་ཡབ་ཀྱི་ཞལ་ནས་འཇུག་ཏེ། སྦྱང་གཞི་ལ་མའི་ཁམས་དམར་པོ་མེའི་རང་བཞིན་ཅན་དེ་འོད་ཟེར་བདུད་རྩིས་རྣམ་པས། བར་དོའི་རྣམ་ཤེས་དེ་ཕའི་ཁ་ནས་ཞུགས། བྱང་སེམས་དཀར་པོ་གསིལ་བའི་རང་བཞིན་ཅན་དང་གདོངས་ཏེ་འཇུག་པ་ཡིན་ནོ། ། དེར་ཡང་སྦྱང་གཞི་དང་སྦྱར་ན་བར་དོ་ནི་སྐྱེ་བའི་སྲིད་པ་འཚོལ་བའི་ངང་ཚུལ་ཅན་ཡིན་པས།
གང་དུ་སྐྱེས་པའི་གནས་དང་། བསྐྱེད་པར་བྱེད་པའི་ཕ་མ་གཅིག་དགོས་ལ། བར་དོའི་རྣམ་ཤེས་གང་དུ་སྐྱེ་བའི་གནས་ཁང་སོགས་སྦྱང་གཞིར་བྱས་ནས། བསྲུང་བའི་འཁོར་ལོའི་ནང་དུ་གཞལ་ཡས་ཁང་གདན་དང་བཅས་པ་བསྒོམ་མོ། ། ཕ་མ་གཉིས་པོ་དེ་སྦྱང་གཞིར་བྱས་ནས་རྒྱུ་རྡོ་རྗེ་འཛིན་ཡབ་ཡུམ་ཉལ་པོ་བྱེད་པའི་སྔོན་རོལ་དུ། རྡོ་རྗེ་དང་པད་མ་འདུ་བྱེད་པ་དེ་སྦྱང་གཞིར་བྱས་ནས། ཡབ་ཡུམ་གྱི་མཁའ་གསང་བྱིན་གྱི་བརླབས་པ། ཕ་མ་གཉིས་སྙོམས་འཇུག་བྱེད་པ་དེ་སྦྱང་གཞིར་བྱས་ནས་འདིར་ཡབ་ཡུམ་སྙོམས་པར་འཇུག་པ། བར་དོའི་རྣམ་ཤེས་ཕའི་ཁ་ནས་ཞུགས་ཁམས་དཀར་པོ་དང་གདོངས་ནས་མངལ་དུ་འཇུག་པ་སྦྱང་གཞིར་བྱས་ནས་ཧཱུྃ་ཡིག་ཡབ་ཀྱི་ཞལ་ནས་ཞུགས། ཐུགས་ཁར་རྗེས་སུ་ཆགས་པའི་མེས་ཞུ།
ཡུམ་གྱི་མཁར་བབས་པ་མངལ་དུ་ཁམས་དཀར་དམར་འདྲེས་པས་བར་དོའི་རྣམ་ཤེས་ཕ་མ་དང་བཅས་པ་འཛག་པའི་བདེ་བས་བརྒྱལ་བ་དེ་སྦྱང་གཞིར་བྱས་ནས་ཟག་མེད་ཀྱི་བདེ་བས་ཡབ་ཡུམ་འོད་དུ་ཞུ་ནས་བྱང་ཆུབ་ཀྱི་སེམས་ཀྱི་ཐིག་ལེར་གྱུར་པ་རྣམས་བསྒོམ་པ་ཡིན་ནོ། ། དེ་ཡང་སངས་རྒྱས་བྱང་སེམས་ཐམས་ཅད་སྤྱན་དྲངས་རྒྱུ་རྡོ་རྗེ་འཛིན་པ་ཡབ་ཡུམ་གྱི་ཞལ་དུ་ཞུགས་པ་དེ་ལུས་བྱིན་གྱིས་རློབ་བྱེད། ཡབ་ཡུམ་སྙོམས་པར་ཞུགས་པས་ཟག་པ་མེད་པའི་བདེ་བས་འོད་དུ་ཞུ་ནས་བྱང་ཆུབ་ཀྱི་ཐིག་ལེར་གྱུར་ཏེ། ལྷའི་སྐུ་མི་སྣང་བའི་གནས་སྐབས་ཏེ་ཕ་མ་གཉིས་འཛག་པའི་བདེ་བས་བརྒྱལ་བའི་གནས་སྐབས་སུ། སེམས་བདེ་བའི་ངང་དུ་ཐིམ་ནས་ལུས་ཕན་ཚུན་མི་སྣང་བ་དེ་སྦྱོང་བྱེད་དོ། ། གཉིས་པ་འབྲས་བུ་རྡོ་རྗེ་འཛིན་པ་ཡབ་ཡུམ་ཞུ་བ་གླུས་བསྐུལ་བས་བཞེངས་པ་ལ། ཞུ་བ་གླུས་བསྐུལ་ནི། འཁོར་གྱི་ལྷ་མོ་སྤྲོས་ཏེ་བསྐུལ་བ་དང་། སངས་རྒྱས་ཐམས་ཅད་ཚུར་བྱོན་ཏེ་བསྐུལ་བ་སོགས་གཞན་དུ་བཤད་པ་ཡོད་ཀྱང་། འདིར་ཊཱིཀ་ཆུང་དུ།
ཐིག་ལེ་ལས་དཔའ་བོ་དང་རྣལ་འབྱོར་མའི་ཚོགས་དཔག་ཏུ་མེད་པ་སྤྲོས་ཏེ་བསྐུལ་བར་བཤད་པས་དེ་ལྟར་བྱེད། བསྐུལ་བའི་སྒྲ་ནི་སཾ་ཀྲི་ཏའི་སྐད་ཀྱིས་འདིར་ལྟར་བསྐུལ་ཏེ། མཧཱ་སུ་ཁ་ཅེས་པ་ནི། བདེ་བ་ཆེན་པོ། བཛྲ་སཏྭ་ནི་རྡོ་རྗེ་སེམས་དཔའ་སྟེ་བདེ་སྟོང་གཉིས་མུ་མེད་པའི་ཡེ་ཤེས་ཏེ། ཛ་ཧཱུྃ་བཾ་ཧོཿ མཆོད་པ་དང་དགུག་གཞུག་ལ་འཇུག་པ་ཡོད་ཀྱང་། འདིར་ནི་ཚུར་བྱོན་ཞེས་པས་སོ། ། སུ་ར་སྟི་སྟཾ་ཞེས་པ་ནི་དགའ་བ་ལ་རོལ་བ། ཌི་ཤྱ་ཧོཿཞེས་པ་ནི་བལྟོས་ཤིག་པའམ་གཟིགས་ཤིག་པའོ། །
དེ་ལྟ་བུའི་སྔགས་ཀྱིས་བསྐུལ་ནས། བསྐུལ་བྱེད་རྣམས་ཀྱང་ཐིག་ལེ་ལ་ཐིམ། ཐིག་ལེ་ཆ་བཅུ་གཉིས་སུ་གྱུར་པའི་གཅིག་ཧཱུྃ་ལས་རྡོ་རྗེ་ཧཱུྃ་གིས་མཚན་པ། ཆ་གཅིག་ཨཾ་ལས་གྲི་གུག་ཨཾ་གིས་མཚན་པར་གྱུར། དེ་གཉིས་ཞུ་བ་ལས་བྱུང་བའི་འབྲས་བུ་རྡོ་རྗེ་འཛིན་པ་བཞེངས་ཏེ། དེ་ཡང་ཞལ་གཅིག་ཕྱག་བཅུ་གཉིས་པའོ། ། འབྲས་བུ་རྡོ་རྗེ་འཛིན་པ་ཡབ་ཡུམ་མངོན་བྱང་ལྔ་ལས་བསྐྱེད་པ། ཆོ་ག་གསུམ་བསྐྱེད། ས་བོན་སོགས་ལ་བསྐྱེད་པ་བཤད་ཀྱང་འདིར་ཆོ་ག་གསུམ་བསྐྱེད་དོ། ། འདིར་གཞུང་དུ་ཕྱག་མཚན་སྔར་བཞིན་ཞེས་འབྱུང་བ་ནི།
རྗེ་བཙུན་པུ་ཧྲངས་པའི་བཤད་ཚུལ་ལྟར་ན། རྒྱུ་རྡོ་རྗེ་འཛིན་པ་ལ་སྙེགས་པས་ཀྱང་ཆོག་མོད། དེ་ལྟ་ནའང་མཆོད་བརྗོད་ལ་སྙེག་གོ ། ཞལ་བཞི་ནི་རྩ་ཞལ་སྔོན་པོ་ཞལ་གྱི་ཀྱུས་ཅུང་ཟད་རིང་བ། དཔྲལ་བ་དབྱེས་ཆེ་བ། མཆེ་བ་ཅུང་ཟད་རྩིགས་པ། སྤྱན་གསུམ་ཟླུམ་པ་ལ་སྤྱན་ཀྱུས་ཅུང་ཟད་རིང་བ། སྨིན་མ་འཐུག་པ། ཤངས་ཤིན་དུ་མཐོ་བ་མ་ཡིན་པ་སྟེ། ཞི་མ་ཁྲོ་ལ་ཞུགས་པའི་ཉམས་གཙོ་ཆེ་བའོ། །
གཡས་ཞལ་དཀར་པོ་ནི་ཞི་བ། གཡོན་ཞལ་དམར་པོ་ནི་མཆེ་བ་རྩིགས་པ་སྟེ། ཡ་སོས་མ་མཆུ་ཅུང་ཟད་མནན་པ་སྨིན་མ་འབུར་བའོ། ། རྒྱབ་ཞལ་སེར་པོར་ཤིན་དུ་ཞི་བ་སྟེ། རྒྱ་དང་སྨ་ར་བྱེད་པ་སོགས་ནི་མི་འཐད་དོ། ། ཞལ་བཞི་ཐད་ཡིན་ཀྱང་ཐོད་པ་གཅིག་གིས་བཀབ་པ། རལ་པའི་ཅོད་པཎ་སྤྱི་བོར་བཅིང་བ། མགྲིན་པ་ཟླུམ་པོར་ཡོད་པ་རྒྱ་ཆེ་བ། སྐུ་སྟོད་རྒྱས་པའོ། ། ཕྱག་བཅུ་གཉིས་ལ་དཔུང་པ་བཅུ་གཉིས་ཡོད་པ་སྟེ།
ཁ་ཆེ་རིན་ཆེན་རྡོ་རྗེས། སངས་རྒྱས་མཉམ་སྦྱོར་གྱི་བསྲུང་འཁོར་གྱི་སྐབས་སུ། ཞལ་བཞི་པ་ལ་ཕྱག་བཞི་པ། ། དཔུང་པ་བཞི་དང་རབ་དུ་ལྡན། ། ཞེས་བཤད་པ་ལྟར་ཡིན་གྱི་དུས་ཀྱི་འཁོར་ལོ་ལྟར་ནི་མ་ཡིན་ནོ། ། ཕྱག་དང་པོ་གཉིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། འདི་ནི་དང་པོ་དང་རྩ་ཕྱག་གཞན་པའི་དབང་དུ་བྱས་པའོ། ། དང་པོ་ཡིན་པ་ལ་རྩ་ཕྱག་ཡིན་པས་མ་ཁྱབ་སྟེ། གྲུབ་ཆེན་ལ་ལི་ཏས། འཇིགས་བྱེད་ཀྱི་སྒྲུབ་ཐབས་སུ་ཕྱག་དང་པོ་གཉིས་ཀྱི་གླང་པོ་ཆེའི་ལྤགས་པ་འཛིན་པ་ཞེས་རྒྱབ་ཀྱི་ཐ་མ་གཉིས་ལ་དང་པོར་བྱས་པ་དང་།
གྲུབ་ཆེན་ཀླུའི་བྱང་ཆུབ་ཀྱིས། གདོང་དྲུག་གི་སྒྲུབ་ཐབས་སུ་ཕྱག་དང་པོ་གཉིས་ཀྱིས་གཡས་པས་རྡོ་རྗེས་མཚན་པའི་ཐོ་བ་རྭ་ཉི་ཤུ་པ་དང་། གཡོན་སྡིགས་མཛུབ་དང་བཅས་པའི་གནོན་པ། ཕྱག་ཐ་མ་གཉིས་ཀྱི་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། ཞེས་རྩ་ཕྱག་ལ་ཐ་མར་གསུང་པའང་ཡོད་དོ། ། ཕྱག་དང་པོའི་འོག་མ་གཉིས་ཀྱིས་གླང་པོ་ཆེའི་ལྤགས་པ་རློན་པ་རྐང་ལག་གཡས་གཡོན་ནས་བརྒྱངས་ཏེ་སྤུ་ཕྱིར་ལ་བསྟན་ཞིང་མགོ་གཡས་སུ་བསྟན་པ་ལྤགས་པའི་སྨད་སྐུ་ལ་བརྟེན་པའི་ཚུལ་གྱི་སྨིན་མའི་ཐད་དུ་འཛིན་པ། ཕྱག་ལྷག་མ་རྣམས་ཟིངས་ཕྱག་ཞེས་གཟོ་བོ་རྣམས་འདོད་པ་ལྟར་རོ། ། གཡས་ཀྱི་གསུམ་པ་ན་ཌཱ་མ་རུ། བཞི་པ་ན་དགྲ་སཏྭ་ཁའོ་ཆེ་མེ་ལོང་ཟླུམ་པོ་ཕྱེད་གཡས་སུ་སོང་བ་ལྟ་བུ་ལ་ལུང་དབུས་ན་ཡོད་པ་རང་ཁྲུ་གང་གི་ཚད་ཀྱི་ཡུ་བའི་རྩ་བ་དང་རྩེ་མོར་རྡོ་རྗེ་ཕྱེད་པས་མཚན་པ། ལྔ་པ་ན་རྩ་བ་དང་རྩེ་མོ་རྡོ་རྗེ་ཕྱེད་པས་མཚན་པའི་སྟེང་དུ་པདྨ།
དེའི་སྟེང་དུ་རལ་གྲིའི་སོ་ལྟ་བུ་དབུས་རིང་བ་གཡས་གཡོན་གཉིས་ཅུང་ཟད་ཐུང་བའི་མདུད་རྩེ་གསུམ་པ། དྲུག་པ་ན་གྲི་གུག སོ་ལ་སོར་བཅུ་གཉིས། རྡོ་རྗེ་ཕྱེད་པའི་ཡུ་བའི་ཆུ་སྲིན་གྱི་ཁ་ནས་གྲི་གུག་གི་སོ་འཐོན་པའོ། ། གཡོན་གྱི་གསུམ་པ་ན་བྱང་ཆུབ་ཀྱི་སེམས་བདེ་བ་ཆེན་པོ་མཚོན་པའི་ཁ་ཊྭཱཾ་ག་སོར་བཅུ་གཉིས་པ། རྩ་བ་རྡོ་རྗེ་ཕྱེད་པ་རྩེ་ལྔ་པ་ཐུར་དུ་བསྟན་པ་ནི་ལམ་རྒྱུད་ལྔའི་འགྲོ་བ་རྣམས་མཚོན་པས་སོ། ། དེའི་སྟེང་དུ་ཡུ་བ་བརྒྱད་ཞོགས་ཀྱི་རྣམ་པ་ལྟ་བུ་ནི། འཕགས་ལམ་ཡན་ལག་བརྒྱད་ལ་འགྲོ་བ་དེ་རྣམས་འདྲེན་པ་མཚོན་པའོ། ། དེའི་སྟེང་གི་སྣ་ཚོགས་རྡོ་རྗེ་རྒྱ་གྲམ་ནི་སྤྲུལ་པའི་སྐུས་ཕྲིན་ལས་སྣ་ཚོགས་ཀྱིས་སེམས་ཅན་དེ་རྣམས་ཀྱིས་དོན་སྣ་ཚོགས་མཛད་པ་མཚོན། དེའི་སྟེང་གི་བུམ་པ་ནི་ལོངས་སྤྱོད་རྫོགས་པའི་སྐུ་བདེ་བ་ཆེན་པོའི་ཡེ་ཤེས་ལ་ལོངས་སྤྱོད་པ་མཚོན་པའོ། །
དེའི་སྟེང་གི་མི་མགོ་སྐམ་པོ་གསུམ་ནི་ཆོས་སྐུ་རྣམ་པར་ཐར་པའི་སྒོ་གསུམ་གྱི་ངོ་བོ་སྟོང་པ་ཉིད་མཚོན་པའོ། ། དེའི་སྟེང་གི་རྡོ་རྗེ་རྩེ་ལྔ་པ་ནི་བདེ་བ་ཆེན་པོའི་ཡེ་ཤེས་ལྔའི་རང་བཞིན་མཚོན་པའོ། ། སྣ་ཚོགས་རྡོ་རྗེ་དང་བུམ་པའི་མཚམས་སུ་ཌཱ་མ་རུ་དང་དྲིལ་བུ་བཏགས་པ་ནི། གསུང་གིས་གསང་བ་བསམ་གྱིས་མི་ཁྱབ་པས་སེམས་ཅན་གྱི་དོན་བྱེད་པ་མཚོན་པའོ། ། བ་དན་ནི་སྐུའི་ཕྲིན་ལས་སྣ་ཚོགས་པས་སེམས་ཅན་གྱི་དོན་བྱེད་པ་མཚོན་པའོ། ། བཞི་པ་ན། སྣེ་མོ་གཉིས་སུ་རྡོ་རྗེ་ཕྱེད་པས་མཚན་པའི་ཞགས་པ་དམར་པོ་ཕྱག་ལ་ལན་གསུམ་དཀྲིས་ཏེ་འཛིན་པ། ལྔ་པ་ན་ཐོད་ཁྲག དྲུག་པ་ན་ཚངས་པའི་མགོ་གདོང་བཞི་པའི་སྐྲ་ནས་འཛིན་པའོ། ། ཞབས་ཀྱི་བཞུགས་སྟབས་ཨ་བྷི་དྷ་ན་ལས།
རྡོ་རྗེའི་སྐྱིལ་ཀྲུང་གིས་བཞུགས་པ་དང་། སེམས་དཔའི་སྐྱིལ་ཀྲུང་། གཡས་བརྐྱང་གཡོན་བསྐུམ། གཡོན་བརྐྱང་གཡས་བསྐུམ། ཞབས་གཉིས་བགྲད་ནས་བདུད་བཞི་གནན་པའི་ཚུལ་གྱིས་བཞུགས་པ་སོགས་བཤད་དོ། ། འདིར་ཞབས་གཡས་བརྐྱང་བས་ཆགས་པའི་རང་བཞིན་གྱི་དུས་མཚན་མ་དམར་མོའི་ཆགས་པའི་གནས་ལྟེ་བ་དང་ནུ་མའི་བར་གནན་པ། ཞབས་གཡོན་བསྐུམ་པས་ཞེ་སྡང་གི་རང་བཞིན་ཅན་གྱི་འཇིགས་བྱེད་ནག་པོ་ལག་པ་བཞི་པ་ཁ་བུབ་དུ་སྒྱེལ་བའི་ཞེ་སྡང་གི་གནས་མགོ་བོ་དང་སྙིང་ཁའི་ཐད་ཀྱི་རྒྱབ་དུ་བཏབ་པའི་གདོང་པ་བརྫིས་པ། མར་དོའི་འགྱུར་དུ། གཡོན་བརྐྱང་གི་སྟབས་སུ་བསྒྱུར་ཞིང་། ཁ་ཅིག་དེའི་རྗེས་སུ་འབྲང་ནས།
དེ་ལྟར་བྱེད་པ་ཡོད་ཀྱང་། ཀློག་ཀྱང་དང་། མགོས་འགྱུར་དུ། གཡས་བརྐྱང་དུ་བསྒྱུར་བ་ལྟར། པུ་ཧྲངས་པ་དང་། རྗེ་བཙུན་གོང་མ་རྣམས་ཀྱང་དེ་ལྟར་བཞེད། སྡོམ་པ་བཤད་པར། སློབ་དཔོན་ཁ་ཅིག་སྐྱིལ་ཀྲུང་འདོད། ། ཁ་ཅིག་གཡོན་བརྐྱང་ཡིན་པར་འདོད། ། སྤྱོད་པའི་རྡོ་རྗེའི་རྗེས་འབྲང་རྣམས། །
གཡས་བརྐྱང་ཉིད་དུ་འདོད་པ་ཡིན། ། ཞེས་སོ། ། སྡོམ་འབྱུང་ལས། གདན་ནི་ཆ་ལྔ་པ་ཉིད་མ་ཡིན། ། ཞེས་གསུངས་པ་ལྟར། གདན་ལ་རང་མཐོ་ལྔ་ཡོད་པའི་ཞབས་མཐིལ་གཉིས་ལ་མཐོ་རེ་རེ། བར་དུ་མཐོ་གསུམ་ཡོད་པའོ། ། ཁ་ཅིག་ན་རེ། སློབ་དཔོན་པྲཛྙ་རཀྵི་ཏ་དང་། ཨ་བྷ་ཡ་དང་།
བི་བྷུ་ཏས། ཞབས་གཡས་བརྐྱང་ཞིང་གཡོན་བསྐུམས་པས་འཇིགས་བྱེད་དུས་མཚན་མནན་པ་ཞེས་གསུངས་པས་གཡས་པའི་འོག་དུ་འཇིགས་བྱེད་དང་། གཡོན་པའི་འོག་དུ་དུས་མཚན་མནན་པ་ཡིན་ནོ་ཞེས་ཟེར། སྤྱིར་གྱི་འཇིགས་བྱེད་དུས་མཚན་རྩེགས་ནས་མནན་པ་དང་། གཡས་གཡོན་གྱི་རིམ་པ་དེ་ལྟར་འདོད་པ་ལའང་ཐ་དད་ཀྱི་ལུགས་དེ་དང་སྦྱར་རྒྱུ་ཡོད་མོད། འདིར་ནི་སྔ་མ་ལྟར་བཤད་པ་ལེགས་ཏེ། མངོན་རྟོགས་ལས། འཇིགས་བྱེད་དང་ནི་དུས་མཚན་དབང་། ། ཆད་པ་ཞེ་སྡང་ཞབས་ཀྱིས་མནན། ། ཞེས་ཞེ་སྡང་གྱི་རང་བཞིན་གྱི་འཇིགས་བྱེད་དང་ཆགས་པ་རྣམ་པར་དག་པའི་ཞབས་གཡོན་པས་མནན།
འདོད་ཆགས་ཀྱི་རང་བཞིན་གྱི་དུས་མཚན་མ་ཞེ་སྡང་རྣམ་པར་དག་པའི་ཞབས་གཡས་པས་མནན་པར་བཤད་དོ། ། ཇོ་བོ་རྗེས། བདེ་མཆོག་དཔའ་བོ་གཅིག་པའི་སྒྲུབ་ཐབས་སུ། ཞབས་གཡས་བརྐྱང་པས་དུས་མཚན་མ་དང་། གཡོན་བསྐུམ་པས་འཇིགས་བྱེད་མནན་པ་ཞེས་བཤད་དོ། ། རྒྱན་ནི་ཕྱག་རྒྱ་དྲུག་དང་། ཉེ་བའི་ཕྱག་རྒྱ་ལྔས་བརྒྱན་ནོ། ། དང་པོ་ལ། རལ་པའི་ཐོར་གཙུག་གི་རྩེ་མོར། རུས་པ་ལས་བྱས་པའི་ཡིད་བཞིན་གྱི་ནོར་བུ་རིན་པོ་ཆེ་དབང་གི་རྒྱལ་པོ་དང་།
སྙན་རྣམས་ལ་རུས་པའི་གདུབ་སྐོར། མགུལ་རྒྱན། དཔུང་གདུབ་གཉིས། ཕྱག་གདུབ་གཉིས། ཞབས་གདུབ་གཉིས་ཏེ། གདུབ་བུ་དྲུག་དང་། རུས་པ་ལས་བྱས་པའི་མཆོད་ཕྱིར་ཐོགས། སྐུ་ལུས་ཐམས་ཅད་ལ་ཐལ་བས་བྱུགས་པ་དང་། རོའི་སྐྲ་ལས་བྱས་པའི་ཚངས་སྐུད་གཅིག་ཏུ་དྲིལ་བས་དྲུག་གོ ། གཉིས་པ་ནི།
སྤྱི་བོའི་འཁོར་ལོ། མགུལ་ལ་རུས་པའི་ཕྲེང་པ་ཉིས་རྩེག་བྱས་པ་ལ། རྡོ་རྗེའི་བར་བཀག་དང་བཅས་པ། སྐེ་རགས་རུས་པའི་གཞུང་ལྔའམ་བརྒྱད་བྱས་པ་ལ་བར་དུ་ཕྲེང་བས་བསྡམས་ཤིང་། དྲྭ་མིག་དྲུག་ཅུ་རྩ་བཞི་དང་ལྡན་པ། དེ་སྡོམ་པར་བྱེད་པའི་རོའི་སྐྲ་ལ་བྱས་པའི་སྐེ་རགས་སམ། འོག་པགས་ཉིས་སྐོར་བྱས་པ། དྲིལ་བུ་གཡེར་ཁ་ཉི་ཤུ་རྩ་ལྔ་དང་ལྡན་པ། རྐང་གདུབ་སྒྲ་ཅན་ནི་དྲིལ་བུ་ཨེར་ཁ་སྐུད་པ་ལ་བརྒྱངས་པ་ཞབས་ཀྱི་ལོང་བུ་འཕྱང་བ། མི་གོ་སྐམ་པོ་ལྔའི་དབུ་རྒྱན་རྡོ་རྗེ་ཕྲེང་བ་ནག་པོས་རྒྱུས་པ།
སྙན་གཡས་གཡོན་དང་དཔྲལ་བའི་དབུས། དེའི་གཡས་གཡོན་གཉིས་ཏེ། གནས་ལྔར་བརྒྱན་པ་ལ་དང་པོའི་དར་དཔྱངས་དར་ཁ་དོག་གཅིག་པ་ལུས་ཚད་མཉམ་པ་རླུང་གིས་བསྐྱོད་པས་འཁྱོག་པོ་གསུམ་དང་ལྡན་པ། རུས་པ་ལས་བྱས་པའི་རྩེ་བྲན་འདེབས་རྣམས་ལ་པ་ཊ་རིས་ལ་དབུས་སུ་རིགས་ལྔའི་མཚན་མ་བཀོད་པ། ཐོད་པ་སྐམ་པོ་ལྔའི་སྟེང་དུ་བཙུགས་པའོ། ། མི་མགོ་རློན་པ་ཁྲག་འཛག་པ་ལྔ་བཅུ་མིའི་སྒྱུ་མའི་སྲད་བུ་ལ། སྐྲ་ནས་བརྒྱུས་པ་ཕྲག་པ་ནས་བརླའི་བར་དུ་འཕྱང་བ། སྟག་གི་ལྤགས་པའི་ཤམ་ཐབས། འདི་ལ་ཁ་ཅིག ཤམ་ཐབས་བསྣོལ་ཞེས་འབྱུང་བ་ལྟར་ན།
སྐུ་པདྨ་ལ་ཐད་ཀར་དཀྲིས་པའོ། ། ཤམ་ཐབས་འཕྱང་བ་ཞེས་འབྱུང་བ་ལྟར་ན་སྐུ་རྒྱབ་དུ་གཡོགས་པའོ། ། འདིར་ནི་གྲོལ་བ་ཞེས་འབྱུང་བས་གསང་བ་མན་ལ་ལྷུག་གེ་བཞག་པའོ། ། དེའི་ཡུམ་རྡོ་རྗེ་ཕག་མོ་ནི། གཞུང་གཞན་དུ་ཕྱག་བཞི་མ་སོགས་དུ་མ་བཤད་ཀྱང་འདིར་སྐུ་མདོག་དམར་མོ་ཞལ་གཅིག་ཕྱག་གཉིས་མའོ། ། ཕྱག་ནི་སྔར་བཤད་པ་ལྟར། གྲི་གུག་དང་བདུད་བཞིའི་ཁྲག་གི་གང་བའི་ཐོད་པ་བསྣམ་པ། དག་པ་ནི། ཁྲག་འཐུང་པས་ཟད་པར་བྱེད་པ་ལྟར་དུག་གསུམ་ཟད་པར་བྱེད་པའོ། ། རིན་པོ་ཆེ་པས།
ལཱུ་ཧི་པར་བཤད་པ་ལྟར། ཞབས་ཀྱི་བྱིན་པ་གཉིས་ཆར་གྱི་ཡབ་ལ་འཁྱུད་པར་བཞེད་ཀྱང་། འདིར་རྗེས་བཙུན་གོང་མས་ཞབས་གཡོན་བརྐྱང་གཡས་བསྐུམ་པས་ཡབ་ལ་འཁྱུད་པར་བཞེད་དོ། ། ཇོ་བོ་རྗེའི་དཔའ་བོ་གཅིག་པའི་སྒྲུབ་ཐབས་དང་། བལ་པོ་མ་ན་ཀ་ཤྲཱི་ཛྙ་ན་ཡི་དཔའ་བོ་གཅིག་པའི་སྒྲུབ་ཐབས་སུ་དེ་ལྟར་བཤད། དྲིལ་བུ་ལྷ་ལྔའི་སྒྲུབ་ཐབས་ཀྱི་གཞུང་ལས་ཀྱང་དེ་ལྟར་བཤད་དོ། ། ཆགས་པའི་ཉམས་ཅན་སྐྲ་སིལ་བུ་ཐུར་དུ་གྲོལ་བ། ཐལ་ཆེན་དང་ཚངས་སྐུད་བོར་བའི་ཕྱག་རྒྱ་ལྔས་བརྒྱན་ཅིང་། མི་མགོ་སྐམ་པོ་ལྔ་བཅུའི་དོ་ཤལ་ཅན་དེ། དེ་ཡང་ཡུམ་ཁམས་དམར་ཆ་དག་པ་ཤེས་རབ་ཀྱི་རང་བཞིན་ཅན་ལ།
ཁམས་དཀར་ཆ་དག་པ་མི་མགོ་སྐམ་པོ་ལྔ་བཅུའི་རྒྱན་གྱིས་བརྒྱན་པ། རྒྱན་གྱི་ཆ་ནས་ཀྱང་ཐབས་ཤེས་སུ་འགྲོ་ཞིང་། ཡབ་ཁམས་དཀར་ཆ་དག་པ་ཐབས་ཀྱི་རང་བཞིན་ཅན་ལ། ཁམས་དམར་ཆ་དག་པ་ཁྲག་འཆག་པ་ལྔ་བཅུའི་རྒྱན་གྱིས་བརྒྱན་པས་ཀྱང་ཐབས་སུ་འགྲོའོ། ། གཙོ་ཆེར་བཅོམ་ལྡན་འདས་མ་ལ་མགོ་སྐམ་པོའི་རྒྱན་གྱིས་བརྒྱན་པར་བཤད། མཐའ་གཅིག་ཏུ་ངེས་པ་མེད་དེ། ནཱ་རོ་པས་མཛད་པའི་དུད་སོལ་ལྷ་མོའི་ཕྱི་སྤྱོད་རྒྱུད་དང་བསྟུན་པའི་སྒྲུབ་ཐབས་སུ། རློན་ཁྲག་འཛག་པ་ལྔ་བཅུས་བརྒྱན་པར་བཤད་པ་སོགས་ཀྱང་ཡོད་དོ། ། བཅོམ་ལྡན་འདས་ཞལ་བཞི་ཕྱག་བཅུ་གཉིས་པའི་ཞལ་བཞིའི་སྦྱང་གཞི་འབྱུང་བ་བཞི་དང་། ལམ་ལ་ཕར་ཕྱིན་ཐེག་པ་དང་ཐུན་མོང་བའི་ཚད་མེད་བཞི་རྣམ་པར་དག་པ།
རྡོ་རྗེ་ཐེག་པའི་ཐུན་མོང་མིན་པའི་དགའ་བ་བཞི་རྣམ་པར་དག་པ། འབྲས་བུ་སྐུ་བཞི་རྣམ་པར་དག་པ་མཚོན་པའོ། ། དེ་རེ་རེ་ལ་དམིགས་ནས། གཡོན་བསྐོར་གྱི་ཞལ་བཞི་པའི་སྔགས་སོགས་བརྗོད་པས་བྱིན་གྱིས་བརླབས་པའོ། ། རིན་པོ་ཆེས། ཞལ་བཞི་པ་ལ་འོད་ཟེར་བཞི་འཕྲོས་སངས་རྒྱས་བྱང་སེམས་ཐམས་ཅད་སྤྱན་དྲངས། ཞལ་བཞི་ལ་ཐིམ་པས་བྱིན་གྱིས་རླབ་བོ་ཞེས་ཀྱང་གསུངས། གཞུང་ཁུངས་མ་ན་འདུག་པ་མ་མཐོང་གསུངས། ཨོཾ་དྷརྨ་དྷ་ཏུ་བཛྲ་སྭ་བྷ་ཝ་ཨཏྨ་ཀོ྅ཧཾ་ཞེས་པས་སྐུ་བྱིན་གྱིས་རླབ་བོ། ། དྷརྨ་དྷ་ཏུ་ནི་ཆོས་ཀྱི་དབྱིངས་སོ། །
བཛྲ་ནི་རྡོ་རྗེ། སྭ་བྷ་ཝ་ནི་རང་བཞིན་གྱི་རྣམ་པར་དག་པ། ཨཏྨ་ཀོ྅ཧཾ་ནི་བདག་ཡིན་ཞེས་པའི་དོན་ཏོ། ། དེ་ལྟར་ན་མངོན་བྱང་དང་པོ་བཞི་སྒོམ་པ་ལས་བྱུང་བའི་ཆོས་ཀྱི་དབྱིངས་ཀྱི་རང་བཞིན་གྱིས་རྣམ་པར་དག་པའི་རྡོ་རྗེའི་ངོ་བོ་དེ་ང་ཡིན་ཞེས་ང་རྒྱལ་འཛིན་པའོ། ། བསྙེན་པའི་དོན་ནི། ཐར་པ་དོན་དུ་གཉེར་བའི་གང་ཟག་རྣམས་ཡིད་དམ་གྱི་ལྷའི་དྲུང་དུ་ཉེ་བར་གྱུར་པའོ། ། གཉིས་པ་ཉེ་བར་སྒྲུབ་པ་ལ། གོ་ཆ་བགོད་པ། གནས་གསུམ་བྱིན་གྱིས་བརླབ་པ། རིགས་ལྔའི་ཚོགས་པ་ཅན་དུ་བྱ་བའོ། །
དང་པོ་ལ། ཡབ་ཀྱི་གནས་རྣམས་སུ་ཟླ་བའི་དཀྱིལ་འཁོར་གྱི་སྟེང་དུ། ཡབ་ཡུམ་གྱི་གོ་ཆ་གཉིས་བཀོད། སློབ་དཔོན་གྱི་གོ་ཆའི་ཡི་གེ་རེ་རེའི་སྔོན་དུ། ཨོཾ་སྔོན་དུ་འགྲོ་བ་བཤད་པས། ཨོཾ་ཨོཾ་ཧ་ཞེས་སོགས་བྱེད། དེ་བཞིན་དུ་ཡུམ་ལའང་བཀོད་དོ། ། ཡན་ལག་ཐམས་ཅད་ཞེས་པ་ལུས་ཀྱི་གནས་ཉི་ཤུ་རྩ་བཞི་ལ་བྱས་པ་དང་། བརླ་གཉིས་དང་། དཔུང་པ་གཉིས་དང་།
དཔྲལ་བ་སྟེ་གནས་ལྔ་ལ་བྱས་པ་དང་། ཚིགས་ཆེན་བརྒྱད་ལ་བྱས་པ་རྣམས་ལས། འདིར་རྗེ་བཙུན་གོང་མ་རྣམས་ཕྱི་མ་བཞེད་དོ། ། པཎྜི་ཏ་ཛ་ཡ་སེ་ནས་མཁའ་འགྲོ་རྒྱ་མཚོའི་སྒྲུབ་ཐབས་སུ། སྨིན་མཚམས་ཀྱི་ཐིག་ལེར་རྟ་མཆོག་ལྗང་ཁུ་བཀོད་པས་རྟ་མཆོག་ལྗང་ཁུའི་རྡུལ་གྱིས་ལུས་ཐམས་ཅད་ལ་ཁྱབ་པར་བཤད་པའང་སྐབས་དེར་ཞལ་གྱིས་བཞེས་གསུང་། གཉིས་པ་གནས་གསུམ་བྱིན་གྱིས་རླབས་པ་ནི། ཡབ་ཀྱི་གནས་གསུམ་དུ་ཉི་མའི་དཀྱིལ་འཁོར་དང་། ཡུམ་གྱི་གནས་གསུམ་དུ་ཟླ་བའི་དཀྱིལ་འཁོར་ལ་སྒྲུབ་ཐབས་ནས་བཤད་པའི་ཡི་གེ་རྣམས་སྐུ་གསུང་ཐུགས་རྡོ་རྗེའི་ངོ་བོ་དཀར་དམར་མཐིང་གསུམ། ཨོཾ་དབུས་སུ་བཀོད་ནས་གཡོན་སྐོར་གྱིས་སྦྲུལ་འཁྱིལ་བའི་རྣམ་པ་བཞིན་ཡོད་པར་བསམ་མོ། ། གསུམ་པ་ནི།
ཡབ་ཡུམ་གཉིས་གར་གྱིས་གནས་སྔར་སྒྲུབ་ཐབས་བཞིན་ཡི་གེ་རྣམས་བཀོད་དེ། དེ་ཉིད་ལྷའི་ངོ་བོར་མོས་པ་བྱེད། རིན་པོ་ཆེས། གསང་འདུས་ཀྱི་འགྲེལ་པར། ལས་ཀྱི་ཕྱག་རྒྱ་འདུ་བྱའི་སྐབས་སུ་བཤད་པ་ལྟར། ལུས་དུམ་བུ་ལྔར་དགོས་ཏེ། རིགས་ལྔའི་རང་བཞིན་དུ་བྱེད་པར་བཤད་ཀྱང་། འདིར་དེའི་བཤད་པ་དོན་མེད་དོ། ། གསུམ་པ་སྒྲུབ་པ་ནི། སྒྲུབ་ཐབས་སུ་བཤད་པ་ལྟར་གྱི་སྔགས་དང་ཕྱག་རྒྱས་སངས་རྒྱས་བྱང་སེམས་ཐམས་ཅད་གཙོ་བོ་ཡབ་ཡུམ་གྱི་རྣམ་པར་སྤྱན་དྲངས་པ་ལ་ཕྱིའི་མཆོད་པས་མཆོད།
དགུག་གཞུག་བྱ། དེ་ཡང་ཛ་ཞེས་པའི་ཚེ། དམ་ཚིག་པའི་སྤྱི་བོར་བྱོན། ཧཱུྃ་བརྗོད་པའི་ཚེ། རྟེན་བརྟེན་པ་སོ་སོར་འདྲེས། བཾ་ཞེས་པའི་ཚེ། ཆུ་ལ་ཆུ་དང་། མར་ལ་མར་བཞག་པ་བཞིན་དབྱེར་མེད་པར་གྱུར། ཧོ་ཞེས་བརྗོད་པའི་ཚེ་དམ་ཚིག་པ་ཡེ་ཤེས་པའི་ངོ་བོར་གྱུར་པར་མོས་པ་བྱ། ཧོ་ཞེས་པའི་དོན་ནི།
དབང་པོ་གཉིས་སྙོམས་འཇུག་བྱས་པས་བདེ་བ་སྐྱེས་པ་ལྟར། དམ་ཚིག་པའི་དབང་པོ་རྣམས་དང་། ཡེ་ཤེས་པའི་དབང་པོ་དྲུག་པོ་རྣམས་དབྱེར་མེད་དུ་འདྲེས་པ་ལས་བདེ་བ་ཆེས་ལྷག་པར་སྐྱེ་བས། དགེས་པར་འགྱུར་ཞེས་པའི་དོན་ཏོ། ། ཡེ་ཤེས་པ་གཞུག་པའི་དགོས་པ་ནི། བདག་ཉིད་ལྷར་སྒོམ་པ་དེ་དམན་ལ། ཡེ་ཤེས་སེམས་དཔའ་མཆོག་གོ་སྙམ་དུ་འཛིན་པའི་རྣམ་པར་རྟོག་པ་བཟློག་པའི་ཕྱིར་དུ་དམ་ཚིག་པ་དང་ཡེ་ཤེས་པ་དབྱེར་མེད་དུ་བསྲེ་བ་ཡིན་ནོ། ། སློབ་དཔོན་ཀླུ་གྲུབ་ཀྱིས། ཤེར་ཕྱིན་གྱི་སྒྲུབ་ཐབས་སུ་ཐོག་མ་མེད་པ་ནས་ཡང་དག་པར་གྲུབ་པའི་ཤེས་རབ་ཀྱི་ཕ་རོལ་ཏུ་ཕྱིན་མ་སྤྱན་དྲངས་ལ། ཞེས་གསུངས་པ་ལྟར་ལ།
སངས་རྒྱས་ཟིན་པའི་ཡེ་ཤེས་སེམས་དཔའ་གཅིག་སྤྱན་འདྲེན་པ་ཡིན་ནོ། ། སློབ་དཔོན་ཨ་བྷ་ཡས། སྒྲུབ་པ་པོ་རང་གི་རྒྱུད་ལ་མ་འོངས་པ་ན་ཐོབ་པར་འགྱུར་རུང་གི་ཡེ་ཤེས་སེམས་དཔའ་སྤྱན་དྲངས་ཏེ་རྒྱུད་གཅིག་པའི་དབང་དུ་བྱས་ཏེ་བཤད་དོ། ། བཞི་པ་བསྒྲུབ་པ་ཆེན་པོ་ནི། དབང་གི་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་སྔར་བཤད་པའི་སྔགས་རྒྱས་སྤྱན་དྲངས་པ་སྔར་བཞིན་མཆོད། གསོལ་བ་བཏབ་ནས་བྱང་ཆུབ་ཀྱི་སེམས་ཀྱི་བདུད་རྩིས་གང་བའི་བུམ་པས་དབང་བསྐུར་བས་དྲི་མ་དག་ཆུ་ལྷག་མ་ཡར་ལུད་པ་ལས། གཙོ་བོ་ལ་མི་བསྐྱོད་པ་ཡབ་ཡུམ་ལ་རྣམ་སྣང་གིས་དབུ་རྒྱན་པར་བསམ། སྤྱིར་རིགས་བདག་ལ་དཀྲོངས་བསྐྱེད་དུ་བྱས་པ་དང་། དབང་གི་ལྷ་རིགས་བདག་དུ་བྱས་པ་དང་། ཆུ་ལྷག་མ་ཡར་ལུད་པ་ལ་སྐྱེས་པའི་རིགས་བདག་བྱེད་པའི་ཚུལ་ལས་འདིར་ཕྱི་མ་ཁས་ལེན།
ཉིན་འབྱུང་ཟླ་བས། ཆུ་ལས་སྐྱེས་པའི་མི་བསྐྱོད་པ་ཞེས་པ་དང་། ཛ་ཡ་སེ་ནས། མཁའ་འགྲོ་རྒྱ་མཚོར། ཆུ་ལས་སྐྱེས་པར་བཤད། དུས་ཀྱི་འཁོར་ལོར་རྒྱས་གདབ་བྱ་ལ་ངན་པར་འཛིན་པ་དང་། རྒྱས་འདེབས་བྱེད་ལ་བཟང་པོར་འཛིན་པའི་རྣམ་རྟོག་གི་གཉེན་པོར། མ་དག་པ་ཁྱིམ་པའི་ཆ་ལུགས་ཅན་ལ། དག་པ་རབ་བྱུང་གི་ཆ་བྱད་ཅན་གྱིས་རྒྱས་འདེབས་པར་བྱེད་དོ། ། དཔེར་ན་རབ་ཏུ་བྱུང་བ་དང་ཁྱིམ་པ་ལ་བཟང་ངན་ཡོད་པ་བཞིན།
ཤེས་བྱེད་ནི། སྤྲུལ་སྐུ་ལུང་སྟོན་པ་པོ་དང་། དབུགས་འབྱིན་པ་པོ་ཡིར་ཞེས་པའང་ཡོད་དོ། ། དེ་མ་རྟོགས་པའི་རྒྱུད་སྡེ་གཞན་རྣམས་སུ་སྤྲུལ་སྐུའི་ཆ་བྱད་ཅན་གྱི་རིགས་བདག་བཤད་པ་མེད་དོ། ། ཀྱེ་རྡོར་དུ་རིགས་བདག་ཞལ་བརྒྱད་ཕྱག་བཅུ་དྲུག་པ་དང་། བདེ་མཆོག་ལའང་ཞལ་བཞི་ཕྱག་བཅུ་གཉིས་པ་དང་། སྒྲ་ནག་ཞང་ལུགས་དང་། གདོང་དྲུག་སོགས་ལའང་རིགས་བདག་ཞལ་གསུམ་ཕྱག་དྲུག་པ་བྱེད་པ་ཡོད་ཀྱང་། འདིར་འཁོར་ལོ་བསྒྱུར་དྲུག་གི་གཙོ་བོ་རྣམས་རིགས་བདག་དུ་བྱེད་པ་ཡིན་པས། མི་བསྐྱོད་པ་ཞལ་གཅིག་ཕྱག་གཉིས་རྡོ་རྗེ་སྐྱིལ་ཀྲུང་གིས་བཞུགས་པ།
ཡུམ་དང་བཅས་པའི་ཆེ་ཆུང་མཚོན་གང་བའོ། ། ཡུམ་རྣམ་སྣང་གི་རིགས་ཡིན་པས་རྣམ་སྣང་ཡུམ་དང་བཅས་པ་དེ་བཞིན་ནོ། ། བསྙེན་སྒྲུབ་ཡན་ལག་བཞིའི་དང་པོ་གསུམ་གྱི་སློབ་དཔོན་གྱི་གཞུང་གི་ཚིག་གིས་ཟིན་པར་དངོས་སུ་བསྟན། བསྒྲུབ་ཆེན་དོན་ཐོབ་ལ་བསྟན་ནོ། ། བསྙེན་སྒྲུབ་ཡན་ལག་བཞི་ནི། གསང་འདུས་རྒྱུད་ཕྱི་མ་ལས། བསྙེན་པའི་དམ་ཚིག་སྦྱོར་བ་དང་། ། ཉེ་བར་བསྒྲུབ་པ་འབྱུང་བ་དང་། ། སྒྲུབ་པའི་དོན་གྱི་དམ་ཚིག་དང་། ། བསྒྲུབ་པ་ཆེན་པོ་དག་དང་བཞི། །
ཞེས་གསུངས་ཤིང་། དེ་ངོས་འཛིན་དུ། བསྙེན་པའི་དམ་ཚིག་སྦྱོར་བ་ལ། ། བྱང་ཆུབ་མཆོག་ནི་རྣམ་པར་བསྒོམ། ། ཉེ་བར་སྒྲུབ་པ་བསྒྲུབ་མཆོག་ལ། ། རྡོ་རྗེའི་སྐྱེ་མཆེད་རྣམ་པར་བཤད། ། བསྒྲུབ་པའི་ཚེ་ན་བསྐུལ་བར་གསུངས། ། སྒྲུབ་པ་ཆེན་པོ་བྱེད་པའི་ཚེ། ། དབུ་རྒྱན་ལ་ནི་རིགས་བདག་བསྒོམ། ། ཞེས་གསུངས།
དེའི་དོན་ཡང་། རིམ་བཞིན། བསྙེན་པའི་ཡན་ལག་ལ། བྱང་ཆུབ་མཆོག་ནི་རྣམ་པར་བསྒོམ་ཞེས་པ་ནི་དམ་ཚིག་པ་བསྐྱེད་པ་སྟེ། བདག་ཉིད་ལྷར་བསྒོམ་པའམ། མདུན་དུ་ལྷ་བསྐྱེད་པའོ། ། ཉེར་བསྒྲུབ་ལ། རྡོ་རྗེའི་སྐྱེ་མཆེད་རྣམ་པར་བཤད་ཅེས་པ་ནི། སྐྱེ་མཆེད་སྐུ་གསུང་ཐུགས་རྡོ་རྗེའི་རང་བཞིན་ཅན་དུ་བྱིན་གྱིས་བརླབས་པའོ། ། བསྒྲུབ་པའི་ཚེ་ན་བསྐུལ་བར་གསུངས་ཞེས་པ་ནི་ཡེ་ཤེས་པ་བསྐུལ་ཏེ་སྤྱན་འདྲེན་པའོ། །
ཕྱི་མ་ནི་གོ་སླའོ། ། མ་རྒྱུད་པ་རྣམས་ཀྱང་དེ་བཞིན་ཁས་ལེན་ན། དེ་ཉིད་ལ་རྟེན་ནམ་སྙམ་ན། བརྟག་ཉིད་ལས། དང་པོར་སྟོང་པའི་བྱང་ཆུབ་སེམས། ། གཉིས་པ་ལ་ནི་ས་བོན་བསྡུ། ། གསུམ་པ་ལ་ནི་གཟུགས་བརྙན་རྫོགས། ། བཞི་པ་ལ་ནི་ཡིག་འབྲུ་དགོད། ། ཞེས་བཤད་པ་འདིས་བསྙེན་བསྒྲུབ་ཡན་ལག་བཞི་བསྟན་པར་འདོད་པ་དང་། བསྲུང་འཁོར་གྱི་སྤྲོ་གཞི་སྣ་ཚོགས་རྡོ་རྗེ་བསྟན་པར་འདོད་པ་དང་།
ཞུ་བ་གླུས་བསྐུལ་བསྟན་པར་འདོད་པ་དང་། ལུགས་གསུམ་ལས། དང་པོ་འཐད་དེ། གཞུང་ཚིག་འདི་ཉིད་གསང་འདུས་ཀྱི་རྒྱུད་ཕྱི་མར་ཡང་ཇི་ལྟ་བ་བཞིན་དུ་བཤད་ནས། དེ་ཉིད་ངོས་འཛིན་པར། རྡོ་རྗེ་རྣམ་བཞི་འདི་དག་གིས། ། ཐ་མལ་བསྒྲུབ་པའི་བསྙེན་པ་བྱ། ། ཞེས་གསུངས་སོ། ། དོན་ནི་གོ་སླའོ། ། དེ་ནས་མཆོད་པ་ཕྱི་མཆོད་བསྡུས་པ་ཙམ་དང་།
གསང་མཆོད་ཀྱིས་མཆོད་དེ། འདིར་མཆོད་པ་བྱེད་པར་སློབ་དཔོན་གྱི་གཞུང་དུ་དངོས་སུ་བཤད་པས་སོ། ། དེ་ནས་སྦྱང་གཞི་དང་སྦྱར་ཏེ་ཉམས་སུ་ལེན་ན། ཀྱེ་རྡོར་གྱི་སྐབས་སུ་བར་དོའི་རྣམ་ཤེས་མེར་མེར་པོ་དང་བཅས་པའི་གནས་སྐབས་དེ་འབྱུང་བ་བཞིས་བརྟེན་པ་དང་། སྨིན་པ་སོགས། སྦྱང་གཞིར་བྱས་ནས། འབྱུང་བ་བཞི་རྣམ་པར་དག་པའི་ལྷ་མོ་བཞི་སྦྱོང་བྱེད་དུ་བཤད་པ་ལྟར། འདིར་ཡང་སྦྱང་གཞི་དེ་ཉིད་ཐིག་ལེ་ལས་སྤྲོས་པའི་དཔའ་བོ་དང་རྣལ་འབྱོར་མའམ། སངས་རྒྱས་བྱང་ཆུབ་སེམས་དཔའ་འབྱུང་བ་བཞི་རྣམ་པར་དག་ཅིང་ཚད་མེད་བཞིའི་ངོ་བོར་གྲུབ་ཟིན་པ་རྣམས་ཀྱིས། ཞུ་བ་གླུས་བསྐུལ་བྱེད་པ་དེ་སྦྱོང་བྱེད་དོ། །
མངལ་གྱི་ལྟར་ལྟར་པོ་སོགས་སྦྱང་གཞིར་བྱས་ནས་ཧཱུྃ་དང་ཨཾ་ཁོར་ཁོར་པོའམ། རྐང་ལག་འགུལ་བ་སྦྱང་གཞིར་བྱས་ནས། རྡོ་རྗེ་དང་གྲི་གུག་སྐྱེ་མཆེད་དྲུག་དོད་པ་ནས་གཙེས་ཏེ་ཆོས་འབྱུང་གི་སྒོར་ཕྱིར་འཐོན་ནས་ལང་ཚོའི་གནས་སྐབས་ལོ་བཅུ་དྲུག་ལོན་པ་དེ་མན་སྦྱང་གཞིར་བྱས་ནས། འབྲས་བུ་རྡོ་རྗེ་འཛིན་པ་བསྒོམ་པ། དེའི་གནས་སྐབས་སུ་ཡན་ལག་དང་ཉིང་ལག་རྣམས་སྔ་ལས་ཕྱི་མ་བྱེ་རག་དུ་སོང་བ་དེ་སྦྱང་གཞིར་བྱས་ནས། གོ་ཆ་དགོད་པ། ངག་སྨྲ་བ་ལེགས་པར་མི་ཤེས་པ། གནས་བསྒྱུར་ནས་ཤེས་པའི་གནས་སྐབས་དེ་སྦྱང་གཞིར་བྱས་ནས་གནས་གསུམ་བྱིན་གྱིས་བརླབ་པ་རིགས་ལྔའི་ཚོགས་པ་ཅན་དུ་བྱེད་པའོ། ། བསམ་པ་མ་ཕྱེད་པ་དེ་གནས་བསྒྱུར་ནས་བསམ་པ་ཡོངས་སུ་རྫོགས་པ་དེ་སྦྱང་གཞིར་བྱས་ནས་ཡེ་ཤེས་པ་སྤྱན་དྲངས་ཏེ་སྟིམ་པ། དེ་ལྟར་ལུས་ངག་ཡིད་གསུམ་གྱི་སྟོབས་ཡོངས་སུ་རྫོགས་ནས་རང་རིགས་དང་མི་མཐུན་པའི་བྱ་བ་ལ་དབང་བསྒྱུར་བ་རྒྱལ་པོ་ལྟ་བུ་ཡིན་ནའང་།
རྒྱལ་རིགས་སུ་དབང་བསྐུར་ཏེ། རྒྱལ་ས་ཐོབ་པ་དེ་སྦྱང་གཞིར་བྱས་ནས། དབང་བསྐུར་ཞིང་རིགས་བདག་གི་རྒྱས་གདབ་པ། དེའི་དབུས་སུ་གཞན་གྱི་བཅའ་འབུལ་བ་སོགས་སྦྱང་གཞིར་བྱས་ནས་མཆོད་པ་འབུལ་བའོ། ། དེ་ནས་བཙུན་མོ་སོགས་བླང་སྟེ་རིགས་ཀྱི་སྲས་བསྐྲུན་པར་བྱེད་པ་སོགས་དེ་སྦྱང་གཞིར་བྱས་ནས་སྦྱང་འབྲས་ལོངས་སྤྱོད་རྫོགས་པའི་སྐུས་སྤྲུལ་པའི་སྐུ་སྣ་ཚོགས་སྤྲོས་ཏེ་སེམས་ཅན་གྱི་དོན་གྱི་བྱེད་པ་བཞིན་དུ། འབྲས་བུ་རྡོ་རྗེ་འཛིན་པ་ཡབ་ཡུམ་སྙོམས་འཇུག་བྱས་འཁོར་མངལ་འབྱིན་གྱིས་ཚུལ་གྱིས་སྤྲོས། སྦྱོང་བྱེད་རྣལ་འབྱོར་ལམ་པས་བསྒོམ་མོ། ། དང་པོ་སྦྱོར་བ་གཙོ་བོར་བསྐྱེད་པའི་རྣལ་འབྱོར། ཆོས་སྐུ་ལམ་དུ་བྱེད་པའི་སྒྲུབ་ཐབས་སུ་བསྟན་ཟིན་ནོ། ། དེའི་གོ་རྒྱུ་ཡང་།
ཆོས་ཀྱི་སྐུ་ནི་བདེ་བ་ཆེན་པོའི་ཡེ་ཤེས་ཡིན་ལ། དེ་ཉིད་མངོན་བྱང་ལྔའི་སྐབས་སུ། ཁམས་དཀར་དམར་འཕྲོ་འདུ་ལས། བདེ་བ་ཆེན་པོའི་ཡེ་ཤེས་བསྐྱེད་པ་དང་། བྱང་ཆུབ་ཀྱི་སེམས་ཀྱི་རང་བཞིན་ཐིག་ལེར་ཞུ་བ་ལས་བདེ་བ་ཆེན་པོའི་ཡེ་ཤེས་དངོས་མཚོན་པ་ཡིན་པ་དང་། འབྲས་བུ་རྡོ་རྗེ་འཛིན་པ་ཡབ་ཡུམ་སྙོམས་འཇུག་བྱས་པས་ཁམས་དཀར་དམར་གྱི་འཕྲོ་འདུ་ལས་བདེ་བ་ཆེན་པོའི་ཡེ་ཤེས་སྐྱེས་པ་ཡོད་པས་སོ། ། བུ་རིན་པོ་ཆེས། འདིར་ཕྱོགས་ལྔ་ལུགས་རྒྱུ་རྡོ་རྗེ་འཛིན་པ་ཡབ་ཡུམ་སྙོམས་འཇུག་བྱས་པའི་རྐྱེན་གྱིས་སངས་རྒྱས་བྱང་སེམས་སྤྱན་དྲངས་ཞལ་དུ་ཞུགས་ཐུགས་ཁར་ཞུ། རྡོ་རྗེས་ལམ་ནས་ཡུམ་གྱི་མཁར་བབས་པས། དེ་དཀྱིལ་འཁོར་ཡོངས་རྫོགས་སུ་གྱུར་པ་སོགས་འགྲོ་བ་དབང་བསྐུར་གྱི་ཆོ་ག་བྱེད་དོ། །
དེའི་ཐུགས་བརྩེའི་གཏད་སོ་ཡང་། འདིར་གང་དུ་གསང་འདུས་འཇམ་རྡོར་གཉིས་ཏིང་ངེ་འཛིན་གསུམ་གྱི་ཆིངས་ཀྱི་སྒོ་ནས་ལམ་སྟོན་པ་འདྲ་བ་ལ། འདིར་ཕ་མའི་ཏིང་ངེ་འཛིན་དང་། རང་ཉིད་ཀྱི་ཏིང་ངེ་འཛིན་བྱུང་ནས། སྤུན་ཟླའི་ཏིང་ངེ་འཛིན་མ་བྱུང་བས། སྤུན་ཟླའི་ཏིང་ངེ་འཛིན་ལ་འགྲོ་བ་དབང་བསྐུར་གྱི་ཆོ་ག་བྱེད་དགོས་པ་ཡིན་ནམ་སྙམ། གསང་འདུས་རྩ་རྒྱུད་དུ་ཟིལ་གནོན་རྡོ་རྗེའི་ཏིང་ངེ་འཛིན་གསུངས་པ་ལ་འཕགས་པ་ཡབ་སྲས་ཀྱིས་དྲང་དོན་གྱི་བཤད་པ་བྱེད་པའི་ཚེ། ལྷག་མོས་དངོས་དང་། དེའི་མཛད་པ་གཉིས་བྱས་ཏེ་བཤད། སངས་རྒྱས་ཡེ་ཤེས་ཞབས་ཀྱིས།
རྒྱུ་རྡོ་རྗེ་འཛིན་པ་ཡབ་ཡུམ་སྙོམས་འཇུག་བྱས་ཏེ་མངལ་དུ་ལྷག་མོས་ཀྱི་དཀྱིལ་འཁོར་བསྐྱེད། དེའི་འོད་ཟེར་གྱི་འགྲོ་བ་རྣམས་དགུག་སྟེ་དཀྱིལ་འཁོར་གྱི་སྒོ་བཞི་ནས་འདིར་རྡོ་རྗེའི་འཇུག་པས་ཞུགས་པ་སོགས། འགྲོ་བ་དབང་བསྐུར་གྱི་ཆོ་ག་བྱེད་པ་ནི་གཟིལ་གནོན་རྡོ་རྗེའི་ཏིང་ངེ་འཛིན་ཞེས་དཀྱིལ་འཁོར་ལ་དྲང་དོན་གྱི་བཤད་པ་བྱས་ན་དེ་ལྟར་ཡོང་བའི་རྒྱུ་མཚན་ཡིན་ནོ། ། འདིར་དེ་ལྟ་བུ་བྱེད་པ་ལ་ཤེས་བྱེད་མེད་དོ། ། འོན་ཏེ་འཇམ་རྡོར་དང་འདི་གཉིས་ཏིང་ངེ་འཛིན་གསུམ་གྱི་ཆིངས་ཀྱིས་འཆིངས་པར་འདྲ་བས་དེ་ལྟ་བུ་བྱེད་དགོས་པ་ཡིན་ནོ་སྙམ་ན། སློབ་དཔོན་ཤཱནྟི་བ་ཉིན་འབྱུང་ཟླ་བ། རིན་པོ་ཆེ་པས། རྒྱུ་རྡོ་རྗེ་འཛིན་པ་ཡབ་ཡུམ་སྙོམས་པར་ཞུགས་ཏེ། འདོད་པའི་ལྕགས་ཀྱུས་དེ་བཞིན་གཤེགས་པ་ཐམས་ཅད་བཀུག་ནས། སྤྱི་གཙུག་ནས་བཞུགས་ཏེ།
ཞུ་བར་གྱུར་པའི་བྱང་ཆུབ་ཀྱི་སེམས་རིམ་གྱིས་འབབ་པས་རྡོ་རྗེ་ནོར་བུའི་བར་དགའ་བ་བཞི་ཉམས་སུ་མྱོང་ཞིང་བརྟན་པར་བྱས་ནས་ཡུམ་གྱི་བྷ་གར་བབས་པའི་བྱང་སེམས་ཨ་ལི་དང་། ཡུམ་གྱི་ལ་མཚན་ཀ་ལིའི་དབུས་སུ། དེ་བཞིན་གཤེགས་པ་རྣམས་ཀྱི་ཐུགས་ཡེ་ཤེས་དྲུག་པ། ན་ད་རིམ་གྱི་རྫོགས་པའི་ཧཱུྃ་ཡིག་དང་གཅིག་ཏུ་འདྲེས་པས། འབྲས་བུ་རྡོ་རྗེ་འཆང་འདྲ་བའི་དེ་ཀས་གཙོ་བྱས་པའི་རྟེན་དང་བརྟེན་པར་བྱས་པའི་དཀྱིལ་འཁོར་ཡོངས་སུ་རྫོགས་པར་གྱུར་ཏེ། དེའི་གཙོ་བོ་ཡབ་ཡུམ་སྙོམས་པར་ཞུགས་པའི་དགའ་བའི་སྒྲས་བསྐུལ་བར་བྱས་པས། སེམས་ཅན་ཐམས་ཅད་འོང་ནས་སློབ་མ་འཇུག་པའི་རིམ་པས་བྷ་གའི་དཀྱིལ་འཁོར་དེར་བཅུག་པས། ཆོས་འབྱུང་གི་ཕྱག་རྒྱའི་འོད་ཀྱི་རེག་པ་ཙམ་ལས་སྒྲིབ་པ་དག་ནས། དེ་བཞིན་གཤེགས་པའི་སྐུར་གྱུར་པར་བསམ་ལ། སངས་རྒྱས་ཐམས་ཅད་ཀྱི་དཀྱིལ་འཁོར་གྱི་གཙོ་བོའི་སྐུ་ལ་བཅུག་རྗེས་སུ་ཆགས་པའི་སྦྱོར་བས་བྱང་ཆུབ་ཀྱི་སེམས་ཞུ་བར་གྱུར་པ་རྡོ་རྗེའི་ལམ་ནས་བྱུང་ནས།
སེམས་ཅན་ཐམས་ཅད་ཀྱི་ཚོགས་དེ་རྣམས་ལ་དབང་བསྐུར་བས། སེམས་གྱི་ཕུང་ཁམས་སྐྱེ་མཆེད་རྣམས་སྦྱང་སྟེ། དེ་རྣམས་ཕུང་ཁམས་སྐྱེ་མཆེད་བདེ་བ་ཆེན་པོ་ལས་བྱུང་བའི་དཀྱིལ་འཁོར་གྱི་ལྷར་གྱུར་ཏེ། གཟུགས་ཕུང་ལ་རྣམ་སྣང་། ཚོར་བ་ཏྲཾ་ལས་རྡོ་རྗེ་ཉི་མ། འདུས་ཤེས་ཧྲཱི་ལས་པདྨ་གར་གྱི་དབང་ཕྱུག འདུ་བྱེད་ཧོ་ལས་རྡོ་རྗེ་རྒྱལ་པོ། རྣམ་ཤེས་ཧཱུྃ་ལས་རྡོ་རྗེ་སེམས་དཔའ། ཕུང་པོ་ལྔ་དེ་བཞིན་གཤེགས། ཧི་ལས་དཔལ་ཧེ་རུ་ཀ
མིག་ཨོཾ་ལས་གཏི་མུག་རྡོ་རྗེ། རྣ་བ་ཧཱུྃ་ལས་ཞེ་སྡང་རྡོ་རྗེ། སྣ་ཏྲཾ་ལས་ཕྲག་དོག་རྡོ་རྗེ། ལྕེ་ཨ་ལས་འདོད་ཆགས་རྡོ་རྗེ། ལུས་ཁམས་ལས་སེར་རྣ་རྡོ་རྗེ། ཡིད་ཧཾ་ལས་དབང་ཕྱུག་རྡོ་རྗེ། སའི་ཁམས་ལཾ་ལས་ལྟུང་བྱེད་མ། ཆུའི་ཁམས་མཾ་ལས་གསོད་བྱེད་མ། མེའི་ཁམས་པཾ་ལས་འགུགས་བྱེད་མ། རླུང་གི་ཁམས་ཏཾ་ལས་གར་གི་དབང་ཕྱུག་མ།
ནམ་མཁའི་ཁམས་ཁཾ་ལས་པདྨའི་དྲྭ་བ་ཅན་མ། ལུས་ཨོཾ་ལས་སྐུ་རྡོ་རྗེ། ངག་ཨཱཿལས་གསུང་རྡོ་རྗེ། ཡིད་ཧཱུྃ་ལས་ཐུགས་རྡོ་རྗེར་བསྐྱེད་ལ། ཨི་ཞེས་བརྗོད་པས་མངལ་ནས་སྤྲོས་ཏེ། ཕྱོགས་བཅུའི་སེམས་ཅན་ཐམས་ཅད་ཀྱི་དོན་ལ་གཤེགས་པར་བསམ། དཀྱིལ་འཁོར་དེ་ཡང་རང་བཞིན་གྱི་གནས་སུ་གཤེགས་ནས་མི་དམིགས་པར་བསམ་པ་ནི། མངལ་གྱི་དཀྱིལ་འཁོར་མཛད་པ་དང་བཅས་པ་སྟེ། སྤུན་ཟླའི་ཏིང་ངེ་འཛིན་ནོ་ཞེས་གསུངས་སོ། ། ནག་པོ་དམ་རྡོར་རྣམས་ཀྱིས་བཤད་པའི་ཀྱེ་རྡོར་མངོན་རྟོགས་སུའང་འགྲོ་བ་དབང་བསྐུར་གྱི་ཆོ་ག་བྱེད་དགོས་པར་འགྱུར་ཏེ།
ཏིང་ངེ་འཛིན་གསུམ་གྱིས་བཅིངས་པར་འདྲ་བའི་ཕྱིར། ཕ་རྒྱུད་ནང་མཐུན་དགྲ་ནག་དང་གཤེད་དམར་ལྷ་བཅུ་གསུམ་མའི་སྐབས་སུའང་འགྲོ་བ་དབང་བསྐུར་གྱི་ཆོ་ག་བྱེད་པར་མཚུངས་ཏེ། དེའི་ཕྱིར། དེ་ནི་ཁྱེར་རང་གི་ལུགས་ལའང་བྱས་པ་མེད་དོ། ། འོན་ཏེ། རི་བོ་ཚངས་ཚིངས་སྨན་ལྗོངས་དང་། ། རྒྱ་མཚོ་ཆེན་པོའི་ངོས་དག་གམ། ། གདོད་ནས་གྲུབ་པའི་དུར་ཁྲོད་དེ། ། དེར་ནི་དཀྱིལ་འཁོར་བྲི་བར་བྱ། ། ཞེས་པ་ལ་འདོད་ཆགས་ཆོས་སྦས་ཀྱི་བཤད་པ་བྱས་ནས།
དང་པོ་གསུམ་གྱི་ཕྱག་རྒྱའི་ལུས་བསྟན། དེར་ནི་དཀྱིལ་འཁོར་བྲི་བར་བྱ། ། ཞེས་པས་ཆོས་འབྱུང་གི་ནང་དུ་དཀྱིལ་འཁོར་བསྐྱེད་པ་བསྟན། དེ་ནས་ཆོ་གས་སྤྲོ་བར་བྱ་ཞེས་པས་ཕྱིར་སྤྲོ་བ་བསྟན་པ་ཡིན་ནོ་ཞེ་ན། འདོད་ཆགས་ཆོས་སྦས་ཀྱི་བཤད་པ་གསང་འདུས་པའི་བརྡ་འཆད་ཡིན་གྱི་འདིར་དེའི་བརྡ་འཆད་མེད་མོད། འོན་ཀྱང་སྦས་པའི་བཤད་པ་བྱས་ན་གཞུང་དེས་ཕྱག་རྒྱའི་ལུས་སྟོན་པ་ཡིན་གྱིས། ཆོས་འབྱུང་གི་ནང་དུ་དཀྱིལ་འཁོར་བསྐྱེད་པ་མི་སྟོན་ནོ། ། གོ་རིམ་བཞིན་དུ་སྤྲོ་བར་བྱ། ། ཞེས་པས་ཡབ་ཡུམ་སྙོམས་འཇུག་བྱས་པའི་བདེ་བའི་སྒྲ་དང་། སྙིང་ཁའི་ས་བོན་གྱི་འོད་ཟེར་གྱིས་སངས་རྒྱས་བྱང་སེམས་དང་བར་དོའི་ཧཱུྃ་ཡིག་འགུགས་པའི་ཕྱིར་དུ་འོད་ཟེར་སྤྲོ་བ་སྟོན་གྱི་མཁའ་ནང་གི་དཀྱིལ་འཁོར་ཕྱིར་སྤྲོ་བ་མི་སྟོན་ནོ། །
འོན་ཏེ་ལ་བ་པའི་རྩ་རྒྱུད་ཀྱི་འགྲེལ་པར། སྔགས་པས་ལྟེ་བར་བསམ་བྱ་བ། ། དབུས་སུ་རླུང་དང་དེ་བཞིན་མེ། ། དེ་དབུས་སྟོང་པའི་རི་མོའོ། ། བདེ་བ་ཆེན་པོ་ཡང་དག་སྦྱར། ། གཉིས་མེད་གཉིས་སུ་མེད་པའི་མཆོག ། སྒྲ་ཡིས་བསྐུལ་བར་བྱས་པ་ཡིས། ། སེམས་ཅན་ཐམས་ཅད་འོང་གྱུར་ནས། ། སངས་རྒྱས་རྗེས་ཆགས་སྦྱོར་བ་ཡི། ། སེམས་ཅན་ཁམས་ནི་རྣམ་པར་སྦྱངས། །
བདེ་བ་ལས་བྱུང་དཀྱིལ་འཁོར་ཏེ། ། ཞེས་སོགས་ཀྱི་དོན་ཡིན་ནོ་སྙམ་ན་དེའི་དོན་ནི། གཞལ་ཡས་ཁང་གི་ལྟེ་བར་ལྷ་བསྐྱེད་པ་སྟོན་པས། སྒྲུབ་ཐབས་ཆུང་ཆུང་ཟུར་པ་གཅིག་སྟོན་པ་ཡིན་གྱི། མངལ་སྐྱེས་ཀྱི་དཀྱིལ་འཁོར་ཆེན་པོའི་ཆ་ལག་དེ་ལྟ་བུ་སྟོན་པ་མིན་ཏེ། དེ་ཉིད་ལས་ཤེས་སོ། ། གལ་ཏེ་བསྟན་ནའང་དེ་དང་མངོན་རྟོགས་འདི་ལ་འགྲེལ་མེད་དོ། ། གལ་ཏེ་སློབ་དཔོན་སྤྱོད་པའི་རྡོ་རྗེའི་འདིའི་རྗེས་སུ་མི་འཇུག་ནའང་། བདེ་མཆོག་གི་སྒྲུབ་ཐབས་ཡིན་པས་འབྲེལ་ཡོད་དོ་སྙམ་ན། འོ་ན་ལཱུ་ཧི་པའི་སྐབས་སུ་འགྲོ་བ་དབང་བསྐུར་གྱི་ཆོ་ག་བྱེད་དགོས་པར་འགྱུར་བ་དང་།
སློབ་དཔོན་ལ་བ་པ། གྲུབ་ཆེན་རྡོ་རྗེ་དྲིལ་བུ་པའི་དངོས་ཀྱི་སློབ་མ་ཡིན་པས། དྲིལ་བུ་ལྷ་ལྔ་དང་། ལུས་དཀྱིལ་ཀྱི་སྐབས་སུའང་མཚུངས་སོ། ། དེ་དག་ལ་བྱེད་པར་མ་བཤད་དོ་སྙམ་ན། འདིར་དེ་དང་མཚུངས་སོ། ། ལ་བ་པའི་བཅུ་གསུམ་མའི་སྐབས་སུའང་དེ་བྱེད་པར་རིགས་པ་སོགས་སྐྱོན་མཐའ་ཡས་སོ། ། ཤཱནྟི་པ་སོགས་གསུམ་གྱིས་ཀྱེ་རྡོ་རྗེ་ཡན་ལག་དྲུག་པ་ལྟར། རྒྱུ་རྡོ་རྗེ་འཛིན་པ་ཡབ་ཡུམ་གྱི་མངལ་ནས་ལྷ་མོ་སྤྲོ་བའི་སྤུན་ཟླའི་ཏིང་ངེ་འཛིན་བྱས་ན་འཇམ་རྡོར་བ་དང་མི་འགྲིག་པར་མཐོང་ནས། དེ་ཞུ་བ་ལས་འབྲས་བུ་རྡོར་འཛིན་ཡུམ་བསྐྱེད།
དེའི་མངལ་ནས་འཁོར་གྱི་ལྷ་མོ་རྣམས་བུ་མོའི་ཚུལ་གྱི་སྤྲོ་བར་མཛད་པ་ལྟར། འདིར་ཡང་འབྲས་བུ་རྡོ་རྗེ་འཛིན་ཡབ་ཡུམ་སྙོམས་འཇུག་བྱས་ནས། འཁོར་མངལ་འབྱིན་གྱི་ཚུལ་གྱིས་སྤྲོ་བ་བུ་ཚའི་ཏིང་ངེ་འཛིན་དུ་བཤད་པ་ཡིན་པ་ལ། ཁྱེད་ལྟར་ན་གོང་དུ་འགྲོ་བ་དབང་བསྐུར་གྱི་ཆོ་ག་སྤུན་ཟླའི་ཏིང་ངེ་འཛིན། འཁོར་མངལ་འབྱིན་གྱིས་སྤྲོ་བ་བུ་ཚའི་ཏིང་ངེ་འཛིན་ཏེ་གང་བཤད་བཤད་ཐམས་ཅད་ཁས་ལེན་དགོས་པར་འགྱུར་རོ། ། གཉིས་པ་དཀྱིལ་འཁོར་རྒྱལ་མཆོག་ལ། གཙོ་བོ་ཡབ་ཡུམ་གྱི་མཁའ་གསང་སྔ་མ་ལྟར་བྱིན་གྱིས་བརླབས་ནས། སྙོམས་པར་ཞུགས་པའི་བདེ་བའི་སྒྲ་དང་། སྙིང་ཁའི་ས་བོན་གྱི་འོད་ཀྱིས་དེེ་པ་རྣམས་སྤྱན་དྲངས་སྤྱི་གཙུག་གམ་སྨིན་ཕྲག་ནས་ཞུགས་ཐུགས་ཁར་ལྷན་ཅིག་སྐྱེས་པའི་གཏུམ་མོའི་མེས་ཞུ། ཡུམ་གྱི་མཁར་བབས་ཁམས་དཀར་དམར་འདྲེས་པ་ལས།
དཀྱིལ་འཁོར་རྫོགས་པར་བྷ་གར་བསྐྱེད། དེ་ཡང་བསྐྱེད་རིམ་ལ་དབང་འབྱོར་ནི་མངལ་དུ་རྫོགས་པ་སྐད་ཅིག་གིས་སྒོམ་པ་ཙམ་གྱི་ཆོག་མོད་ཀྱང་། ལས་དང་པོ་པས་རེ་རེ་ནས་བསྐྱེད་དགོས་པ་ཡིན་ནོ། ། དེ་ལ་མཁའ་ནང་གི་ཐིག་ལེ་ཆ་གཉིས་སུ་གྱུར་པའི་ཆ་གཅིག བྷྲཱུཾ་ལས་གཞལ་ཡས་ཁང་གདན་བཅས་སུ་བསྐྱེད། ཆ་གཅིག་ཆ་ཞེ་གཅིག་ཏུ་གྱུར་པ་གདན་རྣམས་ཀྱི་སྟེང་དུ་འཁོད་པ་ལས། དབུས་ཀྱི་ཐིག་ལེ་གཙོ་བོ་ཡབ་ཡུམ་དུ་བསྐྱེད་པ་ནས་སོགས་ཡང་བསྐྱེད། འདིར་ས་བོན་ལས་བསྐྱེད་མི་བསྐྱེད་ཀྱི་བཤད་པ་གང་ཡང་སློབ་དཔོན་གྱིས་མ་བཤད། རྗེ་གོང་མ་རྣམས་ཐིག་ལེར་གྱུར་པ་ལས་སྐད་ཅིག་གིས་བསྐྱེད་པར་བཞེད་པ་ལྟར་བྱེད་དོ། ། རིན་པོ་ཆེས།
དབུས་ཀྱི་ཐིག་ལེ་ལས་ཧཱུྃ་དང་བཾ། དེ་ལས་གཙོ་བོ་ཡབ་ཡུམ། འདབ་བཞིའི་ཐིག་ལེ་ལས་ལཾ་མཾ་པཾ་ཏཾ་སོགས་འཁོར་ལོ་གསུམ་གྱི་ཐིག་ལེ་ལས་པུ་ཛ་སོགས། སྒོ་མཚམས་མ་བརྒྱད། སློབ་དཔོན་ཀ་ལ་ཀལ་པ་ལྟར་ན། མ་ནིང་གི་རི་རཱི་ལི་ལཱི་ཡི་གེ་བཞི། ཡ་ར་ལ་ཝ་བཞི་ལས་བསྐྱེད། སློབ་དཔོན་ཨ་བྷ་ཡ་ལྟར་ན་ཧཱུྃ་བརྒྱད་ལས་བསྐྱེད་དོ། ། ཞེས་གསུངས་སོ། ། ཨ་བྷ་ཡས་མཛད་པའི་ནག་པོ་པའི་རྗེས་འབྲང་གི་གཞུང་འདུག་པ་མ་མཐོང་ངོ་། །
ཀ་ལ་ཀལ་པ་ནག་པོ་པའི་རྗེས་འབྲང་ཡིན་པས་ཞིང་རྡོ་རྗེ་མཁའ་འགྲོའི་འགྲེལ་བྱེད་ཡིན་པས་དེ་ལྟར་བྱས་ཀྱང་རུང་ཙམ་ཡིན། དེའི་ལུགས་ལ་ནི། ཨ་ལི་ལ་མ་ནིང་གི་ཡི་གེ་བོར་བའི་དང་པོ་བརྒྱད་ཀྱིས་ཡི་གེ་གཉིས་གཉིས་ལས་སྙིང་པོའི་རྣལ་འབྱོར་མ་བཞི། ཨོ་ཨཽ་ཨཾ་ཨ་ནི་བདེ་བ་དང་སྟོང་པའི་ངོ་བོ་ཡིན་པས་གཙོ་བོ་ཡབ་ཡུམ་བསྐྱེད། གསལ་བྱེད་ཀྱི་སྡེ་ཚན་དང་པོ་བཞི། ཕྱི་མ་རྣམས་བོར་བ་ལ། མ་སླད་སྐོར་དུ་བཏང་བ་སྟེ་ཚན་གཉིས་ལས་ཐུགས་འཁོར་དང་། གསུང་འཁོར་བསྐྱེད་པ་སྟེ་པ་སྡེའི་ཡི་གེ་དང་པོ་བཞི་དང་སྡེ་པ་བཞིའི་མཐའ་མ། ངཾ་ཉཾ་ཎཾ་ནཾ་ལས་སྐུ་འཁོར་བསྐྱེད། སྒོ་མཚམས་མ་བརྒྱད་རིན་པོ་ཆེ་པས་བཤད་པ་ལྟར་རོ། །
དེ་ལྟ་ནའང་། འདིར་ཐིག་ལེ་ལས་སྐད་ཅིག་གིས་བསྐྱེད་པ་ཉིད་བྱེད་དོ། ། དཀྱིལ་འཁོར་རྒྱལ་མཆོག་གི་ལྷ་སྤྲོ་བའི་སྐབས་སུ། རང་ཧེ་རུ་ཀ་ཡབ་ཡུམ་དུ་བསྐྱེད་པའི་སྙིང་ཁའི་དབུས་ན། རྩ་དབུ་མ་རོ་རྐྱང་གཉིས་ཀྱིས་དཀྲིས་པ། ཧཱུྃ་ཡིག་གི་རྣམ་པར་ཡོད་པ། དེའི་ཕྱོགས་བཞི་ན་ལཾ་སོགས་བཞིའི་གཟུགས་ཀྱིས་གནས་པའི་རྩ་བཞི་མཚམས་བཞི་ན་བདུད་རྩི་རྣམ་པ་ལྔ་འབབ་པའི་རྩ་བཞི། དེའི་ཕྱི་སྐོར་གྱི་རྩ་འདབ་བརྒྱད་ལ་ཧཱུྃ་རིང་པོ་བརྒྱད། སྤྱི་བོ་ལ་སོགས་པའི་གནས་ཉི་ཤུ་རྩ་བཞིར་པུ་ཛ་ལ་སོགས་པའི་དབྱིབས་སུ་གནས་པའི་རྩ་ཉེར་བཞི་དང་། དེའང་ཕྱིའི་དཀྱིལ་འཁོར་གྱི་ལྷའི་བསྐྱེད་གཞི་ཕྱག་མཚན་སོགས་འདྲ་བར་ལུས་ཀྱི་དཀྱིལ་འཁོར་གྱི་ལྷ་རྣམས་བསྐྱེད་གཞི་ཡིན་ལ།
རྩ་རྣམས་ནི་དཔའ་མོ་རྣམས་ཀྱི་བསྐྱེད་གཞི། ནང་གི་ཁམས་ནི་དཔའ་བོའི་བསྐྱེད་གཞི། ལམ་དུ་བྱ་ན་བདེ་ཆེན་གྱི་ཡེ་ཤེས་བསྐྱེད་བའི་རྒྱུ། མྱང་འདས་ན་འཁོར་བའི་རྒྱུ། དེ་བུ་ཚའི་སྐྲ་སེན་སོགས་བསྐྱེད་པའི་ནུས་པ་ཉི་ཤུ་རྩ་བཞི་དང་ལྡན་པའོ། ། དཀྱིལ་འཁོར་གཞན་དུ་དཀྱིལ་འཁོར་རྒྱལ་མཆོག་གི་ལྷ་ཕྱིར་སྤྲོ་བ་ཡིན་ཀྱང་། འདིར་སློབ་དཔོན་གྱིས། ཕྱིན་ཅི་ལོག་དུ་ངེས་པར་སྦྱར་ཞེས་པའི་དོན། གཞན་དུ་དཀྱིལ་འཁོར་རྒྱལ་མཆོག་གི་ལྷ་མངལ་ནས་ཕྱིར་སྤྲོ་བ་ཡིན་ཡང་། འདིར་ཡང་དྲངས་ཏེ་ལུས་ཀྱི་གནས་སོ་སོར་བཀོད།
གནས་དེ་དང་དེ་ནས་ཕྱིར་སྤྲོས་ཏེ། གཞལ་ཡས་ཁང་གི་ནང་དུ་སོ་སོའི་གདན་གྱི་སྟེང་དུ་འཁོད་པར་སྒོམ་པ་ཡིན་ནོ་སྤྲོ་བ་ཡིན་ཏེ། དེ་ཡང་བྷ་གའི་དཀྱིལ་འཁོར་གྱི་གཙོ་བོ་རྐྱང་པ་རླུང་གི་ཤུགས་འོད་ཟེར་གྱི་རྣམ་པས་རྡོ་རྗེའི་ལམ་ནས། དབུ་མ་ནས་དྲངས། ཐུགས་ཁའི་ཧཱུྃ་ལ་ཐིམ་པས། དེ་ཡོངས་སུ་གྱུར་པ་ལས་ཧེ་རུ་ཀ་ཡུམ་བཅས་མཚོན་གང་པར་གྱུར། ཡང་བྷ་གའི་ཡུམ་ལྔ་ཡུམ་གྱི་ཐུགས་ཁར་དྲངས། ནང་ལྟར་གྱི་ཕག་མོའི་ལྟེ་བའི་ཨ་ཐུང་ལ་ཐིམ། བཅོམ་ལྡན་འདས་མར་གྱུར། དེ་བཞིན་དུ་འཁོར་གྱི་ལྷ་རྣམས་དྲངས་ནས་སྤྲོ་བ་དང་།
གདན་ལ་འཁོད་པའི་བར་དུ་བྱེད། ཞལ་ཕྱག་འདིར་རྡོ་རྗེ་མཁའ་འགྲོ་ནས་བཤད་པ་ལྟར་ཡིན་ལ། ལཱུ་ཧི་པ་ནས་བཤད་པ་ལྟར་ཕྱག་བཞི་མར་བསྒོམ་ཀྱང་འགལ་བ་མེད། དེ་ལྟ་ནའང་བདག་བསྐྱེད་ཀྱི་སྐབས་སུ་ཕྱག་གཉིས་མར་བཤད་པ་ལྟར་བསྒོམ། ཞབས་སློབ་དཔོན་གྱི་གཞུང་དུ་གར་སྟབས་ལྟར་གསལ་ཡང་། དེའི་རྗེས་འབྲང་སྡོམ་པ་བཤད་པར། གཡས་བརྐྱང་གི་སྟབས་ཀྱིས་བཞུགས་པར་བཤད་པ་ལྟར་ཡིན་ནོ། ། ཕྱག་མཚན་གཡས་གྲི་གུག་དང་གཡོན་རྣམས་ནི་ཀྱཻ་རྡོ་རྗེ་ལྟར་ཐོད་ནང་དུ་དགེ་སློང་ལ་སོགས་པའི་གཟུགས་ཆུང་ཆུང་གིས་མཚན་པ་འཛིན་པའོ། ། གཞུང་དུ་མཚམས་བཞིར་སྣོད་ཅེས་པ་ལས་མ་བཤད་ཀྱང་། རྡོ་རྗེ་མཁའ་འགྲོ་ནས་ཐོད་པ་བཤད།
ལཱུ་ཧི་པ་ལྟར། བུམ་སྟེངས་སུ་ཐོད་པ་བྱེད་ན། བུམ་ནང་བདུད་རྩི་བཞི་དང་ཐོད་ནང་ཤ་ཆེན་གྱི་དྭངས་མས་གང་བའོ། ། འདིར་ཐོད་རྐྱང་བྱེད་པ་ལྟར་ན་བདུད་རྩི་ལྔ་ཆར་གྱིས་གང་བའོ། ། རྡོ་རྗེ་མཁའ་འགྲོ་ནས་ཐོད་ནང་སྤྲུལ་སྐུའི་གཟུགས་འཇོག་པར་བཤད་ཀྱང་། འདིར་མཆོད་བཞི་དཔའ་བོ་ཆེན་པོའི་ཞེས་པའི་དོན་མཆོད་པ་ལ་སྦྱར་ནས་ཐོད་པ་བདུད་རྩིས་གང་བ་བཤད། སྒོ་མཚམས་མ་བརྒྱད་ཀྱི་མཚམས་མ་བཞི་ཕྱེད་གཟུགས། ཕྱོགས་མ་བཞི་སྙིང་པོའི་རྣལ་འབྱོར་མ་བཞིའི་ཕྱོགས་མདོག་ལ་རང་རང་གི་གདོང་བརྙན་འཛིན་པ། དེ་ཡང་སྦུ་བ་བློ་ལྡན་གྱིས། འདི་དག་ལྷའི་བཞིན་ཅན་ལ། །
གདོང་ནི་རང་གི་དངོས་པོར་འདོད། ། ཅེས་བཤད་པ་དེ་འདིར་རུང་བ་ཙམ་ཡིན་ནོ། ། དེ་ལྟར་དཔའ་བོ་རྣམས་རྒྱན་ཆ་ལུགས་གཙོ་བོ་དང་འདྲ། དཔའ་བོ་ཐམས་ཅད་རྒྱན་ཆ་ལུགས་གཙོ་བོ་དང་འདྲ་བར། མི་མགོ་སྐམ་པོ་ལྔའི་དབུ་རྒྱན་རློན་པ་ལྔ་བཅུའི་དོ་ཤལ། ཕྱག་རྒྱ་དྲུག་ཉེ་བའི་ཕྱག་རྒྱ་ལྔ། སྟག་གི་ལྤགས་པའི་ཤམ་ཐབས་ཅན། ཞབས་གཡས་བརྐྱང་གི་བཞུགས་པ་ལ། ཡུམ་རྣམས་གཡོན་བརྐྱང་གིས་འཁྱུད་པའོ། ། རྣལ་འབྱོར་མ་རྣམས་ཞལ་གཅིག་ཕྱག་གཉིས་གྲི་ཐོད་འཛིན་པ་ལ།
རྒྱན་ཆ་ལུགས་གཙོ་མོ་དང་འདྲ་བར། མི་མགོ་སྐམ་པོ་ལྔ་དང་། ལྔ་བཅུའི་དོ་ཤལ་དང་། ཕྱག་རྒྱ་ལྔ་དང་། ཉེ་བའི་ཕྱག་རྒྱ་ལྔས་བརྒྱན་པ། དཔའ་མོ་རྣམས་ཞལ་གཅིག་ཕྱག་གཉིས་རྒྱན་ཆ་ལུགས་གཙོ་མོ་དང་འདྲའོ། ། ཐམས་ཅད་ཀྱང་ཡི་དྭགས་ཀྱི་གདན་ལ་བཞུགས་པ་སྟེ་དེ་ཡང་པྲེ་ཨེ་སྟ་ཞེས་བྱ་བ་སྲོག་རབ་ཏུ་སོང་བ་ལ་འཇུག་པས་རྣམ་རྟོག་དང་བྲལ་བའི་ལྟ་བ་བདག་མེད་པའི་དོན་མཚོན་པའོ། ། འདིར་དཀྱིལ་འཁོར་ཆེན་པོའི་སྐབས་ཡིན་པས་ཐམས་ཅད་ལ་དཔྲལ་བར་རྡོ་རྗེ་ནག་པོ་རྩེ་ལྔ་པས་མཚོན་ནོ། ། དེ་ནས་མཁའ་ནང་གི་གཞལ་ཡས་ཁང་ཡར་དྲངས་པས། ལུས་རྟེན་གྱི་གཞལ་ཡས་ཁང་དུ་གྱུར་པར་བསམ།
དེ་དག་མཁའ་ནང་གྱི་གཞལ་ཡས་ཁང་ཕྱིར་སྤྲོས་ཕྱིའི་གཞལ་ཡས་ཁང་ལ་ཐིམ་པས་གཞལ་ཡས་ཁང་གཟི་བརྗིད་ཕུན་སུམ་ཚོགས་པར་གྱུར་པར་བསམ་མོ། ། འདིར་རིན་པོ་ཆེ་པ་ན་རེ། སྔོན་ལ་ལུས་དཀྱིལ་གྱི་ལྷ་སྒོམ་ནས་རྗེས་ལ་རྟེན་གྱི་དཀྱིལ་འཁོར་སྒོམ་པ་མི་འཐད་དེ། རྟེན་བརྟེན་པའི་གོ་རིམ་དང་འགལ་བའི་ཕྱིར་ཟེར་རོ། ། སྤྱིན་རྟེན་བརྟེན་པ་ལ་རྟེན་སྔོན་ལ་བསྐྱེད་ནས་དེའི་རྗེས་སུ་བརྟེན་པ་སྐྱེ་དགོས་པའི་ངེས་པ་ཡང་མེད་དེ། ལཱུ་ཧི་པའི་སྐབས་སུ་དེ་གཉིས་ཅིག་ཅར་གསལ་འདེབས་པར་འདོད་ཀྱང་ལས་དང་པོ་པས་ཐོག་མར་གཞལ་ཡས་ཁང་གསལ་བཏབ་ནས་རྗེས་ལ་བརྟེན་པ་ལྷ་གསལ་འདེབས་པ་མིན་པ་མི་ཤེས་པའི་ཕྱིར་དང་། ཁྱེད་རང་གི་དགོས་དཔོན་བྷི་པུ་ཏ་ཙནྜས་ཀྱང་ལཱུ་ཧི་པའི་སྒྲུབ་ཐབས་སུ་བརྟེན་པ་སྔོན་ལ་བསྐྱེད་ནས་རྟེན་གཞལ་ཡས་ཁང་རྗེས་ལ་བསྐྱེད་པར་ཕྱི་ནང་གཉིས་ཀ་ལ་བཤད་པའི་ཕྱིར་དང་། སློབ་དཔོན་ཤྲཱི་བྷ་དྲས་འཇིགས་བྱེད་ཀྱི་སྒྲུབ་ཐབས། ཐོག་མ་རྡོ་རྗེ་འཇིགས་བྱེད་བསྐྱེད་ནས་རྗེས་ལ་རྟེན་བསྐྱེད་པའི་ཕྱིར། ཁྱེད་རང་གི་གསང་འདུས་དང་གཤེད་དམར་བཅུ་གསུམ་མའི་དཀྱིལ་འཁོར་རྒྱལ་མཆོག་གི་སྐབས་སུའང་སྔོན་ལ་ལྷ་སྤྲོ་རྗེས་སུ་རྟེན་སྤྲོ་བར་བཤད་པའི་ཕྱིར།
རྟེན་བརྟེན་པའི་གོ་རིམ་དང་འགལ་བར་འགྱུར་རོ། ། རྣམ་པ་གཅིག་ཏུ་ན་དོན་ལའང་མ་བསམ་པ་ཡིན་ཏེ། མཁའ་ནང་གི་ལྷ་མ་སྤྲོས་པར་སྔ་རོལ་དུ་གཞལ་ཡས་ཁང་སྤྲོས་ན་ལྷ་རྣམས་ཕྱོགས་གཞན་དུ་དེའི་རང་བཞིིན་ལ་འབྱོན་ནམ། ཇི་ལྟར་བྱེད་སོམས་ཤིག དེས་ན་དཀྱིལ་འཁོར་བསྒོམ་པ་ལ། སྤྱིར་ཕྱི་དཀྱིལ་རྐྱང་པ་སྒོམ་པ། ནང་དཀྱིལ་རྐྱང་པ། གཉིས་ཀ་བསྒྲགས་ཏེ་བསྒོམ་པ་གསུམ་རྣལ་འབྱོར་བླ་མེད་ཀྱི་སྐབས་སུ་ཡོད་པ་ལྟར། འཁོར་ལོ་བདེ་མཆོག་གི་སྐབས་སུ་ཕྱི་དཀྱིལ་རྐྱང་པ་བསྒོམ་པ་ལང་ཀའི་ལུགས་དང་། ཕྲེང་བའི་ལྷ་དྲུག་ཅུ་རྩ་གཉིས་ཀྱི་སློབ་དཔོན་ཨ་བྷ་ཡའི་ལུགས་ཀྱི་དཀྱིལ་འཁོར་ལྟ་བུ།
ནང་དཀྱིལ་རྐྱང་པ་སྒོམ་པ་དྲིལ་བུ་ལུས་དཀྱིལ་ལྟ་བུ། གཉིས་ཀ་བསྒྲགས་ཏེ་སྒོམ་པ་སློབ་དཔོན་ལཱུ་ནག་གཉིས་ཀྱི་ལུགས་ལྟ་བུ། གཉིས་ཀ་བསྒྲགས་ཏེ་སྒོམ་པ། དེ་ལ་ཡང་སྔོན་ལ་ཕྱི་དཀྱིལ་སྒོམ་ནས་རྗེས་ལ་ལུས་དཀྱིལ་སྒོམ་པ་ལཱུ་ཧི་པ་ལྟ་བུ། སྔོན་ལ་ལུས་དཀྱིལ་སྒོམ་ནས་རྗེས་ལ་ཕྱི་དཀྱིལ་སྒོམ་པ་སློབ་དཔོན་བྱང་ཆུབ་རྡོ་རྗེས་བཤད་པ་ལྟ་བུ་ཡོད་ཀྱང་། སློབ་དཔོན་འདི་པའི་ལུགས་ཀྱི་ལུས་དཀྱིལ་དང་ཕྱི་དཀྱིལ་གཉིས་ཀ་ཅིག་ཅར་དུ་བསྐྱེད་པ་ཡིན་གྱི་ཕྱི་ནང་གཉིས་ཀ་ཅིག་ཅར་དུ་བསྐྱེད་པ་བླ་མ་རྣམས་ཀྱིས་ལས་སླ་མཛད་པ་མིན་ནོ། ། འདིར་ཡང་གཉིས་ཀ་མི་གསལ་ན། ཕྱི་གཙོ་ཆེ་བས་དེ་ལེགས་པར་གསལ་བཏབ་ནས། ནང་གི་དེ་མོས་པ་ཙམ་བྱེད་དོ། ། ལུས་དཀྱིལ་བསྒོམ་པ་ལ།
རྟེན་བརྟེན་པ་གཉིས་ལས། དང་པོ་ནི། བསྐྱེད་པའི་རྟེན་ཡང་དག་པར་གྲུབ་པའི་དངུལ་ཆུ་ལྕགས་ལ་རེག་པས་གསེར་དུ་འགྲོ་བ་ལྟར། མཁའ་ནང་གི་གཞལ་ཡས་ཁང་ཡར་དྲངས། ལུས་ཀྱི་ཆ་ཤས་རྣམས་ལ་རེག་པའི་རྐྱེན་གྱིས་ལུས་རྟེན་གཞལ་ཡས་ཁང་དུ་བསྐྱེད་པའོ། ། བསྐྱེད་པའི་རྒྱུ་ནི་སྤྱི་བོ་རྐང་དང་མཐིལ་ལ་སོགས་པའི་གནས་རྣམས་ཡིན་ནོ། ། རྣམ་པ་ཇི་ལྟ་བུར་བསྒོམ་ན། ཁ་ཅིག་ན་རེ། མིག་ལ་སོགས་པའི་ཆ་ཤས་རྣམས་དུམ་བུར་དུམ་བུར་བཅད་དེ་ལུས་ཀྱི་ཆ་ཤས་དེ་དང་དེ་ཡོངས་སུ་གྱུར་པ་ལས་བྱུང་བའི་གཞལ་ཡས་ཁང་གྲུ་བཞི། སྒོ་བཞི་པའི་རྣམ་པར་སྒོམ་པ་ཡིན་ཏེ།
ལུས་དཀྱིལ་ཡིན་པས་ལུས་སྒྱུར་འགྲོ་དགོས་ཞིང་དཀྱིལ་འཁོར་ཡིན་པས་གྲུ་བཞི་སྒོ་བཞི་པའི་རྣམ་པར་སྣང་བ་གཅིག་དགོས་པའི་ཕྱིར་ཞེ་ན། དཀྱིལ་འཁོར་ལུས་སུ་བརྗོད་པ་སྟེ། ། དཀྱིལ་འཁོར་བྷ་གར་བརྗོད་པ་ཡིན། ། དཀྱིལ་འཁོར་བྱང་ཆུབ་སེམས་ཉིད་རིམ། ། དཀྱིལ་འཁོར་གསུམ་དུ་རབ་ཏུ་བརྟག ། ཅེས་སོགས་འདུས་པའི་རྒྱུད་ཕྱི་མ་ལ་བཤད་ཅིང་། དབང་མདོར་བསྟན་པས་ཀྱང་། ལུས་ཀྱི་དབང་པོ་བྷ་ག་སེམས། ། སྐུ་གསུང་ཐུགས་ཀྱི་དབྱེ་བ་ཡིས། ། དཀྱིལ་འཁོར་རྣམ་པ་གསུམ་ཞེས་བྱ། །
གཞན་པ་མཚོན་ལྔ་ལྡན་པས་མིན། ། ཞེས་ཕྱི་དཀྱིལ་འཁོར་དང་ལུས་དཀྱིལ་མི་འདྲ་བར་གསུངས་པའི་ཕྱིར། བསྒྲུབ་པ་པོའི་ལུས་ཀྱི་དབྱིབས་མ་བཤིག་པ་ལ། གནས་དེ་དང་དེ་གཞལ་ཡས་ཁང་གི་ཆོས་རྣམས་སྒོམ་པ་ཡིན་གྱི། ལུས་དུམ་བུ་དུམ་བུར་བཅད་ནས་གཞལ་ཡས་ཁང་དུ་སྒོམ་པ་ནི་མིན་ནོ། ། བསྒོམ་ཚུལ་ནི། སྤྱི་བོ་སྣ་ཚོགས་རྡོ་རྗེ་ཞེས་སོགས་སྒྲུབ་ཐབས་ནས་བཤད་པ་བཞིན་ནོ། ། དེ་ལ་རིན་པོ་ཆེ་པ་ན་རེ། སྤྱི་བོ་སྣ་ཚོགས་རྡོ་རྗེ་ཞེས་པ་ནས་སྐྲ་སེན་ཡེ་ཤེས་ཀྱི་མེ་འབར་བ་ཞེས་པའི་བར་དང་། མིག་པཉྩ་རེ་ཁ་ཞེས་སོགས་རྟོག་པས་བརྟགས་པ་ཁོ་ན་ཡིན་གྱི།
སྡོམ་པ་བཤད་པ་ལས། གོ་རིམ་བཞིན་དུ་ལུས་སྐྱེས་ནས། ། རྡོ་རྗེ་ཕུར་བུ་ལྷན་ཅིག་སྐྱེས། ། བཅིང་བ་ཐིག་སྐུད་རབ་དུ་ལྡན། ། ཤིན་དུ་མཚམས་མེད་བརྟན་པར་བཅིངས། ། གུར་ནི་རུས་པའི་ཕྲེང་བ་ཉིད། ། ཅེས་པ་ཙམ་མ་རྟོགས། བདེ་མཆོག་གིས་སྒྲུབ་བསྐོར་གྱི་རྒྱུད་རྒྱ་གཞུང་ནས་དངོས་སུ་བཤད་པ་མ་མཐོང་། དེ་ནས་རང་ལུགས་ལ་བཤད་རྒྱུད་རྡོར་ཕྲེང་ལས། ཟུར་བཞི་ཡི་ནི་མདུན་རྒྱབ་དང་། །
ཞེས་སོགས་ཀྱི་ཁ་བསྐང་སྟེ་ལུས་དཀྱིལ་བསྒོམ་པ་ཡིན་གསུངས། སྔར་དྲངས་པའི་སྡོམ་པ་བཤད་པའི་ལུང་དེས་ཀྱང་བསྲུང་འཁོར་ལུས་དཀྱིལ་དུ་འགྲོ་བའི་ཚུལ་ལ་མི་གནོད་དེ། གོ་རིམ་བཞིན་དུ་ལུས་སྐྱེས་ནས། ། ཞེས་པས་ལུས་ལས་སྐྱེས་པའི་སྐྲ་སྟོན། རྡོ་རྗེ་ཕུར་བུ་ཞེས་སོགས་ཀྱིས་བསྲུང་འཁོར་གྱི་ཕུར་འདེབས་དང་འདྲ་བར་ལྷན་ཅིག་སྐྱེས་པའི་ཕུར་བུ་འབེབས་པ་སྟོན་བཅིངས་པ་ཞེས་པས་ནི་སྔགས་ཀྱི་གཞུང་རྣམས་སུ་མེ་རིས་ལ་འབྲུ་གནོན་པ་ཡིན། གུར་ནི་ཞེས་སོགས་ཀྱིས་སྤྱི་གཙུག་ནས་རྐང་མཐིལ་གྱི་བར་གྱི་ལུས་ཀྱི་རུས་པའི་ཕྲེང་བ་རྣམས་རྡོ་རྗེའི་གུར་དུ་བཤད། གུར་གྱི་དོན་ནི། རྡོ་རྗེའི་ས་གཞི་སོགས་བསྲུང་འཁོར་ཐུན་མོང་བའི་མིང་ཡིན་ཏེ། ལཱུ་ཧི་པས་ཀྱང་། ད་ནི་གུར་བརྗོད་པར་བྱ་སྟེ།
ཞེས་ཐུན་མོང་གི་བསྲུང་འཁོར་ལ་བཤད་པ་དང་། ཨ་བྷ་ཡ། རྡོ་རྗེའི་ས་གཞི་རྭ་བ་མདའི་དྲྭ་བ། བླ་རེ་ཐུན་མོང་གི་བསྲུང་འཁོར་ལ་གུར་གི་དོན་བཤད་པའི་ཕྱིར། ཀྱང་དེ་བཞིན་དུ་བཤད་པའི་ཕྱིར། སཾ་བུ་ཊི་ལས། རྐང་པའི་མཐིལ་དུ་རྩོམ་བྱེད་རླུང་། ། གཞུའི་དབྱིབས་སུ་ཡང་དག་གནས། ། ཇི་ལྟར་གཙོ་ཆེན་ལ་སོགས་རིམ། ། བླ་མའི་དུས་ཐབས་རིམ་ཉིད་ཀྱིས། །
དེར་ནི་དཀྱིལ་འཁོར་རྫོགས་པར་བྱ། ། ཞེས་གསུངས་པའི་དོན་ནི། ལུས་མི་མཉམ་པ་མེད་པས་གཞལ་ཡས་ཁང་གྲུ་བཞི་སོགས་བཤད་པ་དང་། དངོས་སུ་མ་བཤད་ཀྱང་དོན་ཐོབ་བླ་མ་བརྒྱུད་པའི་མན་ངག་བཞིན་ཁ་སྐང་བ་ལ་བསྒོམ་དགོས་པའི་ཕྱིར། མིག་པཉྩ་རེ་ཁའི་རྩིག་པ་ཞེས་སོགས་ཀྱང་འཐད་པ་ཡིན་ནོ། ། ཁྱེད་ཀྱི་རྡོར་ཕྲེང་གི་ལུས་དཀྱིལ་གྱིས་འདིར་ཁ་སྐང་བའང་མི་འཐད་དེ། གྲུབ་ཆེན་དྲིལ་བུ་པས། ལུས་ནི་མཉམ་པ་སྒོ་བཞི་རླུང་། ། ཞེས་བཤད་པ་འདིར་སྙིང་ཁ་ནས་འབྱུང་བ་བཞི་རླུང་བཞི་རྒྱུ་བས་སྒོ་བཞིར་བཤད་པ་ལ་དེར་སྣ་བུག་གཡས་གཡོན་འོག་གི་བུ་ག་དེ་སྒོ་བཞིར་བཤད་པའི་ཕྱིར། དེ་ན་བསྒྲུབ་པ་པོའི་ལུས་ཀྱི་ཕྱི་དབྱིབས་མ་ཤིག་པར་གནས་དེ་དང་དེར་རྩིག་པ་དང་འདོད་སྣམ་སོགས་ཀྱི་རྣམ་པ་བསྒོམ་པ་ཡིན་ནོ། །
དགོས་པ་ཐ་མལ་གྱི་མིག་སོགས་སུ་ཞེན་པ་ཟློག་པའི་ཕྱིར་རོ། ། རྣམ་པ་དེ་ལྟར་སྒོམ་པ་ཡང་། སཾ་བུ་ཊི་ལས། རྐང་པའི་མཐིལ་དུ་རྩོམ་བྱེད་རླུང་། ། གཞུའི་དབྱིབས་སུ་ཡང་དག་གནས། ། ཞེས་སོགས་པ་ལས་ཤེས་སོ། ། དེ་ནས་ཨོཾ་ཨཱཿཧཱུྃ་ཞེས་སོགས་ཀྱི་སྔགས་དོན་ཕོ་ཉ་གསུམ་བསྲེས་སུ་བཤད་པ་ལ། རིན་པོ་ཆེ་པ་ན་རེ། ཕོ་ཉ་གསུམ་བསྲེས་ཀྱི་འདྲ་ཆད་མི་འཐད་དེ། རྗེ་བཙུན་གྱིས།
ཕོ་ཉ་རྣམ་གསུམ་ལེགས་བསྲེས་ནས། ། ཞེས་སོགས་རྩ་རྒྱུད་དུ་བཤད་པ་ཤེས་བྱེད་དུ་འདྲེན་གསུང་ཡང་། རྩ་རྒྱུད་ལས་དེ་ལྟར་བཤད་པ་མི་འདུག་ཞེས་གསུངས་དོན་ནི། རིན་པོ་ཆེ་པ་རང་གིས་ཀྱང་ཞལ་གྱིས་བཞེས་པ་ཡིན་ཏེ། ཕམ་འཐིང་པའི་མན་ངག་ལས། ཨོཾ་ཞེས་བརྗོད་པའི་ཚེ་སྐུའི་འཁོར་ལོ་གསུམ་དྲན་པར་བྱ། དེ་བཞིན་དུ་ཨཱ་ཞེས་པའི་གསུང་གི་གསུམ། ཧཱུྃ་ཞེས་པས་ཐུགས་ཀྱི་གསུམ་དྲན་པར་བྱ། སརྦ་བི་ར་ཡོ་ག་ནི་ཞེས་པས་ལྷ་དྲུག་ཅུ་རྩ་གཉིས་དྲན་པར་བྱ། ཀ་ཡ་ཞེས་པས་སྐུའི་གསུམ།
ཝ་ཀ་ཞེས་པས་གསུང་གི་གསུམ། ཙིཏྟ་ཞེས་པས་ཐུགས་ཀྱི་གསུམ་དབྱེར་མེད་དུ་དྲན་པར་བྱ། ཨཏྨ་ཀོ྅ཧཾ་ཞེས་པས་ང་རྒྱལ་འཛིན་པར་བཤད་དོ། ། ཞེས་གསུངས། རྩ་རྒྱུད་དུ། ཕོ་ཉ་རྣམ་གསུམ་ལེགས་བསྲེས་ནས། ། ཞེས་པ་མེད་ཀྱང་། དེ་བཞིན་ཕོ་ཉ་ལེགས་བསྲེས་ནས། ། བསྒྲུབ་པ་པོའི་དངོས་གྲུབ་ཐོབ། ། ཞེས་གསུངས་པས་ཕོ་ཉ་བསྲེ་བར་ཁས་ལེན་དགོས་ལ།
དེའི་དོན་བཤད་ན་དེ་ལྟར་ལས་མ་འདས་པའི་ཕྱིར་དང་། ཁྱེད་རང་གི་ལུགས་ལའང་། ཕོ་ཉ་གཅིག་བསྲེ་བར་ཁས་ལེན་དགོས་པས། བསྲེ་རྒྱུའི་ཕོ་ཉ་དེ་ལ་མ་མཐའ་ཡང་གཉིས་ངེས་པར་དགོས་ཤིང་། རང་ལུགས་ལའང་བསྲེ་རྒྱུའི་ཕོ་ཉ་ངོས་འཛིན་དགོས་ཏེ། གལ་ཏེ་ཕོ་ཉ་ཞེས་པ་འཇིག་རྟེན་གྱི་བརྡ་ཆད་ཡིན་གྱི་སྔགས་ཀྱི་ལྷ་ལ་དེ་འདྲའི་ཐ་སྙད་མེད་དོ་ཞེ་ན། མིན་ཏེ་གཤིན་རྗེ་ཕོ་ཉ་མ་སོགས་ཀྱིས་གསུངས་སོ། ། བྱེ་བྲག་ཏུ་སྔགས་སྐྱེས་ཀྱི་ལྷ་ལ་མེད་དོ་སྙམ་ན། མིན་ཏེ། རྩ་རྒྱུད་ལས།
རིམ་དང་རིམ་ལས་ཟློག་པ་ཡི། ། ཕོ་ཉ་རྣམས་ནི་ཡང་དག་གནས། ། ཞེས་གསུངས་པས་སོ། ། ཁ་ཅིག་ན་རེ། རྗེ་བཙུན་གོང་མ་ལ་བུ་སྟོན་གྱི་དགག་པ་བྱས་པ་དེ་ལ་ཤིན་དུ་མ་འཐད་ཅེས་ཟེར་ཞིང་། བུ་སྟོན་རང་གི་ལུགས་ལའང་ཀ་ཡ་ཝ་ཀ་ཙིཏྟ་ཞེས་སོགས་ཀྱི་སྔགས་པྲཛྙ་རཀྵི་ཏའི་ལུགས་ཁས་བླངས་ནས་བསྐྱེད་སྔགས་སུ་འདོད་ཅིང་འོག་ཏུ་བྱིན་གྱིས་རློབ་པའི་སྔགས་སུ་འདོད་པས་ནང་འགལ་བ་ཡིན་ཞེས་ཟེར།

དེ་ལ་ཚིག་ལ་ནང་འགལ་དུ་མི་འགྲོ་སྟེ་ལུགས་ཐ་དད་བཀོད་པའི་ཕྱིར། དོན་གྱི་ཆ་ལ་དེ་ལྟར་འགྲོ་བར་སྣང་ངོ་། ། བུ་སྟོན་ལ་དགག་པ་བརྗོད་ནས། ཁོ་རང་གི་ལུགས་ལ་དེ་ལྟ་བུ་བྱིན་གྱིས་རློབ་པའི་སྔགས་སུ་མི་འཐད་དེ། པྲཛྙ་རཀྵི་ཏ་དང་། བི་པུ་ཏ་ཙནྟྲས་བསྐྱེད་སྔགས་སུ་བཤད་པའི་ཕྱིར་ཞེས་ཟེར་རོ། ། དེའང་མི་འཐད་དེ། གྲུབ་ཆེན་བྷ་ཝ་བྷ་དྲས། རྡོ་རྗེ་མཁའ་འགྲོའི་འགྲེལ་པར་བྱིན་གྱི་རློབ་བྱེད་དུ་བཤད་པའི་ཕྱིར་ཏེ། འཁོར་ལོ་གསུམ་གྱི་དཔའ་བོ་དཔའ་མོ་རྣམས་སྐད་ཅིག་གིས་རང་གི་ལུས་ལ་བཀོད་ནས་ལུས་སྦྱང་བར་བྱའོ། ། དེ་ནས་ཨོཾ་ཨཱཿཧཱུྃ་སརྦ་བི་ར་ཡོ་ནས་ཧཾ་ཞེས་པའི་སྔགས་ཀྱིས་བྱིན་གྱིས་བརླབ་བོ་ཞེས་གསུངས་པའི་ཕྱིར་དང་།
པྲཛྙ་རཀྵི་ཏའི་སློབ་མ་བལ་པོ་ཀྵ་ན་ཤྲཱིས་ཀྱང་བྱིན་གྱིས་རློབ་སྔགས་སུ་བཤད་པའི་ཕྱིར། རང་ལུགས་ལ་ཕོ་ཉ་ཞེས་པ་ནི་རྒྱལ་པོའི་ཕོ་ཉ་བས་དོན་མྱུར་དུ་མྱུར་དུ་འགྲུབ་པར་བྱེད་པ་ལྟར། བསྒྲུབ་པ་པོའི་དངོས་གྲུབ་མྱུར་དུ་འགྲུབ་པར་བྱེད་པའོ། ། བསྲེ་རྒྱུའི་ཕོ་ཉ་ལ་གསུམ་ཏེ། སྔགས་པའི་བློ་ལ་སྣང་བའི་རྟེན་དང་། བརྟེན་པར་བཅས་པའི་དཀྱིལ་འཁོར་ནི་ཕོ་ཉ་སྔགས་སྐྱེས། འཛམ་བུ་གླིང་གི་དབུ་རྒྱན་ལ་སོགས་པ། རྡོ་རྗེའི་གནས་ཆེན་ཉི་ཤུ་རྩ་བཞི་ན་བཞུགས་པའི་རྟེན་དང་བརྟེན་པར་བཅས་པའི་དཀྱིལ་འཁོར་རྣམས་ནི་ཞིང་སྐྱེས། འོག་མིན་ན་བཞུགས་པ་རྣམས་ནི་ལྷན་སྐྱེས་ཏེ། ཆོས་ཀྱི་སྐུ་དང་ལྷན་ཅིག་དུ་སྐྱེས་པའི་ཕྱིར་རོ། །
བསྲེ་བའི་ཚུལ་ལ་རྩིབས་རེ་རེ་ནས་བསྲེ་བ་ནི། བློ་སྣང་ཐུགས་འཁོར་གྱི་ཤར་རྩིབས་འདི་ཉིད་རྡོ་རྗེའི་གནས་ཆེན་ན་བཞུགས་པའི་པུ་ལི་ར་མ་ལ་ཡ་དེ་ཉིད་ཡིན། དེ་ཉིད་ཀྱང་འོག་མིན་གྱི་དཔའ་བོ་ཁ་ཊྭཱཾ་ག་པ་མིའི་རྟེན་དེ་ཉིད་ཀ་ཡིན་ལ། དེ་ཡང་ཆོས་སྐུའི་བདེ་ཚན་ལས་བྱུང་བ་ཡིན་ནོ་ཞེས་ཡུལ་ལ་ཡུལ་གྱི་ཞེན་པ་བྱེད། བསྒྲུབ་པ་པོའི་བློ་ལ་སྣང་བའི་ཐུགས་ཀྱི་འཁོར་ལོའི་ཤར་རྩིབས་ན་བཞུགས་པའི་དཔའ་བོ་དང་། ནང་གི་ཁཎྜ་ཀ་པ་ལ་འདི་དག་འཛམ་བུ་གླིང་གི་དེ་ཉིད་ཡིན་ལ། དེ་ཉིད་འོག་མིན་གྱི་ཁཎྜ་ཀ་པ་ལ་དེ་ཉིད་ཡིན་ལ། དེ་ཡང་ཆོས་སྐུའི་ཞེས་སོགས་ལྷ་ལ་ལྷའི་མོས་པ་བྱེད། དེ་བཞིན་དུ་རྩིབས་གཞན་ལའང་འདྲེའོ། ། དེ་བཞིན་དུ་འཁོར་ལོ་རེ་རེ་ནས་བསྲེ་བ་ནི་སྒྲུབ་པ་པོའི་བློ་ལ་སྣང་བ་ཐུགས་ཀྱི་འཁོར་ལོའི་རྟེན་དང་བརྟེན་པ་དེ་ཉིད་འཛམ་བུ་གླིང་ན་བཞུགས་པའི་ཐུགས་འཁོར་གྱི་རྟེན་བརྟེན་པ་དེ་ཉིད་ཡིན་ལ།
དེ་ཉིད་འོག་མིན་ན་བཞུགས་པའི་ཐུགས་འཁོར་གྱི་རྟེན་བརྟེན་པ་དེ་ཉིད་ཡིན་ལ། དེ་ཡང་ཆོས་སྐུའི་བདེ་ཚན་ལས་བྱུང་བ་ཡིན་ནོ་ཞེས་སོགས་ཀྱི་མོས་པ་བྱེད་དོ། ། དེ་བཞིན་དུ་དཀྱིལ་འཁོར་ཡོངས་སུ་རྫོགས་པ་ལའང་སྦྱར་ཏེ་ཤེས་པར་བྱའོ། ། དེ་ཡང་ལས་དང་པོ་པས་རྩིབས་རེ་རེ་ནས་དང་ལྷ་རེ་རེ་ནས་བསྲེས་ཏེ་ཡུན་རིང་དུ་བསྒོམ་པར་བྱེད་དོ། ། བློ་འབྲིང་གི་འཁོར་ལོ་རེ་རེ་ནས་བསྲེ་ཞིང་སྒོམ། རྣལ་འབྱོར་ལ་བློ་སྦྱངས་ཞིང་བློ་མཆོག་རྣམས་ཀྱི་དཀྱིལ་འཁོར་ཡོངས་རྫོགས་དང་བསྲེས་ཏེ་སྒོམ་པར་བྱེད། སྒྲུབ་མཆོད་ལ་སོགས་པའི་དུས་སུ་དཀྱིལ་འཁོར་ཡོངས་རྫོགས་བསྲེ་བར་བྱེད་དགོས་སོ། ། དེ་བཞིན་དུ་དཀྱིལ་འཁོར་ཡོངས་སུ་རྫོགས་པ་སྦྱར་ཏེའང་ཤེས་སོ། ། དེའང་ལས་དང་པོ་པ་རྣལ་འབྱོར་ལ་མ་སྦྱངས་པས་རྩིབས་རེ་རེ་ནས་དང་། ལྷ་རེ་རེ་ནས་བསྲེས་ཏེ་ཡུན་རིང་དུ་བསྒོམ་པར་བྱེད་དོ། །
འབྲིང་གི་འཁོར་ལོ་རེ་རེ་དང་མཆོག་གི་དཀྱིལ་འཁོར་ཡོངས་རྫོགས་དང་བསྲེས་ཏེ་བསྒོམ་པར་བྱེད། བསྒྲུབ་མཆོད་ལ་སོགས་པའི་དུས་སུ་དཀྱིལ་འཁོར་ཡོངས་རྫོགས་བསྲེ་བར་བྱེད་དོ། ། དེ་ལ་ཁ་ཅིག་ན་རེ། ཕོ་ཉ་གསུམ་བསྲེས་པས་འདྲེ་བ་མི་འཐད་དེ། འཆིང་བ་ཀུན་ལྡན་གྱིས་བསྒོམ་པའི་དཀྱིལ་འཁོར་དང་། རྡོ་རྗེ་འཆང་ཆེན་པོའི་ཡེ་ཤེས་ཀྱི་སྣང་བ་ལས་གྲུབ་པའི་དཀྱིལ་འཁོར་བསྲེས་པས་མི་འདྲེ་བའི་ཕྱིར་ཞེས་ན། མི་འཐད་དེ། སྤྱིར་གྱི་ཡང་། པདྨོའི་མཚོ་ལ་ངང་པ་བཞིན་དམ་ཚིག་གནས་ལ་མཁའ་འགྲོ་མ། རང་བཞིན་ན་གནས་པའི་མཁའ་འགྲོ་མ་བསྒོམ།
ཞེས་གསུངས་པ་དང་། ཞེན་པས་འཇུག་ཅིང་འབྲེལ་པས་མི་སླུ་བའི་ཕྱིར་བསྲེས་པས་འདྲེའོ། ། ཁ་ཅིག་ཕོ་ཉ་གསུམ་བསྲེས་མི་འཐད་དེ། འོག་མིན་ན་བདེ་ཆེན་འཁོར་ལོ་རྐྱང་པ་ལས་མེད་པའི་ཕྱིར་དང་། འཛམ་བུ་གླིང་ན་བདེ་ཆེན་འཁོར་ལོ་མེད་པའི་ཕྱིར་ཞེ་ན། འཛམ་བུ་གླིང་ན་བདེ་ཆེན་འཁོར་ལོ་དང་། འོག་མིན་ན་སྐུ་གསུང་ཐུགས་ཀྱི་འཁོར་ལོ་མེད་པའང་མ་གྲུབ་ལ། དེ་ལས་མིན་ནའང་ཕོ་ཉ་གསུམ་བསྲེ་མི་འཐད་དེ། བསྡུ་བྱེད་ཡོད་པ་ཉིད་ཀྱིས་བསྡུ་བྱའང་འགྲུབ་པ་དང་། བསྡུ་བྱ་ཡོད་པས་བསྡུ་བྱེད་ཀྱང་ཡོད་པར་འགྲུབ་བོ་ཞེས་པས་འཇུག་པ་ནི་བསྒྲུབ་པོའི་དེར་སྣང་གི་དཀྱིལ་འཁོར་དེ་ཉིད་འཛམ་བུ་གླིང་གི་དཀྱིལ་འཁོར་དེ་ཉིད་ཡིན་སྙམ་དུ་ཞེན་པའམ་མོས་པ་བྱེད་པ་ཡིན་ལ།
དེ་ཉིད་འོག་མིན་ན་བཞུགས་པ་དེ་ཉིད་ཡིན་ནོ་སྙམ་དུ་ཞེན་པའམ་མོས་པ་བྱེད་པ་ཡིན་ལ། དེ་ཉིད་ཆོས་སྐུ་ལས་གཞན་མ་ཡིན་ནོ་སྙམ་དུ་ཞེན་པ་བྱེད་པའོ། ། འབྲེལ་པས་མི་བསླུ་བ་ནི། སྔགས་སྐྱེས་ཀྱི་དཀྱིལ་འཁོར་དེ་ཉིད། ཞིང་སྐྱེས་ལས་བྱུང་། དེ་ལྷན་སྐྱེས་ལས། དེ་ཆོས་སྐུའི་བདེ་ཚན་བྱས་པ་ལས་བྱུང་བའི་ཕྱིར། དེས་ན་སྐུ་དེས་ལྷན་སྐྱེས་བྱིན་གྱིས་རློབ། དེས་ཞིང་སྐྱེས། དེས་སྔགས་སྐྱེས་བྱིན་གྱིས་རློབ་པར་བྱེད་པའི་ཕྱིར།
འབྲེལ་པས་མི་བསླུ་བ་ཡིན་ནོ། ། དེས་ན་བསྒོམ་པ་མས་སྒོམ་ཞིང་རྟོགས་པ་ཡས་འཆར་བ་ཡིན་ཏེ། སྔགས་སྐྱེས་ཀྱི་དཀྱིལ་འཁོར་སྒོམ་པ་ལ་རྟེན་ནས་ཆོས་སྐུའི་རྟོགས་པ་སྐྱེ། དེ་ལ་རྟེན་ནས་ལོངས་སྐུའི་གཟུགས་བརྙན་འཆར། དེ་ལ་སྤྲུལ་སྐུའི་གཟུགས་འཆར་བའི་ཕྱིར། དཔེར་ན་ནམ་མཁའ་དྭངས་པར་ཟླ་གཟུགས་ཤར་ཏེ་དེ་ལ་རྟེན་ནས་ཆུ་ནང་དུ་དེའི་གཟུགས་བརྙན་ཤར་བ་བཞིན་ནོ། ། རྣམ་པ་གཅིག་ཏུ་ན་དེ་ཉིད་ལྟ་བུའི་ལམ་ཤིན་དུ་ཟབ་མོ་བཀག་ན་རྣལ་འབྱོར་རྒྱུད་ཡན་ཆད་ཀྱི་ལུགས་ལ་བསྒྲུབ་པོའི་ཤེས་པ་དང་། སངས་རྒྱས་ཀྱི་ཡེ་ཤེས་བསྲེ་བའི་ཐབས་ཡེ་ཤེས་པ་དགུག་གཞུག་ཡིན་པ་ལས་དེའང་འགོག་རིགས་པར་འགྱུར་རོ། ། ལྷ་རྣམས་ལ་གོ་ཆ་དགོད་པ་ནི། གནས་རྣམས་སུ་ཟླ་བའི་གདན་རེ་བསམ་ལ་དེའི་སྟེང་དུ་ཡི་གེ་ཡོངས་སུ་གྱུར་པ་ལས་བྱུང་བའི་ལྷ་གང་ཡང་རུང་བ་རེ་བཀོད་པས་ཆོག་མོད།
འོང་ཀྱང་རྗེ་བཙུན་གོང་མས་ཡི་གེ་ཉིད་དགོད་པ་གཙོ་བོར་མཛད་དོ། ། དེ་ཡང་ཡབ་དཔའ་བོ་རྣམས་ལ་ཡབ་ཡུམ་གཉིས་ཆར་གི་གོ་ཆ་དང་། ཡུམ་རྣལ་འབྱོར་མ་རྣམས་ལའང་ཡབ་ཡུམ་གཉིས་ཆར་གྱི་གོ་ཆ་དགོད་པ་བཞེད་པ་ཡིན་ནོ། ། དེ་ལ་རིན་པོ་ཆེ་པ་ན་རེ། རྡོ་རྗེ་སེམས་དཔའ་དང་རྨོངས་བྱེད་མ་ལ་ཟླ་གདན། གཞན་རྣམས་ལ་ཉི་གདན་ཡིན་ཏེ། བི་བྷུ་ཏ། པྲཛྙ་རཀྵི་ཏ། སློབ་དཔོན་ཨ་བྷ་ཡས། དེ་ལྟར་བཤད་པའི་ཕྱིར་ཞེས་གསུངས་ཡང་།
འདི་སྐོར་གྱི་རྒྱུད་རྒྱ་གཞུང་གང་ལས་ཀྱང་གདན་གྱི་གསལ་ཁ་མི་སྣང་ཞིང་། རྗེ་བཙུན་ཕམ་མཐིང་པས་གོ་ཆའི་དཔའ་མོ་དྲུག་གི་སྒྲུབ་ཐབས་སུ་ཟླ་གདན་བཞེད། དཔའ་བོ་དྲུག་གི་སྒྲུབ་ཐབས་དངོས་སུ་མེད་ཀྱང་བླ་མ་བརྒྱུད་པའི་ཕྱག་ལེན་ལ་ཟླ་གདན་མཛད་པ་ལྟར་བཞེད་པ་ཡིན་པས་ལེགས་པ་ཡིན་ནོ། ། ཨ་བྷ་ཡས་ཉི་གདན་བཤད་པས་ཟླ་གདན་འགོག་ན། རྒྱུད་རྒྱ་གཞུང་གཞན་ལས་བཅོམ་ལྡན་འདས་རྡོ་རྗེ་རྣལ་འབྱོར་མའི་གདན་ཟླ་བ་བཤད་པའང་འགོག་རིགས་བསམ། ཡང་རིན་པོ་ཆེ་པ་ན་རེ། ལཱུ་ཧི་པའི་སྐབས་སུ། རྡོ་རྗེ་སེམས་དཔའ་དང་ཕག་མོ་གཉིས་ཞལ་གསུམ་ཕྱག་དྲུག་པ་དང་། གཞན་རྣམས་ཞལ་གཅིག་ཕྱག་བཞི་པར་བཤད་པ་ལྟར་ལཱུ་ནག་དྲིལ་གསུམ་གྱི་སྐབས་སུ་ཁྱད་པར་མེད་པས་འདིར་ཡང་དེ་ལྟར་དུ་བྱེད། བླ་མ་འཕགས་པས་ནག་པོ་པའི་སྐབས་སུ་འཁོར་རྣམས་ཞལ་གཅིག་ཕྱག་གཉིས་པར་བཤད་པའི་རིགས་པས།
གོ་ཆ་ལྷ་རྣམས་ཞལ་གཅིག་ཕྱག་གཉིས་པར་བྱེད་པ་ནི་མི་འཐད་དེ། རྒྱུད་ནས་མ་གསུངས་པར་ལྷའི་ལག་པ་བཅད་པས་སྡིག་པ་ཆེན་པོ་ཡོང་བ་ཡིན་པའི་ཕྱིར་ཞེས་གསུངས། དེ་ལྟར་ན་ཧེ་རུ་ཀ་ཕྱག་བཅུ་གཉིས་པ་ཕྱག་གཉིས་པར་བསྡུས་པའི་སྐབས་སུ་ལྷའི་ལག་པ་བཅད་པས་སྡིག་པ་ཆེན་པོར་འགྱུར་ཞིང་། དེ་ཉིད་འོད་གསལ་དུ་སྟིམ་པའི་ཚེ་ལྷ་བསད་པར་འགྱུར་རོ། ། དེ་ནི་མི་འགྱུར་ཏེ། དེ་ལྟར་དུ་བཤད་པའི་ཕྱིར་སྙམ་ན། དེ་ལྟར་ན་འདིར་ཡང་ཕྱག་གཉིས་པར་བཤད་པས་སྡིག་པར་མི་འགྱུར་ཏེ། བཤད་པའི་ཕྱིར། དེ་ལྟར་ན་ཡང་མངོན་བརྗོད་ལས། གོ་ཆའི་དཀྱིལ་འཁོར་སྟོན་པ་ལ་དཀྱིལ་འཁོར་རེ་རེ་ལ་ལེའུ་རེ་རེ་བྱས་ཏེ།
ལེའུ་བཞི་བཤད་པའི་ལེའུ་དང་པོ་གཉིས་ཀྱིས་ཞལ་གཅིག་ཕྱག་གཉིས་པ་བཤད། ལེའུ་དེའི་རྗེས་མ་གཉིས་ཀྱིས་རྡོ་རྗེ་སེམས་དཔའ་ཞལ་གསུམ་ཕྱག་དྲུག་པ་གཙོ་བོར་བྱས་པའི་ཞལ་གཅིག་ཕྱག་བཞི་པ་བཤད་ལ། གཞུང་འདི་ཉིད་རྡོ་རྗེ་མཁའ་འགྲོ་རྩལ་དུ་ལྷ་རྣམས་ཞལ་གཅིག་ཕྱག་གཉིས་པར་བཤད་པས་སྐབས་འདིར་གོ་ཆའི་ལྷ་ཡང་ཞལ་གཅིག་ཕྱག་གཉིས་པར་འགྲུབ་བོ། ། འགོད་པའི་གནས་ལ་རིན་པོ་ཆེ་པ་ན་རེ། ཡན་ལག་ཐམས་ཅད་ལའང་ཞེས་པ་སློབ་དཔོན་དཔའ་བོ་རྡོ་རྗེ་ལུས་ཀྱི་གནས་ཉི་ཤུ་རྩ་གཉིས་ལས་བཤད་པས། གྲུབ་ན་དེ་ལ་འགོད། མ་གྲུབ་ན་སྨིན་མཚམས་ཀྱི་ཐིག་ལེ་ལ་འགོད་གསུང་། ཁ་ཅིག་ལུས་ཀྱི་གནས་ལྔ་ལ་འགོད་པའི་ལུགས་ཀྱང་ཡོད་དོ། ། རང་ལུགས་ལ་ཚིགས་ཆེན་བརྒྱད་ལ་བྱེད་དོ། ། གང་ལ་དགོད་པ་ལ་རིན་པོ་ཆེ་པ་ན་རེ།
ས་སྐྱ་པ་ལྟར་མལ་གྱི་རྗེ་འབྲང་རྣམས་གཙོ་འཁོར་ཀུན་ལ་ཡབ་ཡུམ་གཉིས་ཆར་འགོད་པར་བཤད་པ་དང་། པུ་ཧྲངས་ལོ་ཆུང་གི་རྗེས་དྲངས་དམར་ཆོས་པ་རྣམས་ཡབ་རྣམས་ལ་ཡབ་དང་། ཡུམ་རྣམས་ལ་ཡུམ་རྐྱང་འགོད་པ་དང་། ཛ་ཡ་སེ་ན། བ་རི་ལོ་ཙཱ་བ། དམར་པན་ལོ་ཙཱ་བ་གཉིས་ཀྱིས་གཙོ་བོ་ཡབ་ཡུམ་རྐྱང་པ་ལ་འགོད་པ་བཤད་པ་ལས་གཙོ་བོ་ཡབ་ལ་དཔའ་བོའི་གོ་ཆ་ཡུམ་ལ་དཔའ་མོའི་གོ་ཆ་འགོད་ཀྱི་འཁོར་ལ་གོ་ཆ་མི་འགོད་པར་བཞེད། བར་པ་ལེགས། དང་པོ་མི་ལེགས་ཏེ། བོད་དུ་ཕག་མོའི་སྒྲུབ་ཐབས་ལྷ་སོ་བདུན་མ། ལྷ་ལྔ་བཅུ་མ།
ལྷ་ལྔ་མ། ལྷ་གསུམ་མ། ལྷ་རེ་སའི་ཇི་སྙེད་གཅིག་འགྱུར་བར། དཔའ་མོའི་གོ་ཆ་རྐྱང་པ་འགོད་པ་མ་རྟོགས་དཔའ་བོའི་གོ་ཆ་མ་བཤད་པའི་ཕྱིར། ཁྱབ་འཇུག་སྦས་པས་ཕག་མོ་ལྷ་བཅུ་གསུམ་གྱི་སྒྲུབ་ཐབས་སུ་དཔའ་བོའི་གོ་ཆ་འགོད་པར་བཤད་པས་སོ་སྙམ་ན། དེ་ནི་དཀྱིལ་འཁོར་གྱི་གཙོ་བོ་ལ་དགོངས་སོ། ། ཕྱི་མ་མི་ལེགས་ཏེ། ཁ་ཆེ་རིན་རྡོར་དང་། ཀ་ལ་ཀལ་པས་གཙོ་བོར་ཐམས་ཅད་ལ་འགོད་པར་བཤད་པའི་ཕྱིར་དང་ཞེས་གསུངས་སོ། ། བླ་མ་རིན་པོ་ཆེ་པས།
གཙོ་བོ་ཡབ་ཡུམ་རྐྱང་པ་མ་གཏོགས་འཁོར་རྣམས་ལ་མི་འགོད་གསུངས། ཐུགས་བརྩེ་བའི་གཏད་པ་ཡང་དྲིལ་བུ་པའི་སྐབས་སུ་ཕྱི་ཧེ་རུ་ཀ་ཡབ་ཡུམ་གཉིས་ལས་མེད་པ་དང་། ལཱུ་ཧི་པའི་སྐབས་སུ་བཅོམ་ལྡན་འདས་ཀྱི་སྙིང་ཁར་ཨོཾ་ཧ་རྡོ་རྗེ་སེམས་དཔའ་དཀར་པོ། བཅོམ་ལྡན་འདས་མའི་ལྟེ་བར་ཨོཾ་བཾ་རྡོ་རྗེ་ཕག་མོ་དམར་མོ་ཞེས་བཤད་པ་དང་། ནག་པོ་པའི་སྐབས་སུ་གཙོ་བོ་འབྲས་བུ་རྡོ་རྗེ་འཛིན་པ་ཡབ་ཡུམ་ལ་གོ་ཆ་འགོད་པ་བཤད་པས་འཁོར་ལ་བཤད་པ་མ་བྱུང་བའི་ཕྱིར་སྙམ་དུ་དགོངས་པའོ། ། དེ་ལ་གླང་འཁོར་བ་ནམ་མཁའ་གྲུབ་ན་རེ། དཔའ་བོ་དང་ནི་རྣལ་འབྱོར་མ། ། གོ་ཆ་གསུམ་གྱིས་བརྒྱན་པ་ཡིན། ། ཞེས་པ་དང་འགལ་ལོ་ཞེས་བཤད་ཟེར། དེ་ལ་རིན་པོ་ཆེ་པས།
ཡབ་རྣམས་ལ་དཔའ་བོའི་གོ་ཆ། ཡུམ་རྣམས་ལ་དཔའ་མོའི་གོ་ཆ། གཙོ་བོ་ལ་གོ་ཆ་ཆེན་པོ་དང་གསུམ་གྱིས་བརྒྱན་པ་ཡིན་གྱི་ཞེས་གསུངས། ཨ་བྷི་དྷ་ན་ལས། གོ་ཆ་གཉིས་པོ་འདི་དག་ཀྱང་། ། འཁོར་ལོ་ཀུན་ལ་རྣམ་སྒོམ་ནས། ། ཞེས་བཤད་པ་དང་འགལ་ལོ་སྙམ་ན། དེའི་དོན་ཡང་། འཁོར་ལོ་ཀུན་ལ་གོ་ཆ་གཉིས་པོ་ཡབ་ཀྱི་གོ་ཆ་དཔའ་བོ་རྣམས་ལ་བཀོད། ཡུམ་གྱི་གོ་ཆ་རྣལ་འབྱོར་མ་རྣམས་ལ་འགོད་ཞེས་གསུངས།
བླ་མ་རིན་པོ་ཆེ་ན་རེ། དཔའ་བོ་དང་ནི་རྣལ་འབྱོར་མའི། ། གོ་ཆ་གསུམ་གྱིས་བརྒྱན་པ་ཡིན། ། ཞེས་ཟེར་རྒྱུ་ཡིན་ཏེ། དེ་ཡང་བསྒྲུབ་པ་པོ་ནི་བདག་བསྐྱེད་བསྒོམ་ནས་བུམ་བཟླས་ལ་འཇུག་པའི་གནས་སྐབས་སུ། དཔའ་བོའི་གོ་ཆ། དཔའ་མོའི་གོ་ཆ། གོ་ཆ་ཆེན་པོ་གསུམ་གྱིས་ལུས་ལ་བརྒྱན་པ་ཡིན་ཞེས་གསུངས། གོ་ཆ་གཉིས་པོ་འདི་དག་ཀྱང་ཞེས་སོགས་ཀྱི་དོན། དེ་ལྟར་མིན་ཏེ།
གྱི་ཇོའི་འགྱུར་དུ། གོ་ཆ་གཉིས་པོ་བགོ་བར་བྱ། ། འཁོར་ལོ་ཀུན་ལ་རྣམ་བསྒོམ་ནས། ། ཞེས་པ་འབྱུང་ཞིང་། འཁོར་ལོ་ཀུན་ལ་རྣམ་བསྒོམ་ནས། ། ཞེས་པས་འཁོར་རྣམས་ལ་ལུས་དཀྱིལ་དགོད་པ་སྟོན་པ་ཡིན་ནོ། ། འགྲེལ་པའི་དོན་ཡང་དེ་ལྟར་ཞེས་ཟེར་རོ། ། དེ་དག་ཀྱང་རིམ་པ་བཞིན་དུ་མི་འཐད་དེ། སློབ་དཔོན་གྱི་གཞུང་ལ་རིན་པོ་ཆེ་པའི་འབྲུ་གནོན་དེ་ལྟར་དུ་བྱེད་པ་ནི་གཞུང་དེའི་དགོངས་པ་མིན་ཏེ། གཞུང་དེ་ཉིད་གོ་ཆ་སྟོན་པའི་གཞུང་མིན་པའི་ཕྱིར་དང་།
རིན་པོ་ཆེ་པ་རང་གི་ལུགས་ལའང་། ནག་པོ་པའི་སྐབས་སུ་གཙོ་བོ་ལ་གོ་ཆ་དེ་ལྟར་དུ་བཀོད་པ་མེད་པའི་ཕྱིར་དང་། མངོན་སྤྱོད་ཀྱི་གཞུང་ཡང་དེ་ལྟར་དུ་འཆད་པ་མི་འཐད་དེ། གོ་ཆ་གཉིས་པོ་འདི་དག་ཀྱང་། ། འཁོར་ལོ་ཀུན་ལ་དགོད། ཞེས་བཤད་འདུག་པའི་ཕྱིར། བོད་དུ་འགྱུར་བའི་ཕག་མོའི་སྒྲུབ་ཐབས་རྣམས་སུ། ཡུམ་གྱི་གོ་ཆ་ལས་མ་བཤད་པས། དཀྱིལ་འཁོར་ཆེན་པོའི་སྐབས་སུ། ཡུམ་ལ་ཡབ་ཡུམ་གཉིས་ཆར་གྱི་གོ་ཆ་བཤད་པ་ལ་གནོད་ན།
དེས་ཡུམ་རྐྱང་ལ་མེད་པའི་ཡུམ་གྱི་རྒྱན་གོས་གཞན་རྣམས་ཀྱང་འགོག་རིགས་པར་འགྱུར་རོ། ། བླ་མ་རིན་པོ་ཆེ། འཁོར་ལོ་ཀུན་ལ་རྣམ་སྒོམ་ནས། ། ཞེས་པ་འདིས་འཁོར་རྣམས་ལ་ལུས་དཀྱིལ་སྟོན་པ་བཤད་པ་མིན་པའང་མི་འཐད་དེ། རང་ཉིད་ཀྱིས་ལུས་དཀྱིལ་གང་ལ་འགོད་ཞེས་སྤྱོད་པའི་གནས་སྐབས་སུ་འཁོར་རྣམས་ལ་མི་འགོད་པར་ངེས་ལ། གཙོ་བོ་འབའ་ཞིིག་ལའང་མ་ཡིན་ཏེ། དབུ་མ་པ་ཊི་ཏས་ཡུམ་ལ་དགོད་པར་བཤད་འདུག་པའི་ཕྱིར། དེ་ལྟ་ན་གཙོ་བོ་ཡབ་ཡུམ་ལ་འགོད་པར་ངེས་སོ་ཞེས་བཤད་པ་དང་། དངོས་སུ་འགལ་འདུག་པའི་ཕྱིར་འཁོར་གྱི་ལྷ་རྣམས་ལ་ལུས་དཀྱིལ་གྱི་འགོད་པའི་རྣམ་བཞག་ཀྱང་མི་འཐད་པའི་ཕྱིར་རོ། ། དེས་ན་དཔའ་བོ་ཀུན་དང་རྣལ་འབྱོར་མའི། །
གོ་ཆ་གསུམ་གྱིས་བརྒྱན་པ་ཡིན། ། ཞེས་པའི་དོན་དེ་ལྟར་དུ་གནས་མོད། དེས་ཀྱང་ལྷ་རྣམས་ལ་གོ་ཆ་གཉིས་གཉིས་དགོད་པ་ལ་ཕན་པ་ཡིན་གྱི་མི་གནོད་དོ། ། ལཱུ་ཧི་པས། བཅོམ་ལྡན་འདས་དང་། བཅོམ་ལྡན་འདས་མའི་ལྟེ་བར་ཡབ་ཡུམ་གྱི་གོ་ཆ་དགོད་པར་བཤད་པ་ན། དེ་ལྷ་གཞན་རྣམས་ལའང་མཚོན་རྒྱུ་ཡིན་ཏེ། ཨ་བྷི་དྷ་ན་ལས། གོ་ཆ་གཉིས་པོ་འདི་དག་ཀྱང་། ། འཁོར་ལོ་ཀུན་ལ་རྣམ་བསྒོམ་ནས། །
ཞེས་གསུངས་པའི་ཕྱིར་རྒྱུད་དང་འགལ་པའི་བཤད་པ་མི་མཛད་པ་ཡིན་ནོ། ། འོ་ན་ཁ་ཆེ་རིན་རྡོར་དང་། ཀ་ལ་ཀལ་པས། ཡབ་ལ་ཡབ་རྐྱང་དང་། ཡུམ་ལ་ཡུམ་རྐྱང་གི་གོ་ཆ་དགོད་པར་བཤད་པ་དང་འགལ་ཞེ་ན། དེ་ལྟར་བཤད་ཀྱང་བཤད་པའི་རྒྱུད་ཉིད་ལས་བཤད་པ་གཙོ་ཆེ་བས་གོ་ཆ་གཉིས་གཉིས་དགོད་པར་མཛད་པ་ཡིན་ཏེ། ལག་མཆོད་ཀྱི་སྐབས་སུ་སོར་མོ་ལྔ་ལ་ཟླ་གདན་རེ་རེ། དེ་རྣམས་ཀྱི་སྟེང་དུ་རྟ་མཆོག་ལྗང་ཁུ་དགོད་པར་བཤད་པ་ཡོད་ཀྱང་རྩ་རྒྱུད་དུ་སོར་མོ་རེ་རེའི་རྒྱབ་ལ་ཟླ་གདན་རེ་ལ་རྟ་མཆོག་དགོད་པར་བཤད་པ་ཉིད་མཛད་པ་ཡིན། ནག་པོ་པ་ལ་འབྲས་བུ་རྡོ་རྗེ་འཛིན་པ་ཡབ་ཡུམ་གྱི་སྐབས་སུ་འཁོར་རྣམས་ལ་གོ་ཆ་མ་བཤད་པ་ནི། དེར་འཁོར་དེ་རྣམས་མ་བསྐྱེད་པས་ཡིན་གྱི།
མེད་ནས་མ་བཤད་པ་མིན་ཏེ། འཁོར་གྱི་ལྷ་རྣམས་བསྐྱེད་ཟིན་པའི་ཕྱིར་ལ། ཐམས་ཅད་སྔ་མ་ལྟ་བུའོ་ཞེས་བཤད་པའི་ཕྱིར་རོ། ། རང་ལུགས་ལ་ལྷ་དགོད་ན་ཡབ་ཡུམ་ཞལ་སྦྱོར། ཡི་གེ་དགོད་ན་ཡི་གེ་གཉིས་སུ་མེད་པར་དགོད། རིན་པོ་ཆེ་པ། ཕྱིས་ཀྱི་ཁ་ཅིག་ཞལ་སྦྱོར་མི་འགོད། འགོད་པའི་སྒྲུབ་བྱེད་རྡོ་རྗེ་འཆང་དང་འདྲ་བ་བླ་མ་གོང་མའི་བཞེད་པ་ཡིན་པས་ཆོག ཁྱོད་ཀྱི་ངོར་ཁྱེད་རང་གི་དགོས་དཔོན་ཨ་བྷ་ཡས་མན་སྙེར་བདེ་མཆོག རྡོར་དབྱིངས་ཀྱི་སྐབས་སུ།
བཅོམ་ལྡན་འདས་ཀྱི་སྙིང་ཁར། ཨོཾ་ཧ་རྡོ་རྗེ་སེམས་དཔའ་དཀར་པོ་ཞེས་སོགས་བཀོད་ནས་འདི་དག་ནི་ཡུམ་དང་བཅས་པའོ། ། བཅོམ་ལྡན་འདས་མའི་ལྟེ་བར་ཨོཾ་བཾ་རྡོ་རྗེ་ཕག་མོ་ལ་སོགས་པའི་དམར་མོ་ཞེས་སོགས་བཀོད་ནས་འདི་དག་ནི་རང་གི་བདག་པོའི་མགྲིན་པ་ལ་འཁྱུད་པས་སོ་ཞེས་གསུངས་པས་སོ། ། རིན་པོ་ཆེ་པ་ན་རེ། བདེ་མཆོག་འཁྲུལ་སྤོང་དུ་ཡབ་ཀྱི་གོ་ཆ་བཤད་ནས་འདི་དག་ནི་ཡུམ་དང་བཅས་པའོ། ། ཡུམ་གྱི་གོ་ཆ་བཤད་ནས་འདི་དག་ནི་ཡབ་མེད་པའོ་ཞེས་གསུངས་བཞིན་དུ་ཡུམ་གྱི་གོ་ཆ་བཤད་ནས་འདི་དག་ནི་རང་གི་བདག་པོའི་མགྲིན་པ་ལ་འཁྱུད་པའོ། ། ཞེས་བཤད་པ་ནི་ནང་འགལ་བར་དགོངས་སོ་ཞེས་གསུངས་ཡང་། སློབ་དཔོན་ཨ་བྷ་ཡས་བདེ་མཆོག་འཁྲུལ་སྤོང་གི་རྗེས་སུ་མན་ངག་སྙེ་མ་བརྩམ་པར་གསལ་ཅིང་དེར་རེ་རེ་ལ་གོ་ཆ་གཉིས་གཉིས་དགོད་པར་བཤད་པ་ལའང་རྒྱུད་ཀྱི་ཤེས་བྱེད་གཅིག་མཐོང་བར་གསལ་ལོ། ། དགེ་བསྙེན་དར་མ་གྲགས་ཀྱི་བཞེད་པ་ལ་གོ་ཆའི་ལྷ་རྣམས་ལ་གནས་རྣམས་སུ་ཨ་ལས་བྱུང་བའི་ཟླ་གདན་རེ་རེ་དགོད་པ་ནི། ཨ་ནི་ཆོས་ཉིད་སྐྱེ་བ་མེད་པ་སྟེ།
དེས་ཡུལ་གྱི་ཡུལ་ཅན་མཚོན་ནས་མཉམ་གཞག་རྣམ་པར་མི་རྟོག་པའི་ཡེ་ཤེས། དེ་ལས་བྱུང་བའི་ཟླ་བའི་དཀྱིལ་འཁོར་རྗེས་ཐོབ་ཀྱི་ཡེ་ཤེས་ཏེ་མཉམ་རྗེས་གཉིས་དཀར་བསྲུང་བ་མཚོན་པ་ཡིན་ཏེ། དེའི་སྟེང་དུ་ལྷའམ་ཡི་གེ་འགོད་པ་ནི་ལུས་ངག་ཡིད་གསུམ་བསྲུང་བ་ཡིན་ཏེ། དེ་ཡང་གཙོ་བོ་ཡབ་ཡུམ་གྱི་གོ་ཆ་སྤྱི་བོ་སྤྱི་གཙུག་ཡན་ལག་རྣམས་སུ་དགོད་པ་ནི་ལུས་བསྲུང་བ་ཡིན་ནོ། ། ཡུམ་གི་གོ་ཆ་ལྟེ་བ་དང་། ཁའམ་མགྲིན་པར་གོ་ཆ་འགོད་པ་ནི་ངག་བསྲུང་བ་ཡིན་ཏེ། ངག་སྨྲ་བ་ནི་འདོད་ཆགས་ལས་བྱུང་བ་ཡིན་ལ། ཡུམ་ངག་རྣམ་པར་དག་པ་ཡིན་ཞིང་། ལྟེ་བའི་རྩ་ནང་ན་ངག་སྨྲ་བ་ཀུན་སློང་གི་རྒྱུ་རླུང་སེམས་གནས་པ་ཡིན་པས། མགྲིན་པའམ་ཁ་ནི་སྒྲ་འབྱུང་བའི་གནས་ཡིན་པས་དེར་བསྲུང་བ་ཡིན་ནོ། །
ཡབ་ཀྱི་གོ་ཆ་ཕྲག་པ་ལ་འགོད་པ་ནི། ཡབ་ནི་ཁམས་དཀར་ཆ་རྣམ་པར་དག་པ་ཡིན་ལ་ཕྲག་པའི་རྩ་ནང་ན་སྟོབས་རྒྱས་པའི་རྒྱུ་ཁམས་དཀར་པོ་ཡོད་པས་སྟོབས་ཀྱི་རྟེན་ཁམས་དཀར་པོ་བསྲུང་བ་ཡིན་ནོ། ། ཡབ་ཀྱི་གོ་ཆ་མིག་གཉིས་སུ་རྡོ་རྗེ་ཉི་མ་དམར་སེར་འགོད་པ་ནི། མིག་ནི་ཡུལ་ལ་ལྟ་བར་བྱེད་པ་ཡིན་ལ། ཡུམ་ནི་ཡུལ་དང་། ཡབ་ནི་ཡུལ་ཅན་ཡིན་པས་ཡུལ་ཅན་གྱི་ཡུལ་ལྟ་བ་ལ་བར་ཆད་བསྲུང་བ་ཡིན་ནོ། ། གཉིས་ཀར་གྱི་གོ་ཆ་སྙིང་ཁར་འགོད་པ་ནི་ཡིད་བསྲུང་བ་ཡིན་ཏེ། ལྟ་བ་བདག་མེད་པ་སྐྱེས་པའང་སྙིང་ཁ་ཡིན་ཞིང་། བདེ་ཆེན་གྱི་ཡེ་ཤེས་སྐྱེས་པའང་སྙིང་ཁ་ཡིན་པས་སོ་ཞེས་གསུངས་པ་ཡང་ཡོད་དོ། ། རིན་པོ་ཆེ་པས་མཁའ་འགྲོ་རྒྱ་མཚོའི་གནས་སྐབས་སུ་ཡབ་ལ་ཡབ་གྱི་གོ་ཆ་འགོད་པའི་ཚེ་ཡུམ་དང་བསྒྲགས་ཏེ་བཀོད།
ཡབ་ཡུམ་གྱི་གོ་ཆ་འགོད་པའི་ཚེ་ཡུམ་རྐྱང་གིས་བཀོད་དོ། ། ཐུགས་རྩེའི་གཏད་སོ། ཡབ་ལ་ཡུམ་གྱི་འཁྱུད་པ་ཡོད་ཀྱི་ཡུམ་ལ་ཡབ་ཀྱི་འཁྱུད་པ་མ་མཐོང་སྙམ་པའོ། ། ཡུམ་ལ་ཡབ་ཀྱི་འཁྱུད་པའང་ཡོད་དེ། མཁའ་འགྲོ་རྒྱ་མཚོར། དཔའ་མོ་རྣམས་དཀྱིལ་འཁོར་གྱི་དབང་ཕྱུག་དུ་བྱས་པ་ལ་དཔའ་བོ་རྣམས་ཀྱིས་འཁྱུད་པ་ལ་སོགས་པ་བཤད་པའི་ཕྱིར་རོ། ། ལོངས་སྐུ་ལམ་བྱེད་ཀྱི་སྒྲུབ་ཐབས་འཁོར་གྱི་ལྷ་སྐྱེས་པ་དཀྱིལ་འཁོར་རྒྱལ་མཆོག་བསྟན་ཟིན་ཏོ། ། ལོངས་སྐུ་ལམ་བྱེད་ཀྱི་དོན་ཡང་ལོངས་སྤྱོད་རྫོགས་པའི་སྐུ་གདུལ་བྱའི་ཁམས་དང་བག་ལ་ཉལ་དང་བསམ་པ་དང་མཐུན་པར་སྤྲུལ་པའི་སྐུ་སྣ་ཚོགས་སྤྲུལ་ནས་སེམས་ཅན་གྱི་དོན་བྱེད་པ་དང་འདྲ་བར་འབྲས་བུ་རྡོ་རྗེ་འཛིན་པ་ཡབ་ཡུམ་སྙོམས་འཇུག་གི་སྦྱོར་བས་འཁོར་གྱི་དཀྱིལ་འཁོར་རྣམས་རྫོགས་པར་སྤྲུལ་ནས་སེམས་ཅན་གྱི་དོན་བྱེད་པའོ། ། ལས་རྒྱལ་མཆོག་ལ་བཞི་ལས། ཡེ་ཤེས་པ་དགུག་པ་ནི།
བོད་གཞུང་མང་པོ་ལ། གཡས་པས་གཡོན་པར་བཤད་པ་སོགས་དག་མ་དག་དུ་མ་སྣང་ཡང་། འདིར་གཡོན་པའི་ཀུན་སྤྱོད་ཡིན་པས། རྐང་པ་གཡོན་པའི་མཐེབ་མོས་གཡས་པ་མནན། ལག་པ་གཉིས་མཛུབ་མོས་འཁྱུད་ཅིང་། གུང་མོ་ངེས་པར་སྦྱར། གཞུང་དུ་ཡང་། མཛུབ་མོ་མདུད་བྱས་གུང་མོ་ལྟོ་རྩེ་སྦྱར་ལ། ། མཐེ་བོང་རྡོ་རྗེ་བརྟན་པོར་རབ་ཏུ་སྦྱར། ། འདི་ནི་དཔྲལ་བའི་དབྱིངས་སུ་རབ་བཞག་ནས། །
བསྐོར་ཞིང་བསྐོར་བས་ཀུན་དུ་སྒྱུར་བར་བྱ། ། རྐང་པ་མནན་ཅིང་གྱེན་དུ་ལྟ། ། གྱེན་དུ་ཕཻཾ་གྱི་སྒྲ་སྒྲོགས་ཤིང་། ། ཕྱོགས་བཅུའི་འཇིག་རྟེན་ཁམས་བཞུགས་པའི། ། དཔའ་བོ་རྣལ་འབྱོར་མ་ཀུན་དགུག ། ཅེས་གསུངས། མཐེ་བོང་རྡོ་རྗེ་བརྟན་པར་བརྐྱང་བྱས་ནས། ། ཞེས་གསུངས་པ་ལྟར་འབར་པའི་ཕྱག་རྒྱ་བྱ་ཞིང་། མིག་གྱེན་དུ་བལྟ་བ་དང་བཅས་པས་གདོང་གྱེན་དུ་བསྒྱུར། དེ་ཡང་མཁའ་འགྲོ་སྤྱི་གཏོར་གྱི་གཏོར་མགྲོན་སྤྱན་འདྲེན་གྱི་སྐབས་སུ་ལག་པའི་ཕྱག་རྒྱ་དེ་ལྟ་བུས་ལངས་ནས་ཅུང་ཟད་སྦད་དེ་རུས་སྦལ་གྱིས་འགྲོས་ཀྱིས་བྱ།
ཡེ་ཤེས་པ་སྤྱན་འདྲེན་གྱི་སྐབས་སུ། སེམས་དཔའི་སྐྱིལ་ཀྲུང་སམ། རྡོ་རྗེ་སྐྱིལ་ཀྲུང་གང་བདེ་ལ་གཡོན་པས་གཡས་མནན་ཙམ་བྱ། མིག་གྱེན་ལ་བལྟ་བ་ནི། ཡེ་ཤེས་པ་རྣམས་འབྱོན་པ་ལ་དགོངས་ནས་བསུ་བ་མཚོན་པ་ཡིན་ནོ། ། དུས་འཁོར་ནས་འབར་བའི་ཕྱག་རྒྱ་གཉིས་བཤད་པའི་དང་པོ་དེའོ། ། གཉིས་པ་ནི་མཐེ་བོང་གཉིས་སྔ་མ་ལྟར་བྱས་པ་ལ། མཛུབ་མོ་གཉིས་མི་མདུད་པར་རྩེ་སྤྲད་ལྷག་མ་སྔ་མ་ལྟར་རྐྱང་བ་ལ་བཤད། འདི་ལ་སཾ་བུ་ཊི་ནས་ངོ་མཚར་སྨད་དུ་བྱུང་བའི་ཕྱག་རྒྱ་བཤད་ཅིང་། ལྷག་གཏོར་ལ་ཁ་ཕྲུ་འདེབས་པའི་ཕྱག་རྒྱར་བཤད།
ཕཻཾ་ཅེས་པ་ནི་རླུང་གི་སྐད་དོད་ལ་ཕེ་ཊ་ཅེས་པ་ཡོད་ལ། དེ་ལས་མཚམས་སྦྱོར་བྱས་པས་ཊ་ཀླད་ཀོར་དུ་སོང་སྟེ། ཕཻཾ་ཅེས་པ་ཡོང་ངོ་། ། དེ་ལྟར་སེམས་ཀྱིས་དམིགས་པ་སྙིང་ཁ་ལ་སོགས་པ་ལུས་ཀྱི་གནས་རྣམས་ནས་འོད་ཟེར་སྤྲོས་ཤིང་། ཁྱད་པར་དུ་སེམས་ཀྱི་སྒྲས་སྨིན་མཚམས་གནད་ཀྱི་སྒོ་ཕྱེ་ནས་འོད་ཟེར་ཁ་དོག་དམར་པོ་ལྕགས་ཀྱུ་ལྟ་བུ་སྤྲོས། ཡེ་ཤེས་ཀྱི་དཀྱིལ་འཁོར་སྤྱན་དྲངས་པས་གཞལ་ཡས་ཁང་གི་ནང་དུ་ལྷ་རང་རང་གི་ཐད་དུ་བྱོན་པ་ལ། ཕྱིའི་མཆོད་པས་མཆོད། ཛ་ཧཱུྃ་བཾ་ཧོཿཞེས་པས། དམ་ཚིག་པ་དང་ཡེ་ཤེས་པའི་དབང་པོ་གཉིས་འདྲེས་པ་ལས་བདེ་ཆེན་གྱི་ཡེ་ཤེས་སྐྱེས་པས་དགེ་བར་གྱུར་པར་བསམ་མོ། ། གཉིས་པ་ལྷ་སྤྱན་དྲངས་པ་ནི།
པྲཛྙ་རཀྵི་ཏས་ཡེ་ཤེས་ཀྱི་འཁོར་ལོ་གཉིས་སྤྱན་དྲངས་ནས་ཆ་གཅིག་མཆོད་པ་ལ་མ་ལྟོས་པར་དམ་ཚིག་གི་འཁོར་ལོ་ལ་མྱུར་དུ་གཞུག ཆ་གཅིག་ལ་མཆོད་པ་ཕུལ་ནས་དབང་བསྐུར་བར་གསོལ་བ་གདབ་པར་བྱ་ཞེས་གསུངས་ཀྱང་འདིར་དེ་ལྟར་ཁས་མི་ལེན་ནོ། ། སྤྱིར་བླ་མེད་ཀྱི་སྐབས་སུ་རིགས་ལྔ་ལ་སངས་རྒྱས་ཐམས་ཅད་ཀྱིས་བསྐོར་བས་སྤྱན་འདྲེན་པར་བཤད་པ་ཡོད་པས་དེ་ཡང་རུང་། ཀྱེ་རྡོར་ལ་སོགས་པར་གདན་གསུམ་ཚང་བའི་དཀྱིལ་འཁོར་གདན་འདྲེན་ལ། དེ་ཡང་ཁྲོ་བོ་ཁྲོ་མོའི་གདན། སེམས་དཔའ་སེམས་མའི་གདན། གཤེགས་པ་གཤེགས་མའི་གདན་ཏེ། དཔེར་ན་རྒྱལ་པོ་རྒྱལ་ཚབ་དུ་དབང་བསྐུར་བའི་དུས་སུ། རྒྱལ་ས་ཐོབ་པར་བྱིན་གྱིས་རློབས་ནུས་པའི་བླ་མ་གཅིག དབང་བསྐུར་བའི་བྲམ་ཟེ་གཅིག
བཀྲ་ཤིས་ཚིགས་བཅད་དུ་བརྗོད་མཁན་གཅིག བགེགས་སྲུང་ནུས་པའི་སྔགས་པ་མཐུ་ལྡན་གཅིག དེ་ལ་མཆོད་པ་འབུལ་མཁན་གཅིག་དགོས་པ་དང་འདྲ་བར་དབང་བསྐུར་བའི་གནས་སྐབས་སུ། མཉམ་པར་བཞག་ནས་བྱིན་གྱིས་རློབ་པའི་དེ་བཞིན་གཤེགས་པ་གཅིག དབང་བསྐུར་བར་བྱེད་པའི་ཡུམ་བཞི། བཀྲ་ཤིས་ཀྱི་ཚིགས་བཅད་བརྗོད་པའི་སེམས་དཔའ་སེམས་མ། བར་གཅོད་ཀྱི་བགེགས་སྐྲོད་པའི་ཁྲོ་བོ་ཁྲོ་མོ། དེ་ལ་མཆོད་པ་འབུལ་བའི་ལྷ་མོ་རྣམས་དགོས་པ་ཡིན་ནོ། ། འདིར་ནི་རིགས་མཐུན་གྱི་དབང་ལྷ་སྤྱན་འདྲེན་པར་བྱེད་པ་ཡིན་ལ། དེ་ཡང་སྔར་བཤད་པའི་སྔགས་དང་ཕྱག་རྒྱས་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་སྤྱན་འདྲེན་པ་ལ།
ཕྱིའི་མཆོད་པས་མཆོད། བདག་བསྐྱེད་ཀྱི་གཙོ་འཁོར་ཐམས་ཅད་ཀྱིས། དེ་བཞིན་གཤེགས་པ་ཁྱེད་རྣམས་ཀྱིས་བདག་ལ་དབང་བསྐུར་དུ་གསོལ་ཞེས་མགྲིན་གཅིག་ཏུ་གསོལ་བ་གདབ་པས། རིགས་ལྔ་དང་འདྲ་བའི་དེ་བཞིན་གཤེགས་པ་གཙོ་བོའི་དབང་བསྐུར་བའི་དགོངས་པ་མཛད་དེ། བྱིན་གྱིས་རློབ་པར་བྱེད། ཡུམ་རྣམས་དང་འདྲ་བའི་སྙིང་པོ་རྣལ་འབྱོར་མ་བཞིས་བདུད་རྩི་ལྔས་ཡོངས་སུ་གང་བའི་བུམ་པ་དཀར་པོས་དབང་བསྐུར། དེ་སེམས་དཔའ་སེམས་མ་དང་འདྲ་བའི་དཔའ་བོ་དང་རྣལ་འབྱོར་མ་རྣམས་ཀྱིས་བཀྲ་ཤིས་ཀྱི་ཚིགས་བཅད་བརྗོད། ཁྲོ་བོ་ཁྲོ་མོ་དང་འདྲ་བའི་སྒོ་མཚམས་མ་རྣམས་ཀྱི་བགེགས་བསྐྲད། མཆོད་པའི་ལྷ་མོ་དང་འདྲ་བའི་རྣལ་འབྱོར་མ་རྣམས་ཀྱིས་མཆོད་ནས་དབང་བསྐུར་བར་བྱེད་པའམ། ཇོ་བོ་ན་རོ་ཏ་པའི་བཞེད་པས།
སྒོ་མཚམས་མ་བརྒྱད་ཕྱིའི་ལྷ་ཡིན་པས་གཙོ་བོའི་ཐུགས་ཁ་ནས་སྤྲུལ་པའི་སྒོ་མཚམས་མ་བརྒྱད་ཀྱིས་བུམ་པའི་དབང་བསྐུར་བར་བྱེད། དེ་ཡང་བདུད་རྩི་ལྔའི་ཁུ་བས་ལྷ་རྣམས་ཀྱི་སྤྱི་བོ་ནས་དབང་བསྐུར་བས་དྲི་མ་དག ལུས་ཐམས་ཅད་གང་། ཆུ་ལྷག་མ་ཡར་ལུད་པ་ལས། དབང་གི་ཆུ་ལས་སྐྱེས་པའི་གཙོ་བོ་ཡུམ་ལ་མི་བསྐྱོད་པ་དང་རྣམ་སྣང་། མཁའ་འགྲོ་མ་ལ་མི་བསྐྱོད་པ། ལ་མ་ལ་དོན་ཡོད་གྲུབ། ཁཎྜ་རོ་ཧ་ལ་འོད་དཔག་མེད། གཟུགས་ཅན་མ་ལ་རིན་འབྱུང་། དེས་མཚོན་ནས་ཤར་ཕྱོགས་པ་རྣམས་ལ་མི་བསྐྱོད་པ།
བྱང་ཕྱོགས་པ་རྣམས་ལ་དོན་གྲུབ། ནུབ་ཕྱོགས་པ་ལ་འོད་དཔག་མེད། ལྷོ་ཕྱོགས་པ་ལ་རིན་འབྱུང་། ཤར་ལྷོ་བ་རྣམས་ལ་རྣམ་སྣང་། ལྷོ་ནུབ་པ་རྣམས་ལ་རིན་འབྱུང་། ནུབ་བྱང་པ་ལ་འོད་དཔག་མེད། བྱང་ཤར་བ་ལ་དོན་གྲུབ་སྟེ། དེ་ཡང་ཞལ་གཅིག་ཕྱག་གཉིས་གཡས་པ་རྣམས་ཀྱིས་རང་རང་གིས་ཕྱག་མཚན་འཁོར་ལོ་དང་། སྣ་ཚོགས་རྡོ་རྗེ་རལ་གྲི་ལ་སོགས་པ་འཛིན་པའོ། ། གཡོན་པ་རྣམས་ཀྱི་དྲིལ་བུ་འཛིན་པས་རང་གི་ཡུམ་ལ་འཁྱུད་པའོ། །
སློབ་དཔོན་ལ་བ་པས། མཁའ་འགྲོ་མ་ལ་རྣམ་སྣང་མཛད་ལ་སོགས་པ་རྣམས་ཀྱིས་སོ། སྐུ་དང་གསུང་དང་ཐུགས་ཀྱི་ཕྱག་རྒྱས་ནི་འཁོར་ལོ་གསུམ་ལའོ། ། མཚམས་ན་གནས་པ་རྣམས་ཀྱང་། རྣམ་པར་སྣང་མཛད་ལ་སོགས་པའི་ཕྱག་རྒྱས་གདབ་པར་བྱས་ལ་ཞེས་གསུང་གི་དབུ་རྒྱན་པར་བཤད་ཀྱང་། འདིར་ནི་སྔ་མ་དེ་ཉིད་འཐད་དེ། སློབ་དཔོན་གྱིས་མཁའ་འགྲོ་མ་ནི་མ་མ་ཀི་ཞེས་སོགས་གསུངས་པས་ཕ་རྒྱུད་ནས་བཤད་པའི་ཡུམ་བཞི་དང་། སྙིང་པོའི་རྣལ་འབྱོར་མ་བཞི་དོན་ཅིག་ཅར་བཤད་ཅིང་། མ་མ་ཀི་ནི་ལོངས་སྤྱོད་པའི་རིགས་ཡིན་པས་སོ། ། རྫོགས་རིམ་དང་ཡང་འགྲིག་སྟེ།
ས་ནི་སངས་རྒྱས་སྤྱན་མར་བཤད། ། ཅེས་སོགས་ལྟར། ས་རླུང་རྒྱུ་བའི་རྩ་ནི་གཟུགས་ཅན་མའི་སྐྱེད་གཞི་ཡིན་པས་ན་ཤར་ཆུ་རླུང་རྒྱུ་བའི་རྩ་ནི་མཁའ་འགྲོ་མའི་སྐྱེད་གཞི་ཡིན་པའི་བར་དུ་ཡིན་པ་དང་། རིགས་བདག་གིས་རྒྱས་གདབ་པའི་དགོས་པ་ནི། དཀྱིལ་འཁོར་གྱི་ལྷ་རབ་ཏུ་མང་པོ་ཡོད་པ་དེ་ཐམས་ཅད་ཀྱང་། བསྡུ་ན་རིགས་ལྔའི་རང་བཞིན་ལས་མ་འདས་པ་ཡིན་ལ། དེ་ཡང་འདིའི་རིགས་ཡིན་ནོ་ཞེས་ཤེས་པའི་ཕྱིར་དུ་རང་རང་གི་སྤྱི་བོར་དེ་དང་དེའི་རིགས་བདག་གིས་རྒྱས་གདབ་པ་ཡིན་ནོ། ། ཀྱེ་རྡོར་ལྟ་བུའི་གནས་སྐབས་སུ་དབང་གི་ལྷ་ལ་ཡང་གདན་གསུམ་ཚང་བར་རྣམ་དག་དང་ཕྲིན་ལས་ཀྱི་སྒོ་ནས་རྩི་དགོས་ཀྱང་། འདི་ནི་དོན་གྱི་སྒོ་ནས་གདན་གསུམ་ཚང་བ་ཡིན་ཏེ། སྒོ་མཚམས་མ་བརྒྱད་ཀྱི་ཕྱེད་མདོག་དང་།
གདོང་བརྙན་དང་། ལྷའི་བཞིན་རྣམས་ནི་ཁྲོ་བོ་ཁྲོ་མོ་མཚོན་པ་ཡིན། སེམས་དཔའ་སེམས་མ་རྣམས་ཀྱི་དོད་དཔའ་བོ་དང་རྣལ་འབྱོར་མ་རྣམས་ཡིན་ལ། སྙིང་པོའི་རྣལ་འབྱོར་མ་བཞི་ཡུམ་བཞི། གཙོ་བོ་ལ་རྣམ་དག་དང་ཕྲིན་ལས་ཀྱི་སྒོ་ནས་དེ་པ་ལྔ་ཚང་བ་ཡིན་ཏེ། ཡེ་ཤེས་ལྔའི་ངོ་བོ་ཡིན་ཅིང་། ཉོན་མོངས་པ་ལྔ་དང་། ཕུང་པོ་ལྔ་རྣམ་པར་དག་པ་ཡིན་པས་དེ་བཞིན་གཤེགས་པ་རིགས་ལྔའི་བདག་ཉིད་ཅན་ཡིན་ནོ། ། དེ་ཡང་གཙོ་བོ་ཡབ་ཡུམ་ལ་ཡེ་ཤེས་དགུག་གཞུག་དང་། དབང་བསྐུར་རྒྱས་གདབ་རྣམས་སྐབས་འདིར་གསལ་འདེབས་པ་ཙམ་བྱེད་དོ། །
བུ་རིན་པོ་ཆེ་ན་རེ། འདིར་ཏིང་ངེ་འཛིན་གྱི་དབང་ལེན་རྒྱུ་ཡིན་པ་ལ། ས་སྐྱ་པ་རྣམས་ཀྱཻ་རྡོ་རྗེའི་གནས་སྐབས་སུ་ཡང་། དབང་བཞི་ཆུ་རྒྱུན་གཅིག་མ་སྒྲུབ་ཐབས་མཚོ་སྐྱེས་ཀྱི་དགོངས་པ་ཡིན་ཟེར་ནས་ལེན་པར་བྱེད་ཀྱང་། མཚོ་སྐྱེས་ཀྱི་དེའི་དགོངས་པ་དེ་ལྟ་མིན་ཏེ། འགྲེལ་པས་དེ་ལྟར་དུ་མ་བཤད་པའི་ཕྱིར། ཡན་ལག་དྲུག་པ་སོགས་སྒྲུབ་ཐབས་གཞན་ནས་ཀྱང་མ་བཤད་པའི་ཕྱིར། དེས་ན་ཇོ་བོ་རྗེས་བཤད་པ་ལྟར་ཏིང་ངེ་འཛིན་གྱི་དབང་ལེན་པར་ཅིག་ཅར་དགོས་པ་ལ། དེ་ཡང་བྱང་ཆུབ་ཀྱི་སེམས་ཀྱི་གང་བའི་བུམ་པའི་ཆུས་སྤྱི་བོ་ནས་དབང་བསྐུར་བས་བུམ་དབང་། ཡབ་ཡུམ་སྙོམས་འཇུག་བྱང་སེམས་ལྕེ་ལ་འཇོག་པ་གསང་དབང་།
དཀྱིལ་འཁོར་གྱི་ལྷ་མོ་ཐམས་ཅད་གཙོ་མོ་ལ་ཐིམ། དེ་ཧེ་རུ་ཀས་བདག་ལ་གནང་ནས། དེ་དང་སྙོམས་འཇུག་བྱས་པས་བདེ་ཆེན་སྐྱེས་པ་ཤེས་རབ་ཡེ་ཤེས། ཧེ་རུ་ཀའི་ཞལ་ནས་རིགས་ཀྱི་བུ་ཁྱོད་ཀྱི་ཕྱག་རྒྱ་མུ་ཏྲ་གཉིས་དང་སྤྲད་པ་ལ་རྟེན་ནས་མྱོང་བ་སྣང་བ་ཐོབ་པའི་ཤེས་པ་དེ་འོད་གསལ་བར་སྒོམ་ཤིག དེ་ནས་རྣམ་པར་ཤེས་པ་གསུམ་རྣམ་པར་དག་པ། ཤེས་རབ་ཀྱི་ཕ་རོལ་ཏུ་ཕྱིན་པའི་ངོ་བོ་ཉིད་ལུས་དང་ངག་དང་སེམས་མེད་པ་ལས་དང་། སྐྱེ་བ་ལས་གྲོལ་བ་ཟླ་བ་དང་ཉི་མ་དང་མེ་དང་ནོར་བུ་ལྟར་ཤིན་ཏུ་གསལ་བ་སྣང་བ་ཐོབ་པའི་མཚན་ཉིད་ཅན་དོན་དམ་པའི་བདེན་པ་དེ་ནི་མཐོང་བ་གཞན་གྱིས་ཡུལ་ལས་འདས་པ་སྟེ། ཤེས་རབ་དང་ཡེ་ཤེས་ཀྱི་མིག་གིས་བལྟོས་ཤིག དེ་ལྟར་གང་གི་ཡང་རང་བཞིན་དུ་མ་མཐོང་བ་དེ། འོད་གསལ་བ་མཐོང་བ་ཡིན་ནོ། །
དེ་ལྟར་འོད་གསལ་བ་དེའི་ངོ་ན། རྒྱུ་འབྲས་གང་ཡང་མེད་མོད་ཀྱི། འོན་ཀྱང་ཀུན་རྫོབ་དུ་རླུང་དང་སེམས་ཙམ་ལས་ལྷ་སུམ་ཅུ་སོ་བདུན་མེ་ལོང་ནང་གི་གཟུགས་བརྙན་ལྟར་གསལ་ལ་རྫོགས་པ་འཇའ་ཚོན་ལྟར་ཁ་དོག་དང་བཅས་པ། ཆུ་ཟླ་ལྟར་སྒྲོ་བཀུར་དང་བྲལ་བར་བལྟོས་ཤིག དེ་ནི་རྒྱུ་རྐྱེན་ལ་ལྟོས་ནས་སྐྱེས་པ་ཀུན་རྫོབ། དེ་ལྟར་བདེན་པ་གཉིས་མི་ཕྱེད་པ་ཟུང་དུ་འཇུག་པ་ནི། བྱང་ཆུབ་ཀྱི་སེམས་ཆེན་པོ་སྟེ་བཞི་པའོ། ། དེ་ལྟར་ན་ཇོ་བོ་རྗེའི་ཏིང་ངེ་འཛིན་གྱི་དབང་བཞི་ལེན་པ་ཡང་མི་འཐད་པར་འགྱུར་ཏེ། བདེ་མཆོག་གི་སྒྲུབ་ཐབས་གཞན་རྣམས་ནས་མ་བཤད་པའི་ཕྱིར། དབང་བཞི་ཆུ་རྒྱུན་གཅིག་མ་སྒྲུབ་ཐབས་གཞན་རྣམས་ནས་མ་བཤད་པའང་མིན་ཏེ།
མར་མེ་མཛད་དང་། སློབ་དཔོན་ཟླ་བའི་ཀྱཻ་རྡོར་སྒྲུབ་ཐབས་སུ། དེ་ཉིད་ཚིགས་བཅད་དུ་བཤད། ནོར་བུ་གླིང་པ་བདེ་བའི་རྡོ་རྗེས། ཀྱཻ་རྡོར་གྱི་སྒྲུབ་ཐབས་སུ་ལྷུག་པར་བཤད་དོ། ། འགྲེལ་པས་མ་བསྐྲལ་བ་ཡང་མ་གྲུབ་སྟེ། ཛ་ལན་དྷ་རི་པས་མཛད་པས་དག་པ་རྡོ་རྗེའི་སྒྲོན་མེ་ལས་འགྲེལ་པ་གཞན་མེད་ཅིང་། དེ་ཉིད་དུ། དེ་ནས་དབང་གི་ལྷ་སྤྱན་དྲངས་པར་བྱས་ལ། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཾ།
ཞེས་བྱས་ནས་གསོལ་བ་གདབ་པར་བྱའོ། ། དེ་ནས་བུམ་པ་སོགས་གོ་སླའོ། ། ཞེས་གསུངས་ཤིང་། འགྲེལ་པས་དེ་ལྟར་དུ་མ་བསྐྲལ་ན་གང་དུ་སྐྲལ་དཔྱད་དགོས་སོ། ། གཞུང་གི་དགོངས་པ་ཡང་དེ་ཉིད་ཡིན་ཏེ། སྒྲུབ་ཐབས་མཚོ་སྐྱེས་སུ་བདུད་རྩི་ལྔས་ཡོངས་སུ་གང་བའི་བུམ་པས་དབང་བསྐུར་བར་བྱའོ། ། དགའ་བ་དང་། མཆོག་དུ་དགའ་བ་དང་། དགའ་བྲལ་དང་། ལྷན་ཅིག་སྐྱེས་པའི་དགའ་བ་ཐོབ་བོ། །
རྣམ་པ་སྣ་ཚོགས་པ་དང་། རྣམ་པར་སྨིན་པ་དང་། རྣམ་པར་གཉེད་པ་དང་། མཚན་ཉིད་དང་བྲལ་བའོ། ། སློབ་དཔོན་དང་། གསང་བ་དང་། ཤེས་རབ་ཡེ་ཤེས་དང་། དབང་བཞི་པ་རྣམས་ཐོབ་བོ། ། ཞེས་གསུངས་པས། བདུད་རྩི་ལྔས་གང་བའི་བུམ་པས་དབང་བསྐུར་ཞེས་གསུངས་ཀྱི།
ཡབ་ཡུམ་སྙོམས་འཇུག་བྱས་པའི་བྱང་སེམས་ལྕེ་ལ་འཇོག་པར་མ་གསུངས་པའི་ཕྱིར་ཏེ། དོན་འདི་ཉིད། བརྟག་གཉིས་སུ། ཚིགས་བཅད་དུ་གསུངས། ཇོ་བོ་རྗེའི་དབང་བཞི་ཏིང་ངེ་འཛིན་གྱི་དབང་བཞིའི་དགོངས་པ་ལ་ཡང་། ཆུ་དབང་ལན་གཉིས་བྱེད་པ་ཡིན་གྱི་ལོ་ཆེན་རིན་བཟང་གིས། དེའི་ཊཱི་ཀར། ཆུ་དབང་ལན་གཉིས་ཀྱི་དང་པོས་བུམ་དབང་ཐོབ། གཉིས་པས་ཕྱིར་མི་ལྡོག་པའི་དབང་ཐོབ་པར་བཤད་ཅིང་། དང་པོ་སློབ་མའི་དབང་དང་།
གཉིས་པ་སློབ་དཔོན་གྱི་དབང་ལ་དགོངས་སོ། ། དེ་ཡང་ལཱུ་ཧི་པའི་སྐབས་སུ་བྱེད་པ་མ་འཐད་ཀྱང་། སྐབས་འདིར་བྱེད་པ་ལ་འབྲེལ་ཅི་འདུག་སོམས་ཤིག ལཱུ་ཧི་པའི་སྐབས་སུ་ཡང་ཁྱེད་རང་གི་དེ། པྲཛྙ་རཀྵི་ཏའི་ལུགས་གཞིར་བཞག་པ་ཡིན་པ་ལ། པྲཛྙ་རཀྵི་ཏའི་སྒྲུབ་ཐབས་ཇོ་བོ་རྗེའི་ཏིང་ངེ་འཛིན་གྱི་དབང་བཞི་མནན་པས། པྲཛྙ་རཀྵི་ཏའི་ལུགས་སུ་ཇི་ལྟར་འགྲོ། མི་ཤེས་པ་ཁ་ཅིག་ན་རེ། ཆུ་རྒྱུན་གཅིག་མ་ལ་དབང་བཞི་མི་འཐད་དེ། འཐད་ན་བྱ་བའི་རྒྱུད་ལ་དབང་བཞི་ཡོད་པར་འགྱུར་རོ། །
དེ་འདོད་ན། དབང་བཞི་དང་ནི་རིམ་པ་གཉིས། ། རྣལ་འབྱོར་ཆེན་པོའི་ཁྱད་ཆོས་ཡིན། ། ཞེས་ཁྱེད་རང་ས་སྐྱ་པ་རྣམས་ཀྱི་བཤད་པ་དང་འགལ་ལོ་ཞེ་ན། བྱ་བའི་རྒྱུད་ལ་རྒྱུད་སྡེ་བཞིའི་ཡ་རྒྱལ་དུ་བྱས་པའི་བྱ་བའི་རྒྱུད་རང་དགར་བཞག་པ་གཅིག་དང་། ལྷ་དང་སྔགས་བྱ་བའི་རྒྱུད་ཀྱི་ཡིན་པ་ལ། སྤྱོད་པ་དང་ཉམས་སུ་བླང་བ་བདེ་བའི་ཕྱིར། རྣལ་འབྱོར་ཆེན་པོ་ལ་གོམས་པའི་གང་ཟག་རྣམས་ཀྱིས། རྣལ་འབྱོར་ཉམས་སུ་ལེན་པའི་ཚེ། རྣལ་འབྱོར་ཆེན་པོའི་རྒྱབ་ཤན་སྐབས་ཏེ་ཡན་ལག་བཞི་རྫོགས་སུ་བྱས་པ་གཉིས་ཡོད།
དང་པོ་ལ་མདུན་དུ་ལྷ་བསྐྱེད་ནས། དེ་ལ་སྔགས་དང་ཕྱག་རྒྱས་རྒྱས་བཏབ་སྟེ། དངོས་སུ་ལེན་པ་མ་རྟོགས། ཆུ་དབང་བསྐུར་བ་མེད། གཉིས་པ་ལ་ཆུ་དབང་སོགས་ཡོད་ཀྱང་། བླ་མེད་གཉིས་ཕྱོགས་མི་གཅིག་ཏེ། དབང་བསྐུར་མཁན་གྱི་ལྷ། དབང་རྫས། བསྐུར་ས། དགོས་པ་རྣམས་མི་གཅིག་པའི་ཕྱིར་རོ། །
དང་པོ་ནི་དེ་ལྟ་བུའི་བྱ་རྒྱུད་ཀྱི་གནས་སྐབས་སུ། དབང་ལྷ་ཆགས་བྲལ་གྱི་རྣམ་པ་ཅན་གཅིག་གིས། དབང་བསྐུར་བླ་མེད་ཀྱི་སྐབས་སུ། དབང་ལྷ་ཆགས་པ་དང་བཅས་པའི་རྣམ་པས་ཡབ་ཡུམ་ཞལ་སྦྱོར་གྱི་ཚུལ་གྱིས་བསྐུར། དབང་རྫས་མི་གཅིག་སྟེ། དེའི་གནས་སྐབས་སུ་ཡེ་ཤེས་ཀྱི་ཆུ་ཙམ་གྱི་བསྐུར། བླ་མེད་དུ། བདུད་རྩི་ལྔའི་ཁུ་བས་བསྐུར་བར་བྱེད། བསྐུར་ས་མི་འདྲ་སྟེ། དེའི་གནས་སྐབས་སུ་ལུས་ཀྱི་གནས་སྐབས་སུ་ཕྱི་ནང་ཙམ་ལ་བསྐུར་བ་ཡིན་ལ།
བླ་མེད་དུ་ལུས་ཀྱི་རྩའི་གནས་མ་ལུས་པ་ལ་བསྐུར། དགོས་པ་མི་གཅིག་སྟེ། དེར་ལུས་ཀྱི་དྲི་མ་ཙམ་འཁྲུད་པར་བྱེད་པ་ཡིན་ལ། བླ་མེད་དུ་བདུད་རྩི་ལྔའི་ཁུ་བས། སྤྱི་བོར་ནས་དབང་བསྐུར་བས། ཡས་བྱོན་པའི་བདུད་རྩིས་རྐྱེན་བྱས་ཏེ། གཞི་གནས་ཀྱི་བྱང་སེམས་འཕེལ་བ་དང་རྒྱས་པར་བྱེད། དེ་ཡང་ལུས་ཀྱི་ཆ་ཤས་གཅིག་གང་བ་ལ་དགའ་བ། དེ་བས་ལྷག་པ་གཅིག་གང་བ་ལ་མཆོག་དགའ། ལུས་ཀྱི་ལྟེ་བའི་རྩ་གནས་ཡན་ཙམ་གང་བ་ལ་དགའ་བྲལ།
མཐར་ལུས་རྩ་འཁོར་ལོ་བཞི་དང་བཅས་པ་མཐའ་དག་བྱང་ཆུབ་ཀྱི་སེམས་ཀྱི་གང་བ་ལས། ལྷན་ཅིག་སྐྱེས་པའི་དགའ་བ་ཉམས་སུ་མྱོང་བ་ཡིན་པས། དགའ་བ་བཞིའི་ཡེ་ཤེས་སྐྱེ་བའི་དགོས་པ་ཡོད་པ་ཡིན་པས་ཁྱད་པར་ཤིན་ཏུ་ཆེའོ། ། གསུམ་པ་མཆོད་པ་ནི། ཀྱཻ་རྡོ་རྗེ་ལ་སོགས་པའི་གནས་སྐབས་སུ། བདག་བསྐྱེད་ལ་མཆོད་པ་མ་བཤད་ཀྱང་། བདེ་མཆོག་ལཱུ་ནག་དྲིལ་གསུམ་གྱི་སྐབས་སུ། མཆོད་པ་བྱེད་དགོས་པར་བཤད། དེ་ཡང་ཚེས་བཅུ་ལ་སོགས་པའི་དུས་སུ་སྔགས་མཆོད་དང་། ཕྱི་མཆོད།
བདུད་རྩི། མཉེས་པ། ཡིད་བྱུང་རྣམས་ལ་བླ་མེད་པའི་མཆོད་པ། རིག་མ་བཅུ་དྲུག རིན་ཆེན་སྣ་བདུན། འདོད་ཡོན་ལྔ། བསྟོད་པའི་མཆོད་པ་སྟེ། རྒྱས་པ་བྱེད་པར་བཤད་ཀྱང་། མངོན་པར་རྟོགས་པ་ནར་མའི་སྐབས་སུ། ཡིད་བྱུང་གི་ཕྱི་མ་གསུམ་བཞག་སྟེ།
སྔགས་མཆོད་ནས་བསྟོད་པའི་བར་བྱེད། སྔགས་མཆོད་ནི་བདེ་མཆོག་པ་ཁོ་ནའི་ཁྱད་ཆོས་ཡིན་རྒྱུད་གཞན་ནས་བཤད་པ་མེད། བུ་རིན་གྱིས། གཤེད་དམར་ནག་གཉིས་སུ་བཤད་པ་ཡང་། པཎྜི་ཏ་ཀ་མ་ལ་ཤྲཱི་རཀྵི་ཏའི་གཞུང་ལས་བཤད་པ་ལས་བླངས་ཤིང་། དེ་ཡང་བདེ་མཆོག་ལ་ཀྲུགས་པ་ཡིན་པར་གསལ་ལོ། ། ཐོག་མར་ཕྱིའི་མཆོད་པ་བསང་སྦྱང་སོགས་བྱེད་པ་བླ་མའི་ཕྱག་ལེན་ཡིན་ནོ། ། དེ་ལ་ཞལ་བཞི་པའི་སྔགས་ནི། ལས་རྣམས་མ་གྲུབ་པ་གྲུབ་པར་བྱེད་པ་དང་། གྲུབ་པ་ཆུད་མི་ཟ་བར་བྱེད་པ་ཡིན་པས་དེས་བསང་ངོ་། །
རིན་པོ་ཆེ་པས། ཁཎྜ་རོ་ཧའི་སྔགས་ཀྱི་བསང་བར་མཛད་པ་ནི། བྱང་ཕྱོགས་ཀྱི་ལྷ་ཡིན་པ་ལ་དགོངས་བྱིན་གྱིས། དཔེར་ན་ཨ་བྷ་ཡས། ཀྱཻ་རྡོར། གྷསྨ་རཱིའི་སྔགས་ཀྱི་བསང་བར་བཤད་པ་བཞིན་ནོ། ། ཁཎྜ་རོ་ཧ་བདེ་མཆོག་པའི་ནུབ་ཕྱོགས་ན་ཡོད་ཀྱང་། འཇིག་རྟེན་པའི་བྱང་ཕྱོགས་ན་ཡོད་དགོས། དགོས་པ་ནི། མཆོད་པ་རྣམས་ཀྱི་ཁ་དོག་དང་།
དྲི་དང་། རོ་སོགས་ལ་གནོད་པའི་འབྱུང་པོ་ཕྲ་མོ་ཡོད་ཅིང་། དེ་རྣམས་ཀྱིས་འབད་པར་བྱེད་ལ། སྔགས་ཀྱིས་རླབས་པས་གནོད་པ་སོགས་མི་ནུས་པས་སོ། ། སྭ་བྷ་ཝས་སྦྱོང་བ་ནི། བུ་མོའི་སྟེང་གི་བདེ་འཛིན་སྦྱོང་བའོ། ། མཆོད་རྫས་རྣམས་རིན་པོ་ཆེའི་གནོད་ཡོད་ཀྱང་། ཨ་ལས་བྱུང་བའི་ཐོད་པ་མདུན་དུ་སྒོམ་ལ། བསྐྱེད་པའི་ས་བོན། ཨོཾ་ཨཱཿཧཱུྃ་དུ་བཤད་པ་ཡོད་ཀྱང་།
བླ་མེད་ནས་ཧཱུྃ་བཤད་པ་གཙོ་ཆེ་བས་ཧཱུྃ་ལས་བྱུང་བའི་མཆོད་རྫས་སུ་བསྐྱེད། དེ་ཡང་ངོ་བོ་བཟང་ཞིང་གྱ་ནོམ་པ། རྒྱུ་དགེ་བ་སྟེ་སྡིག་པ་ལ་མ་འདྲེས་པ། ཡུལ་བླ་མ་དང་དཀྱིལ་འཁོར་གྱི་ལྷ་ཚོགས། སངས་རྒྱས་བྱང་སེམས་རྣམས་ཀྱི་སྤྱན་ལམ་དུ་རང་རང་གི་རྣམ་པར་རིགས་པ་དང་མཐུན་པའི་མཆོད་པ་བསམ་གྱི་མི་ཁྱབ་པ། དུས་འཁོར་བ་མ་སྟོངས་ཀྱི་བར་དུ་གནས་པ་སོགས་སུ་བསྐྱེད། སྒྲུབ་ཐབས་མདོར་བྱས་ལས། རྡོ་རྗེ་གསུམ་གྱི་བྱིན་རླབས་བདག ། རང་མིང་ས་བོན་ལྡན་པར་བྱ། ། ཞེས་བཤད་པ་ལྟར།
སྐུ་གསུང་ཐུགས་རྡོ་རྗེ་གསུམ་གྱི་ས་བོན་ཨོཾ་ཨཱཿཧཱུྃ་གསུམ་གྱི་བར་དུ་རང་རང་གི་མིང་བཅུག་པས་བྱིན་གྱིས་བརླབ། དེ་ཡང་། ཨོཾ་ཨཱཿཧཱུྃ་ཨརྒྷཾ་ཨཱཿཧཱུྃ་ཞེས་ཨ་གོང་དུ་བཅུག་པའམ། ཨོཾ་བཛྲ་ཨརྒྷཾ་ཧཱུྃ་ཞེས་སྦྱར་ཀྱང་རུང་སྟེ། དེ་ལ་བཛྲ་ནི་རྡོ་རྗེ་སྟེ་སྟོང་པ་ཉིད་དོ། ། ཨརྒྷཾ་ནི་མཆོད་ཡོན། དེ་ལྟར་ན་སྟོང་པ་ཉིད་ཀྱི་མཆོད་ཡོན་ཞེས་པའོ། ། དེའི་དོན་ནི་དོན་དམ་པར་སྟོང་པ་ཉིད་ཡིན་པ་ལ། ཀུན་རྫོབ་ཏུ་མཆོད་རྫས་རང་རང་གི་རྣམ་པ་དང་ཞིང་ཐོགས་པ་མེད་པ་སོ་སོར་སྣང་བའོ། ། འབུལ་བའི་ཚེ་ཐོག་མར་སྔགས་མཆོད་བྱས་ཏེ།
དམིགས་པ་ནི་དཀྱིལ་འཁོར་གྱི་ལྷ་གཙོ་འཁོར་ཐམས་ཅད་ཀྱིས་སྔགས་བཟླས་པར་བསྒོམ་ལ། སོ་སོའི་སྙིང་ཁའམ་སྔགས་ཀྱི་སྣ་ལས་འོད་ཟེར་འཕྲོས་པས་འོད་ཟེར་རེ་རེ་ལ་མཆོད་པའི་བྱེ་བྲག་དཔག་ཏུ་མེད་པ་བྱུང་སྟེ། ཕན་ཚུན་དུ་འཁོར་རྣམས་ཀྱི་གཙོ་བོ་ཡབ་ཡུམ་དང་། ཡབ་ཡུམ་གྱི་འཁོར་རྣམས་མཆོད། འོད་ཟེར་ཕྱོགས་བཅུར་འཕྲོས་པ་ལས་མཆོད་པའི་བྱེ་བྲག་བསམ་གྱི་མི་ཁྱབ་པ་དཔག་ཏུ་མེད་པ་སྤྲུལ་ཏེ། སངས་རྒྱས་དང་བྱང་ཆུབ་སེམས་དཔའ། འཕགས་པ་ཉན་ཐོས་རང་སངས་རྒྱས་ཐམས་ཅད་ལ་རང་གི་རྣམ་པར་རིག་པ་དང་མཐུན་པའི་མཆོད་པ་བསམ་གྱི་མི་ཁྱབ་པ་ཕུལ་ཏེ། དེའང་སྔགས་ཀྱི་སྒྲས་བསྐུལ་བར་བསམ་ལ། ཡབ་ཡུམ་གྱི་སྙིང་པོ་གཉིས། རྩ་སྔགས་གཉིས་ཉེ་སྙིང་གཉིས་རྣམས་གཉིས་སུ་མེད་པར་བཟླ།
གོ་ཆ་གཉིས། སྙིང་པོའི་རྣལ་འབྱོར་མ་བཞིའི་སྔགས་ཞལ་བཞི་པའི་སྔགས་དང་སྤེལ་ནས་བཟླ་བ། ལཱུ་ཧི་པའི་སྐབས་སུ་བཤད་ཀྱང་། འདིར་སྤེལ་བར་མ་བཤད། དེ་ནས་འཁོར་ལོ་གསུམ་གྱི་སྔགས་ལ། ཨོཾ་ཀ་ར་ཀ་ར་པྲ་ཙཎྜེ་ཧཱུྃ་ཧཱུྃ་ཕཊ། ཞེས་རོ་གཅིག་ལ་གཉིས་སུ་མེད་པར་སྤེལ་བའམ། ཨོཾ་ཀ་ར་ཀ་ར་ཧཱུྃ་ཧཱུྃ་ཕཊ། ཨོཾ་པྲ་ཙཎྜེ་ཧཱུྃ་ཧཱུྃ་ཕཊ། ཞེས་རྒྱུན་གཅིག་ལ་གཉིས་སུ་མེད་པར་སྤེལ་བ་གང་རུང་བཟླ།
སྒོ་མཚམས་མ་བརྒྱད་ཀྱི་སྔགས། ཡབ་ཀྱི་རྐང་བརྒྱད་དང་སྤེལ་ནས་བཟླ་བར་ལཱུ་ཧི་པར་བཤད་ཀྱང་། འདིར་མ་སྤེལ་བར་བཟླ། ཡབ་ཀྱི་རྩ་སྔགས་ཀྱི་རྗེས་སུ། ཡུམ་གྱི་རྩ་སྔགས་བར་མ་ཆད་དུ་བཟླས་པ་དང་། སྙིང་པོའི་རྗེས་སུ་སྙིང་པོ། ཉེ་སྙིང་གི་རྗེས་སུ་ཉེ་སྙིང་བར་མ་ཆོད་དུ་བཟླས་སོ། ། སྔགས་བཟློས་པའི་ཚེ་ཐལ་མོ་སྙིང་ཁར་སྦྱར། དེའང་སྔགས་མཆོད་གྱི་སྐབས་སུ་ལོང་མེད་ནའང་སྔགས་རྣམས་ཚར་གཅིག་འདོན། ལོང་ཡོད་ནའང་ཚར་གཅིག་ལས་མི་དགོས།
འདིར་སརྦ་བུདྡྷ་ཌ་ཀི་ནི་ཡེ་སྙིང་པོར་བཤད། ལཱུ་ཧི་པར་ཉེ་སྙིང་དུ་བཤད། བེ་རོ་ཙ་ན་ལཱུ་ཧི་པར་སྙིང་པོར་བཤད། འདིར་ཉེ་སྙིང་དུ་བཤད་པ་ལ་ཁ་ཅིག་འགྱུར་མ་དག་ཞེས་ཟེར། རྡོ་རྗེ་མཁའ་འགྲོ་ནས་དེ་ལྟར་དུ་བཤད་པས་འགྱུར་མ་དག་པ་མིན་ནོ། ། དེ་ནས་ཕྱི་མཆོད་འབུལ། དེ་ཡང་མཆོད་ཡོན་དང་ཞབས་བསིལ་གཉིས་ཆོས་འབྱུང་གི་ཕྱག་རྒྱས་འབུལ་བར་གདན་བཞི་ནས་བཤད། སརྦ་ཏ་ཐ་ག་ཏ་ཞེས་སོགས་ཀྱི་དུས་སུ་པད་སྐོར་དང་། པྲ་ཏིཙྪ་ཞེས་སོགས་ཀྱི་སྐབས་སུ་སོ་སོའི་ཕྱག་རྒྱ་བྱའོ། ། བདུད་རྩིའི་མཆོད་པ་ལ།
སྣོད་ནི་ཐོད་པའི་ནང་དུ་བྱེད་དེ། རྒྱུ་མི་དགེ་བ་ལས་བྱུང་བའི་དུད་འགྲོའི་རུས་པ་ན་སྐྱོགས་དང་། དུང་ཕོར་ཡང་བཟང་པོར་བཤད་ན། ཆོས་ཀྱི་སྐུའི་ལུས་ཅན་གྱི། ། ཐོད་པ་ལ་ནི་སུ་ཞིག་སྨོད། ། ཞེས་གསུངས་པ་ལྟར། བསོད་ནམས་བརྒྱའི་བསྐྲུན་པའི་མིའི་ཐོད་པ་ནི་ལྟ་སྨོས་ཀྱང་ཅི་དགོས། ཐོད་པ་རྣམས་ཀྱི་ནང་ནས་སྐྱེས་པའི་ཐོད་པ་དུམ་བུ་གཅིག་པ་བཟང་ཀྱང་། ནང་མཆོད་ཀྱི་སྣོད་ལ་ནི་སྐྱེས་པའི་ཐོད་པ་དུམ་བུ་གསུམ་པ་བཟང་སྟེ། སྒྲུབ་པ་པོ་ལ་དངོས་གྲུབ་གཏེར་བའི་ཕྱིར་ཏེ།
དུས་གསུམ་སྒྲུབ་ལ་དངོས་གྲུབ་གཏེར། ། ཞེས་པ་ལྟར། ཐོད་པའི་བརྟག་ཐབས་སྡོམ་འབྱུང་ནས་བཤད་པས་དེར་བཙལ་བར་བྱའོ། ། མ་རྙེད་ན། གསེར་རམ་དངུལ་ལས་བྱས་པའི་ཐོད་པའི་གཟུགས་བརྙན་དང་རྒྱ་གར་ནས་ཡོང་བའི་ཤིང་ན་ར་ཀི་ལ་ལའང་རུང་བར་བཤད་དོ། ། མི་ཡོ་བ་བླ་མེད་ཀྱི་རྒྱུད་ནས་ས་ལ་བྱས་པའི་ཐོད་པའི་གཟུགས་བརྙན་ཀྱང་རུང་བར་བཤད། དེའི་ནང་དུ་ཆང་ལ་ནས་ཀྱི་ཆང་། འབྲས། ཁྲེ་བུ་རམ། སྦྲང་།
སྒུན་འབྲུམ་རྣམས་ལ་བཅོས་པའི་ཆང་། དེ་ཡང་རབ་ཏུ་བྱུང་བས་བསྟན་པ་ལ་གནོད་པའི་དགག་བྱ་ཡོད་པའི་ས་ཕྱོགས་དང་། རྣལ་འབྱོར་པས་ཀྱང་རི་ཁྲོད་ལ་སོགས་པའི་གནས་སུ། ཇི་སྐད་བཤད་པ་བཞིན་གྱི་ནས་སོགས་བཙོས་པའི་ཆང་མ་རྙེད་ན། བུར་ཆང་སོགས་སྦྱར་བ་ལའང་རུང་སྟེ། རྒྱལ་པོ་ཨིནྟྲ་བོ་དྷིས། རྡོ་རྗེ་རྣལ་འབྱོར་མའི་སྒྲུབ་ཐབས་སུ་བུ་རམ་མམ། སྦྲང་སྦྱར་བ་ལས་བྱུང་བ་གཞན་ཡང་རུང་སྟེ། མདུན་དུ་བཞག་ལ་ཡི་གེ་གསུམ་གྱིས་བྱིན་གྱིས་རློབས་ཞེས་གསུངས། ནང་མཆོད་བྱིན་རླབས་གཏོར་མ་ལྟར་བྱེད།
འབུལ་བ་ནི། སློབ་དཔོན་ཨརྻ་དེ་བས། གདན་བཞིའི་སྒྲུབ་ཐབས་སུ། ཡབ་རྣལ་འབྱོར་ནམ་མཁའ་ལ་གཡས་པའི་མཐེབ་སྲིན་གྱིས་གཏོར། ཡུམ་ཡེ་ཤེས་མཁའ་འགྲོ་ལ་གཡོན་པའི་མཐེབ་སྲིན་གྱིས་གཏོར། ཞེས་གསུངས་པ་ལྟར་ན། ཡབ་རྣམས་ཐབས་ཀྱི་ཆ་ཡིན་པས་གཡས་དང་། ཡུམ་རྣམས་ཤེས་རབ་ཀྱི་ཆ་ཡིན་པས་གཡོན་པའི་མཐེབ་སྲིན་གྱི་གཏོར་བ་ལྟར་སྣང་ཡང་། བླ་མེད་ཀྱི་རྒྱུད་སྡེ་གཞན་ཐམས་ཅད་ནས་གཡོན་པའི་མཐེབ་སྲིན་གྱིས་གཏོར་བར་བཤད་པས། གཡོན་པ་འཐད་དོ། །
དེའི་དོན་ཡང་། རྩ་རྐྱང་མ་བྱང་ཆུབ་ཀྱི་སེམས་འཛག་པ་དང་། འབབ་པ་དང་། འཛིན་པའི་རྟེན་ཡིན་པས་གཡོན་པའི་མཐེབ་སྲིན་གྱི་འཐོར། བདེ་ཀྱེ་རྩ་རྒྱུད་ལས། སྦོམ་པོ་མཐའ་ལྟག་རྩེ་སྦྱར་བས་གསུངས་སོ། ། དེའི་གོ་རྒྱུ་ཡང་། གདན་བཞི་ལས། རི་རབ་དང་གསེར་གྱི་ས་གཞིའི་བར་དུ། རྒྱ་མཚོ་བསྲུབས་པ་ལས།
བདུད་རྩི་བྱུང་བ་ལྟར། མཐེ་བོང་རི་བར། མིང་མེད་པ་བཞི། ཆང་རྒྱ་མཚོར་བསམ་ལ་དེ་ཉིད་བསྲུབས་པ་ལས་བདུད་རྩི་བྱུང་བར་བསམ་ཏེ་འཐོར་བར་བཤད་ཀྱང་། འདིར་ཕྱག་རྡོར་བསྟོད་འགྲེལ་དང་། གྲུབ་ཆེན་ཟླ་བ་པས། རྡོ་རྗེ་དང་པདྨའི་འཕྲོ་འདུ་ལས་བྱུང་བའི་བྱང་ཆུབ་ཀྱི་སེམས་ཀྱིས་འཐོར་ལ་འབུལ་བར་བཤད་པ་ལྟར། མཐེ་བོང་རྡོ་རྗེ་སྲིན་ལག་པདྨར་བསམ་སྟེ། དེ་གཉིས་ཀྱི་འཕྲོ་འདུ་ལས་བྱུང་བའི་བྱང་སེམས་ཀྱི་ཐོད་མ་རེ་རེ་ཡང་། ཐོད་པ་བདུད་རྩིས་གང་བ་རེ་རེ་གྱུར་པ།
ལྷ་རྣམས་ཀྱི་ཕྱག་གཡོན་དུ་ཕུལ་བར་མོས་ལ་གཏོར། དེ་ཡང་རྡོ་རྗེ་དང་པདྨ་བསྲུབ་པའི་ཁམས་དཀར་དམར་གྱི་འཕྲོ་འདུ་ལས། བདེ་ཆེན་གྱི་ཡེ་ཤེས་སྐྱེ་བ་ལྟར། བདུད་རྩི་ལྔའི་ཁུ་བས་ཀྱང་བདེ་ཆེན་གྱི་ཡེ་ཤེས་བསྐྱེད་པའོ། ། ཚེས་བཅུ་ལ་སོགས་པའི་གནས་སྐབས་སུ་རྒྱས་པར་འབུལ་དགོས་ཀྱང་། རྒྱུན་གྱི་རྣལ་འབྱོར་གྱི་གནས་སྐབས་སུ་རྩ་བའི་བླ་མ་དང་། དཀྱིལ་འཁོར་གྱི་ལྷ་རྣམས་ཀྱི་སྔགས་གཙོ་བོ་ཡབ་ཡུམ་ལ་སྙིང་པོ་དང་། གཞན་རྣམས་ལ་རང་རང་གི་མཚན་གྱི་མཐར། ཨོཾ་ཨཱཿཧཱུྃ་བརྒྱ་ལ་འབུལ། རྗེས་ལ་གསུང་རྡོ་རྗེ་མཆོད་པའི་ཕྱིར་དུ།
རང་གི་ལྕེ་ཐོག་དུ་བཞག རབ་དུ་བྱུང་བ་ལྟ་བུ་ལྕེ་ལ་བཞོག་པར་མི་སྤྲོ་ན། མགྲིན་པར་ཐིག་ལེ་བྱེད་པ་ཡང་བཤད། གསུང་རྡོ་རྗེ་མཆོད་པ་ཡང་ཐིག་ལེ་ཙམ་འཇོག་པ་ཡིན་གྱི། མང་པོ་འཐུང་དགོས་པ་མ་ཡིན་ཏེ། དུས་འཁོར་འགྲེལ་པར། དེ་ཡང་ཁ་དག་པའམ། ཚིམ་པ་ཙམ་ཡིན་གྱི་བུམ་པ་ལྟར་སྣང་བ་ནི་མིན་ཏེ། མྱོས་པར་འགྱུར་བ་དེས་རྣལ་འབྱོར་པ་རྣམས་ལ། བདེ་བ་བསྐྱེད་པར་མི་བྱེད་པའི་ཕྱིར་རོ་ཞེས་གསུངས།
མཉེས་པའམ། གསང་མཆོད་དམ། སྙོམས་འཇུག་གི་མཆོད་པ་ནི། ལྷ་ཡབ་ཡུམ་ཐམས་ཅད་སྙོམས་པར་འཇུག་ཅིང་། དེ་ཡང་མ་མོ་བཅུ་གཉིས་གཙོ་བོའི་ཕྱག་མཚན་བཅུ་གཉིས་དང་། སྙོམས་པར་ཞུགས་པས་བདེ་ཆེན་གྱི་ཡེ་ཤེས་སྐྱེས་པར་བསམ་ལ། རྣམ་ལྔ་འདོད་པའི་སྐོར་བའི་ཕྱག་རྒྱ་བཅས་ལ། མཐར་འཁྱུད་རྒྱ་བྱ། དེ་ཡང་། སློབ་དཔོན་ཨ་བྷ་ཡས།
དཔྲལ་བ། གཡས་གཡོན་གཉིས། ལྟེ་བ། སྙིང་ཁ་སྟེ་གནས་ལྔར་པད་སྐོར་བྱེད་པར་བཤད་པ་ཡོད་ཀྱང་། སྐབས་འདིར་སྙིང་ཁར་པད་སྐོར་གཅིག་བྱེད། དེ་ནས་གཡོན་དུ། ཡང་སྙིང་ཁར། དེ་ནས་གཡས་སུ། ཡང་སྙིང་ཁར་ཏེ་ལྔ་བྱ། ཐབས་ཤེས་སྙོམས་པར་ཞུགས་པ་ལ་རྟེན་ནས་བདེ་བ་ཆེན་པོའི་ཡེ་ཤེས་སྐྱེས་པ་སྙིང་ཁ་ཡིན་པས་སོ། །
ཡིད་ལས་བྱུང་བའི་མཆོད་པ་ལ་བླ་ན་མེད་པའི་མཆོད་པ་ནི། གོང་དུ་བཤད་པའི་སྔགས་དང་ཕྱག་རྒྱས་བྱེད་དོ། ། དེ་ནས་ཐལ་མོ་སྙིང་ཁར་སྦྱར་ལ། རྐང་བརྒྱད་གཉིས་ཀྱི་བསྟོད་དོ། ། དེ་ནས་ལྷའི་ཏིང་ངེ་འཛིན་ལ་མཉམ་པར་འཇོག་པ་ནི། བསྐྱེད་རིམ་གྱི་དམིགས་པ་འབོགས་པའི་མན་ངག་ལས་ཤེས་སོ། ། དག་པ་ནི་དེ་ལྟར་དུ་སྒོམ་པ་ལ་བརྟེན་ནས། སྣང་བ་ཐམས་ཅད་ལྷ་སུམ་ཅུ་སོ་བདུན་གྱི་རྣམ་པར་བྱུང་ལ། དེའི་ཚེ་ལྷའི་སྐུ་ལ་ཞོན་པ་སྐྱེ་ཞིང་། ལྷ་སྐུ་གདོས་པ་ལྟ་བུར་གྱུར་ན་མཁའ་འགྲོ་མ་ནི་ལུས་དྲན་པ་ཉེར་བར་བཞག་པའོ་ཞེས་སོ། །
ལྷ་སུམ་ཅུ་སོ་བདུན་པོ་རེ་རེ་ནས་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་སོ་བདུན་གྱི་ངོ་བོར་དྲན་པར་བྱ། དེའི་ཚེ་ལམ་ལ་ཐེ་ཚོམ་ཟ་ཞིང་། ཞེན་པ་སྐྱེས་ན། ཕྱག་ཆེན་ཐིག་པ་ནས་བཤད་པའི་བྱང་ཕྱོགས་སོ་བདུན་པོ་འདི་ཉིད། རྡོ་རྗེ་ཐེག་པ་ནས་བཤད་པའི་ལྷ་སོ་བདུན་གྱི་ངོ་བོ་ཡིན་ནོ་སྙམ་དུ་མོས་ཤིང་དྲན་པར་བྱའོ། ། འདི་རྗེ་བཙུན་སྐུ་མཆེད་དང་། པུ་ཧྲངས་པའི་བཞེད་པའོ། ། མར་དོས་ཡར་དག་མར་དག་ཞེས་བཤད་པའང་འདི་ཉིད་དོ། ། སྤྱིར་དག་པ་ལ། སངས་རྒྱས་ཡེ་ཤེས་ཞབས་ཀྱིས་བཤད་པ་ནི།
སེམས་ཅན་རྣམས་ཉོན་མོངས་པ་སྣ་ཚོགས་པ་ཅན་ཡིན་ལ། མི་བསྐྱོད་པ་ལ་སོགས་པའི་དེ་བཞིན་གཤེགས་པ་རྣམས་ཀྱང་ཆོས་སྐུའི་རང་བཞིན་དུ་རོ་གཅིག་ལ། ཆོས་སྐུའི་སྟེང་ན་འདོད་ཆགས་དང་། ཞེ་སྡང་། གཏི་མུག སེར་སྣ། ཕྲག་དོག་རྣམས་འཇོམས་པར་བྱེད་པའི་ནུས་པ་སོགས་ཡོད་ལ། འདོད་ཆགས་ཅན་གྱི་སེམས་ཅན་འདུལ་བའི་གཉེན་པོར། ཆོས་ཀྱི་སྐུའི་སྟེང་གི་འདོད་ཆགས་འཇོམས་པར་བྱེད་པའི་ནུས་པ་གཟུགས་ཀྱི་སྐུར་བཞེངས་པ་ནི། པདྨ་གར་དབང་ལྟ་བུ་ནས།
ཕྲག་དོག་ཅན་གྱི་སེམས་ཅན་འདུལ་བའི་དོན་དུ། ཆོས་སྐུའི་སྟེང་གི་ཕྲག་དོག་འཇོམས་པར་བྱེད་པའི་ནུས་པ་གཟུགས་ཀྱི་སྐུར་བཞེངས་པ་ནི་དོན་ཡོད་གྲུབ་པ་ལྟ་བུའོ། ། དེ་བཞིན་སེམས་ཅན་ཉོན་མོངས་པ་སྣ་ཚོགས་པ་ཅན་རྣམས་རྗེས་སུ་བཟུང་བའི་དོན་དུ་ཤས་ཆེར་ཆོས་སྐུའི་སྟེང་ན་ཉོན་མོངས་པ་རིགས་སྣ་ཚོགས་འཇོམས་པའི་ནུས་པ་ཡོད་པ། གཟུགས་ཀྱི་སྐུར་བཞེངས་པ་ནི། དཀྱིལ་འཁོར་གྱི་ལྷའི་རིགས་སྐུ་མདོག་སྣ་ཚོགས་སུ་ཡོད་པ་རྣམས་ཡིན་ནོ་ཞེས་གསུངས། དེ་ཉིད་འཁོར་ལོ་བདེ་མཆོག་དང་སྦྱར་ན། འཁོར་ལོ་བདེ་མཆོག་གི་གདུལ་བྱའི་སེམས་ཅན་ཉོན་མོངས་པ་དུག་ལྔ་ལ་ཤས་ཆེར་སྤྱོད་པ་དང་། དུག་གསུམ་ལ་ཤས་ཆེར་སྤྱོད་པ་དང་། འདྲེས་པ་ལ་སྤྱོད་པའོ། ། དུག་ལྔ་ལ་ཤས་ཆེར་སྤྱོད་པའི་སེམས་ཅན་རྣམས་རྗེས་སུ་བཟུང་བའི་དོན་དུ།
གཟུགས་ཀྱི་སྐུར་བཞེངས་པ་ནི། བདེ་ཆེན་ལྷ་ལྔའོ། ། དུག་གསུམ་ལ་ཤས་ཆེར་སྤྱོད་པའི་སེམས་ཅན་རྗེས་སུ་བཟུང་བའི་དོན་དུ་གཟུགས་སྐུར་བཞེངས་པ་ནི། སྐུ་གསུང་ཐུགས་ཀྱི་དཔའ་བོ་དང་རྣལ་འབྱོར་མ་རྣམས་སོ། ། དེ་ཡང་རིམ་བཞིན་ཐུགས་འཁོར་ནས། ཞེ་སྡང་དང་། འདོད་ཆགས་དང་། གཏི་མུག་རྗེས་སུ་བཟུང་བའི་དོན་ནོ། ། ཉོན་མོངས་པ་འདྲེས་པ་ལ་སྤྱོད་པའི་སེམས་ཅན་རྗེས་སུ་བཟུང་བའི་དོན་དུ་བཞེངས་པ་ནི་སྒོ་མཚམས་མ་བརྒྱད་པོ་རྣམས་ཡིན་ནོ། ། ཇོ་བོ་རྗེའི་ལཱུ་ཧི་པའི་སྒྲུབ་ཐབས་ཀྱི་འགྲེལ་པར་ཧེ་རུ་ཀའི་དཀྱིལ་འཁོར་གྱི་ལྷ་རྣམས་ཆོས་ཀྱི་སྐུ་ལས་བྱུང་བར་རྟོགས་པ་དང་།
དེར་ཞེན་པ་འགོག་པ་དང་། སྒྱུ་མ་དང་སྟོང་པ་གཅིག་ཏུ་རྟོགས་པ་དང་། ཅིག་ཅར་ལམ་དུ་བྱས་པས་ཐེག་པའི་ཁྱད་པར་བསྟན་པའོ། ། ཞེས་བཤད། དེའི་དོན་ནི་རིམ་པ་བཞིན་དུ་སངས་རྒྱས་པའི་བྱང་ཕྱོགས་སོ་བདུན་པོ་དེ་གདུལ་བྱའི་ངོ་བོར་ལྷ་སུམ་ཅུ་སོ་བདུན་གྱི་རྣམ་པར་བཞེངས་པ་དང་། སངས་རྒྱས་ཀྱི་ཡོན་ཏན་ཐམས་ཅད་ཆོས་ཀྱི་སྐུར་འདུ་བ་ལྟར་དུ་ལྷ་དྲུག་ཅུ་གཉིས་པོ་ཐམས་ཅད་ཀྱང་ཧེ་རུ་ཀའི་རྣམ་འཕྲུལ་དུ་འདུ་བ་དང་། དེ་ལྟར་དུ་སྒོམ་པ་ལ་རྟེན་ནས་ལྷ་སོ་བདུན་པོ་ལ་གསལ་སྣང་སྐྱེས་པ་འབྱུང་ལ། དེའི་ཚེ་ལྷ་སྐུ་ལ་ཞེན་པ་བྱུང་ན། དེ་ཉིད་ཞེན་པ་བཀག་ནས་ལྷའི་སྐུ་ཐམས་ཅད་ཀྱང་ཆོས་སྐུ་སྟོང་པ་ཉིད་ཀྱི་རང་བཞིན་དུ་དྲན་པར་བྱའོ། ། སྟོང་པ་ལ་ཞེན་པ་སྐྱེས་ན།
དེར་ཞེན་པ་བཀག་ནས། དེ་ལས་ལངས་ཏེ། ལྷའི་སྐུར་དྲན་པར་བྱ། སྒྱུ་མ་དང་སྟོང་པ་གཅིག་ཏུ་རྟོགས་པ་ནི། ལྷ་སུམ་ཅུ་སོ་བདུན་པོ་ཡང་དོན་དམ་པར་སྤྲོས་པའི་མཐའ་ཐམས་ཅད་དང་བྲལ་བའི་སྟོང་པ་ཉིད་ཡིན་ཡང་། ཀུན་རྫོབ་དུ་ལྷ་སོ་སོའི་རྣམ་པ་གསལ་ལ་མ་འདྲེས་པ་དང་། དེ་ཡང་སྣང་བཞིན་པའི་ངང་ནས་སྟོང་པའི་ངོ་བོར་གནས། སྟོང་བཞིན་པའི་ངང་ནས་གསལ་པོར་སྣང་བས་ཏེ། སྣང་བ་དང་སྟོང་པ་ཟུང་འཇུག་ཏུ་སྒོམ་པའོ། ། ཅིག་ཅར་ལམ་དུ་བྱས་པས་ཐེག་པའི་ཁྱད་པར་བསྟན་པ་ནི།
ཕར་ཕྱིན་ཐེག་པ་ནས་བཤད་པའི་སྤྲོས་པའི་མཐའ་ཐམས་ཅད་དང་བྲལ་བའི་སྟོང་པ་ཉིད་དེ་དང་། སྔགས་ཀྱི་ཐེག་པ་ནས་བཤད་པའི་ལྷའི་སྐུ་གཉིས། ལམ་གཅིག་གི་སྟེང་དུ་ཅིག་ཅར་སྒོམ་པས། ཕ་རོལ་ཏུ་ཕྱིན་པའི་ཐེག་པ་ལས། རྡོ་རྗེ་ཐེག་པ་ཁྱད་པར་དུ་འཕགས་པ་བསྟན་པའོ། ། ཞེས་གསུངས་སོ། ། བཟླས་པའི་རྣལ་འབྱོར་བླ་མ་ཕྱི་མ་རྣམས་ཀྱིས་རྗེས་སྤྱོད་ཀྱི་སྐབས་སུ་བྱེད་པར་བཤད་དོ། ། དེ་ལྟར་བྱས་ཀྱང་རུང་ཞིང་། བྱེད་དགོས་པའི་སྐབས་ཀྱང་སྲིད་མོད། དེ་ལྟ་ནའང་ས་ཆེན་གྱིས་མཉམ་གཞག་གི་སྐབས་སུ་བྱེད་པར་བཤད།
དེ་ནི་གཞུང་གི་དགོངས་པ་བླ་ན་མེད་པ་ཡིན་ཏེ། ཀྱཻ་རྡོ་རྗེའི་སྐབས་སུ་མཆོག་ཐུན་མོང་གཉིས་ཀྱི་མཆོག་སྒྲུབ་པ་ལ་མཉམ་པར་གཞག་པའི་རྣལ་འབྱོར་བསྐྱེད་རིམ་དང་། རྫོགས་རིམ་སྒོམ་པས་ཆོག་གི བཟླས་པ་མེད་མི་རུང་གི་ཡན་ལག་དུ་མི་དགོས། ཐུན་མོང་གི་དངོས་གྲུབ་ཞི་བ་སོགས་སྒྲུབ་པ་ལ་བཟླས་པ་མེད་མི་རུང་གི་ཡན་ལག་དུ་བཤད་ཀྱང་། འདིར་མཆོག་སྒྲུབ་པ་ལ། མཉམ་པར་གཞག་པའི་རྣལ་འབྱོར་བསྐྱེད་རྫོགས་ཀྱི་སྟེང་དུ་བཟླས་པ་ངེས་པར་དགོས་ཏེ། བཟླས་པས་ཞིང་སྐྱེས་ཀྱི་རྡོ་རྗེ་མཁའ་འགྲོ་མ་རྣམས་ཀྱི་རྒྱུད་བསྐུལ་བར་བྱེད་དགོས་པའི་ཕྱིར། དེས་ན་གང་ཟག་གང་གིས་བཟླས་པ་དང་། བཟླས་པའི་ཡུལ།
བཟླས་བྱའི་སྔགས། ཚུལ་ཇི་ལྟར་བཟླས་པའི་དམིགས་པའོ། ། དང་པོ་ནི། ལྷའི་རྣལ་འབྱོར་དང་ལྡན་པའི་གང་ཟག་གིས་བཟླས་དགོས་ཏེ། སྔགས་ཀྱི་ཡན་ལག་མ་ཉམས་བཟླས། ། ཞེས་གསུངས་པའི་ཕྱིར། བཟླས་པའི་ཡུལ་གྱི་ཕྲེང་བ་ནི། སྡོམ་བྱུང་ལས། ལས་སོ་སོ་ལ་འཕྲེང་བའི་རིགས་ཇི་སྙེད་པ་བཤད་ཀྱང་། མཆོག་བསྒྲུབ་པ་ལ་དུང་ཆེན་གྱི་འཕྲེང་བ་དགོས་ཏེ།
དུང་ཆེན་འཕྲེང་བ་བླངས་ནས་ནི། ། ཅི་ནུས་པར་ནི་བཟླས་པར་བྱ། ། ཞེས་གསུངས་པས་སོ། ། དེ་ཡང་མིའི་ཐོད་པ་ངེས་པར་དགོས་ཀྱི་རྐང་སོགས་ཀྱི་རུས་པས་མི་ཆོག་གོ ། འཕྲེང་རྡོག་རེ་རེ་ལ་ཐོད་པ་རིགས་མི་གཅིག་པ་དགོས་པའི་བཤད་པ་མེད་དོ། ། གྲངས་ནི་སཾ་བུ་ཊི་ལས། སྔགས་ཀྱི་སྒྲུབ་པ་ལྔ་བཅུ་སྟེ། མཆོག་སྒྲུབ་པ་ལ་ལྔ་བཅུར་བཤད་ཀྱང་། གྲུབ་ཆེན་པདྨའི་མྱུ་གུ་ཅན་གྱིས། འཕྲེང་བའི་གྲངས་མང་ཉུང་གི་སྐྱོན་ཡང་པའི་ཕྱིར།
བརྒྱ་རྩ་བརྒྱད་བྱའོ། ། ཞེས་གསུངས་པ་ལྟར་བྱས་ཀྱང་འགལ་བ་མེད་དོ། ། སཾ་བུ་ཊི་ལས། ཞི་བ་ལ་མཛུབ་མོ། རྒྱས་པ་ལ་གུང་མོ། དབང་ལ་མིང་མེད། དྲག་པོ་ལ་མཐེའུ་ཆུང་དང་མཐེ་བོང་སྦྱར་བས་འདྲེན་པར་བཤད་ཀྱང་། འདིར་མཆོག་སྒྲུབ་པ་ལ་མཐེ་བོང་དང་། སྲིན་ལག་སྦྱར་བས་འདྲེན་པར་བཤད་དོ། ། ཨ་བྷི་དྷ་ན་ལས།
དུང་ཆེན་འཕྲེང་བ་བླངས་ན་ནི། ། ལག་གཡོན་མཐེ་བོང་སྲིན་ལག་གིས། ། གསང་སྔགས་དག་ནི་བཟླ་བར་བྱ། ། མཐེ་བོང་སྲིན་ལག་སྦྱར་བ་ཡིས། ། ཅི་ནུས་པའི་གསང་སྔགས་བཟླས། ། ཞེས་གསུངས་པས་སོ། ། དེའི་དོན་ཡང་འདིར་སྔགས་ཀྱི་བཟླས་པས་ཞིང་སྐྱེས་ཀྱི་རྡོ་རྗེ་མཁའ་འགྲོ་རྣམས་དབང་དུ་བྱེད་པའི་ཕྱིར་བཟླས་པ་བྱེད་པས་སོ། ། བཟླ་བྱའི་སྔགས་ལ་བྱང་ཆུབ་སྒྲུབ་པ་རྒྱུན་གྱི་བཟླས་པ་དང་། སློབ་དཔོན་དུ་བྱེད་པའི་བཟླས་པ་དང་། ཕྲིན་ལས་སྒྲུབ་པའི་བཟླས་པ་གསུམ།
དང་པོ་ནི། རིན་ཆེན་བཞིའི་སྟེང་དུ་ཞལ་བཞི་པའི་སྔགས་དང་། འཁོར་རྣམས་ཀྱི་བཟླས་པ་ཅུང་ཟད་བྱ། གྲངས་ནི་ཚད་མེད་དེ། བྱང་ཆུབ་མ་ཐོབ་བར་དུ་བཟླའོ། ། གཉིས་པ་ནི། འཁོར་ལོ་བདེ་མཆོག་གི་སྒོ་ནས་སློབ་མ་ལ་དབང་བསྐུར་བ་དང་། རྒྱུད་འཆད་པ་དང་། རབ་གནས་དང་། སྦྱིན་སྲེག་ལ་སོགས་པའི་སྒོ་ནས་རྡོ་རྗེ་སློབ་དཔོན་དུ་བྱེད་པ་ལ།
གཙོ་བོ་ཡབ་ཡུམ་གྱི་སྙིང་པོ་ཁྲི་གསུམ། གྲུབ་ན་ཉེ་སྙིང་དང་བཅས་པ་བཟླས། འཁོར་ལོ་གསུམ་གྱི་སྔགས་ཁྲི་གཉིས། མ་མོ་བཅུ་གཉིས་སྔགས་ལྔ་སྟོང་དང་ལྔ་བརྒྱ་པ་རེ་བཟླ། ཁ་ཅིག་སྙིང་པོའི་རྣལ་འབྱོར་མ་བཞི་ལ་ལྔ་བརྒྱ་པ་རེ་དང་། སྒོ་མཚམས་མ་བརྒྱད་ལ་སྟོང་ཕྲག་ལྔ་རེ་བཟླས་པར་བཤད་པ་ནི། གཞུང་གི་འབྲུ་གནོན་ཙམ་ཡོང་ཀྱང་། སྔགས་ཉུང་དུ་བཏང་བ་ལ་དགོས་པ་མེད་པའི་ཕྱིར་དང་། རྣལ་འབྱོར་མ་བཞི་ལས་སྒོ་མཚམས་མ་བརྒྱད་མང་བ་བཟློས་པ་ལ་ཤེས་བྱེད་མེད་པའི་ཕྱིར་རོ། དེ་ཡང་སྔགས་རྣམས་བདག་བསྐྱེད་ཀྱི་ལྷའི་རྣལ་འབྱོར་དང་ལྡན་པས་སྟན་ཐོག་གཅིག་ཏུ་བཟླས་པ་རྣམས་གྲངས་སུ་རྩི་དགོས་ལ།
རྗེས་སྤྱོད་ཀྱི་གནས་སྐབས་སུ་བཟླས་པ་སོགས་ནི་མི་ཐེའོ། ། གསུམ་པ་ལས་སྒྲུབ་པའི་བཟླས་པ་ནི། རྩ་སྔགས་ལ་རྟེན་ནས་ལས་སྒྲུབ་པ་ལ་སྟོང་ཕྲག་གཉིས་བཟླ་དགོས་པ་སོགས་དང་དེའི་གནས་སྐབས་སུ་ཤེས་པར་བྱའོ། ། སྤྱིར་བསྙེན་པའི་གྲངས་ལ་སྔགས་འབྲུ་བཅོ་ལྔ་ཡོད་པ་མན་ལ་འབྲུ་འབུམ། ལྷག་པ་སུམ་ཅུ་སོ་གཉིས་ཡན་ལ། འབུམ་ཕྲག་རེ་བཟླ་དགོས་པར་བཤད། རྗེ་བཙུན་གོང་མ་རྣམས་སྔགས་འབུམ་ཕྲག་གཅིག་བཟླས་པ་ལ་རྩོད་དུས་ཡིན་པས་བཞི་འགྱུར། ངེས་པར་འགྲུབ་ངེས་པ་ལ། དེ་ཡང་ཉིས་འགྱུར་དུ་བཞེད། ཇི་ལྟར་དུ་བཟླས་པའི་དམིགས་པ་ནི།
གཙོ་བོའི་ཐུགས་ཁར་ཉི་མའི་དཀྱིལ་འཁོར་གྱི་སྟེང་དུ། ཧཱུྃ་ལས་སྔགས་ཀྱི་ཕྲེང་བ་རྣམས་བྱུང་སྟེ། ཞལ་ནས་འཐོན། ཡུམ་གྱི་ཞལ་དུ་ཞུགས། ཐུགས་ཁར་ཉི་མའམ་ཟླ་བའི་དཀྱིལ་འཁོར་གྱི་སྟེང་དུ། ཨཾ་ངཾ་བཾ་ལ་ཡབ་ཡུམ་གཉིས་སུ་མེད་པའི་ཚུལ་དུ་ཐིམ། ཡུམ་གྱི་བྷ་ག་ནས་འཐོན། རྡོ་རྗེའི་ལམ་ནས་ཞུགས། ཐུགས་ཁའི་ཧཱུྃ་ལ་ཐིམ་པའི་ཚུལ་གྱིས་བཟླ། དེ་ཡང་ཞི་བ་ལ་ཁ་དོག་དཀར་པོ།
མདའི་ཤུགས་ཀྱི་འགྲོ་བ་ཞེས་པ་ལྟར། སྔགས་ཀྱི་ཁ་དོག་དཀར་པོར་བྱས་ཀྱང་སྡིག་པ་ཞི་ནས་བྱང་ཆུབ་ཐོབ་པས་རུང་མོད་ཀྱི། དེ་ལྟར་ན་ཡང་བྱང་ཆུབ་སྒྲུབ་པ་ལ་ཡིད་དམ་གྱི་སྐུ་མདོག་དང་མཐུན་པའི་ཁ་དོག་སྔོན་པོ་མདའི་ཤུགས་ཀྱིས་འགྲོ་བ་སྟེ། ཡིག་ཕྲེང་ལ་བྲིས་པ་ལྟར། སྦོ་སྒྲིགས་ཏེ་འགྲོ་བ། འོད་ཟེར་དཀར་པོ་འཕྲོ་བའོ། ། མདའི་ཤུགས་ཀྱིས་འགྲོ་བ་ན་གཅིག་རྗེས་ལ་གཅིག་གི་མགོ་འཐུད་དེ་འགྲོ་བ་ལ་འབྲུ་གནན། དབང་ལ་ལྕགས་སྒྲོག་ལྟར་འགྲོ་བ་བཤད་པ་དང་ཁྱད་པར་མེད་པར་འགྱུར་རོ། ། སྔགས་ལ་འོད་ཟེར་དཔག་ཏུ་མེད་པ་འཕྲོས་སེམས་ཅན་ཐམས་ཅད་ལ་ཕོག་སྡིག་སྒྲིབ་སྦྱངས། འཁོར་ལོ་གསུམ་གྱི་གོ་འཕངས་ལ་བཀོད།
ཡང་འོད་ཟེར་གྱི་སྣ་ལ་མཆོད་པའི་བྱེ་བྲག་བསམ་གྱིས་མི་ཁྱབ་པ་སྤྲུལ་ཏེ། ཞིང་སྐྱེས་ཀྱི་རྡོ་རྗེ་མཁའ་འགྲོ་མ་རྣམས་མཆོད། དེ་རྣམས་ཀྱི་ཐུགས་རྒྱུད་བསྐུལ། སྐུ་གསུང་ཐུགས་ཀྱི་ཡོན་ཏན་རྣམས་བསྡུས་ནས་འོད་ཟེར་རྣམས་ཚུར་འདུས་བདག་ཉིད་ལ་ཐིམ་པར་བསམ་ཞིང་བཟླས། འཁོར་གྱི་སྔགས་བཟླས་པའི་ཚེ། ཡབ་ཡུམ་ཞལ་སྦྱོར་རྣམས་ནི་སྔར་བཞིན་བཟླས། ཡུམ་ཀྱང་རྣམས་ལ་འཁོར་བ་དང་། བཀོད་པའི་དམིགས་པ་གཉིས་ལས། དང་པོ་ནི་ཞལ་ནས་འཐོན་ལྟེ་བར་ཞུགས་ཏེ་འཁོར་བར་བསམ། བཀོད་པ་ནི།
ཐུགས་ཀར་ཉི་མའམ་ཟླ་བའི་སྟེང་དུ་རང་གི་ཐུགས་ཀར་ས་བོན་གྱི་མཐར་ཡིག་འབྲུ་རྣམས་མི་གྲལ་ལ་འཁོད་པ་ལྟར། ཨོཾ་རྩོག་གེ་གཡོན་སྐོར་དུ་འཁོར་བར་བསམ་ལ་བཟླས་ཀྱི། ཨོཾ་གྱི་སྣ་དྲངས་ཏེ་སྐོར་བ་སྐོར་བ་ལྟར་བྱེད་པ་ནི་ཤིན་ཏུ་མི་འཐད་དོ། ། ཤེས་རབ་བློ་འཕེལ་སྦོ་ལ་སྔགས་འཁོར་བར་བཤད་པ་ནི། གཞན་དང་མི་འདྲ་བའི་དགོས་པ་ཟུར་པ་གཅིག་ཡོད་པས་དམིགས་ཀྱིས་གསལ་བ་ཡིན་ནོ། ། དེ་ལ་རྩ་སྔགས་ནི་སྐུ་བསྐུལ་བའམ་བོད་པ་ཡིན་ནོ། ། སྙིང་པོ་ནི་གསུང་དང་། ཉེ་སྙིང་ནི་ཐུགས་བསྐུལ་བ་ཡིན་ནོ། ། འཁོར་རྣམས་ཀྱི་མཚན་སྔགས་ནི་སྐུ་དང་། ས་བོན་ནི་ཐུགས་བསྐུལ་བའོ། །
པུ་ཛ་ཨུ་ཨ་སོགས་པ་འཁོར་ལོ་གསུམ་གྱི་ས་བོན་དུ་བཤད་པ་ནི། འགྲེལ་མེད་ལ། དེས་ན་ཐུགས་འཁོར་གྱི་ལྷ་རྣམས་ཀྱི་ས་བོན་ཧཱུྃ་སྔོན་པོ་རིང་པོ་དང་། གསུང་གི་ཨ་དམར་རིང་པོ་ཚེག་གྲག་དང་བཅས་པ་དང་། སྐུའི་ཨོཾ་དཀར་པོ་དང་། མ་མོ་བཅུ་གཉིས་ཀྱི་ས་བོན་ནི་ཧཱུྃ་རིང་པོ་རང་རང་གི་མདོག་དང་མཐུན་པ་རྣམས་ཡིན་ནོ། ། མཉམ་པར་གཞག་པའི་རྣལ་འབྱོར་བཤད་ཟིན་ནོ། ། རྫོགས་རིམ་ཐོབ་པ་ཡིན་ན། སྒྲུབ་ཐབས་སུ་བཤད་པ་ལྟར་སྒོམ་མོ། ། མ་ཐོབ་པ་ཡིན་ན་འདིར་སྒོམ་མི་དགོས་ཞེས་གསུངས་སོ། །
དཀྱིལ་འཁོར་བསྡུ་བ་ནི། ཐུགས་ཁའི་ཧཱུྃ་ལས་འོད་འཕྲོས་པས་ཕྱི་རོལ་སྣོད་བཅུད་ཀྱི་འཇིག་རྟེན་ཐམས་ཅད། བསྲུང་འཁོར་དང་དུར་ཁྲོད་ལ་བསྡུ། དེ་ཡང་གཞལ་ཡས་ཁང་ལ། འཁོར་གྱི་ལྷ་རྣམས་ཕྱེད་སྣ་བུག་གཡས་དང་། ཕྱེད་སྣ་བུག་གཡོན་ནས་བསྡུ་བར་སློབ་དཔོན་གྱི་བཤད། དགེ་བསྙེན་དར་མ་གྲགས་ཀྱི་དཔའ་བོ་རྣམས་གཡས་དང་། དཔའ་མོ་རྣམས་གཡོན་ནས་བསྡུ་བར་བཤད་པ་ལྟར། དཔའ་བོ་རྣམས་གཡས་ནས་བསྡུས་ནས་ཁམས་སོ་སོ་ལ་ཐིམ། དཔའ་མོ་རྣམས་གཡོན་ནས་བསྡུས་ནས་རྩ་སོ་སོ་ལ་ཐིམ་པར་བསམ།
གཞལ་ཡས་ཁང་བསྡུས་ནས་ལུས་དཀྱིལ་གྱི་ཆ་སོ་སོ་ལ་ཐིམ་པར་བསམ། དེ་ནས་རང་ཉིད་གཙོ་བོ་ཡབ་ཡུམ་དུ་གནས་པ་ལ། དཔའ་བོ་དང་དཔའ་མོའི་གོ་ཆ་དང་གོ་ཆ་ཆེན་པོ་དགོད། ཚམ་རྔམ་སྔགས་ཀྱི་བསྲུང་བ་བྱ། དེ་ལྟར་བསྲུང་ནས། བདག་དང་སྣང་བ་ཐམས་ཅད་ལྷའི་སྐུར་སྒོམ་པ་སྐུའི་དགའ་བ། བཅོམ་ལྡན་འདས་ཀྱི་རྐང་པ་བརྒྱད་པའི་རྗེས་ལ་ཡི་གེ་བདུན་པ་ཟློས་ཤིང་སྒྲ་གྲགས་པ་ཐམས་ཅད་སྔགས་སུ་སྒོམ་པ་གསུང་གི་དགའ་བ། སེམས་གཉིས་སུ་མེད་པའི་ཡེ་ཤེས་དང་བདེ་སྟོང་གི་ངོ་བོར་ཤེས་པ་ཐུགས་ཀྱི་དགའ་བའོ། ། རྗེས་སྤྱོད་ཀྱི་གནས་སྐབས་སུ། ཚེས་བཅུ་ལ་སོགས་པ་དང་།
ཕྱི་རོལ་མཎྜལ་མཆོད་པ་དང་། རིགས་ལྡན་མའི་མཆོད་པ་ལ་སོགས་པ་ཅི་ནུས་སུ་བྱ་ཞིང་། གཏོར་མའི་རྣལ་འབྱོར་ནི། གྲུབ་ན་ཐུན་བཞིའི་འཇུག་ཏུ་གཏོར་མ་བཏང་། མ་གྲུབ་ན་སྲོད་ཐུན་གྱི་རྗེས་ལ་གཏོར་མ་ངེས་པར་བཏང་ངོ་། ། དེ་ལ་ལྕགས་དང་བསེའི་གནོད་ལ་སོགས་པ་མ་ཡིན་པའམ། རིན་པོ་ཆེའི་གནོད་བཟང་པོར་གཏོར་མ་འབྲས་ལ་སོགས་པའི་བཟའ་བ་དང་། ཁུར་བ་ལ་སོགས་པའི་བཅའ་བ་དང་། ཞོ་དང་ཆང་ལ་སོགས་པའི་བཏུང་བ་དང་། ཁ་ན་མ་ཐོ་བ་མེད་པའི་ཤ་དང་།
ཉ་ཤ་ལ་སོགས་པ་ལ་ཡོད་སྣ་ཚོགས་བཏབ་པས་བརྒྱན། མདོར་ན་བཟའ་བ་བཟང་པོའི་ཁུ་སྣ་ཚོགས་ཀྱིས་བརྒྱན་ནོ། ། མ་འབྱོར་ན་ནས་ཀྱི་ཟན་ལའང་རུང་སྟེ། རྡོ་རྗེ་ཆུའི་དམ་ཚིག་གི་གཟུངས་སུ་ནས་ཀྱི་ཟན་ལ་བྱས་པའི་གཏོར་མ་པདྨའི་དབྱིབས་ཅན་མདུན་དུ་བཞག་ལ་ཞེས་གསུངས་པས། སྙིང་པོ་པདྨའི་ལྟེ་བ་ལྟར་ཟླུམ་པོ། རྩེ་མོ་རྣོ་བ་མིན་པ་ལ་མཐེབ་ཀྱུ་བཞིའམ། བརྒྱད་ལ་སོགས་པའི་པདྨའི་འདབ་མ་ལྟར་བྱས་པའོ། ། དེའང་འབྱོར་ན་གསུམ་མ་འབྱོར་ན་གཉིས། ཁྱད་པར་དུ་འཇིག་རྟེན་པའི་གཏོར་མ་ལ། གདན་བཞི་ལས་མར་དང་ཆང་དང་།
ཞོ་ལ་སོགས་པའི་བྱེ་ཀྱུས་སྐོར་བར་བཤད་པས་དེ་ལྟར་བྱའོ། ། བསང་སྦྱངས་བྱིན་གྱིས་རླབས་པ་སྔར་བཤད་པ་བཞིན་ནོ། ། དེ་ཡང་སྦྱང་བ་ལ་དང་པོར་ནང་མཆོད། དེ་ནས་ཆུ། དེ་ནས་ཆང་གི་སྦྱོང་ངོ་། ། རོང་པ་ཤེར་སེང་གི་གཏོར་མ་ལ་དང་པོར་ཆང་། དེ་ནས་ཆུ། དེ་ནས་བདུད་རྩིས་བྱིན་གྱིས་བརླབ་བོ། ། དེ་ལ་ཆང་ནི་གཏོར་མའི་རྫས་ཡིན་པས་བླུགས། ཆུ་བླུགས་པ་ཀུན་གྱི་སྲོལ་ཡིན།
དེ་ནས་དེ་ཐམས་ཅད་བདུད་རྩིས་བྱིན་གྱིས་རློབ་པ་ཡིན། ས་སྐྱ་པ་ལྟར་ན་རྗེ་ཐོག་ཏུ་འབངས་ཤོར་བའི་སྐྱོན་ཡོད་གསུངས་པ་ནི། ཕོ་ཚོད་ཚབས་སུ་སོང་སྟེ། སཾ་བུ་ཊི་ལས། རྫས་ནི་འདི་དག་ཐམས་ཅད་ལ། ། བདུད་རྩི་ལྔས་ནི་སྦྱང་བར་བྱ། ། ཞེས་གསུངས་པའི་ཕྱིར། གདན་བཞི་ལས་ཀྱང་དེ་ལྟར་དུ་གསུངས། རང་ལུགས་ལ་བླ་མ་རོང་པའི་དེ་བྱེད་གསུང་ངོ་། ། ཁྱེད་ཀྱི་རྗེ་འབངས་ཀྱི་གོ་རྒྱུ་དེ།
རྫས་ཀྱི་སྒོ་ནས་འཇོག་གམ། བྱིན་གྱིས་རླབས་མ་རླབས་ཀྱི་སྒོ་ནས་འཇོག དང་པོ་ལྟར་ན། ཁྱེད་རང་ལ་ཡང་སྐྱོན་དེ་གནས་ཏེ། ཆུ་བས་ཆང་བཟང་བར་ཁྱེད་རང་ཡང་ཁས་ལེན་པའི་ཕྱིར། གཉིས་པ་ལྟར་ན་བླ་མེད་ཀྱི་སྐབས་སུ། ཕྱི་སྣོད་ཀྱི་འཇིག་རྟེན་ཐམས་ཅད་གཞལ་ཡས་ཁང་དང་། མཆོད་རྫས་ཐམས་ཅད་ཟག་མེད་ཀྱི་བདུད་རྩིར་བྱིན་གྱིས་རླབས་པ་མིན་ནམ། སྤྱིར་དེ་ལྟར་ཡིན་མོད། དེ་ལྟ་ནའང་།
ཆང་དང་ནང་མཆོད་གཉིས་ལ་བདུད་རྩིར་བྱིན་གྱིས་རླབས་མ་རླབས་ཀྱི་ཁྱད་པར་ཡོད་དོ་ཅེ་ན། རྗེ་ཐོག་དུ་འབངས་ཤོར་བའི་སྐྱོན་དུ་རུང་ཡང་མི་ཁེགས་ཏེ། དཀྱིལ་འཁོར་གྱི་མཐར་ཆུ་གཉིས་སྔོན་དུ་འགྲོ་བའི་མཆོད་པ་སོགས་བྱིན་གྱིས་རླབས་པའི་འགོ་ལ། བྱིན་རླབས་མེད་པའི་མཆོད་རྫས་གསར་པ་གསོ་དགོས་པས་སོ། ། གལ་ཏེ་དེའི་ཚེ་བྱིན་རླབས་ཅན་ལས་བཅུད་བླངས་ཏེ་གསར་པས་གསོས་ལ། དེའི་འགོ་ལ་བྱིན་རླབས་ཅན་དེས་སྣོན་པའི་ཕྱག་ལེན་ཡོད་པས་སྐྱོན་མེད་དོ་ཅེ་ན། དེ་ལྟ་ན། གཏོར་མ་གསོ་བའི་ཚེ་ན་ཡང་། བྱིན་རླབས་ཅན་གྱི་གཏོར་མའི་རྩེ་མོ་ནས་བཅད་དེ། ཟན་གསར་པ་སྒྲོན་དགོས་པ་སོགས་སྐྱོན་མང་པོ་ཡོད་པས།
དེ་ལྟ་བུའི་རྟོག་རྟགས་ལ་སྙིང་པོ་མེད་དོ། ། ཁྱེད་ཀྱི་དྲངས་པའི་ལུང་དེ་ཁྱེད་སཾ་པུ་ཊིའི་ལུང་དེ། ཁྱེད་ཀྱི་གྲུབ་མཐའི་ཤེས་བྱེད་དུ་མ་འགྲེལ་ཏེ། རྫས་ནི་འདི་དག་ཐམས་ཅད་ལ། ། བདུད་རྩི་ལྔ་ཡི་སྦྱར་བར་བྱ། ། ཞེས་གསུངས་ཀྱི། བདུད་རྩི་ལྔ་ཡིས་བྱིན་གྱིས་རླབས་ཞེས་མ་གསུངས་པའི་ཕྱིར་རོ། ། དེས་འཇིག་རྟེན་པའི་རྒྱལ་པོ་ལ་སོགས་པ་ཟས་ཟ་བའི་སྔོན་དུ་ཆུ་གཙང་ལ་སོགས་པས་བསང་གཏོར་གྱི་བྱེད་པ་ལྟར། གཏོར་མ་འབུལ་བའི་སྔོན་རོལ་དུ་ནང་མཆོད་ཆུ་ཆང་གི་སྦྱོང་བ་ཡིན་ནོ། ། དེ་ཡང་སྦྱངས་མ་ཐག་བྱིན་གྱིས་རླབས་ནས་འབུལ་དགོས་ཀྱི་ཆུ་སོགས་ཀྱི་སྦྱངས་ནས་གནས་གཞན་དུ་ཁྱེར་ཏེ་འབུལ་བ་ནི།
ལག་ལེན་ཙམ་ལ་ཡང་བློ་ཁ་མ་ཕྱོགས་པ་ཡིན་ནོ། ། བྱིན་གྱིས་རླབས་པ་ནི། གཏོར་སྣོད་ཀྱི་འོག་ཏུ་ཡཾ་ལས་རླུང་། རཾ་ལས་མེའི་དཀྱིལ་འཁོར་བསམ་སྟེ། རྡོ་རྗེ་མཁའ་འགྲོ་དང་སཾ་བུ་ཊ་གཉིས་ལས། འབུད་པ་སྦར་བ་ཉིད་དང་ནི། ། ཞེས་གསུངས་པ་ལྟར། འཇིག་རྟེན་པ་རྣམས་གཡོས་བྱེད་པ་ལ་སྦུད་པ་སོགས་ཀྱི་རླུང་དང་། མེ་དགོས་པ་ལྟར་རོ། ། དེའི་སྟེང་དུ་རྒྱུད་སྡེ་ཁ་ཅིག་དུ་རུ་རུ་ལས་མི་མགོའི་སྒྱིད་བུ་རློན་པ་གསུམ་དང་།
གཞན་དག་ཏུ། ཀཾ་ཀཾ་ལས་མི་མགོའི་སྒྱིད་བུ་བཤད་ཀྱང་། འདི་པ་ལ་དེའི་བཤད་པ་མེད་པས་མེད་ཀྱང་རུང་ངོ་། ། དེ་ནས་མེའི་དཀྱིལ་འཁོར་གྱི་སྟེང་དུ་རིན་པོ་ཆེའི་སྣོད་ཡོད་ཀྱང་ཨ་ལས་བྱུང་བའི་ཐོད་པ་ཕྱི་དཀར་ལ་ནང་དམར་བ་བསམ་སྟེ། དེ་ཡང་ཐབས་ཤེས་མཚོན་པའོ། ། ཐོད་པ་ལ་དེ་ལྟར་བཤད་པ་མེད་ཀྱང་རྡོ་རྗེ་མཁའ་འགྲོའི་འགྲེལ་པར། ཆོས་འབྱུང་ཕྱི་དཀར་ལ་ནང་དམར་བ་ནི་ཐབས་ཤེས་གཉིས་མཚོན་པར་བྷ་ཝ་བྷ་དྲས་བཤད་པས་ཤེས་སོ། ། དེའི་ནང་དུ་ཟླ་བའི་དཀྱིལ་འཁོར་གྱི་སྟེང་དུ། ཤ་ལྔ་བདུད་རྩི་ལྔ་སོགས་བསྐྱེད་པ་ལ་ཕ་རྒྱུད་ཀྱི་གནས་སྐབས་ཁ་ཅིག་དུ། ཤ་ལྔ་བཤད་ནས་བདུད་རྩི་ལྔ་མ་བཤད།
གཞན་དག་དུ་བདུད་རྩི་ལྔ་བཤད་ནས་ཤ་ལྔ་མ་བཤད་པ་དང་། སྐབས་ལ་ལར་གཉིས་ཀ་བཤད་པ་ཡོད་ཀྱང་ཡེ་ཤེས་ལྔ་བཤད་པ་ནི་ཉུང་། འདིར་སློབ་དཔོན་གྱི་རྫས་བཅུ་ཞེས་གསུངས་པས་ཤ་ལྔའི་སྟེང་དུ་ཡེ་ཤེས་ལྔ་དང་བཅས་པ་བསྐྱེད་པ་ཡིན་ལ། ཤ་ལྔ་གཡས་སྐོར། བདུད་རྩི་ལྔ། ཤར་དབུས། ནུབ་བྱང་། ལྷོ་རྣམས་སུ་བདུད་རྩི་ལྔ་རང་རང་གི་སྐད་དོད་ཀྱི་མིང་ཡིག་དང་པོ་ལས་བསྐྱེད། དེའི་སྟེང་དུ་ཡེ་ཤེས་ལྔ་གཡོན་སྐོར་གྱིས་བསྐྱེད། ཡེ་ཤེས་ལྔ་པོ་ཡང་།
གཤེད་དམར་བ་རྣམས་རིགས་ལྔའི་སྐུར་སྒོམ་པ་དང་། ཁ་ཅིག་དུ་ས་བོན་ཙམ་བཤད་ཡོད་པ་ལས། འདིར་ས་བོན་ཉིད་བཀོད་ནས་ལྷའི་ངོ་བོར་མོས་པ་བྱེད་དོ། ། བླ་མེད་ཀྱི་རྒྱུད་སྡེ་ཕལ་ཆེ་བ་ཤ་ལྔ་བདུད་རྩི་ལྔ་གང་འབུལ་ཀྱང་བདུད་རྩི་ལྔའི་ཁུ་བར་བྱས་ཏེ་འབུལ་བ་ལ་འཆམ་མོ། ། ལམ་འབྲས་ཀྱི་སྐབས་སུ་སྦྱངས་གཞི་མཚོན་པ་ཤ་ལྔ། སྦྱོང་བྱེད་ཀྱི་ལམ་མཚོན་པ་བདུད་རྩི་ལྔ། ཡེ་ཤེས་ལྔ་པོ་སྦྱང་འབྲས་མཚོན་པའི་བཤད་པ་ཡོད་ཀྱང་། འདིར་དེ་ལྟ་བུའི་བཤད་པ་མེད་དོ། ། དེའི་སྟེང་མཐོ་གང་ཙམ་གྱི་ནམ་མཁར། ཨོཾ་དཀར་པོ་མགོ་མཐུར་དུ་ལྟ་བ་བདུད་རྩི་འཛག་པའི་རང་བཞིན་དེ་སྤྱི་བོ་ནས་ཧཾ་མགོ་མཐུར་དུ་བསྟན་པ་བྱང་ཆུབ་ཀྱི་སེམས་འཛག་པའི་རང་བཞིན་ཅན་མཚོན་པའོ། །
དེའི་སྟེང་ཟླ་བའི་དཀྱིལ་འཁོར་གྱི་སྟེང་དུ་བྱང་ཆུབ་ཀྱི་སེམས་ཀྱི་རང་བཞིན་ཁ་ཊྭཱཾ་ག་མགོ་མཐུར་དུ་ལྟ་བ་ལ་ཧཱུྃ་གིས་མཚན་པ་ཧཱུྃ་ལས་འོད་འཕྲོས་པའི་འོད་ཟེར་གྱིས་བསྐུལ་ཏེ་རླུང་གི་བ་དན་ལ་ཕོག རླུང་བསྐུལ་དེས་མེ་སྦར་སྟེ་ཐོད་པ་དྲོས་པས། རྫས་རྣམས་གོང་བུའི་རྣམ་པར་ཡོད་པ་ཞུ། དེའི་རླངས་པ་ཨོཾ་དང་ཁ་ཊྭཱཾ་ག་ལ་ཕོག་པས་བདུད་རྩིའི་རྒྱུན་འཛགས། དེ་གཉིས་ལས་བྱུང་བའི་འོད་ཟེར་རླངས་པ་དང་བཅས་པ་ཕྱོགས་བཅུར་འཕྲོས་པས་སངས་རྒྱས་ཐམས་ཅད་ཀྱི་ཐུགས་ཁ་ནས་ཐོད་པ་བདུད་རྩིས་གང་བ་དུ་མ་སྤྱན་དྲངས་ཐོད་པ་ལ་ཐོད་པ། བདུད་རྩི་ལ་བདུད་རྩི་གཉིས་སུ་མེད་པར་ཐིམ་པ་འདིའི་ལུགས་ཡིན། ཁ་ཅིག་གིས་ལྷའི་སྐུའི་རྣམ་པར་སྤྱན་འདྲེན་པ་དང་། ཁ་ཅིག་དུ་བདུད་རྩིའི་ཁུ་བའི་རྣམ་པར་སྤྱན་འདྲེན་པ་ཡང་ཡོད་དོ། ། ཁ་ཊྭཱཾ་ག་ཨོཾ་དང་བཅས་པ་བབས་ནས། གཡོན་སྐོར་དུ་ལན་གསུམ་དཀྲུགས་ཤིང་ཐོད་པའི་ནང་གི་བདུད་རྩི་དབྱེར་མེད་དུ་འདྲེས་པ་ལས་ཁ་དོག་དྲི་རོ་ནུས་པ་ཕུན་སུམ་ཚོགས་པར་བསམ།
ཨོཾ་ཨཱཿཧཱུྃ་ལན་མང་དུ་བརྗོད་པ་ནི་བུམ་བཟླས་བྱེད་པ་ལྟ་བུའི་དོད་ཡིན་གསུངས། ཧ་ཧོ་ཧྲཱི་ཞེས་བརྗོད་པ་འདི་ཉིད། རྡོ་རྗེ་གདན་བཞིར་རྒྱས་པར་བཤད་དེ། དེ་ཡང་ཧ་ལས་རྣམ་པར་སྣང་མཛད་དཀར་པོ། ཧྲཱི་ལས་འོད་དཔག་མེད་དམར་པོ། ཧོ་ལས་མི་བསྐྱོད་པ་སྔོན་པོ་གསུམ་ཀའང་ཞལ་གཅིག་ཕྱག་གཉིས་རྡོ་རྗེ་སྐྱིལ་ཀྲུང་གིས་བཞུགས་པ་ཡུམ་དང་བཅས་པར་བསྐྱེད། སྐུ་གསུང་ཐུགས་བྱིན་གྱིས་རླབས། ཐུགས་ཁའི་ཧཱུྃ་ལས་འོད་འཕྲོས་པས་རང་འདྲའི་ཡེ་ཤེས་པ་སྤྱན་དྲངས། གཉིས་སུ་མེད་པར་སྟིམ། རྣམ་སྣང་ལས་འོད་འཕྲོས་བདུད་རྩི་ལ་ཕོག་པས་ཁ་དོག་ངན་པའི་དྲི་མ་གསལ་ནས།
བལྟས་པ་ཙམ་གྱི་བདེ་བ་བསྐྱེད་ནུས་པའི་ཁ་དོག་ཕུན་སུམ་ཚོགས་པ་སྦྲང་རྩི་དམར་སེར་གྱི་མདོག་ལྟ་བུར་གྱུར། འོད་དཔག་མེད་ལས་འོད་ཟེར་འཕྲོས། བདུད་རྩི་ལ་ཕོག་པས་རོ་ངན་པ་བསལ་ནས་མྱངས་པ་ཙམ་གྱི་ཟག་མེད་ཀྱི་བདེ་བ་བསྐྱེད་ནུས་པའི་རོ་ཕུན་སུམ་ཚོགས་པར་གྱུར། མི་བསྐྱོད་པ་ལ་འོད་འཕྲོས་བདུད་རྩི་ལ་ཕོག་པས། དྲི་ངན་པ་བསལ་ནས་སྣམ་པ་ཙམ་གྱི་ཟག་མེད་ཀྱི་བདེ་བ་བསྐྱེད་ནུས་པའི་དྲི་ཕུན་སུམ་ཚོགས་པར་གྱུར་པར་བསམ། མཐར་དེ་བཞིན་གཤེགས་པ་གསུམ་ཡང་འོད་དུ་ཞུ་ནས་བདུད་རྩི་ལ་ཐིམ་པས་དབྱེར་མེད་དུ་གྱུར་པར་བསམ་པར་བཤད། སཾ་བུ་ཊིར། སྔགས་དེ་ཉིད་བཤད་ཅིང་། ལྷ་བསྐྱེད་པ་མ་བཤད་དོ། ། འདིར་ལྷ་བསྐྱེད་པའི་བཤད་པ་མེད་པས་མི་བསྐྱེད།
སྔགས་དེ་ཉིད་ཀྱི་གོ་རྒྱུ་ཁ་དོག་དྲི་རོ་ངན་པ་བསལ་ནས། ཁ་དོག་དྲི་རོ་ཕུན་སུམ་ཚོགས་པར་བྱིན་གྱིས་རླབས་པ་ཡིན་ནོ། ། གཏོར་མ་འབུལ་བའི་ཡུལ་ནི། མདུན་གྱི་ནམ་མཁར་སྐད་ཅིག་གིས་འཁོར་ལོ་བདེ་མཆོག ལྷ་དྲུག་ཅུ་རྩ་གཉིས་ཀྱི་རྟེན་དང་བརྟེན་པར་བཅས་པའི་དཀྱིལ་འཁོར་ཡོངས་སུ་རྫོགས་པར་གྱུར་ཞེས་ངག་དུ་བརྗོད་ཅིང་སེམས་ཀྱིས་ཀྱང་དེ་ལྟར་སྒོམ། རང་གཙོ་བོ་ཧེ་རུ་ཀར་གསལ་བའི་ཐུགས་ཁའི་ཧཱུྃ་ལས་འོད་འཕྲོས། དུར་ཁྲོད་བརྒྱད་ལ་ཕོག་པས་ལྷ་དྲུག་ཅུ་རྩ་གཉིས་རྟེན་དང་བརྟེན་པར་བཅས་པའི་དཀྱིལ་འཁོར་ཡོངས་སུ་རྫོགས་པ་དུར་ཁྲོད་དང་བཅས་པར་གྱུར། སྔར་བཤད་པའི་སྔགས་དང་ཕྱག་རྒྱས་ཡེ་ཤེས་ཀྱི་འཁོར་ལོ་ཆ་དགུ་སྤྱན་དྲངས། ཛ་ཧཱུྃ་བཾ་ཧོས་གཉིས་སུ་མེད་པར་སྟིམ་མོ། ། དེ་ལ་ཁ་ཅིག་ན་རེ།
ཁྱོད་ཀྱི་དུར་ཁྲོད་བརྒྱད་པོ་དེ། ཡེ་ཤེས་ཀྱི་འཁོར་ལོ་ཆ་བརྒྱད་དུ་གྱུར་པ་དེ་དུར་ཁྲོད་བཟང་ནས་སྒྱུར་བ་ཡིན་ནམ་ངན་ནས་སྒྱུར། དང་པོ་ལྟར་ན། སྒྱུར་མི་དགོས་ལ། གཉིས་པ་ལྟར་ན་ཡང་དཀྱིལ་འཁོར་གྱི་མཐའ་མར་ངན་པ་དེ་ཉིད་ཀྱི་སྐོར་བ་སྒོམ་པ་མི་འཐད་དོ་ཞེ་ན། གསང་བ་འདུས་པ་རྣམས་སྲིད་པ་གསུམ་གྱི་སེམས་ཅན་སྐྱེ་གནས་བཞིའི་བསྡུས་པས་ཐམས་ཅད་འོད་གསལ་གྱི་མེས་བཞུ་ནས་གསང་འདུས་ཀྱི་ལྷ་སུམ་ཅུ་སོ་གཉིས་སུ་གྱུར་པར་བཤད་པ་དང་། ཀྱཻ་རྡོ་རྗེ་བ་འབྱུང་པོ་བརྒྱད་གསུམ་ཉི་ཤུ་རྩ་བཞི་ཡེ་ཤེས་པ་དགུག་གཞུག་བྱས་པའི་རྐྱེན་གྱིས་སྐུ་གསུང་ཐུགས་རྡོ་རྗེའི་རང་བཞིན་དུ་སྒྱུར་བ་ཡོད་པ་དང་། གཤིན་རྗེ་གཤེད་པ་རྣམས་ཕྱོགས་སྐྱོང་བཅས་ལྔ་ལ་ཕུར་བུས་བཏབ་པའི་རྐྱེན་གྱིས་རང་རང་གཤིན་རྗེ་གཤེད་དུ་སྒྱུར་བ་ཡོད་པ་ལྟར་འདིར་ཡང་དེ་བཞིན་དུ་ཡིན་ཅིང་། རྣམ་པ་གཅིག་ཏུ་ན་རྣལ་འབྱོར་པ་དབང་པོ་རབ་ཀྱིས་བྱིན་གྱིས་རླབས་པའི་གཏོར་མ་དཀྱིལ་འཁོར་གྱི་འཁོར་ལོ་གཅིག་ལ་ཕུལ་བ་ལ་བསོད་ནམས་ཡོང་ན་ཆ་དགུར་བྱས་ཏེ་ཕུལ་བ་ལ་བསོད་ནམས་ཆེས་ཤིན་དུ་ཡོང་བས། དེའི་ཆེད་དུ་ཡིན་ནོ། །
མཐའ་མར་བླར་ཡང་དུར་ཁྲོད་བརྒྱད་སྒོམ་པ་ནི། གསང་འདུས་དང་ཀྱཻ་རྡོ་རྗེ་གཤིན་དམར་པོ་ལ་སོགས་པའི་སྐབས་སུ། ཡེ་ཤེས་པ་ལས་ཐ་དད་པའི་འཇིག་རྟེན་པའི་གཏོར་མགྲོན་ཡོད་པ་ལྟར། འདིར་ཡང་ཡེ་ཤེས་པ་ལས་ཐ་དད་པའི་འཇིག་རྟེན་པའི་མགྲོན། ཞིང་སྐྱོང་ལ་སོགས་པ་རྣམས་བསྐྱེད་པ་ཡིན་ནོ། ། དེ་ནས་ལྷ་རྣམས་ཀྱི་ལྗགས་ཧཱུྃ་ལས་བྱུང་བའི་རྡོ་རྗེ་འོད་ཀྱི་སྦུབས་ཅན་གྱི་གཏོར་མ་དྲངས་ཏེ་གསོལ་བར་བསམ་མོ། ། དཔེར་ན་སོག་སྦུབས་ནས་ཆང་འདྲེན་པ་བཞིན་ནོ། ། ཨོཾ་བཛྲ་ཨ་ར་ལི་ཧོ་ཞེས་སོགས་ཀྱི་སྔགས་དོན་ནི། རྡོ་རྗེ་མཁའ་འགྲོ་དམ་ཚིག་ཅན་རྣམས་གཟིགས་ཞེས་པའམ། ལྟོས་ཤིག་ཅེས་པའོ། །

བཛྲ་ཌཱ་ཀི་ནི་ཁ་ཁ་ཞེས་པ་མན་ཆད་རྡོ་རྗེ་མཁའ་འགྲོ་དང་། སཾ་བུ་ཊི་ནས་བཤད་པའི་གཏོར་སྔགས་ཡིན་ནོ། ། སྔགས་ལན་དྲུག་གིས་འབུལ་ཏེ། དང་པོ་གཙོ་བོ་ཡབ་ཡུམ། གཉིས་པས་བདེ་ཆེན་འཁོར་ལོ། གསུམ་པས་ཐུགས་འཁོར། བཞི་པས་གསུང་འཁོར། ལྔ་པས་སྐུ་འཁོར། དྲུག་པས་དམ་ཚིག་གིས་འཁོར་ལོ་ཆ་དགུ་ལ་འབུལ་ལོ། ། དེ་ནས་ཕྱི་ནང་གིས་མཆོད། རྐང་པ་བརྒྱད་པས་བསྟོད།
འདོད་དོན་ལ་གསོལ་བ་གདབ་བོ། ། གཏོར་མ་གསུམ་ཡོད་ན། དུས་གཅིག་ལ་བྱིན་གྱིས་བརླབ། ཐམས་ཅད་ཀྱི་ཕུད་འདས་པའི་ལྷ་ལ་འབུལ་ཏེ། བཟའ་དང་བཏུང་བ་གང་ཡིན་པའི། ། ཕུད་ནི་གཤིན་རྗེ་གཤེད་ལ་འབུལ། ། ཞེས་བཤད་པ་ལྟར་རོ། ། གཏོར་མ་གཉིས་པ་སླར་ཡང་ཨོཾ་ཨཱཿཧཱུྃ་གི་བདུད་རྩིར་སྒྱུར། ཧ་ཧོ་ཧྲཱིས་ཁ་དོག་དྲི་རོ་ཕུན་སུམ་ཚོགས་པར་གྱུར་བྱས་ནས། གུར་གྱི་མགོན་པོ་ལྕམ་དྲལ་ལ་འབུལ།
དེ་ཡང་ཀྱཻ་རྡོར་གྱི་གནས་སྐབས་སུ། མགོན་པོ་རྐྱང་པ་ལ་ཕུལ་བས་ཆོག་པར་བཤད་ཀྱང་། འདིར་ནི་ལྕམ་དྲལ་ལ་སྒྲགས་ཏེ་འབུལ་དགོས་ཏེ། བྲམ་ཟེ་མཆོག་སྲེད་ཀྱི་འཁོར་ལོ་བདེ་མཆོག་གི་སྒྲུབ་པ་མཛད་པའི་སྐབས་སུ། འདོད་ཁམས་དབང་ཕྱུག་མས། བར་ཆད་བརྩམ་པ་ལ། རྡོ་རྗེ་ནག་པོ་ཆེན་པོ་ལ་འདུལ་བར་གསོལ་བ་བཏབ་པས། དེ་ཉིད་བཏུལ་ཏེ། ལྷ་མོ་རེ་མ་ཏིས་དེང་ནས་བཟུང་སྟེ་འཁོར་ལོ་བདེ་མཆོག་སྒྲུབ་པ་པོ་རྣམས་ཀྱིས་བར་ཆད་བསྲུང་ཤིང་། མཐུན་རྐྱེན་སྒྲུབ་པར་དམ་བཅས།
སློབ་དཔོན་གྱིས་ཀྱང་རྗེས་འཇུག་རྣམས་ཀྱི་གཏོར་མ་འབུལ་བར་བཀའ་དགོས་སོ། ། ལྕམ་དྲལ་གྱི་དོན་ནི། རིགས་མི་མཐུན་པ་གཉིས་ལྷན་ཅིག་ཏུ་བཞག་པ་ལ་དགོས་པ་ཁྱད་པར་ཅན་ཅིག་གྲུབ་པས་ལྕམ་དྲལ་ཞེས་བརྟགས་པ་ཡིན་གྱི། མིང་སྲིང་ངམ། ཡབ་ཡུམ་ལྟ་བུ་ནི་མིན་ནོ། ། གཏོར་མ་གསུམ་པ་འབུལ་བའི་ཡུལ་ནི། རུས་སྦལ་གྱི་འདུག་སྟངས་ཀྱི་སྔར་བཤད་པའི་ཕྱག་རྒྱ་དང་སྔགས་ཀྱི་ཡུལ་ཉི་ཤུ་བཞི་དང་། དུར་ཁྲོད་ཆེན་པོ་བརྒྱད་དང་། གནས་སོ་གཉིས་ཀྱི་མཁའ་འགྲོ་ཆོས་སྐྱོང་དང་། ཞིང་སྐྱོང་ལ་སོགས་པ་རྣམས་སྤྱན་དྲངས།
མདུན་དུ་སྒོམ་པའི་དུར་ཁྲོད་ཆེན་པོ་རྣམས་ཀྱི་དམ་ཚིག་པ་རྣམས་ལ་དབྱེར་མེད་དུ་སྟིམ་ལ། དམིགས་པ་དང་ཕྱག་རྒྱས་གཏོར་མ་འབུལ་བ་སོགས། གཏོར་ཆོག་གཞན་དུ་འབུལ། གཏོར་སྔགས་འདི་ཉིད། ཨ་བྷི་དྷ་ན། རྡོ་རྗེ་མཁའ་འགྲོ། ཀུན་སྤྱོད། སཾ་བུ་ཊི་རྣམས་ནས་མཐུན་པར་བཤད་དོ། ། རྗེས་ལ་ཡིག་བརྒྱ་ཚར་གསུམ་གྱི་ལྷག་ཆད་ཁ་བསྐངས། ནོངས་པ་བཟོད་པར་གསོལ།
མཐེ་བོང་དང་སྲིན་ལག་འདུས་པའི་སེ་གོལ་གྱི་སྒྲ་དང་། ཨོཾ་ཨཱ་ཧཱུྃ་བཛྲ་མུས་འཇིག་རྟེན་པའི་མགྲོན་རྣམས་གཏོར་མས་ཚིམ་ནས་དགྱེས་བཞིན་དུ་སྒྲུབ་པ་པོའི་བར་ཆད་བསྲུང་བའི་འདུན་པ་དང་བཅས་བཞིན་པས་རང་རང་གི་ཞིང་དུ་གཤེགས་པར་བསམ། ཡེ་ཤེས་ཀྱི་འཁོར་ལོ་རྣམས་བདག་ལ་བསྡུ། འཇིག་རྟེན་པའི་གཏོར་མགྲོན་རྣམས་ལ་ཡང་། རྡོ་རྗེ་འཆང་གི་བརྒྱུད་བསྲུང་བར་བཀའ་བསྒོས་པའི་ཆོས་སྐྱོང་སོགས་སྤྱན་འདྲེན་པ་དང་། གཞི་བདག་སོགས་ཀྱང་དབང་བསྐུར་ཐོབ་པ་རྣམས་ཡིན་གྱི་མ་ཐོབ་པའི་འབྱུང་པོ་གང་ཡིན་ཐམས་ཅད་ལ་གསང་སྤྱོད་ཀྱི་སྐབས་སུ་རང་དགར་གཏོར་མ་འབུལ་བ་མི་རུང་སྟེ། གསང་སྒྲོགས་སུ་ཡང་འགྱུར་ཞིང་། སྒྲུབ་པ་པོ་ལ་ཡང་བར་ཆད་དུ་འགྱུར་བའི་ཕྱིར། ཆོས་རྗེ་ས་པཎ་གྱིས། དབང་བསྐུར་ཐོབ་པའི་འབྱུང་པོ་ནང་དུ་བོས་ལ།
བདུད་རྩི་ལྔར་བྱིན་གྱིས་བརླབས་ལ་སྦྱིན། དབང་བསྐུར་མ་ཐོབ་པ་རྣམས་ལ་ཕྱི་རོལ་དུ་འདོད་ཡོན་ཐམས་ཅད་པར་བྱིན་གྱི་བརླབས་ལ་བྱིན་ནོ། ། ཞེས་གསུངས་པ་ནི་ལེགས་པར་བཤད་པ་ཡིན་ནོ། ། དེ་ལྟར་རྣལ་འབྱོར་རྣམས་རྫོགས་པར་ཚར་ནས། ཉལ་བའི་ཚེ་རྡོ་རྗེ་ཕག་མོ་སྣ་བུག་གཡས་ནས་དྲངས། ལྟེ་བའི་ཨཾ་ལ་སྟིམ། ཕྱག་བཅུ་གཉིས་ཀྱང་དང་པོ་གཉིས་ལ་བསྡུ། ཞལ་གསུམ་ཡང་རྩ་ཞལ་ལ་བསྡུ། སྐུ་རིལ་པོ་ཡང་མེ་ལོང་ཧས་བཏབ་པ་ལྟར་རིམ་གྱིས་མཐའ་ནས་བསྡུས་པ་ལྟར་སྟོད་སྨད། གཡས་གཡོན་རྣམས་སྙིང་ཁའི་ཧཱུྃ་གི་བར་དུ་བསྡུ།
ཧཱུྃ་ཀྱང་ཞབས་ཀྱུ་ནས་ན་དའི་བར་དུ་བསྡུ། དེ་ཡང་ཇེ་ཕྲར་གྱུར་ནས། མཐར་ཡལ་བར་བསྒོམ་ཏེ། མི་དམིགས་པའི་ངང་ལ་གཉིད་ལོག ལྡང་བའི་རྣལ་འབྱོར་ནི། ཡུལ་ཉི་ཤུ་རྩ་བཞིའི་མཁའ་འགྲོ་རྣམས་ཀྱིས་ཌཱ་མ་རུའི་སྒྲ་ཀ་ར་ཀ་ར་སོགས་ཀྱི་སྔགས་སུ་གྲགས་པས་བསྐུལ་བས་གཉིད་བླང་། དེ་ཡང་གཉིད་ལོག་པའི་ཚེ། སྤྲོས་པའི་མཐའ་ཐམས་ཅད་དང་བྲལ་བའི་ཆོས་སྐུ་སྟོང་ཉིད་ལ་མཉམ་པར་གཞག་པ་དེ། མཁའ་འགྲོ་མ་རྣམས་ཀྱིས་བསྐུལ་བས། གཞན་དོན་དུ་གཟུགས་ཀྱི་སྐུར་སྒོམ་ལ།
སྐད་ཅིག་གིས་ཧེ་རུ་ཀ་ཞལ་གཅིག་ཕྱག་གཉིས་པའི་རྣམ་པར་ལྡང་བ་སོགས་སྒྲུབ་ཐབས་ལྟར་བྱའོ། ། ཁྲུས་བྱེད་པའི་ཚེ། སྙིང་ཁའི་ཧཱུྃ་ལས་འོད་ཟེར་འཕྲོས། དབང་གི་ལྷ་སྤྱན་དྲངས། མཆོད་པས་མཆོད། གསོལ་བ་བཏབ་པས་ཐུགས་ཁ་ནས་སྤྲུལ་པའི་སྒོ་མཚམས་མ་བརྒྱད་ཀྱིས་དབང་བསྐུར་བར་བསམ་ཞིང་། ལྷག་པའི་ལྷའི་སྙིང་པོའི་འཇུག་ཏུ། ཡིག་བརྒྱ་བརྗོད་པས། སྡིག་སྒྲིབ་དག་པར་བསྒོམ་ནས། དབང་གི་ལྷ་གཤེགས་སུ་གསོལ་ལོ། །
ཁ་ཟས་ཟ་བའི་ཚེ་ལྷུང་བཟེད་ལ་སོགས་པ་སྣོད་གང་ཡོད་ཀྱང་ཐོད་པར་བསྒོམ། འབྲས་ཆན་ལ་སོགས་པ་ཟས་གང་ཡོད་ཀྱང་ཤ་ལྔ་དང་བཏུང་བ་གང་ཡིན་བདུད་རྩིར་བསྒོམ། དེ་ཡང་ཚོགས་ཀྱི་འཁོར་ལོ་ལ་སོགས་པའི་དུས་མ་གཏོགས། ཁ་ཟས་བྱིན་བརླབས་དང་། ལག་མཆོད་སོགས་དང་། གཡོན་གྱི་ཀུན་སྤྱོད་སོགས་ཤིན་ཏུ་གསང་བའི་ཚུལ་གྱིས་གཞན་གྱི་མི་མངོན་པར་བྱ། ཁ་ཟས་ལ་ལོངས་སྤྱོད་པའི་ཚེ། སྒྲུབ་པ་ལྟར་ལུས་དཀྱིལ་གྱི་ལྷ་རྣམས་གསལ་བཏབ་ཅིང་། དེ་ཡང་པུ་ཛ་ཨུ་ཨ་སོགས། ངག་ཏུ་ཤིབ་བུར་བརྗོད་པའོ། །
དྲན་པས་ཉི་ཤུ་རྩ་བཞིའི་དཔའ་བོ་དང་དཔའ་མོ་རྣམས་དྲན་པར་བྱ། ལྟེ་བར་རྡོ་རྗེ་ནག་པོ་ཆེན་པོ་སོགས་ཆོས་སྐྱོང་རྣམས་གསལ་བཏབ། ནང་གི་སྦྱིན་བསྲེག་གི་ཚུལ་གྱིས་ལོངས་སྤྱོད། དེ་ཡང་། ཞི་བའི་བཏུང་བ་བཞིན་མྱངས་ན། ། རྟག་པའི་དངོས་གྲུབ་ཐོབ་པར་འགྱུར། ། ཞེས་གསུངས་པས། ཞི་བས་ཏེ་ལྷ་རྣམས་བདུད་རྩི་མྱང་བའི་ཚེ། མཉམ་པར་གཞག་པ་དང་། བྱ་བ་ལ་དམིགས་པ་དང་།
དཀྱིལ་འཁོར་བར་མྱང་བ་དང་། རོ་མྱང་བར་བྱེད་པ་དང་། ཚིམ་པར་ལོངས་སྤྱོད་པ་ལྟར་ཁ་ཟས་ཟ་བའི་ཚེ། ལྷའི་རྣལ་འབྱོར་ལ་མཉམ་པར་གཞག་སྟེ་ཡིད་གཞན་དུ་མ་ཡེངས་པར་བཟའ་བ་དང་། དེ་ཡང་མྱུར་པོར་ཟོས་ན་རྣལ་འབྱོར་མི་གསལ་བས་དལ་བར་བཟའ་བ་དང་། ཞི་རྒྱས་དབང་དྲག་གི་ལས་ཀྱི་བྱ་བ་ལ་དམིགས་པ་དང་། རོ་མྱང་བར་ཟ་བ་དང་། ཚིམ་པར་ཟ་བའོ། ། ལྷག་མ་ཆང་བུ་བྱས་ཏེ། འབྱུང་པོ་ལ་སྦྱིན་ནོ། །
རྗེས་བསྔོ་བ་སྨོན་ལམ་བྱ་ཞིང་། དེ་ནས་ཐུན་མཚམས་ཀྱི་རྣལ་འབྱོར་དགའ་བ་གསུམ་དྲན་པར་བྱའོ། ། དེ་ཡང་ལས་རྒྱལ་མཆོག་སྒོམ་པ་རྣམས་སྦྱང་གཞི་དང་སྦྱར་ནས་སྔར་བཤད་པ་ལྟར་རིགས་ཀྱི་སྲས་བསྐྲུན་པ་སོགས་སྦྱང་གཞིར་བྱས་ནས་འཁོར་གྱི་ལྷ་སྤྲོ་བ། དེ་རྣམས་ཀྱི་ཕུང་ཁམས་སྐྱེ་མཆེད་དམ་སྔ་མ་ལས་ཕྱི་མ་རགས་སུ་སོང་བ་སྦྱང་གཞིར་བྱས་ནས་གོ་ཆ་དགོད་པ། བསམ་པ་རྫོགས་པ་སྦྱང་གཞིར་བྱས་ནས། ཡེ་ཤེས་པ་དགུག་གཞུག་བྱ་བ། རང་རིགས་ཀྱི་བྱ་བ་དང་མཐུན་པའི་ལས་བྱེད་པ་སྦྱང་གཞིར་བྱས་ནས། དབང་བསྐུར་ཞིང་རིགས་བདག་གི་རྒྱས་གདབ་པ། གཞན་གྱི་བཅའ་འབུལ་བ་སོགས་སྦྱང་གཞིར་བྱས་ནས། མཆོད་བསྟོད།
རིག་པ་སློབ་པ་སྦྱང་གཞིར་བྱས་ནས། བཟླས་པ་བྱེད་པའོ། ། ཚེ་འདིའི་སྣང་བ་ནུབ་ནས་ཤི་བ་དེ་སྦྱང་གཞིར་བྱས་ནས། དཀྱིལ་འཁོར་སྡུད་པ། སྐྱེ་བ་ཕྱི་མ་སྦྱང་གཞིར་བྱས་ནས། ལྡང་བའི་རྣལ་འབྱོར་གྱི་ལངས་ཏེ་ཐུགས་ཁའི་ཧཱུྃ་ལས་འོད་འཕྲོས་པས་དཀྱིལ་འཁོར་དང་སྣོད་བཅུད་རྣམས་སྐད་ཅིག་གི་དྲན་རྫོགས་སུ་གསལ་འདེབས་པའོ། ། དེ་ཡང་སྦྱང་གཞི་བསྐྱེད་རིམ་མི་མཛད་པ་དང་། སྦྱོང་བྱེད་བསྐྱེད་རིམ་བཏགས་པའོ། ། མི་མཛད་པ་ཡོད་པས་བཟང་བ་དང་། བཏགས་པ་བ་ཡིན་པས་ངན་པ་མིན་ཏེ།
ཀུན་རྫོབ་ཀྱི་གནས་ཚུལ་འདི་ལ་སྦྱང་གཞི་ལ། ལས་དང་ཉོན་མོངས་པའི་དབང་གིས། ཉེར་ལེན་གྱི་ཕུང་པོ་རང་དབང་མེད་པར་འབད་མེད་དུ་གྲུབ་ལ། དེ་ལ་སྐྱེ་བ་དང་འཆི་བ་སོགས་མི་མཛད་པ་ཡོད་ལ་སྦྱོང་བྱེད་ཀྱི་ལམ་ལ་རྡོ་རྗེ་འཆང་ཆེན་པོ་ནས། སྦྱང་གཞི་དེའི་གཉེན་པོར། དེ་དང་རིགས་མཐུན་ཞིང་། དེ་སྦྱོང་བར་ནུས་པའི་སྒོ་ནས་སྐྱེ་བ་ལ་སོགས་པ་གསུང་བ་ལྟར། རྣལ་འབྱོར་པས་ཀྱང་སྐྱེ་བ་ལ་སོགས་པ་རྟོགས་པས་བཏགས་ཏེ་བསྒོམ་པས། སྦྱོང་བྱེད་ཀྱི་བསྐྱེད་རིམ་རྟགས་པ་ཡིན་ནོ། ། འདི་ནི་ཁྱེད་རང་ས་སྐྱ་པ་རྣམས་ཀྱི་འདོད་པ་འབའ་ཞིག་ཡིན་ནོ་སྙམ་ན།
རྗེ་མགོས་ཀྱི་གསང་འདུས་ཀྱི་སྟོང་ཐུན་ལས་ཀྱང་དེ་ལྟར་བཤད་ཅིང་། ཕྱྭ་པ་ཀླུ་སྒྲུབ་ཀྱི་དགོངས་པ་ཡང་དེ་ཉིད་དོ། ། དེ་ཉིད་རྡོ་རྗེ་འཆང་ཆེན་པོའི་དགོངས་པ་བླ་ན་མེད་པའོ། ། གཞན་སྦྱང་གཞི་ལ་བསྐྱེད་རིམ་མི་མཛད་པ་མེད་ན། སྡོམ་བྱུང་གི་ལེའུ་གཉིས་པར། ཕྱག་ན་རྡོ་རྗེས་བསྐྱེད་པའི་རིམ་པ་ཇི་ལྟར་ལགས་ཞེས་ཞུས་པའི་ལན་དུ། སྐྱེ་གནས་བཞིའི་སྒོ་ནས། སྲིད་པ་སྐྱེ་བའི་རིམ་པ་འབའ་ཞིག་གསུང་ནས། བསྐྱེད་པའི་རིམ་པའི་ལེའུ་སྟེ་གཉིས་པའོ། ། ཞེས་གསུངས་པའི་དོན་ཇི་ལྟར་འཆད།
ཁ་ཅིག་ན་རེ། སྦྱང་གཞི་དང་སྦྱར་བ་དེ་ནི། ཆོས་མཚུངས་ཙམ་རྩི་བ་ཡིན་གྱི་སྦྱོང་བྱེད་དེས་སྦྱང་གཞི་དེ་ཇི་ལྟ་བ་བཞིན་སྦྱོང་ནུས་པ་མིན་ནོ། ། ཞེས་སྨྲ་བ་ནི་ཆ་མེད་ཀྱི་རྒྱུས་གཏམ་ཙམ་དུ་ཟད་དེ། སྦྱང་གཞི་དེ་སྦྱང་བར་མི་ནུས་ན་ཆོས་མཚུངས་སྦྱར་བ་མང་པོ་ཡོད་པ་ལ་གང་སྐྱུག་བྲོ་བ་དང་ཆོས་མཚུངས་སྦྱར་བ་ལ་དགོས་པ་མེད་པའི་ཕྱིར་རོ། ། དེས་ན་སྔ་རབས་ཀྱི་གསང་སྔགས་པ་རྣམས་ཀྱིས། བརྡ་ཆད་ལ་འཁོར་བའི་འདྲ་འབག་ལམ་དུ་བྱེད་པ་གསང་སྔགས་ནང་པ། ཐར་པའི་འདྲ་འབག་ལམ་དུ་བྱེད་པ་གསང་སྔགས་ཕྱི་པ། ཞེས་གསུངས་པ་ནི། དོན་གོ་བ་ཡིན་ཏེ།
གསང་སྔགས་བླ་ན་མེད་པ་རྣམས་སྲིད་པ་སྐྱེ་བའི་རིམ་པ་དང་སྒོ་བསྟུན་ཏེ་ལམ་ཉམས་སུ་ལེན་པར་བྱེད། རྣལ་འབྱོར་རྒྱུད་མན། བྱང་ཆུབ་སེམས་དཔའ་མངོན་པར་རྫོགས་པར་སངས་རྒྱས་ནས་བདུད་བཏུལ་བ་དང་། ཆོས་ཀྱི་འཁོར་ལོ་བསྐོར་བ་སོགས་དང་སྒོ་བསྟུན་ཏེ་ལམ་ཉམས་སུ་ལེན་པར་བྱེད་པ་ཡིན་ནོ། ། སྤྲུལ་སྐུ་ལམ་དུ་བྱེད་པའི་སྒྲུབ་ཐབས་ལས་རྒྱལ་མཆོག་བཤད་ཟིན་ཏོ། ། ཚུལ་འདི་ནི་བདེ་མཆོག་རྣལ་འབྱོར་གསང་མཐའི་རྒྱུད་ཆེན་པོ། འཁོར་ལོ་བདེ་མཆོག་རྩ་བའི་རྒྱུད་ཀྱི་དངོས་བསྟན་གྱི་ཆ་རྣམས་དང་། དེར་དངོས་སུ་མ་བཤད་པ་རྣམས། བཤད་པའི་རྒྱུད་རྡོ་རྗེ་མཁའ་འགྲོ་ལས་བཤད་རྒྱུད་རང་རྐང་དུ་བཞག་པའི་དཀྱིལ་འཁོར་དང་། རྩ་བའི་རྒྱུད་ཀྱི་ཁ་སྐོང་དུ་འགྲོ་རྒྱུ་གཉིས་ལས།
ཁ་སྐོང་དུ་འགྲོ་རྒྱུའི་ཁ་སྐང་སྟེ། སྐྱེ་གནས་གཞན་གསུམ་ཡང་སྦྱར་བར་ནུས་ཀྱང་། གཙོ་བོ་མངལ་སྐྱེས་སྦྱང་གཞིར་བྱས་ནས། དེ་སྦྱོང་བྱེད་ཀྱི་མངོན་པར་རྟོགས་པ་རྒྱས་པ་སྟོན་པར་བྱེད་པ། སློབ་དཔོན་སྤྱོད་པའི་རྡོ་རྗེའི་གཞུང་གི་རྗེས་སུ་འབྲང་བ་ལས་དང་པོ་པའི་སྒྲུབ་པ་པོས། འཁོར་ལོ་བདེ་མཆོག་གིས་བསྐྱེད་པའི་རིམ་པའི་རྣལ་འབྱོར་ཐུན་བཞིར་ཉམས་སུ་བླངས་པའི་རིམ་པ་འདི་ནི། རྗེ་བཙུན་རྡོ་རྗེ་འཆང་ཆེན་པོ་ཀུན་དགའ་བཟང་པོའི་གསུང་ལས་ཅུང་ཟད་ཟིན་པ་རྣམས་བྲིས་པའོ། ། བསྟན་པ་དང་སེམས་ལ་ཕན་པར་གྱུར་ཅིག། །། དགེའོ།། །། PAGE * MERGEFORMAT 2 ཀུན་དགའ་བཟང་པོ།
བདེ་མཆོག་གི་བསྐྱེད་རིམ་ཉམས་སུ་བླང་བའི་རིམ་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
