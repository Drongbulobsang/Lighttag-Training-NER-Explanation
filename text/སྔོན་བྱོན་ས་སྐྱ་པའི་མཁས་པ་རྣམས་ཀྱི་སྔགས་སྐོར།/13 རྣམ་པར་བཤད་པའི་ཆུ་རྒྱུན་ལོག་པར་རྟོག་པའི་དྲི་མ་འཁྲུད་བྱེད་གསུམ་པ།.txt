སྔོན་བྱོན་ས་སྐྱ་པའི་མཁས་པ་རྣམས་ཀྱི་སྔགས་སྐོར།
པོད ༡༣
རྣམ་པར་བཤད་པའི་ཆུ་རྒྱུན་ལོག་པར་རྟོག་པའི་དྲི་མ་འཁྲུད་བྱེད་གསུམ་པ།
༄༅། །རྣམ་པར་བཤད་པའི་ཆུ་རྒྱུན་ལོག་པར་རྟོག་པའི་དྲི་མ་འཁྲུད་བྱེད་གསུམ་པ་བཞུགས།། ཨོཾ་སྭསྟི་སིདྡྷཾཿ ས་ཆེན་ཡབ་སྲས་ཆོས་རྗེ་ཁུ་དབོན་གྱི། ། གསུང་རབ་ཚིག་དོན་ཇི་བཞིན་ལེགས་རྟོགས་ནས། ། འགྲོ་ལ་སྟོན་མཛད་ཐེག་ཆེན་ཆོས་རྗེ་ཡི། ། ཞབས་པད་དྲི་མ་མེད་ལ་རྟག་ཏུ་འདུད། ། མཁྱེན་ལྡན་ཁྱེད་ཀྱི་གསུང་རབ་རྒྱ་མཚོ་ལ། ། འཁྲུལ་པའི་དྲི་མས་དབེན་ཡང་རབ་རིབ་ཅན། ། མཁའ་ལ་བལྟ་བཞིན་ལོག་རྟོག་གིས་བསླད་ནས། ། འཁྲུལ་པའི་རྣམ་གྲངས་མང་དུ་བགྲང་བ་མཐོང་། །
དེ་དག་ལོག་རྟོག་གཞོམ་པར་བྱ་བ་དང་། ། བློ་གྲོས་ལྡན་རྣམས་དགའ་བ་བསྐྱེད་པ་དང་། ། རང་ཉིད་དད་པ་བརྟན་པར་བྱ་བའི་ཕྱིར། ། ཅུང་ཟད་བྲི་ཡིས་གཟུ་བོར་གནས་རྣམས་གསོན། ། དེ་ལ་ཐེག་ཆེན་ཆོས་ཀྱི་རྒྱལ་པོ་ཀུན་དགའ་བཀྲ་ཤིས་རྒྱལ་མཚན་དཔལ་བཟང་པོས་རྣལ་འབྱོར་གྱི་དབང་ཕྱུག་ཌོཾ་བྷི་ཧེ་རུ་ཀའི་ལུགས་ཀྱི་བཅོམ་ལྡན་འདས་དཔལ་ཀྱཻ་རྡོ་རྗེའི་མངོན་པར་རྟོགས་པ་དང་། དེའི་དཀྱིལ་འཁོར་གྱི་ཆོ་གའི་ཡི་གེ་སྐྱོན་ཐམས་ཅད་དང་བྲལ་བ་མཛད་པ་ལ། ངོར་ཆོས་རྗེས། ཕྲིན་ཡིག་དབང་པོའི་རྡོ་རྗེ་ཞེས་བྱ་བའི་ཡི་གེ་དག་བཀོད་དེ། འགོག་པར་བྱེད་དོ། ། དེས་ནི།
ཌོཾ་བྷི་པའི་ལུགས་ཀྱི་རྒྱ་གཞུང་རྣམས་དང་། རྗེ་བཙུན་ས་སྐྱ་པའི་གསུང་རབ་ལ་སྦྱངས་པ་མ་བྱས་པ་དག་མགུ་བར་ཟད་ཀྱི། གཞན་དག་ནི་དེ་ལྟ་མ་ཡིན་ཏེ། དགག་པ་དེ་དག་ཅུང་ཟད་ཀྱང་འཇུག་པ་མ་ཡིན་པའི་ཕྱིར་རོ། ། དེའི་རྒྱུ་མཚན་ཞིབ་ཏུ་བརྗོད་པར་བྱ་སྟེ། དེ་ལ་གཉིས། མངོན་པར་རྟོགས་པ་ལ་འགལ་བ་བརྗོད་པ་སྤང་བ་དང་། དཀྱིལ་འཁོར་གྱི་ཆོ་ག་ལ་འགལ་བ་བརྗོད་པ་སྤང་བའོ། ། དང་པོ་ནི། ཕྲིན་ཡིག་ལས།
དེ་ལ་ཁྱོད་ཀྱི་སྒྲུབ་ཐབས་སུ། ཐུན་མོང་མ་ཡིན་པའི་སྲུང་འཁོར་ལ་ལྷ་རྣམས་བསྐྱེད་ནས་སྐུ་གསུང་ཐུགས་བྱིན་གྱིས་རླབས་ཏེ། ཡེ་ཤེས་པ་སྤྱན་འདྲེན་པ་འདི་པའི་ལུགས་ལ་ནོར་ཏེ། ཌོཾ་བྷི་པའི་ལུགས་ལ་ཡེ་ཤེས་པ་བཅུག་ནས། སྐུ་གསུང་ཐུགས་བྱིན་བརླབ། གོང་འོག་ཐམས་ཅད་དུ་བཤད་པ་དང་འགལ་བའི་ཕྱིར་རོ། ། ཞེས་བཀོད་དོ། ། དེ་ནི་རྟགས་མ་འགྲུབ་པའི་སྨྲ་བ་སྟེ། དེ་ཁོ་ན་ཉིད་བཅུ་པ་ལས། དེ་ནས་རང་གི་ས་བོན་གྱིས་རྡུལ་ཚོན་གྱི་དཀྱིལ་འཁོར་དུ།
འཁོར་ལོའི་གཙོ་བོ་ལ་སོགས་པ་གོ་རིམ་བཞིན་དུ་སྤྲོ་བར་བྱའོ། ། དེའི་འོག་ཏུ་མིག་ལ་སོགས་པ་བྱིན་གྱིས་རླབས་ལ། ཞེས་གསུངས་པའི་ཕྱིར་རོ། ། འོ་ན་ས་ཆེན་གྱིས་དེའི་གསལ་བྱེད་དུ། དེ་ལྟར་དམ་ཚིག་པ་དབྱུང་བའི་ཚུལ་དུ་བསྒྲུབས་ནས། མིག་ལ་སོགས་པ་བྱིན་གྱིས་རླབས། ཞེས་བྱ་བའི་ཚིག་གིས་ཡེ་ཤེས་པ་དགུག་པ་དང་། མིག་ལ་སོགས་པ་བྱིན་གྱིས་བརླབས་པ་དང་། དབང་བསྐུར་བའི་བར་དུ། ཞེས་གསུངས་པས།
དོན་མིན་ནོ་ཞེ་ན། སྐབས་འདིར་གཞུང་གི་སྒྲས་ཟིན་ཙམ་བཀོད་པ་ཡིན་ལ། མན་ངག་གི་བཤད་པ་དེ་ལྟ་བུ་ནི་དངོས་གཞིའི་སྐབས་སུ་སྟོན་པས། ལུགས་འདི་ལ་འགལ་བ་ཅི་ཡང་ཡོད་པ་མ་ཡིན་ནོ། ། ཡང་ཕྲིན་ཡིག་ལས། དབྱུག་སྔོན་ཅན་དང་བདུད་རྩི་འཁྱིལ་པ་ལ་རྡོ་རྗེ་སེམས་དཔའ་ཞེས་པའང་ནོར་ཏེ། དེ་ལྟར་སློབ་དཔོན་མི་ཐུབ་ཟླ་བས་གུར་རིགས་བསྡུས་ཀྱི་སྒྲུབ་ཐབས་ལས་བཤད་པ་ནི། རྡོ་རྗེ་སེམས་དཔའ་དང་། མི་བསྐྱོད་པ་ངོ་བོ་གཅིག་པ་ལ་དགོངས་ཀྱི། སོ་སོར་བྱ་མི་དགོས་པས།
བླ་མ་གོང་མས་བཤད་པ་ལྟར། ཐམས་ཅད་ལ། མི་བསྐྱོད་པས་རྒྱས་གདབ་ལ། ཌོཾ་བྷི་པའི་དགོངས་པ་ནི་གཞན་ཞིག་ཡོད་དོ། ། ཞེས་བཀོད་དོ། ། འདི་ནི་ཌོཾ་བྷི་པའི་ལུགས་ལ། དེ་ལྟར་བྱེད་པ་མི་འཐད་དེ། མི་ཐུབ་ཟླ་བས་བྱེད་པར་བཤད་པའི་ཕྱིར། ཞེས་པར་སྣང་བས་གོ་བར་ཟད་དོ། ། གཞུང་དེར་མ་ཟད།
རིན་ཆེན་འབར་བ་ལས་ཀྱང་། སྤྱི་བོར་རྡོ་རྗེ་འཆང་བ་འཛིན། ། གཤིན་རྗེ་གཤེད་ཀྱི་རྣམ་སྣང་སྟེ། ། རྡོ་རྗེ་སེམས་དཔའ་དབྱིག་པ་ཅན། ། པདྨའི་ཁྲོ་བོ་རྣམ་གཟིགས་རྗེས། ། རྡོ་རྗེ་སེམས་དཔའ་ཐལ་སྦྱོར་ལའོ། ། ཞེས་གསུངས་ལ། ངོ་བོ་གཅིག་པར་འདོད་པ་བསྒྲུབ་བྱ་ཡིན་གྱི་སྒྲུབ་བྱེད་མ་ཡིན་ནོ། ། བླ་མ་གོང་མས་བཤད་པའི་སྐབས་དེ་དག་ནི་འགྲེལ་པ་ལུགས་ཡིན་པའི་སྒྲུབ་བྱེད་མེད་ལ། དགོངས་པ་གཞན་ཞིག་ཡོད་ན་སྟོན་ཅིག་དཔྱད་པར་བྱའོ། །
ཡང་ཕྲིན་ཡིག་ལས། ལྷ་རྣམས་ཞལ་ཕྱིར་གཟིགས་པ་དང་། སྔགས་བཟླ་བ་རྣམས་ཀྱང་ནོར་ཏེ། འདིར་བསྲུང་བའི་དབང་དུ་བྱས་ནས་ཧཱུྃ་མཛད་དབུས་སུ་བཞག འཁོར་ལོས་བསྒྱུར་སྟེང་དུ་ཡོད་ལ། དེའི་སྔགས་ཟློས་པ་སོགས་མ་བཤད་དོ། ། བླ་མ་གོང་མས་རང་བསྲུང་བ་ཙམ་སྒོམ་པར་འདོད་ན། མངོན་པར་རྟོགས་པ་དང་མ་འབྲེལ་བར་གུད་དུ་བསྒོམ་པ་ནི་མེད། དེ་ཡང་མངོན་པར་རྟོགས་པར་ཐམས་ཅད་གོང་མ་དང་འདྲ་བ་ལས། འཁོར་ལོ་གཡས་སུ་འཁོར་བ་དང་།
དབུས་སུ་ཧཱུྃ་མཛད་བསྒོམ་ཞིང་། སྟེང་དུ་གཙུག་ཏོར་འཁོར་ལོས་བསྒྱུར་བ་བཞག་པ་དང་། ལྷ་རྣམས་ཞལ་ནང་དུ་གཟིགས་པ་དང་། སྔགས་བཟླ་མི་དགོས་སོ་ཞེས་དང་། གུར་རྒྱན་ལས། བསྲུང་བ་བྱེད་ན། གཙུག་ཏོར་འཁོར་ལོས་བསྒྱུར་བ་སྟེང་དུ་བཞག་ཅིང་། ཧཱུྃ་མཛད་དབུས་སུ་བཅུག་ལ། འཁོར་ལོ་གཡས་སུ་འཁོར་བ་འབའ་ཞིག་ལ་བརྟེན་ནས། སྔགས་མི་ཟློས་ན་བསྲུང་བ་འགྲུབ་པ་ཡིན་ནོ། །
ཞེས་བཤད་པ་དང་འགལ་བའི་ཕྱིར་རོ། ། གལ་ཏེ་དེ་དག་ནི་མན་ངག་ལུགས་ཀྱི་དབང་དུ་བྱས་ལ། འདིར་ཌོཾ་བྷི་པའི་ལུགས་སོ་ཞེ་ན། མ་ཡིན་ཏེ། ཌོཾ་བྷི་པའི་དེ་ཉིད་བཅུ་པར། བསྲུང་བ་དང་བཟློག་པ་གཉིས་གསུངས་པའི་སྐབས་སུ། བླ་མ་གོང་མས་གསུངས་པ་བཞིན་བཤད་པའི་ཕྱིར་དང་། སློབ་དཔོན་མི་ཐུབ་ཟླ་བས་རིགས་བསྡུས་ཀྱི་སྒྲུབ་ཐབས་སུ། བསྲུང་བའི་དབང་དུ་བྱས་ནས། འཁོར་ལོས་བསྒྱུར་བ་སྟེང་དུ་བཞག་ཅིང་སྔགས་བཟླ་བ་མ་གསུངས་པའི་ཕྱིར་རོ། །
ཡང་སྔགས་བཟླ་བ་དང་། དམོད་འཆོལ་དང་། འཁོར་ལོ་གཡོན་བསྐོར་དང་། ཁྲོ་བོ་ཞལ་ཕྱིར་གཟིགས་སོགས་བྱེད་པར་འདོད་ན། འཁོར་བསྒྱུར་དབུས་དང་ཧཱུྃ་མཛད་སྟེང་དུ་འགོད་དགོས་སོ་ཞེས་བཀོད་དོ། ། དེ་ནི་ཕྱོགས་རེ་བའི་བློས་དཔྱད་པ་ཡིན་ཏེ། འདི་ལྟར། ཁྱེད་ཀྱི་ལུགས་ལ། ཧཱུྃ་མཛད་ཀྱིས་བཟློག་པའི་ལས་འགྲུབ་བམ་མི་འགྲུབ། དང་པོ་ལྟར་ན་འདིར་སྐྱོན་བརྗོད་པ་ཐམས་ཅད་དོན་མེད་ལ།
གཉིས་པ་ལྟར་ན་གུར་རྒྱན་ལས། རང་རང་གིས་བསྙེན་པ་སྔོན་དུ་སོང་བའི་རྣལ་འབྱོར་པས། ལྷ་རེ་རེས་ཀྱང་ལས་ཐམས་ཅད་འགྲུབ། ཅེས་གསུངས་པ་འདི་མ་མཐོང་བར་ཟད་པའི་ཕྱིར་རོ། ། དེས་ན་འདིར་རྗེ་བཙུན་གྱིས་གུར་རྒྱན་དུ། རང་རང་གི་བསྙེན་པ་སྔོན་དུ་སོང་བའི་རྣལ་འབྱོར་པས་ལྷ་རེ་རེས་ཀྱང་ལས་ཐམས་ཅད་འགྲུབ་མོད་ཀྱི། བྱེ་བྲག་ཏུ་རང་རང་གི་ལས་རེ་རེ་ནི། ཐོགས་པ་མེད་པར་འགྲུབ་པས། དམིགས་ཀྱི་བསལ་བར་ཡིན་ནོ། ། ཞེས་གསུངས་པས།
འདི་ལ་གཉིས། འགྲུབ་པ་ཙམ་གྱི་ལས་དང་། ཐོགས་པ་མེད་པར་འགྲུབ་པའི་ལས་གཉིས། དང་པོའི་དབང་དུ་བྱས་ནས། ཧཱུྃ་མཛད་ལ་བཟློག་པ་སྦྱར་ཏེ། ལག་ལེན་མན་ངག་ལས་འབྱུང་བ་བཞིན་འདིར་གསལ་བར་མཛད་པ་ཡིན་ལ། སྔགས་ཐམས་ཅད་བཟླ་བ་ནི་སྤྲོས་པ་ལ་དགའ་བ་དག་གི་དབང་དུ་མཛད་པ་ཡིན་ནོ། ། གཉིས་པའི་དབང་དུ་བྱས་ནས། ཧཱུྃ་མཛད་དབུས་སུ་བཞག་སྔགས་མི་བཟླ་བ་ལ་སོགས་པ་སྟེ། ལག་ལེན་གཞན་དུ་གསལ་བས་འདིར་མ་བཀོད་པ་ཡིན་ནོ། །
ཡང་ཕྲིན་ཡིག་ལས། མཁའ་གསང་བྱིན་གྱིས་བརླབས་པའི་སྐབས་སུ། ཨ་ནུ་ར་ག་ཎ་སོགས་ཀྱི་སྔགས་མི་བརྗོད་པར། མན་ངག་ལུགས་ལྟར་རྒྱུ་རྡོ་རྗེ་འཛིན་ཞུ་བའི་ཚེ་བརྗོད་པ་ནོར་ཏེ། མི་ཐུབ་ཟླ་བའི་ཡན་ལག་དྲུག་པ་དང་། ཀུ་མུ་ཏི་དང་། རིན་ཆེན་འབར་བ་རྣམས་སུ་མཁའ་གསང་བྱིན་རླབས་ཀྱི་སྐབས་སུ་བྱ་བར་བཤད་པ་དང་འགལ་བའི་ཕྱིར་རོ། ། ཞེས་བཀོད་དོ། ། དེ་ཡང་ཞིབ་ཏུ་མ་བརྟགས་པའི་སྨྲ་བ་སྟེ། ཀུ་མུ་ཏི་ལས།
ཨ་ནུ་ར་ག་ཎའི་སྔགས་ཀྱི་རྗེས་ཐོགས་དེ་མ་ཐག་པར། དང་པོའི་སྐྱེས་བུ་བསམ་དེ་ནས། ། རྣལ་འབྱོར་མ་ཡིས་འཁོར་ལོ་སྤྲོ། ། རྡོ་རྗེ་རྗེས་སུ་ཆགས་པ་བྱ། ། ཞུ་རྗེས་རྒྱལ་བ་འཛག་པར་བྱ། ། ཞེས་གསུངས་པ། ང་རྒྱལ་འཛིན་པའི་སྔགས་ཏེ། རྗེས་ཆགས་ཀྱི་གནས་སྐབས་གཉིས་པོ་གང་རུང་དུ་བྱས་པས་ཆོག་པར་སྟོན་པ་སྟེ། དེ་ལྟར་མ་ཡིན་ན། ཚིག་རྐང་དང་པོ་གཉིས་ལ་དགོས་པ་མེད་པས།
ཡི་གེ་ཙམ་སྙིང་པོར་བྱེད་པ་དག་གིས་རྟོགས་པ་མ་ཡིན་པའི་ཕྱིར་དང་། མི་ཐུབ་པའི་ཟླ་བའི་རིགས་བསྡུས་སྒྲུབ་ཐབས་ལ་འགྱུར་འགའ་ཞིག་ལས། སྐབས་འདིར་ང་རྒྱལ་འཛིན་པའི་སྔགས་མ་བྱུང་བས། དེའི་རྒྱུ་མཚན་འཆད་པ་ན། བླ་མ་ཁ་ཅིག རྗེས་ཆགས་ཀྱི་གནས་སྐབས་གཉིས་ཡོད་པ་ལས། གཅིག་ཏུ་བཀོད་ན་ཕྱོགས་སུ་ལྷུང་བར་འགྱུར་བས། དེ་སྤང་བའི་ཕྱིར་མ་བཀོད་དོ། ། ཞེས་འཆད་པ་ཡང་ཡོད་པས་སོ། ། ཡང་ཕྲིན་ཡིག་ལས།
ལྷ་དང་གཞལ་ཡས་ཁང་ལ་ཡིད་གཏད་པ་བསྐྱེད་རིམ། མི་རྟོག་པ་ལ་ཡིད་བཞག་པས་དུ་སོགས་རྟགས་དྲུག་མཐོང་བ་རྫོགས་རིམ་དུ་བྱེད་པ། འདི་པའི་ལུགས་ལ་ནོར་ཏེ། ཡན་ལག་དྲུག་པར། རྗེས་ཆགས་རྡོ་རྗེ་སེམས་དཔའ་འོ། ། དངོས་གྲུབ་འདི་ནི་ཉེ་བ་ཡི། ། ཡན་ལག་དྲུག་གིས་བསྐྱེད་པ་ནི། ། དང་པོ་སྤྲིན་དང་འདྲ་བ་མཐོང་། ། ཞེས་སོགས་དང་། རིགས་བསྡུས་སྒྲུབ་ཐབས་ལས།
ཡན་ལག་དྲུག་སྒོམ་རྣལ་འབྱོར་པ། ། རང་བྱིན་གྱིས་རླབས་པ་རབ་ཏུ་སྒྲུབ། ། གྲུབ་པའི་སྔོན་དུ་མཚན་མ་རྣམས། ། རིམ་པ་བཞིན་དུ་བརྗོད་པར་བྱ། ། དང་པོ་སྤྲིན་དང་འདྲ་བར་སྣང་། ། ཞེས་སོགས་དང་འགལ་བའི་ཕྱིར་རོ། ། ཞེས་བཀོད་དོ། ། དེ་ཡང་རིགས་བསྡུས་པའི་སྒྲུབ་ཐབས་ཀྱི་གཞུང་གི་ཚིག་ཁྱེད་རང་གིས་དྲངས་པ་དེ་ཉིད་ལ་ཞིབ་ཏུ་མ་བརྟགས་པའི་སྨྲ་བ་ཡིན་ལ། ཡན་ལག་དྲུག་པར་གཞུང་དེའི་རྗེས་ཐོགས་སུ་འབྱུང་བའི་གཞུང་དང་བཅས་པའི་དོན། རིགས་བསྡུས་ཀྱི་གཞུང་འདིས་གསལ་བར་བྱེད་པས་དཔྱད་པ་ཉིད་ཀྱིས་ཤེས་པར་བྱེད་པ་ཡིན་པའི་ཕྱིར་རོ། །
མངོན་པར་རྟོགས་པ་ལ་འགལ་བ་སྤང་བ་བསྟན་ཟིན་ཏོ། ། གཉིས་པ། དཀྱིལ་འཁོར་གྱི་ཆོ་ག་ལ་འགལ་བ་བརྗོད་པ་སྤང་བར་བྱ་སྟེ། དེ་ལ་དཀྱིལ་འཁོར་གྱི་ཆོ་ག་འདི་ནི། རིན་ཆེན་འབར་བའི་རྗེས་སུ་འབྲང་ཞིང་། ཆོ་གའི་ཡན་ལག་ཅུང་ཟད། བླ་མའི་ཕྱག་ལེན་མཐོང་བ་བརྒྱུད་པས་ཁ་བསྐངས་ཏེ་འཇོག་པར་མཛད་པ་ཡིན་པས། བཤད་པ་དང་མ་བཤད་པའི་འགལ་བ་བརྗོད་པ་རྣམས། རིན་ཆེན་འབར་བ་ཉིད་དཔང་པོར་བྱས་པས་ཤེས་པར་ནུས་མོད་ཀྱི། ཅུང་ཟད་ཞིབ་ཏུ་བརྗོད་ན།
ཕྲིན་ཡིག་ལས། དཀྱིལ་ཆོག་ལ། ས་བླང་བ་དང་། ཨོཾ་ཧ་ན་ཧ་ན་སོགས་སྦྱང་བའི་བར་དུ། བགེགས་གཞོམ་ཞིང་བསྲུང་བའི་ཆོ་ག་ཐམས་ཅད་ཆད་དེ། བཟང་པོ་ཡོངས་བཟུང་ལས། ས་བླང་བའི་སྔགས་དང་ཕྱག་རྒྱའོ། ། དགེ་དང་མི་དགེའི་མཚན་མ་དང་། ། རྗེས་མཐུན་ཕྱི་ཡི་ཉི་མ་ལ། ། ཞི་བའི་སྦྱིན་སྲེག་བྱ་བ་འམ། །
ཡང་ན་བགེགས་རྣམས་གཞོམ་པར་བྱ། ། ས་འཛིན་ལྟ་བུར་བརྟན་པའི་བློས། ། བསྲུང་བའི་འཁོར་ལོས་ས་ལེགས་བསྲུང་། ། ཞེས་དང་། རྗེ་བཙུན་རྩེ་མོས་དེ་ལ་ས་བསྲུང་བ་ནི་འདི་ཡིན་ཏེ། ཚད་དང་མཐུན་པར་རྐོས་ཏེ་འཆད་པར་འགྱུར་བའི་སྔགས་ཀྱིས། རྡོ་རྗེའི་ས་གཞི་ལ་སོགས་པ་བྱས་ལ། དེར་པཾ་དང་ཨ་ལས་པདྨ་དང་ཉི་མའི་སྟེང་དུ་བྷྲཱུྃ་སེར་པོ་ལས་འཁོར་ལོ་སེར་པོ་རྩིབས་བཅུ་པ་བསྒོམ་སྟེ། དེར་ཧཱུྃ་བཅུ་གཅིག་བསྲུང་བའི་དེ་ཁོ་ན་ཉིད་ཇི་ལྟ་བ་བཞིན་བསྐྱེད་ལ། ཞེས་སོགས་བཤད་པའི་ཕྱིར་རོ། །
གལ་ཏེ་རྗེ་བཙུན་རྩེ་མོས། བགེགས་གཞོམ་ཞིང་བསྲུང་བ་འདི། ། དྲང་སྲོང་གནས་དང་བ་ལང་ལྷས། ། ཞེས་སོགས་ཀྱི་གནས་སུ་བྱ་མི་དགོས་པར་བཤད་ལ། འདིར་དེའི་དབང་དུ་བྱས་པའོ། ། ཞེ་ན། དེ་ལྟ་ན་ས་སྦྱང་བའང་མི་དགོས་ཤིང་། མ་བཤད་པ་ལ། ཁྱོད་ཀྱི་ཧ་ན་ཀྲོ་དྷ་སོགས་ཀྱིས་ཅི་ཞིག་བྱ། ཞེས་བཀོད་དོ། །
དེ་ཡང་རང་གི་མ་རྟོགས་པ་རྒྱུ་མཚན་དུ་བྱས་པ་ཡིན་ཏེ། གསང་བ་སྤྱི་རྒྱུད་ཀྱི་ལུང་དེའི་རྗེས་ཐོགས་སུ། རང་བཞིན་གནས་པའི་བར་དག་ལ། ། བྱི་དོར་ལེགས་པར་བྱས་ནས་སུ། ། ལག་པ་བཀྲམ་ཞིང་གསང་སྔགས་བཟླ། ། དེ་ཡི་སྦྱང་བ་དེ་ཡིན་ནོ། ། ཞེས་བརྟགས་སྦྱང་མི་དགོས་པའི་ས་ཕྱོགས་སུ་ཡང་། ས་ཕྱོགས་ལག་པས་མནན་ནས་གསང་སྔགས་བཟླ་བ་བྱ་བ་ཤིན་ཏུ་གསལ་བར་བཤད་པའི་ཕྱིར་དང་། རྡོ་རྗེ་མཁའ་འགྲོ་ལས། ཁང་བཟང་རྡོ་ལེབ་གཞི་དང་ནི། །
གཙུག་ལག་ཁང་དང་ཞབས་ཀྱིས་བཅགས། ། བ་ལང་ལྷས་དང་རྒྱ་མཚོའི་འགྲམ། ། ལག་པ་ས་ལ་བཞག་ནས་སུ། ། རང་གི་སྙིང་པོ་བརྒྱ་བརྒྱད་བཟླས། ། དེར་ནི་རྐོ་སོགས་བྱ་མི་དགོས། ། ཞེས་གསུངས་པས། ཧ་ན་སོགས་དེ་དག་མ་བྱས་ན། ཆོ་ག་ཆད་པའི་སྐྱོན་འབྱུང་བ་ཡིན་པས་རྣམ་པར་དག་པ་སུན་འབྱིན་པ་ལ་བརྩོན་པར་མ་བྱེད་ཅིག ཡང་ཕྲིན་ཡིག་ལས། ས་སྦྱང་བ་དང་།
ཨ་པ་ས་རན་ཏུ་སོགས་ཀྱི་བར་དུ། རྗེ་བཙུན་རྩེ་མོས། ཀླུས་གཙོ་བྱས་པའི་འབྱུང་པོ་ཐམས་ཅད་ལ་གཏོར་མ་བྱིན་ལ། ཞི་བས་བསྐྲད་ཅེས་གསུངས་པའང་ཆད། ཞེས་བཀོད་དོ། ། དེ་ཡང་ལག་ལེན་གྱི་སྐབས་མ་བྱེད་པ་ཡིན་ཏེ། སློབ་དཔོན་རིན་པོ་ཆེས་ལག་ལེན་སྤྲོས་པའི་ཚུལ་གསལ་བར་མཛད་པ་ཡིན་ཞིང་བཟང་པོ་ཡོངས་བཟུང་ལས་ཀྱང་མ་བཤད་པའི་ཕྱིར། མེད་མི་རུང་གི་ཆོ་ག་མ་ཡིན་ལ། ཁྱད་པར་དུ་སྐབས་འདིར་རིན་ཆེན་འབར་བ་ལས་མ་བཤད་པའི་ཕྱིར་རོ། ། ཡང་ཕྲིན་ཡིག་ལས།
དེ་ནས་དཀྱིལ་འཁོར་གྱི་ས་གཞིའི་དབུས། རྡོ་རྗེ་སློབ་དཔོན་འདུག་ཞེས་པ་ནས། དཀྱིལ་འཁོར་ནམ་མཁར་བཏེགས་པ། ཞེས་པའི་བར་རོ། ། འོག་སྟ་གོན་གྱི་སྔོན་འགྲོ་ཡིན་པར། བཟང་བཟུང་དང་། རིན་ཆེན་འབར་བ་དང་། རྗེ་བཙུན་རྩེ་མོ་རྣམས་ཀྱིས་བཤད་པས། འདིར་བྱེད་པ་ནོར་ལ། འདིར་ནི་བགེགས་བསྐྲད་ཅིང་བསྲུང་བ་ཚར་བ་དང་།
བཟང་པོ་ཡོངས་བཟུང་ལས། རང་གི་ལྷའི་རྣལ་འབྱོར་བྱས་ཏེ། མི་མཐུན་ཕྱོགས་བསྐྲད་ངེས་པ་ཡིས། ། ས་ཡི་དབུས་སུ་འདུག་ནས་ཀྱང་། ། སངས་རྒྱས་རྣམས་ལ་གསོལ་བ་བཏབ། ། ཞེས་སོགས་ནས། སློབ་དཔོན་རྡོ་རྗེ་འཆང་བས་བྱ། ། ཞེས་པའི་བར་དང་། དེའི་དོན་རྗེ་བཙུན་རྩེ་མོས། ཞེས་བྱ་བ་ལ་སོགས་པ་སྟེ།
དེ་ལ་སློབ་དཔོན་ཁ་ཅིག་ནི། དཀྱིལ་འཁོར་གྱི་འཁོར་ལོ་སྒོམ་པ་དང་། སློབ་མས་གསོལ་བ་གདབ་པ་ཡང་སྐབས་འདིར་འདོད་མོད་ཀྱི། སློབ་དཔོན་འདི་དང་། སློབ་དཔོན་ཤེས་རབ་སྐྱང་ལ་སོགས་པ་རྗེས་སུ་འབྲང་བ་དང་བཅས་པས་སའི་བྱ་བ་ནི་རང་གི་ལྷག་པའི་ལྷའི་རྣལ་འབྱོར་གྱིས་བྱས་ལ། དེར་ས་ཡོངས་སུ་དག་པ་དེར། དཀྱིལ་འཁོར་གྱི་བྱ་བ་དང་འབྲེལ་པས་སྟ་གོན་གྱི་ཆོ་ག་ནས། དཀྱིལ་འཁོར་གྱི་འཁོར་ལོ་བསྒོམ་པར་བཞེད་དོ། ། དེ་བས་ན། ཞེས་སོགས་ཀྱིས།
རང་དཔའ་བོ་གཅིག་པའི་རྣལ་འབྱོར་བྱས་ལ། ལག་པ་བྱིན་གྱིས་བརླབས་ནས་རྡོ་རྗེ་དྲིལ་བུ་བཟུང་སྟེ། ཇི་སྲིད་སོགས་ཀྱིས་གསོལ་བ་གདབ་ཅིང་། ལངས་ལ་མིག་རྐང་བྱིན་གྱིས་བརླབས་ནས། དབང་ལྡན་དུ་བགེགས་ལ་བཀའ་བསྒོ་ཞིང་། གཡས་རྐྱང་ལ་སོགས་པའི་གར་གྱི་བཀོད་པ་ཐམས་ཅད་བྱ་བར་བཤད་དོ། ། ཞེས་བཀོད་དོ། ། དེ་ནི། ཞིབ་ཏུ་མ་བརྟགས་པའི་སྨྲ་བ་སྟེ། དེ་ནས་དཀྱིལ་འཁོར་གྱི་ས་གཞིའི་དབུས་སུ།
ཞེས་པ་མན་ཆད་སྟ་གོན་གྱི་ཆོ་ག་ཡིན་པས། སྟ་གོན་གྱི་སྔོན་དུ་བྱས་བཞིན་དུ། མངོན་སུམ་ལ་སྙོན་པའམ། ཡང་ན་གཞུང་མཚམས་མ་ཆོད་པར་ཟད་ལ། བཟང་པོ་ཡོངས་བཟུང་ལས། ཆོ་ག་དེ་དག་སའི་ལྷ་མོ་ལྷག་པར་གནས་པ་བྱས་ཟིན་ནས། སྔོན་དུ་འགྲོ་བ་ཏིང་ངེ་འཛིན་གྱི་དཀྱིལ་འཁོར་སྒོམ་པའི་རྗེས་ཐོགས་སུ་འབྱུང་བས། རིན་ཆེན་འབར་བ་ནས་འབྱུང་བ་དང་གོ་རིམ་གཏན་མི་མཚུངས་ལ། འདིར་བཤད་པའི་རིམ་པ་ནི་རིན་ཆེན་འབར་བར་འབྱུང་བ་ཇི་ལྟ་བ་བཞིན་ཡིན་པས། རྣམ་པར་དག་པ་ལ་འགལ་བ་བརྗོད་པའི་དུབ་པས་ཅི་ཞིག་བྱ།
ཡང་ཕྲིན་ཡིག་ལས། ཁང་པ་བྱིན་རླབས་ཀྱི་སྐབས་སུ། རྗེ་བཙུན་རྩེ་མོས། རྡོ་རྗེ་སེམས་དཔའ་ཡུམ་དང་བཅས་པར་གསུངས་པ་ལ། ཁྱོད་ཀྱིས་ཡུམ་ཆད། ཅེས་བཀོད་དོ། ། འདི་ཡང་སྐྱོན་དུ་འཇུག་པ་མ་ཡིན་ཏེ། བཟང་པོ་ཡོངས་བཟུང་ལས། རྡོ་རྗེ་སེམས་དཔའ་ལས་བྱུང་བའི། ། ཆོས་འབྱུང་བསྒོམ་བྱ་དེ་ནང་དུ། །
ཞེས་གསུངས་པས། དངོས་བསྟན་ལ་ཡུམ་མ་བཤད་པ་ལྟར། ཟོར་ཡང་བའི་ཕྱིར་མ་བཀོད་པ་ཡིན་པའི་ཕྱིར་རོ། ། ཡང་ཕྲིན་ཡིག་ལས། རྡོ་རྗེ་དང་དྲིལ་བུ་གཙོ་བོ་ཡབ་ཡུམ་དུ་བསྐྱེད་པ་ནོར་ཏེ། རྗེ་བཙུན་རྩེ་མོས་རྡོ་རྗེ་དང་དྲིལ་བུ་ཡང་དེ་ཁོ་ན་ཉིད་ལྟར་སྒོམས་ལ་ཞེས་དང་། བཟང་བཟུང་ལས་ཀྱང་རྡོར་དྲིལ་ལ་ལྷ་འགོད་ཚུལ་རྒྱས་པར་གསུངས་པས་དེ་དག་བྱ་དགོས་ཀྱི། གཞན་གྱིས་མི་རུང་ངོ་། ། ཞེས་བཀོད་དོ། ། འདི་ནི་རང་ལ་བླ་མ་བརྒྱུད་པའི་གསུང་གི་མན་ངག་མེད་པར་ཡི་གེ་ཁོ་ན་ལ་ཐུག་ཕྲད་བྱས་པའི་མཚང་གསལ་བར་སྟོན་པ་སྟེ།
བླ་མ་དམ་པ་རྣམས་ཀྱི་གསུང་ལས། འདི་ལ་སློབ་མའི་དབང་ཙམ་བསྐུར་བ་དང་། སློབ་དཔོན་གྱི་དབང་བསྐུར་བ་དང་འབྲེལ་པ་གཉིས། དང་པོ་ལ། རྡོ་རྗེ་དང་དྲིལ་བུ་འོད་དཔག་མེད་དང་། དོན་གྲུབ་ཏུ་བསྐྱེད་པར་བྱ་སྟེ། ཆོས་རྗེ་བླ་མ་དམ་པའི་རིགས་བསྡུས་ཀྱི་དཀྱིལ་འཁོར་གྱི་ཆོ་ག་ལས། སྣང་མཐའ་དོན་གྲུབ་ཏུ་ཡན་ལག་བཞིས་བསྐྱེད། ཅེས་སོ། ། གཉིས་པ་ལ་གཉིས།
རྒྱས་པ་དང་བསྡུས་པའོ། ། དང་པོ་ནི་སློབ་དཔོན་རིན་པོ་ཆེས་དབང་ཆོག་ཏུ་གསལ་བར་མཛད་པ་ལྟར་ཡིན་ལ། གཉིས་པ་ནི། འདིར་བཤད་པ་སྟེ། རྡོ་རྗེ་གུར་ལས། ཀུན་ཀྱང་ཆོ་ག་མཚུངས་པ་ཡིས། ། ཞེས་གསུངས་ཤིང་རིན་ཆེན་འབར་བ་ལས་ཀྱང་། དེ་ཁོ་ན་ཉིད་རྒྱས་པར་མི་འབྱུང་ལ་དེའི་ཕྱིར། ཆོས་རྗེ་བླ་མའི་རིགས་བསྡུས་དཀྱིལ་ཆོག་ལས། དེ་བཞིན་དུ་རྡོར་དྲིལ་ལས་ཐམས་ཅད་པའི་ཆུས་བསང་།
གཙོ་བོ་ཡབ་ཡུམ་མམ། ཞེས་གསུངས་པ་ཡིན་ནོ། ། འདིར་གཙོ་བོ་ཡབ་ཡུམ་དང་། རྡོ་རྗེ་འཆང་ཡབ་ཡུམ་ཐ་དད་མ་ཡིན་པས། མིང་ལ་འཁྲུལ་བར་ཡང་མི་བྱའོ། ། ཡང་ཕྲིན་ཡིག་ལས། ས་ལྷ་སྟ་གོན་ཚར་མ་ཁར། གཞན་དང་བསྟུན་ནས་ལྷ་སྟ་གོན་བྱེད་པ་ནོར་ཏེ། བཟང་པོ་ཡོངས་བཟུང་ལས། ས་ལྷ་སྟ་གོན་ཚར་ནས།
ལུས་ཁྲུས་བྱ་ཞིང་དྲི་ཡིས་བྱུག ། ཇི་སྙེད་འབར་བའི་རྒྱན་གྱིས་བརྒྱན། ། སེར་པོའི་གོས་ནི་གོན་ནས་ནི། ། ཕྱི་དྲོའི་དུས་སུ་འཇུག་པར་བྱ། ། དྲི་དང་མེ་ཏོག་གཅལ་བཀྲམ་པའི། ། དཀྱིལ་འཁོར་དབུས་སུ་འདུག་བྱས་ཏེ། ། ཞེས་པ་ནས། རྭ་བའི་སྔགས་དང་ཕྱག་རྒྱ་འོ། ། ཞེས་པའི་བར་གསུང་པའི་དོན། རྗེ་བཙུན་རྩེ་མོས།
རང་དཀྱིལ་འཁོར་པ་བཞིའི་དབུས་སུ་འདུག ཕྱོགས་བཞིར་བཞག་ནས་སྒྲུབ་ཐབས་རྫོགས་པར་སྒོམ། དེང་དུས་བདག་ཚེ་སོགས་ཀྱིས་སྤྲོ་བ་བསྐྱེད། སློབ་མ་རྣམས་ཀྱིས། དེ་བཞིན་གཤེགས་པའི་ཀུན་ཞི་བ། ། སོགས་ཀྱིས་གསོལ་བ་གདབ། ལངས་ཏེ་ང་རྒྱལ་བཟུང་། དཀྱིལ་འཁོར་བཏེགས་རྭ་གུར་སོགས་ཀྱིས་བསྲུངས། ཕུར་པ་གདབ་པ་ལ་སོགས་སྟ་གོན་གྱི་སྔོན་འགྲོར་གསུངས་པ། དེ་ཐམས་ཅད་ཆད་པས་ཆེས་ནོར་ཏེ།
ཞེས་བཀོད་དོ། ། དེ་དག་ནི་རིན་ཆེན་འབར་བའི་ཡི་གེ་ཙམ་ཡང་མཐོང་མ་མྱོང་བའི་ཚིག་སྟེ། རིན་ཆེན་འབར་བ་ལས། ཆེ་གེ་མོ་བདག་དཀྱིལ་འཁོར་འབྲི། ། ལྷ་མོ་ཁྱོད་ནི་དཔང་དུ་གྱུར། ། ལྷ་ཡི་གནས་སུ་ངེས་པར་དེར། ། བ་ཡི་ལྔ་དང་དྲི་ཞིམ་སོགས། ། ས་བྱུག་མེ་ཏོག་ཚོམ་བུ་བཀྲམ། ། མཁས་པས་ལྷ་ཡི་གནས་དེ་ལ། ། དཀྱིལ་འཁོར་རང་སྔགས་ཡི་གེས་སྤྲུལ། །
སྤྱན་དྲངས་མཆོད་བསྟོད་བར་དུ་བྱ། ། དེ་ནས་བློ་ལྡན་པུས་གཙུག་སྟེ། ། ཞེས་ས་ལྷ་སྟ་གོན་གྱི་དེ་མ་ཐག་པར་ལྷ་སྟ་གོན་བྱ་བར་གསུངས་པས། རིན་ཆེན་འབར་བ་འགོག་པ་ལ་བརྩོན་པ་བསྐྱེད་ཅིག རིན་ཆེན་འབར་བའི་ལུགས་ལ་སྒྲུབ་ཐབས་རྫོགས་པར་བསྒོམ་པ་དང་། གསོལ་བཏབ་རྣམས་སྟ་གོན་ཐམས་ཅད་ཀྱི་དང་པོ་ཉིད་དུ་བྱ་བར་བཞེད་པས། འདིར་ཡང་བྱས་ན་ཟློས་པའི་སྐྱོན་ལས་གཞན་ཅི་ཞིག་ཡོད། ཡང་ཕྲིན་ཡིག་ལས། བུམ་པ་སྟ་གོན་གྱི་དུས་སུ། ལས་བུམ་དུ་བདུད་རྩི་འཁྱིལ་པ་སྔར་བཞིན་གསལ་གདབ།
ཅེས་དང་། གོང་དུ་བདུད་རྩི་འཁྱིལ་པ་གཡས་རྡོ་རྗེ་གདེངས་པ་འཛིན་པ། ཞེས་ནོར་ཏེ། བདུད་རྩི་འཁྱིལ་པའི་གཡས་ཀྱི་ཕྱག་མཚན་རྡོ་རྗེ་གདེངས་པ་ཡིན་ན། ལས་བུམ་དུ་བདུད་རྩི་འཁྱིལ་པ་སྔར་བཞིན་གསལ་གདབ། ཅེས་དང་། གོང་དུ་བདུད་རྩི་འཁྱིལ་པ་གཡས་རྡོ་རྗེ་གདེངས་པ་འཛིན་པ། ཞེས་པ་ནོར་ཏེ། བདུད་རྩི་འཁྱིལ་པའི་གཡས་ཀྱི་ཕྱག་མཚན་རྡོ་རྗེ་གདེངས་པ་ཡིན་ན་ལས་བུམ་གྱི་མཚན་མ་ལ་ཡང་དེ་ཉིད་ཀ་འབྲི་མོད། སྣ་ཚོགས་རྡོ་རྗེ་བྲི་ཞེས་པས་ཅི་ཞིག་བྱ།
དེ་ན་ལས་བུམ་ཀྱི་ཆོ་ག་གོང་འོག་གཉིས་ཀར། བདུད་རྩི་འཁྱིལ་པ་མན་ངག་ལུགས་ཀྱི་དབང་ཆུ་ལྟར་བསྐྱེད། སྲུང་འཁོར་གྱི་བགེགས་མཐར་བྱེད་མི་བསྐྱེད། ཅེས་བཀོད་དོ། ། འདི་ནི་བུམ་ལྷའི་ཀྱཻ་རྡོ་རྗེའི་ཕྱག་མཚན་ཡང་འཆོས་པར་འདོད་པའི་སྨྲ་བ་སྟེ། ཀྱཻ་རྡོ་རྗེའི་གཡས་ཀྱི་ཕྱག་མཚན་ཐོད་པ་ཡིན་ན། བུམ་པའི་མཚན་མ་ལ་ཡང་དེ་ཀ་འབྲི་མོད། རིགས་ལྔའི་མཚན་མ་བྲིས་ནས་ཅི་ཞིག་བྱ། ཞེས་པའི་ཚིག་གིས་ཀྱཻ་རྡོ་རྗེའི་ཕྱག་མཚན་ཡང་འཆོས་ཤིག རྣམ་རྒྱལ་ལ་རིགས་ལྔའི་མཚན་མ་འགོད་པ་ནི།
སློབ་དཔོན་རིན་པོ་ཆེའི་དབང་ཆོག་ལས། མཚན་མ་ནི་རྣམ་རྒྱལ་གྱི་བུམ་པ་ལ། རིགས་ལྔའི་མཚན་མ་ཞེས་གསུངས་སོ། ། ཡང་ཕྲིན་ཡིག་ལས། མཆོད་བསྟོད་བྱས་ནས་ལྷ་རྣམས་ཞུ་བའི་ཆུ་སྒོམ་པ། མན་ངག་ལུགས་ཀྱི་དབང་ཆུ་ལ་སོགས་པར་བཤད་མོད། འདི་པའི་ལུགས་ལ་ནོར་ཏེ། རྗེ་བཙུན་རྩེ་མོས། དུང་ཆོས་ཀྱི་ཆུའི་ཐིག་པ་རེ་བུམ་པ་ཀུན་ཏུ་བླུགས་པས། གཙོ་བོ་ཡབ་ཡུམ་ལ་སོགས་པའི་ལྷ་ཐམས་ཅད་འོད་དུ་ཞུ་བར་བསྒོམས་ལ།
མཆོད་པས་མཆོད། ཞེས་པ་དང་འགལ་བའི་ཕྱིར་རོ། ། ཞེས་བཀོད་དོ། ། དེ་ཡང་གཞུང་གི་དབུ་ཞབས་ཚང་བར་མ་མཐོང་བའི་ཞིབ་ཏུ་དེའི་བསམ་པས་སྨྲས་པ་སྟེ། སློབ་དཔོན་རིན་པོ་ཆེས། རྫས་བྱིན་རླབས་ཀྱི་བུམ་པའི་སྐབས་སུ། ཨོཾ་ཧཱུྃ་སྭཱ་ཧཱ་ཞེས་བརྒྱ་རྩ་བཟླས་ལ། མཆོད་པ་བྱས་པས་ལྷ་འོད་དུ་ཞུ་བར་སྒོམ་ལ། ཞེས་གསུངས་པས། བཞུ་ནས་མཆོད་པ་ཁོ་ནར་མ་ངེས་སོ། །
ཡང་ཕྲིན་ཡིག་ལས། སློབ་མ་སྟ་གོན་ལ། འདི་པའི་ལུགས་ལ་མྱང་འདས་ཀྱི་བསམ་པ་བསྐྱེད་པ་མ་བཤད། ཅེས་བཀོད་དོ། ། དེ་ཡང་རིན་ཆེན་འབར་བ་མ་མཐོང་བའི་སྨྲ་བ་སྟེ། རིན་ཆེན་འབར་བ་ལས། སྟོན་པས་དེ་ལ་འདི་སྐད་བརྗོད། ། ཚེ་འདིའི་འབྲས་བུ་འདོད་མི་བྱ། ། ཚེ་འདི་འདོད་པར་གྱུར་པ་ལས། ། འཇིག་རྟེན་ཕ་རོལ་དོན་མི་འགྱུར། །
འཇིག་རྟེན་ཕ་རོལ་དོན་གཉེར་སྐྱེས། ། འཇིག་རྟེན་འདི་ཡི་འབྲས་བུ་རྒྱས། ། དེ་ཕྱིར་འབྲས་བུ་མཆོག་འདོད་བྱ། ། ཞེས་གསུངས་སོ། ། ཡང་ཕྲིན་ཡིག་ལས། བསྲུང་བ་ལ། རྗེ་བཙུན་རྩེ་མོས་མས་རིམ་དང་། ཡས་རིམ་གཉིས་ཀ་བཤད་པ་ལ། ཁྱེད་ཀྱིས་ཡས་རིམ་གྱི་རིམ་པ་ཆད། ཅེས་བཀོད་དོ། །
དེ་ཡང་སྐྱོན་དུ་འཇུག་པ་མ་ཡིན་ཏེ། དཀྱིལ་ཆོག་འདིར་དེ་ནས་ལུས་ཐམས་ཅད་ལ་དྲིའི་ཆུས་གཏོར་ཞིང་གནས་གསུམ་དུ་རེག་སྟེ། སྙིང་གར་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ཞེས་སོགས་གསུང་པའི། གནས་གསུམ་ཞེས་སྤྱིར་སྨྲོས་ཤིང་། ས་བོན། ཕྱག་མཚན། ས་བོན་གྱིས་མཚན་པ་གསུམ་སྨྲོས་པས། ལག་ལེན་མཐོང་བརྒྱུད་ཡོད་པ་དག་གིས་འབད་མི་དགོས་པར་ཤེས་ཀྱི། དེ་ལྟར་མ་ཡིན་བཞིན་དུ། དབང་བསྐུར་བའི་སློབ་དཔོན་དུ་རློམ་པ་ཐ་ཆད་པ་ཡིན་པའི་ཕྱིར་རོ། །
ཡང་ཕྲིན་ཡིག་ལས། དཀྱིལ་འཁོར་བྲི་བའི་སྐབས་སུ། དེ་ནས་དཀྱིལ་འཁོར་ཁྲུ་གསུམ་དང་། ། མཐེ་བོང་གསུམ་ནི་ལྷག་པར་བྱ། ། ཞེས་ལུང་དུ་དྲངས་པ་ནོར་ཏེ། ལུང་འདི་བདག་མེད་མའི་དཀྱིལ་འཁོར་གྱི་ཚད་སྟོན་པའི་སྐབས་ཡིན་གྱི་ཡབ་ཀྱི་མ་ཡིན་ཏེ། གལ་ཏེ་ཡིན་ན་དཀྱིལ་འཁོར་ཁྲུ་གསུམ་པའི་ཚད་དུ་བྱས་ལ། ཞེས་དང་། གུར་དུ། རྡོ་རྗེ་ཅན་གྱི་ཁྲུ་གསུམ་པ། །
ཞེས་པ་དང་ནང་འགལ་བར་འགྱུར་ཞིང་། ལྷག་པར་བྱ་ཞེས་པའི་ཚིག་ལ་ཡང་དཔྱད་པ་མ་བཞུགས་པའོ། ། ཞེས་བཀོད་དོ། ། དེ་ཡང་ཕྱོགས་རེའི་མིག་གིས་བལྟས་པའི་སྨྲ་བ་སྟེ། ཡབ་ཀྱི་དཀྱིལ་འཁོར་སྟོན་པའི་ཐད་དུ། བརྟག་གཉིས་ལས། དཀྱིལ་འཁོར་ཇི་ལྟར་སྔར་གསུངས་པ། ། ཞེས་ཞལ་འཕངས་ནས། ཚད་ཀྱི་ཁྱད་པར་མ་བསྟན་ལ། རྡོ་རྗེ་ཅན་གྱི་ཁྲུ་གསུམ་པ། །
ཞེས་སོགས་ནི། རྟ་མཆོག་ལ་ཁྲུ་བདུན་གྱི་བར་དུ་སྦྱོར་བའི་སྐབས་ཡིན་ཞིང་། སཾ་བྷུ་ཊི་ལས། དཀྱིལ་འཁོར་ཁྲུ་གསུམ་ཉིད་དང་ནི། ། མཐེ་བོང་གསུམ་ནི་ལྷག་པར་བྱ། ། ཞེས་གསུངས་ལ། འོག་ནས་འབྱུང་བའི་དཀྱིལ་འཁོར་ཀུན་གྱི་སྤྱི་འགྲོ་ཡིན་མོད་ཀྱི། ཁྱོད་ཀྱིས་བདག་མེད་མ་ཁོ་ནའི་དཀྱིལ་འཁོར་གྱི་ཚད་དུ་སྦྱོར་ལ་ལྷག་པར་བྱ། ཞེས་པའི་ཚིག་ལ་དཔྱད་པའི་འབྲུ་ནོན་སྟོན་ཅིག ཡང་ཕྲིན་ཡིག་ལས།
དཀྱིལ་འཁོར་བྲི་ཞིང་རྒྱན་བཀྲམ་པ་དང་། ཕྱོགས་བཞིའི་གཏོར་མ་བྱེད་པ་ནོར་ཏེ། རྗེ་བཙུན་རྩེ་མོས། དེ་ལྟར་དཀྱིལ་འཁོར་བྲི་བ་ན། བགེགས་ཐམས་ཅད་ཞི་བར་བྱ་བ་དང་། ཤིས་པར་བྱ་བའི་ཕྱིར། སྟངས་སྟབས་དང་། གཏོར་མ་རྣམས་ལེགས་པར་བསྡུ་བ་ལས་འབྱུང་བ་ལྟར་བྱས་ཏེ། ཞེས་དབང་ལྡན་གྱི་རྩིག་པ་བྲིས་ཚར་ནས། དཀྱིལ་འཁོར་བྱིན་པོ་འབྲི་བའི་བར་ཆད་ཞི་བའི་ཕྱིར་གཏོང་བ་ཡིན་གྱི།
བྲིས་ཚར་ནས་གཏོང་བ་མིན་ལ་ཞེས་བཀོད་དོ། ། དེ་ཡང་རང་གི་རྩིང་རྟགས་སྟོན་པ་སྟེ། སློབ་དཔོན་རིན་པོ་ཆེས། དེ་ནས་མཆོད་པས་མཆོད་ལ་ཐོད་པས་བཀབ་སྟེ། རྡོ་རྗེས་མནན་པར་བྱའོ། ། སློབ་དཔོན་གྱིས་ནི་དང་པོར་བགྱེ། ། ཕྱི་ནས་སློབ་མས་ཀུན་ཏུ་འོ། ། ཞེས་བྱ་བའོ། ། དེ་ལྟར་དཀྱིལ་འཁོར་འབྲི་བ་ནི། བགེགས་ཐམས་ཅད་ཞི་བར་བྱ་བ་དང་།
ཤིས་པར་བྱ་བའི་ཕྱིར་དང་། སྟངས་སྟབས་དང་། གཏོར་མ་རྣམས་ལེགས་པར་བསྡུ་བ་ནས་འབྱུང་བ་ལྟར་བྱ་སྟེ། ཞེས་དང་། དེ་ལྟ་བུའི་ཚུལ་དང་ལྡན་པས་དཀྱིལ་འཁོར་བྲིས་ལ། བརྟག་པ་གཉིས་པའི་ལེའུ་ལྔ་པ་ལས། འབྱུང་བའི་ཚུལ་གྱིས། ལྷ་རྣམས་ཀྱི་མཚན་མ་དགོད་པར་བྱ་སྟེ། ཞེས་གསུངས་པས། དཀྱིལ་འཁོར་བྲི་ཚར་ནས་ཕྱོགས་ཀྱི་གཏོར་མ་སོགས་བྱས་ཏེ།
དེ་ནས་མཚན་མ་བགོད་པར་གསུངས་ཤིང་། བཟང་པོ་ཡོངས་བཟུང་ལས་ཀྱང་། སློབ་དཔོན་གྱིས་ནི་དང་པོར་བགྱེ། ། ཞེས་བྱ་བ་ནས་བརྩམས་ཏེ། དབུས་ཀྱི་ས་ཡི་ཆ་རུ་ནི། ། ཁ་དོག་སྔོན་པོ་རབ་ཏུ་རྟག ། ཞེས་པའི་བར་གྱིས་བྲི་བ་རྒྱས་པར་བསྟན་ནས། སློབ་དཔོན་འཁོར་ལོའི་ཤར་གནས་པ། ། ཞེས་སོགས་ཀྱིས། སྒོའི་སློབ་དཔོན་སྐོ་བ་དང་།
ཟུར་བཞིར་ཆོས་སྒྲོགས་པ་བཞག་པ་དང་། སྟངས་སྟབས་ཀྱིས་བགེགས་ཞི་བར་བྱ་བ་དང་། ཕྱོགས་ཀྱི་གཏོར་མ་བྱིན་ནས། དེའི་རྗེས་སུ། ལྷའི་གནས་ནི་སོ་སོ་བཏང་། ། དེ་གདན་ཡང་དག་གནས་པ་ལ། ། དེ་དག་མཚན་མ་ཡང་དག་བྲི། ། ཞེས་གོ་རིམ་བཞིན་གསུངས་པས། དབང་ལྡན་གྱི་རྩིག་པ་བྲིས་པའི་དེ་མ་ཐག་ཕྱོགས་ཀྱི་གཏོར་མ་གཏོང་བའི་དོགས་པ་ཙམ་སྐྱེ་བའི་སྐབས་མེད་ལ། འདིར་ནི།
སཾ་བྷུ་ཊི་ལ། སྟ་གོན་གྱི་སྐབས་སུ་ཕྱོགས་ཀྱི་གཏོར་མ་བྱ་བར་ཡང་གསུངས་ཤིང་། ཁྱད་པར་དུ། རིན་ཆེན་འབར་བ་ལས། མཁས་པས་གནས་དང་དུས་ཀུན་བསྒྲུབ་བྱེད་དང་། བགེགས་ནི་ཟད་ཅིང་ཞི་བྱའི་ཕྱིར། ། གཏོར་མ་རྒྱུན་དུ་སྦྱིན་པར་བྱ། ། ཞེས་གསུངས་པས། སྐབས་འདིའི་དུས་ཀྱི་ངེས་པ་ཁྱད་པར་དུ་མ་གསུངས་པའི་ཕྱིར་རྒྱན་བགྲམ་པའི། རྗེས་སུ་བྱས་ཀྱང་འགལ་བ་མེད་པར་བཞེད་པ་ཡིན་པའི་ཕྱིར་རོ། །
ཡང་ཕྲིན་ཡིག་ལས། གཞན་རྣམས་འབྱུང་པོ་ཁོ་ནའི་གཏོར་མར་བྱས་ནས། ལྷོ་སྒོ་བ་ལ། ཐུགས་ཀྱི་རྡོ་རྗེ་ཕྱོགས་སྐྱོང་བ། ། ཞེས་དང་། ཙིཏྟ་བཛྲ་སོགས་ལྷ་དང་འབྱུང་པོ་ཐ་མི་དད་དུ་བྱེད་པ་ནི་ཆེས་ནོར་ཤིང་། དེ་དག་གི་མགྲོན་གྱི་བསྐྱེད་ཆོག་རྒྱས་པར་བྱེད་པའང་། འདི་པའི་ལུགས་ལ་བཤད་པ་མེད་ལ། གལ་ཏེ་བྱེད་ནའང་། ཨ་བྷ་ཡའི་ལུགས།
ཞ་ལུ་པའི་ལག་ལེན་འདིས་མི་རུང་གི སློབ་དཔོན་བྷ་ཝ་པས་རྡོ་རྗེ་མཁའ་འགྲོའི་འགྲེལ་པར་བཤད་པའི་དོན་རྗེ་བཙུན་རྩེ་མོས་གནད་ཀྱི་གསལ་བྱེད་དུ་བཀྲལ་བ་ལྟར་བྱེད་དགོས་སོ། ། ཞེས་བཀོད་དོ། ། དེ་ཡང་བབ་ཅོལ་ཙམ་དུ་ཟད་དེ། ཐུགས་རྡོ་རྗེ་གཙོ་བོ་ཡོད་པས་ལྷ་དང་འབྱུང་པོ་ཐ་མི་དད་དུ་མི་འགྲུབ་ལ། འགྲུབ་ན་ཕྱི་རོལ་པའི་གཏོར་མ་ཡང་། ལྷ་དང་འབྱུང་པོ་ཐ་མི་དད་དུ་འགྱུར་ཞིང་། སློབ་དཔོན་རིན་པོ་ཆེས། ལྷ་དང་འབྱུང་པོ་སོ་སོར་བཏང་བ་དང་། དུས་གཅིག་ཏུ་བཏང་བ་ཞེས་དང་།
འབྱུང་པོ་འབའ་ཞིག་པའི་གཏོར་མ། ཞེས་གསུངས་ཀྱི། ལྷ་དང་འབྱུང་པོ་ཐ་མི་དད་ཅེས་པའི་ཐ་སྙད་གསུང་པ་མེད་པས་ཐ་སྙད་ལ་ཡང་རྨོངས་པར་ཟད་དོ། ། བསྐྱེད་ཆོག་རྒྱས་པ། ཨ་བྷ་ཡ་དང་མཐུན་པས། དེའི་ལུགས་འདིར་བླངས་པར་མི་འགྲུབ་ཅིང་། ཆོས་རྗེ་བླ་མའི་ཡི་གེ་ལས་འབྱུང་བ་མ་གཏོགས་ཌོཾ་བྷི་པ་རྗེས་འབྲང་དང་བཅས་པའི་གཞུང་གི་ཁུངས་ཁོ་བོས་གསལ་བར་མ་མཐོང་མོད། བརྒྱུད་པ་དང་ལྡན་པའི་བླ་མ། རང་བཟོ་སྤངས་པའི་གསུང་ཡིན་པས། ཁོ་བོ་ཅག་ལ་སོམ་ཉི་མེད་དོ། །
འདི་ཉིད་ཀྱང་སྤྲོས་པའི་ལག་ལེན་ཡིན་པས། མེད་མི་རུང་གི་ཆོ་གར་མི་བཞེད་དོ། ། གནད་ཀྱི་གསལ་བྱེད་དུ་བཤད་པ་བྷ་ཝ་པའི་ལུགས་སུ་འདོད་པ་ཡིན། བིརྺ་པའི་ལུགས་སུ་ཁས་བླངས་ནས། བྷ་ཝ་པའི་ལུགས་སུ་བཀོད་དོ། ། ཞེས་རྗེ་བཙུན་ལ་བཀུར་བ་འདེབས་པ་སྟེ། དེ་ལྟ་ན། བིརྺ་པ་ནས་ཀྱི་ཚིག་དོན་གྱི་བརྒྱུད་པ་གང་ཡང་མེད་པར་འགྱུར་བའི་ཕྱིར་རོ། ། ཡང་ན་བྷ་ཝ་པ་བིརྺ་པའི་རྗེས་འབྲང་དུ་བསྒྲུབས་ལ། དེ་ནས་རྗེ་བཙུན་ལ་རིམ་པར་བརྒྱུད་པའི་ཚུལ་སྨྲོས་ཤིག
ཡང་ཕྲིན་ཡིག་ལས་བསྟོད་པ་ཚར་ནས་ནང་མཆོད་འབུལ་བ་ནོར་ཏེ། བཟང་བཟུང་ལས། ནང་ཞུགས་ཐུབ་དབང་དཔག་མེད་ལ། ། ཧཱུྃ་བྱུང་རྡོ་རྗེ་བཅས་པའི་ལྕེས། ། སྙིང་གའི་ཟླ་བ་རྒྱལ་བ་ཡིས། ། དཀྱིལ་འཁོར་མ་ལུས་ཚིམ་པར་བྱ། ། ཞེས་དང་། རྗེ་བཙུན་རྩེ་མོས། བྱིན་གྱིས་རླབས་ལ་བདག་ཉིད་མྱང་བར་བྱའོ། ། ཞེས་པ་རང་གིས་མྱང་བ་ཙམ་བྱ་བ་ཡིན་གྱི་ནང་མཆོད་རྒྱས་པར་འབུལ་བ་ནི་མ་ཡིན་ནོ། །
ཡིན་ན། རོལ་མོ་དང་། ན་བཟའ་དང་། ནང་བདུད་རྩི་དང་། མཆོད་པ་ཉི་ཤུ་པ་དང་། བསྟོད་པས་ཀྱང་བསྟོད་ལ། ཞེས་པ་དང་། ནང་འགལ་བར་འགྱུར་ལ། མན་ངག་ལུགས་ལ་ཡང་དེ་ལྟར་བྱ་དགོས་པར་འགྱུར་ཏེ། དབང་གི་ཆུ་བོར།
བསྟོད་པའོ། ། དེ་ལྟར་མཆོད་པའི་ཁྱད་པར་རྣམས་ཀྱིས་དཀྱིལ་འཁོར་གྱི་འཁོར་ལོ་མཆོད་པས་མཉེས་པར་བྱས་ལ། རང་གི་ལྕེ་ལ་བདུད་རྩི་མྱང་ལ་རང་གི་སྙིང་གའི་དཀྱིལ་འཁོར་ཡང་མཉེས་པར་བྱའོ། ། ཞེས་གསུངས་པའི་ཕྱིར་རོ། ། ཞེས་བཀོད་དོ། ། འདི་ཡང་མཐོང་བརྒྱུད་ཀྱི་ལག་ལེན་མེད་པའི་རང་བློས་དཔག་པའི་སྨྲ་བ་ཡིན་ཏེ། རོལ་མོ་དང་། ན་བཟའ་དང་། ཞེས་སོགས་ནི་སྟ་གོན་གྱི་སྐབས་ཡིན་ལ། སྐབས་དེར་བསྟོད་པའི་རྗེས་ཀྱི་བདུད་རྩི་བཤད་པ་མེད་ཅིང་།
དངོས་གཞིའི་སྐབས་འདིར། སློབ་དཔོན་རིན་པོ་ཆེས། གོས་དང་མེ་ཏོག་ལ་སོགས་པ་དངོས་སུ་འབྱོར་པའི་ཕྱིའི་མཆོད་པ་བརྒྱད་དང་ཡིད་ལས་བྱུང་པའི་མཆོད་པ་ཉི་ཤུ་པ་དང་། ཧཱུྃ་ཧཱུྃ་ཧཱུྃ་དེ་ཧ་དྷ་ཏུ། སོགས་དང་། དེའི་འཇུག་ཏུ། ཞེས་བྱ་བའི་བསྟོད་པའི་མཆོད་པ་ཡང་བྱའོ། ། དེ་ནས་དྲུག་པ་ནི་བདུད་རྩི་རིལ་བུ་ཆང་ལ་ལེགས་པར་སྦྱངས་ལ། ཞེས་གསུངས་པའི་ན་བཟའི་རྗེས་ཐོགས་ཀྱི་བདུད་རྩི་གསུང་པ་མེད་ལ་བྱིན་གྱིས་བརླབས་ལ་བདུད་རྩི་མྱང་ཞེས་པ་འདིའི་བདུད་རྩི་མཆོད་པ་མི་སྟོན་ན། དངོས་གཞིའི་སྐབས་ཀྱིས་བདུད་རྩིའི་མཆོད་པ་ཆད་པར་འགྱུར་ཏེ།
དེ་ལས་གཞན་བཤད་པ་མེད་པའི་ཕྱིར་རོ། ། མན་ངག་ལུགས་ཀྱི་གཞུང་གི་དོན། བསྟོད་པའི་རྗེས་སུ་རང་གི་ལྕེ་ལ་བདུད་རྩི་མྱང་བར་འདོད་པ་ནི། མ་རྟོགས་པའི་སྨྲ་བ་སྟེ། དེ་ལྟར་ཞེས་སོགས། སྔར་གྱི་མཆོད་པ་རྣམས་ཀྱི་བྱེད་ལས་སྟོན་པའི་སྒོ་ནས། དོན་བསྡུ་བའི་གཞུང་ཡིན་གྱི། མཆོད་པའི་གོ་རིམ་སྟོན་པའི་གཞུང་མ་ཡིན་ཏེ། ཡིན་ན་རྗེ་བཙུན་སྐུ་མཆེད་ཀྱི་སློབ་མ། ནུབ་པ་རིགས་འཛིན་གྲགས་ཀྱིས་མཛད་པའི་བདག་འཇུག་གི་ཡི་གེར་ཡང་འབྱུང་རིགས་པ་ལས།
ཡི་གེ་དེར། ལེགས་པར་འདུ་བྱས་ཏེ། བགེགས་བསལ་བ་ནས་བརྩམས་ཏེ། བསྟོད་པའི་མཆོད་པའི་བར་དུ། སྟ་གོན་གྱི་སྐབས་སུ་བསྟན་པ་ལྟར་བྱའོ། ། དེ་ནས་སྒྲུབ་གཡོག་གིས་རྣལ་འབྱོར་པ་གཞན་རྣམས་ཀྱི་དཀྱིལ་འཁོར་བསྲུང་བའི་ཕྱིར། རྩ་སྔགས་ཟློས་སུ་བཅུག་ལ། བདག་གིས་ཕྱི་རོལ་དུ་འབྱུང་པོའི་ཚོགས་གཏོར་མས་ཚིམ་པར་བྱ་སྟེ། ཞེས་བཤད་ཅིང་། སློབ་དཔོན་རིན་པོ་ཆེས་མཛད་པའི་མངོན་རྟོགས་རྒྱས་པ་དང་།
རྗེ་བཙུན་རིན་པོ་ཆེ། ཆོས་རྗེ་ས་པཎ་གྱིས་མཛད་པའི་ཚོགས་འཁོར་གྱི་ཡི་གེར་ཡང་། བདུད་རྩི་མཆོད་པའི་སྐབས་ཉིད་དུ་བདུད་རྩི་མྱང་བར་བཤད་པའི་ཕྱིར་རོ། ། དེའི་ཕྱིར་འཕགས་པ་རིན་པོ་ཆེ་ལ། བདག་འཇུག་གི་ཡི་གེ་གཉིས་སུ་མཆོད་ཅེས་དགག་པ་སྨྲ་བ་ནི། རང་གི་གཞུང་འབྲུ་མ་ནོན་པ་རྒྱུ་མཚན་དུ་བྱས་པའོ། ། ཡང་ཕྲིན་ཡིག་ལས། བདག་འཇུག་གི་སྐབས་སུ་འཁྱིལ་པའི་སྔགས་བཟླས་པའི་གོས་དམར་པོའི་སྨད་གཡོགས་དང་། རཀྵ་ཧཾ་གིས་སྟོད་གཡོགས་སྦྱིན་པ་ནོར་ཏེ། བཟང་པོ་ཡོངས་བཟུང་ལས།
དེ་ནས་བླ་མ་རྡོ་འཛིན་གྱིས། ། སློབ་མ་སྡོམ་པ་དང་ལྡན་ལ། ། གོས་དམར་གྱོན་ལ་མིག་རས་ཀྱིས། ། མིག་དག་འགབ་པར་བྱས་ནས་ནི། ། ཞེས་དང་། རིན་ཆེན་འབར་བ་ལས། དེ་ནས་སློབ་མ་གོས་དམར་པོས། ། གདོང་གཡོགས་མེ་ཏོག་ཕྲེང་བཟུང་ལ། ། ཞེས་དང་། རྗེ་བཙུན་རྩེ་མོས།
སློབ་དཔོན་གོས་དམར་པོ་དང་ལྡན་པས། རྡོ་རྗེ་བཟུང་བས། སློབ་མ་ལ་གོས་དམར་པོ་སྐོན་ཏེ། ཨ་ཁཾ་ཝི་ར་ཧཱུྃ། ཞེས་བྱ་བས། གོས་དམར་པོས་གདོང་གཡོགས་བཅིང་ངོ་། ། ཞེས་བཤད་པ་དང་འགལ་ཏེ། ལུང་དེ་དག་ལས་གོས་དམར་དང་། མིག་རས་སྦྱིན་པར་བཤད་ཀྱི། སྟོད་གཡོགས་སྨད་གཡོགས་མ་བཤད་ལ།
ཡོ་ག་དང་། ཕྲེང་བ་སོགས་ནས་བཤད་ཀྱང་དེ་དག་འདིར་ཤེས་བྱེད་དུ་མི་རུང་ངོ་། ། ཞེས་བཀོད་དོ། ། དེ་ལ་མ་བརྟགས་པའི་སྨྲ་བ་ཡིན་ཏེ། ཁྱོད་ཀྱི་ལུགས་ལ་གོས་དམར་དེ་ཇི་ལྟ་བུ་ཞིག་ཡིན། ཞྭའམ་ལྷམ་མམ། ཕྱི་གོས་སོགས་བྱེ་བྲག་པ་ནི་གང་ཡང་ཡིན་པ་མི་རིགས་ཏེ། གོས་དམར་སྦྱིན་པར་བཤད་ཀྱི་དེ་དག་མ་བཤད་པའི་ཕྱིར་རོ། ། དེས་ན་གོས་ཀྱི་བྱེ་བྲག་གང་ཡང་མ་ཡིན་པའི་གོས་དམར་དེ་སྟོན་ཅིག ཡང་ཕྲིན་ཡིག་ལས།
སྡུག་པ་ཁྱོད་ནི་སུ་ཞིག་ཡིན། ། ཞེས་སོགས་ཀྱིས་དྲིས་ལན་བྱས་ནས། དཔྲལ་བར་ཨོཾ་སོགས་ཀྱིས་སྐུ་གསུམ་སྦྱང་བའི་གོང་འོག་ནོར་ཏེ། བཟང་པོ་ཡོངས་བཟུང་ལ། སྐུ་གསུམ་རྣམ་པར་སྦྱང་བའི་ཕྱིར། ། ཡི་གེ་གསུམ་པོ་རྣམ་པར་འགོད། ། གསང་སྔགས་ཟློས་ཤིང་ལག་བཟུང་ནས། ། སློབ་མ་བཞུགས་པར་བྱ་བ་ཡིན། ། ཨོཾ་གི་ལི་གི་ལི་མ་ལི་གུརྞི་ཏ་བཛྲ་སཏྭ་ཙ་ལེ་ཡུཾ་ཡུཾ་ཡུཾ་སྭཱ་ཧཱ། སློབ་མ་བཞུགས་པའི་སྔགས་སོ། །
སྡུག་པ་ཁྱོད་ནི་སུ་ཞིག་ཅེས། ། བླ་མས་སློབ་མ་ལ་ནི་བྲི། ། ཞེས་དང་། རིན་ཆེན་འབར་བ་ལས། བསྲུང་ཞིང་སྐུ་གསུང་ཐུགས་སྦྱང་སྦྱར། ། བུ་སྡུག་ཁྱོད་སུ་ཅི་ལ་དགའ། ། ཞེས་དང་། རྗེ་བཙུན་རྩེ་མོས་ཀྱང་། ཐོག་མར་ཡི་གེ་གསུམ་གྱིས་སྦྱངས་ནས། དྲིས་ལན་བཤད་པ་དང་འགལ་བའི་ཕྱིར་རོ། །
ཞེས་བཀོད་དོ། ། འདི་ནི་དང་པོའི་ཡི་གེ་ལ་མ་འཁྲུགས་པར་ཡོད་ཀྱང་། ཕྱིས་ཀྱི་ཡི་གེ་པ་དག་གིས། ཆད་འཇུག་ནོར་བའི་དཔེ་མཐོང་བ་མ་དཔྱད་པར་ཟད་དོ། ། ཡང་ཕྲིན་ཡིག་ལས། བུདྡྷ་པུ་ཛ་སོགས་ཀྱིས་ཕྱག་བྱས་ནས་རྣམ་སྣང་དུ་བསྐྱེད་པ་གོང་འོག་ནོར་ཏེ། བཟང་པོ་ཡོངས་བཟུང་དུ། དེ་ནས་ནང་དུ་བཅུག་ནས་ནི། ། རྣམ་པར་སྣང་མཛད་སྦྱོར་བྱིན་ལ། ། སྔགས་ཀྱིས་བྱིན་གྱིས་བརླབ་བྱས་ཏེ། །
དེ་ནས་དམ་ཚིག་བཟུང་བར་བྱ། ། ཨོཾ་བུདྡྷ་པུ་ཛ་ས་ཐ་ན་ཡ་སོགས་གསུངས་ཤིང་། རྗེ་བཙུན་རྩེ་མོས་ཀྱང་། སློབ་མ་དེ་བདག་མེད་མའི་ང་རྒྱལ་ལས་རྣམ་པར་སྣང་མཛད་དུ་བསྐྱེད་དོ། ། དེ་ནས་སློབ་མས་ཨོཾ་བུདྡྷ་པུ་ཛ་ས་ཐ་ན་ཡ་སོགས་གསུང་པ་དང་འགལ་བའི་ཕྱིར་རོ། ། ཞེས་བཀོད་དོ། ། ལག་ལེན་འདི་དག་རིན་ཆེན་འབར་བར་མི་འབྱུང་བས། སྐབས་འདིར་མེད་མི་རུང་གི་ཆོ་ག་མ་ཡིན་ཀྱང་། སྤྲོས་པའི་ངོར་མཛད་པ་ཡིན་ལ། གོ་རིམ་ནི།
སློབ་དཔོན་རིན་པོ་ཆེའི་དབང་ཆུའི་དེའི་སྐབས་ཀྱི་ས་བཅད་ལས། སྔོན་འགྲོ་ལུས་དབུལ་ཞིང་བྱིན་གྱིས་བརླབས་པ་ཞེས་གསུངས་པའི་རིམ་པ་ལྟར་བཀོད་པ་ཡིན་པས་འདི་ལ་འགལ་བ་ཅི་ཞིག་ཡོད། ཡང་ཕྲིན་ཡིག་ལས། ཡེ་ཤེས་ཕབ་པའི་རྗེས་ལ་མན་ངག་ལུགས་ལྟར་ཏཱིཥྛ་བཛྲས་བརྟན་པར་བྱེད་པའང་ནོར་ཏེ། བཟང་པོ་ཡོངས་བཟུང་ལས། ཨོཾ་ཏཱིཥྛ་བཛྲ་ས་མ་ཡ་པྲ་ཏི་པ་ལི་ཏ་ཧཱུྃ་ཧཱུྃ་ཧཱུྃ་ཧོ་ཧོ་ཧོ་སྭཱ་ཧཱ། ཡེ་ཤེས་བབ་པ་ལས་མི་བསྐྱོད་པར་བྱེད་པའི་སྔགས་སོ། ། ཞེས་དང་། རྗེ་བཙུན་རྩེ་མོས་བབས་པ་དེ་བརྟན་པར་བྱ་བའི་ཕྱིར། སྤྱི་བོར་རྡོ་རྗེ་བཞག་ལ།
ཨོཾ་ཏཱིཥྛ་བཛྲ་སོགས་དང་། ཞེས་བྱ་བ་བརྗོད་ལ་དམིགས་པ་གཏོད་དུ་གཞུག་གོ ། ཅེས་པ་དང་འགལ་བའི་ཕྱིར་རོ། ། ཞེས་བཀོད་དོ། ། འདི་ཡང་རིན་ཆེན་འབར་བ་མ་མཐོང་བའི་སྨྲ་བ་སྟེ། རིན་ཆེན་འབར་བ་ལས། དབབ་པ་དེ་ནི་བརྟན་བྱ་བ། ། དེ་ལ་ཏཱིཥྛ་བཛྲ་བརྗོད། ། ཅེས་གསུངས་པའི་ཕྱིར་རོ། ། ཡང་ཕྲིན་ཡིག་ལས།
དེ་བཞིན་གཤེགས་པ་ཀུན་གྱི་གནས། ། སོགས་ཀྱིས་གསོལ་བ་འདེབས་པ། བཟང་པོ་ཡོངས་བཟུང་སོགས་ཌོཾ་བྷི་ལུགས་ཀྱི་ཡི་གེ་རྣམ་དག་ལས་མ་བཤད། ཅེས་བརྗོད་དོ། ། འདི་ནི་སྤྱི་རྒྱུད་ལས་འབྱུང་བ། དཀྱིལ་འཁོར་སྤྱིའི་ཆོ་ག་སྟེ། སྤྲོས་པའི་ངོར་མཛད་པ་ཡིན་པས། ངེས་པར་མེད་མི་རུང་དུ་བཞེད་པ་མ་ཡིན་ནོ། ། ཡང་ཕྲིན་ཡིག་ལས། སྔོན་འགྲོ་ཤིས་པའི་སྐབས་སུ།
སྟེང་དུ་གདུགས་དཀར་པོ། ཞེས་པ་ནོར་ཏེ། རྗེ་བཙུན་རྩེ་མོས། སྟེང་དུ་བླ་རེ་བྲིས་པ་དང་། གཡས་སུ་གདུགས་དཀར་པོ་དང་། གཡོན་དུ་རྒྱལ་མཚན་སྒྲེང་བ་དང་། ཞེས་འདི་དང་མན་ངག་ལུགས་གཉིས་ཀའི་དཀྱིལ་ཆོག་ནས་གསུང་བ་དང་འགལ་ཞིང་། ཁྱོད་ཀྱིས་འོག་རྡོ་རྗེ་སློབ་དཔོན་གྱི་དབང་གི་སྐབས་སུ་གནས། དབང་སྟེགས་ཀྱི་སྟེང་ན་བླ་རེ། གཡས་སུ་ཧཱུྃ་ལས་གདུགས།
གཡོན་དུ་ཨོཾ་ལས་རྒྱལ་མཚན། ཞེས་བཤད་པ་དང་ནང་འགལ་བའི་ཕྱིར་ཞེས་བཀོད་དོ། ། དེ་ནི་བྱ་བ་ཤིན་ཏུ་ཆུང་བ་ལ་འབད་པ་བྱེད་པར་ཟད་དོ། ། སྐབས་འདིར་གདུགས་སྟེང་དུ་ཡོད་པ་ཙམ་ཞིག་སྟོན་གྱི། བླ་རེ་སོགས་གསུམ་གྱི་གོ་ས་སྟོན་པའི་ཕྱིར་བརྗོད་པ་མ་ཡིན་པས། ཅིའི་ཕྱིར་འགལ། ཡང་ཕྲིན་ཡིག་ལས། སློབ་མ་མེ་ཏོག་གང་ལ་ཕོག་པའི་ལྷར་བསྐྱེད་དེ། ཡུངས་ཀར་དང་། ཆུས་སྦྱངས་ནས།
བཀྲ་ཤིས་བྱེད་པའང་ནོར་ཏེ། བཟང་པོ་ཡོངས་བཟུང་དང་། རིན་ཆེན་འབར་བ་ལས། དཀྱིལ་འཁོར་གཉིས་པར་སློབ་མ་བཞག ། མཆོད་ཡོན་ཞབས་བསིལ་ལ་སོགས་སྦྱིན། ། སྦྱངས་པའི་ཆོ་ག་བྱས་ནས་ནི། ། སློབ་མ་ཤིས་པར་འདོད་པའི་ཕྱིར། ། བླ་མས་བཀྲ་ཤིས་གླུ་བླང་བྱ། ། ཞེས་དང་། རྗེ་བཙུན་རྩེ་མོས།
དང་པོ་མེ་ཏོག་གང་ལ་ཕོག་པའི་ལྷར་ཡན་ལག་བཞི་རྫོགས་སུ་བསྐྱེད་དེ། དེ་ལ་ཆུ་བཞི་དབུལ། དེ་ནས་སྦྱང་བ་བྱས་ནས། མེ་ཏོག་སོགས་ཀྱིས་མཆོད་དེ། བཀྲ་ཤིས་བྱ་བར་བཤད་པ་ལས། ཆུ་བཞི་སོགས་ཀྱི་མཆོད་པ་རྣམས་ཆད་པའི་ཕྱིར། ཞེས་བཀོད་དོ། ། དེ་ཡང་ཞིབ་ཏུ་མ་བརྟགས་པའི་སྨྲ་བ་སྟེ། ཕྱོགས་ཐམས་ཅད་ནས་མཆོད་པ་སྣ་ཚོགས་ཀྱིས་མཆོད་ཅེས་པ་འདི་མ་མཐོང་བར་ཟད་པའི་ཕྱིར་རོ། ། ཡང་ཕྲིན་ཡིག་ལས།
བཀྲ་ཤིས་ཀྱི་ཚིགས་བཅད་ཀྱང་། སེམས་ཅན་ཀུན་ལ་ཕན་འབྱུང་མངའ་བ་པོ། ། ལ་སོགས་པ་རྡོ་རྗེ་འབྱུང་བ་ནས་བཤད་པ་ལྟར་བྱེད་པའང་ནོར། ཤླཽ་ཀ་བཅུ་དགུའི་བདག་ཉིད་ཅན་གྱི་བཀྲ་ཤིས་དེ་ནི། དཔལ་མཆོག་ནས་གསུང་པའི་ཤེས་རབ་ཀྱི་ཕ་རོལ་ཏུ་ཕྱིན་པ་སྒོ་ཉི་ཤུ་རྩ་ལྔ་དང་བསྟུན་ནས། བཅོམ་ལྡན་འདས་ཀྱི་མཛད་པ་ཉི་ཤུ་རྩ་ལྔར་བསྟན་པའི་ཤིས་པ་ཡིན་ལ། འདིར་ནི། བཟང་བཟུང་། འགྲེལ་པ་ཀུ་མུ་ཏི། རིན་ཆེན་འབར་བ་གསུམ་ཆར་དུ་གུར་ལས་གསུང་པ་མཛད་པ་བརྒྱད་དང་བསྟུན་པའི་བཀྲ་ཤིས་ཤླཽ་ཀ་བཅུ་གསུམ་གསུང་པ་དེ་བྱ་བར་རིགས་པའི་ཕྱིར་རོ། །
ཞེས་བཀོད་དོ། ། འདི་ནི་ཞིབ་ཏུ་རེ་བའི་རྩིང་རྟགས་ཏེ། རྡོ་རྗེ་གུར་ལས། ཆོས་ཀྱི་འཁོར་ལོ་བསྐོར་བ་དང་། ། རིགས་དང་བྱང་ཆུབ་བྱེད་པ་དང་། ། དེ་ཉིད་དུ་ནི་ལྟར་གཤེགས་དང་། ། ཁྱིམ་ནས་འབྱུང་བར་བྱེད་པ་དང་། ། རབ་ཏུ་བྱུང་བ་འཛིན་པ་དང་། ། ཡོངས་སུ་སྐྱེ་བ་ལེན་པ་དང་། ། ཡོངས་སུ་མྱ་ངན་འདས་པ་སྟོན། །
ཞེས་གསུངས་པས། དེར་འབྱུང་བའི་རིགས་སུ་སྐྱེ་བ་བཞེས་པ་དང་། རབ་ཏུ་འབྱུང་བའི་མཛད་པ་རྣམས་འདིར་མི་འབྱུང་བས་ཇི་ལྟར་ན་གུར་ལས་འབྱུང་བའི་མཛད་པ་བརྒྱད་དང་བསྟུན་པ་ཡིན། རིན་ཆེན་འབར་བར་འབྱུང་བའི་སངས་རྒྱས་ཀྱི་མཛད་པའི་བཀྲ་ཤིས་ཀྱི་ཚིགས་བཅད་འདི་དག་ཐམས་ཅད། འགྱུར་ཁྱད་མ་གཏོགས་ཇི་ལྟ་བ་བཞིན་དུ། ཤླཽ་ཀ་བཅུ་དགུ་པོ་འདིར་འབྱུང་བས། ཇི་ལྟར་ན་འདི་བྱས་པས་ནོར་བ་ཡིན། མྱ་ངན་ལས་འདས་པའི་མཛད་པ་བསྟན་པའི་བཀྲ་ཤིས་ལ་སོགས་པ་འགའ་ཞིག་ལྷག་པས་ནོར་ན། རྡོ་རྗེ་གུར་དང་བསྟུན་པ་འདིར་བྱ་བར་ཁས་བླངས་པ་དེ་མ་ཐག་ཏུ་བརྗེད་དམ་ཅི། ཡང་ཕྲིན་ཡིག་ལས།
འོད་དཔག་མེད་རྡོ་རྗེའི་དབང་ལ། ཨོཾ་ཤྲཱི་ཧེ་རུ་ཀ་ཨ་ཏི་པ་ཏི་སཏྭཾ། ཞེས་སོགས་ཀྱིས་རྡོ་རྗེ་སྦྱིན་པ་ནོར་ཏེ། རྗེ་བཙུན་རྩེ་མོས། ཨོཾ་བཛྲ་ཨ་ར་ལི་ཧོ། བཛྲ་ཝ་ར་ཏ་ཀ་ཧཱུྃ། ཞེས་བརྗོད་ལ་སློབ་མའི་ལག་པ་གཡས་པར་རྡོ་རྗེ་གཏད། ཅེས་པ་དང་འགལ་བའི་ཕྱིར་རོ། ། ཞེས་བཀོད་དོ། ། དེ་ཡང་ཞིབ་ཏུ་མ་བརྟགས་པའི་སྨྲ་བ་སྟེ།
རིན་ཆེན་འབར་བ་ལས། རྡོ་རྗེའི་དབང་གི་སྐབས་སུ་སྔགས་མ་གསུང་པར། དྲིལ་བུའི་སྐབས་སུ་གསུང་པ་ཉིད། གཉིས་ཀའི་ཐུན་མོང་གི་སྐབས་སུ་མཚོན་པ་སྟེ། འོན་ཀྱང་བཛྲ་གོང་འོག་གཉིས། ཤྲཱི་ཧེ་རུ་ཀ་དང་། ཝི་རར་བསྒྱུར་བ་ནི། བླ་མའི་མན་ངག་ལས་འབྱུང་བ་ཡིན་ནོ། ། ཡང་ཕྲིན་ཡིག་ལས། བརྟུལ་ཞུགས་ཀྱི་རྡོ་རྗེའི་སེམས་དཔའ་ལ་ཟླ་གདན་བྱེད་པའང་ནོར་ཏེ།
རྡོ་རྗེ་སེམས་དཔའ་མི་བསྐྱོད་པའི་རྣམ་པར་བསྐྱེད་པའི་ཕྱིར་དང་། རྗེ་བཙུན་རྩེ་མོས་ཉི་གདན་དུ། འདི་དང་མན་ངག་ལུགས་གཉིས་ཀྱི་དཀྱིལ་ཆོག་ཏུ་བཤད་པ་དང་འགལ་བའི་ཕྱིར། ཞེས་བཀོད་དོ། ། དེ་ཡང་མ་རྟོགས་པའི་སྨྲ་བ་ཡིན་ཏེ། ཉི་གདན་དུ་བཞག་པ་ནི། དཀྱིལ་འཁོར་འདི་ཉིད་ཀྱི་རྒྱུ་རྡོ་རྗེ་འཆང་ཡིན་པའི་སྒོ་ནས་བཞག་པ་ཡིན་ལ། མི་བསྐྱོད་པའི་རྣམ་པ་ཞེས་པ་ནི་སྒྲུབ་བྱེད་ཀྱིས་ཕོངས་པའི་སྨྲ་བ་ཡིན་ཞིང་། དཀྱིལ་འཁོར་དང་སྐྱེ་མཆོག་གཞན་དང་ཐུན་མོང་དུ། སཾ་བྷུ་ཊི་ལས་བཤད་པའི་རྡོ་རྗེ་སེམས་དཔའ་ཡང་བཞེད་པས།
དེ་ལ་ཟླ་གདན་གསུངས་པས། ཕྱོགས་དེ་གསལ་བར་མཛད་པ་ཡིན་པའི་ཕྱིར་རོ། ། ཡང་ཕྲིན་ཡིག་ལས། དབང་བཞི་ཀའི་མཇུག་ཏུ། རྗེ་བཙུན་རྩེ་མོས་བཤད་པའི་ས་དུ་ཐོབ་དང་། བརྡའ་གང་ཡིན་པ་གཉིས་འཆད་དོ། ། ཞེས་བཀོད་དོ། ། དེ་དག་ནི་རྒྱས་བསྡུས་ཀྱི་ཁྱད་པར་ཙམ་ཡིན་གྱི། རྣམ་པ་ཀུན་ཏུ་དགོངས་པ་མ་ཡིན་པས། དགག་པ་ལ་དགའ་བ་ཙམ་དུ་ཟད་དོ། །
ཡང་ཕྲིན་ཡིག་ལས། གསང་དབང་གི་སྐབས་སུ་ཨ་བྷ་ཡ་སོགས་ཀྱིས་བཤད་པ་ལྟར། ཐོག་མར་ཡབ་དང་། དེ་ནས་འདི་ནི་བླ་ན་མེད་སོགས་ཀྱི་ཡུམ་གྱི་བྱང་སེམས་གནང་བར་བྱེད་པའང་། འདི་པའི་ལུགས་ལ་ཤིན་ཏུ་ནོར་ཏེ། རྗེ་བཙུན་རྩེ་མོས། དེ་ནས་དེའི་དེ་ཁོ་ན་ཉིད་བརྗོད་པར་བྱ་སྟེ། འདི་ནི་དེ་ཉིད་བླ་ན་མེད། ། ཅེས་དབང་གི་དེ་ཁོ་ནར་གསུངས་པའི་ཕྱིར་རོ། ། གལ་ཏེ་བཟང་བཟུང་དང་།
རིན་ཆེན་འབར་བ་གཉིས་ཀ་ལས། དག་པའི་ལྕེ་ཡི་མཆོག་གི་ནི། ། གཉིས་ཀ་ལས་བྱུང་བླང་བར་བྱ། ། ཞེས་བཤད་དོ་ཞེ་ན། ལུང་དེའི་དོན་ནི། ཡབ་ཡུམ་སོ་སོའི་བྱང་སེམས་སྟེར་བ་མིན་གྱི། རྗེ་བཙུན་རྩེ་མོས། སློབ་དཔོན་ཡབ་ཡུམ་གྱི་མཁའ་གསང་ནས། བྱང་ཆུབ་ཀྱི་སེམས་དུང་དང་ཀུནྡ་ལྟར་དཀར་བ་སློབ་མའི་ལྕེ་ལ་བཞག་པར། སློབ་དཔོན་དང་སློབ་མ་གཉིས་ཀས་བསྒོམས་ལ།
ཞེས་པ་ལྟར། གཉིས་ཀའི་བྱང་སེམས་ཡབ་ཀྱི་ཕྱོགས་གཅིག་ཏུ་གནང་བས་ན་ཡབ་ལས་ཐོབ་པ་ཞེས་སུ་མིང་འདོགས་པ་ཡིན་གྱི། གཞན་དུ་ན་གཉིས་ཀ་ལས་བྱུང་། ཞེས་པ་འདི་མི་འཐད་པར་འགྱུར་རོ། ། ཞེས་བཀོད་དོ། ། དེ་ནི་གཞུང་དེ་དག་གི་དོན་ལ་རྟོག་དཔྱོད་གཏན་མ་བྱས་པའི་སྨྲ་བ་སྟེ། སློབ་དཔོན་ཡབ་ཡུམ་གྱི་མཁའ་གསང་ལས་བྱང་སེམས་སློབ་མའི་ལྕེ་ལ་བཞག་པ་སྟེ། མཁའ་ལས་བཞག་གམ། གསང་བ་ལས་བཞག་གམ། གཉིས་ཀ་ལས་བཞག
དང་པོ་ལྟར་ན་ཡབ་ལས་ཐོབ་པ་ཞེས་མིང་འདོགས་པ་འགལ་ལ། གཉིས་པ་ལྟར་ན། གཉིས་ཀ་སྨྲོས་པ་དོན་མེད་པར་འགྱུར་ཞིང་། གསུམ་པ་ལྟར་ན། ལྷག་པའམ། སོ་སོ་བས་བཞག དང་པོ་ལྟར་ན། ཡབ་ལས་ཐོབ་པ་དང་། ཡུམ་ལས་ཐོབ་པ་ཞེས་སོ་སོར་བཞག་ཏུ་མི་རུང་ཞིང་། གཉིས་ཀ་ལས་ཐོབ་པ་ཞེས་པ་འདིར་མི་བཞེད་པའི་ཕྱིར་རོ། །
གཉིས་པ་ལྟར་ན། ཚིགས་སུ་བཅད་པ་སོ་སོ་ལ་སོ་སོར་བཞག་པ་ལ་ཉེས་པ་ཅི་ཞིག་ཡོད། དེ་ཁོ་ན་ཉིད་བརྗོད་པ་ཡིན་ཀྱང་། བྱང་སེམས་མྱང་བར་ཅིའི་ཕྱིར་འགལ་ཏེ། ཚིགས་སུ་བཅད་པ་འདིའི་མཇུག་ཏུ། དམ་པའི་བདེ་བ་ཡང་དག་མྱང་། ། ཞེས་གསུངས་ལ། འདིར་བདེ་བ་མྱང་བ་སློབ་དཔོན་ཡབ་ཡུམ་གྱི་བྱང་སེམས་ལ་ལྟོས་པའི་ཕྱིར་རོ། ། ཡང་ཕྲིན་ཡིག་ལས། ཤེས་རབ་ཡེ་ཤེས་ཀྱི་དབང་ལ།
བཅོམ་ལྡན་ཞི་བ་ཆེན་པོ་ཀྱེ། ། ཞེས་སོགས་ཀྱིས་གསོལ་བ་འདེབས་པའང་ནོར་ཏེ། རིན་ཆེན་འབར་བ་དང་། རྗེ་བཙུན་རྩེ་མོས། བྱང་ཆུབ་རྡོ་རྗེ་སངས་རྒྱས་ལ། ། སོགས་བཤད་པ་དང་འགལ་བའི་ཕྱིར་རོ། ། ཞེས་བཀོད་དོ། ། དེ་ཡང་། ཡི་གེ་ཙམ་སྙིང་པོ་བྱས་པའི་སྨྲ་བ་སྟེ། སློབ་དཔོན་རིན་པོ་ཆེས་གསང་དབང་གི་སྐབས་སུ།
བྱང་ཆུབ་རྡོ་རྗེ་ཞེས་བྱ་བ་ལ་སོགས་པ་དང་། བཅོམ་ལྡན་ཞི་བ་ཆེན་པོ་ཀྱེ། ། ཞེས་བྱ་བ་ལ་སོགས་པས་གསོལ་བ་གདབ་པར་བྱའོ། ། ཞེས་གསུངས་པ་ནི། ཤེས་རབ་ཡེ་ཤེས་ལ་ཡང་འགྲེ་བར་བཞེད་པ་ཡིན་ཏེ། རྩ་རྒྱུད་ལས། གསོལ་བ་གདབ་པ་འདི་ཤེས་རབ་ཡེ་ཤེས་ཀྱི་དབང་དང་འབྲེལ་པར་འཆད་པའི་ཕྱིར། སློབ་དཔོན་འདི་ཡང་བཞེད་དོ། ། ཞེས་དགོངས་སོ། ། དེ་དག་གིས་ནི་དཀྱིལ་འཁོར་གྱི་ཆོ་ག་ལ་འགལ་བ་བརྗོད་པ་སྤང་བ་བསྟན་ཟིན་ཏོ། །
ཌོཾ་བྷིའི་གཞུང་དང་གོང་མའི་གསུང་རབ་རྣམས། ། ལེགས་པར་རྟོགས་པའི་བློ་གྲོས་སྤྱན་ལྡན་ཞིང་། ། རིགས་རུས་ལོངས་སྤྱོད་ཀུན་གྱིས་ཆེར་གྱུར་པའི། ། གསུང་རབ་ཉིན་བྱེད་མཁའ་ལ་ཤར་བའི་ཚེ། ། བློ་ངན་ཉིན་སྤོང་ཚོགས་རྣམས་ཕྱིར་ཕྱོགས་ཏེ། ། རང་སྣང་མུན་པའི་ཁུང་བུའི་སྤྱོད་ཡུལ་གྱིས། ། ངོམས་པའི་ཚིག་ལ་དབང་པོའི་རྡོ་རྗེ་ཞེས། ། བཏགས་ནས་ལམ་ལོག་ལྷ་མིན་དཔུང་འཇོམས་ཟེར། ། སྔོན་ཚེ་རི་རྣམས་བརྗོད་པས་འགྲོ་འཇོམས་ཆེ། ། དབང་པོའི་རྡོ་རྗེས་རིགས་ཚོགས་རྐང་པ་བཅག །
དེ་ཕྱིར་རྡོ་རྗེ་དེ་ལ་རི་འཇོམས་ཞེས། ། གྲགས་པའི་དོན་དེ་བཞིན་དུ་ཤེས་པར་གྱིས། ། དེ་ལྟར་འབད་ལས་བསོད་ནམས་གང་ཐོབ་པ། ། དེ་ཡིས་འགྲོ་ཀུན་ཡང་དག་བཤེས་གཉེན་གྱིས། ། ཟིན་ནས་མི་དགེའི་བཤེས་ཀྱིས་མི་འཕྲོགས་པར། ། རྣམ་དག་ལམ་ལ་ཐོགས་མེད་འཇུག་པར་ཤོག ། ཅེས་པ་འདི། གཙང་བྱམས་པ་རྡོ་རྗེ་རྒྱལ་མཚན་གྱིས་དཔལ་ལྡན་ས་སྐྱའི་ཆོས་གྲྭ་ཆེན་པོར་བྲིས་པའོ།། །། དགེའོ།། །། ཞུས་དག། །།
PAGE * MERGEFORMAT 2 གཙང་བྱམས་པ་རྡོ་རྗེ་རྒྱལ་མཚན། རྣམ་བཤད་ཆུ་རྒྱུན་གསུམ་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
