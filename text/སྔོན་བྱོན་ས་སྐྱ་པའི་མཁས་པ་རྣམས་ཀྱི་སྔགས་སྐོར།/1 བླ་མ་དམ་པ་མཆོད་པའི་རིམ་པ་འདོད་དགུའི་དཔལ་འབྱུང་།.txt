སྔོན་བྱོན་ས་སྐྱ་པའི་མཁས་པ་རྣམས་ཀྱི་སྔགས་སྐོར།
པོད ༡
བླ་མ་དམ་པ་མཆོད་པའི་རིམ་པ་འདོད་དགུའི་དཔལ་འབྱུང་།
༄༅། །བླ་མ་དམ་པ་མཆོད་པའི་རིམ་པ་འདོད་དགུའི་དཔལ་འབྱུང་ཞེས་བྱ་བ་བཞུགས་སོ།། ཨོཾ་སྭསྟི་སིདྡྷཾ། དཔལ་ལྡན་བླ་མ་དམ་པ་དུས་གསུམ་གྱི་རྒྱལ་བ་མ་ལུས་པའི་མཁྱེན་བརྩེ་གཅིག་ཏུ་བསྡུས་པའི་བདག་ཉིད་གསུང་རྡོ་རྗེའི་ངོ་བོར་གྱུར་པ་དེ་ལ་སྒོ་གསུམ་གུས་པའི་ཡིད་ཀྱིས་ཕྱག་འཚལ་ལོ། ། འདོད་དགུའི་དཔལ་འབྱུང་བླ་མ་རིན་པོ་ཆེ། ། སླུ་བ་མེད་པའི་སྐྱབས་ཆེན་དཀོན་མཆོག་གསུམ། ། དངོས་གྲུབ་མཆོག་སྩོལ་ཡི་དམ་སྲུང་མ་ལ། ། གསོལ་བ་འདེབས་སོ་མྱུར་མགྱོགས་ཐུགས་རྗེས་གཟུང་། ། སྐྱབས་མཆོག་སྒྲིབ་མེད་ཡེ་ཤེས་སྤྱན་ལྡན་རྣམས། ། མོས་གུས་དྲག་པོའི་སྟོབས་ཀྱིས་སྤྱན་འདྲེན་ན། ། གཟུགས་སྐུ་བརྩེ་བ་ཆེན་པོའི་རྣམ་འཕྲུལ་གྱིས། །
དད་ལྡན་མཆོད་པའི་གནས་འདིར་གཤེགས་སུ་གསོལ། ། ཞིང་རྡུལ་གྲངས་དང་མཉམ་པའི་ལུས་སྤྲུལ་ནས། ། ཡོན་ཏན་བརྗོད་པའི་ངག་གིས་བསྟོད་བྱེད་ཅིང་། ། ལྷག་བསམ་རྣམ་དག་གུས་པའི་ཡིད་ཀྱིས་ནི། ། དཔལ་ལྡན་བླ་མའི་ཞབས་ལ་གསོལ་བ་འདེབས། ། ཕུན་ཚོགས་དགེ་ལེགས་ཀུན་གྱི་གཞིར་གྱུར་པ། ། གང་གི་མཚན་ཙམ་ཡིད་ལ་དྲན་པས་ཀྱང་། ། བདག་བློའི་རྒུད་པ་མ་ལུས་སེལ་མཛད་པའི། ། དཔལ་ལྡན་སོགས༞། དྲི་མེད་ཡོན་ཏན་གཟི་འོད་རབ་ཏུ་འཕྲོ། །
འགྲོ་བ་ཀུན་གྱི་གཙུག་གི་རྒྱན་གྱུར་པ། ། དགོས་འདོད་མ་ལུས་འབྱུང་བའི་རིན་པོ་ཆེ། ། དཔལ་ལྡན༞། བླང་དོར་འབྱེད་པའི་བློ་གྲོས་འོད་སྟོང་གིས། ། འགྲོ་བའི་མི་ཤེས་མུན་པ་རབ་བསལ་ནས། ། ལེགས་ལམ་གསལ་བའི་ཉི་མ་ཆོས་ཀྱི་རྗེ། ། དཔལ་ལྡན༞། དམ་ཆོས་ཉིང་ཁུ་བདུད་རྩི་སྨན་མཆོག་གིས། ། ལས་དང་ཉོན་མོངས་སྡུག་བསྔལ་ནད་སེལ་བའི། ། ཐབས་མཁས་ཐུགས་རྗེས་འགྲོ་བའི་སྨན་པ་མཆོག །
དཔལ་ལྡན༞། ཕུལ་བྱུང་ཐབས་དང་ཤེས་རབ་གྲུ་ཆེན་གྱིས། ། རང་གཞན་སྲིད་ཞིའི་རྒྱ་མཚོའི་མཐའ་སྒྲོལ་བའི། ། སྟོབས་ལྡན་འགྲོ་བ་འདྲེན་པའི་དེད་དཔོན་མཆོག ། དཔལ་ལྡན༞། ཉེས་པའི་སྐྱོན་རྣམས་མ་ལུས་རབ་སྤངས་ཤིང་། ། ལེགས་པའི་ཡོན་ཏན་མ་ལུས་རབ་ཏུ་ལྡན། ། དཔལ་འབྱོར་ཕུན་ཚོགས་མ་ལུས་འབྱུང་བའི་གཞི། ། དཔལ་ལྡན༞། མཚན་དཔེ་གསལ་ལ་རྫོགས་པ་རྒྱལ་བའི་སྐུ། །
ཟབ་ཡངས་དམ་ཆོས་སྒྲོག་པ་རྒྱལ་བའི་གསུང་། ། མཁྱེན་བརྩེ་འོད་སྟོང་གསལ་བ་རྒྱལ་བའི་ཐུགས། ། དཔལ་ལྡན༞། དུས་གསུམ་སངས་རྒྱས་ཀུན་གྱི་ངོ་བོ་ཉིད། ། ལེགས་གསུང་དམ་ཆོས་རིན་ཆེན་ཀུན་གྱི་གཏེར། ། འདུས་པ་རྒྱ་མཚོའི་དགེ་འདུན་ཀུན་གྱི་རྗེ། ། དཔལ་ལྡན༞། དབང་རྒྱུད་མན་ངག་ཀུན་ལ་དབང་འབྱོར་ཞིང་། ། བདག་པས་གཞན་གཅེས་འབྱོངས་པའི་བྱང་ཆུབ་སེམས། ། རྣམ་མང་མཁས་བཙུན་འདུས་པ་ཀུན་གྱི་གཙོ། །
དཔལ་ལྡན༞། སྤངས་རྟོགས་ཡོངས་སུ་རྫོགས་པ་ཆོས་ཀྱི་སྐུ། ། ཐེག་ཆེན་ཆོས་ལ་ལོངས་སྤྱོད་རྫོགས་པའི་སྐུ། ། གདུལ་བྱའི་རེ་འདོད་སྐོང་བ་སྤྲུལ་པའི་སྐུ། ། དཔལ་ལྡན༞། ཕུང་པོ་རྣམ་ལྔ་རྒྱལ་བ་རིགས་ལྔ་དང་། ། འབྱུང་བ་རྣམ་ལྔ་ཡུམ་ལྔའི་རང་བཞིན་ཅན། ། ཐམས་ཅད་འདུས་པ་དྲུག་པ་རྡོ་རྗེ་འཆང་། ། དཔལ་ལྡན༞། ཕྱི་ནང་སྐྱེ་མཆེད་སེམས་དཔའ་སེམས་མའི་ཚོགས། །
ཡན་ལག་རྣམས་ནི་ཁྲོ་བོ་ཁྲོ་མོའི་སྐུ། ། ཁམས་དང་རྩ་ནི་དཔའ་བོ་དཔའ་མོའི་ཚོགས། ། དཔལ་ལྡན༞། ཉི་ཤུ་རྩ་བཞིའི་རྩ་རླུང་དབང་འདུས་པས། ། སྣོད་དང་བཅུད་ཀྱི་ཞིང་ཁམས་མ་ལུས་པ། ། དག་པ་ལྷ་དང་ལྷ་མོའི་རང་བཞིན་ཅན། ། དཔལ་ལྡན༞། ཁྱོད་སྐུ་དག་པ་ལྷའི་དཀྱིལ་འཁོར་དང་། ། ཁྱོད་གསུང་དག་པ་གསང་སྔགས་རྡོ་རྗེའི་ཚིག ། ཁྱོད་ཐུགས་དག་པ་བདེ་ཆེན་ཆོས་ཀྱི་སྐུ། །
དཔལ་ལྡན༞། མཐའ་ཡས་འགྲོ་བ་སྨིན་ཅིང་གྲོལ་བྱའི་ཕྱིར། ། དུས་གསུམ་བཞུགས་པའི་སངས་རྒྱས་མ་ལུས་པ། ། འདྲེན་པའི་ཚུལ་གྱིས་རྣམ་པར་འཕྲུལ་པའི་སྐུ། ། དཔལ་ལྡན༞། དཀོན་མཆོག་མཆོད་དང་སེམས་ཅན་དོན་སྒྲུབ་ཕྱིར། ། བསོད་ནམས་ལོངས་སྤྱོད་བཅས་པ་བདག་གི་ལུས། ། དཔལ་ལྡན་བླ་མའི་བྲན་དུ་ལེགས་ཕུལ་ནས། ། ཇི་ལྟར་བཞེད་པའི་དོན་ཀུན་འགྲུབ་པར་ཤོག། ༈ །།མཁའ་ཁྱབ་མཆོད་པའི་ལྷ་མོ་གྲངས་མེད་སྤྲུལ། །
མཁའ་ཁྱབ་ཕྱི་ནང་གསང་བའི་མཆོད་སྤྲིན་་་་་་རྒྱས་པར་ན་མཆོད་སྤྲིན་གྱི་གནས་དང་། མཆོད་རྫས་ཀྱི་གནས་སུ་མཆོད་ཡོན་སོགས་ནས་རོལ་མོའི་བར་སྦྱར་བ་ཕྱག་ལེན་ཡིན། ཀུན། ། མཁའ་ཁྱབ་དཔལ་ལྡན་བླ་མ་དགྱེས་ཕྱིར་འབུལ། ། མཁའ་ཁྱབ་སྐྱེ་དགུའི་རེ་འདོད་སྐོང་བར་ཤོག ། བཀོད་ལེགས་བལྟ་ན་སྡུག་པ་མཆོད་པའི་སྤྲིན། ། དངོས་འབྱོར་ཡིད་ཀྱིས་སྤྲུལ་པའི་མཆོད་རྫས་རྣམས། ། དཔལ་ལྡན་བླ་མ་དགྱེས་ཕྱིར་གུས་པས་འབུལ། ། འགྲོ་ཀུན་དབུལ་བ་སེལ་བར་བྱིན་གྱིས་རློབས། ། ཡིད་འོང་འདོད་དགུའི་དཔལ་འབྱོར་འབྱུང་བའི་གནས། །
ལྷ་རྫས་རིན་ཆེན་་་་་་རྒྱས་པར་བྱེད་ན་རིན་ཆེན་གྱི་གནས་སུ་འཁོར་ལོ་སོགས་རྒྱལ་སྲིད་སྣ་བདུན་འབུལ་བ་ཕྱག་ལེན་ཡིན། ཇི་སྙེད་ཡོད་པ་ཀུན། ། དཔལ་ལྡན་བླ་མ་དགྱེས་ཕྱིར་གུས་པས་འབུལ། ། འགྲོ་ཀུན་ཕན་བདེ་རྒྱས་པར་བྱིན་གྱིས་རློབས། ། ཀུན་ཏུ་བཟང་པོའི་རྣམ་འཕྲུལ་ཇི་བཞིན་དུ། ། རྨད་བྱུང་འདོད་པའི་་་་་་རྒྱས་པར་ན་འདོད་པའི་གནས་སུ་གཟུགས་ཀྱི་ཡོན་ཏན་ནས་རེག་བྱའི་བར་སྦྱར་བ་ཕྱག་ལེན། ཡོན་ཏན་དཔག་མེད་རྣམས། ། དཔལ་ལྡན་བླ་མ་དགྱེས་ཕྱིར་གུས་པས་འབུལ། ། འགྲོ་ཀུན་ཆོས་འབྱོར་རྒྱས་པར་བྱིན་གྱིས་རློབས།། ༈ །།དཔལ་འབྱོར་ཕུན་ཚོགས་དག་པའི་ཞིང་ཁམས་ན། །
འཁོར་ཚོགས་ཡོན་ཏན་ཕྲིན་ལས་དཔག་མེད་ཀྱི། ། སངས་རྒྱས་བྱང་སེམས་དུ་མས་གང་བ་ཡི། ། ཕུན་ཚོགས་དག་པའི་ཞིང་གིས་བླ་མ་མཆོད། ། རབ་ཡངས་འབྱུང་བཞིའི་དཀྱིལ་འཁོར་བརྟན་པ་ལ། ། བཀོད་ལེགས་རི་གླིང་འཁོར་ཡུག་རྒྱ་མཚོས་སྤྲས། ། བརྟན་གཡོའི་དཔལ་གྱིས་ཕྱུར་བུར་གཏམས་པ་ཡི། ། ཕུན་ཚོགས་འཇིག་རྟེན་ཁམས་ཀྱིས་བླ་མ་མཆོད། ། ཉི་ཟླ་རྒྱུ་སྐར་རྒྱས་པ་དྭངས་པའི་མཁའ། ། འཇའ་ཚོན་ན་བུན་སྤྲིན་གྱིས་མཛེས་གྱུར་ཞིང་། ། ནོར་བུའི་མདངས་འཕྲོག་ཀུན་གྱི་གོ་འབྱེད་པའི། །
ཕུན་ཚོགས་ནམ་མཁའི་ཁམས་ཀྱིས༞། འདོད་དགུ་འབྱུང་བའི་རིན་ཆེན་རི་བོ་དང་། ། རྩི་སྨན་རྒྱས་པའི་ནགས་དང་གངས་རི་སོགས། ། དབྱིབས་ལེགས་ལྷུན་སྡུག་སྐྱེ་བོས་བརྟེན་གྱུར་པ། ། ཕུན་ཚོགས་རི་བོ་ཀུན་གྱིས༞། ཡིད་འོང་མེ་ཏོག་འབྲས་བུ་རབ་རྒྱས་པའི། ། ཡངས་པའི་སྤངས་ཤོངས་ནགས་ཚལ་ལ་སོགས་པ། ། བདེ་ཞིང་ཉམས་དགའི་དཔལ་འབྱོར་གྱིས་གང་བའི། ། ཕུན་ཚོགས་བསྟི་གནས་ཀུན་གྱིས༞། རྒྱལ་བའི་མཆོད་སྡོང་མ་སྨོས་ལོ་ཏོག་དང་། །
འདོད་འཇོའི་བ་དང་དཔག་བསམ་ལྗོན་པའི་ཤིང་། ། འཆི་མེད་བདུད་རྩིའི་ཆུ་རྒྱུན་རྫིང་བུ་སོགས། ། ཕུན་ཚོགས་ལོངས་སྤྱོད་ཀུན་གྱིས༞དྲི་མེད་བཻ་ཌཱུར་ས་གཞི་ཡངས་པ་ལ། ། གསེར་དངུལ་རྩིག་པ་བ་གམ་དྲྭ་བ་ཅན། ། རིན་ཆེན་ཀ་བས་བཏེག་ཅིང་ཁྱོན་ཡངས་པའི། ། ཕུན་ཚོགས་གཞལ་མེད་ཁང་གིས་བླ་མ་མཆོད། ། བླ་བྲེ་རྒྱལ་མཚན་གདུགས་ཀྱིས་སྟེང་ནས་མཛེས། ། དར་དཔྱངས་ལྷབ་ལྷུབ་གཡོ་བས་ལོགས་ནས་བརྒྱན། ། རིན་ཆེན་གདན་ཁྲི་མཐོན་པོས་འོག་ནས་བརྗིད། ། ཕུན་ཚོགས་ཉེ་མཁོའི་དཔལ་གྱིས༞།
ཐར་པའི་རྒྱལ་མཚན་ཆོས་གོས་ངུར་སྨྲིག་དང་། ། པཉྩ་ལི་ཀ་ལྷ་ཡི་གོས་བཟང་དང་། ། རབ་མཛེས་སྲབ་འཇམ་ཡང་བའི་དར་ལ་སོགས། ། ཕུན་ཚོགས་ན་བཟའ་ཀུན་གྱིས༞། རིན་ཆེན་དབུ་རྒྱན་དར་གྱི་ཅོད་པན་དང་། ། མུ་ཏིག་དོ་ཤལ་ནོར་བུའི་ག་ཤལ་དང་། ། རིན་ཆེན་ཕྲ་བཀོད་གསེར་གྱི་གདུ་བུ་སོགས། ། ཕུན་ཚོགས་རིན་ཆེན་རྒྱན་གྱིས༞། ཕུན་ཚོགས་ནོར་གྱི་གཏེར་ཆེན་བུམ་པ་དང་། ། ཨ་ཀར་ལ་སོགས་སྨན་མཆོག་མཐའ་ཡས་དང་། །
འབྲས་སོགས་བཅུད་ལྡན་འབྲུ་ཡི་ཕུང་པོ་སོགས། ། ཕུན་ཚོགས་རོ་བརྒྱའི་ཟས་ཀྱིས༞། ཕྱོགས་བཅུའི་ཞིང་ཁམས་རབ་འབྱམས་དཔག་མེད་ན། ། སྣོད་ཀྱི་དཔལ་འབྱོར་མཆོད་འོས་ཇི་སྙེད་ཀུན། ། ཀུན་ཏུ་བཟང་པོའི་རྣམ་ཐར་ཇི་བཞིན་དུ། ། ཡིད་ཀྱིས་ལེགས་པར་སྤྲུལ་ནས་བླ་མ་མཆོད།། ༈ །ཁམས་གསུམ་དབང་ཕྱུག་ཚངས་པ་བརྒྱ་བྱིན་དང་། ། ས་སྐྱོང་འཁོར་ལོས་སྒྱུར་རྒྱལ་ཀླུ་དབང་སོགས། ། བཙུན་མོ་སྲས་དང་མངའ་ཐང་རབ་རྒྱས་པའི། ། ཕུན་ཚོགས་སྐྱེ་དགུའི་དབང་པོས༞།
རིགས་གཟུགས་འབྱོར་ལྡན་བློན་པོ་ཁྱིམ་བདག་དང་། ། ཉམས་དགའ་གླུ་ལེན་ཁྱེའུ་ཕོ་མོའི་ཚོགས། ། གཟུགས་མཛེས་སྐད་སྙན་ཡིད་གཞུང་གོས་རྒྱན་ཅན། ། ཕུན་ཚོགས་ཁྱེའུ་ཀུན་གྱིས༞། རི་ངོས་འགྱིང་བའི་སེང་གེ་ཁྱུ་མཆོག་དང་། ། རི་སུལ་རྒྱུ་བའི་ཀྲྀཥྞ་ས་ར་སོགས། འཁྲུལ་རྒྱས་མདངས་བཀྲག་ངེས་པའི་གོམས་སྟབས་ཅན། ། ཕུན་ཚོགས་རི་དྭགས་ཀུན་གྱིས༞། ནགས་རིར་སྙན་སྒྲོག་རི་སྐེག་ཁུ་བྱུག་དང་། ། ས་གཞིའི་རྒྱན་གྱུར་བཞད་དང་ཁྲུང་ཁྲུང་སོགས། །
སྐད་སྙན་སྤུ་སྡུག་མཛེས་པའི་གར་སྟབས་ཅན། ། ཕུན་ཚོགས་འདབ་ཆགས་ཀུན་གྱིས༞། མདོར་ན་སྣོད་ཀྱི་ས་ཕྱོགས་ཡིད་འོང་ན། ། བཅུད་ཀྱི་སེམས་ཅན་མཆོད་འོས་ཇི་སྙེད་པ། ། བདག་པོས་བཟུང་དང་མ་བཟུང་དེ་དག་ཀུན། ། བློ་ཡིས་ལེགས་པར་བླངས་ནས་བླ་མ་མཆོད།། ༈ །།བསོད་ནམས་དུ་མའི་དཔལ་ལས་འཁྲུངས་པའི་རྫས། ། འཁོར་ལོ་ནོར་བུ་བཙུན་མོ་བློན་པོ་དང་། ། གླང་པོ་རྟ་མཆོག་དམག་དཔོན་རིན་ཆེན་ཏེ། ། རྒྱལ་སྲིད་སྣ་བདུན་དག་གིས༞།
ཉེ་བར་མཁོ་བའི་འདོད་དགུ་འབྱུང་བའི་གནས། ། ཚལ་དང་ཁང་བཟང་མལ་སྟན་རལ་གྲི་དང་། ། རིན་ཆེན་ལྤགས་པ་ལྷྭམ་དང་ལྷ་ཡི་གོས། ། ཉེ་བའི་སྣ་བདུན་ཀུན་གྱིས༞། བཀྲ་ཤིས་རྫས་སུ་ལེགས་པར་བྱིན་བརླབས་པའི། ། མེ་ལོང་གི་ཝང་བ་ཞོ་དུར་བ་དང་། ། ཡུངས་ཀར་བིལ་བ་ལི་ཁྲི་དུང་དཀར་ཏེ། ། བཀྲ་ཤིས་རྫས་བརྒྱད་ཀུན་གྱིས༞། སྐྱེ་དགུ་བདེ་ཞིང་དགེ་བར་བྱེད་པའི་རྫས། ། དཔལ་བེའུ་འཁོར་ལོ་པདྨ་རྒྱལ་མཚན་དང་། །
གདུགས་དང་བུམ་པ་དུང་དཀར་གསེར་ཉ་སྟེ། ། བཀྲ་ཤིས་རྟགས་བརྒྱད་ཀུན་གྱིས་བླ་མ་མཆོད།། ༈ །།ཟག་མེད་བདེ་བས་མྱོས་བྱེད་མ་ད་ན། ། སྟོབས་ལྡན་གོ་ཀུ་ལ་སོགས་བ་ལ་དང་། ། བཅུད་ལྡན་བི་མུ་ཤུ་སོགས་འཆི་མེད་དེ། ། ནང་གི་དམ་རྫས་ཀུན་གྱིས༞། ཕྱག་རྒྱ་བཞི་དང་སྙོམས་པར་སྦྱོར་བ་ལ། ། མཆོག་ཏུ་མི་འགྱུར་ལྷན་སྐྱེས་བདེ་བ་ཆེ། ། ཟག་མེད་ལུས་སེམས་ལྟས་པར་བྱེད་པའི་མཆོག ། གསང་ཆེན་དགའ་བཞིའི་དཔལ་གྱིས༞།
བདེ་གཤེགས་སྙིང་པོའི་ས་གཞི་ལྟར་བ་ལ། ། དྲི་མེད་བྱང་ཆུབ་སེམས་ཀྱི་ཡོན་ཆབ་གཏམས། ། དཀར་པོ་དགེ་བཅུའི་མེ་ཏོག་བསིལ་མ་བཀྲམ། ། རྣམ་དག་ཁྲིམས་ཀྱི་བདུག་པས༞། སྤྱན་དང་མངོན་ཤེས་གསལ་བའི་སྒྲོན་མེ་དང་། ། ཚངས་པའི་གནས་བཞིའི་དྲི་མཆོག་ཀུན་ནས་འཁྱིལ། ། སྙོམས་འཇུག་དགུ་ཡི་ཞལ་ཟས་རྨད་དུ་བྱུང་། ། འཆད་རྩོད་རྩོམ་པའི་རོལ་མོས༞། ཟབ་ཅིང་རྒྱ་ཆེའི་སྒྲ་ལྡན་ཆོས་ཀྱི་དུང་། ། ལེགས་གསུང་དམ་ཆོས་སྟོན་པའི་རྔ་བོ་ཆེ། །
བཤད་སྒྲུབ་བསྟན་པ་སྤེལ་བའི་གཎྜེའི་སྒྲ། ། ཐོས་བསམ་སྒོམ་པའི་རོལ་མོས༞། དྲི་མེད་ངད་པའི་ས་གཞི་ཡངས་པ་ལ། ། བྱང་ཕྱོགས་སོ་བདུན་རི་གླིང་རབ་ཏུ་མཛེས། ། ཤེས་རབ་སྙིང་རྗེའི་ཉི་ཟླ་ཆེར་གསལ་བའི། ། ཚོགས་གཉིས་འཁོར་ཡུག་ཆེན་པོས༞། ས་བཅུའི་ཡོན་ཏན་དགོས་འདོད་འབྱུང་བའི་བ། ། ཕ་རོལ་ཕྱིན་བཅུ་དཔག་བསམ་ལྗོན་པའི་ཤིང་། ། ཆོས་སྤྱོད་རྣམ་བཅུའི་མ་རྨོས་ལོ་ཏོག་རྒྱས། ། དབང་བཅུའི་གཏེར་ཆེན་བུམ་པས༞།
བསྡུ་དངོས་གཟུངས་དང་སྤོབས་པའི་རྒྱན་ཕྲེང་ཅན། ། ཟག་མེད་ཕུང་པོ་འདོད་ཡོན་རྣམ་ལྔ་བཀྲམ། ། བྱང་ཆུབ་ཡན་ལག་རྒྱལ་སྲིད་སྣ་བདུན་བཀོད། ། བཀྲ་ཤིས་རྣམ་ཐར་བརྒྱད་ཀྱིས༞། སྟོབས་བཅུའི་རྒྱལ་མཚན་སྐུ་བཞིའི་ཏོག་གིས་མཛེས། ། མི་འཇིགས་བཞི་ཡི་གདུགས་དཀར་རྨད་དུ་བྱུང་། ། མ་འདྲེས་བཅོ་བརྒྱད་སྙན་པའི་བ་དན་འཕྱར། ། ཟིལ་གནོན་རྔ་ཡབ་གཡོ་བས༞། གྲུབ་ཆེན་བརྒྱད་ཀྱི་མཚན་གྱིས་རབ་ཏུ་བརྗིད། ། དབང་ཕྱུག་བརྒྱད་ཀྱི་དཔེ་བྱད་ཤིན་ཏུ་མཛེས། །
ལས་ཚོགས་རབ་འབྱམས་སྲིད་ལ་དབང་བསྒྱུར་བའི། ། དངོས་གྲུབ་འཁོར་ལོས་བསྒྱུར་བས༞། སྨིན་གྲོལ་ཟབ་མོའི་དཔལ་གྱིས་རབ་བརྗིད་ཅིང་། ། དགའ་བ་བཅུ་དྲུག་དཔའ་བོའི་གར་སྟབས་ཅན། ། བདེ་སྟོང་སྒྱུ་མའི་རྣམ་འཕྲུལ་དང་ལྡན་པའི། ། སྟོང་ཉིད་བཅུ་དྲུག་དཔའ་མོས༞། འཁོར་འདས་དབྱེ་བ་མེད་པའི་ལྟ་བ་དང་། ། བདེ་སྟོང་ཟུང་དུ་འཇུག་པའི་སྒོམ་པ་དང་། ། སྲིད་ཞི་མཉམ་ཉིད་འབྱོངས་པའི་སྤྱོད་པ་སྟེ། ། དོན་གཉིས་མཐར་ཕྱིན་འབྲས་བུས༞།
མདོར་ན་ཐེག་པ་གསུམ་དང་གསང་སྔགས་ཀྱི། ། སྤངས་རྟོགས་ཡོན་ཏན་ཇི་སྙེད་ཡོད་པ་ཀུན། ། དད་འདུན་བློ་ཡིས་བླངས་ཤིང་སྤྲུལ་བྱས་ནས། ། སྒྲུབ་པའི་མཆོད་པ་དམ་པས༞། མཐའ་བཞི་སྤྲོས་པ་ཀུན་དང་བྲལ་བ་ཡི། ། སྨྲ་བསམ་བརྗོད་དུ་མེད་པའི་རང་བཞིན་ལ། ། ཟབ་ཞི་སྤྲོས་དང་བྲལ་བ་གཉུག་མའི་ངང་། ། འོད་གསལ་ཕྱག་རྒྱ་ཆེན་པོས༞། བདག་གི་ལུས་དང་ལོངས་སྤྱོད་དགེ་བ་སོགས། ། འཇིག་རྟེན་འཇིག་རྟེན་འདས་པའི་ཕུན་ཚོགས་རྣམས། །
དཀོན་མཆོག་གསུམ་ལ་ཕུལ་བས་འགྲོ་བ་ཀུན། ། རྒྱལ་བ་དགྱེས་པའི་དཔལ་ལ་སྤྱོད་པར་ཤོག ། མི་རིགས་ཉེས་པ་གང་བགྱིས་སོ་སོར་བཤགས། ། རབ་དཀར་དགེ་བ་ཀུན་ལ་རྗེས་ཡི་རང་། ། ཟབ་ཡངས་ཆོས་ཀྱི་འཁོར་ལོ་བསྐོར་བར་བསྐུལ། ། མྱ་ངན་མི་འདའ་ཡུན་དུ་བཞུགས་པར་གསོལ། ། འདི་ལྟར་བསྒྲུབས་པའི་རབ་དཀར་དགེ་བའི་མཐུས། ། སྲིད་གསུམ་འཁོར་བའི་འཆིང་བ་ལས་གྲོལ་ཏེ། ། དཔལ་ལྡན་བླ་མ་མཆོག་གིས་རྗེས་བཟུང་ནས། ། ཀུན་མཁྱེན་མཆོག་གི་དངོས་གྲུབ་མྱུར་ཐོབ་ཤོག །
འགྲོ་ཀུན་བླ་མེད་བྱང་ཆུབ་ཐོབ་དོན་དུ། ། སྐྱབས་མཆོག་ཁྱེད་ལ་རྟག་པར་སྐྱབས་མཆི་ཞིང་། ། ཐུན་མོང་ཁྱད་པར་དམ་ཚིག་སྡོམ་པ་རྣམས། ། དེང་ནས་བཟུང་སྟེ་ཚུལ་བཞིན་སྒྲུབ་པར་བགྱི། ། ཡིད་ལ་འདོད་དགུ་འབྱུང་བའི་རིན་པོ་ཆེ། ། སྐྱབས་མཆོག་ཁྱེད་ལ་ཞུ་ཞིང་གསོལ་བ་ནི། ། ཕན་བདེའི་འབྱུང་གནས་ཐུབ་བསྟན་རིན་པོ་ཆེ། ། ཐོས་བསམ་བསྒོམ་པ་དར་ཞིང་རྒྱས་པར་ཤོག ། ཐར་པའི་དེད་དཔོན་བསྟན་འཛིན་བཤེས་གཉེན་རྣམས། ། སྐུ་ལ་བསྙུན་མེད་ཕྲིན་ལས་རབ་རྒྱས་ནས། །
རྟག་ཏུ་གདུལ་བྱར་གྱུར་བའི་འགྲོ་བ་ཀུན། ། ཐར་པའི་བདེ་ལ་མྱུར་དུ་འགོད་པར་ཤོག ། དམ་ཆོས་སྒྲུབ་ལ་བརྩོན་པ་ཐམས་ཅད་ཀྱིས། ། ལམ་ཟབ་བླ་མའི་མོས་གུས་མཐར་ཕྱིན་ཏེ། ། ལུས་དང་ལོངས་སྤྱོད་དགེ་བས་མཉེས་བྱས་ནས། ། དཔལ་ལྡན་བླ་མའི་གོ་འཕང་མྱུར་ཐོབ་ཤོག ། སྐྱབས་མཆོག་ཁྱེད་ཀྱིས་འགྲོ་བའི་དོན་རབ་མཛད། ། ཆོས་ཀྱི་སྐུ་ལ་འཕོ་འགྱུར་མི་མངའ་ཡང་། ། གཟུགས་སྐུ་བདག་གི་ལུས་ལ་རབ་བཀོད་ནས། ། མཆོག་དང་ཐུན་མོང་དངོས་གྲུབ་སྩལ་དུ་གསོལ། །
ཁྱེད་སྐུ་བདག་གི་ལུས་དང་གཅིག་ཏུ་གྱུར། ། ཁྱེད་གསུང་བདག་གི་ངག་ལ་རྗེས་སུ་ཞུགས། ། ཁྱེད་ཐུགས་བདག་གི་སེམས་དང་འདྲེས་གྱུར་ནས། ། སྐུ་གསུང་ཐུགས་ཀྱི་དངོས་གྲུབ་སྩལ་དུ་གསོལ། ། སྐུ་གསུང་ཐུགས་དང་ཡོན་ཏན་ཕྲིན་ལས་ཀུན། ། བདག་གིས་ལུས་ངག་ཡིད་གསུམ་བྱ་བ་ལ། ། བརྟན་པར་བཞུགས་ནས་གནས་སྐབས་ཐམས་ཅད་དུ། ། འདོད་དགུའི་བྱིན་རླབས་ཆར་བཞིན་འབབ་པར་ཤོག ། རྙེད་དཀའི་དལ་འབྱོར་སྙིང་པོ་ལོངས་པ་དང་། ། བསམས་པའི་དོན་ལ་བར་ཆད་མེད་པ་དང་། །
གནས་སྐབས་ཀུན་ཏུ་ཕན་བདེ་རྒྱས་པ་ཡི། ། ཚེ་དང་ཆོས་འབྱོར་རྒྱས་པའི་བཀྲ་ཤིས་ཤོག ། བཤད་སྒྲུབ་བསྟན་པ་ཕྱོགས་བཅུར་རྒྱས་པ་དང་། ། བྱས་པའི་ལས་རྣམས་གཞན་དོན་འགྱུར་བ་དང་། ། སྤྱོད་པ་ཀུན་ལ་སངས་རྒྱས་དགྱེས་པ་ཡི། ། ཅི་བསམས་ཆོས་བཞིན་འགྲུབ་པའི་བཀྲ་ཤིས་ཤོག ། ཅེས་བླ་མ་དམ་པ་ལ་མཆོད་པའི་རིམ་པ་པཎྜི་ཏ་འབུམ་ཕྲག་གསུམ་པས་དཔལ་ས་སྐྱའི་གཙུག་ལག་ཁང་དུ་སྦྱར་པའོ།། །། ཨོཾ་སྭ་སྟི། དཔལ་ལྡན་རྒྱལ་བ་བྱམཾས་པའིཾ་ངོ་བོ། ། འགྲོ་ལ་ཆོསཾ་ཀྱིཾ་དགའ་སྟོན་སྦྱིན་མཛད། །
དོཾན་གཉིས་ལྷུན་གྲུབཾ་འབུམཾ་ཕྲགཾ་གསུམཾ་ལ། ། མི་ཕྱེད་དད་པའི་གཙུག་གིས་མཆོད་དོ། ། འདྲེན་པ་ཉིད་དང་ཉིད་ཀྱི་བསྟན་པ། ། སྐྱབས་མཆོག་རིན་ཆེན་དབང་གི་རྒྱལ་པོ། ། རྙེད་བཀུར་རྒྱལ་མཚན་རྩེ་མོར་ལེགས་མཆོད། ། འགྲོ་ལ་འདོད་དགུའི་དཔལ་འབྱོར་རབ་སྩོལ། ། མི་དབང་བསོད་ནམས་བརྒྱ་ཕྲག་དག་ལས། ། ལེགས་པར་བསྐྲུན་པའི་དལ་འབྱོར་རྟེན་བཟང་། ། དཔལ་འབྱོར་ཕུན་ཚོགས་མ་ལུས་འཛོམ་པས། ། ཆོས་སྒོ་བར་གྱི་དགའ་སྟོན་ལེགས་སྩལ། །
མཁའ་ཁྱབ་འགྲོ་ལ་ཕན་བདེའི་དགེ་ལེགས། ། མ་ལུས་འབྱུང་བ་ཉིད་དུ་གྱུར་ཅིག ། པར་ལ་མཁས་པ་ནམ་མཁའ་རྒྱ་མཚོའོ།། །། PAGE * MERGEFORMAT 2 པཎ་ཆེན་འབུམ་ཕྲག་གསུམ་པ། བླ་མ་དམ་པ་མཆོད་པའི་རིམ་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
