སྔོན་བྱོན་ས་སྐྱ་པའི་མཁས་པ་རྣམས་ཀྱི་སྔགས་སྐོར།
པོད ༧
དབང་ཆུའི་རྩོད་སྤོང་།
༄༅། །དབང་ཆུའི་རྩོད་སྤོང་བཞུགས་སོ།། ན་མོ་གུ་རུ་བྷྱཿ མཐུ་སྟོབས་དབང་ཕྱུག་དཔལ་ལྡན་བིརྺ་པ། ། རྟག་ཏུ་གཞན་དོན་མཛད་ལ་མགོས་ཕྱག་འཚལ། ། དཔལ་ལྡན་ངན་པར་གྲགས་པའི་ཞབས་པད་ལ། ། གུས་པས་ཕྱག་འཚལ་བརྩེ་བས་གཟུང་དུ་གསོལ། ། མགོན་པོ་ཁྱོད་ཀྱི་ཐུགས་དང་བདག་གིས་སེམས། ། དབྱེ་བ་མེད་པར་བྱིན་གྱིས་བརླབ་ཏུ་གསོལ།། །། གཉིས་པ་དངོས་གཞི་དབང་བསྐུར་བ་དངོས་ལ། སློབ་དཔོན་རྣལ་འབྱོར་གྱི་དབང་ཕྱུག་བསོད་ནམས་རྩེ་མོས་མཛད་པའི་དཔལ་ཀྱཻ་རྡོ་རྗེའི་དབང་ཆུ་བོ་ཆེན་མོ།
ཞེས་ཡོངས་སུ་གྲགས་པ་ལ། གཞན་དག་གིས་གཞན་དུ་བརྟགས་པ་སྤང་བར་བྱ་བའི་ཕྱིར། འདི་བྲི་བར་བྱའོ། ། དེ་ལ་དབང་ཆུ་ཆེན་མོའི་དབུར། དབང་བསྐུར་བ་ནི་རྡོ་རྗེ་ཐེག་པའི་ལམ་གྱི་གཞི་ཡིན་ཏེ། དེ་དང་མི་ལྡན་པ་ལ་རྡོ་རྗེ་ཐེག་པའི་ལམ་བསྒོམ་པའི་སྐལ་བ་མེད་དེ། གཞི་སྨིན་བྱེད་མེད་པའི་ཕྱིར་རོ། ། གལ་ཏེ་བསྒོམས་ན་ཐུན་མོང་གི་དངོས་གྲུབ་ཐོབ་ཀྱང་དམྱལ་བར་ལྟུང་སྟེ། ཕྱག་རྒྱ་ཆེན་པོ་ཐིག་ལེའི་རྒྱུད་ལས། དབང་མེད་ན་ནི་དངོས་གྲུབ་མེད། །
བྱེ་མ་རྩིར་ཡང་མར་མེད་ལྟར། ། གང་ཞིག་རྒྱུད་ལུང་ང་རྒྱལ་གྱིས། ། དབང་བསྐུར་མེད་པར་འཆད་བྱེད་པ། ། སློབ་དཔོན་སློབ་མ་ཤི་མ་ཐག ། དངོས་གྲུབ་ཐོབ་ཀྱང་དམྱལ་བར་སྐྱེ། ། དེ་བས་འབད་པས་ཐམས་ཅད་ཀྱིས། ། བླ་མ་ལ་ནི་དབང་ནོད་ཞུ། ། ཞེས་གསུངས་པས་དབང་བླང་ངོ་། ། དབང་བསྐུར་དེ་ཡང་། སངས་རྒྱས་ནས་བརྒྱུད་པ་བར་མ་ཆད་པ།
སྔོན་ཆད་ལས་ཀྱི་ཆོ་ག་མཐོང་བ། ཆོ་ག་ལ་མཁས་པ། བྱིན་བརླབས་དང་ལྡན་པ། སྦྱང་གཞི་སྦྱོང་བྱེད་ངོ་འཕྲོད་པ། ཆོ་ག་གང་ཞུགས་རྫོགས་པར་ཐོབ་པར་བྱས་པ་གཅིག་དགོས་པ་ཡིན་གྱི། དབང་བསྐུར་བྱས་ཀྱང་ཡིད་རྟེན་དུ་མི་བཏུབ་པ། ཅི་ཡིན་གཏོལ་མེད་པ། བླུན་པོ་བསླུ་བ་དང་འདྲ་བར་སྣང་བ་དང་། ཡང་བྱིན་བརླབས་ཕྲ་མོ་བྱས་པ་ལ། དེས་དབང་བསྐུར་གྱི་གོ་བཅད་ནས།
ཟབ་མོ་སྟོན་པའི་རྡོ་རྗེ་ཐེག་པའི་གཟུགས་བརྙན་སྤང་བར་བྱའོ། ། དེ་བས་ན་ཐར་པ་འདོད་པའི་སྐྱེ་བོ་ཤེས་རབ་ཀྱི་མིག་དང་ལྡན་པ། ལམ་ཟབ་མོ་རྡོ་རྗེ་ཐེག་པ་ལ་མོས་པའི་ཤེས་རབ་དང་། སྙིང་རྗེ་དང་ལྡན་པའི་གང་ཟག་བདག་བདེ་ལེགས་སུ་འདོད་པ་དེས་བླ་མ་ལ་དབང་ནོད་པར་བྱའོ། ། ཞེས་འབྱུང་ལ། འདི་དག་དབང་ཆུ་ཆེན་མོའི་ཡི་གེ་ལ་ལར་མི་སྣང་བས། འདིར་ཚང་བར་བྲིས་པ་ཡིན་ནོ། ། འདི་དག་གིས་ནི་དོན་གསུམ་བསྟན་ཏེ། དབང་བསྐུར་བ་ནི་ཞེས་པ་ནས། ཞེས་གསུངས་པས་དབང་བླངས་བར་བྱའོ། །
ཞེས་པ་ཡན་ཆད་ཀྱིས་རྡོ་རྗེ་ཐེག་པའི་ལམ་ཚུལ་བཞིན་དུ་ཉམས་སུ་ལེན་པ་ལ་ངེས་པར་དབང་ཐོབ་དགོས་པར་བསྟན། དེ་ནས། བླུན་པོ་བསླུ་བ་འདྲ་བར་སྣང་བ་དང་། ཞེས་པ་ཡན་ཆད་ཀྱིས་དབང་བསྐུར་བ་པོ་རྡོ་རྗེ་སློབ་དཔོན་གྱི་མཚན་ཉིད་བསྟན་པའི་སྒོ་ནས་ཆོ་ག་རྣམ་པར་དག་པ་ཡོངས་སུ་རྫོགས་པས་དབང་ཐོབ་དགོས་པར་བསྟན། དེ་ནས་སྤང་བར་བྱའོ་ཞེས་པ་ཡན་ཆད་ཀྱིས་སྨིན་བྱེད་མ་ཡིན་པ་སྨིན་བྱེད་དུ་འདོད་པ་དགག་པར་སྟོན་ཏོ། ། དེ་བས་ན་ཞེས་པ་མན་ཆད་ནི། དེ་དག་གི་འཇུག་བསྡུད་བསྟན་པ་ཡིན་ནོ། ། དེ་ལྟར་དོན་གསུམ་གྱི་དང་པོ་ལ། དབང་མེད་ན་ནི་ཞེས་བྱ་བ་ལ་སོགས་པས་ནི། དབང་མ་ཐོབ་པའི་ཉེས་དམིགས་ཀྱི་སྒོ་ནས་དབང་ཐོབ་དགོས་པར་བསྟན་ལ།
ཐོབ་པའི་ཕན་ཡོན་སྟོན་པ་ནི། ཕྱག་ཆེན་ཐིག་ལེ་ཉིད་ལས། དང་པོར་རེ་ཤིག་སློབ་མ་ལ། ། དབང་རྣམས་ལན་གཅིག་བསྐུར་བར་ཡིན། ། དེ་ཚེ་གསང་ཆེན་བཤད་པ་ཡི། ། སྣོད་དུ་ངེས་པར་འགྱུར་བ་འོ། ། ཞེས་གསུངས་སོ། ། ལུང་གཞན་ཡང་། རྒྱུད་རྡོ་རྗེ་ཕྲེང་བ་ལས། དབང་བསྐུར་བ་ནི་གཙོ་བོ་སྟེ། །
དངོས་གྲུབ་ཐམས་ཅད་རྟག་ཏུ་གནས། ། ང་ཡིས་ཇི་བཞིན་དོན་བཤད་ཀྱིས། ། དེ་ཕྱིར་ཐོག་མར་ཡང་དག་ཉོན། ། ཐོག་མར་སློབ་མ་གང་གི་ཚེ། ། བློ་ལྡན་ཡང་དག་དབང་བསྐུར་ན། ། རྫོགས་པའི་རིམ་པའི་རྣལ་འབྱོར་ལ། ། དེ་ཡི་ཚེ་ན་སྣོད་དུ་འགྱུར། ། ཡང་དག་དབང་བསྐུར་གྱིས་དབེན་ན། ། སྒྲུབ་པོས་རྒྱུད་ཀྱི་དོན་ཤེས་ཀྱང་། ། སློབ་དཔོན་སློབ་མ་མཚུངས་པར་ནི། །
མི་ཟད་དམྱལ་བ་ཆེན་པོར་འགྲོ། ། ཞེས་དང་། དུག་ནི་སྔགས་ཀྱིས་འཇོམས་པ་བཞིན། ། སྔགས་ཀྱིས་དག་བྱེད་བཅུད་ལེན་བྱེད། ། དེ་བཞིན་སློབ་མ་དབང་སོགས་ཀྱིས། ། མ་དག་པ་ནི་དག་པར་འགྱུར། ། ཞེས་དང་། སངས་རྒྱས་ཐོད་པའི་རྒྱུད་ལས། དཔེར་ན་བུ་ཚ་མེད་པའི་ཁྱིམ། ། ཤི་བ་ཙམ་གྱིས་སྟོང་པ་ཉིད། །
དེ་བཞིན་དབང་དང་བྲལ་ན་ནི། ། ཡེ་ཤེས་ཀུན་གྱི་སྟོང་པ་ཉིད། ། དཔེར་ན་པི་ཝཾ་སྦྱོར་ཀུན་ཚོགས། ། རྒྱུད་དང་བྲལ་ན་བརྡུང་མི་རུང་། ། དེ་ནི་དབང་དང་བྲལ་ན་ནི། ། སྔགས་དང་བསམ་གཏན་འགྲུབ་མི་འགྱུར། ། རྨོངས་པ་གང་ཞིག་དབང་མེད་པར། ། བདག་ནི་དབང་བསྐུར་ཞེས་སྨྲ་བ། ། ཇི་སྲིད་སངས་རྒྱས་བཞུགས་ཀྱི་བར། ། སློབ་མར་བཅས་ཏེ་དམྱལ་བར་འགྲོ། །
ཞེས་དང་། མཁའ་འགྲོ་མ་རྡོ་རྗེ་གུར་ལས། དཀྱིལ་འཁོར་དུ་ནི་མ་བཞུགས་དང་། ། དབང་བསྐུར་མེད་པའི་རྣལ་འབྱོར་པ། ། གང་གིས་རབ་གནས་མ་མཐོང་ཞིང་། ། གང་ཞིག་སྦྱིན་སྲེག་མ་བྱས་ན། ། འཇིག་རྟེན་འདི་དང་གཞན་དུ་ཡང་། ། དེ་ལ་དངོས་གྲུབ་མཆོག་ཉིད་མེད། ། ཅེས་དང་། འཇམ་དཔལ་རྩ་རྒྱུད་ལས།
གསང་སྔགས་རང་ཉིད་ལེན་པ་ནི། ། ལུས་ཅན་དམྱལ་བ་འབའ་ཞིག་ཏུ། ། ཞེས་བྱ་བ་ལ་སོགས་པ་གསུངས་སོ།། །། འདིར་བསྟན་བཅོས་དེ་ཉིད་འདུས་པ་ལས་གསང་སྔགས་རང་ཉིད་ཞེས་བྱ་བ་ལ་སོགས་པ་ནི། སྐྱེ་བ་སྔ་མ་རྣམས་སུ་དབང་མ་ཐོབ་པའི་དབང་དུ་བྱས་པ་ཡིན་གྱི། ཐོབ་ལ་མ་ཉམས་པར་ཡོད་ན་འདིར་དབང་མ་ཐོབ་ཀྱང་ལམ་ཉམས་སུ་བླང་དུ་རུང་བ་ཡིན་ནོ། ། ཞེས་གསུངས་པ་ནི་འཐད་པ་མ་ཡིན་ཏེ། གསང་བའི་མཛོད་ལས། དབང་བསྐུར་ཡང་དག་སྦྱིན་ལྡན་ན། ། སྐྱེ་ཞིང་སྐྱེ་བར་དབང་བསྐུར་འགྱུར། །
ཞེས་གསུངས་པས། སྐྱེ་བ་སྔ་མ་དབང་བསྐུར་ཐོབ་ལ་མ་ཉམས་པར་ཡོད་ན། འདིར་ངེས་པར་དབང་བསྐུར་ཐོབ་པར་འགྱུར་བའི་ཕྱིར། སྔོན་དུ་སྦྱངས་མ་སྦྱངས་གཉིས་ཀ་ཡང་། སྐྱེ་བ་འདིར་ཡང་ཐོབ་ནས་ལམ་བསྒོམ་པར་མཚུངས་པ་ཡིན་ནོ། ། ཞེས་དཔལ་ལྡན་ས་སྐྱ་པའི་ལེགས་པར་བཤད་པ་ཉིད་ཁོ་ན་རྒྱུད་སྡེའི་དགོངས་པ་ཕྱིན་ཅི་མ་ལོག་པ་ཡིན་ནོ། ། དོན་གཉིས་པ་རྡོ་རྗེ་སློབ་དཔོན་གྱི་མཚན་ཉིད་ནི། བཀའ་དང་བསྟན་བཅོས་རྣམ་པར་དག་པ་རྣམས་སུ་མང་དུ་གསུང་པ། འདིར་དེ་དག་གི་དོན་བསྡུས་ནས་རྡོ་རྗེ་སློབ་དཔོན་ལ་ངེས་པར་མེད་མི་རུང་གི་ཡན་ལག་ཏུ་དགོས་པ་རྣམས་བསྟན་པ་ཡིན་ཏེ། སངས་རྒྱས་ནས་རང་གི་བར་དུ་དབང་གི་ཆུ་བོ་མ་ནུབ་པར་འོང་པ་མེད་ན་ཕ་མེད་པའི་བུ་དང་འདྲ་བས།
དེའི་ཕྱིར་དཔལ་ཡེ་ཤེས་ཐིག་ལེ་ལས། གཅིག་ནས་གཅིག་ཏུ་རིམ་པར་བྱུང་། ། བླ་མ་རབ་ཀྱི་ཞལ་ལས་བླང་། ། ཞེས་གསུངས་པའི་ཕྱིར་དང་། ། རང་གི་བར་དུ་འོང་ཀྱང་། རང་ཉིད་ཀྱིས་རྩ་བའི་ལྟུང་བ་མ་བསྡམས་ན་ཉམས་པར་འགྱུར་བས། དེའི་ཕྱིར་རྡོ་རྗེ་གུར་ལས། རྩ་བའི་ལྟུང་བ་འཇོམས་པ་པོ། ། ཞེས་གསུངས་པའི་ཕྱིར་དང་། དེ་དག་ཡོད་ཀྱང་ལས་ཀྱི་ཆོ་ག་མ་མཐོང་ན།
ལག་ལེན་གྱི་རིམ་པ་རྣམས་ལ་རང་བཟོ་བྱེད་དགོས་པར་འགྱུར་ཞིང་། མཐོང་ཡང་མཁས་པར་མ་སྦྱངས་ན། རང་ཡང་ཡིད་ཆེས་པར་མི་འགྱུར་བས། དེའི་ཕྱིར་བརྟག་གཉིས་ལས། རབ་མཐོང་སྔགས་ཀྱི་ཕ་རོལ་སོན། ། ཞེས་གསུངས་པའི་ཕྱིར་དང་། དེ་ལ་ཡང་། བསྙེན་པ་ལ་སོགས་པའི་སྒོ་ནས་ཡི་དམ་གྱི་ལྷ་མཉེས་པར་བྱས་ཏེ། བྱིན་གྱིས་བརླབས་པའི་མཚན་མ་དང་མི་ལྡན་ན་གཞན་བྱིན་གྱིས་རློབས་པར་མི་ནུས་པས། དེའི་ཕྱིར་བརྟག་གཉིས་ལས།
རང་འདོད་ལྷ་མཉམ་རྣལ་འབྱོར་པ། ། ཞེས་གསུངས་པའི་ཕྱིར་རོ། ། འདི་དག་ནི་དབང་བསྐུར་བའི་རྡོ་རྗེ་སློབ་དཔོན་ལ་ངེས་པར་མེད་མི་རུང་བའི་ཡན་ལག་ཡིན་ལ། རྒྱུད་སྡེ་ནས་འབྱུང་བ་འདི་དག་ལས་གཞན་རྣམས་ནི་ཕུན་ཚོགས་ཀྱི་ཡན་ལག་ཡིན་པས། དེ་དག་དང་ཡང་ལེགས་པར་ལྡན་དགོས་མོད། འོན་ཀྱང་དུས་ཀྱི་དབང་གིས་ཐམས་ཅད་ཚང་བ་དཀོན་ལ། དེ་ལྟ་ནའང་ཡོན་ཏན་ལྷག་པར་གྱུར་པ་ཞིག་བསྟེན་པར་བྱ་སྟེ། དཔལ་དོན་དམ་པའི་བསྙེན་པ་ལས། རྩོད་དུས་དབང་གིས་བླ་མ་རྐྱེན་དང་ཡོན་ཏན་འདྲེས། ། རྣམ་པ་ཀུན་ཏུ་སྡིག་པ་མེད་པ་ཡོད་མ་ཡིན། །
གང་གི་ཡོན་ཏན་ལྷག་པ་ཡང་ནི་ལེགས་དཔྱད་ནས། ། བུ་རྣམས་ཀྱིས་ནི་དེ་ལ་བརྟེན་པར་གྱུར་པ་འོ། ། ཞེས་གསུངས་སོ། ། དེ་ལྟ་བུའི་མཚན་ཉིད་དང་ལྡན་པའི་བླ་མ་དེས། སྦྱང་གཞི་སྦྱོང་བྱེད་ལེགས་པར་ངོ་སྤྲད་ནས་བརྡ་དོན་འཕྲོད་པ་དང་། ཆོ་ག་གང་བྱེད་དེ་དག་ཀྱང་རྒྱལ་བའི་གསུང་ལྟར་ཚང་ལ་མ་ནོར་བར་བྱས་པ་ངེས་པར་དགོས་ཏེ། བརྡ་དོན་མ་འཕྲོད་ན། བྱིས་པ་བརྡ་མི་གོ་བ་ལ་སྨྲས་པ་ལྟར། ཆོ་ག་ཚང་བར་བྱས་ཀྱང་སྐབས་དོན་མེད་ལ། ཆོ་ག་ཉམས་ན་བརྡ་འཕྲོད་ཀྱང་འདོད་པའི་དོན་མི་འགྲུབ་ཏེ།
ལེགས་པར་གྲུབ་པ་ལས། ཁྱད་པར་ཅན་གྱི་ལས་རྣམས་ལ། ། ལྟ་དུས་བྱ་བ་དུས་བཞིན་དཔྱད། ། གཞན་དུ་ཆོ་ག་ཉམས་པའི་ཕྱིར། ། གྲུབ་པ་ནམ་ཡང་ཡོད་མ་ཡིན། ། ཞེས་དང་། རབ་ཏུ་གནས་པའི་རྒྱུད་ལས། ཆོ་ག་ཉམས་པས་འགྲུབ་མི་འགྱུར། ། ཞེས་དང་། དྲི་མེད་འོད་ལས།
རྒྱལ་བས་གསུངས་པའི་ཆོ་གས་དབང་བསྐུར་བླངས་ནས། ཞེས་གསུངས་སོ། ། གསུམ་པ་སྨིན་བྱེད་མ་ཡིན་པ་སྨིན་བྱེད་དུ་འདོད་པ་དགག་པ་ནི། འདིར་གསུངས་པའི་དོན་ཤིན་ཏུ་གསལ་བར་བྱ་བའི་ཕྱིར། སྡོམ་པ་གསུམ་གྱི་རབ་དུ་དབྱེ་བ་ལས། དིང་སང་རྡོ་རྗེ་ཕག་མོ་ཡི། ། བྱིན་རླབས་དབང་བསྐུར་ཡིན་ཞེས་ཟེར། ། འདི་ཡིས་ཆོས་ཀྱི་སྒོ་ཕྱེ་ནས། ། གཏུམ་མོ་ལ་སོགས་བསྒོམ་པ་མཐོང་། ། འདི་འདྲ་རྒྱུད་སྡེ་ལས་མ་གསུངས། །
བསྟན་བཅོས་རྣམས་ལ་བཤད་པ་མེད། ། རྡོ་རྗེ་ཕག་མོ་ཉིད་ལས་ཀྱང་། ། དབང་བསྐུར་ཐོབ་ཅིང་དམ་ཚིག་ལྡན། ། དེ་ལ་བྱིན་རླབས་བྱ་ཞེས་གསུངས། ། དབང་བསྐུར་མེད་པས་བྱིན་རླབས་བཀག ། དཔེར་ན་མུ་ཟིས་བཅུད་ལེན་འཇུ། ། དེ་ནས་དངུལ་ཆུ་བཟའ་བར་གསུངས། ། མུ་ཟི་ཐོག་མར་མ་བསྟེན་ན། ། དངུལ་ཆུ་ཟོས་ན་འཆི་བ་བཞིན། ། དེ་ནི་ཐོག་མར་དབང་བསྐུར་བླང་། །
དེ་ནས་རྡོ་རྗེ་ཕག་མོ་སྦྱིན། ། དབང་བསྐུར་མེད་པར་བྱིན་བརླབས་ན། ། དམ་ཚིག་ཉམས་པར་ཐུབ་པས་གསུངས། ། རྡོ་རྗེ་ཕག་མོའི་བྱིན་རླབས་ལ། ། སྡོམ་པ་གསུམ་ལྡན་བྱ་མི་རུང་། ། ཕྱི་ནང་རྟེན་འབྲེལ་འགྲིག་མི་འགྱུར། ། སྐུ་བཞིའི་ས་བོན་ཐེབས་མི་ནུས། ། དེ་ཕྱིར་འདི་ནི་བྱིན་རླབས་ཙམ། ། ཡིན་གྱི་སྨིན་པར་བྱེད་པ་མིན། ། དེས་ན་ཐུབ་པས་རྒྱུད་སྡེ་ལས། །
དཀྱིལ་འཁོར་ཆེན་པོ་མ་མཐོང་བའི། ། མདུན་དུ་འདི་ནི་མ་སྨྲ་ཞིག ། སྨྲས་ན་དམ་ཚིག་ཉམས་ཞེས་གསུངས། ། ཞེས་སོགས་གསུངས་པས། རྒྱས་པར་ཤེས་པར་འདོད་ན། དེ་ཉིད་དུ་བལྟ་བར་བྱའོ།། །། ད་ནི་སློབ་མ་གཟུང་བ་ལ་སོགས་པའི་ཆོ་གའི་རིམ་པ་ལ་འཇུག་པ་ལས། དེ་ལ་དཔལ་ཀྱཻ་རྡོ་རྗེའི་དཀྱིལ་འཁོར་དུ། ཞེས་པ་ནས། འཇུག་གི་ཆོ་གའོ། །
ཞེས་པའི་བར་གྱིས་སྤྱིའི་བསྡུས་པའི་དོན་བསྟན། དེའི་དང་པོ་སློབ་མ་ཡོངས་སུ་གཟུང་བའི་ཆོ་ག་ལ་ལྔ་སྟེ། སློབ་མས་བླ་མ་ལ་ཐོག་མར་ཞུ་བ་དང་། བླ་མས་སློབ་མ་བརྟག་པ་དང་། བརྟགས་པའི་སློབ་མ་དཀྱིལ་འཁོར་གཅིག་ཏུ་གྲངས་དུ་ཞིག་གཟུང་བ་དང་། གཟུང་བའི་དུས་དང་། གཟུང་བའི་ཆོ་གའོ། ། དང་པོ་ནི། སློབ་དཔོན་མཚན་ཉིད་དང་ལྡན་པ་ལ་ཞེས་པ་ནས། གསོལ་བ་འདེབས་ན་ཞེས་པའི་བར་གྱིས་བསྟན།
གཉིས་པ་སློབ་མ་བརྟག་པ་ནི། བླ་མས་ཞེས་པ་ནས། རྗེས་སུ་གཟུང་བར་བྱའོ་ཞེས་པའི་བར་གྱིས་བསྟན། གསུམ་པ་གྲངས་དུ་ཞིག་གཟུང་བ་ནི། དེ་ལྟར་འབྲེལ་རྟགས་ནས་ཞེས་པ་ནས། ཡོངས་སུ་གཟུང་བར་མི་ཤེས་སོ། ། ཞེས་པའི་བར་གྱིས་བསྟན། བཞི་པ་དུས་ནི། དེའང་གཟའ་སྐར་ཞེས་པ་ནས། སྤྱི་རྒྱུད་ལས་གསུངས་སོ། །
ཞེས་པའི་བར་གྱིས་བསྟན། གཟུང་བའི་ཆོ་ག་ནི་བསྙེན་པའི་ཐོག་མར་སྦྱར་ཏེ། མཆོད་པ་དང་གཏོར་མ་ཞེས་པ་ནས། ཁས་བླངས་སོ་ཞེས་པའི་བར་གྱིས་བསྟན་ཏོ། ། དེ་ལ་གྲངས་དུ་ཞིག་གཟུང་བར། བསྟན་བཅོས་དེ་ཉིད་འདུས་པ་ལས། འདིར་ཁ་ཅིག་ན་རེ། མཚན་ཉིད་ལྡན་པའི་སློབ་མ་གཅིག་ནས་ཉེར་ལྔའི་བར་གྲངས་ཁ་ཡར་བར་གཟུང་བར་བྱ་སྟེ། ཁ་འཆམས་པ་དང་། དེ་བས་ལྷག་པ་དཀྱིལ་འཁོར་གཅིག་ཏུ་མི་གཟུང་ལ།
དེ་སྐད་དུ་ཡང་སྤྱི་རྒྱུད་ལས། མཁས་པས་སློབ་མ་གཅིག་གམ་གསུམ། ། ལྔ་འམ་ཡང་ན་བདུན་དག་གམ། ། ཉི་ཤུ་རྩ་ནི་ལྔ་ཡི་བར། ། ཟུང་དུ་མ་གྱུར་སློབ་མ་གཟུང་། ། དེ་བས་ལྷག་པའི་སློབ་མ་ནི། ། ཡོངས་སུ་གཟུང་བར་མི་ཤིས་སོ། ། ཞེས་གསུངས་པས་ཤེས་སོ། ། ཞེས་ཟེར་རོ། ། དེ་ནི་ངེས་པ་མེད་དེ།
རྣམ་སྣང་མངོན་བྱང་ལས། སློབ་མ་དད་ཅིང་རིགས་བཙུན་པ། ། དེ་བཞིན་དཀོན་མཆོག་གསུམ་ལ་དད། ། ཟབ་མོ་ཡི་ནི་བློ་དང་ལྡན། ། སྤྲོ་བ་ཆེ་ཞིང་ཚུལ་ཁྲིམས་ལྡན། ། བཟོད་པ་ཆེ་ཞིང་སེར་སྣ་མེད། ། དཔའ་ལ་ཡི་དམ་བསྟན་པ་ནི། ། བཅུ་འམ་བརྒྱད་དམ་བདུན་ནམ་ལྔ། ། གཅིག་གཉིས་བཞི་ལས་ལྷག་ཀྱང་རུང་། ། དཔྱད་མི་དགོས་པར་གཟུང་བར་བྱ། །
ཞེས་བྱ་བ་ངེས་པ་མེད་པའི་ཕྱིར་རོ། ། བྱ་རྒྱུད་ལས་ཀྱང་སྤྱི་རྒྱུད་ཀྱི་དེ་ལྟར་ངེས་པ་མེད་དེ། འཇམ་དཔལ་རྩ་རྒྱུད་ལས། སློབ་མ་བརྒྱད་ཀྱི་བར་དུ་གཟུང་གི་གཞན་མི་གཟུང་བ་དང་། སློབ་དཔོན་གྱི་དབང་ལྔ་ལས་ལྷག་པ་མི་གཟུང་བར་བཞེད་པའི་ཕྱིར་རོ། ། དེ་ལ་སྤྱི་རྒྱུད་ཀྱི་དགོངས་པ་ནི། སློབ་མ་རྗེས་འཛིན་གྱིས་བཀྲ་ཤིས་པའི་ཕྱིར། ཁ་འཆམས་པ་མི་འཛིན་པ་དང་། དབང་བསྐུར་བ་ན། གཙོ་བོ་རེ་རེ་ལ་དབང་བསྐུར་བ་རྫོགས་པར་རིམ་གྱིས་བསྐུར་བྱ་ཡིན་པ་དང་།
རྐྱེན་གྱི་དབང་གིས་རྒྱུན་གཅིག་ལ། སློབ་མ་གཉིས་སམ་གསུམ་མམ་བཞི་ཡང་རུང་ལྷན་ཅིག་དབང་བསྐུར་ལ། དེ་ཡང་དབང་གི་ཡོ་བྱད་བུམ་པའི་མགུལ་རྒྱན་ལ་སོགས་པ་ཡོ་བྱད་གསར་པ་ཐམས་ཅད་ཀྱིས་དབང་བསྐུར་དགོས་པས། ཉེར་ལྔ་ལས་ལྷག་པ་བསྒྲུབ་དཀའ་བར་དགོངས་པ་ཡིན་ཏེ། སྤྱི་རྒྱུད་ལས། བླ་མས་སློབ་མ་གཅིག་པུ་ནི། ། དཀྱིལ་འཁོར་དག་ཏུ་དབང་བསྐུར་ལ། ། མཁས་པས་གཅིག་ཆར་སློབ་མ་གཉིས། ། དབང་བསྐུར་བ་ནི་སྤོང་མི་བྱ། ། གཉིས་སམ་གསུམ་མམ་བཞི་ཡང་རུང་། །
བླ་མས་དབང་བསྐུར་བྱ་བ་ནི། ། ཡོ་བྱད་གསར་པ་གཞན་རྣམས་ཀྱིས། ། ཐམས་ཅད་ཐམས་ཅད་སོ་སོར་བྱ། ། ཞེས་གསུངས་པའི་ཕྱིར་རོ། ། འཇམ་དཔལ་རྩ་རྒྱུད་དུ། ལྔ་ལས་ལྷག་པ་མི་འཛིན་པ་ནི། བྱ་རྒྱུད་ནི་སྔགས་གསར་དུ་གསུངས་པས་སྔགས་ཀྱི་ཆེ་བ་དབྱུང་བ་དང་། སྙིགས་དུས་སུ་འདུལ་བྱ་ཡང་དཀའ་བ་དང་། སྤྱི་རྒྱུད་ཀྱི་ཆིངས་ལ་ཆེ་ལས་མི་འདའ་བ་དང་། ཁྱད་པར་དཀྱིལ་འཁོར་ཆེ་ཞིང་།
ལྷ་རེ་རེ་ནས་ཆུ་དབང་བསྐུར་དགོས་པས། རིང་དུ་འགོར་བའི་ཕྱིར་རོ། ། དེས་ན་འདིར་བྱ་རྒྱུད་ཀྱི་ཆོ་གའི་ངེས་པ་དེ་ཐམས་ཅད་བྱེད་དགོས་པ་ནི་མ་ཡིན་ཏེ། སྒྲུབ་བྱེད་མེད་པའི་ཕྱིར་དང་། ཁྱེད་རང་ཡང་དེ་ལྟར་མི་འདོད་པའི་ཕྱིར་རོ། ། ཞེས་གསུངས་སོ།། །། དེ་ནི་རྗེ་བཙུན་ས་སྐྱ་པའི་དགོངས་པ་མ་ལོང་པའི་དགག་པ་སྟེ། འདི་ལྟར། ཀྱཻའི་རྡོ་རྗེ་འདིར། དཀྱིལ་འཁོར་གྱི་ཆོ་གར་དགོས་པ་མི་གསལ་བ་རྣམས།
བརྟག་གཉིས་ལས། ཇི་ལྟར་དེ་ཉིད་འདུས་པ་ཡི། ། དཀྱིལ་འཁོར་ཆོ་ག་དེ་བཞིན་བྱ། ། ཞེས་གསུངས་པས། དེ་ཉིད་འདུས་པ་ལས་འབྱུང་བ་ལྟར་བྱ་བ་ཡིན་ལ། དེར་ཡང་མི་གསལ་བ། ཧཱུྃ་སཾ་ཊི་ལས། སྤྱིའི་ཆོ་གས་ཐམས་ཅད་བྱའོ། ། ཞེས་སྤྱི་རྒྱུད་དུ་ཞལ་འཕངས་པས། འདིར་སྤྱི་རྒྱུད་ཀྱི་ལུགས་གཞིར་འཇོག་པ་ཡིན་གྱི།
སྤྱི་རྒྱུད་ནས་གསུང་པ་དེ་ལྟར་རྒྱུད་ཐམས་ཅད་དུ་ངེས་པ་ཡིན་ནོ་ཞེས་ཀྱང་མི་བཞེད་ལ། རྒྱུད་གཞན་ལས་སློབ་མའི་གྲངས་གསུངས་པ་མེད་དོ་ཞེས་ཀྱང་མི་བཞེད་པས། ཁས་བླངས་མེད་པ་ལ་ཐལ་བ་འཕེན་པ་ཁོ་ན་ཡིན་པའི་ཕྱིར་དང་། སློབ་མ་རྗེས་འཛིན་གྱི་དུས་སུ་བཀྲ་ཤིས་དགོས་པ་ལྟར་དབང་བསྐུར་གྱི་གནས་སྐབས་སུ་ཤིན་ཏུ་ཡང་བཀྲ་ཤིས་དགོས་པའི་ཕྱིར་དང་། རྗེས་སུ་གཟུང་བ་དེ་དག་ལ་དབང་བསྐུར་བྱ་བ་ཡིན་པའི་ཕྱིར་དང་། སྤྱི་རྒྱུད་ལས། སློབ་མ་ཡོངས་སུ་གཟུང་བ་གང་། ། སྟ་གོན་གནས་ཚེ་མེད་ན་ནི། ། དེ་ཡི་གཟུགས་བརྙན་བྱས་ནས་སུ། ། ཇི་ལྟར་བཤད་པའི་ལས་རྣམས་བྱ། །
སློབ་མ་ཡོངས་སུ་གཟུང་བ་གང་། ། གལ་ཏེ་རྐྱེན་འགའ་ཞིག་གིས་ནི། ། དེར་ནི་འོང་པར་མི་འགྱུར་ན། ། གཞན་དག་དེ་ཡི་སྐྱིན་པོར་གཞུག ། ཞེས་གསུངས་པས། རྐྱེན་དབང་གི་མ་ཚང་ནའང་། གཟུགས་བརྙན་ནམ། སློབ་མ་གཞན་ཚབ་མར་བཅུག་སྟེ། དབང་བསྐུར་བར་གསུངས་པ་ཡིན་པའི་ཕྱིར་དང་། གཉིས་སོགས་གསུངས་པའི་དོན་ནི།
སློབ་མ་རེ་རེ་ཞིང་ཡོ་བྱད་གསར་པས་དབང་བསྐུར་དགོས་པར་སྟོན་པ་དང་། གཟུགས་བརྙན་ཚབ་མར་བྱས་པ་ན། དེ་ལ་ཡོ་བྱད་གསར་པ་དག་མི་དགོས་པར་སྟོན་པ་ཡིན་པའི་ཕྱིར་དང་། གཞན་དུ་ན་ལུང་དེ་དག་འགལ་བ་ཁོ་ནར་ཁས་ལེན་དགོས་པའི་ཕྱིར་རོ། ། ཁོ་བོ་ཅག་གི་བླ་མ་དམ་པ་འགའ་ཞིག་ནི། འདིར་སློབ་དཔོན་དང་སློབ་མ་ཟུང་དུ་བྱ་བའི་ཕྱིར་ཏེ། བླ་མེད་རྡོ་རྗེ་ཐེག་པའི་བརྗོད་བྱའི་གཙོ་བོ་ནི། ཐབས་ཤེས་ཟུང་དུ་འཇུག་པ་ཡིན་ལ། དེ་མཚོན་པར་བྱེད་པའོ། ། ཞེས་ཀྱང་གསུངས་སོ། །
འདིར་ཁ་ཅིག ཀྱཻ་རྡོ་རྗེར་མི་གསལ་བ་རྣམས། དེ་ཉིད་འདུས་པ་ལས་འབྱུང་བ་ལྟར་བྱ་བ་ཡིན་ན། དཔལ་དེ་ཁོ་ན་ཉིད་འདུས་པ་ལས། དཀྱིལ་འཁོར་ཆེན་པོ་འདི་ཉིད་དུ་འཇུག་པ་ལ་ནི། སྣོད་དང་སྣོད་མ་ཡིན་པ་བརྟག་མི་འཚལ་ལོ། ། ཞེས་གསུངས་པས། སློབ་མའི་གྲངས་ལ་ངེས་པ་མེད་པར་བསྟན་པ་མ་ཡིན་ནམ་ཞེ་ན། དེ་ནི་དཀྱིལ་འཁོར་དུ་འཇུག་པ་ཙམ་ལ་བཞེད་པ་ཡིན་གྱི། དབང་བསྐུར་བ་ལ་བཞེད་པ་མ་ཡིན་ནོ།། །།
གཉིས་པ་བསྙེན་པའི་ཆོ་ག་ལ་གཉིས། བསྙེན་པའི་ཆོ་ག་དངོས་དང་། བསྙེན་པའི་ཚད་དོ། ། དང་པོ་ལ་གཉིས། བུམ་པ་ལ་མ་བརྟེན་པར་བསྙེན་པ་དང་། བུམ་པ་ལ་བརྟེན་ནས་བསྙེན་པའོ། ། བསྙེན་པའི་ཚད་ལ་གསུམ། གྲངས་ཀྱི་བསྙེན་པ་དང་། དུས་ཀྱི་བསྙེན་པ་དང་། མཚན་མའི་བསྙེན་པའོ། །
དེ་རེ་རེ་ལ་ཡང་གསུམ་གསུམ་སྟེ། གཞུང་ཉིད་དུ་གསལ་ལོ། ། འདིར་བསྟན་བཅོས་དེ་ཉིད་འདུས་པ་ལས། དཀྱིལ་འཁོར་གྱི་ཆོ་ག་འབྲིང་པོར། སྦྱོར་བ་ལ་གསུམ་སྟེ། བསྙེན་པའི་ཆོ་ག སའི་ཆོ་ག སྟ་གོན་གྱི་ཆོ་གའོ། ། དང་པོ་ལ་གསུམ་སྟེ། བུམ་པ་ལ་བརྟེན་ནས་བསྙེན་པ་དང་།
རས་བྲིས་ལ་བརྟེན་ནས་བསྙེན་པ་དང་། དེ་གཉིས་ལ་མ་བརྟེན་པར་བསྙེན་པའོ། ། དང་པོ་ནི་སྟ་གོན་ནས་འབྱུང་བ་ལྟར། བུམ་པ་བསྒྲུབས་ཏེ་བསྙེན་པ་བྱེད་པའོ། ། གཉིས་པ་ནི། དེའི་སྟེང་དུ་རས་བྲིས་ཀྱི་དཀྱིལ་འཁོར་བསྒྲུབ་ཅིང་མཆོད་ནས་བསྙེན་པ་བྱེད་པའོ། ། གསུམ་པ་ནི་བདག་བསྐྱེད་ཙམ་ལ་བརྟེན་ནས། བསྒྲུབ་ཐབས་ནས་འབྱུང་བ་ལྟར་བསྙེན་པ་བྱེད་པའོ། ། དེ་ལྟ་བུའི་བསྙེན་པ་ལ་ཡང་། རབ་འབྲིང་ཐ་མ་གསུམ་སྟེ།
མཚན་མའི་བསྙེན་པ་དང་། དུས་ཀྱི་བསྙེན་པ་དང་། གྲངས་ཀྱི་བསྙེན་པའོ། ། དང་པོ་ནི་རབ་ལྷས་དངོས་སུ་གནང་བ་བྱིན་པ་ལ་སོགས་པ་དང་། འབྲིང་རྨི་ལམ་དུ་གནང་བ་བྱིན་པ་ལ་སོགས་པ་དང་། ཐ་མ་ལྟས་བཟང་བ་དང་། བླ་མས་གནང་བ་ལ་སོགས་པའོ། ། གཉིས་པ་ནི། རབ་ཟླ་བ་དྲུག་དང་། འབྲིང་ཟླ་བ་གསུམ་དང་།
ཐ་མ་ཞག་བདུན་དུ་མཐུན་བཞིའི་ངེས་པ་བྱེད་པའོ། ། གསུམ་པ་ནི་རབ་དུང་ཕྱུར་ལ་སོགས་པ་དང་། འབྲིང་དགུ་འབུམ་ལ་སོགས་པ་དང་། ཐ་མ་གཙོ་བོ་ལ་འབུམ་དང་། འཁོར་ལ་ཁྲི་ཕྲག་རེ་རེའོ། ། ཞེས་དང་། རྣམ་ངེས་སུ། དེ་ལ་བསྙེན་པའི་ཆོ་ག་ཇི་སྐད་བཤད་པ་རྣམས་ནི། ཕལ་ཆེར། དེ་ཉིད་འདུས་པ་རྩ་བཤད་ཀྱི་རྒྱུད་རྣམས་ལས་གསུངས་ཤིང་།
ཁྱད་པར་གྱི་བསྙེན་པ་ལ། གཙོ་བོའི་བསྙེན་པ་ནི། བསྙེན་པ་དཔའ་གཅིག་བྱེད་པའི་ཚེ་འཁོར་གསུམ་ཡིན་པར་བཤད་དོ། ། ལས་སྔགས་ནི། དཀྱིལ་འཁོར་གྱི་ཆོ་ག་ལ་ཤས་ཆེར་ཀུན་ཏུ་སྤྱོད་ཅིང་། དེའི་ལས་ཀྱང་བྱེད་དགོས་པས། རྡོ་རྗེ་ཕྲེང་བའི་རྒྱུད་ལས། བགེགས་མཐར་བྱེད་ཀྱི་སྙིང་པོའི་སྔགས། ། ཡི་གེ་ཉི་ཤུ་རྩ་བཞི་མཆོག ། སྟོང་ཕྲག་བཅུ་ནི་ཡོངས་སུ་བཟླས། །
ཐོག་མར་མཁས་པས་ཇི་བཞིན་དུ། ། བགེགས་རྣམས་ཐམས་ཅད་བསལ་བའི་ཕྱིར། ། སྔོན་དུ་བསྙེན་པ་ཞེས་ནི་བཤད། ། ཅེས་གསུངས་སོ། ། གཙོ་བོ་དག་གི་བསྙེན་པ་རྫོགས་ཀྱང་། ཡེ་ཤེས་དབབ་པའི་བསྙེན་པ་མ་བྱས་ན། སློབ་མ་ལ་ཡེ་ཤེས་བབས་པའི་མཚན་མ་ཡིད་ཆེས་པ་མི་འབྱུང་བས། དེའི་བསྙེན་པ་དགོས་པར་རྣལ་འབྱོར་རྒྱུད་ནས་བསལ་བར་གསུངས་ཤིང་། གདན་བཞི་ལས་ཀྱང་གསུངས་སོ། ། ཞེས་དང་།
གཞན་དག་ན་རེ། བསྙེན་པའི་གྲངས་ཀྱང་རབ་འབྲིང་ཐ་གསུམ་དུ། གཙོ་བོ་ལ་འབུམ་མམ། ཁྲིའམ་སྟོང་གང་རུང་དང་། འཁོར་ལ་ཁྲིའམ་སྟོང་ངམ་བརྒྱ་གང་རུང་བཟླས་ཏེ། དེ་ཡང་རྩོད་པའི་དུས་སུ་བཞི་འགྱུར་བཟླས་པར་བྱའོ། ། དེ་ལྟར་སྡོམ་འབྱུང་ལས། རྫོགས་ལྡན་དུས་སུ་གཅིག་བཟླས་པ། ། གསུམ་ལྡན་དུས་སུ་ཟླ་གཉིས་བྱ། ། གཅིག་ལྡན་དུས་སུ་སུམ་འགྱུར་ཏེ། །
རྩོད་པའི་དུས་སུ་བཞི་འགྱུར་བཟླས། ། ཞེས་གསུངས་པས་སོ། ། ཞེས་ཟེར་རོ། ། དེ་ནི་མ་ཡིན་ཏེ། གྲངས་འབྲིང་པོ་དང་ཐ་མ་དེ་དག་གི་སྒྲུབ་བྱེད་མེད་པའི་ཕྱིར་དང་། རྫོགས་ལྡན་དུས་སུ་གཅིག་བཟླས་པ་དེ་སུམ་ལྡན་གྱི་དུས་སུ་གཉིས་བཟླས་པར་འགྱུར་ལ། གཉིས་ལྡན་གྱི་དུས་སུ་གསུམ་འགྱུར་དང་། རྩོད་ལྡན་གྱི་དུས་སུ་བཞི་འགྱུར་བཟླས་པར་འགྱུར་རོ། ། ཞེས་བཟླས་པའི་འགྱུར་འཕེལ་བ་སྟོན་པ་ཡིན་པའི་ཕྱིར་དང་། དེ་ལྟར་ཁྲག་འཐུང་མངོན་བྱུང་ལས་ཀྱང་གསུངས་པ་ཡིན་པའི་ཕྱིར་དང་།
གཞན་དུ་ན་དུས་བཞིའི་ནང་ནས་གསང་སྔགས་བླ་མེད་སྙིགས་མའི་དུས་སུ་འགྲུབ་པ་ཤས་ཆེ་བར་བཞེད་པ་དང་འགལ་བའི་ཕྱིར་རོ། ། ཞེས་གསུངས་སོ། ། དེ་ལ་དགག་པ་དེ་དག་ནི་རིག་པ་མ་ཡིན་ཏེ། གྲངས་ཀྱི་བསྙེན་པ། འབྲིང་ཐ་དེ་དག་རྩ་བའི་བསྙེན་པར་བཞེད་པ་མ་ཡིན་པའི་ཕྱིར་དང་། ཁ་གསོའི་བསྙེན་པ་ལ་ཡང་། སྔགས་ཀྱི་གྲངས་ཀྱི་ངེས་པའི་སྒྲུབ་བྱེད་དགོས་ན། ཁྱེད་རང་གི་དཀྱིལ་འཁོར་གྱི་ཆོ་གར། ཁོ་བོས་བསྙེན་པ་གསོས་ཏེ། ཁྱོད་ལ་དབང་སྦྱིན་པར་བྱའོ། །
ཞེས་ཁས་བླངས་ནས་སླར་ཡང་དམ་ཚིག་ཉམས་པ་ལ་སོགས་པ་སྤངས་པའི་ཕྱིར་དང་། བྱིན་གྱིས་བརླབས་པ་ཁྱད་པར་དུ་བྱ་བའི་ཕྱིར། བསྙེན་སྒྲུབ་ཅི་ནུས་སུ་བྱའོ། ། ཞེས་བཤད་པ་སྙིང་པོ་མེད་པར་འགྱུར་ཏེ། གྲངས་ཀྱི་ངེས་པ་ཡང་མ་བཤད་ན་དེའི་སྒྲུབ་བྱེད་ལྟ་སྨོས་ཀྱང་ཅི་དགོས་པའི་ཕྱིར་དང་། ཇི་ལྟར་ནུས་པས་བསྙེན་པ་ཁ་གསོར་རུང་ན། ཁྲི་དང་སྟོང་ལ་སོགས་པས་ཀྱང་ཁ་གསོར་རུང་བ་དགག་མི་ནུས་པའི་ཕྱིར་དང་། སྒྲུབ་བྱེད་མེད་པ་ཡང་མ་གྲུབ་ཏེ། སངས་རྒྱས་ཐོད་པའི་རྒྱུད་དང་། དེའི་དཀྱིལ་འཁོར་གྱི་ཆོ་གར།
དཀྱིལ་འཁོར་བདག་པོའི་བཟླས་པ་ནི། ། བསོད་ནམས་ཆེ་འབྲིང་ཆུང་བ་དག ། བྱེ་བ་འབུམ་དང་ཁྲིས་འགྲུབ་འགྱུར། ། ཞེས་བསོད་ནམས་ཆེན་པོས་བཟླས་པ་ཁྲིས་འགྲུབ་པར་གསུངས་པའི་ཕྱིར་དང་། བསོད་ནམས་ཤིན་ཏུ་ཆེན་པོས་སྟོང་གི་འགྲུབ་པའང་ཤུགས་ཀྱི་བསྟན་པ་ཡིན་པའི་ཕྱིར་དང་། རྫོགས་ལྡན་དུས་སུ་གཅིག་བཟླས་པ། རྩོད་དུས་སུ་བཞི་བཟླས་པར་འགྱུར་ན། རྩོད་དུས་གཅིག་བཟླས་བཞི་འགྱུར་ཉིད། ། ཞེས་གསུངས་རིགས་པའི་ཕྱིར་དང་། དེའི་ཕྱིར་རྩོད་དུས་བཞི་འགྱུར་ཉིད་དུ་བཟླས། །
ཞེས་སོགས་ཀྱི་དོན་ལོག་པར་བཀྲལ་བར་འགྱུར་བའི་ཕྱིར་དང་། རྣལ་འབྱོར་གྱི་དབང་ཕྱུག་ས་ར་ཧས་སངས་རྒྱས་ཐོད་པའི་བཀའ་འགྲེལ་ཡེ་ཤེས་ལྡན་ལས། དེ་ནི་རྣལ་འབྱོར་པ་ཐ་མ་དང་། འབྲིང་དང་། མཆོག་རྣམས་ཀྱི་བཟླས་པ་བསྟན་པར་བྱ་སྟེ། རྒྱུད་ལ་ལར་ཞེས་པ་ནི། རྒྱུད་ཁ་ཅིག་ཏུའོ། ། ཅི་ནས་ཞེས་པ་ནི་རྣམ་པ་ཀུན་ནས་སོ། ། སྔགས་བྱེ་བ་བཟླས་ཞེས་པ་ནི། རྣལ་འབྱོར་པ་ཐ་མས་ནི་སྔགས་བྱེ་བ་བཟླས་པར་གསུངས་ཞེས་པའི་ཐ་ཚིག་གོ །
བསོད་ནམས་འབྲིང་པོ་རྣམས་ཀྱིས་སྔགས་འབུམ་བཟླས་ཞེས་པ་ནི། བསོད་ནམས་འབྲིང་པོས་རྣལ་འབྱོར་པ་བར་མས་འབུམ་བཟླས་པར་གསུངས་ཏེ། མྱུར་བར་ཞེས་བྱ་བའི་དོན་ནི་མགྱོགས་པར་ཞེས་བྱ་བའི་དོན་ཏོ། ། གང་གསུང་ཞེས་པ་ནི་གང་བཤད་པའོ། ། བསོད་ནམས་ཆེ་བས་ཞེས་པ་ནི། བསོད་ནམས་ཆེ་བས་རྣལ་འབྱོར་པ་མཆོག་གིས་ནི་ཁྲི་བཟླས་པར་བཤད་དོ། ། དེ་ལྟར་ཡང་གསུངས་པ། རྫོགས་ལྡན་དུས་སུ་ཡི་གེ་འབུམ་བཟླས་ཏེ། ། གཉིས་ལྡན་དུས་ཀྱི་སྔགས་པས་འབུམ་ཕྲག་གཉིས། ། གསུམ་ལྡན་དུས་སུ་འབུམ་ཕྲག་གསུམ་དུ་འགྱུར། །
བྱེ་བ་ཕྲག་གསུམ་འབུམ་བཞི་རྩོད་དུས་སྦྱར། ། ཞེས་སོ། ། རྡོ་རྗེ་འཆང་ཞེས་པ་ནི། རྡོ་རྗེ་འཆང་ཆེན་པོའོ། ། རྣམ་པ་དེ་ལྟ་བུར་བཅོམ་ལྡན་ཀྱིས་སྔགས་ཀྱི་བཟླས་པ་གསུངས་སོ། ། ཞེས་གསུངས་པས། རྣལ་འབྱོར་གྱི་དབང་ཕྱུག་ཆེན་པོ་ལ་ཡང་བྱུང་རྒྱལ་དུ་རྒལ་བར་གསུངས་པའི་ཕྱིར་དང་། བཟླས་པ་ཙམ་བསྒྲུབ་དཀའ་བས་གསང་སྔགས་བསྒྲུབ་དཀའ་བར་ཡང་མི་འགྲུབ་སྟེ། དུས་ཀྱི་འཁོར་ལོ། བསྐྱེད་རིམ་བསྒྲུབ་དཀའ་བར་བསྟན་ནས།
རྫོགས་རིམ་གྱི་ཐད་དུ། རྟོག་པ་ཐམས་ཅད་ཡོངས་སྤངས་ནས། ། ཉི་མ་གཅིག་ནི་ཡོངས་སུ་བརྟག ། གལ་ཏེ་རྟགས་ནི་མ་བྱུང་ན། ། དེ་ཚེ་ང་ཡི་རྫུན་ཚིག་ཡིན། ། ཞེས་བཞེད་པ་དག་ཀྱང་ཡོད་པའི་ཕྱིར་རོ། ། ཡང་བླ་མ་རིན་པོ་ཆེ་བློ་བཟང་གྲགས་པས་མཛད་པའི་རྡོ་རྗེ་འཆང་ཆེན་པོའི་ལམ་གྱི་རིམ་པ་ལས། སྡོམ་བྱུང་གི་བཅུ་གཉིས་པ་ལས། རྫོགས་ལྡན་ལ་ནི་བཟླས་བྱ་གཅིག ། ཉིས་འགྱུར་གསུམ་ལྡན་ལ་བཟླ་བྱ། །
སུམ་འགྱུར་གཉིས་ལྡན་ལ་རབ་བརྗོད། ། རྩོད་ལྡན་བཟླས་པ་བཞི་འགྱུར་རོ། ། ཞེས་གསུངས་པས་གཙོ་བོ་ལ་འབུམ་དང་། འཁོར་ལ་ཁྲི་བཟླས་པར་གསུངས་པ་རྣམས། བཞི་འགྱུར་དུ་བྱ་དགོས་ཞེས་ཁ་ཅིག་སྨྲ་མོད་ཀྱང་རྒྱུད་ཀྱི་དོན་དུ་མ་མཐོང་སྟེ། སྡོམ་འབྱུང་གི་བཅུ་གཅིག་པར། གཙོ་བོ་ཡབ་ཡུམ་དང་། མཁའ་འགྲོ་མ་ལ་སོགས་པ་བཞི་སྟེ་ལྷ་དྲུག་གི་སྒོ་ནས་གཏེར་དང་བཅུད་ལེན་ལ་སོགས་སྒྲུབ་པའི་སྐབས་སུ་སྙིང་པོ་འབུམ་དང་། ཉེ་སྙིང་འབུམ་ཕྲག་གསུམ་ལ་སོགས་པ་བཟློ་བ་དང་། བཟླས་པ་གང་བྱས་ཀྱི་བཅུ་ཆའི་སྦྱིན་སྲེག་བྱེད་པར་གསུངས་ལ།
དེ་རྫོགས་ལྡན་གྱི་དབང་དུ་བྱས་པར་འགྲེལ་པས་བཤད་ཅིང་། ལུང་དྲངས་པ་དེའི་འགྲེལ་པ་ལས་ཀྱང་། འབུམ་ཕྲག་གཅིག་དང་གཉིས་ལ་སོགས་པ་བཟླ་བར་གསུང་པ་རྣམས་རྫོགས་ལྡན་གྱི་དུས་ཡིན་པས་དེ་ཉིས་འགྱུར་ལ་སོགས་པ་བྱ་བར་བཤད་པས། དངོས་གྲུབ་བསྒྲུབ་པའི་སྐབས་ལ་གསལ་བར་བཤད་ཀྱི། དཀྱིལ་འཁོར་གྱི་ཆོ་ག་བྱེད་པའི་སྔོན་དུ་བཟླས་པ་བྱེད་པ་ལ་མ་བཤད་པའི་ཕྱིར་དང་། དཀྱིལ་ཆོག་ཁུངས་ཐུབ་གཞན་ནས་ཀྱང་། དེ་ལྟར་བྱེད་པའི་རྣམ་བཞག་མ་བཤད་པའི་ཕྱིར་རོ། ། ཞེས་བཤད་དོ། ། དེ་ནི་རིགས་པ་མ་ཡིན་ཏེ། དངོས་གྲུབ་བསྒྲུབ་པའི་སྐབས་ལ་གསལ་བར་བཤད་པས་གཞན་དུ་བྱེད་པ་འགོག་མི་ནུས་པའི་ཕྱིར་དང་།
གོང་དུ་བཤད་པའི་ཡེ་ཤེས་ལྡན་གྱི་ལུང་དེ་ཡང་རྣལ་འབྱོར་པ་གསུམ་གྱིས་བཟླས་པ་ཐམས་ཅད་ཀྱི་ཐུན་མོང་བ་ཡིན་པའི་ཕྱིར་རོ། ། ཡང་ལམ་རིམ་ལས། དྷ་རི་ཀ་པས། འབྲིང་ངམ་ཆུང་ངུའི་ཚུལ་གནས་ན། ། དཀྱིལ་འཁོར་དབང་པོ་འབུམ་དུ་སྟེ། ། དེ་བཞིན་མཁའ་འགྲོ་སྟོང་ཕྲག་བཅུ། ། བཟླས་ཏེ་ལྷ་རྣམས་མཉེས་པར་བྱ། ། ཡེ་ཤེས་མཆོག་ལ་ཁྲི་ཕྲག་སྟེ། ། སྦྱིན་སྲེག་མཆོག་གི་མཉེས་པར་མཆོད། ། ཅེས་གསུངས་པའི་དོན་ལ།
བོད་ཀྱི་མཁས་པ་དག་ལྷ་བཅུ་གསུམ་མའམ་ལྷ་ལྔ་མ་ལ། གཙོ་བོ་ལ་འབུམ་འཁོར་ལ་ཁྲི་ཕྲག་རེ། ཐམས་ཅད་ཀྱི་ཐུན་མོང་དུ་ཡེ་ཤེས་འབེབས་པའི་སྔགས་ལ་ཁྲི་ཕྲག་གཅིག དེ་རྣམས་ཀྱི་བཟླས་པའི་བཅུ་ཆ་སྦྱིན་སྲེག་བྱ་ཞེས་གསུངས་སོ། ། ཡེ་ཤེས་འབེབས་པའི་བཟླས་པའི་བཅུ་ཆ་ལ། སྦྱིན་སྲེག་བྱ་བར་དུས་འཁོར་གྱི་བསྐོར་ལས་གསུངས་པ་དང་། སྡོམ་འབྱུང་སོགས་ལས། ཞི་རྒྱས་ལ་སོགས་པའི་དངོས་གྲུབ་སྒྲུབ་པའི་སྐབས་སུ་བཟླས་པའི་བཅུ་ཆའི་སྦྱིན་སྲེག་བྱ་དགོས་པར་གསུངས་པ་མ་གཏོགས་པ། དཀྱིལ་འཁོར་གྱི་ཆོ་ག་བྱེད་པའི་སྔ་རོལ་གྱི་བཟླས་པ་བཅུ་ཆའི་སྦྱིན་སྲེག་བྱ་བར་ཚད་ལྡན་གྱི་དཀྱིལ་ཆོག་གང་ནས་ཀྱང་མ་གསུངས་པས་མི་དགོས་སོ། ། དེས་ན་དྷ་རི་ཀ་པའི་གསུངས་པ་ཡང་ཆོ་ག་དང་བཟླས་པའི་ཆད་ལྷག་གི་ཉེས་པ་རྣམས་དག་པར་བྱ་བའི་ཕྱིར་བཟླས་བསྒོམ་གྱི་མཐར་བྱེད་པའི་སྦྱིན་སྲེག་ཡིན་གྱི་བཅུ་ཆའི་སྦྱིན་སྲེག་མིན་ཏེ།
རྡོ་རྗེ་སྙིང་པོ་རྒྱན་གྱི་བདུན་པ་ལས། གསང་སྔགས་ལྷག་ཆད་གང་ཡིན་པ། ། ཐམས་ཅད་སྦྱིན་སྲེག་དག་གིས་སྐོངས། ། ཞེས་གསུངས་པ་ལྟར་རོ། ། ཞེས་འཆད་དོ། ། དེ་ནི་རིགས་པ་མ་ཡིན་ཏེ། ཚད་ལྡན་གྱི་རྒྱུད་འགྲེལ་ལས་བཤད་ན། བཤད་པའི་གོ་ཆོད་པའི་ཕྱིར་དང་། དྲི་མེད་འོད་ལས། རྐང་པ་བཅུ་དྲུག་པ་དང་།
རྐང་པ་བདུན་ཅུ་རྩ་གཉིས་པ་དང་། ཡེ་ཤེས་འབེབས་པའི་སྔགས་དང་། ཐུགས་རྡོ་རྗེའི་བཟླས་པ། གསུང་རྡོ་རྗེའི་བཟླས་པ། སྐུ་རྡོ་རྗེའི་བཟླས་པ་སྟེ། དེ་དག་ཐམས་ཅད་ལ་བཅུ་ཆའི་སྦྱིན་སྲེག་བྱ་བར་གསལ་བར་གསུངས་ཤིང་། དེ་དག་ཀྱང་བཟླས་པ་སྤྱིར་བསྟན་པ་ཡིན་པས། དཀྱིལ་འཁོར་གྱི་ཆོ་ག་བྱེད་པའི་སྔོན་རོལ་གྱིས་བཟླས་པ་ལ་བཅུ་ཆའི་སྦྱིན་སྲེག་དགོས་པ་ཞར་ལ་འབྱུང་བའི་ཕྱིར་དང་། ཡེ་ཤེས་དབབ་པ་ལ་བྱེད་དགོས་པ་ཉིད་ཀྱིས་ཀྱང་། དཀྱིལ་འཁོར་གྱི་ཆོ་ག་ལ་འཇུག་པའི་སྔོན་རོལ་གྱི་བཟླས་པ་ལ་དགོས་པར་ཤིན་ཏུ་གསལ་བའི་ཕྱིར་དང་།
དཀྱིལ་འཁོར་གྱི་ཆོ་ག་ལ་འཇུག་པའི་སྔོན་རོལ་གྱི་བཟླས་པ་ཁོ་ན་ལ་བཅུ་ཆའི་སྦྱིན་སྲེག་མི་དགོས་པའི་ལུང་རིགས་ཅི་ཡང་མེད་པའི་ཕྱིར་དང་། སྡོམ་བྱུང་ལས། འབུམ་ཕྲག་གཅིག་ཏུ་བཟླས་ནས་སུ། ། བཅུ་ཆ་ཡི་ནི་སྦྱིན་སྲེག་བྱ། ། འཇིག་རྟེན་འཇིག་རྟེན་འདས་དངོས་གྲུབ། ། མྱུར་དུ་འགྲུབ་སྟེ་གཞན་དུ་མིན། ། ཞེས་དང་། རཏྣ་རཀྵི་ཏའི་འགྲེལ་པར། འཇིག་རྟེན་འཇིག་རྟེན་འདས་དངོས་གྲུབ། ། ཞེས་བྱ་བ་ནི།
སྔགས་ཐམས་ཅད་ལ་ཐུན་མོང་ངོ་། ། གཙོ་བོ་ཉིད་ཀྱིས་ནི་ཆར་དབབ་པ་ལ་སོགས་པ་བསྟན་ཏོ། ། ཞེས་བཟླས་པ་ཐམས་ཅད་ཀྱི་ཐུན་མོང་དུ་གསུངས་པ་མ་རྟོགས་པར་ཟད་པའི་ཕྱིར་དང་། བཅུ་ཆའི་སྦྱིན་སྲེག་མི་དགོས་པའི་སྒྲུབ་བྱེད་དུ་རྡོ་རྗེ་སྙིང་པོ་རྒྱན་གྱི་ལུང་དེ་ཉིད་འདྲེན་པའང་གྱི་ན་ཙམ་ཡིན་པའི་ཕྱིར་རོ།། །། གསུམ་པ་སའི་ཆོ་ག་ལ། དེ་ལ་སའི་ཆོ་ག་ནི་ཞེས་པ་ནས། བསྲུང་བའོ། ། ཞེས་པའི་བར་གྱིས་བསྡུས་པའི་དོན་བསྟན། དེའི་དང་པོ་ལ། ས་ཆོག་མི་དགོས་པའི་ཕྱོགས་དང་།
དགོས་པའི་ཕྱོགས་བརྟག་པ་གཉིས། དང་པོ་ལ་ས་ཆོག་ཐམས་ཅད་མི་དགོས་པའི་་་་་་འདི་པ་གོང་འོག་གཉིས་ཀ་བྲི་དགོས་སོ། ། ཕྱོགས་དང་། ཆོ་ག་འགའ་ཞིག་མི་དགོས་པའི་ཕྱོགས་གཉིས། དང་པོ་ནི། དེ་ལ་གཙུག་ལག་ཁང་ཞེས་པ་ནས། གཉིས་ཙམ་བྱས་ཀྱང་ལེགས་སོ། ། ཞེས་པའི་བར་གྱིས་བསྟན། གཉིས་པ་ཆོ་ག་འགའ་ཞིག་མི་དགོས་པའི་ཕྱོགས་ནི། གཞན་ཡང་ཞེས་པ་ནས།
ཆོ་ག་གཞན་རྣམས་བྱའོ། ། ཞེས་པའི་བར་གྱིས་བསྟན། གཉིས་པ་ས་ཆོག་དགོས་པའི་ཕྱོགས་བརྟག་པ་ལ། རྒྱས་པ་དང་། བསྡུས་པ་གཉིས། དང་པོ་ནི། དེ་ལ་ས་བརྟག་པའི་ཆོ་ག་ནི་ཞེས་པ་ནས། ཤེས་པར་བྱའོ་ཞེས་པའི་བར་གྱིས་བསྟན། གཉིས་པ་ནི། མདོར་བསྡུས་པའི་ཞེས་པ་ནས།
བྱང་ཤར་གྱི་ཕྱོགས་སུ་བྱའོ། ། ཞེས་པའི་བར་གྱིས་བསྟན། གཉིས་པ་ས་བློས་ཡོངས་སུ་བཟུང་བ་ནི། དེ་ལྟར་ས་ཕྱོགས་ཞེས་པ་ནས་ས་བཟུང་བའོ། ། ཞེས་པའི་བར་གྱིས་བསྟན། གསུམ་པ་ས་བླང་བ་ལ་གཉིས། སྣང་བ་ལ་སླང་བ་དང་། མི་སྣང་བ་ལ་སླང་བའོ། ། དང་པོ་ནི། སའི་ཕྱོགས་དེ་ཞེས་པ་ནས།
ཅེས་བྱས་ལ་བླང་ངོ་། ། ཞེས་པའི་བར་གྱིས་བསྟན། གཉིས་པ་མི་སྣང་བ་ལ་སླང་བ་ལ། སའི་ལྷ་མོ་ལ་སླང་བ་དང་། ཕྱོགས་སྐྱོང་དང་གཞི་བདག་ལ་སླང་བ་གཉིས། དང་པོ་ནི། དེས་སྐབས་བྱིན་པ་དང་། ཞེས་པ་ནས་དཔང་པོར་བྱོན་པར་བསམ། ཞེས་པའི་བར་གྱིས་བསྟན། གཉིས་པ་ལ་གཉིས།
དཀར་ཕྱོགས་ལ་སླང་བ་དང་། ནག་ཕྱོགས་ལ་སྐྲད་པ་གཉིས། དང་པོ་ནི། དེ་ནས་གཏོར་མ་གཅིག་ཤོས། ཞེས་པ་ནས་བརྗོད་ལ་སླང་ཞེས་པའི་བར་གྱིས་བསྟན། གཉིས་པ་ནི། བགེགས་གདུག་པ་ཅན། ཞེས་པ་ནས་སྤྲད་པར་བྱའོ། ། ཞེས་པའི་བར་གྱིས་བསྟན། བཞི་པ་ས་སྦྱང་བ་ལ།
ས་སྦྱང་བ་དངོས་དང་། སྦྱངས་པའི་གནས་དེར་ཇི་ལྟར་བྱ་བ་གཉིས། དང་པོ་ལ། ལས་དང་བྱ་བས་སྦྱང་པ་དང་། ཏིང་ངེ་འཛིན་གྱིས་སྦྱང་བ་གཉིས། ། དང་པོ་ནི། སའི་ཕྱོགས་དེར། ཞེས་པ་ནས་ཞེས་བརྗོད་པར་བྱའོ། ། ཞེས་པའི་བར་གྱིས་བསྟན། གཉིས་པ་ནི།
དེ་ནས་ཏིང་ངེ་འཛིན་ཞེས་པ་ནས། བསྲུང་བའི་འཁོར་ལོ་བསྒོམ་པར་བྱའོ། ། ཞེས་པའི་བར་གྱིས་བསྟན། གཉིས་པ་སྦྱངས་པའི་གནས་དེར་ཇི་ལྟར་བྱ་བ་ནི། དེ་ནས་དེར་དཀྱིལ་འཁོར་གྱི་ཞེས་པ་ནས། བཀྲ་ཤིས་ཤིང་། མཛེས་པར་བྱའོ། ། ཞེས་པའི་བར་གྱིས་བསྟན། ལྔ་པ་སྟངས་སྟབས་ཀྱི་བཀོད་པ་ལ་སོགས་པས་གཟུང་བ་ལ། སྔོན་དུ་བྱ་བའི་ཆོ་ག་དང་།
སྟངས་སྟབས་ཀྱི་བཀོད་པ་དངོས་གཉིས། དང་པོ་ལ་བཞི། ལྷའི་རྣལ་འབྱོར་ལ་གནས་པར་གསོལ་བ་བཏབ་པ། ལྷའི་རྣལ་འབྱོར་དངོས། སློབ་མའི་བྱ་བ། སློབ་དཔོན་གྱི་བྱ་བའོ། ། དང་པོ་ནི། དེ་ནས་སྟངས་སྟབས་ཞེས་པ་ནས། གསོལ་བ་བཏབ་ལ་ཞེས་པའི་བར་གྱིས་བསྟན། གཉིས་པ་ནི།
དཔོན་སློབ་ལྔ་པོས། ཞེས་པ་ནས་བར་དུ་བྱའོ། ། ཞེས་པའི་བར་གྱིས་བསྟན། གསུམ་པ་ནི་ཕྱོགས་བཞི་ཞེས་པ་ནས། གསོལ་བ་བཏབ་ལ་ཞེས་པའི་བར་གྱིས་བསྟན། བཞི་པ་ནི་དེ་ནས་སློབ་དཔོན་གྱིས་ཞེས་པ་ནས་བརྗོད་པར་བྱའོ་ཞེས་པའི་བར་གྱིས་བསྟན། གཉིས་པ་རྐང་སྟབས་ཀྱི་བཀོད་པ་དངོས་ལ་གཉིས། རྒྱས་པ་དང་། བསྡུས་པའོ། ། དང་པོ་ནི།
དེ་ནས་རྐང་སྟབས་ཀྱི་ཞེས་པ་ནས། ཤེས་པར་བྱའོ་ཞེས་པའི་བར་གྱིས་བསྟན། གཉིས་པ་ནི། མདོར་བསྡུས་ན། ཞེས་པ་ནས་ས་ཡོངས་སུ་བཟུང་བ་ཡིན་ནོ་ཞེས་པའི་བར་གྱིས་བསྟན། དྲུག་པ་བགེགས་མི་འཇུག་པར་བྱ་བའི་ཕྱིར་བསྲུང་བ་ནི། དེ་ནས་སླར། ཞེས་པ་ནས་སའི་ཆོ་ག་བསྟན་ཏོ། ། ཞེས་པའི་བར་གྱིས་བསྟན་ཏོ།། །། དེ་ལ་བསྡུས་པའི་དོན་བསྟན་པར།
བསྟན་བཅོས་དེ་ཉིད་འདུས་པ་ལས། ཁ་ཅིག་ས་བརྟགས་པ། བློས་བཟུང་བ། ས་སླང་བ། ས་སྦྱང་བ། ས་བཟུང་བ། ས་བསྲུང་བ་སྟེ་དྲུག་ཏུ་བྱེད་ཀྱང་། བརྟགས་སླང་སྦྱང་བཟུང་བཞིར་འདུས་ཤིང་ལྷག་པར་ཕྱེ་བ་ལ་དོན་མེད་དོ། ། ཞེས་གསུངས་སོ། ། དེ་ནི་མི་འཐད་དེ།
ས་བཟུང་བ་ནི། སླང་སྦྱང་སྔོན་དུ་འགྲོ་བ་ཅན་ཡིན་ལ། དེ་དག་ཀྱང་བློས་གཟུང་བ་སྔོན་དུ་འགྲོ་བ་ཅན་ཡིན་པས། ལག་ཏུ་བླང་བ་ལ་བློས་བཟུང་བ། ས་བཟུང་བའི་ཆོ་གར་བསྡུར་མི་རུང་བའི་ཕྱིར་དང་། ས་བཟུང་བ་ནི་རང་གནས་བརྟན་པོར་བཟུང་བ་ཡིན་ལ། བསྲུང་བ་ནི་སླར་བགེགས་མི་འཇུག་པར་བྱ་བའི་ཕྱིར་ཡིན་པས་བྱེད་ལས་ཀྱི་སྒོ་ནས་སོ་སོར་བཞག་པ་ཡིན་པའི་ཕྱིར་རོ།། །། ས་ཆོག་མི་དགོས་པའི་ཕྱོགས་རྟགས་པར། བསྟན་བཅོས་དེ་ཉིད་འདུས་པ་ལས། འགའ་ཞིག་ན་རེ།
གཙུག་ལག་ས་ཆོག་ལེགས་པར་བྱས་པའམ། སློབ་དཔོན་གཞན་གྱི་དཀྱིལ་འཁོར་གྱི་ཁང་པ་རྙིང་པའམ། རང་གི་དཀྱིལ་འཁོར་གྱི་ཁང་པ་རྙིང་པ་རྣམས་སུ། སའི་ཆོ་ག་གང་ཡང་བྱ་མི་དགོས་གསུངས། ནུས་ན་སྟངས་སྟབས་ཀྱི་བཀོད་པ་དང་། ས་བསྲུང་བ་གཉིས་ཙམ་བྱས་ན་ལེགས་སོ། ། གཞན་ཡང་། དྲང་སྲོང་གནས་དང་བ་གླང་ལྷས། ། ཕུག་དང་རི་ཡི་རྩེ་མོ་དང་། ། ས་གཞི་གང་ན་འཐས་པ་དང་།
ཁ་ཐོག་དང་ནི་རྡོ་ལེབ་དང་། ། མཆོད་རྟེན་དྲུང་དང་འབབ་ཆུའི་གླིང་། ། མཚོ་རྣམས་ཀྱིས་ནི་འགྲམ་དག་ཏུ། ། ས་གཞི་བརྟག་དང་སྦྱང་བ་དང་། ། ནན་ཏན་དུ་ནི་བྱ་མི་དགོས། ། འཐས་པར་བཅག་ཀྱང་དེར་མི་དགོས། ། མཐོ་དམའ་ལ་སོགས་སྐྱོན་རྣམས་ལ། ། དེར་ནི་དགོས་པ་བསྐྱེད་མི་དགོས། ། ཞེས་གསང་བ་སྤྱི་རྒྱུད་ལས་འབྱུང་བས། བརྟགས་པ་དང་སྦྱང་བ་གཉིས་མི་དགོས་ཤིང་།
ཆོ་ག་གཞན་རྣམས་བྱའོ། ། ཞེས་ཟེར་རོ། ། དེ་ཡང་མ་ཡིན་ཏེ། རྡོ་རྗེ་མཁའ་འགྲོར། གཙུག་ལག་ཁང་དང་། ཞབས་ཀྱི་བཅགས་པར་ཡང་ས་བརྐོ་བ་སོགས་མི་དགོས་ཀྱང་། སྔགས་དང་ཕྱག་རྒྱས་བྱིན་གྱིས་བརླབས་ནས་སྦྱང་དགོས་པར་བཞེད་པའི་ཕྱིར་དང་། བྱ་མི་དགོས་བཞིན་དུ་བྱས་པ་ལ་དགོས་པ་མེད་པའི་ཕྱིར་དང་། སྤྱི་རྒྱུད་ལས་ཀྱང་། དྲང་སྲོང་ལ་སོགས་པའི་གནས་སུ་བརྐོ་བ་ལ་སོགས་པ་སྔར་བཤད་པའི་ས་སྦྱང་མི་དགོས་ཀྱང་།
རང་བཞིན་གནས་པའི་ས་གཞི་ལ། ། བྱི་དོར་ལེགས་པར་བྱས་ནས་སུ། ། ལག་པ་བཀྲམ་ཞིང་གསང་སྔགས་བཟླས། ། དེ་ཡི་སྦྱང་བ་དེ་ཡིན་ནོ། ། ཞེས་སྔགས་དང་ཕྱག་རྒྱས་ས་སྦྱང་དགོས་པར་བཞེད་པའི་ཕྱིར་རོ། ། ཞེས་གསུང་ཞིང་། རྡོ་རྗེ་མཁའ་འགྲོ་ལས། ཁང་བཟང་རྡོ་ལེབ་གཞི་དང་ནི། ། གཙུག་ལག་ཁང་དང་ཞབས་ཀྱིས་བཅགས། ། བ་གླང་ལྷས་དང་རྒྱ་མཚོའི་འགྲམ། །
ལག་པ་ས་ལ་བཞག་ནས་སུ། ། རང་གི་སྙིང་པོ་བརྒྱ་བརྒྱད་བཟླས། ། དེར་ནི་བརྐོ་སོགས་བྱ་མི་དགོས། ། ཞེས་གསུངས་སོ་སྙམ་དུ་དགོངས་སོ། ། དེ་ནི་མི་འཐད་དེ། བརྟག་གཉིས་ལས། དང་པོར་ལྷ་ཡི་བདག་ཉིད་ཀྱིས། ། རྣལ་འབྱོར་པ་ཡིས་ནོར་འཛིན་སྦྱང་། ། ཞེས་པས་བདག་གི་ལྷ་ཡི་རྣལ་འབྱོར་དང་། ཨོཾ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ།
ས་སྦྱང་པའི་སྔགས་སོ། ། ཞེས་པས་ས་སྦྱང་པའི་སྔགས་དང་། ཇི་ལྟར་བསམ་གཏན་དེ་བཞིན་འདིར། ། བསྲུང་བ་ཇི་ལྟར་གསུངས་པ་ཉིད། ། ཞེས་པས་ས་སྦྱང་བའི་བསམ་གཏན་དང་། ཚལ་དང་སྐྱེ་བོ་མེད་གནས་དང་། ། བྱང་ཆུབ་སེམས་དཔའི་ཁྱིམ་དང་ནི། ། དཀྱིལ་འཁོར་ཁང་པའི་ནང་དུ་ཡང་། ། དཀྱིལ་འཁོར་དམ་པ་རབ་ཏུ་བཞེངས། ། ཞེས་པས་ས་སྦྱང་བའི་ཆོ་ག་དེ་དག་གང་དུ་བྱ་བའི་གནས་རྣམས་གསུངས་ལ།
གནས་དུལ་མ་རྣམས་སུ་ཡང་རང་གི་ཐུན་མོང་མ་ཡིན་པའི་ཆོ་ག་འདི་དག་དགོས་པས། མེད་མི་རུང་གི་ཡན་ལག་འདི་དག་ཆད་སྐྱོན་ཡིན་གྱི། རྡོ་རྗེ་མཁའ་འགྲོ་དང་། སྤྱི་རྒྱུད་ལས་གསུངས་པ་དག་མ་བྱས་ཀྱང་སྐྱོན་མེད་པའི་ཕྱིར་དང་། དེའི་ཕྱིར་གཞན་ནས་འབྱུང་བའི་ས་ཆོག་གང་ཡང་བྱ་མི་དགོས་ཞེས་བྱ་བ་ཡིན་པའི་ཕྱིར་དང་། རང་གི་རྩ་བཤད་ལས་འབྱུང་བ་དག་དོར་ནས་གཞན་དག་ནས་འབྱུང་བ་དག་བྱེད་པ་ལ་རྒྱུ་མཚན་ཅི་ཡང་མེད་པའི་ཕྱིར་དང་། སྟངས་སྟབས་ཀྱི་བཀོད་པ་དང་བསྲུང་བ་གཉིས་ཙམ་བྱས་ན། དེ་དག་ཏུ་རང་གི་ཐུན་མོང་མ་ཡིན་པའི་ས་སྦྱང་གི་ཆོ་ག་བསྡུས་པ་ཡིན་པའི་ཕྱིར་དང་། མ་བྱས་ཀྱང་སྟ་གོན་གྱི་ཐད་དུ། ཨོཾ་མེ་དྷི་ནི་བཛྲ་བྷ་ཝ་བནྡྷ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ།
ཞེས་བརྗོད་ཅིང་། པཉྩ་རེ་ཁའི་མཚམས་ཚུན་ཆད་བྱུགས་ལ་འོག་ཐམས་ཅད་རྡོ་རྗེའི་ས་གཞིར་བསམ། ཡང་ཐ་མ་ལེགས་པར་བསྐོར་ཞིང་བྱུགས་ལ་ཨོཾ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ཞེས་བརྗོད་པས་བསྲུང་བའི་འཁོར་ལོ་རྡོ་རྗེའི་རྭ་བ་དང་། གུར་དང་། བླ་རེ་དང་དྲྭ་བ་ལ་སོགས་པ་དུར་ཁྲོད་བརྒྱད་ཀྱང་གསལ་བར་བསམ། ཞེས་གསུངས་པས། དཀྱིལ་འཁོར་བསྒྲུབ་པའི་སྔོན་དུ་ས་སྦྱང་བསྲུང་གི་སྐབས་དོན་འདུས་པས་དགོས་པ་གྲུབ་པ་ཡིན་པའི་ཕྱིར་དང་། ས་སླང་སྦྱང་བཟུང་བ་དག་སྟ་གོན་གྱི་སྔོན་དུ་བསྡུས་པར་བྱེད་པའི་ལག་ལེན་གྱི་རིམ་པ། ཇིན་ཀིཾ་མར་བཤད་པ་དེ་ལྟ་བུ་དག་ཀྱང་བཞེད་པའི་ཕྱིར་རོ།། །།
བློས་བཟུང་བར། བསྟན་བཅོས་དེ་ཉིད་འདུས་པ་ལས། ས་བློས་བཟུང་ནས་སྦྱང་བ་ལ་སོགས་པ་བྱེད་པ་ཡང་མི་འཐད་དེ། མི་སྟེར་ན་བློས་བཟུང་བ་ཡང་ཉམས་པར་འགྱུར་བའི་ཕྱིར་དང་། ཁྱད་པར་འདི་ནི་སྤྱི་རྒྱུད་ལས་གསུངས་ལ། དེར་ནི། བློ་དང་ལྡན་པས་ཅི་རིགས་པར། ། ས་གཞི་ཡོངས་སུ་གཟུང་བར་བྱ། ། ཡང་དག་བསྡམས་པར་ཞག་གསུམ་ནི། ། ལས་ཀུན་བྱེད་པའི་གསང་སྔགས་དང་། །
གང་གི་དཀྱིལ་འཁོར་གང་ཡིན་པ། ། དེ་དག་གིས་ནི་ཡོངས་གཟུང་བྱ། ། གཅིག་གི་དྲི་ཡི་ཆུ་ཡིས་ནི། ། ཡོངས་སུ་གསང་གཏོར་བྱ་བ་སྟེ། ། གཅིག་ཤོས་ཀྱི་ནི་ལག་པ་ཡིས། ། ས་ལ་བྲིས་ཏེ་མངོན་པར་སྔགས། ། བློ་ཡིས་ཡོངས་སུ་བཟུང་བྱས་ནས། ། གནས་ནི་ཡོངས་སུ་བཟུང་བ་ཡིན། ། ཞེས་པ་གཟུང་བ་ཕལ་ཆེར་རྫོགས་པའི་རྗེས་སུ་བློས་གཟུང་བར་བཞེད་པའི་ཕྱིར་དང་། འདིར་དེ་ལས་བཟློག་པར་བྱེད་པའི་སྒྲུབ་བྱེད་མེད་པའི་ཕྱིར་རོ། །
ཞེས་གསུངས་སོ། ། དེ་ནི་མི་རིགས་ཏེ། ས་བཟུང་ཕལ་ཆེར་རྫོགས་པའི་རྗེས་སུ་ཡང་། ཆོ་ག་གཞན་རྣམས་རྐྱེན་གྱི་དབང་གིས་མ་གྲུབ་པའང་སྲིད་པས། མ་གྲུབ་ན་བློས་བཟུང་ཡང་ཉམས་པར་འགྱུར་བས། དེར་ཡང་བློས་བཟུང་བ་མི་འཐད་པར་འགྱུར་བའི་ཕྱིར་དང་། མཚན་ཉིད་དང་ལྡན་པའི་ས་རྙེད་ནས། འདིར་དཀྱིལ་འཁོར་བྱའོ་སྙམ་པའི་བློས་བཟུང་བ་མེད་ན། ས་སླང་བ་ལ་སོགས་པའི་བྱ་བ་ལ་འཇུག་པར་མི་འགྱུར་བའི་ཕྱིར་རོ།། །། མི་མངོན་པ་ལ་ས་བླང་བར།
བསྟན་བཅོས་དེ་ཉིད་འདུས་པ་ལས། འགའ་ཞིག་འདིར། སའི་ལྷ་མོ་བསྐྱེད་ཆོག་རྒྱས་པ་དང་། དཔང་གསོལ་སོགས་བྱེད་པར་ནི་མི་འཐད་དེ། ས་འོག་ནས་ཡིད་ཀྱིས་ས་སྟེང་དུ་སྤྱན་དྲངས་ནས་གཏོར་མ་འབུལ་བ་ཉིད་གུར་གྱི་དགོངས་པ་ཡིན་གྱི། བསྐྱེད་ཆོག་རྒྱས་པར་བྱེད་པའི་སྒྲུབ་བྱེད་མེད་པའི་ཕྱིར་དང་། དཔང་དུ་གསོལ་བ་ནི་ལྷག་གནས་ཀྱི་སྐབས་ཁོ་ནར་ཐོབ་པས་ལན་གཉིས་བྱེད་པའི་སྒྲུབ་བྱེད་མེད་པའི་ཕྱིར་རོ། ། ཞེས་གསུངས་སོ། ། དེ་ནི་མི་འཐད་དེ། གུར་ལས།
སའི་ལྷ་མོའི་ཆོ་ག་གསུངས་པ་མེད་པའི་ཕྱིར་དང་། བརྟག་གཉིས་ལས། ས་འོག་ནས་ཡིད་ཀྱིས་ས་སྟེང་དུ་སྤྱན་འདྲེན་པ་གསུང་པ་མེད་པའི་ཕྱིར་དང་། སཾ་བྷུ་ཊི་ལས། དེ་ནས་སའི་ལྷ་མོ་དགུག་པའི་སྔགས་ཀྱིས་བྱིན་གྱིས་བརླབས་པ་ལ་སོགས་པ་བྱ་ཞིང་བླ་མ་ལ་ཕྱག་འཚལ་ནས། སྔགས་ཀྱི་མཁན་པོས་ཕྱག་འཚལ་སྟེ། ཕྱི་སའི་ལྷ་མོ་གསེར་གྱི་ཁ་དོག་ཅན་བུམ་པ་ལག་ན་ཐོགས་པ་བཀུག་ཅིང་བཅུག་སྟེ་བཅིངས་ནས་དྲི་ཞིམ་པོ་ལ་སོགས་པའི་མཆོད་པ་ལྔ་པོ་རྣམས་ཀྱིས་ཡང་དག་པར་མཆོད་ཅིང་ལྷག་པར་གནས་པ་ཉེ་བར་བྱའོ། ། ཞེས་གསུངས་པས། ཡེ་ཤེས་པ་བཅུག་སྟེ་འཆིང་བ་ལ་འཇུག་གཞིའི་དམ་ཚིག་པ་བསྐྱེད་དགོས་པའི་ཕྱིར་དང་། དཔང་གསོལ་འདིར་མ་བཤད་པས་མི་བྱེད་ན་སྟ་གོན་དུ་ཡང་བྱེད་པའི་རྒྱུ་མཚན་མེད་པའི་ཕྱིར་དང་།
བརྟག་གཉིས་སུ་དཔང་གསོལ་བཤད་པ་སྟ་གོན་ཁོ་ན་ཡིན་པའི་སྒྲུབ་བྱེད་མེད་པའི་ཕྱིར་དང་། གཏོར་མ་འབུལ་བ་དང་སྦྱོར་བ་ཡིན་ན་དེ་ཉིད་ས་ཆོག་འཆད་པའི་སྐབས་ཡིན་པས་གཏོར་མ་ཕུལ་ནས། མ་མ་རིན་ཆེན་སྣ་ཚོགས་འཛིན། ། ཞེས་མཁྱེན་པར་གསོལ་བ་འབྲེལ་བས་ས་ཆོག་ཏུ་དཔང་གསོལ་བྱེད་པ་གྲུབ་པའི་ཕྱིར་རོ།། །། སྟངས་སྟབས་ཀྱི་བཀོད་པར། བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། དཀྱིལ་འཁོར་ཁང་པ་ལེགས་པར་བརྒྱན། ། རྟེན་མཆོད་བཀྲམ་ནས་དཔོན་སློབ་རྣམས། ། སྟན་ལ་འདུག་ཏེ།
ལས་ཀྱི་རྡོ་རྗེས། དགའ་ཆེན་ཁྱོད་བདག་སྟོན་པ་སྟེ། ། ཞེས་པ་ལ་སོགས་པས་གསོལ་བ་བཏབ་ནས། དཔོན་སློབ་ལྔས་མངོན་རྟོགས་རྫོགས་པར་བསྒོམ་ཞིང་། ཕྱོགས་བཞིས་རྫོགས་པར་མ་བསྒོམ་ཀྱང་རུང་། བླ་མ་གཽ་རཱི་ལ་སོགས་པའི་ང་རྒྱལ་འཛིན་པའི་ཕྱོགས་བཞིའི་སློབ་མས། གསང་འདུས་ལས་གསུངས་པའི། དེ་བཞིན་གཤེགས་པ་ཀུན་ཞི་བ། ། ཞེས་སོགས་ཀྱིས་གསོལ་བ་བཏབ་ནས་དཀྱིལ་འཁོར་འདེགས་པ་ལ་སོགས་པ་བྱས་ལ། སྒེག་པ་དང་བཅས་པས་དབང་ལྡན་དུ་སོང་སྟེ།
དཀྱིལ་འཁོར་གྱི་དབུས་སུ་ཁ་བལྟས་ལ་གར་གྱི་འགྱིང་བཙལ་བ་ལན་གསུམ་བྱས་ཏེ། གཡས་བསྐོར་དུ་ཞི་བའི་འགྲོས་དང་། ཁྲོ་བོའི་འགྲོས་གཉིས་ཀྱིས་དཀྱིལ་འཁོར་གྱི་ཀུན་ཏུ་བཅགས་ཏེ། དེའི་དུས་སུ་རྐང་པའི་རྗེས་ཐམས་ཅད་རྡོ་རྗེའི་སར་མོས་པ་བྱ་ཞིང་། ངག་ཏུ་ཧཱུྃ་ཧཱུྃ་བརྗོད་པར་བྱའོ། ། ཞེས་ཟེར་རོ། ། དེ་ནི་མ་ཡིན་ཏེ། དགའ་ཆེན་ཞེས་སོགས་ནི་དབང་གི་གསོལ་བཏབ་ཡིན་གྱི། ལྷའི་རྣལ་འབྱོར་བསྐུལ་བའི་གསོལ་བ་གདབ་པ་མ་ཡིན་པའི་ཕྱིར་དང་། ཕྱོགས་བཞིའི་སློབ་མ་ཡང་སྔོན་བྱུང་གི་རྣམ་པར་ཉམས་སུ་མྱོང་དགོས་པས།
མངོན་རྟོགས་རྫོགས་པར་མ་བསྒོམ་པར་ལྷའི་ང་རྒྱལ་གློ་བུར་བ་ཙམ་གྱིས་མི་ཆོག་པའི་ཕྱིར་དང་། རང་གི་རྒྱུད་ལུགས་ཀྱི་གསོལ་གདབ་དོར་ནས་གཞན་བྱེད་པ་མི་འཐད་པའི་ཕྱིར་དང་། འདིར་ཁ་སྦྱོར་ནས། དཀྱིལ་འཁོར་རྣམས་ལུས་ལ་བསྡུ་བ་ཁོ་ན་བཞེད་པས། ནམ་མཁར་འདེགས་པ་མ་ཡིན་པའི་ཕྱིར་དང་། དང་པོ་དབང་ལྡན་ནས་དཀྱིལ་འཁོར་གྱི་དབུས་སུ་བལྟ་བའི་སྒྲུབ་བྱེད་ཀྱང་མེད་པའི་ཕྱིར་དང་། གཡས་བསྐོར་དུ་ཞི་ཁྲོའི་འགྲོས་གཉིས་ཙམ་གྱིས་ས་འཆག་པ་ལ་ཡང་སྒྲུབ་བྱེད་མེད་པའི་ཕྱིར་རོ། ། ཞེས་གསུངས་སོ། ། དེ་དག་ནི་ཤིན་ཏུ་མི་རིགས་ཏེ། དབང་བསྐུར་གྱི་གསོལ་གདབ་ཡིན་པས།
ལྷའི་རྣལ་འབྱོར་བསྐུལ་བའི་གསོལ་གདབ་ལ་བྱེད་པ་དགག་མི་ནུས་པའི་ཕྱིར་དང་། ལྷའི་རྣལ་འབྱོར་ལ་གནས་པའི་གསོལ་གདབ་ནི། ལས་ཀྱི་རྡོ་རྗེས་བྱེད་ཀྱང་། སྦྱིན་བདག་གིས་གསོལ་བ་གདབ་པ་ཡིན་པས། འདིར་དབང་བསྐུར་བྱའི་སློབ་མ་རྣམས་ཀྱི་ཡིན་པའི་ཕྱིར་དང་། དེའི་ཕྱིར་གསོལ་གདབ་འདི་ཁོ་ན་ངེས་པར་དགོས་པ་ཡིན་པའི་ཕྱིར་དང་། ཕྱོགས་བཞིའི་སློབ་མ་གཞན་དུ་རིགས་བཞིའི་ང་རྒྱལ་གྱིས་གསོལ་བ་འདེབས་པར་བཞེད་པས། རྡོ་རྗེ་རྟག་པ་ལ་སོགས་པའི་རྣལ་འབྱོར་སློབ་དཔོན་གྱི་མངོན་པར་རྟོགས་པ་དང་ཕྱོགས་གཅིག་ཏུ་བསྒོམ་པའམ། ཡང་ན་མི་བསྐྱོད་པའི་རྣལ་འབྱོར་ཁོ་ན་བསྒོམ་ནས་གཽ་རཱི་ལ་སོགས་པའི་ང་རྒྱལ་དུ་འཕོས་པས་ཀྱང་ཆོག་པས། འདིར་ཕྱོགས་བཞི་རང་རང་གི་ང་རྒྱལ་གྱི་མངོན་པར་རྟོགས་པ་མ་བྱས་ཀྱང་བཏུབ་སྟེ།
ཞེས་གསུངས་ཀྱི། ཕྱོགས་བཞིའི་རྣལ་འབྱོར་རྫོགས་པར་མ་བསྒོམས་ཀྱང་རུང་ཞེས་གསུངས་པ་མེད་པའི་ཕྱིར་དང་། དེ་བཞིན་གཤེགས་པ་ཀུན་ཞི་བ། ། ཞེས་གསུངས་ཀྱི། ཕྱོགས་བཞིའི་རྣལ་འབྱོར་རྫོགས་པར་མ་བསྒོམས་ཀྱང་རུང་ཞེས་གསུངས་པ་མེད་པའི་ཕྱིར་དང་། དེ་བཞིན་གཤེགས་པ་ཀུན་ཞི་བ། ། ཞེས་སོགས་གུར་ལས་གསུངས་པ་བརྗོད་བཞིན་དུ། རང་གི་རྒྱུད་ལུགས་ཀྱི་གསོལ་གདབ་དོར་ཞེས་པ་བཞད་གད་ཡིན་པའི་ཕྱིར་དང་། ཚིགས་བཅད་གཞན་གསུམ་གསང་འདུས་ནས་ཁ་བསྐངས་པས། དང་པོ་ཡང་གསང་འདུས་ཁོ་ནའི་ཡིན་པར་མི་འགྲུབ་པའི་ཕྱིར་དང་།
ཞེ་སྡང་རྡོ་རྗེ་ཞེས་སོགས་ནི་དཀྱིལ་འཁོར་བྲི་བའི་གསོལ་གདབ་ཡིན་ཀྱང་། གཙོ་བོར་རིགས་བསྡུས་ཀྱི་དབང་དུ་བྱས་པར་བཞེད་པའི་ཕྱིར་དང་། ཁ་སྦྱོར་ལས་དེ་ནས་སྔོན་དུ་ཚོགས་ཀྱི་དཀྱིལ་འཁོར་རང་གི་ལྷའི་འཁོར་ལོ་སྟོན་ཏེ་གནས་ཇི་ལྟ་བར་བཞུགས་སུ་གསོལ་ནས། ཞེས་ནམ་མཁར་འདེགས་པ་ཤིན་ཏུ་གསལ་བར་བཤད་པ་དང་འགལ་བའི་ཕྱིར་དང་། དབང་ལྡན་ནས་འགར་གྱི་བྱ་བ་བརྩོམ་པ་ལ་སྒྲུབ་བྱེད་མེད་ན། ཁྱེད་རང་གི་དཀྱིལ་ཆོག་དུ། ཧཱུྃ་ཞེས་དྲག་ཏུ་སྒྲོགས་པ་དང་བཅས་པས་དབང་ལྡན་ནས་བརྩམས་ཏེ་ཞེས་བརྗོད་པ་གྱི་ན་ཙམ་དུ་འགྱུར་བའི་ཕྱིར་དང་། ས་ཕྱོགས་རྡོ་རྗེའི་རང་བཞིན་དུ་བསྒོམ་པའི་ཕྱིར། ཞི་བ་རྡོ་རྗེ་རྐྱང་པའི་འགྲོས་དང་། མཁའ་འགྲོ་སྣ་ཚོགས་རྒྱུག་མཆོངས་སྡིགས་པས་སྣ་ཚོགས་ཞེས་བྱའི།
སྣ་ཚོགས་རྡོ་རྗེའི་འགྲོས་དངོས་མ་ཡིན་ནོ། ། དེ་བཞིན་དུ་རྐྱང་པ་ལ་ཡང་ཤེས་པར་བྱའོ། ། རྡོ་རྗེའི་འགྲོས་གཉིས་འདིར་སྐབས་སུ་བབ་པ་ཡིན་པའི་ཕྱིར་རོ།། །། གེགས་མི་འཇུག་པར་བྱ་བའི་ཕྱིར་བསྲུང་བར། བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། ཕུར་བུ་དང་དགྲ་གེགས་ཀྱི་རོ་ལས་འོད་བྱུང་པའི་ཚུལ་གྱིས་རྡོ་རྗེའི་རྭ་གུར་ལ་སོགས་པ་བསམ་མོ། ། ཞེས་འཆད་ཀྱང་སྒྲུབ་བྱེད་མེད་པས། སྔར་གྱི་ཧཱུྃ་གི་འོད་ཀྱིས་རྭ་གུར་བྱ་བར་རྒྱུད་དུ་མ་ནས་བཞེད་དོ། ། ཞེས་གསུངས་སོ། །
དེ་ནི་མ་ཡིན་ཏེ། འདིར་ཕུར་བུའི་ལྷ་དེ་དག་གིས་བསྲུང་བའི་ལས་ཁྱད་པར་དུ་མཛད་པས། དེ་དག་ལས་འོད་ཟེར་སྤྲོ་བ་ཉིད་སྐབས་སུ་བབ་པ་ཡིན་པའི་ཕྱིར་རོ།། །། བཞི་པ་སྟ་གོན་གྱི་ཆོ་ག་ལ། ས་ཆོག་དང་འབྲེལ་པའི་སྟ་གོན་བྱ་བའི་ཚུལ་དང་། མ་འབྲེལ་པའི་བྱ་ཚུལ་གཉིས། དང་པོ་ནི། དེ་ནས་སྟ་གོན་ཞེས་པ་ནས། རྗེས་ཐོགས་ཉིད་ལ་བྱའོ། ། ཞེས་པའི་བར་གྱིས་བསྟན།
མ་འབྲེལ་བའི་བྱ་ཚུལ་ལ། དགོས་པའི་ཡོ་བྱད་འཚོགས་ཆས་བྱ་བ་དང་། ཆོ་གའི་རིམ་པ་དངོས་གཉིས། དང་པོ་ནི། ཕལ་ཆེར་དུ་ནི་ཞེས་པ་ནས། ས་ཆོག་གི་དོད་ཀྱང་ཡིན་ནོ། ། ཞེས་པའི་བར་གྱིས་བསྟན། གཉིས་པ་ཆོ་གའི་རིམ་པ་ཇི་ལྟར་བྱ་བ་ལ་གསུམ། བདག་གི་རྣལ་འབྱོར་ཇི་ལྟར་བྱ་བ་དང་། སྟ་གོན་གྱི་ཆོ་ག་དངོས་ཇི་ལྟར་བྱ་བ་དང་།
རྗེས་ཀྱི་ཆོ་ག་ཇི་ལྟར་བྱ་བའོ། ། དང་པོ་ནི། དེ་ནས་སྲོད་ཀྱི་དུས་སུ། ཞེས་པ་ནས་ཕྱག་གཉིས་པའི་ང་རྒྱལ་གྱིས་ལངས་ལ་ཞེས་པའི་བར་གྱིས་བསྟན། གཉིས་པ་སྟ་གོན་གྱི་ཆོ་ག་དངོས་ཇི་ལྟར་བྱ་བ་ལ་བཞི། སའི་ལྷ་མོ་སྟ་གོན། ལྷ་སྟ་གོན། བུམ་པ་སྟ་གོན། སློབ་མ་སྟ་གོན་ནོ། ། དང་པོ་ནི།
སའི་ལྷ་མོ་ཞེས་པ་ནས། ཐིམ་པར་བསམ་པར་བྱའོ། ། ཞེས་པའི་བར་གྱིས་བསྟན། གཉིས་པ་ལྷ་སྟ་གོན་ནི། དེ་ནས་གཏོར་མ་ཞེས་པ་ནས། ལྷ་སྟ་གོན་ལ་གནས་པའི་ཆོ་གའོ། ། ཞེས་པའི་བར་གྱིས་བསྟན། གསུམ་པ་བུམ་པ་སྟ་གོན་ནི། དེ་ནས་བུམ་པ་ཞེས་པ་ནས། བུམ་པ་ལྷག་པར་གནས་པའི་ཆོ་གའོ། །
ཞེས་པའི་བར་གྱིས་བསྟན། སྔར་གཏོར་མ་མ་བཏང་ན་ཞེས་པ་ནས་བཞག་གོ ། ཞེས་པའི་བར་གྱིས་ནི་བར་སྐབས་ཀྱི་བྱ་བ་དག་བསྟན་པ་ཡིན་ནོ། ། བཞི་པ་སློབ་མ་སྟ་གོན་ལ། དེ་ནས་སློབ་མ་ཞེས་པ་ནས། ངན་ན་བསྲུང་བའོ་ཞེས་པའི་བར་གྱིས་བསྡུས་པའི་དོན་བསྟན། དེ་ལ་དང་པོ་ཞེས་པ་ནས། སློབ་དཔོན་གྱིས་ཇི་ལྟར་སྒོ་བ་བཞིན་བྱས་ལ་ཉལ་བར་བྱའོ། ། ཞེས་པའི་བར་གྱིས་སློབ་མ་སྟ་གོན་གྱི་དོན་ཚན་བཅུ་བཞི་པོ་དེ་དག་རྫོགས་པར་བསྟན་ཏེ། བསྡུས་པའི་དོན་དང་སྦྱར་བ་ནི་གཞུང་ཉིད་དུ་ཤིན་ཏུ་གསལ་ལོ། །
གསུམ་པ་རྗེས་ཀྱི་ཆོ་ག་ཇི་ལྟར་བྱ་བ་ལ། སྟ་གོན་གྱི་དཀྱིལ་འཁོར་ལ་ཇི་ལྟར་བྱ་བ་དང་། སློབ་མ་ལ་རྨི་ལམ་འདྲི་བ་གཉིས། དང་པོ་ནི། དེ་ནས་སློབ་དཔོན་གྱིས་ཞེས་པ་ནས། རྗེས་མི་མངོན་པར་བྱའོ། ། ཞེས་པའི་བར་གྱིས་བསྟན། གཉིས་པ་ལའང་གཉིས། དྲིས་ནས་བཟང་ངན་བརྟག་པ་དང་། ངན་ན་བསྲུང་བ་བྱ་བའོ། །
དང་པོ་ནི། དེ་ནས་སློབ་མ་རྣམས་ཞེས་པ་ནས། འགྲུབ་པར་བསྟན་ཏོ། ། ཞེས་པའི་བར་གྱིས་བསྟན། གཉིས་པ་ནི། མི་དགེ་བལྟས་ཞེས་པ་ནས། སློབ་མ་ལྷག་པར་གནས་པའི་ཆོ་གའོ། ། ཞེས་པའི་བར་གྱིས་བསྟན་ཏོ།། །། དེ་དག་ལ། བསྟན་བཅོས་དེ་ཉིད་འདུས་པ་ལས།
གཞན་དག་ན་རེ། ས་ཕལ་ཆེར་ནི་གཉུག་མར་གནས་པའི་ས་ཡིན་པས། སའི་ཆོ་ག་དེ་དག་མི་དགོས་པས་ས་སྟ་གོན་ལ་གནས་པའི་ཆོ་ག་ཉིད་ལས་བརྩམས་ཏེ་ཕྱག་ལེན་མཛད་དོ། ། དེ་ལྟ་བུའི་ཆོ་གའི་ཕྱོགས་ལ་ནི། སྟ་གོན་ཞེས་བྱ་བ་འོག་ཏུ་དགོས་པའི་ཡོ་བྱད་གོང་དུ་འཚོགས་པར་བྱེད་པ་ཡིན་པས། ཡང་སྟ་གོན་དེ་ཉིད་ལ་ཡང་གོང་དུ་འཚོགས་ཆས་བྱེད་དགོས་པས་དཀྱིལ་འཁོར་གྱི་སར་ཆག་ཆག་སོགས་བྱས་ཏེ། རྟེན་དང་རྒྱན་རྣམས་དགྲམ། མཆོད་རྫས་ཀྱང་འདིར་ཆུ་བཞི་དང་ཉེར་སྤྱོད་ལྔ་རེ་རེའམ། བཅུ་གཅིག་ལས་མི་ཉུང་བར་བསམ། བུམ་རྫས་ཀྱང་།
ནས་གྲོ་སྲན་མ། འབྲས་སོ་བ་དང་ཏིལ་ཏེ་འབྲུ་ལྔ། གསེར་དང་། དངུལ་དང་། བྱི་རུ་དང་། མུ་ཏིག་དང་། དུང་སྟེ་རིན་པོ་ཆེ་ལྔ། བྲི་ཧསྟི་དང་། ཀན་དྷ་ཀ་རི་དང་། ཨ་པ་ར་ཙི་ཏ་དཀར་པོ་དང་།
ཧ་ས་དེ་བ་ལ་སོགས་པ་ཅི་འབྱོར་པ་ཞུགས་པར་བྱ། རྣམ་རྒྱལ་གྱི་སྟེང་དུ་ཐོད་པ་ལ་སོགས་པར་དྲི་ཞིམ་པོའི་ཆུ་དང་འོ་མ་དང་བདུད་རྩི་རིལ་བུ་སྦྱར་བས་བཀང་ལ་བཞག འདས་གཏོར་ཕུད་ལས་བྱས་པ་ཆུང་བ་དང་། ཆོས་སྐྱོང་དང་འཇིག་རྟེན་པའི་གཏོར་མ་ཆེ་བར་བཤམས་པ་སོགས་བྱས་སྟེ། བཤོམ་ཚུལཡང་། ཁ་ཅིག་དཀྱིལ་འཁོར་གྱི་གཡོན་ཕྱོགས་ནས་བརྩམས་ཏེ། དང་པོར་ཞབས་བསིལ་སོགས་ཆུ་བཞི་དང་། དེ་ནས་གཡས་སུ་མེ་ཏོག་སོགས་བཞག མདུན་དུ་མཆོད་ཡོན་དག་གི་སྣོད། ། ཞེས་པས།
དཀྱིལ་འཁོར་གྱི་མདུན་དུ་བཟེད་ཞལ་བཞག འདས་གཏོར་དཀྱིལ་འཁོར་གྱི་བྱང་ཤར་དུ་ཉེ་བར་བཞག དེ་ཡང་རྩ་ཐིག་གི་ཕྱི་རོལ་ན། ཟུར་བཞི་ལོགས་བཞིར་མར་མེ་བརྒྱད། གཡས་གཡོན་དུ་ལྷ་བཤོས་རེ་རེ། དེའི་གཡས་གཡོན་དུ་ཏིང་ཕོར་རེ་རེ། ཤར་གྱི་དབང་ལྡན་དང་ཉེ་བར་ཞབས་བསིལ་ལ་དྲི་བཟང་། མེ་དང་ཉེ་བར་ཞལ་བསིལ་ལ་འོ་མ་དང་མངར་གསུམ། ལྷོའི་མེ་དང་ཉེ་བར་འཐོར་འཐུང་དང་ཆུ་གཙང་། བདེན་བྲལ་དང་ཉེ་བར་མཆོད་ཡོན་དང་མེ་ཏོག་དཀར་པོ།
ནུབ་ཏུ་མེ་ཏོག་གཉིས། བྱང་དུ་དྲི་བཟང་རོ་བཅུད་སྣ་ཚོགས་བཞག ལྷོ་བྱང་གི་མར་མེའི་མདུན་དུ་གཙོ་བོ་ཡབ་ཡུམ་གྱི་ལྷ་བཤོས། ཤར་ནུབ་ཀྱི་མདུན་དུ་མར་མེ་བཞག ཞེས་སོགས་བབ་ཅོལ་སྣ་ཚོགས་དང་། སྔར་ས་ཆོག་བྱས་ན། སའི་ལྷ་མོ་ནམ་མཁའ་ལ་ཕབ་ནས། ལྷ་མོ་སྟ་གོན་བྱ་ཞེས་པ་དང་། མེ་དེ་ནི་སོགས་བརྗོད་ཅིང་། བ་བྱུང་སོགས་ཀྱིས་བྱུགས་ཏེ།
བསྲུང་འཁོར་བསྒོམ་ནས་དེའི་དབུས་སུ་ལག་པ་མ་རེག་པར་མེ་ཏོག་གཅིག་བསྒྱུར་ཏེ། དེར་དཀྱིལ་འཁོར་གྱི་འཁོར་ལོ་གཞལ་ཡས་ཁང་གདན་དང་བཅས་པ་སྐད་ཅིག་གིས་བསམ་མོ། ། དེ་ནས་ལག་པ་བཀྲུས་ཏེ། དབུས་སུ་དྲིའི་ཐིག་ལེ་གྲུ་བཞི་པ་གཅིག་བྱས་ལ། དེའི་སྟེང་དུ་མེ་ཏོག་ཚོམ་བུ་གཅིག་བཞག ཨོཾ་ཧཱུྃ་ཤྲཱི་ཧེ་བཛྲཱ་ཡ་ན་མ། ཞེས་བརྗོད་པ་ཙམ་གྱིས་དཔལ་ཀྱཻ་རྡོ་རྗེ་སྐད་ཅིག་གིས་བསྐྱེད། ཡང་དེ་ཉིད་དུ་མེ་ཏོག་གཅིག་བཞག་སྟེ། ནཾ་ནཻ་རཏྨ་ན་མཿཞེས་བརྗོད་པས་ཡུམ་བདག་མེད་མ་སྐད་ཅིག་གིས་བསྐྱེད། དེར་ཡབ་ཡུམ་གསལ་བར་བསམ་ལ།
དེ་བཞིན་དུ་ཤར་ལ་སོགས་པར། དྲིའི་ཐིག་ལེ་ཟླུམ་པོ་རེ་རེའི་སྟེང་དུ། སོ་སོའི་སྙིང་པོའི་མཐར། ན་མཿཞེས་པས་འཁོར་རྣམས་བསྐྱེད་པ་ལ་སོགས་པ་དང་། བུམ་བཟླས་ཀྱི་སྐབས་སུ་སྟོང་པའི་ངང་ལས། ཡབ་ཡུམ་བཅུ་ལས་པདྨ་བཅུའི་སྟེང་དུ། ཨ་ལས་ཟླ་བའི་དཀྱིལ་འཁོར་བཅུ། དེ་རྣམས་ཀྱི་སྟེང་དུ་བྷྲཱུྃ་ལས་རིན་པོ་ཆེའི་བུམ་པ་ལྟོ་བ་ཡངས་ཤིང་མགྲིན་པ་ཕྲ་བ་བཅུ་བསྐྱེད། དེ་ནས་རྣམ་པར་རྒྱལ་བའི་བུམ་པར་མངོན་པར་བྱང་ཆུབ་པ་ལྔ་ལས་གཙོ་བོ་ཡབ་ཡུམ་བསྐྱེད། དེའི་མཁའ་གསང་སྒྲུབ་ཐབས་ལྟར་བྱིན་གྱིས་བརླབས་ལ་སྙོམས་པར་ཞུགས་པའི་སྒྲས་དེ་བཞིན་གཤེགས་པ་ཐམས་ཅད་སྤྱན་དྲངས་ཏེ།
ཞལ་ནས་ཞུགས་པས་ཐུགས་ཀར་འོད་དུ་ཞུ་བས་ཡུམ་གྱི་མཁར་ས་བོན་དུ་གྱུར། དེ་ལས་ལྷ་མོ་བརྒྱད་དང་། བདུད་རྩི་འཁྱིལ་པ་གཡས་རྡོ་རྗེ་རྒྱ་གྲམ། གཡོན་དེས་ཡུ་བ་བྱས་པའི་དྲིལ་བུ་འཛིན་པ་དང་། སྐུ་མདོག་ལྗང་གུ་བསྐྱེད་ལ། བུམ་པ་དགུར་སྤྲོས་ཏེ། དམ་ཚིག་པ་བསྐྱེད་པ་ལ་སོགས་པ་དང་། སློབ་མ་བྱིན་གྱིས་བརློབ་པ་ན། སློབ་མ་རྣམས་སྐད་ཅིག་གིས་ཕྱག་གཉིས་པར་བསམས་ལ། སློབ་དཔོན་གྱིས་ཁུ་ཚུར་གཡས་པར་རྡོ་རྗེ་བཟུང་།
གཡོན་པས་དྲི་ཞིམ་པོ་དང་བཅས་པས་ཆུ་བཟུང་ནས་ལངས་ཏེ། སློབ་མའི་དཔྲལ་བར་དྲི་ཞིམ་པོའི་ཐིག་ལེ་བྱ་ཞིང་། ཨོཾ་བརྗོད་པས་འཁོར་ལོའི་ལྟེ་བར་ཨོཾ་གྱིས་མཚན་པའམ། སྐུ་རྡོ་རྗེ་མ་བསམས་ལ། དེ་བཞིན་དུའང་མགྲིན་པར་རེག་ཅིང་ཨཱ་བརྗོད་པས་ཨཱ་ལས་པདྨ་ཨཱཿས་མཚན་པའམ། གསུང་རྡོ་རྗེ་བསམ། སྙིང་གར་རེག་ཅིང་ཧཱུྃ་བརྗོད་པས། སྙིང་གར་རྡོ་རྗེ་ཧཱུྃ་གིས་མཚན་པའམ། ཐུགས་རྡོ་རྗེ་བདག་མེད་མ་བསམ། དེ་ནས་སྙིང་ག་ནས་ཡས་རིམ་གྱིས།
ཧཱུྃ་ཨཱཿཨོཾ་བརྗོད་ཅིང་། རྡོ་རྗེ་དང་བཅས་པས་ལག་པས་རེག་ཅིང་གསལ་གདབ་བོ། ། ཡང་ཡས་མར་རེག་ཅིང་། ཨོཾ་ཨཱཿཧཱུྃ། ཞེས་བརྗོད་པས་གསལ་བཏབ་ཞེས་པ་དང་། སོ་ཤིང་ཡང་། ཨོཾ་ཨཱཿཛི་ཧྭ། ཞེས་སོགས་ཀྱིས་འདོར་ཞིང་། སྲུང་སྐུད་མདུད་པ་གསུམ་ལྡན་བྱས་ནས། དེ་ལ་ཨཥྚ་བཟླས་ཤིང་དཔུང་པར་བཅིངས་ནས་ཡེ་ཤེས་བསྟན་པར་བྱའོ། །
ཞེས་ཟེར་རོ། ། དེ་ནི་མ་ཡིན་ཏེ། སྔར་བཤད་པ་ལྟར་གཉུག་མར་གནས་པའི་སར་ཡང་སྦྱང་བ་སོགས་རྒྱུད་ལས་བཤད་པའི་ཕྱིར་དང་། སྟ་གོན་ཞེས་བྱ་བ་ཡོ་བྱད་འཚོགས་ཆས་ཡིན་པ་ལ་ཡང་སྒྲུབ་བྱེད་མེད་པ་དང་། སྟ་གོན་ལ་སྟ་གོན་དགོས་ན་ཐུག་མེད་དུ་འགྱུར་བ་དང་། སྦྱོར་བ་རྣམས་སྟ་གོན་ཡིན་ན། བསྙེན་པ་དང་ས་ཆོག་ཀྱང་སྟ་གོན་དུ་འགྱུར་བ་དང་། བུམ་རྫས་རྣམས་དེ་ལྟར་ཡིན་པ་ལ་སྒྲུབ་བྱེད་རྣམ་དག་མེད་ཅིང་། རྡོ་རྗེ་མཁའ་འགྲོར་ཤིན་ཏུ་གསལ་བར་གསུང་པ། མི་བྱེད་པའི་རྒྱུ་མཚན་མེད་པའི་ཕྱིར་དང་།
རྣམ་རྒྱལ་གྱི་སྟེང་དུ་བཅུད་དེ་གསུམ་འཇོག་པའི་རྒྱུ་མཚན་མེད་པའི་ཕྱིར་དང་། འདས་གཏོར་ཆུང་བ་དང་། གཞན་ཆེ་བ་ནི། སྤྱི་རྒྱུད་ལ་སོགས་པར། གཙོ་བོའི་ལྷ་བཤོས་གཉིས་འགྱུར་བྱ། ། ཞེས་སོགས་དང་འགལ་ཞིང་། རྟེན་འབྲེལ་དང་། དམ་ཚིག་ཀྱང་མེད་པ་ཡིན་པའི་ཕྱིར། སཾ་བྷུ་ཊིར་མཆོད་ཡོན་སོགས་གཡོན་དང་། ཆུ་གཙང་མའི་སྣོད་གཡས་དང་།
མདུན་དུ་བཟེད་ཞལ་བཞག་པར་གསུངས་ཤིང་། དཀྱིལ་འཁོར་གྱི་ལྷ་གཙོ་བོ་ལ་ལྟོས་པའི་སྒྲུབ་བྱེད་མེད་པའི་ཕྱིར་དང་། མཆོད་གཡོག་པ་ལ་ལྟོས་ནས་བྱས་ན། དེའི་གཡོན་དུ་དང་པོར་བཤམ་པ་དེ་ཉིད་དཀྱིལ་འཁོར་གྱི་གཙོ་བོའི་ཕྱག་གཡས་ཕྱོགས་སུ་འོང་བ་བཟའ་བཏུང་གི་མཆོད་མགོ་ལ་ཕྱག་གཡས་པས་འཇིག་རྟེན་བཞེས་པའི་ཕྱིར་དང་། གུར་ལས་མེ་ཏོག་སོགས་གཡས་དང་། མཆོད་ཡོན་སོགས་གཡོན་དུ་བཤོམས་པར་གསུངས་པ་ཡང་། མཆོད་ཡོན་སོགས་ཆུ་བཞི་འབུལ་བ་མཆོད་གཡོག་པའི་གཡོན་དུ་བཤམས་པས། གཙོ་བོའི་གཡས་སུ་སྔར་ལྟར་འགྱུར་བའི་ཕྱིར་དང་། མེ་ཏོག་སོགས་ནི་མཆོད་གཡོག་པ་ལ་ལྟོས་ནས་ཆུ་བཞིའི་གཡས་སུ་བཤོམ་པ་ཡིན་པས། རྒྱུད་དང་ཡང་མི་འགལ་བའི་ཕྱིར་དང་།
གཞན་དུ་ན་སྦྱིན་སྲེག་གི་སྐབས་སུ་ཡང་། བསྲེག་རྫས་གཡས་དང་། མཆོད་རྫས་གཡོན་དུ་བཤམས་ཡང་ཐབ་ཀྱི་ལྷ་གཙོ་བོ་ལ་ལྟོས་པར་མཚུངས་པའི་ཕྱིར་དང་། མཆོད་བཤོམ་དེ་ལྟར་བྱེད་པར་བཤད་ནས། དེ་མ་ཐག་རྩ་ཐིག་གི་ཕྱི་རོལ་དུ་ཟུར་བཞི་ལོགས་བཞིར་མར་མེ་བརྒྱད་དང་། དེའི་གཡས་གཡོན་དུ་ལྷ་བཤོས་རེ་རེ། དེའི་གཡས་གཡོན་དུ་ཏིང་ཕོར་རེ་རེ། ཤར་གྱི་དབང་ལྡན་དང་ཉེ་བར་ཞབས་བསིལ་ལ་དྲི་བཟང་བཏབ། མེ་དང་ཉེ་བར་ཞལ་བསིལ་ལ་འོ་མ་དང་། མངར་གསུམ།
ལྷོའི་མེ་དང་ཉེ་བར་འཐོར་འཐུང་དང་ཆུ་གཙང་། བདེན་བྲལ་དང་ཉེ་བར་མཆོད་ཡོན་དང་མེ་ཏོག་དཀར་པོ། ཞེས་སོགས་བཤོམ་པ་ཡང་། ནང་འགལ་ཆེན་པོ་ཡིན་པའི་ཕྱིར་དང་། འདིར་ས་ཆོག་གི་ཚེ། ལྷ་མོ་ནམ་མཁའ་ན་འགོད་པའི་སྒྲུབ་བྱེད་མེད་པའི་ཕྱིར་དང་། མི་འགོད་པའི་སྒྲུབ་བྱེད་ཀྱང་མེད་ན། འགོད་པར་མ་བཤད་པ་ཉིད་ཀྱིས་མི་འགོད་པར་འགྲུབ་པའི་ཕྱིར་དང་། མི་འགོད་པར་མ་བཤད་པས་ཀྱང་འགོད་པར་འགྲུབ་ན། སྐབས་འདིར་ཡུམ་སྒྲུབ་སྨན་བླ།
སྒྲོལ་མཆོད་རྣམ་རྒྱལ་སོགས། ཆོ་ག་རྒྱུན་མ་མཐའ་ཡས་མི་བྱེད་པར་མ་བཤད་པས། བྱེད་པར་འགྱུར་བ་ལ་སོགས་པ་ཧ་ཅང་ཐལ་ཆེས་པའི་ཕྱིར་དང་། སྟ་གོན་གྱི་ཚེ་མཆོད་པ་ལྷ་གྲངས་དང་མཉམ་པ་ངེས་པར་འབུལ་ཞིང་། དངོས་གཞིའི་དུས་སུ་ཐ་ན་ཡང་དེ་ཙམ་ངེས་པར་འབུལ་དགོས་པ་མི་འཆད་པ་ཡང་། སྟ་གོན་དང་དངོས་གཞི་གོ་ལོག་པའི་བབ་ཅོལ་ཆེན་པོ་ཡིན་པའི་ཕྱིར་དང་། འདིར་སླར་ཡང་མེ་དྷི་ནི་སོགས་བརྗོད་ཅིང་སྲུང་འཁོར་བསྒོམ་པའི་སྒྲུབ་བྱེད་མེད་པའི་ཕྱིར་དང་། ལྷ་སྟ་གོན་གྱི་སྐབས་འདིར། སཾ་བྷུ་ཊི་ལས། དྲི་ལ་སོགས་པས་དཀྱིལ་འཁོར་གྱི་གནས་ཀྱི་ལྷ་ཐམས་ཅད་ཀྱི་གནས་སུ་རང་གིས་ཧཱུྃ་དང་།
དེའི་མཚན་དང་པོར་བཟླས་ནས་མངོན་པར་གཏོར་ཞིང་། དེ་ནས་མངོན་དུ་ཚོགས་ཀྱི་དཀྱིལ་འཁོར་རང་གི་ལྷའི་འཁོར་ལོར་སྟོན་ཏེ། གནས་ཇི་ལྟ་བར་བཞུགས་སུ་གསོལ་ནས། གསུང་པའི་དགུག་པ་ལ་སོགས་པའི་བྱིན་གྱིས་བརླབས་པ་སྔོན་དུ་བྱ་བ་དང་། རང་གི་སྔགས་དང་། ཕྱག་རྒྱ་དང་ལྷན་ཅིག་ཏུ་ཉེ་བར་ལྟས་ནས། དབང་བསྐུར་བ་དང་། མཆོད་པ་དང་བསྟོད་པ་དང་། ཞེས་སོགས་རིག་མ་དང་སྦྱར་བའི་མངལ་འབྱིན་གྱིས་དཀྱིལ་འཁོར་སྤྲུལ་པ་ལ་སོགས་པའི་བཞེད་པ་དོར་ནས། སྒྲུབ་བྱེད་ཚད་ལྡན་མེད་པའི་བསྐྱེད་ཆོག་དེ་ལྟ་བུ་བྱེད་པ་དང་།
རྡོ་རྗེ་ཕྲེང་བ་ལས། བུམ་པའི་བསྐྱེད་ཆོག་གསལ་བར་གསུངས་པ་དོར་ནས། སྒྲུབ་བྱེད་ཚད་ལྡན་མེད་པའི་བུམ་པའི་བསྐྱེད་ཆོག་དེ་ལྟ་བུ་བྱེད་པ་དང་། འདིར་བགེགས་མཐར་བྱེད་ཉིད་བདུད་རྩི་འཁྱིལ་པ་ཡིན་པ་ལས། ལྷ་དེ་ཉིད་མི་བསྐྱེད་པར། བྱ་རྒྱུད་ལས་གསུངས་པའི་བདུད་རྩི་འཁྱིལ་པ་ཉིད་བསྐྱེད་པ་རྣམས་ནི་རང་རྒྱུད་ཀྱི་ཆོ་ག་དོར་ནས། ཅི་བྱ་ཚང་རླག་པ་ཙམ་ཡིན་པའི་ཕྱིར་དང་། སློབ་མ་རྣམས་ལ་དེ་ལྟར་འབྲུ་གསུམ་གྱིས་བྱིན་བརླབས་ཚར་གསུམ་བྱེད་པ་དང་། སོ་ཤིང་སྔགས་དེ་ལྟ་བུས་འདོར་བ་དང་། སྲུང་སྐུད་འཆིང་ཚུལ་དེ་ལྟ་བུ་ལ་ཡང་སྒྲུབ་བྱེད་རྣམ་དག་མེད་པའི་ཕྱིར་རོ། །
ཞེས་གསུངས་སོ། ། དེ་རྣམས་ནི་ཤིན་ཏུ་མི་རིགས་ཏེ། གཉུག་མར་གནས་པའི་སར་ཡང་། རྒྱུད་སྡེ་གཞན་དག་ནས་བཤད་པའི་སྦྱང་ཚུལ་དེ་དག འདིར་མི་དགོས་པར། གོང་དུ་སྒྲུབ་ཟིན་པའི་ཕྱིར་དང་། འོག་ཏུ་དགོས་པའི་ཡོ་བྱད་འཚོགས་བྱས་སྟ་གོན་བྱེད་པ་ལ། སྟ་གོན་ཞེས་ཕལ་པ་དག་ལ་ཡང་གྲགས་པ་ཡིན་པས། ཀ་བ་ལ་ཀ་བར་འདོགས་པ་ལ་སྒྲུབ་བྱེད་མི་དགོས་པ་ལྟར། སྟ་གོན་ལ་སྟ་གོན་དུ་འདོགས་པ་ལ་སྒྲུབ་བྱེད་མི་དགོས་པའི་ཕྱིར་དང་།
སྟ་གོན་བཞི་ལ་དགོས་པའི་ཡོ་བྱད། སྟ་གོན་བྱས་པས་སྟ་གོན་ཐུག་མེད་དུ་འགྱུར་ན། ཁྱེད་རང་ལ་ཡང་མཚུངས་པའི་ཕྱིར་དང་། སྦྱོར་བ་རྣམས་སྟ་གོན་ཡིན་པར་ཁས་བླངས་པ་མེད་པའི་ཕྱིར་དང་། རྡོ་རྗེ་མཁའ་འགྲོ་ལས། བྱ་ཁྲི་སེང་ཁྲི་དབྱུག་པ་ཡི། ། ཨུཏྤལ་ལ་དང་གཞན་མི་ཐུབ། ། ཧ་ས་དེ་བའི་སྨན་ཆེན་བཅས། ། གསེར་དང་དངུལ་དང་མུ་ཏིག་དང་། ། མུ་མེན་བྱི་རུ་རིན་ཆེན་ལྔ། །
ཏིལ་དང་ནས་དང་གྲོ་དང་ནི། ། མོན་སྲན་བྲེ་འུ་མུད་གར་བཅས། ། ག་བུར་ཙནྡན་དམར་པོ་སོགས། ། སྨན་གྱི་ཆུ་ཡིས་དགང་པར་བྱ། ། ཞེས་གསུངས་ལ། སྨན་ལྔ་པོ་དེ་དག་རིམ་པ་བཞིན། གྲིཧསྟི་དང་། ཀཎྜ་ཀ་རི་དང་། ཧ་ས་དང་། ཨ་པ་ར་ཙི་ཏ་དང་།
ཧ་ས་དེ་ཝ་དག་ཡིན་པས། གཞན་དུ་སྨྲ་བ་དག་གྱི་ན་ཙམ་ཡིན་པའི་ཕྱིར་དང་། དེའང་། གྲི་ཧསྟི་ཞེས་པ་སྟག་ཚེར་བ་དང་། ཨ་པ་ར་ཙི་ཏ་ཞེས་པ་ཤུ་དག་དཀར་པོ་དང་། ཧ་ས་དེ་ཝ་ནི་དབང་ལག་ཡིན་ནོ་ཞེས་གསུང་ལ། ཧ་སའམ། དཎྜོ་ད་པ་ལ་ནི་དུས་འཁོར་གྱི་མཆན་རྙིང་དག་ལ་མེ་ཏོག་གསུམ་པ་ཞེས་འབྱུང་ཞིང་། ལ་ལ་དག་རྒྱ་མཚོའི་ལྦུ་བར་ཡང་བཞེད་པར་སྣང་ངོ་། ། སཾ་བྷུ་ཊིའི་ས་མཆན་ལས།
ཧ་ས་དེ་ཝ་མེ་ཏོག་ལུག་མིག་པ་ཡིན་ནམ་ཟེར། ཞེས་དང་། དཎྜོ་ད་པ་ལ་ནི་ཨུཏྤལ་རྩ་བ་ཞེས་འབྱུང་ངོ་། ། རིན་པོ་ཆེ་ལྔར། དུང་ཞེས་བགྲངས་པ་ཁ་ཅིག་ཏུ་འབྱུང་། ལ་ལར་མུ་མེན་ཞེས་ཀྱང་འབྱུང་ངོ་། ། འབྲས་བུ་ལྔ་ནི། འདིར་རྡོ་རྗེ་གུར་ལས། སྦྱིན་སྲེག་གི་སྐབས་ནས་འབྱུང་བ་ལྟར་ཡིན་པས། འདིར་འདི་ཉིད་རིགས་པའི་ཕྱིར་དང་།
ཁྱེད་རང་གིས་དཀྱིལ་འཁོར་གྱི་ཆོ་གར། རྡོ་རྗེ་མཁའ་འགྲོའི་དགོངས་པར་བྱས་ཏེ། གསེར་དངུལ་མུ་ཏིག་བྱི་རུ་མུ་མེན་སྟེ་རིན་པོ་ཆེ་ལྔ་དང་། སྟག་ཚེར་བ། ཀཎྜ་ཀ་རི་ལྷ་རྒོད་པ། ཨུཏྤལའི་རྩ་བ། གཞན་གྱིས་མི་ཐུབ་པ་དཀར་པོ་སྟེ་སྨན་ལྔ་དང་། ནས། གྲོ། ཏིལ།
སྲན་མ། སྲན་མུད་ཀ་ར་སྟེ་འབྲུ་ལྔ་དང་། ག་བུར་དང་། ཙནྡན་དམར་པོ་དང་། དཀར་པོ་དང་། ཛཱ་ཏི་དང་། ཨ་ཀ་རུ་སྟེ་ཕྱིའི་དྲི་ལྔ་དང་། ནང་གི་བདུད་རྩི་ལྔ་དང་། བཅུད་རྣམས་བརྩེགས་པར་སྦྱར་བའི་སྤོས་ཆུ་ཅུང་ཟད་བླུགས། ཞེས་བཤད་པ་ནང་གི་བདུད་རྩི་ལྔ་ཞེས་མི་འབྱུང་བས་ལྷག་པའི་ཕྱིར་དང་།
སོགས་ཁོངས་ནས་འདོན་པ་ཡིན་ན། སྙིང་པོ་ལྔ་ཡང་འདོན་པར་རིགས་པའི་ཕྱིར། རྡོ་རྗེ་མཁའ་འགྲོའི་ལུགས་ཀྱང་མ་ཡིན་པའི་ཕྱིར་དང་། ཁྱད་པར་བརྟག་གཉིས་སུ། ས་ལུ་སྐྱེས་པས་ཡོངས་གང་བཞག ། ཞེས་ཐུན་མོང་མ་ཡིན་པའི་བུམ་རྫས། ཤ་ཆེན་གྱིས་མཚོན་ནས། ཤ་ལྔ་བཞུགས་པར་བཤད་པ་ཆད་པའི་ཕྱིར་དང་། རྣམ་རྒྱལ་གྱི་སྟེང་དུ་བཅུད་དེ་གསུམ་འཇོག་པ་ནི། བུམ་ནང་གི་ལྷ་བཞུ་བའི་དོན་དུ་མཆོད་ཡོན་འབུལ་བའི་ཕྱིར་ཡིན་པས་དྲི་བཟང་གི་ཆུ་ཁྱད་པར་གྱི་རྫས་དང་བཅས་པ་ཡིན་པའི་ཕྱིར།
ཁྱེད་རང་གིས་དུང་ཆོས་བདུད་རྩི་ལྔའི་ཆུ་དང་ལྡན་པ་ཞེས་པ་ཡང་རྒྱུ་མཚན་ཅིའི་ཕྱིར་ཡིན་པ་བསྟན་དགོས་པའི་ཕྱིར་དང་། དེ་ནི་རྣ་ཆུ་སྦྱིན་པར་བྱ་བའི་དོན་དུའོ་ཞེ་ན། དེ་ལ་ནི་བུམ་པ་བསྒྲུབ་པའི་ཆུ་འཇོག་དགོས་པས། འདིར་སྐབས་དོན་མེད་པའི་ཕྱིར་དང་། ཡང་ན་བཟང་པོ་ཡོངས་བཟུང་ལས་འབྱུང་བ་ལྟར། བདུད་རྩིའི་ཆུ་དེ་ཉིད་ལ་ཡང་སྒྲུབ་པའི་ཆོ་ག་དགོས་པ་ཆད་པའི་ཕྱིར་དང་། གཙོ་བོ་ལ་ལྷ་བཤོས་ཉིས་འགྱུར་དུ་བྱ་བར་བཤད་པས། གཏོར་མ་ཉིས་འགྱུར་དུ་བྱ་བར་མི་འགྲུབ་པའི་ཕྱིར་དང་། གཞན་དུ་ན། གཏོར་མ་འབུལ་བའི་ཆོ་ག་རྣམས་ཀྱང་ལྷ་བཤོས་འབུལ་བའི་ཆོ་གར་འགྱུར་བའི་ཕྱིར་དང་།
དཀྱིལ་འཁོར་དུ་མཆོད་པའི་ཡོ་བྱད་རྒྱ་ཆེ་བ་གཞན་བཤམས་པས། རྟེན་འབྲེལ་དང་འགལ་བ་མ་ཡིན་པའི་ཕྱིར་དང་། མཆོད་རྫས་བཤོམ་ཚུལ་དེ་དག་ནི་ཕྱིས་ཀྱི་བླ་མ་འགའ་ཞིག་གི་བཞེད་པ་ཡིན་པས། འདིར་ཀླན་ཀ་མ་ཡིན་པའི་ཕྱིར་དང་། རྗེ་བཙུན་གོང་མའི་བཞེད་པ་ནི། དབང་ཆུ་འདི་ཉིད་ལས། དེ་ནས་སློབ་མའི་གཡས་བདག་གི་གཡོན་ནས། ཞབས་བཀྲུ་བའི་ཆུ་དྲི་ཞིམ་པོ་དང་། ཞལ་བཀྲུ་བའི་ཆུ། མངར་བག་འོ་མ་དང་སྦྱར་བ་དང་།
གསང་གཏོར་གྱི་ཆུ་གཙང་མ་དང་། མཆོད་ཡོན་ཆུ་གཙང་མ་ལ་མེ་ཏོག་དཀར་པོ་བཅུག་པ་སྟེ། ཆུ་བཞི་དང་། ཡུངས་ཀར་དང་། གཞན་ཡང་ཆུ་གཙང་མ་གཅིག་སྟེ། སྦྱང་པའི་ཡོ་བྱད་གཉིས་སྟེ། དྲུག་བདག་གི་གཡོན་ངོས་ནས་བཞག བདག་གི་གཡས། སློབ་མའི་གཡོན་ནས། མེ་ཏོག་དང་།
སྤོས་དང་། མར་མེ་དང་། དྲི་ཆབ་དང་། ལྷ་བཤོས་སྟེ་མཆོད་པའི་ཡོ་བྱད་ལྔ་བཤམ། མདུན་དུ་བཟེད་ཞལ་གྱི་སྣོད་གཉིས་དང་། མེས་བཀང་པའི་ཁམ་ཕོར་བཞག་གོ ། ཞེས་ཤིན་ཏུ་གསལ་བར་བཤད་ཅིང་། གཞན་དག་གི་གཡས་གཡོན་ཀྱང་དེས་མཚོན་པ་ཡིན་པའི་ཕྱིར་དང་། ས་ཆོག་གི་སའི་ལྷ་མོ་ནམ་མཁའ་ལ་འགོད་པ་ནི། རང་གི་དཀྱིལ་འཁོར་ནམ་མཁའ་ལ་འདེགས་པའི་རིགས་པ་མཚུངས་ཤིང་།
སའི་ལྷ་མོའི་བྱ་བ་མ་རྫོགས་པས་རང་གནས་སུ་གཤེགས་སུ་གསོལ་བར་བྱ་བ་ཡང་མ་ཡིན་པ་དང་། དབང་ཆུ་འདི་ཉིད་ལས་དངོས་གཞིའི་ཐད་དུ། དེ་ནས་དཀྱིལ་འཁོར་གྱི་ཕྱི་རོལ་ཁོ་ར་ཁོར་ཡུག་ཏུ་མཆོད་པ་བཤམ་སྟེ། སྔར་སྟ་གོན་གྱི་སྐབས་སུ་བཤད་པ་བཞིན་ལས་ཉུང་དུ་མི་རུང་། མང་བར་འབྱོར་བ་ལ་ཚད་མེད་དེ། འབྱོར་ཚད་བཤམས་པར་བྱའོ། ། ཞེས་གསུངས་པ་བཞིན་དུ། དངོས་གཞིའི་དུས་ཐ་ནའང་། དེ་ཙམ་ཞེས་སོགས་ནི་བབ་ཅོལ་ཙམ་དུ་འགྱུར་བའི་ཕྱིར་དང་། མེ་དྷི་སོགས་ཀྱི་སྒྲུབ་བྱེད་ནི་གོང་དུ་བརྗོད་པ་ལྟར་ཡིན་པས།
མན་ངག་མེད་པ་དག་གིས་རྟོགས་པ་མ་ཡིན་པའི་ཕྱིར། སཾ་བྷུ་ཊིའི་ལུང་གི་དོན། ཕྱོགས་གཅིག་མངལ་འབྱིན་ལ་སྦྱར་བ་དག་ཀྱང་། ས་ཆེན་གྱིས། སཾ་བྷུ་ཊི་རྒྱུད་ཕྱི་མའི་ཊཱི་ཀར་འབྱུང་བ་ལྟར་བཞེད་པས། དོར་བ་མེད་པའི་ཕྱིར་དང་། རང་གི་ཧཱུྃ་དང་ཞེས་སོགས་ཀྱིས། དམ་ཚིག་པ་སྙིང་པོ་ཚིག་ཙམ་ལས་བསྐྱེད་པ་དང་། དེ་ནས་སྔོན་དུ་ཞེས་སོགས་ཀྱིས་ཡེ་ཤེས་པ་བཞུགས་ཚུལ་བསྟན་པས། སྒྲུབ་བྱེད་མེད་པ་གྱི་ན་ཙམ་ཡིན་པའི་ཕྱིར་དང་།
དེའི་ཕྱིར་སྟ་གོན་གྱི་དཀྱིལ་འཁོར་བསྐྱེད་ཆོག་འདི་ཉིད། སཾ་བྷུ་ཊིའི་དགོངས་པ་མཐར་ཐུག་པ་ཡིན་པའི་ཕྱིར་དང་། རྡོ་རྗེ་ཕྲེང་བ་ལས། བུམ་པ་བཅུ་འམ་ཡང་ན་དྲུག ། རིན་ཆེན་ལས་བྱས་རྣམ་དག་པ། ། སྨན་ལྔ་དང་ནི་འབྲས་བུ་ལྔ། ། འབྲས་བུ་ལྔ་སོགས་ཀྱིས་གང་བ། ། རིན་ཆེན་ལྔ་དང་སྣ་ཚོགས་པའི། ། ལོ་མ་ལྔ་ཡིས་རྣམ་པར་བརྒྱན། ། གུར་གུམ་གླ་རྩི་ག་པུར་དང་། །
ཙནྡན་ཆུ་ཡི་དགང་བར་བྱ། ། མེ་ཏོག་ལ་སོགས་ཀྱིས་མཆོད་བྱ། ། རང་རང་སྔགས་ཀྱིས་བྱིན་གྱིས་བརླབས། ། ལྕགས་ཀྱུའི་རྣམ་པའི་འོད་ཟེར་གྱིས། ། འོག་མིན་འཇིག་རྟེན་ཁམས་ནས་ནི། ། བུམ་པ་རང་གིས་བསྐུར་བྱས་ལ། ། དེ་ལ་སྤྱན་དྲངས་ནས་ནི་གཞུག ། དེ་ལ་ལྷ་མོའི་གཟུགས་འཕྲོས་ནས། ། དེ་རྗེས་གཞན་ལ་དགོས་པར་བྱ། ། བུམ་པའི་དབུས་སུ་མཆོད་པར་བྱ། །
གཅིག་ལ་ལས་ནི་ཐམས་ཅད་པ། ། སྔགས་འདི་ལན་བདུན་བར་དུ་ནི། ། ལས་ནི་ཐམས་ཅད་ས་ཡི་སྣོད། ། སྙིང་པོའི་སྔགས་ཀྱི་བཟླས་བྱས་པ། ། རིགས་ཀྱི་དབང་ཕྱུག་མཆོད་པར་བྱ། ། ཡི་གེ་བརྒྱ་པའི་སྔགས་ཀྱིས་ནི། ། ལན་བདུན་བར་དུ་བསྒོམ་པར་བྱ། ། བརྒྱ་དང་རྩ་བརྒྱད་རིམ་པ་ཡིས། ། ཡི་གེ་སླར་ཡང་བཟླས་པ་ནི། ། དེ་ནས་རང་ལྷའི་རྣལ་འབྱོར་གྱིས། །
མཆོད་ཡོན་སྣོད་དུ་མཆོད་པར་བྱ། ། ཞེས་གསུངས་པས། ཁྱེད་ཀྱིས་དེ་ལྟ་བུའི་བསྒྲུབ་ཚུལ་ཞིག་གསུངས་མོད། སཾ་བྷུ་ཊི་ལས་གསུངས་པའི་བུམ་པའི་སྒྲུབ་ཚུལ་དོར་ནས། རྡོ་རྗེ་ཕྲེང་བ་ལས་བྱུང་བ་བྱེད་པའི་སྒྲུབ་བྱེད་མེད་པའི་ཕྱིར་དང་། སཾ་བྷུ་ཊི་ལས་ཇི་ལྟར་རེ་ཤིག་བུམ་པ་ལེགས་པར་བྱས་ནས་བརྒྱ་རྩ་བརྒྱད་བཟླ་བར་བྱའོ། ། རྩ་བའི་བུམ་པ་ལ་ནི་དཀྱིལ་འཁོར་གྱི་བདག་པོའོ། ། བཞི་པ་ལ་ནི་སྤྱན་མ་ལ་སོགས་པའི་ལྷ་མོ་བཞི་པོ་རྣམས་ཀྱིས་སོ། ། ལྷ་ཐམས་ཅད་ཀྱི་རིགས་ཀྱི་དབྱེ་བས་ནི་བཞིའོ། ། དེ་ནས་བུམ་པ་སྒོར་གནས་པ་ལས་ཐམས་ཅད་པས།
བཟླས་པས་བསང་གཏོར་བྱའོ། ། དེ་རྣམས་གོས་ལ་སོགས་པས་བརྒྱན་པར་བྱས། བདག་པོའི་རྣལ་འབྱོར་དང་ལྡན་པས། ལེགས་པའི་རྣལ་འབྱོར་གྱིས་ལྷ་ཐམས་ཅད་ཀྱི་འཁོར་ལོར་རང་གི་བདག་ཉིད་ཀྱི་ནང་དུ་བསྒོམ་པར་བྱ་ཞིང་། དེའི་ང་རྒྱལ་དང་ལྡན་པར་བྱའོ། ། མཆོད་ཡོན་གྱི་ཉེ་བར་སྤྱོད་པ་ཡོངས་སུ་བཟླས་ནས། སྒོ་མངོན་པར་ཕྱེ་སྟེ། གནས་ཇི་ལྟ་བར་བུམ་པ་ལ་སོགས་པ་རྣམས་བཞག་ལ། ཞེས་གསུངས་ཤིང་། དེ་ལ་བསང་གཏོར་བྱའོ་ཞེས་པ་ཡན་ཆད་ཀྱིས།
བཟླས་པའི་གྲངས་དང་། བུམ་པའི་གྲངས་སོགས་སྤྱིར་བསྟན་ནས། ལག་ཏུ་བླང་བའི་ཆོ་གའི་རིམ་པ་ནི། དེ་རྣམས་གོས་ལ་སོགས་པས་ཞེས་པ་མན་ཆད་དེ། བདག་པོའི་ལྷའི་རྣལ་འབྱོར་དང་ལྡན་པས། ཞེས་པས་བདག་གིས་ལྷའི་རྣལ་འབྱོར་དང་། ལེགས་པའི་རྣལ་འབྱོར་གྱིས་ལྷ་ཐམས་ཅད་ཀྱི་འཁོར་ལོར་ཞེས་པས། རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོར་ལེགས་པར་གསུངས་པའི་རྣལ་འབྱོར་གྱིས་ལྷའི་འཁོར་བསྐྱེད་ཅེས་བུམ་ལྷ་བསྐྱེད་ཚུལ་དང་། རང་གི་བདག་ཉིད་ཀྱི་ནང་དུ་བསྒོམ་ཞེས་པས། ལྷ་རྣམས་ཀྱང་རང་རང་གི་བུམ་པ་སོ་སོའི་ནང་དུ་བསྒོམ་པར་བསྟན།
དེ་ལ་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོར་གཙོ་བོ་མངོན་བྱང་ལས་བསྐྱེད་པ་དང་། འཁོར་གྱི་ལྷ་རྣམས་མངལ་ནས་འབྱིན་པ་གཉིས་བཤད་པས། དེ་བཞིན་དུ་འདིར་ཡང་བྱ་བར་བཞེད་པ་མན་ངག་དང་བྲལ་བ་དག་གིས་རྟོགས་པ་མ་ཡིན་པའི་ཕྱིར་དང་། ཡང་ན། ལྷ་སྟ་གོན་དུ་ལེགས་པར་གསུངས་པའི་ཆོ་གས། ཞེས་སྦྱར་ནས། གཙོ་འཁོར་ཐམས་ཅད་སྙིང་པོའི་ཚིག་ཙམ་ལས་བསྐྱེད་པའི་བུམ་པ་བསྒྲུབ་ཚུལ་དག་ཀྱང་ས་ཆེན་གྱི་རྒྱུད་ཕྱི་མའི་ཊཱི་ཀར་བཤད་པས། གཉིས་ཀ་ལྟར་ཡང་རྒྱུད་འདི་ཉིད་ཀྱི་དགོངས་པ་ཐུན་མོང་མ་ཡིན་པ་ཡིན་པའི་ཕྱིར་དང་། སྙིང་པོ་ཀྱེ་རྡོར་འདིར། མངོན་བྱང་གང་ལས་བསྐྱེད་པར་བྱ་བ་ནི་བླ་མའི་ཞལ་ལས་བླང་བར་བྱ་བ་ཡིན་པའི་ཕྱིར་དང་།
ལས་བུམ་དུ་བདུད་རྩི་འཁྱིལ་པ་བསྐྱེད་ཚུལ། སློབ་དཔོན་རིན་པོ་ཆེས། མཚོ་སྐྱེས་དཀྱིལ་ཆོག་དུ། བདུད་རྩི་འཁྱིལ་པ་སྐུ་མདོག་ནག་པོ། གཡས་རྡོ་རྗེ་གདེངས་པ་དང་། གཡོན་ཐུགས་ཀར་སྡིགས་མཛུབ་མཛད་པ། ཞེས་བཤད་ཀྱང་། འདིར་སྣ་ཚོགས་རྡོ་རྗེ་སོགས་འཛིན་པར་མཛད་པ་ནི། ཁོ་བོས་ཁུང་གསལ་བར་མ་མཐོང་ཡང་། འདི་ཉིད་ཁོ་ན་ལྟར་བྱ་བ་ཡིན་ཏེ།
རྡོ་རྗེ་འཆང་གི་རྒྱུད་པའི་མན་ངག་ཡོད་ཅིང་རང་བཟོའི་དྲི་མ་དང་བྲལ་བའི་གསུང་ཡིན་པའི་ཕྱིར་དང་། བྱ་རྒྱུད་ལས་བཤད་པའི་བླ་མེད་ལས་མ་བཤད་པར་བསྒྲུབ་མི་ནུས་པའི་ཕྱིར་དང་། བརྟག་པ་སུམ་ཅུ་རྩ་གཉིས་པ་ལ་སོགས་པ་རྩ་རྒྱུད་ཉིད་ལ་ཡང་། དིང་སང་སྤྱོད་ཡུལ་དུ་མ་གྱུར་པའི་རྒྱུད་དུ་མ་ཡོད་པའི་ཕྱིར་དང་། སློབ་མའི་བསྲུང་བ་ནི། རྡོ་རྗེ་གུར་ལས། ས་སྤྱོད་མཁའ་སྤྱོད་མ་ཉིད་དང་། ། དེ་བཞིན་རྐང་འོག་གནས་པ་མོ། ། འདི་ཉིད་ཀྱི་ནི་ཆོ་ག་ཡིས། ། གནས་གསུམ་དུ་ནི་རྣམ་པར་བསྒོམ། །
ཨོཾ་མཛད་རྒྱལ་པོ་ཆེན་པོ་ནི། ། སྐུ་ཡི་རྡོ་རྗེ་རྣམ་པར་བརྒྱན། ། ཐུགས་ཀྱི་རྡོ་རྗེ་རྒྱལ་པོ་ཆེ། ། རྡོ་རྗེ་སེམས་དཔའི་གནས་ན་བཞུགས། ། ཨ་ནི་མཆོག་གི་དེ་ཉིད་དེ། ། ངག་གི་ལམ་ནི་གསལ་བྱེད་བརྗོད། ། ཞེས་གསུངས་པས། སློབ་མ་སྟ་གོན་གྱི་ཐད་དུ་གསུངས་པ་མ་ཡིན་ཀྱང་། འདིར་བསྲུང་བ་རྒྱས་པའི་ལག་ལེན་ལ་མན་ངག་གིས་སྦྱར་བ་ཡིན་པའི་ཕྱིར་དང་། ཚར་གསུམ་དུ་བྱེད་པ་ནི།
འབྲུ་གསུམ་ལས་ཕྱག་མཚན་ས་བོན་གྱིས་མཚན་པའམ། ཕྱག་མཚན་དང་ས་བོན་ལས་ལྷར་བསྐྱེད་པ་སྟེ། གང་ལྟར་ཡང་རུང་། གསུམ་པོ་སོ་སོར་གསལ་འདེབས་པའི་ཆེད་ཡིན་པའི་ཕྱིར་དང་། སཾ་བྷུ་ཊི་ལས་འབྱུང་བའི་སྙིང་གར་རྡོ་རྗེ་རྩེ་ལྔ་པ་དང་།

སྤྱི་བོར་སྣ་ཚོགས་རྡོ་རྗེ་བསྒོམ་པའི་བསྲུང་བ་དེ་དག་ཀྱང་བསྡུས་པའི་རིམ་པ་ལ་བཞེད་པའི་ཕྱིར་དང་། སོ་ཤིང་འདོར་བའི་སྔགས། རྡོ་རྗེ་ཕྲེང་བ་ལས། སོར་ནི་བཅུ་གཉིས་གཞལ་བ་ནི། ། ཟུར་གསུམ་དུ་ནི་ཡོངས་སུ་བྱ། ། ཡི་གེ་གསུམ་གྱིས་བྱིན་རླབས་བསྒོམ། ། སློབ་མའི་ལག་ཏུ་གཏད་པར་བྱ། ། ཨོཾ་དང་པྲ་ཏི་བཛྲ་དང་། ། ས་མནྟ་དང་ཨི་ཤྭ་རི། ། ཨཱཿཧཱུྃ་སྭཱ་ཧཱའི་མཐའ་ཅན་སྔགས། ། བཟླས་ནས་སློབ་མས་དོར་བར་བྱ། །
སྔགས་དང་བཅས་པའི་ཕུར་བུ་དེ། ། ཕྱོགས་ནི་གང་དུ་བལྟས་པ་ཉིད། ། སློབ་དཔོན་དང་ནི་སློབ་མ་ཡིས། ། དེ་ཡི་ཕྱོགས་བལྟས་ཉལ་བར་བྱ། ། ནམ་ལངས་ཡང་དག་བླ་མ་ལ། ། ཇི་ལྟར་མཐོང་བའི་དོན་དེ་ཞུས། ། ཞེས་ཁྱེད་བཞེད་པ་ལྟར་གསུངས་ལ། འདིར་བཛྲ་ཛི་ཧྭ་སོགས་ཀྱིས་འདོར་བ་བཟང་པོ་ཡོངས་བཟུང་ལས་འབྱུང་ཞིང་། དེ་ཡང་ལས་བུམ་གྱི་བསྐྱེད་ཆོག་ལ་བརྗོད་པ་ལྟར་ཡིན་པའི་ཕྱིར་དང་། སྲུང་སྐུད་འཆིང་ཚུལ་ནི།
རྡོ་རྗེ་ཕྲེང་བ་ལས། སྐུད་པ་ལན་གསུམ་དཀྲིས་པ་ནི། ། རྡོ་རྗེ་གསུམ་གྱི་མདུད་པར་བསྟན། ། དཔུང་པ་གཡོན་པར་བཅིངས་ནས་ནི། ། སྔགས་ནི་ལན་གསུམ་བརྗོད་པར་བྱ། ། ཞེས་གསུངས་མོད། དོན་འདི་ལ་ནི་ཁྱེད་རང་ཉིད་ལ་འགལ་བ་ཆེན་པོ་སྣང་སྟེ། དཀྱིལ་འཁོར་གྱི་ཆོ་གར། གཞོན་ནུ་མའི་བཀལ་བའི་སྐུད་པ་དམར་པོ་རྐྱང་པ་ལུས་ཚད་དང་མཉམ་པ་གསུམ་སྒྲིལ། ཧཱུྃ་ལས་བྱུང་བ་ལ་ཡེ་ཤེས་ཀྱི་སྲད་བུ་བསྟིམས་ཏེ།
དཔུང་པ་གཡོན་ལ་ལན་གསུམ་དཀྲིས་ནས། རིམ་པ་ལྟར། ལུས་དང་། ངག་དང་། ཡིད་བསྲུང་བའི་མདུད་པ་གསུམ་དང་ལྡན་པ་བྱ་སྟེ། ལས་སྔགས་དང་། ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ཞེས་པས་བསྲུང་བ་བྱའོ། ། ཞེས་བཤད་པ། ལུས་ཚད་གསུམ་སྒྲིལ་གྱི་དཔུང་པ་འཁོར་གསུམ་དུ་འདུ་བ།
ཧ་ཅང་ཁམས་མ་སྙོམས་པར། ནད་ཚབས་ཆེན་པོས་གཟིར་བ་རེ་རེ་ཙམ་མ་གཏོགས་བརྟན་མི་སྲིད་པའི་ཕྱིར་དང་། བེའུ་ལུས་ཚད་ཁོ་ན་ལ་གསུམ་སྒྲིལ་དུ་བྱེད་ན། གསུམ་དཀྲིས་ཞེས་པ་གསུམ་སྒྲིལ་ལ་འདོད་དགོས་པའི་ཕྱིར་དང་། སྔགས་དེ་དག་ཁོ་ན་འདིར་བྱེད་པའི་རྒྱུ་མཚན་ཅི་ཡང་མེད་པའི་ཕྱིར་རོ། ། སྟ་གོན་གྱི་དཀྱིལ་འཁོར་ལ་ཇི་ལྟར་བྱ་བར། བསྟན་བཅོས་དེ་ཉིད་འདུས་པ་ལས། དཀྱིལ་ཆོག་ཏུ་བཟོད་གསོལ་བྱས་ཏེ། སྙིང་གའི་ཧཱུྃ་གི་འོད་ཟེར་གྱིས་ལྷའི་འཁོར་ལོ་རང་ལ་བསྡུས་ནས། ཞེས་གསུངས་ཤིང་།
དེའི་ཤེས་བྱེད་དུ། སཾ་བྷུ་ཊི་ལས། སྔར་བཞིན་ཡོངས་སུ་གྱུར་པ་ཞེས་བྱ་བ་ནི། མཆོད་པ་ལ་སོགས་པ་བྱེད་པ་སྟེ། ཇི་ལྟར་འདི་སྐད་དུ། ལྷའི་འཁོར་ལོར་སྟོན་པ་དེ་བཞིན་དུ། ལྷའི་འཁོར་ལོ་དེ་ནང་དུ་བསྒོམ་པར་བྱའོ། ། ཞེས་བྱ་བ་ཇི་སྙེད་པའོ། ། ཞེས་གསུངས་སོ། ། ཞེས་གསུང་ངོ་། །
དེ་ནི་མ་ཡིན་ཏེ། ལུང་དེ་ཉིད་ཀྱི་གོང་དེ་མ་ཐག་པར། སློབ་མ་སྟ་གོན་བསྟན་པའི་རྗེས་ཁོ་ན་ལ། དེའི་འོད་ཟེར་རྣམས་ཀྱིས་གཤེགས་སུ་གསོལ་བར་བྱའོ། ། ཞེས་སྟ་གོན་གྱི་དཀྱིལ་འཁོར་གཤེགས་སུ་གསོལ་བར་བཤད་པ་དང་དངོས་སུ་འགལ་བའི་ཕྱིར་དང་། རྗེ་ས་ཆེན་གྱིས་བརྟག་པ་ཕྱི་མའི་ཊཱི་ཀར་དཀྱིལ་འཁོར་གཤེགས་སུ་གསོལ་བ་ལ། ཡི་དམ་གཉིས་ཀ་གཤེགས་སུ་གསོལ་བ་དང་། ཡེ་ཤེས་པ་གཤེགས་ནས་དམ་ཚིག་པ་རང་ལ་བསྡུ་བ་གཉིས་ལས། དེའི་འོད་ཟེར་རྣམས་ཀྱིས་ཞེས་སོགས་ཀྱིས་དང་པོ་དང་། སྔར་བཞིན་ཡོངས་སུ་ཞེས་སོགས་ཀྱིས་ཕྱི་མ་བསྟན་པར་བཞེད་པ་ཉིད་རྒྱུད་དོན་ལ་གནས་པའི་ཕྱིར་རོ། །
འོ་ན་ཁྱེད་རང་གིས་ལུགས་ལ་ནམ་མཁར་འདེགས་པ་དང་ཡང་འགལ་ལོ་ཞེ་ན། དེ་ནི་མ་ཡིན་ཏེ། ནམ་མཁར་གཤེགས་སུ་གསོལ་ནས། དཀྱིལ་འཁོར་གྱི་བྱ་བ་མ་རྫོགས་པའི་ཕྱིར། གནས་ཇི་ལྟ་བར་བཞུགས་སུ་གསོལ་བ་ཡིན་པའི་ཕྱིར་རོ། ། དེའི་ཕྱིར། རྒྱུད་སྡེ་རྒྱ་མཚོའི་དགོངས་དོན་མཐར་ཐུག་པ་ནི། དཔལ་ལྡན་ས་སྐྱ་པའི་ལེགས་པར་བཤད་པ་ཁོ་ནས་གསལ་བར་བྱས་པར་སྣང་ངོ་།། །། ལྔ་པ་དཀྱིལ་འཁོར་ཆེན་པོ་བྲི་ཞིང་རྒྱན་དགྲམ་པ་ལ་གཉིས། རས་བྲིས་ལ་བརྟེན་པ་དང་།
རྡུལ་ཚོན་ལ་བརྟེན་པའོ། ། དང་པོ་ནི། སྤྱིར་དཀྱིལ་འཁོར་ལ་ཞེས་པ་ནས། ལེགས་པ་ཡིན་ནོ་ཞེས་པའི་བར་གྱིས་བསྟན། གཉིས་པ་རྡུལ་ཚོན་ལ་བརྟེན་པ་ལ། དཀྱིལ་འཁོར་བྲི་བ་དང་རྒྱན་དགྲམ་པ་གཉིས། དང་པོ་ལ་ཐིག་གིས་བྲི་བ་དང་། ཚོན་གྱིས་བྲི་བ་གཉིས། དང་པོ་ལ་ལས་ཀྱི་ཐིག་གིས་ཆ་བགོ་བ་དང་། ཡེ་ཤེས་ཀྱི་ཐིག་གིས་བྱིན་གྱིས་བརླབ་པ་གཉིས།
དང་པོ་ནི། དེ་ནས་ལས་ཀྱི་ཐིག་འདེབས་པར་འདོད་ན། ཞེས་པ་ནས་ལས་ཀྱི་ཐིག་གདབ་པ་བསྟན་ཏོ། ། ཞེས་པའི་བར་གྱིས་བསྟན། གཉིས་པ་ཡེ་ཤེས་ཀྱི་ཐིག་གིས་བྱིན་གྱིས་བརླབ་པ་ལ་གཉིས། ཐིག་སྐུད་བྱིན་གྱིས་བརླབས་པ་དང་། ཐིག་གདབ་པའོ། ། དང་པོ་ནི། རྡུལ་ཚོན་དང་ཕྱོགས་གཅིག་བྱིན་གྱིས་བརླབས་པར་མཛད་པས། དེ་ལ་དང་པོར་ཞེས་པ་ནས།
དེ་དག་ནི་ཐིག་དང་ཚོན་བྱིན་གྱིས་བརླབས་པའོ། ། ཞེས་པའི་བར་གྱིས་བསྟན། གཉིས་པ་ཡེ་ཤེས་ཀྱི་ཐིག་གདབ་པ་ནི། དེ་ནས་ཚོན་དང་། ཞེས་པ་ནས་ཐིག་གདབ་པའི་ཆོ་གའོ་ཞེས་པའི་བར་གྱིས་བསྟན། གཉིས་པ་ཚོན་གྱིས་བྲི་བ་ལ་གཉིས། བྲི་བ་དངོས་དང་། བྲི་ཚར་བའི་བྱ་བའོ། ། དང་པོ་ལ་གཉིས། སློབ་དཔོན་གྱིས་ཁྱད་པར་གྱི་ལས་དང་།
དེ་ལས་གཞན་རྣམས་ཇི་ལྟར་བྲི་བའོ། ། དང་པོ་ནི། དེ་ནས་ཚོན་གྱི་ཞེས་པ་ནས། ཁྱད་པར་གྱི་ལས་སོ། ། ཞེས་པའི་བར་གྱིས་བསྟན། གཉིས་པ་དེ་ལས་གཞན་རྣམས་ཇི་ལྟར་བྲི་བ་ལ། དཀྱིལ་འཁོར་གྱི་ནང་ཇི་ལྟར་བྲི་བ་དང་། ཕྱི་རོལ་ཇི་ལྟར་བྲི་བའོ། ། དང་པོ་ནི། དེ་ནས་དབུས་ཀྱི་ཞེས་པ་ནས་བུམ་པ་བརྒྱད་བྲི།
ཞེས་པའི་བར་གྱིས་བསྟན། གཉིས་པ་ཕྱི་རོལ་ཇི་ལྟར་བྲི་བ་ནི། རྩིག་པའི་ཕྱི་རོལ་ཞེས་པ་ནས་དམར་སེར་དུ་བྲི་ཞེས་པའི་བར་གྱིས་བསྟན། གཉིས་པ་བྲིས་ཚར་ནས་ཇི་ལྟར་བྱ་བ་ནི། དེ་ལྟར་བྲི་བ་ཞེས་པ་ནས། དེ་དག་གིས་དཀྱིལ་འཁོར་བྲིས་པའོ། ། ཞེས་པའི་བར་གྱིས་བསྟན། གཉིས་པ་རྒྱན་དགྲམ་ཞིང་དབུལ་བ་ལ་གཉིས། བུམ་པ་དབུལ་བ་དང་། རྒྱན་གཞན་རྣམས་ཇི་ལྟར་དགྲམ་པའོ། །
དང་པོ་ནི། དེ་ནས་དཀྱིལ་འཁོར་གྱི་རྒྱན་ཞེས་པ་ནས། བར་དེར་བཞག་གོ ། ཞེས་པའི་བར་གྱིས་བསྟན། གཉིས་པ་ནི། དེ་ནས་དཀྱིལ་འཁོར་གྱི་ཕྱི་རོལ་ཞེས་པ་ནས། རྒྱན་དགྲམ་པའི་ཆོ་གའོ། ། ཞེས་པའི་བར་གྱིས་བསྟན་ཏོ།། །། དེ་ལ་རས་བྲིས་ཀྱི་ཕྱོགས་ལ་བརྟེན་པར། ལམ་རིམ་ལས།
རས་བྲིས་ལ་བརྟེན་ན་ཇི་ལྟར་བྱ་བ་གསལ་བར་མ་གསུང་ཀྱང་། རས་བྲིས་ལ་བརྟེན་ནས་དབང་བྱེད་པའི་དཀྱིལ་ཆོག སྒྲ་གཅན་འཛིན་དཔལ་བཤེས་གཉེན་དང་། ངག་དབང་གྲགས་པ་དང་། རྟག་པའི་རྡོ་རྗེས་མཛད་པ་ལས་མ་བྱུང་ཞིང་། དོན་ཐོབ་ལ་དཔྱད་ནའང་མི་དགོས་པར་སྣང་བས། ས་བརྟགས་པ་དང་། སླང་བ་དང་། སྦྱང་བ་རྣམས་མི་དགོས་སོ། ། ས་བཟུང་བའི་སྐབས་ཀྱི་ཆོ་ག་ལ་ནི།
ཕྲེང་བ་ལས། དཀྱིལ་འཁོར་གྱི་བདག་པོའི་གཟུགས་ཀྱིས་ས་བཟུང་བ་ལ་སོགས་པ་དང་། སྐུ་གཟུགས་ལ་སོགས་པའི་རབ་གནས་དང་། སློབ་མ་དབང་བསྐུར་བ་དང་། གཤེགས་སུ་གསོལ་བ་དང་། ཞི་བའི་སྦྱིན་སྲེག་གི་མཐར་ཐུག་པ་ཐམས་ཅད་ཡིད་ཀྱིས་བྱའོ་ཞེས། ཡིད་ཀྱི་དཀྱིལ་འཁོར་དུ་དབང་བསྐུར་བའི་སྐབས་སུ་གསུངས་པས། ལྷའི་རྣལ་འབྱོར་བསྒོམས་ནས་བགེགས་ལ་བཀའ་བསྒོ་བ་དང་། ཕུར་བུས་གདབ་པ་དང་། རྭ་བ་སོགས་ཀྱིས་བསྲུངས་པ་རྣམས་བྱའོ། །
ལུས་ཀྱི་དཀྱིལ་འཁོར་དུ་དབང་བསྐུར་བ་ལ། ས་ཆོག་དགོས་མི་དགོས་རྒྱ་གཞུང་རྣམས་ལས་མི་གསལ་ཡང་། བླ་མ་གོང་མ་རྣམས། ས་ཆོག་གི་སྐོར་རྣམས་མི་དགོས་པར་བཞེད་པ་བཞིན། ཡང་ན་ཡིད་ཀྱི་དཀྱིལ་འཁོར་ལ་གསུངས་པའི་རིགས་པ་སྦྱར་ནའང་རུང་བར་མངོན་ནོ། ། ཞེས་དང་། རས་བྲིས་ལ་བརྟེན་ནས་དབང་བསྐུར་བ་སྔར་བཤད་པའི་སློབ་དཔོན་གསུམ་ལས། ངག་དབང་གྲགས་པས་སྟ་གོན་གང་ཡང་མ་བཤད་པར། དངོས་གཞི་ནས་བྱེད་པར་གསུངས་ཀྱང་། སློབ་དཔོན་གཞན་གཉིས་ཀྱིས་བུམ་པ་དང་སློབ་མ་སྟ་གོན་བཤད་པས།
དེ་གཉིས་ངེས་པར་བྱེད་དགོས་སོ། ། བསམ་གཏན་གྱི་དཀྱིལ་འཁོར་ལ་ནི། སྔར་ཕྲེང་བའི་ལུང་དྲངས་ཟིན་པ་བཞིན་ཡིན་ལ། ལུས་དཀྱིལ་ལ་རྒྱ་གཞུང་ནས་སྟ་གོན་དགོས་མི་དགོས་གསལ་བར་མ་བྱུང་ཞིང་། བོད་ཀྱི་བླ་མ་རྣམས་མི་དགོས་པར་བཞེད་པ་བཞིན་ནོ། ། བསམ་གཏན་གྱི་དཀྱིལ་འཁོར་ལ་དགོས་པའི་རིགས་པ་སྦྱར་དུ་རུང་བར་ཡང་མངོན་ནོ། ། ཞེས་འཆད་དོ། ། དེ་ནི་རིགས་པ་མ་ཡིན་ཏེ། ཡིད་ཀྱི་དཀྱིལ་འཁོར་ལ་བཤད་པའི་རིགས་པས་རས་བྲིས་ལ་ཡང་། ས་བཟུང་བ་སོགས་དགོས་ན།
རས་བྲིས་ལ་དེ་དག་དགོས་པར་རྒྱ་གཞུང་གང་ནས་ཀྱང་མ་བཤད་པས་མི་འཐད་པའི་ཕྱིར་དང་། རས་བྲིས་ལ་བརྟེན་པའི་ཆོ་ག་ལ། བུམ་པ་སྟ་གོན་སོགས་བྱས་ན། ངག་དབང་གྲགས་པ་དང་འགལ་བའི་ཕྱིར་དང་། དེ་དག་མ་བྱས་ན་སློབ་དཔོན་གཞན་གཉིས་དང་འགལ་བའི་ཕྱིར་དང་། སློབ་དཔོན་གཞན་གཉིས་ཀྱིས་བཤད་པས་ངེས་པར་དགོས་པ་ལ་ཡང་རྒྱུ་མཚན་གཞན་སྟོན་དགོས་པའི་ཕྱིར་དང་། རྒྱུ་མཚན་མེད་ན། ངག་དབང་གྲགས་པ་ཚད་མ་ཡིན་པར་འགྱུར་བའི་ཕྱིར་དང་། ཡིད་ཀྱི་དཀྱིལ་འཁོར་དུ་དབང་བསྐུར་བ་ལ་ཡང་། ས་ལྷ་སྟ་གོན་ལ་སོགས་པ་ཡིད་ཀྱིས་བྱེད་དགོས་ན།
རས་བྲིས་ལ་བརྟེན་པ་དེ་ལས་ཕྱི་རོལ་གྱི་སྤྲོས་པ་ཆེ་བས་ངེས་པར་བྱེད་དགོས་པ་རིགས་པའི་ཕྱིར་དང་། ལུས་ཀྱི་དཀྱིལ་འཁོར་ལ་སྟ་གོན་མི་དགོས་པར། སློབ་དཔོན་རྡོ་རྗེ་དྲིལ་བུ་པས་བཤད་པས་རྒྱ་གཞུང་ནས་དགོས་མི་དགོས་གསལ་བར་མ་བྱུང་བ་བབ་ཅོལ་ཡིན་པའི་ཕྱིར་དང་། དེར་སྟ་གོན་སོགས་མ་བཤད་པ་མ་གཏོགས། མི་དགོས་པར་མ་བཤད་དོ་ཞེ་ན། མི་དགོས་པའི་ཕྱིར་མ་བཤད་པ་ཡིན་གྱི། ཆོ་གའི་ངོ་བོ་དེ་དག་དགོས་བཞིན་དུ་མ་བཤད་ན། རྩོམ་པ་པོ་ཚད་ལྡན་མ་ཡིན་པར་འགྱུར་བའི་ཕྱིར་དང་། ལུས་ཀྱི་དཀྱིལ་འཁོར་ཕྱི་རོལ་དུ་དམིགས་པའི་སྤྲོས་པ་ལ་མི་ལྟོས་པའི་ཕྱིར། ཡིད་ཀྱི་དཀྱིལ་འཁོར་གྱི་རིགས་པ་མཚུངས་པ་དང་གྱི་ན་ཙམ་ཡིན་པའི་ཕྱིར་རོ།། །།
ལས་ཀྱི་ཐིག་གིས་ཆ་བགོ་བར། བསྟན་བཅོས་དེ་ཉིད་འདུས་པ་ལས། ལ་ལ་ན་རེ། ཚངས་ཐིག་ངོས་རེར་ཆ་ཆེན་བརྒྱད། ། དང་པོ་དེའི་ཕྱེད་རྒྱབ་ཕྱེད་ནང་། ། ལྔར་བྱས་སྒོ་འཁྱུད་ཕྱི་ཉི་དཀྱིལ། ། གཉིས་པ་ཕྱེད་ཕྱེད་དང་པོ་ལ། ། ཕྱེད་ཕྱེད་བྱས་པ་ལོགས་ཤེས་བྱ། ། དེ་རྒྱབ་མེ་ཏོག་ཆུན་འཕྱང་སྟེ། ། དེ་བཏབ་རྟ་བབས་ཀ་བ་ཡིན། །
གསུམ་པའི་ཕྱེད་རྒྱབ་དེ་ཕྱེད་ནང་། ། རྡོར་ཕྲེང་བཞི་པ་ལྷ་སྣམ་ཡིན། ། ལྔ་པའི་ཕྱེད་ཕྱེད་དང་པོ་ལ། ། ཕྱེད་ཕྱེད་བྱས་པ་ཚོན་ལྔའི་གནས། ། བར་གཉིས་འདོད་ཡོན་མཐའ་ལྔར་བྱས། ། སྒོ་འགྲམ་རིན་ཆེན་ཕ་གུའང་དེ། ། དྲུག་པའི་ཕྱེད་ནང་མུ་ཏིག་ཕྲེང་། ། དེ་རྒྱབ་ཕྱེད་ནང་ཕྱེད་ཕྱེད་བྱས། ། ཡ་ཕུབས་ཐ་མ་རྡོ་རྗེའི་གདུང་། ། བདུན་པ་རྟ་བབས་དག་ཏུ་འགྱུར། །
བརྒྱད་པ་པདྨ་འཁོར་ལོ་གདུགས། ། དེ་རྒྱབ་ཉི་མའི་དཀྱིལ་འཁོར་སྟེ། ། སྣ་ཚོགས་པདྨ་རྡོ་རྗེའི་རྭ། ། མེ་འོད་རིམ་བཞིན་བསྐོར་བར་བྱ། ། ཞེས་ཟེར་རོ། ། དེ་ནི་མ་ཡིན་ཏེ། ནང་ལྔར་བྱས་པ་ཕྱོགས་གཞན་གྱི་ཆ་ཆུང་དང་བཅས་པ་ཡིན་ན། དྲུག་ཏུ་ཡང་འགྱུར་ཞིང་། ཆ་ཆུང་ལྔ་ཆར་བྱེད་པའི་དོན་མེད་པའི་ཕྱིར་དང་། གཉིས་པ་ཕྱེད་ཕྱེད་བྱས་ནས་དེའི་དང་པོ་ལ་ཕྱེད་ཕྱེད་བྱེད་ན་ཆ་ཆུང་ཕྱེད་པའི་ལོགས་ཐིག་ཏུ་འགྱུར་བས།
གཉིས་པ་ཕྱེད་གདབ་དང་པོ་ལ། ། ཕྱེད་དུ་བྱས་པ་ལོགས་ཤེས་བྱ། ། ཞེས་བརྗོད་དགོས་པའི་ཕྱིར་དང་། ཕྱེད་ཕྱེད་ཞེས་པས་ཕྱོགས་གཞན་སྡུད་པ་ཡིན་ན། མཐར་ལྔར་བྱས་ཞེས་པ་འདི། དྲུག་བྱས་ཞེས་པར་བསྒྱུར་དགོས་པའི་ཕྱིར་དང་། ཐིག་རྩ་འདི་རྩ་བཤད་གང་གི་ཡང་ཐིག་ཡིན་པ་འོག་ནས་གསལ་བའི་ཕྱིར་རོ། ། གཞན་དག་ནི་ཐིག་རྩ་འདི་ཤེས་བྱེད་དུ་བྱས་ནས། ཆ་ཆེན་དང་པོ་ཕྱེད་དུ་གདབ། ། དེ་ནི་སྒོ་དང་ཉི་དཀྱིལ་འཁོར། །
དེ་ཡི་ཕྱི་ཡང་ཕྱེད་དུ་གདབ། ། དེ་ལ་སྒོ་འཁྱུད་པདྨའི་ལྟེ། ། ཆ་ཆེན་གཉིས་པ་ཕྱེད་དུ་གདབ། ། དེ་ལ་སྒོ་ལོགས་ནམ་མཁའ་དང་། ། དཀྱིལ་འཁོར་ནང་དུ་པད་ཟེའུ་འབྲུ། ། གཉིས་པའི་ཕྱི་མ་ཕྱེད་དུ་གདབ། ། དེ་ལ་ཀ་བ་ཀ་གཞུ་འབྱུང་། ། ཆ་ཆེན་གསུམ་པ་ཚུན་ཆད་ལ། ། པདྨ་དང་ནི་རྡོ་རྗེ་ཡི། ། རྭ་བ་མེ་རི་བཅས་པ་འབྱུང་། །
ཆ་ཆེན་ཕྱེད་ཕྱེད་རྡོ་རྗེ་ཡི། ། རྭ་བ་དང་ནི་མེ་རིས་བསྐོར། ། ཞེས་འཆད་དོ། ། དེ་ནི་མི་རིགས་ཏེ། ཆ་ཆེན་གསུམ་ལ་རྒྱར་ཇི་ཙམ་མི་བྲི་བ་མ་བརྗོད་པའི་ཕྱིར་དང་། ཆ་ཆེན་བཞི་པ་ལྷ་སྣམ་ཡིན་ན་ལྷ་སྣམ་དང་རྩ་ཐིག་ཁྱད་པར་མེད་པར་འགྱུར་བས། དེ་ཉིད་འདུས་པར། ཐིག་བཞི་དང་ནི་ཡང་དག་ལྡན། ། ཞེས་པ་དང་། འདིར་རྡོ་རྗེ་སྲད་བུ་མཉམ་པར་ལྡན། །
ཞེས་ཕྱོགས་བཞི་ན་སྲད་བུའི་ཐིག་མཉམ་པར་ལྡན་པ་མི་འགྲུབ་པའི་ཕྱིར་དང་། ལྟེ་འདབ་ཆ་མཉམ་བྱེད་པའི་སྒྲུབ་བྱེད་ཀྱང་མེད་པའི་ཕྱིར་དང་། དེ་བཞིན་དུ་ནི་མདའ་གཡབ་སོགས། ། ཞེས་པས། མདའ་གཡབ་ཀྱང་ཐིག་ཏུ་འགྱུར་བའི་ཕྱིར་དང་། མདའ་གཡབ་ཀྱི་ཕྱི་རོལ་དུ་ནམ་མཁའི་ཐིག་འབྱུང་བའི་དོན་མེད་པའི་ཕྱིར་དང་། འདི་ཤར་བུའི་ཐིག་ཡིན་ཞེས་བརྗོད་པ་ཡང་ཆད་པའི་ཕྱིར་དང་། རྩ་རྒྱུད་ཀྱི་སྒྲ་ཇི་བཞིན་པ་ལྟར་ན། རྡོ་རྗེ་དབྱིངས་ཀྱི་ཐིག་དང་ཚུལ་འདྲ་བས་ཕ་གུ་སོགས་ཀྱི་ཐིག་ཀྱང་མ་གསུངས་པའི་ཕྱིར་དང་། བཤད་རྒྱུད་རྡོ་རྗེ་གུར་ལྟར་ན་རྟ་བབས་དཔངས་སུ་སྒོ་ཚད་གསུམ་མ་ཡིན་པའི་ཕྱིར་དང་།
དེས་ན་ཆ་ཆེན་བརྒྱད་པ་ལ་པདྨ་འཁོར་ལོ་གདུགས་ཀྱི་ཐིག་འདེབས་པ་མི་འཐད་པའི་ཕྱིར་དང་། རྟ་བབས་ཀྱི་སྟེང་དུ་རྟ་བབས་དང་གདུགས་ཐིག་ནི། ཚད་ལྡན་གང་ནས་ཀྱང་མ་གསུངས་པའི་ཕྱིར་དང་། ཆ་ཆེན་བརྒྱད་པའི་ཕྱིར་སྒོ་ཚད་གཅིག་བོར་ནས་ཐིག་དགུ་འདེགས་པར་བཞེད་པ་དང་འགལ་བ་དང་། འདིར་རྭ་བ་མེ་རི་ལ་ཆ་ཆེན་ཕྱེད་ཕྱེད་བྱེད་པའི་སྒྲུབ་བྱེད་མེད་པ་དང་། དེ་གཉིས་མེ་རི་རྒྱ་ཆེ་བའི་ཕྱིར་དང་། སྣ་ཚོགས་རྡོ་རྗེ་དང་། ཉི་མ་དང་། པདྨ་དང་། དུར་ཁྲོད་ཀྱི་ཐིག་ཀྱང་ཆད་པའི་ཕྱིར་རོ། །
ཞེས་གསུངས་སོ། ། དེ་ལ་ཕྱོགས་སྔ་དང་པོ་ནི། རིན་ཆེན་འབར་བའི་ལུགས་ཡིན་ལ། དགག་པ་དེ་དག་ནི། ཕྱོགས་སྔ་བསྟན་མ་ལོངས་པའི་དགག་པ་ཡིན་ཏེ། འདི་ལྟར་ཆ་ཆེན་དང་པོ་ཕྱེད་དུ་བྱས་པའི་ཕྱི་མ་ཡང་ཕྱེད་མར་བྱས་པའི་ནང་མ་དབུས་ནས་ཆ་ཆེན་ལྔ་པའི་སྟེང་དུ་ཐིག་རིང་དུ་བྱས་པ་ལ་སྒོ་འཁྱུད་ཀྱི་རྩིག་པ་འབྱུང་བའི་ས་དང་། ཆ་ཕྲན་རེ་ཡང་ཆ་ལྔར་བྱས་པ་ནི། རྩིག་པ་ལྔ་པོ་རེ་རེ་ཞིང་གི་ས་ཡིན་ནོ། ། ཞེས་བྱ་བ་ཡིན་པས། ནང་ལྔར་བྱས་པ་ལ་ཞེས་སོགས་བབ་ཅོལ་ཙམ་དུ་འགྱུར་བའི་ཕྱིར་དང་།
མཐའ་ལྔར་བྱས་ཞེས་པ་ནི། ཆ་ཆེན་ལྔ་པའི་ཆ་ཕྲན་ཕྱི་མ་ཆ་ལྔར་བྱས་པ་ནི་ཚངས་ཐིག་ཕྱོགས་སུ་སྒོ་འགྲམ་གྱི་རྩིག་པ་དང་། ཟུར་ཐིག་ཕྱོགས་སུ་ཆར་དབྱེ་མི་དགོས་པས་རང་སོར་བཞག་པ་རིན་ཆེན་ཕ་གུའི་སའོ། ། ཞེས་བྱ་བ་ཡིན་པས་མཐར་ལྔར་བྱས་ཞེས་པ་འདི་ཞེས་སོགས་ཀྱང་། དོན་མེད་པ་ཁོ་ན་ཡིན་པའི་ཕྱིར་རོ།། །། ཕྱོགས་སྔ་ཕྱི་མ་ལ་དགག་པ་བརྗོད་པ་རྣམས་ཀྱང་ཤིན་ཏུ་མི་རིགས་ཏེ། ཡི་གེ་ཙམ་ཁོ་ན་སྙིང་པོ་མ་ཡིན་གྱི། བླ་མའི་མན་ངག་ཞལ་ནས་བརྒྱུད་པ་དག་དང་། ལས་ཀྱི་ཆོ་ག་རིམ་པར་བརྒྱུད་པ་མཐོང་བ་དག་ཀྱང་། ཁོ་བོ་ཅག་གི་ལུགས་ལ་དགོས་པའི་ཕྱིར་དང་།
ཆ་ཆེན་གཅིག་གི་ཞེང་དང་ལྡན་པའི་རྩ་ཐིག་དེ་ལྟ་བུ་ཁོ་བོ་ཅག་མི་བཞེད་པའི་ཕྱིར་དང་། དེ་ལྟ་བུའི་ཐིག་ལན་གཅིག་ལ་གདབ་པར་ནུས་པའི་ཐིག་སྐུད་སྒྲུབ་དཀའ་བའི་ཕྱིར་དང་། ལྷ་སྣམ་གྱི་མཐའ་ཐིག་ཞེས་བྱ་བ་ཡིན་ནོ་ཞེ་ན། འོ་ན་རྩིག་པ་ལ་ཡང་མཐའ་ཐིག་མ་བྱས་ན་རྩ་ཐིག་དང་ཁྱད་པར་མེད་པར་འགྱུར་བས། དེ་ཉིད་འདུས་པ་ལས། ཞེས་བྱ་བ་ལ་སོགས་པའི་སྐྱོན་ཇི་ལྟ་བ་བཞིན་དུ་འཇུག་པའི་ཕྱིར་དང་། དེའི་ཕྱིར་མཐའ་ཐིག་དགོས་ན་ཁྱེད་རང་གིས་ཀྱང་མ་བརྗོད་པའི་ཕྱིར་དང་། རྩ་ཐིག་གིས་རྩིག་པའི་མཐའ་ཐིག་གི་གོ་ཆོད་ན། ལྷ་སྣམ་གྱི་མཐའ་ཐིག་གིས་ཡང་གོ་ཆོད་པར་མཚུངས་པའི་ཕྱིར་དང་། ལྟེ་འདབ་ཆ་མཉམ་བྱེད་པ་ལ་སྒྲུབ་བྱེད་མེད་ན།
ཁྱེད་རང་གིས་དཀྱིལ་འཁོར་གྱི་ཆོ་གར། ནང་དུ་ཕྱེད་ནས་ཟླུམ་པོར་བསྐོར། ། དེ་ཡི་སུམ་ཆ་ལྟེ་བར་བྱ། ། ཞེས་པ་བཞད་གད་ཀྱི་གནས་ཙམ་ཡིན་པའི་ཕྱིར་དང་། ལྟེ་བ་ཆ་བཞི་དང་འདབ་མ་ཆ་བཞིར་བཤད་པ་དེའོ་ཞེ་ན། དེའང་མ་ཡིན་ཏེ། དཀྱིལ་འཁོར་ལ་ཕྱི་ཕྱེད་ནང་ཕྱེད་དུ་བྱས་པ་ལྟར། པདྨའི་ལྟེ་འདབ་ཀྱང་ཕྱི་ཕྱེད་ནང་ཕྱེད་དུ་རིག་པའི་ཕྱིར་དང་། བཤད་ཚུལ་གཞན་དང་བསྟུན་ན། རྡོ་རྗེ་ཟླ་བ་དྲི་མེད་འོད་ཞེས་པ་དང་།
བཅུ་དྲུག་ཕྱེད་ཕྱེད་ཐིག་ལེ་ཅན། ། ཞེས་པས་ཟླ་བའི་ཆ་རྣམ་པར་དག་པའི་དཀྱིལ་འཁོར་ཆ་བཅུ་དྲུག་གི་སྙིང་པོར་ལྟེ་བར་ཆ་བཞི་པ་བཅོམ་ལྡན་འདས་ཀྱི་གནས་ཡིན་ལ། བསམ་གཏན་བཞི་པོའི་རྩེ་མོ་ཅན། ། ཞེས་པས་དེ་ལས་ཀྱང་དབུས་ཀྱི་ཆ་གཅིག་ཁོ་ན་ལ་བཅོམ་ལྡན་འདས་བཞུགས་པ་ཡིན་ཞིང་། རྡོ་རྗེ་ཉི་མ་སྣང་བ་ཆེ། ། ཞེས་པས་ཚངས་ཐིག་ཆ་བཅུ་དྲུག་གི་སྙིང་པོར་ཉི་མའི་ཆ་རྣམ་པར་དག་པའི་སྣ་ཚོགས་རྡོ་རྗེའི་ལྟེ་བ་ཆ་བཅུ་གཉིས་པ་དང་། པད་ལྟེ་ཆ་བཅུ་དྲུག་གི་སྙིང་པོར་བཅོམ་ལྡན་འདས་ཐལ་མོ་བཅུ་གཉིས་པ་བཞུགས་པ་སྟེ། དེ་ལྟར་ན་ཐབས་དང་ཤེས་རབ་ཟུང་དུ་འཇུག་པའི་ཚུལ། རྒྱ་ཆེ་ཞིང་ཟབ་པའི་བཤད་པ་དག་སྣང་མོད། བླ་མ་རྣམས་མི་གསུང་བས་རེ་ཤིག་བཞག་གོ །
དེ་བཞིན་དུ་ནི་ཞེས་སོགས་ཀྱིས། མདའ་གཡབ། ཐིག་ཏུ་འགྱུར་དགོས་པའང་བརྗོད་འདོད་མ་བཀག་པ་ཙམ་དུ་འགྱུར་བའི་ཕྱིར་དང་། མདའ་གཡབ་ཅེས་པ་ཀྲ་མ་ཤིརྵ་སྟེ། མགོ་བོའི་ཕྲེང་བ་ཞེས་པ་ཡིན་པས། ཐོག་ཕུབས་ཀྱི་གདུང་སྣ་ལ་ཕྱི་རོལ་དུ་སྣང་བའི་ཆུ་སྲིན་མ་ཀ་རའི་མགོ་བོའི་ཕྲེང་བ་ཡིན་པས། དེའི་ཕྱི་རོལ་དུ་ཐོག་ཕུབས་ཀྱི་སྟེང་གི་པུ་ཤུའི་ཐིག་འབྱུང་བར་རིག་པའི་ཕྱིར་དང་། འདི་ལ་མིང་གི་རྣམ་གྲངས་མཁའ་འགྲོ་རྒྱ་མཚོར་མུན་པའི་སྣམ་བུ་ཞེས་གསུངས་པ། འགའ་ཞིག་སྒོ་མདུན་གྱི་མུན་པ་རྣམས་ལ་འདོད་མོད། ཞར་ལ་འབྱུང་ཞིང་།
འདིར་རྗེ་བཙུན་གོང་མ་རྣམས་ཀྱིས་རིན་པོ་ཆེའི་དྲྭ་བ་སེང་མར་བཞེད་པས། བར་སྣང་སྟོང་པ་དེ་དག་ལ་མུན་པའི་བརྡ་བཏགས་པ་ཡིན་པའི་ཕྱིར་དང་། ཤར་བུ་ཞེས་པ། མཁའ་འགྲོ་རྒྱ་མཚོའི་ལུང་ཁྱེད་རང་གིས་དྲངས་པར། རིན་ཆེན་ཕྲེང་ཕྱེད་ཤར་བུ་དང་། ། ཞེས་འབྱུང་མོད། ཁོ་བོ་ཅག་གིས་མཐོང་བ་དག་ལས། གཟུངས་ཀྱི་སྣམ་བུ་དང་ནི་འདིར། ། རིན་ཆེན་ཕྲེང་ཕྱེད་སྣམ་བུ་འོ། ། མགོ་བོའི་ཕྲེང་བ་དེ་ཡི་ཕྱེད། །
མུན་སྣམ་དག་ཀྱང་དེ་བཞིན་ཏེ། ། ཞེས་འབྱུང་བས་ཁྱེད་རང་གི་ལྟར་ན། རིན་ཆེན་ཕྲེང་བའི་ཕྱི་རོལ་དུ། ཤར་བུ་དང་། མགོ་ཕྲེང་དང་། མུན་སྣམ་སྟེ་རིམ་པ་གསུམ་འདོད་དགོས་པར་འགྱུར་བའི་ཕྱིར་དང་། དེའི་ཕྱིར་མདའ་གཡབ་ཀྱི་ཕྱི་རོལ་དུ་ནམ་མཁའི་ཐིག་ཀྱང་མི་འདོད་བཞིན་དུ་ཁས་ལེན་དགོས་པའི་ཕྱིར་དང་། རྩ་རྒྱུད་ཀྱི་སྒྲ་ཇི་ལྟ་བ་བཞིན་ལྟར་ན། འདོད་སྣམ་ཡང་མ་གསུང་པས། ཁྱེད་རང་གི་དཀྱིལ་ཆོག་འབྲིང་པོར།
རྩ་བའི་ཕྱི་རུ་གྲུ་བཞི་ཐིག ། ཆ་ཕྲན་གཅིག་དང་གཉིས་གཉིས་ནི། ། ཟུར་ནས་གདབ་སྟེ། ཞེས་འདོད་སྣམ་ཀྱི་ཐིག་འདེབས་པ་གྱི་ན་ཙམ་ཡིན་པའི་ཕྱིར་དང་། བརྟག་གཉིས་ལས། མེ་ཏོག་སྣ་ཚོགས་ཉེ་བར་བརྒྱན། ། གདུག་པ་མར་མེ་དེ་བཞིན་དྲི། ། ཞེས་གསུངས་པས། དེ་དག་འགོད་གཞིའི་འདོད་སྣམ་བསྟན་ཞེ་ན། འོ་ན།
དོ་ཤལ་དོ་ཤལ་ཕྱེད་པས་བརྒྱན། ། ཞེས་པས། ཁྱེད་རང་ལྟར་ན་ཡང་དེ་དག་འདོགས་གཞི་ཕ་གུ་བསྟན་པར་འགྱུར་བའི་ཕྱིར་དང་། དེ་ལྟར་ན་ཕ་གུའི་ཐིག་ཆད་པའི་ཕྱིར་དང་། ཡང་ན་ཁྱེད་རང་གིས་བཤད་པའི་ཐིག་འདི་རྣམས་རྩ་བཤད་གང་གིའང་ལུགས་མ་ཡིན་པར་འགྱུར་བའི་ཕྱིར་དང་། རྟ་བབས་དཔངས་སུ་སྒོ་ཚད་གསུམ་མ་རྡོ་རྗེ་གུར་གྱི་ལུགས་ཡིན་པ་འོག་ནས་འགོག་པའི་ཕྱིར་དང་། པདྨ་དང་གདུགས་ཀྱི་ཐིག་སློབ་དཔོན་རྣལ་འབྱོར་གྱི་དབང་ཕྱུག་དཔའ་བོ་རྡོ་རྗེས་བཤད་པའི་ཕྱིར་དང་། དེ་ཉིད་ཚད་མ་མ་ཡིན་ན། ཆ་ཤས་འདི་ཙམ་ཞིག་ལ་ཡང་རྨོངས་ན་གནས་གཞན་ལ་ལྟ་སྨྲོས་ཀྱང་ཅི་དགོས་པའི་སློབ་དཔོན་དག་རང་གི་བླ་མ་བརྒྱུད་པར་བགྲང་དགོས་པ་ཤིན་ཏུ་ངོ་མཚར་བའི་ཕྱིར་དང་། ཆ་ཆེན་བརྒྱད་པའི་ཕྱིར་སྒོ་ཚད་གཅིག་བོར་བའང་རྒྱུད་ཀྱི་དོན་མ་ཡིན་པར་འོག་ནས་འཆད་པའི་ཕྱིར་དང་།
རྭ་བ་དང་མེ་རི་གཉིས། ཕྱི་མ་རྒྱ་ཆེ་བའི་སྒྲུབ་བྱེད་ཀྱང་མེད་པའི་ཕྱིར་རོ།། །། ཡང་བསྟན་བཅོས་དེ་ཉིད་འདུས་པ་ལས། རང་ལུགས་འཇོག་པ་ན། འོ་ན་ཇི་ལྟར་ཞེ་ན། ཁོ་བོས་ཐིག་རྩ་ལས་ཇི་སྐད་བཤད་པ་ཉིད་རྡོ་རྗེ་གུར་གྱི་དགོངས་པ་སྟེ། དཀྱིལ་འཁོར་གྱི་ནི་བརྒྱད་ཉིད་ཀྱི། ། ཆ་ཡི་སྒོར་ནི་རབ་ཏུ་གྲགས། ། ཞེས་སོགས་ལ། དཀྱིལ་འཁོར་ནི་རྩ་བའི་དཀྱིལ་འཁོར་སྟེ།
དེ་ཡང་ཕྱོགས་གཅིག་གིས་མཚོན་པས། དེའི་བརྒྱད་ཆ་སྒོ་ཚད་དོ། ། སྒོ་འཁྱུད་ནི་སྒོ་འཁྱུད་ནང་མ་སྟེ། ཕྱི་མ་ལས་ཆ་ཕྲན་གཉིས་ཀྱིས་ལྷག་པའི་ཕྱིར་ནང་མ་ཉིད་སྒོ་ཚད་གཅིག་གོ ། ཡ་ཕུབས་དང་ནི་འགྲམ་ཉིད་དོ། ། ཞེས་པ་ནི་འགྱུར་མ་དག་སྟེ། ཡ་ཕུབས་ནི་རྩིག་པ་ལ་བྱས་ན། སྒོ་འཁྱོག་ནི་བླུན་པོ་འགའ་ཞིག་འཆད་པ་ལྟར། སླང་བ་ཉིད་དུ་འགྱུར་བ་ལས་དེ་ཉིད་མི་འཐད་པས་འདིར་མུན་པའི་ཐིག་ཡིན་ལ། དེ་ཡང་སྒོ་ཚད་ཕྱེད་དུ་མི་རིག་པའི་ཕྱིར།
སྒོ་ལོགས་དང་ནི་འགྲམ་ཉིད་དོ། ། ཞེས་འདོན་པས། སྒོ་ལོགས་དང་སྒོ་འགྲམ་ནི། སྒོ་ཚད་ཕྱེད་དོ། ། རིག་བྱེད་ཞེས་པ་རྟ་བབས་ལ་བྱེད་པ་ནི་མི་འཐད་དེ། དེ་ལྟར་ན་དེ་བཞིན་ཉིད་ཅེས། རྟ་བབས་ཀྱང་སྒོ་ཚད་ཕྱེད་དུ་འགྱུར་བའི་ཕྱིར་རོ། ། དེས་ན་རིག་བྱེད་ནི་ལྷ་སྣམ་དང་། ནང་ཁྱམས་དང་། འདོད་སྣམ་དང་།
དྲྭ་བ་སྟེ་བཞི་ཡིན་ལ། དེ་རྣམས་ཀྱང་དེ་བཞིན་ཞེས་པ་ནི། སྔ་མ་གཉིས་སྒོ་ཚད་དང་། ཕྱི་མ་གཉིས་སྒོ་ཚད་ཕྱེད་དོ། ། དེ་ལ་ལྷ་སྣམ་སྒོ་ཚད་གཅིག་པ་སྔར་སྨྲོས་པ་ནི། རིག་བྱེད་བཞིའི་དང་པོ་གསལ་བར་བསྟན་ནས། དཔེ་གཞན་མཚོན་པའི་ཕྱིར་རོ། ། དྲྭ་བའི་སྣམ་བུ་ནི། དྲྭ་བ་འདོགས་པའི་སྣམ་བུ་ཕ་གུ་ཡིན་ལ། དེ་ནི་རིག་བྱེད་ཀྱི་མིང་ཅན་ཐ་མའི་ཕྱེད་ཀྱི་ཚད་དོ། །
དེས་མཚོན་ནས། རྩིག་པ་ཤར་བུ་བྱ་འདབ་རྣམས་ཀྱང་ཚད་དེ་བཞིན་ནོ། ། ཡང་ན་དྲྭ་བའི་སྐད་དོད་ནི་གཅིག་ཤོས་ལ་ཡང་འཇུག་པས། སྔ་མ་ལས་གཞན་པའི་སྣམ་བུ་བཞི་སྟེ། རྩིག་པ་དང་། ཕ་གུ་དང་། ཤར་བུ་དང་། མདའ་གཡབ་ཡིན་ལ། དེ་རྣམས་ནི་སྣམ་བུ་སྔ་མའི་ཕྱེད་དོ། ། ཞེས་བྱའོ། །
དེ་རྣམས་ཀྱང་ཇི་ལྟར་གདབ་ཅེ་ན། ཚངས་ཐིག་ཆ་གཉིས་བོར་ནས་ནི། ། ཞེས་པ་ཚངས་ཐིག་ལས་ཆ་གཉིས་བོར་བ་སྟེ། ཕྱོགས་གཅིག་གི་ཐིག་འདེབས་པའི་དབང་དུ་བྱས་ནས་ཚངས་ཐིག་ལས་ལོགས་སུ་ཆ་ཆེན་གཉིས་བོར་ནས། སྙིང་པོ་ཐིག་གདབ་སྟེ། དེ་ནས་ཆ་དྲུག་གདབ་པར་བྱ། ། ཞེས་པ་ནི། ཆ་ཆེན་དྲུག་ལོགས་སུ་འདེབས་པ་སྟེ། དེ་ནས་ཆ་ཆུང་དྲུག་ཉིད་འདེབས་པའི་དོན་ནི་མེད་ལ། ཐིག་གྲངས་ཀྱི་དབང་དུ་བྱས་ན་ལྷ་སྣམ་རྩིག་པ་འདོད་སྣམ།
ཕ་གུ་དྲྭ་བ་ཤར་བུ། བྱ་འདབ་བདུན་གྱིས་ཡང་ཡོད་པའི་ཕྱིར་རོ། ། དེ་ནས་ཚངས་ཐིག་ནས་ཆ་ཆེན་གཉིས་བོར་ནས་ལོགས་སུ་ཆ་ཆེན་དྲུག་བཏབ་པས། ཆ་ཆེན་བརྒྱད་སྟེ། འདིས་ཟུར་གྱི་རྟ་བབས་དཔངས་སྒོ་ཚད་གཉིས་མ་བསྟན་ནས། རྟ་བབས་ཚུན་ཆད་ཀྱི་དཀྱིལ་འཁོར་ཆ་ཆེན་བཅུ་དྲུག་ལ་བཤད་པ་ཡིན་ནོ། ། འོ་ན་ཆ་ཆེན་དྲུག་པོ་དེ་ལ་ཐིག་ཇི་ལྟར་གདབ་ཅེ་ན། སྙིང་པོ་ལས་ཆ་ཆེན་གཅིག་བོར་ནས་ལྷ་སྣམ་དང་། རྩ་ཐིག་ལས་ཆ་ཕྲན་གཅིག་བོར་ནས་རྩིག་པ་དང་། དེ་ནས་ཆ་ཕྲན་གཉིས་བོར་ནས་འདོད་སྣམ་དང་།
དེ་ནས་གཅིག་བོར་ནས་ཕ་གུ་དང་། དེ་ནས་གཉིས་བོར་ནས་དྲྭ་བ་དང་། དེ་ནས་གཅིག་བོར་ནས་ཤར་བུ་དང་། དེ་ནས་གཅིག་བོར་ནས་མདའ་གཡབ་རྣམས་རང་གི་རྒྱ་ཚད་བཞིན་གདབ་པར་བྱའོ། ། དེ་ནས་ཆ་ཆེན་གཉིས་དང་། སླར་ཡང་སྒོ་ཚད་གཅིག་པ་སྟེ། དཔངས་སྒོ་ཚད་གསུམ་འགྱུར་གྱིས་རྟ་བབས་ཀྱི་ཐིག་གདབ་པར་བྱ་ཞིང་། དེ་ཡང་སྣམ་བུ་བཅུ་གཅིག ཁོ་བོས་ཇི་ལྟར་བཤད་པ་ལྟར་གདབ་པར་བྱའོ། ། དེ་ནས་ཆ་ཆུང་རེ་རེ་ནས་རྟ་བབས་ཀྱི་སྟེང་གི་འཁོར་ལོ་དང་།
འོག་གི་རྭ་རྩེ་དང་། ཉི་མ་དང་། ཟེའུ་འབྲུའི་ཐིག་གདབ་བོ། ། དེ་ནས་ཆ་ཕྲན་གཉིས་ནས་པདྨ་དང་། དེ་ནས་གཅིག་ནས་མུ་འཁྱུད་དང་། དེ་ནས་ཆ་ཕྲན་གཉིས་ནས་དུར་ཁྲོད་དང་། དེ་ནས་ཆ་ཕྲན་གཅིག་ནས་རྡོ་རྗེ་རྭ་བ་དང་། གཉིས་ནས་མེ་རིས་ཉི་མའི་ཐིག་མན་ཆད་ཟླུམ་པོར་བསྐོར་ཏེ་དཀྱིལ་འཁོར་ཆ་ཆེན་ཉེར་བཞི་མའི་ཐིག་སྐུད་སྐུ་གསུང་ཐུགས་ཀྱི་ཡུལ་ཉེར་བཞི་དག་པའི་དབང་དུ་བྱས་པའོ། ། ཞེས་གསུངས་སོ།། །། དེ་ནི་རིག་པ་མ་ཡིན་ཏེ།
ཕྱོགས་གཅིག་གིས་མཚོན་པའི་དེའི་བརྒྱད་ཆ་སྒོ་ཡིན་ན། ཁྱེད་རང་ལྟར་ན་སྒོ་ཚད་ཆ་ཆེན་གཅིག་དང་ཆ་ཕྲན་ཕྱེད་ཡིན་པར་འགྱུར་བའི་ཕྱིར་རོ། ། རིག་བྱེད་ཅེས་པ་རྟ་བབས་ལ་ཁོ་བོ་ཅག་མི་བཞེད་པའི་ཕྱིར་དང་། དྲྭ་བ་རིག་བྱེད་དུ་གཏོགས་ན། དྲྭ་བའི་སྣམ་བུ་རྗེས་སུ་བཤད་པ་དང་བཟློས་པའི་ཕྱིར་དང་། དྲྭ་བའི་སྣམ་བུ་ཞེས་པས་དྲྭ་བས་གཞན་ཞིག་སྟོན་པ་ནི་ཧ་ཅང་བཞད་གད་ཡིན་པའི་ཕྱིར་དང་། གཞན་ཞིག་སྟོན་དུ་ཆུག་ཀྱང་། དེའི་ཚད་རིག་བྱེད་ཀྱི་མིང་ཅན་ཐ་མ་ཁོ་ནའི་ཕྱེད་ཀྱི་ཚད་ཡིན་པའི་སྒྲུབ་བྱེད་མེད་པའི་ཕྱིར་དང་། ཕ་གུ་ལ་མགོ་བོའི་ཕྲེང་བར་བཤད་པ་མེད་པའི་ཕྱིར། དྲྭ་བ་འདོགས་པའི་སྣམ་བུར་རིག་པ་མ་ཡིན་པའི་ཕྱིར་དང་།
རྩིག་པ་སོགས་རིག་བྱེད་རྣམས་ཀྱིས་ཕྱེད་ཞེས་པ་ཡིན་ན། རྩིག་པ་དང་ཕ་གུ་ཆ་ཕྲན་གཉིས་པར་བཞེད་དགོས་པའི་ཕྱིར་དང་། རིག་བྱེད་རྣམས་ཀྱི་ནང་ནས་ཕྱི་མ་ཁོ་ནར་སྟོན་པའི་ཁྱད་པར་གྱི་ཚིག་མེད་པའི་ཕྱིར་དང་། ཆ་ཆེན་བརྒྱད་དུ་བཤད་པས་རྟ་བབས་དཔངས་སྒོ་ཚད་གཉིས་མར་སྟོན་པའི་རྒྱུ་མཚན་མེད་པའི་ཕྱིར་དང་། དེ་ནས་སྒོ་ཡི་ཚད་བོར་ནས། ། དགུའི་ཆར་ནི་རབ་ཏུ་གདབ། ། ཅེས་པས་བསྡུས་པ་ཆེན་པོའི་ནང་གི་ཐིག་བསྟན་པ་མ་རྟོགས་པར་ཟད་པའི་ཕྱིར་དང་། གཞན་དུ་ན་རྡོ་རྗེ་གུར་འདིར། བསྡུས་པ་ཆེན་པོའི་དཀྱིལ་འཁོར་གྱི་ནང་ཐིག་མ་བསྟན་པར་འགྱུར་བའི་ཕྱིར་དང་། དེའི་ཕྱིར་སྒོ་ཚད་གཅིག་རྟ་བབས་ལ་བསྣོན་པ་ཡང་མ་ཡིན་པའི་ཕྱིར་དང་།
དགུའི་ཆར་གདབ་པའི་དོན་ཡང་། སྙིང་པོ་ལས་སྒོ་ཚད་གཅིག་བོར་ནས། ཞེས་སོགས་མ་ཡིན་པའི་ཕྱིར་དང་། སྣམ་བུ་བཅུ་གཅིག་ཏུ་བྱེད་པ་ལ། རྟ་བབས་ལ་ཐིག་གཉིས་ཀྱིས་མི་ཆོག་པའི་ཕྱིར་དང་། ཡུལ་ཉེར་བཞི་དག་པ་སྦྱོར་བ་ལ། ཐིག་སྐུད་ཆ་ཉེར་བཞི་ཡིན་མི་དགོས་པའི་ཕྱིར་དང་། རྟ་བབས་སྒོ་ཚད་གཅིག་མ་ལ་ཡང་། དཀྱིལ་འཁོར་རྫོགས་པ་ལ་ཆ་ཆེན་ཉེར་བཞི་ཚང་དགོས་པའི་ཕྱིར་རོ།། །། ལམ་རིམ་ལས།
རྭའི་སྲིད་ལ་ཆ་ཆེན་གཉིས་སུ་འདོད་པ་ལྟར་ན། ཕྱོགས་ཀྱི་རྭ་ཇི་ཙམ་ནས་འཐོན་པ་ཕྲེང་བ་དང་། སྡོམ་འབྱུང་འགྲེལ་པ་ལས་མི་གསལ་ལ། ཕྲེང་བར་རྟ་བབས་ཀྱི་ཀ་བ་སྟེགས་བུ་གྲུ་བཞི་ལ་གནས་པའི་བུམ་པ་ལ་གནས་ཁུངས་སུ། ཆུ་སྲིན་ཁ་ནས་ཆུ་སྲིན་བར། ། རྟ་བབས་སྒོ་ལས་སུམ་འགྱུར་ཏེ། ། སྟེགས་བུ་བུམ་པ་ལས་བྱུང་བའི། ། རྟ་བབས་ཀ་བ་དྲང་པོར་བྱ། ། ཞེས་རྒྱལ་བ་བཟང་པོའི་དཀྱིལ་ཆོག་དྲངས་པའི་ཞར་ལས་བྱུང་བའི་རྐང་པ་དང་པོ་གཉིས་ཀྱིས། ཆུ་སྲིན་གྱི་ཁ་ནས་ཆུ་སྲིན་གྱི་ཁའི་བར་ལ་སྒོའི་སུམ་འགྱུར་དུ་བཤད་པ་ལྟར་གཡས་གཡོན་དུ་ཆ་ཆུང་བཅོ་བརྒྱད་རེ་བཞག་པའི་དབུས་སུ།
ཆ་ཆུང་བཅུ་གཉིས་ཡོད་པའི་མཚམས་ནས་ཕྱོགས་ཀྱི་རྭ་འཐོན་པར་གསལ་ལོ། ། དེ་ལྟར་བྱས་ན་མཁའ་འགྲོ་རྒྱ་མཚོ་ལས། ཀ་བའི་རྩེ་ལས་འཐོན་རྩེ་མོ། ། སྣ་ཚོགས་རྡོ་རྗེ་འོད་ཆེན་པོ། ། ཞེས་གསུངས་པ་དང་ཡང་མཐུན། འདི་ལ་ཡང་ཕྱོགས་ཀྱི་རྭ་རྩེ་གུག་པའི་མཚམས་ནས། ཕྱི་རོལ་དུ་རྭ་དབུས་མ་ལ་ཆ་ཕྲན་གཉིས་བཤད་པས། ཆ་ཆུང་གཉིས་གུག་པའི་ཆ་ལ་སོགས་པ་སྔར་དང་འདྲའོ། ། འདིར་ཚངས་ཐིག་ནས་གཡས་གཡོན་དུ་སྒོ་ཚད་ཕྱེད་དང་གཉིས་སོང་བའི་མཚམས་རྭ་བསྐོར་དགོས་པའི་རྒྱུ་མཚན་ཡང་། ཆ་ཆུང་དགུ་པའི་ཐིག་སྐུད་ལ།
ཆ་ཆུང་གཉིས་གུག་པའི་ཆ་ལ་བཏང་ནས་སྐུད་པ་གང་ནས་འཐེན་པའི་དབུས་རྭ་ལ་སླེབ་འོང་བ་བལྟས་པས་ཤེས་ཏེ། རྭའི་ནང་གི་ཐིག་ཡིན་ལ། རྭའི་ཕྱི་ཐིག་ནི་ཀ་བའི་ཕྱི་ཐིག་ལས་འདར་མི་རུང་ངོ་། ། ཞེས་འཆད་དོ། ། དེ་ནི་མི་འཐད་དེ། གཡས་གཡོན་དུ་ཆ་ཆུང་བཅོ་བརྒྱད་བཞག་པའི་མཚམས་སུ་རྭའི་ཕྱི་མཐའ་འབྱུང་ན། ཀ་བའི་རྩེ་ལས་འཐོན་པར་མི་འགྲུབ་པའི་ཕྱིར་དང་། ཀ་བའི་ཕྱི་ཐིག་ནས་ཕྱི་མཐའ་ལ་བྱེད་ན། ཁྱེད་རང་གིས་རྭའི་ཚད་རིང་ཐུང་གཉིས་ཀ་ལ་དབུས་ནས་ཟླུམ་པོར་བསྐོར་བའི་རྩིས་བྱས་ན་དེའི་མཐའ་ནས་མཐའ་ལ་སྔ་མ་ལ་ཆ་ཆེན་བཞི་དང་། ཕྱི་མ་ལ་ཆ་ཆེན་གཉིས་ཡིན་གསུང་ཡང་།
ཕྱོགས་རེ་ལ་རྭ་རྩེ་གསུམ་པ་བྱེད་ན་དེ་མི་དགོས་ལ། རྩེ་ལྔ་པ་བྱེད་ན། རང་དབུས་མ་འོང་བའི་དབུས་དྲང་པོ་ནས་གཡས་གཡོན་དང་མདུན་རྒྱབ་ཏུ་སྔ་མ་ལ་སྒོ་ཚད་གཉིས་གཉིས་དང་ཕྱི་མ་ལ་སྒོ་ཚད་ཕྱེད་དང་གཉིས་གཉིས་ཡོད་དོ། ། ཞེས་ཆ་ཆེན་གཉིས་མའི་དབུས་རྭའི་དཀྱིལ་ནས་ཕྱི་མཐའི་བར་ལ་སྒོ་ཚད་ཕྱེད་དང་གཉིས་གཉིས་སུ་བཤད་པ་དང་འགལ་བའི་ཕྱིར་དང་། དེ་དག་རྭ་ནང་མའི་ཕྱི་མཐའ་ཡིན་ན། ཆ་ཆེན་བཞི་པའི་ཚེ། རྭའི་ཕྱི་ཐིག་ཀ་བའི་ཕྱི་ཐིག་ལས་འདའ་དགོས་པའི་ཕྱིར་དང་། བསྒོམ་བྱ་ལ་ཀ་བའི་ཐད་ནས་འཐོན་ཀྱང་། དེ་ཁོ་ན་ལྟར་བྲི་དགོས་པ་མ་ཡིན་པའི་ཕྱིར་དང་། ཡིན་ན་ཕ་གུ་སོགས་ཀྱང་དེ་ལྟར་དུ་བྲི་བར་མི་རིག་པའི་ཕྱིར་རོ། །
ཐིག་ཚོན་བྱིན་གྱིས་བརླབ་པར། བསྟན་བཅོས་དེ་ཉིད་འདུས་པ་ལས། དཀྱིལ་འཁོར་གྱི་ཆོ་གར་སླར་བཤད་པའི་ལྟ་སྟངས་དང་། སྔགས་ལ་སོགས་པའི་ཡེ་ཤེས་ཀྱི་རིགས་ལྔ་རྣམས་བསྟིམ་ནས། ཨོཾ་བཛྲ་ཙི་ཏྲ། ཞེས་གསུངས་སོ། ། དེ་ནི་ཤིན་ཏུ་མི་རིག་སྟེ། སཾ་བྷུ་ཊི་ལ་སོགས་པ་ཐུགས་ཀ་ནས་སྟོན་ནས་སྔོན་པོ་ལ་སོགས་པའི་ཁ་དོག་གི་སྲད་བུ་ལྔ་པོ་དེའི་བདག་ཉིད་དུ་བྱས་ཏེ། ཞེས་ཡེ་ཤེས་པ་ཐུགས་ཀ་ནས་སྟོན་ནས་བཞུགས་པར་བཤད་པ་འཆད་པའི་ཕྱིར་རོ། ། ཡེ་ཤེས་ཀྱི་ཐིག་གིས་བྱིན་གྱིས་བརླབས་པར།
ལམ་རིམ་ལས། ལས་ཐིག་དང་ཡེ་ཤེས་ཀྱི་ཐིག་འདེབས་པ་ལ་གོ་རིམ་ངེས་པ་ཡོད་དམ་མེད་སྙམ་ན། ཐིག་གཉིས་ཀྱི་གོ་རིམ་ནི་ལས་ཐིག་མངོན་དུ་བཏབ་ནས། ཡེ་ཐིག་འདེབས་པར་ངེས་པ་ཡིན་ཏེ། མཁས་གྲུབ་དུ་མའི་གཞུང་ལས་མཐོང་བའི་ཕྱིར་རོ། ། འདི་ལྟར་ཀླུ་དབྱངས་ཀྱིས་ནི་རིམ་པ་དེ་ལྟར་ཤིན་ཏུ་གསལ་བར་བཤད་ལ། ས་ར་ཧས་ཀྱང་། དང་པོར་དཀར་རྩིའི་ཐིག་ཐོགས་པས། ། རིམ་བཞིན་ཐིག་བཏབ་ངེས་པར་བྱ། ། དེ་སྟེང་ཡེ་ཤེས་ཐིག་བཏབ་པས། །
ཀུན་ནས་ཡོངས་སུ་བརྐྱང་པར་བྱ། ། ཞེས་དང་པོར་དཀར་རྩིས་བྱུགས་པའི་ཐིག་བཏབ་ནས་དེའི་སྟེང་དུ་ཡེ་ཐིག་བྱ་བར་བཤད་པ་ལྟར། ནག་པོ་སྤྱོད་པས་ཀྱང་བཤད་དོ། ། མི་ཐུབ་ཟླ་བས་ཀྱང་། ཐིག་སྐུད་བཏབ་པས་རིམ་པ་བཞིན། ། ཡེ་ཤེས་ཐིག་སྐུད་རབ་ཏུ་བརྐྱང་། ། ཞེས་དང་། ཇི་ལྟར་གསུངས་པའི་ཐིག་གདབ་པས། ། དཀྱིལ་འཁོར་སྤྲུལ་པའི་ཐིག་ལ་ཡང་། ། ཡེ་ཤེས་ཐིག་སྐུད་རབ་ཏུ་བཏབ། །
ཅེས་ལས་ཐིག་ཇི་ལྟར་བཏབ་པའི་རིམ་པ་དེ་བཞིན་དུ། ཡེ་ཐིག་བརྐྱང་པར་གསུངས་ཤིང་། བྷ་ཝ་བྷ་ཏྲས་ཀྱང་། ལས་ཐམས་ཅད་པའི་སྐུད་པའི་རི་མོའི་མཚན་མ་སྔར་བྱས་པ་ལ་ཡེ་ཤེས་ཀྱི་སྐུད་པས་བྲི་བར་བྱའོ། ། ཞེས་དང་། དོན་ཡོད་ཞབས་ཀྱིས་ཀྱང་། དེ་ནས་ཁ་དོག་གཅིག་པའི་སྐུད་པ་ལས་ཐམས་ཅད་པར་བྱིན་གྱིས་བརླབས་པས་སའི་ཐིག་བཏབ་ལ། ཐིག་དེའི་སྟེང་དུ་ཡེ་ཤེས་ལྔའི་ཐིག་བཏབ་ལ། སྔ་མའི་ཐིག་བྱིན་གྱིས་བརླབས་པར་བྱའོ། ། ཞེས་ཡེ་ཐིག་ནི་ལས་ཐིག་བྱིན་གྱིས་བརློབ་བྱེད་དུ་གསུངས་ཏེ།
མཁས་པ་རིན་ཆེན་རྡོ་རྗེས་ཀྱང་། ལས་ཀྱི་ཐིག་ནི་རིམ་བཞིན་དུ། ། ཡེ་ཤེས་ཐིག་ནི་བརྐྱང་པར་བྱ། ། ཞེས་དང་། དཀྱིལ་འཁོར་གྱི་ནི་ཐིག་རྣམས་ལ། ། ཡེ་ཤེས་ཐིག་ནི་བསྟིམ་པར་བྱ། ། ཞེས་སོ། ། དེས་ན། ཡེ་ཐིག་འདེབས་པ་ནི། ཡེ་ཤེས་ཀྱི་ཐིག་ལས་ཐིག་ལ་བསྟིམས་ནས་བྱིན་གྱིས་བརླབས་པ་ཡིན་པས།
ལས་ཐིག་མངོན་དུ་ངེས་པར་གདབ་དགོས་སོ། ། ཞེས་འཆད་དོ། ། དེ་ལ་ཁོ་བོ་ཅག་གི་ལུགས་བཞེད་པ་ལ་ནི། ཕྱོགས་གཉིས་ཀ་ཡང་འདོད་པས། དེ་དག་འགོག་པར་བྱེད་པ་མ་ཡིན་ལ། དེ་དག་དཔང་དུ་བྱས་ནས། གཞན་དག་འགོག་པ་ལ་ནི་འགལ་བ་དུ་མ་སྣང་སྟེ། འདི་ལྟར། རྣམ་པར་སྣང་མཛད་མངོན་པར་བྱང་ཆུབ་པའི་རྒྱུད་ལས། ཤར་དུ་སྲད་བུ་བྲི་བ་ནི། །
ལྟེ་བའི་ཐད་ཀར་བཟུང་ནས་ནི། ། བར་སྣང་ལ་ནི་གཟུང་བར་བྱ། ། དེ་ནས་ལྷོ་ཕྱོགས་སོང་ནས་སུ། ། བྱང་ཕྱོགས་སུ་ནི་བྲི་བར་བྱ། ། དེ་ནས་སྲད་བུ་གཉིས་པ་ནི། ། རང་གི་བླངས་ནས། ཞེས་ཡེ་ཐིག་ཐོག་མར་འདེབས་པར་གསུངས་པ་དང་འགལ་བའི་ཕྱིར་རོ། ། སངས་རྒྱས་གསང་བས། དེ་ལ་དཀྱིལ་འཁོར་གྱི་ཐིག་གདབ་པ་ནི། ཚོན་སྣ་ལྔ་པའི་སྲད་བུ་རྣམ་པ་གཉིས་སུ་བསྟན་ཏེ།
འདི་ལྟ་བུ་སྟེ། བར་སྣང་ལ་རང་བཞིན་གྱི་དཀྱིལ་འཁོར་གྱི་ཐིག་གདབ་པ་དང་། ས་ལ་དེའི་གཟུགས་བརྙན་དུ་གྱུར་པ། བྱིན་གྱིས་བརླབས་པའི་དཀྱིལ་འཁོར་གྱི་ཐིག་གདབ་པ་སྟེ། སྲད་བུ་རྣམ་པ་བཞིར་བཤད་དེ། ། དཀར་པོ་སེར་པོ་དམར་པོ་དང་། ། ནག་པོ་ཞེས་ནི་བརྗོད་པར་བྱ། ། ལྔ་པ་ནམ་མཁའ་ལྟ་བུར་བཤད། ། བར་སྣང་ལ་ནི་བཟུང་ནས་སུ། ། དེར་ནི་དཀྱིལ་འཁོར་རྟག་པར་བྱ། །
སྲད་བུ་དག་ནི་གཉིས་པ་ཡིས། ། ས་ལ་དཀྱིལ་འཁོར་དགོད་པར་བྱ། ། ཞེས་གང་གསུང་པ་ཡིན་ནོ། ། ཞེས་གསུངས་པ་དང་འགལ་བའི་ཕྱིར་དང་། དྷ་རི་ཀ་པས། ཡེ་ཤེས་ཐིག་ནི་བརྒྱད་ཀྱི་རྗེས། ། མཚན་ཉིད་བཟང་པོ་རྣམས་བསམ་ནས། ། ཆ་ནི་རྣམ་པར་དབྱེ་བར་བྱ། ། ཞེས་གསུངས་པ་དང་འགལ་བའི་ཕྱིར་རོ། ། དེ་ལ་ལམ་རིམ་ལས།
རྣམ་སྣང་མངོན་བྱང་རྩ་འགྲེལ་གྱི་དོན་བཤད་པ་ནི། ལས་ཐིག་སྔོན་དུ་འདེབས་མི་འདེབས་ལུགས་གཉིས་པ་ལས་ཐིག་སྐུད་སོ་སོར་བྱེད་པའི་སྒྲུབ་བྱེད་དུ། རྣམ་སྣང་མངོན་བྱང་གི་འགྲེལ་པ་ལས། དཀྱིལ་འཁོར་གཞན་དུ་སྤྱད་ཟིན་པས་ཡེ་ཤེས་ཀྱི་ཐིག་སྐུད་མི་རུང་བར་གསུང་ཞེས་གསུངས་པ་ཡང་འཐད་པར་མི་མཐོང་སྟེ། སངས་རྒྱས་གསང་བས། དཀྱིལ་འཁོར་གཞན་དུ་ལོངས་སྤྱོད་པའི་རྒྱུ་མཚན་གྱིས་ཐིག་སྐུད་སྔ་མས་མི་རུང་བར་སྒྲུབ་པ་ནི། ཡེ་ཐིག་གི་སྐུད་པས་ལས་ཐིག་གི་ཐིག་སྐུད་མི་རུང་བར་བསྒྲུབ་པ་མིན་གྱི་ནམ་མཁའ་ལ་བཏབ་པའི་ཐིག་སྐུད་ཀྱིས། ས་ལ་གདབ་དུ་མི་རུང་བར་སྒྲུབ་པ་ཡིན་པའི་ཕྱིར་རོ། ། དེ་ཡང་རྣམ་སྣང་མངོན་བྱང་ལས། ཤར་དུ་སྲད་བུ་བྲི་བ་ནི། །
ལྟེ་བའི་ཐད་ཀར་བཟུང་ནས་ནི། ། བར་སྣང་ལ་ནི་གཟུང་བར་བྱ། ། དེ་ནས་ལྷོ་ཕྱོགས་སོང་ནས་སུ། ། བྱང་ཕྱོགས་སུ་ནི་བྲི་བར་བྱ། ། དེ་ནས་སྲད་བུ་གཉིས་པ་ནི། ། རང་གི་བླངས་ནས། ཞེས་ཤར་ནུབ་དང་། ལྷོ་བྱང་གི་ནམ་མཁའི་ཐིག་གཉིས་གདབ་པའི་རྗེས་སུ། ས་ལ་འདེབས་པ་ན། སྲད་བུ་གཞན་གཅིག་བླང་བར་གསུངས་པ་ལ།
སྔགས་པ་ལ་གདབ་ཏུ་མི་རུང་བའི་དགོངས་པ་འཆད་པ་ནི་བསྡུས་འགྲེལ་ལས། དཀྱིལ་འཁོར་གཞན་དུ་སྤྱད་ཟིན་པ་ཉིད་ཀྱིས་དམན་པ་དང་འདྲ་བའི་ཕྱིར་རོ་སྙམ་དུ་དགོངས་པ་ཡིན་ནོ། ། ཞེས་དང་། ཚིག་འགྲེལ་ལས་ཀྱང་། དེ་ནས་སྲད་བུ་ཕྱི་མ་དེ། ། རང་གི་བླངས་ཞེས་པ་ནི། སྲད་བུ་སྔ་མ་དཀྱིལ་འཁོར་སྔ་མའི་དམན་པས་བྲིར་མི་རུང་བས་ན་ཚོན་སྣ་ལྔ་པའི་སྐུད་པ་གཞན་ཞིག་བླངས་ནས་དཀྱིལ་འཁོར་ཕྱི་མ་བྲི་བའི་དོན་ཏེ། ཞེས་བཤད་དོ། ། རྒྱུད་ལས་ཐིག་སྐུད་གཉིས་བཤད་པའི་དང་པོས་ནི་བར་སྣང་ལ་རང་བཞིན་གྱི་དཀྱིལ་འཁོར་འདེབས་ལ། གཉིས་པས་ནི་ས་ལ་དེའི་གཟུགས་བརྙན་གྱི་དཀྱིལ་འཁོར་འདེབས་ཤིང་།
དེ་གཉིས་ཀའང་ཁ་དོག་སྣ་ལྔ་པའོ། ། ལས་ཐིག་གི་ཐིག་སྐུད་ནི་ཁ་དོག་དཀར་པོ་གཅིག་པུ་སྟེ། དེ་ཤེས་སླ་བ་ལ་དགོངས་ནས། རྒྱུད་དུ་མ་བསྟན་པར་བཞེད་དེ། བསྡུས་འགྲེལ་ལས། དེ་ལ་དཀྱིལ་འཁོར་གྱི་ཐིག་གདབ་པ་ནི། ཚོན་སྣ་ལྔ་པའི་སྲད་བུ་རྣམ་པ་གཉིས་སུ་བསྟན་ཏེ། འདི་ལྟ་སྟེ་བར་སྣང་ལ་རང་བཞིན་གྱི་དཀྱིལ་འཁོར་གྱི་ཐིག་གདབ་པ་དང་། ས་ལ་དེའི་གཟུགས་བརྙན་དུ་གྱུར་པ་བྱིན་གྱིས་བརླབས་པའི་དཀྱིལ་འཁོར་གྱི་ཐིག་གདབ་པ་སྟེ། སྲད་བུ་རྣམ་པ་བཞིར་བཤད་དེ། །
དཀར་པོ་སེར་པོ་དམར་པོ་དང་། ། ནག་པོ་ཞེས་ནི་བརྗོད་པར་བྱ། ། ལྔ་པ་ནམ་མཁའ་ལྟ་བུར་འཆད། ། བར་སྣང་ལ་ནི་བཟུང་ནས་སུ། ། དེར་ནི་དཀྱིལ་འཁོར་རྟག་པར་བྱ། ། སྲད་བུ་དག་ནི་གཉིས་པ་ཡིན། ། ས་ལ་དཀྱིལ་འཁོར་དགོད་པར་བྱ། ། ཞེས་གང་གསུངས་པ་ཡིན་ནོ། ། ཞེས་དང་། བཤེར་ཐིག་གི་མཚན་ཉིད་མ་བསྟན་ཀྱང་།
ཁ་དོག་འཆོལ་བ་ཡོངས་སུ་སྤང་བའི་ཕྱིར་དཀར་པོ་ཁོ་ནར་བྱའོ། ། ཞེས་དང་། ཚིག་འགྲེལ་ལས་ཀྱང་། དེ་ལྟར་སྲད་བུ་བྲེད་དེ། ས་བཅད་ནས། ཚོན་སྣ་གཅིག་པའི་སྐུད་པ་བཤེར་ཐིག་ལ་སྒྲེས་ཏེ། ཞེས་གསུངས་པས། ཚོན་སྣ་ལྔ་པའི་ཐིག་སྐུད་གཉིས་དང་། ཚོན་སྣ་གཅིག་པའི་ཐིག་སྐུད་གཅིག་སྟེ་གསུམ་བཞེད་དོ། ། ཞེས་འཆད་དོ། །
དེ་དག་ནི་ཤིན་ཏུ་མི་རིག་སྟེ། ཚོན་སྣ་ལྔ་པའི་སྐུད་པས་འདེབས་པས་ཡེ་ཤེས་ཐིག་ཡིན་པར་མི་འགྲུབ་པའི་ཕྱིར་དང་། ཐིག་སྐུད་གཞན་ཞིག་གིས་འདེབས་པར་བཤད་པ་ཉིད་ཀྱིས་ལས་ཐིག་ཏུ་འགྲུབ་པའི་ཕྱིར་དང་། ས་ལ་ཡེ་ཤེས་ཐིག་འདེབས་པ་འདིར་བཤད་པའི་ཤེས་བྱེད་མེད་པའི་ཕྱིར་དང་། ཡོད་དུ་ཆུག་ཀྱང་། ས་ལ་འདེབས་པའི་ཡེ་ཤེས་ཐིག་ཀྱང་ཡེ་ཤེས་ཐིག་ཡིན་པའི་ཕྱིར། ནམ་མཁར་བཏབ་པས་དཀྱིལ་འཁོར་གཞན་དུ་སྤྱད་ཟིན་པ་མ་ཡིན་པའི་ཕྱིར་དང་། དེས་ཀྱང་སྤྱད་ཟིན་པར་འགྱུར་ན་ཤར་ནུབ་ཀྱི་ཐིག་བཏབ་པའི་རྗེས་སུ་ལྷོ་བྱང་གི་ཐིག་འདེབས་པ་ལ་ཡང་གསར་པ་གཞན་ལེན་དགོས་པར་མཚུངས་པའི་ཕྱིར་དང་། མཁའ་དང་། སའི་ཐིག་རང་བཞིན་གྱི་དཀྱིལ་འཁོར་དང་།
གཟུགས་བརྙན་དུ་གྱུར་པའི་དཀྱིལ་འཁོར་དུ་བཤད་པའི་དོན་མ་རྟོགས་པར་ཟད་པའི་ཕྱིར་དང་། ཡང་ཁྱེད་རང་གིས་ཀྱང་དེ་ལྟ་བུར་བྲིས་པ་གར་བབ་བབ་ཏུ་སྨྲ་བ་ཙམ་དུ་ཟད་པའི་ཕྱིར་དང་། ཁ་དོག་དཀར་པོ་གཅིག་པུ་ལས་ཐིག་ཡིན་པའི་སྒྲུབ་བྱེད་མེད་པའི་ཕྱིར་དང་། ལས་ཐིག་ཡིན་ན་བཤེར་ཐིག་ཡིན་པས་མ་ཁྱབ་པའི་ཕྱིར་རོ།། །། ཡང་ལམ་རིམ་ལས། དྷ་རི་ཀ་པས་ལུང་དོན་འཆད་པ་ན། ཡེ་ཐིག་ཐམས་ཅད་བཏབ་པའི་རྗེས་སུ། ལས་ཐིག་གིས་ཆ་སོ་སོར་བགོ་བའི་དོན་མིན་གྱི། ཡེ་ཐིག་གི་ཐིག་ཆེན་བརྒྱད་གདབ་པའི་འོག་ཏུ་ཡེ་ཐིག་གཞན་རྣམས་འདེབས་པའི་དོན་ཡིན་ཏེ། ཡེ་ཐིག་ཀྱང་ལས་ཐིག་བཞིན་ཚང་བར་འདེབས་དགོས་པའི་ཕྱིར་རོ། །
ཞེས་དང་། དཀྱིལ་འཁོར་གྱི་ཕྱི་དང་ནང་གི་ཐིག་ལྷག་མ་རྣམས་འདེབས་པ་ནའང་ཐིག་བསྐོར་དང་བསྟོད་པའི་གནས་དང་གོ་རིམ་རྣམས་སྔར་བཞིན་བྱས་ཏེ། སྤྲེང་བ་ལས། ལེའུ་ཚེ་དགུ་པའི་ཕྱོགས་སོ་སོའི་ཐིག་འདེབས་པ་ན་དེ་ལྟར་བཤད་ཅིང་། ལ་བ་པས་ཀྱང་། ཐིག་ལྷག་མ་རྣམས་ལ་ཆོ་ག་སྔ་མས་གདབ་པར་གསུངས་སོ། ། ལས་ཐིག་འདེབས་པ་ན། ཀླུ་བྱང་གིས། སློབ་དཔོན་གྱི་བསྟོད་པ་ངེས་པ་ཅན་དུ་གསུངས་པས་ཐིག་སྐོར་དངོས་སུ་མ་བཤད་ཀྱང་། ཡེ་ཐིག་དང་འདྲའོ། །
ཞེས་འཆད་དོ། ། དེ་ཡང་རིག་པ་མ་ཡིན་ཏེ། ཡེ་ཤེས་ཀྱི་ཐིག་བརྒྱད་པོ་བཏབ་པའི་རྗེས་ལ། མཚན་ཉིད་བཟང་པོ་སྟེ། དཀྱིལ་འཁོར་ཡོངས་སུ་རྫོགས་པར་གྲུབ་པར་བལྟས་ནས། ཆ་རྣམ་པར་དབྱེ་བའི་ཕྱིར། ལས་ཀྱི་ཐིག་གདབ་པར་བྱའོ། ། ཞེས་པའི་དོན་ཆ་རྟོགས་པར་ཟད་པའི་ཕྱིར་དང་། ཡེ་ཐིག་ལས་ཐིག་གཞན་ཚང་མར་འདེབས་དགོས་པའི་སྒྲུབ་བྱེད་མེད་པའི་ཕྱིར་དང་། གུར་དང་།
རྡོ་རྗེ་མཁའ་འགྲོ་ལས། ཐིག་བརྒྱད་ཁོ་ན་འདེབས་པར་བཤད་པ་དང་འགལ་བའི་ཕྱིར་དང་། ལེ་ཚེ་དགུ་པའི་ཕྱོགས་སོ་སོ་དེ་ལྟར་འདེབས་པར་བཤད་པ་སོགས་ཀྱིས་ཡེ་ཐིག་ལ་ཐམས་ཅད་ཚང་བར་འདེབས་དགོས་པར་མི་གྲུབ་པའི་ཕྱིར་དང་། ཁྱད་པར་དུ་ཨ་བྷ་ཡས་རྡོ་རྗེ་གུར་གྱི་ལུང་དཔང་པོར་བྱས་ནས། ཡེ་ཐིག་བརྒྱད་ཁོ་ན་འདེབས་པར་བཤད་པ་དང་འགལ་བའི་ཕྱིར་རོ། ། གཞན་ཡང་ལམ་རིམ་ལས། ཐིག་ཆེན་བརྒྱད་འདེབས་པའི་རིམ་པ་ནི། གུར་གྱི་བརྒྱད་པ་ལས། དང་པོར་ཚངས་ཐིག དེ་ནས་ཟུར་ཐིག
དེ་ནས་རྩ་ཐིག་གདབ་པར་གསུངས་པའི་རྗེས་སུ་འབྲངས་ནས། སློབ་དཔོན་འདིས་རིམ་པ་དེ་ལྟར་དུ་མཛད་དེ། སྡོམ་འབྱུང་གི་དགོངས་པ་ཡང་འགྲེལ་པས་དེ་བཞིན་དུ་དཀྲལ་ལོ། ། ཕྱོགས་འདི་ནི་དྷ་རི་ཀ་པ་དང་། ནག་པོ་སྤྱོད་པ་དང་། ཕྱེད་དང་བཞི་བརྒྱ་པ་རྩ་འགྲེལ་དང་། བྷ་བ་བྷ་ཏྲ་དང་། ཉི་མོ་འབྱུང་གནས་སོགས་ཀྱིས་བཤད། ཅེས་དང་། ཚངས་ཐིག་ལ་ཡང་།
ས་ར་ཧ་དང་། ནག་པོ་སྤྱོད་པ་དང་། བི་བྷུ་ཏིས་ལྷོ་བྱང་གི་ཚངས་ཐིག་སྔོན་དུ་བཏབ་ནས་ཤར་ནུབ་ཀྱི་ཚངས་ཐིག་འདེབས་ལ། སྔར་བཤད་པ་གཞན་རྣམས་ཀྱིས་སྔོན་དུ་ཤར་ནུབ་ཀྱི་ཐིག་བཏབ་ནས་ལྷོ་བྱང་དུ་འདེབས་སོ། ། བོད་ཀྱི་མཁས་པ་དག བི་བྷུ་ཏིས་བཤད་པའི་ལྷོ་དང་། དཱ་རི་ཀ་པ་སོགས་ཀྱི་བཤད་པའི་ཤར་གཉིས་དོན་གཅིག་སྟེ། བདེ་མཆོག་ཞལ་གང་དུ་བལྟ་བ་ལ་ལྷོར་བྱས་པས་མཁའ་འགྲོ་མ་གནས་པའི་ཕྱོགས་ཉིད་ལ་བཞག་པའི་ཕྱིར་ཏེ། བི་བྷུ་ཏས། དེ་ཕྱིར་གང་དུ་ཕྱོགས་པ་ཉིད། །
ལྷོར་ནི་རྣལ་འབྱོར་ཀུན་གྱིས་དགོངས། ། ཞེས་གསུངས་པའི་ཕྱིར་རོ། ། ཞེས་གསུངས་སོ། ། ཞེས་དང་། ཟུར་ཐིག་ལ་ནི་མེ་རླུང་གི་ཟུར་ཐིག་རྗེས་སུ། ཟུར་གཉིས་པ་འདེབས་པར་འདི་ནས་བཤད་པ་བཞིན་དུ། སློབ་དཔོན་དེ་རྣམས་ཀྱང་བཞེད་དོ། ། རྩ་ཐིག་བཞིའི་རིམ་པ་ཡང་། ཤར་ནུབ་བྱང་ལྷོ། རིམ་པ་བཞིན་འདེབས་པ་འདིར་བཤད་པ་ལྟར།
མར་མེ་མཛད། དྷ་རི་ཀ་པ། རྒྱལ་བ་བཟང་པོ་སོགས་ཀྱིས་ཀྱང་བཤད་ལ་ཀླུ་བྱང་དང་། ནག་པོ་སྤྱོད་པས། ཤར་ལྷོ་ནུབ་བྱང་གི་རིམ་པ་བཞིན་མཛད་དོ། ། ལ་བ་པས། ཤར་ནུབ་ལྷོ་བྱང་གི་རིམ་བཞིན་ཡང་མཛད་ཅིང་། ནུབ་དང་ལྷོའི་རྩ་ཐིག་གཉིས་ཐོག་མར་འདེབས་པ་ཡང་ཡོད་པས། མ་ངེས་སོ། ། ཚངས་ཐིག་དང་།
ཟུར་ཐིག་དང་། རྩ་ཐིག་འདེབས་པའི་ཚེ། སློབ་དཔོན་གྱི་གནས་གཉིས་གཉིས་སུ་ངེས་པས། ཚངས་ཐིག་ལ་སློབ་དཔོན་གྱི་གནས་གཉིས་ནི་ལྷོ་དང་ནུབ་ཏུ། ལྷོ་བྱང་གི་ཚངས་ཐིག་དང་པོར་འདེབས་པ་གསུམ་གྱིས་བཤད་ལ། སྔར་བཤད་པའི་གཞན་རྣམས་ཀྱི་ནུབ་དང་ལྷོ་གཉིས་སློབ་དཔོན་གྱི་གནས་དང་། ཤར་དང་བྱང་གཉིས་སློབ་མའི་གནས་སུ་བཤད། ཅེས་དང་། ཟུར་ཐིག་ལ་སློབ་དཔོན་གྱི་གནས་གཉིས་ནི་མེ་དང་བདེན་བྲལ་དང་། སློབ་མའི་གནས་གཉིས་ནི་རླུང་དང་དབང་ལྡན་དུ་འདིར་བཤད་པ་བཞིན།
སྔ་མ་རྣམས་བཞེད་དེ། འོན་ཀྱང་རྒྱལ་བ་བཟང་པོ་དང་། ཛ་ཡ་སེ་ནས། དེ་ལས་བཟློག་ནས་ཀྱང་བཤད་དོ། ། ཀླུ་བྱང་གིས་སློབ་དཔོན་དབང་ལྡན་དང་། སློབ་མ་བདེན་བྲལ་དུ་གནས་ནས་ཟུར་ཐིག་གདབ་པ། པ་ཚབ་ཀྱི་འགྱུར་ལ་འབྱུང་ཡང་། དཔྱལ་གྱི་འགྱུར་ལས་བཟློག་ནས་ཡོད་དོ། ། རྩ་ཐིག་ལ་ནི་མེ་རླུང་གཉིས་སློབ་དཔོན་གྱི་གནས་དང་། བདེན་བྲལ་དང་དབང་ལྡན་གཉིས་སློབ་མའི་གནས་སུ་འདིར་མཛད་པ་བཞིན་སྔ་མ་རྣམས་ཀྱང་འདྲའོ། །
ཁ་བལྟ་ཕྱོགས་ནི་ཕྱོགས་དང་མཚམས་གང་ན་གནས་པ་དེ་ནས། དེའི་ཐད་ཀྱི་ཕྱོགས་དང་མཚམས་གཞན་དུ་ཁ་བལྟའོ། ། ཐིག་བསྐོར་བྱེད་ལུགས་ལ་གསུམ་ཡོད་པའི་གཡས་བསྐོར་ནི་འདིར་བཤད་པ་བཞིན། ཕྱེད་བཅས་བཞི་བརྒྱ་པ་རྩ་འགྲེལ་དང་། ཉིན་མོ་འབྱུང་གནས་དང་། རཏྣ་རཀྵི་ཏ་ལ་སོགས་པས་བཤད་ལ། གཡོན་བསྐོར་ནི་ས་ར་ཧ་དང་། ནག་པོ་སྤྱོད་པ་དང་། བི་བྷུ་ཏི་ལ་སོགས་པས་བཤད་དོ། ། གཡས་གཡོན་སྤེལ་མ་ནི།
དཱ་རི་ཀ་པས། གཡོན་ནས་བསྐོར་བའི་སྦྱོར་བ་ཡིས། ། རྣམ་པ་ཀུན་ཏུ་ཐིག་གདབ་བྱ། ། མཚམས་ཀྱི་ཆ་ནི་གཡས་སུ་སྟེ། ། ཞེས་ཕྱོགས་ཐིག་གཡོན་བསྐོར་དང་། མཚམས་ཐིག་གཡས་བསྐོར་བྱས་ནས་འདེབས་པར་བཤད་དོ། ། ཀླུ་དབྱངས་དཔལ་བ་པས་གསལ་བར་མ་མཛད་དོ། ། ཞེས་སོགས་མང་དུ་འཆད་མོད། འདིར་རྒྱ་གཞུང་མི་མཐུན་པ་དུ་མ་དག་སྒྲིག་པའི་རྩོལ་བ་བོར་ནས། རྒྱལ་བའི་གསུང་རབ་རྒྱུད་སྡེ་རྒྱ་མཚོ་ཉིད་དཔང་པོར་བྱ་སྟེ།
དེའང་སྡོམ་པ་འབྱུང་བ་ལས། སྲད་བུ་ཡེ་ཤེས་ལྔ་ལྡན་ཞིང་། ། ཉི་ཤུ་རྩ་ལྔ་རྣམ་དབྱེ་བས། ། ཆོས་ཀུན་ངོ་བོ་ཉིད་ཀྱིས་ནི། ། སྲད་བུ་ཕན་ཚུན་སྒྲིལ་བར་བྱ། ། སྒྲུབ་པོས་ཡི་གེ་ཧཱུྃ་བརྗོད་དེ། ། བདུད་རྩི་ལྔས་ནི་བྱུག་པར་བྱ། ། དཀྱུས་སུ་འཁོར་ལོའི་ཉིས་འགྱུར་ལ། ། སྦོམ་དུ་སྒོ་ཡི་ཉི་ཤུ་ཆ། ། ཛཱཿགསུམ་བརྗོད་ནས་ལྟེ་བར་ནི། །
གཡོན་པའི་ཁུ་ཚུར་གྱིས་བཟུང་ནས། ། བློ་ལྡན་ནམ་མཁར་ཐིག་གདབ་བྱ། ། དེས་ནི་ས་ལའང་གདབ་པར་བྱ། ། ཞེས་དང་། ནུབ་དང་ལྷོའི་གནས་སུ་ནི། ། སློབ་དཔོན་ངེས་པར་ཡང་དག་གནས། ། ཤར་དང་བྱང་གི་ཕྱོགས་སུ་ཡང་། ། སློབ་མ་གནས་ཏེ་མཉམ་བཞག་པ། ། ཞེས་དང་། རྡོ་རྗེ་གུར་ལས།
དང་པོར་ཚངས་པའི་ཐིག་དང་ནི། ། གཉིས་པར་མཚམས་ཀྱི་ཐིག་ཀྱང་གདབ། ། གསུམ་པར་ངོས་བཞི་ཡི་ནི་བཞི། ། ཐིག་ནི་རབ་ཏུ་གདབ་པར་བྱ། ། ཞེས་དང་། རྡོ་རྗེ་མཁའ་འགྲོར། ཤར་དང་ནུབ་དང་བྱང་དང་ལྷོར། ། ཐིག་སྐུད་བརྐྱང་པའི་རིམ་པ་འདིས། ། དཀྱིལ་འཁོར་དག་ནི་ཆ་བརྒྱད་བྱ། ། ཕྱེད་ནི་ལག་པར་རྫོགས་ནས་སུ། །
ཐིག་གདབ་ཆོ་ག་བརྩམ་པར་བྱ། ། གཡོན་པའི་རྡོ་རྗེ་ཁུ་ཚུར་ནི། ། ལྟེ་བར་བཞག་ཏེ་གཟུང་བར་བྱ། ། དེ་ཡི་འོག་ཏུ་ཅི་བདེར་བྱ། ། སྔགས་པས་ཤར་དུ་ཁ་བལྟས་ཏེ། ། ཕྱོགས་ཀུན་མཉམ་པར་དམིགས་ནས་སུ། ། མཉམ་ཞིང་ཚད་དང་ལྡན་པར་ནི། ། ཚངས་པའི་ཐིག་གཉིས་བྲི་བར་བྱ། ། མེ་མཚམས་གནས་ཏེ་རླུང་དང་ནི། ། བདེན་བྲལ་གྲགས་གནས་དབང་ལྡན་དུ། །
སྔགས་པས་ཤར་དང་ལྷོར་བལྟས་ལ། ། སྐུད་པ་དག་ནི་གདབ་པར་བྱ། ། འདིར་ནི་སློབ་དཔོན་སློབ་མ་དག ། གཡས་ཕྱོགས་སུ་ནི་བསྐོར་བར་བྱ། ། སློབ་མ་མེད་པར་རང་ཉིད་ཀྱིས། ། ཕུར་བུས་བཏབ་སྟེ་བྲི་བར་བྱ། ། ཉིས་འགྱུར་བྱས་ཏེ་ཕུར་བུས་བཏགས། ། ཞེས་དང་། ཐིག་སྐུད་ཆད་ན་སློབ་དཔོན་འཆི། ། སྨན་དང་ལྷག་པས་ནད་འགྱུར་ཏེ། །
ཕྱོགས་ལ་འཁྲུལ་ན་སློབ་མ་སྨྱོ། ། དེ་བས་སྐྱོན་མེད་ཤེས་པར་བྱ། ། ཡེ་ཤེས་ཐིག་སྐུད་གཤེགས་གསོལ་ནས། ། དེ་ནས་ལས་འདི་བརྩམ་པར་བྱ། ། འདོད་དང་ཐར་པ་རབ་སྟེར་བའི། ། ཚོན་རྩི་དག་ནི་དགེ་བར་བྱ། ། ཞེས་གསུངས་ལ། འདིར་འབྱུང་བའི་ལག་ཏུ་བླང་བའི་རིམ་པ་རྣམས་རྒྱུད་སྡེ་དེ་དག་གི་དོན་ཇི་ལྟ་བ་བཞིན་དུ་སྣང་བས་ལེགས་པར་བཤད་པ་ཁོ་ནའོ། ། འོ་ན་རྡོ་རྗེ་གུར་དང་། རྡོ་རྗེ་མཁའ་འགྲོ་ལས།
ཚངས་ཟུར་རྩ་ཐིག་རྣམས་རིམ་པས་འདེབས་པར་གསུངས་པ་ལ། ཁྱེད་ཀྱིས་ཚངས་ཐིག་དང་རྩ་ཐིག་དང་ཟུར་ཐིག་གི་རིམ་པས་འདེབས་པར་བཤད་པས་འགལ་བ་ཁོ་ནའོ། ། ཞེ་ན། འདིའི་ཤེས་པར་བྱེད་པ་ནི་མན་ངག་མེད་པ་དག་གིས་རྟོགས་པ་མ་ཡིན་ཏེ། ཐིག་གི་རིམ་པ་དེ་དག་ནི་གཙོ་ཕལ་གྱི་རིམ་པ་ཡིན་ལ། ཚངས་ཐིག་ནི་དཀྱིལ་འཁོར་ཐམས་ཅད་ཀྱི་ཐོག་མར་གྲུབ་དགོས་པས་ལྷག་པར་གཙོ་བོ་ཡིན་ཞིང་། དེའི་རྗེས་སུ་བརྟག་པ་གཉིས་པ་ནས་འབྱུང་བའི་དཀྱིལ་འཁོར་རྣམས་ལ། རྩ་ཐིག་གཉིས་གཙོ་བོ་ཡིན་ཏེ། རྡོ་རྗེ་སྲད་བུས་རྣམ་པར་བརྒྱན། ། ཞེས་དོན་འདི་ཉིད་ལན་གཅིག་མ་ཡིན་པར་གསུངས་པས་རྒྱུད་འདིར་དེ་ཉིད་གཙོ་བོ་ཡིན་པའི་ཕྱིར།
ཟུར་ཐིག་ལས་སྔོན་དུ་འདེབས་དགོས་པར་ཡིན་ནོ། ། དེའི་ཕྱིར་གཞན་དག་གིས་རྩ་བའི་རྒྱུད་ཀྱི་དཀྱིལ་འཁོར་གྱི་ཆོ་ག་རྣམས་སུ། རྡོ་རྗེ་གུར་སོགས་ཀྱི་རིམ་པ་ལྟར་བཀོད་པ་ནི་དོན་འདི་ཁོང་དུ་མ་ཆུད་པར་ཟད་དོ། ། ཚོན་གྱིས་བྲི་བར་བསྟན་བཅོས་དེ་ཉིད་འདུས་པ་ལས། ལ་ལ་དག་རྩིག་པ། དང་པོ་ནང་དུ་ནག་པོ་བྲི། དེའི་ཕྱི་རོལ་དུ་ལྗང་གུ། དེའི་ཕྱི་རོལ་དུ་དམར་པོ། དེའི་ཕྱི་རོལ་དུ་སེར་པོ། དེའི་ཕྱི་རོལ་དུ་དཀར་པོ་བྲི་ལ།
ཡང་ན་ནག་པོའི་ཕྱི་ནས་རིམ་པ་བཞིན། དཀར་སེར་དམར་ལྗང་བྲི་སྟེ། སྔ་མ་ནི་རྡོ་རྗེ་རྩེ་མོའི་དགོངས་པ། ཕྱོགས་ནི་རིམ་པ་ཡིན་ལ། འོག་མ་ནི་གདན་བཞིའི་དགོངས་པ་ཡེ་ཤེས་ཀྱི་རིམ་པའོ། ། དེ་ལྟར་ཅུང་ཟད་བྲིས་ཏེ། ཐོད་པའི་ཁ་བཅད་པའི་སྟེང་དུ་རྡོ་རྗེ་བཞག་ལ། མཆོད་པ་ལྔས་མཆོད་དོ། ། ཞེས་དང་། པདྨའི་ལྟེ་བར་ཉི་མའི་དཀྱིལ་འཁོར་གྱི་ཕྱི་རོལ་དུ་ཆ་ཆུང་གཅིག་སྔོན་པོར་བྱ།
དེའི་ཕྱི་རོལ་དུ་ཆ་ཆུང་གཅིག་པདྨའི་ཟེའུ་འབྲུ་སྣ་ཚོགས་སུ་བྱ། དེའི་ཕྱི་རོལ་དུ་པདྨའི་འདབ་མ་བརྒྱད་པོ་རྣམས་ལྷ་མོའི་ཁ་དོག་དང་མཐུན་པར་བྱ། ཡང་ན་ཕྱོགས་ཚོན་དུ་བྱ། འཕར་མ་གཉིས་པར་བྱེད་ན། དེའི་ཕྱི་རོལ་རྡོ་རྗེའི་རྭ་བ་སྔོན་པོ། མེ་རི་དམར་སེར་དུ་བྱ། དེ་དང་ཕྱོགས་བཞིའི་ལྷ་སྣམ་དང་སྒོ་ཕྱོགས་མདོག་ཏུ་བྱ། འཕར་མ་གཅིག་པར་བྱེད་ན་པདྨ་ཆེན་པོ་གཅིག་གིས་སྒོའི་བར་དུ་ཁེབས་པར་བྱས་ལ། དེ་ལ་རྡོ་རྗེའི་རྭ་བ་དང་མེ་རི་བྱས་ཀྱང་བཏུབ། མ་བྱས་ཀྱང་བཏུབ་བོ།
དེ་ནས་སྔར་གྱི་ཐོད་པ་ཁ་ཕྱེ་ལ། ཚོན་གྱི་ལྟས་བཟང་ངན་བརྟག ངན་ན་མཆོད་པ་དང་། གཏོར་མ་བྱ། བདུད་རྩི་འཁྱིལ་པས་བསྲུང་བ་བྱ། ཞེས་དང་། པདྨའི་འདབ་མ་ལ་ལྷ་མོ་རྣམས་ཀྱི་ཕྱག་མཚན་བྲི་ཞེས་པ་དང་། དྲྭ་བ་སྔོན་པོ་ལ་དཀར་པོའི་དྲྭ་ཕྱེད་བྲི། མདའ་ཡབ་ཁྲ་བོར་བྲི། སྒོའི་ཕྱི་རོལ་དུ་ནམ་མཁའ་སྟོང་པ་ཆང་ཆུང་གཅིག་བྲི།
སྒོ་དང་ཀ་བའི་སྟེང་དུ་རྟ་བབས་ཆ་བཞིའི་རི་མོ་དང་། ཁ་དོག་ཇི་ལྟར་མཛེས་པ་དང་། དེའི་གཡས་གཡོན་དུ་རྡོ་རྗེའི་རྭ་ཕྱོགས་ཀྱི་ཁ་དོག་དང་མཐུན་པ་བྲི། གཞན་འོག་གཞིའི་ཁ་དོག་ཐམས་ཅད་རྡོ་རྗེའི་ས་གཞི་ཡིན་པར་ཁ་དོག་སྔོན་པོར་བྱ། ཡང་ན་ཉི་མའི་དཀྱིལ་འཁོར་ཡིན་པས་ལྗང་སེར་དུ་བྱ། དེའི་ཕྱི་རོལ་དུ་རྡོ་རྗེའི་རྭ་བ་བྱ། དེའི་ནང་དུ་དུར་ཁྲོད་བརྒྱད་བྲི་ཞེས་ཟེར་རོ། ། དེ་དག་ནི་མི་འཐད་དེ། རྡོ་རྗེ་རྩེ་མོའི་ལུགས་ལ་ཕྱོགས་ཀྱི་རིམ་པ་གཡོན་བསྐོར་མ་ཡིན་པས་དེ་དག་གོ་ལོག་པའི་ཕྱིར་དང་། པདྨའི་ལྟེ་བ་སྔོན་པོ་དང་།
ཟེའུ་འབྲུ་སྣ་ཚོགས་དང་། འདབ་མ་ལྷ་མོའི་ཁ་དོག་བཞིན་བྱེད་པའི་སྒྲུབ་བྱེད་མེད་པའི་ཕྱིར་དང་། འཕར་མ་གཅིག་པ་དང་། གཉིས་པ་གཉིས་ཀའི་ཁྱམས་མདོག་ཆད་པའི་ཕྱིར་དང་། པདྨ་ཆེའི་སྒོའི་བར་དུ་ཁེབས་ན། འཕར་མའི་དོན་མེད་པའི་ཕྱིར་དང་། དེ་ཡང་འཕར་མ་གཅིག་པའི་དོན་ནི། ཁྱམས་ལས་པདྨ་མཐོ་བར་འཕགས་པ་དང་། གཉིས་པའི་དོན་ལ། ཁྱམས་ལས་ལྷ་སྣམ་དང་།
ལྷ་སྣམ་ལས་པདྨ་མཐོ་བར་འཕར་བ་ཡིན་པའི་ཕྱིར་དང་། འཕར་མ་གཅིག་པ་ལ་རྡོ་རྗེ་མེ་རིས་བྱེད་པའི་སྒྲུབ་བྱེད་དགོས་ཤིང་། མེད་ན་བྱེད་པ་འགལ་བའི་ཕྱིར་དང་། པདྨས་སྒོའི་བར་ཁེབས་ན། རྡོ་རྗེ་མེ་རི་བྲི་ས་མེད་པའི་ཕྱིར་དང་། ཚོན་པྲ་བརྟག་ཐབས་དེ་དག་སློབ་དཔོན་འགའ་ཞིག་གིས་བཤད་ཀྱང་། རྒྱུད་ནས་ཟུར་ཙམ་ཡང་གསུང་པ་མ་མཐོང་བས། ཡིད་ཆེས་པར་དཀའ་བའི་ཕྱིར་དང་། ལྷ་མོ་རྣམས་ནི་སྒོ་མཚམས་མ་ཉིད་ཡིན་པས་འདབ་མ་ལ་གནས་པ་མ་ཡིན་པའི་ཕྱིར་དང་། དྲྭ་ཕྱེད་ཀྱི་གཞི་སྔོན་པོ་ཡིན་པ་ལ་སྒྲུབ་བྱེད་མེད་ཅིང་ནམ་མཁའ་ཡིན་པ་བཀག་ཟིན་པའི་ཕྱིར་དང་།
སྒོ་ལོགས་སུ་མུན་སྣང་འབྱུང་བས་སྒོའི་ཕྱི་རོལ་དུ་འཕྲུལ་གཞི་ཆེན་པོ་ཡིན་པའི་ཕྱིར་དང་། རྟ་བབས་ཀྱི་ཆ་བཞི་ལ་སྣམ་བུའི་བྲི་ཚུལ་གྱི་ཁྱད་པར་མ་སྨྲོས་པར་ཇི་ལྟར་མཛེས་པར་འབྲི་ན་འཇའ་ཚོན་ནམ་རྨ་བྱའི་མདོངས་ལྟར་བྲིས་ན་ཡང་མཛེས་པ་ཡིན་པའི་ཕྱིར་དང་། རྡོ་རྗེའི་རྭའི་ཐིག་མེད་པར་བྲི་ཚུལ་ཤེས་དཀའ་བའི་ཕྱིར་དང་། རྡོ་རྗེའི་ས་གཞི་ཁ་དོག་སྔོན་པོ་ཡིན་པ་དང་། དུར་ཁྲོད་ཀྱང་ཚད་འདི་བཞིན་བྲི་བ་མེད་པས། ཕྱི་ཁྱམས་ཕལ་ཆེར་དུ། དུར་ཁྲོད་འབྲི་བར་གཅོད་མི་ནུས་པའི་ཕྱིར་རོ། ། ཞེས་གསུངས་སོ། ། དེ་དག་ནི་འཐད་པ་མ་ཡིན་ཏེ། རྗེ་བཙུན་ཆེན་པོས།
སྦྱོང་རྒྱུད་སྤྱི་དོན་དུ། རྩིག་པ་གཙོ་བོ་གང་ཡིན་པའི་ཁ་དོག་ནང་དུ་བཞག་པའི་ཕྱི་རོལ་ནས། ཤར་གྱི་ཁ་དོག་ནས་བརྩམས་སྟེ། གཡས་བསྐོར་དུ་བྲི་ཞེས་པ་དང་། གཞན་ཕན་འོད་ཟེར་ལས། རྩིག་པ་ལྔ་ནི་ནང་དཀར། དེ་ནས་ལྗང་། དེ་ནས་དམར། དེ་ནས་སེར། སྔོན་པོ་ཕྱི་རོལ།
ཞེས་གསུངས་པ་ལྟར་བཞེད་པས། རྡོ་རྗེ་རྩེ་མོའི་ལུགས་ལ་ཕྱོགས་གཡོན་སྐོར་ཡིན་མི་དགོས་པའི་ཕྱིར་དང་། པདྨའི་ལྟེ་འདབ་རྣམས་སོ་སོའི་མདོག་ཏུ་བྱེད་པ་ནི། ལྷ་མོ་རྣམས་ཀྱི་འོད་ཚོགས་ཀྱིས། ། གསལ་བ་འདི་ནི་སྣམ་བུ་འོ། ། ཞེས་པ་ལྟར། ལྷ་རང་རང་གི་འོད་ཀྱིས་གསལ་བར་བྱས་པར་བཞེད་པའི་ཕྱིར་དང་། ཁྱམས་མདོག་ནི་ལྷ་སྣམ་དང་། སྒོ་མདོག་བསྟན་པ་ཉིད་ཀྱིས་ཞར་ལ་རྟོགས་པའི་ཕྱིར་དང་། པདྨ་སྒོའི་བར་དུ་ཁེབས་པས།
ཁྱམས་ལས་མཐོ་བར་བཞག་ཏུ་མི་རུང་བ་བཞད་གད་ཡིན་པའི་ཕྱིར་དང་། ཁྱེད་རང་གི་པད་འདབ་ཀྱི་ཕྱི་རོལ་དུ་ཆ་ཕྲན་གཅིག་ལ་རྡོ་རྗེའི་ཕྲེང་བ་སྔོན་པོ། གཞི་དཀར་པོ་ཅན་གྱིས་བསྐོར་བ། ཞེས་པ་ལ་ཡང་སྒྲུབ་བྱེད་མེད་པའི་ཕྱིར་དང་། སྒྲུབ་བྱེད་མེད་པར་བྱེད་ན་གཞན་ལ་སྐྱོན་བརྗོད་པ་འགལ་བའི་ཕྱིར་དང་། ཁོ་བོ་ཅག་ལ་ནི་དོན་རགས་པའི་ཆ་རྣམས་ལ་རྒྱུད་ཀྱི་ལུང་གི་སྒྲུབ་བྱེད་མེད་ན། འཆོལ་མའི་བུ་ལྟ་བུ་ཡིན་མོད་ཀྱི། ཕྲ་བ་འགའ་ཞིག་ལ་བླ་མ་སྔ་མའི་མཐོང་བ་རྒྱུད་པ་རིམ་པར་འོངས་པ་དག་ཀྱང་སྒྲུབ་བྱེད་ཡིན་པའི་ཕྱིར་དང་། ཁྱེད་རང་གི་དཀྱིལ་ཆོག་ཏུ། རྡོ་རྗེ་ཕྲེང་བ་གཞི་དཀར་པོ་ལ་རྡོ་རྗེ་ནག་པོའམ།
དེ་ལས་བཟློག་པ། ཞེས་བཤད་པ། སྔ་མ་ལ་སྒྲུབ་བྱེད་ཡོད་ན་དེ་བྱེད་དགོས་ཤིང་། མེད་ན་བྱེད་པར་མི་རིག་པའི་ཕྱིར་དང་། དེའི་ཕྱིར་འདམ་ཁ་ཅན་ལ་སྐྱོན་བརྗོད་པ་ནི་གྱི་ན་ཙམ་དུ་འགྱུར་བའི་ཕྱིར་དང་། པདྨས་སྒོའི་བར་ཁེབས་པས། པདྨའི་འདབ་མས་ཁེབས་མི་དགོས་པའི་ཕྱིར་དང་། རྡོ་རྗེ་དང་མེ་རི་དག་བྲི་བ་ན་གོང་རས་དང་མུ་འཁྱུད་ལ་བྲི་བ་ཡིན་པའི་ཕྱིར་དང་། རྡོ་རྗེ་དང་མེ་རི་དག་མི་བྲི་བའི་ཚེ་ནའང་མུ་འཁྱུད་ལ་རྡོ་རྗེའི་ཕྲེང་བ་འབྲི་བ་ནི། ཕྱག་ལེན་མཐོང་རྒྱུད་ཡིན་པའི་ཕྱིར་དང་།
སཾ་བྷུ་ཊི་ལས། དང་པོར་སློབ་དཔོན་གྱིས་རྡུལ་ཚོན་བཀྱེ་བར་བྱ་ཤིང་། ཞེས་གསུང་ཞིང་། འགྱེད་ཚུལ་ཡང་སྡོམ་འབྱུང་ལས། སློབ་དཔོན་དབང་ལྡན་ཕྱོགས་སུ་ནི། ། སོང་སྟེ་མཉམ་པར་བཞག་ནས་སུ། ། ལེགས་སྦས་གཡོན་པའི་ཁུ་ཚུར་གྱིས། ། རི་མོ་ལྔ་ནི་འགྱེད་པར་བྱ། ། ཕན་ཚུན་བར་དུ་ནས་རེ་ཙམ། ། ཤོང་པའི་ཚད་དུ་བྲི་བར་བྱ། །
ཞེས་དང་། སློབ་དཔོན་གྱིས་བྲི་པ་དེ་ཉིད་ལ་ལྟས་བརྟག་པར་ཡང་། སྡོམ་འབྱུང་གི་ལུང་དེའི་དེ་མ་ཐག་ཏུ། རི་མོ་སྦོམ་ན་ནད་དུ་འགྱུར། ། ཕྲ་བས་ནོར་ནི་ཉམས་པར་འགྱུར། ། ཡོན་པོས་འདིར་ནི་རྩོད་པ་འབྱུང་། ། ཆད་པས་འཆི་བ་འབྱུང་བར་འགྱུར། ། ཞེས་གསུངས་པས། ཚོན་བརྟག་ཐབས་དེ་དག་རྒྱུད་ལས་ཟུར་ཙམ་ཡང་མ་གསུངས་པ་མ་ཡིན་པའི་ཕྱིར་དང་། རང་ཉིད་ཀྱིས་ཀྱང་དཀྱིལ་ཆོག་ཏུ།
གཡོན་པའི་ཁུ་ཚུར་གྱིས་དབང་ལྡན་ནས་བརྩམས་ནས་དཀྱིལ་འཁོར་དབུས་མའི་ཕྱི་ནས་རིམ་བཞིན་དཀར་པོ་དང་། དེ་ནས་སེར་པོ་དང་། དམར་པོ། ལྗང་གུ། སྔོན་པོ་རྣམས་ཞེང་དུ་ཐིག་སྐུད་དང་། དཔངས་སུ་མཐེའུ་ཆུང་ཕྱེད་ཙམ་པ། ཅུང་ཟད་མ་འདྲེས་པ་ཤིན་ཏུ་སྙོམས་པར་སྒོ་ཚད་གཅིག་ཙམ་དུ་བྲིས་ཏེ། དེ་ལ་ཐིག་ཚོན་གཉིས་ཀ་སྦོམ་པས་ནད་བསྐྱེད། ཕྲ་བས་ནོར་འཇིག ཡོན་པོས་ཡུལ་འཐོན།
ཆད་ན་འཆི་བ་ཡིན་པས་སྙོམས་ཤིང་ཚད་དང་ལྡན་པར་བྲིས་ལ། ཞེས་པ་གྱི་ན་ཙམ་དུ་འགྱུར་བའི་ཕྱིར་དང་། དེ་དག་ནི་བྲི་བ་ཉེས་པའི་སྐྱོན་ཡིན་གྱི་ཚོན་བཀྲ་བརྟགས་པ་མ་ཡིན་ནོ་ཞེ་ན། ལམ་རིམ་དང་ལྷན་ཅིག་འོག་ཏུ་འགོག་པའི་ཕྱིར་དང་། ཐོད་པ་བཀབ་པ་དང་། རྡོ་རྗེ་བཞག་ནས་མཆོད་པ་བྱེད་པ་ཙམ་ཞིག་མི་གསལ་མོད། རྒྱུད་ནས་ཟུར་ཙམ་ཡང་མི་བསྟན་པར་ཁ་ཚོན་མི་ཆོད་པའི་ཕྱིར་དང་། བོད་དུ་འགྱུར་བའི་རྒྱུད་རྣམས་ནས་མ་བཤད་པས། རྒྱུད་ནས་མ་བཤད་པར་མི་འགྲུབ་པའི་ཕྱིར་དང་། ལྷ་མོ་རྣམས་འདབ་མ་ཁོ་ན་ལ་གནས་ཞེས་ཀྱང་མི་བཞེད་པའི་ཕྱིར་དང་།
ལུས་ཀྱི་དཀྱིལ་འཁོར་ལ་སྙིང་གའི་རྩ་འདབ་བརྒྱད་ལྷ་མོ་བརྒྱད་ཀྱི་ངོ་བོ་ཡིན་པས། དེ་དང་སྦྱར་ནས་འདབ་མ་ལ་འགོད་པ་དག་ཀྱང་བཞེད་པའི་ཕྱིར་དང་། དེའི་ཚེ་སྙིང་གའི་ཕྱོགས་ཀྱི་འདབ་མ་བཞི། འབྱུང་བ་བཞིའི་རླུང་རྒྱུ་བའི་ཕྱིར་སྒོ་བཞིར་བཞེད་པས། དག་པ་སྦྱར་བའི་སྒོ་ནས་སྒོར་བཀོད་པ་ཡིན་པ་ཡང་མི་འགལ་བར་བཞེད་པའི་ཕྱིར་དང་། དྲྭ་ཕྱེད་ཀྱི་གཞི་ཁྱེད་རང་གིས་ནག་པོར་བཤད་པ་ལ། རྒྱུ་མཚན་བསྟན་པ་མེད་པའི་ཕྱིར་དང་། ནམ་མཁའ་ཡིན་པ་ནི་ཁྱེད་རང་གིས་བཀག་ཟིན་པའི་ཕྱིར་དང་། རྩིག་ལོགས་ཀྱི་མདོག་ཡིན་ན་དཀར་པོར་རིགས་པའི་ཕྱིར་དང་། ཀ་བ་རྩིག་པ་ལ་མ་རེག་པ་ལྟར།
རྟ་བབས་ཀྱང་བསྒོམ་པའི་ཚེ་རྩིག་པ་ལ་མ་རེག་པའི་ཆ་སྒོ་ཕྱིར་བྲིས་པར་ཡིན་པས། སྒོའི་ཕྱིར་མུན་པ་འབྱུང་བའི་འཁྲུལ་གཞི་ཁོ་བོ་ཅག་ལ་མེད་པའི་ཕྱིར་དང་། རྟ་བབས་བྱ་ཚུལ་ཁྱེད་ཀྱིས། མངོན་རྟོགས་རྣམ་ངེས་སུ། བསྡུས་པ་སྣམ་བུ་བཞི་མ་ལ་འདི་ལྟར། རྨེང་དང་བྲེ་དང་། བ་གམ་དང་། བྱ་འདབ་རྣམས་དང་། རྒྱས་པ་སྣམ་བུ་བཅུ་གཅིག་པ་འདི་ལྟར། རྨེང་དང་།
ཁྲི་དང་། པདྨ་དང་། ཟླ་བ་དང་། མགུར་ཆུ་དང་། བྲེ་ཉིད་དང་། དྲྭ་བ་དང་། ཕ་གུ་དང་། ཤར་བུ་དང་། བྱ་འདབ་དང་། ཧར་མི་སྟེ།
རྒྱ་ཕུབས་དང་ལྡན་པ་ཞེས་དང་། དཀྱིལ་ཆོག་སོ་སོར་ཡང་དེ་ལྟར་དུ་བཤད་པ། ཁྱེད་རང་ལྟར་ན་སྣམ་བུ་བཞི་པ་རྒྱུད་གང་ནས་ཀྱང་གསུངས་པ་མེད་པའི་ཕྱིར་དང་། འདུས་པར། ཀ་བུམ་རྡོ་རྗེ་ཆེན་པོ་ཅན། ། བྲེ་ལ་བྱ་ནི་རིམ་བཞིན་གནས། ། ཞེས་པས། བྲེ་ལེག་གི་རྣམ་པ་ཅན་དུ་མི་གྲུབ་སྟེ། མདའ་གཡབ་ལ་བྲེ་ཕྲེང་ཞེས་བསྒྱུར་བ་དག་ཀྱང་ཡོད་ཅིང་། ཀླུ་བྱང་གིས།
བུམ་པ་ཀ་བའི་སྟེང་གནས་པའི། ། སྒོ་ལས་སུམ་འགྱུར་རྟ་བབས་ནི། ། བྱ་དང་མདའ་གཡབ་དག་དང་ལྡན། ། དྲིལ་བུའི་སྒྲ་ནི་ཡང་དག་སྒྲོགས། ། ཞེས་གསུངས་པ་དག་ཀྱང་སྔ་མའི་དོན་ཡིན་པའི་ཕྱིར་དང་། སྣམ་བུ་བཅུ་གཅིག་དུས་འཁོར་ལས་གསུང་པ་ལྟར་བྱེད་ན། ཚད་དང་དབྱིབས་དང་མིང་འདོགས་དེ་ལྟར་དུ་མ་བཤད་པའི་ཕྱིར་དང་། རིམ་པ་དེ་དག་དེ་ལྟར་དུ་བྱེད་པའི་སྒྲུབ་བྱེད་གཞན་ཡང་མེད་པའི་ཕྱིར་དང་། ཁྱེད་ཀྱི་དེ་དག་ནི་མཐོང་བ་བརྒྱུད་པ་ཙམ་ལས་ཀྱང་འོང་པ་མ་ཡིན་པའི་ཕྱིར་དང་། ཁོ་བོ་ཅག་གི་རྟ་བབས་སྣམ་བུ་བཞི་མ་འདི་ནི་སྦྱོང་རྒྱུད་ཀྱི་ལུགས་ཡིན་པའི་ཕྱིར་དང་།
དེའང་རྒྱུད་དེ་ཉིད་ལས། རྟ་བབས་བཞི་དང་ཡང་དག་ལྡན། ། ཐེམ་སྐས་བཞི་ཡི་ཕྲེང་བ་ཅན། ། སེང་གེ་བ་གླང་རྣམས་ཀྱིས་བརྒྱན། ། དར་དང་ལྡ་ལྡི་དོ་ཤལ་ཕྲེང་། ། དྲིལ་བུ་དང་ནི་རྔ་གཡབ་བརྒྱན། ། རྡོ་རྗེ་རིན་ཆེན་པདྨ་དང་། ། རྒྱ་གྲམ་པ་ཡི་ཕྱག་རྒྱས་བརྒྱན། ། ཞེས་གསུངས་ལ། དེ་ལ་རྐང་པ་དང་པོས།
རྟ་བབས་ཀྱི་སྤྱིའི་གྲངས་དང་། དེ་ནས་རྐང་པ་གཅིག་གིས་རྟ་བབས་ཉིད་ཇི་ལྟར་བྱ་བ་དང་། དེ་ནས་རྐང་པ་གཅིག་གིས་རྟ་བབས་ཀྱི་ཀ་བའི་ལོགས་རྒྱན་དང་། དེ་ནས་རྐང་པ་གཉིས་ཀྱིས་རྟ་བབས་ཀྱི་འོག་གི་ཐོག་རྒྱན་དང་། དེ་ནས་རྐང་པ་གཉིས་ཀྱིས་ཀ་བའི་མཚན་མ་བསྟན་པ་ཡིན་པས་རྒྱལ་བའི་དགོངས་པ་ཕྱིན་ཅི་མ་ལོག་པ་ཡིན་པའི་ཕྱིར་དང་། སྦྱོང་རྒྱུད་སྤྱི་དོན་དུ། རྟ་བབས་སྒོའི་སུམ་འགྱུར། རི་དྭགས་དང་བཞི་འགྱུར་གང་མཛེས་ཞེས་གསུངས་པ་ནི། དེ་ལྟ་བུ་གཞན་བཤད་པ་དག་ཀྱང་དེར་བྱར་རུང་བར་སྟོན་པའི་ཚིག་ཡིན་པའི་ཕྱིར་དང་། ཁྱེད་ཀྱི་མངོན་རྟོགས་རྣམ་ངེས་སྒོའི་ཐད་སྟེགས་བུ་དང་བྲལ་བས།
སྦྱོང་རྒྱུད་ནས་གསུངས་པ་ལྟར། ལྷ་ཁང་དུ་འཛེག་པའི་ཐེམ་སྐས་རྡང་བུ་བཞི་པས་ནང་སྒོའི་ཕྱི་རོལ་ནས་མཛེས་པར་ཞེས་བཤད་པ། དེ་ནས་ཐེམ་པ་དུ་མ་བཙུགས་ནས་འཛེག་དགོས་པའི་དཔངས་ཅི་ཡང་མེད་པའི་ཕྱིར་དང་། འདིར་ཐེམ་སྐས་ཀྱི་རྣམ་པ་འདྲ་བས་ཐེམ་སྐས་ཞེས་མིང་བཏགས་པ་ཡིན་པའི་ཕྱིར་དང་། འཇའ་ཚོན་ནམ། རྨ་བྱའི་མདོངས་ལྟར་འབྲི་བའི་མཐོང་བ་བརྒྱུད་པ་ཡོད་ན་བྲི་པ་ལ་སྐྱོན་མེད་པའི་ཕྱིར་དང་། རྭ་ཐིག་མ་བཤད་པས་བྲི་ཚུལ་ཤེས་དཀའ་ན་ཁྱེད་རང་གིས་དཀྱིལ་མཆོག་ཏུ། ནང་དུ་ཕྱེད་ནས་ཟླུམ་པོར་བསྐོར། ། དེ་ཡི་སུམ་ཆ་ལྟེ་བར་བྱ། ། གཉིས་ཀའང་ཕྱི་ནས་ཆ་རེ་བསྐོར། །
ཞེས་པ་ལས། འདབ་མ་རྣམས་བྲི་ཚུལ་མ་བཤད་པ་ལ་གཞན་ཙམ་དུ་འགྱུར་བའི་ཕྱིར་དང་། རྡོ་རྗེའི་ས་གཞི་ཁ་དོག་སྔོན་པོར་བྱེད་པ་ནི། དཀར་པོའི་རེ་ཁས་མཚམས་ཕྱེ་བས་རྡོ་རྗེ་སྔོན་པོ་ཉིད་འབྱུང་བ་ཡིན་པའི་ཕྱིར་དང་། རྡོ་རྗེ་རྭ་བའི་ནང་དུ་དུར་ཁྲོད་བྲི་བར་བཞེད་པས། ཕྱི་ཁྱམས་ཕལ་ཆེར་དུ་བྲི་བར་དགོས་པའི་སྐབས་མེད་པའི་ཕྱིར་རོ།། །། ལམ་རིམ་ལས། བོད་ཀྱི་སྔགས་པ་དག་སློབ་དཔོན་གྱི་ཇི་སྐད་བཤད་པ་བཞིན་དུ་སྐྱེ་བ་ལ་ཡང་ཐོད་ཕོར་དང་། རིན་པོ་ཆེའི་སྣོད་བཀབ་ནས་བཞག་སྟེ། ཕྱོགས་གཞན་བྲིས་པའི་རྩིག་པ་དེ་ལ་སྦྲེལ་རན་པ་དང་།
ཕྱི་ནས་བལྟས་པས་སྦོམ་པའམ། ཆད་པ་ལ་སོགས་པ་བྱུང་ན། བཟློག་ཐབས་བྱ། བཟང་ངན་བཀྲ་ཤིས་བརྗོད་པ་ལ་སོགས་བྱ་ཟེར་བ་ནི་གཞུང་གི་འབྲུ་མ་ནོན་པའི་གཏམ་དུ་སྣང་སྟེ། བཞི་བརྒྱ་ལྔ་བཅུ་ལས། སྦོམ་པོར་སྐྱེ་བས་ནད་ཀྱིས་འདེབས། ། ཞེས་དང་། ཕྲེང་བར་གྲངས་པ་ཡང་། སྦོམ་པོར་བཀྱེ་ན་ནད་འབྱུང་ངོ་། ། ཞེས་དང་།
དཔལ་འཛིན་གྱིས་ཀྱང་། ཀུན་ཀྱང་སྦོམ་པོ་ལ་སོགས་པའི་སྐྱོན་དང་བྲལ་བར་བྲི་བར་བྱའོ། ། དེ་ལ་སྦོམ་པོ་བྲིས་ན་ནད་འབྱུང་ངོ་། ། ཞེས་གསུངས་པས། སྦོམ་པོ་དང་ཕྲ་བ་དང་ཡོ་བ་བྲིས་པའི་སྐྱོན་ཡིན་གྱི་དང་པོ་སྐྱོན་མེད་བྲིས་པ་ལ། ཕྱིས་སྦོམ་པོ་ལ་སོགས་སུ་སོང་བའི་སྐྱོན་དུ་ཚད་ལྡན་སུས་ཀྱང་མ་གསུངས་པའི་ཕྱིར་ཏེ། དཔེར་ན་གཡས་བསྐོར་མིན་པར་བཀྱེ་ན་ནི། ཞེས་གསུངས་པ་ཚོན་འགྱེད་ལུགས་ཀྱི་སྐྱོན་ཡིན་པ་དང་འདྲའོ། ། འབྲི་བའི་སྐྱོན་ཡིན་པས་སྐྱོན་དེ་དག་ཡོད་པ་རྒྱུ་མཚན་དུ་མཛད་དེ་འབད་ནས་ཚོན་འགྱེད་པར་བྱའོ། ། ཞེས་གསུངས་ཏེ།
འབྲི་བའི་ཚེ་ལེགས་པར་བྲིས་ཀྱང་། ད་གཟོད་བལྟས་པའི་ཚེ་སྐྱོན་དེ་རྣམས་འོང་ན། དེ་ལྟར་གསུངས་པ་ཡང་རིག་པར་ག་ལ་འགྱུར། སྤྱི་རྒྱུད་ལས། བྱང་ཤར་མཚམས་ནས་བརྩམས་ནས་ནི། ། ཕྱེ་མ་དག་ནི་འགྱེད་པར་བྱ། ། གཡས་སུ་སྐོར་ཞིང་རྒྱུན་མི་ཆད། ། ཐམས་ཅད་མཉམ་ཞིང་བར་ཆད་མེད། ། ངན་པ་དང་ནི་ཉམས་པ་དང་། ། མ་སྙོམས་པ་དང་བར་ཆད་ན། །
གནོད་པ་མང་པོ་འབྱུང་བར་འགྱུར། ། དེ་བས་ནན་ཏན་ཆེར་བྱས་ཏེ། ། མཁས་པས་ཕྱེ་མ་འགྱེད་པར་བྱ། ། ཞེས་པ་དང་། དཱ་རི་ཀ་པ་དང་། ནག་པོ་སྤྱོད་པ་དང་། ས་ར་ཧས་ཀྱང་། སྦོམ་པོ་སོགས་སུ་བྲིས་པ་ལ་སྐྱོན་བསྐྱེད་པ་རྒྱུ་མཚན་དུ་བྱས་ནས་འབད་ནས་བྲི་བ་དང་། མཚན་ཉིད་དང་ལྡན་པར་བྲི་བར་གསུངས་སོ། ། དེས་ན་ཐིག་སྐུད་ཆད་པ་སོགས་ཀྱི་ལྟས་ནི་ཐིག་འདེབས་པའི་ཚེ་ཡིན་གྱི།
དེ་ལ་ཐིག་བཀྲ་བརྟག་མི་དགོས་པ་བཞིན་དུ་ཚོན་ལ་ཡང་ཇི་ལྟ་བ་བཞིན་འདྲའོ། ། ཞེས་དང་། པྲཛྙཱ་ཤྲིས་མཐོ་གང་ཙམ་དུ་བྲིས་པའི་ཚེ་གསེར་གཞོང་ལ་སོགས་པ་བཀབ་ནས་མེ་ཏོག་གིས་མཐའ་བསྐོར་ལ་བཞག དེ་ནས་བཀྲ་བཟང་ན། ཨེ་མ་ཧོ་ཞེས་བརྗོད། ངན་ན་རྡུལ་ཚོན་ལ་བགེགས་བསྟིམ་ལ་ཕུར་བུས་གདབ། ཅེས་འཆད་པ་ནི་ཚད་ལྡན་གྱི་གཞུང་ལས་དེ་ལྟར་བཤད་པ་མེད་པས་ཡིད་རྟེན་དུ་མི་རུང་སྟེ། དེའི་དཀྱིལ་ཆོག་ན་ཡིད་རྟེན་མི་རུང་བ་དུ་མ་སྣང་ངོ་། ། དམ་ཚིག་རྡོ་རྗེས་རི་མོ་ལྔ་ཅུང་ཟད་གཅིག་བྲིས་ནས་ཁམས་ཕོར་ལ་སོགས་ཀྱིས་བཀབ་སྟེ། ཕྱི་ནས་སློབ་མ་རྣམས་ཀྱིས་ཅི་བདེར་འགྱེད་ཅེས་པ་དང་།
གྱི་པ་དཔང་། མེ་ཏོག་དང་ལྡན་པའི་སྣོད་ཀྱིས་བཀབ་ནས། དེ་ནས་ཅི་བདེར་བྲིའོ། ། ཞེས་བཤད་ཀྱང་། ཚོན་བཀྲ་བཟང་ངན་བརྟག་པ་མ་བཤད་ལ། འོན་ཀྱང་དེ་ལྟར་བྱེད་པ་ནི། ཀྱཻ་རྡོ་རྗེ་ལས་རིམ་གྱི་ཆོ་ག་ལས། རེག་ལས་མེ་ཏོག་སིལ་མ་གཏོར་ཅིང་། མཆོད་པ་འབུལ་བར་བཤད་པ་ལྟར། རྩིག་པ་ལ་མཆོད་ཅིང་མེ་ཏོག་འཐོར་བར་བྱེད་པས།
དེས་རྡུལ་ཚོན་ལ་གནོད་པ་སྤང་བའི་ཕྱིར་བཀབ་པ་ཡིན་ཏེ། དེ་ཡང་ཆེན་པོ་རྣམས་ཀྱི་མ་བཤད་པས་བྱ་དགོས་མི་དགོས་སྤྱད་པར་བྱའོ། ། ཚོན་ལྟས་ངན་པ་བྱུང་ན་ཞི་བའི་ཐབས་ནི། རྒྱལ་བས་ཉེས་པ་ཞི་ཕྱིར་དུ། ། ཚོན་བཀྱེ་བ་ལ་ཉེས་པ་གང་། ། དེ་ཉིད་བསམ་སྦྱོར་མེད་རྣམས་ལའོ། ། དེ་ཉིད་བསམ་སྦྱོར་བཟང་རྣམས་ལ། ། སུས་ཀྱང་བར་ཆད་བྱེད་མི་ནུས། ། ཞེས་གསུངས་པ་ཕྲེང་བ་ལས་བཤད་དེ། དེ་དག་ནི་ཀླུ་བྱང་གི་དཀྱིལ་ཆོག་ལས་འབྱུང་ངོ་། །
ཞེས་འཆད་དོ།། །། དེ་དག་ནི་རིག་པ་མ་ཡིན་ཏེ། ཚོན་སྦོམ་ཕྲ་སོགས་སུ་བཀྱེ་བ་ལ་སྐྱོན་མེད་པར་ཁོ་བོ་ཅག་མི་བཞེད་པའི་ཕྱིར་དང་། དེས་ཕྱིས་སུ་ཚོན་པྲ་བཟང་ངན་བརྟག་པ་དགག་མི་ནུས་པའི་ཕྱིར་དང་། ཁྱེད་རང་གི་ལུགས་མ་ལེགས་པར་འབད་ནས་བྲིས་པས། བཟང་ངན་བརྟག་མི་དགོས་པར་འགྱུར་བའི་ཕྱིར་དང་། དེའི་ཕྱིར་ཁྱེད་རང་གིས་ཚོན་ལྟས་ངན་པ་བྱུང་བ་ཞི་བའི་ཐབས་ནི་ཞེས་སོགས་བྲིས་པ། རྨི་ལམ་ཙམ་དུ་ཟད་པའི་ཕྱིར་དང་། ལེགས་པར་བྲིས་ཀྱང་སྐྱོན་བྱུང་ན་ཞེས་བྱ་བ་ཡིན་ན། བྲི་བའི་ཚེ་ལེགས་པར་བྲིས་ཀྱང་ད་གཟོད་ལྟས་པའི་ཚེ་ཞེས་སོགས་སྨྱོན་ཚིག་ཡིན་པའི་ཕྱིར་དང་།
ཁྱད་པར་དུ་རྡོ་རྗེ་མཁའ་འགྲོ་ལས། འདོད་དང་ཐར་པ་རབ་སྟེར་བའི། ། ཚོན་རྩི་དག་ནི་འགྱེད་པར་བྱ། ། དཀར་དང་སེར་དང་དམར་དང་ལྗང་། ། ཀུན་གྱི་ནང་རོལ་ནག་པོ་རུ། ། ཚོན་གྱི་ཆ་ནི་རིམ་བཞིན་འགྱེད། ། ཚོན་རྩི་རེ་རེའི་ཞེང་དུ་ནི། ། སྒོ་ཡི་ཉི་ཤུ་ཆ་ཡི་ཚད། ། གལ་ཏེ་ཚོན་རྩི་མི་མཉམ་ཞིང་། ། ཡོ་དང་དམའ་བར་གྱུར་ན་ནི། །
རི་མོ་དམན་པས་དངོས་མི་གྲུབ། ། ཡོན་པོས་གདུང་བ་བསྐྱེད་པ་འོ། ། དཔངས་ནི་མཐེའུ་ཆུང་ཚད་ཙམ་དུ། ། མཐོ་ཞིང་དྲྭ་བར་བྲི་བར་བྱ། ། དེ་ལས་སྦོམ་ན་ནད་འབྱུང་སྟེ། ། དམའ་ན་ནོར་ནི་ཟད་པར་འགྱུར། ། ཡོན་པོས་ཕན་ཚུན་སྡང་འགྱུར་ཏེ། ། ཆད་ན་བླ་མ་སློབ་མ་དག ། གཉིས་ཀ་འཆི་བར་ཤེས་པར་བྱ། ། གཡས་བསྐོར་མ་ཡིན་བྲིས་ནས་ནི། །
རྡུལ་ཚོན་ཕུར་བུས་གདབ་པར་བྱ། ། ཞེས་གསུངས་པས། གལ་ཏེ་ཚོན་ཞེས་སོགས་རྐང་པ་བཞིས། ཚོན་བཀྲ་བརྟགས་པ་དང་། དཔངས་ནི་འཐེབ་ཞེས་སོགས་ལྷག་མ་རྣམས་ཀྱིས་བྲི་བ་ཉེས་པའི་སྐྱོན་བསྟན་ཏེ། སོ་སོར་ཕྱེ་ནས་གསུངས་པ་མ་རྟོགས་པར་ཟད་པའི་ཕྱིར་དང་། ཆེན་པོ་རྣམས་ཀྱིས་མ་བཤད་པས་ཚད་མར་མི་བྱེད་ན་དེ་དག་གི་ལུང་འདྲེན་པ་ངལ་བ་ཁོ་ན་ཡིན་པའི་ཕྱིར་རོ།། །། ཡང་ལམ་རིམ་ལས། ཚོན་འགྱེད་པའི་རིམ་པ་ནི། ཕྱི་ནས་རིམ་པ་ནི།
ཕྱི་ནས་རིམ་པ་བཞིན་དུ་འགྱེད་པར་གསུངས་ཏེ། རྡོ་རྗེ་མཁའ་འགྲོ་ལས། དཀར་དང་སེར་དང་དམར་དང་ལྗང་། ། ཀུན་གྱི་ནང་རོལ་ནག་པོ་རུ། ། ཚོན་གྱི་ཆ་ནི་རིམ་བཞིན་འགྱེད། ། ཞེས་གསུངས་སོ། ། ཕྱི་ནས་རིམ་པ་བཞིན་དུ་རྩིག་པ་ལྔའི་ཚོན་འགྱེད་པར་ངེས་ཀྱང་། དཀར་པོ་སོགས་ཀྱི་རིམ་པ་ནི་མ་ངེས་པས་སྐབས་དང་སྦྱར་རོ། ། རྣམ་སྣང་མངོན་བྱང་ལས། ཚོན་ནི་ནང་ནས་འགྱེད་པར་བྱ། །
ཕྱི་རོལ་ནས་ནི་ཚོན་མི་འགྱེད། ། ཞེས་གསུངས་པ་ནི་འགྱེད་པ་པོ་ནང་དུ་གནས་ནས་བྱ་བ་ལ་དགོངས་པར་བླ་མ་དག་བཞེད་པ་ལེགས་ཏེ། ཚིག་འགྲེལ་ལས་ཀྱང་དེ་ལྟར་བཤད་དོ། ། ཞེས་འཆད་དོ།། །། དེ་ཡང་མི་རིག་སྟེ། དཀྱིལ་འཁོར་གྱི་བྲི་བའི་རིམ་པ་སྤྱི་དང་སྦྱར་ན་ཡང་ཕྱི་ནས་བྲི་བར་མི་རིག་པའི་ཕྱིར་དང་། ནང་དུ་གནས་ནས་བྲི་བར་བཤད་པས། ནང་ནས་འགྱེད་པ་དགག་མི་ནུས་པའི་ཕྱིར་དང་། ཁྱད་པར། ཀུན་གྱི་ནང་དུ་ནག་པོར་བྱས་ཏེ།
དེ་ནས་ཚོན་གྱི་ཆ་གཞན་རྣམས་ནི་ཕྱི་རོལ་དུ་འབྱུང་བའི་རིམ་པ་བཞིན་བྲི་ཞེས་པ་མ་རྟོགས་པར་ཟད་པའི་ཕྱིར་དང་། ཕྱི་ནས་རིམ་བཞིན་འགྱེད་པ་ཡིན་ན། ཚིག་རྐང་པ་སྔ་མ་གཉིས་ཀྱིས་གྲུབ་པས། ཚིག་རྐང་པ་ཐ་མ་ལ་དོན་ཅི་ཡང་མེད་པའི་ཕྱིར་དང་། གཞན་དུ་ཕྱོགས་སྔས། ཕྱི་ནས་ནང་དུ་རིམ་བཞིན་གྱི། ། ཚོན་ལྔས་ཕྱི་ནས་ནང་དུ་རིམ་བཞིན་བྲི། ། ཞེས་བཟློས་པ་ཙམ་ཞིག་འབྱུང་བའི་ཕྱིར་རོ།། །། དྲུག་པ་དཀྱིལ་འཁོར་ཆེན་པོ་སྒྲུབ་ཅིང་མཆོད་པ་ལ། སྒྲུབ་ཅིང་མཆོད་པ་དངོས་དང་།
ཆོ་ག་གཞན་བྱེད་ན་དེ་དག་གི་བྱ་ཚུལ་བསྟན་པ་གཉིས། དང་པོ་ལ། བདག་ཉིད་ཀྱི་དཀྱིལ་འཁོར་སྒྲུབ་པ་དང་། མདུན་བསྐྱེད་ཀྱི་དཀྱིལ་འཁོར་སྒྲུབ་ཅིང་མཆོད་པ་གཉིས། དང་པོ་ནི། དེ་ནས་དཀྱིལ་འཁོར་ཆེན་པོ་ཞེས་པ་ནས། ཚང་བར་བསྒོམ་སྟེ། ཞེས་པའི་བར་གྱིས་བསྟན། གཉིས་པ་ལ་མདུན་བསྐྱེད་ཀྱི་དཀྱིལ་འཁོར་སྒྲུབ་པ་དང་། དེ་ལ་མཆོད་པ་གཉིས།
དང་པོ་ལ། དཀྱིལ་འཁོར་སྒྲུབ་པ་དངོས་དང་། དེ་བསྟན་པར་བྱ་བ་གཉིས། དང་པོ་ལ་བཞི། དམ་ཚིག་གི་དཀྱིལ་འཁོར་འབྱིན་པའི་ཚུལ་གྱིས་སྒྲུབ་པ་དང་། སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབས་པའི་ཚུལ་གྱིས་སྒྲུབ་པ་དང་། ཡེ་ཤེས་སེམས་དཔའ་དགུག་ཞུགས་བྱ་བའི་ཚུལ་གྱིས་སྒྲུབ་པ་དང་། དབང་བསྐུར་ཞིང་རྒྱས་བཏབ་པའི་ཚུལ་གྱིས་སྒྲུབ་པའོ། ། དང་པོ་ནི། དེའི་རྗེས་ལ་སློབ་དཔོན་གྱི་ཞེས་པ་ནས།
འབྱིན་པའི་ཚུལ་གྱིས་སྒྲུབ་པའོ། ། ཞེས་པའི་བར་གྱིས་བསྟན། གཉིས་པ་ནི། དེ་ནས་སྐྱེ་མཆེད་ཞེས་པ་ནས། སྒྲུབ་ཐབས་བཞིན་བྱའོ། ། ཞེས་པའི་བར་གྱིས་བསྟན། གསུམ་པ་ནི། དེ་ནས་ཡེ་ཤེས་སེམས་དཔའ་ཞེས་པ་ནས། དབང་དུ་བྱའོ་ཞེས་པའི་བར་གྱིས་བསྟན། བཞི་པ་ནི།
དེ་བཞིན་དབང་བསྐུར་ཞིང་ཞེས་པ་ནས། སྒྲུབ་ཐབས་བཞིན་བྱའོ་ཞེས་པའི་བར་གྱིས་བསྟན། གཉིས་པ་བསྟན་པར་བྱ་བ་ནི། དེ་ནས་དེ་དག་ཞེས་པ་ནས། དཀྱིལ་འཁོར་སྒྲུབ་པའི་ཆོ་གའོ། ། ཞེས་པའི་བར་གྱིས་བསྟན། གཉིས་པ་ལ། མཆོད་པ་དངོས་དང་། ཆོ་ག་དང་མཆོད་པའི་ལྷག་ཆད་ཁ་སྐང་བའོ། ། དང་པོ་ལ།
དཀྱིལ་འཁོར་གྱི་འཁོར་ལོ་མཆོད་པས་མཉེས་པར་བྱ་བ་དང་། རང་གི་སྙིང་གའི་དཀྱིལ་འཁོར་མཉེས་པར་བྱ་བ་དང་། འབྱུང་པོའི་ཚོགས་གཏོར་མས་ཚིམ་པར་བྱའོ། ། དང་པོ་ནི། དེ་ནས་རང་ཞེས་པ་ནས། བསྟོད་པའི་མཆོད་པའོ། ། ཞེས་པའི་བར་གྱིས་བསྟན། གཉིས་པ་ནི། དེ་ལྟར་མཆོད་པའི་ཞེས་པ་ནས། མཉེས་པར་བྱའོ། །
ཞེས་པའི་བར་གྱིས་བསྟན། གསུམ་པ་ནི། དེ་ནས་སྒྲུབ་གཡོག་གིས་ཞེས་པ་ནས། དོར་བར་བྱའོ། ། ཞེས་པའི་བར་གྱིས་བསྟན། གཉིས་པ་ཆོ་ག་དང་མཆོད་པའི་ལྷག་ཆད་ཁ་བསྐང་བ་ནི། ཐམས་ཅད་ཀྱིས་རྩ་བའི་སྔགས་ཞེས་པ་ནས། དཀྱིལ་འཁོར་བསྒྲུབ་ཅིང་མཆོད་པའི་ཆོ་གའོ། ། ཞེས་པའི་བར་གྱིས་བསྟན། གཉིས་པ་ཆོ་ག་གཞན་བྱེད་ན།
དེ་དག་གི་བྱ་ཚུལ་བསྟན་པ་ནི། རྒྱས་པའི་ཞེས་པ་ནས་བར་དུ་བྱའོ། ། ཞེས་པའི་བར་གྱིས་བསྟན་ཏོ། ། མདུན་བསྐྱེད་ཀྱི་དཀྱིལ་འཁོར་སྒྲུབ་པར། བསྟན་བཅོས་དེ་ཉིད་འདུས་པ་ལས། དཀྱིལ་འཁོར་སྒྲུབ་པའི་སྐབས་སུ་དང་པོར་བདག་བསྐྱེད་བྱས་ནས། ཁམས་གསུམ་སྣོད་བཅུད་སྲུང་བའི་འཁོར་ལོ་ལ་བསྡུ། ཁྱད་པར་དུ་སྲུང་བའི་འཁོར་ལོ་དུར་ཁྲོད་བརྒྱད་ལ། གཞལ་ཡས་ཁང་རྣམས་མི་བསྡུ་བར་བཞག་ལྷ་མོ་བརྒྱད་ཞལ་ལ་བསྡུས་ལ། དེ་ནས་མདུན་བསྐྱེད་རྒྱས་པར་མི་བྱེད་ན།
བདག་གིས་བསྒོམ་པའི་བསྲུང་བའི་འཁོར་ལོ་དང་། བྲིས་པའི་སྲུང་འཁོར་གཉིས་ཐ་མི་དད་སྙམ་དུ་བསྲེས་ལ་བསྲུང་བའི་འཁོར་ལོ་གསལ་བཏབ། དེ་བཞིན་དུ་དུར་ཁྲོད་བརྒྱད་དང་གཞལ་ཡས་ཁང་པའང་ཐ་མི་དད་སྙམ་དུ་གསལ་གདབ། རྒྱས་པར་བྱེད་ན། སྭ་བྷ་ཝས་རྡུལ་ཚོན་སྟོང་པར་བསྒོམ། བདག་གི་མངོན་པར་རྟོགས་པ་དང་མཐུན་པར་བསྲུང་བའི་འཁོར་ལོ་དང་། དུར་ཁྲོད་བརྒྱད་གཞལ་ཡས་ཁང་པ་བསྒོམས་པ་ལ་བདག་གིས་བསྒོམ་པའི་སྲུང་འཁོར་དང་གཞལ་ཡས་ཁང་གི་བར་དུ་བསྲེ། རྡུལ་ཚོན་གྱི་དཀྱིལ་འཁོར་དང་། མངལ་ནས་བསྐྱེད་པ་གཉིས་བསྲེ། སྟ་གོན་གྱི་ལྷ་བསྐྱེད་པ་དང་།
དེ་ལ་ཡེ་ཤེས་པ་དགུག་པ་གཉིས་བསྲེས། དེ་ལ་ཡང་ཡེ་ཤེས་པ་གཅིག་སྤྱན་དྲངས་པ་དང་། ལྔ་བསྲེས་སུ་བྱའོ། ། སྲུང་འཁོར་དུར་ཁྲོད་བརྒྱད་གཞལ་ཡས་ཁང་དང་བཅས་པ་ནི་མདུན་དུ་བསྐྱེད་པ། བདག་གིས་བསྐྱེད་པ་དང་གཉིས་བསྲེས་པ་བསྣན་པས་བདུན་བསྲེས་སུ་འགྲེའོ། ། གང་ལྟར་ཀྱང་། བདག་དཀྱིལ་འཁོར་གྱི་དབུས་སུ་བསམ་པའམ། ཡང་ན་ཤར་ཕྱོགས་ཀྱི་སྒོ་ཁང་དུ་འདུག་པར་བསམས་ལ། དམ་ཚིག་དཀྱིལ་འཁོར་མངལ་འབྱིན་གྱིས་བསྒྲུབས་ཏེ། སྐྱེ་མཆེད་སྐུ་གསུང་ཐུགས་བྱིན་གྱིས་བརླབས་ནས།
སྟ་གོན་གྱི་ལྷ་རྣམས་ནམ་མཁར་བཏེག་པ། དགུག་ཞུགས་སོགས་བྱས་ལ། རང་ཤར་སྒོར་ཡོད་ན་ཕྱག་གཉིས་པར་བྱ་ཞིང་། དབུས་ན་ཡོད་ན་མར་མེ་གཉིས་ཆད་ལྟར་ཕྱག་གཉིས་པར་བྱ་སྟེ། མཆོད་གཏོར་རྣམས་བྱའོ། ། ཞེས་ཟེར་རོ། ། དེ་ནི་མ་ཡིན་ཏེ། བདག་མདུན་བསྲེ་བ་ལ། རྟེན་གྱི་དཀྱིལ་འཁོར་མི་བསྡུ་བར་ལྷ་བརྒྱད་བསྡུད་པའི་སྒྲུབ་བྱེད་མེད་པ་དང་། མདུན་བསྐྱེད་རྒྱས་པར་མི་བྱེད་ཀྱང་།
བདག་མདུན་གཉིས་ཀའི་རྟེན་དང་བརྟེན་པ་གཉིས་ཀ་བསྲེ་དགོས་པས། རྟེན་ཙམ་བསྲེ་བ་མི་འཐད་པའི་ཕྱིར་དང་། དེས་ན་བདག་མདུན་བསྲེ་བར་བྱེད་ན། འཕགས་པས་བཤད་པ་ལྟར།

དང་པོར་བདག་བསྐྱེད་ཀྱི་རྟེན་དང་བརྟེན་པའི་དཀྱིལ་འཁོར་རྫོགས་པར་བསྒོམ། དེ་ནས་མདུན་བསྐྱེད་ཀྱི་རྟེན་དང་བརྟེན་པའི་དཀྱིལ་འཁོར་དམ་ཚིག་པའི་བསྐྱེད་ཆོག་བསྒོམ། དེ་ནས་བདག་མདུན་གཉིས་ཀའི་རྟེན་དང་བརྟེན་པ་དབྱེར་མེད་དུ་བསྲེས་ནས། བདག་ཉིད་གཙོ་བོ་ཡབ་ཡུམ་གྱིས་སྙོམས་འཇུག་བྱས་པས། དཀྱིལ་འཁོར་སྤྲུལ་པ་སོགས་བྱས་ཏེ། དེ་ཡང་དཀྱིལ་འཁོར་བདུན་བསྲེའི་རྣམ་བཞག་བྱེད་ན། བདག་བསྐྱེད་ཀྱི་དམ་ཚིག་པ་དང་། ཡེ་ཤེས་པ་བསྲེས་པ། དེ་མདུན་བསྐྱེད་ཀྱི་དམ་ཚིག་པ་ལ་བསྲེས་པས་སུམ་བསྲེས། དེ་ནས་སྟ་གོན་གྱི་དམ་ཚིག་པ་དང་། ཡེ་ཤེས་པ་བསྲེས་པ་དེ་མདུན་བསྐྱེད་ལ་བསྲེས་པས་དྲུག་བསྲེས།
སླར་ཡང་སྤྱིའི་ཡེ་ཤེས་པ་སྤྱན་དྲངས་ནས་དེ་རྣམས་ལ་བསྲེས་པས་བདུན་བསྲེས་ཡིན་ཀྱང་། འདིར་དཀྱིལ་འཁོར་དེ་ལྟ་བུས་སྒྲུབ་པའི་ཤེས་བྱེད་མེད་པའི་ཕྱིར་དང་། ཤར་སྒོར་རང་གནས་དཀྱིལ་འཁོར་སྤྲུལ་པར་བྱེད་པ་ཡང་། རང་དགའ་ཡིན་པའི་ཕྱིར་དང་། ཞེས་གསུངས་སོ། ། དེ་དག་ནི་རིག་པ་མ་ཡིན་ཏེ། རྡུལ་ཚོན་གྱི་དཀྱིལ་འཁོར་ལ་བརྟེན་བསྐྱེད་ཚུལ་སྐབས་འདིར་གཞན་མ་བཤད་པའི་ཕྱིར། རྟེན་དང་བརྟེན་པ་ཐམས་ཅད་འབྱིན་པའི་ཚུལ་གྱིས་སྒྲུབ་དགོས་པས། དང་པོར་རྟེན་དཀྱིལ་འཁོར་འབྱིན་པའི་ཚུལ་གྱིས་སྒྲུབ་ཏུ་མི་རུང་བའི་ཕྱིར་དང་། བརྟེན་པ་ལྷ་རྣམས་འབྱིན་པ་ལ་གང་དུ་འགོད་པའི་གནས་དཀྱིལ་འཁོར་དགོས་ཤིང་།
རྡུལ་ཚོན་གྱི་དཀྱིལ་འཁོར་ནི། ཐིག་ཚོན་ལ་དམ་ཡེ་བསྲེས་པ་ཙམ་ལས་གཞལ་ཡས་ཁང་གི་རྣམ་པ་ཅན་དུ་ཆོ་གས་སྔར་བསྒྲུབ་པ་མེད་ལ། སཾ་བྷུ་ཊི་ལས། དཀྱིལ་འཁོར་ལྷ་རྣམས་སྔར་བཞིན་ཕྱུང་ནས། ཞེས་གསུངས་པས། བདག་གི་རྣལ་འབྱོར་གྱི་རྟེན་དཀྱིལ་འཁོར་རྡུལ་ཚོན་ལ་བསྲེས་པ་ཉིད་ལ་འགོད་པར་བཞེད་པ་ཡིན་པའི་ཕྱིར་དང་། བདག་གི་རྟེན་དཀྱིལ་འཁོར་བསྡུས་ན། གང་དུ་འགོད་པའི་གནས་དཀྱིལ་འཁོར་མི་གྲུབ་པའི་ཕྱིར་དང་། ལྷ་རྣམས་ལ་ནི་དགོས་པ་དེ་ལྟ་བུ་མེད་པས་འགོད་གཞིར་འཇོག་མི་དགོས་པའི་ཕྱིར། བདག་གི་རྣལ་འབྱོར་གྱི་འཁོར་རྣམས་བསྡུ་བའམ།
འདེགས་པར་བྱ་བ་ལས། ནམ་མཁའ་ལ་སྟ་གོན་གྱི་དཀྱིལ་འཁོར་ཡོད་པའི་ཕྱིར། བསྡུ་བ་སྐབས་སུ་བབ་པ་ཡིན་པའི་ཕྱིར་དང་། དེའི་ཕྱིར་རྡུལ་ཚོན་གྱི་དཀྱིལ་འཁོར་གྱིས་བསྐྱེད་ཆོག་རྒྱས་པ་ནི་སྤྲོས་པ་ལ་དགའ་བ་དག་གིས་ངོར་བསྟན་པ་ཡིན་པའི་ཕྱིར་དང་། ཡེ་ཤེས་པ་གཞུག་པ་ནི། དངོས་གཞིའི་ཐད་འདིར། སཾ་བྷུ་ཊི་ལས། རང་གི་གནས་སུ་འཁོར་ལོ་བཞུགས་པར་བྱའོ། ། ཞེས་གསུངས་ལ། གཞུག་ཚུལ་སྟ་གོན་གྱིས་མཚན་པས།
ནམ་མཁའི་དཀྱིལ་འཁོར་ལ་དཀྱིལ་འཁོར་གསུམ་ཡོད་པས། དེ་ཉིད་འདིར་བསྲེས་པ་ལས། རང་གིས་ངང་གིས་བརྟེན་པ་ལྔ་བསྲེས་དང་། རྟེན་བདུན་བསྲེས་སུ་འགྱུར་བས། བདག་གི་དཀྱིལ་འཁོར་ནམ་མཁར་འདེགས་པ་དང་། དེ་ཉིད་སྟ་གོན་གྱི་དམ་ཚིག་པ་ལ་བཞུགས་པ་དང་། འདིར་མདུན་བསྐྱེད་སྒྲུབ་ཚུལ་འདི་དག་གྲུབ་པས། དེ་ལས་གཞན་པའི་སྒྲུབ་བྱེད་འགོད་མི་དགོས་པའི་ཕྱིར་དང་། ཁྱེད་ཀྱིས་རྡུལ་ཚོན་གྱི་དཀྱིལ་འཁོར་དང་། ལ་ལ་ནས་བསྐྱེད་པ་གཉིས་བསྲེས།
ཞེས་སོགས་བཀོད་པ་དེ་དག་ནི། དབང་ཆུ་འདི་ལ། གཞན་དག་གིས་བཅོས་ནས་མ་དག་པ་དུ་མ་སྣང་བ་དེ་དག་གི་དཔེ་ལས་བླང་བར་སྣང་བའི་ཕྱིར་དང་། སྔོན་གྱིས་དཔེ་རྙིང་དག་ལས་རྡུལ་ཚོན་གྱི་དཀྱིལ་འཁོར་དང་མངལ་ནས་བསྐྱེད་པ་གཉིས་ཏེ། སྟ་གོན་གྱི་ལྷ་བསྐྱེད་པ་དང་། དེ་ལ་བདག་གིས་བསྐྱེད་པ་དང་བཞི་སྟེ། དེ་ལ་ཡེ་ཤེས་པ་གཅིག་སྤྱན་དྲངས་པ་དང་ལྔ་བསྲེས་བྱའོ། ། ཞེས་འབྱུང་བ་འདི་ཉིད། གོང་དུ་བཤད་པའི་བསྐྱེད་བསྲེས་ཀྱི་གྲངས་དང་མཐུན་པས་དག་པ་ཡིན་པའི་ཕྱིར་དང་། དེ་ལ་ཡེ་ཤེས་པ་གཅིག་སྤྱན་དྲངས་པ་ཞེས་པ་སྟ་གོན་གྱི་བདག་བསྐྱེད་ཀྱི་ཡེ་ཤེས་པ་ཡིན་གྱི།
འདིར་སླར་ཡང་ཡེ་ཤེས་པ་སྤྱན་དྲངས་ནས་བསྲེ་བ་མ་ཡིན་པའི་ཕྱིར་དང་། དེའི་ཕྱིར་དབང་ཆུའི་ཡི་གེ་ལ་ལར་སྟ་གོན་གྱི་དཀྱིལ་འཁོར་བསྲེས་པའི་རྗེས་སུ། སླར་ཡང་ཡེ་ཤེས་པ་སྤྱན་དྲངས་ནས་བསྲེ་བ་འབྱུང་བ་ནི། གཞན་དག་གིས། འཕགས་པའི་ཡི་གེ་སོགས་ཡིག་ཆ་གཞན་དག་དང་བསྟུན་པའི་ཕྱིར་བཅུག་པར་ཟད་མོད། འོན་ཀྱང་ཚིག་དེ་ཡོད་པའི་ཡིག་ཆ་ཉུང་བར་སྣང་ལ། འཕགས་པ་རིན་པོ་ཆེས་གསུང་དེ་དག་ནི་དཀྱིལ་འཁོར་དུ་ལྷ་རྣམས་སྔ་མ་བཞིན་དུ་ཕྱུང་ནས། ཞེས་པའི་ལག་ལེན་ཕྱོགས་གཅིག་མངོན་པར་རྟོགས་པ་རྒྱས་པ་དང་འབྲེལ་བའི་ལག་ལེན་ཏེ། འབྲིང་པོ་དང་འབྲེལ་པའི་དབང་ཆུ་འདིར་ནི་སྔ་མ་བཞིན་དུ་ཞེས་པ། བདག་བསྐྱེད་ལ་སྙེགས་དགོས་པ་ལས།
བདག་བསྐྱེད་དུ་ལྷ་ཐམས་ཅད་མངོན་བྱང་ལས་བསྐྱེད་པ་མེད་པའི་ཕྱིར་དང་། སླར་ཡང་ཡེ་ཤེས་པ་སྤྱན་དྲངས་ནས་བསྲེ་བ་ནི་སྟ་གོན་གྱི་བདག་བསྐྱེད་ནམ་མཁའ་ལ་མ་བཏེག་པའི་དབང་དུ་བྱས་ཏེ། དཀྱིལ་འཁོར་བདུན་དུ་བསྲེ་བ་བྱ་བའི་ཕྱིར་མཛད་པ་ཡིན་པའི་ཕྱིར་དང་། དཀྱིལ་འཁོར་དུ་ལྷ་རྣམས་སྔ་མ་བཞིན་དུ་ཕྱུང་ནས་ཞེས་གསུངས་པས། བདག་བསྐྱེད་ལྟར་རང་གཙོ་བོའི་ང་རྒྱལ་གྱིས་དབུས་སུ་གནས་ནས་དཀྱིལ་འཁོར་སྤྲུལ་པའམ། ཡང་ན་དམ་ཚིག་པ་འབྱིན་པ་ཁོ་ན་བསྒྲུབ་པའི་ཕྱིར། རང་ཤར་དུ་གནས་ནས་དཀྱིལ་འཁོར་སྤྲུལ་པ་ཡིན་པའི་ཕྱིར་རོ།། །། བསྟན་བཅོས་དེ་ཉིད་འདུས་པ་ལས། རང་ལུགས་འཇོག་པ་ན། དེ་ནས་དཀྱིལ་འཁོར་སྒྲུབ་ཚུལ་ལ་གཉིས་ཏེ།
སྤྱིའི་སྒྲུབ་ཚུལ་དང་། ཁྱད་པར་གྱི་སྒྲུབ་ཚུལ་ལོ། ། དང་པོ་ནི། རྣལ་འབྱོར་པ་རྣམས་ཁྲུས་བྱས་ཞེས་པ་ལ་སོགས་པ་སྟེ། འདུས་པའི་སྲོལ་གཉིས་ལ་སོགས་པའི་ལུགས་མཁས་ཞིང་གྲུབ་པའི་སློབ་དཔོན་ཀླུའི་བྱང་ཆུབ་ལ་སོགས་པས་གསལ་བར་བྱས་པའོ། ། གཉིས་པ་ནི། ཡང་ན་གཞལ་ཡས་ཁང་གདན་དང་བཅས་པ་གསལ་གདབ། ཞེས་པ་ལ་སོགས་པ་སྟེ། དེ་ཉིད་འདུས་པ་དང་། སཾ་བྷུ་ཊི་ལ་སོགས་པའི་ལུགས་སོ། །
དེ་ལྟར་ཡང་དེ་ཉིད་ལས། དེ་ནས་གོས་ལ་སོགས་པའི་བརྒྱན་པར་བྱས་ནས། ཞེས་པ་ལ་སོགས་པ་སྟེ། གོས་ལ་སོགས་པས་བརྒྱན་པ་ནི། འཁོར་ལོས་བསྒྱུར་བའི་ཆས་སུ་ཞུགས་པའོ། ། བདག་པོའི་རྣལ་འབྱོར་དང་ལྡན་པ་ནི། ཀྱཻ་རྡོ་རྗེའི་མངོན་རྟོགས་རྫོགས་པར་བསྒོམ་བཟླས་བྱེད་པའོ། ། ལྷ་ཐམས་ཅད་ཀྱི་འཁོར་ལོ་ནང་དུ་བསྒོམ་པ་ནི། དཀྱིལ་འཁོར་གྱི་འཁོར་ལོ་སྔར་ལྟར་རང་ལ་བསྡུ་བའོ། ། མཆོད་ཡོན་གྱི་ཉེར་སྤྱོད་བཟླས་ནས་སྒོ་ཕྱེ་བ་ནི་རྡོ་རྗེ་ཤུགས་ཀྱིས་འཇུག་པས།
ཞུགས་ནས་མེ་ཏོག་ཕུལ་ནས་དབང་བསྐུར་ཏེ། མཆོད་ཡོན་ཕུལ་ནས་སྒོ་དབྱེ་བའོ། ། གནས་ཇི་ལྟ་བར་བུམ་པ་ལ་སོགས་པ་བཞག་པ་ནི། སྔར་བཤད་པའི་ཕྱི་ནང་གི་གནས་ཇི་ལྟ་བར་བུམ་པ་ལ་སོགས་པ་དང་། མཆོད་པའི་ཡོ་བྱད་རྣམས་བཞག་པའོ། ། དཀྱིལ་འཁོར་གྱི་ལྷ་རྣམས་སྔ་མ་བཞིན་དུ་ཕྱུང་བ་ནི། བདག་ཉིད་དཀྱིལ་འཁོར་གྱི་དབུས་སུ་འདུག་ནས་སྟ་གོན་དུ་བཤད་པ་ལྟར་སྙོམས་པར་འཇུག་པས། ལྷ་རྣམས་ཕྱི་རོལ་དུ་ཕྱུང་བའོ། ། རང་གི་གནས་ནི་རྡུལ་ཚོན་གྱི་ལྷ་སོ་སོའི་གནས་སོ། ། དེར་འཁོར་ལོ་བཞུགས་པ་ནི།
མངལ་འབྱིན་གྱི་ལྷའི་འཁོར་ལོར་བཞུགས་པའོ། ། ཕྱག་རྒྱ་རྣམས་ནི་སྐྱེ་མཆེད་སྐུ་གསུང་ཐུགས་ཀྱི་མཚན་མ་རྣམས་སོ། ། ཕྱག་རྒྱ་རབ་ཏུ་བསྟན་པ་ནི། ཡེ་ཤེས་པ་དང་དབང་ལྷ་སྤྱན་དྲངས་པ་ལ་སོགས་པའི་ཕྱག་རྒྱ་སྟོན་པའོ། ། དབང་བསྐུར་བ་ནི། ཡེ་ཤེས་པ་སྤྱན་དྲངས་བ་སྔོན་དུ་འགྲོ་བས་བུམ་པ་ལ་སོགས་པའི་དབང་བསྐུར་བའོ། ། ཞེས་གསུངས་སོ། ། དེ་ཡང་མི་རིག་ཏེ། སཾ་བྷུ་ཊི་ལས་གསལ་བར་འབྱུང་བའི་མདུན་བསྐྱེད་སྒྲུབ་ཚུལ་ཡོད་བཞིན་དུ་འདུས་པ་ནས་འབྱུང་བའི་དོན། ཀླུའི་བྱང་ཆུབ་ཀྱིས་མཛད་པ་དག་འདིར་བྱེད་དགོས་པའི་རྒྱུ་མཚན་མེད་པའི་ཕྱིར་དང་།
སཾ་བྷུ་ཊིའི་མདུན་བསྐྱེད་སྟོན་པའི་གཞུང་ནི། དཀྱིལ་འཁོར་དུ་ལྷ་རྣམས་སྔ་མ་བཞིན་དུ་ཕྱུང་ནས་རང་གི་གནས་སུ་འཁོར་ལོ་བཞུགས་པར་བྱའོ། ། རང་གི་ལྷའི་ཕྱག་རྒྱ་རྣམས་ཀྱིས་བྱིན་གྱིས་བརླབ་པའི་ཕྱིར། རང་གི་ལྷའི་ཕྱག་རྒྱ་རབ་ཏུ་བསྟན་པས། རང་གི་དབང་གི་ལྷས་དབང་བསྐུར་བའི་ཏིང་ངེ་འཛིན་ལ་གནས་པར་བསམ་ནས། སྒེག་མོ་ལ་སོགས་པའི་སྔོན་གྱི་མཆོད་པ་དང་། རྔ་དང་གླིང་བུ་ལ་སོགས་པ་ཡིད་དུ་འོང་བའི་རང་གི་མཆོད་པའི་ཁྱད་པར་བྱིན་གྱིས་བརླབས་པའི་རིག་མ་རྣམས་ཀྱི་ཐལ་མོ་སྦྱར་བས་རྡོ་རྗེའི་གླུ་ལེགས་པར་སྦྱར་བ་གསུམ་དུ་བརྗོད་པས་ཕྱག་འཚལ་ཏེ། ཚིམ་པར་བྱ་བའི་དོན་དུ་གསུངས་པའི་སྦྱིན་སྲེག་བྱས་ནས། དེ་ནས་གཟོད་པར་གསོལ་བར་བྱའོ། ། ཞེས་གསུངས་པ་རྣམས་ཡིན་ལ།
བདག་པོའི་རྣལ་འབྱོར་ཞེས་པ་མན་ཆད་མདུན་བསྐྱེད་ལ་སྦྱོར་བའི་བཤད་པ་དག་ཀྱང་ཡོད་མོད། སྙིང་པར་གྱུར་པ་ནི་ས་ཆེན་གྱི་རྒྱུད་ཕྱི་མའི་ཊཱི་ཀར། བུམ་བསྐྱེད་ཀྱི་ཐད་དུ་འབྱིན་པའི་དཀྱིལ་འཁོར་གྱི་འཁོར་ལོའི་ཚུལ་དུ་ལྷ་རྣམས་བསྐྱེད་པར་གསུངས་ཏེ། ཞེས་དང་། མཆོད་ཡོན་རྩ་བའི་བུམ་པར་བཞག ། ཅེས་དང་། དཀྱིལ་འཁོར་ཆེན་པོ་སྒྲུབ་ཅིང་མཆོད་པ་ནི། བསྡུས་པའི་དཀྱིལ་འཁོར་གྱི་སྐབས་འདི་ཉིད་ལས་ཤིན་ཏུ་གསལ་བར་འབྱུང་སྟེ། དམ་ཚིག་གི་དཀྱིལ་འཁོར་གྱི་འཁོར་ལོ་འབྱིན་པའི་ཚུལ་གྱིས་བསྒྲུབ་པ། ཞེས་བུམ་པ་འགོད་པ་ཡན་ཆད་བུམ་བསྐྱེད་དང་།
དཀྱིལ་འཁོར་དུ་ལྷ་རྣམས་ཞེས་པ་མན་ཆད་མདུན་བསྐྱེད་ལ་སྦྱར་བར་ཤིན་ཏུ་གསལ་ཞིང་། རིག་པ་ཡང་ཡིན་ཏེ། དེ་རྣམས་གོས་ལ་སོགས་པའི་རྒྱན་ལ་ཞེས་པ། རྒྱན་བཞི་བུམ་པ་མ་ཡིན་ན། རྒྱན་བཞི་ངོས་མི་ཟིན་པའི་ཕྱིར་དང་། མཆོད་ཡོན་གྱི་ཉེ་བར་སྤྱོད་པ། ཞེས་པའི་བུམ་པའི་དུང་གི་བྱ་བ་སྟོན་པ་མ་ཡིན་པའི་ཕྱིར་དང་། དེ་ནས་སྒོ་མངོན་པར་ཕྱེ་སྟེ་གནས་ཇི་ལྟ་བར་ཞེས་སོགས་ཀྱིས་བུམ་པའི་གནས་བསྟན་པ་ཡིན་པའི་ཕྱིར་དང་། དེའི་ཕྱིར་བུམ་པ་ཁོ་ན་ལ་བཤད་ན་འགྲེལ་ཆགས་པ་ཡིན་པའི་ཕྱིར་དང་། ཁྱེད་ཀྱི་ལུང་གི་རྣམ་ངེས་སུ།
དེ་རྣམས་ཞེས་པ་བྲིས་བཞིན་དུ་འདིར་དེ་ནས་ཞེས་པར་འཆད་པ་གྱི་ནར་འགྱུར་བའི་ཕྱིར་དང་། ལེགས་པའི་རྣལ་འབྱོར་གྱིས་ཞེས་པའི་དོན་ཅི་ཞིག་སྟོན་པ་ཡང་མ་བཤད་པའི་ཕྱིར་རོ།། །། དེ་ལ་མཆོད་པར། བསྟན་བཅོས་དེ་ཉིད་འདུས་པ་ལས། མཆོད་འབུལ་གྱི་སྐབས་སུ། ཁ་ཅིག རང་ཉིད་མར་མེ་གཉིས་ཆད་ཀྱི་ཧེ་རུ་ཀས་བྱེད་པར་འདོད་ཀྱང་གྲུབ་བྱེད་མེད་པས། རང་གི་སྙིང་གའི་ས་བོན་ལས་འཕྲོས་པའི་མཆོད་ཡོན་མ་ལ་སོགས་པས་རྐང་ཐོན་དུ་མཆོད་པ་བྱས་ཏེ། ཞེས་གསུངས་སོ། ། དེ་ནི་ཤིན་ཏུ་མི་རིག་སྟེ།
རང་ཉིད་ཀྱི་དཀྱིལ་འཁོར་གྱི་ཆོ་གར། དེ་ནས་རང་གཙོ་བོ་ལས་མར་མེ་གཉིས་ཆད་ལྟར་གྱེས་པའམ། ཡང་ན་རང་གི་སྙིང་ག་ནས་སྤྲུལ་པའི་མཆོད་པའི་ལྷ་མོ་རྣམས་ཀྱི་ང་རྒྱལ་འཛིན་པས། སྒྲུབ་ཐབས་དང་དེའི་ལག་ལེན་ལྟར་མཆོད་པ་རྣམ་པ་བཞིས་མཆོད་ལ། ཞེས་བཤད་པ་བབ་ཅོལ་ཙམ་དུ་ཟད་པའི་ཕྱིར་དང་། བརྟག་གཉིས་ལས། རྡོ་རྗེ་སེམས་དཔའི་སྙེམས་བྱས་ནས། ། རྐང་པ་གཡས་པ་བརྐྱང་བྱས་ཏེ། ། ཕྱག་གཉིས་ཀྱཻ་རྡོ་རྗེར་སྦྱོར་བས། ། སློབ་དཔོན་བདག་ཉིད་འཇུག་པ་ཉིད། །
ཞེས་གསུངས་པས། མདུན་བསྐྱེད་སྤྲུལ་འབྱིན་ལྟ་བུའི་དམིགས་བསལ་མ་གཏོགས། ཕྱག་གཉིས་པའི་ང་རྒྱལ་གྱིས་མདུན་བསྐྱེད་ཀྱི་དཀྱིལ་འཁོར་གྱི་བྱ་བ་རྣམས་གྲུབ་པར་གསུང་པའི་ཕྱིར། ཐུགས་ཀ་ནས་ཆད་པའི་ཧེ་རུ་ཀ་ཕྱག་གཉིས་པ་ཉིད་སྐབས་སུ་བབས་པ་ཡིན་པའི་ཕྱིར་རོ། ། དེའི་ཕྱིར་རྩ་བཤད་ཀྱི་ཐུན་མོང་མ་ཡིན་པའི་མདུན་བསྐྱེད་སྒྲུབ་ཚུལ་རྣམས་ཚང་ལ་མ་ནོར་བར་དཔལ་ལྡན་ས་སྐྱ་པ་ཁོ་ནས་གསལ་བར་མཛད་པར་སྣང་ངོ་།། །། འབྱུང་པོའི་ཚོགས་གཏོར་མས་ཚིམ་པར་བྱ་བར། བསྟན་བཅོས་དེ་ཉིད་འདུས་པ་ལས། གཏོར་མའི་སྐབས་སུ་ཁ་ཅིག་ན་རེ། གཏོར་མ་བྱིན་གྱིས་བརླབས་པ་མངོན་རྟོགས་ལྟར་བྱས་ནས། གཏོར་མའི་མགྲོན་བསྐྱེད་པ།
ལྷ་དགུའི་དོད་དུ་ཐུགས་རྡོ་རྗེ་སྔོན་པོ་ཕྱག་གཉིས་པ། རིག་མ་སྔོན་མོ་གྲི་གུག་དང་ཐོད་པ་འཛིན་པ་བསྐྱེད་དོ། ། གཞན་རྣམས་ནི་འདྲའོ། ། འབུལ་བའི་སྔགས་ནི། ཨོཾ་ཨིནྡྲ་མན་ཆད་ཀྱིས་ཆོ་ག་ལ། བསྟོད་པའང་མི་བསྐྱོད་རྡོ་རྗེ་མན་ཆད་ཀྱིས་བསྟོད་ནས་འཕྲིན་ལས་བཞོལ་ལོ། ། ཞེས་ཟེར་རོ། ། དེ་ནི་མ་ཡིན་ཏེ། ལྷ་དགུ་བལྟ་བར་མི་དབང་ཞིང་། མི་བསྐྱོད་རྡོ་རྗེ་བལྟ་བར་དབང་པ་དང་།
ཀཱ་ཡ་སོགས་ནི་རྒྱུད་ཀྱི་སྔགས་ལ་མེད་དེ། ཡོད་དུ་ཆུག་ཀྱང་མི་བརྗོད་པ་དང་། བསྟོད་པ་ཡང་། ཁྱོད་ནི་རྣལ་འབྱོར་མ་ཚོགས་ཀྱིས་བསྐོར་བ། ཐུགས་རྡོ་རྗེ་ཡང་ཡིན་པས། དེས་མི་བསྟོད་ཅིང་། མི་བསྐྱོད་རྡོ་རྗེ་སོགས་ཀྱིས་བསྟོད་པ་ལ་སྒྲུབ་བྱེད་རྣམ་དག་མེད་པའི་ཕྱིར་དང་། དེས་ན་འདིར་ནང་མཆོད་ཀྱིས་གཏོར་མ་མི་སྦྱོང་བ་ཡང་། རང་དགའ་ཡིན་པའི་ཕྱིར་དང་། ཇི་ལྟར་དེ་ཉིད་འདུས་པ་ཡིས། །
དཀྱིལ་འཁོར་ཆོ་ག་བཞིན་དུ་བྱ། ། ཞེས་བཞེད་ཅིང་། འདིར་སྒོ་མི་འབྱེད་པ་ལ་རྒྱུ་མཚན་གཞན་མེད་པས་སྒོ་མི་འབྱེད་པ་ཡང་མི་འཐད་པའི་ཕྱིར་རོ། ། འོ་ན་རྡོ་རྗེ་དབྱིངས་ལས། བདག་འཇུག་བླངས་ནས་དཀྱིལ་འཁོར་སྒྲུབ་པར་བཤད་པས། འདིར་ཡང་དེ་བཞིན་དུ་རིགས་ཞེ་ན། སྐྱོན་མེད་དེ། འདིར་ནི་དེ་ལྟ་མ་ཡིན་པའི་ཕྱིར་རོ། ། ཞེས་གསུངས་སོ། ། དེ་དག་ནི་འཐད་པ་མ་ཡིན་ཏེ།
འདིར་གཙོ་བོ་རྡོ་རྗེ་གསུམ་པོ་དེ་ཉིད། ཁྲོམ་ཆེན་པོ་འདུ་བའི་ཁྲོམ་ནོན་ལྟར་སྒོམ་པ་ཡིན་གྱི། ལྷ་དགུ་བལྟ་བར་མི་དབང་པའི་རྒྱུ་མཚན་གྱིས་ཐུགས་རྡོ་རྗེ་སྒོམ་པར་སྨྲས་པ་མེད་པའི་ཕྱིར་དང་། དབང་པོ་སོགས་ཁོ་ན་ལ་གཏོར་མ་འབུལ་བས། ཀཱ་ཡ་སོགས་བརྗོད་མི་དགོས་པའི་ཕྱིར་དང་། འདིར་ཐུགས་རྡོ་རྗེ་ལ་རྣལ་འབྱོར་མའི་ཚོགས་ཀྱིས་བསྐོར་བ་མེད་པའི་ཕྱིར་དང་། དེས་མ་བསྟོད་པ་ལ་སྐྱོན་འཕང་བ་བཞད་གད་ཙམ་དུ་འགྱུར་བའི་ཕྱིར་དང་། སློབ་དཔོན་བདག་ཉིད་སྒོ་ཁང་དུ་འདུག་སྟེ། འཇུག་པའི་བྱ་བ་རྣམས་བྱེད་པར་འགྱུར་བས། གསོལ་བ་གདབ་པའི་ཚུལ་གྱིས་བྱ་བ་ཡིན་གྱི།
སྒོ་འབྱེད་པའི་དམིགས་པ་རང་སྟོབས་ཀྱིས་བྱ་བ་མ་ཡིན་པའི་ཕྱིར་རོ།། །། སྐབས་འདིར་ལམ་རིམ་ལས། ལུས་ཀྱི་དཀྱིལ་འཁོར་བསྒྲུབ་ལུགས་ནི་ཅུང་ཟད་དཀའ་བས། དེའི་ཚུལ་ནི་འདི་སྙམ་དུ། གང་ཞིག་སྒྲུབ་པར་བྱ་བའི་སྒྲུབ་གཞིའི་ལུས་ནི་ཇི་ལྟ་བུ་ཞིག་ཡིན། གང་དུ་སྒྲུབ་པར་བྱ་བའི་དཀྱིལ་འཁོར་ཡང་ཅི་འདྲ་ཞིག་ཡིན། གཞི་དེ་དཀྱིལ་འཁོར་དེར་སྒྲུབ་པའི་ཚུལ་ཡང་ཅི་འདྲ་བ་ཞིག་ཡིན་སྙམ་ན། འདི་ལ་བཤད་པ་བྱ་སྟེ། དབང་གི་སྔོན་དུ་འགྲོ་བའི་དཀྱིལ་འཁོར་གསུམ་ལས། ལུས་ཀྱི་དཀྱིལ་འཁོར་ནི་དྲིལ་བུ་པས།
འགྲོ་བ་འདི་དག་རང་བཞིན་གྱི། ། སྒྲུབ་པའི་དཀྱིལ་འཁོར་གཉིས་མེད་པའོ། ། ཞེས་གསུངས་པ་འདི་ཉིད། གང་ཞིག་སྒྲུབ་པར་བྱ་བའི་བསྒྲུབ་བྱའི་སྒྲུབ་གཞིའི་ལུས་ཀྱི་དཀྱིལ་འཁོར་ཡིན་ཏེ། དཔེར་ན་རྡུལ་ཚོན་དང་། རས་བྲིས་ཀྱི་དཀྱིལ་འཁོར་ནི་སྐབས་འདིའི་སྒྲུབ་གཞི་ཡིན་པ་བཞིན་ནོ། ། དེ་གསུམ་ཀའང་དཀྱིལ་འཁོར་དུ་མ་གྲུབ་ཀྱང་། དཀྱིལ་འཁོར་ཞེས་པའི་ཐ་སྙད་མཛད་དོ། ། ལུས་དཀྱིལ་ལ་རང་བཞིན་གྱིས་གྲུབ་པ་དང་། གཞན་གཉིས་ལ་བཅོས་མའི་དཀྱིལ་འཁོར་ཞེས་པའི་དོན་ནི་ཆོ་གས་སྒྲུབ་པའི་དཀྱིལ་འཁོར་གྱི་དབང་དུ་བྱས་པ་མིན་ཏེ།
དེའི་དབང་དུ་བྱས་ན། གསུམ་ཀ་ཡང་ཡིད་ཀྱིས་བཅོས་པའི་དཀྱིལ་འཁོར་ཡིན་པའི་ཕྱིར་རོ། ། ཡེ་ཤེས་ཀྱི་སྣང་བ་ལས་གྲུབ་པའི་རྟེན་དང་བརྟེན་པར་བྱས་པའི་དཀྱིལ་འཁོར་ངོ་བོ་ཉིད་ཀྱི་ཡོད་མེད་ལ་ཡང་མི་བྱ་སྟེ། དེ་ནི་གསུམ་ཀ་ལ་ཡོད་མེད་མཚུངས་པའི་ཕྱིར་དང་། འགྲོ་བ་རྣམས་བདེ་མཆོག་གི་ལྷར་གདོད་མ་ནས་ཡོད་ན། དེ་ཡི་རང་བཞིན་མི་ཤེས་རྣམས། ། སྣོད་དུ་བྱ་བར་བཞེད་པ་སྟེ། ། ཞེས་གསུངས་པ་མི་རིག་སྟེ། བདེ་མཆོག་གི་ལུས་དཀྱིལ་མི་ཤེས་པ་འགལ་བའི་ཕྱིར་རོ། ། སེམས་ཅན་གྱི་ལུས་ཀྱི་དེ་ཁོ་ན་ཉིད་དང་།
དཀྱིལ་འཁོར་དང་ལྷའི་དེ་ཁོ་ན་ཉིད་དབྱེར་མེད་པ་ལ་བསམ་ནས། རང་བཞིན་གྱིས་གྲུབ་པར་སྨྲ་ན། རྡུལ་ཚོན་དང་བྲིས་སྐུའི་དེ་ཁོ་ན་ཉིད། ལྷ་རྣམས་ཀྱི་དེ་ཁོ་ན་ཉིད་ལ་ཡང་མཚུངས་པས། དེ་གཉིས་བཅོས་མར་འཇོག་པ་མི་རིགས་སོ། ། དེས་ན་དྲིལ་བུ་ཞབས་ཀྱི་བཞེད་པ་ནི། ཡེ་ཤེས་ཀྱི་སྣང་བ་ལས་གྲུབ་པའི་རྟེན་དང་བརྟེན་པའི་དཀྱིལ་འཁོར་དུ་བསྐྱེད་རྒྱུའི་གཞི་རྣམས་གསར་དུ་འབད་པས་བསྒྲུབས་མ་བསྒྲུབས་མཛད་པ་ཡིན་ཏེ། གཞན་གཉིས་ལ་བསྐྱེད་གཞི་རྣམས་ཐིག་ཚོན་ལ་སོགས་པས་གསར་དུ་བསྒྲུབ་དགོས་ལ། ལུས་དཀྱིལ་ལ་ལྷར་བསྐྱེད་རྒྱུའི་རྩ་དང་ཁམས་ལ་སོགས་པ་གསར་དུ་བསྒྲུབ་མི་དགོས་པར་ཡོད་པའི་ཕྱིར་རོ། ། གཉིས་སུ་མེད་པའི་དོན་ནི།
དེ་དག་གཉིས་ལྷར་བསྐྱེད་པའི་དབང་དུ་བྱས་པའོ། ། དེས་ན་སྒོམ་པའི་དཀྱིལ་འཁོར་དུ་བསྒྲུབ་རྒྱུ་ལ། རང་བཞིན་གྱིས་གྲུབ་པའི་ལུས་གཅིག་ངེས་པར་དགོས་སོ། ། འོ་ན་འགྲོ་བ་འདི་དག་ཅེས་སྤྱིར་གསུངས་ན། སློབ་མ་ལ་དབང་བསྐུར་བའི་ལུས་དཀྱིལ་དེ། སློབ་དཔོན་གྱི་ལུས་སམ། དེ་ལས་གཞན་པའི་ལུས་སམ། དེ་དག་སོ་སོར་མི་འབྱེད་པར་སྤྱིར་ལུས་ཙམ་ཞིག་དཀྱིལ་འཁོར་དུ་སྒྲུབ་པ་གང་ཡིན་སྙམ་ན། འདིར་ལུས་ཀྱི་དཀྱིལ་འཁོར་སྒྲུབ་པ་ནི། ལུས་དཀྱིལ་གྱི་མངོན་རྟོགས་བསྒོམ་པ་ཉིད་ཡིན་གྱི།
གཞན་མེད་དོ། ། དེས་ན་ལུས་དཀྱིལ་གྱི་མངོན་རྟོགས་སྒོམ་པ་པོ་དེ་རང་གི་ལུས་ཉིད་ལྷར་བསྒོམ་པ་དང་འདྲ་བར། འདིར་ཡང་དཀྱིལ་འཁོར་སྒྲུབ་མཁན་གྱི་སློབ་དཔོན་དེ་ཉིད་ཀྱི་ལུས་རྟེན་དང་བརྟེན་པའི་དཀྱིལ་འཁོར་དུ་བསྒྲུབས་ནས། དབང་བསྐུར་བ་ཡིན་གྱི་ལུས་གཞན་དེར་དོན་མེད་དོ། ། དེ་ལྟར་ཡང་དྲིལ་བུ་པས། དང་པོར་རེ་ཞིག་འཁོར་ལོ་གསུམ། ། བདག་ཉིད་རྡོ་རྗེ་སློབ་དཔོན་དང་། ། དེ་ནས་སློབ་མ་བདག་འདྲར་བསམ། ། དེ་ནས་ཐམས་ཅད་བསྒྲུབ་པར་བྱ། ། ཞེས་དབང་བསྐུར་བའི་དང་པོར་སློབ་དཔོན་རང་ཉིད་འཁོར་ལོ་གསུམ་གྱི་དཀྱིལ་འཁོར་དུ་བསྒོམས་ནས་དེ་ནས་དབང་བསྐུར་བར་གསུངས་ཏེ།
འདི་ནི་མངོན་རྟོགས་བསྒོམ་པ་དང་། ལུས་དཀྱིལ་གྱི་དཀྱིལ་འཁོར་བསྒོམ་པ་གཉིས་གཞི་མཐུན་པའི་རྣལ་འབྱོར་རོ། ། དེ་ནས་བོད་ཀྱི་བླ་མ་འགའ་ཞིག ཕྱི་དཀྱིལ་བསྒོམ་པའི་མངོན་རྟོགས་བཞིན་དུ་གཞལ་ཡས་ཁང་རྟེན་དང་བཅས་པ་མདུན་དུ་བསྐྱེད་པའི་གཙོ་བོ་དང་། བླ་མ་ཐ་དད་ཀྱི་ལུས་ལ་ལུས་དཀྱིལ་ཚང་བར་བསྒོམས་ནས་བྱེད་པ་དང་། གཞན་དག་བདག་བསྐྱེད་ལུས་དཀྱིལ་བསྒོམས་པ་ལས་ཧེ་རུ་ཀ་ཆ་གཉིས་པར་བྱེད་ནས་རང་གི་ལུས་དཀྱིལ་དུ་འཇུག་པར་འདོད་པ་གཉིས་སྣང་བ་ནི། ཕྱི་མ་ལེགས་ཏེ། སྔ་མ་ལྟར་ན་རང་བཞིན་གྱིས་གྲུབ་པའི་གཞི་དུས་ཀྱི་ལུས་དཀྱིལ་དུ་བསྐྱེད་པར་མེད་པས་དེར་བཞུགས་ནས་དབང་བླངས་པ་རྣམས་ལུས་དཀྱིལ་གྱི་དབང་དུ་མི་འགྱུར་བའི་ཕྱིར་དང་། རང་ཉིད་གང་དུ་བཞུགས་ནས་དབང་བའི་དཀྱིལ་འཁོར་དེར་སློབ་མ་ཡང་བཅུག་ནས་དབང་བསྐུར་བ་ནི། དབང་སྤྱིའི་རྣམ་བཞག་ཡིན་པས།
སློབ་མས་སློབ་དཔོན་གྱིས་ལུས་དཀྱིལ་དུ་དབང་མ་བླངས་པར་འགྱུར་བའི་ཕྱིར་རོ། ། རང་གཙོ་བོ་ལས་བྱེ་ནས་བདག་ཉིད་འཇུག་པ་ནི། བདག་མདུན་ཐ་མི་དད་དུ་བསྒྲུབ་པའི་ཕྱིར་དཀྱིལ་འཁོར་གཉིས་ལ་ཡང་ཡོད་ལ། དབང་བླང་བའི་ཡུལ་ནི་གཙོ་བོ་དང་བླ་མ་གཉིས་ཐ་མི་དད་ལ་བྱའོ། ། མདོར་ན་དཀྱིལ་འཁོར་བསྒྲུབ་པ་ནི། ལུས་དཀྱིལ་གྱི་མངོན་རྟོགས་བསྒོམ་པ་ཉིད་ཡིན་པས། དཀྱིལ་འཁོར་གཞན་གཅིག་བསྒྲུབས་ནས། དབང་དང་བདག་འཇུག་དཀྱིལ་འཁོར་གཞན་གཅིག་ཏུ་བྱེད་པ་ག་ལ་ཡིན། གང་དུ་སྒྲུབ་པའི་དཀྱིལ་འཁོར་ཡང་བཤད་པར་བྱ་སྟེ། རྟེན་གྱི་དཀྱིལ་འཁོར་ཇི་ལྟར་སྒྲུབ་པ་ནི།
ལུས་འདོམ་གང་གྲུ་བཞི་གཞལ་ཡས་ཁང་གྲུ་བཞི། ཞེས་པ་ལ་མཚོན་ན། ཁ་ཅིག་དེ་གཞལ་ཡས་ཁང་དུ་གནས་པ་གསལ་འདེབས་ཟེར་ལ། ཁ་ཅིག་དེ་ནི་གཞལ་ཡས་ཁང་གྲུ་བཞིའི་དོད་ཡིན་པར་མོས་པ་ཙམ་བྱེད་ཟེར་བ་སོགས་མང་དུ་སྣང་ནའང་འཐད་པར་མ་མཐོང་སྟེ། ལུས་གཞལ་ཡས་ཁང་གྲུ་བཞི་སོགས་ཀྱི་རང་བཞིན་དུ་གདོད་མ་ནས་ཡོད་པ་ལ་དེ་ངོ་མ་ཤེས་པ་ཤེས་པར་བྱེད་པ་སོགས་སུ་འདོད་ན་ནི་སྔར་བཀག་ཟིན་ལ། དོད་དུ་མོས་པ་ཙམ་དུ་བྱེད་ན་རྩ་དང་ཁམས་རྣམས་ཀྱང་ལྷར་མི་བསྒོམ་པར་ལྷ་རྣམས་ཀྱི་དོད་དུ་མོས་པ་ཙམ་བྱ་བར་རིགས་སོ། ། དེས་ན་དཀྱིལ་འཁོར་གསུམ་པོ་ནི་རྟེན་དང་བརྟེན་པའི་དཀྱིལ་འཁོར་དུ་བསྐྱེད་པའི་གཞི་མི་འདྲ་བ་ཡིན་གྱི། གང་དུ་བསྐྱེད་པར་བྱ་བའི་དཀྱིལ་འཁོར་ནི་རྣམ་པ་མི་འདྲ་བ་མེད་དེ། བརྟེན་པ་དཀྱིལ་འཁོར་བསྒྲུབ་པ་ནི། ལྷ་དེ་གཉིས་ཀྱི་སྐུ་མདོག་ཕྱག་མཚན་ལ་སོགས་པའི་རྣམ་པ་ཅན་དུ་བསྒོམ་དགོས་པ་བཞིན་དུ།
རྟེན་གྱི་དཀྱིལ་འཁོར་བསྒྲུབ་ནའང་། གྲུ་བཞི་སྒོ་བཞི་ལ་སོགས་པའི་རྣམ་པ་ཅན་དུ་གྲུབ་པ་གཉིས་རྒྱུ་མཚན་ཀུན་ནས་མཚུངས་པའི་ཕྱིར་རོ། ། སྐུ་རྡོ་རྗེ་ཕྲེང་བ་ལས་ཀྱང་། ལུས་ནི་གཞལ་ཡས་ཁང་དུ་གྱུར། ། སངས་རྒྱས་ཀུན་གྱི་ཡང་དག་རྟེན། ། ཞེས་མདོར་བསྟན་ཞིང་། ལུས་ཆ་གང་དང་གང་། གཞལ་ཡས་ཁང་གི་ཆ་གང་དུ་བསྒོམ་པ་རྒྱས་པར་བཤད་པའི་དོན་བསྡུ་བ་ན། དེ་དག་གཞལ་ཡས་ཁང་དུ་གྱུར། ། སངས་རྒྱས་ཀུན་གྱི་ཡང་དག་རྟེན། །
ཞེས་མདོར་བསྟན་ཞིང་། ལུས་ཆ་གང་དང་གང་། གཞལ་ཡས་ཁང་གི་ཆ་གང་དུ་བསྒོམ་པ་རྒྱས་པར་བཤད་པའི་དོན་བསྡུ་བ་ན། དེ་དག་གཞལ་ཡས་ཁང་དུ་བསྒོམ། ། ཞེས་ལུས་ཡོངས་སུ་གྱུར་པ་ལས་གཞལ་ཡས་ཁང་དུ་བསྒོམ་པར་བཤད་དོ། ། ཀླུ་དབྱངས་ཀྱིས་ཀྱང་། ཚངས་པའི་ཐིག་ནས་ཡང་དག་བརྩམས། ། གྲུ་བཞི་པ་རུ་རྣམ་པར་དབྱེ། ། གཞལ་ཡས་ཁང་ལྟར་སྣང་བ་ཡི། ། རྣལ་འབྱོར་པ་ཡི་སྐུའི་དཀྱིལ་འཁོར། །
ཞེས་ལུས་དཀྱིལ་གྱི་རྟེན་གྱི་དཀྱིལ་འཁོར་བསྒོམ་པའི་སྐབས་སུ་ལུས་གྲུ་བཞི་པ་ལ་སོགས་པའི་གཞལ་ཡས་ཁང་དུ་སྣང་དུ་སྒོམ་པར་གསུངས་པའི་ཕྱིར་རོ། ། གལ་ཏེ་ལུས་རྟེན་གྱི་དཀྱིལ་འཁོར་དུ་བསྒོམ་པ་ན། གཞལ་ཡས་ཁང་གི་ཕྱོགས་མཚམས་སུ་ལྷ་མི་འདོད་པར། རང་གི་ལུས་ལ་འགོད་པར་མི་རིགས་སོ་སྙམ་ན། སྐྱོན་མེད་དེ། དཔེར་ན་གསང་འདུས་མི་བསྐྱོད་རྡོ་རྗེའི་སྒྲུབ་ཐབས་སུ། གཞལ་ཡས་ཁང་གི་དབུས་སུ་རྡོ་རྗེ་འཆང་བསྐྱེད་ནས། དེའི་ལུས་ལ་ལྷ་སོ་གཉིས་འགོད་པའི་ལུས་དཀྱིལ་གསུང་པའི་སྐབས་སུ་གཞལ་ཡས་ཁང་གི་ཕྱོགས་མཚམས་སུ་མ་བཀོད་པ་བཞིན་ཏེ་གཞལ་ཡས་ཁང་བསྒོམ་པ་དང་། ལྷ་ལུས་ལ་འགོད་པ་གཉིས་མི་འགལ་བའི་ཕྱིར་རོ། ། ཞེས་འཆད་དོ། །
དེ་དག་ནི་རྒྱུད་པའི་མན་ངག་མེད་པར། ཞིབ་ཏུ་དཔྱད་པའི་ལུས་ཀྱི་བཤད་པར་སྣང་མོད། ཤིན་ཏུ་མི་རིག་སྟེ། དཀྱིལ་འཁོར་དུ་མ་བསྒྲུབ་པའི་རྡུལ་ཚོན་དང་། ཚོན་རྩི་སོགས་ལ་དཀྱིལ་འཁོར་གྱི་ཐ་སྙད་མཛད་པ་གང་དུ་ཡང་མ་མཐོང་ཞིང་མི་སྲིད་པའི་ཕྱིར་དང་། བཅོས་མ་ཡིན་མིན་ཆོ་གས་བསྒྲུབས་མ་བསྒྲུབས་ལ་བྱེད་དམ་སྙམ་པ་རྟོགས་པ་སྐྱེ་བའི་སྐབས་མི་སྲིད་པའི་ཕྱིར་དང་། ཡིད་ཀྱིས་བསྒོམ་པ་ལ་བཅོས་མར་འཇོག་ན། ཁྱེད་ཀྱི་ལུགས་ལ་མ་བཅོས་པའི་སྒོམ་པ་གཏན་ནས་མི་སྲིད་པར་འགྱུར་བའི་ཕྱིར་དང་། གྲུ་བཞི་སོགས་མ་ཡིན་པ་ལ་གྲུ་བཞི་སོགས་སུ་བསྒོམ་པས་བཅོས་མར་འཇོག་ན། ལུས་དཀྱིལ་ཀྱི་སྐབས་འདིར་རྟགས་མི་གྲུབ་པའི་ཕྱིར་དང་།
བདེ་མཆོག་ཡིན་ན་ལུས་དཀྱིལ་མི་ཤེས་པ་འགལ་ན། བརྟག་གཉིས་ལས། སེམས་ཅན་རྣམས་ནི་སངས་རྒྱས་ཉིད། ། འོན་ཀྱང་གློ་བུར་དྲི་མས་བསྒྲིབས། ། ཞེས་གསུངས་པས་སངས་རྒྱས་ཡིན་ན་དྲི་མས་བསྒྲིབས་པར་འགལ་བའི་ཐལ་བ། སྟོན་པ་རྡོ་རྗེ་འཆང་ཆེན་པོ་ལ་འཕང་བར་འདོད་པའི་ཟོལ་དུ་སྣང་བའི་ཕྱིར་དང་། བརྟག་གཉིས་ལས། ལྷ་ཡི་རྣམ་པའི་གཟུགས་ཀྱིས་ནི། ། གཞན་ལ་ཁ་དོག་གནས་པ་ནི། ། སྐྱེས་པ་ཙམ་གྱི་རྣམ་པར་གནས། །
འོན་ཀྱང་བག་ཆགས་ཕལ་པས་སོ། ། ཞེས་གསུངས་པའི་དབང་དུ་བྱས་པ་ཡིན་པས། སེམས་ཅན་གྱི་ལུས་ཀྱི་དེ་ཁོ་ན་ཉིད་ཞེས་སོགས། གང་གི་དབང་དུ་བྱས་པ་ཡིན་ཙམ་ཡང་མི་ཤེས་པའི་རང་བློ་དང་བསྟུན་པའི་མཐའ་གཅོད་ཀྱི་ངལ་བར་ཟད་པའི་ཕྱིར་དང་། གསར་དུ་ཞེས་པའི་དོན། བརྟག་གཉིས་ལས། ལྷ་ཡི་རྣམ་པ་ལས་བདེ་བ། ། དེ་ཕྱིར་སངས་རྒྱས་དངོས་པོ་མིན། ། དེ་ཉིད་དངོས་མེད་ཚུལ་ཡང་མིན། ། ཞེས་པ་ལྟར་ཡིན་པ་མ་རྟོགས་པར་ཟད་པའི་ཕྱིར་དང་།
ལྷར་བསྐྱེད་པ་ལ་ལྟོས་ན། འགྲོ་བ་ཐམས་ཅད་རང་བཞིན་གྱིས་གྲུབ་པའི་དཀྱིལ་འཁོར་གཉིས་མེད་ཡིན་པར་མི་འགྲུབ་པའི་ཕྱིར་དང་། གཞན་གྱིས་ལྷར་བསྐྱེད་པས་ཆོག་ན། སྣང་བ་ཐམས་ཅད་ལྷར་བསྒོམ་པས་འགྲོ་བ་འགའ་ཞིག་དམིགས་སུ་དཀར་བ་དོན་མེད་པའི་ཕྱིར་དང་། དང་པོར་རེ་ཞིག་འཁོར་ལོ་གསུམ། ། ཞེས་པས། ལུས་དཀྱིལ་གྱི་གང་དུ་འཇུག་པའི་དཀྱིལ་འཁོར་སྟོན་པས་འགྲོ་བ་འདི་དག་ཞེས་སོགས་སྤྱིའི་རྣམ་བཞག་སྟོན་པའི་ཚིག་ལ། དེ་ལྟར་དགོས་པ་གནས་པའི་ཕྱིར་དང་། དྲིལ་བུ་ལུས་དཀྱིལ་དུ། མདུན་བསྐྱེད་དང་།
བདག་འཇུག་གཉིས་ཀ་མ་གསུངས་ལ། དངོས་སུ་མ་གསུངས་ཀྱང་བྱེད་པ་ནི། གང་ཟག་གི་བློའི་རིམ་པ་དང་བསྟུན་པ་ཡིན་པའི་ཕྱིར་དང་། དེ་ཡང་རང་བློས་སྦྱར་བ་མ་ཡིན་གྱི། མན་ངག་མཐོང་བརྒྱུད་ཇི་ལྟ་བ་བཞིན་འོང་པ་བཞག་པ་ཡིན་པའི་ཕྱིར་དང་། དེའི་ཕྱིར་ཁོ་བོ་ཅག་མདུན་བསྐྱེད་ཀྱི་གཙོ་བོ་དང་། འཇུག་པ་པོ་རང་གི་བླ་མ་ཐ་མི་དད་དུ་བཞེད་པས། སློབ་དཔོན་གྱི་ལུས་དཀྱིལ་དུ་དབང་མ་བླངས་པའི་རྒྱུ་མཚན་མེད་པའི་ཕྱིར་དང་། སློབ་མ་ནི་སློབ་དཔོན་གྱིས་བདག་བསྐྱེད་བསྒྲུབས་པའི་དཀྱིལ་འཁོར་དེར་འཇུག་པའི། དེ་ལས་ཀྱང་སློབ་དཔོན་གྱི་ལུས་དཀྱིལ་དུ་དབང་མ་བླངས་པའི་རྒྱུ་མཚན་མེད་པའི་ཕྱིར་དང་།
གང་གིས་གང་ཞུགས་ཀྱི་དཀྱིལ་འཁོར་དུ་སློབ་མ་འཇུག་པ་སྤྱིའི་རྣམ་བཞག་ཡིན་པའི་སྒྲུབ་བྱེད་མེད་པའི་ཕྱིར་དང་། ཕྱི་དཀྱིལ་ལ་བྱེད་པས་སྤྱིའི་རྣམ་བཞག་ཡིན་ན། བདག་མདུན་སོ་སོར་བསྒྲུབས་ནས་མདུན་བསྐྱེད་ཀྱི་དཀྱིལ་འཁོར་དུ་བདག་ཉིད་འཇུག་པ་ཕྱི་དཀྱིལ་ལ་ཡང་ཡོད་པའི་ཕྱིར་དང་། འདིར་སློབ་མའི་དབང་བསྐུར་ལ་ཡང་བདག་བསྐྱེད་གཙོ་བོ་ཡིན་ཡང་། བདག་ཉིད་འཇུག་པ་ལ་མདུན་བསྐྱེད་གཙོ་བོ་ཡིན་པའི་ཕྱིར་དང་། བདག་བསྐྱེད་ལས་གཞན་པའི་དཀྱིལ་འཁོར་གཞན་དཀྱིལ་འཁོར་གཞན་དུ་འགྱུར་ན། ཕྱི་དཀྱིལ་གྱི་དབང་བསྐུར་ཡང་དཀྱིལ་འཁོར་གཞན་དུ་དབང་བསྐུར་བར་འགྱུར་བའི་ཕྱིར་དང་། བདག་བསྐྱེད་ཀྱི་སྐབས་ཀྱི་ཡན་ལག་བཞིར་སྒྲུབ་པའི་དབང་བསྐུར་ཡང་དབང་བསྐུར་བ་མ་ཡིན་པའམ། ཡང་ན་དབང་ལྷ་དང་བདག་བསྐྱེད་བསྲེས་ནས་རང་གཙོ་བོ་ལས་བྱེ་བ་སོགས་ཀྱི་རྟོག་བཟོ་དུ་མ་བྱེད་དགོས་པར་འགྱུར་བའི་ཕྱིར་དང་། དེ་ཉིད་དབང་བསྐུར་མ་ཡིན་པ།
བརྟག་གཉིས་སུ་དེ་ཉིད་སྟོན་པའི་འཇུག་ལ། དབང་གི་ལེའུ་ཞེས་འབུར་དོད་དུ་མིང་བཏགས་ནས་གསུངས་པ་ལ་དགག་པ་བྱེད་པར་ཟད་པའི་ཕྱིར་དང་། ལྷ་རྣམས་ཞལ་ཕྱག་གི་རྣམ་པ་ཅན་དུ་བསྒོམས་པས་དཀྱིལ་འཁོར་ཡང་གྲུ་བཞི་སྒོ་བཞིའི་རྣམ་པ་ཅན་དུ་སྒོམ་དགོས་ན། ལྷ་འགོད་པའི་གནས་རྣམས་ཀྱང་ཕྱི་དཀྱིལ་དང་འདྲ་བར་འགོད་དགོས་པར་མཚུངས་པའི་ཕྱིར་དང་། རྣམ་པ་དེ་དག་ཏུ་སྒོམ་པ་དང་གནས་སོ་སོར་འགོད་པ་གཉིས་རྒྱུ་མཚན་ཀུན་ནས་མཚུངས་པའི་ཕྱིར་དང་། རྡོ་རྗེ་ཕྲེང་བའི་ལུང་དེས་གཞལ་ཡས་ཁང་གྲུ་བཞི་སྒོ་བཞིའི་རྣམ་པ་ཅན་དུ་བསྒོམ་པར་མི་འགྲུབ་པའི་ཕྱིར་དང་། འགྲུབ་ན། རྡོ་རྗེ་ཕྲེང་བ་ཉིད་ལས། ལུས་དཀྱིལ་གྱི་ཐད་དུ། དེ་བཞིན་ཁྲོ་བོའི་རྒྱལ་པོ་གཉིས། །
ཤར་དང་ལྷོ་ཡི་མཚམས་སུ་གནས། ། ཞེས་གསུངས་པས་ལྷ་གནས་སོ་སོར་ལྷ་འགོད་དགོས་པར་ཡང་འགྲུབ་པའི་ཕྱིར་དང་། ཀླུ་བྱང་གི་ལུང་དེའི་དེ་མ་ཐག་པར། དེ་སྐད་དུ། བྷ་གའི་དཀྱིལ་འཁོར་ཞེས་བྱ་དང་། ། བྱང་ཆུབ་སེམས་ཀྱི་དཀྱིལ་འཁོར་དང་། ། དཀྱིལ་འཁོར་ལུས་སུ་གསུངས་པ་སྟེ། ། དཀྱིལ་འཁོར་རྣམ་པ་གསུམ་དུ་རྟག ། ཞེས་འདུས་པའི་རྒྱུད་ཕྱི་མ་ལས་གསུངས་སོ། ། ཞེས་ལུས་དཀྱིལ་ཡིན་པའི་སྒྲུབ་བྱེད་དུ་གསུངས་པས།
གྲུ་བཞི་སྒོ་བཞི་པའི་རྣམ་པ་ཅན་དུ་བཞེད་པ་མ་ཡིན་པའི་ཕྱིར་དང་། དེའི་ཕྱིར་གཞལ་ཡས་ཁང་དུ་སྣང་བར་གསུང་པ་མེད་པ་ལ། ལྷ་རྣམས་རྟེན་པའི་ཆ་ནས་གཞལ་ཡས་ཁང་ལྟར་བ་ཞེས་བཞེད་པས། དུ་དང་ལྟར་གྱི་ཁྱད་པར་ཙམ་ཡང་མ་ཕྱེད་པར་ཟད་པའི་ཕྱིར་དང་། ལུས་ཀྱི་ཆ་རྣམས་གཞལ་ཡས་ཁང་དུ་གྱུར་ན། ཕྱིའི་ཧེ་རུ་ཀ་འབྱུང་བའི་རྒྱུ་མཚན་མེད་པའི་ཕྱིར་དང་། དེ་ལྟར་ན། སློབ་དཔོན་རྡོ་རྗེ་དྲིལ་བུ་པས། རྒྱན་གྱི་རབ་མཛེས་ཧེ་རུ་ཀའི། ། ལུས་ནི་དཀྱིལ་འཁོར་དུ་འདོད་དོ། །
ཨིནྡྲ་ནི་ལ་མཚུངས་པའི་འོད། ། ཞལ་བཞི་རེ་རེ་སྤྱན་གསུམ་པ། ། ཞེས་པ་དང་དངོས་སུ་འགལ་ཞིང་ཡི་གེའི་དོན་ཙམ་ཡང་ཡིད་ཡུལ་དུ་མ་བྱས་པར་ཟད་པའི་ཕྱིར་དང་། ཆ་གཉིས་སུ་བྱས་པ་ལས་སོ་སོར་བྱེད་ན། མ་བཤད་པས་མི་རིག་པའི་ཕྱིར་དང་། བརྟག་གཉིས་ལས། དབང་གསུམ་པའི་ལམ་ལ། དཀྱིལ་འཁོར་འཁོར་ལོ་ཞེས་གསུང་པ་ལ། རྡོ་རྗེ་སྙིང་པོས་དོགས་པ་བཅད་པ་ལྟར། སཾ་བྷུ་ཊིར།
ལུས་ལ་དཀྱིལ་འཁོར་དུ་འདོགས་པའི་རྒྱུ་མཚན་འཆད་པ་ན། དངོས་པོ་ཀུན་གྱི་སྙིང་པོ་མཆོག ། དེ་ནི་ལེན་ཅིང་གཅོད་པའི་ཕྱིར། ། ལུས་ནི་དཀྱིལ་འཁོར་ཉིད་དུ་བརྗོད། ། ཅེས་གསུངས་པས། ལུས་དཀྱིལ་གྲུ་བཞི་སྒོ་བཞིའི་རྣམ་པ་ཅན་དུ་བསྒོམ་ན། དོགས་གཅོད་དེ་མི་དགོས་པའི་ཕྱིར། དངོས་སུ་བཀག་པ་ཡིན་པའི་ཕྱིར་དང་། གསང་འདུས་མི་བསྐྱོད་རྡོ་རྗེའི་སྒྲུབ་ཐབས་སུ། གཞལ་ཡས་ཁང་གི་དབུས་སུ་རྡོ་རྗེ་འཆང་བསྐྱེད་ནས་དེའི་ལུས་ལ་ལྷ་སོ་གཉིས་དགོད་པའི་གཞལ་ཡས་ཁང་དེ་ལུས་དཀྱིལ་གྱི་གཞལ་ཡས་ཁང་མ་ཡིན་པའི་ཕྱིར་དང་།
མདོར་བྱས་སུ། ལུས་དཀྱིལ་གྱི་རྟེན་གཞལ་ཡས་ཁང་མི་གསལ་ཡང་། རྣམ་བཞག་རིམ་པར། ཚངས་པའི་ཐིག་ནས་ཡང་དག་བརྩམ། ། ཞེས་སོགས་གསུངས་ཤིང་། ལྷ་རྣམས་ལུས་ལ་འགོད་པར་གསུང་པས། རྟེན་དཀྱིལ་འཁོར་ཡང་ལུས་ལ་འགོད་པར་གྲུབ་པའི་ཕྱིར་དང་། ལྷ་རྣམས་ལུས་ལ་འགོད་ལ། རྟེན་གཞལ་ཡས་ཁང་ལུས་ལ་མི་འགོད་པའི་ཁྱད་པར་འབྱེད་པའི་དོན་མཐུན་གྱི་རྒྱུ་མཚན་ཙམ་ཡང་མེད་པའི་ཕྱིར་རོ། ། བསྟན་བཅོས་དེ་ཉིད་འདུས་པ་ལས།
གཞས་དག་ན་རེ། འདིར་རྟེན་ལུས་ཀྱི་དཀྱིལ་འཁོར་བསྒོམ་པ་ནི། གཞལ་ཡས་ཁང་གྲུ་བཞི་པ་ལ་སོགས་པའི་རྣམ་པར་བསྒོམ་པ་མ་ཡིན་གྱི། ལུས་ཉིད་ལྷའི་གནས་ཡིན་པས་ལུས་ཀྱི་དཀྱིལ་འཁོར་ལྷའི་ལུས་ཀྱི་རྣམ་པར་རགས་པ་འདི་ཉིད་ཡིན་ནོ། ། ཞེས་ཟེར་རོ། ། དེ་ནི་བབ་ཅོལ་ཁོ་ན་ཡིན་ཏེ། དེ་ལྟ་བུའི་སྒྲུབ་བྱེད་རྣམ་དག་མེད་པའི་ཕྱིར་དང་། ལུས་དཀྱིལ་གསལ་བར་སྟོན་པའི་རྒྱུད་རྡོ་རྗེ་ཕྲེང་བ་ལས། སངས་རྒྱས་ཀུན་གྱི་ཡང་དག་རྟེན། ། ལུས་ནི་གཞལ་ཡས་ཁང་དུ་གྱུར། །
ཟུར་བཞི་པ་ནི་མདུན་རྒྱབ་དང་། ། གཡས་དང་གཡོན་གྱི་དབྱེ་བས་སོ། ། ཞེས་སོགས་བཞེད་པ་དང་འགལ་བའི་ཕྱིར། ། ཞེས་དང་། དེས་ན་ལྷ་རྣམས་ནི་གཙོ་བོ་དབུས་དང་། འཁོར་རྣམས་ཕྱོགས་མཚམས་ལ་སོགས་པར་བསྒོམ་བྱ་ཡིན་ཏེ། རྡོ་རྗེ་ཕྲེང་བ་ལས། དེ་བཞིན་ཁྲོ་བོའི་རྒྱལ་པོ་གཉིས། ། ཤར་དང་ལྷོ་ཡི་མཚམས་སུ་གནས། ། ཞེས་བཤད་པ་ལྟར།
ཞེས་གསུངས་སོ། ། དེ་དག་ཀྱང་ཤིན་ཏུ་མི་རིག་སྟེ། ཕྱོགས་སྔ་མ་ལ་བརྗོད་ཟིན་པ་དེ་དག་གི་ཕྱིར་དང་། ལྷ་རྣམས་ཕྱོགས་སོ་སོར་འགོད་ན། རྡོ་རྗེ་ཕྲེང་བ་ལས། བྱམས་པ་རྩ་རྒྱུད་དབུས་ན་བཞུགས། ། ཀུན་བཟང་ཚིགས་ཀྱི་མཚམས་དབུས་སུ། ། ཞེས་གསུངས་པས། བྱམས་པ་དང་། ཀུན་བཟང་དཀྱིལ་འཁོར་གྱི་དབུས་སུ་བཞུགས་དགོས་པར་འགྱུར་བའི་ཕྱིར་དང་།
རྩ་རྒྱུད་དང་། ཚིགས་དབུས་སུ་བཞུགས་ཞེས་བཞེད་ན། ཕྱོགས་མཚམས་སོ་སོར་མི་འགོད་པར་གྲུབ་ཟིན་པའི་ཕྱིར་དང་། ཤར་དང་ཤར་ལྷོའི་མཚམས་ན་གནས་པའི་ཁྲོ་བོའི་རྒྱལ་པོ་གཉིས། ཞེས་ཁྲོ་བོ་ངོས་འཛིན་པའི་ཚིག་ཡིན་པ་མ་རྟོགས་པར་འགྱུར་བའི་ཕྱིར་དང་། སློབ་དཔོན་རྡོ་རྗེ་དྲིལ་བུ་པས། གོ་རིམ་ཇི་ལྟ་བར། སྤྱི་བོར་ཐོད་པའི་དུམ་བུ་དང་རབ་ཏུ་གཏུམ་མོའོ། ། ཞེས་སོགས་ལུས་ཁོ་ན་ལ་འགོད་པར་ཤིན་ཏུ་གསལ་བར་བཤད་པ་དང་འགལ་བའི་ཕྱིར་རོ།། །། བོད་ཀྱི་འཁྲུལ་སྤོང་མཁན་པོས་བོད་དག་གིས་མ་རྒྱུད་ཀྱི་ལུས་དཀྱིལ་མང་པོར།
སྤྱི་བོ་སྣ་ཚོགས་རྡོ་རྗེ། རྐང་མཐིལ་རྡོ་རྗེ་ས་གཞི། རྩིབ་ལོགས་རྡོ་རྗེའི་རྭ་བ། ལྤགས་པ་རྡོ་རྗེའི་གུར་དང་བླ་རེ། བ་སྤུ་མདའི་དྲྭ་བ། སེན་མོ་མེ་རི་རབ་ཏུ་འབར་བ། ཞེས་པ་དང་། སྙིང་གའི་རྩ་བཞི་པོ་སྒོ་བཞི། མིག་པཉྩ་རེ་ཁ་རྩིག་པ། སྣ་རིན་པོ་ཆེའི་ཕ་གུ།
སོ་དྲྭ་བ་དྲྭ་ཕྱེད། ལྕེ་དང་མཆུ་འདོད་པའི་ཡོན་ཏན། ཞེས་སོགས་བྲིས་པ་ལ། ཐམས་ཅད་མཁྱེན་པ་བུ་སྟོན་རིན་པོ་ཆེས། སྡོམ་པ་བཤད་པར། གོ་རིམ་བཞིན་དུ་ལུས་སྐྱེས་ནས། ། རྡོ་རྗེ་ཕུར་བུ་ལྷན་ཅིག་སྐྱེས། ། བཅིང་པ་ཐིག་སྐུད་རབ་ཏུ་ལྡན། ། ཤིན་ཏུ་མཚམས་མེད་བརྟན་པར་བཅིངས། ། གུར་ནི་རུས་པའི་ཕྲེང་བ་ཉིད། །
ཅེས་པ་ཙམ་མ་གཏོགས་རྒྱ་གཞུང་གང་ནའང་། དེ་འདྲ་བ་བཤད་པ་མི་འདུག་གོ ། ཞེས་གསུངས་པ་ནི་ཤིན་ཏུ་མེད་དེ། ལུས་གཞལ་ཡས་ཁང་དུ་བསྐྱེད་ཚུལ་དེ་འདྲ་བ་དང་། ཕྱིའི་དཀྱིལ་འཁོར་ལ་དགུ་ལས་མེད་པ་ལ་ལུས་དཀྱིལ་གྱི་ལྷ་བརྒྱ་ལྔ་བཅུ་རྩ་བདུན་ལ་སོགས་པ་བཀོད་ཅིང་། ལུས་དཀྱིལ་གྱི་ལྷའི་ནང་ན། ཕྱི་ལ་འགོད་པ་དང་ཐུན་མོང་གི་ལྷ་གཅིག་ཀྱང་མེད་པ་སོགས། རྒྱུད་དང་རྒྱ་གཞུང་ཚད་ལྡན་གང་ནས་ཀྱང་མ་བཤད་ཅིང་། དོན་ཐོབ་ལའང་མེད་ཀྱང་། ལུས་དཀྱིལ་དང་ལུས་ལ་ལྷ་འགོད་པ་ཙམ་གྱི་ཁྱད་པར་མ་ཕྱེད་པའི་བློས་བཏགས་ལ།
མན་ངག་མཆོག་ཏུ་མིང་བཏགས་པའི་མུན་སྤྲུལ་དུ་མ་ཞིག་བོད་ཀྱིས་ལུས་དཀྱིལ་སྒྲུབ་ཚུལ་རྣམས་ལ་སྣང་སྟེ། འདིར་དགག་སྒྲུབ་རྒྱས་པར་མ་སྤྲོས་སོ། ། ཞེས་འཆད་དོ། ། དེ་དག་ནི་རང་གིས་མ་མཐོང་ཞིང་བློས་ཡུལ་དུ་མ་བྱས་པ་རྒྱུ་མཚན་དུ་བྱས་ནས་སྨྲས་པ་ཟད་དེ། ཇི་ལྟར་ཕྱི་རོལ་དེ་བཞིན་ནང་། ། སྡོམ་པའི་དེ་ཉིད་རབ་ཏུ་དབྱེ། ། ཞེས་པས་ཕྱི་རོལ་དུ་ཇི་སྙེད་ཡོད་པ་ནང་དུ་སྡོམ་པའི་མན་ངག་གིས། བརྟག་པ་དང་པོའི་ལེའུ་གསུམ་པ་དང་། བརྒྱད་པ་དང་། ཕྱི་མའི་གཉིས་པ་དང་།
ལྔ་པ་རྣམས་ཀྱིས་ཇི་ལྟར་བསྟན་པ་ཐམས་ཅད་ནང་དུ་བཤད་པའི་མན་ངག་གིས་བཤད་པ་རྣམས་རྣ་བའི་ལམ་དུ་མ་གྱུར་པའི་སྨྲ་བ་ཡིན་པའི་ཕྱིར་དང་། དེ་བཞིན་དུ་རྡོ་རྗེ་གུར་ལས། འབྱུང་བའི་མཁའ་འགྲོའི་རྟེན་དང་བརྟེན་པའི་དཀྱིལ་འཁོར་མན་ངག་གིས་ཕྱེ་བ་ཇི་སྙེད་པ་དག་ཀྱང་། ལུས་ལ་ནང་དུ་བསྡམ་པའི་ཚུལ་ཁོང་དུ་མ་ཚུད་པ་ཡིན་པའི་ཕྱིར་དང་། ལྷ་ལ་འགོད་པའི་ལྷ་རྣམས་འཁོར་མང་བར་སྣང་བ་ནི། རྩ་འདབ་ཀྱི་དབང་གིས་ཏེ། སོར་མོ་རྣམས་དཔལ་ཧེ་རུ་ཀ་འགོད་པ་ལྟ་བུ་ཡིན་པའི་ཕྱིར་དང་། གཙོ་བོ་རྣམས་ཀྱི་ཕྱག་མཚན་ནི་གཞུང་ལས་འབྱུང་བ་བཞིན་ནམ། ཡང་རིགས་བདག་གི་སྐབས་སུ་བཤད་པ་ལྟར་ཡིན་པའི་ཕྱིར་དང་། འཁོར་གྱི་ལྷ་རྣམས་ཀྱི་སྐུ་མདོག་དང་ཕྱག་མཚན།
ལྟེ་འདབ་ལ་དབང་བྱེད་པའི་རླུང་གི་དབང་གིས། དེ་ལྟར་འབྱུང་བ་ཡན་ལག་ཡིན་ཏེ། རྩ་རྒྱུད་ལས། ཇི་ལྟར་བདག་མེད་རྣལ་འབྱོར་མ། ། དེ་ལྟར་ཐམས་ཅད་རྣམ་པར་གནས། ། ཞེས་གསུངས་པ་ལྟར་ཡིན་པའི་ཕྱིར་དང་། དེ་དག་ནང་དུ་ཇི་ལྟར་བསྡམ་ཚུལ་ཡང་། རྩ་བའི་རྒྱུད་ལས། ཨེ་ཡི་རྣམ་པས་ལྷ་མོ་སྤྱན། ། ཝྃ་གྱིས་རྣམ་པས་བདག་མེད་བརྗོད། །
མ་ནི་ལྷ་མོ་གོས་དཀར་མོ། ། ཡ་ཡི་རྣམ་པས་སྒྲོལ་མར་བརྗོད། ། ཅེས་དང་། ལྟེ་བ་ལ་སོགས་པའི་རྩ་འདབ་ཀྱི་གྲངས་གསུངས་པ་དེ་ཉིད་གསལ་བར་བྱ་བའི་ཕྱིར། སཾ་བྷུ་ཊི་ལས། ཨེ་ནི་ས་རུ་ཤེས་པར་བྱ། ། ལས་ཀྱི་ཕྱག་རྒྱ་སྤྱན་མ་ཉིད། ། སྙིང་རྗེ་ཆེན་མོ་ཐབས་ཆེན་མོ། ། རང་བཞིན་སྣ་ཚོགས་སྤྱོད་ཡུལ་མ། ། ལྟེ་བར་སྣ་ཚོགས་འདམ་སྐྱེས་ལ། །
སྤྲུལ་པའི་འཁོར་ལོ་རྣམ་པར་གནས། ། ཝྃ་ནི་ཆུ་རུ་ཤེས་པར་བྱ། ། ཆོས་ཀྱི་ཕྱག་རྒྱ་མཱ་མ་ཀཱི ། བྱམས་པ་དང་ནི་སྨོན་ལམ་ཚུལ། ། ལྷ་མོ་རྡོ་རྗེའི་རིགས་གཙོ་མ། ། སྙིང་གར་ཆུ་སྐྱེས་འདབ་བརྒྱད་ལ། ། ཆོས་ཀྱི་འཁོར་ལོ་ཡང་དག་གནས། ། མ་ནི་མེ་རུ་བརྗོད་པ་སྟེ། ། ཕྱག་རྒྱ་ཆེན་མོ་གོས་དཀར་མོ། ། དགའ་དང་སྟོབས་ཀྱི་རྣལ་འབྱོར་གྱིས། །
ལྷ་མོ་པདྨའི་རིགས་བྱུང་མ། ། ལྐོག་མར་ཆུ་སྐྱེས་འདབ་བརྒྱད་གཉིས། ། ལོངས་སྤྱོད་འཁོར་ལོ་ཡང་དག་གནས། ། ཡ་ནི་རླུང་གི་རང་བཞིན་ཏེ། ། ཉོན་མོངས་ཐམས་ཅད་རབ་འཇོམས་བྱེད། ། དམ་ཚིག་ཕྱག་རྒྱ་ཆེན་མོར་གནས། ། ལྷ་མོ་ལས་ཀྱི་རིགས་གཙོ་མ། ། བཏང་སྙོམས་ཡེ་ཤེས་རྣལ་འབྱོར་གྱིས། ། སྒྲོལ་མ་འཁོར་བ་སྒྲོལ་བ་མོ། ། འདམ་སྐྱེས་འདབ་མ་སུམ་ཅུ་གཉིས། །
བདེ་ཆེན་འཁོར་ལོ་ཆེན་པོར་གནས། ། ཞེས་དང་། རྟག་ཏུ་བཞུགས་པར་འདོད་པ་འདི། ། སངས་རྒྱས་ཀུན་གྱི་བསྡམ་པ་བདག ། ཡང་ན་མེ་ལོང་ལྟ་བུའི་ཚུལ། ། དེ་བཞིན་དུ་ཡང་མཉམ་པ་ཉིད། ། སོ་སོར་རྟོག་པའི་ཆོ་ག་བཞིན། ། དེ་ནི་བྱ་བ་ནན་ཏན་ལ། ། རྟག་ཏུ་བཞུགས་པར་བརྗོད་པ་འདི། ། ཤིན་ཏུ་རྣམ་དག་རང་བཞིན་ཅན། །
དེ་བཞིན་རྣམ་པར་སྣང་མཛད་ཉིད། ། གཞན་ཡང་མི་བསྐྱོད་པ་ཉིད་དང་། ། ཡང་ན་རིན་ཆེན་འབྱུང་གནས་ལ། ། ཡང་ན་འོད་དཔག་མེད་པ་ཡིས། ། གང་ཚེ་རྟག་བཞུགས་དོན་ཡོད་ལ། ། བདུད་རྩི་ལྔ་ཡི་གོང་བུའི་ངོས། ། ཐིག་ལེའི་གཟུགས་ཏེ་ཡིད་ལྟ་བུ། ། ཤིན་ཏུ་རྣམ་དག་ཡེ་ཤེས་ཆེ། ། ལྷ་མོ་ཀུན་གྱི་རང་བཞིན་ཅན། ། རྡོ་རྗེ་སེམས་དཔའ་ཞེས་བྱར་བཤད། །
བདེ་བ་དམ་པ་རུ་ནི་བརྗོད། ། ཅེས་དང་། དེ་ལྟར་རིགས་ནི་ལྔ་རྣམས་དང་། ། ཡེ་ཤེས་ལྔ་དང་སངས་རྒྱས་ལྔ། ། འདི་ལས་རྡོ་རྗེ་སྙིང་པོ་དང་། ། མཁའ་འགྲོ་ཁམས་གསུམ་སེམས་ཅན་སྐྱེ། ། ནང་གི་དབྱེ་བ་འདི་ཉིད་ནི། ། བླ་མའི་ཞལ་ལ་རྙེད་པར་འགྱུར། ། ཞེས་དང་། ཧེ་རུ་ཀ་ལ་སོགས་པའི་ལྷ། །
རྩ་གཟུགས་མཛེས་པ་ཡང་དག་འབྱུང་། ། ཞེས་དང་། རྟེན་གྱི་དཀྱིལ་འཁོར་ཡང་། དེ་ཉིད་ལས། ལུས་ཀྱི་དཀྱིལ་འཁོར་ཉམས་དགའ་བར། ། སྒོ་བཞི་ཇི་ལྟར་གསུངས་པ་འོ། ། རང་གི་ཡན་ལག་བརྒྱད་འབྱུང་བ། ། ཀ་བ་དེ་ཡིས་བསྐོར་ཏེ་གནས། ། དངོས་པོ་ཀུན་གྱིས་མཉམ་པའི་ཕྱིར། ། གྲུ་བཞི་པར་ནི་རབ་ཏུ་གྲགས། །
སྐུ་གསུང་ཐུགས་ཀྱི་ངོ་བོ་ནི། ། འཁོར་ལོ་གསུམ་ནི་གཅིག་ཏུ་གསུངས། ། རི་ནི་མགོ་ཡི་ཟེ་འབྲུ་ལ། ། ཇི་ལྟར་རྩོམ་ཆེན་ལ་སོགས་རིམ། ། བླ་མའི་དུས་ཐབས་རིམ་ཉིད་ཀྱིས། ། དེ་ནི་རྫོགས་པར་དཀྱིལ་འཁོར་གནས། ། རྐང་པའི་མཐིལ་དུ་རྩོམ་ཆེན་རླུང་། ། གཞུ་ཡི་དབྱིབས་སུ་རྣམ་པར་གནས། ། སུམ་མདོ་ཡི་ནི་གནས་སུ་ནི། ། དེ་བཞིན་གྲུ་གསུམ་འབར་བ་ཉིད། །
ཟླུམ་པོའི་རྣམ་པའི་གཟུགས་ཀྱིས་ནི། ། ཆུ་ནི་ལྟོ་བར་རྣམ་པར་གནས། ། སྙིང་གར་ཡང་ནི་ས་ཉིད་དེ། ། ཀུན་ནས་གྲུ་བཞི་པ་ཉིད་དོ། ། སྒལ་ཚིགས་དབྱུག་གུའི་གཟུགས་ཀྱིས་ནི། ། རི་རབ་རི་རྒྱལ་དེ་བཞིན་ནོ། ། ཞེས་གསུངས་པ་རྣམས་མ་མཐོང་བར་ཟད་པའི་ཕྱིར་དང་། དེ་དག་གིས་ལུས་དཀྱིལ་སྟོན་པར། ཨ་བྷྱ་ཀཱ་ར་ཡ་བཞེད་པ་ཡིན་ཏེ། མན་སྙེར།
ཨེ་ནི་ས་རུ་ཤེས་པར་བྱ། ། ཞེས་སོགས་ཀྱི་དོན་འཆད་པ་ན། དེ་ལྟར་འདི་རྣམས་ཁམས་དང་། ཕྱག་རྒྱ་དང་། ཚད་མེད་པ་དང་། ཕ་རོལ་ཏུ་ཕྱིན་པ་རྣམ་པར་དག་པའི་ངོ་བོ་རྣམས་ཏེ། སྟོང་པ་ཉིད་དང་སྙིང་རྗེའི་ངོ་བོ་ཉིད་ཀྱིས་ན། ཤེས་རབ་དང་ཐབས་ཀྱི་རང་བཞིན། སྤྱན་མ་ལ་སོགས་པའི་རིམ་པ་ལ། ཁ་ཅིག་ཏུ་ཨེ་ཝཾ་མ་ཡའི་ཡི་གེའི་རང་གི་ངོ་བོ་རྣམས་དང་།
ཁ་ཅིག་ཏུ་ཕྱག་ལ་སོགས་པའི་ངོ་བོ་ཅན་རྣམས་ཀྱང་བསྒོམ་པར་བྱའོ། ། ཞེས་གསུངས་པར་འགྱུར་རོ། ། ཞེས་དང་། ཨིནྡྲ་བྷུ་ཏིས་ཀྱང་། སཾ་བྷུ་ཊིའི་ཊཱིཀ་ཆེན་དུ། འདིར་ལྟེ་བ་འདབ་མ་དྲུག་ཅུ་རྩ་བཞི་པ། སྤྲུལ་པའི་འཁོར་ལོ་ཁ་དོག་སེར་པོའོ། ། དེ་ཡི་དབུས་ཀྱི་ལྟེ་བ་ལ་ཨ་འོད་ཟེར་ལྔའི་རང་བཞིན་འཕྲོ་བའམ། སྙིང་གར་འདབ་མ་བརྒྱད་པ་ཆོས་ཀྱི་འཁོར་ལོ་ཁ་དོག་སྔོན་པོ་འཕྲོ་བའོ། ། དེའི་ལྟེ་བར་ཧཱུྃ་ཁ་དོག་སྔོན་པོ་ཁ་འོག་ཏུ་བལྟ་བའོ། །
དེ་བཞིན་དུ་མགྲིན་པར་ལོངས་སྤྱོད་རྫོགས་པའི་འཁོར་ལོ་འདབ་མ་བཅུ་དྲུག་པ་ཁ་དོག་དམར་པོ་འཕྲོ་བའོ། ། དེའི་དབུས་ཀྱི་ལྟེ་བར་ཨོཾ་ཁ་དོག་དམར་པོ་ཁ་གྱེན་དུ་བལྟ་བའོ། ། སྤྱི་བོར་བདེ་བ་ཆེན་པོའི་འཁོར་ལོ་འདབ་མ་སུམ་ཅུ་རྩ་གཉིས་པ་ཁ་དོག་དཀར་པོ་འཕྲོ་བའོ། ། དེའི་དབུས་ཀྱི་ལྟེ་བར། མི་ཤིགས་པ་ཟླ་བའི་འོད་འཕྲོ་བ་ཁ་འོག་ཏུ་བལྟས་པའོ། ། སྤྱི་གཙུག་ཏུ་ནམ་མཁའི་འཁོར་ལོ་འདབ་མ་ལྔ་པ་ལྗང་གུའོ། ། དེའི་དབུས་ཀྱི་ལྟེ་བར་ཁཾ་གི་ས་བོན་ལྗང་སྔོན་ནོ། ། དེ་བཞིན་དུ་གསང་བར་ཡེ་ཤེས་ཀྱི་འཁོར་ལོ་འདབ་མ་སུམ་ཅུ་རྩ་གཉིས་པ་མདོག་སྣ་ཚོགས་པའོ། ། དེའི་དབུས་སུ་ཧ་དཀར་པོ་དང་། དམར་པོ་སྣང་བའོ། །
དེ་ལྟར་འཁོར་ལོ་དྲུག་ལ་རིམ་པ་བཞིན། རྣམ་པར་སྣང་མཛད་དང་། མི་བསྐྱོད་པ་དང་། འོད་དཔག་མེད་དང་། དོན་ཡོད་གྲུབ་པ་དང་། རིན་ཆེན་དབང་པོ་དང་། རྡོ་རྗེ་སེམས་དཔའོ། ། དེ་བཞིན་དུ་ཁམས་ཀྱི་དབྱེ་བས། སྤྱན་མ་དང་། མཱ་མ་ཀཱི་དང་།
གོས་དཀར་མོ་དང་། སྒྲོལ་མ་དང་། རྡོ་རྗེ་དབྱིངས་ཀྱི་དབང་ཕྱུག་མ་དང་། བདག་མེད་མའོ། ། དེ་རྣམས་ཀྱི་དབུས་སུ་རྩ་གསུམ་སྟེ། ལ་ལ་ན་དང་། ར་ས་ན་དང་། ཨ་ཝ་དྷུ་ཏིའོ། ། ཞེས་དང་། སློབ་དཔོན་ཆེན་པོ་ཛེ་ཏཱ་རི་དགྲ་ལས་རྣམ་རྒྱལ་གྱིས་ཀྱང་ཕྱག་རྒྱ་བཞི་པར།
བཅུ་དྲུག་ཕྱག་ཅན་ཧེ་རུ་ཀ ། དཀྱིལ་འཁོར་པ་དང་བཅས་པ་བསྒོམ། ། ཞེས་དང་། ཡང་དག་སྦྱོར་ལས་བྱུང་བ་བཞིན་ཕྱེ་བའི་མཐུས། ཞེས་པས། ཕྱི་དཀྱིལ་ལྷ་བཅུ་བདུན་དུ་གསུངས་ནས། དེའི་གཙོ་བོའི་ལུས་ལ་ལུས་དཀྱིལ་འགོད་པ་ན། རྣལ་འབྱོར་བདེ་མཆོག་རང་གི་ལུས། ། གྲུབ་པའི་དཀྱིལ་འཁོར་སྐད་ཅིག་བལྟ། ། ལྟེ་བར་དྲུག་ཅུ་རྩ་བཞིའི་རྩ། །
ས་ཡི་རང་བཞིན་སྤྱན་མ་སེར། ། ལས་ཀྱི་ཕྱག་རྒྱའོ། ། སྙིང་གར་བརྒྱད་ཀྱི་རྩ་རྣམས་ལ། ། རྡོ་རྗེ་བཙུན་མོ་མཱ་མ་ཀཱི། ། མདོག་སྔོ་གྲི་གུག་ཐོད་པ་འཛིན། ། གར་གྱི་ལེགས་རོལ་ཆུ་ཡི་ཁམས། ། མགྲིན་པའི་ལོངས་སྤྱོད་འཁོར་ལོ་ཆེར། ། བཅུ་དྲུག་རྩ་ལ་གོས་དཀར་མོ། ། མེ་ཁམས་རྣམ་དག་ཁ་དོག་དམར། ། ཞལ་གཅིག་ཕྱག་གཉིས་མཛེས་པ་མ། །
ཕྱག་རྒྱ་ཆེན་མོའོ། ། གསང་བར་པདྨ་སུམ་ཅུ་གཉིས། ། སྒྲོལ་མ་ལྗང་སྔོ་རླུང་གིས་ཁམས། ། སྟེང་གི་བདེ་ཆེན་འཁོར་ལོ་ལ། ། རྡོ་རྗེ་དབྱིངས་ཀྱི་དབང་ཕྱུག་མ། ། སུམ་ཅུ་རྩ་གཉིས་ཁ་དོག་དཀར། ། བདེ་ཆེན་ནམ་མཁའ་ཉིད་དུ་བརྗོད། ། དམ་ཚིག་གི་ཕྱག་རྒྱའོ། ། རྣམ་སྣང་ལ་སོགས་སངས་རྒྱས་རྣམས། ། འཁོར་ལོའི་དབུས་སུ་རོལ་ཞིང་གནས། །
ཞལ་མདོག་མཚན་མ་ལ་སོགས་པ། ། ཇི་ལྟར་རྒྱུད་ལས་གསུང་བཞིན་བསྒོམ། ། བསམ་གཏན་མི་ནུས་རྣལ་འབྱོར་གང་། ། རྒྱལ་ཆེན་འཁོར་ལོས་བསྒྱུར་བ་ལྔ། ། བདེ་བ་དམ་པའི་ཡུམ་དང་བཅས། ། གཡས་བརྐྱང་བ་ཡི་རོལ་བའི་སྐུ། ། འཁོར་ལོའི་མདོག་མཚུངས་ཞལ་གཅིག་པ། ། འཁོར་ལོ་པདྨ་རྡོ་རྗེ་དང་། ། རིན་ཆེན་རལ་གྲི་གཡས་ན་སྟེ། ། གཡས་མིན་པར་ནི་དྲིལ་བུ་འོ། །
ཀུན་གྱི་དབང་བསྐུར་གནས་སུ་ནི། ། རྡོ་རྗེ་སེམས་དཔའ་ཟླ་བའི་མདོག ། ཤེས་རབ་མ་དང་མཉམ་སྦྱོར་བ། ། རྡོ་རྗེ་དྲིལ་བུ་འཛིན་པ་བསྒོམ། ། མིག་དང་རྣ་བ་སྣ་དང་ནི། ། ལྕེ་ལུས་ཡིད་ལ་ས་སྙིང་པོ། ། རྡོ་རྗེ་འཛིན་དང་མཁའ་སྙིང་པོ། ། འཇིག་རྟེན་དབང་ཕྱུག་སྒྲིབ་སེལ་དང་། ། ཀུན་ཏུ་བཟང་རྣམས་རིགས་དྲུག་གི ། མདོག་དང་མཚན་མ་ཇི་བཞིན་སྐུ། །
ལྔ་པ་སྣ་ཚོགས་རྡོ་རྗེ་སྟེ། ། རལ་གྲི་དག་ནི་སྤངས་པ་འོ། ། ལས་ཀྱི་ཕྱག་རྒྱའོ། ། དེ་བཞིན་གཟུགས་སྒྲ་དྲི་དང་རོ། ། རེག་དང་ཆོས་ཀྱི་ཁམས་རྣམས་ལ། ། གཟུགས་ཀྱི་རྡོ་རྗེ་ལ་སོགས་དྲུག ། ནག་པའི་མདོག་ཅན་ཕྱག་གཉིས་མ། ། མེ་ལོང་པི་ཝཾ་དྲི་ཡི་སྣོད། ། ན་བཟའ་ཆོས་འབྱུང་འཛིན་པ་འོ། ། ཆོས་ཀྱི་ཕྱག་རྒྱའོ། །
ལག་པ་གཡས་པར་གཤིན་རྗེ་དང་། ། གཡོན་པ་ཤེས་རབ་མཐར་བྱེད་དོ། ། བཤང་སྒོར་པདྨ་མཐར་བྱེད་དེ། ། བགེགས་མཐར་བྱེད་པ་གསང་གནས་སུ། ། དཔུང་གཡས་མི་གཡོ་གཡོན་འདོད་རྒྱལ། ། པུས་མོ་གཡས་ནི་དབྱུག་སྔོན་ཅན། ། གཡོན་པ་ལ་ནི་སྟོབས་པོ་ཆེ། ། གཙུག་ཏོར་ཅན་ནི་སྤྱི་བོར་སྟེ། ། རྐང་མཐིལ་དག་ལ་གནོད་མཛེས་སོ། ། ཀུན་ཀྱང་ཁ་དོག་ནག་པོ་སྟེ། །
གཉིས་དང་གསུམ་པ་དཀར་དམར་པོ། ། ཐོ་བ་བེ་ཅོན་པད་བཟང་པོ། ། རྡོ་རྗེ་རལ་གྲི་ལྕགས་ཀྱུ་དང་། ། དབྱུག་པ་རྩེ་གསུམ་ཆོས་འཁོར་ལོ། ། རྟུན་ཤིང་རྣམས་ནི་གཡས་ན་སྟེ། ། གཡོན་ཀུན་སྡིགས་མཛུབ་མཛད་པའོ། ། ཕྱག་རྒྱ་ཆེན་པོའོ། ། ཁྲོ་བོ་རྣམས་ལ་འཁྱུད་པའི་ཡུམ། ། བདེ་བའི་རང་བཞིན་ཁྲོ་མོ་བཅུ། ། རང་གི་ཡབ་དང་འདྲ་བ་སྟེ། །
ལྷ་མོའི་ཆ་ལུགས་འཛིན་པ་མ། ། དམ་ཚིག་གི་ཕྱག་རྒྱའོ། ། ཐམས་ཅད་རྩ་ལས་སྐྱེས་པའི་དངོས། ། སྐུ་གསུང་ཐུགས་ཀྱི་དཀྱིལ་འཁོར་མཆོག ། མཁས་པས་རང་གི་ལུས་ཉིད་ལ། ། དངོས་གྲུབ་རྒྱུར་ནི་འབད་པས་བསྒོམ། ། ཞེས་དང་། གཞན་ཡང་རྡོ་རྗེའི་ས་བཞི་ནི། ། རྐང་མཐིལ་གཉིས་ཡིན་རྩིབ་རུས་རྣམས། ། རྡོ་རྗེའི་རྭ་བ་རྒྱས་པ་སྟེ། །
ཀུན་གཡོགས་རྡོ་རྗེའི་དྲྭ་བ་འོ། ། མེ་ནི་སེན་མོ་ཉི་ཤུ་དང་། ། ཇི་ལྟར་སྣ་ཚོགས་རྡོ་རྗེ་ནི། ། མ་ལུས་བསྐྱེད་ཅིང་སྤྲོ་བྱེད་པ། ། སྤྱི་བོར་གནས་པའང་དེ་བཞིན་ནོ། ། ལས་ཀྱི་ཕྱག་རྒྱའོ། ། གཏུམ་དྲག་གཤང་ཁའི་དབྱིབས་ཅན་སྟེ། ། གསང་བ་ཚང་ཚིང་ཁ་རུ་འོ། ། འབར་བ་ཞེས་བྱའི་དུར་ཁྲོད་ནི། ། སྣའི་བུ་ག་གཉིས་ལ་གནས། །
དམྱལ་སོགས་དེ་བཞིན་མི་བཟད་པ། ། མིག་གཉིས་ལ་ནི་གནས་པའོ། ། ཧ་ཧར་རྒོད་དང་གཡེར་ཁ་ཅན། ། རྣ་བ་གཉིས་ལ་གནས་པ་འོ། ། ཆོས་ཀྱི་ཕྱག་རྒྱའོ། ། རྐང་པའི་རླུང་ནི་རླུང་ཆེན་པོ། ། སུམ་མདོ་མེ་སྟེ་ལྟོ་བ་ཆུ། ། བྲང་ནི་ས་རུ་ཤེས་བྱས་ཏེ། ། རྒལ་ཚིགས་རི་རབ་ཏུ་བརྗོད་དོ། ། ཕྱག་རྒྱ་ཆེན་པོའོ། །
ལུས་མི་མཉམ་པ་གྲུ་བཞི་པ། ། རྩ་ཡི་བུ་ག་སྒོ་བཞི་ཡིན། ། ཀ་བ་བརྒྱད་པོ་རྐང་རྣམས་དང་། ། མིག་ནི་རྩིག་པ་ལྔ་རྣམས་སོ། ། རྣ་བ་རྟ་བབས་སྣ་ཕ་གུ། ། ལྕེ་ནི་མཆོད་པ་མཆུ་སྣམ་བུ། ། སོ་ནི་དྲྭ་བ་ལ་སོགས་བརྒྱན། ། མ་ལུས་པ་རུ་བསམ་པ་འོ། ། དམ་ཚིག་གི་ཕྱག་རྒྱའོ། ། ཞེས་གསུངས་པ་རྣམས་མ་མཐོང་བཞིན་དུ་བྱུང་རྒྱལ་དུ་སྨྲ་བར་ཟད་པའི་ཕྱིར་རོ། །
ཡང་ཁ་ཅིག་ལུས་དཀྱིལ་གྱི་རྟེན་དཀྱིལ་འཁོར། རྡོ་རྗེ་བ་ལས་བྱུང་བ་བཞིན་དང་། ཕོ་བྲང་གི་གཙོ་བོ་རྣམས། རྡོ་རྗེ་སྐྱིལ་ཀྲུང་གིས་བཞུགས་པ་ཞེས་བྱ་བ་ལ་སོགས་བཞེད་དོ། ། དེ་ཡང་མི་རིག་སྟེ། རང་གིས་བཤད་པའི་རྒྱུད་དུ་འབྱུང་བའི་ལུས་མཉམ་པ་གྲུ་བཞི་སོགས་བོར་ནས། གཞན་ནས་འབྱུང་བའི་མདུན་གཡས་གཡོན་གྲུ་བཞི་སོགས་བྱེད་པ་ནི། ཡོད་པའི་སྒོ་བོར་ནས་མེད་པའི་སྲང་ཆག་པ་ཡིན་པའི་ཕྱིར་དང་། རྩ་བཤད་འདི་རྣམས་སུ་འབྱུང་བའི་ཀྱེ་རྡོ་རྗེ་རྣམས། དེ་ལྟ་བུའི་བཞུགས་ཚུལ་གྱིས་བཞུགས་པར་བཤད་པ་མེད་པའི་ཕྱིར་རོ། །
དེའི་ཕྱིར་རྒྱུད་སྡེ་རྒྱ་མཚོའི་ཤིན་ཏུ་ཟབ་པའི་གནད་ལུས་ཀྱི་དཀྱིལ་འཁོར་བསྒོམ་པའི་རྣམ་པར་བཞག་པ་མ་ལུས་པ། དཔལ་ལྡན་ས་སྐྱ་པ་ཁོ་ནའི་མན་ངག་གིས་གསལ་བར་མཛད་པར་སྣང་ངོ་།། །། ས་སྐྱ་པའི་རྗེས་འབྲང་་་་་་མུས་པའི་ཆོས་རྗེ་དཀོན་མཆོག་རྒྱལ་མཚན་པ་ཁ་ཅིག འདི་ལ་དཔྱལ་པོ་ཉི་མ་རྡོ་རྗེ་ལ་སོགས་པ་ཁ་ཅིག་ན་རེ། ལུས་ཀྱི་ཆ་ཤས་དེ་དང་རྟེན་གྱི་དཀྱིལ་འཁོར་གྱི་ཆ་དེ་དང་དེའི་དོད་དུ་མོས་པ་ཙམ་བྱས་ནས་ཚང་རྩི་བ་ཙམ་ཡིན་གྱི་དེ་དང་དེའི་རྣམ་པར་བྱས་ནས་བསྒོམ་མི་དགོས་ཞེས་གསུངས་སོ། ། དེ་ནི་མི་འཐད་དེ། སཾ་བྷུ་ཊི་ལས། རྐང་པའི་མཐིལ་དུ་རྩོམ་ཆེན་རླུང་། ། གཞུ་ཡི་དབྱིབས་སུ་རྣམ་པར་གནས། ། ཞེས་སོགས་ཀྱིས་རྟེན་ལུས་དཀྱིལ་གྱི་འབྱུང་བ་བཞི་པོའི་དབྱིབས་ཀྱི་ཁྱད་པར་བསྟན་ལ།
དེའི་སྟེང་དུ་སྡོམ་པ་བཤད་པར། སྔོན་པོ་གཞུའི་དབྱིབས་སུ་གནས། ། ཞེས་སོགས་ཀྱིས་ཁ་དོག་ཀྱང་བཤད་པ་དང་། རང་གི་ཡན་ལག་བརྒྱད་འབྱུང་བའི། ། ཀ་བ་དེ་ཡིས་བསྐོར་ཏེ་གནས། ། ཞེས་དང་། དྷ་རི་ཀ་པས། རྐང་བརྒྱད་ལས་ནི་བྱུང་བ་ཡི། ། ཀ་བ་དེ་ཡིས་བསྐོར་ཏེ་གནས། ། ཞེས་རང་གི་ཡན་ལག་གི་རྐང་བརྒྱད་ལ་བཟོས་པའི་ཀ་བའི་རྣམ་པ་ཅན་བརྒྱད་བསྒོམ་པར་བཤད་པ་དང་འགལ་བའི་ཕྱིར་རོ། །
དེས་ན། རང་ལུགས་ནི། གོང་དུ་བཤད་པའི་སཾ་བྷུ་ཊིའི་གཞུང་དེས། གནས་རྐང་མཐིལ་དང་། སུམ་མདོ་དང་། ལྟོ་བ་དང་སྙིང་ག་རྣམས་སུ་ངོ་བོ་རླུང་དང་། མེ་དང་། ཆུ་དང་། ས་རྣམས་དབྱིབས་གཞུའི་དབྱིབས་དང་། གྲུ་གསུམ་དང་།
ཟླུམ་པོ་དང་། གྲུ་བཞི་རྣམས་སུ་སྒོམ་པར་བཤད་པས། རྟེན་ལུས་དཀྱིལ་གྱི་འབྱུང་བ་བཞི་སོགས་པའི་གཞི་ལུས་ཀྱི་ཆ་ཤས་རྣམས་ལུས་ཀྱི་གནས་གང་དང་གང་ན་ཡོད་པ་དེར། བསྐྱེད་གཞི་དེའི་བསྐྱེད་བྱ་གང་ཡིན་པ་དེ་དང་དེའི་རྣམ་པར་བསྒོམ་པ་ཡིན་ནོ། ། དེ་ཡང་རྐང་མཐིལ་གཉིས་ན་བསྐྱེད་གཞི་རླུང་གཉིས་ཡོད་པ་དེ། གཞུའི་དབྱིབས་ཅན་གྱི་རླུང་གི་དཀྱིལ་འཁོར་རེ་རེ་བསྒོམ། དེ་བཞིན་དུ་སྒལ་ཚིགས་ཀྱི་གྲངས་ཇི་སྙེད་ཡོད་པ། དེ་རྙེད་ཀྱང་རི་རབ་ཀྱི་རྣམ་པ་ཅན་དུ་བསྒོམས་ཏེ། དཔེར་ན་མིག་གཉིས་སུ་རྡོ་རྗེའི་འོད་དང་ལངྒའི་དབང་ཕྱུག་མ་རེ་རེ་བསྒོམ་པ་དང་། སོར་མོ་བཅུ་དྲུག་ཏུ་དཔལ་ཧེ་རུ་ཀ་དང་།
ཤིན་ཏུ་དཔའ་མོ་རེ་རེ་བསྒོམ་པ་བཞིན་ནོ། ། ཞེས་འཆད་དོ། ། དེ་དག་ནི་རྗེ་བཙུན་གོང་མའི་དགོངས་པ་མ་ཡིན་ཏེ། མིག་ཏུ་རྩིག་པ་བསྒོམ་པའི་ཚེ། དཀྱིལ་འཁོར་ལ་ཇི་ལྟར་ཡོད་པ་དང་འདྲ་བར་བསྒོམ་ན། སྒོ་བཞི་ཡང་མིག་ལ་ཡོད་པར་འགྱུར་བའི་ཕྱིར་དང་། ཀ་བ་སོགས་ཀྱང་དེར་བྱེད་དགོས་པར་འགྱུར་བའི་ཕྱིར་དང་། མི་བསྒོམ་ན་རླུང་གི་དཀྱིལ་འཁོར་སོགས་གཞུའི་དབྱིབས་ཅན་སོགས་སུ་བསྒོམ་དགོས་པའི་རྒྱུ་མཚན་མེད་པའི་ཕྱིར་དང་། སྒོ་བཞི་སྙིང་གར་བསྒོམ་པས་དེར་མི་བསྒོམ་ན། སྙིང་གར་བསྒོམ་པའི་ཚེ།
སྒོ་འཁྱུད་འགྲམ་ལོག་རྣམས་གང་གིས་བྱེད་པ་མི་ཤེས་པའི་ཕྱིར་དང་། རྩིག་པས་བྱེད་ན་སྙིང་གར་རྩིག་པ་འབྱུང་བའི་རྒྱུ་མཚན་མེད་པའི་ཕྱིར་དང་། གྲུ་བཞི་ཡང་གང་གིས་བྱེད་པ་མི་ཤེས་པའི་ཕྱིར་དང་། ཀ་བ་སོགས་དེར་བྱེད་མི་དགོས་ན། དབྱིབས་སོ་སོར་ཡོད་པ་ལྟར་བསྒོམ་ལ་གནས་སོ་སོར་ཡོད་པ་ལྟར་བསྒོམ་མི་དགོས་པའི་དོན་མཐུན་གྱི་རྒྱུ་མཚན་ཅི་ཡང་མེད་པའི་ཕྱིར་དང་། གལ་ཏེ་མིག་ཏུ་དཀྱིལ་འཁོར་རྫོགས་པར་བསྒོམ་ན། རླུང་གི་རིག་པས་དཀྱིལ་འཁོར་ཡང་གཉིས་བསྒོམ་དགོས་པར་འགྱུར་བའི་ཕྱིར་དང་། སཾ་བྷུ་ཊིའི་ལུང་གི་དོན་ནི། གནས་དེ་དག་དེ་དང་དེར་བསྒོམ་པའི་རྒྱུ་མཚན་འདྲ་ཆོས་སྟོན་པ་ཡིན་པས། དེའི་ཕྱིར་སོ་སོའི་དབྱིབས་ཅན་དུ་བསྒོམ་ན།
ཕྱི་རོལ་དུ་དཀྱིལ་འཁོར་གྱི་རྣམ་པ་ཅན་དུ་བསྒོམ་པ་ཉིད་ཆེས་བཟང་བའི་ཕྱིར། དཔྱལ་པ་འགོག་པའི་ཟོལ་གྱིས་རྗེ་བཙུན་གོང་མ་འགོག་པར་མ་བྱེད་ཅིག སྒལ་ཚིགས་རེ་རེ་བཞིན་རི་རབ་ཏུ་བསྒོམ་པ་ལ་གོང་མའི་དགོངས་པ་མ་ཡིན་ཏེ། རྒྱུད་ལས། སྒལ་ཚིགས་དབྱུག་གུའི་དབྱིབས་ཀྱིས་ནི། ། རི་རབ་རི་ཡི་རྒྱལ་པོ་འོ། ། ཞེས་པའི་མཆན་དུ་ས་ཆེན་གྱིས། མགོ་བོ་ནི་རི་རབ་ཀྱི་མགོ་ལྟ་བུ་ཡིན་ལ། རི་རབ་བྱིན་པོ་ལྟ་བུ་ནི་སྒལ་ཚིགས་སོ། ། ཞེས་གསུངས་པ་དང་དངོས་སུ་འགལ་བའི་ཕྱིར་རོ།། །།
བདུན་པ་འཇུག་ཅིང་དབང་བསྐུར་བ་ལ་གཉིས། སློབ་དཔོན་བདག་ཉིད་འཇུག་ཅིང་དབང་བླང་བ་དང་། སློབ་མ་འཇུག་ཅིང་དབང་བླང་བའོ། ། དང་པོ་ལ་བཞི། འཇུག་ཅིང་དབང་བླང་བ་དངོས། དམ་ཚིག་གསུམ་གྱི་གླུ་བླང་བ། བདེན་པའི་ཚིག་བརྗོད་པ། བར་སྐབས་ཀྱི་བྱ་བ་བསྟན་པའོ། ། དང་པོ་ནི་གལ་ཏེ་རབ་ཏུ་གནས། ཞེས་པ་ནས་ཡོངས་སུ་རྫོགས་པ་དང་ཞེས་པའི་བར་གྱིས་བསྟན།
གཉིས་པ་ནི། སློབ་མ་གཞུག་པར་བྱ་བའི་ཕྱིར། ། ཞེས་པ་ནས། ཞེས་བརྗོད་དོ་ཞེས་པའི་བར་གྱིས་བསྟན། གསུམ་པ་ནི། དེ་ནས་བདེན་པའི་ཞེས་པ་ནས། ཞེས་ལན་གསུམ་བརྗོད་ཅེས་པའི་བར་གྱིས་བསྟན། བཞི་པ་ནི། དེ་ནས་འཇིག་རྟེན་དང་ཞེས་པ་ནས། བར་ཆད་ཞི་བར་བྱ་བའི་དོན་དུ་བཞག་ལ་ཞེས་པའི་བར་གྱིས་བསྟན།
གཉིས་པ་སློབ་མ་འཇུག་ཅིང་དབང་བསྐུར་བ་ལ་གཉིས། གཞུག་ཅིང་དབང་བསྐུར་བ་དངོས་དང་། ཆོ་ག་གཞན་བྱེད་ན་དེའི་བྱ་ཚུལ་ལོ། ། དང་པོ་ལ་གཉིས། འཇུག་པ་དང་། དབང་བསྐུར་བའོ། ། དང་པོ་ལ་གཉིས། སྔོན་དུ་བྱ་བ་ཅུང་ཟད་དང་། འཇུག་པ་དངོས་སོ། ། དང་པོ་ནི།
རྡོ་རྗེ་སློབ་དཔོན་གྱི་ཞེས་པ་ནས། གྲལ་འཇུག་ལ་ཞེས་པའི་བར་གྱིས་བསྟན། འཇུག་པ་དངོས་ལ་གཉིས། ཕྱིའི་འཇུག་པ་དང་། ནང་གི་འཇུག་པའོ། ། དང་པོ་ལ་དོན་བརྒྱད། ཡོན་དབུལ་བ། གསོལ་གདབ་པ། སྡོམ་པ་གཟུང་བ། གདོང་གཡོགས་ཅིང་མེ་ཏོག་གི་ཕྲེང་བ་གཏད་པ།
གསང་ཞིང་བྱིན་གྱིས་བརླབས་པ། དྲི་བ་བརྗོད་པ། བྱང་ཆུབ་ཀྱི་སེམས་བསྐྱེད་པ། གསང་བར་གདམས་ལ་ནང་དུ་བཞག་པའོ། ། དེ་དག་ནི་གཞུང་ཉིད་ཀྱི་སྟེང་དུ་གསལ་ལོ། ། གཉིས་པ་ནང་གི་འཇུག་པ་ལ་དྲུག དམ་ལ་བཞག་པ། ཡེ་ཤེས་དབབ་པ། བླ་མས་ལྷ་ལ་གསོལ་བ་གདབ་པ། མེ་ཏོག་དོར་བ།
དཀྱིལ་འཁོར་བསྟན་པ། བཀའ་དྲིན་དྲན་པས་ཆེད་དུ་བརྗོད་པའོ། ། དང་པོ་ལ་བཞི། ཕན་ཡོན་གྱི་སྒོ་ནས་དམ་ལ་བཞག་པ། ཉེས་དམིགས་ཀྱི་སྒོ་ནས་དམ་ལ་བཞག་པ། གཉིས་ཀའི་སྒོ་ནས་དམ་ལ་བཞག་པ། བླ་མའི་བཀའ་ཉན་པའི་སྒོ་ནས་དམ་ལ་བཞག་པའོ། ། ཡེ་ཤེས་དབབ་པ་ལ་གསུམ། གསོལ་བ་གདབ་པ། དབབ་པ་དངོས།
བསྟན་པར་བྱ་བའོ། ། གཉིས་པ་དབང་བསྐུར་བ་ལ་གསུམ། སྔོན་དུ་བྱ་བ་དང་། དངོས་གཞི་དང་། འཇུག་གི་བྱ་བའོ། ། དང་པོ་ལ། ཡོན་དབུལ་བ། གསོལ་བ་གདབ་པ། སྦྱང་ཞིང་ཤིས་པ་བྱའོ། ། དངོས་གཞི་ལ་གཉིས།
སློབ་མ་ལ་ཐུན་མོང་གི་དབང་བསྐུར་བའི་ཆོ་ག་དང་། ཐུན་མོང་མ་ཡིན་པ་རྡོ་རྗེ་སློབ་དཔོན་གྱི་དབང་ལ་སོགས་པ་བཞི་བསྐུར་བའི་ཆོ་གའོ། ། དང་པོ་ལ་གཉིས། རང་གི་ལྷག་པའི་ལྷའི་རྟེན་ལ་དེ་བཞིན་གཤེགས་པ་ལྔའི་རང་བཞིན་རིག་པའི་དབང་ལྔ་བསྐུར་བ་དང་། རྡོ་རྗེ་འཆང་ཆེན་པོའི་རྟེན་ལ་སྐུ་གསུང་ཐུགས་བྱིན་གྱིས་བརླབས་པའི་དབང་བསྐུར་བའོ། ། དང་པོ་ལ་ལྔ། ཆུའི་དབང་། ཅོད་པན་གྱི་དབང་། རྡོ་རྗེའི་དབང་། དྲིལ་བུའི་དབང་།
མིང་གི་དབང་ངོ་། ། གཉིས་པ་སྐུ་གསུང་ཐུགས་བྱིན་གྱིས་བརླབས་པའི་དབང་བསྐུར་བ་ལ་གཉིས། བརྟུལ་ཤུགས་ཀྱི་དབང་དངོས་དང་། རྟོགས་པ་དང་བསླབ་བྱ་བརྗོད་པར་བྱའོ། ། ཐུན་མོང་མ་ཡིན་པ་རྡོ་རྗེ་སློབ་དཔོན་གྱི་དབང་བསྐུར་བ་ལ་བཞི། བུམ་པའི་དབང་དང་། གསང་བའི་དབང་དང་། ཤེས་རབ་ཡེ་ཤེས་ཀྱི་དབང་དང་། ཚིག་དབང་རིན་པོ་ཆེ་བཞི་པ་བསྐུར་བའོ། ། དང་པོ་ལ་གསུམ།
སྔོན་དུ་བྱ་བ་དང་། དངོས་གཞི་དང་། མཐའ་རྟེན་བྱིན་པའོ། ། དངོས་གཞི་ལ་གསུམ། དམ་ཚིག་གསུམ་སྦྱིན་པ། བུམ་པའི་དབང་བསྐུར་བ། དེ་ཁོ་ན་ཉིད་གསུམ་སྦྱིན་པའོ། ། གསུམ་པ་མཐའ་རྟེན་ལ་བཞི། རྗེས་སྣང་། ལུང་བསྟན།
དབུགས་དབྱུང་། གཟེངས་བསྟོད། དང་པོ་ལ་གསུམ། མཆོད་པའི་རྗེས་སུ་སྣང་བ། སེམས་ཅན་གྱི་དོན་བྱ་བའི་རྗེས་སུ་སྣང་བ། ཆོས་འཆད་པའི་རྗེས་སུ་གནང་བའོ། ། དབུགས་དབྱུང་བ་ལ་གཉིས། ལམ་དུས་ཀྱི་དབུགས་དབྱུང་བ་དང་། འབྲས་བུའི་དུས་ཀྱི་དབུགས་དབྱུང་བའོ། ། དེ་རྣམས་ནི་གཞུང་ཉིད་ཀྱི་སྟེང་དུ་གསལ་ཞིང་།
རྟོགས་སླ་བས་ཞིབ་ཏུ་མ་ཕྱེ་ཞིང་། རྒྱས་པར་མ་སྦྱར་རོ།། །། སློབ་མ་འཇུག་པའི་ཆོ་གར། བསྟན་བཅོས་དེ་ཉིད་འདུས་པ་ལས། རིགས་ལྔ་སྤྱིའི་དམ་ཚིག་ལ། རྩ་བའི་དམ་ཚིག་ནི། དེ་ལས་གཞན་པ་བཅུ་བཞི་ནི། ། ཕས་ཕམ་པར་ནི་རབ་ཏུ་བཤད། ། སྤང་བ་དོར་བ་མི་བྱ་སྟེ། ། རྩ་བའི་ལྟུང་བ་ཞེས་བཤད་དོ། །
ཞེས་འདོན་པར་བྱའོ། ། འདིར་ཁ་ཅིག་རིགས་ལྔ་སོ་སོའི་དམ་ཚིག་དེ་ལས་གཞན་པ་ཐུན་མོང་བའི་དམ་ཚིག་རྣམས་ཞེས་ཟེར་བ་ནི་མི་རིག་སྟེ། སྡོམ་པ་དེ་ལས་གཞན་པ་དེའི་འགལ་རྐྱེན་བཅུ་བཞི་ནི། ཕས་ཕམ་པ་ཡིན། ཞེས་པའི་ཡི་གེའི་དོན་ལ་མ་ཞུགས་པའི་ཕྱིར་རོ། ། ལ་ལ་དག་རྩ་ལྟུང་རྣམས་སྤངས་ཤིང་དེའི་གཉེན་པོ་སྤོང་བར་མི་བྱ། ཞེས་ཟེར་བ་ཡང་མི་འཐད་དེ། དོར་བ་ཞེས་པའི་ཚིག་སྔ་མ་ལ་སྙེགས་ན་ཕམ་པ་དང་། ཕྱི་མ་ལ་སྙེགས་ནས་རྩ་ལྟུང་ཞེས་ཐོབ་པས། འདིར་གཉེན་པོ་ཞེས་འབྱུང་བའི་ཁྱད་པར་གྱི་ཚིག་མེད་པའི་ཕྱིར་རོ། །
བཅུ་བཞི་ཞེས་པར་ཁ་ཅིག་ན་རེ། སྲོག་ཆགས་གསད་པར་མི་བྱ་བ་ནས། ཆང་སྤོང་བའི་བར་ལས་ལྡོག་པ་ལྔ། དམ་པ་ཉེ་བར་རྟེན་པ་དང་། རྣལ་འབྱོར་པ་བསྙེན་བཀུར་ལས་ལྡོག་པ་གཉིས། ལུས་ཀྱི་ལས་ལ་སོགས་པ་ལས་ལོག་པའི་མི་དགེ་བ་བཅུ་ལ་གཅིག ཐེག་དམན་འདོད་མི་བྱ་ལ་སོགས་པ་ལས་ལྡོག་པ་བཞི། ལྷ་སོགས་བརྙེས་པ་དང་། མཚན་མ་འགོམ་པ་སྟེ་བཅུ་བཞིའོ། ། ཞེས་ཟེར་རོ། །
དེ་ཡང་གྱི་ན་སྟེ། འདིར་དེ་ལས་གཞན་པ་བཅུ་བཞི་ནི། ཕམ་པའམ་རྩ་ལྟུང་ཡིན་ལ། ཆང་འཐུང་བ་དང་བྱ་བ་མ་ཡིན་པ་ལ་སོགས་པ་རྩ་ལྟུང་ཡིན་ན། ཡན་ལག་གི་ལྟུང་བ་མི་སྲིད་པར་འགྱུར་བས། ཧ་ཅང་མ་བརྟགས་པ་ཆེན་པོ་ཡིན་པའི་ཕྱིར་རོ། ། ཞེས་གསུངས་སོ། ། དེ་དག་ནི་རིགས་པ་མ་ཡིན་ཏེ། རྒྱུད་ཀྱི་ཚིག་རང་བློས་བཅོས་ནས་འཇོག་པ་ཧ་ཅང་ཐལ་ཆེས་པའི་ཕྱིར་དང་། སློབ་དཔོན་ཀུན་དགའ་སྙིང་པོས།
དེ་ཉིད་འདུས་པའི་དུམ་བུ་དང་པོའི་འགྲེལ་ཆེན་ལས། དེ་བཞིན་གཤེགས་པ་ཐམས་ཅད་ཀྱི་ཚུལ་ཁྲིམས་ནི། ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་པ། ། ཞེས་བྱ་བ་ལ་སོགས་པ་ཕས་ཕམ་པ་བཅུ་བཞི་ལས་ལྡོག་པའི་མཚན་ཉིད་ཅན་ནོ། ། ཞེས་ཐུན་མོང་བའི་དམ་ཚིག་ཕས་ཕམ་པ་བཅུ་བཞི་ཡོད་པར་གསུངས་པ་མ་རྟོགས་པར་ཟད་པའི་ཕྱིར་དང་། འགལ་རྐྱེན་ཞེས་འབྱུང་བའི་ཁྱད་པར་གྱི་ཚིག་མེད་པའི་ཕྱིར་དང་། མེད་ཀྱང་འཇུག་ན། བུ་སྟོན་རིན་པོ་ཆེ་ལ་དགག་པ་བརྗོད་པར། འདིར་གཉེན་པོ་ཞེས་འབྱུང་བའི་ཁྱད་པར་གྱི་ཚིག་མེད་པའི་ཕྱིར་རོ། །
ཞེས་པ་གྱི་ན་ཡིན་པའི་ཕྱིར་དང་། ཆང་འཐུང་པ་སོགས་རྩ་ལྟུང་དུ་ཁོ་བོ་ཅག་མི་བཞེད་ལ། བྱ་བ་མ་ཡིན་པ་ཕྱོགས་སྔ་སྨྲ་བ་པོས་རྩ་ལྟུང་དུ་མ་བགྲངས་པས་དགག་པ་བྱེད་པ་ཧ་ཅང་བཞད་གད་ཡིན་པའི་ཕྱིར་རོ།། །། དངོས་གྲུབ་ཀྱི་སྙེ་མ་ལས། བཅུ་བཞི་པོ་དེ་དག་ཀྱང་གང་ཞེ་ན། འདི་ལ་སྔོན་གྱི་ཡོ་ག་པ་ཁ་ཅིག རིགས་དང་པོ་ལ་དཀོན་མཆོག་གསུམ། གཉིས་པ་ལ་རྡོ་རྗེ་སྔོན་པོ་དྲིལ་བུ་སྔོན་པོ་གསུམ། གསུམ་པ་ལ་སྦྱིན་པ་བཞི། བཞི་པ་ལ་ཆོས་གསུམ།
ཐ་མ་ལ་མཆོད་པ་གཅིག་པུ་སྟེ། བཅུ་བཞི་པོ་དེ་དག་ལས་འདས་པ་ལ་འདོད་པ་དང་། ཁ་ཅིག་སྲོག་ཆགས་གསད་པར་མི་བྱ་བ་ནས་ཆང་སྤོང་བའི་བར་ལས་ལྡོག་པ་ལ་ལྔ། དམ་པ་བརྟེན་པ་དང་། རྣལ་འབྱོར་པ་བསྙེན་བཀུར་བ་ལས་ལྡོག་པ་གཉིས། ལུས་ཀྱི་ལས་ལ་སོགས་པ་ལས་ལོག་པའི་མི་དགེ་བ་བཅུ་ལ་གཅིག ཐེག་དམན་འདོད་མི་བྱ་ལ་སོགས་པ་ལས་ལོག་པ་བཞི། ལྷ་སོགས་བརྙས་པ་དང་། མཚན་མ་ལ་འགོམ་པ་ལ་འདོད་པ་ནི་མི་རིགས་ཏེ། རྩེ་མོ་ནས་བཤད་པ་འདི་རྣམས་རྣལ་འབྱོར་གྱི་རྒྱུད་ཁོ་ནའི་མ་ཡིན་གྱི།
རྣལ་འབྱོར་བླ་མེད་ཀྱི་སྡོམ་པ་བསྒྲག་པའི་སྐབས་སུ་ཡང་བྱ་བ་ཡིན་པའི་ཕྱིར་དང་། དེའི་ཚེ་དེ་ལས་གཞན་པ་བཅུ་བཞི་ཞེས་པའི་དོན་ཏོ། ། དེ་རྣམས་ལ་བཤད་དུ་མི་རུང་བའི་ཕྱིར་རོ། ། འོ་ན་བུ་མེད་ཀྱི་སྐབས་སུ་འདིས་སྡོམ་པ་བསྒྲག་པ་ཡོད་དམ་སྙམ་ན། ཡོད་དེ། འདུས་པའི་དཀྱིལ་ཆོག་བཞི་བརྒྱ་ལྔ་བཅུ་པའི་འགྲེལ་པ་དང་། བདེ་མཆོག་གི་དཀྱིལ་ཆོག་ཚིགས་བཅད་དགུ་བརྒྱ་པ་ལས་རིམ་པ་ལྟར། ཤཱནྟི་པ་དང་རྒྱལ་བ་བཟང་པོས་སྡོམ་པ་བསྒྲག་པ་རྩེ་མོ་ནས་འབྱུང་བ་འདི་བཞིན་དུ་གསུངས་ནས། དེ་ནས་སྡོམ་པ་འཛིན་པར་གསུངས་ཤིང་གཞན་ཡང་སྡོམ་པ་བཟུང་བ་ནི། རྩེ་མོ་ནས་གསུངས་པ་དང་།
བླ་མེད་ནས་གསུངས་པ་རྣམས་ཆོ་ག་འདྲ་བར་སྣང་བས། གཟུང་རྒྱུའི་དམ་ཚིག་བསྒྲགས་པ་རྣམས་ཀྱང་ཐུན་མོང་བ་ཡིན་ནོ། ། དེའི་ཕྱིར་བླ་མེད་ཀྱི་རྒྱལ་བའི་དཀྱིལ་ཆོག་རྣམས་སུ། རྩེ་མོའི་སྡོམ་པ་བསྒྲག་པའི་སྐབས་རྣམས་ཚང་མ་ཚང་ཅི་རིགས་པར་གྲངས་པ་དུ་མ་ཞིག་སྣང་ངོ་། ། གལ་ཏེ་ལུགས་སྔ་མ་ནི་རིགས་ཏེ། དེ་ཉིད་འདུས་པའི་དུམ་བུ་དང་པོའི་འགྲེལ་ཆེན་ལས། དེ་བཞིན་གཤེགས་པ་ཐམས་ཅད་ཀྱི་ཚུལ་ཁྲིམས། ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་པ། ། ཞེས་བྱ་བ་ལ་སོགས་པ་ཕས་ཕམ་པ་བཅུ་བཞི་ལས་ལྡོག་པའི་མཚན་ཉིད་ཅན་ནོ། །
ཞེས་དང་། དཔལ་མཆོག་གི་དུམ་བུ་གཉིས་པའི་འགྲེལ་ཆེན་ལས་ཀྱང་། བསམ་པ་ཙམ་གྱིས་འདི་དག་ཐམས་ཅད་འགྲུབ་པ་ཡིན་ཏེ། ཕྱག་རྒྱ་ལ་སོགས་པ་འདི་དག་གིས་ཅི་ཞིག་བྱ། ཞེས་བྱ་བས་འདི་ཡོངས་སུ་སྤངས་ན་ཕམ་པར་འགྱུར་རོ། ། ཞེས་རྡོ་རྗེ་དྲིལ་བུ་ཕྱག་རྒྱ་རྣམས། ། ནམ་ཡང་ཡོངས་སུ་སྤང་མི་བྱ། ། ཞེས་པའི་འགྲེལ་པར་གསུངས་པའི་ཕྱིར་རོ་ཞེ་ན། དེ་ནི་འཐད་པར་མི་སྣང་སྟེ། སྔ་མའི་དོན་ནི་ཇི་ལྟར་ཞེས་སོགས་ཀྱིས་བསྟན་པའི་རིགས་ལྔའི་སྡོམ་པ་དེ་བཞིན་གཤེགས་པའི་ཚུལ་ཁྲིམས་སུ་བསྟན་ནས།
ཚུལ་ཁྲིམས་ནི་ཉེས་སྤྱོད་ལས་ལྡོག་པ་ཡིན་ན། གང་ལས་ལྡོག་པ་བསྟན་པའི་ཕྱིར། ཕས་ཕམ་པ་བཅུ་བཞི་ལས་ལྡོག་པ། ཞེས་སྟོན་པས་དེ་ཙམ་གྱིས་རིགས་ལྔའི་སྡོམ་པ་དེ་དག་གི་ལྡོག་ཕྱོགས་ལ་ཕམ་པར་སྟོན་མི་ནུས་པའི་ཕྱིར་དང་། ནུས་ནའང་སེམས་བསྐྱེད་པའི་ལྡོག་ཕྱོགས་ལ་ཕམ་པར་སྟོན་དགོས་པ་ལས། དེ་མ་བགྲངས་པའི་ཕྱིར་དང་། རྩེ་མོར། དེ་ལས་གཞན་པ་ཞེས་གསུངས་པའི་ཕྱིར་རོ། ། ལུང་ཕྱི་མ་ནི་ཕྱག་རྒྱ་སྤངས་པའང་ཕམ་པར་བཤད་པའི་རྡོ་རྗེའི་རིགས་ལ་ཕྱག་རྒྱ་མི་འདྲེན་པ་ལ་གནོད་པའང་ཡིན་ནོ། ། དཔལ་མཆོག་གི་དུམ་བུ་གཉིས་པ་ལས།
དམ་ཚིག་སྡོམ་པ་གྲུབ་པ་འདི། ། ཁྱོད་ཀྱིས་རྟག་ཏུ་བསྲུང་བར་བྱ། ། སངས་རྒྱས་ཀུན་གྱི་མཐུན་པར་གསུངས། ། དམ་པ་རྟག་པའི་བཀའ་ཡིན་ནོ། ། གང་ཞིག་བསྐྱེད་པ་ཙམ་གྱིས་ནི། ། སངས་རྒྱས་ཉིད་དུ་དགོས་མེད་པའི། ། བྱང་ཆུབ་སེམས་ནི་གཏང་མི་བྱ། ། ཕྱག་རྒྱ་རྡོ་རྗེ་གང་ཡིན་པའོ། ། དམ་པའི་ཆོས་ནི་མི་སྨད་ཅིང་། ། ནམ་ཡང་གཏང་བར་མི་བྱ་འོ། །
མི་ཤེས་པ་འམ་རྨོངས་པ་ཡིས། ། དེས་ནི་སྨད་པར་མི་བྱ་འོ། ། རང་གི་བདག་ཉིད་ཡོངས་སྤངས་ནས། ། དཀའ་ཐུབ་རྣམས་ཀྱིས་གདུང་མི་བྱ། ། ཅི་བདེ་བར་ནི་བདེ་བར་གཟུང་། ། འདི་ནི་མ་བྱོན་རྫོགས་སངས་རྒྱས། ། རྡོ་རྗེ་དྲིལ་བུ་ཕྱག་རྒྱ་རྣམས། ། ནམ་ཡང་ཡོངས་སུ་སྤངས་མི་བྱ། ། སློབ་དཔོན་སྨད་པར་མི་བྱ་སྟེ། ། ཞེས་གསུངས་པའི་དམ་ཚིག་རྣམས་ལ་སྔར་དྲངས་པ་ལྟར།
དམ་ཚིག་གསུམ་སྤངས་པ་ལ་ཕམ་པར་བཤད་ཅིང་། དམ་པའི་ཆོས་ནི་མི་སྨད་ཅིང་། ། ཞེས་པའི་འགྲེལ་པ་ལས་ཀྱང་། ཐེག་པ་གསུམ་གྱི་ཆོས་ཡོངས་སུ་སྤང་བར་མི་བྱའོ། ། ཞེས་བྱ་བ་ཇི་ལྟར་ཤེས་པར་འགྱུར་ཞེ་ན། ཉན་ཐོས་ཀྱི་ཐེག་པ་ལས་གསུངས་པའམ། རང་སངས་རྒྱས་ཀྱི་ཐེག་པ་ལས་གསུངས་པའམ། ཐེག་པ་ཆེན་པོ་ལས་གསུངས་པའི་དམ་པའི་ཆོས་ལ་སུན་འབྱིན་དགེ་བའི་རྩ་བ་ཐམས་ཅད་འཇིག་པར་བྱེད་ཅིང་། ཕམ་པར་གྱུར་ཅིང་མནར་མེད་པ་ལ་རྫོགས་པ་ཡིན་ནོ། ། ཞེས་འཕགས་པ་ནམ་མཁའི་སྙིང་པོའི་མདོ་ལས་གསུངས་པའི་ཕྱིར་རོ། །
ཞེས་ཐེག་པ་གསུམ་གྱི་ཆོས་སྤངས་པ་ལ། རྩ་ལྟུང་དུ་བསྒྲུབས་པ་ལྟར། ཤཱནྟི་པས་ཀྱང་མཛད་དོ། ། དེས་ན་དེ་དག་གི་ལྷག་མ་བྱང་ཆུབ་ཀྱི་སེམས་བཏང་བ་དང་། རང་གི་ཕུང་པོ་གཟིར་བ་དང་། བླ་མ་ལ་བརྙས་པ་ལ་ཡང་རྩ་ལྟུང་དུ་ཤེས་པར་བྱའོ། ། དཔལ་མཆོག་གི་དམ་ཚིག་འདི་རྣམས་ཀྱང་། བཞི་བརྒྱ་ལྔ་བཅུ་པ་ལ་སོགས་པའི་བླ་མེད་ཀྱི་དཀྱིལ་ཆོག་དུ་མར་གསུངས་པས། བླ་མེད་དང་རྣལ་འབྱོར་རྒྱུད་གཉིས་ཀྱི་བཅས་པ་ཐུན་མོང་བ་ཡིན་ནོ། ། སློབ་དཔོན་སངས་རྒྱས་གསང་བས་ཀྱང་།
ལྷ་ཐམས་ཅད་ཀྱི་དམ་ཚིག་ཐུན་མོང་བ་རྒྱུད་གཞན་ལས་བཤད་པ་རྣམས་ཀྱང་དེ་ཉིད་འདུས་པ་དང་དཔལ་རྩེ་གཉིས་ཀྱི་དམ་ཚིག་རྣམས་ཀྱི་ནང་དུ་དབྱེ་བའི་ཤེས་བྱེད་དུ། དཔལ་མཆོག་གི་གཞུང་དེ་རྣམས་དྲངས་ནས་ཨ་བ་ཏ་ར་ལས་བཤད་དོ། ། རྡོར་དབྱིངས་དོན་བསྡུས་ཀྱི་འགྲེལ་པར་ཡང་། དཔལ་མཆོག་གི་གཞུང་དེ་རྣམས་ཀྱིས་བཤད་པའི་རྩ་ལྟུང་དང་། གཞན་ནས་བཤད་པའི་རྩ་ལྟུང་རྣམས་བསྲུང་དགོས་སོ། ། ཞེས་བཤད་དེ། འདིས་ཀྱང་རྒྱུད་སྡེ་གོང་མ་གཉིས་རྩ་ལྟུང་འདྲ་བར་བསམས་སོ། ། ཞེས་འཆད་དོ།། །། དེ་དག་ནི་མི་རིགས་ཏེ། བླ་མེད་རྡོ་རྗེ་ཐེག་པའི་རྣལ་འབྱོར་པས་གཞན་ཡང་ཐུན་མོང་བའི་ཕམ་པ་ཡང་བསྲུང་དགོས་པའི་ཕྱིར།
ཐུན་མོང་མ་ཡིན་པའི་རྩ་ལྟུང་ལ་ངེས་པར་སྦྱོར་དགོས་པའི་ཤེས་བྱེད་མེད་པའི་ཕྱིར་དང་། ཡོད་ཀྱང་བཤད་དུ་མི་རུང་བ་མ་ཡིན་ཏེ། ཚིག་གཅིག་ཉིད་ལ་བཤད་ཚུལ་དུ་མ་འཇུག་པ་གསུང་རབ་རྒྱ་མཚོའི་དགོངས་པ་ཡིན་པའི་ཕྱིར་དང་། ཇི་ལྟར་དུས་གསུམ་མགོན་པོ་རྣམས། ། ཞེས་སོགས། སྤྱིའི་སྡོམ་པ་ལས་ལྡོག་པའི་ཕམ་པ་བཅུ་གཉིས་ཡོད་པར་བཤད་པ་དཔལ་ལྡན་ས་སྐྱ་པ་མ་གཏོགས། གངས་ཅན་གྱི་རྒྱུད་ན་ཁོང་དུ་ཆུག་པ་མི་སྣང་བའི་ཕྱིར་དང་། དེའི་ཕྱིར་རིགས་ལྔ་སོ་སོའི་སྡོམ་པ་ལས་ལྡོག་པའི་ལྡོག་ཕྱོགས་ལ་ཕམ་པར་སྟོན་པ་ཁོ་བོ་ཅག་མི་བཞེད་པའི་ཕྱིར་དང་། སེམས་བསྐྱེད་ཀྱི་ལྡོག་ཕྱོགས་ལས་ཕམ་པར་སྟོན་དགོས་པ་ལས། མ་དྲངས་པའི་ཐལ་བས།
རིགས་ལྔ་སོ་སོའི་སྡོམ་པའི་ལྡོག་ཕྱོགས་ཁོ་ན་འདིའི་བཅུ་བཞིར་བཞེད་པ་ལ་གནོད་པ་ཡིན་པའི་ཕྱིར་དང་། ལྟུང་བ་ཕྱི་མས་རྡོ་རྗེའི་རིགས་ལ་ཕྱག་རྒྱ་མི་འདྲེན་པ་ཡོད་ན་གནོད་མོད། དམ་ཚིག་གསུམ་སྤངས་པ་ཕམ་པར་བཤད་པ། ཁྱེད་རང་རིགས་སོ་སོའི་སྡོམ་པའི་ལྡོག་ཕྱོགས་ལ་རྩ་ལྟུང་དུ་མི་བཞེད་པ་ལ། ཤིན་ཏུ་གནོད་དེ་དེ་དག་བླ་མེད་ཀྱི་རྩ་ལྟུང་དུ་ནི་ཁྱེད་རང་ཡང་མི་བཞེད་པའི་ཕྱིར་དང་། དམ་པའི་ཆོས་མི་སྨད་པ་རྩ་ལྟུང་དུ་བསྒྲུབ་ཀྱང་། དེ་རྣལ་འབྱོར་རྒྱུད་ཀྱི་ཐུན་མོང་མ་ཡིན་པའི་རྩ་ལྟུང་ཡིན་པར་མི་གྲུབ་པའི་ཕྱིར་དང་། རང་གི་ཕུང་པོ་གཟིར་བ་འདིར་རྩ་ལྟུང་ཡིན་པའི་རྒྱུ་མཚན་མེད་པའི་ཕྱིར་དང་། གཞན་ནས་བཤད་པའི་རྩ་ལྟུང་བླ་མེད་ཀྱི་རྩ་བ་ཡིན་ནའང་བསྒྲུབ་བྱ་ཡིན་པའི་ཕྱིར་དང་། བླ་མེད་རྡོ་རྗེ་སྙིང་པོ་རྒྱན་ལས།
ཐུན་མོང་མ་ཡིན་ཕས་ཕམ་པའང་། ། བཅུ་བཞིར་གྲགས་པ་དྲངས་དེ་ནི། ། སྔགས་པས་དོན་ཀུན་འགྲུབ་བྱེད་པ། ། སྤང་ཞིང་དོར་བར་མི་བྱ་འོ། ། ཞེས་གསུངས་པས། མཚན་ཉིད་ཐེག་པ་དང་ཐུན་མོང་མ་ཡིན་ཞེས་པ་ནི་མ་ཡིན་ཏེ། རྒྱུད་སྡེ་འོག་མ་གཉིས་ལ་དེ་ལྟ་བུའི་རྩ་ལྟུང་བཅུ་བཞི་པོ་སུ་ཡང་བཞེད་པ་མེད་པའི་ཕྱིར་དང་། རྒྱུད་སྡེ་འོག་མ་དང་ཐུན་མོང་མ་ཡིན་ཞེས་པ་ཡང་མ་ཡིན་ཏེ། དེ་གཉིས་ཁོ་ན་གཅོད་པའི་རྒྱུ་མཚན་མེད་པའི་ཕྱིར་དང་། དེའི་ཕྱིར་རྒྱུད་སྡེ་འོག་མ་རྣམས་ཀྱང་ཐུན་མོང་མ་ཡིན་པའི་ཕས་ཕམ་པ་ཞེས།
བླ་མེད་ཁོ་ནའི་ཡིན་པར་བཤད་པའི་རྣལ་འབྱོར་རྒྱུད་དང་ཐུན་མོང་བར་བཞེད་པ་ནི་ཤིན་ཏུ་ཉམས་པར་བྱས་པ་ཡིན་ནོ། ། འོ་ན་མུ་ཏིག་ཕྲེང་བར། རྩ་ལྟུང་བཅུ་བཞི་རྒྱུད་སྡེ་བཞི་ཀའི་ཐུན་མོང་བར་གསུང་པ་མ་ཡིན་ནམ་ཞེ་ན། དེ་ནི་བླ་མེད་ཀྱི་རྩ་ལྟུང་བཅུ་བཞི་བསྲུངས་ན་དེར་རྒྱུད་སྡེ་བཞི་ཀའི་རྩ་བ་རྣམས་དོན་གྱིས་འདུ་བར་འགྱུར་བས་དེ་ལྟར་དུ་གསུང་པ་ཡིན་གྱི་བླ་མེད་ཀྱི་བཅུ་བཞི་པོ་དེ་བྱ་སྤྱོད་དང་རྣལ་འབྱོར་རྒྱུད་རྣམས་ལ་ཡང་བསྲུང་དགོས་པར་སྟོན་པ་མ་ཡིན་ནོ།། །། ཡང་དངོས་གྲུབ་སྙེ་མ་ལས། གལ་ཏེ་སྔར་བསྟན་པའི་ལུགས་དེ་དག་གི་བཤད་པ་དེ། དེ་ལས་གཞན་པ་བཅུ་བཞི་ཞེས་པའི་དོན་མིན་ན། འོ་ན་གང་ཡིན་སྙམ་ན། རྣལ་འབྱོར་རྒྱུད་ལ་རྩ་ལྟུང་བཅུ་བཞིའི་རྣམ་བཞག་ཡོད་པ་ནི་རྡོ་རྗེ་རྩེ་མོ་ལས་གསུང་མོད་ཀྱང་། བཅུ་གཅིག་པོ་དེ་གྲངས་ཇི་ལྟར་ཡིན་ཞེས་བཤད་པ་ནི་རྒྱ་གཞུང་ཁུངས་མ་གཞན་ནས་བཤད་པ་མི་སྣང་ལ།
རྡོར་དབྱིངས་དོན་བསྡུས་ཀྱི་འགྲེལ་པར། སྔར་བཤད་པ་ལྟར་གསུངས་ཤིང་། ཛ་ལན་དྷ་རའི་རྡོ་རྗེ་སློབ་དཔོན་ཀ་མ་དྷེ་ནུ་པས། ངན་སོང་སྦྱོང་རྒྱུད་ཀྱི་འགྲེལ་པར། དེ་ནས་དེ་བས་རྟག་ཏུ་ཞེས་བྱ་བ་ནས། བདག་གི་དེ་ཉིད་དང་ནི་སྔགས་སོགས་དེ་བཞིན་ནོ། ། ཞེས་བྱ་བའི་བར་དུ་ཁྱད་པར་གྱི་སྡོམ་པ་ཐུན་མོང་བ་ཕོག་ལ། དེ་ནས་རྩ་བའི་ལྟུང་བ་བཅུ་བཞི་ཡན་ལག་དང་བཅས་པ་ལ་སློབ་དཔོན་དུ་འོས་པ་ལ་སྦྱིན་ཏེ། ཞེས་གསུངས་ནས། དམ་ཚིག་བསྒྲག་པའི་སྐབས་སུ།
རྡོ་རྗེ་མ་རྣམས་ཉིད་ལ་ནི། ། ཞེས་བྱ་བ་ནི་བཅོམ་ལྡན་འདས་མ་བསྐུལ་བྱེད་མ་དང་། རལ་པ་གཅིག་མ་དང་། མཱ་མ་ཀཱི་དང་། སྒྲོལ་མ་ལ་སོགས་པ་ཡེ་ཤེས་རྡོ་རྗེ་ལྟ་བུར་མི་ཕྱེད་པས་རྣལ་འབྱོར་མ་ཉིད་དུ་བསྟན་པ་རྣམས་ལའོ། ། རྣལ་འབྱོར་ཅན་གྱིས་ཞེས་བྱ་བ་ནི་སྔགས་སོ། ། བརྙས་མ་ཡིན་ཞེས་བྱ་བ་ནི། བུད་མེད་དུ་གནས་པས་དམོད་པ་སྲིད་པས་དགག་པ་སྟེ། བུད་མེད་ཤེས་རབ་རང་བཞིན་ཡིན་པས། དེ་ལ་བརྙས་པ་བཅུ་གཉིས་པ།
ཞེས་རྩ་བའི་ལྟུང་བར་ཡང་འདི་དག་ལ་བརྙས་པ་ཉིད་བཞག་གོ ། ཞེས་བུད་མེད་ལ་དམོད་པའི་རྩ་ལྟུང་རྣལ་འབྱོར་རྒྱུད་ཀྱི་རྩ་ལྟུང་དུ་གསུངས་པས། གཞན་བཅུ་གསུམ་ཡང་བླ་མེད་དང་འདྲ་བར་བཞེད་པར་གསལ་ལོ། ། འདི་ཉིད་ནི་ལེགས་པ་ཡིན་ཏེ། རྩ་ལྟུང་བཅུ་བཞི་ནི་རིགས་ལྔའི་སྡོམ་པ་གཟུང་བ་རྣམས་ཀྱིས་བཅས་པ་ཡིན་པ། རིགས་ལྔའི་སྡོམ་གཟུང་གི་ཆོ་ག་ནི། རྡོ་རྗེ་རྩེ་མོ་དང་། སཾ་བྷུ་ཊི་དང་། རྡོ་རྗེ་མཁའ་འགྲོ་ནས་བཤད་པ་རྣམས་འདྲ་བར་སྣང་ལ། ཁྱད་པར་དུ་སྡོམ་པ་བསྒྲག་པའི་སྐབས་ཀྱི་རྩ་ལྟུང་བཅུ་བཞིའི་བསྒྲག་པ་ཐུན་མོང་བར་གསུངས་པའི་ཕྱིར་རོ། །
དེ་ལ་རྒྱུད་སྡེའི་རིམ་པ་ཐ་དད་ལ་བརྟེན་ནས། ལྟུང་བའི་ནང་ཚན་འགའ་ཞིག་ལ་མི་འདྲ་བ་སྣང་ཡང་སྤྱིའི་མིང་གི་རྣམ་གྲངས་དང་། སྤྱིའི་ངོ་བོ་ནི་རྩ་ལྟུང་བཅུ་བཞི་པའི་གཞུང་ནས་འབྱུང་བ་དང་མཐུན་པར་བྱའོ། ། གལ་ཏེ་བླ་མེད་དང་ཡེ་མི་འདྲ་བའི་རྩ་ལྟུང་བཅུ་བཞི་ཡོད་ན། རྣལ་འབྱོར་རྒྱུད་ལ་མཁས་པའི་སློབ་དཔོན་གསུམ་ལ་སོགས་པའི་མཁས་པ་རྣམས་ཀྱིས་མཐའ་ནའང་། མིང་འདོགས་ཀྱི་གྲངས་གསལ་བ་ཙམ་ཞིག་ཅིའི་ཕྱིར་མི་འཆད་དེ། སྤྱིར་དམ་ཚིག་དང་སྡོམ་པ་ཤེས་ནས་འཇུག་ལྡོག་བྱེད་པ་དང་། ཁྱད་པར་དུ་རྩ་ལྟུང་ངོས་ཟིན་ནས་བསྲུང་བ་ནི་ཐམས་ཅད་ཀྱི་ཐོག་མར་མེད་དུ་མི་རུང་བ་ཡིན་པའི་ཕྱིར་རོ། ། ཞེས་འཆད་དོ། ། དེ་ནི་རིགས་པ་མ་ཡིན་ཏེ།
ཀཱ་མ་དྷེ་ནུའི་བཞེད་པ་ནི། གཞན་དུ་རྩ་ལྟུང་དུ་ཡང་བཞག་པས་འདིར་ཡང་སྤང་བྱར་འཐད། ཅེས་བཞེད་པ་ཡིན་གྱི། འདིར་རྩ་ལྟུང་དུ་འགྱུར་ཞེས་པ་ཡིན་ན། ཡང་གི་སྒྲ་དོན་མེད་པའི་ཕྱིར་དང་། རྩ་བའི་ལྟུང་བའོ་ཞེས་འཆད་རིགས་པས། རྩ་བའི་ལྟུང་བར་ཡང་འདི་དག་ལ་ཞེས་སོགས་ཀྱི་དོན་མེད་པའི་ཕྱིར་དང་། བླ་མེད་ཀྱི་རྒྱུད་ཀྱི་རྩ་བའི་ལྟུང་བ་བཅུ་བཞི་རྣལ་འབྱོར་རྒྱུད་ཀྱི་ཡང་ཡིན་ན། རྣལ་འབྱོར་རྒྱུད་ལ་མཁས་པའི་སློབ་དཔོན་གསུམ་ལ་སོགས་པའི་མཁས་པ་རྣམས་ཀྱིས། ཐ་ནའི་མིང་འདོགས་ཀྱི་གྲངས་གསལ་བ་ཙམ་ཞིག་ཅིའི་ཕྱིར་མི་འཆད་དེ།
སྤྱིར་དམ་ཚིག་དང་སྡོམ་པ་ཤེས་ནས་འཇུག་ལྡོག་བྱེད་པ་དང་། ཁྱད་པར་རྩ་ལྟུང་ངོས་ཟིན་ནས་བསྲུང་བ་ནི་ཐམས་ཅད་ཀྱི་ཐོག་མར་མེད་མི་རུང་ཡིན་པའི་ཕྱིར།། །། ཡང་དངོས་གྲུབ་སྙེ་མ་ལས། གཉིས་པ་ཡན་ལག་གི་དམ་ཚིག་ལ་གསུམ། སྤོང་བའི་དམ་ཚིག བསྟེན་པའི་དམ་ཚིག སྤོང་བའི་དམ་ཚིག་གཞན་བསྟན་པའོ། ། དང་པོ་ནི། ཁྱོད་ཀྱིས་སྲོག་ཆགས་ཞེས་སོགས་དང་། གཉིས་པ་ནི།
དམ་པ་ཉེ་བར་བརྟེན་ཞེས་སོགས་དང་། གསུམ་པ་ལ་གཉིས། ཐེག་ཆེན་ལས་ལྡོག་པའི་རྒྱུ་སྤང་བ། བརྙས་པ་དང་འགོམ་པའི་ཉེས་པ་སྤང་བའོ། ། དང་པོ་ནི། ཐེག་པ་དམན་ལ་ཞེས་སོགས་དང་། གཉིས་པ་ནི། ལྷ་དང་ལྷ་མིན་སོགས་སོ། ། ཞེས་འཆད་དོ། ། དེ་དག་ནི་ཤིན་ཏུ་མི་རིག་སྟེ།
བླ་མེད་ཀྱི་རྩ་ལྟུང་བཅུ་བཞི་རྣལ་འབྱོར་རྒྱུད་ཀྱི་ཡང་ཡིན་པར་ཁས་བླངས་ནས། ཐེག་དམན་ལ་འདོད་མི་བྱ་བར་ཡན་ལག་ཏུ་སྨྲ་བ་གྱི་ན་ཡིན་པའི་ཕྱིར་དང་། དེ་ཉིད་ཀྱི་ཚིག་དོན་དུ་ཁྱོད་རང་གིས། དེ་ལམ་དེས་རང་བགྲོད་པར་འདོད་པ་མི་བྱ་བ་ཡིན་གྱི། ཐེག་པ་དམན་པའི་སྡེ་སྣོད་ཀྱི་བདག་ལ་ཅི་བྱ་ཞེས་སྤོང་དུ་མི་རུང་བར་སྔར་བསྟན་ཟིན་ཏོ། ། ཞེས་བཤད་པས། དེ་ནི་བླ་མ་དེ་རྡོ་རྗེ་ཐེག་པའི་ཡན་ལག་ཙམ་དུ་འགྱུར་བ་གཏན་མ་ཡིན་པའི་ཕྱིར་རོ།། །། དེའི་ཕྱིར་དཔལ་ལྡན་ས་སྐྱ་པའི་བཞེད་པ་ནི། རྒྱུད་སྡེའི་དགོངས་པ་ཇི་ལྟ་བ་བཞིན་ཏེ། དེ་ལ་ཐོག་མར་རྒྱུད་སྡེ་ལས་ཇི་ལྟར་འབྱུང་བ་ནི།
རྡོ་རྗེ་རྩེ་མོ་ལས། རིགས་ལྔ་སོ་སོའི་སྡོམ་པ་བསྒྲག་གཟུང་གཉིས། སྤྱིའི་སྡོམ་པ་བསྒྲག་གཟུང་གཉིས་གསུངས་ལ། སོ་སོའི་སྡོམ་པ་བསྒྲག་པ་ནི། སངས་རྒྱས་ཆོས་དང་ཞེས་པ་ནས། མཆོད་པའི་ལས་ཀྱང་ཅི་ནུས་བྱ། ། ཞེས་པའི་བར་ཡིན་ལ། གཟུང་བ་ནི། སངས་རྒྱས་ཆོས་དང་ཞེས་པ་ནས། མཆོད་པའི་ལས་ཀྱང་ཅི་ནུས་གྱིས། །
ཞེས་པའི་བར་རོ། ། སྤྱིའི་སྡོམ་པ་བསྒྲག་པ་ནི།

དེ་ལས་གཞན་པ་ཞེས་པ་ནས། ཁྱོད་ཀྱིས་རྟག་ཏུ་བསྲུང་བར་བྱ། ། ཞེས་པའི་བར་ཡིན་ལ། གཟུང་བ་ནི། ཇི་ལྟར་དུས་གསུམ་ཞེས་པ་ནས། ། སོ་སོར་བརྟན་པོར་གཟུང་བར་བགྱི། ། ཞེས་པའི་བར་རོ། ། དེ་ལ་རྩ་བ་དང་ཡན་ལག་གཉིས་ལས། རྩ་བ་ལ། རྩ་བའི་ལྟུང་བ་བཅུ་བཞི་ཞེས་པ་སོ་སོར་ཐར་པ་དང་། བྱང་ཆུབ་སེམས་དཔའ་དང་།
རྒྱུད་སྡེ་འོག་མ་གཉིས་རྣམས་སུ་བཞག་པའི་ལྟུང་བ་སྟེ། དེ་ཡང་། ཁྱོད་ཀྱིས་སྲོག་ཆགས་བསད་མི་བྱ། ། ཞེས་སོགས་སོ་སོར་ཐར་པའི་ཕམ་པ་བཞི། སེམས་ཅན་འདུལ་ཕྱིར་མ་གཏོགས་པ། ། བྱ་བ་མ་ཡིན་ཐམས་ཅད་སྤང་། ། ཞེས་པས། བྱང་ཆུབ་སེམས་དཔའི་བསླབ་བྱ་སྤྱིར་བསྟན་པ་ཡིན་པས་དེ་དག་གི་ནང་ནས་ཁྱད་པར་དུ་བྱང་ཆུབ་སེམས་དཔའི་རྩ་བའི་ལྟུང་བ་བཞི། གསང་བ་སྤྱི་རྒྱུད་ལས། རྟག་པར་ཕྱག་རྒྱ་ཆེན་པོ་ལ། །
ཁྱད་པར་དུ་ནི་མོས་པར་བྱ། ། དམ་ཚིག་ཅན་དང་མཛའ་བོ་དང་། ། བླ་མ་ལ་ཡང་གུས་པར་བྱ། ། ཞེས་པའི། དམ་པ་ཉེ་བར་རྟེན་བྱ་ཞིང་། ། ཞེས་པས་བླ་མ་ལ་གུས་པར་བྱ་བ་དང་། རྣལ་འབྱོར་པ་རྣམས་བསྙེན་བཀུར་བྱ། ། ཞེས་པས་དམ་ཚིག་ཅན་དང་མཛའ་བོ་ལ་གུས་པར་བྱ་བ་དང་། ལྷ་དང་ཞེས་པ་དང་། བརྙས་པ་མི་བྱ་སྦྱར་ཏེ།
ལྡོག་ཕྱོགས་ནས་བསྟན་པ། རང་གི་ལྷའི་སྐུ་ཕྱག་རྒྱ་ཆེན་པོ་ལ། ཁྱད་པར་དུ་མོས་པ་བྱ་སྟེ། བྱ་རྒྱུད་པའི་རྩ་བའི་ལྟུང་བ་བཞི་དང་། རྣམ་སྣང་མངོན་བྱང་ལས། བཅོམ་ལྡན་འདས་བྱང་ཆུབ་སེམས་དཔའ་རྣམས་ལ་དགེ་བ་བཅུའི་ལས་ཀྱི་ལམ་འདི་རྣམས་ཀྱི་སྡོམ་པ་ཉམས་པ་དང་། ཤིན་ཏུ་རྩ་བ་ནས་ཆད་པར་འགྱུར་བ་དང་། བཅོམ་ལྡན་འདས་བྱང་ཆུབ་སེམས་དཔའ་རྒྱལ་སྲིད་ཀྱི་དབང་ཕྱུག་དང་། ཁྱིམ་པ་དང་བུ་དང་བུ་མོ་དང་། ཉེ་དུ་དང་།
སྣག་གི་གཉེན་མཚམས་རྣམས་ཀྱིས་ཡོངས་སུ་བསྐོར་ཞིང་ལྷ་དང་མིའི་བདེ་བ་མྱོང་བར་བགྱིད་ཀྱང་། ཇི་ལྟར་ལྟུང་བར་མི་འགྱུར་བར་བཤད་དུ་གསོལ། ཞེས་དྲི་བ་གཉིས་བཀོད་པའི་ཕྱི་མའི་ལན་དུ། དེ་ཉིད་ལས། གསང་བའི་བདག་པོ་དེའི་ཕྱིར་ཉོན་ལ་ལེགས་པར་རབ་ཏུ་ཡིད་ལ་ཟུངས་ཤིག བྱང་ཆུབ་སེམས་དཔའ་རྣམས་འདུལ་བའི་ལྟུང་བ་རྣམ་པར་ངེས་པ་ལ་མཁས་པར་བཤད་དོ། ། གསང་བའི་བདག་པོ། དེ་ལ་བྱང་ཆུབ་སེམས་དཔའ་ནི་རྣམ་པ་གཉིས་ཏེ། གཉིས་གང་ཞེ་ན། འདི་ལྟར་ཁྱིམ་པ་དང་།
རབ་ཏུ་བྱུང་བའོ། ། དེ་ལ་བྱང་ཆུབ་སེམས་དཔའི་ཁྱིམ་པ་ནི། ཁྱིམ་ན་གནས་ཤིང་བསླབ་པའི་གཞི་ལྔ་བཟུང་སྟེ། ཐབས་དང་ཚུལ་སྣ་ཚོགས་ཀྱིས་རྒྱལ་སྲིད་ལ་དབང་བྱེད་དོ། ། གསང་བའི་བདག་པོ་དེ་ལ་བྱང་ཆུབ་སེམས་དཔའ་ཡུལ་དང་དུས་ཀྱི་དབང་གིས་ཐམས་ཅད་མཁྱེན་པ་ཉིད་ཐོབ་པར་འདོད་པ་ནི། འདི་ལྟར་ཐབས་ཀྱིས་ཡོངས་སུ་ཟིན་པར། གླུ་དང་། རོལ་མོ་དང་། མིག་འཕྲུལ་ལ་སོགས་པའི་བཟོ་གནས་རྣམ་པ་སྣ་ཚོགས་སྟོན་ཅིང་ཐབས་དང་ཚུལ་དེ་དང་དེ་དག་གིས་བསྡུ་བའི་དངོས་པོ་བཞིས་སེམས་ཅན་རྣམས་ཡོངས་སུ་སྡུད་དོ། ། དེ་ཡང་བླ་ན་མེད་པར་ཡང་དག་པར་རྫོགས་པའི་བྱང་ཆུབ་འདོད་པའི་ཕྱིར་རོ། །
དེ་ལ་སྲོག་གཅོད་པ་དང་། མ་བྱིན་པ་ལེན་པ་དང་། འདོད་པའི་ལོགས་པར་གཡེམ་པ་དང་། རྫུན་དུ་སྨྲ་བ་དང་། ལོག་པར་ལྟ་བ་ཡོངས་སུ་སྤང་བ་ཡིན་ཏེ། བྱུང་ཆུབ་སེམས་དཔའ་ཁྱིམ་པས་བསླབ་པ་དེ་ལྔ་གཟུང་ནས། བསླབ་པ་ཇི་སྐད་བསྟན་པ་རྣམས་ལ་སློབ་ཅིང་དང་བས་སྔོན་གྱི་དེ་བཞིན་གཤེགས་པ་རྣམས་ཀྱི་རྗེས་སུ་བསླབ་པར་བྱའོ། ། ཞེས་དང་། དྲི་བ་ལྔ་པའི་ལན་དུ། འདུས་མ་བྱས་པའི་ཚུལ་ཁྲིམས་ཀྱི་ཕུང་པོ་བླ་ན་མེད་པ།
དེ་བཞིན་གཤེགས་པས་བསྔགས་པ་ལ་གནས་ཏེ། འདུས་བྱས་ཀྱི་ཚུལ་ཁྲིམས་ལ་ཐབས་དང་ཤེས་རབ་ཀྱིས་ཡོངས་སུ་ཟིན་པར་སྤྱོད་ཅིང་། ལྟུང་བའི་རྩ་བ་བཞི་ནི། སྲོག་གི་ཕྱིར་ཡང་ཡོངས་སུ་ཉམས་པར་མི་བྱའོ། ། བཞི་གང་ཞེ་ན། དམ་པའི་ཆོས་སྤོང་བ་དང་། བྱང་ཆུབ་ཀྱི་སེམས་གཏོང་བ་དང་། སེར་སྣ་བྱེད་པ་དང་། སེམས་ཅན་ལ་གནོད་པ་བྱེད་པའོ། ། དེ་ཅིའི་ཕྱིར་ཞེ་ན།
འདི་དག་ནི་ཐབས་དང་ཤེས་རབ་ཏུ་མི་ལྡན་པའི་རང་བཞིན་གྱི་རྣམ་པ་ཅན་ཏེ། སླར་སོར་མི་རུང་བའོ། ། ཞེས་གསུངས་ལ། དེ་ལ་དགེ་བ་བཅུའི་ལས་ཀྱི་ལམ་གསལ་བར་བྱ་བའི་ཕྱིར། ལུས་ཀྱི་ལས་ནི་རྣམ་པ་གསུམ། ། ཞེས་སོགས་སོ། ། རྩ་བའི་ལྟུང་བ་ལས། དམ་པའི་ཆོས་སྤོང་བ་ནི། ལོག་པར་ལྟ་བ་དང་། ཆོས་དང་ཆོས་སྨྲ་བ་ལ་དབང་ཟ་ཞིང་སྐུར་པ་འདེབས་པ་ལ།
ཉིན་རེ་ཞིང་དགེ་བའི་ཕྱོགས་གང་ཡང་རུང་བ་ལ་ནན་ཏན་མི་བྱེད་པ་ཡིན་པས། ལས་ལམ་བཅུ་པོ་ཅི་ནུས་སུ་སྦྱངས་པ་ལས། དེ་དག་ཁྱེར་བའི་ཕྱིར། ཅི་ནུས་པར་ནི་རྗེས་སུ་སྐྱོངས། ། ཞེས་པས་བསྟན། བྱང་ཆུབ་ཀྱི་སེམས་གཏོང་བ་ནི། ཐེག་པ་དམན་ལ་འདོད་མི་བྱ། ། ཞེས་ཤླཽ་ཀ་གཅིག་གིས་རྒྱས་པར་བསྟན་ཏེ། དེ་ལྟར་ན། རྩ་བའི་ལྟུང་བ་བཅུ་བཞིའོ། །
དེ་དག་ལས་གཞན་རྣམས་ནི་ཡན་ལག་གོ ། རྩ་བའི་ལྟུང་བ་བཅུ་བཞི་པོ་དེ་དག་རྣལ་འབྱོར་རྒྱུད་འདིར་ལྟུང་བ་ཅིར་འགྱུར་བ་ནི། ཉིན་དང་མཚན་མོ་དུས་དྲུག་ཞེས་སོགས་སྟོན་པ་ཡིན་ནོ། ། འོ་ན་རྣམ་སྣང་མངོན་བྱང་ལས། སེར་སྣ་བྱེད་པ་དང་། སེམས་ཅན་ལ་གནོད་པ་བྱེད་པའི་རྩ་ལྟུང་གཉིས་བཤད་པ་མ་ཚང་ངོ་། ། ཞེ་ན། དེ་གཉིས་ནི་བྱང་སེམས་ཀྱི་གཉིས་དང་ཁྱད་པར་མེད་པས་ལོགས་སུ་བརྗོད་མི་དགོས་པ་ཡིན་ནོ། ། ཡང་ན། རྗེ་བཙུན་གྱིས་རིན་ཆེན་འབར་བའི་མཆན་ལས།
རྩ་བ་བཞི། ཆང་དང་ལྔ། བྱ་བ་མ་ཡིན་པ། དམ་པ་བརྟེན་ཅིང་རྣལ་འབྱོར་པ་བསྙེན་བཀུར་ལས་ལྡོག་པ། མི་དགེ་བ་བཅུ་ལ་གཅིག ཐེག་དམན་འདོད་མི་བྱ་ལས་ལྡོག་པ་སོགས་བཞི། ལྷ་སོགས་བརྙས་པ་མཚན་མ་འགོམས་པ་སྟེ། བཅུ་བཞི་ཞེས་གསུངས་པ་ལྟར་རོ། ། འོ་ན་ཆང་རྩ་ལྟུང་དུ་བགྲངས་པའི་སྐྱོན་ཡོད་དོ་ཞེ་ན། དགེ་འདུན་ཕལ་ཆེན་པ་ལ།
འདོད་ལོག་རྩ་བར་མི་བགྲང་བར། ཆང་རྩ་བར་བགྲང་པ་ཡང་ཡོད་དོ། ། ཞེས་གྲགས་པས་གཅིག་ཁོ་ནར་མ་ངེས་པའི་ཕྱིར་སྐྱོན་མེད་དོ། ། དེ་ལྟ་ན་ཡང་བགྲང་ལུགས་ཐ་དད་པ་མ་གཏོགས་དོན་གཅིག་ཉིད་དུ་གོ་བར་བྱའོ། ། དེའི་ཕྱིར་གཞན་དག་གིས། དེ་ལས་གཞན་པ་བཅུ་བཞི་ནི། ། ཞེས་པ་རྣལ་འབྱོར་རྒྱུད་ཀྱི་ཐུན་མོང་མ་ཡིན་པའི་རྩ་ལྟུང་ཁོ་ན་ལ་སྦྱོར་བའང་གསལ་བ་ཡིན་ནོ། ། འོ་ན་རྣལ་འབྱོར་རྒྱུད་ཀྱི་ཐུན་མོང་མ་ཡིན་པའི་ལྟུང་བ་བཅུ་བཞི་གང་ཞེ་ན། དེ་ལས་གཞན་པ་བཅུ་བཞི་ནི། ། ཞེས་པའི་ཕྱོགས་གཅིག་གིས་བསྟན་པའི་ཕྱིར་ཏེ། །
བླ་མ་སྔ་རབས་པ་རྣམས་ཀྱི་བཞེད་པ་ཁུངས་བཙུན་པའོ།། །། དེ་དག་ལ་སློབ་དཔོན་ཀུན་དགའ་སྙིང་པོས་ཇི་ལྟར་བཤད་པ་ནི། དེ་ཉིད་འདུས་པའི་དུམ་བུ་དང་པོའི་འགྲེལ་ཆེན་གྱི་ལུང་གིས། སྤྱིའི་དམ་ཚིག་ལས་ལྡོག་ཕྱོགས་ཀྱི་ཕམ་པ་བཅུ་བཞི་ཡོད་པར་བསྟན། དཔལ་མཆོག་དུམ་བུ་གཉིས་པའི་འགྲེལ་ཆེན་གྱི་ལུང་གིས། རིགས་ལྔ་པོ་སོ་སོའི་དམ་ཚིག་ལས་ལྡོག་ཕྱོགས་ཀྱི་ཕམ་པ་ཡོད་པར་བསྟན་ཏེ། རྒྱུད་ཀྱི་དོན་ཕྱིན་ཅི་མ་ལོག་པར་ལེགས་པར་བཤད་པ་ཡིན་ནོ།། །། དེ་དག་གི་དོན་དཔལ་ལྡན་ས་སྐྱ་པས་ཇི་ལྟར་བཤད་པ་ནི། རྗེ་རྩེ་མོས། སཾ་བྷུ་ཊིའི་ཊཱིཀྐར།
སེམས་བསྐྱེད་པ་དངོས་ལ་གཉིས་ཏེ། སྨོན་པའི་སེམས་བསྐྱེད་པ་ནི། བདག་ནི་ཞེས་བྱ་བ་ནས། དམ་པ་བདག་གིས་བསྐྱེད་པར་བགྱི་ཞེས་པའི་བར་རོ། ། འཇུག་པའི་སེམས་ཞེས་བྱ་བ་ནི། དེ་ལྟར་སངས་རྒྱས་ཐོབ་པའི་ཐབས་སུ་བྱང་ཆུབ་སེམས་དཔའི་བསླབ་པ་ལ་སློབ་པ་ཡིན་ནོ། ། བསླབ་པ་དེའང་ཚུལ་ཁྲིམས་གསུམ་སྟེ། ཚུལ་ཁྲིམས་ཀྱི་བསླབ་པ་ཞེས་བྱ་བ་སེམས་ལ་གནོད་པ་བཞི་དང་བཅས་པ་སྤོང་བའི་སེམས་ནི་སྡོམ་པའི་ཚུལ་ཁྲིམས། དགེ་བའི་ཆོས་བསྡུས་པའི་ཚུལ་ཁྲིམས། ཕ་རོལ་ཏུ་ཕྱིན་པ་དྲུག་ལ་སོགས་པའི་སྤྱོད་པ་ལ་བསླབ་པའོ། །
སེམས་ཅན་དོན་བྱེད་ཀྱི་ཚུལ་ཁྲིམས་ནི། བྱང་ཆུབ་སེམས་དཔའ་སེམས་ཅན་ལ་ཕན་པ་དང་བདེ་བ་གཉིས་ཀ་བྱེད་ཅིང་། དེ་གཉིས་འགལ་བའི་ཚེ་ནི། ཕན་པ་ཁོ་ན་བྱེད་པ་སྟེ། བསླབ་པ་ཐམས་ཅད་ནི་འདི་གསུམ་དུ་འདུས་པས། འཇུག་པའི་སེམས་བསྐྱེད་པའོ། ། འདི་ལས་ཕྱེ་བས། རྡོ་རྗེ་རྩེ་མོ་ལས་ཕམ་པ་བཅུ་བཞི་ཞེས་བྱ་བ་ཡོད་དེ། ཞེས་གསུངས་པས། རྒྱུད་དང་སློབ་དཔོན་གྱི་དགོངས་པ་ཇི་ལྟ་བ་བཞིན་ཏུ་ཕྱེ་བ་ཡིན་ནོ།། །།
ས་སྐྱ་པའི་རྗེས་འབྲང་་་་་་གོ་བོ་རབ་འབྱམས་པ་བསོད་ནམས་སེང་གེ་བ་ཁ་ཅིག དེ་ལས་གཞན་པ་བཅུ་བཞི་ནི། ནམ་སྙིང་གི་མདོ་ལས་བྱུང་བའི་བྱང་ཆུབ་སེམས་དཔའི་རྩ་བའི་ལྟུང་བ་བཅུ་བཞི་སྟེ། འདི་ནི་རྨད་དུ་བྱུང་བའི་བཤད་སྲོལ་ཞེས་ཟེར་རོ། ། དེ་ནི་གྱི་ན་སྟེ། སློབ་དཔོན་རིན་པོ་ཆེས། འདི་ལས་ཕྱེ་བས་རྡོ་རྗེ་རྩེ་མོ་ལས་ཕམ་པ་བཅུ་བཞི་ཞེས་བྱ་བ་ཡོད་དེ་ཞེས་གསུངས་ཀྱི། ནམ་སྙིང་གི་མདོ་ལས། བཅུ་བཞི་ཞེས་བྱ་བ་ཡོད་དོ། ། ཞེས་གསུང་པ་མེད་པའི་ཕྱིར་དང་།
སྤྱིའི་སྡོམ་པ་བསྒྲག་གཟུང་ཟུང་འབྲེལ་དུ་འགྱུར་བའི་ཕྱིར་རོ། ། འདིར་རྣམ་སྣང་གི་སྡོམ་པ་གཟུང་བར་རྡོ་རྗེ་རྩེ་མོ་ལས། སངས་རྒྱས་རྣལ་འབྱོར་སྡོམ་པ་ལ། ། ཚུལ་ཁྲིམས་ཀྱི་ནི་བསླབ་པ་དང་། ། དགེ་བའི་ཆོས་ནི་སྡུད་པ་དང་། ། སེམས་ཅན་དོན་བྱེད་ཚུལ་ཁྲིམས་གསུམ། ། བདག་གིས་བརྟན་པོར་གཟུང་བར་བགྱི། ། སངས་རྒྱས་ཆོས་དང་དགེ་འདུན་ཏེ། ། བླ་ན་མེད་པའི་དཀོན་མཆོག་གསུམ། ། དེང་ནས་བརྩམས་སྟེ་གཟུང་བར་བགྱི། །
ཞེས་གསུངས་པས། བསླབ་པ་གསུམ་འཛིན་པ་རྣམ་སྣང་གི་སྡོམ་པར་གསུངས་པ་མ་ཡིན་ནམ། ཞེ་ན། དེ་ལ་རྗེ་རྩེ་མོས། སཾ་བྷུ་ཊིའི་ཊཱིཀྐར། འདི་ལ་བསྒྱུར་བྱེད་ཁ་ཅིག་གིས། སངས་རྒྱས་རྣལ་འབྱོར་སྡོམ་པ་ལ། ། ཚུལ་ཁྲིམས་ཀྱི་ནི་བསླབ་པ་དང་། ། ཞེས་བྱ་བ་ལ་སོགས་པ་འདི་རྣམས། རྣམ་སྣང་གི་དམ་ཚིག་ཏུ་བསྡུས་ཏེ་འཆད་དོ། །
དེ་ནི་རིགས་པ་མ་ཡིན་ཏེ། རྡོ་རྗེ་རྩེ་མོ་ལས། སྡོམ་པ་བསྒྲག་པའི་སྐབས་སུ། སངས་རྒྱས་ཆོས་དང་དགེ་འདུན་ཏེ། ། དཀོན་མཆོག་གསུམ་ལ་སྐྱབས་སུ་སོང་། ། འདི་ནི་སངས་རྒྱས་རིགས་ཡིད་འོང་། ། སྡོམ་པ་བརྟན་པར་གྱུར་པའོ། ། ཞེས་རྣམ་སྣང་ལས་མ་གསུང་པའི་ཕྱིར་དང་། ཡང་། དེ་ལས་གཞན་པ་བཅུ་བཞི་ནི།
ཕས་ཕམ་པར་ནི་རབ་ཏུ་གྲགས། ། ཞེས་བྱ་བ་ལ་སོགས་པར་བསྒྲག་པར་གསུངས་ལ། དེ་ལ་བསླབ་པ་འདི་གསུམ་མ་ཡིན་པའི་གཟུང་བྱ་གང་ཡང་མེད་དོ། ། དེས་ན་འདི་གསུམ་ནི། རིགས་ལྔའི་སྡོམ་པར་མ་རྟོགས་ཏེ། སྤྱིར་འགྲོ་བའོ། ། ཞེས་གསུངས་སོ། ། ཁ་ཅིག་དག རྡོ་རྗེ་མཁའ་འགྲོ་ལས། སངས་རྒྱས་རྣལ་འབྱོར་བསྐྱེད་སྡོམ་པ། །
སངས་རྒྱས་ཆོས་དང་དགེ་འདུན་ཏེ། ། བླ་ན་མེད་པའི་དཀོན་མཆོག་གསུམ། ། དེང་ནས་བརྩམས་ཏེ་མཆོག་ཏུ་གཟུང་། ། བསླབ་པ་ཡི་ནི་ཚུལ་ཁྲིམས་དང་། ། དགེ་བའི་ཆོས་ནི་སྡུད་པ་དང་། ། སེམས་ཅན་དོན་བྱེད་ཚུལ་ཁྲིམས་གསུམ། ། བདག་གིས་སོ་སོར་བརྟན་པོར་བཟུང་། ། ཞེས་ཀྱང་འབྱུང་བས་འགྱུར་གྱི་སྐྱོན་མིན་ལ། བསྒྲག་པའི་སྐབས་སུ། ཐུན་མོང་གི་དམ་ཚིག་རྣམས་འབྱུང་ཡང་།
གཟུང་བའི་སྐབས་སུ་མ་བྱུང་བ་དང་འདྲའོ། ། ཞེས་འཆད་དོ། ། དེ་ནི་མ་ཡིན་ཏེ། རྡོ་རྗེ་རྩེ་མོར་སྡོམ་པ་བསྒྲག་པར། དཀོན་མཆོག་གསུམ་འཛིན་པ་རྣམ་སྣང་གི་སྡོམ་པ་དང་། ཚུལ་ཁྲིམས་གསུམ་འཛིན་པར་སྤྱིའི་སྡོམ་པར་གསུངས་པས་སྡོམ་པ་གཟུང་བར་ཡང་དེ་བཞིན་དུ་འབྱུང་དགོས་པའི་ཕྱིར་དང་། དེའི་ཕྱིར་ཐུན་མོང་གི་དམ་ཚིག་རྣམས་བྱུང་ཡང་ཞེས་སོགས། རང་གི་མ་རྟོགས་པ་ཙམ་རྒྱུ་མཚན་དུ་བཀོད་པར་ཟད་པའི་ཕྱིར་དང་། རྡོ་རྗེ་མཁའ་འགྲོར་འབྱུང་ཡང་རྒྱུད་ལ་རང་དགར་འཇུག་པ་དགག་པའི་ཕྱིར། དཀྲུགས་ཏེ་གསུང་པ་ཡིན་ལ།
དེ་ཉིད་ཀྱི་འཁྲུགས་པ་སྡེབ་པ་བཤད་པའི་རྒྱུད་དང་། བླ་མའི་མན་ངག་ལ་ལྟོས་པས། སཾ་བྷུ་ཊིར། རྡོ་རྗེ་རྩེ་མོའི་སྡོམ་པ་བསྒྲག་པ་ལྟར་གསུངས་པས། གསལ་བར་བྱས་པ་ཡིན་ནོ། ། དེ་ལྟར་ན་རྒྱུད་སྡེ་ཐམས་ཅད་དགོངས་པ་གཅིག་ཏུ་གྱུར་ཏེ། དཔལ་ལྡན་ས་སྐྱ་པའི་ལེགས་བཤད་དོ། ། གཞན་དག་ནི་ཡི་གེ་ཙམ་ལ་བལྟ་བར་ཟད་དོ།། །། ཡང་བསྟན་བཅོས་དེ་ཉིད་འདུས་པ་ལས། ལ་ལ་ན་རེ།
ཨ་ཁཾ་ཝི་ར་ཧཱུྃ་གིས་གདོང་གཡོགས་ཅིང་། མེ་ཏོག་ཕྲེང་བ་གཏོད་པ་སོགས་བྱས་ལ། ཡ་ཐ་སུ་ཁཾ་གི་རྗེས་སུ། དེང་ཁྱེད་དེ་བཞིན་གཤེགས་པ་ཐམས་ཅད་དང་། དཔའ་བོ་དང་། རྣལ་འབྱོར་མ་རྣམས་ཀྱི་རིགས་སུ་བཞུགས་ཀྱིས། དེ་བཞིན་གཤེགས་པ་ཐམས་ཅད་ཀྱི་གསང་ཆེན་དམ་པ་འདི། དེ་བཞིན་གཤེགས་པ་ཐམས་ཅད་ཀྱི་དཀྱིལ་འཁོར་དུ་མ་བཞུགས་པ་རྣམས་ཀྱིས་མདུན་དུ་སྨྲ་བར་མི་བྱ་སྟེ། མ་དད་པ་རྣམས་ལ་ཡང་མ་ཡིན་ནོ། ། ཞེས་བརྗོད་ནས།
དཀྱིལ་འཁོར་གྱི་གཙོ་བོའི་དྲུང་དུ་བསྡད་པར་མོས་ཤིག ཅེས་བསྒོ་བར་བྱའོ། ། དཀྱིལ་འཁོར་གྱི་ཕྱི་འཇུག་གོ ། དེ་ནས་དཀྱིལ་འཁོར་གྱི་ནང་དུ་འཇུག་པར་བྱ་བའི་ཕྱིར། རྡོ་རྗེ་སློབ་མའི་སྤྱི་བོར་བཞག་ནས་ཕན་ཡོན་གྱིས་དམ་བཞག་བྱས། ཡང་སྙིང་གར་རྡོ་རྗེ་བཟུང་ནས། རྡོ་རྗེ་སེམས་དཔའ་དེང་ཁྱོད་ཀྱི། ། ཞེས་སོགས་དང་། ཡང་སྤྱི་བོར་རྡོ་རྗེ་བཟུང་ནས། འདི་ནི་ཁྱོད་ཀྱི་ཞེས་སོགས་ཉེས་དམིགས་ཀྱིས་དམ་བཞག་བྱས།
ཡང་ཁྱོར་ཆུ་བླུད་ནས། འདི་ནི་ཁྱོད་ཀྱི་དམྱལ་བའི་ཆུ། ། ཞེས་སོགས་ཀྱིས་གཉིས་ཀས་དམ་བཞག་སོགས་བྱས་ཏེ། ཡེ་ཤེས་དབབ་པའི་སྐབས་སུ། སློབ་མ་ལངས་པར་བསྒོམས་ལ། རྐང་པ་གཉིས་བགྲད་པའི་འོག་ཏུ་རླུང་གི་དཀྱིལ་འཁོར་གཞུ་གདུང་པ་ལྟ་བུ། ཁ་དོག་སྔོན་པོ། དེའི་འཆང་ཟུང་འཐུར་དུ་བསྟན་པ། དེའི་མཆོག་མ་གཉིས་ཀྱི་སྟེང་དུ་རྐང་པ་གཉིས་བཞག་ནས་འདུག་པའི་བར་དེར། མེའི་དཀྱིལ་འཁོར་རབ་ཏུ་འབར་བ།
དེའི་དབུས་སུ་ཛྷཻཾ་ཞེས་བྱ་བའི་ཡེ་གེ་ལྗང་གུ་བསམ། དེའི་སྙིང་གར་ལཾ་ལས་བྱུང་བའི་སའི་དཀྱིལ་འཁོར་གྲུ་བཞི་ཁ་དོག་སེར་པོ། རྡོ་རྗེ་རྩེ་ལྔ་པ་རྒྱ་གྲམ་གྱིས་མཚན་པའི་ལྟེ་བ་ལ་ཧཱུྃ་བསམ། མགྲིན་པར་ཝཾ་ལས་བྱུང་བའི་ཆུའི་དཀྱིལ་འཁོར་དཀར་པོ་ཟླུམ་པོ། བུམ་པས་མཚན་པ་ལ་ཨ་བསམ། སྤྱི་བོའི་ཐོད་པར་ཡཾ་ལས་བྱུང་བའི་རླུང་གི་དཀྱིལ་འཁོར་དུ་བ་འཁྲིགས་པ་ལྟ་བུའི་དབུས་སུ། ཧས་མཚན་པར་བསམ། དེ་ནས་རྐང་པའི་འོག་ཏུ། རླུང་འགུལ་བས་སུམ་མདོའི་མེ་འབར་ཏེ། ཛྷཻཾ་མེར་གྱུར་པའི་མེ་དེ་ཉིད་ལོང་བུའི་རྩ་ནང་ནས་ཞུགས་ཏེ་ལྟེ་བའི་ནང་དུ་སོང་བས་འབར་ནས་དེའི་སྟོབས་ཀྱིས་སྙིང་གའི་ས་ཡང་ལམ་གྱིས་བསྲོས།
མགྲིན་པའི་ཆུ་ཡང་བསྐོལ་ཏེ། རྐང་པའི་རླུང་གིས་གྱེན་ལ་འདེགས་པར་བསམ། སྤྱི་བོའི་རླུང་གིས་ཐུར་ལ་མནན་པར་བསམས་ལ། ཞེས་དང་། འགའ་ཞིག་ནི། འོག་ཏུ་རླུང་གི་དཀྱིལ་འཁོར་གྱི་སྟེང་དུ། ཧེ་རུ་ཀ་བཞེངས་པར་བསྒོམ་པའི་རྐང་མཐིལ་དུ་ཛྷཻཾ་མེའི་རང་བཞིན་འབར་བ་དང་། སྙིང་གར་སའི་དཀྱིལ་འཁོར་གྲུ་བཞི་སེར་པོ་ལྗིད་པ་ཧཱུྃ་གིས་མཚན་པ་དང་། མགྲིན་པར་ཆུའི་དཀྱིལ་འཁོར་དཀར་པོ་ཟླུམ་པོ་ཨས་མཚན་པ་དང་། སྤྱི་བོར་རླུང་གི་དཀྱིལ་འཁོར་ལྗང་སྔོན་ཟླ་གམ་ཧས་མཚན་པ་རྣམས་བསྒོམས་ནས།
བླ་མ་ལ་གུས་པར་བྱས་ཏེ། གཙོ་བོའི་ཐུགས་ཀ་ནས་འོད་འཕྲོས་པས། འོག་གི་རླུང་བསྐྱོད། རླུང་གིས་མེ་སྦར། མེ་རྐང་པའི་ནང་ནས་ཞུགས་ཏེ་སོང་བ་དང་། སུམ་མདོར་འདྲེས་ནས་ལུས་ཐམས་ཅད་གང་བས་ནད་དང་། བགེགས་དང་། རྣམ་པར་རྟོག་པ་ཐམས་ཅད་བསྲེགས། སྙིང་གའི་ས་ཡང་དམར་པོར་བསྲེགས། མགྲིན་པའི་ཆུ་ཁོལ།
སྤྱི་བོའི་རླུང་གིས་མནན། རྐང་འོག་གི་རླུང་གིས་བཏེག་པར་བསམ་ཞིང་། ཡེ་ཤེས་དབབ་པར་བྱའོ། ། ཞེས་ཟེར་རོ། ། དེ་དག་ནི་མ་ཡིན་ཏེ། སཾ་བྷུ་ཊི་ལས། གདོང་གཡོགས་ཀྱི་སྔགས་གསུང་པ་མ་ཤེས་པར་ཟད་པའི་ཕྱིར་དང་། དམ་བཞག་གི་སྐབས་འདི་རྣམས། དེ་ཉིད་འདུས་པ་ལྟར་བྱ་བར་རིགས་པ་ལས། དེའི་ཕྱག་རྒྱ་གྱེན་ཐུར་དུ་བསྟན་པ།
དམ་ལ་འཇོག་པ་ཡིན་པ་མ་ཤེས་པར་ཟད་པའི་ཕྱིར་དང་། ཨ་ཁཾ་སོགས་གདོང་གཡོགས་བཅིངས་པའི་སྔགས་ཡིན་པར་མི་འགྲུབ་པའི་ཕྱིར་དང་། གཙོ་བོའི་དྲུང་དུ་གནས་ན། ཕྱི་འཇུག་ཡིན་པ་འགལ་བའི་ཕྱིར་དང་། ཛཿཧཱུྃ་སོགས་ཀྱིས་དཀྱིལ་འཁོར་དུ་ཞུགས་ན། དམ་འཇུག་པ་འགལ་བའི་ཕྱིར་དང་། ཡེ་ཤེས་འབེབས་པའི་རྣལ་འབྱོར་དེ་རྣམས་ལ་ཡང་རྒྱུད་ཀྱི་ཤེས་བྱེད་མ་མཐོང་བའི་ཕྱིར་རོ། ། ཞེས་གསུངས་སོ། ། དེ་དག་ནི་ཤིན་ཏུ་མི་རིགས་ཏེ། སཾ་བྷུ་ཊི་ལས།
ཧཱུྃ་ཞེས་བརྗོད་པས་གནས་ལྔ་པ་དེ་ཐམས་ཅད་དུ་བྱས་ཏེ། གོས་ཀྱིས་གདོང་བཀབ་ནས། ཞེས་གསུངས་པས། ཧཱུྃ་གིས་ཨ་ཁཾ་ཝི་ར་ཧཱུྃ་གི་ཧཱུྃ་ཡིག་མཚོན་པ་ཡིན་པའི་ཕྱིར་དང་། དེས་མཚོན་པར་མི་ནུས་ན། ཁྱེད་རང་གིས། བརྟག་གཉིས་ལས། ཧཱུྃ་ཧཱུྃ་སྙེམས་པར་བྱས་ནས་ནི། ། ཧི་ཧི་རྣམ་པས་འཇིག་བྱེད་བདག ། ཞེས་པའི་དོན་འཆད་པ་ན།
ཧཱུྃ་ཧཱུྃ་གི་གར་གྱི་སྙེམས་པ་བྱེད་པར་བཞེད་པའི་ཕྱིར་དང་། ཧི་ཧི་ཞེས་པ་ནི་མེ་ཏོག་ཕྲེང་བ་འབུལ་བའི་ཚེ། མཐར་ཧི་ཧི་ཞེས་པ་མཚོན་པའི་ཕྱིར་རོ། ། ཞེས་དང་། དེའི་ལག་ལེན་འཆད་པ་ན། དང་པོར་ཨོཾ་སུམྦྷ་ནི་སུམྦྷ་ཧཱུྃ་ཧཱུྃ་ཕཊ་ཕཊ། ཞེས་བརྗོད་སྟེ་རྐང་པ་གཡས་པ་འདེགས་ཤིང་རྐྱོངས་ལ། ལག་གཡས་མཚོན་ཆ་འཕྱར་བ་རྡེག་སྟབས་ཀྱིས་རོལ་གར་བྱེད་ལ། དེ་ནས་གྲིཧྣ་གྲིཧྣ་ཧཱུྃ་ཧཱུྃ་ཕཊ། ཞེས་བརྗོད་ལ་རྐང་པ་གཡོན་འདེགས་ཤིང་རྐྱོང་།
ལག་པ་གཡོན་མཚོན་ཆ་འཕྱར་བ་བརྡེག་སྟབས་ཀྱིས་རོལ་གར་བྱེད་ལ། དང་པོའི་ཚེ་གཡོན་གཉིས་ཀ་བསྐུམ་ཞིང་ཐུགས་ཀར་སྡིགས་མཛུབ་བྱེད། གཉིས་པའི་ཚེ་གཡས་གཉིས་ཀ་བསྐུམ་ཞིང་སྡིགས་མཛུབ་བྱེད། དེ་ནས་གྲིཧྣ་པ་ཡ། གྲིཧྣ་པ་ཡ་ཧཱུྃ་ཧཱུྃ་ཕཊ། ཞེས་བརྗོད་དེ། ཕྱག་གཉིས་ཐུགས་ཀར་ཧཱུྃ་མཛད་ཀྱི་ཕྱག་རྒྱ་བཅས་ཏེ་འགྱིང་། དེ་ནས་ཨ་ན་ཡ་ཧོ་ཞེས་བརྗོད་ཅིང་། གདུག་པ་རྣམས་བསྐྲད་པ་སོགས་བྱའོ། ། ཞེས་དང་།
ཨོཾ་པ་ར་མ་སུ་ཁཾ་ཨ་ཤ་ཡ་སུ་ལ་ལི་ཏ་བཱི་ལཱ་ས་ནི་ཏེརྣ་མ་མི་བྷ་ཝན་ཏཾ། ཛཿཧཱུྃ་བཾ་ཧོ། ཧི་ཧི་ཧི་ཧི་ཧི། པྲ་ཏཱིཙྪ་ཀུ་སུ་མ། ཨཉྩ་མི་ན་ཐ་ཧོ། ཞེས་བརྗོད་ཅིང་གཡས་བརྐྱང་གིས་གར་ལས་བྱུང་བའི་ཐལ་མོས་མེ་ཏོག་དབུལ་བར་བྱའོ། ། ཞེས་འཆད་པ་བཞད་གད་ཡིན་པའི་ཕྱིར་དང་། ཨ་ཁཾ་སོགས་ཀྱིས་གདོང་བཅིངས་ནས་མེ་ཏོག་གི་ཕྲེང་བ་སྦྱིན་པའི་སྔགས་སུ་བཞེད་ཀྱི། གདོང་བཅིང་བ་ཁོ་ནའི་སྔགས་སུ་བཞེད་པ་མ་ཡིན་པའི་ཕྱིར་དང་། དམ་བཞག་གི་སྤྱི་བོ་སོགས་སུ་རྡོ་རྗེ་འཇོག་པ་ནི།
སཾ་བྷུ་ཊི་ལས། རྡོ་རྗེ་དང་བཅས་པའི་ལག་པ་བཞག་པར་བྱ་ཞིང་། ཞེས་གསུངས་པ། སྟ་གོན་གྱི་བསྲུང་བའི་སྐབས་ཡིན་ཀྱང་། མན་ངག་གི་བཤད་པས། དམ་ལ་བཞག་པ་དང་། ནང་དུ་བཞུགས་པ་སོགས་ཀྱང་རྡོ་རྗེ་དང་བཅས་པའི་ལག་པས་བྱེད་པར་སྟོན་པར་བཞེད་པ་ཡིན་ཏེ། རྗེ་བཙུན་ཆེན་པོའི་དངོས་སློབ་དབང་ཕྱུག་དཔལ་གྱིས་མཛད་པའི། སཾ་བྷུ་ཊིའི་ཊཱི་ཀར། སྙིང་གར་རྡོ་རྗེ་ཞེས་པས་དོན་དམ་པའི་བྱང་ཆུབ་ཀྱི་སེམས་དང་།
རྡོ་རྗེ་དང་བཅས་པའི་ལག་པ་ཞེས་པས། ནང་དུ་བཞུགས་ཅིང་། དམ་ལ་བཞག་པའང་གཟུང་དུ་རུང་བ་ཡིན་ལ། ཞེས་བཤད་ཅིང་རྡོ་རྗེའི་ཚིག་ཡིན་པའི་ཕྱིར་དང་། དོན་དུ་མ་སྟོན་པ་ཉིད་འཐད་པ་ཡིན་པས། དེའི་ཕྱིར་སཾ་བྷུ་ཊིའི་དགོངས་པར་བཞེད་པ་ཡིན་པའི་ཕྱིར་དང་། ཕྱི་འཇུག་དང་ནང་འཇུག་ནི། ཕྱི་ནང་དུ་བྱ་བའི་ཆོ་གས་འབྱེད་པ་ཡིན་གྱི་གནས་ཙམ་ཁོ་ནས་འབྱེད་པ་མ་ཡིན་པའི་ཕྱིར་དང་། གལ་ཏེ་འབྱེད་ན་ཁྱེད་རང་གི་ལུགས་ལ་ཡང་སློབ་མ་ཕྱི་རོལ་ནས་ཡོལ་བའི་ནང་དུ་ཁྲིད་པའི་ཚེ། ཕྱི་རོལ་ནས་ཁྲིད་དུ།
ནང་འཇུག་མ་ཡིན་པར་ཐལ་བའི་ཕྱིར་དང་། ནང་དུ་འཇུག་པའི་ཆེད་དུ་ཁྲིད་ཀྱང་ཕྱི་རོལ་ན་ཡོད་པའི་ཚེ་ནང་ན་ཡོད་པ་འགལ་བའི་ཕྱིར་དང་། ཡོལ་བའི་ནང་དུ་སླེབ་པ་ནང་འཇུག་ཡིན་ན། ངེད་ལ་བརྗོད་པའི་སྐྱོན་ཁྱེད་རང་ལ་ཡང་མཚུངས་པའི་ཕྱིར་དང་། དེའི་ཕྱིར་དེ་གཉིས་ཀྱི་བར་དུ་སྐད་ཅིག་མའམ་རྡུལ་ཕྲན་རྩིས་པ་ལྟ་བུའི་ས་བཅད་དགོས་པ་ཆུང་ལ། ཀ་བ་དག་འཇོག་དགོས་པར་སྣང་མོད། དགོས་པ་མེད་ལ་ངལ་བ་ལྷུར་ལེན་པ་མཛད་པའི་ཕྱིར་དང་། ཛ་ཧཱུྃ་སོགས་ཀྱིས་དཀྱིལ་འཁོར་དུ་ཞུགས་ནས། ད་རུང་འཇུག་པ་འགལ་ན། ཁྱེད་རང་ལ་ཡང་མཚུངས་པའི་ཕྱིར་དང་།
ཁོ་བོ་ཅག་ཡོལ་བའི་ཕྱི་འཇུག་དང་ནང་འཇུག་ཏུ་བཞེད་པས་སྐྱོན་མེད་དོ་ཞེ་ན། འཇུག་པ་ཞེས་པ་གང་ལ་འཇུག་པའི་འཇུག་པ་ཡིན་པ་མ་རྟོགས་པར་ཟད་པའི་ཕྱིར་དང་། དེའི་ཕྱིར་ཁྱེད་རང་གིས་དབང་བསྐུར་བ་ལ་གཉིས། འཇུག་པ་དང་། དབང་དངོས་སོ། ། ཞེས་པ་གྱི་ན་ཙམ་དུ་ཟད་པའི་ཕྱིར་དང་། ཡོལ་བའི་ཕྱི་དང་ནང་དུ་བྱེད་པ་ནི་ད་ལྟའི་ལག་ལེན་པས། ལག་ལེན་དང་བསམ་དོན་གྱི་ཁྱད་པར་ཙམ་ཡང་མ་ཕྱེད་པར་འགྱུར་བའི་ཕྱིར་དང་། གཤེད་དམར་པོའི་རྒྱུད་ལས། གོས་ཀྱིས་གདོང་ནི་བཅིངས་བྱས་ལ། །
དཀྱིལ་འཁོར་ཁང་པའི་སྒོ་དྲུང་དུ། ། ཀྱེ་དེར་འཁོད་པ་སུ་ཞིག་ལགས། ། སྐལ་བཟང་བདག་ཅེས་བརྗོད་པར་བྱ། ། ཡོལ་བ་ཡི་ནི་ནང་བྱས་ནས། ། བླ་མ་མགོན་ལ་མཁས་པས་ཞུ། ། ཞེས་གསུང་པ་ལ་ལག་ལེན་སྟོན་པ་ཡིན་པའི་ཕྱིར་དང་། ཕྱི་འཇུག་ནི་དཀྱིལ་འཁོར་དང་དབང་གཉིས་ཀའི་འཇུག་པ་ཐུན་མོང་བ་དང་། ནང་འཇུག་ནི་དབང་ཁོ་ནའི་འཇུག་པ་ཡིན་པ་ཙམ་ཡང་མ་རྟོགས་པར་འགྱུར་བའི་ཕྱིར་དང་། ཁྱེད་རང་གི་རྣམ་ངེས་སུ་ཧཱུྃ་ཞེས་པས་དཀྱིལ་འཁོར་གྱི་ཤར་སྒོ་ནས་བཞུགས་ཅིང་ཞེས་བཤད་པ་བབ་ཅོལ་ཁོ་ནར་ཟད་པའི་ཕྱིར་དང་། ཡེ་ཤེས་འབེབས་པའི་རྣལ་འབྱོར་ནི།
དཔལ་གསང་བ་འདུས་པ་ལས། དེ་ནས་སྟོན་པ་རྡོ་རྗེ་འཛིན། ། གཙོ་བོ་ཆོས་རྣམས་ཀུན་དབང་ཕྱུག ། སྐུ་དང་གསུང་ཐུགས་ཡོངས་དག་པས། ། ཡེ་ཤེས་རྡོ་རྗེས་བཀའ་སྩལ་ཏོ། ། རི་རྩེ་ཉམས་ནས་དགའ་བ་དང་། ། ནགས་ཚལ་རབ་ཏུ་དབེན་པར་ནི། ། བསམ་གཏན་རྡོ་རྗེ་རབ་བྱ་བ། ། ལས་དང་སྔགས་ཀྱི་སྦྱོར་བས་སོ། ། རྡོ་རྗེ་སེམས་དཔའ་ལ་སོགས་ཀུན། །
སྔགས་ཀྱི་བསམ་གཏན་གྱིས་བསྐུལ་བས། ། གསུང་གི་ལས་ཀྱི་བཀའ་བཞིན་དུ། ། ལས་རྣམས་སྣ་ཚོགས་བྱེད་པར་འགྱུར། ། རྡོ་རྗེ་ཆོས་ཀྱི་གཟུགས་ཆེན་པོ། ། པདྨ་ར་གའི་འོད་འདྲ་བ། ། སྐུ་གསུང་ཐུགས་ཀྱི་རྡོ་རྗེ་ཆེ། ། གནས་གསུམ་དུ་ནི་རིགས་རྟག་གོ ། དབབ་པའི་ཆོ་ག་ཐམས་ཅད་ནི། ། བྱས་ན་གདོན་མི་ཟ་བར་འགྱུར། ། བསྐུལ་དང་རང་དང་ལྷ་ཆེན་པོ། །
འཕགས་ལམ་བཞི་པོ་དག་ཀྱང་ནི། ། རྡོ་རྗེ་གྲུབ་པ་དག་གིས་བྱ། ། དེ་ལྟར་བྱས་ན་རྟག་པར་འགྲུབ། ། བུ་མོ་ལོ་གྲངས་བཅུ་གཉིས་མའམ། ། ཁྱེ་འུ་ལོ་གྲངས་བཅུ་གཉིས་པའམ། ། མཚན་ཉིད་ཐམས་ཅད་ཡོངས་རྫོགས་པ། ། བཟུང་ནས་དབབ་པ་རབ་ཏུ་རྟག ། ཆོ་ག་ཐམས་ཅད་བྱས་ནས་ནི། ། ལས་རྣམས་རབ་ཏུ་འགྲུབ་པར་བྱ། ། རྣམ་པ་གཞན་དུ་བྱས་ན་ནི། །
ཁམས་གསུམ་སྐྱེ་བོས་བཅའ་བར་འགྱུར། ། དེ་ལ་སྙིང་པོའི་སྔགས་ཀྱི་ཡི་གེའི་ཚིག་ནི་འདི་རྣམས་སོ། ། ཧཱུྃ་ཧ་ཨ་ཛྷཻཾ། ནམ་མཁའི་ཁམས་ནི་སེམས་མེད་ཅིང་། ། རྟོག་པ་ཐམས་ཅད་རྣམ་སྤངས་དང་། ། རྡོ་རྗེ་སེམས་དཔའ་བདག་ཉིད་ཀྱང་། ། ཆོ་ག་བཞིན་དུ་བྱས་ནས་འབབ། ། ཧཱུྃ་ནི་རྡོ་རྗེ་སེམས་དཔའི་བདག ། ཧ་ནི་སྐུ་ཡི་རྡོ་རྗེ་ཅན། ། ཨ་ནི་ཆོས་འཛིན་རྒྱལ་པོ་སྟེ། །
འདི་ནི་གསང་ཚིག་བསྟན་པའོ། ། ཛྷཻཾ་ནི་བསྐུལ་བར་བྱེད་པར་བཤད། ། འགུལ་བ་དང་ནི་གཡོ་བ་ཡིན། ། འདི་ནི་བསྐུལ་བ་ཐམས་ཅད་ཀྱི། ། གསང་བ་ཡིན་པར་འདིར་རབ་བཤད། ། ཁྲུ་གང་ཙམ་མམ་ཁྲུ་དོ་འམ། ། ཁྲུ་བརྒྱད་ཙམ་མམ་ལྔ་ཙམ་དུ། ། རྡོ་རྗེ་རྒྱལ་པོ་རབ་བསྐུལ་ན། ། འཇིགས་ཤིང་སྐྲག་ནས་འཕར་བར་འགྱུར། ། སྔ་མ་བཞིན་དུ་ཐམས་ཅད་འགྱུར། །
འདི་ནི་གསང་བ་ཐོབ་པ་འོ། ། ཞེས་དང་། རྡོ་རྗེ་ཕྲེང་བ་ལས། དེ་རྗེས་སློབ་མ་ལ་ནི། དྲི་ཆེན་དྲི་ཆུ་ལ་སོགས་པ། ། མཚལ་ཆེན་འབབ་པའི་བུ་མོའི་གོས། ། ཁྲག་དང་ཁུ་བས་ཡང་དག་སྒོས། ། གུ་གུལ་དང་ནི་རྣམ་པར་བསྲེས། ། ཡི་དྭགས་མེ་ནི་བླངས་ནས་སུ། ། པདྨའི་སྣོད་དུ་བཞག་ནས་ནི། །
དེར་ནི་ཐམས་ཅད་བཞུགས་པར་བྱ། ། ཁྲོ་བོ་རྡོ་རྗེ་གསུམ་བདག་ཉིད། ། གཡས་བརྐྱང་བ་ཡི་གནས་པའི་གནས། ། རྡོ་རྗེ་འཆང་དབབ་སློབ་མ་ལ། ། རྨད་བྱུང་ཆེན་པོའི་བདུག་པས་བདུག ། འབབ་པར་འགྱུར་བ་ཐེ་ཚོམ་མེད། ། ཨོཾ་ཏིཥྛ་མཧཱ་ཀྲོ་དྷ། དེ་བཞིན་ཨ་བི་ཤ་ཡ་ཧཱུྃ། རྣལ་འབྱོར་པ་ཡིས་སྔགས་འདི་བརྗོད། ། སློབ་མ་ལ་ནི་གསོལ་བར་དབབ། །
ཅེས་དང་། གཤེད་དམར་པོའི་རྒྱུད་ལས། དེ་ལ་འདི་ནི། རྡོ་རྗེ་དབབ་པའི་དམ་ཚིག་སྟེ། ། དེ་ཡང་འབྱུང་བའི་ས་བོན་ཆེས། ། འཁོར་ལོ་བཞི་པོར་རབ་སྒྲུབ་བྱ། ། གནས་བཞི་རབ་ཏུ་སྦྱོར་བ་ཡིས། ། ནམ་མཁའ་ཡང་ནི་གཡོ་བར་བྱེད། ། རྐང་པ་དག་གི་འོག་ཏུ་ཡཾ། ། ལྟེ་བར་རཾ་སྟེ་སྙིང་གར་ལཾ། །
མགོ་བོ་ལ་ནི་ཝཾ་ཡིག་གོ ། གཞུ་ཡི་རྣམ་པ་ནག་པོ་ཆེ། ། གཏུམ་མོའི་རླུང་ནི་འབྱེད་པ་ལ། ། སྲེག་བྱེད་གསུམ་གསུམ་མེ་བཞིན་འབར། ། ཉི་མ་དམར་པོའི་མདོག་དང་མཚུངས། ། རྡོ་རྗེ་ས་གཞིའི་རིམ་པ་ནི། ། རི་རབ་རི་ཡི་གནོན་པ་ཡི། ། ནོར་འཛིན་དེ་ནི་བསྒོམ་པར་བྱ། ། དཀར་པོ་ཟླུམ་པོ་བུམ་པ་བཞིན། ། སྤྲིན་བཞིན་དུ་ནི་ཆགས་པ་བཞིན། །
སྟོང་གིས་རབ་ཏུ་གང་བ་ཡིས། ། གངས་ཀྱི་རི་བོ་ལྟ་བུར་བསིལ། ། གནས་བཞིའི་རབ་ཏུ་སྦྱོར་བ་ཡིས། ། སློབ་མ་རྡོ་རྗེ་ཅན་སྒོམ་བྱ། ། རྡོ་རྗེ་སྣང་མཐའི་རབ་སྦྱོར་བས། ། མྱུར་བ་ཉིད་དུ་འབེབས་པར་བྱེད། ། འདི་ནི་དྲི་བའི་དམ་ཚིག་གོ ། རྡོ་རྗེ་ཆོས་ནི་མགོན་པོ་ཆེ། ། སྣང་བ་མཐའ་ཡས་བདེ་བ་ཆེ། ། གསུངས་ཤིག་འདོད་ཆགས་ཆོས་ཆེན་པོ། །
དགེ་དང་མི་དགེ་ལེགས་པར་བྲི། ། ཁྲུ་གང་ནས་ནི་བརྩམས་ནས་ནི། ། ཇི་སྲིད་ཁྲུ་ནི་སྟོང་གི་བར། ། སློབ་མ་ཆེན་པོ་འབར་བར་འགྱུར། ། འདི་ནི་དབབ་པའི་དམ་ཚིག་གོ ། ཞེས་གསུངས་ཤིང་། གསང་བ་འདུས་པའི་རྡོ་རྗེའི་ཚིག་དེ་རྣམས་ཀྱི་དོན་རྣམ་པར་འགྲེལ་པ་ན། སློབ་དཔོན་ཟླ་བ་གྲགས་པས། སྒྲོན་མ་གསལ་བ་ལས། ད་ནི་གནད་ལ་དབབ་པའི་ཆོ་ག་བསྟན་པའི་ཕྱིར།
དེ་ནས་ཞེས་བྱ་བ་ལ་སོགས་པ་གསུངས་ཏེ། བགེགས་ཐམས་ཅད་ཉེ་བར་ཞི་བར་མཛད་པས་ན་སྟོན་པའོ། ། ཁམས་གསུམ་གྱི་བདག་པོར་གྱུར་བས་ན་གཙོ་བོའོ། ། ཆོས་རྣམས་ཀུན་གྱི་གཟུགས་ཀྱི་ཕུང་པོ་ལ་སོགས་པ་སྟེ། དེ་རྣམས་ཀྱི་གཙོ་བོ་ཡིན་པས་ཆོས་རྣམས་ཀུན་གྱི་དབང་ཕྱུག་གོ ། རྡོ་རྗེ་གསུམ་མི་ཕྱེད་པའི་ངོ་བོ་ཉིད་ཀྱི་བདག་ཉིད་ཅན་ཡིན་པས་ན། སྐུ་དང་གསུང་དང་ཐུགས་ཡོངས་སུ་དག་པའོ། ། ཡེ་ཤེས་རྡོ་རྗེ་ནི་འདས་པ་ལ་སོགས་པ་ཡོངས་སུ་མཁྱེན་པའི་ཆོ་ག་མི་ཕྱེད་པ་སྟེ། དེ་གསུང་པ་ནི་བཀའ་སྩལ་པའོ། ། རི་རྩེ་ཞེས་བྱ་བ་ལ་སོགས་པ་ལ།
རི་བོ་དང་འདྲ་བས་ན་རི་རྩེ་སྟེ། ཁང་པ་བརྩེག་མ་ཆེན་པོའོ། ། དེའི་རྩེ་མོ་སྟེ། སྟེང་གི་ས་ཕྱོགས་སོ། ། ཉམས་ནི་དགའ་བ་དང་། ཞེས་བྱ་བ་ནི། གནས་གཞན་དག་ཀྱང་ངོ་། ། ནགས་ཚལ་ཏེ་སྐྱེད་མོས་ཚལ་ལ་སོགས་པ་རྣམས་སོ། ། དབེན་པར་ནི་ཞེས་བྱ་བ་སྟེ། སྐྱེ་བོའི་འདུ་འཛི་དང་བྲལ་བ་རྣམས་ཏེ།
དེ་དག་དང་རྗེས་སུ་མཐུན་པའི་གནས་གཞན་གང་ཡང་རུང་བར་སྒྲུབ་པ་པོས། རང་གི་ནུས་པ་མངོན་དུ་བྱ་བའི་ཕྱིར། བསམ་གཏན་རྡོ་རྗེ་སྟེ། ཕྱག་རྒྱ་ཆེན་པོ་རྣམ་པ་གཉིས་ལ་དམིགས་པར་བྱའོ། ། སྔགས་དང་བཟླས་པས་སྦྱོར་བས་སོ། ། ཞེས་བྱ་བ་ལ་སྔགས་ནི་གང་གི་བཟླས་བརྗོད་དོ། ། བཟླས་པ་ནི་རྡོ་རྗེའི་བཟླས་པའོ། ། གཉིས་ཀའི་སྦྱོར་བ་ལས་ཉམས་སུ་བླང་བའོ། ། ཅིའི་ཕྱིར་འདི་ལྟར་བྱ་ཞེ་ན། རྡོ་རྗེ་སེམས་དཔའ་ཞེས་བྱ་བ་ལ་སོགས་པ་གསུངས་ཏེ།
རྡོ་རྗེ་སེམས་དཔའ་ལ་སོགས་ཀུན་ཞེས་བྱ་བ་ནི། མི་བསྐྱོད་པ་ལ་སོགས་པའོ། ། སྔགས་ཀྱི་བསམ་གཏན་གྱིས་བསྐུལ་བས། ཞེས་བྱ་བ་ནི། རང་གི་སྔགས་རང་གི་ཕྱག་རྒྱ་ལ་དམིགས་པས་རབ་ཏུ་བསྐུལ་ཞིང་འབོད་པས་སོ། ། གསུང་གི་ལས་ཀྱི་བཀའ་བཞིན་དུ། ཞེས་བྱ་བ་ནི། གསུང་གི་ལས་འོད་དཔག་ཏུ་མེད་པ་སྟེ། དེའི་རྩ་བཀའ་ཇི་བཞིན་དུའོ། ། ལས་རྣམས་སྣ་ཚོགས་བྱེད་པར་འགྱུར། །
ཞེས་བྱ་བ་ནི། ལས་ཀྱི་ལམ་རྣམ་པ་སྣ་ཚོགས་བྱེད་ཅིང་སྒྲུབ་པར་འགྱུར་བའོ། ། དེ་ལྟར་མངོན་དུ་བྱ་བའི་སྤྱོད་པ་བྱས་པའི་སྒྲུབ་པས་སོ། ། བདག་ཉིད་མི་བསྐྱོད་པའི་སྦྱོར་བ་དང་ལྡན་པས། དེ་བཞིན་ཉིད་དང་། ཟླ་བ་དང་། ས་བོན་དང་། མཚན་མའི་རིམ་གྱིས་རྡོ་རྗེ་ཆོས་ཀྱི་གཟུགས་ཆེན་པོ་པདྨ་ར་གའི་མདོག་དང་འདྲ་བར་བསམ་པ་ལ། མགོ་བོ་དང་། ལྐོག་མ་དང་།
སྙིང་གའི་ཕྱོགས་རྣམས་སུ་ཡི་གེ་གསུམ་བཀོད་ནས་དེར། སྐུ་གསུང་ཐུགས་ཀྱི་རྡོ་རྗེ་ཆེ། ། ཞེས་བྱ་བའི་དགོད་པ་གསུམ་ནང་དུ་བསམས་ཏེ་འདི་ནི། གནས་གསུམ་དུ་ནི་རིགས་རྟག་གོ ། ཞེས་བྱ་བའི་དོན་ཡིན་ནོ། ། དེ་ལྟར་སྣོད་ཡོངས་སུ་སྦྱངས་བར་བྱས་ནས། དབབ་པའི་ཆོ་ག་འོག་ནས་བཤད་པ་ཐམས་ཅད་ནི། བྱས་ཤིང་སྒྲུབ་ན་གདོན་མི་ཟ་བར་གཅིག་ཏུ་འགྲུབ་པར་འགྱུར་ཞིང་། རབ་ཏུ་འགྲུབ་པར་ཉེ་བར་འགྲོའོ། ། བསྐུལ་དང་ཞེས་པ་ནི།
འགུལ་བ་དང་གཡོ་བ་སྐྱེས་པའོ། ། རེངས་པ་ཞེས་བྱ་བ་ནི་ལྷས་བཀས། དང་པོ་སྣོད་ཀྱི་ཐ་མལ་པའི་ང་རྒྱལ་བསལ་ནས། ཤིང་ལྟར་མི་གཡོ་བར་བྱས་པའི་གནས་སྐབས་སོ། ། ལྷ་ཆེན་པོ་ནི་རྡོ་རྗེ་སེམས་དཔའ་ལ་སོགས་པའི་འཇིག་རྟེན་ལས་འདས་པའི་ལྷ་རྣམས་རབ་ཏུ་ཞུགས་ནས་བསམ་པའི་སྐད་ཅིག་མ་ལ་ཞུགས་པའོ། ། ལྷ་ཆེན་པོ་དེ་ནི་འདས་པ་ལ་སོགས་པའི་དོན་ཇི་ལྟ་བ་བཞིན་དུ་རབ་ཏུ་སྟོན་པ་ནི་འཕགས་པའི་ལམ་སྟེ། གནས་སྐབས་བཞི་པོ་དེ་དག་ནི། གང་ཞིག་རྡོ་རྗེ་གྲུབ་པའི་ངོ་བོ་ཉིད་གང་ཡིན་པའི་རྡོ་རྗེ་གྲུབ་པ་དེས། སྤྱོད་པ་བྱང་བར་འགྱུར་བས། དེ་ལྟར་བྱས་ན་རྟག་པར་འགྲུབ་པར་འགྱུར་ཞིང་།
རབ་ཏུ་འགྲུབ་པར་ཉེ་བར་འགྲོ་བར་འགྱུར། སྣོད་ཀྱི་མཚན་ཉིད་བསྟན་པར་བྱ་བའི་ཕྱིར། བུ་མོ་ཞེས་བྱ་བ་ལ་སོགས་པ་གསུངས་ཏེ། བུ་མོ་ལོ་གྲངས་བཅུ་གཉིས་ཀྱི་ཚད་ལ་གཞོན་ནུའི་ཚུལ་མ་ཉམས་ཤིང་། གཙང་བའམ་ཁྱེའུ་ལོ་དེའི་ཚད་ཙམ་ལ་བུད་མེད་ཀྱི་ཡུལ་དང་མི་འཕྲད་པ། མཚན་ཉིད་ཐམས་ཅད་ཡོངས་སུ་རྫོགས་པ་སྟེ། ཡན་ལག་དང་། ཉིང་ལག་མ་ཚང་བ་མེད་པ་བཟུང་ནས་སྔར་བཤད་པའི་རིམ་གྱིས་མངོན་པར་སྦྱངས་ལ། དབབ་པ་བཞི་པོ་རབ་ཏུ་རྟག་པར་བྱའོ། ། ཆོ་ག་ཐམས་ཅད་བྱས་ནས་ནི། །
ཞེས་བྱ་བ་ནི། སྣོད་མངོན་པར་སྦྱང་བ་ལ་སོགས་པ་དང་པོར་བྱས་ཤིང་། རྫོགས་པར་བྱས་ནས་སོ། ། ལས་རྣམས་རབ་ཏུ་སྒྲུབ་པར་བྱ། ། ཞེས་བྱ་བ་ནི། དེའི་འོག་ཏུ་དབབ་པའི་ལས་རབ་ཏུ་སྒྲུབ་པར་བྱའོ། ། རྣམ་པ་གཞན་དུ་བྱས་ནས་ནི། ། ཁམས་གསུམ་སྐྱེ་བོས་བཅའ་བར་འགྱུར། ། ཞེས་བྱ་བ་སྟེ། དེ་ལྟར་མ་བྱས་ན།
མཆོག་དང་འབྲིང་ཐ་མ་སྟེ། ཁམས་གསུམ་སྐྱེ་བོས་དཔྱས་ཤིང་དམོད་པར་འགྱུར་རོ། ། དབབ་པའི་ཆོ་ག་དེ་ལ་ནི། སྙིང་པོའི་སྔགས་ཀྱི་ཚིག་ནི་འདི་དག་ཡིན་ནོ། ། ཞེས་བྱ་བ་ནི་ཐུགས་ལས་ཕྱུང་བའི་ཕྱིར་སྙིང་པོའོ། ། གསང་བ་ཡིན་པས་སྔགས་སོ། ། ཡི་གེ་ནི་ཧཱུྃ་ལ་སོགས་པ་བཞིའོ། ། དེ་རྣམས་ཚིག་སྟེ། དབབ་པའི་གཞིར་གྱུར་པས་སོ། ། སྒྲུབ་པ་པོས་རིམ་པ་འདིས་དབབ་པར་བྱའོ། །
ནམ་མཁའི་ཁམས་ནི། ཞེས་བྱ་བ་ལ་སོགས་པ་ལ། རྣམ་པར་ཤེས་པ་དང་བྲལ་བས་ན་ནམ་མཁའི་ཁམས་ལྟར་སྟོང་པར་གྱུར་པ་སེམས་མེད་ཅིང་། འཆི་བའི་ལུས་ལྟ་བུའོ། ། རྟོག་པ་ཐམས་ཅད་རྣམ་སྤངས་དང་། ། ཞེས་པ་ནི་རྟོག་པ་དང་བྲལ་བའོ། ། རྡོ་རྗེ་སེམས་དཔའ་བདག་ཉིད་ཀྱང་། ། ཞེས་བྱ་བ་ནི་རྡོ་རྗེ་སེམས་དཔའ་མངོན་སུམ་དུ་འབབ་པར་འགྱུར་རོ། ། ཞེས་བསྒོམ་པའི་ཆེ་བའི་བདག་ཉིད་གསལ་བར་བྱས་པ་ཡིན་ནོ། ། ཆོ་ག་བཞིན་དུ་བྱས་ནས་འབབ། །
ཞེས་བྱ་བ་ནི། དབབ་པའི་ཆོ་གས་དབབ་པའོ། ། ཡི་གེ་བཞི་ཡི་བགོད་པར་བསྟན་པར་བྱ་བའི་ཕྱིར། ཧཱུྃ་ནི་ཞེས་བྱ་བ་ལ་སོགས་པ་གསུངས་ཏེ། ཧཱུྃ་ནི་རྡོ་རྗེ་སེམས་དཔའ་བདག་ཉིད་སྟེ། ཐུགས་རྡོ་རྗེ་བཞུགས་ལ། ཧ་ལ་ནི་ཐུགས་རྡོ་རྗེ་བཞུགས་པའོ། ། ཨ་ལ་ནི་ཆོས་འཛིན་པའི་རྒྱལ་པོ་སྟེ། འོད་དཔག་ཏུ་མེད་པ་བཞུགས་པའོ། ། འདི་ནི་གསང་ཚིག་བསྟན་པའོ། །
ཞེས་བྱ་བ་ལ། གསང་ཚིག་བསྟན་པ་ནི། དབབ་པའི་ཡུལ་ལ། ཛྷཻཾ་ནི་བསྐུལ་བར་བྱེད་པར་བཤད། ། ཅེས་བྱ་བ་སྟེ། བསྐུལ་བ་བསྐྱེད་ཅེས་བྱ་བར་བཤད་དོ། ། འགུལ་བ་ནི་འཁོར་ལོ་བཞིན་དུ་ཡོངས་སུ་འཁོར་བའོ། ། གཡོ་བ་ནི་བསྐྱོད་པ་སྟེ། དེ་དག་ལ་ཡང་ཛྷཻཾ་ཞེས་བྱ་བ་ཉིད་བསྐུལ་བ་ཡིན་པར་བཤད་དེ། ཛྷཻཾ་ཞེས་བྱ་བ་འདི་ཉིད་ཀྱིས་བསྐུལ་བ་ཐམས་ཅད་དེ།
རེངས་པ་ལ་སོགས་པ་གསུམ་ལ་ཡང་གསང་བ་སྟེ། སྙིང་པོར་གྱུར་པ་ཡིན་པར་བཤད་དོ། ། དེ་ལྟར་བཤད་པའི་ཆོ་གས་བབས་པར་གྱུར་ན། ས་གཞི་ལས་ཁྲུ་གང་ཙམ་མམ། དེ་ལས་ལྷག་པར་ནམ་མཁའ་ལ་འཕགས་པར་འགྱུར་རོ། ། རྡོ་རྗེ་སེམས་དཔའ་སྟེ། མི་བསྐྱོད་པའི་ཏིང་ངེ་འཛིན་དང་། ཡི་གེ་ཧཱུྃ་གིས་རབ་ཏུ་བསྐུལ་ཞིང་། གསལ་བར་བྱས་ན་རྡོ་རྗེ་སེམས་དཔའི་བཀའ་ལས་འདས་པའི་འཇིགས་ཤིང་སྐྲག་ལ། འཁྲུལ་པས་འཕར་བར་འགྱུར་རོ། །
སྔ་མ་བཞིན་དུ། ཞེས་བྱ་བ་ལ་སོགས་པ་ལ། ས་བོན་ཐ་མ་འདི་ཇི་ལྟར་རྣམ་པ་གང་གིས་གསང་བ་ཐོབ་པ་སྟེ། འབེབས་པར་བྱེད་པ་ཡིན་པ་དེ་བཞིན་དུ་ས་བོན་ལྷག་མ་གསུམ་ཡང་ཅི་ལྟར་ཐ་མ་ནས་བརྩམས་ཏེ། ས་བོན་དང་པོའི་བར་དུ་དེ་དང་འདྲ་བར་འབེབས་པར་བྱེད་པའོ། ། འདིར་མདོར་བསྡུས་པ་ནི་འདི་དག་ཡིན་ཏེ། དེ་ལ་དང་པོར་སྒྲུབ་པ་པོས་རི་བོ་ལ་སོགས་པའི་ཡིད་དུ་འོང་བའི་གནས་སུ་སྔོན་དུ་བྱ་བའི་སྤྱོད་པ་བྱས་ཤིང་། སེམས་བརྟན་པས་གནད་ལ་དབབ་པར་འདོད་པས། མི་བསྐྱོད་པའི་ཏིང་ངེ་འཛིན་ཇི་ལྟ་བ་བཞིན་དུ་དམིགས་ཏེ་མཚན་དང་ལྡན་པའི་སྣོད་ལྷག་པར་གནས་པའི་ཆོ་ག་བྱས་ནས། འོད་དཔག་ཏུ་མེད་པ་ཇི་ལྟ་བ་བཞིན་དུ་བྱས་ཏེ།
སྤྱི་བོ་དང་། ལྐོག་མ་དང་། སྙིང་ག་རྣམས་སུ་ཡི་གེ་གསུམ་བཀོད་ནས། དེར་བཀོད་གསུམ་ནང་དུ་སྟིམས་ཏེ། སྣོད་ཀྱི་རྐང་པའི་མཐིལ་ནས་ཁོང་སྟོང་ལྟ་བུར་བསམས་ལ། འོག་ཏུ་རླུང་དང་མེའི་དཀྱིལ་འཁོར་གྱི་སྟེང་དུ་གནས་པའི་ཡི་གེ་ཛྷཻཾ་དམར་པོ་ལས་བྱུང་བའི་འོད་ཟེར། ཁ་གྱེན་དུ་བལྟས་པའི་ཚོགས་རྣམས་རྐང་པའི་མཐིལ་གྱི་དབུས་སུ་ཞུགས་ནས་སྤྱི་བོའི་གཙུག་གི་བར་དུ། ཕྱི་ནས་ལུས་ཡང་དག་པར་སྦྱངས་ནས། ཡེ་ཤེས་སེམས་དཔའ་འོད་གསལ་བར་བཞུགས་པར་བྱའོ། ། དེ་ནས་ནི་འགུལ་བར་འགྱུར་རོ། །
ཡང་ལྡང་བར་བྱ་བའི་ཕྱིར། སྣོད་ཀྱི་སྙིང་གའི་པདྨའི་སྟེང་དུ་ཡི་གེ་ཧཱུྃ་བསམས་ལ། དེ་ཡོངས་སུ་གྱུར་པ་ལས་བྱུང་བའི་རྡོ་རྗེ་སེམས་དཔའ་བསྒོམ་པར་བྱའོ། ། དེ་བཞིན་དུ་མགོ་ལ་ཧ་ཡོངས་སུ་གྱུར་པ་ལས་བྱུང་བའི་སྐུ་རྡོ་རྗེའོ། ། ཡང་ལྐོག་མར་ཨ་ལས་བྱུང་བའི་འོད་དཔག་ཏུ་མེད་པ་བསྒོམ་ལ། ཡང་། ཛྷཻཾ་གི་འོད་ཀྱིས་ཡང་དག་པར་བསྐུལ་ལ་ཐབས་ཀྱི་ཡེ་ཤེས་འབྱུང་བར་བྱས་ནས། ལྷ་ཆེན་པོའི་གནས་སྐབས་ཐོབ་པར་འགྱུར་རོ། ། སྣོད་ལ་དབབ་པར་ཤེས་ནས་སྒུལ་བ་ལ་སོགས་པ་བྱ་བའི་ཕྱིར། ས་བོན་བཞི་དྲིལ་བུ་བཀྲོལ་བ་དང་བཅས་པས་བརྗོད་པར་བྱས་ལ་རྩལ་ལོ། །
དེ་ནས་འགུལ་བ་ལ་སོགས་པའི་སྣོད་ལ་བབས་པ་བརྟན་པོར་གྱུར་པར་རྟོགས་རྟགས་ནས། འཕགས་པའི་ལམ་གྱི་གནས་སྐབས་ཐོབ་པར་བྱ་བའི་ཕྱིར། ལྐོག་མའི་ཕྱོགས་ན་གནས་པའི་གསུང་གི་རྡོ་རྗེ། སྙིང་གའི་ཕྱོགས་སུ་བདས་པས། འོད་ཀྱི་ཚོགས་ཐོན་ནས། ཡང་དག་པར་བསྐུལ་བར་བསམ་ལ། བྷྲཱུྃ་ཧི་བཛྲ་ཧི། ཞེས་བརྗོད་ན། བདེན་པ་གང་ཡིན་པ་དེ་སྟོན་པར་འགྱུར་རོ། ། དེ་ལྟར་བྱས་ནས་མེ་ཏོག་དོར་བ་ལ་སོགས་པ་དགོས་པར་བསྒྲུབས་ཏེ།
ཧཱུྃ་ཧ་ཨ་མུ། ཞེས་བརྗོད་ལ་སྣོད་རང་གི་གནས་སུ་བཞག་སྟེ། གོ་ཆ་ལ་སོགས་པས་བསྲུང་བ་བྱའོ། ། ཞེས་གསུངས་ལ། དེ་ལ་སློབ་མའི་ལྷའི་རྣལ་འབྱོར་ནི། འོད་དཔག་ཏུ་མེད་པའི་ལྷའི་རྣལ་འབྱོར་དུ་བྱེད་པ། འཕགས་ལམ་གྱི་གནས་སྐབས་གཙོ་བོར་བསྒྲུབ་པའི་ཁྱད་པར་གྱི་ཆོས་ཡིན་ལ། དེ་གཙོ་བོར་མི་སྒྲུབ་ན། དཀྱིལ་འཁོར་གྱི་བདག་པོའི་རྣམ་པ་ཅན་དུ་ཡང་བྱ་བ་ཡིན་ཏེ། གཤེད་དམར་ལས།
སློབ་མ་རྡོ་རྗེ་ཅན་བསྒོམ་བྱ། ། གང་ལྟར་ཡང་རུང་བའི་ཕྱིར། དབང་ཆུ་འདིར་གསལ་བར་མ་བཀོད་ལ། འཕགས་པ་རིན་པོ་ཆེས། དཀྱིལ་འཁོར་གྱི་བདག་པོའི་རྣམ་པ་ཅན་དུ་མཛད་པ་ཡིན་པའི་ཕྱིར་དང་། དེའི་ཕྱིར་ཁྱེད་ཀྱིས་སྐུ་མདོག་དམར་པོར་བྱ་བ་ནི། རྒྱུད་ལས། འདི་སྣང་བ་མཐའ་ཡས་ཀྱི་རྣལ་འབྱོར་གྱིས་བྱེད་པར་གསུངས་པའོ། ། ཞེས་འཆད་པ་ནི། ཉི་ཚེ་བ་ཡིན་པའི་ཕྱིར་དང་།
འདུག་སྟངས་ཀྱི་དཀྱིལ་འཁོར་གྱི་ཆོ་གར་གཡོན་བརྐྱང་དུ་བྱས་ནས། རྡོ་རྗེ་ཕྲེང་བ་དང་འགལ་བའི་འགལ་སྤོང་དུ། འོ་ན་འདིར་གཡོན་བརྐྱང་གིས་ལངས་ན། ཕྲེང་བར་གཡས་བརྐྱང་བ་ཞེས་པ་ཇི་ལྟར་ཞེ་ན། ཐབས་རྒྱུད་ལ་གཡས་བརྐྱང་ཡིན་ཀྱང་། འདིར་མ་རྒྱུད་དང་ཉེ་བའི་དབང་དུ་བྱས་ནས་གཡོན་བརྐྱང་ངོ་། ། ཞེས་འཆད་པ་ཡང་གྱི་ན་སྟེ། མ་རྒྱུད་ལ་གཡོན་བརྐྱང་དགོས་པའི་སྒྲུབ་བྱེད་མེད་པའི་ཕྱིར་དང་། དཀྱིལ་འཁོར་གྱི་གཙོ་བོའི་བཞུགས་ཚུལ་དང་བསྟུན་ནས་གཡས་བརྐྱང་ཡིན་པའི་ཕྱིར་དང་། རྡོ་རྗེ་སེམས་དཔའི་སྙེམས་བྱས་ནས། །
རྐང་པ་གཡས་པ་བརྐྱང་བྱས་ཏེ། ། ཞེས་དཀྱིལ་འཁོར་གྱི་བྱ་བ་རྣམས་ལ་ལྷག་པར་ཡང་གཡས་བརྐྱང་བར་གསུངས་པའི་ཕྱིར་དང་། འདུས་པ་རྩ་འགྲེལ་ལས། སྙིང་ག་སོགས་ཀྱི་འབྱུང་བའི་དཀྱིལ་འཁོར་རྣམས་མི་གསལ་མོད། གཤེད་དམར་ལས། དེ་ཡང་འབྱུང་བའི་ས་བོན་ཆེ། ། འཁོར་ལོ་བཞི་པོ་རབ་བསྒྲུབ་བྱ། ། ཞེས་གསུངས་ལ། གཤེད་དམར་རང་གི་དངོས་བསྟན་ལ། འཁོར་ལོ་བཞི་པོ་རྐང་མཐིལ་གྱི་རླུང་སོགས་ལ་བཞེད་མོད།
རྣམ་པ་གཅིག་ཏུ་ན་བདེ་ཆེན་གྱི་འཁོར་ལོ་ལ་སོགས་པའི་འཁོར་ལོ་བཞི་ལ་འབྱུང་བ་བཞིའི་ས་བོན་གྱིས་འབྱུང་བ་བཞིའི་དཀྱིལ་འཁོར་བསྒྲུབས་ནས། གནས་བཞིའི་རབ་ཏུ་སྦྱོར་བ་དེ་ཉིད་ཀྱིས་ནམ་མཁའ་ཡང་གཡོ་བར་བྱེད། ཅེས་པ་ཤླཽ་ཀ་དང་པོ་དེའི་དོན་དུ་གསལ་བས། འདིར་མན་ངག་མེད་པ་དག་གིས་རྟོགས་པ་མ་ཡིན་པའི་ཕྱིར་དང་། དེ་ཡང་ཅུང་ཟད་ཞིབ་ཏུ་བརྗོད་ན། ལྟེ་བ་སྤྲུལ་པའི་འཁོར་ལོ་ལ། མེའི་དཀྱིལ་འཁོར་བསྒྲུབ་པའི་ཚུལ། རྐང་པའི་མཐིལ་དུ་རླུང་མེ་གསལ་གདབ་ནས་རྣལ་འབྱོར་གྱི་སྟོབས་ཀྱིས་མེ་སྦར་བས། ལྟེ་བའི་གནས་སུ་འཛོམས་པར་གྱུར་པ་ལས། ལྟེ་བའི་དཀྱིལ་འཁོར་འབར་བའི་མེ་འོད་བསྒྲུབས་པ་ཡིན་ལ།
སྙིང་ག་སའི་དཀྱིལ་འཁོར་དུ་སཾ་བྷུ་ཊི་ལས་གསུངས་ཤིང་། སྤྱི་བོ་རླུང་གི་ཁམས་སུ་རྩ་བཤད་གཉིས་ཀ་ལས་བཤད་པའི་ཕྱིར། ཟླ་སྟོབས་ཀྱིས་མགྲིན་པ་ཆུའི་དཀྱིལ་འཁོར་དུ་བྱས་ནས། གསང་བ་འདུས་པ་ལས་འབྱུང་བ་ལྟར་ཡི་གེ་རྣམས་བཀོད་དེ། དབབ་པའི་སྦྱོར་བ་བྱེད་པ་དང་། རྣལ་འབྱོར་དབང་ཕྱུག་གི་ཐུན་མོང་མ་ཡིན་པའི་མན་ངག་འདི། རྒྱུད་སྡེ་རྣམས་ཀྱི་སྙིང་པོ་ཚང་ལ་མ་ནོར་བ་ཡིན་པའི་ཕྱིར་དང་། ཡང་ཁ་ཅིག་ཏུ་ན། འཁོར་ལོ་བཞི་པོ་རབ་བསྒྲུབ་བྱ། ། ཞེས་པ་དང་།
སཾ་བྷུ་ཊི་ལས། ཨོཾ་ལ་སོགས་པས་སྙིང་གར་སྐུ་ལ་སོགས་པས་བྱིན་གྱིས་བརླབས་ཕྱག་རྒྱས་བྱིན་གྱིས་བརླབས་པར་བྱའོ། ། ཞེས་གསུངས་པ་ལ། དབང་ཕྱུག་དཔལ་གྱིས་སཾ་བྷུ་ཊི་ཀའི་ཊཱིཀྐར། ཨོཾ་ལ་སོགས་པས་ནི་སྟ་གོན་གྱི་བསྲུང་བ་དང་། ནང་དུ་ཡེ་ཤེས་དབབ་པ་གཉིས་ཀ་མཚོན་ཏེ། ཞེས་བཤད་པས། འཁོར་ལོ་བཞི་གསལ་བཏབ་ནས། འཁོར་ལོ་རྣམས་ཀྱི་སྙིང་ག་ལྟེ་དབུས་མགྲིན་པར་ཨོཾ། དེས་མཚོན་པའི་ཡིག་འབྲུ་རྣམས་གསལ་བཏབ་སྟེ།
གནས་བཞིའི་རབ་ཏུ་སྦྱོར་བས། འབར་འཛག་གི་རྣལ་འབྱོར་ལ་དམིགས་ནས་ནམ་མཁའ་ཡང་གཡོ་བར་བྱེད་ཅེས་པ་སྟེ། སྔགས་ཀྱི་རིམ་པས་བྱིན་གྱིས་བརླབས་པ་གསལ་བར་བསྟན་ཏེ། འདིར་ཞར་ལས་བྱུང་ཡང་ལུས་ཀྱི་དཀྱིལ་འཁོར་དུ་དབང་བསྐུར་བ་དག་གི་ཐུན་མོང་བ་མ་ཡིན་པའི་ཆོས་ཡིན་ལ། གང་དག་གིས། ཀྱཻ་རྡོ་རྗེའི་ལུས་དཀྱིལ་གྱི་ཆོ་གར། རྣམ་པར་བཞག་པ་འདི་ཉིད་འདོར་བར་བྱེད་པ་ཡང་། འདི་དག་ཁོང་དུ་མ་ཆུད་པ་ལས་བྱུང་བ་ཡིན་ནོ། ། དེ་བཞིན་དུ་གསང་བ་འདུས་པ་ལས། ནམ་མཁའི་ཁམས་ནི་སེམས་མེད་ཅིང་། །
རྟོག་པ་ཐམས་ཅད་རྣམ་པར་སྤངས། ། ཞེས་པས་ཀྱང་ཡེ་ཤེས་ཀྱི་རིམ་པས་བྱིན་གྱིས་བརླབས་པ་དང་། དེ་ཁོ་ན་ཉིད་ཀྱི་རིམ་པས་བྱིན་གྱིས་བརླབ་པའང་བསྟན་ཏོ། ། དབབ་པའི་རྗེས་སུ། བསྟན་པར་བྱེད་པའི་ཚུལ་ཡང་། སཾ་བྷུ་ཊི་ལས། ཇི་སྲིད་སྤྱི་བོར་སྣ་ཚོགས་རྡོ་རྗེ་བསམ་པར་བྱའོ། ། ཞེས་གསུངས་ལ། སྟ་གོན་གྱི་བསྲུང་བའི་སྐབས་ཡིན་ཀྱང་། མན་ངག་གིས་འདིར་ཡང་སྦྱོར་ཏེ།
དབང་ཕྱུག་དཔལ་གྱི་ཊཱིཀྐར། ཇི་སྲིད་ཅེས་པས་ཡེ་ཤེས་དབབ་ཅིང་བརྟན་པར་བྱ་བ་སྟེ། འཇུག་པ་གཟུང་དུ་རུང་བ་ཡིན་ནོ། ། ཞེས་བཤད་པའི་ཕྱིར་རོ། ། དེའི་ཕྱིར་རྒྱུད་སྡེ་ཀུན་གྱི་ཟབ་དོན་གྱི་ནོར་བུ་རིན་པོ་ཆེ། དཔལ་ལྡན་ས་སྐྱ་པ་ཁོ་ནའི་ལེགས་བཤད་ཀྱི་བང་མཛོད་ན་འདུག་གོ ། བློ་ལྡན་གཟུ་བོར་གནས་པ་རྣམས་ཀྱིས་ལེགས་པར་དཔྱོད་ཅིག འོ་ན་སློབ་དཔོན་ཟླ་བ་གྲགས་པས། ཛྷཻཾ་ཡིག་དམར་པོར་བཤད་པ་དང་། ཁྱོད་ལྗང་གུར་འདོད་པ་ཇི་ལྟར་མཐུན་ཞེ་ན།
ཐོག་མར་བསྒོམ་པའི་ཁ་དོག་དང་། རྗེས་སུ་མེ་འབར་བའི་དུས་ཀྱི་ཁ་དོག་གི་ཁྱད་པར་ཡིན་པས། འདི་ལ་འགལ་བ་ཅི་ཞིག་ཡོད།། །། དཀྱིལ་འཁོར་བསྟན་པར། བསྟན་བཅོས་དེ་ཉིད་འདུས་པ་ལས། དེ་ནས་དཀྱིལ་འཁོར་བསྟན་པའི་སྐབས་སུ། ཁ་ཅིག་ན་རེ། འདིར་དཀྱིལ་འཁོར་བསྟན་ནས་དེ་ཁོ་ན་ཉིད་ནི་བརྗོད་པར་མི་བྱ་སྟེ། དབང་བསྐུར་བ་མ་བྱས་པའི་ཕྱིར་རོ། ། དེ་སྐད་དུ་ཡང་།
དབང་བསྐུར་ནས་ནི་དེ་ཉིད་བསྟན། ། གཞན་དུ་ན་ནི་དངོས་གྲུབ་དག ། ཤིན་ཏུ་རིང་བར་འགྱུར་རོ་ཞེས། ། རྡོ་རྗེ་འཛིན་པ་ཉིད་ཀྱིས་གསུངས། ། ཞེས་བཤད་པའི་ཕྱིར་རོ། ། ཞེས་ཟེར་རོ། ། དེ་ནི་མ་ཡིན་ཏེ། འཇུག་སྒོའི་བུམ་དབང་དང་། མེ་ཏོག་ཕྲེང་བའི་དབང་བསྐུར་ཟིན་པའི་ཕྱིར་དང་། དཀྱིལ་ཆོག་ཉི་ཤུ་པར་བཤད་པ་ལྟར་མཚན་ཉིད་ཐེག་པ་དང་ཐུན་མོང་བའི་རྣམ་བཞག་དག་འགལ་བ་མེད་པའི་ཕྱིར་དང་།
དངོས་གཞིའི་དབང་མ་བསྐུར་བར་མི་བསྟན་པའི་དེ་ཉིད་ནི་གསང་སྔགས་ཀྱི་ཐུན་མོང་མ་ཡིན་པ་ཤིན་ཏུ་གསང་བའི་དེ་ཉིད་དབང་དུ་བྱས་པ་ཡིན་པའི་ཕྱིར་དང་། ཞེས་གསུངས་སོ། ། དེ་ནི་རིག་པ་མ་ཡིན་ཏེ། དཀྱིལ་འཁོར་གྱི་དེ་ཁོ་ན་ཉིད་སོགས་བསྟན་པའི་སྣོད་དུ་འགྱུར་བའི་དབང་ནི་རྡོ་རྗེ་སློབ་དཔོན་གྱི་དབང་ཡིན་གྱི། གང་ཡང་རུང་བ་ཙམ་གྱི་དབང་གིས་ཆོག་པ་སྐབས་དོན་མ་ཡིན་པའི་ཕྱིར་དང་། རྣལ་འབྱོར་རྒྱུད་དུ་ཡང་། གསང་བའི་དབང་ཞེས་མིང་བཏགས་ནས། སློབ་དཔོན་དུ་རུང་བའི་གང་ཟག་ཁོ་ནའི་ཆོ་གར་བཤད་པ་ཡིན་པའི་ཕྱིར་དང་། དེ་ཡང་རིགས་ལྔའི་སྡོམ་གཟུང་ལྟར། སློབ་དཔོན་དུ་རུང་བའི་གང་ཟག་ཏུ་ངེས་ནས་དབང་གི་སྔོན་དུ་རུང་བ་ལྟ་བུའི་ཆོ་ག་ཡང་མ་ཡིན་ཏེ།
རྡོ་རྗེ་སློབ་དཔོན་གྱི་ཆུ་དང་། ཅོད་པན་དང་། ཕྱག་མཚན་དང་། མིང་གི་དབང་བསྐུར་བའི་རྗེས་སུ་བྱ་བའི་ཆོ་ག་ཡིན་པའི་ཕྱིར་དང་། སློབ་དཔོན་ཀླུའི་བྱང་ཆུབ་མཁས་ཤིང་གྲུབ་པ་བརྙེས་པའི་རྣལ་འབྱོར་གྱི་དབང་ཕྱུག་ཆེན་པོས་ཡི་གེ་ཙམ་མཐོང་བ་ལ་སྙིང་པོར་བྱེད་པས། རང་དགར་འཇུག་པའི་རྡོ་རྗེ་སློབ་དཔོན་དག་དགག་པའི་ཕྱིར། སྦས་པའི་ཚུལ་དུ་བསྟན་པ་མ་རྟོགས་པར་ཟད་པའི་ཕྱིར་དང་། དེ་ཡང་དཀྱིལ་འཁོར་གྱི་ཆོ་ག་ཉི་ཤུ་པ་ལས། དེ་ནས་བློ་དང་ལྡན་པ་ཡིས། ། དཀྱིལ་འཁོར་རིམ་བཞིན་བསྟན་པར་བྱ། །
ཞེས་གསུངས། ལྷ་ནི་སུམ་ཅུ་གཉིས་རྣམས་ཀྱི། ། རང་གི་ངོ་བོ་བསྟན་པར་བྱ། ། ཞེས་དཀྱིལ་འཁོར་བསྟན་པ་དང་། ལྷ་རྣམས་རིམ་པ་རིམ་དུ་མཛད་ནས། དཀྱིལ་འཁོར་ཡང་རིམ་བཞིན་བསྟན་པར་བྱ། ཞེས་གསུངས་པས། འོག་ནས་འབྱུང་བའི་འཕགས་པའི་བདེན་བཞི་ངོས་བཞིར་འགྱུར། ཚངས་པའི་གནས་ནི་གྲྭ་ཡིན་ནོ། ། བསྡུ་བའི་དངོས་པོ་ཞེས་བྱ་དགོས།
གཞིའི་མིང་ཅན་རེ་རེ་སྟེ། ཞེས་སོགས་ཀྱི་རིག་པ་བཞིན། ཞེས་བྱ་བ་ནི་དོན་མ་ཡིན་ལ་དེའི་ཕྱིར་རྟེན་དཀྱིལ་འཁོར་ཡང་ཕྱི་རོལ་གྱི་དཀྱིལ་འཁོར་དང་། དེ་དེ་ཁོ་ན་ཉིད་རིམ་བཞིན་བསྟན། དེ་བཞིན་དུའང་ཞེས་པའི་སྒྲས། ཕྱི་རོལ་གྱི་བརྟེན་པ་ལྷ་དང་། དེའི་དེ་ཁོ་ན་ཉིད་ཀྱང་རིམ་བཞིན་བསྟན། ཞེས་བྱ་བ་ཡིན་ནོ། ། འོ་ན་སྐབས་འདིར་བསྟན་པར་བྱ་བ་གང་ཡིན་ཞེ་ན། ཕྱི་རོལ་དཀྱིལ་འཁོར་བསྟན་ནས་ནི། །
སློབ་མ་དབང་བསྐུར་ཡང་དག་བརྩམ། ། ཞེས་གསུངས་པས། ཕྱི་རོལ་གྱི་རྟེན་དཀྱིལ་འཁོར་དང་། བརྟེན་པ་ལྷའི་འཁོར་ལོ་བསྟན་ནས་དེ་ནས་དབང་བསྐུར་བར་བཞེད་པ་ཡིན་པའི་ཕྱིར་རོ། ། དེའི་ཕྱིར་སློབ་དཔོན་རྣལ་འབྱོར་གྱི་དབང་ཕྱུག་གི་དགོངས་པ་ལོག་པར་སྨྲ་བས་དཀྲུག་པར་མི་བྱའོ། ། འོ་ན། འཕགས་པ་ལྷས། དེ་མིག་ཕྱེ་ནས་ཕྱག་རྒྱ་སྟེ། ། ལྷ་ཡི་དེ་ཉིད་བསྟན་པར་བྱ། ། ཞེས་བཤད་པ་དང་འགལ་ལོ། །
ཞེ་ན། ལྷའི་དེ་ཉིད་ཡིན་ན་སློབ་དཔོན་གྱི་དབང་གི་རྗེས་ཐོགས་སུ་བསྟན་བྱའི་དེ་ཉིད་ཡིན་པས་མ་ཁྱབ་པའི་ཕྱིར་རོ།། །། སློབ་མ་ལ་བྱ་བ་ཐུན་མོང་གི་དབང་བསྐུར་བའི་ཆོ་གར། བསྟན་བཅོས་དེ་ཉིད་འདུས་པ་ལས། གཞན་དག་ན་རེ། སློབ་མ་དབང་སྟེགས་ཀྱི་སྟེང་དུ་མེ་ཏོག་ཕོག་པའི་ལྷར་བསྐྱེད་ལ། ཆུ་བཞི་སོགས་ཀྱིས་མཆོད། སྦྱང་ཁྲུས་དང་བཀྲ་ཤིས་བྱས་ལ། བདག་དང་དབང་རྫས་བུམ་པ་སོགས་དང་། སློབ་མ་གསུམ་ཀ་སྟོང་པའི་ངང་ལས།
ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་མི་བསྐྱོད་པ་ཀྱཻ་རྡོ་རྗེ། རྡོ་རྗེ་བརྒྱད་འཛིན་པ་ལ་སོགས་པ་བསྐྱེད་ལ། དང་པོར་བདག་དང་དབང་རྫས་ལ་བསྐྱེད་དེ་སོགས་བྱིན་བརླབས་དང་། ཡེ་ཤེས་པ་སྤྱན་དྲངས་བ་དང་། དབང་བསྐུར་བའི་བར་བྱས་ནས། ཁྱད་པར་ཆུ་དབང་གི་སྐབས་སུ་ཆུས་ལུས་ཐམས་ཅད་ཁེངས་ཏེ། ཆུ་ལུད་པ་ལས་སྤྱི་བོར་མི་བསྐྱོད་པ་དེ་བཞིན་གཤེགས་པས་དབུ་བརྒྱན་པར་བསམ། དེ་ནས་བུམ་པའི་ནང་གི་མི་བསྐྱོད་པ་ཡབ་ཡུམ་སྙོམས་པར་བཞུགས་པས་འོད་དུ་ཞུ་ནས་ཆུར་གྱུར་པར་བསམ་ཞིང་། ཅོད་པཎ་གྱི་སྐབས་སུ་ཅོད་པཎ་གྱི་རིན་ཆེན་འབྱུང་ལྡན་ཡབ་ཡུམ་སྙོམས་པར་བཞུགས་ཏེ་འོད་དུ་ཞུ། ཅོད་པཎ་དུ་གྱུར་པ་སོགས་བསམ་པར་བྱས་ལ།
དེ་ནས་སློབ་མ་རྣམས་བྱིན་གྱིས་བརླབས་ནས། ཆུ་དང་ཅོད་པཎ་ལ་སོགས་པས་དབང་བསྐུར་བར་བྱ་སྟེ། དང་པོར་དབང་བསྐུར་བ་ལྔ་ལས་ཆུའི་དབང་ཐོབ། ཉོན་མོངས་པ་ལྔ་ལས་ཞེ་སྡང་གི་དྲི་མ་དག་པར་བྱས། ཕུང་པོ་ལྔ་ལས་རྣམ་པར་ཤེས་པའི་ཕུང་པོ་གནས་འགྱུར། ཡེ་ཤེས་ལྔ་ལས་མེ་ལོང་ལྟ་བུའི་ཡེ་ཤེས་མངོན་དུ་འགྱུར། དེ་བཞིན་གཤེགས་པ་ལྔ་ལས་མི་བསྐྱོད་པའི་ས་བོན་དང་བག་ཆགས་རྒྱུད་ལ་བཞག་གོ ། ཞེས་སོགས་དོན་ལྔའི་རྟོགས་པ་བསྐྱེད་པར་བྱའོ། ། ཞེས་ཟེར་རོ། ། དེ་ནི་མ་ཡིན་ཏེ།
རྟེན་ལྷར་མ་བསྐྱེད་པར་སྦྱང་བ་འཐད་པའི་ཕྱིར་དང་། དེས་ན་དེ་དག་ལ་ཆུ་བཞིས་མཆོད་པ་སོགས་ཀྱང་མི་འཐད་པའི་ཕྱིར་དང་། ཕྱིས་ལྷར་བསྐྱེད་ནས་མཆོད་ཅིང་དབང་བསྐུར་བ་ཡིན་གྱི། མཆོད་པ་ལན་གསུམ་བྱེད་པའི་སྒྲུབ་བྱེད་མེད་པའི་ཕྱིར་དང་། གུར་ལས། སློབ་མ་འཇིག་རྟེན་དབང་ཕྱུག་བསམ། ། ཞེས་སློབ་དཔོན་སྙིང་པོ་ཀྱཻ་རྡོ་རྗེའི་ང་རྒྱལ་ལ་གནས་པས་འདིར་རིག་པའི་དབང་སོགས་བསྐུར་བྱ་ཡིན་པའི་ཕྱིར་དང་། གུར་ལས། རྡོ་རྗེ་ཅན་ཏེ། རྡོ་རྗེ་མཁའ་འགྲོ་སོགས་སུ་བསྐྱེད་པར་བཞེད་ཀྱི།
མི་བསྐྱོད་པ་སོགས་སུ་བསྐྱེད་པའི་སྒྲུབ་བྱེད་མེད་པའི་ཕྱིར་དང་། ཀྱེ་རྡོར་གྱི་ཕྱག་བརྒྱད་ན་རྡོ་རྗེ་བརྒྱད་འཛིན་པ་སོགས་ལ་སྒྲུབ་བྱེད་རྣམ་དག་མེད་པའི་ཕྱིར་དང་། མི་བསྐྱོད་པ་དང་དེ་བཞིན་གཤེགས་པ་མི་བསྐྱོད་པའི་ཁྱད་པར་སོགས་ཀྱང་འདིར་བརྗོད་དགོས་པ་ལས་མ་བརྗོད་པའི་ཕྱིར་དང་། ཆུ་དབང་གི་དབང་རྫས་དང་། བདག་དང་དབང་བསྐུར་བའི་ཆུ་དང་། ཡང་ན་ཅོད་པཎ་གྱི་དབང་སོགས་ཀྱང་སློབ་དཔོན་འདིར་ལེན་པར་མཚུངས་པའི་ཕྱིར། ཞེས་དང་། རང་ལུགས་པར་དེ་ཡང་དང་པོར་གསང་བ་སྤྱི་རྒྱུད་དང་། རྣམ་པར་སྣང་མཛད་མངོན་པར་བྱང་ཆུབ་པ་ལ་སོགས་པ་ནས་གསུངས་པ་ལྟར། ཁྲུས་སའི་དཀྱིལ་འཁོར་བྱས་ཏེ།
སྤྱི་རྒྱུད་ལས། སྟན་དེ་ལ་ནི་བཞག་ནས་སུ། ། སྔགས་ཀྱིས་སྐྱོན་བསལ་བཀྲ་ཤིས་བྱ། ། ཞེས་གསུངས་པ་ལྟར། རྫས་དང་བཅས་པའི་སྔགས་ཀྱིས་སྦྱང་བ་བྱས་ལ། སཾ་བྷུ་ཊི་ལས། དཔལ་རྡོ་རྗེ་སེམས་དཔའི་རྣལ་འབྱོར་པས་བྱིན་གྱིས་བརླབས་ནས། ཞེས་སོགས་དང་། ནང་དབང་བཤད་པའི་ཚུལ་གྱིས་སློབ་དཔོན་རྡོ་རྗེ་སེམས་དཔའི་ངོ་བོ་སྙིང་པོ་ཀྱཻ་རྡོ་རྗེ་ཡབ་ཡུམ་སྦྱོར་བས་སོ་སོའི་ནང་དབང་བསྐུར་བ་དང་། དེ་ནས་དབང་རྫས་ཡོད་པ་རྣམས་བསྐྱེད་ཆོག་བྱས་ནས་སློབ་མ་དབང་བསྐུར་བར་བྱའོ། །
དེ་ཡང་གུར་ལས། རྡོ་རྗེ་ཅན་ཞེས་སོགས་ནི། ནང་དབང་གི་ལྷ་ཞེ་སྡང་རྡོ་རྗེའམ། རྡོ་རྗེ་མཁའ་འགྲོ་ལ་སོགས་པ་ཧེ་རུ་ཀ་རིགས་ལྔ་སྟེ། དེ་རྣམས་ནི་རྒྱས་པར་ན། གུར་ལས་གསུང་པའི་ཞལ་བརྒྱད་ཕྱག་བཅུ་དྲུག་པ། སེམས་ཅན་གྱི་མཚན་མ་བཅུ་དྲུག་འཛིན་པ། ཡུམ་རྡོ་རྗེ་དང་གྲི་གུག་སོགས་འཛིན་པ། ཕྱག་གཉིས་མས་འཁྱུད་པ་བཞེངས་པ། ཞབས་བཞིས་བདུད་བཞིའི་གདན་ལ་བཞུགས་པ་དང་།
བསྡུས་ན། ཞེ་སྡང་རྡོ་རྗེ་ནི་ཁྲོ་བོའི་རྡོ་རྗེ་དང་། ཐོད་པའམ་དྲིལ་བུ་འཛིན་པ། ཡུམ་རྡོ་རྗེས་མཚན་པའི་གྲི་གུག་དང་། ཐོད་པ་འཛིན་པ། སེར་སྣ་རྡོ་རྗེ་ནི། རྡོ་རྗེས་མཚན་པའི་རིན་པོ་ཆེ་དང་། དེས་མཚན་པའི་དྲིལ་བུ་འཛིན་པ། ཡུམ་རིན་པོ་ཆེས་མཚན་པའི་གྲི་ཐོད་འཛིན་པ་བཞེངས་པའི་རྣམ་པ་ཅན་ཏེ། དེས་གཞན་ཡང་མཚོན།
དབང་རྫས་དང་དབུ་རྒྱན་གྱི་མི་བསྐྱོད་པ་ལ་སོགས་པ་རྒྱལ་བ་རིགས་ལྔ་ནི་རྒྱས་པར་ན། སཾ་བྷུ་ཊི་ལས་འབྱུང་བ་ལྟར། མི་བསྐྱོད་པ་ཞལ་གསུམ་ཕྱག་དྲུག་པ་ལ། ཡུམ་མཱ་མ་ཀི་ཕྱག་གཉིས་མས་འཁྱུད་པ་དང་། གཞན་རྣམས་ཞལ་གཅིག་ཕྱག་བཞི་པ་ལ། ཡུམ་ཕྱག་བརྒྱད་མ་ལ་སོགས་པས་འཁྱུད་པ། བསྡུས་ན་ཧེ་རུ་ཀ་ཡབ་ཡུམ་དང་འདྲ་བའི་ཕྱག་མཚན་ཅན། ཞབས་སྐྱིལ་ཀྲུང་མཛད་པ་ཡིན་གྱི། དུས་འཁོར་ནས་གསུངས་པའི་རབ་བྱུང་དང་། ཡོ་ག་ནས་གསུང་པའི་ས་གནོན་ཅན་སོགས་ནི་མ་ཡིན་ཏེ།
གུར་ལས། ནང་གི་ལྷ་རྣམས་ཁ་སྦྱོར་དུ་བཞེད་ཅིང་། འདིར་ཡབ་ཡུམ་སྙོམས་པར་འཇུག་དགོས་པའི་ཕྱིར་རོ། ། ཞེས་གསུངས་སོ།། །། དེ་དག་ནི་ཤིན་ཏུ་མི་རིགས་ཏེ། རྣལ་འབྱོར་གྱི་དབང་ཕྱུག་ས་ར་ཧས། འདིར་གཙོ་བོར་བསྐྱེད་པར་བཤད་ལ། ཀླུ་བྱང་གིས་ཀྱང་། ལྷ་ཡི་སྙེམས་པ་འཛིན་པ་ཡི། ། སློབ་མ་ཕྲེང་བའི་དབང་བསྐུར་བ། །
བྱས་ཏེ་དཀྱིལ་འཁོར་དྲུང་བཀུག་ནས། ། པདྨའི་དབུས་སུ་བཞག་བྱས་ཏེ། ། ཞེས་གསུངས་པས། མཁས་ཤིང་གྲུབ་པ་བརྙེས་པའི་རྣལ་འབྱོར་གྱི་དབང་ཕྱུག་དུ་མ་ལ་ཡང་གྱ་ཚོམས་སུ་རྒལ་བར་འགྱུར་བའི་ཕྱིར་དང་། འདིར་ལྷར་བསྐྱེད་པས་ཕྱིས་ལྷར་བསྐྱེད་པ་ལ་མི་གནོད་པའི་ཕྱིར་དང་། མཆོད་པ་དུ་མ་འབུལ་བ་ལ་སྒྲུབ་བྱེད་མེད་ན། ཁྱེད་རང་གིས་དཀྱིལ་ཆོག་ཏུ། རིག་པའི་དབང་ལྔ། རྡོ་རྗེ་སློབ་དཔོན་དང་བཅས་པ་ལ། སོ་སོར་མཆོད་པ་འབུལ་བར་བཤད་པ་བབ་ཅོལ་ཡིན་པའི་ཕྱིར་དང་།
སློབ་མ་འཇིག་རྟེན་དབང་ཕྱུག་ཏུ་བསྐྱེད་པས། སློབ་དཔོན་སྙིང་པོ་ཀྱཻ་རྡོ་རྗེའི་ང་རྒྱལ་ལ་གནས་པར་མི་འགྲུབ་པའི་ཕྱིར་དང་། འདིར་དཔལ་ལྡན་ས་སྐྱ་པའི་བཞེད་པས། སློབ་དཔོན་སློབ་མ་དབང་རྫས་གསུམ་ཀའི་ལྷའི་རྣལ་འབྱོར་རིམ་པར་འཕོ་བ་དང་། སློབ་དཔོན་མི་འཕོ་བར་གཞན་གཉིས་འཕོ་བ་དང་། སློབ་དཔོན་དང་སློབ་མ་མི་འཕོ་བར་དབང་རྫས་འཕོ་བ་སོགས་རྣམ་བཞག་དུ་མ་སོགས་མཛད་ནས། འདིར་གསུམ་ཀ་འཕོ་བའི་ལག་ལེན་གྱི་རིམ་པ་བསྟན་མོད། རྡོ་རྗེ་གུར་ལས། སློབ་མ་འཇིག་རྟེན་དབང་ཕྱུག་བྱས། ། རྡོ་རྗེ་སེམས་དཔས་དབང་བསྐུར་བྱས། །
ཞེས་གསུངས་ལ། དེའི་རྗེའི་མཆན་དུ། རང་ཉིད་ཨཀྵོ་བྷྱའི་ཏིང་ངེ་འཛིན་གཅིག་པུར་གནས་ཀྱང་ཆོག འདི་བདེ། ཞེས་དང་། གུར་རྒྱན་དུ། དེ་རྗེས་རྡོ་རྗེ་སློབ་དཔོན་ནི། ། རྡོ་རྗེ་སེམས་དཔའ་དབང་བསྐུར་བྱ། ། ཞེས་འབྱུང་བས། མི་བསྐྱོད་པའི་ང་རྒྱལ་ལས་མ་འཕོས་ཀྱང་བཏུབ་ལ།
ཞེས་དང་། སཾ་བྷུ་ཊི་ལས། དཔལ་རྡོ་རྗེ་སེམས་དཔའི་རྣལ་འབྱོར་པས་བྱིན་གྱིས་བརླབས་ནས། ཞེས་གསུངས་པས། རང་ཉིད་མི་བསྐྱོད་པའི་ང་རྒྱལ་ལས། སློབ་མ་དང་དབང་རྫས་འཕོས་ན། རྒྱུད་འདི་དག་ལས་གསལ་ཞིང་། ཕྱག་ལེན་བདེ་བས་འཕགས་པ་རིན་པོ་ཆེས་དེ་ཉིད་གཙོ་བོར་མཛད་ཅིང་། ཕྱག་ལེན་རྒྱུན་པ་ལ་ཡང་ཡོད་པའི་ཕྱིར་དང་། མི་བསྐྱོད་པ་ཀྱཻ་རྡོ་རྗེ་ཞལ་བརྒྱད་ཕྱག་བཅུ་དྲུག་པ་ཞེས་གསུངས་ཀྱི།
མི་བསྐྱོད་པ་ཙམ་ཞིག་བསྐྱེད་ཅེས་སྨྲོས་པ་མེད་པའི་ཕྱིར་དང་། གལ་ཏེ་སྨྲོས་སུ་ཆུག་ཀྱང་། འདིར་མིང་གི་རྣམ་གྲངས་སུ་བཞེད་པ་ཡིན་པའི་ཕྱིར་དང་། དེ་ལྟར་མ་ཡིན་ན། གུར་ལས། མི་བསྐྱོད་ཡེ་ཤེས་ཚེ་ལྡན་ལ། ། ཞེས་སོགས་རིགས་ལྔའི་མཚན་ཐུན་མོང་བ་དུ་མ་འབྱུང་བ་ལ་དགག་པ་བྱེད་འདོད་པར་ཟད་པའི་ཕྱིར་དང་། གཡས་བརྒྱད་ན་རྡོ་རྗེ་འཛིན་པ་བསྡུས་པས། ཞལ་གཅིག་ཕྱག་གཉིས་པ་རྡོ་རྗེ་དང་དྲིལ་བུ་འཛིན་པ་གྲུབ་ན། འབྲིང་དུ་བྱས་པས་ཞལ་བརྒྱད་ཕྱག་བཅུ་དྲུག་པ་རྡོ་རྗེ་དྲིལ་བུ་འཛིན་པ་གྲུབ་པའི་ཕྱིར་དང་།
དཔལ་ལྡན་ས་སྐྱ་པའི་བཞེད་པ་ནི། རྡོ་རྗེ་གུར་ལས། རྡོ་རྗེ་མཁའ་འགྲོའི་ཐད་དུ། སྤྱི་བོར་རྡོ་རྗེ་འཛིན་པ་མཆོག ། དེར་ཡང་རྡོ་རྗེ་མགོ་ནག་པོ། ། ཞེས་དང་། པདྨ་གར་དབང་དུ། དབུ་རྒྱན་ལ་ནི་རྡོ་རྗེ་ཆོས། ། ཕྱག་རྒྱ་ཆེན་པོའི་སྦྱོར་བ་ལས། ། པདྨ་དམར་པོ་སྤྱི་བོར་འཛིན། །
ཞེས་དང་། རྡོ་རྗེ་རྟག་པར། རྡོ་རྗེ་རྣམ་སྣང་དྲན་པར་བྱ། ། དབུ་རྒྱན་རྡོ་རྗེ་འཛིན་པར་བསམ། ། སྐུ་མདོག་དཀར་པོ་གཟི་བརྗིད་ཆེ། ། ཕྱག་ནི་བཅུ་དྲུག་ཞལ་བརྒྱད་པ། ། ཞབས་བཞི་པ་ནི་འཇིགས་པ་ཡིས། ། ཆོས་ཀྱི་འཁོར་ལོ་སྤྱི་བོར་འཛིན། ། ཞེས་དང་། རྡོ་རྗེ་ཉི་མར།
རྡོ་རྗེ་ཉི་མ་རྣམ་པར་བསྒོམ། ། ཅོད་པཎ་རིན་ཆེན་འཛིན་པ་བསམ། ། རྡོ་རྗེ་གཟི་བརྗིད་འོད་པོ་ཆེ། ། མཱ་མ་ཀི་དང་མཉམ་པར་སྦྱོར། ། ཕྱག་ནི་བཅུ་དྲུག་ཞལ་བརྒྱད་པ། ། ཞབས་བཞི་པ་སྟེ་འཇིགས་པ་པོ། ། སེམས་ཀྱི་རིན་ཆེན་སྤྱི་བོར་འཛིན། ། ཞེས་དང་། རྡོ་རྗེ་འགྲོ་མགྱོགས་སུ། རྟ་མགྲིན་རྣམ་པར་བསྒོམ་པར་བྱ། །
དབུ་རྒྱན་རལ་གྲི་འཛིན་པར་བསམ། ། མརྒད་ཨུཏྤལ་མཚུངས་པ་འོ། ། ཞལ་བརྒྱད་པ་ལ་ཞབས་བཞི་པ། ། བཅུ་དྲུག་ཕྱག་གིས་རྣམ་པར་བརྒྱན། ། དང་པོའི་ཞལ་ནི་སྔོ་བསངས་ཏེ། ། རྟ་ཡི་གཟུགས་ཏེ་གཟིགས་པ་པོ། ། གཡས་པ་ཁ་དོག་ནག་པོ་སྟེ། ། གཡོན་པ་ཟླ་མཛེས་དྲི་མ་མེད། ། རལ་གྲིའི་དངོས་གྲུབ་སྤྱི་བོར་འཛིན། ། ཞེས་གསུངས་ལ།
དེ་ལ་དང་པོར་རིགས་བདག་དང་། དེ་ལ་རང་གི་མཚན་མ་ཡོད་པ་ཙམ་ཞིག་བསྟན་ནས། རང་མཚན་དེ་ཉིད་གང་དུ་ཇི་ལྟར་བྱ་བ་མ་བསྟན་ལ། འོག་མ་རྣམས་ལ་རང་མཚན་སྤྱི་བོར་བྱ་བར་བསྟན་པས། མན་ངག་མེད་པ་དག་རང་དགར་འཇུག་པ་ན་གོང་མ་དེ་ཉིད་ཀྱང་རིགས་བདག་གི་སྤྱི་བོ་ཁོ་ནར་བྱའོ་སྙམ་དུ་འཁྲུལ་དུ་བཞུགས་པའི་ཕྱིར་ཡིན་ལ་རྒྱུད་པའི་མན་ངག་དང་ལྡན་པ་དག་ནི། སྐབས་གཞན་དུ། གཡས་པར་རིགས་ཀྱི་བདག་པོ་འཛིན། ། ཞེས་པ་ལྟར། འདིར་རིགས་བདག་གི་ཕྱག་མཚན་ཡང་རྟོགས་པར་བྱ་བའི་ཕྱིར། ཚིག་རྐང་དང་པོ་དེ་ཉིད་འབྲེལ་ཆགས་སུ་བསྟན།
གསུམ་པར་གཞི་ལུས་དང་། དབུ་རྒྱན་གཉིས་ཀའི་ཞལ་ཕྱག་གི་གྲངས་བསྟན་པའི་ཕྱིར། གཉིས་ཀ་ཐུན་མོང་དུ་སྐུ་མདོག་དཀར་པོ་ཞེས་སོགས་བར་དུ་བཅུག་སྟེ་བསྟན། བཞི་པར་གཉིས་ཀ་ཡང་ཡུམ་དང་བཅས་པར་བསྟན་པའི་ཕྱིར། རྡོ་རྗེ་གཟི་བརྗིད་ཞེས་སོགས་བར་དུ་བཅུག་སྟེ་བསྟན། སྔ་མར་ཞལ་མདོག་སོགས་ཆ་ཕྲ་བ་གཞན་རྣམས་ཀྱང་མཚུངས་པར་བསྟན་པའི་ཕྱིར། མརྒད་ཞེས་སོགས་བར་དུ་བཅུག་སྟེ་བསྟན། ཡང་རྡོ་རྗེ་གུར་ལས། ཕྱག་བཞི་པ་ལ་ཞལ་བཞི་པ། ། རྡོ་རྗེ་ལས་སྐྱེས་རང་བཞིན་ཅན། །
ཞེས་སོགས་ཀྱིས་རྡོ་རྗེ་གསུམ་བསྟན་པ། རྩ་བའི་རྒྱུད་དུ་དཀྱིལ་འཁོར་གསུང་པས་ཁ་བསྐངས་ནས། རིགས་ལྔ་དང་། རྒྱས་བསྡུས་ཀྱི་སྙིང་པོ་ཀྱཻ་རྡོ་རྗེ་ལ་ཇི་ལྟར་བྱེད་པ་ལྟར། སེམས་ཅན་ལ་ཡང་འབྱེད་པར་བཞེད་པར་ཕྱག་གཉིས་པ་རིགས་ལྔ་རྡོ་རྗེ་སོགས་འཛིན་པ་ཡང་གྲུབ་ལ། གཡོན་ཐོད་པ་འཛིན་པའམ། དྲིལ་བུ་འཛིན་པ་འདམ་ཁར་བཞེད་མོད། འདིར་དྲིལ་བུ་མཛད་ཅིང་། དེའི་ཕྱིར་དབུ་རྒྱན་གྱི་རིགས་ལྔ་ཡིན་ན། འདིར་རྡོ་རྗེ་སོགས་འཛིན་པ་ཁོ་ན་ཡིན་པར་རྡོ་རྗེ་གུར་གྱི་དགོངས་པ་ཐུན་མོང་མ་ཡིན་པ་ཡིན་ལ།
ཞལ་བརྒྱད་ཕྱག་བཅུ་དྲུག་པའམ། ཞལ་གཅིག་ཕྱག་གཉིས་པ་ནི། བློ་ནུས་དང་སྐབས་ཐོབ་སྦྱར་ནས་བྱ་བར་བཞེད་པ་ཡིན་ཞིང་། དབང་རྫས་ཀྱང་རྒྱས་བསྡུས་དེ་དག་གང་རུང་དུ་བསྐྱེད་པ་ཡིན་པས། ཁྱེད་ཀྱི་དབང་རྫས་དང་དབུ་རྒྱན་སཾ་བྷུ་ཊི་ལས་འབྱུང་བའི་རིགས་ལྔ་ལྟར་བཞེད་པ། རང་བློས་བཏགས་པ་ཙམ་དུ་འགྱུར་བའི་ཕྱིར་དང་། མི་བསྐྱོད་པ་དང་། དེ་བཞིན་གཤེགས་པ་མི་བསྐྱོད་པ་ནི་མིང་གི་རྣམ་གྲངས་སུ་བཞེད་པས་ཁྱད་པར་བརྗོད་མི་དགོས་པའི་ཕྱིར་དང་། སློབ་དཔོན་སོགས་གཉིས་ཀ་འཕོ་བའི་ཚེ། ཅོད་པཎ་གྱི་དབང་སོགས་སློབ་དཔོན་ཡང་ལེན་པར་བཞེད་པའི་ཕྱིར།
དབང་ལྔ་ཀའི་ཐད་དུ་བྲིས་པ་མ་རྟོགས་པར་ཟད་པའི་ཕྱིར་དང་། སཾ་བྷུ་ཊིར། ཚོགས་ཀྱི་འཁོར་ལོ་དགུག་པ་དང་། ། ཞེས་སོགས་གསུངས་པས་ནང་དབང་སྟོན་པར་མི་འགྲུབ་པའི་ཕྱིར་དང་། གྲུབ་ཏུ་ཆུག་ཀྱང་བརྒྱུད་པའི་ཕྱག་སྲོལ་ལ་མེད་པས་རང་བློས་སྦྱར་བར་བྱ་བ་ཡིན་པའི་ཕྱིར་རོ།། །། བརྟུལ་ཤུགས་ཀྱི་དབང་བསྐུར་བར། བསྟན་བཅོས་དེ་ཉིད་འདུས་པ་ལས། དེ་ནས་བརྟུལ་ཤུགས་ཀྱི་སྐབས་སུ། ཁ་ཅིག་ན་རེ། སློབ་མ་སྟོང་པའི་ངང་ལས་པདྨ་དང་ཉི་མའི་སྟེང་དུ།
ཧཱུྃ་ལས་རྡོ་རྗེ་དཀར་པོ། དེ་ལས་འོད་འཕྲོས་བསྡུས་གཅིག་ཏུ་གྱུར་པ་ལས། རྡོ་རྗེ་འཆང་སྐུ་མདོག་དཀར་པོ། ཞལ་བརྒྱད་ཕྱག་བཅུ་དྲུག་པའི་ཐུགས་ཀར་རྡོ་རྗེ་སེམས་དཔའ་ཡབ་ཡུམ། རྡོ་རྗེ་སྙེམས་མ་དང་བཅས་པ་བསྐྱེད། ཕྱག་མཚན་མི་བསྐྱོད་པ་ལྟ་བུ་བསྐྱེད་པའམ། ཡང་ན་རྡོ་རྗེ་དྲིལ་བུ་འཛིན་པ་བསྐྱེད་དེ། དབང་བསྐུར་བའི་བར་བྱས་པས། དེ་ལས་མི་བསྐྱོད་པས་དབུ་བརྒྱན་པར་བསྒོམས་ཏེ། རྡོ་རྗེ་མི་དམིགས་ཏེ་སྟོང་པ་ལས།
ཧཱུྃ་ཡོངས་སུ་གྱུར་པ་ལས་རྡོ་རྗེར་བསྐྱེད་ལ། དེ་ལ་དེ་བཞིན་གཤེགས་པ་ལྔ་དང་། ཡུམ་ལྔ་དང་། བྱང་ཆུབ་སེམས་དཔའ་དང་། ལྷ་མོ་ལ་སོགས་པ་རྡོ་རྗེའི་དེ་ཁོ་ན་ཉིད་ལྟར་ཡོངས་སུ་རྫོགས་པར་བསྐྱེད་ལ། འདི་དེ་ཞེས་སོགས་ཀྱིས་བརྟུལ་ཤུགས་ཀྱི་དབང་བསྐུར་རོ། ། ཞེས་ཟེར་རོ། ། འགའ་ཞིག་ནི། སློབ་མ་རྡོ་རྗེ་སེམས་དཔའ་ཡབ་ཡུམ་དུ་བསྐྱེད་པ་སོགས་བྱས་ནས། རྡོ་རྗེ་ས་བོན་ལས་བསྐྱེད་ཆོག་མི་བྱེད་པར།
སངས་རྒྱས་ཐམས་ཅད་ཀྱི་ཡེ་ཤེས་འདུས་པ་ལས་གྲུབ་པ། ཞེས་པས་རྡོ་རྗེ་ལག་ཏུ་བཏད་དེ་སྙིང་གར་བཟུང་ནས་སྙིང་གར་ཡང་དེ་དང་འདྲ་བའི་ཧེ་རུ་ཀ་བསམ་མོ། ། ཡང་བུམ་པའི་ཆུས་ཀྱང་དབང་བསྐུར་བས། དྲི་མ་ཐམས་ཅད་དག དབང་ཐམས་ཅད་ཐོབ། ཆུའི་ལྷག་མ་ཡར་ལུད་པ་ལས་རྡོ་རྗེ་སེམས་དཔས་དབུ་བརྒྱན་པར་བསམ་མོ། ། ཞེས་ཟེར་རོ། ། དེ་ནི་མ་ཡིན་ཏེ། འདིར་རྡོ་རྗེ་འཆང་ཕྱག་བཅུ་དྲུག་པར་བསྐྱེད་པའི་སྒྲུབ་བྱེད་མེད་པའི་ཕྱིར་དང་། ཐུགས་ཀར་ལྷ་སྔ་ཕྱི་དེ་དག་བསྐྱེད་པའི་སྒྲུབ་བྱེད་ཀྱང་མེད་པ་དང་།
རྡོ་རྗེ་སེམས་དཔའ་རྡོ་རྗེ་འཆང་ལ་མི་བསྐྱོད་པས་གཙུག་རྒྱན་བྱེད་ན། སྦྱང་གཞི་དམན་མཆོག་ལོག་པས་རྡོ་རྗེ་སེམས་དཔའ་རིགས་ཐམས་ཅད་ཀྱི་བདག་པོར་མི་འགྱུར་བའི་ཕྱིར་དང་། སློབ་མ་དང་དབང་རྫས་ལ། འདིར་རྡོ་རྗེ་སེམས་དཔར་བསྐྱེད་མི་བསྐྱེད་ཀྱི་ཁྱད་པར་སྒྲུབ་བྱེད་མེད་པའི་ཕྱིར་དང་། དབང་ཐམས་ཅད་ཐོབ་ན་གསང་དབང་ལ་སོགས་པ་ཡང་ཐོབ་པར་འགྱུར་བ་དང་། རྡོ་རྗེ་སེམས་དཔའ་དེ་ཉིད་ཀྱིས་དབུ་བརྒྱན་པ་ཡང་རང་བཟོ་ཙམ་ཡིན་པའི་ཕྱིར་རོ། ། ཞེས་གསུངས་སོ། ། དེ་དག་ཀྱང་མི་རུང་སྟེ། མི་བསྐྱོད་པ་སོགས་ཞལ་བརྒྱད་ཕྱག་བཅུ་དྲུག་པར་བསྐྱེད་ནས། རྡོ་རྗེ་སེམས་དཔའ་ཁོ་ན་ཞལ་བརྒྱད་ཕྱག་བཅུ་དྲུག་པར་བསྐྱེད་དུ་མི་རུང་བར་འདོད་པ།
སྒྲུབ་བྱེད་མེད་པ་ལས་ཀྱང་། ཆེས་བསྒྲུབ་བྱེད་མེད་པ་ཡིན་པའི་ཕྱིར་དང་། ཁྱེད་རང་གིས་ཀྱང་། འོག་ནས། འདི་རྒྱུ་དུས་སུ་རྡོ་རྗེ་སེམས་དཔའི་དབུགས་དབྱུང་དུ་བཤད་པས། འདིར་རྒྱུ་རྡོ་རྗེ་འཛིན་པ་ཡིན་པའི་ཕྱིར་དང་། རྒྱུད་འདིར་རྡོ་རྗེ་སེམས་དཔའ་ཞལ་བརྒྱད་ཕྱག་བཅུ་དྲུག་པ་མ་བཤད་པ་ཡང་མ་ཡིན་པའི་ཕྱིར་དང་། འོ་ན་རྩ་རྒྱུད་ལས་རྒྱུ་རྡོ་རྗེ་འཆང་ནག་པོ་ཡང་གསུངས་པས། རྡོ་རྗེ་འཆང་སེམས་དཔའ་ནག་པོར་ཡང་བྱའམ་ཞེ་ན། མ་ཡིན་ཏེ།
འདིར་རྒྱུ་རྡོ་རྗེ་འཆང་དཀར་པོ་ལ་རྡོ་རྗེ་སེམས་དཔའི་ཐ་སྙད་ཡོད་ཀྱི་སྔོན་པོ་ལ་དེ་ལྟར་མ་ཡིན་པའི་ཕྱིར་དང་། དེའི་ཕྱིར་ཁྱེད་ཀྱི་རྒྱུད་གཞན་དག་ལས་བྱུང་བའི་རྡོར་སེམས་ཞལ་གཅིག་ཕྱག་གཉིས་པར་སྐྱིལ་ཀྲུང་གིས་བཞུགས་པ་བསྒོམ་པ་རང་གི་ལུགས་དང་ཡང་འགལ་བ་ཡིན་པའི་ཕྱིར་དང་། ཐུགས་ཀའི་ལྷ་ནི། རྡོ་རྗེ་ཕྲེང་བ་ལས། ཧཱུྃ། རྡོ་རྗེ་ལས་བྱུང་མི་བསྐྱོད་བསྒོམ། ། རང་ཉིད་ཡེ་ཤེས་ས་བོན་གྱི། ། འོད་ཟེར་ཡང་དག་བསྐུལ་ནས་བྱུང་། ། སླར་ཡང་ཡེ་ཤེས་སེམས་དཔའ་བསྒོམ། ། མི་བསྐྱོད་པ་ཡི་རྣམ་པར་བསྒོམ། །
མི་བསྐྱོད་ངོ་བོ་དེ་ཉིད་ཀྱིས། ། རྣམ་པར་ཤེས་པའི་ཕུང་པོ་བསྒོམ། ། ཞེས་དབང་ལྷ་རྣམས་ཀྱི་ཐུགས་ཀར་རང་རང་གི་ས་བོན་བསྒོམ་པར་བསྒོམ་ལ། ཐུགས་ཀའི་ས་བོན་དེ་ཉིད་ལ་ཡེ་ཤེས་སེམས་དཔའ་དང་། ཏིང་ངེ་འཛིན་སེམས་དཔའ་ཚང་བར་ཡང་། གསང་བ་འདུས་པའི་རྩ་རྒྱུད་ལས། རྡོ་རྗེ་མི་བསྐྱོད་རྣམ་པར་བསྒོམ། ། སྙིང་གར་ཡི་གེ་ཧཱུྃ་བསྒོམ་ནས། ། སེམས་ནི་ཐིག་ལེར་གྱུར་པ་བཞག ། ཞེས་སོགས་གསུངས་ཞིང་།
རྩ་རྒྱུད་འདིའི་དགོངས་པར་ཡང་དེ་ལྟར་ཡིན་ལ། རྒྱས་པར་ན་རྡོ་རྗེ་གུར་ལས། སངས་རྒྱས་གཟུགས་བརྙན་ལས་བྱུང་བའི། ། དཀྱིལ་འཁོར་རྣམས་ནི་རྟག་བསྒོམ་བྱ། ། ཐམས་ཅད་རྣམས་ཀྱི་སྔགས་འདི་ཡིས། ། སྙིང་གར་ཡེ་ཤེས་གནས་སུ་བཀོད། ། ཡེ་ཤེས་སེམས་དཔའ་རབ་སྦྱོར་བས། ། སངས་རྒྱས་བྱང་ཆུབ་ཐོབ་པར་འགྱུར། ། རང་སྔགས་ཡེ་ཤེས་རྫོགས་པ་དང་། ། ཕྱག་རྒྱ་དང་ནི་ཕྱག་མཚན་རྟག །
ཞེས་རང་འདྲའི་ཡེ་ཤེས་སེམས་དཔའ་བསྒོམ་པར་གསུང་པས། མི་བསྐྱོད་པ་སོགས་རིགས་ལྔ་ལ། ཧཱུྃ་ཨྃ་ཛྲཱིཾ་ཁྃ་བྷྲཱུྃ་རྣམས་སོ་སོར་བཀོད་ནས། འདིར་རྒྱས་པའི་ཚུལ་དུ་བསྟན་པ་ཡིན་པས་མེད་མི་རུང་གི་ཡན་ལག་ཡིན་པའི་ཕྱིར་དང་། རྡོ་རྗེ་སེམས་དཔའ་ལ་སེམས་དཔའ་སུམ་བརྩེགས་བསྒོམ་དུ་མི་རུང་བའི་ཤེས་བྱེད་མེད་པའི་ཕྱིར་དང་། དེའི་ཕྱིར་མི་འཐད་པར་སྨྲ་བ་ཧ་ཅང་བཞད་གད་ཀྱི་གནས་ཡིན་པའི་ཕྱིར་དང་། རིགས་བདག་ལ་དགག་པ་བརྗོད་པ་སྔ་མ་ནི་འོག་ཏུ་འགོག་པའི་ཕྱིར་དང་། འཕགས་པ་རིན་པོ་ཆེའི་རྡོ་རྗེ་ལྷར་བསྐྱེད་པ་གསལ་བར་མ་མཛད་པ་ནི། བདག་འཇུག་གི་ཆོ་ག་ཡིན་པས། དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་བསྡུས་པ་ལས་གྲུབ་པ།
ཞེས་པ་ཙམ་གྱིས་རྡོ་རྗེའི་དེ་ཁོ་ན་ཉིད་རྫོགས་པར་དྲན་རུང་དུ་ཡོད་པའི་དབང་དུ་མཛད་པ་ཡིན་པའི་ཕྱིར་དང་། དྲི་མ་ཐམས་ཅད་དག དབང་ཐམས་ཅད་ཐོབ། ཅེས་པ་དབང་གི་ཆེ་བ་བརྗོད་པ་ཙམ་གྱི་ཡིན་པའི་ཕྱིར་དང་། དེ་ལྟ་མ་ཡིན་ན། ཁྱེད་རང་གིས། དཀྱིལ་ཆོག་ཏུ་བརྟུལ་ཤུགས་ཀྱི་དབང་ཐོབ། ལུས་ངག་ཡིད་གསུམ་གྱི་དྲི་མ་ཐམས་ཅད་སྦྱངས། ཞེས་བཤད་པ། འདིར་དྲི་མ་ཐམས་ཅད་དག་ནས།
དབང་ཐམས་ཅད་ཐོབ་པར་འགལ་བའི་ཕྱིར་དང་། དེའི་ཕྱིར་གསང་དབང་སོགས་ཐོབ་པར་ཁྱེད་རང་ལ་ཡང་མཚུངས་པའི་ཕྱིར་དང་། རྡོ་རྗེ་སེམས་དཔའི་རིགས་ཐམས་ཅད་ཀྱི་ཁྱབ་བྱེད་ཀྱི་བདག་པོ་ཡིན་གྱི་རྒྱས་གདབ་བྱ་དང་འདེབས་བྱེད་ཀྱི་བདག་པོ་ཡིན་པའི་རྒྱུ་མཚན་མེད་པའི་ཕྱིར་དང་། རིགས་ཐམས་ཅད་ཀྱི་བདག་པོ་ཡིན་པས་གཞན་གྱིས་རྒྱས་གདབ་ཏུ་མི་རུང་ན། མི་བསྐྱོད་པ་ལ་ཡང་གཞན་གྱིས་རྒྱས་གདབ་ཏུ་མི་རུང་བར་ཐལ་ཏེ། བརྟག་གཉིས་ལས། ཞེ་སྡང་རྡོ་རྗེའི་བྱིན་བརླབས་ཀྱིས། ། རིགས་ནི་དྲུག་དང་ལྔ་རུ་བརྗོད། ། ཅེས་སོགས་ཀྱི་དབྱེ་བསྡུའི་རིགས་ཀྱི་བདག་པོར་གསུངས་པའི་ཕྱིར་དང་། འདི་རང་གི་རྒྱུད་ལས་འབྱུང་བའི་རྒྱུ་ལ་འབྲས་བུའི་རྒྱས་བཏབ་སོགས་ཀྱིས་རང་རང་མཚོན་དོན་གྲུབ་པས་ཆོག་གོ །
དུས་འཁོར་ནས་འབྱུང་བའི་མཆོག་དམན་གྱི་ཐ་སྙད་མི་འགྲིག་ཀྱང་སྐྱོན་མེད་པའི་ཕྱིར་དང་། རྡོ་རྗེ་སེམས་དཔའ་ལ་དེ་ཉིད་ཀྱིས་དབུ་བརྒྱན་པ་རང་བཟོ་ཡིན་ན། རིན་འབྱུང་སོགས་ལ་དེ་དག་གི་དབུ་བརྒྱན་པ་རང་བཟོར་འགྱུར་བའི་ཕྱིར་དང་། དེ་ལྟར་ན། རང་ཉིད་ཀྱིས་དཀྱིལ་ཆོག་ཏུ་རིན་འབྱུང་སོགས་ལ་དེ་དག་གིས་དབུ་བརྒྱན་པར་བཤད་པ་བྱུང་རྒྱལ་དུ་སྨྲས་པར་འགྱུར་བའི་ཕྱིར་དང་། རྡོ་རྗེ་གུར་ཉིད་ལས། རིགས་ལྔ་ལ། རང་རིགས་ཀྱི་དབུ་རྒྱན་བཤད་པ། གཞན་དག་འགོག་ཟོལ་གྱིས་རྒྱུད་སྡེའི་རྒྱལ་པོ་ལ་ཡང་དགག་པ་བྱས་པར་འགྱུར་བའི་ཕྱིར་དང་། རྡོ་རྗེ་སེམས་དཔའ་ཁོ་ན་ལ་རང་རིགས་ཀྱི་དབུ་རྒྱན་འགོག་པའི་ལུང་རིགས་ཅི་ཡང་མེད་པའི་ཕྱིར་དང་།
དེའི་ཕྱིར་ཁྱེད་ཀྱིས་དཀྱིལ་ཆོག་ཏུ། རྡོ་རྗེ་འཆང་གིས་དབུ་བརྒྱན་ཅེས་འཆད་པ་ཡང་རང་བཟོ་ཁོ་ན་ཡིན་པའི་ཕྱིར་དང་། རྒྱུ་ལ་འབྲས་བུའི་རྒྱས་གདབ་བཤད་པས་རང་བཟོ་མ་ཡིན་ན། རྡོ་རྗེ་འཆང་ལ་རྡོ་རྗེ་སེམས་དཔས་རྒྱས་གདབ་པའང་མི་འདོད་བཞིན་དུ་ཁས་ལེན་དགོས་པར་འགྱུར་བའི་ཕྱིར་རོ།། །། རྡོ་རྗེ་སློབ་དཔོན་གྱི་དབང་གི་ཐད་དུ། བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། སློབ་མ་གཅིག་དབང་སྟེགས་ཀྱི་སྟེང་དུ་བཞག་སྟེ། རྡོ་རྗེ་འཆང་ཆེན་པོའི་རྣམ་པར་བསམ་སྟེ། དང་པོར།
རྡོ་རྗེ་བརྟུལ་ཤུགས་ཀྱི་རྡོ་རྗེ་བྱིན་ནས། དམ་ཚིག་གསུམ་བྱིན་ཏེ། དེ་ནས་སློབ་མ་རྡོ་རྗེ་འཆང་དཀར་པོ། ཞལ་བརྒྱད་ཕྱག་བཅུ་དྲུག་པའམ། ཞལ་གཅིག་ཕྱག་གཉིས་པ་ལ། ཡུམ་རྡོ་རྗེ་སྙེམས་མས་འཁྱུད་པ་བསྒོམ་སྟེ། རྡོ་རྗེ་ཆེ་དང་ཞེས་སོགས་རྗེས་གནང་བརྗོད། བུམ་པས་དབང་བསྐུར་བས་རྡོ་རྗེ་སེམས་དཔས་དབུ་བརྒྱན། དེ་ལྟར་སློབ་མ་རེ་རེ་ནས་རྫོགས་པ་དང་། སློབ་མ་རྣམས་ལ།
དེ་ཉིད་དུས་གཅིག་ཏུ་བསྟན། ཞེས་ཟེར་ལ། འགའ་ཞིག་ནི། སྐད་ཅིག་གིས་རྡོ་རྗེ་འཆང་སྐུ་མདོག་སྔོན་པོ་ལ་ཡུམ་རྡོ་རྗེ་སྙེམས་མ་སྔོན་མོས་འཁྱུད་པའི་སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབས་ནས། སངས་རྒྱས་ཐམས་ཅད་དེ་ལ་བསྟིམ། དེ་ནས་རྡོ་རྗེ་བརྟུལ་ཤུགས་ཀྱི་རྡོ་རྗེ་སྦྱིན་ནས། དམ་ཚིག་བྱིན་ཏེ། བུམ་པའི་དབང་བསྐུར་བས་དྲི་མ་ཐམས་ཅད་དག དབང་ཐམས་ཅད་ཐོབ། རྡོ་རྗེ་འཆང་ཆེན་པོས་དབུ་བརྒྱན།
དེ་ནས་ཕྱག་རྒྱའི་དེ་ཉིད་བསྟན་ནས། དཀྱིལ་འཁོར་ཞེས་ནི་གང་བཤད་པ། ། ཞེས་པ་ལ་སོགས་པས་དེ་ཉིད་བསྟན་ནོ། ། ཞེས་ཟེར་རོ། ། དེ་དག་ནི་རིགས་པ་མ་ཡིན་ཏེ། འདིར་སློབ་མ་རེ་རེ་ནས་དབང་རྫོགས་པར་སོ་སོར་བསྐུར་བྱ་ཡིན་པའི་སྒྲུབ་བྱེད་མེད་པའི་ཕྱིར་དང་། སྤྱི་རྒྱུད་ནས་སློབ་མ་གཉིས་གཅིག་ཆར་དབང་མི་བསྐུར་བར་གསུངས་པ་ནི། དབང་རྫས་གཅིག་གིས་ལྷན་ཅིག་ཏུ་བསྐུར་བྱ་མ་ཡིན་པར་བཞེད་པའི་ཕྱིར་དང་། དེ་ལྟར་ཡང་། གཉིས་སམ་གསུམ་མམ་བཞི་ཡང་རུང་། །
བླ་མས་དབང་བསྐུར་བྱ་བ་ནི། ། ཡོ་བྱད་གསར་པ་གཞན་རྣམས་ཀྱིས། ། ཐམས་ཅད་ཐམས་ཅད་སོ་སོར་བྱ། ། ཞེས་པས་ཤེས་པའི་ཕྱིར་དང་། གཞན་དུ་ན་སློབ་དཔོན་གྱི་དབང་དུ་མ་ཟད་སློབ་མའི་དབང་བསྐུར་བ་རྣམས་ཀྱང་། སློབ་མ་རེ་རེ་ནས་རྫོགས་པར་སོ་སོར་བསྐུར་བྱར་འགྱུར་བས། སློབ་དཔོན་གྱི་དབང་ཉིད་ལ་དམིགས་ཀྱི་བཀར་ཏེ་འཆད་པའི་རྒྱུ་མཚན་མེད་པའི་ཕྱིར་དང་། འདིར་ནང་དབང་དང་། བསྐྱེད་ཆོག་ཀྱང་ཆད་པའི་ཕྱིར་དང་། རྡོ་རྗེའི་བརྟུལ་ཤུགས་སྦྱིན་པ་ལྷག་པའི་ཕྱིར་དང་།
གུར་ལས་བརྟུལ་ཤུགས་ཀྱི་རྗེས་སུ། ཐོག་མཐའ་མེད་པའི་ཞེས་སོགས་གསུངས་པ་ནི། བརྟུལ་ཤུགས་ཀྱི་རྗེས་སུ། སློབ་དཔོན་གྱི་དབང་བསྐུར་བར་དགོངས་པ་ཡིན་གྱི། འདིར་བརྟུལ་ཤུགས་ལན་གཉིས་སུ་གསུངས་པ་མེད་པའི་ཕྱིར་དང་། དམ་ཚིག་གསུམ་བྱིན་པའི་རྗེས་སུ། སླར་རྡོ་རྗེ་སེམས་དཔའ་དཀར་པོ་ཞལ་བརྒྱད་པ་སོགས་ཁྱད་པར་དུ་སྨྲོས་པའི་རྒྱུ་མཚན་མེད་པའི་ཕྱིར་དང་། འདིར་རྒྱུ་དུས་རྡོ་རྗེ་སེམས་དཔའི་དབུགས་དབྱུང་དང་། འབྲས་དུས་རྡོ་རྗེ་འཆང་ཆེན་པོའི་དབུགས་དབྱུང་དུ་རིགས་པས། འདིར་འབྲས་བུ་རྡོ་རྗེ་འཆང་ཆེན་པོར་རིགས་པའི་ཕྱིར་དང་།
ལྷའི་རྣམ་པ་ནོར་བའི་ཕྱིར་དང་། རྡོ་རྗེ་སེམས་དཔའ་འབྲས་དུས་སུ་ཡང་ཁྱབ་པས། རྡོ་རྗེ་འཆང་ཆེན་པོ་ལ། ཐོག་མཐའ་མེད་པའི་སེམས་དཔའ་ནི། ། ཞེས་སོགས་ཀྱི་ཐ་སྙད་ཀྱང་རིགས་པའི་ཕྱིར་དང་། འདིར་སྐུ་རྡོ་རྗེས་ཕྱེ་བའི་དབང་ཡིན་པས། ལུས་ཀྱི་དྲི་མ་གཙོ་བོར་དག་པའི་ཁྱད་པར་བརྗོད་དགོས་པའི་ཕྱིར་དང་། གསང་དབང་སོགས་ཀྱང་མ་ཐོབ་པས། དབང་ཐམས་ཅད་ཐོབ་པ་ཞེས་མི་ཁྱབ་པའི་ཕྱིར་དང་། དེ་ཉིད་ལ་དེ་ཉིད་དངོས་ཀྱི་གཙུག་རྒྱན་བྱེད་པ་ནི་བཀག་ཟིན་པའི་ཕྱིར་དང་།
རྡོ་རྗེ་འཆང་ལས་ལྷག་པའི་རིགས་བདག་གཞན་ཡང་མེད་པས། ཟླ་བ་རྡོ་རྗེ་ཙམ་གྱིས་རྒྱས་གདབ་བྱ་མིན་པའི་ཕྱིར་དང་། དཀྱིལ་འཁོར་རྒྱས་པའི་རྣམ་དག་ཀྱང་། ཁོ་བོས་བཤད་པ་ལྟར་རིགས་པས། འདིར་ཕ་གུ་སོགས་ལ་རྣམ་དག་མི་འཆད་པའི་རྒྱུ་མཚན་ཡང་མེད་པའི་ཕྱིར་དང་། ཐམས་ཅད་གསང་བ་ལས་བཤད་པའི་རྣམ་དག་དེ་ནི་བྲི་བྱའི་དཀྱིལ་འཁོར་འབྲིང་པོའི་རྣམ་དག་ཡིན་པའི་ཕྱིར་དང་། དཀྱིལ་འཁོར་གྱི་ལྷའི་དེ་ཁོ་ན་ཉིད་ཀྱང་རང་གི་སྒྲུབ་ཐབས་སུ་བཤད་པ་ལྟར་རིགས་ཀྱི། གསང་འདུས་ལྟར་བྱེད་པའི་རྒྱུ་མཚན་མེད་པའི་ཕྱིར་དང་། གདན་གསུམ་ཚང་བ་ནི་རྡོ་རྗེ་ཕྲེང་བར་གསུངས་པ་ལྟར། དབང་གི་ལྷའི་དེ་ཉིད་ཡིན་པའི་ཕྱིར་དང་།
གཞན་དུ་ན་དཀྱིལ་འཁོར་གྱི་ལྷའི་དེ་ཉིད་དང་། སློབ་དཔོན་གྱི་དེ་ཉིད་ལ་ཁྱད་པར་མེད་པར་འགྱུར་བའི་ཕྱིར་རོ། ། ཞེས་དང་། འོ་ན་ཇི་ལྟར་ཞེ་ན། མི་ལྡོག་འཁོར་ལོ་ཞེས་སོགས་ཏེ། དེ་ནི་རྡོ་རྗེ་ཕྲེང་བ་ལས། ཕྱིར་མི་ལྡོག་པའི་འཁོར་ལོ་ཆེ། ། ཞེས་པ་ལ་སོགས་པའི་དོན་རྒྱས་པར་བཤད་པ་སྟེ། མི་ལྡོག་པ་ནི་དབང་འདི་ཐོབ་ནས་མ་ཉམས་ན་བླ་མེད་བྱང་ཆུབ་ལས་ཕྱིར་མི་ལྡོག་པའོ། ། འཁོར་ལོ་ནི་དཀྱིལ་འཁོར་གྱི་འཁོར་ལོ་སྟེ།
གདན་གསུམ་ཚང་བའོ། ། འཁོར་ལོ་དེ་ཉིད་ནི་རྟེན་གྱི་དཀྱིལ་འཁོར་གྱིའོ། ། སློབ་དཔོན་གྱི་ཕྲིན་ལས་ནི། དེའི་དེ་ཉིད་དོ། ། དམ་ཚིག་བསླབ་བྱའི་དམ་ཚིག་གོ ། སྡོམ་པ་ནི་བསྒྲུབ་བྱའི་སྡོམ་པའོ། ། དབང་སྟེགས་ནི། སྤྱི་རྒྱུད་དང་། རྣམ་སྣང་མངོན་བྱང་སོགས་ལས་གསུངས་པའོ། ། ནང་དབང་ནི་ཡེ་ཤེས་མཁའ་འགྲོའི་ནང་དབང་སྟེ།
དེས་ན་དང་པོ་རྡོ་རྗེ་སེམས་དཔའ་ཡབ་ཡུམ་མོ། ། དེ་ན་རྡོ་རྗེ་འཆང་ཆེན་པོ་ཡབ་ཡུམ་ནི། རྡོ་རྗེ་ཕྲེང་བར་ཡེ་ཤེས་རྡོ་རྗེའི་དབང་ཕྱུག་ཅེས་པའོ། ། ཧེ་རུ་ཀ་དམར་པོ་ནི་ཡེ་ཤེས་སེམས་དཔའ་ཞེས་པའོ། ། ཞེས་གསུངས་ཞིང་། རྡོ་རྗེ་ཕྲེང་བ་ལས། དེ་ནས་སློབ་མ་དོན་འདོད་ལ། ། ཕྱིར་མི་ལྡོག་པའི་དབང་བསྐུར་ཆེ། ། རྡོ་རྗེ་སེམས་དཔའ་བདག་ལ་སྩོལ། ། དེ་ནས་ཡེ་ཤེས་རྡོར་དབང་ཕྱུག །
ཡེ་ཤེས་སེམས་དཔའི་འོད་ཟེར་གྱིས། ། སྤྱན་དྲངས་སངས་རྒྱས་ལྔ་ལ་སོགས། ། ལྷ་མོའི་འཁོར་ལོ་རིམ་བཞིན་དབྱུང་། ། ཞེས་སོགས་གསུངས་པ་རྣམས་ལུང་དུ་འགོད་པ་མཛད་དོ། ། དེ་དག་ནི་གྱི་ན་སྟེ། ལྷན་ཅིག་གཉིས་མིན་སངས་རྒྱས་བཞིན། ། ཞེས་པ་ལྟར། དུ་མ་དག་ཅིག་ཆར་དུ་ཆོས་ཀྱི་རྒྱལ་པོར་དབང་བསྐུར་བ་དག་མི་རིགས་པའི་ཕྱིར་དང་། དབང་སྟེགས་ཀྱི་དཀྱིལ་འཁོར་ཡང་གཅིག་ཁོ་ན་ཡིན་པའི་ཕྱིར་དང་། བརྟུལ་ཤུགས་ཀྱི་དབང་གི་དུས་སུ་བསྐྱེད་པ་ཉིད།
འདིར་དབང་སྟེགས་བཞག་ནས་གསལ་འདེབས་པ་ཡིན་པས། བསྐྱེད་མཆོག་གཞན་མི་དགོས་པའི་ཕྱིར་དང་། འདི་དེ་ཞེས་སོགས་ཀྱིས་རྡོ་རྗེ་ཐུགས་ཀྱི་དམ་ཚིག་སྦྱིན་པ་ཡིན་པས། བརྟུལ་ཤུགས་དང་ཚིག་གཅིག་ཀྱང་དོན་ཐ་དད་ཡིན་པའི་ཕྱིར་དང་། གུར་ལས། ཕྱིས་ནི་རྡོ་རྗེ་ལག་ནས་ལག ། ཐོག་མཐའ་མེད་པའི་སེམས་དཔའ་ནི། ། ཞེས་གསུངས་པས། བརྟུལ་ཞུགས་ཀྱི་ཕྱི་ནས་རྡོ་རྗེ་སློབ་དཔོན་གྱི་དབང་བསྐུར་ཏེ། སྔ་མ་བཞིན་དུ་རྡོ་རྗེ་ལག་ཏུ་གཏད་དེ།
ཁྱད་པར་དུ་ཐོག་མཐའ་མེད་པའི་ཞེས་སོགས་རྡོ་རྗེའི་དེ་ཁོ་ན་ཉིད་བརྗོད་བཞེད་པ་ཡིན་པའི་ཕྱིར་དང་། གུར་ལས། རྡོ་རྗེ་སེམས་དཔའ་དགའ་བ་ཆེ། ། ཞེས་དང་། རྡོ་རྗེ་སྙེམས་མའི་བདག་པོའི་བདག ། ཅེས་པས་རྒྱུད་དབང་གི་ཐད་འདིར་སློབ་མ་རྡོ་རྗེ་སེམས་དཔའ་གཙོ་ཆེ་བར་བཤད་པ་ཡིན་པའི་ཕྱིར་དང་། དམ་ཚིག་གསུམ་བྱིན་པའི་རྗེས་སུ་རྡོ་རྗེ་སེམས་དཔའ་དཀར་པོར་བསྐྱེད་པ་མེད་པའི་ཕྱིར་དང་། ཕྱག་རྒྱའི་དམ་ཚིག་གི་ཐད་དུ་རྡོ་རྗེ་སེམས་དཔའ་དཀར་པོར་ཞེས་པ་ནི། འདི་རྡོ་རྗེ་སློབ་དཔོན་གྱི་དབང་གི་དངོས་གཞི་ཡིན་པས། ལྷའི་རྣལ་འབྱོར་མི་གསལ་བ་སྤང་བའི་ཕྱིར་སྨྲོས་པ་ཡིན་གྱི།

ཕྱག་རྒྱའི་དམ་ཚིག་གི་ཐད་དུ་རྡོ་རྗེ་སེམས་དཔའ་དཀར་པོ་ཁྱད་པར་དུ་བསྐྱེད་པ་མེད་པའི་ཕྱིར་དང་། དབུགས་དབྱུང་གཉིས་ནི་རྒྱུ་དབང་ལ་ངེས་པར་བྱེད་དགོས་པའི་ཤེས་བྱེད་མེད་པའི་ཕྱིར་དང་། རྡོ་རྗེ་ཕྲེང་བ་ལས། ཡེ་ཤེས་རྡོ་རྗེ་དབང་ཕྱུག་ཅེས་གསུངས་པ་ནི། རྒྱུ་དབང་ལ་ངེས་པར་སྦྱོར་དགོས་པའི་སྒྲུབ་བྱེད་མེད་པའི་ཕྱིར་དང་། དེར་ནི་དབང་བསྐུར་གྱི་ཆོ་ག་དེ་དག་ལུས་དཀྱིལ་དང་ཐུན་མོང་དུ་བསྟན་པ་ཡིན་པས། ལུས་དཀྱིལ་གྱིས་ཐུན་མོང་མ་ཡིན་པའི་ཆོ་ག་ལ་ནི་རྒྱུ་དབང་ངེས་པར་སྔོན་དུ་འགྲོ་དགོས་པའི་ཕྱིར་དང་། འཕགས་པ་རིན་པོ་ཆེས་རྡོ་རྗེ་འཆང་སྐུ་མདོག་སྔོན་པོར་མཛད་པ་ནི། རྡོ་རྗེ་ཕྲེང་བ་ལས་འབྱུང་བ་ལྟར་གྲོལ་བྱེད་དབང་གི་ལག་ལེན་གཙོ་བོར་བཀོད་པ་ཡིན་པའི་ཕྱིར་དང་། བདག་མེད་མའི་ཡབ་ཀྱཻ་རྡོ་རྗེ་རིགས་པས། རྡོ་རྗེ་འཆང་ལས་ལྷག་པའི་རིགས་བདག་མེད་ན་ཁྱེད་རང་གིས་མངོན་རྟོགས་སུ།
གཙོ་བོ་ཡབ་ཡུམ་གཉིས་གཽ་རཱི་དང་པུཀྐ་སི་ལ་མི་བསྐྱོད་པ་ཞེས་པ་འགལ་བ་ཡིན་པའི་ཕྱིར་དང་། བརྟུལ་ཞུགས་སོགས་ཀྱི་དབང་ནི། དཀྱིལ་འཁོར་རང་རང་གི་རྒྱུ་རྡོ་རྗེ་འཛིན་པ་སོགས་སུ་བསྐྱེད་ནས་དབང་བསྐུར་བ་ཡིན་པས། དཀྱིལ་འཁོར་གྱི་གཙོ་བོ་ལས་ཁྱད་པར་དུ་གྱུར་པའི་རིགས་ཡིན་པར་བཞེད་པ་ནི་འཐད་པ་མ་ཡིན་པའི་ཕྱིར་དང་། དཀྱིལ་འཁོར་སོ་སོའི་དབང་བསྐུར་བའི་ཚེ། རིགས་ལྔའི་དབང་དང་བརྟུལ་ཞུགས་ཀྱི་དབང་སོགས། དཀྱིལ་འཁོར་རང་རང་གི་རིགས་གང་ཡིན་པ་དེའི་ནང་ཚན་གྱི་རིགས་དྲུག་གི་དབང་ཡིན་པ་མ་རྟོགས་པར་འགྱུར་བའི་ཕྱིར་དང་། རྩ་བའི་རྒྱུ་ལ་འབྲས་བུའི་རྒྱས་གདབ་པ་སོགས་ལྔ་དང་། རྡོ་རྗེ་གུར་ལས། ངོ་བོ་ཉིད་ལ་ངོ་བོ་ཉིད་ཀྱི་རྒྱ་དང་།
རིགས་དང་རིགས་ཅན་གྱི་རྒྱ་གཉིས་ལས། དང་པོ་ནི། མི་བསྐྱོད་པ་ལ་མི་བསྐྱོད་པའི་རྒྱས་གདབ་པ་སོགས་ཡིན་ལ། གཉིས་པ་ལ་ཡང་གཉིས། རང་གི་ནང་མཚན་འགའ་ཞིག་ལ་རང་གིས་རྒྱས་གདབ་པ་དང་། རང་གི་འཁོར་ལ་རང་གིས་རྒྱས་འདེབས་པ་གཉིས། དེ་གཉིས་ཀ་ཡང་རིགས་མའི་སྐྱེས་བུའི་དབང་ཆེན་ལས། ཅོད་པཎ་རང་གི་ལྷག་པའི་ལྷ། ། ཞེས་པས་སྟོན་ཏེ། འདིའི་སྐབས་ཀྱི་གཙོ་བོ་འབྲས་བུ་རྡོ་རྗེ་འཆང་ཡིན་པས།
དེ་ལ་མི་བསྐྱོད་པ་སོགས་ཀྱིས་རྒྱས་གདབ་པ་དང་པོ་དང་། འཁོར་རྣམས་ལ་རང་གི་གཙོ་བོས་རྒྱས་གདབ་པ་ཡིན་པས། དབང་ཆུ་ཆེན་མོའི་ཡིག་ཆ་དུ་མར། འདིར་མི་བསྐྱོད་པས་དབུ་བརྒྱན་ཞེས་འབྱུང་ལ། ལ་ལ་རྡོ་རྗེ་སེམས་དཔས་དབུ་བརྒྱན་ཞེས་འབྱུང་ཞིང་། འཕགས་པ་རིན་པོ་ཆེས་རྡོ་རྗེ་འཆང་ཞེས་གསུངས་པས། དང་པོ་ལྟར་ན་རིགས་དང་རིགས་ཅན་གྱི་རྒྱ་སྟེ། མི་བསྐྱོད་པའི་རིགས་ཀྱི་རྡོ་རྗེ་འཆང་དུ་གཏོགས་པ་དང་། གཉིས་པ་ལྟར་ན་འབྲས་བུ་ལ་རྒྱུའི་རྒྱ་དང་། གསུམ་པ་ལྟར་ན།
ངོ་བོ་ཉིད་ལ་ངོ་བོ་ཉིད་ཀྱི་རྒྱར་འགྱུར་བས་དེ་ལྟ་བུའི་རྣམ་པར་དབྱེ་བ་ཡང་། བློ་ཡུལ་དུ་མ་བྱས་པར་འགྱུར་བའི་ཕྱིར་དང་། དེའི་ཕྱིར་ཟླ་བ་རྡོ་རྗེ་ཞེས་པ་ནི། རང་དགའ་བ་ཁོ་ན་ཡིན་པའི་ཕྱིར་དང་། ཆུ་དབང་གི་ཐད་འདིར། ལུས་ཀྱི་དྲི་མ་དག་པ་ངེས་པར་སྦྱོར་དགོས་པའི་ཤེས་བྱེད་མེད་པའི་ཕྱིར་དང་། ངེས་པར་དགོས་ན། དབུ་རྒྱན་གྱི་དབང་སོགས་ལ་ཡང་། ལུས་ཀྱི་དྲི་མ་དག་པ་སོགས་ཁྱད་པར་དུ་སྦྱོར་དགོས་པའི་ཕྱིར་དང་། དེ་དག་ལ་ཡང་སྦྱོར་དགོས་ན་ཁྱེད་རང་གིས་དབང་གི་ཆོ་གར།
ངག་སྡུག་བསྔལ་བསྐྱེད་པའི་རླུང་གི་རྒྱུ་བ་རགས་པ་ཐམས་ཅད་འགགས་ཞེས་པ་ལས་མ་བརྗོད་པར་གྱི་ནར་འགྱུར་བའི་ཕྱིར་དང་། སྤྱིར་བུམ་དབང་གིས་ལུས་ཀྱི་དྲི་མ་དག་པར་ནི། བུམ་དབང་གི་རྟོགས་པ་བརྗོད་པའི་སྐབས་སུ་འཆད་པའི་ཕྱིར་དང་། ཁྱེད་རང་ལྟར་ན་འབྲིང་པོ་ལ་ཡང་། ཐམས་ཅད་གསང་བ་ནས་འབྱུང་བའི་རྣམ་དག་དེ་དག་མི་རིགས་ཏེ། རྩ་རྒྱུད་འདིར། འདོད་རྣམས་མ་ལུས་གསུངས་པའི་ཕྱིར་དང་། དེ་དག་གི་རྒྱུ་མཚན་ཡང་གོང་དུ་རྒྱས་པར་བསྟན་ཟིན་པའི་ཕྱིར་དང་། ཁོ་བོ་ཅག་ལྟར་ན། རྒྱན་རྣམས་ཡང་དག་བཤད་པ་ནི། །
ཚུལ་ཁྲིམས་ལ་སོགས་སྡོམ་པའི་མཆོག ། ཅེས་པས་གོང་འོག་ཏུ་མ་བསྟན་པ་རྣམས་བསྡུས་ཏེ་སྟོན་པར་བཞེད་པ་ཡིན་པའི་ཕྱིར་དང་། བྲི་བྱ་ཁོ་ནའི་དག་པ་བརྗོད་ཀྱི། བསྒོམ་བྱའི་དག་པ་མི་བརྗོད་པའི་རྒྱུ་མཚན་མེད་པའི་ཕྱིར་དང་། བསྒོམ་བྱ་ལ་ཡང་འབྲིང་པོའི་ཚེ་ཕ་གུ་སོགས་མེད་པར་བསྒོམ་ན། ཁྱེད་རང་གིས་མངོན་རྟོགས་འབྲིང་པོར་ཕ་གུ་སོགས་བཤད་པ་གྱི་ནར་གྱུར་པའི་ཕྱིར་དང་། ཐབས་རྒྱུད་ལས་ཀྱང་གསུང་ཚུལ་བཀོད་པ་ཡིན་གྱི། དེ་ཁོ་ན་བརྗོད་པ་མ་ཡིན་པའི་ཕྱིར་དང་། གདན་གསུམ་ཚང་བ་ནི་ལྷ་ཡིན་གྱི་ལྷའི་དེ་ཁོ་ན་ཉིད་མ་ཡིན་པའི་ཕྱིར་དང་། གདན་གསུམ་ཚང་བ་ལྷའི་དེ་ཁོ་ན་ཉིད་མ་ཡིན་ན།
སློབ་དཔོན་གྱི་དེ་ཉིད་དང་། ལྷའི་དེ་ཉིད་ཁྱད་པར་མེད་པར་འགྱུར་བའི་རྒྱུ་མཚན་ཅི་ཡང་མེད་པའི་ཕྱིར་དང་། དབང་གི་ཆུ་བོ་འདིར་སློབ་དཔོན་གྱི་དེ་ཉིད་གསལ་བར་བསྟན་པ་མེད་པའི་ཕྱིར་དང་། དབང་འདི་ཐོབ་ནས་མ་ཉམས་ན་བླ་མེད་བྱང་ཆུབ་ལས་མི་ལྡོག་པ། དེ་ཙམ་དུ་མཚར་ཆེ་བ་མ་ཡིན་ཏེ། མཚན་ཉིད་ཐེག་པའི་སྨོན་འཇུག་གི་སེམས་བསྐྱེད་ཐོབ་ནས་ཀྱང་། མ་ཉམས་ན་བླ་མེད་བྱང་ཆུབ་ལས་མི་ལྡོག་པར་ངེས་པའི་ཕྱིར་དང་། དེའི་ཕྱིར། རྡོ་རྗེ་སློབ་དཔོན་གྱི་དབང་རྒྱལ་བའི་དགོངས་པ་ཇི་ལྟ་བར་མཚན་ཉིད་ཚང་བར་ཐོབ་ན། བླ་མེད་བྱང་ཆུབ་ལས་ཕྱིར་མི་ལྡོག་པ་ཞེས་བྱ་བ་ཡིན་པའི་ཕྱིར་དང་།
སློབ་དཔོན་གྱིས་ཕྲིན་ལས་ནི་སློབ་མ་བསྡུད་པ་ཡིན་གྱི། འདིར་དེའི་དེ་ཉིད་མ་ཡིན་པའི་ཕྱིར་དང་། ཡེ་ཤེས་སེམས་དཔའ་སྐུ་མདོག་དམར་པོར་འདིར་མི་བཞེད་དེ། དེའང་། རྡོ་རྗེ་གུར་ལས། རང་སྔགས་ཡི་གེ་རྫོགས་པ་དང་། ། ཕྱག་རྒྱ་དང་ནི་ཕྱག་མཚན་རྟག ། ཞེས་རང་འདྲར་བཞེད་པ་ཡིན་པའི་ཕྱིར་དང་། དེའི་ཕྱིར། གཞན་དག་ནས་འབྱུང་བ་འདིར་བྱེད་ན་ཧ་ཅང་ཐལ་བའི་ཕྱིར་དང་།། །།
ལམ་རིམ་ལས། རྡོ་རྗེ་སེམས་དཔའ་དང་། དེའི་ཡུམ་གྱི་སྐུ་མདོག་དང་། ཞལ་ཕྱག་འདིར་གསལ་བར་མ་བཤད་ཅིང་། གཞན་རྣམས་ཀྱི་དཀྱིལ་ཆོག་ཏུ་ཡང་། ལྷའི་སྐུ་མདོག་དང་ཞལ་ཕྱག་གསལ་བར་མི་སྣང་ནའང་། རང་རང་གི་གཞུང་ནས་རྡོ་རྗེ་སེམས་དཔའ་འམ། རྡོ་རྗེ་འཆང་ཡབ་ཡུམ་གསལ་བར་བཤད་པ་ཡོད་ན་དེ་བཞིན་དུ་བྱ་ལ། མེད་ན་སྔོན་པོའམ་དཀར་པོ། ཞལ་གཅིག་ཕྱག་གཉིས་པ།
རྡོ་རྗེ་དང་དྲིལ་བུ་བསྣམས་པ་དང་། ཡུམ་ཡང་རང་དང་འདྲ་བར་བྱའོ། ། ཡུམ་ནི་ཟུང་འཇུག་གསལ་བ་ལས། རྡོ་རྗེ་དབྱིངས་ཀྱི་དབང་ཕྱུག་མར་མཛད་པ། རྡོ་རྗེ་སྙེམས་མའི་བདག་པོ་ཡི་བདག་ཅེས་ཀྱང་གསུངས་སོ། ། ཞེས་འཆད་དོ། ། དེ་དག་ནི་གྱི་ན་སྟེ། གོང་དུ་བཤད་པའི་དོན་དེ་དག་ཁོང་དུ་མ་ཆུད་པས། ཡོད་པའི་སྒོ་བོར་ནས་མེད་པའི་སྲང་ཆགས་པ་ཡིན་པའི་ཕྱིར་རོ།། །། མཆོད་པའི་རྗེས་སུ་སྣང་བར།
བསྟན་བཅོས་དེ་ཉིད་འདུས་པ་ལས། དཀྱིལ་འཁོར་གྱི་ཆོ་གར། དེ་ཉིད་རིགས་པའི་རྣལ་འབྱོར་པས། ། མི་བྱ་བ་ནི་ཅུང་ཟད་མེད། ། དེ་ཉིད་ཤེས་ནས་དེ་ནས་ནི། ། དཔའ་བོས་འདོད་པ་ལྔ་སྤྱད་དོ། ། བདག་ཉིད་དཔའ་བོ་ཀུན་གྱི་དངོས། ། བདག་ཉིད་དཔའ་མོ་ཀུན་གྱི་དངོས། ། དེ་ཕྱིར་བདག་གིས་ཐམས་ཅད་བྱ། ། བདག་ཉིད་ཧེ་རུ་ཀ་མཆོད་བྱ། །
རྟེན་ཅིང་འབྲེལ་པར་འབྱུང་ཆོས་ཅན། ། སེམས་ཅན་སྒྱུ་མའི་རང་བཞིན་ནོ། ། ཁམས་གསུམ་དེ་ལྟར་ཤེས་ནས་ནི། ། སེམས་ཅན་དོན་ནི་མཉམ་མེད་བྱོས། ། ཞེས་དང་། དེའི་རྒྱུ་མཚན་འཆད་པ་ན། དེ་ཉིད་ཤེས་ནས་ནི་རང་གི་ངོ་བོ་མ་བཅོས་པ་རང་བཞིན་ལྷུན་གྲུབ་ཀྱིས་སངས་རྒྱས་སུ་ཤེས་པའང་མི་བྱ་བ་མེད་པ་ནི། ཅི་བྱས་ལྷའི་རོལ་པར་འགྱུར་བའོ། ། འདོད་ཡོན་ལྔ་སྤྱོད་པ་ནི། འདོད་ཡོན་ཅི་འདོད་པ་སྤྱོད་ལམ་དུ་བསྒྱུར་བའོ། །
དེའི་རྒྱུ་མཚན་བདག་ཉིད་ཀྱི་ཁམས་མི་ཤིགས་པ་ཁྱད་པར་སུམ་ལྡན་ཀུན་གྱི་ལྷ་མོ་ཀུན་གྱི་ངོ་བོ་ཡིན་པས་དེའི་ཕྱིར་མཆོད་པ་ལན་རེས་ཀྱང་ཚོགས་ཚད་མེད་པར་རྫོགས་པར་འགྱུར་བའི་ཕྱིར་བདག་གིས་འདོད་ཡོན་ལྔས་བདག་ལ་ཀུན་ཏུ་མཆོད་པ་བྱའོ། ། འདོད་ཡོན་སྤྱོད་པ་ལམ་དུ་མ་སློངས་པར་ཉོན་མོངས་སྐྱེས་ན། ཉོན་མོངས་ལམ་དུ་བསྒྱུར་བར་བྱས་ཏེ། ཐབས་ཆེན་རྣམས་དང་ལྡན་པ་ལ། ། ཉོན་མོངས་བྱང་ཆུབ་ཡན་ལག་འགྱུར། ། ཞེས་པ་ལྟར་རོ། ། དེ་ཡང་ཡུལ་ཡིད་དུ་འོང་བ་ལ་འདོད་ཆགས་སྐྱེས་ན། འདོད་ཆགས་ཡུལ་དང་བཅས་པ། འདོད་ཆགས་མཁའ་འགྲོ་གསུང་ཧེ་རུ་ཀ་ཡབ་ཡུམ་དུ་ཤེས་ནས་བདེ་སྟོང་བསྒོམ་པས་མཆོད་པ་དང་། ཡུམ་ཡིད་དུ་མི་འོང་བའི་སྟེང་དུ་ཞེ་སྡང་སྐྱེས་ན།
ཞེ་སྡང་ཡུལ་དང་བཅས་པ། ཞེ་སྡང་མཁའ་འགྲོ་ཐུགས་རྡོ་རྗེ་ཧེ་རུ་ཀ་ཡབ་ཡུམ་དུ་ཤེས་ནས་གསལ་སྟོང་བསྒོམ་པས་མཆོད་པ་དང་། ཡུལ་བར་མའི་སྟེང་དུ་གཏི་མུག་སྐྱེས་ན། གཏི་མུག་ཡུལ་དང་བཅས་པ། གཏི་མུག་མཁའ་འགྲོ་སྐུ་རྡོ་རྗེ་ཧེ་རུ་ཀ་ཡབ་ཡུམ་དུ་ཤེས་ནས་སྣང་སྟོང་བསྒོམ་པས་མཆོད་པ་བྱས་ཏེ། ཚུལ་འདིས་རྣལ་འབྱོར་རྒྱུད་ཀྱི་མཆོད་པའི་རྗེས་གནང་ཙམ་བྱེད་པ་ཡང་གསལ་བ་ཡིན་ནོ་ཞེས་གསུངས་སོ། ། དེ་ཡང་མ་ཡིན་ཏེ། ཕྱག་རྒྱའི་དེ་ཁོ་ན་ཉིད་བསྟན་པར། འདོད་པའི་ལོངས་སྤྱོད་ཐམས་ཅད་ལ། ། ཅི་འདོད་པར་ནི་རྟེན་བཞིན་དུ། །
རང་གི་ལྷག་པའི་ལྷ་སྦྱོར་བས། ། བདག་དང་གཞན་ལ་མཆོད་པ་བགྱིས། ། ཞེས་བླ་མེད་ཀྱི་ཐུན་མོང་མ་ཡིན་པའི་མཆོད་པའི་ཚུལ་རྫོགས་པར་བསྟན་ཟིན་པས། འདིར་ཐུན་མོང་བ་ཙམ་གྱིས་ཆོག་པའི་ཕྱིར་རོ།། །། མཐའ་རྟེན་གཞན་རྣམས། བུམ་དབང་ཁོ་ན་བསྐུར་བ་ལ་འདིར་རྫོགས་པར་མཛད་མོད། རྡོ་རྗེ་གུར་ལས། རྒྱུན་གྱི་རིགས་ཀྱི་མིང་གིས་ནི། ། སློབ་མ་རྡོ་རྗེ་ཅན་དབང་བསྐུར། ། ཞེས་གསང་དབང་དུ་ཁྱད་པར་གྱི་མིང་དབང་བསྐུར་བ་གསུངས་ཤིང་།
ལུང་བསྟན་གསང་དབང་གི་མཐའ་རྟེན་དུ་བྱ་བར་རིགས་པས། དེས་མཚོན་ནས། དབུགས་དབྱུང་དང་གཟེངས་བསྟོད་ཀྱང་། གསུམ་པ་དང་བཞི་པ་ལ་སྦྱོར་བ་མཛད་པའི་ཕྱིར་འདིར་རེ་ཞིག་བཞག་གོ ། བུམ་དབང་གི་རྟོགས་པ་བརྗོད་པར་རྡུལ་ཚོན་གྱི་དཀྱིལ་འཁོར་དུ་ཞེས་པ་ལ། ལམ་རིམ་ལས། བུམ་དབང་རྡུལ་ཚོན་གྱི་དཀྱིལ་འཁོར་དུ་ཐོབ་པར་གསུངས་པའི་དོན། དཀྱིལ་འཁོར་དེར་འཇུག་པ་མངོན་དུ་འགྲོ་བ་ལ་བྱེད་ན། དབང་གོང་མ་གསུམ་ལ་ཡང་མཚུངས་ཞིང་། དཀྱིལ་འཁོར་དེའི་ནང་དུ་བཞག་ནས་བུམ་དབང་བསྐུར་བ་ཡང་མིན་ལ།
དཀྱིལ་འཁོར་དེའི་ལྷ་རྣམས་ཀྱིས་དབང་ཡང་མི་བསྐུར་ན་ཤིན་ཏུ་བཞག་དཀའོ། ། བླ་མ་དང་རྡུལ་ཚོན་གྱི་གཙོ་བོ་གཉིས་ཐ་མི་དད་དུ་བྱས་ནས། བུམ་དབང་བསྐུར་བས་དཀྱིལ་འཁོར་དེར་བུམ་དབང་ཐོབ་པར་འཇོག་ན་ནི། དབང་གི་དུས་སུ། བླ་མ་དང་གཙོ་བོ་གཉིས་ཐ་མི་དད་དུ་བྱེད་པ་ཕལ་མོ་ཆེས་བཤད་མོད་ཀྱང་། བླ་མ་དང་རྡུལ་ཚོན་གྱི་གཙོ་བོ་གཉིས་ཐ་དད་པའི་ཕྱོགས་སུ་བྱས་ནས། དབང་བསྐུར་བ་ཁུངས་ཐུབ་ཀྱི་གཞུང་རྣམས་ལས་མང་དུ་བཤད་སྣང་ལ། དེ་གཉིས་ཐ་མི་དད་བྱེད་ནའང་དེ་ཙམ་གྱིས་བུམ་དབང་རྡུལ་ཚོན་གྱི་དཀྱིལ་འཁོར་དུ་ཐོབ་པར་འཇོག་མི་ནུས་ཏེ། གཞན་དུ་ན། དབང་ལྷག་མ་གསུམ་དེ་ཉིད་ཀྱི་རྒྱུན་ལ་བསྐུར་བ་རྣམས་ལ་རྒྱུ་མཚན་དེ་དགོས་པས།
དེ་དག་ཀྱང་རྡུལ་ཚོན་གྱི་དཀྱིལ་འཁོར་དུ་ཐོབ་པར་འགྱུར་རོ། ། དེས་ན་སྒྲུབ་པའི་དཀྱིལ་འཁོར་པའི་ལྷ་རྣམས་ཀྱིས་སྤྱན་དྲངས་པའི་དབང་ལྷ་ལྟར། བུམ་པ་བཟུང་ནས་དབང་བསྐུར་བ་དང་། ཤིས་པ་བརྗོད་པ་སོགས་མི་བྱེད་ཀྱང་། སློབ་དཔོན་གྱི་བུམ་དབང་བསྐུར་བ་ལ་དགོངས་པ་གཏད་ནས་དབང་གི་བྱ་བ་མཛད་པར་མོས་པ་གཅིག་ངེས་པར་དགོས་ཏེ། ཀླུ་བྱང་གིས། དེ་ནས་རང་བཞིན་ཤེས་རྣལ་འབྱོར། ། ས་ཡི་སློབ་མ་དབང་བསྐུར་ཕྱིར། ། གུས་པས་རྒྱལ་བ་དེ་དག་ཀུན། ། སླར་བྱོན་ཆེད་དུ་བསྐུལ་བར་བྱ། །
ཞེས་དཀྱིལ་འཁོར་བསྒྲུབ་པའི་དུས་སུ་ཡེ་ཤེས་པ་སྤྱན་འདྲེན་པ་སློབ་མ་ལ་དབང་བསྐུར་བའི་ཕྱེད་དུ་ཡིན་པར་གསུངས་པའི་ཕྱིར་རོ། ། ཞེས་འཆད་དོ།། །། དེ་དག་ནི་ཤིན་ཏུ་མི་རིགས་ཏེ། དཀྱིལ་འཁོར་དེར་ཐོབ་ཅེས་པའི་ཡི་གེའི་དོན་ཙམ་ལ་ཡང་མ་ཞུགས་པར་ཟད་པའི་ཕྱིར་དང་། དེའི་ཕྱིར་འཇུག་པ་སྔོན་དུ་འགྲོ་བ་ལ་བྱེད་པའི་དོགས་པ་སྐྱེ་བའི་སྐབས་མེད་པའི་ཕྱིར་དང་། དཀྱིལ་འཁོར་དེའི་ནང་དུ་བཞག་ནས་བུམ་དབང་བསྐུར་བ་མིན་པའི་རྒྱུ་མཚན་མེད་པའི་ཕྱིར། དངོས་སུ་ལག་ལེན་ལ་མི་བྱེད་པ་ཙམ་གྱིས་ནང་དུ་བཞག་ནས་དབང་བསྐུར་བ་འགོག་མི་ནུས་པའི་ཕྱིར་དང་། ནུས་ན་ཁྱེད་རང་གིས་འདུས་པའི་དཀྱིལ་ཆོག་དུ། ཨ་ཁཾ་ཝི་ར་ཧཱུྃ་གིས་བསྒོམ་དོན་ལ་དཀྱིལ་འཁོར་གྱི་ནང་དུ་ཞུགས་པར་བསམ་ཞིང་། དངོས་སུ་ཡོལ་བའི་ནང་དུ་བཞུགས་ཞེས་པས་ཀྱང་དཀྱིལ་འཁོར་དུ་ཞུགས་པ་འགོག་ནུས་པར་འགྱུར་བའི་ཕྱིར་དང་།
དེ་ལྟ་ན་དཀྱིལ་འཁོར་དུ་འཇུག་པའི་ཆོ་གས་དཀྱིལ་འཁོར་དུ་འཇུག་པ་འགོག་པ་ཧ་ཅང་བཞད་གད་ཀྱི་གནས་ཡིན་པའི་ཕྱིར་དང་། བླ་མ་དང་རྡུལ་ཚོན་གྱི་གཙོ་བོ་གཉིས་ཐ་དད་དུ་བྱས་ཀྱང་རྣམ་འཕྲུལ་ཙམ་ཡིན་གྱི། དོན་ལ་ཐ་དད་མ་ཡིན་པའི་ཕྱིར་དང་། ཐ་དད་མི་བཞེད་པས་དེར་བུམ་དབང་ཐོབ་པར་འཇོག་གམ་སྙམ་པ་རང་རྟོག་ཡིན་པའི་ཕྱིར་དང་། དེར་བཞག་ཀྱང་གསང་དབང་སོགས་ལ་རྡུལ་ཚོན་གྱི་དཀྱིལ་འཁོར་མཐོང་བ་འགོག་མི་དགོས་པའི་ཕྱིར་དང་། བྷ་ག་སོགས་ནི་རང་རང་གི་ཐུན་མོང་མ་ཡིན་པའི་དཀྱིལ་འཁོར་ཡིན་པའི་ཕྱིར་དང་། བསྒྲུབས་པའི་ལྷ་རྣམས་ཀྱིས་དབང་རྫས་བཟུང་ནས་དབང་བསྐུར་དང་ཤིས་བརྗོད་མི་བྱེད་པའི་རྒྱུ་མཚན་མེད་པའི་ཕྱིར་དང་། སློབ་དཔོན་གྱི་ཐུགས་ཀ་ནས་སྤྲུལ་པ་རྣམས་སམ། ཁྱེད་རང་ལྟར་ན། རང་གཙོ་བོ་ཡབ་ཡུམ་གྱིས་སྙོམས་འཇུག་གི་བྱང་སེམས་ཀྱི་འོད་ཀྱིས་བཀུག་པའི་དབང་ལྷ་རྣམས་ནམ་མཁར་བཞུགས་པ་དེ་དག་གིས་དབང་བསྐུར་དང་ཤིས་བརྗོད་མཛད་པས་རྡུལ་ཚོན་གྱི་ལྷ་རྣམས་ཀྱིས་མཛད་པ་འགོག་ན།
སློབ་དཔོན་གྱིས་དབང་བསྐུར་དང་། ཤིས་བརྗོད་མཛད་པ་ཡང་འགོག་ནུས་པར་འགྱུར་བའི་ཕྱིར་དང་། དེ་ལྟར་ན་དབང་བསྐུར་བའི་དགོངས་པ་ནི། རྡུལ་ཚོན་གྱི་ལྷ་རྣམས་ཀྱིས་མཛད། ཕྱག་ལེན་ནི་ནམ་མཁའ་ལ་བཞུགས་པའི་དབང་ལྷས་མཛད་པས། ཁྱེད་ཀྱི་ལུས་ལ་དབང་བསྐུར་བ་སློབ་དཔོན་ལ་ལྟོས་མི་དགོས་པར་འགྱུར་བའི་ཕྱིར་དང་། འོན་ཏེ་འདུལ་བའི་རབ་བྱུང་དང་བསྙེན་རྫོགས་ཀྱི་མཁན་པོ་ལྟར། དེ་དག་བསྐུལ་བར་བྱེད་པ་པོ་ཡིན་པས་སློབ་དཔོན་ལ་ལྟོས་སོ་ཞེ་ན། འོ་ན་སློབ་དཔོན་ལས་སྔགས་སྡོམ་ཐོབ་པ་མ་ཡིན་པར་འགྱུར་བའི་ཕྱིར་རོ།། །། བུམ་པའི་དབང་ཞེས་པར།
བསྐུར་བར་བྱེད་པ་པོ། བསྐུར་བར་བྱ་བ། བསྐུར་བར་བྱེད་ཚུལ། དབང་གི་ངོ་བོ་ཇི་ལྟར་ཐོབ་པ་དང་བཞི། དང་པོ་ལ་བསྟན་བཅོས་དེ་ཉིད་འདུས་པ་ལས། དང་པོ་ནི། བླ་མ་དང་ལྷག་པའི་ལྷ་གཉིས་ཏེ། དཀྱིལ་འཁོར་དེ་ལས་མར་མེ་གཅིག་ལ་གཉིས་ཆད་ལྟར་སྤྲུལ་པའི་ལྷ་དང་། རང་བཞིན་གྱི་གནས་ནས་བླ་མས་ལྷ་འཕྲལ་དུ་སྤྱན་དྲངས་པ་གཉིས་སུ་མེད་པར་གྱུར་པའོ། ། ཞེས་གསུང་མོད།
སྤྲུལ་བསྲེས་དེ་དག་ཐམས་ཅད་ཀྱང་བླ་མ་ཉིད་ཁོ་ནའི་རྣམ་འཕྲུལ་ཙམ་ཡིན་པའི་ཕྱིར། བླ་མ་ལས་ཐ་དད་དུ་གྱུར་པའི་ཡི་དམ་དག་ལེགས་པ་མ་ཡིན་ནོ། ། དབང་བསྐུར་བར་བྱ་བ་ནི། སློབ་མའི་ཕུང་ཁམས་སྐྱེ་མཆེད་དེ་དག་གི་ཆོས་ཉིད་དང་བཅས་པ་དང་། ཁྱད་པར་དུ་ལུས་རྩའི་དཀྱིལ་འཁོར། བསྐུར་བར་བྱེད་ཚུལ་ནི། སློབ་མའི་སྦྱང་གཞི་དང་། དབང་རྫས་རྣམས་ཚུལ་བཞིན་དུ་བསྐྱེད་བསྒྲུབ་བྱས་ཏེ། ཚིག་དོན་བརྡ་འཕྲོད་པའི་སྒོ་ནས་དབང་བསྐུར་བའི་ཆོ་ག་ཇི་ལྟ་བ་བཞིན་དུ་སློབ་མ་ལ་སྦྱིན་པའོ།། །། དབང་གི་ངོ་བོ་ནི།
གཏོར་ལ་བླུགས་པ་ཞེས་བྱ་འདིས། ། དེས་ན་དབང་ཞེས་བརྗོད་པར་བྱ། ། ཞེས་གསུངས་པས། གཏོར་ནས་འཁྲུད་པར་བྱེད་པ་ལྟར་རྒྱུད་དག་པ་དང་། དག་ནས་བླུགས་པར་བྱེད་པ་ལྟར་དྲི་བྲལ་གྱི་ཡེ་ཤེས་སྔོན་དུ་བྱེད་པའི་ནུས་པ་ཁྱད་པར་ཅན་རྒྱུད་ལ་འཇོག་པའོ། ། རྒྱས་པར་སོ་སོར་སྦྱར་ན་སྤྲོས་ཏེ་ཤེས་པར་བྱའོ། ། ལུས་ཀྱི་དྲི་མ་དག ཅེས་པར། དྲི་མ་རགས་ཕྲ་གཉིས་ལས། རེ་ཤིག་རགས་པ་སྦྱངས་པ་ཡིན་ལ།
དེའང་བྱིན་བརླབས་ཀྱི་སྟོབས་ཀྱིས་སྦྱངས་པ་དང་། རྣལ་འབྱོར་གྱི་སྟོབས་ཀྱིས་སྦྱངས་པ་གཉིས་ལས། འདིར་དང་པོའོ། ། འོ་ན་འདིར་དྲི་མ་རགས་པ་སྦྱངས་ནས་གནས་འགྱུར་གང་ཐོབ་ཅེ་ན། ཕྲ་མོ་ཐོབ་པ་ཡིན་ཏེ། དེའང་བྱིན་བརླབས་ཀྱི་སྟོབས་ཀྱིས་སོ། ། ལམ་བསྐྱེད་པའི་རིམ་པ། ཞེས་པར། བསྐྱེད་རིམ་བསྒོམ་པ་ནི་མཚོན་པ་ཙམ་སྟེ། ཉན་བཤད་ལ་ཡང་དབང་བ་ཡིན་ནོ། །
དེ་ལ་རིགས་པའི་དབང་ལྔ་ནི། ཐུན་མོང་གི་དངོས་གྲུབ་སྒྲུབ་པའི་བསྐྱེད་རིམ་འཁོར་བཅས་ཀྱང་ཉན་འཆད་སྒྲུབ་པ་ལ་དབང་བ་ཡིན་ནོ།། །། འབྲས་བུ་སྤྲུལ་པའི་སྐུ་ནི་གནས་གྱུར་ཉིད་དོ། ། ཞར་ལ་འོངས་བའོ།། །། གསང་དབང་བསྐུར་བར། བསྟན་བཅོས་དེ་ཉིད་འདུས་པ་ལས། འགའ་ཞིག་ན་རེ། བླ་མ་ལོངས་སྐུར་དམིགས་ཞིང་། སློབ་མ་རྣམ་སྣང་དུ་མོས་ནས། ཁྱོད་ནི་རྣལ་འབྱོར་མ་ཚོགས་ཞེས་སོགས་ཀྱིས་གསོལ་བ་བཏབ་སྟེ།
བྷ་གའི་དཀྱིལ་འཁོར་མ་མཐོང་བའི་བརྡར་གདོང་གཡོགས་བཅིངས་ནས་གསང་དབང་རྫོགས་པར་བསྐུར་ཏེ། གསང་དབང་ཐོབ་པའི་བརྡར་གདོང་གཡོགས་ཕྱེའོ། ། དེ་ནི་མ་ཡིན་ཏེ། སློབ་མ་རྣམ་སྣང་དུ་མོས་པའི་སྒྲུབ་བྱེད་མེད་པ་དང་། ཁྱོད་ནི་ཞེས་སོགས་ཀྱང་བསྟོད་པ་ཙམ་ཡིན་གྱི། དབང་བསྐུར་བར་གསོལ་བ་གདབ་པ་མ་ཡིན་པའི་ཕྱིར་དང་། དཀྱིལ་འཁོར་མ་མཐོང་བ་ལ་དབང་བསྐུར་བྱ་མ་ཡིན་པའི་ཕྱིར་དང་། དབང་བསྐུར་རྫོགས་ནས་མིག་ཕྱེ་སྟེ། དཀྱིལ་འཁོར་བལྟས་པ་ལ་དོན་མེད་པའི་ཕྱིར་རོ། ། འོ་ན་ཇི་ལྟར་ཞེ་ན།
སློབ་མ་རྟོག་པ་ཆུང་བ་དབང་པོ་རབ་ཡིན་ན། སྟོང་པའི་སྙིང་པོ་ཕྱག་འཚལ་བསྟོད། ། ཅེས་སོགས་ཀྱིས་བསྟོད་ནས། ཆགས་པ་སྤྱོད་པ་དང་། གསང་གནས་བལྟ་བ་སོགས་ལ་བག་ཚ་བ་མེད་པས། མིག་དར་མ་བསྒྲིབས་པར། སློབ་དཔོན་ཐབས་ཤེས་རབ་ཡབ་ཡུམ་དངོས་སུ་སྦྱོར་བ་བྱས་པའི་སྦྱོར་མཚམས་སམ། རིག་མའི་པདྨ་ལས་ཐིག་ལེ་དཀར་དམར་དེ་ཉིད་སངས་རྒྱས་ཀྱི་བདུད་རྩིར་མོས་པའི་བློ་དང་། དེའི་བྱིན་བརླབས་ཀྱིས་ལུས་ཀྱི་སྟོབས་ཆེན་པོ་བསྐྱེད་པའི་ཕྱིར་དངོས་སུ་ལྕེས་ལེན་དུ་བཅུག་ནས། གསང་དབང་བསྐུར།
དབང་པོ་འབྲིང་ཡིན་ན། མིག་རས་མེད་པར་སློབ་དཔོན་ཡབ་ཡུམ་སྙོམས་པར་འཇུག་པའི་ཐིག་ལེ་དཀར་དམར། སློབ་དཔོན་གྱིས་མཐེབ་སྲིན་གྱིས་བླངས་ལ། ལྕེ་ཐོག་ཏུ་བྱིན་ནས་གསང་དབང་བསྐུར། སློབ་མ་ཐབས་ཤེས་རྟོག་པ་ཤིན་ཏུ་ཆེ་བས། འདོད་ཆགས་སྤྱོད་པ་བལྟ་བ་དང་། གསང་གནས་བལྟ་བ་དང་། ཐིག་ལེ་མངོན་སུམ་དུ་མྱང་བ་རྣམས་ངོ་ཚ་ཞིང་སྐྱུག་བྲོ་བའི་འདུ་ཤེས་ཅན་ལ། མིག་བསྒྲིབས་ནས་སློབ་དཔོན་ཡབ་ཡུམ་སྙོམས་འཇུག་བྱས་པའི་ཐིག་ལེ་དེ་ཉིད། སོ་རྩི་དང་།
དཀར་སོགས་དང་ཞིབ་ཏུ་འདྲེས་པར་སྦྱར་ནས་ཉ་ཕྱིས་ལ་སོགས་པའི་སྣོད་དུ་བླུགས་ལ། ལག་པས་བླངས་ནས་ལྕེས་མྱང་དུ་བཞུགས་ཤིང་། དེ་ཡང་མི་ནུས་པ་རྣམས་ལ་ནི། བདེ་མཆོག་རྩ་རྒྱུད་ལས། མཚལ་ཆེན་བཟླས་པའི་ཐིག་ལེ་མགྲིན་པར་བྱ་བར་གསུངས་ལ། དེའི་དོན་ཡང་ཁ་སྦྱོར་ལས། སློབ་མ་མཆོག་འབྲིང་ཐ་མ་ཀུན། ། ཞེས་བྱ་བ་ནི། ཐ་མ་ལ་ནི་དཀྱིལ་འཁོར་གྱི་དབང་དང་། ཉིན་པར་གྱི་ཐིག་ལེའོ། །
འབྲིང་པོ་ལ་ནི། ཉ་ཕྱིས་ཀྱིས་སོ། གང་ཞིག་མཆོག་གི་དེ་རྣམས་ལ་ནི་སངས་རྒྱས་གཅིག་པུའི་བདག་ཉིད་ཀྱིས་སྦྱིན་པར་བྱའོ། ། ཞེས་གསུངས་ཏེ་དེའི་དོན་ནི། སློབ་མ་དབང་པོ་ཐ་མ་ལ། ཕྱིའི་དཀྱིལ་འཁོར་གྱི་བུམ་པའི་དབང་དང་། དེ་ནས་བླ་མ་ཡབ་ཡུམ་སྙོམས་པར་ཞུགས་ཏེ། ཟླ་བས་མཚན་པའི་པདྨའི་རཀྟ་གང་ཡིན་པ་དེ་ནི་མཚལ་ཆེན་ཏེ། ཞེས་པ་སྟེ། ཉིན་བར་གྱི་ཐིག་ལེ་ཞེས་པ་ཟབ་མོ་སྣང་བའི་སྒོ་ནས་བརྡ་མཛད་པ་དེ་ཉིད་བླ་མའི་མཐེབ་སྲིན་གྱིས་བླངས་ཏེ།
ལྕེའམ་མགྲིན་པར་ཐིག་ལེ་ཙམ་བྱས་ནས་གདོང་གཡོགས་ཕྱེ་སྟེ། བྷ་གའི་དཀྱིལ་འཁོར་བསྟན་ནས་གསང་བའི་དབང་བསྐུར་རོ། ། དབང་པོ་འབྲིང་པོ་ལ་ནི། ཉ་ཕྱིས་སུ་ཐིག་ལེ་ཕྱུང་སྟེ། འཐུང་དུ་བཞུགས་པས་གསང་དབང་བསྐུར་རོ། ། དབང་པོ་མཆོག་ལ་ནི། སྔ་མ་དག་ལ་མ་ལྟོས་པར་སངས་རྒྱས་ཐམས་ཅད་ཀྱི་ཐིག་ལེ་འདྲེས་པར་རྡོ་རྗེ་པདྨ་རོ་གཅིག་པའི་བདག་ཉིད་ཀྱིས་སློབ་མའི་ཁར་དངོས་སུ་རྡོ་རྗེ་ཐིག་ལེ་དེ་ཉིད་སྦྱིན་པའམ། བྱང་སེམས་ཀྱི་སངས་རྒྱས་གཅིག་པོ་རྫས་གཞན་དང་མ་སྦྱར་བ་ཉིད་ཀྱིས་དངོས་སུ་གསང་བའི་དབང་བསྐུར་བ་སྦྱིན་པར་བྱའོ། ། ཞེས་བཞེད་དོ། ། ཞེས་དང་།
འོ་ན་མིག་བསྒྲིབས་པ་དེ་དག་འབྱེད་པའི་དུས་ནམ་ཡིན་ཞེ་ན། འདོད་ཆགས་སྤྱོད་པ་ལྟར་མི་ནུས་ཀྱང་གསང་གནས་བལྟ་ནུས་ན་ནི། ཐིག་ལེ་སྦྱིན་པའི་ཕྱིར། གསང་གནས་སྟོན་པའི་དུས་སུ་ཕྱེ་ལ། གསང་གནས་བལྟ་མི་ནུས་ཀྱང་ཐིག་ལེ་བལྟ་ནུས་ན་ནི། ཐིག་ལེ་སྟེར་བའི་སྔོན་ཙམ་དུ་དབྱེ་ཞིང་། ཐིག་ལེ་ཡང་དངོས་སུ་མྱང་མི་ནུས་པ་ལ་ནི། གསང་རྫས་སྣོད་དུ་སྦྱར་བ་སྟེར་བའི་ཚེ་དབྱེ་བར་བྱའོ། ། འོན་ཀྱང་མིག་ཕྱེ་བ་དེ་དག་གིས་ཀྱང་། བྷ་ག་ལས་ཐིག་ལེ་དངོས་སུ་བླངས་ནས་མྱངས་པར་མོས་པ་ནི་བྱ་དགོས་སོ། །
གཞན་དུ་ན་བྷ་གའི་དཀྱིལ་འཁོར་མཐོང་བའི་བརྡར་ཡང་མི་རུང་བའི་ཕྱིར་དང་། མིག་འབྲས་ཕྱེ་བའི་དགོས་པ་ནི། དཀྱིལ་འཁོར་བལྟ་བའི་ཕྱིར་ཡིན་གྱི། དབང་ཐོབ་པའི་བརྡར་དགོས་པ་ནི་མ་ཡིན་ཏེ། རིག་པའི་དབང་ལྔ་ཐོབ་པ་ན་ཡང་། མིག་འབྲས་འབྱེད་པར་མཚུངས་པའི་ཕྱིར་རོ། ། ཞེས་གསུངས་སོ། ། དེ་དག་ནི་ཤིན་ཏུ་མི་འཐད་དེ། རྡོ་རྗེ་གུར་ལས། སློབ་མ་རྟག་པར་ངེས་བསམ་ནས། །
རྒྱུན་གྱི་རིགས་ཀྱི་མིང་གིས་ནི། ། སློབ་མ་རྡོ་རྗེ་ཅན་དབང་བསྐུར། ། ཞེས་གསང་དབང་ལ་སློབ་མ་རྣམ་སྣང་དུ་བསྒོམ་པ་ཤིན་ཏུ་གསལ་བར་གསུངས་པ་མ་རྟོགས་པར་འགྱུར་བའི་ཕྱིར་དང་། བརྟག་གཉིས་ལས། ཇི་ལྟར་བསྟོད་དང་མཆོད་བཤད་པ། ། སློབ་མ་བཟང་པོས་སྔར་ཤེས་བྱ། ། ཞེས་མཆོད་བསྟོད་གཉིས་ཁོ་ན་བཤད་པའི་སྐབས་ལྟར། བདག་འཇུག་གི་ཐད་དུ་མཛད་པ་ཡིན་པའི་ཕྱིར་དང་། བླ་མ་ཕྱག་རྒྱ་ལྡན་མཐོང་ནས། ། བསྟོད་དང་མཆོད་པ་ཇི་བཞིན་བྱ། །
བཅོམ་ལྡན་ཞི་བ་ཆེན་པོ་ཀྱེ། ། ཞེས་སོགས་ཀྱིས། མཆོད་བསྟོད་གསོལ་བཏབ་གསུམ་ཀ་བཤད་པ་ལྟར། སྨིན་བྱེད་ཀྱི་སྐབས་སུ། རྗེ་བཙུན་ཆེན་པོས། མཆོད་བསྟོད། གསོལ་གདབ་རྒྱས་པར་སྦྱོར་བ་མཛད་པས། ཁྱེད་ཀྱི་སྐྱོན་ནམ་ཡང་འཇུག་པའི་གོ་སྐབས་མེད་པའི་ཕྱིར་དང་། དཀྱིལ་འཁོར་མཐོང་བ་དང་དབང་ཐོབ་པའི་རིམ་པ་བུམ་དབང་ལྟར་དབང་གོང་མ་རྣམས་སུ་མ་ངེས་པའི་ཕྱིར་དང་། ངེས་ན་ཤེས་རབ་ཡེ་ཤེས་ཀྱི་དཀྱིལ་འཁོར།
ཞུ་བདེ་ལྷན་སྐྱེས་ཀྱི་ཡེ་ཤེས་ཀྱི་དཀྱིལ་འཁོར། ཞུ་བདེ་ལྷན་སྐྱེས་ཀྱི་ཡེ་ཤེས་རྒྱུད་ལ་མ་སྐྱེས་ཀྱི་བར་དུ་མཐོང་བ་མ་ཡིན་ཏེ། ཁྱེད་རང་གིས་ཀྱང་། ཀུན་རྫོབ་བྱང་ཆུབ་ཀྱི་དཀྱིལ་འཁོར་མཐོང་ཞེས་པ་ནི། ཐིག་ལེ་མིག་གིས་མཐོང་བ་གསང་དབང་གི་སྐབས་ཡིན་ཀྱང་། འདིར་ནི། དེ་ལྟར་མ་ཡིན་གྱིས། རྒྱལ་བ་ཐམས་ཅད་ཀྱི་ཟག་པ་མེད་པའི་ཡེ་ཤེས་ཀྱི་བདུད་རྩི་དང་གཉིས་སུ་མེད་པའི་རང་གི་ངོ་བོ་ཀུན་རྫོབ་བྱང་ཆུབ་ཀྱི་སེམས་ཉིད་ཀྱི་རེག་བྱ་ཕུན་སུམ་ཚོགས་པའི་སྙིང་པོ་འཛིན་པ་དག ལུས་དང་སེམས་ཀྱི་ཚོར་བ་བདེ་བ་ཆེན་པོའི་མིག་བླ་མའི་མན་ངག་གིས་དེ་ལྟར་སྦྱངས་པའི་ཆོས་ཀྱི་སྤྱན་དུ་གྱུར་པས་མཐོང་ཞིང་མྱོང་བ་སྟེ། མདོར་ན་ཀུན་རྫོབ་ཞུ་བདེ་ལྷན་ཅིག་སྐྱེས་པའི་བདེ་བ་ཆེན་པོ་ཉམས་སུ་མྱོང་བའོ། །
ཞེས་བཤད་པས། དེའི་བར་དུ་ནི། དཀྱིལ་འཁོར་མཐོང་བ་མེད་ལ། དཀྱིལ་འཁོར་མ་མཐོང་བ་ལ། དབང་དེ་བསྐུར་དུ་མི་རུང་བས། ཤེས་རབ་ཡེ་ཤེས་ཀྱི་དབང་བསྐུར་བའི་སྐབས་གཏན་མི་སྲིད་པར་འགྱུར་བའི་ཕྱིར་དང་། དབང་རྫོགས་ནས་མིག་ཕྱེ་སྟེ་དཀྱིལ་འཁོར་བལྟས་པ་དོན་མེད་ན། ཁྱེད་རང་གིས། དེ་ནས་དབང་གསུམ་པའི་ཚེ། དེ་ལྟར་ཐིག་ལེ་བྱས་པའི་རྡོ་རྗེ་ནོར་བུ་བདེ་བས་ཡོངས་སུ་དགང་བའི་སྟོབས་ཀྱིས་སྣང་བ་གསུམ་དང་འོད་གསལ་གྱི་རྟགས་ཤར་བར་གྱུར་པ་ན་མིག་ཕྱེ་ཞེས་པ།
དྲང་དོན་ལ་དཀྱིལ་འཁོར་མ་མཐོང་བ་དང་མཐོང་བའི་བརྡར། ཤའི་མིག་འདི་ཉིད་འཛུམས་པ་དང་། འབྱེད་པ་ཡིན་ལ། ངེས་དོན་ནི་མན་ངག་གི་ཆོས་ཀྱི་མིག་ཕྱེ་སྟེ། ཀུན་རྫོབ་བྱང་ཆུབ་སེམས་ཀྱི་རེག་བདེ་ཕུལ་དུ་བྱུང་བའི་དཀྱིལ་འཁོར་བསྟན་ཅིང་། དེ་ནས་དོན་དམ་བྱང་ཆུབ་ཀྱི་སེམས་ཀྱི་ལྷའི་གནས་རེག་བདེ་ཕུལ་དུ་བྱུང་བའི་དཀྱིལ་འཁོར་དང་། རིམ་པ་ལྟར་ཁམས་གསུམ་དྲི་མ་མེད་པ་སྣང་མཆེད་ཐོབ་གསུམ་གྱི་དཀྱིལ་འཁོར་གསུམ་རྣམ་པར་མི་རྟོག་པའི་འོད་གསལ་གྱི་ལྷ་མཐོང་བ་དེ་དབང་གསུམ་པའོ། ། ཞེས་བསྟན་པར་བྱ་སྟེ། ཞེས་བཤད་པ། དོན་མེད་པ་ཁོ་ནར་འགྱུར་བའི་ཕྱིར་དང་།
བརྟག་གཉིས་དང་། སཾ་བྷུ་ཊི་ལས། ཕྱག་རྒྱའི་གདོང་ཡང་བཅིང་བ་དང་། ། ཐབས་ཀྱི་གདོང་ཡང་དེ་བཞིན་ནོ། ། ཞེས་གསུངས་པ་དབང་རྟུལ་ཁོ་ན་ཡིན་པའི་སྒྲུབ་བྱེད་མེད་པའི་ཕྱིར་དང་། ཡིན་ན། དེ་ནས་ཐུན་ཚོད་གཉིས་པ་ལ། ། གོས་ཀྱིས་མིག་ནི་བཀབ་ནས་སུ། ། ཞེས་པའང་དབང་རྟུལ་ཁོ་ནའི་ཡིན་པར་འགྱུར་བའི་ཕྱིར་དང་། དེ་ལྟར་ན་བུམ་དབང་གི་འཇུག་པའི་ཆོ་གར་ཡང་།
དབང་རྣོན་ལ་གདོང་དཀྲི་མི་དགོས་པར་འགྱུར་བའི་ཕྱིར་དང་། ངོ་ཚ་བ་དང་སྐྱུག་བྲོ་བ་ཁོ་ནའི་ཆེད་དུ་སྒྲིབ་པ་ཡིན་པའི་རྒྱུ་མཚན་མེད་པའི་ཕྱིར་དང་། དེའི་ཆེད་དུ་སྒྲིབ་པ་ཡིན་ན། ཤེས་རབ་ཡེ་ཤེས་ལ་ཡང་སྒྲིབ་དགོས་པར་མཚུངས་པའི་ཕྱིར་དང་། སྒྲིབ་དགོས་ན་འགོག་པ་འགལ་བའི་ཕྱིར་དང་། མིག་འབྱེད་པའི་དུས་དེ་དག་ཀྱང་རང་དགའ་ཙམ་ཡིན་པའི་ཕྱིར་དང་། དབང་གོང་མ་རྣམས་སུ་ནི། དབང་ཐོབ་པ་དང་དཀྱིལ་འཁོར་མཐོང་བ་ལྷན་ཅིག་ཏུ་འབྱུང་བའི་དོན་མ་རྟོགས་པར་འགྱུར་བའི་ཕྱིར་རོ། ། ཡང་བསྟན་བཅོས་དེ་ཉིད་འདུས་པ་ལས། འོ་ན་དཀྱིལ་འཁོར་གྱི་ཆོ་ག་ཉི་ཤུ་པར།
འདིར་རྣམ་སྣང་དུ་མོས་པར་གསུང་པ་མ་ཡིན་ནམ་ཞེ་ན། དེ་ནི་མི་མཚུངས་ཏེ། དེ་ལྟར་ན་རྣམ་སྣང་གི་ཆུ་དབང་དང་། མི་བསྐྱོད་པའི་མིང་དབང་བྱེད་པར་ཡང་མཚུངས་པའི་ཕྱིར་རོ། ། ལུགས་འདི་ལ། ཡང་བདུད་རྩི་མྱོང་བའི་དུས་ན་འོད་དཔག་མེད་དུ་མོས་དགོས་ཏེ། གཞན་དུ་ན་གསུང་རྡོ་རྗེའི་དབང་མ་ཡིན་པར་འགྱུར་བ་དང་། དབང་གསུམ་པར་བདེ་སྦྱོར་བྱེད་པའི་དུས་སུ། རིན་འབྱུང་དུ་མོས་དགོས་པའི་ཕྱིར་རོ། ། ཞེས་གསུངས་སོ། །
དེ་ནི་གྱི་ན་སྟེ། དབང་གསུམ་པ་རིན་ཆེན་རྡོ་རྗེའི་དབང་ཡིན་པར་ཐལ་བའི་ཕྱིར་རོ། ། མཐའ་རྟེན་ལུང་བསྟན་པར། བསྟན་བཅོས་དེ་ཉིད་འདུས་པ་ལས། དཀྱིལ་འཁོར་གྱི་ཆོ་གར། དེ་ནས་བླ་མའི་ཐུགས་ཀ་ནས་བཅོམ་ལྡན་འདས་དཔལ་རྒྱལ་བ་ཤཱཀྱ་ཐུབ་པ་མངོན་སུམ་དུ་སྤྲུལ་ཏེ། ཞེས་གསུངས་སོ། ། དེ་ནི་རིག་པ་མ་ཡིན་ཏེ། རྡོ་རྗེ་གུར་ལས། ཤཱཀྱ་ཐུབ་པར་རང་གྱུར་ནས། །
སློབ་མ་ཆེན་པོ་ལུང་བསྟན་བྱ། ། ཞེས་གསུངས་པ་དང་འགལ་བའི་ཕྱིར་རོ། ། རྟོགས་པ་བརྗོད་པར། བསྟན་བཅོས་དེ་ཉིད་འདུས་པ་ལས། བྷ་གའི་དཀྱིལ་འཁོར་མཐོང་ཞེས་པ་ལ། བྱང་སེམས་ཀྱི་ལྷ་རྟེན་དང་བརྟེན་པར་བཅས་པ་རགས་པ་ཤའི་མིག་དང་། ཕྲ་བ་ཆོས་ཀྱི་མིག་གིས་མཐོང་ཞེས་གསུངས་སོ། ། དེ་ཡང་མ་ཡིན་ཏེ། ཁྱེད་རང་གིས། འདིར་ཁ་ཅིག
བྱང་ཆུབ་སེམས་ཀྱི་དཀྱིལ་འཁོར་མཐོང་ཞེས་པ་མི་རིགས་ཏེ། གཞན་དུ་ཤེས་རབ་ཡེ་ཤེས་ཀྱི་དཀྱིལ་འཁོར་དང་ཁྱད་པར་མེད་པར་འགྱུར་བའི་ཕྱིར་རོ། ། ཞེས་བཤད་པ་དང་དངོས་འགལ་ཁོ་ན་ཡིན་པའི་ཕྱིར་དང་། འདིར་ཤའི་མིག་ངེས་པར་ཐོབ་པའི་ཤེས་བྱེད་མེད་པའི་ཕྱིར་དང་། དུས་ཀྱི་འཁོར་ལོར། བྷ་ག་བལྟ་བར་གསུང་པ་ལྟ་བུའི་དམིགས་པ་རེ་ཙམ་མ་གཏོགས་དབང་གོང་མ་རྣམས་ཀྱི་དཀྱིལ་འཁོར་མཐོང་ཞེས་པ་བློ་གྲོས་ཀྱིས་རྟོགས་པ་དང་། མྱོང་བ་སྐྱེས་པ་ལ་དཀྱིལ་འཁོར་མཐོང་བར་འཇོག་གི མིག་གིས་མཐོང་བ་ཙམ་སྐབས་དོན་མ་ཡིན་པའི་ཕྱིར་རོ། ། དེའི་ཕྱིར་འདིར་ནི་རྩ་ཡི་གེའི་དཀྱིལ་འཁོར་མཐོང་བའོ། ། འོ་ན་རྗེ་བཙུན་ཆེན་པོས།
བྱང་སེམས་ཀྱི་དཀྱིལ་འཁོར་དུ་བཤད་པ་མ་ཡིན་ནམ་ཞེ་ན། དེ་ནི་དགོངས་པའི་དབང་གིས་ཏེ། བླ་མ་ལས་དྲི་བར་བྱའོ། ། གསང་བའི་དབང་ཐོབ་ཞེས་པར། བསྐུར་བྱེད་ནི། ལྷ་དང་ཐ་མི་དད་པར་བླ་མ་ལོངས་སྐུ་ཡབ་ཡུམ་མོ། ། བསྐུར་བྱ་ནི། སློབ་མའི་རྩ་ཡི་གེའི་དཀྱིལ་འཁོར་རོ། ། བསྐུལ་ཚུལ་ནི། གསང་བ་འདུས་པ་ལས།
རྡོ་རྗེ་པདྨའི་སྦྱོར་བ་ཡིས། ། རྡོ་རྗེ་ཅན་ཀུན་ཡང་དག་བསྡུ། ། སྐུ་གསུང་ཐུགས་ཀྱི་སྦྱོར་བ་ཡིས། ། དེ་དག་ཐམས་ཅད་སྙིང་གར་བསྡུ། ། རྡོ་རྗེའི་ལམ་ནས་ཕྱུང་ནས་ནི། ། སྦོམ་པོ་ཐ་སྟག་སྦྱོར་བ་ཡིས། ། ལོངས་སྤྱོད་ནང་དུ་བཞག་པར་བྱ། ། ཞེས་པ་ལྟར་རོ། ། ངོ་བོ་ནི། ཕྱག་ཆེན་ཐིག་ལེ་ལས།
དེ་ཚེ་ཡང་དག་ཡེ་ཤེས་སྐྱེ། ། བུ་མོའི་བདེ་བ་ཇི་ལྟ་བུ། ། ཞེས་པ་ལྟར། སློབ་མའི་རྒྱུད་ལ་སྐྱེས་པས། ལོངས་སྤྱོད་རྫོགས་པའི་སྐུའི་སྤངས་རྟོགས་ཀྱི་ནུས་པ་ཁྱད་པར་ཅན་འཇོག་པའོ།། །། ཤེས་རབ་ཡེ་ཤེས་ཀྱི་ཐད་དུ། བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། སློབ་མ་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་མ་མཐོང་བའི་བརྡར། མིག་རས་བཅིངས་ནས་སྐད་ཅིག་གིས་ཀྱཻ་རྡོ་རྗེ་ཕྱག་བཅུ་དྲུག་པར་བསམས་ལ།
རིག་མ་ལོ་བཅུ་དྲུག་མ་བདག་མེད་མའི་རྣམ་པ་ཅན་བྱིན་ནས་སྤྲོ་བ་སྔོན་དུ་འགྲོ་བས་ཡས་བབ་ཀྱི་དགའ་བ་བཞི་དང་། མས་བསྟན་གྱི་དགའ་བ་བཞི་བསྐྱེད་དེ། མཐར་དེའི་དཀྱིལ་འཁོར་མཐོང་བའི་བརྡར་མིག་རས་ཕྱེ་ནས། འདོད་ཆགས་བྲལ་བ་ཞེས་སོགས་ཀྱིས་འབྲས་བུ་དང་། སློབ་དཔོན་དམད་པར་མི་བྱ་ཞིང་། ། ཞེས་སོགས་ཀྱིས་ལམ་དུས་ཀྱི་དབུགས་དབྱུང་བ་བྱིན་པར་བྱའོ། ། ཞེས་ཟེར་རོ། ། དེ་ནི་མ་ཡིན་ཏེ། དེར་མིག་རས་འཆིང་བའི་སྒྲུབ་བྱེད་མེད་ཅིང་། འབྱེད་པའི་དུས་ཀྱང་སྔར་བཀག་ཟིན་པའི་ཕྱིར་དང་།
འདིར་མས་བསྟན་གྱི་དགའ་བ་བཞི་བསྐྱེད་ན། དབང་བཞི་པ་དང་ཁྱད་པར་མེད་པར་འགྱུར་ཞིང་། འབྲས་དུས་དང་ལམ་དུས་ཀྱི་དབུགས་དབྱུང་དེ་དག་གི་ཁྱད་པར་ཡང་སྒྲུབ་བྱེད་རྣམ་དག་མེད་པས། རང་དགའ་ལ་བརྟེན་པ་ཁོ་ན་ཡིན་པའི་ཕྱིར། ཡས་འབབ་ཀྱི་དགའ་བ་བཞི་བསྐྱེད་པ་ནི། རྫོགས་རིམ་གྱི་དབང་གསུམ་པར་འགྱུར་བའི་རྒྱུ་མཚན་ཡང་མེད་པའི་ཕྱིར་རོ། ། འདོད་ཆགས་བྲལ་བ་ལྟ་བུ་ཞེས་སོགས་ཀྱི་དོན་ནི། ཁ་ཅིག་ན་རེ། ཤེས་རབ་ཀྱིས་དེ་ཁོ་ན་ཉིད་ལ་ཆགས་པ། དད་པས་ལྷ་དང་བླ་མ་ལ་ཆགས་པ།
སྙིང་རྗེས་སེམས་ཅན་གྱི་དོན་དང་བདེ་བ་ཆེན་པོ་ལ་ཆགས་པ་སྟེ། ཆགས་པ་གསུམ་གྱི་དོན་ལ་གདམས་པའོ། ། ཞེས་ཟེར་རོ། ། དེ་དག་ནི་བུམ་དབང་གི་དམ་ཚིག་ལ་ཡང་དགོས་པའི་ཕྱིར། འདིར་ཤེས་རབ་ཡེ་ཤེས་ལ་ཁྱད་པར་སྦྱོར་བའི་དམ་ཚིག་ཏུ་མི་རུང་བའི་ཕྱིར་རོ། ། ཞེས་གསུངས་སོ། ། དེ་དག་ནི་རིགས་པ་མ་ཡིན་ཏེ། ཤེས་རབ་ཡེ་ཤེས་ཀྱི་སྐབས་སུ་མིག་རས་འཆིང་བར་རྒྱུད་དུ་མི་གསལ་ཡང་། གང་དབང་གི་རིགས་པས་དོན་གྱིས་ཐོབ་པའི་ཕྱིར་དང་། ཁྱེད་རང་ལྟར་ན་ཡང་།
ངོ་ཚའི་རྣམ་རྟོག་འབྱུང་སྲིད་པས། འཆིང་བར་རིགས་པའི་ཕྱིར་དང་། འབྱེད་པའི་དུས་ཀྱང་སྔར་བསྒྲུབས་ཟིན་པའི་ཕྱིར་དང་། རྗེ་བཙུན་ཆེན་པོས་ཐིག་ལེ་བསྟན་པར་བྱ་བའི་ཕྱིར། སྤྱི་བོར་དྲང་བའི་དམིགས་པ་ཙམ་གསུངས་ཀྱི། མས་བསྟན་གྱི་དགའ་བཞི་བསྐྱེད་པར་གསུང་བ་མེད་པའི་ཕྱིར་དང་། དྲང་བའི་དམིགས་པ་ཙམ་གྱིས་མས་བསྟན་གྱི་དགའ་བ་བཞི་བསྐྱེད་པར་འགྱུར་ན། ཤེས་རབ་ཡེ་ཤེས་ཀྱི་ལམ་ཐམས་ཅད་དུ་མས་བསྟན་གྱི་དགའ་བ་བཞི་བསྐྱེད་པར་འགྱུར་བའི་ཕྱིར་དང་། འཕགས་པ་རིན་པོ་ཆེའི་གསུང་ནི། བདག་འཇུག་གི་ཆོ་ག་ཡིན་པས་ཐིག་ལེ་བསྟན་པར་བྱ་བའི་ཕྱིར་དྲང་བའི་དོན་དུ་གསུངས་པ་ཙམ་ལ་མས་བསྟན་གྱི་དགའ་བ་བཞིར་མོས་ཀྱང་འགལ་བ་མེད་པ་ཙམ་ལ་དགོངས་པ་ཡིན་པའི་ཕྱིར་དང་།
དབང་བསྐུར་བའི་ཕན་ཡོན་བསྟན་པའི་སྒོ་ནས་འབྲས་བུའི་དབུགས་དབྱུང་སྟེ། དེ་ཉིད་ལས་ཉམས་པར་བསྐྱང་བར་བྱ་བའི་ཕྱིར། ལམ་གྱི་དབུགས་དབྱུང་བྱེད་པར་བཞེད་པས་སྒྲུབ་བྱེད་རྣམ་དག་ཡོད་པ་ཡིན་པའི་ཕྱིར་དང་། སོགས་ཀྱི་དོན་བུམ་དབང་ལ་ཡང་བཤད་དུ་རུང་བ་ནི། ཐུན་མོང་བའི་ཆོ་གར་བཞེད་པས། ཁོ་བོ་ཅག་གི་ལེགས་བཤད་ཀྱི་ཡོན་ཏན་ཡིན་པའི་ཕྱིར་རོ།། །། ཡང་བསྟན་བཅོས་དེ་ཉིད་འདུས་པ་ལས། དབང་གསུམ་པར་བདེ་སྦྱོར་བྱེད་པའི་དུས་སུ། རིན་ཆེན་འབྱུང་ལྡན་དུ་མོས་དགོས་སོ། ། ཞེས་གསུངས་པ་ནི་ཤིན་ཏུ་མི་རིགས་ཏེ།
རྡོ་རྗེ་གུར་ལས། སྤྱན་དང་བདག་མ་སྒྲོལ་མ་དང་། ། དཀར་མོ་ལ་སོགས་བདག་གཟུང་གྱིས། ། རྡོ་རྗེ་བཙུན་མོ་རབ་སྦྱོར་བས། ། རྡོ་རྗེ་བླ་མེད་བཤད་པར་བྱ། ། ཞེས་དཀྱིལ་འཁོར་གང་དུ་དབང་བསྐུར་བ་དེའི་རང་རིགས་སུ་བསྒོམ་པར་གསུངས་པ་དང་འགལ་བའི་ཕྱིར་རོ། ། རྟོགས་པ་བརྗོད་པར། ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་མཐོང་ཞེས་པ་ནི། ཞུ་བདེ་ལྷན་སྐྱེས་ཀྱི་ཡེ་ཤེས་མྱོང་བའོ། ། བསྟན་བཅོས་དེ་ཉིད་འདུས་པ་ལས།
འདིར་ཁ་ཅིག་དབང་གསུམ་པའི་བྷ་གའི་དཀྱིལ་འཁོར་མཐོང་ཞེས་པ་ནི་མི་རིགས་ཏེ། གཞན་དུ་ན་གསང་དབང་གི་དཀྱིལ་འཁོར་དང་ཁྱད་པར་མེད་པར་འགྱུར་བའི་ཕྱིར་རོ། ། ཞེས་གསུངས་སོ། ། དེ་ཡང་དགོངས་པའི་དབང་གིས་ཏེ། བླ་མ་ལས་རྟོགས་པར་བྱའོ། ། ཤེས་རབ་ཡེ་ཤེས་ཀྱི་དབང་ཐོབ་ཅེས་པར། བསྐུར་བྱེད་ནི། བླ་མ་ཆོས་ཀྱི་སྐུའོ། ། བསྐུར་བྱ་ནི། སློབ་མའི་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་རོ། །
བསྐུར་ཚུལ་ནི། ཕྱག་རྒྱ་གཏད་པ་ལ་སོགས་པའི་ཆོ་ག་ཇི་ལྟ་བས་སོ། ། ངོ་བོ་ལ། བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། རིག་མ་ལ་བརྟེན་ནས་བྱང་ཆུབ་ཀྱི་སེམས་ནོར་བུར་བཟུང་བའི་གཉིས་སྣང་གི་རྟོགས་པ་རགས་པ་རྣམས་ལོག་ན་ལྟ་བ་དྲན་པར་བྱས་ནས། ལྟ་ཐོག་ཏུ་བཞག་པའི་ཡེ་ཤེས་དེ་ལ་ལྷན་ཅིག་སྐྱེས་པ་ཞེས་བྱ་ལ། དེ་ཉིད་འདིར་དབང་གསུམ་པའི་ཞེས་ཟེར་རོ། ། དེ་དག་ནི་རིགས་པ་མ་ཡིན་ཏེ། འགྱུར་བ་བཀག་པའི་བདེ་བ་ལ་བསམ་མི་ཁྱབ་ཀྱིས་རྒྱས་བཏབ་ནས་བསྒོམ་པ་ནི་བསྐྱེད་པའི་རིམ་པའི་དབང་གསུམ་པ་ལ་ཡང་ཡོད་པར་རྡོ་རྗེ་ཕྲེང་བས་བསྒྲུབས་ཟིན་པའི་ཕྱིར་དང་།
དབང་པོ་གཉིས་སྦྱོར་གྱི་བདེ་བ་ལ་སྟོང་པས་རྒྱས་བཏབ་པ་ནི། མཚན་ཉིད་ཐེག་པའི་བྱང་ཆུབ་སེམས་དཔའ་ཁྱིམ་པ་རྣམས་ལ་ཡང་ཡོད་པའི་ཕྱིར་དང་། ལྷའི་རྣལ་འབྱོར་དང་གསང་གནས་བྱིན་གྱིས་བརླབས་པས་ཁྱད་འབྱེད་ན། འདི་ནི་བསྐྱེད་པའི་རིམ་པའི་དབང་ལ་ཡང་ཡོད་པར་བསྒྲུབས་ཟིན་པའི་ཕྱིར་དང་། མཚོ་སྐྱེས་རྡོ་རྗེས་བཤད་པ་ལྟར། བསྐྱེད་རིམ་པས་དབང་ལེན་པ་ན་ཡང་དགའ་བ་བཞི་བསྒོམ་པའི་དབང་གི་ལྷན་སྐྱེས་ཀྱི་ཚེ་ཡང་དེ་ལྟ་བུ་ཡོད་པའི་ཕྱིར་དང་། དགའ་བ་དང་དབང་བཞི་རིམ་བཞིན་སྦྱར་བའི་ཚེ་གཉིས་འཁྱུད་ཀྱི་བདེ་སྟོང་གི་ཡེ་ཤེས་ཀྱང་རྫོགས་རིམ་པའི་དབང་གསུམ་པར་འགྱུར་བའི་ཕྱིར་རོ། ། ཞེས་གསུངས་སོ། ། དེ་ལ་ཕྱོགས་སྔ་མ་དེ་ནི། ལམ་རིམ་གྱི་ལུགས་ཡིན་ལ།
དེའང་། དེ་སྐབས་ཀྱི་ལྷན་སྐྱེས་ཀྱི་ཡེ་ཤེས་དེ་ཉིད་དབང་གསུམ་པའི་ལྟ་བ་ཡིན་པས། དེ་ལ་ལྟ་བ་གཞན་དྲན་པར་བྱེད་མི་དགོས་ལ། ལྟ་བ་ལ་ཡང་ལྟ་བ་གཞན་དྲན་པར་བྱེད་དགོས་ན་ཐུགས་མེད་དུ་འགྱུར་བའི་ཕྱིར་རོ། ། འོན་ཀྱང་། ལྷན་སྐྱེས་རྒྱུད་ལ་མ་སྐྱེས་པའམ། སྐྱེས་ཀྱང་ངོས་མ་ཟིན་པའི་གང་ཟག་ལ། ལྷན་སྐྱེས་སྐྱེས་པར་མོས་ནས་ལྟ་ཐོག་ཏུ་བཞག་པ་དག་ཀྱང་དབང་པོའི་བྱེ་བྲག་གིས་འགལ་བ་མེད་པ་ཙམ་ཡིན་ནོ།། །། དགག་པ་དེ་དག་ནི་མི་འཐད་དེ། འགྱུར་བ་བཀག་པའི་བདེ་བ་ལ་བསམ་མི་ཁྱབ་ཀྱིས་རྒྱས་བཏབ་ནས་སྒོམ་པ།
བསྐྱེད་རིམ་པའི་དབང་གསུམ་པ་ཡང་ཡོད་ན། ཁྱེད་རང་གིས། འདིར་ཐིག་ལེ་འབྱིན་པ་ནི། བཤད་རྒྱུད་རྡོ་རྗེ་ཕྲེང་བ་ལས། བསྐྱེད་རིམ་པའི་དབང་གསུམ་པ་ཉིད་ཀྱིས་དབང་དུ་མཛད་ཀྱི། རྫོགས་རིམ་པའི་དབང་དུ་མ་མཛད་ལ། ཞེས་བཤད་པ་བཞད་གད་ཡིན་པའི་ཕྱིར་དང་། རྡོ་རྗེ་ཕྲེང་བའི་དོན་ཡང་མ་རྟོགས་པའི་ཕྱིར་ཏེ། རྡོ་རྗེ་ཕྲེང་བ་ལས། དབང་གསུམ་པའི་ཐ་དད་དུ།
ལྟུང་བའི་བདེ་བ་དེས་མྱང་བྱ། ། ཞེས་གསུངས་པས་ཡས་འབབ་ཀྱི་བདེ་བ་མྱང་བར་བྱ། ཞེས་བྱ་བའི་དོན་ཡིན་གྱི་རྡོ་རྗེ་ལས་ཕྱི་རོལ་དུ་ལྟུང་བའི་བདེ་བ་མྱང་ཞེས་བྱ་བ་མ་ཡིན་ཏེ། ཕྱིར་ལྷུང་ན་བདེ་བ་མྱང་དུ་མེད་པའི་ཕྱིར་དང་། ཡང་བུམ་དབང་གི་ཐད་དུ། རྡོ་རྗེ་དྲིལ་བུ་མཉམ་པར་སྦྱོར་བ་ནི་ཕྱིའི་རྡོ་རྗེ་དྲིལ་བུ་ཟུང་འཇུག་ཏུ་སྦྱོར་བ་དང་། ནང་གི་རྡོ་རྗེ་དྲིལ་བུ་མི་མཉམ་པ་མེད་པར་བདེ་སྟོང་མཉམ་པར་སྦྱོར་བ་སྟེ། འོན་ཀྱང་འདིར་ནི་རླུང་གི་རེག་བདེ་མཉམ་སྦྱོར་ཡིན་གྱི། ཐིག་ལེ་མཉམ་སྦྱོར་ནི་མ་ཡིན་ཏེ། ཡིན་ན་ཤེས་རབ་ཡེ་ཤེས་སུ་འགྱུར་བའི་ཕྱིར་རོ། །
དེས་ན་འདིར་ནི་འདོད་ལྷ་ཁ་ཅིག མཚན་གྱི་སྒོ་ནས་རླུང་ཉི་ཚེ་འབྱུང་བ་དང་། དེ་ལྟ་བུའི་རེག་བདེ་སྦྱོང་བྱེད་ཡིན་གྱི། ཁུ་ཁྲག་མཉམ་སྦྱོར་སྦྱོང་བྱེད་མ་ཡིན་ནོ། ། ཞེས་བཤད་ནས། འདིར་བསྐྱེད་རིམ་གྱི་དབང་ལ་ཐིག་ལེ་འབྱིན་པ་ཡོད་པར་སྟོན་པ་ནི་ཤིན་ཏུ་འགལ་བ་ཡིན་པའི་ཕྱིར་དང་། བསྐྱེད་རིམ་པའི་དབང་དེ་ལྟ་བུ་གཅིག་གསུངས་སུ་ཆུག་ཀྱང་། ཕྱག་རྒྱ་ཆེན་པོ་ཐིག་ལེ་ལས། དབང་གསུམ་པའི་སྐབས་སུ། པདྨའི་སྙིང་པོའི་དབུས་ན་ནི། །
རྡོ་རྗེ་དབྱིངས་ཕྱུག་མ་ནི་བཞུགས། ། དེ་མ་རྙེད་པའི་བར་དུ་ནི། ། ཐབས་གཞན་ལ་ནི་བྱང་ཆུབ་མེད། ། དེ་ནི་རང་བཞིན་དགའ་བའི་གཟུགས། ། ཕྲ་མོའི་ཕྲ་མོ་ཡང་དག་མཆོག ། ཅེས་གསུངས་པས་ཁྱད་པར་འབྱེད་པ་ཡིན་པའི་ཕྱིར་དང་། དེ་ཉིད་ལམ་དུས་ཁོ་ནའི་ཡིན་པ་ནི་འོག་ནས་འགོག་པའི་ཕྱིར་དང་། དབང་པོ་ཡང་རབ་ཁོ་ནའི་ཡིན་ཀྱང་། དབང་བརྟུལ་གྱིས་ཀྱང་མོས་པ་ཙམ་བྱེད་དགོས་པའི་ཕྱིར་དང་། དེའི་ཕྱིར།
ངོ་བོ་ནི། ཞུ་བདེ་ལྷན་སྐྱེས་ཀྱི་བདེ་ཆེན་མྱོང་བས། ཆོས་སྐུའི་སྤངས་རྟོགས་ཀྱི་ནུས་པར་འཇོག་པའོ།། །། གསུམ་པའི་ཡེ་ཤེས་ངོས་བཟུང་བའི་སྐབས་སུ། བསྟན་བཅོས་དེ་ཉིད་འདུས་པ་ལས། གལ་ཏེ་དབང་གསུམ་པའི་ཞུ་བདེའི་ཡེ་ཤེས་ཀྱིས་དེ་ཁོ་ན་ཉིད་རྟོགས་ན། བརྟག་གཉིས་ལས། གང་ཕྱིར་འབྱུང་བ་ཆེ་བདེ་བ། ། དེ་ཡི་བདེ་བ་དེ་ཉིད་མིན། ། ལྷན་ཅིག་སྐྱེས་པས་གང་སྐྱེས་པ། །
ལྷན་ཅིག་སྐྱེས་པར་དེ་བརྗོད་བྱ། ། རང་བཞིན་ལྷན་ཅིག་སྐྱེས་པར་བརྗོད། ། ཅེས་འབྱུང་བ་ཆེན་པོ་ལ་བརྟེན་པའི་བདེ་བ། དེ་ཉིད་ལྷན་སྐྱེས་མ་ཡིན་པར་གསུངས་པ་དང་། ཡེ་ཤེས་གྲུབ་པ་ལས་ཀྱང་། དབང་པོ་གཉིས་འབྱུང་བདེ་བ་ནི། ། དེ་ཉིད་ཡིན་ཞེས་སྐྱེ་ངན་སྨྲའི། ། དེ་ནི་བདེ་བ་ཆེན་པོ་ཞེས། ། རྒྱལ་བ་མཆོག་གིས་མ་གསུངས་ཏེ། ། རྟེན་ཅིང་འབྲེལ་འབྱུང་ལས་སྐྱེས་ལ། །
གང་དུའང་དེ་ཉིད་ཤེས་མི་འགྱུར། ། ཞེས་གསུངས་པ་དང་ཇི་ལྟར་མི་འགལ་ཞེ་ན། ལུང་དེ་དག་གིས་ནི་ལམ་དུས་ཀྱི་ལྷན་སྐྱེས་ཀྱི་ཡེ་ཤེས་ཏེ། རང་བཞིན་ནམ། རང་གི་ངོ་བོའི་ལྷན་སྐྱེས་ཀྱི་ཡེ་ཤེས་ཡིན་པ་འགོག་གི དབང་གསུམ་པ་སོགས་ཀྱི་ལྷན་སྐྱེས་ཀྱིས་དེ་ཉིད་མ་རྟོགས་པའམ། དེ་ལ་ལྷན་སྐྱེས་ཀྱི་ཡེ་ཤེས་མེད་ཅེས་སྟོན་པ་ཡིན་ནོ། ། དེ་ལྟར་ཡང་ཡེ་ཤེས་གྲུབ་པའི་ལུང་དེའི་འཇུག་ཉིད་ནས། གང་ཕྱིར་བདེ་དེ་ཐམས་ཅད་དུ། ། ངོ་བོ་ཉིད་ཀྱིས་ཡོད་མ་ཡིན། །
བདེ་གཤེགས་ཀུན་གྱི་ཡེ་ཤེས་ནི། ། རང་གི་ངོ་བོ་ཉིད་མཁྱེན་པའི། ། བདེ་བ་ཀུན་གྱི་གཙོ་གྱུར་པ། ། བདེ་བ་ཆེན་པོ་ཞེས་བརྗོད་དོ། ། བདེ་ཆེན་མི་རྟག་མ་ཡིན་ཏེ། ། བདེ་བ་ཆེན་པོ་རྟག་ཏུ་བརྟག ། ཞེས་དེ་ཁོ་ན་ཉིད་ཀྱི་བདེ་བ་མ་ཡིན། ཞེས་འགོག་པའི་བདེ་བ་ནི་སངས་རྒྱས་ཉིད་ལ་གསུངས་པས། ལུང་དེ་ཁུངས་སུ་དྲངས་ནས། དེ་ཁོ་ན་ཉིད་རྟོགས་པའི་བདེ་བ་འགོག་ན་ནི།
སློབ་ལམ་ཐམས་ཅད་དུ་བདེ་བ་མེད་པར་འདོད་དགོས་པར་འགྱུར་རོ། ། ཞེས་ཟེར་རོ། ། དེ་ནི་གྱི་ན་སྟེ། རྒྱུད་དུ་མ་ནས་འགྲོ་བ་ཐམས་ཅད་ལ་ཡང་རང་བཞིན་ལྷན་སྐྱེས་ཡོད་པར་བཞེད་པས་ལམ་དུས་ན་རང་བཞིན་ལྷན་སྐྱེས་ཀྱི་ཡེ་ཤེས་མེད་པར་འགལ་བའི་ཕྱིར་དང་། འོད་གསལ་བའི་རིམ་པའི་ཡེ་ཤེས་དང་། དབང་བཞི་པའི་ཡེ་ཤེས་སོགས་ཀྱང་ལམ་དུས་ན་མེད་པའམ། རང་བཞིན་ལྷན་སྐྱེས་ཀྱི་ཡེ་ཤེས་མ་ཡིན་པར་འགྱུར་བ་དང་། དེ་ལྟར་ན། སྤྱིར་རྡོ་རྗེ་ཐེག་པ་དང་། ཁྱད་པར་བླ་མེད་རྡོ་རྗེ་ཐེག་པའི་མིང་དོན་ཙམ་ཡང་མ་འབྱོར་བའི་ཕྱིར་རོ། །
འོ་ན་ཇི་ལྟར་ཞེ་ན། ལུང་དེ་དག་གིས་ནི་ཀུན་རྫོབ་ཀྱི་ཞུ་བདེ་ལྷན་སྐྱེས་དེ་ཉིད་བཅོས་མའི་རྒྱུ་མཚན་ལས་བྱུང་བས། ངོ་བོ་ཉིད་ཀྱིས་མ་གྲུབ་པས་ན་དེ་ཁོ་ན་ཉིད་རང་བཞིན་ལྷན་སྐྱེས་ཡིན་པ་འགོག་གི དབང་གསུམ་པའི་ཡེ་ཤེས་ཀྱི་དེ་ཉིད་མ་རྟོགས་པར་སྟོན་པ་མིན་པའི་ཕྱིར་དང་། རང་བཞིན་ལྷན་སྐྱེས་ཡིན་ན་བཅོས་མའི་རྐྱེན་ལ་མི་ལྟོས་པར་རིགས་འདྲ་དུས་རྒྱུན་དུ་འབྱུང་དགོས་པ་ལས། ཀུན་རྫོབ་ཀྱི་ཞུ་བདེ་ནི་རིགས་འདྲ་དུས་རེས་འགག་པ་ཙམ་ཡིན་པར་དགོངས་པའི་ཕྱིར་རོ། ། འོ་ན་ལམ་དུས་ན་རང་བཞིན་ལྷན་སྐྱེས་ཀྱི་ཡེ་ཤེས་ཡོད་ན། བདེ་གཤེགས་ཀུན་གྱིས་ཞེས་ངེས་པར་གཟུང་འཛིན་ལྟ་ཞེ་ན། སྐྱོན་མེད་དེ་བདེ་གཤེགས་ནི་འོད་གསལ་བདེ་བ་ཆེན་པོའི་རིམ་པར་གཤེགས་པ་ཀུན་ཡིན་པའི་ཕྱིར་ཏེ། སེམས་ཅན་ཐམས་ཅད་སངས་རྒྱས་ཡིན་པ་ལྟར་རོ། །
འོ་ན་རང་བཞིན་ལྷན་སྐྱེས་ངོ་བོ་ཉིད་ཀྱིས་གྲུབ་ན་ཆོས་ཐམས་ཅད་ངོ་བོ་ཉིད་ཀྱིས་མ་གྲུབ་པར་བཤད་པ་དང་འགལ་ལོ་ཞེ་ན། སྐྱོན་མེད་དེ། ཆོས་ཐམས་ཅད་ངོ་བོ་ཉིད་ཀྱིས་མ་གྲུབ་པ། ཞེས་པ་ནི་ཆོས་ཐམས་ཅད་ཤེས་རབ་ཞིབ་མོ་མཐར་ཐུག་པས་བརྟགས་པ་ན། ངོ་བོས་གྲུབ་པར་འདོད་པ་འགོག་པ་ཡིན་ལ། རང་བཞིན་ལྷན་སྐྱེས་ངོ་བོས་གྲུབ་ཅེས་པ་ནི་བཅོས་མའི་རྐྱེན་ལ་མི་ལྟོས་པར། ཐོག་མ་མེད་པ་ན་ཤིན་ཏུ་རྣམ་པར་དག་པའི་རྒྱུ་རིགས་འདྲ་ཙམ་ལས་འབད་མེད་ལྷན་གྱིས་གྲུབ་པར་དུས་རྒྱུན་དུ་འབྱུང་བ་སྟེ། དེའི་ཕྱིར་འདི་ནི་རང་། ཞེས་པ་ལ་སོགས་པ་གསུངས་སོ། ། ཚུལ་འདི་ནི་ཤཱནྟི་པས།
འདི་རང་ཉིད་འབྱུང་ཞིང་། གཞན་ལ་ལྟོས་པ་མེད་པས་ཉེ་བར་ལེན་པའི་སེམས་ཀྱི་སྐད་ཅིག་མ་ཉིད་ལས་སྐད་ཅིག་མ་གཞན་དག་བྱུང་བ་དེ་ལྟར་ན་རང་གི་ངོ་བོ་ཅན་འདི་འདྲ་བ་གང་ཡིན་པ་དེ་ནི་ལྷན་ཅིག་སྐྱེས་པ་སྟེ། གོང་ནས་གོང་དུ་སེམས་ཀྱི་སྐད་ཅིག་མ་དང་ལྷན་ཅིག་ནམ་མཁའ་ཇི་སྲིད་པར་སྐྱེ་བའི་ཕྱིར་རོ། ། ཞེས་པ་དང་། ལྷན་ཅིག་སྐྱེས་པ་ནི་རྣམ་པ་གཉིས་ཏེ། རེས་དགའ་བ་དང་། རྟག་པའོ། རྟག་པ་གང་ཡིན་པ་དེ་ནི་མཆོག་ཉིད་ཡིན་ཏེ། དེ་ཉིད་མཆོག་དང་། དེ་ཁོ་ན་ཉིད་ཟད་པ་མེད་པ་དང་།
འཇིགས་པ་མེད་པ་ཉིད་ཀྱི་ཕྱིར་རོ། ། ཞེས་བཤད་པ་དང་ཕལ་ཆེར་མཐུན་ནོ། ། འོན་ཀྱང་ཉེ་བར་ལེན་པའི་སེམས་ཀྱི་སྐད་ཅིག་མ་ཉིད་ལས་སྐད་ཅིག་མ་གཞན་འབྱུང་ཞེས་པ་ནི་མི་རིགས་ཏེ། གཉུག་མའི་ལུས་མི་ཤིགས་པ་ནི་རང་གི་ཉེར་ལེན་ལས་འབྱུང་ཞིང་། སེམས་མི་ཤིགས་པ་ལྟ་བུའི་རྐྱེན་ལས་འབྱུང་བའི་ཕྱིར་དང་། དེ་བཞིན་དུ་རྣམ་ཤེས་མ་ཡིན་པ་རྣམ་ཤེས་ཀྱི་ཉེར་ལེན་མི་རིགས་པ་ལྟར། ལུས་མི་ཤིགས་པ་ཡང་སེམས་མི་ཤིགས་པའི་ཉེར་ལེན་དུ་མི་རིགས་པའི་ཕྱིར་དང་། རྒྱུན་གཅིག་པའི་སྐད་ཅིག་སྔ་ཕྱི་རྣམས་ནི་སྐད་ཅིག་དེ་ཉིད་དང་གཞན་དུ་བརྗོད་པ་མི་རིགས་པའི་ཕྱིར་རོ། ། དེས་ན་རང་བཞིན་ལྷན་སྐྱེས་ཀྱི་བདེ་བ་ཆེན་པོ་ཡང་། རྒྱུན་མི་ཆད་པས་རྟག་པ་ཞེས་བརྗོད་ཀྱི།
འཇིག་པ་བརྟན་མེད་པའི་རྟག་པའམ། ད་ལྟ་ཡོད་པ་དེ་ཉིད་སྔ་ཕྱི་རྟག་ཏུ་ཡོད་པའི་རྟག་པ་ནི་མ་ཡིན་ཏེ། དེ་ལྟར་ན་རྒྱལ་བའི་བདེ་བ་ཆེན་པོ་མཐར་ཐུག་པ་དེ་ཉིད་སེམས་ཅན་གྱི་དུས་ན་ཡང་ཡོད་པར་འགྱུར་བའི་ཕྱིར་རོ། ། འོ་ན་རང་བཞིན་ལྷན་སྐྱེས་ངོ་བོས་གྲུབ་ན། དེའི་ཡེ་ཤེས་ཀྱང་ངོ་བོས་གྲུབ་པས་དུས་རྒྱུན་དུ་འབྱུང་བར་འགྱུར་ལ། དེ་ལྟ་ན་མཐོང་ལམ་དང་རྒྱལ་བའི་ཡེ་ཤེས་ལ་སོགས་པ་ཡང་རང་གི་སྔར་གྱི་སེམས་ཅན་གྱི་དུས་ན་ཡང་འབྱུང་བར་གྱུར་རོ་ཞེ་ན། སྐྱོན་མེད་དེ། རང་བཞིན་ལྷན་སྐྱེས་ཀྱི་ཡེ་ཤེས་དེ་ཡང་། རང་བཞིན་ལྷན་སྐྱེས་ཡིན་ལ་ཡེ་ཤེས་ཀྱང་ཡིན་པས་སེམས་ཅན་གྱི་རྒྱུད་ཀུན་ལ་གནས་པའི་རང་བཞིན་ལྷན་སྐྱེས་ཀྱི་ཡེ་ཤེས་དག་ཀྱང་། རྒྱུད་བླ་མར།
ལུས་ཅན་ལ་ཡོད་ཟག་པ་མེད་པའི་ཤེས་པ་སྦྲང་མའི་རྩི་དང་འདྲ། ། ཞེས་པ་དང་། རང་བཞིན་ལྷན་སྐྱེས་མངོན་དུ་གྱུར་པའི་ཡེ་ཤེས་ཐེག་ཆེན་གྱི་མཐོང་ལམ་ལྟ་བུ་གཉིས་ལས། དང་པོ་ལྟར་ན་འདོད་པ་ཡིན་ལ། གཉིས་པ་ལྟར་ན་མ་ཁྱབ་སྟེ། ཁྱེད་རང་ལྟར་ན་སྟོང་པ་ཉིད་རྟག་ཏུ་གནས་ཀྱང་། སྟོང་པ་ཉིད་ཀྱི་ཡེ་ཤེས་རྟག་ཏུ་མི་གནས་པ་བཞིན་ནོ། ། འོ་ན་ད་ལྟར་གྱི་རང་བཞིན་ལྷན་སྐྱེས་དེ་ཉི་སྔ་ཕྱི་ཐམས་ཅད་དུ་འབྱུང་བར་འགྱུར་ཏེ། རང་བཞིན་ལྷན་སྐྱེས་ཡིན་པའི་ཕྱིར་རོ་ཞེ་ན། མ་ཁྱབ་སྟེ།
རང་བཞིན་ལྷན་སྐྱེས་ཡིན་ན་རིགས་འདྲ་སྔ་ཕྱི་ཐམས་ཅད་དུ་འབྱུང་ཞེས་འདོད་ཀྱི། རང་བཞིན་ལྷན་སྐྱེས་ཡིན་ན་སྔ་ཕྱི་ཐམས་ཅད་དུ་འབྱུང་ཞེས་མི་འདོད་པའི་ཕྱིར་རོ། ། འོ་ན་རྫོགས་པའི་སངས་རྒྱས་ཀྱི་ལྷན་ཅིག་སྐྱེས་པའི་སྐུ་དེའི་རིགས་འདྲ་སྔ་ཕྱི་ཐམས་ཅད་དུ་འབྱུང་བར་འགྱུར་རོ་ཞེ་ན། སྐྱོན་མེད་དེ། རྫོགས་པའི་སངས་རྒྱས་ཀྱི་གློ་བུར་དྲི་བྲལ་གྱི་ཆ་དེ་ཉིད་ལྷན་ཅིག་སྐྱེས་པའི་སྐུ་ཡིན་ཞེས་འདོད་པ་མ་ཡིན་གྱི། རང་བཞིན་རྣམ་དག་གི་ཆ་དེ་ཉིད་དེར་འདོད་པ་ཡིན་ལ། དེའི་རིགས་འདྲ་སྔར་ཡང་ཡོད་པ་དང་། སངས་རྒྱས་ཀུན་པས་སྔར་སངས་རྒྱས། ། ཞེས་སོགས་བཞེད་པའི་ཕྱིར་རོ། ། ཁྱོད་རང་ལྟར་ན་རྫོགས་པའི་སངས་རྒྱས་ཀྱི་ཆོས་དབྱིངས་ཡིན་པ་ལ།
སེམས་ཅན་ལ་མེད་པས་མ་ཁྱབ་པ་བཞིན་ནོ། ། ཞེས་གསུངས་སོ། ། དེ་ལ། ཕྱོགས་སྔ་མ་དེ་ནི་ལམ་རིམ་གྱི་བཞེད་པ་ཡིན་ལ། དེ་ཡང་རིགས་པར་མ་མཐོང་སྟེ། དབང་དུས་ཀྱི་ལྷན་སྐྱེས་ཀྱི་ཡེ་ཤེས་དེ་རང་བཞིན་ནམ། རང་གི་ངོ་བོའི་ལྷན་སྐྱེས་ཀྱི་ཡེ་ཤེས་ཡིན་ནམ་མ་ཡིན། དང་པོ་ལྟར་ན། ལམ་དུས་སུ་འོངས་པའི་རྦབ་བཞིན་དུ་འགྱུར་བ་ཧ་ཅང་བཞད་གད་ཀྱི་གནས་ཡིན་པའི་ཕྱིར་དང་། གཉིས་པ་ལྟར་ན།
ལམ་དུས་ཀྱི་དེ་དག་ཡིན་པ་འགོག་ལ། དབང་དུས་ཀྱི་དེ་དག་མི་འགོག་པ་ལ་རྒྱུ་མཚན་ཅི་ཡང་མེད་པའི་ཕྱིར་རོ།། །། དེ་ཉིད་འདུས་པ་རང་གི་ལུགས་དེ་དག་ལ་ཡང་། རང་བཞིན་ལྷན་སྐྱེས་འདུས་བྱས་སུ་མཛད་པ་ནི་ཤིན་ཏུ་མི་རིགས་ཏེ། རྣམ་པར་དག་པའི་རྒྱུད་སྡེ་རྣམས་ལས་ཇི་ལྟར་འབྱུང་བ་བརྗོད་པ་ཉིད་ཀྱིས་རྟོགས་པར་འགྱུར་བས་ཇི་ལྟར་འབྱུང་བ་ཐམས་ཅད་བརྗོད་པར་ག་ལ་ནུས། འདིར་ཅུང་ཟད་གཅིག་བརྗོད་པར་བྱའོ། ། དེ་ཡང་། དཔལ་ཡེ་ཤེས་སྙིང་པོ་ཞེས་བྱ་བར་རྣལ་འབྱོར་པའི་རྒྱུད་ལས། བཅོམ་ལྡན་འདས་རི་རབ་ཀྱི་རྩེ་མོར། བྱེ་བ་ཕྲག་བདུན་ཅུ་རྩ་གཉིས་ཀྱི་གྲངས་ཀྱི་མཁའ་འགྲོ་དང་མཁའ་འགྲོ་མས་ཡོངས་སུ་བསྐོར་ནས།
བ་ཀུ་ལ་ཆེན་པོའི་བསྐྱེད་མོས་ཚལ་ན་བཞུགས་སོ། ། དེར་བཅོམ་ལྡན་མོ་ལེགས་དགེས་དབང་ཕྱུག་མ་དང་ལྷན་ཅིག་རོལ་པ་མཛད་པས་རྗེ་བཙུན་ལ་བ་སྤུ་ལངས་སོ། ། དེའི་དུས་སུ་བཅོམ་ལྡན་མོ་ལེགས་དགེས་དབང་ཕྱུག་མ། ལེགས་དགེས་ཀྱིས་རོལ་པའི་སྦྱོར་བ་ལས་ལངས་ཏེ། ལན་གསུམ་བསྐོར་བ་བྱས་ནས་མགོ་བོས་ཞབས་ལ་ཕྱག་འཚལ་ཏེ། འདི་སྐད་ཅེས་ཞུས་སོ། ། ཀྱེ་བཅོམ་ལྡན་འདས། ཅིའི་ཕྱིར་ཁྱོད་བ་སྤུ་ལངས། བཅོམ་ལྡན་འདས་ཀྱིས་བཀའ་སྩལ་པ། དེས་དགོས་པ་ནི་ཅི།
གང་གིས་དོན་གྱི་ཕྱིར་བདག་ལ་བ་སྤུ་ལངས་པ་ནི་གསང་བ་ཆེན་པོའོ། ། བཅོམ་ལྡན་མོས་གསོལ་པ། གསང་བ་ཆེན་པོ་ཡིན་ཀྱང་། དེ་ལྟ་མོད་ཀྱི་མཆོག་གི་དབང་ཕྱུག་བཀའ་སྩོལ་ཅིག བཅོམ་ལྡན་འདས་ཀྱིས་བཀའ་སྩལ་པ། ལེགས་སྐྱེས་ཀྱི་བདེ་བ་མྱོང་ཞིང་། སྟེང་དང་འོག་ན་གནས་པའི་དགའ་བ་བསྐྱེད་བྱེད་མ་རྣམས་འདུས་པ་ལས་བ་སྤུ་ལངས་སོ། ། བཅོམ་ལྡན་མོས་གསོལ་པ། སྟེང་དང་འོག་ན་གནས་པའི་དགའ་བ་བསྐྱེད་བྱེད་མ་རྣམས་ལ་འདུས་པ་ཇི་ལྟར་ལགས། བཅོམ་ལྡན་འདས་ཀྱིས་བཀའ་སྩལ་པ།
སྟེང་དང་འོག་ན་གནས་པའི་དགའ་བ་བསྐྱེད་བྱེད་མ་རྣམས་ལ་གང་ཞིག་འདུས་པ་དེ་ཁྱོད་ཀྱིས་མི་ཤེས་སམ། བཅོམ་ལྡན་འདས་མོས་གསོལ་པ། བཅོམ་ལྡན་འདས་དེ་སྐད་དེ་ལྟར་ནི་ལེགས་སོ། ། མི་ཤེས་པའི་ཕྱིར་བཅོམ་ལྡན་འདས་ཀྱི་དྲུང་དུ་བདག་གིས་ནི་ཞུའོ། ། བཅོམ་ལྡན་འདས་ཀྱིས་བཀའ་སྩལ་པ། འདི་ནི་རང་བཞིན་གྱི་ཉམས་སུ་མྱོང་བ་ཡིན་ཡང་དེ་ལྟ་མོད་ཀྱི་ངོར་མཛད་པས་བདག་གིས་བཤད་དེ། ཆད་པའི་དགའ་བ་འབྱུང་བའི་རྩའི་དྲྭ་བ་སྟོང་ཕྲག་བདུན་ཅུ་རྩ་གཉིས་འདར་བ། དེ་འདར་བ་ཙམ་གྱིས་ཚུལ་ཤར། ཚུལ་ལས་ཤར་བ་ལས་ཐིག་ལེའི་རྒྱལ་པོ་བཞུ། ཐིག་ལེའི་རྒྱལ་པོ་བཞུ་བ་ལས་སྟེང་དང་འོག་ན་གནས་པའི་དགའ་བ་བསྐྱེད་བྱེད་མ་རྣམས་འདུས་པའོ། །
དེ་སྐད་ཅེས་ཐོས་ནས། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ། དམ་དུ་འཁྱུད་པར་བྱས་ནས། མ་མཆུའི་བདུད་རྩི་བཏུང་བས་དགེས་པར་བྱས་ཏེ། ཕྱི་ནས་ཡང་ཞུ་བ་བགྱིད་དེ། ཀྱེ་བཅོམ་ལྡན་འདས་ཆད་པའི་དགའ་བའི་དུས་སུ་འདུས་པ་ཡིན་ན། དེ་ལ་སྦྱོར་བ་མེད་པའི་དུས་གང་། བཅོམ་ལྡན་འདས་ཀྱིས་བཀའ་སྩལ་པ། དྲི་མ་ཡང་དགེས་པའི་མཆོག སངས་རྒྱས་རྣམས་ཀྱིས་ཀྱང་རྙེད་དཀའ།
འཆད་པའི་དུས་སུ་སྦྱོར་བ་མེད། དགའ་མོ་ཆད་པའི་དགའ་ལས་མིན། བཅོམ་ལྡན་མོས་གསོལ་པ། ཀྱེ་བཅོམ་ལྡན་འདས་ཆད་པའི་དགའ་བ་དང་། ཆད་པ་ལ་ཁྱད་པར་ཅི། བཅོམ་ལྡན་འདས་ཀྱིས་བཀའ་སྩལ་པ། དགའ་མོ་ཁྱོད་ཅིའི་ཕྱིར་ན་དེ་སྐད་སྨྲ། ཆད་པའི་དགའ་བ་དང་ཆད་པ་ལ་ཁྱད་པར་མེད་དམ་ཅི། གང་ཞིག་ཆད་པའི་དགའ་བ་བདེ་བ་ཞུ་བ་དང་། འཕོ་བ་ལ་སོགས་པ་དང་བྲལ་བ།
གང་ཞིག་ཆད་པ་དེ་ནི་དགའ་བ་དང་བྲལ་བ། ཞུ་བ་དང་འཕོ་བ་འཇིག་པའོ། ། ཆད་པའི་དགའ་བ་ཞུ་བ་དང་འཕོ་བ་ལ་སོགས་པ་དང་བྲལ་བའི་རང་གི་ཉམས་སུ་མྱོང་བའི་ངོ་བོའོ། ། བཅོམ་ལྡན་མོས་གསོལ་པ། རང་གིས་ཉམས་སུ་མྱོང་བའི་མཚན་ཉིད་ཆད་པའི་དགའ་བ་དང་། རང་བཞིན་དགའ་བ་ལ་ཁྱད་པར་ཅི། བཅོམ་ལྡན་འདས་ཀྱིས་བཀའ་སྩལ་པ། རང་བཞིན་དགའ་བ་ནི་དངོས་པོ་མ་ཡིན་པ་ཡང་མ་ཡིན། གསང་བ་ཡང་མ་ཡིན། ཡེ་ཤེས་ཀྱང་མ་ཡིན།
ཡེ་ཤེས་ལས་འབྱུང་བ་ཡང་མ་ཡིན། སྲིད་པ་ཡང་མ་ཡིན། མྱ་ངན་ལས་འདས་པ་ཡང་མ་ཡིན། ཆ་ཡང་མ་ཡིན། ཐིག་ལེ་ཡང་མ་ཡིན། ཚུལ་ཡང་མ་ཡིན། ཚུལ་ཙམ་ཡང་མ་ཡིན། མཆོག་ཀྱང་མ་ཡིན། གཞན་མཆོག་ཀྱང་མ་ཡིན། ཤར་བ་ཡང་མ་ཡིན།
གཟུགས་ཀྱང་མ་ཡིན། སྒྲ་ཡང་མ་ཡིན། དྲི་ཡང་མ་ཡིན། རོ་ཡང་མ་ཡིན། རེག་བྱ་ཡང་མ་ཡིན། ཡི་གེ་ཡང་མ་ཡིན། ཁམས་ཀྱང་མ་ཡིན། རྟེན་ཡང་མ་ཡིན། བརྟེན་པ་ཡང་མ་ཡིན། ཤེས་རབ་ཀྱང་མ་ཡིན།
རླག་པ་ཡང་མ་ཡིན། ལོངས་སྤྱོད་ཀྱང་མ་ཡིན། དབང་ཡང་མ་ཡིན། སྤྲུལ་པ་ཡང་མ་ཡིན། ཆོས་ཀྱང་མ་ཡིན། ལོངས་སྤྱོད་ཀྱང་མ་ཡིན། ལུས་ཀྱང་མ་ཡིན། ངག་ཀྱང་མ་ཡིན། ཡིད་ཀྱང་མ་ཡིན། རྣམ་པ་ཐམས་ཅད་དང་རྣམ་པར་བྲལ་བ་མི་ཟད་པ།
དྲི་མ་མེད་པ། སྐྱེ་བ་མེད་པ། འགག་པ་མེད་པ། རྟག་ཏུ་ཤར་བའོ། ། བཅོམ་ལྡན་མོས་གསོལ་པ། དེ་ལྟ་བུའི་རང་བཞིན་དགའ་བ་གང་ལས་རྙེད། བཅོམ་ལྡན་འདས་ཀྱིས་བཀའ་སྩལ་པ། ཆད་པའི་དགའ་བ་ཉམས་སུ་མྱོང་བ་ལས་རྙེད་ཀྱི། དེ་བཞིན་དུ་བསམ་གཏན་ལ་སོགས་པས་མ་ཡིན་ནོ། ། བཅོམ་ལྡན་མོས་གསོལ་པ།
རང་བཞིན་དགའ་བ་ལས་ཆད་པའི་དགའ་བ་ཉམས་སུ་མྱོང་བའི་རྒྱུ་གང་ལགས་སམ། འབྲས་བུ་གང་ལགས། བཅོམ་ལྡན་འདས་ཀྱིས་བཀའ་སྩལ་པ། རང་བཞིན་དགའ་བ་ལ་རྒྱུ་ཡིན་ཏེ་འབྲས་བུ་ནི་མ་ཡིན་ནོ། ། བཅོམ་ལྡན་མོས་གསོལ་པ། གཞན་མ་ཡིན་པའི་རང་བཞིན་དགའ་བ་འབྱུང་བ་ལ་རྒྱུས་དགོས་པ་ཅི། འབྱུང་བ་མེད་པ་ལ་རྒྱུས་དགོས་སོ། ། ཇི་ལྟར་བསྲེགས་པ་ལ་དུ་བའོ། ། བཅོམ་ལྡན་འདས་ཀྱིས་བཀའ་སྩལ་པ། དེ་སྐད་ཀྱང་ཚད་མ་མེད་དེ།
དང་པོ་བསྲེགས་པ་མེད་པས་དེར་དུ་བ་འབྱུང་བ་གང་ལས་སོ། ། དེ་ལྟ་བུའི་རིགས་པས་རང་བཞིན་དགའ་བའོ། ། བཅོམ་ལྡན་མོས་གསོལ་པ། དེ་ལྟར་ཡིན་ན་རང་བཞིན་དགའ་བ་ལ་ཆད་པའི་དགའ་བ་འབྲས་བུ་སྟེ། དེར་རྒྱུ་མ་ཡིན་ནོ། ། བཅོམ་ལྡན་འདས་ཀྱིས་བཀའ་སྩལ་པ། བཅོམ་ལྡན་མོ་དེ་ལྟ་མ་ཡིན་ནོ། ། རང་བཞིན་དགའ་བ་ལ་ཆད་པའི་དགའ་བ་ནི་རྒྱུ་ཡང་ཡིན། འབྲས་བུ་ཡང་ཡིན། འོན་ཀྱང་འདིར་རྒྱུ་ཡང་གཉིས་སུ་དབྱེ།
འབྲས་བུ་ཡང་གཉིས་སུ་དབྱེ་སྟེ། གསལ་བའི་རྒྱུ་དང་། འབྱུང་བའི་རྒྱུའོ། ། འབྲས་བུ་ཡང་དེ་བཞིན་ནོ། ། བཅོམ་ལྡན་མོས་གསོལ་པ། ཀྱེ་བཅོམ་ལྡན་འདས་གསལ་བའི་རྒྱུ་ཅི་འདྲ། འབྱུང་བའི་རྒྱུ་ནི་ཅི་འདྲ་བ་ལགས། བཅོམ་ལྡན་འདས་ཀྱིས་བཀའ་སྩལ་པ། གསལ་བའི་རྒྱུ་ནི་ཇི་འདྲ་བར་ཆད་པའི་དགའ་བ་ཇི་ལྟར་མར་མེའོ། ། འབྱུང་བའི་རྒྱུ་ནི།
དགའ་བ་ལས་མཆོག་གི་དགའ་བ། ཇི་ལྟར་ས་བོན་ལས་མྱུ་གུའོ། ། ཆད་པའི་དགའ་བ་ནི་དགའ་བ་རྣམས་དང་མི་མཉམ་པའི་ཕྱིར་འབྱུང་བའི་རྒྱུ་མ་ཡིན། མཉམ་པས་འབྱུང་བ་ཡིན་ནོ། ། ཞེས་དང་། ཡེ་ཤེས་ཐིག་ལེ་ལས། ཇི་ལྟར་མུན་ནག་ཏུ་རིན་པོ་ཆེ་ཕྲ་མོ་ཡོད་པ་དེ་རིན་པོ་ཆེ་མར་མེ་མ་ཡིན་པས་རྙེད་པར་མི་འགྱུར་བ་དེ་བས། བློ་གྲོས་ཅན་གྱིས་མར་མེ་ཁྱེར་ནས་ཚོལ་བར་བྱེད་པས། གལ་ཏེ་རྙེད་ན་དེ་ལ་མར་མེ་ལས་རིན་པོ་ཆེ་སྐྱེའམ་ཅི། འོན་ཀྱང་མར་མེའི་ཐབས་ཀྱིས་མཐོང་བའམ་རྙེད་པ་དེ་བཞིན་དུ།
ཡེ་ཤེས་ཀྱི་དགའ་བས་རང་བཞིན་དགའ་བའི་རིན་པོ་ཆེའི་རྒྱལ་པོ་མཐོང་ཞིང་རྙེད་ཀྱི། སྐྱེ་བ་མ་ཡིན་ནོ། ། ཞེས་གསུངས་སོ། ། དེ་ལ་ལུང་དེ་དག་གི་དོན་ནི། རྒྱུད་ཉིད་དུ་དོགས་གཅོད་དང་བཅས་ཏེ་ཤིན་ཏུ་གསལ་བར་གསུངས་པའི་ཕྱིར། བཤད་པ་བྱེད་མི་དགོས་ཀྱིས། གཟུ་བོར་གནས་ཤིང་བློ་གྲོས་དང་ལྡན་པ་རྣམས་ཀྱིས་ལེགས་པར་དཔྱོད་ཅིག དཔྱིས་ཕྱིན་པར་རྟོགས་པར་འགྱུར་རོ། ། འོན་ཀྱང་རང་རང་གི་སྐལ་བ་དང་འཚམས་པར་རྙེད་པར་ཡང་གསུངས་སོ།། །། དབང་བཞི་པའི་ཐད་དུ།
བསྟན་བཅོས་དེ་ཉིད་འདུས་པ་ལས། ལ་ལ་ན་རེ། དབང་བཞི་པ་ཚིག་ཙམ་གྱིས་བསྐུར་བ་ནི། གསོལ་བ་གདབ་ནས་གདོང་གཡོགས་བཅིངས་ཏེ། ཡེ་ཤེས་འདི་ནི་ཆེས་ཕྲ། ཞེས་སོགས་བརྗོད་ལ། དོན་དམ་སེམས་ཀྱི་ཆོས་ཉིད་དང་། དབང་བཞི་པའི་ཉམས་སུ་མྱོང་བ་གཉིས་རོ་གཅིག་པར་ཉམས་སུ་ལོངས་ཤིག ཅེས་བསྟན་པའོ། ། དེ་ནས་གདོང་གཡོགས་ཕྱེ་ལ།
དོན་དམ་བྱང་ཆུབ་སེམས་ཀྱི་དཀྱིལ་འཁོར་མཐོང་བ་ཡིན་ནོ། ། ཞེས་བསྟན་ཏོ། ། ཞེས་ཟེར་རོ། ། དེ་ཡང་གྱི་ན་སྟེ། ཡིད་ཀྱིས་མ་བསྒོམས་ན། ཚིག་ཙམ་གྱིས་བསྐུར་བས་དབང་མི་ཐོབ་པའི་ཕྱིར་དང་། སྔར་བཤད་པ་ལྟར་རྫོགས་རིམ་པའི་སྣོད་དུ་བྱེད་པའི་དབང་གསུམ་པ་ལ། རང་རིག་བདེ་སྟོང་བརྗོད་བྲལ་དུ་རྟོགས་པ་ཡོད་པས། དོན་དམ་སེམས་ཀྱི་ཆོས་ཉིད་དུ་བཞུ་བདེ་ལྷན་སྐྱེས་ཀྱི་ཉམས་མྱོང་རོ་གཅིག་ཅེས་པར་བསྟན་དགོས་པའི་ཕྱིར་རོ། ། ཚིག་གིས་བསྐུར་བས་ཚིག་ཙམ་གྱི་བསྐུར་བར་འགྱུར་བ་ནི་མ་ཡིན་ཏེ།
དབང་གསུམ་པར། དངོས་སམ་ཡེ་ཤེས་ཀྱི་ཕྱག་རྒྱ་བརྟེན་པས་ཚིག་ཙམ་གྱིས་ཕྱག་རྒྱ་བརྟེན་པ་དང་། དབང་བསྐུར་བར་མི་འགྱུར་བ་ལྟར་རོ། ། ཞེས་གསུངས་སོ། ། དེ་ནི་གྱི་ན་ལས་ཀྱང་གྱི་ན་སྟེ། སྨིན་བྱེད་ཀྱི་ཆོ་ག་བྱས་པས་སྨིན་བྱེད་ཙམ་དུ་འགྱུར་བའི་གང་ཟག་ལ། ཚིག་ཙམ་གྱིས་བསྐུར་བ་ཁོ་ན་ཡིན་ཏེ། ལམ་དུ་བྱེད་པ་དང་། རྟེན་ཅན་དང་། འབྲས་བུའི་བཞི་པ་རྣམས་ནི།
ལམ་དང་། ཁམས་འདུས་པ་ཐ་མ་དང་། ས་བཅུ་གསུམ་པའི་ཕྱེད་ལས་གོང་རོལ་དུ་མེད་པས། འདིར་སྐབས་དོན་མེད་ལ། དོན་གྱི་བཞི་པ་ཚིག་གིས་ངོ་སྤྲོད་པར་བྱེད་པ་ཉིད་འདིར་སྐབས་དོན་ཡིན་པའི་ཕྱིར་དང་། ཚིག་ཙམ་གྱི་སྒྲས་ཡིད་ཀྱི་བསྒོམ་པ་འགོག་པ་མ་ཡིན་པའི་ཕྱིར་དང་། དབང་རྫས་སྦྱིན་པ་ལ་ལྟོས་པ་མེད་པས། ཚིག་ཉིད་ཀྱིས་བསྐུར་ཞེས་བཞེད་པ་ཡིན་པའི་ཕྱིར་དང་། དེ་སྐད་དུ་ཡང་སཾ་བྷུ་ཊི་ལས། ཚིག་དབང་རིན་པོ་ཆེ་སྦྱིན་པར་བྱའོ། །
ཞེས་གསུངས་པའི་ཕྱིར་དང་། གཞན་དུ་ན། ཚིག་གིས་བསྐུར་བའི་སྒྲ་འཇུག་པའི་རྒྱུ་མཚན་མེད་པའི་ཕྱིར་དང་། ཁྱེད་རང་གིས་དཀྱིལ་འཁོར་གྱི་ཆོ་གར། བཞི་པའི་ཐད་དུ། ཕྱག་རྒྱ་མོ་དང་ལྷན་ཅིག་བསྒོམ་པ་ལ་སོགས་པའི་སྒོ་ནས་རྡོ་རྗེ་ནོར་བུ་བྱང་སེམས་ཀྱིས་གང་བའི་བར། སྔར་བཤད་པ་ལྟར་མྱོང་བར་བྱས་ཏེ། ཞེས་བཤད་པས་དབང་རྫས་ལ་མི་ལྟོས་པའང་མ་ཡིན་ལ། ཡིད་ཀྱིས་མི་བསྒོམ་པ་ནི་ཁྱེད་རང་ཡང་འགོག་པས། ཚིག་དབང་རིན་པོ་ཆེ་སྦྱིན་ཞེས་པའི་དོན་ཇི་ལྟར་ཡིན་པ་དགོས་པའི་ཕྱིར་རོ།། །།
ཡེ་ཤེས་འདི་ནི་ཞེས་པར། བསྟན་བཅོས་དེ་ཉིད་འདུས་པ་ལས། འགའ་ཞིག་ན་རེ། དབང་གསུམ་པའི་ཡེ་ཤེས་འདི་ནི་རྟོགས་པར་དཀའ་བས་ཆེ་ཕྲ་ཞིང་། རྟོག་པས་མི་ཕྱེད་པས་རྡོ་རྗེ་དང་། དམིགས་པ་མེད་པའི་དཔེ་ནི་ནམ་མཁའི་དཀྱིལ་ལྟར་མཐའ་དང་བྲལ་ལ། ཉོན་མོངས་པའི་སྡུག་བསྔལ་དང་བྲལ་ཞིང་སྲིད་པར་ཟད་པས་མཐར་ཕྱིན་པ་ནི་ཐར་པ་སངས་རྒྱས་ཀྱི་གོ་འཕང་སྦྱིན་པ་དང་། གདོད་ནས་མ་སྐྱེས་པ་ནི་གློ་བུར་གྱི་རྟོག་པ་ཞི་བ་ཉིད་དང་། ཐ་སྙད་ཀྱིས་བརྗོད་པའམ་ཤེས་པར་མི་ནུས་པས། ཁྱོད་རང་གི་ཕ་གྱིས་ལ་དཔེའི་ཡེ་ཤེས་རྟོགས་པར་བྱས་ཏེ་སངས་རྒྱས་ཀྱི་ཡེ་ཤེས་མངོན་དུ་གྱིས་ཤིག་པའོ། །
ཞེས་ཟེར་རོ། ། དེ་ཡང་མ་ཡིན་ཏེ། ཡེ་ཤེས་འདི་ནི་དབང་གསུམ་པའི་ཡེ་ཤེས་ཡིན་ན། གསང་དབང་གི་ཡེ་ཤེས་དེ་ནི་དབང་བཞི་པའི་ཡེ་ཤེས་ཡིན་པ་སོགས་ཧ་ཅང་ཐལ་བའི་ཕྱིར་དང་། དམིགས་པ་མེད་ན་རང་གིས་རྟོགས་པ་འགལ་བའི་ཕྱིར་དང་། ནམ་མཁའ་ནི་དངོས་མེད་མ་ཡིན་པས་མཐའ་བྲལ་མ་ཡིན་པའི་ཕྱིར་དང་། དབང་གསུམ་པར་དངོས་པོ་དང་སྲིད་པ་དེ་ཡེ་ཤེས་ཀྱི་ཡང་ཡིན་པས་ཐར་པ་ཡིན་པར་འགྱུར་བའི་ཕྱིར་དང་། མཐར་ཕྱིན་གྱི་དོན་རྡོ་རྗེ་འཆང་ཡིན་ན་འདིར་མཐར་ཕྱིན་སྦྱིན་པར་འགྱུར་བ་ལས། དེའི་ཁྱད་པར་གྱི་ཚིག་མེད་པའི་ཕྱིར་དང་། གདོད་མ་ནས་མ་སྐྱེས་པའི་རྟོག་པ་ཞི་བ་ཡིན་ན་ཆོས་ཐམས་ཅད་ཀྱང་རྟོག་པ་ཞི་བ་ཡིན་པར་འགྱུར་བའི་ཕྱིར་དང་།
དངོས་པོ་འགའ་ཞིག་གདོད་མ་ནས་མ་སྐྱེས་པ་ཡིན་ན་ཡེ་ཤེས་འདི་ཡང་གདོད་མ་ནས་མ་སྐྱེས་པར་མི་འགྲུབ་པའི་ཕྱིར་དང་། སྒྲས་བརྗོད་མི་ནུས་ཤིང་བློས་ཤེས་མི་ནུས་ན། ཁྱེད་རང་གི་ཕ་བྱས་ནས་ཡང་ཤེས་པར་མི་ནུས་པའི་ཕྱིར་རོ། ། ཞེས་གསུངས་སོ།། །། དེ་ནི་རིགས་པ་མ་ཡིན་ཏེ། སཾ་བྷུ་ཊི་ལས། དབང་གི་ཆོ་ག་འདིས་སྦྱིན་པར་བྱའོ། ། སློབ་མའི་ལྷག་པར་མོས་པ་དང་། ཟབ་པ་དང་རྒྱ་ཆེ་བ་རིག་པས་ལྷག་པར་མོས་པ་ཡིད་ཀྱིས་ཤེས་པར་བྱས་ནས། ཚིག་དབང་རིན་པོ་ཆེ་སྦྱིན་པར་བྱའོ། །
གང་ཐོབ་དབང་རབ་མཆོག་ནི་རིགས་ཀྱི་བདག་པོར་གཟུང་བ་རྙེད་པར་དཀའ་ཞིང་མཚུངས་པ་མེད་པར་བསྡམས། ། ལོངས་སྤྱོད་པ་ཡི་རྫོགས་པའི་ཞིང་གི་དཔལ་དག་བླང་བར་བྱས་ནས་བྱང་ཆུབ་ཆེན་པོའི་དབང་བསྐུར་བ། ། བཀའ་ཡི་གནང་བ་རྙེད་ནས་འཇིག་རྟེན་གསུམ་གྱི་དགྲ་བོ་ལས་རྒྱལ་རྩོམ་པའི་གོ་ཆ་བགོས་པའི་བློ། ། བྱང་ཆུབ་དག་ལ་འགོད་པའི་སེམས་ཀྱིས་འདིར་ནི་དེ་ཉིད་རྣལ་འབྱོར་པས་ནི་དྲི་མ་མེད་པར་སྤྱོད། ། ཞེས་གསུངས་ལ། དེའང་ཚིག་དབང་རིན་པོ་ཆེ་སྦྱིན་པར་བྱའོ། ། ཇི་ལྟར་སྦྱིན་ན། གང་ཐོབ་ཅེས་སོགས་ཏེ། དབང་གསུམ་པའོ། ། ཚུལ་ཇི་ལྟར་ཞེ་ན།
རིགས་ཀྱི་བདག་པོ་སོགས་ཏེ། རྩ་གཉིས་ཀྱི་སྤྱི་བོར་མཚུངས་པ་མེད་པའི་བྱང་སེམས་འཕྲད་ཅིང་བསྡམས་པ་མེད་པའོ། ། འདིས་ནི་རྩ་བཙལ་བའི་སྦྱོར་བ་ལམ་དུས་ཁོ་ནར་འདོད་པ་ཡང་བསལ་བ་ཡིན་ནོ། ། ལོངས་སྤྱོད་རྫོགས་པ་ནི། བདེ་བའི་ལོངས་སྤྱོད་རྫོགས་པའོ། ། བྱང་ཆུབ་ཆེན་པོ་ནི། དེས་ལྷན་སྐྱེས་ཀྱི་ཡེ་ཤེས་མངོན་དུ་བྱས་པའོ། ། བཀའི་གནང་བ་ནི། དེ་བླ་མས་ལེགས་པར་ངོ་སྤྲད་པའོ། ། འཇིག་རྟེན་གསུམ་གྱི་སོགས་ནི།
དེ་ཉིད་མཐར་ཕྱིན་པ་བསྐྱེད་པའི་ཕྱིར། འབད་པར་གྱིས་ཤིག་པའོ། ། དེ་སྐད་དུ་ཡེ་ཤེས་སྙིང་པོ་ལས་ཀྱང་། ཤེས་རབ་ཡེ་ཤེས་ནི་ཁམས་ཀྱི་ལོ་དང་ལྡན་པའི་གཞོན་ནུ་པ་ལ་ལྷན་ཅིག་བསྲུབ་པ་དང་བསྲུབ་ཐབས་ཆེན་པོ་འཕོ་བའི་དུས་སུ་ཡེ་ཤེས་ཉམས་སུ་མྱོང་བའོ། ། དེ་ལྟར་དེ་བཞིན་བཞི་པ་ནི། ། དེ་ཉིད་བསྟན་པར་བྱེད་པས་སོ། ། དེའི་ཕྱིར་དེ་ལྟར་དེ་བཞིན་ཞེས་བསྟན་པའོ། ། ཞེས་གསུངས་པ་རྣམས་ལ། གཞན་དག་འགོག་པའི་ཟོལ་གྱིས་དགག་པ་བརྗོད་པར་འགྱུར་བའི་ཕྱིར་དང་། དམིགས་མེད་ཡིན་པར་རྟོགས་པར་འགལ་ན།
མི་འགྱུར་བའི་བདེ་བ་ཆེན་པོའང་རྟོགས་པ་མི་སྲིད་པར་ཐལ་ཏེ། དེ་ཉིད་དམིགས་མེད་དུ་དུས་ཀྱི་འཁོར་ལོ་ལས་ལན་གཅིག་མ་ཡིན་པར་གསུངས་པའི་ཕྱིར་དང་། ནམ་མཁའ་འགའ་ཞིག་དངོས་མེད་མ་ཡིན་པས། ནམ་མཁའ་དངོས་མེད་མ་ཡིན་པར་མི་འགྲུབ་པའི་ཕྱིར་དང་། དེ་ཉིད་ཀྱིས་སྲིད་པའི་གཉེན་པོ་བྱས་ཏེ་ཟད་པ་ན་ཐར་པ་ཐམས་ཅད་མཁྱེན་པའི་གོ་འཕང་སྦྱིན་ཞེས་བཞེད་པས་གསུམ་པའི་ཡེ་ཤེས་དེ་ཉིད་ཐར་པ་ཡིན་པར་བཞེད་དགོས་པའི་རྒྱུ་མཚན་ཅི་ཡང་མེད་པའི་ཕྱིར་དང་། ཐར་ཕྱིན་ཞེས་བཞེད་ཀྱི། མཐར་འབྱིན་ཞེས་རྒྱུད་ལས་ཡང་མི་འབྱུང་ཞིང་། མ་སྨྲས་པའི་ཕྱིར། ཕྱོགས་སྔ་མ་ལོངས་པའི་དགག་པ་ཡིན་པའི་ཕྱིར་དང་། ཆོས་ཐམས་ཅད་གདོད་མ་ནས་མ་སྐྱེས་ན་རྟོག་པ་ཞི་བ་ཡིན་པར་ཤིན་ཏུ་ཡང་བཞེད་པའི་ཕྱིར་དང་།
སྒྲ་རྟོགས་གིས་ཤེས་བརྗོད་མི་ནུས་པས་ཤེས་པར་མི་ནུས་ན། དཔེར་བྱ་ཀུན་ལས་འདས་པ་སྟེ། ། ཤེས་དང་ཤེས་བྱའི་བདག་པོ་མཆོག ། ཞེས་དང་། རང་གི་རིགས་པའི་ཡེ་ཤེས་འདི། ། ངག་གི་ལམ་འདས་སྤྱོད་ཡུལ་ཉིད། ། ཅེས་སོགས་རྣམས་ལ་ཡང་དགག་པ་བརྗོད་པར་འགྱུར་བའི་ཕྱིར་རོ།། །། རྟོགས་པ་བརྗོད་པར། དོན་དམ་བྱང་ཆུབ་སེམས་ཀྱི་དཀྱིལ་འཁོར་མཐོང་། ། ཞེས་པ་ནི།
ལྷན་སྐྱེས་ཀྱི་ཡེ་ཤེས་ཆོས་ཐམས་ཅད་ཀྱི་དེ་ཉིད་དུ་ངེས་པའོ། ། རྟེན་དཀྱིལ་འཁོར་བཞིའི་དབང་དུ་བྱས་ན། སྙིང་པོ་ཡེ་ཤེས་རླུང་ངོ་། ། བསྐུར་ཚུལ་ནི། ཡེ་ཤེས་འདི་ནི་ཞེས་སོགས་ཀྱི་ཚུལ་གྱིས་སོ། ། ངོ་བོ་ནི་ལྷན་སྐྱེས་ཆོས་ཐམས་ཅད་ཀྱི་དེ་ཁོ་ན་ཉིད་དུ་རྟོགས་པས། ངོ་བོ་ཉིད་སྐུའི་སྤངས་རྟོགས་ཀྱི་ནུས་པ་འཇོག་པའོ།། །། དབང་གསུམ་པ་དང་བཞི་པའི་ཁྱད་པར་ལ། ལམ་རིམ་དུ་བཤད་པའི་དོན་བསྡུས་ནས། འགོད་པར་བྱེད་པ་ལོ་ཙཱ་བ་ངག་དབང་པ་་་་་་ཁ་ཅིག་ན་རེ།
ཚིག་གི་བཞི་པ་ནི། ཤེས་རབ་ཡེ་ཤེས་དེ་ཉིད་བྱང་ཆུབ་ཀྱི་སེམས་བསྒོམ་པས་འཕེལ་ཏེ། དབྱིངས་རིག་དབྱེར་མེད་དུ་འགྱུར་བ་ནི། དབང་བཞི་པའོ་ཞེས་སྟོན་པའོ། ། དོན་གྱིས་བཞི་པ་ནི། རིག་མ་ལས་ལྷན་སྐྱེས་ཀྱི་དོན་མཚོན་པའི་ཡེ་ཤེས་ཐོབ་པ་དེའི་རྒྱུན་བསྐྱངས་པས་མཐར་སྒྲིབ་པ་ཟད་པའི་དབྱིངས་རིག་དབྱེར་མེད་དུ་ཞུགས་པའི་ཡེ་ཤེས། ཡན་ལག་བདུན་ལྡན་གྱི་ལྷ་ལྟ་བུ། ཕྱག་རྒྱ་ཆེན་པོ་ཤར་བ་དེ་ཉིད་དབང་བཞི་པའོ། ། མདོར་ན་དབང་གསུམ་པའི་ཚེ་ལུས་ཀྱང་ལྷ་སྐུ་རུ་མོས་པ་ཙམ་ཡིན་གྱི་སངས་རྒྱས་ཀྱི་སྐུ་རུ་སོང་བ་མེད། སེམས་ཀྱང་དངོས་པོའི་དེ་ཁོ་ན་ཉིད་ལ་ཞུགས་པ་ཡང་ཡུད་ཙམ་པ་དང་།
མོས་པ་ཡིད་བྱེད་དོན་སྤྱིའི་སྒོ་ནས་རྟོགས་པ་ཡིན་གྱི། སེམས་དེ་ཁོ་ན་ཉིད་ལ་ཆུ་ལ་ཆུ་བཞག་པ་བཞིན་དབྱེར་མེད་དུ་ཞུགས་པ་ཡང་མེད་ལ། འོན་ཀྱང་དབང་གསུམ་པའི་ཡེ་ཤེས་དེ་ཡུན་དུ་གོམས་པར་བྱས་པས། མཐར་མོས་པ་ཙམ་མིན་པར་ལུས་ཀྱང་སངས་རྒྱས་ཀྱི་གཟུགས་སྐུ་དང་། སེམས་ཀྱང་དེ་ཁོ་ན་ཉིད་དང་དབྱེར་མེད་པར་ཞུགས་ཏེ། དུས་རྟག་ཏུ་དེ་ལ་མཉམ་པར་བཞག་པ་དེ་ལ། སྔགས་ཀྱི་སྒྲུབ་བྱ་ཡན་ལག་བདུན་ལྡན་དང་། དབང་བཞི་པ་དང་། ཟུང་འཇུག་ཅེས་ཀྱང་ཟེར་རོ། ། ཡན་ལག་བདུན་ནི་ངག་དབང་གྲགས་པས།
ལོངས་སྤྱོད་རྫོགས་དང་ཁ་སྦྱོར་བདེ་ཆེན་རང་བཞིན་མེད། ། སྙིང་རྗེས་ཡོངས་གང་རྒྱུན་མི་ཆད་དང་འགོག་པ་མེད། ། ཡན་ལག་བདུན་བཤད་དོན་དང་ལྡན་པ་བསྒྲུབ་བྱ་འདིར། ། བདག་བློ་ཚད་མས་སྤོངས་དགོས་བློ་ཅན་གྱིས་ཀྱང་བསྔགས། ། ཞེས་གསུངས་སོ། ། དེ་ལ་ལོངས་སྤྱོད་རྫོགས་པ་ནི་མཚན་དཔེས་སྤྲས་པའི་སྐུའོ། ། དེས་ནི་ཆོས་སྐུ་དང་སྤྲུལ་པའི་སྐུ་ཡང་བཟུང་སྟེ། སྐུ་གསུམ་ཐ་མི་དད་མངའ་བས་སོ། ། ཁ་སྦྱོར་ནི། དེ་ཉིད་དང་མཚུངས་པའི་ལྷ་མོ་དང་སྙོམས་པར་ཞུགས་པ་ཡིན་ཏེ།
ལོངས་སྐུ་ཙམ་མཚན་ཉིད་ཐེག་པ་ལ་ཡང་ཡོད་པས་སོ། ། འདོད་ཁམས་ཀྱི་སེམས་ཅན་ལྷག་པར་ཆགས་པ་སྤྱོད་པ་རྣམས་རྗེས་སུ་གཟུང་བའི་ཕྱིར་དུ་རྒྱལ་བས་སྙོམས་འཇུག་བསྟན་པའོ། ། སྒྱུ་མ་མཁན་གྱིས་སྤྲུལ་པའི་སྐྱེས་པ་བུད་མེད་ཁ་སྦྱར་ལ་བདེ་བ་ཆེན་པོར་མི་འགྱུར་ལ། འདི་ལས་འགྱུར་བས་བདེ་ཆེན་ཏེ། ཆེན་པོ་ནི་ཤིན་ཏུ་རྒྱ་ཆེ་བ་དང་། ཟག་པ་མེད་པ་དང་། གྱ་ནོམ་པ་དང་། འཁོར་བ་ཇི་སྲིད་པར་གནས་པའོ། ། དེ་ལྟ་བུའི་སངས་རྒྱས་ཀྱང་རང་བཞིན་མེད་པ་གཅིག་བསྒྲུབ་བྱ་ཡིན་གྱི། བདེན་པར་བཟུང་བས་མིན་ནོ། །
ཞེས་བསྟན་པའི་དོན་དུ་རང་བཞིན་མེད་པའོ། ། ཡུམ་ལས། སངས་རྒྱས་ཀྱང་རྨི་ལམ་ལྟ་བུ་སྒྱུ་མ་ལྟ་བུ། མྱ་ངན་ལས་འདས་པའི་ཆོས་གཞན་ཞིག་ཡོད་ན་ཡང་རྨི་ལམ་ལྟ་བུ། སྒྱུ་མ་ལྟ་བུ་ང་སྨྲའོ། ། ཞེས་གསུངས་སོ། ། རང་བཞིན་མེད་པའང་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་ཡིན་གྱི། ནམ་མཁའི་མེ་ཏོག་གམ། རི་བོང་གི་རྭ་བཞིན་དུ་སོང་བའི་སྟོང་པ་ཉིད་ནི་མེད་པ་ཡིན་པས་མངོན་སུམ་དུ་བྱར་མི་རུང་ངོ་། ། གཙུག་ན་རིན་པོ་ཆེས་ཞུས་པའི་མདོར།
སྦྱིན་པ་ནས་སངས་རྒྱས་ཀྱི་ཆོས་ཀྱི་བར་རྣམས་དང་མ་བྲལ་བའི་སྟོང་པ་ཉིད་དང་། རྣམ་ཀུན་མཆོག་ལྡན་གྱི་སྟོང་པ་ཉིད་དུ་གསུངས་སོ། ། ལོངས་སྐུ་ལ་སོགས་པ་དང་སྦྱིན་པ་ལ་སོགས་པའི་རྣམ་པ་རྣམས་ནི། མཆོག་ཡིན་ཏེ་དེ་རྣམས་ནི་བུམ་པ་ལ་སོགས་པའི་རྣམ་པ་གཞན་རྣམས་ལས་ཁྱད་པར་དུ་འཕགས་པ་ལ་རིན་པོ་ཆེ། སྙིང་རྗེས་ཡོངས་གང་ནི། ཡིད་བཞིན་གྱི་ནོར་བུ་ལྟར་མི་རྟོག་བཞིན་དུ་སེམས་ཅན་གྱི་དོན་མཛད་པའོ། ། རྒྱུན་མི་ཆད་པ་ནི། སྲིད་ཞི་ལ་མི་གནས་པའི་མྱང་འདས་སོ། ། འགོག་པ་མེད་པ་ནི། རྒྱུན་མི་ཆད་པ་ཙམ་སྤྲུལ་སྐུ་ལ་ཡང་ཡོད་པས་མྱ་ངན་ལས་མི་འདའ་བར་འཁོར་བ་ཇི་སྲིད་པར་བཞུགས་པའོ། །
རང་འགྲེལ་གྱི་དོན་ཏོ། ། ཡན་ལག་བདུན་ལྡན་དེ་བཞི་པར་འདོད་པར་ཅིས་ཤེས་ཤེ་ན། ཡན་ལག་བདུན་པ་ལས། དེ་ལྟར་སྒྲ་དང་ལྡན་ཉིད་ཕྱིར། ། ཡང་གི་སྒྲ་དོན་ལྡན་ཕྱིར་དང་། ། དེ་བཞིན་སྒྲ་དོན་སྐྱེས་ཉིད་ཕྱིར། ། བཞི་པ་དེ་བཞིན་ཉིད་བདག་འདོད། ། ཅེས་ཏེ། རྒྱུད་སྡེ་རྣམས་སུ། དེ་ལྟར་རིན་ཆེན་བཞི་པ་ཡང་། །
ཞེས་པའམ། ཕལ་ཆེར་དུ། བཞི་པ་དེ་ཡང་དེ་བཞིན་ནོ། ། ཞེས་འབྱུང་བས། བཞི་པ་སྟོན་པ་ན། ཤེས་རབ་ཡེ་ཤེས་དཔེར་བླངས་ནས། དེས་མཚོན་ཏེ། དབང་བཞི་པ་སྟོན་པའི་ཚིག་དེ་ལ། དེ་ལྟར་གྱི་སྒྲ་དང་། དེ་བཞིན་གྱི་སྒྲ་དང་།
དམང་གི་སྒྲ་གསུམ་ཡོད་པའི་དོན་བཤད་ན། དབང་བཞི་པ་ཡན་ལག་བདུན་ལྡན་དུ་བདག་འདོད་ཀྱི། གཞན་དག་མི་འདོད་པ་ནི། ཡན་ལག་གཉིས་ལ་སོགས་པ་དང་བྲལ་བའི་ཕྱིར་མི་འཐད་དོ། ། དེ་བཞིན་ཞེས་པ་ནི། གསུམ་པ་དང་བཞི་པ་འདྲ་བར་སྟོན་ལ། འདྲ་ཚུལ་ནི། སྦྱོར་བ་བདུན་པར། རྡོ་རྗེ་འཛིན་པ་ཆེན་པོ་ཡི། ། སྐུ་ཆེན་ལྟ་བས་མི་ངོམས་པའི། །
ཞལ་གསུམ་ཕྱག་དྲུག་ལྟར་སྣང་བ། ། མཆོག་ཀུན་ལྡན་པ་རིགས་མས་འཁྱུད། ། ཤེས་རབ་ཡེ་ཤེས་དབང་དུས་སུ། ། མཚན་ཉིད་དེ་ཡི་ཚུལ་དུ་གནས། ། ཞེས་པ་ལྟར་གསུམ་པའི་དུས་སུ། ལྷ་ཡབ་ཡུམ་སྙོམས་འཇུག་གི་རྣམ་པ་ཅན་དུ་ཡོད་པ་བཞིན་དུ། བཞི་པ་ཡང་དེ་ལྟ་བུའི་ཚུལ་དུ་བཞུགས་པར་སྟོན་ཏེ། འདིས་ནི་ལོངས་སྐུ་དང་ཁ་སྦྱོར་གྱི་ཡན་ལག་གཉིས་དང་ལྡན་པར་བསྟན་ནོ། ། ཡང་གི་གསུམ་པ་ལ་བདེ་བ་ཡོད་པར་མ་ཟད་བཞི་པ་ལ་ཡང་ཡོད་ཅེས་སྟོན་ལ། དེ་ཡང་སྔ་མ་ལས་ཁྱད་ཞུགས་པའི་བདེ་བ་ཆེན་པོ་ཡིན་པས།
བཞི་པ་ནི་དེ་བཞིན་གྱིས་ཡན་ལག་དང་ལྡན་པར་གསུངས་སོ། ། ཁྱད་པར་ནི། རྒྱ་ཆེ་བ་དང་། ཟག་པ་མེད་པ་དང་། གྱ་ནོམ་པ་དང་། རྒྱུན་མི་ཆད་པ་དང་། འཁོར་བ་ཇི་སྲིད་པར་གནས་པར་རྫོགས་པའི་ཁྱད་པར་རོ། ། དབང་གསུམ་པ་ལ་ནི་དེ་དག་མེད་དེ། ནོར་བུ་རྩ་ལ་གནས་ཀྱི་ཐམས་ཅད་ལ་མ་ཁྱབ་པས་རྒྱ་ཆེ་བ་མ་ཡིན་པ་དང་། ལས་བརྒྱའི་སྟོབས་ལས་བྱུང་བའི་ཟག་པ་དང་བཅས་པ་དང་།
ལས་བརྒྱ་ལ་དྲག་ཏུ་འཁྱུད་པ་ལ་སོགས་པའི་སྡུག་བསྔལ་བས་གྱ་ནོམ་པ་མ་ཡིན་པ་དང་། ཡུན་ཐུང་ངུ་ལས་མི་གནས་པས་རྒྱུན་མི་ཆད་པ་མེད་དོ། ། དེ་བཞིན་གྱི་སྒྲས་ནི། དབང་གསུམ་པའི་ཏིང་ངེ་འཛིན་གསུམ་ལ་མཁས་པའི་ལས་ཀྱི་ཕྱག་རྒྱ་དང་ཐབས་ལ་སོགས་པ་ཚོགས་པ་ལས་སྐྱེས་པ་དེ་བཞིན་དུ། བཞི་པ་ཡང་དེ་དང་འདྲ་བའི་ཐབས་ཤེས་ཀྱི་ཚོགས་པ་ལས་སྐྱེའི་གཞན་དུ་མ་ཡིན་ནོ། ། དེ་ཡང་བདེ་བ་ཆེན་པོའི་ཡན་ལག་ནི། ཡན་ལག་རྣམས་ཀྱི་གཙོ་བོ་དང་། གཞན་རྣམས་ནི་དེའི་ཡན་ལག་ཡིན་ཏེ། སྦྱོར་བ་བདུན་པར། སྦྱོར་བ་གཞན་ཀུན་སྦྱོར་བ་འདིའི། །
ཡན་ལག་ཏུ་ནི་ཤེས་པར་བྱ། ། ཞེས་སོ། ། མདོར་ན། དབང་གསུམ་པའི་སྐབས་སུ། རང་གི་ལུས་ལོངས་སྐུའི་རྣམ་པ་ཅན། ཡབ་ཡུམ་ཞལ་སྦྱོར། ཕན་ཚུན་འཁྱུད་པར་སྣང་བའི་ངང་ནས་ཐུགས་དངོས་པོའི་དེ་ཁོ་ན་ཉིད་ལ་ཞུགས་པའི་ལྷན་སྐྱེས་ཀྱི་ཡེ་ཤེས་ལ་གནས་པ་དེ་གཉིས་དཔེར་བླངས་ནས། དོན་འདི་ཐབས་དང་བཅས་པར་ཉམས་སུ་བླངས་པས། མཐར་རང་ལུས་མཚན་དཔེས་སྤྲས་པས་ལོངས་སྐུ་དང་། ཁ་སྦྱོར་གྱི་ཡན་ལག་གཉིས་ལྡན་དུ་གྱུར་པ་ན།
ཐུགས་ཀྱང་དེ་ཁོ་ན་ཉིད་ལ་གནས་པ། འཁོར་བ་ཇི་སྲིད་པར་གནས་པའི་བདེ་བ་ཆེན་པོ་དང་། རང་བཞིན་མེད་པའི་ཡན་ལག་གཉིས་ཀྱི་བདག་ཉིད་དུ་གྱུར་པའི་ཟུང་འཇུག་དེ་དབང་བཞི་པའོ་ཞེས་ངོ་སྤྲད་པའོ། ། འདི་དག་གཙོ་བོར་ངག་དབང་གྲགས་པའི་ཡན་ལག་བདུན་པ་དང་། དཔལ་འཛིན་དང་། ལ་བའི་ན་བཟའ་ཅན་དང་། ཨ་བྷྱ་སོགས་བཞིན་བཤད་ཀྱི། རྒྱུད་སྡེར། བཞི་པ་སྟོན་པ་ན། གསུམ་པ་བཞིན་ནོ་ཞེས་ཁ་འཕངས་ནས།
གསལ་བར་མ་གསུངས་པས། རྒྱ་གར་དུའང་འདོད་ཚུལ་མི་འདྲ་བ་དུ་མ་བྱུང་སྟེ། ནོར་བུར་གནས་པའི་བདེ་བ་གསུམ་པ་དང་། དེ་ལས་འཕོས་པའི་བྱང་སེམས་བཞི་པ་དང་། དབང་གསུམ་པའི་དེ་མ་ཐག་ཏུ། བྱང་སེམས་འདུ་ཤེས་མྱངས་པ་ལ་བཞི་པ་དང་། གསུམ་པའི་དེ་མ་ཐག་ཏུ་རིག་མ་གཞན་ལ་ལོངས་སྤྱད་པ་ལ་བཞི་པར་འདོད་པ་སོགས་འདོད་པ་བཅུ་བདུན་འབྱུང་ངོ་ཞེས་ཡན་ལག་བདུན་ལྡན་གྱི་འགྲེལ་པར་བཀོད་དོ། ། ཞེས་འཆད་དོ།། །། བསྟན་བཅོས་དེ་ཉིད་འདུས་པ་ལས། འགྲེལ་ཆེན་དྲི་མ་མེད་པའི་འོད་ལས།
བྱང་ཆུབ་ཀྱི་སེམས་ཀྱི་ཐིག་ལེ་འགྱུར་བའི་བདེ་བ་ཀུན་ཏུ་བཟང་པོའི་བདེ་བ་ཆེན་པོ་ཤེས་རབ་ཡེ་ཤེས་སུ་དེ་བཞིན་གཤེགས་པས་གསུངས་པ་འདི་ནི། དེ་ལྟར་མ་ཡིན་ཏེ། གང་གི་ཕྱིར། བཞི་པ་དེ་ཡང་དེ་བཞིན་ནོ། ། ཞེས་པའི་དགག་པ་གསུངས་པའི་ཕྱིར་རོ། ། འདིར་གལ་ཏེ། གསུམ་པ་འགྱུར་བའི་བདེ་བ། ཤེས་རབ་ཡེ་ཤེས་ཀུན་ཏུ་བཟང་པོ་བདེ་བ་ཆེན་པོ་བཞི་པ་ཡིན་ན། དེ་ནི་མངོན་པར་བརྗོད་ཟིན་པ། མངོན་པར་བརྗོད་པར་འགྱུར་རོ། །
དེ་ལྟར་ཡང་རིགས་པ་མ་ཡིན་ཏེ། གང་གི་ཕྱིར་བཟློས་པའི་སྐྱོན་དུ་ཐལ་བར་འགྱུར་བའི་ཕྱིར་རོ། ། ཇི་ལྟར་ལག་པ་ཞེས་བརྗོད་པའི་རྗེས་ལ། སླར་ཡང་ལག་པ་ཞེས་པ་དང་། དེ་བཞིན་དུ་སླར་ཡང་ཞོ་ཞེས་པ་བཞིན་ནོ། ། འདི་ནི་བྱིས་པ་དང་། སྨྱོན་པའི་ཚིག་སྟེ། མཁས་པ་རྣམས་ཀྱིས་ནི་མ་ཡིན་ནོ། ། དེའི་ཕྱིར། བཞི་པ་ཞེས་གསུངས་པའི་ཕྱིར།
གསུམ་པར་མི་འགྱུར་རོ། ། དེ་ཡང་དེ་བཞིན་ནོ། ། ཞེས་གསུངས་པའི་ཕྱིར། དེ་ཉིད་ཤེས་རབ་ཡེ་ཤེས་སོ་ཞེས་དང་། འདིར་གལ་ཏེ་ཐིག་ལེ་འདོར་བའི་གསུམ་པ་ཤེས་རབ་ཡེ་ཤེས་དེ་ཉིད་བཞི་པ་ཡིན་ན། དེའི་ཚེ་བཅོམ་ལྡན་འདས་བཅུ་དྲུག་ཕྱེད་ཕྱེད་ཐིག་ལེ་འཆང་བར་མི་འགྱུར་ཞིང་། གལ་ཏེ་བཞི་པ་ཁྱད་པར་ཡིན་ན། དེའི་ཚེ་དགའ་བ་དང་། མཆོག་དགའ། ཁྱད་པར་དགའ་བ་དང་།
ལྷན་ཅིག་སྐྱེས་པ་བསམ་གཏན་བཞི་པོའི་རྩེ་མོ་འཆང་བར་མི་འགྱུར་ཞིང་། དེའི་ཕྱིར་རོ། ། དེ་བཞིན་གཤེགས་པའི་ཡེ་ཤེས་ནི། ། དབང་པོ་མེད་ཅིང་རང་རིག་པ་འོ། ། ཞེས། བཞི་པ་དང་། གསུམ་པ་མི་གཅིག་པར་གསུངས་ཤིང་། དཔལ་ཕྱག་ན་རྡོ་རྗེས། བདེ་མཆོག་ལས་ཀྱང་། འདིར་བྱིས་པའི་སྐྱེ་བོ་རྣམས་གསུམ་པའི་ཤེས་རབ་ཡེ་ཤེས་ཉིད་དབང་བཞི་པའོ། །
ཞེས་སྨྲ་བར་འགྱུར་ཏེ། དེས་ན་བརྗོད་པར་བྱའོ། ། གསུམ་པའི་ཤེས་རབ་ཡེ་ཤེས་ཉིད། སླར་ཡང་བཞི་པ་དེ་བཞིན་གྱི་སྒྲས་བཞི་པར་མི་འགྱུར་རོ། ། གལ་ཏེ་གསུམ་པ་དེ་ཉིད་བསྐྱར་ནས་བརྗོད་ན། ཚིག་བཟློས་པའི་སྐྱོན་དུ་ཐལ་བར་འགྱུར་རོ། ། ཅིས་ཏེ་གསུམ་པ་ནི་རྒྱུ་ཡིན་ཞིང་། བཞི་པ་ནི་འབྲས་བུའོ། ། རྒྱུ་དང་འབྲས་བུ་དག་ལ་དབྱེ་བ་མེད་པའི་ཕྱིར།

བཞི་པ་ཡང་གསུམ་པར་འགྲུབ་བོ། ། ཞེས་པའི་བྱིས་པ་རྣམས་ཀྱི་ཚིག་འབྱུང་བར་འགྱུར་ཏེ། དེས་ན་བརྗོད་པར་བྱའོ། ། འདི་ཉིད་བཅོམ་ལྡན་འདས་ཀྱིས་གསུང་པ་མ་ཡིན་ཏེ། སྔར་བརྗོད་པའི་དོན་དམ་པའི་བདེན་པ་ལས་སོ། ། གང་གི་ཕྱིར་བཅོམ་ལྡན་འདས་ཀྱིས་འབྲུ་གསུམ་བསྒྲུབ་པའི་ཕྱིར། ཕྱག་རྒྱ་གསུམ་གསུང་པའི་ཕྱིར་རོ། ། ཞེས་དོན་དམ་པའི་བདེན་པ་མ་ཡིན་པས། ཕྱོགས་རེས་བློས་བཏགས་པ་ཙམ་དུ་ཟད་པའི་ཕྱིར་རོ། ། དེའི་ཕྱིར་འདིར་ནི། རྒྱུད་སྡེ་རྒྱ་མཚོའི་དོན་ལེགས་པར་གཟིགས་པ་དཔལ་ལྡན་ས་སྐྱ་པའི་བཞེད་པས་སྨིན་བྱེད་ཀྱི་གསུམ་པ་དང་བཞི་པའི་ཁྱད་པར།
སྔ་མ་ནི་དབང་གི་ཆོ་ག་དེ་དག་ལ་བརྟེན་ནས་བཞུ་བདེ་ལྷན་སྐྱེས་ཀྱི་ཡེ་ཤེས་རྒྱུད་ལ་སྐྱེས་པ་ཡིན་ལ། ཕྱི་མ་ནི་ཡེ་ཤེས་དེ་ཉིད་ཆོས་ཐམས་ཅད་ཀྱི་དེ་ཁོ་ན་ཉིད་དུ་སློབ་དཔོན་གྱིས་ངོ་སྤྲོད་པས་ངེས་པའི་ཤེས་པ་ཁྱད་པར་ཅན་སྐྱེས་པ་ཡིན་ནོ།། །། བརྒྱད་པ་འཇུག་གི་བྱ་བ་ནི། དེ་ནས་འཇུག་གི་ཞེས་པ་ནས། བུམ་པའི་དབང་བསྐུར་བའི་ཆོ་གའོ། ། ཞེས་པའི་བར་གྱིས་བསྟན་ཏོ།། །། དེ་ལ་བསྟན་བཅོས་དེ་ཉིད་འདུས་པ་ལས། ཕལ་པོ་ཆེ་དག ཡེ་ཤེས་པ་རྣམས་རང་ལས་ཕྱི་རོལ་དུ་ཆོས་ཀྱི་དབྱིངས་སུ་གཤེགས་སུ་གསོལ། ཨོཾ་ཨཱཿཧཱུྃ་ཞེས་པས་དམ་ཚིག་པ་བདག་ལ་བསྡུ།
ཨོཾ་གི་ལི་སོགས་བརྗོད་ཅིང་། རྡུལ་ཚོན་རྣམས་བསྡུས་ནས་ཆུ་བོ་ལ་སོགས་པར་དོར། གྲུབ་ན་སྦྱིན་སྲེག་སོགས་བྱ་སྟེ། ཚོགས་འཁོར་སོགས་བྱའོ། ། ཞེས་ཟེར་རོ། ། དེ་ནི་མ་ཡིན་ཏེ། སཾ་བྷུ་ཊི་དང་། དེ་ཉིད་འདུས་པ་ལས་གསུང་པའི་ཆོ་གར། ཕྱི་རོལ་དུ་འདོར་བ་ནོར་བར་ཕལ་ཆེར་འཆད་ཅིང་། གཞན་གྱི་ཆོ་ག་གི་ལི་སོགས།
འགའ་ཞིག་ལྷག་པའི་ཕྱིར་དང་། སཾ་བྷུ་ཊི་ལས། ཛ་ཧཱུྃ་བཾ་ཧོཿ ཞེས་པས། ཁྱད་པར་འཕགས་པའི་ཡེ་ཤེས་པ། ནང་དུ་བཞུགས་པ་སྔ་ཕྱི་ཐམས་ཅད་དུ་གསུངས་པ། ཕྱི་རོལ་དུ་འདོར་བ་ནོར་བའི་སྐྱོན་ཆགས་པའི་ཕྱིར་རོ། ། ཞེས་གསུངས་སོ།། །། དེ་ནི་རིགས་པ་མ་ཡིན་ཏེ། སཾ་བྷུ་ཊི་ལས།
སྟ་གོན་གྱི་ཐད་དུ་སྔར་བཤད་པ་ལྟར། གཤེགས་སུ་གསོལ་བ་དང་། ཨོཾ་ཨཱརྨ་ཏིཥྛ་ཧཱུྃ་སྭཱ་ཧཱ། ཕྱི་ནས་བདག་གི་དབུགས་ཀྱིས་ནི། ། བདག་གི་ལུས་ལ་ཐིམ་པར་བྱ། ། སྐད་ཅིག་གཅིག་པའི་རྣལ་འབྱོར་གྱིས། ། བདག་གི་དངོས་པོ་འཆད་པར་བྱ། ། ཨོཾ་སརྦ་དུཥྚ་གྲིཧྣ་གཙྪ་ཧཱུྃ་ཕཊ། སེ་གོལ་གསུམ་གཏོགས་ནས་ནི། ཕྱི་རོལ་གྱི་ལྷ་རྣམས་གཤེགས་སུ་གསོལ་བར་བྱའོ། །
ཞེས་ཤླཽ་ཀ་དང་པོས། ཡེ་ཤེས་པ་གཤེགས་སུ་གསོལ་བ་དང་། ཨོཾ་ཨརྨ་ཞེས་དང་། ཤླཽ་ཀ་གཅིག་གིས་དམ་ཚིག་པ་རང་ལ་བསྡུ་བ་དང་། ཨོཾ་དུཥྚ་ཞེས་སོགས་ལྷག་མ་རྣམས་ཀྱིས་འཇིག་རྟེན་པའི་འཁོར་གཤེགས་སུ་གསོལ་བ་ཤིན་ཏུ་གསལ་བར་བཤད་པའི་ཕྱིར་དང་། རྒྱུད་ཕྱི་མར། སེམས་དཔའི་རྡོ་རྗེ་ཅན། མ་ལུས་ལྷའི་འཁོར་ལོ་གཤེགས་སུ་གསོལ་བར་བྱའོ། ། ཕུར་པ་བཏོན་ནས། དེ་བཞིན་དུ་གསང་བའི་དཀྱིལ་འཁོར།
གོང་དུ་གསུངས་པའི་ལག་པ་གཉིས་ཀྱིས་གཤེགས་སུ་གསོལ་བར་བྱའོ། ། ཛཿཧཱུྃ་བཾ་ཧོཿཞེས་བརྗོད་པས། རང་གི་གནས་ཉིད་དུ་ཁྱད་པར་དུ་འཕགས་པ་ནང་དུ་བསྒོམ་པར་བྱའོ། ། ཞེས་ཤིན་ཏུ་གསལ་བར་གསུང་བཞིན་དུ་སྙོན་འདིངས་པ་ཙམ་དུ་འགྱུར་བའི་ཕྱིར་རོ། ། འོ་ན་རྣལ་འབྱོར་བླ་ན་མེད་པའི་ཁྱད་པར་གྱི་ཆོས་ལ། ཡེ་ཤེས་པ་གཤེགས་སུ་མི་གསོལ་བར་ནང་དུ་བསྡུས་པ་ལས་དབང་བཞི་པར་བཞག་ཅིང་། ཀུན་རྫོབ་ཀྱི་བདེན་པ་ལས་དབང་གསུམ་པ་བཞག་ལ། འབྲུ་གསུམ་བསྒྲུབ་པའི་ཕྱིར། ཕྱག་རྒྱ་གསུམ་གསུང་པས། རྒྱུ་དང་འབྲས་བུ་གཅིག་ཧ་ཅང་ཐལ་ཞིང་།
དབང་མངོན་བསྟན་པའི་རྒྱུད་ལས། བུམ་པ་དང་ནི་གསང་བའི་དབང་། ། ཤེས་རབ་ཡེ་ཤེས་མངོན་བརྗོད་པ། ། སླར་ཡང་ཤེས་རབ་ཆེན་པོ་ཉིད། ། དེ་ཡིས་ཡེ་ཤེས་མངོན་པར་བརྗོད། ། འགྱུར་དང་འགྱུར་དང་དེ་ནས་འཛག ། དེ་ནས་གཞན་ནི་མི་འཛག་པའོ། ། ཞེས་གསུངས་ཤིང་། བདེ་མཆོག་བསྟོད་འགྲེལ་ཀྱང་། འདིར་རྒྱུད་གཞན་དང་།
ངེས་པའི་དོན་གྱིས་སླར་ཡང་། བུམ་པའི་སྒྲས་སྟ་ནམ་བརྗོད་དེ། དེ་ལ་ལྡེག་པ་ལས་གྱུར་པའི་བདེ་བ་བསྐྱེད་པ་ཡིན་པ་དེ་ནི། བུམ་པའི་དབང་བསྐུར་བའོ། ། གསང་བར་རྡོ་རྗེ་སྤྲོས་པ་ལས་འགྱུར་བའི་བདེ་བ་བསྐྱེད་པ་གང་ཡིན་པ་དེ་ནི། གསང་བའི་དབང་བསྐུར་བའོ། ། དབང་པོ་གཉིས་སྙོམས་པར་ཞུགས་པ་ན། གང་གི་འཛག་པའི་བདེ་བ་དེ་ནི། ཤེས་རབ་ཡེ་ཤེས་ཀྱི་དབང་བསྐུར་བའོ། ། ཕྱག་རྒྱ་ཆེན་པོའི་རྗེས་སུ་ཆགས་པས་གང་ཞིག་འགྱུར་བ་མེད་པའི་བདེ་བ་ནི།
བཞི་པ་དེ་ཡང་དེ་བཞིན་གྱི་དབང་བསྐུར་བའོ། ། དེ་ལྟར་འགྱུར་བ་དང་། འགྱུར་བ་དང་། འཛག་པ་དང་། འཛག་པ་མེད་པའི་དབྱེ་བས་དབང་བསྐུར་བ་རྣམ་པ་བཞིའོ། ། ཞེས་བཞེས་པས་དབང་དང་པོ་གསུམ། བཞུ་བདེ་འགྱུར་བཅས། ཀུན་རྫོབ་འཇིག་རྟེན་པ་དང་། བཞི་པ་ཞུ་བདེ་འགྱུར་མེད་དོན་དམ་འཇིག་རྟེན་ལས་འདས་པའི་དབང་ཡིན་པའི་ཕྱིར་རོ། ། ཞེས་གསུངས་སོ། །
དེ་ལ་ཕྱོགས་སྔ་མ་དང་པོ་དེ་ནི་མི་འཐད་དེ། དེ་དག་ནི་སྨིན་བྱེད་ཀྱི་དབང་གསུམ་པ་དང་། འབྲས་བུའི་བཞི་པའི་ཁྱད་པར་དུ་སོང་གིས། སྨིན་བྱེད་ཀྱི་གསུམ་པ་དང་བཞི་པའི་ཁྱད་པར་དུ་མ་སོང་བའི་ཕྱིར་དང་། ཚིག་གིས་ཡིན་པའི་ཚུལ་ཡང་། བརྟག་གཉིས་ལས། ཕྱི་ནས་དེ་ཉིད་ཡང་དག་བཤད། ། རྣམ་དག་ཡེ་ཤེས་གཟུགས་ཅན་དང་། ། འཁོར་བ་རྣམ་པར་རྟོག་པ་ལ། ། ཁྱད་པར་ཅུང་ཟད་ཡོད་མ་ཡིན། །
ཞེས་དང་། སཾ་བྷུ་ཊི་ལས། གང་ཐོབ་དབང་རབ་མཆོག་གི་ནི། ། ཞེས་སོགས་གསུངས་པས། ཡེ་ཤེས་དེ་ཉིད་འཁོར་འདས་ཀྱི་ཆོས་ཐམས་ཅད་ཀྱི་དེ་ཁོ་ན་ཉིད་དུ་ངོ་སྤྲད་ནས། རྟག་ཏུ་སྐྱོང་བར་གྱི་དམ་པ་ལ་བཞེད་ཀྱི། གསུམ་པའི་ཡེ་ཤེས་དེ་ཉིད་བསྐྱངས་པས་སངས་རྒྱས་སུ་འགྱུར་རོ། ། ཞེས་པ་དེ་ཙམ་ཞིག་ཁོ་ན་བཞི་པའི་དོན་དུ་རྒྱུད་སྡེ་གང་ལས་ཀྱང་བཤད་པ་མེད་པའི་ཕྱིར་དང་། སློབ་དཔོན་དེ་དག་གིས་དགོངས་པའང་དེ་ལྟར་ཡིན་པའི་རྒྱུ་མཚན་དཀའ་མོད། དཔྱད་པ་ནི་འདིར་རེ་ཞིག་བཞག་གོ །
ཕྱོགས་སྔ་མ་གཉིས་པ་དེ་ཡང་མི་འཐད་དེ། དེ་ཡང་སྨིན་བྱེད་ཀྱི་གསུམ་པ་དང་། བཞི་པ་རྟེན་ཅན་མཚན་ཉིད་པའི་ཁྱད་པར་སོང་གི སྨིན་བྱེད་ཀྱི་གསུམ་པ་དང་བཞི་པའི་ཁྱད་པར་དུ་མ་སོང་བའི་ཕྱིར་དང་། དུས་ཀྱི་འཁོར་ལོའི་དགོངས་པ་ནི། དཔེ་དོན་གྱི་ཡེ་ཤེས་གཉིས་ལས། དོན་གྱི་ཡེ་ཤེས་ཀྱི་དབང་དུ་བྱས་པ་ཡིན་ལ། དོན་གྱི་ཡེ་ཤེས་ནི། སྨིན་བྱེད་ཀྱི་བཞི་པའི་ཐད་དུ་སྐྱེ་བ་མེད་པའི་ཕྱིར་རོ། ། གལ་ཏེ་དོན་གྱི་ཡེ་ཤེས་སྐྱེས་ན་ནི།
གང་ཟག་དེ་ལ་དབང་སྟེ། གྲོལ་བྱེད་ལམ་གྱིས་དབང་དུ་སོང་གི སྨིན་བྱེད་ཙམ་དུ་སོང་བ་མ་ཡིན་ནོ་ཞེ་ན། བདག་བསྐྱེད་ཀྱི་ཡེ་ཤེས་པ་དེ་ལྟར་ཡིན་གྱི། མདུན་བསྐྱེད་ལ་དེ་ལྟར་དུ་ངེས་པ་མ་ཡིན་ནོ། ། ཨོཾ་གི་ལི་ཞེས་བྱ་བ་ནི། སཾ་བྷུ་ཊི་ལས་ཧཱུྃ་ཉིད་ཀྱིས་རྡུལ་ཚོན་བསྡུ་བར་བྱ་ཞིང་། བསྡུས་ནས་ཆུའི་དཀྱིལ་འཁོར་དུ་གཞུག་པར་བྱའོ། ། ཞེས་པས་བསྟན་པ་ཡིན་ནོ། ། དེ་དག་གིས་ནི།
དབང་གི་ཆུ་བོ་ལ། རྩོད་པ་སྤང་བ་བསྟན་ཟིན་ཏོ།། །། དེ་ལྟར་རྣམ་པར་བཤད་པའི་ཆུ་རྒྱུན་འདིས། རྗེ་བཙུན་མཐུ་སྟོབས་ཀྱི་དབང་ཕྱུག་དཔལ་ལྡན་བིརྺ་པའི་ཞལ་གྱི་མན་ངག སྨིན་བྱེད་དབང་གི་ལུས་མཆོག རྗེ་བཙུན་དཔལ་ལྡན་ས་སྐྱ་པའི་ལེགས་བཤད་ཀྱི་རྒྱན་གྱིས་མཛེས་པར་བྱས་པ་ལ། གཞན་དག་གིས་གཞན་དུ་བཏགས་པའི་དྲི་མས་སྦགས་པ་རྣམས་ལེགས་པར་བྱས་པ་ཡིན་ནོ། ། དབང་གི་ཆུ་བོ་ལ་རྩོད་པ་སྤོང་བའི་སྐབས་ཏེ་གཉིས་པའོ།། །། དགེའོ།། །། PAGE * MERGEFORMAT 148 གཙང་བྱམས་པ་རྡོ་རྗེ་རྒྱལ་མཚན།
དབང་ཆུའི་རྩོད་སྤོང་། PAGE * MERGEFORMAT 147
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
