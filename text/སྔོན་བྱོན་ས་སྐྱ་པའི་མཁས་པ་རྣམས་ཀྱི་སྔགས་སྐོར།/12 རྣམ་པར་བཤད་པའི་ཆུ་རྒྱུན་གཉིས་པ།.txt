སྔོན་བྱོན་ས་སྐྱ་པའི་མཁས་པ་རྣམས་ཀྱི་སྔགས་སྐོར།
པོད ༡༢
རྣམ་པར་བཤད་པའི་ཆུ་རྒྱུན་གཉིས་པ།
༄༅། །རྣམ་པར་བཤད་པའི་ཆུ་རྒྱུན་གཉིས་པ་བཞུགས་སོ།། ཨོཾ་སྭ་སྟི་སིདྡྷཾ། གང་ཞིག་སྔོན་དུ་རྣམ་གྲོལ་མཉེས་ཀྱང་གཞན་གྱི་དོན་དུ་སློབ་ཚུལ་སྟོན། ། བསམ་གྱིས་མི་ཁྱབ་སྤྱོད་ཚུལ་མཐའ་ཡས་དེ་ལ་སུ་ཡིས་གཞལ་བར་ནུས། ། དེ་ལྟའི་སྐྱེ་མཆོག་ས་སྐྱ་པ་ཞེས་ས་ཆེན་འདི་ན་རབ་གྲགས་པ། ། གང་དེའི་ཞབས་བཟང་རིན་ཆེན་མཆོག་དེ་རྟག་ཏུ་སྤྱི་བོའི་གཙུག་ཏུ་མཆོད། ། ཁྱེད་ཀྱི་གསུང་རབ་བདུད་རྩིའི་ཆུ་རྒྱུན་འགྲོ་བའི་ནད་རྣམས་ཀུན་སེལ་བ། ། སྐྱེ་མཆོག་རྣམས་ཀྱིས་ལེགས་པར་བརྟེན་ཅིང་རང་བཟོའི་སྙོགས་མས་མ་བསླད་པར། ། ལེགས་པར་འོངས་འདི་དིང་སང་དུས་ན་སྙིགས་མའི་དབང་གིས་སྙོགས་པར་འགྱུར། ། དེ་གསལ་བྱ་ཕྱིར་ལེགས་བཤད་ངག་གི་ཆུ་དྭངས་ནོར་བུས་དབྱེ་བར་བྱ། །
འཕགས་བློ་མ་ཐོབ་དེ་ཡི་ཕྱིར། ། སྐྱོན་མེད་ལེགས་བཤད་དཀའ་ན་ཡང་། ། རི་རབ་ངོས་གནས་འདབ་ཆགས་ལྟར། ། དམ་པའི་གསུང་ལ་བརྟེན་ཕྱིར་འཐད། ། འོན་ཏེ་གཞན་ཡང་དེ་ལྟར་ན། ། མིང་ཙམ་ཡིན་གྱི་རང་བློ་དང་། ། ལུགས་གཞན་དག་གིས་བསླད་ཕྱིར་རོ། ། སྡོམ་ནི། རྒྱུད་ཀྱི་མཚན་ལ་འཁྲུལ་པ་དགག ། རྒྱུད་ཀྱི་འགྱུར་ལ་འཁྲུལ་པ་དགག །
བླ་མའི་མཚན་ལ་འཁྲུལ་པ་དགག ། རྒྱུད་ཀྱི་ངོས་འཛིན་འཁྲུལ་པ་དགག ། བཤད་སྡོམ་ངོས་འཛིན་འཁྲུལ་པ་དགག ། དེ་ལ་དང་པོ་རྒྱུད་ཀྱི་མཚན་ལ་འཁྲུལ་པ་དགག་པ་ནི། དིང་སང་གི་ཀྱེ་རྡོ་རྗེའི་རྒྱུད་འཆད་བྱེད་པ་ཁ་ཅིག་ན་རེ། མཁའ་འགྲོ་རྒྱ་མཚོའི་རྒྱུད་ལས། རྒྱ་མཚོ་དྲུག་ལ་སོགས་པ་ལ། རྣལ་འབྱོར་དང་ཡེ་ཤེས་དང་སྡོམ་པ་དང་བྱ་བ་དང་དེ་ཁོ་ན་ཉིད་རྒྱ་མཚོར་གྱུར་པ་དང་། མཁའ་འགྲོ་རྒྱ་མཚོ་ལས། འདི་རྣམས་དང་མིང་མཉམ་པའི་རྒྱུད་ཀྱི་རྒྱལ་པོ་ཆེན་པོ་ཞེས་བྱ་བ།
ཞེས་གསུངས་པས། རྣལ་འབྱོར་རྒྱ་མཚོ་དང་། ཡེ་ཤེས་རྒྱ་མཚོ་དང་། སྡོམ་པ་རྒྱ་མཚོ་དང་། བྱ་བ་རྒྱ་མཚོ་དང་། དེ་ཁོ་ན་ཉིད་རྒྱ་མཚོ་དང་། མཁའ་འགྲོ་རྒྱ་མཚོ་སྟེ། རྒྱུད་རྒྱ་མཚོའི་མིང་དང་ལྡན་པ་དྲུག་གསུང་པ་ལས་ཡེ་ཤེས་རྒྱ་མཚོའི་རྒྱུད་ནི་འབུམ་ཕྲག་ལྔ་པ་ཡིན་ཏེ། ཕྱག་རྒྱ་ཆེན་པོ་ཐིག་ལེ་ལས། ཡེ་ཤེས་རྒྱ་མཚོ་ཀྱཻ་རྡོ་རྗེ། །
འབུམ་ལྔ་ཡི་ནི་བདུད་རྩི་རྒྱུད། ། གང་ཞིག་ཁྱོད་ཀྱིས་དེ་ཉིད་གསུངས། ། ཞེས་བཤད་པའི་ཕྱིར་རོ། ། ཞེས་ཟེར་རོ། ། དེ་ནི་རང་གིས་བློས་བཞག་པའི་རྟོག་བཏགས་ཡིན་གྱི་རྒྱ་བོད་ཀྱི་མཁས་པ་སུ་ཡང་དེ་ལྟ་བུ་བཞེད་པ་མ་བྱུང་ཞིང་། རྒྱུད་ཀྱི་དོན་ཡང་དེ་ལྟ་མ་ཡིན་པས། ཤིན་ཏུ་མི་རིགས་པ་ཁོ་ནའོ། ། དེ་ཡང་མཁའ་འགྲོ་རྒྱ་མཚོའི་འགྲེལ་པ་སློབ་དཔོན་པདྨ་བཛྲ་གྱིས་མཛད་པ་གྲུ་གཟིགས་ལ་སོགས་པ་རྣམས་ལས་ཀྱང་དེ་ལྟར་ཡིན་པར་མ་བཤད་ཅིང་། ཕྱག་རྒྱ་ཆེན་པོ་ཐིག་ལེའི་འགྲེལ་པ་སློབ་དཔོན་ཟབ་པའི་རྡོ་རྗེས་མཛད་པ་དང་། སློབ་དཔོན་ཤེས་རབ་གསང་བས་མཛད་པའི་དགའ་བའི་སྤྱན་ལ་སོགས་པ་རྣམས་ལས་ཀྱང་དེ་སྐད་དུ་མ་བཤད་ལ།
བོད་ཀྱི་བླ་མ་མཁས་པ་གཞན་དག་གིས་ཀྱང་བཤད་པ་མ་མཐོང་ཞིང་། ཁྱད་པར་དུ་རྗེ་བཙུན་གོང་མའི་རྒྱུད་སྡེ་སྤྱིའི་རྣམ་པར་བཞག་པ་ལ་སོགས་པ་གསུང་རབ་གང་དུ་ཡང་། ཁྱེད་ཉིད་ཀྱི་དེ་ལྟ་བུ་ཟུར་ཙམ་ཡང་གསུང་པ་མེད་པའི་ཕྱིར་རོ། ། ཕྱག་རྒྱ་ཆེན་པོ་ཐིག་ལེའི་རྒྱུད་ཀྱི་དོན་ཡང་དེ་ལྟར་མ་ཡིན་ཏེ། དེ་ཉིད་ཀྱི་ལེའུ་ཉི་ཤུ་རྩ་གཅིག་པ་ལས། བཅོམ་ལྡན་ཡེ་ཤེས་རྒྱ་མཚོ་ཁྱོད། ། བདག་ལ་ཐེ་ཚོམ་སྐྱེས་པ་མཆིས། ། ཞེས་ཡེ་ཤེས་རྒྱ་མཚོ་བཅོམ་ལྡན་འདས་ཀྱི་མཚན་གྱི་རྣམ་གྲངས་སུ་བཤད་པས། འདིར་ཡང་ཡེ་ཤེས་རྒྱ་མཚོ་ཞེས་བཅོམ་ལྡན་འདས་ལ་བོས་ནས་ཀྱེ་རྡོ་རྗེ་འབུམ་ཕྲག་ལྔའི་རྒྱུད་ཆེན་པོ་ཁྱོད་ཀྱིས་གསུང་པ་བདག་གིས་ཤེས་སོ། ། ཞེས་པའི་དོན་ཏེ།
དཔེར་ན། སཾ་བྷུ་ཊི་ལས། ཡེ་ཤེས་ཀྱི་དབང་པོ་རྒྱུད་ཐམས་ཅད་ཀྱི་གླེང་གཞི་གསང་བ་ཡང་དག་པར་སྦྱོར་བ་ལས་བྱུང་བའི་མཚན་ཉིད་ཉན་པར་འཚལ་ལོ། ། ཞེས་གསུངས་པའི་ཡེ་ཤེས་ཀྱི་དབང་པོ། ཞེས་པ་རྒྱུད་ཀྱི་མཚན་ཡིན་པར་མི་འདོད་པ་བཞིན་ནོ། ། གཉིས་པ་རྒྱུད་ཀྱི་འགྱུར་ལ་འཁྲུལ་པ་དགག་པ་ནི། ཡང་ཁ་ཅིག་ན་རེ། དུས་ཕྱིས་རྡོ་རྗེ་འཆང་གཉིས་པ་འབྲོག་མི་ཤཱཀྱ་ཡེ་ཤེས་ཞེས་བྱ་བས་རྒྱ་གར་དུ་བྱོན་ནས། མཁས་པ་སྒོ་དྲུག་ལ་ཕ་རོལ་ཏུ་ཕྱིན་པ་དང་། སྔགས་ཀྱི་གཞུང་ལུགས་ཐམས་ཅད་མཁས་པར་བསླབས་ཏེ།
ཡུལ་དུ་བྱོན་ཁར། རྒྱ་གར་ཤར་ཕྱོགས་སུ་བྱོན་ནས། དགེ་སློང་དཔའ་བོ་རྡོ་རྗེ་ལ་ཀྱཻ་རྡོ་རྗེའི་རྒྱུད་གསུམ་མན་ངག་དང་བཅས་པ་དང་། མན་ངག་དུ་མ་ཞུས་ཏེ། བོད་དུ་བྱོན། རྒྱུད་གསུམ་མན་ངག་དང་བཅས་པའི་ཆ་མཐའ་དག་བསྒྱུར་ཏེ། ཕྱིས་པཎྜི་ཏ་གྷ་ཡ་དྷ་ར་བོད་དུ་བྱོན་པའི་ཚེ། རྒྱུད་རྐྱང་མན་ངག་གི་བཤད་པ་དང་། གསུང་ངག་རིན་པོ་ཆེ་ལམ་འབྲས་བུ་དང་བཅས་པས་མན་ངག་རྣམས་ཚང་བར་ཞུས་སོ། ། ཞེས་ཟེར་རོ། །
དེ་ཡང་མ་ཡིན་ཏེ། རྗེ་འབྲོག་གིས་དང་པོར་རཏྣ་ཤྲཱིའི་ཞལ་མངའ་ནས་བསྒྱུར་བ་དང་། དེ་ནས་པྲ་ཛྙཱ་ན་ཏྲ་རུ་རྩིའི་ཞལ་མངའ་ནས་བསྒྱུར་བ་དང་། དེ་ནས་གྷ་ཡ་དྷ་རའི་གསུང་ངག་ལས་བསྒྱུར་བ་དང་། ཕྱིས་གྷ་ཡ་དྷ་རས་རྒྱ་དཔེ་སྤྱན་དྲངས་ནས་བསྒྱུར་ཞིང་། ཁྱད་པར་དུ་གྷ་ཡ་དྷ་རའི་ཞལ་མངའ་ནས་བསྒྱུར་ཐབས་གཉིས་ཀ་ལ། རྒྱུད་གསུམ་ཚང་བར་བསྒྱུར་བ་ཡིན་ལ། དིང་སང་གི་དཔེ་རྣམས་ལ་ཡང་འགྱུར་བྱང་དེ་ལྟར་དུ་ཡོད་ཅིང་། དེ་སྐད་དུ། བརྟག་གཉིས་ཀྱི་ས་མཆན་ལས།
སྔར་ཙ་ན་ཀའི་ཡུལ་དུ་ནི། ། ཨིནྟྲ་རུ་ཙིའི་ཞལ་མངའ་ནས། ། བླ་ཆེན་འབྲོག་མི་ལོ་ཙཱས་བསྒྱུར། ། ཕྱིས་མུ་གུ་ལུང་གི་ཕོ་བྲང་དུ། ། གྷ་ཡ་དྷ་རའི་ཞལ་ལུང་ལས། ། རྒྱུད་གསུམ་ལ་སོགས་མང་དུ་བསྒྱུར། ། ཕྱི་མ་རྒྱ་དཔེ་སྤྱན་དྲངས་བྱོན། ། དེ་ལ་ཞུས་བཏུགས་བྱས་པ་ཡིན། ། ཟབ་མོའི་དོན་ལྡན་རྒྱུད་རྐྱང་ལུགས། ། སྙིགས་མའི་དུས་འདིར་དར་གྱུར་ཅིག །
ཅེས་དང་། འགྱུར་དང་པོ་རྗེ་འབྲོག་གིས་རནྟ་ཤྲཱིའི་ཞལ་མངའ་ནས་བསྒྱུར་བ་གཅིག་བཞུགས། ཞེས་གསུངས་པ་རྣམས་མ་མཐོང་བར་ཚོད་ཀྱི་འཆད་པར་གསལ་བའི་ཕྱིར་རོ།། །། གསུམ་པ་བླ་མའི་མཚན་ལ་འཁྲུལ་པ་དགག་པ་ནི། ཡང་ཁ་ཅིག་ན་རེ། རྒྱ་གར་གྱི་མཁན་པོ་གྷ་ཡ་དྷ་ར་ཞེས་རིགས་ལ་མཚན་དུ་གྲགས་ཤིང་། མཚན་དངོས་རཏྣ་ཤྲཱི་ཛྙཱ་ན་སྟེ། རིན་ཆེན་དཔལ་ཞེས་བྱ་བ། ཞེས་ཟེར་རོ། ། དེ་ཡང་མ་ཡིན་ཏེ།
རྗེ་བཙུན་ཆེན་པོས། ལམ་འབྲས་བུ་དང་བཅས་པའི་ལོ་རྒྱུས་ཀྱི་ཡི་གེར། ཤར་ཕྱོགས་ཀྱི་རྒྱལ་པོའི་ཀ་ཡ་སྟའི་རིགས་བསྐྱེད་རིམ་ཅུང་ཟད་བརྟན་པ། སྤྲུལ་སྐུ་འགའ་མཐོང་བ། རྡོ་རྗེ་དྲིལ་བུ་ནམ་མཁའ་ལ་འཇོག་ནུས་པ་གྲོང་འཇུག་དང་གྲོང་འཕོ་ལ་ཐོགས་པ་མེད་པ། ནུས་པ་མངོན་དུ་མཛད་པ། དེའི་མཚན་ཀ་ཡ་ཏ་པ། གྷ་ཡ་དྷ་ར་སྟེ་ཞེས། ཀ་ཡ་ཏ་རིགས་ཀྱི་མིང་དང་། གྷ་ཡ་དྷ་ར་མཚན་དངོས་སུ་གསུངས་པ་དང་།
ས་ཆེན་གྱིས་མཛད་པའི་སཾ་བྷུ་ཊིའི་ཆ་ལས། རྒྱ་གར་གྱི་མཁན་པོ་རིགས་ཀ་ཡ་ཏ་པ་མཚན་གྷ་ཡ་དྷ་ར་ཞེས་གསུངས་པ་དང་། ཁྱད་པར་གོང་གི་བརྟག་གཉིས་ཀྱི་ས་མཆན་ལས། རཏྣ་ཤྲཱི་དང་། གྷ་ཡ་དྷ་ར་ཐ་དད་ཡིན་བར་ཤིན་ཏུ་གསལ་བས། བབ་ཅོལ་སྨྲ་བ་ལ་བརྩོན་པར་མ་བྱེད་ཅིག། །། ཡང་ཁ་ཅིག་ན་རེ། ལོ་ཙཱ་བ་ཆེན་པོ་དེས། སློབ་མ་བསམ་གྱིས་མི་ཁྱབ་པ་ལ་གསུངས་ཀྱང་། འདིར་གཞུང་ཚར་བའི་སློབ་མ་བཞི་ནི།
མངའ་རིས་པ་གསལ་བའི་སྙིང་པོ། དཀོན་མཆོག་རྒྱལ་པོ། སེ་སྟོན་ཀུན་རིག འཕགས་པ་ཆོས་སྣང་། དེ་བཞི་ལས། མངའ་རིས་པ་གསལ་བའི་སྙིང་པོས་རྩ་རྒྱུད་ཀྱི་ཚིག་འགྲེལ་དང་། བསྡུས་དོན་ལ་སོགས་པ་མཛད་ནས། མཁན་པོ་སྒྱི་ཆུ་བ་དགྲ་ལྷ་འབར་ལ་གསུངས། དེས་རྗེ་བཙུན་ས་སྐྱ་པ་ཆེན་པོ་ལ་གདམས་སོ། ། ཡང་སེ་སྟོན་ཀུན་རིག་གིས་ཞང་དགོན་པ་ལ་གསུངས།
དེ་དང་མཁན་པོ་དཀོན་མཆོག་རྒྱལ་པོ་གཉིས་ཆར་གྱིས་རྗེ་བཙུན་ས་སྐྱ་པ་ཆེན་པོ་ལ་གདམས་སོ། ། ཞེས་ཟེར་རོ། ། དེ་དག་ཀྱང་ཕལ་ཆེར་མ་བརྟགས་པའི་སྨྲ་བ་ཁོ་ན་ཡིན་ཏེ། དེ་ལ་གཞུང་ཚར་བཞི་རུ་འདོད་པ་དགག ། སེ་སྟོན་གཞུང་ཚར་ཡིན་པ་དགག ། ཆོས་སྣང་སྐབས་འདིར་རྟོགས་པ་དགག ། དང་པོ་གཞུང་ཚར་བཞི་རུ་འདོད་པ་དགག་པ་ནི། རྗེ་བཙུན་ཆེན་པོས། ལམ་འབྲས་ཀྱི་ལོ་རྒྱུས་ཀྱི་ཡི་གེར། བླ་ཆེན་འབྲོག་མི་ཉིད་གཞུང་གསུང་པའི་སློབ་མར་མན་ངག་མི་གསུང་།
མན་ངག་གསུང་པའི་སློབ་མར་གཞུང་མི་གསུང་བ་ཡིན་གསུངས། གཞུང་ཚར་བའི་སློབ་མ་ནི་ལྷ་རྩེའི་གྱི་ལྗང་དབུ་དཀར། ཤངས་ཀྱི་བྲག་རྩ་སོ་ནག་པ། ས་སྐྱའི་འཁོན་དཀོན་མཆོག་རྒྱལ་པོ། འཕྲང་འོག་གི་སྲས་དཀོན་མཆོག་རྒྱལ་པོ། བླ་མ་མངའ་རིས་པ་གསལ་བའི་སྙིང་པོ་དང་ལྔ་ལགས། ཞེས་གསུངས་པས། ཇི་ལྟར་ན་གཞུང་ཚར་བའི་སློབ་མ་བཞི་ཡིན། གཉིས་པ་སེ་སྟོན་གཞུང་ཚར་ཡིན་པ་དགག་པ་ནི། ཡང་རྗེ་བཙུན་གྱི་ཡི་གེ་དེ་ཉིད་ལས་བླ་མ་སེས།
བླ་ཆེན་གྱི་སྤྱན་མངར། སྔར་ལོ་བདུན། ཕྱིས་ལོ་བཅུ་སྟེ་བཅུ་བདུན་བཞུགས། མན་ངག་སྨད་སུམ་ཅུ་ཙམ་ཕུལ། བླ་མའི་ཞལ་ལས་འབུལ་བ་ཆུང་སྟེ་མཁོ་གསུངས། ཞབས་རྟོག་ཆུང་ཡང་ཡུན་རིང་བ་དང་། སྤྱོད་ལམ་གྱིས་མཉེས་ནས་མན་ངག་རྫོགས་པར་ཐོབ་པ་ཡིན་གསུངས། གསུང་ངག་ཚར་ནས་གཞུང་ཞུས་པས། མན་ངག་བྱིན་པ་ལ་གཞུང་མི་བཤད་ཀྱི། ཁྱོད་རང་གཞུང་ལ་དད་ན་ས་སྐྱར་སོང་གསུངས་ནས་བླ་མ་སེས་ས་སྐྱར་ལོ་བཞི་བཞུགས་ནས།
ས་སྐྱ་པ་ཆེན་པོ་ལ་གཞུང་ཚར་བར་གསན། ཞེས་གསུངས་པས། རྗེ་བཙུན་གྱི་གསུང་ལས་ཕྱིན་ཅི་ལོག་ཏུ་སྨྲའམ་ཅི།། །། གསུམ་པ་ཆོས་སྣང་སྐབས་འདིར་རྟོགས་པ་དགག་པ་ནི། སྐབས་འདིར། སློབ་དཔོན་རིན་པོ་ཆེས། རྒྱུད་སྡེ་སྤྱིའི་རྣམ་པར་བཞག་པ་ལས། ལོ་ཙཱ་ཆེན་པོ་དེ་ཡི་སློབ་མ་ནི། ། སྙིང་པོའི་མཐའ་དང་དེ་བཞིན་རྒྱལ་པོའི་མཐའ། ། རིག་པའི་མཐའ་དང་སྣང་བའི་མཐའ་ཅན་ཏེ། །
སྙིང་པོའི་མཐའ་དང་རིག་མཐའ་བླ་མ་ལས། ། འབར་བའི་མཐའ་ཅན་བླ་མ་གཉིས་སུ་བརྒྱུད། ། དཔེར་ན་མཚོ་མ་གྲོས་པ་ལས་ཆུ་བོའི་རྒྱུན་བཞི་འབབ་ཅིང་། རྒྱུན་དེ་དག་ཀྱང་། ཡང་བྱེ་ཞིང་ཡང་འདུས་ཏེ། རྒྱ་མཚོ་ཆེན་པོར་འབབ་པ་དང་མཚུངས་པར་བདག་གི་བླ་མ་ཆོས་ཀྱི་རྒྱ་མཚོ་ཆེན་པོར་འདུ་བར་གྱུར་པ་ཡིན་ནོ། ། ཞེས་དང་། མངོན་རྟོགས་ལྗོན་ཤིང་ལས། བརྒྱུད་པ་གཉིས་པོ་འཛིན་པའི་རྗེ་བཙུན་ཤཱཀྱ་ཡེ་ཤེས་ལས་སུས་ཇི་ལྟར་ཐོས་ཤིང་། དེ་ལས་ཀྱང་བླ་མ་ཆེན་པོས།
ཇི་ལྟར་ཐོས་སྙམ་ན། དཔེ་དང་བསྟུན་ནས་བརྗོད་པ། མ་གྲོས་ཡེ་ཤེས་ཞབས་ལས་རྒྱུན་བཞིའི་བླ་མ་ནི། ། རྒྱལ་པོ་རིགས་དང་སྙིང་པོ་སྣང་བའི་མཐའ་ཅན་ཏེ། ། རིགས་དང་སྙིང་པོ་ཞབས་ལས་འབར་བའི་མཐའ། ། རྒྱུན་བཞི་འཛིན་པའི་བླ་ཆེན་དེ་ལ་རྟག་ཕྱག་འཚལ། ། དེ་ལྟར་རྗེ་བཙུན་གཉིས་ལས་བརྒྱུད་དེ། བླ་མ་ཤཱཀྱ་ཡེ་ཤེས་མ་གྲོས་པའི་རྒྱ་མཚོ་ཆེན་པོས་བཟུང་ནས། དེས་ཀྱང་མ་གྲོས་པའི་མཚོ་ལས་ཆུ་བོ་བཞི་འབབ་པ་བཞིན་དུ། སློབ་མའི་མཆོག་བཞི་ལ་གདམས་ཤིང་།
དེ་དག་གི་གསུང་གི་ཆུ་བོ་ཡང་། བདག་ཅག་གི་བླ་མ་ཆོས་ཀྱི་རྒྱ་མཚོ་ཆེན་པོ། ཡོན་ཏན་ཡིད་བཞིན་གྱི་ནོར་བུ་རིན་པོ་ཆེ་དུ་མས་ཡོངས་སུ་གང་བར་བབས་ནས། དེས་ཀྱང་སྐལ་བ་དང་ལྡན་པའི་སྐྱེ་བོ་མ་ལུས་པའི་ཡིད། ཡོན་ཏན་ཡིད་བཞིན་གྱི་ནོར་བུས་ཚིམ་པར་བྱེད་པ་ཡིན་ནོ། ། ཞེས་བྱ་བར་ཤེས་པར་བྱའོ། ། ཞེས་གསུངས་པ་འདི་དག་གི་དོན་ཡིན་པས། སྣང་བའི་མཐའ་ཅན་འཕགས་པ་ཆོས་སྣང་ཡིན་ན། མ་གྲོས་པ་དང་། ཆུ་བོའི་རྒྱུན་བཞི་དང་།
རྒྱ་མཚོའི་དཔེས་བསྟན་པའི་ཕྱིར། འཕགས་པ་ཆོས་སྣང་ཆུ་བོའི་རྒྱུན་གཅིག་ཡིན་དགོས་པས། དེའི་རྒྱུན་བླ་མ་ཆེན་པོ་ས་སྐྱ་པ་ལ་བརྒྱུད་པ་གང་ལས་འོངས་ཏེ་བབས་སྨྲ་བར་གྱིས་ཤིག ལག་སྟེ། དེ་ལས་བརྒྱུད་པ་བླ་མ་ཆེན་པོ་ས་སྐྱ་པ་ལ་འབབས་མི་དགོས་ན། རྒྱུན་བཞི་འཛིན་པའི་ཁྱད་པར་བཤད་པའི་དཔེ་དོན་ཇི་ལྟར་སྒྲིག འོལ་ཚོད་ཀྱིས་བྱུང་རྒྱལ་དུ་སྨྲ་བར་ཟད་དོ། ། གཞན་ཡང་འཁོན་དཀོན་མཆོག་རྒྱལ་པོ་སོགས་བཞི་པོ་དེ་ལ་རྗེ་བཙུན་གྱིས་སློབ་མའི་མཆོག་བཞི་ཞེས་གསུང་བཞིན་དུ། ནན་གྱིས་རྒྱུད་ཚོར་བའི་སློབ་མར་བཞིར་འདོགས་པ། དེ་ལྟར་འདོགས་པའི་རྒྱུ་མཚན་གང་ཞིག་ནས་རྙེད།
རང་གི་རྗེས་འབྲང་རྣམས་ལ་རྨོངས་པ་སྨིན་པར་བྱེད་པའི་ཚིག་ཁོ་ནའོ། ། འོ་ན་རྗེ་བཙུན་སྐུ་མཆེད་ཀྱི་གསུང་དེ་དག་གི་དོན་ཇི་ལྟར་འཆད་ཅེ་ན། ཁོ་བོ་ཅག་གི་བླ་མ་རྣམས་ཇི་ལྟར་གསུང་བ་དེ་ལྟར། རང་བློས་མ་སྨད་པར། རྒྱུད་པའི་རིམ་པ་ལས་བར་མ་ཆད་དུ་འོངས་པའི་ཕྱིར་སྐྱོན་མེད་པ་ཁོ་ནར་སྣང་སྟེ། འདི་ལྟར། གཞུང་ཚར་བ་དང་མན་ངག་ཚར་བ་སོགས་ནི། ལམ་འབྲས་ཀྱི་སྐབས་ཀྱི་ཡི་གེར་གཏན་ལ་ཕབ་ཚར་ནས། འདིར་བསྟན་པའི་སློབ་མ་བཞི་ནི། རྒྱལ་པོ་ནི་འཁོན་དཀོན་མཆོག་རྒྱལ་པོ།
རིགས་ནི་སེ་སྟོན་ཀུན་རིག སྙིང་པོ་ནི་མངའ་རིས་པ་གསལ་བའི་སྙིང་པོ། སྣང་བ་ནི་འཁྱིན་ལོ་ཙཱ་བ་འོད་ཀྱི་སྣང་བ་སྟེ། དེ་བཞི་ལ་བླ་ཆེན་འབྲོག་གི་སློབ་མའི་མཆོག་བཞི་ཞེས་གསུངས་ལ། བླ་མ་འགའ་ཞིག་གིས། བླ་ཆེན་འབྲོག་གི་བུ་ཆེན་བཞི། ཞེས་གསུང་བ་ཡང་། རྒྱུད་ཚར་བ་སོགས་ཀྱི་ཁྱད་པར་གྱིས་མ་ཕྱེ་བའི་ཕྱིར་འགལ་བ་མེད་དོ། ། དེ་ལྟར། སློབ་མའི་མཆོག་བཞི་ལས།
བླ་ཆེན་ས་སྐྱ་པ་ལ་ཇི་ལྟར་བབས་ཤེ་ན། འཁོན་དཀོན་མཆོག་རྒྱལ་པོས། ཐོག་མར་འཁྱིན་ལ་བརྟག་གཉིས་གསན་པས། དེའི་ཕྱིར། བླ་ཆེན་འབྲོག འཁྱིན་ལོ་ཙ་བ། འཁོན་དཀོན་མཆོག་རྒྱལ་པོ། བླ་མ་ཆེན་པོ་ས་སྐྱ་པ་སྟེ། རྒྱུན་གཅིག་གོ ། དེ་སྐད་དུ་ཡང་བླ་མ་དམར་གྱིས་མཛད་པའི་བླ་མ་བོད་ཀྱི་ལོ་རྒྱུས་ཀྱི་ཡི་གེ་ལས།
འཁོན་དཀོན་མཆོག་རྒྱལ་པོའི་ལོ་རྒྱུས་ནི། དགེ་བཤེས་མཁན་རོག་ཤེས་རབ་ཚུལ་ཁྲིམས་ཡན་ཆད། གསང་སྔགས་སྔ་འགྱུར་བ་ཡིན་པ་ལས། ཁོང་གི་ཞལ་ནས། ང་སྔགས་སྔ་འགྱུར་འདི་ལ་སྦྱངས་པ་ཡིན། ད་ཁྱོད་ཀྱིས་གསང་སྔགས་ཕྱི་འགྱུར་འདི་ལ་སློབས་གསུངས། འཕྲང་ཕུར་ཁ་བསྟན་ཏེ། དེ་ཁོ་ན་བཞུགས་པའི་དགེ་བཤེས་འཁྱིན་ལོ་ཙཱ་བ་དེ། བླ་ཆེན་འབྲོག་ལ་རྒྱ་གར་ན་ཆོས་འབྲེལ་ཙམ་ལས་མེད། ཕྱིས་བོད་དུ་བརྟག་གཉིས་ལེགས་པར་ཤེས་པར་བསླབས།
དེ་ལ་དགེ་བཤེས་དཀོན་མཆོག་རྒྱལ་པོས་གསན་ཅིང་ཡོད་ཙ་ན། འཁྱིན་སྐུ་གཤེགས་ནས་བླ་ཆེན་འབྲོག་གི་སྤྱན་མངར་བྱོན་པས། བླ་ཆེན་གྱི་ཞལ་ནས། ཕ་ཤི་ནས་མེ་པོ་ལ་རྙོག་ཨང་། ཁྱོད་ཀྱི་འགྲོ་ས་མ་ལོག་གསུང་། དེར་གཞུང་གི་བཤད་པ་རྣམས་ཚར་བར་བསླབས་ནས། ཞེས་གསུངས་པའི་ཕྱིར་རོ། ། གསུང་དེ་ཉིད་ཀྱིས། བླ་ཆེན་འབྲོག འཁོན་དཀོན་མཆོག་རྒྱལ་པོ།
བླ་མ་ཆེན་པོ་ས་སྐྱ་པ་སྟེ། རྒྱུན་གཅིག་གོ ། ཞེས་བྱ་བ་འདི་ཡང་རྟོགས་པ་ཡིན་ནོ། ། ཡང་། བླ་ཆེན་འབྲོག སེ་མཁར་ཆུང་བ། ཞང་སྟོན་ཆོས་འབར། བླ་མ་ཆེན་པོ་ས་སྐྱ་པ་སྟེ། འདི་ལས་གསུང་ངག་རིན་པོ་ཆེ་ལམ་འབྲས་བུ་དང་བཅས་པ་ཡོངས་སུ་རྫོགས་པའི་རྒྱུན་བབས་ཏེ། རྒྱུན་གཅིག་གོ །
ཡང་བླ་ཆེན་འབྲོག མངའ་རིས་པ་གསལ་བའི་སྙིང་པོ། འཁོན་སྒྱི་ཆུ་བ་དགྲ་ལྷ་འབར། བླ་མ་ཆེན་པོ་ས་སྐྱ་པ་སྟེ་རྒྱུན་གཅིག་གོ ། དེ་ལྟར་ན་རྒྱུན་བཞི་འཛིན་པའི་བླ་ཆེན་ཞེས་བྱ་བ་ཡིན་ནོ། ། དེའི་ཕྱིར། དབང་རྒྱུད་མན་ངག་དང་བཅས་པ་ཐམས་ཅད་ཀྱི་རྒྱུན་བབས་ཚུལ་བརྗོད་པ་ཡིན་པས། རྒྱུད་ཀྱི་བབས་ཚུལ་ཉི་ཚེ་བ་དག་བརྗོད་པ་མ་ཡིན་ནོ། ། འོ་ན་འཁྱིན་ལས་རྒྱུད་ཀྱི་བཤད་པའི་བརྒྱུད་པ་བབས་པའི་ཕྱིར། རྒྱུད་ཚར་བའི་སློབ་མར་བགྲང་བར་རིགས་སོ་ཞེ་ན།
རྒྱུད་ཚར་བ་ཞེས་པ་ནི། རྒྱུད་གསུམ་ཀ་ཚར་བ་ལ་ཟེར་ལ། འཁྱིན་ནི་དེ་ལྟ་མ་ཡིན་ཏེ། གོང་དུ་བཤད་པའི་དམར་གྱི་གསུང་ལ་དཔྱད་པས་ཤེས་པ་ཡིན་ནོ། ། བཞི་པ་རྒྱུད་ཀྱི་ངོས་འཛིན་འཁྲུལ་པ་དགག་པ་ནི། ཁ་ཅིག་ན་རེ། ཀུན་རྫོབ་ཏུ་ཤེས་རབ་ཀྱི་རྒྱུད་གཙོ་བོ་ཡིན་ཞིང་། དོན་དམ་པར་ཐབས་དང་ཤེས་རབ་གཉིས་སུ་མེད་པའི་རྒྱུད་ཀྱི་རྒྱལ་པོ་དཔལ་བརྟག་པ་གཉིས་པ། ཞེས་ཟེར་རོ། ། འདི་ནི་གཞན་དག་གིས་གྲུབ་པའི་མཐས་བློ་གྲོས་བསླད་པར་བྱས་པའི་སྨྲ་བ་ཡིན་ཏེ།
འདི་ལྟར། ཀུན་རྫོབ་ཏུ་སེམས་ཅན་གྱི་བསམ་པ་ལ་ལྟོས་ནས་ཐབས་ཀྱི་རྒྱུད་དང་ཤེས་རབ་ཀྱི་རྒྱུད་གཉིས་སུ་དབྱེ་ཞིང་། དོན་དམ་པར་ཐམས་ཅད་ཀྱང་གཉིས་སུ་མེད་པའི་རྒྱུད་ཡིན་པས། ཀུན་རྫོབ་ཏུ་གཉིས་སུ་མེད་པའི་རྒྱུད་ཅེས་བྱ་བ་མི་བཞེད་ལ། དོན་དམ་པར་ཐབས་ཤེས་རྐྱང་པའི་རྒྱུད་མི་བཞེད་པ་འདི་ནི། དུས་ཀྱི་འཁོར་ལོའི་ལུགས་ཡིན་ཏེ། དྲི་མེད་འོད་ལས། འཇིག་རྟེན་ཁམས་ལེའི་མདོར་བསྡུས་པར་རྣལ་འབྱོར་གྱི་སྒྲ་ནི། ཐབས་ཀྱི་དོན་བརྗོད་པར་བྱེད་པའམ། ཤེས་རབ་ཀྱི་དོན་བརྗོད་པར་བྱེད་པ་མ་ཡིན་གྱི།
རྣལ་འབྱོར་གྱི་སྒྲ་ནི། ཐབས་དང་ཤེས་རབ་ཀྱི་དོན་བརྗོད་པར་བྱེད་པའོ། ། དེ་སྐད་དུ་ཡང་གསུང་པ། རྣལ་འབྱོར་ཐབས་ཀྱི་ལུང་དང་ནི། ། ཤེས་རབ་གཅིག་བུ་དག་གིས་མིན། ། ཐབས་དང་ཤེས་རབ་སྙོམས་འཇུག་པ། ། རྣལ་འབྱོར་དེ་བཞིན་གཤེགས་པས་གསུངས། ། ཞེས་སོགས། དེའི་ཕྱིར་རྒྱུད་གང་ལ། ཐབས་དང་ཤེས་རབ་ཀྱི་བདག་ཉིད་ཀྱི་བརྗོད་པར་བྱ་བ་ཡོད་པའི་རྒྱུད་དེ་ནི།
དོན་དམ་པར་ཤེས་རབ་ཀྱི་རྒྱུད་ཀྱང་མ་ཡིན་ལ། ཐབས་ཀྱི་རྒྱུད་ཀྱང་མ་ཡིན་ནོ། ། འཇིག་རྟེན་ཀུན་རྫོབ་ཏུ་མེ་ལོང་ལྟ་བུའི་ཡེ་ཤེས་ལ་སོགས་པའི་དབྱེ་བས་ཕུང་པོ་དང་ཁམས་རྣམ་པར་དག་པ་ལས། ཐབས་དང་ཤེས་རབ་ཀྱི་ཕྱོགས་སུ་དབང་པོ་རྟུལ་པོའི་སེམས་ཅན་གྱི་བསམ་པའི་དབང་གིས། དེ་བཞིན་གཤེགས་པས་གསུངས་སོ། ། དེ་བཞིན་དུ་རྣལ་འབྱོར་མའི་མིང་ཅན་ལ་ཡང་ངོ་། ། འདིར་འདི་ལ་རྣལ་འབྱོར་གྱི་ངང་ཚུལ་ཡོད་པའི་ཕྱིར་རྣལ་འབྱོར་པ་སྟེ། དེ་བཞིན་དུ་རྣལ་འབྱོར་མ་ཡང་ངོ་། ། དེའི་ཕྱིར་གཞན་ལ་ལྟོས་པ་ཉིད་ལས་རྣལ་འབྱོར་གྱི་རྒྱུད་དུ་ཡང་འགྱུར་རོ། ། དེ་བས་ན་དོན་དམ་པའི་བདེན་པས་ཐབས་དང་ཤེས་རབ་ཀྱི་བདག་ཉིད་སྦྱོར་བའི་རྒྱུད་རིས་མེད་པ་དུས་ཀྱི་འཁོར་ལོའོ། །
ཞེས་གསུངས་ལ། དེའི་དོན་དུ་བསམ་ནས། རྡོ་རྗེ་མཁའ་འགྲོ་མ་རྣམས་ཀྱི་གསང་མཛོད་ལས། བོད་ཀྱི་བླ་མ་ཁ་ཅིག་ཕ་རྒྱུད་མ་རྒྱུད་གཉིས་མེད་ཀྱི་རྒྱུད་རྣམས་ཕན་ཚུན་འགལ་བ་གསུམ་དུ་ཁས་བླངས་ནས། འདི་སྐད་བདག་ཐོས་སོགས་ཀྱིས་མགོ་དྲངས་པས་ཕ་རྒྱུད། གསང་བ་མཆོག་གི་དགེས་པ་སོགས་ཀྱིས་མགོ་དྲངས་པ་མ་རྒྱུད་དུ། ནག་པོ་སྤྱོད་པས་བཤད་པས། གསང་འདུས་སོགས་ཕ་རྒྱུད། བདེ་མཆོག་མ་རྒྱུད། ཀྱེ་རྡོར་ནི་རྩ་རྒྱུད་དུ་འདི་སྐད་བདག་ཐོས་ཀྱི་མགོ་དྲངས་ལ།
བཤད་རྒྱུད་གུར་དུ་གསང་བ་མཆོག་གིས་དགེས་པ་དང་། སཾ་བྷུ་ཊར་གཉིས་ཀ་འབྱུང་བའི་ཕྱིར། ཀྱཻ་རྡོ་རྗེ་ནི་ཐབས་དང་ཤེས་རབ་དང་གཉིས་སུ་མེད་པའི་རྒྱུད་དོ། ། ཞེས་བརྗོད་བྱེད་སྒྲའི་ཁྱད་པར་གྱི་རྒྱུད་གསུམ་དུ་སོ་སོར་འཇོག་པར་འདོད་དེ། དེ་ལྟ་ན་བདེ་མཆོག་ཀྱང་གཉིས་སུ་མེད་པའི་རྒྱུད་དུ་ཐལ་ཏེ། རྩ་རྒྱུད་ལ་གསང་བ་མཆོག་གི་དགེས་པ་དང་། ཐུན་མོང་མ་ཡིན་པའི་བཤད་རྒྱུད་མངོན་བརྗོད་བླ་མ་ལས། འདི་སྐད་བདག་ཐོས་དང་། ཐུན་མོང་གི་བཤད་རྒྱུད་སཾ་བྷུ་ཊི་ལས་གཉིས་ཀ་སྨྲོས་པའི་ཕྱིར་རོ། ། ཞེས་བརྗོད་ན་ལན་ཅི་ཞིག་ཡོད།
ཅེས་སོགས་རྗེ་བཙུན་གྱི་གསུང་ལ་དགག་པ་རྒྱ་ཆེར་བརྗོད་ནས། རང་ལུགས་བཞག་པར། ཐབས་ཤེས་རབ་གཉིས་སུ་མེད་པའི་རྒྱུད་ཅེས་པའི་ཐབས་ཤེས་དང་། ཕ་རྒྱུད་དང་ཐབས་རྒྱུད། མ་རྒྱུད་དང་ཤེས་རབ་ཀྱི་དོན་གཅིག་ཏུ་བྱས་པའི་ཐབས་ཤེས་ནི། ཐབས་ཤེས་ཞེས་པའི་མིང་འདྲ་ཡང་དོན་མི་འདྲ་བ་ལ། དེ་ལྟར་མ་གོ་བའི་ཅལ་ཅོལ་དུ་མའི་ང་རོ་དབྱངས་སུ་སྒྲགས་པ་ཡིན་ནོ། ། དེ་ཡང་རྣལ་འབྱོར་བླ་ན་མེད་པའི་རྒྱུད་ཅེས་པའི་རྣལ་འབྱོར་གྱི་དོན་ནི། ཐབས་ཤེས་རབ་གཉིས་སུ་མེད་པར་སྦྱོར་བ་ཡིན་ཞིང་དེའི་ཐབས་ནི་ལྷན་ཅིག་སྐྱེས་པའི་བདེ་ཆེན་དང་ཤེས་རབ་ནི་སྟོང་ཉིད་རྟོགས་པའི་བློ་ཡིན་པར་མང་དུ་གསུངས་པ་ལྟར་ཡིན་ལ། དེ་འདྲ་བའི་ཐབས་ཤེས་ཀྱི་དབང་དུ་བྱས་པ་བླ་མེད་ཀྱི་རྒྱུད་ཐམས་ཅད་ཐབས་ཤེས་རབ་གཉིས་སུ་མེད་པའི་རྒྱུད་ཡིན་པར་ཁྱད་མེད་ཅིང་།
རྣལ་འབྱོར་ཆེན་པོའི་རྒྱུད་ཅེས་པའི་རྣལ་འབྱོར་གྱི་དོན་ཞུས་པའི་ལན་སྟོན་པ་ན། འདུས་པའི་རྒྱུད་ཕྱི་མ་ལས། ཐབས་དང་ཤེས་རབ་སྙོམས་འཇུག་པ། ། རྣལ་འབྱོར་ཞེས་ནི་མངོན་པར་བརྗོད། ། འདུས་པ་སྦྱོར་བར་གསུངས་པ་སྟེ། ། སངས་རྒྱས་ཐམས་ཅད་མངོན་བརྗོད་བྱེད། ། ཅེས་གསུངས་སོ། ། བཤད་མ་ཐག་པའི་ཐབས་ཤེས་དེ་འདྲ་བའི་དབང་དུ་བྱས་ནས། ཤས་ཆེ་ཆུང་གིས་སྒོ་ནས་ཀྱང་ཐབས་སོ་སོའི་རྒྱུད་དུ་བཞག་ཏུ་མི་རུང་ལ། གལ་ཏེ་དེའི་སྒོ་ནས་ཐབས་ཤེས་སོ་སོ་བའི་རྒྱུད་དུ་འཇུག་ན།
གསང་འདུས་ཕ་རྒྱུད་དུ་མི་འགྱུར་ཞིང་། ཀྱེ་རྡོར་ཤེས་རབ་ཀྱི་རྒྱུད་དུ་མི་གྱུར་ཏེ། གཉིས་ཀས་ཀྱང་ཐབས་ཤེས་གཉིས་སུ་མེད་པར་སྦྱོར་བ་བརྗོད་བྱའི་གཙོ་བོ་བྱེད་པ་ལ་ཁྱད་པར་མེད་པའི་ཕྱིར་རོ། ། ཞེས་བྲིས་ལ། དེ་དག་གི་དགག་པ་རྣམས་སྤང་དཀའ་བ་དང་། རང་ལུགས་སུ་བཞག་པ་དེ་སྐྱོན་མེད་པར་མཐོང་ནས་འདིར་བསྲེ་བར་འདོད་ནས་སྨྲས་པ་སྟེ། གསང་མཛོད་ཀྱི་ལུགས་དེ་ལ་དགག་བསྒྲུབ་རྒྱས་པར་རྣམ་པར་བཤད་པའི་ཆུ་རྒྱུན་དུ་བཤད་པས། དེ་ལྟ་བར་བྱ་ཞིང་ཁྱད་པར་དུ། འདིར་ནི། རྒྱུད་སྡེ་སྤྱིའི་རྣམ་པར་བཞག་པ་ལས།
རྣལ་འབྱོར་བླ་ན་མེད་པའི་རྒྱུད་ལ་གསུམ་དུ་དབྱེ་བ་ནི། རྣལ་འབྱོར་ཆེན་པོ་ཐབས་ཀྱི་རྒྱུད་དང་། ཤེས་རབ་ཀྱི་རྒྱུད་དང་། ཐབས་ཤེས་རབ་གཉིས་སུ་མེད་པའི་རྒྱུད་དོ། ། འདི་དག་གི་ཁྱད་པར་ལ་ཡང་སྟེ། བརྗོད་བྱེད་སྒྲའི་ཁྱད་པར། ཞུ་བ་པོའམ་གདུལ་བྱའི་ཁྱད་པར། བརྗོད་བྱ་དོན་གྱི་ཁྱད་པར་ལ་གསུམ། བསྐྱེད་རིམ་གྱི་ཁྱད་པར། རྫོགས་རིམ་གྱི་ཁྱད་པར།
རྗེས་སྤྱོད་རྣམ་དག་གི་ཁྱད་པར། ཞེས་པ་རྣམས་རྒྱས་པར་གསུངས་ན་ཡང་། དེ་ཐམས་ཅད་ཀྱི་གཉིས་མེད་ཀྱི་མཚན་གཞིར། རེ་རེ་བཞིན་ཡང་ཕྱེ་སྟེ་ཀྱཻ་རྡོ་རྗེ་འབད་དེ་འཇོག་པར་མཛད་བཞིན་དུ། ཇི་ལྟར་ན་མ་རྒྱུད་ཡིན། གཞན་ཡང་། སྤྱི་རྣམ་ཉིད་ལས། གལ་ཏེ་ཀྱཻ་རྡོ་རྗེ་རྣལ་འབྱོར་མ་རྒྱུད་ཡིན་ཏེ། རྣལ་འབྱོར་མ་རྒྱུད་ཀྱཻ་རྡོ་རྗེ། ། ཞེས་གསུངས་པ་དང་།
གུར་ལས་ཀྱང་མ་རྒྱུད་བཅུ་བཞིར་བཤད་པའི་ནང་ནའང་ཀྱཻ་རྡོ་རྗེ་ཞེས་བྱ་བ་ཡོད་དོ། ། ཡང་གུར་ལས། མཁའ་འགྲོ་མ་ཡི་རྒྱུད་ཅེས་བཤད། ། ཅེས་གསུངས་སོ། ། ཞེ་ན། བདེན་ཏེ་མཁའ་འགྲོ་མའི་རྒྱུད་ཅེས་བྱ་བ་ཡང་ཡིན་ནོ། ། དེ་ལ་ཐབས་ཤེས་རབ་གཉིས་སུ་མེད་པའི་རྒྱུད་ལ་འགལ་བ་མེད་དེ། གཉིས་སུ་མེད་པའི་རྒྱུད་ལ་ཤེས་རབ་ཀྱི་རྒྱུད་དགོས་པའི་ཕྱིར་དང་། ཡང་། ཐབས་དང་ཤེས་རབ་བདག་ཉིད་རྒྱུད། །
དེ་ནི་ང་ཡིས་བཤད་ཀྱིས་ཉོན། ། ཅེས་པ་དང་། ཀྱཻ་རྡོ་རྗེ་རྣལ་འབྱོར་རྒྱུ། ། ཞེས་བྱ་བ་ལ་སོགས་པ་གོང་དུ་བཤད་པའི་ལུང་གིས་ཀྱང་ཤེས་པར་ནུས་སོ། ། ཞེས་གསུང་བཞིན་དུ་གང་བཀག་པ་དེ་ནན་གྱིས་ཁས་ལེན་པར་བྱེད་དམ་ཅི། ཡང་འདི་སྐད་དུ། རྗེ་བཙུན་གྱི་གསུང་དེ་ཉིད་ཀྱིས། ཀུན་རྫོབ་ཏུ་ཤེས་རབ་ཀྱི་རྒྱུད་དུ་གྲུབ་སྟེ། ལུང་དེ་དག་གི་རྗེས་སུ། བདེན་ཏེ་མཁའ་འགྲོ་མའི་རྒྱུད་ལ་ཤེས་རབ་ཀྱི་རྒྱུད་དགོས་པའི་ཕྱིར།
ཞེས་པའི་གསུང་ལས། གཉིས་སུ་མེད་པའི་རྒྱུད་ལ་ཐབས་ཀྱི་རྒྱུད་དགོས་པའི་ཕྱིར་ཞེས་པ་འདི་འབྱུང་བས། ཀུན་རྫོབ་ཏུ་ཐབས་རྒྱུད་དུ་ཡང་ཅིའི་ཕྱིར་ཁས་མི་ལེན། དེ་ལ་འདི་སྐད་དུ་ཐབས་ཀྱི་རྒྱུད་དུ་བཞག་ཏུ་མི་རུང་སྟེ། རྗེ་བཙུན་སྐུ་མཆེད་ཀྱི་རྩ་རྒྱུད་ཀྱི་འགྲེལ་པ་ལས། ཐབས་དང་ཤེས་རབ་བདག་ཉིད་རྒྱུད། ། ཅེས་པའི་སྐབས་སུ། ཐབས་དང་ཤེས་རབ་ཟུང་དུ་འཇུག་པ་འདི། འདུས་པ་དང་བདེ་མཆོག་ལ་སོགས་པའང་སྣང་ན། ཅི་ཕྱིར་ཧེ་བཛྲ་ཁོ་ན་ལ་སྦྱོར་སྙམ་ན།
ཐམས་ཅད་ཀྱང་གཉིས་སུ་མེད་པའི་རྒྱུད་ཡིན་མོད། གཙོ་ཆེ་ཆུང་གི་དབང་དུ་མཛད་ནས་གསུངས་པ་ཡིན་ཏེ། ཀྱེ་རྡོ་རྗེ་འབུམ་ཕྲག་ལྔ་པའི་ལུང་། རྡོ་རྗེ་སྙིང་པོའི་འགྲེལ་པ་ལས་འབྱུང་བ། རྣལ་འབྱོར་མ་ནི་ཀུན་སྤྱོད་ཅིང་། ། གང་དུ་ཐབས་ནི་ངེས་གནས་པ། ། ཀུན་རྫོབ་རྣལ་འབྱོར་མ་རྒྱུད་དུ། ། བྱིས་པ་རྣམས་ལ་ང་ཡིས་བསྟན། ། གང་དུ་ཐབས་ནི་ཀུན་སྤྱོད་ཅིང་། ། ཤེས་རབ་གནས་པར་གྱུར་པ་ནི། །
ཀུན་རྫོབ་ཐབས་ཀྱི་རྒྱུད་ཅེས་པར། ། གང་ཡིན་དེ་ནི་ང་ཡིས་བསྟན། ། ཤེས་རབ་ཐབས་ནི་སྙོམས་འཇུག་པ། ། ཀྱཻ་རྡོ་རྗེའི་འདི་ཕྱོགས་གཅིག་མིན། ། དོན་གྱིས་འདུས་པ་ལ་སོགས་ཀུན། ། ཤེས་རབས་ཐབས་ཀྱི་བདག་ཉིད་དོ། ། ཞེས་གསུངས་པས། རྒྱུད་འདིར་གཽ་རཱི་སོགས་ལྷ་མོ་དགུག་ཞུགས་སོགས་བྱེད་ཅིང་། ཐབས་མི་གཡོ་བའི་ཕྱིར་རོ། ། དེ་ལྟ་བས་ན།
ཀུན་རྫོབ་ཏུ་ཤེས་རབ་ཀྱི་རྒྱུད་གཙོ་བོ་ཡིན་ཞིང་། དོན་དམ་པར་ཐབས་ཤེས་རབ་གཉིས་སུ་མེད་པའི་རྒྱུད་དུ་གསུང་འདིས་སྟོན་པ་ཡིན་ནོ། ། ཞེས་ཟེར་རོ། ། འདི་ནི་རྩོད་སྤོང་གི་ལུང་ལ་རང་གཞུང་དུ་འཁྲུལ་པའི་སྨྲ་བ་ཡིན་པས། དེའི་ཕྱིར་ཁྱེད་ལ་འདི་དྲི་བར་བྱ་སྟེ། རྒྱུད་བཤད་ལས་འབྱུང་བ་དང་། རྒྱུད་སྡེ་སྤྱི་རྣམ་ལས་འབྱུང་བ་གཉིས་དོན་གཅིག་ཡིན་ནམ། ཐ་དད་ཡིན། གཅིག་ཡིན་ན། རྒྱུད་སྡེ་སྤྱི་རྣམ་ལས་གསུམ་དུ་བཞག་པ་སྟེ།
ཀུན་རྫོབ་ཏུ་གསུམ་ཞེས་བྱ་བ་ཡིན་ནམ། སྔ་མ་གཉིས་ཀུན་རྫོབ་དང་། ཕྱི་མ་དོན་དམ་པ་ཞེས་བྱ་བ་ཡིན། དང་པོ་ལྟར་ན། སྙིང་འགྲེལ་གྱི་ལུང་འདི་ཉིད་དང་འགལ་ཏེ། ཀུན་རྫོབ་ཏུ་གསུམ་དུ་གསུངས་པ་མེད་པའི་ཕྱིར། གཉིས་པ་ལྟར་ན། རྒྱུད་སྡེ་སྤྱི་རྣམ་དུ་གསུངས་པའི་གཉིས་མེད་རྒྱུད་ཀྱི་མཚན་ཉིད་དེ་རྣམས་རྣལ་འབྱོར་ཆེན་པོའི་རྒྱུད་སྡེ་ཐམས་ཅད་ལ་དགོས་པར་འགྱུར་ཏེ། དོན་དམ་པར་ཐམས་ཅད་གཉིས་སུ་མེད་པའི་རྒྱུད་ཡིན་པའི་ཕྱིར། འདོད་ན་བདེ་མཆོག་གི་རྒྱུད་ལ།
ཨེ་ཝཾ་སོགས་ཀྱི་ཡི་གེ་བཞི་བཅུ་ཡང་ཡོད་དགོས་པས། ཡོད་པར་གང་གིས་བསྒྲུབ། དོན་ཚང་བའི་ཕྱིར་ཞེ་ན། འོ་ན་ཨེ་ཝཾ་སོགས་དེ་དག་བརྗོད་བྱེད་སྒྲའི་ཁྱད་པར་དུ་འཇོག་པའི་རྒྱུ་མཚན་ཅི་ཞིག་ཡིན། དེ་ན་ཐ་དད་ཡིན་ན། རྒྱུད་སྡེ་སྤྱི་རྣམ་དུ་བཞག་པ་དེ་ཁས་མི་ལེན་པའི་རྒྱུ་མཚན་ཅི་ཡིན། རྡོ་རྗེ་མཁའ་འགྲོ་མ་རྣམས་ཀྱི་གསང་མཛོད་ལས་དགག་པ་བརྗོད་པ་དེ་བཞིན་འཐད་པའི་ཕྱིར་ཞེས་པ་ལས་གཞན་ཅི་ཞིག སྙིང་འགྲེལ་ལས་བཤད་པ་འདི་ལྟར། དུས་ཀྱི་འཁོར་ལོ་ལས་ཀྱང་འབྱུང་སྟེ། དྲི་མེད་འོད་ཀྱི་ཡེ་ལེའི་མདོར་བསྡུས་དང་པོར།
རྣལ་འབྱོར་མ་དང་། རྣལ་འབྱོར་རྒྱུད་ཅེས་པ། ཀུན་རྫོབ་ཏུ་རྣལ་འབྱོར་མ་རྣམས་ཡང་དག་པར་རྒྱུ་ཞིང་། གཙོ་བོ་མི་གཡོ་བ་དེ་ནི། རྣལ་འབྱོར་མའི་རྒྱུད་དོ། ། གང་དུ་ཐབས་ཡང་དག་པར་རྒྱུ་ཞིང་ཤེས་རབ་མི་གཡོ་བ་ནི་ཐབས་ཀྱི་རྒྱུད་དོ། ། རང་གི་ངོ་བོས་ནི་ཐམས་ཅད་ཤེས་རབ་དང་ཐབས་ཀྱི་བདག་ཉིད་སྦྱོར་བའི་རྒྱུད་ཉིད་དེ། ཞེས་གསུངས་ལ། ཁྱོད་ཀྱི་ཤེས་རབ་ཡང་དག་པར་རྒྱུ་བའི་ངོས་འཛིན་དེ་ལྟར་ན། སེམས་འགྲེལ་སྐོར་གསུམ་པོ་རང་ཉིད་ཀྱི་ལུགས་ལ་ཡང་།
ཇི་ལྟ་བ་བཞིན་དུ་ཁས་ལེན་ནུས་པ་མ་ཡིན་ན། སྐབས་འདིར་ལྟ་སྨྲོས་ཀྱང་ཅི་དགོས། ཁས་ལེན་མི་ནུས་པ་ཇི་ལྟར་ཞེ་ན། རྡོ་རྗེ་ཤུགས་ཀྱིས་ཡེ་ཤེས་པ་དགུག་པ་སོགས་ཀྱི་ལས་བྱེད་པའི་ཕྱིར། དུས་ཀྱི་འཁོར་ལོ་ཐབས་ཀྱི་རྒྱུད་དུ་འདོད་དགོས་པ་ལས། དེ་ལྟ་བུ་སུ་ཞིག་གིས་ཁས་ལེན་ནུས། འོ་ན། ཁྱེད་རང་གི་ལུགས་ཀྱིས་རྗེ་བཙུན་གྱི་གསུང་འདི་ཇི་ལྟར་འཆད་ཅེ་ན། ཐབས་དང་ཤེས་རབ་བདག་ཉིད་རྒྱུད། ། ཅེས་པའི་གཞུང་འདི་གཉིས་སུ་མེད་པའི་རྒྱུད་ཡིན་པར་སྟོན་པ་ཙམ་ཡིན་གྱི།
རྒྱུད་གསུམ་དུ་སོ་སོར་འབྱེད་པར་བྱེད་པའི་གཉིས་སུ་མེད་པའི་རྒྱུད་ཀྱི་འབྱེད་བྱེད་ཐུན་མོང་མ་ཡིན་པ་མིན་ཏེ། ཐབས་དང་ཤེས་རབ་སྙོམས་འཇུག་པ། ། རྣལ་འབྱོར་ཞེས་ནི་མངོན་པར་བརྗོད། ། ཅེས་གསང་འདུས་ལས་ཀྱང་གསུངས་ཤིང་། རྣལ་འབྱོར་ཐབས་ཀྱི་ལུས་དང་ནི། ། ཤེས་རབ་གཅིག་པུ་དག་གིས་མིན། ། ཞེས་དུས་འཁོར་ལས་ཀྱང་གསུངས་པའི་ཕྱིར། དེའི་ཕྱིར་དེ་ལྟར་ན་བཤད་པ་དེ་ཁྱབ་ཆེས་ཀྱང་སྐྱོན་མེད་དེ། གཞན་དག་ཀྱང་དེ་ལྟར་བཞེད་པའི་ཕྱིར། དེ་ལྟར་ཡང་སྙིང་འགྲེལ་ལས།
ཞེས་ལུང་འགོད་པ་ཡིན་གྱི་རང་ལུགས་སྙིང་འགྲེལ་ལས་འབྱུང་བ་དེ་ལྟར་འདོད་ཅེས་ལུང་འདྲེན་པ་མ་ཡིན་པའི་ཕྱིར། འོ་ན་མཐའི་ཤླཽ་ཀ་གཉིས་ཀྱིས་ཅི་ཞིག་བྱ་ཞེ་ན། དེ་ནི་ཞོར་ལ་གཞན་དག་གི་ལུགས་ཀྱང་ཅི་རིགས་པར་ཤེས་པར་བྱ་བའི་ཕྱིར། གཞན་གྱིས་བཤད་པ་ཆ་ཤས་ཚང་བར་བཀོད་པ་ཙམ་ཡིན་ནོ། ། དེ་ལ་ཁ་ཅིག་ན་རེ། ལུང་དེ་ཉིད་གཞན་ལུགས་སུ་བྱེད་པ་མི་འཐད་དེ། འབུམ་ལྔ་ལས་གསུངས་པས་ན། རང་གཞུང་ཡིན་པའི་ཕྱིར་རོ། ། ཞེས་ཟེར་རོ། ། དེ་ལྟར་ན།
ཁྱེད་རང་ལ། ཀྱཻ་རྡོ་རྗེའི་དབང་བསྐུར་གྱི་ལག་ལེན་གྱི་སྐབས་སུ། བྱིས་པ་འཇུག་པའི་དབང་བདུན་བསྐུར་བའི་ལག་ལེན་བྱེད་དགོས་པར་འགྱུར་ཏེ། འབུམ་ལྔ་ལས་གསུངས་པས་ན། རང་གཞུང་ཡིན་པའི་ཕྱིར་རོ། ། དེ་སྐད་དུ་ཡང་། འབུམ་ལྔ་ལས། བྱིས་པ་སྐྱེས་པ་མ་ཡིས་ནི། ། འཁྲུད་བྱེད་ཆུ་ཡིས་དབང་བསྐུར་རོ། ། དེ་ཡི་གཙུག་ཕུད་རབ་བཞག་པ། །
དབུ་རྒྱན་དུ་ནི་ཡོངས་སུ་བརྟགས། ། དེ་ཡི་རྣ་བ་འབུགས་པ་སོགས། ། དར་དཔྱངས་དབང་དུ་ཤེས་པར་བྱ། ། བྱིས་པ་རྒོད་དང་སྨྲ་བ་ཉིད། ། རྡོ་རྗེ་དྲིལ་བུའི་དབང་ཉིད་དོ། ། ལྔ་ལ་ལོངས་སྤྱོད་བརྟུལ་ཞུགས་སོ། ། མིང་ནི་མིང་གི་དབང་བསྐུར་ཉིད། ། ཕ་ཡིས་རྟག་ཏུ་ཀློག་ལ་སོགས། ། སྟེར་བར་བྱེད་པ་རྗེས་གནང་ཡིན། ། རྣམ་པ་བདུན་པོ་འདི་ཉིད་ནི། །
དབང་བདུན་དུ་ནི་རབ་དུ་བཤད། ། ཅེས་གསུངས་སོ། ། དེ་ལྟར་བླ་མ་སྔ་མ་དག་གི་བཤད་སྲོལ་ཇི་ལྟར་ཡོད་པ་དེ་ཁོ་ན་བཞིན་དུ་བཤད་ན་མཛེས་ཀྱི། རང་བློས་སྦྱར་བའི་བློས་ལེགས་བཤད་དུ་རློམས་པ་དག་གིས་ནི། ཅུང་ཟད་ཀྱང་དཔྱད་མི་བཟོད་པའོ།། །། ལྔ་པ་བཤད་སྲོལ་ངོས་འཛིན་འཁྲུལ་པ་དགག་པ་ནི། ཡང་ཁ་ཅིག་ན་རེ། སློབ་དཔོན་ཌོཾ་བྷི་ཧེ་རུ་ཀས། བསྐྱེད་རིམ་ལ་བདག་མེད་མའི་སྒྲུབ་ཐབས་བདུད་རྩི་འོད། རྫོགས་རིམ་ལ་ལྷན་ཅིག་སྐྱེས་གྲུབ།
ལམ་གྱི་ཡན་ལག་ལ་ཕྱོགས་གྱི་འཁོར་ལོ་འདུ་བ་སྒྲག་པ་དང་བཅས་པ། དེ་ཉིད་བཅུ་པ་རྣམས་མཛད་དོ། ། ཀྱེ་རྡོ་རྗེ་ལྷ་དགུའི་སྒྲུབ་ཐབས། དཔའ་བོ་གཅིག་པའི་སྒྲུབ་ཐབས། སློང་མོ་བའི་འགྲེལ་པ་དང་གསུམ་ནི། ནཱ་རོ་པའི་སློབ་མ་དཔལ་མཆོག་ཌོཾ་བྷི་པས་མཛད་ཀྱི། སློབ་དཔོན་འདིས་མཛད་པ་མ་ཡིན་ནོ། ། དེའི་སློབ་མ་གྲུབ་ཐོབ་ཨ་ལ་ལ་བཛྲ་གྱིས་སྐུ་རྡོ་རྗེ་ལྷ་དགུའི་མངོན་རྟོགས་དྲན་པ་གཅིག་པ་ཞེས་པ་མཛད། དེའི་སློབ་མ་སློབ་དཔོན་བསོད་སྙོམས་པས། བདག་མེད་མ་དཔའ་མོ་གཅིག་པའི་སྒྲུབ་ཐབས་མཛད།
གོང་མ་རྣམས་རིམ་པར་རྒྱུད་པའི་གདམ་ངག་ལ་བརྟེན་ནས། སློབ་དཔོན་མི་ཐུབ་ཟླ་བས་སྔར་སྨྲོས་པའི་གཞུང་བདུན་པོ་མཛད་དོ། ། དེའི་སློབ་མ་དགེ་སློང་དཔའོ་རྡོ་རྗེས། དཀྱིལ་ཆོག བསྐྱེད་རིམ། རྫོགས་རིམ། རབ་གནས། སྦྱིན་སྲེག རོ་སྲེག ཚོགས་འཁོར།
གཏོར་མ། མཆོད་པའི་ཆོ་ག་རྣམས་ཕྱོགས་གཅིག་ཏུ་སྡེབས་པ་དཀྱིལ་འཁོར་གྱི་ཆོ་ག་རིན་ཆེན་འབར་བ་ཞེས་བྱ་བ་མཛད་དོ། ། སློབ་དཔོན་དེས་རྗེ་བཙུན་འབྲོག་ལ་གདམས་སོ། ། གཞུང་དེ་རྣམས་གྱི་གཙོ་བོ་ནི། འགྲེལ་པ་ཀུ་མུ་ཏི་ཡིན་པའི་གཙོ་ཆེ་ལ་མིང་དུ་གཉག་མའི་ལུགས་འདི་ལ་འགྲེལ་པ་ལུགས་སམ། ཌོཾ་བྷི་ལུགས་ཞེས་བྱའོ། ། གཞུང་དེ་རྣམས་ཀྱི་དགོངས་པ་ཕྱོགས་གཅིག་ཏུ་བྱས་པའི་ལམ་གྱི་རིམ་པ་ནི། དང་པོར་བཟང་པོ་ཡོངས་བཟུང་ལས་འབྱུང་བ་ལྟར། དབང་བསྐུར་བའི་ཆོ་གས་རྒྱུད་སྨིན་པར་བྱ། ། དེའི་འོག་ཏུ་སྒྲུབ་ཐབས་ཡན་ལག་དྲུག་པ་ལྟར།
བསྐྱེད་རིམ་བསྒོམ་པས་ཐ་མལ་གྱི་སྣང་ཞེན་བཟློག་པར་བྱས། དེའི་འོག་ཏུ་ལྷན་ཅིག་སྐྱེས་གྲུབ་ནས་འབྱུང་བ་ལྟར། རྫོགས་རིམ་རང་བྱིན་རླབས་དང་། དཀྱིལ་འཁོར་འཁོར་ལོ་གཉིས་བསྒོམས་པས་བདེ་སྟོང་གི་ཡེ་ཤེས་རྒྱུད་ལ་བསྐྱེད་ནས། འབྲས་བུ་ལ་མཚམས་སྦྱོར་བར་བཞེད་དེ། ལུགས་འདི་སྨིན་གྲོལ་གྱི་ལམ་ཐམས་ཅད་ཤིན་ཏུ་བསྡུས་ལ། རྒྱུད་ཀྱི་བཤད་པ་ནི་ཤིན་ཏུ་རྒྱས་པ་ཞིག་སྣང་ངོ་། ། ཡང་སློབ་དཔོན་ནག་པོ་པ། དེའི་སློབ་མ་ཌཱ་མ་རུ་པ། ཨ་ཝ་དྷུ་ཏི་པ།
རྗེ་བཙུན་གྷ་ཡ་དྷ་ར། བླ་ཆེན་འབྲོག་མིའི་བར་དུ། བླ་མ་སྔ་མའི་སྙན་རྒྱུད་ཕྱི་མ་རྣམས་ལ་བཤད་ཅིང་ཉམས་སུ་ལེན་པ་མ་གཏོགས་གཞུང་ཡི་གེར་བཀོད་པ་མེད་པས། མན་ངག་ལུགས་སམ་ནག་པོ་པའི་ལུགས་ཞེས་གྲགས་ལ། དེ་དག་གི་མན་ངག་སྙན་རྒྱུད་རྣམས་ཡི་གེར་བཀོད་པ་ནི། རྗེ་བཙུན་ས་སྐྱ་པ་ཡབ་སྲས་ཀྱིས་མཛད་པའི་ལམ་འབྲས་གླེགས་བམ་རྗེ་བཙུན་ཆེན་པོའི་དཀར་ཆག་ཏུ་བཀོད་པ་རྣམས་ཡིན་པས། ལུགས་འདི་ལ་གཞུང་འདི་རྣམས་ཀྱི་གཞུང་ལྟ་བུ་ཁས་བླང་དགོས་པ་ཡིན་ནོ། ། ཚུལ་འདིའི་ལམ་གྱི་རིམ་པ་ནི། གང་ཟག་གི་དཀྲི་ཚུལ་མང་པོ་ཞིག་ཡོད་ཀྱང་། འདིར་གང་ཟག་སྔར་ལམ་ལ་གཏན་ནས་འཇུག་མ་མྱོང་བ་བློ་དམན་པ་ཞིག་གིས་དབང་དུ་བྱས་ནས་ཐོག་མར་ཕ་རོལ་ཏུ་ཕྱིན་པའི་ཐེག་པ་དང་ཐུན་མོང་དུ་སྣང་བ་གསུམ་གྱི་ལམ་ལ་བློ་སྦྱངས།
དེའི་འོག་ཏུ་དབང་བསྐུར་བའི་ཆོ་གས་རྒྱུད་སྨིན་པར་བྱས་ནས། དེའི་སྐབས་སུ་ཐོབ་པའི་དམ་ཚིག་དང་སྡོམ་པ་ཚུལ་བཞིན་བསྲུང་། དེའི་འོག་ཏུ་ཀུན་གཞི་རྒྱུ་རྒྱུད་ཀྱི་ལམ་གྱིས་ཕྱི་ནང་གི་ཆོས་ཐམས་ཅད་སྐྱེ་མེད་དུ་གཏན་ལ་མ་ཕེབས་ཀྱི་བར་དུ་སོ་སོར་རྟོག་པའི་ཤེས་རབ་ཀྱིས་དཔྱད་ཅིང་བསྒོམ། དེའི་འོག་ཏུ་ཕྱི་བསྐྱེད་རིམ་རྒྱས་འབྲིང་བསྡུས་གསུམ་གྱི་སྒོ་ནས་སྣང་བའི་དངོས་པོ་ལྷར་མ་ཤར་གྱི་བར་དུ་བསྒོམ། དེ་ནས་ནང་གི་བསྐྱེད་པའི་རིམ་པ་ལུས་དཀྱིལ་གྱི་རྣལ་འབྱོར་གྱིས་ཕྱི་རོལ་གྱི་སྤྲོས་པ་ནང་དུ་མ་ཆོད་ཀྱི་བར་དུ་བསྒོམ། དེ་ནས་རླུང་དང་། གཏུམ་མོ་དང་། ཕྱག་རྒྱའི་ལམ་དང་། རྦ་རླབས་ཀྱི་རྣལ་འབྱོར་གྱིས་རྫོགས་རིམ་གྱི་ཡེ་ཤེས་རྒྱུད་ལ་སྐྱེས་ནས། ཚེ་འདི་ཉིད་ལ་འབྲས་བུ་མངོན་དུ་བྱེད་ལ།
གལ་ཏེ་མ་གྲུབ་ན་བར་དོ་དང་། དེས་མ་གྲུབ་ན། འཕོ་བ་ལ་སོགས་པའི་གདམ་ངག་གིས་ཀྱང་འབྲས་བུ་མངོན་དུ་བྱེད་ཅིང་། ཏིང་ངེ་འཛིན་མ་སྐྱེས་པ་བསྐྱེད་པ། སྐྱེས་པ་བོགས་འབྱིན་པ། ལམ་གྱི་གེགས་སེལ་ཚུལ་ལ་སོགས་རྣལ་འབྱོར་ཉམས་སུ་བླང་བའི་རིམ་པ་ཤིན་ཏུ་རྒྱས་ཤིང་། རྒྱུད་ཀྱི་བཤད་པ་ནི། མན་ངག་དང་སྦྱར་ཏེ་འབྲུ་གཉེར་བ་ཙམ་དང་། དཀའ་གནས་འགའ་ཞིག་གི་བཤད་པ་ཙམ་མ་གཏོགས་རྒྱས་པ་མི་སྣང་ངོ་། ། ཞེས་ཟེར་རོ། །
དེ་དག་ཀྱང་ཕལ་ཆེར་རིགས་པ་མ་ཡིན་པའི་སྨྲ་བ་སྟེ། དེ་དག་དགག་པ་ལ་གཉིས། ཞར་ལས་བྱུང་བ་དགག་པ་དང་། སྐབས་དོན་དངོས་དགག་པའོ། ། དང་པོ་ནི། ཌོཾ་བྷི་པ་སོགས་ཀྱི་ཡི་གེ་བགྲང་བ་འདི་རྣམས་སློབ་དཔོན་དེ་རྣམས་ཀྱིས་མཛད་ཚོད་ཙམ་བགྲང་བ་ཡིན་ནམ། རྗེ་བཙུན་གྱིས་ཀྱཻ་རྡོ་རྗེའི་དཀར་ཆག་ཏུ་འབྱུང་ཚོད་ཙམ་བགྲང་བ་ཡིན། དང་པོ་ལྟར་ན། ཨ་ལ་ལ་བཛྲ་གྱིས་མཛད་པའི་གཏོར་ཆོག་དང་། གརྦྷ་རི་པའི་རྒྱུད་ལ་འཇུག་པ་སོགས་མི་བགྲང་བ་མི་འཐད་ལ།
གཉིས་པ་ལྟར་ན། མི་ཐུབ་ཟླ་བའི་རིགས་བསྡུས་སྒྲུབ་ཐབས་དང་། ཌོཾ་བྷི་པའི་དེ་ཉིད་བཅུ་པ་སོགས་བགྲང་བ་འགལ་ཞིང་། གཉིས་ཀ་ལྟར་ན་ཡང་། གརྦྷ་རི་པའི་དཔའ་མོ་གཅིག་པ་དང་། དཔའ་བོ་གཅིག་པ་དང་། མི་ཐུབ་ཟླ་བའི་སྦྱིན་སྲེག་ལ་སོགས་པ་མི་བགྲང་བ་མི་འཐད་ལ། བསོད་སྙོམས་པའི་དཔའ་མོ་གཅིག་པའི་སྒྲུབ་ཐབས་ནི། བསོད་སྙོམས་པ་དགྲ་གཅན་འཛིན་གྱིས་མཛད་པ་ཡིན་པས་བསོད་སྙོམས་པ་ཞེས་པ་ཙམ་ལ་འཁྲུལ་པར་ཟད་དོ། ། སྨིན་གྲོལ་གྱི་ལམ་ཤིན་ཏུ་བསྡུས་ཞེས་པའང་བབ་ཅོལ་ཏེ།
བཟང་པོ་ཡོངས་བཟུང་ལས་འབྱུང་བའི་ཆོ་ག་རྣམས། མན་ངག་ལུགས་ཀྱི་དབང་ཆོག་ལས་ཆེས་རྒྱས་པ་ཡིན་ཞིང་། རྗེ་བཙུན་གྱིས་མཛད་པའི་ལོ་རྒྱུས་ཀྱི་ཡི་གེ་ལས། ལམ་འབྲས་ཀྱི་རྩ་བ་མེད་པ་གཅིག་ཀྱང་གསན། ཅེས་འབྱུང་བས། གྲོལ་ལམ་ཤིན་ཏུ་བསྡུས་པའང་བསྒྲུབ་དཀའ་བའི་ཕྱིར་རོ། ། ཡང་རྒྱུད་ཀྱི་བཤད་པ་ཤིན་ཏུ་རྒྱས་པ་ཞིག་སྣང་ངོ་། ། ཞེས་པའི་རྒྱས་པ་དེ། རྗེ་བཙུན་ཡབ་སྲས་རྣམས་ཀྱི་རྒྱུད་གསུམ་གྱི་འགྲེལ་པའི་ཡི་གེ་རྣམས་ལ་ཟེར་བར་སྣང་སྟེ། འོག་ཏུ་དཔྱད་པར་བྱའོ།། །།
ཡང་གང་ཟག་སྔར་ལམ་ལ་གཏན་འཇུག་མ་མྱོང་བ་བློ་དམན་པ་ཞིག་གི་དབང་དུ་བྱས་ནས། ཞེས་སོགས་སྣང་བ་གསུམ་གྱི་ཁྲིད་ཀྱི་སྐབས་སུ། ཐོག་མར་འཁོར་བའི་ཉེས་དམིགས་བསྒོམས། དེའི་རྗེས་སུ་དལ་འབྱོར་རྙེད་དཀའ་དང་། ལས་རྒྱུ་འབྲས་དང་། བྱང་ཆུབ་ཀྱི་སེམས་བསྒོམ་པར་བཤད་པ། འདི་ལ་ཟེར་བ་སྣང་མོད། འདི་ནི་རང་གི་གཞུང་ལ་གྲགས་པའི་སྐལ་དམན་རིམ་འཇུག་ཀྱང་མ་ཡིན་ལ། གཞན་གྱི་གཞུང་ལ་གྲགས་པའི་རིམ་འཇུག་ཀྱང་མ་ཡིན་ནོ། ། དང་པོ་མ་ཡིན་ཏེ།
བརྟག་གཉིས་ལས། དང་པོར་གསོ་སྦྱོང་སྦྱིན་པར་བྱ། ། དེ་རྗེས་བསླབ་པའི་གནས་བཅུ་སྦྱིན། ། དེ་ནས་བྱེ་བྲག་སྨྲ་བ་བསྟན། ། མདོ་སྡེ་པ་ཡང་དེ་བཞིན་ནོ། ། དེ་ནས་རྣལ་འབྱོར་སྤྱོད་པ་ཉིད། ། དེ་ཡི་རྗེས་སུ་དབུ་མ་བསྟན། ། སྔགས་ཀྱི་རིམ་པ་ཀུན་ཤེས་ནས། ། དེ་རྗེས་ཀྱཻ་རྡོ་རྗེ་བརྩམ། ། ཞེས་གསུངས་པས།
ཐུན་མོང་རིམ་པ་ཅན་དང་། ཐུན་མོང་མ་ཡིན་པའི་རིམ་པ་ཅན་གཉིས། དང་པོ་ལ་སྤྱོད་པ་རིམ་ཅན་དང་། ལྟ་བ་རིམ་ཅན་གཉིས། ལྟ་བ་ལ་གྲུབ་མཐའ་བཞི། ཐུན་མོང་མ་ཡིན་པ་ལ་རྒྱུད་སྡེ་བཞི་སྟེ། དེ་རྣམས་ལ་རིམ་པར་སློབ་དགོས་པ་ལས། གསོ་སྦྱོང་སྦྱིན་པ་སོགས་ཀྱང་མ་བྱས་ཤིང་། ལྟ་བ་བཞི་ཡང་མ་བསྟན་ལ། རྒྱུད་སྡེ་བཞི་ལ་ཡང་སློབ་ཚུལ་མ་བསྟན་པའི་ཕྱིར་རོ། །
གཉིས་པ་གཞན་གྱི་གཞུང་ལ་གྲགས་པའི་རིམ་འཇུག་ཀྱང་མ་ཡིན་ཏེ། འཁོར་བའི་ཉེས་དམིགས་སྒོམ་པ་ནི་སྐྱེས་བུ་འབྲིང་གི་ལམ་ཡིན་པས། དང་པོར་བསྒོམ་པ་མི་འཐད་པའི་ཕྱིར་དང་། དལ་འབྱོར་རྙེད་དཀའ་དང་། ལས་རྒྱུ་འབྲས་བསྒོམ་པ་ནི་སྐྱེས་བུ་ཆུང་ངུའི་ལམ་ཡིན་པས། འབྲིང་གི་རྗེས་སུ་བསྒོམ་པ་གོ་ལོག་པ་ཡིན་པའི་ཕྱིར་རོ། ། འོ་ན་ཇོ་ལྕགས་མར། དེ་ན་འདི་དག་ནི་བློ་ཐ་མ་རིམ་གྱིས་དཀྲི་བ་དགོངས་པ་ཡིན་གྱིས། ཞེས་གསུངས་པ་སྐལ་དམན་རིམ་འཇུག་ཡིན་པ་འཐད་དོ་ཞེ་ན། དེ་ནི་ཟུང་འཇུག་གི་རྣལ་འབྱོར་པ་ལ།
རིམ་གྱིས་པའི་འཇུག་པ་དང་། ཐོད་རྒལ་བའི་འཇུག་པ་དང་། བློ་གྲོས་མཆོག་གི་འཇུག་པ་དང་གསུམ་དུ་གསུངས་པའི་རིམ་གྱིས་པའི་འཇུག་པ་ངོས་འཛིན་པའི་གསུང་ཡིན་གྱི། སྐལ་དམན་རིམ་འཇུག་སྟོན་པའི་སྐབས་མ་ཡིན་ནོ། ། ཡང་ཁ་ཅིག སྐལ་དམན་རིམ་འཇུག་ལ་རྒྱས་བསྡུས་གཉིས་ཡོད་པའི་རྒྱས་པར་བྱེད་ན་རྒྱུད་བཞི་ཡིན་ལ། བསྡུས་པ་ནི་འདི་ཉིད་ཡིན་ཏེ། པྲ་སྟོན་ལ་གདམས་པ་ལས། འཁོར་བའི་ཉེས་དམིགས་བསྒོམ་པ་ནས། བྱང་ཆུབ་ཀྱི་སེམས་བསྒོམ་པའི་བར་གསུངས་ནས།
ཕ་རོལ་ཕྱིན་པའི་གཞུང་ལུགས་མདོར་བསྡུས་ན། ། སྙིང་པོ་དོན་གྱི་མན་ངག་འདི་དག་ཡིན། ། ཞེས་ཕ་རོལ་ཏུ་ཕྱིན་པའི་ལམ་ཐམས་ཅད་དེར་འདུ་བར་བཤད་པའི་ཕྱིར་རོ། ། ཞེས་ཟེར་རོ། ། དེ་ཡང་བློ་གྲོས་རྩིང་མོ་དག་གི་བརྗོད་པ་སྟེ། པྲ་སྟོན་ལ་གདམས་པར། ཐོག་མར་འཁོར་བའི་ཉེས་དམིགས་བསམས་པ་ནས་བསྟན་པ་མེད་པའི་ཕྱིར་དང་། ངན་སོང་གི་སྡུག་བསྔལ་བསམས་པ་བསྟན་པ་ཙམ་ལ་འཁོར་བའི་ཉེས་དམིགས་བསམ་པར་མི་འཇོག་པའི་ཕྱིར་དང་། འདིར་ནི་གཞན་ལ་གྲགས་པའི་རིམ་འཇུག་ཚང་རྩིས་བའི་ཚུལ་བསྟན་པ་ཡིན་པས། འདི་ལྟར་སྡུག་བསྔལ་ཞེས་པ་ཤླཽ་ཀ་གཅིག་གིས་ངན་སོང་གི་སྡུག་བསྔལ་བསམ་ནས།
དེའི་རྒྱུ་མི་དགེ་བ་ལས་ལྡོག་པ་སྐྱེས་བུ་ཆུང་ངུའི་ལམ་དང་། མཐོ་རིས་གསུམ་ནའང་ཞེས་སོགས་རྐང་པ་བཅུས་འཁོར་བའི་ཉེས་དམིགས་བསམས་ནས། འཇིག་རྟེན་པའི་རྣམ་རྟོག་སྤོང་བ་སྐྱེས་བུ་འབྲིང་གི་ལམ་དང་། བདག་གཞན་མཉམ་པ་དང་། ཞེས་སོགས་ཤླཽ་ཀ་གཉིས་ཀྱིས་སྐྱེས་བུ་ཆེན་པོའི་ལམ་ཚང་ཚུལ་བསྟན་ཏེ། རིམ་པ་འདི་ནི་སྣང་གསུམ་གྱིས་དཀྲི་བའི་ཁྲིད་ཀྱི་གོ་རིམ་ལ་མེད་པས། སྐལ་དམན་རིམ་འཇུག་ཏུ་འཐད་པ་མ་ཡིན་པའི་ཕྱིར་རོ། ། ཡང་ཁ་ཅིག་ན་རེ། རང་གི་མན་ངག་གི་གཞུང་ཉིད་ལ་གྲགས་པའི་སྐལ་དམན་རིམ་འཇུག་ཡིན་ཏེ། མ་དག་པའི་སྣང་བ་སོགས་ཀྱིས་རིམ་པར་དཀྲི་བ་ཡིན་པའི་ཕྱིར་རོ། །
ཞེས་ཟེར་རོ། ། དེ་ནི་བབ་ཅོལ་ཤིན་ཏུ་མི་ཟད་པ་སྟེ། སེམས་ཅན་དང་། རྣལ་འབྱོར་དང་། བདེ་བར་གཤེགས་པ་ནི། སྐལ་ལྡན་གཅིག་ཆར་དུ་འཇུག་པ་ལ་ཡང་རིམ་ཅན་ངེས་པ་དེ་ཁོ་ན་ལྟར་བསྐྱེད་དགོས་པས། སྐལ་མེད་ཁོ་ནའི་ཁྱད་ཆོས་སུ་ཇི་ལྟར་འགྱུར། འོན་ཏེ། སེམས་ཅན་ལ་ཞེས་པའི་སེམས་ཅན་གྱི་ཁམས་ལ་བརྟགས་ན། འཁོར་བའི་ཉེས་དམིགས་ཤེས་པས་དེ་བསྒོམ།
ཞེས་སོགས་སུ་སྦྱར་ཏེ་འཆད་པས་སོ། ། ཞེ་ན། དེའི་རིམ་པ་དེ་ནི་སྐལ་དམན་རིམ་འཇུག་མ་ཡིན་པར་གོང་དུ་རྣམ་གྲངས་དུ་མར་བཤད་ཚར་བས། མན་ངག་ཟབ་མོ་དཀྲུགས་པའི་ཕྱིར་ཡང་ངན་རྟོག་གི་རྙོག་མ་སླངས་ནས་ཅི་ཞིག་བྱ། ཡང་ཁ་ཅིག་ན་རེ། དེ་ལྟར་ན་ལམ་འབྲས་བུ་དང་བཅས་པའི་མན་ངག་འདིར་སྐལ་དམན་རིམ་འཇུག་མ་བསྟན་པའི་ཕྱིར། གང་ཟག་དེ་དཀྲི་བར་མི་ནུས་ལ། དེ་ལྟར་ན་གང་ཟག་ཐམས་ཅད་ལམ་འདིས་དཀྲིས་རུང་ལ། ཞེས་པ་དང་འགལ་ལོ། ། ཞེས་ཟེར་རོ། །
དེ་ལ་མན་ངག་འདིར་སྐལ་དམན་རིམ་འཇུག་མ་བསྟན་ཞེས་སུས་སྨྲས། སྣང་བ་གསུམ་གྱིས་ཁྲིད་པ་སྐལ་དམན་རིམ་འཇུག་མ་ཡིན་པས། སྐལ་དམན་རིམ་འཇུག་མ་བསྟན་པར་འགྱུར་རམ་ཅི། དེ་ལྟར་ན་ནི་ལམ་འབྲས་འདིར་རྒྱུད་གསུམ་གྱིས་དཀྲི་བའི་ཁྲིད་ཀྱང་མ་བསྟན་པར་འགྱུར་ཏེ། སྣང་གསུམ་གྱིས་ཁྲིད་པ་དེ་རྒྱུད་གསུམ་གྱིས་དཀྲི་བའི་ཁྲིད་མ་ཡིན་པའི་ཕྱིར་རོ། ། འོ་ན་རིམ་འཇུག་དེ་གང་ཡིན་ཞེ་ན་བླ་མའི་མན་ངག་གིས་སྦྱར་ཏེ། ཚང་རྩི་ཚུལ་གོ་རིམ་མ་འཁྲུགས་པར་བསྟན་པ་ཉིད་ཀྱིས་ཤེས་པ་ཡིན་ནོ། ། རྒྱུད་ཀྱི་བཤད་པ་ནི། མན་ངག་དང་སྦྱར་ཏེ། ཞེས་སོགས་ཀྱིས།
དང་པོ་དེ་ལུང་འདི་ཉིད་དང་སྦྱར་བ་དང་། གཉིས་པ་དེ་དག་ལྡན་སོགས་ཀྱིས་ནང་དུ་འབྱུང་བའི་མངོན་པར་རྟོགས་པ་ཚུལ་བཅུ་བཞི་སོགས་ལ་ཟེར་བར་སྣང་བ། དེ་དག་དེ་ཡིན་མོད། རྒྱས་པ་མི་སྣང་བ་མ་ཡིན་ཏེ། འཆད་པར་འགྱུར་བའི་ཕྱིར་རོ།། །། གཉིས་པ་སྐབས་དོན་དངོས་དགག་པ་ལ་གསུམ། རྒྱུད་གསུམ་གྱི་འགྲེལ་པ་གཏོགས་པའི་ཡི་གེ་འདི་རྣམས་ཌོཾ་བྷི་པའི་བཤད་སྲོལ་ཡིན་པ་དགག་ཅིང་། བིརྺ་པའི་བཤད་སྲོལ་ཡིན་པར་བསྒྲུབ་པ་དང་། བཤད་ལུགས་འདིས་བཤད་པས་ཌོཾ་བྷི་པའི་ལུགས་ཀྱང་བཤད་པར་འགྱུར་ཚུལ་དང་། དེ་གཉིས་ཀྱི་ནང་ཚན་མི་འདྲ་བའི་ཁྱད་པར་ངེས་པར་བྱ་བའོ། །
དང་པོ་གསུམ། བསྡུས་པའི་ངག་དོན་འགོད་པ། ཤེས་བྱེད་ཀྱི་ལུང་འགོད་པ། དེ་ལ་རྩོད་པ་སྤོང་བའོ། ། དང་པོ་ནི་རྒྱུད་གསུམ་གྱི་འགྲེལ་པར་གཏོགས་པའི་གོང་མའི་ཡི་གེ་འདི་རྣམས་ཌོཾ་བྷི་པའི་བཤད་སྲོལ་མ་ཡིན་ཏེ། འཆད་ཐབས་ཀྱི་མན་ངག་མཐའ་དྲུག་དང་། མངོན་པར་རྟོགས་པའི་ཡན་ལག་ལྔས་བཅིངས་པ་མ་ཡིན་པའི་ཕྱིར། ཡང་ཡི་གེ་འདི་རྣམས་བིརྺ་པའི་བཤད་སྲོལ་ཡིན་ཏེ། འཆད་ཐབས་ཀྱི་མན་ངག་གདམས་ངག་དྲུག་དང་། མངོན་པར་རྟོགས་པ་རྒྱུད་གསུམ་གྱིས་བཅིངས་པ་ཡིན་པའི་ཕྱིར།
གཉིས་པ་ཤེས་བྱེད་ཀྱི་ཁུངས་འགོད་པ་ནི། མངོན་རྟོགས་ལྗོན་ཤིང་ལས། དེ་ལྟར་རྗེ་བཙུན་གཉིས་པོའི་གསུང་ལས། འདིར་གང་གཙོ་བོར་བྲིས་པ་ཡིན་ཞེ་ན། བརྗོད་པ། རྗེ་བཙུན་མཐུ་སྟོབས་གསུང་གི་མན་ངག་ནི། ། གྷ་ཡ་དྷ་རས་གསུངས་པ་འདིར་གཙོ་སྟེ། ། ཌོཾ་བྷིའི་རྗེས་སུ་འབྲང་བ་གསུང་ངག་དོན། ། སྦྱང་དཀའ་ཟླ་བས་གསུང་པ་གཞན་དུ་གསལ། ། རྗེ་བཙུན་བིརྺ་པའི་རྗེས་སུ་འབྲངས་ནས་གྷ་ཡ་དྷ་རས་གསུངས་པ་འདི་ནི།
བཤད་ཐབས་མན་ངག་དྲུག་དང་། མངོན་པར་རྟོགས་པ་རྒྱུད་གསུམ་གྱིས་བཅིངས་པ་འདི་ཡིན་ནོ། ། དཔལ་ཌོཾ་བྷི་པའི་མན་ངག སློབ་དཔོན་མི་ཐུབ་ཟླ་བས་གསལ་བར་མཛད་པ་ཡན་ལག་འདི་དང་མི་མཐུན་པ་ཡིན་ནོ་ཞེས་གསུང་མོད་ཀྱི། འདི་ནི་བཤད་ཐབས་ཀྱི་མན་ངག་མཐའ་དྲུག་དང་། མངོན་པར་རྟོགས་པ་འཇིག་རྟེན་པའི་དཔེ་དང་བསྟུན་ནས་ཡན་ལག་ལྔས་བཅིངས་ཏེ་སྟོན་པ་གཙོ་ཆེ་བས་ན། དེའང་ཀུ་མུ་ཏི་པཉྩི་ཀ་ཉིད་ཀྱི་སྟེང་དུ་ཞིབ་ཏུ་རྟོགས་པར་བྱའོ། ། ཞེས་གསུངས་སོ། ། དེའི་ཕྱིར། བླ་མ་མངའ་རིས་པའི་ཚིག་འགྲེལ་སོགས་དང་།
ཁྱད་པར་དུ། རྩ་རྒྱུད་ཀྱི་འགྲེལ་པར། རྣམ་བཤད་ཉི་འོད་དང་། དག་ལྡན་དང་། བཤད་རྒྱུད་ཀྱི་འགྲེལ་པ་གུར་རྒྱན་དང་། སཾ་བྷུ་ཊིའི་ཊཱིཀྐ་གནད་ཀྱི་གསལ་བྱེད་རྣམས་ཀྱི་གཞུང་གི་སྐབས་སོ་སོར། འདིའི་བརྗོད་བྱ་བརྗོད་པར་བྱ་བའི་དོན་ནི་གང་། བརྗོད་པར་བྱེད་པའི་སྒྲ་ནི་གང་། མངོན་པར་རྟོགས་པ་གང་དང་འབྲེལ། ཞེས་སོ་སོར་འཆད་ཐབས་ཀྱི་མན་ངག་གདམས་ངག་དྲུག་དང་།
མངོན་པར་རྟོགས་པ་རྒྱུད་གསུམ་ཁོ་ན་དང་སྦྱར་ཏེ་བཤད་པ་མཛད་བཞིན་དུ། ཌོཾ་བྷི་པའི་བཤད་སྲོལ་ཞེས་ཟེར་བ་ནི། རྣམ་པར་མ་བརྟགས་པའི་སྨྲ་བའོ། ། གསུམ་པ་དེ་ལ་རྩོད་པ་སྤང་བ་ལ་གསུམ། མིང་ལ་རྩོད་པ་སྤང་བ། འཆད་ཐབས་ལ་རྩོད་པ་སྤང་བ། ཁྱད་དུ་བཤད་པའི་རྒྱུད་ཀྱི་འགྲེལ་ཚིག་ལ་རྩོད་པ་སྤང་བའོ། ། དང་པོ་ནི། བཤད་སྲོལ་གཉིས་ལ། སློབ་དཔོན་གྱི་མིང་གིས་འདོགས་པའི་ཚེ།
ཁ་ཅིག་ན་རེ། མན་ངག་ལུགས་ལ་བིརྺ་པའི་ལུགས་ཞེས་མི་བྱ་སྟེ། ཌོཾ་བྷི་པའི་ལུགས་ཀྱང་བིརྺ་པ་ནས་རྒྱུད་པས་ཐ་དད་དུ་དབྱེ་བར་མི་ནུས་པའི་ཕྱིར། ནག་པོ་ལུགས་ཞེས་ཟེར་དགོས་སོ། ། ཞེས་ཟེར་རོ། ། དེ་ནི་ཤིན་ཏུ་མི་འཐད་དེ། རྗེ་བཙུན་རྣམས་ཀྱི་སྐབས་གང་དུའང་། དེ་ལྟར་དུ་བཏགས་པ་མེད་པའི་ཕྱིར་དང་། ལུགས་གཉིས་སོ་སོར་འབྱེད་པའི་སྐབས་ཐམས་ཅད་དུ། བིརྺ་པའི་ལུགས་དང་།
ཌོཾ་བྷི་པའི་ལུགས་ཞེས་ཡང་ཡང་དུ་གསུངས་པས། ངན་རྟོག་གིས་འཆོས་པས་མ་བྱེད་ཅིག ཡང་འཆད་ལུགས་ཀྱི་མིང་གིས་འདོགས་པའི་ཚེ། ཁ་ཅིག་ན་རེ། འགྲེལ་པ་ཀུ་མུ་ཏི་གཙོ་ཆེ་བས། དེའི་མིང་གིས་བཏགས་ཞེས་དང་། སྙན་རྒྱུད་ཡི་གེར་བཀོད་པ་མེད་པས་མན་ངག་ལུགས་ཏེ། དེའི་སྙན་རྒྱུད་རྣམས་ཡི་གེར་བཀོད་པ་ནི་ལམ་འབྲས་གླེགས་བམ་རྗེ་བཙུན་ཆེན་པོའི་དཀར་ཆག་ཏུ་བཀོད་པ་རྣམས་ཡིན་ནོ། ། ཞེས་ཟེར་རོ། ། དང་པོ་དེ་ལྟར་བཤད་ཀྱང་འགལ་བ་མེད་མོད།
གཉིས་པ་ནི་དེ་ལྟ་མ་ཡིན་ཏེ། བིརྺ་པའི་ལུགས་ཀྱི་རྒྱུད་བཤད་ཀྱི་མན་ངག་ཀྱང་ཡི་གེར་མ་བཀོད་ཅིང་མན་ངག་ལུགས་ཡིན་པས། ངོས་འཛིན་ཁྱབ་ཆུང་བའི་ཕྱིར་རོ། ། འོ་ན་ཇི་ལྟར་ཞེ་ན། རྒྱུད་བཤད་བྱེད་པའི་ཚེ་ཀུ་མུ་ཏིའི་འགྲེལ་པ་ལ་ལྟོས་ནས་འཆད་པར་བྱེད་པས་འགྲེལ་པ་ལུགས་ཞེས་བྱ་སྟེ། ཀུ་མུ་ཏི་པཉྩི་ཀ་ཉིད་ཀྱི་སྟེང་དུ་ཞིབ་ཏུ་རྟོགས་པར་བྱའོ། ། ཞེས་པའི་གསུང་ལས་སོ། ། ཡང་རྒྱུད་བཤད་བྱེད་པའི་ཚེ། འགྲེལ་པའི་ཡི་གེ་ལ་མི་ལྟོས་པར་བླ་མའི་གསུང་རྒྱུད་པའི་མན་ངག་གིས་འཆད་པར་བྱེད་པས་ན། མན་ངག་ལུགས་ཞེས་བྱ་སྟེ།
མཐུ་སྟོབས་དབང་ཕྱུག་གསུང་གི་མན་ངག་ནི། ། ཞེས་པའི་གསུང་ལས་སོ། ། དེའི་ཕྱིར་རྒྱུད་བཤད་བྱེད་ལུགས་ཀྱི་སྒོ་ནས་མིང་བཏགས་པ་ཡིན་ནོ། ། ངོས་འཛིན་གྱི་དབང་དུ་བྱས་ན་རྣལ་འབྱོར་གྱི་དབང་ཕྱུག་གཉིས་ཀྱི་གསུང་རྒྱུན་བླ་ཆེན་འབྲོག་གིས་བླ་མ་གཉིས་ལས་བླངས་པའི་བཤད་ཚུལ་སོ་སོ་རྣམས་ཡིན་པས། དེ་རྣམས་ཀྱི་ནང་ནས་བིརྺ་པའི་ལུགས་གྷ་ཡ་དྷ་རས་གསུངས་པ་འདི་ནི། མན་ངག་ཤིན་ཏུ་རྒྱས་པ་ཡིན་པར་མ་ཟད། རྒྱུད་གསུམ་གྱི་བཤད་པ་ཡོངས་སུ་རྫོགས་པ་ཡོད་ཅིང་། དཀའ་བའི་གནས་ལ་ཟབ་པའི་མན་ངག་གིས་བཤད་པ་ཡང་ལྷག་པོ་དུ་མ་དང་བཅས་པ་ཡིན་ནོ། ། གཉིས་པ་འཆད་ཐབས་ལ་རྩོད་པ་སྤང་བ་ནི། ཁ་ཅིག་ན་རེ།
རྗེ་བཙུན་གྱི་གསུང་ལས། གྷ་ཡ་དྷ་རས་གསུངས་པ་འདིར་གཙོ་སྟེ་ཞེས་དང་། ཡན་ལག་ལྔས་བཅིངས་ཏེ་སྟོན་པ་གཙོ་ཆེ་བས་ན། ཞེས་པའི་གསུང་འདི་ལས། ཌོཾ་བྷི་པའི་ལུགས་ལ་མཐའ་དྲུག་སོགས་གཙོ་བོ་ཡིན་མོད་གདམ་ངག་དྲུག་སོགས་མི་བཞེད་པ་མ་ཡིན་པས། གདམ་ངག་དྲུག་གིས་བཤད་ཅིང་། མངོན་རྟོགས་རྒྱུད་གསུམ་གྱིས་བཅིངས་ཀྱང་། ཌོཾ་བྷི་པའི་ལུགས་སུ་བཞག་པ་ལ་སྐྱོན་མེད་དོ། ། ཞེས་ཟེར་རོ། ། དེ་ནི་ལེགས་པར་བཤད་པའི་གསུང་གི་མན་ངག་དང་བྲལ་བའི་སྨྲ་བ་སྟེ།
མཐའ་དྲུག་དང་ཡན་ལག་ལྔ་ཞེས་པ་དང་། གདམ་ངག་དྲུག་དང་། རྒྱུད་གསུམ་ཞེས་པ་ནི་མ་ཡིན་ན། འདིར་རྗེ་བཙུན་གྱིས་དེ་ལྟར་དུ་བཞག་པ་ལ་དགོངས་པ་ཅི་ཞིག་ཡོད། དེའི་ཕྱིར་གཙོ་བོའི་སྒྲ་ནི། བདག་ཉིད་ཅན་གསུམ། བཤད་ཐབས་ལ་སོགས་པ་ཐུན་མོང་གི་བཤད་ཐབས་ལྷག་མ་རྣམས་བསྡུ་བའི་ཚིག་ཡིན་པས་ལོག་པར་རྟོག་པར་མ་བྱེད་ཅིག གསུམ་པ་ཁྱད་པར་དུ་བཤད་རྒྱུད་ཀྱི་འགྲེལ་ཚིག་ལ་རྩོད་པ་སྤང་བ་ནི། ཁ་ཅིག་ན་རེ། གནད་ཀྱི་གསལ་བྱེད་ལས།
ཚིག་གིས་འབྲུར་ལྡེབས་མཚམས་སྦྱོར་འབྲེལ་ལྡན་ཌོཾ་བྷིའི་གཞུང་། ། རྗེ་བཙུན་ལས་རྙེད་བཤད་སྦྱར་བྱེད་པ་འདི་མཆོག་སྟེ། ། ཞེས་གསུངས་པས་བཤད་སྲོལ་འདི་ནི་ཌོཾ་བྷི་པའི་ལུགས་ཡིན་གྱི། བིརྺ་པའི་ལུགས་མ་ཡིན་ནོ། ། ཞེས་ཟེར་རོ། ། དེ་ཡང་མ་རྟོགས་པའི་སྨྲ་བ་སྟེ། རྣམ་བཤད་འདིའི་མཚན་ཡོངས་སུ་རྫོགས་པ་ནི། རྣམ་འབྱེད་བཤད་སྦྱར་གནད་ཀྱི་གསལ་བྱེད་ཅེས་བྱ་བ་ཡིན་ལ། དོན་མཚན་བཞི་པོ་དེ་ངེས་པར་བྱ་བའི་ཕྱིར། གཏེར་ཆེན་སྒོ་འབྱེད་ལྡེ་མིག་ལྡན་ཡང་ཞེས་སོགས་ཀྱིས་རིམ་པར་སྟོན་པ་ལས།
འདི་ནི་བཤད་སྦྱར་ཞེས་པའི་རྒྱུ་མཚན་འཆད་པ་སྟེ། བསྡུས་པའི་དོན་དང་ལྡན་པ་དང་། ཚིག་གི་འབྲུ་ལྡེབས་པ་དང་། མཚམས་སྦྱོར་གྱི་འབྲེལ་དང་ལྡན་པ་སྟེ། ཆོས་གསུམ་གྱིས་བཤད་པའི་སྲོལ་འདིར། ཌོཾ་བྷི་པའི་ལེགས་པར་བཤད་པ་ཁྱད་པར་རྗེ་བཙུན་ལས་རྙེད་པ་རྣམས་ཀྱང་སྦྱར་ཏེ་འཆད་ཅེས་པ་སྟེ། འདི་བཤད་པས་ཌོཾ་བྷི་པའི་བཤད་པ་ཡང་ཡོངས་སུ་རྫོགས་པར་བྱ་བའི་ཕྱིར་རོ་སྙམ་དུ་དགོངས་པ་ཡིན་ལ། གནད་ཀྱི་གསལ་བྱེད་ཉིད་ལས་གཞུང་ཉེ་བར་བསྡུ་བའི་སྐབས་སུ། ཟབ་མོ་གསུང་དང་དེ་ཉིད་བསྡུད་མཛད་དང་། ། མཐུ་སྟོབས་མགོན་པོ་དང་ནི་ཌོཾ་བྷི་པ། །
རྒྱུད་འཛིན་རྣམས་དང་བླ་མ་ཡེ་ཤེས་ཞབས། ། ས་སྐྱའི་བླ་ཆེན་མཆོག་ལ་མགོས་ཕྱག་འཚལ། ། ཞེས་གསུངས་པས། གོང་དུ་བཤད་པ་ལྟར། མཐུ་སྟོབས་མགོན་པོ་སྨྲོས་པ་ནི། དེའི་སྲོལ་ཡིན་པར་བསྟན་པའི་ཕྱིར་ཡིན་གྱི། ཌོཾ་བྷི་པ་བིརྺ་པའི་སློབ་མ་ཡིན་པའི་རྒྱུ་མཚན་ཙམ་གྱིས་མ་ཡིན་ཏེ། རྒྱུད་སྤྱིའི་རྣམ་པར་བཞག་པ་ལས། འདི་ནི་གྲུབ་པའི་བླ་མ་བརྒྱུད་པ་མ་ཉམས་པ་གཉིས་ལས་ཤེས་ཀྱིས། ཞེས་སོགས་དང་།
གཞན་ཡང་། རྣམ་བཤད་ཉི་འོད་དང་། དག་ལྡན་སོགས་སྐབས་དུ་མར་གསུང་པ་ཉིད་ཀྱིས་ཤེས་པ་ཡིན་ནོ། ། དེ་བཞིན་དུ་ཡང་གུར་རྒྱན་ལ་ཡང་ཤེས་པར་བྱ་སྟེ། དེ་ཉིད་ཀྱི་གཞུང་ཉེ་བར་བསྡུ་བ་ལས། རྗེ་བཙུན་མཐུ་སྟོབས་དབང་ཕྱུག་བིརྺ་པ། ། ཌོཾ་བྷི་ཧེ་རུ་ཀ་དཔལ་བཅས་པའི་གསུང་། ། འདོད་དགུ་འབྱུང་བའི་རིན་ཆེན་ལྟ་བུ་འདི། ། སྐྱེ་དགུའི་བསམ་པ་ཚིམ་པར་བྱེད་པ་ཡིན། ། ཞེས་གསུངས་པ་ཡིན་ནོ། །
བཤད་སྦྱར་ཞེས་པའི་དོན་ཇི་ལྟར་ཡིན་པ་འདི་ཉིད། བཤད་སྦྱར་ཉི་འོད་སྣང་ཤར་ཞེས་པ་ལ་ཡང་ཤེས་པར་བྱའོ། ། དེ་ལྟ་ན་ཡང་། ད་དུང་ལོག་པར་སྨྲ་བའི་ཕྱོགས་ལ་མངོན་པར་ཞེན་པ་འགའ་ཞིག་ན་རེ། རྗེ་བཙུན་གྱིས་མཛད་པའི་ས་ཆེན་གྱི་རྣམ་ཐར་ལས་རྣལ་འབྱོར་གྱི་དབང་ཕྱུག་བིརྺ་པའི་མན་ངག་གི་རྒྱབ་རྟེན་རྩ་རྒྱུད་རྐྱང་པའི་བཤད་པ། ཤིན་ཏུ་ཟབ་པའི་ལུགས་དང་། ཞེས་འབྱུང་བས། གྷ་ཡ་དྷ་ར་ལས་བརྒྱུད་པ་ནི། རྒྱུད་རྐྱང་གི་བཤད་པར་ཡིན་པར་མངོན་ཞིང་། གྷ་ཡ་དྷ་ར་ལས་བརྒྱུད་པའི་རྒྱུད་གསུམ་གྱི་བཤད་སྲོལ་ཡོད་ན།
བླ་མ་སོ་སོ་དག་གིས་རྣམ་ཐར་གྱི་ཡི་གེར་ཡང་དེ་ཉིད་གསན་ཚུལ་འབྱུང་རིགས་པ་ལས་མ་བྱུང་པའི་ཕྱིར། དེ་ལྟར་འཐད་པར་བཞག་དཀའོ། ། ཞེས་ཟེར་རོ། ། དེ་དག་ཀྱང་རང་གིས་མ་མཐོང་བ་རྒྱུ་མཚན་དུ་བྱས་ནས་སྨྲས་པ་ཡིན་ཏེ། རྒྱུད་རྐྱང་གི་བཤད་པ་ཡིན་ན། རྩ་རྒྱུད་ཁོ་ནའི་བཤད་པ་ཡིན་པས་མ་ཁྱབ་སྟེ། གུར་རྒྱན་ཡང་རྒྱུད་རྐྱང་གི་བཤད་པ་ཡིན་པའི་ཕྱིར་རོ། ། དེ་ལྟར་ཡང་གུར་རྒྱན་ཉིད་ལས། མི་དབང་གི་སྐབས་སུ་རྒྱུད་རྐྱང་འདིའི་སྟེང་དུ་བླ་མ་རྣམས་ཀྱི་གསུང་ནི། ཞེས་དང་།
གླེང་གཞིའི་སྐབས་སུ། འགྲེལ་ཆུང་ལས་བདག་མེད་འདི་ཉན་ཐོས་ཀྱི་ལམ་ལ་མ་སྦྱར་བ་གཅིག་ཡོད་ཀྱང་རྒྱུད་རྐྱང་གི་བཤད་པ་མ་ཡིན་པས་འགྲེལ་པ་ཉིད་ཀྱི་སྟེང་དུ་རྟོགས་པར་བྱའོ། ། ཞེས་འབྱུང་བའི་ཕྱིར་རོ། ། དེས་ན། རྒྱུད་རྐྱང་ཤིན་ཏུ་ཟབ་པའི་བཤད་པའམ། བླ་མ་རྣམས་ཀྱི་གསུང་ལས། རྒྱུད་རྐྱང་མན་ངག་གི་བཤད་པ་ཞེས་གསུངས་ཏེ། གང་ལྟར་ཡང་འདྲ་བས། དེ་ནི་ལུང་འདི་ཉིད་དང་ཞིབ་ཏུ་སྦྱར་བ་ཞེས་པ་རྒྱས་བསྡུས་རྣམས་ཡིན་ལ། དེ་ནི་རྩ་ལྟུང་ཁོ་ནའི་ཡིན་པ་བདེན་མོད།
རྒྱུད་རྐྱང་གི་བཤད་པ་ཞེས་པ་ནི་རྩ་བཤད་ཐམས་ཅད་ལ་འཇུག་པས། དེ་གཉིས་ཀ་ལ་མཚུངས། བླ་མ་སོ་སོ་དག་གི་རྣམ་ཐར་གྱི་ཡི་གེར་གསན་ཚུལ་ཤིན་ཏུ་འབྱུང་སྟེ། རྗེ་བཙུན་གྱིས་མཛད་པའི་ས་ཆེན་གྱི་རྣམ་ཐར་དེ་ཉིད་ལས། དེ་ནས་གཡས་སུ་སྟག་རིས་ཀྱི་སའི་ཆ། སྒྱི་ཆུའི་གཙུག་ལག་ཁང་ཞེས་བྱ་བར། ཡོངས་ཀྱི་དགེ་བའི་བཤེས་གཉེན། སྒྱི་ཆུ་བའི་དྲུང་དུ་ཉེ་བར་བསྙེན་ཏེ། སྔར་ཉིད་ཀྱིས་ཡབ་ལ་གསན་པའི་ཀྱཻ་རྡོ་རྗེའི་རྒྱུད་རྒྱས་པ་གསུམ། རྒྱུད་ཆུང་གསུམ།
འགྲེལ་པ་ཀུ་མུ་ཏི། ཡན་ལག་ཕྲ་མོ་དང་བཅས་པ་རྣམས་དང་། དེའི་མན་ངག་དང་བཅས་པ་རྣམས་གསན། ཅེས་གསུངས་པས། རྒྱུད་རྒྱས་པ་གསུམ། རྒྱུད་ཆུང་གསུམ། འགྲེལ་པ་ཀུ་མུ་ཏི། ཡན་ལག་ཕྲ་མོ་དང་བཅས་པ་རྣམས་དང་། དེའི་མན་ངག་དང་བཅས་པ་རྣམས་གསན། ཞེས་གསུངས་པས།
རྒྱུད་རྒྱས་པ་གསུམ་པོ་གྷ་ཡ་དྷ་རའི་བཤད་སྲོལ་ཡིན་ཞིང་། རྒྱུད་ཆུང་གསུམ་པོ་ཤེས་རབ་གསང་བའི་ཡང་བཤད་སྲོལ་ཡིན་ལ། ཀུ་མུ་ཏི་སོགས་ནི་ཌོཾ་བྷི་པའི་བཤད་སྲོལ་ཡིན་པའི་ཕྱིར་དང་། ལྷོ་པ་ཀུན་མཁྱེན་གྱིས་མཛད་པའི་ཆོས་རྗེ་ས་པན་གྱི་རྣམ་ཐར་ལས། རྣལ་འབྱོར་ཆེན་པོ་གཉིས་སུ་མེད་པའི་རྒྱུད། དཔལ་ཀྱཻ་རྡོ་རྗེའི་བཤད་པ་ལ་རྩོད་པའི་དུས་སུ་རྒྱུད་སྡེ་དང་གདམས་ངག་མ་ལུས་པའི་མཛོད་འཛིན་པ། བླ་མ་ཆེན་པོ་འབྲོག་མི་ལོ་ཙཱ་བ་ཤཱཀྱ་ཡེ་ཤེས་ཉིད་ལ། དཔལ་ལྡན་པ་ས་སྐྱ་ཆེན་པོ་དེའི་རིགས་ཀྱི་ཡབ། དགེ་བའི་བཤེས་གཉེན་འཁོན་དཀོན་མཆོག་རྒྱལ་པོ་ཉིད་ཀྱིས་གསན་པ་དང་། ཡང་ལོ་ཙཱ་བ་ཆེན་པོ་དེ་ཉིད་ཀྱིས།
དུས་ཕྱིས་ཀྱི་ཐུགས་ཀྱི་སྲས་དམ་པར་གྱུར་པ། བླ་མ་མངའ་རིས་པ་གསལ་བའི་སྙིང་པོ་ཞེས་བྱ་བའི་བཤད་པའི་སྲོལ་ཏེ། གཉིས་ཀ་ཡང་རྣལ་འབྱོར་གྱི་དབང་ཕྱུག་ཆེན་པོ་དཔལ་ལྡན་བིརྺ་པའི་དགོངས་པ། ཇོ་བོ་གྷ་ཡ་དྷ་རའི་གསུང་སྒྲོས། ལོ་ཙཱ་བ་ཆེན་པོ་དེའི་དགོངས་པ་གཅིག་མོད། འོན་ཀྱང་བླ་མ་མངའ་རིས་པའི་གསུང་གཙོ་བོར་གྱུར་པ། རྩ་བའི་རྒྱུད་བརྟག་པ་གཉིས་པ་དང་། དེའི་བཤད་པའི་རྒྱུད་ཐུན་མོང་མ་ཡིན་པ་རྡོ་རྗེ་གུར། ཐུན་མོང་བ་སཾ་བྷུ་ཊི་སྟེ། རྒྱུད་གསུམ་དུ་གྲགས་པ་དང་།
ཞེས་དང་། རྩ་བའི་རྒྱུད་བརྟག་པ་གཉིས་པ་གཙོ་བོར་གྱུར་པ། རྡོ་རྗེའི་ཚིག་དེ་ལ་སྤྲུལ་པའི་སྐུ་ཡེ་ཤེས་ཀྱི་མཁའ་འགྲོ་མའི་དངོས་ཀྱི་སློབ་མར་གྱུར་ཅིང་། རྣལ་འབྱོར་གྱི་དབང་ཕྱུག་བིརྺ་པ་ཉིད་ཀྱི་དགོངས་པའང་ཡིན་མོད། རེ་ཤིག་ཌོཾ་བྷི་པའི་སྐོར་ཞེས་གྲགས་པ་ལ་བརྟག་གཉིས་ལ་འགྲེལ་པ་ཀུ་མུ་ཏི། དཀྱིལ་འཁོར་ཆོ་ག་བཟང་པོ་ཡོངས་བཟུང་། སྒྲུབ་པའི་ཐབས་ཡན་ལག་དྲུག་པ། བདག་མེད་མའི་སྒྲུབ་ཐབས་ཏེ་སློབ་དཔོན་མི་ཐུབ་ཟླ་བས་མཛད་པ་རྣམས་དང་། འཁོར་ལོ་བཞི་ལ་བརྟེན་པའི་རྫོགས་རིམ་སྟོན་པ་གཏུམ་མོའི་འགྲེལ་ཆུང་ལ་སོགས་པ། གཙོ་བོ་ཡན་ལག་དྲུག་གི་བསྟན་བཅོས་བཅུ་ཕྲག་གཅིག་དང་།
དགུ་ཡིས་ལྷག་པ་གསན་ཅིང་ཐུགས་སུ་ཆུད་པར་མཛད་དོ། ། ཞེས་སོ་སོ་ཕྱེ་སྟེ་གསལ་བར་མཛད་པའི་ཕྱིར་རོ། ། ཁྱད་པར་དུ་སློབ་དཔོན་རིན་པོ་ཆེས་མཛད་པའི་ཀྱེ་རྡོར་རྒྱུད་པའི་གསོལ་འདེབས་ལས། མན་ངག་ལུགས་ཀྱི་རྒྱུད་པའི་སྐབས་སུ། བླ་མ་མངའ་རིས་པ་དང་། སྒྱི་ཆུ་བ་དང་། འཁོན་དཀོན་མཆོག་རྒྱལ་པོ་རྣམས་ཀྱི་གསོལ་འདེབས་མཛད་ནས། དེའི་རྗེས་སུ་རྣལ་འབྱོར་མཆོག་བརྙེད་ཌོཾ་བྷི་ནས་བཟུང་སྟེ། ཞེས་སོགས་ཀྱིས། འགྲེལ་པ་ལུགས་ཀྱི་གསོལ་འདེབས་མཛད་པ་འདིས་ཤིན་ཏུ་གསལ་བར་གསུང་པ་ཡིན་ནོ། །
གཉིས་པ་བཤད་ལུགས་འདིས་བཤད་པས། ཌོཾ་བྷི་པའི་ལུགས་ཀྱང་བཤད་པར་འགྱུར་ཚུལ་ནི། བཤད་ཐབས་ཀྱི་མན་ངག་མི་མཚུངས་ཀྱང་བཤད་བྱའི་དོན་ཕལ་ཆེར་གཅིག་པའི་ཕྱིར། སོ་སོར་བཞེད་ཚུལ་མི་འདྲ་བ་ཅུང་ཟད་ཡོད་པ་རྣམས། སྐབས་སོ་སོར་སྤྱད་པ་ལས། གཉིས་ཀའི་བཤད་པ་ཚང་བར་འགྱུར་བས། དེའི་ཕྱིར་རྗེ་བཙུན་ཡབ་སྲས་ཀྱིས་འགྲེལ་པ་རྣམས་ཀྱི་མཐར་བཤད་སྲོལ་གཉིས་ཀའི་རྒྱུད་རིམ་སྨྲོས་པར་མཛད་པ་ཡིན་ཏེ། རྗེ་ས་སྐྱ་པ་ཆེན་པོའི་བཀའ་འགྲེལ་མངོན་རྟོགས་མ་ལས། དཔལ་ལྡན་ཡེ་ཤེས་མཁའ་འགྲོ་མ་ལས་རིམ་པར་འོངས་ཏེ། རྗེ་བཙུན་ཀདྷྣ་ཌ་མ་གཉིས་མེད་ག་ཡ་དང་། །
གཉིས་པ་ཌོཾ་བྷི་ཧེ་རུ་ཀ་དཔལ་ཨ་ལ་ལ། ། ནགས་ཁྲོད་གརྦྷ་རི་པ་དེ་བཞིན་ཛ་ཡ་ཤྲཱི། ། ཐུབ་དཀའི་ཟླ་དཔལ་རིམ་གཉིས་མན་ངག་དང་བཅས་པ། ། མ་ནོར་རིམ་པར་སྟོན་མཛད་དཔའ་བོ་རྡོ་རྗེ་མཛེས། ། ཞེས་གསུངས་ལ། གཞན་ཡང་རྒྱུད་སྡེ་སྤྱི་རྣམ་དང་། རྣམ་བཤད་ཉི་འོད་དང་། ལྗོན་ཤིང་དང་། དག་ལྡན་དུ་གསུང་པ་རྣམས་མང་དུ་དོགས་པས་མ་བྲིས་སོ། ། དེ་དག་ཉིད་དུ་ལྟ་བར་བྱའོ། །
བླ་མ་རྣམས་ཀྱི་གསུང་སྒྲོས་ལས་ཀྱང་བཀའ་སྲོལ་འདི་གཉིས་ཐུན་དུ་གསུང་བའི་རྒྱུ་མཚན། ཌོཾ་བྷི་པ་བིརྺ་པ་དང་བདག་མེད་མ་གཉིས་ཀའི་སློབ་མ་ཡིན་ཞིང་། བཤད་པ་དང་མན་ངག་གི་སྲོལ་ཕལ་ཆེར་མཐུན་པས་རྒྱུད་པ་གཉིས་ཀྱང་ཕྱོགས་གཅིག་ཏུ་གསུངས། འོན་ཀྱང་བིརྺ་པའི་སྙན་རྒྱུད་མན་ངག་ལུགས་རྩིས་ཆེ་བས་གཙོ་བོར་སྨྲོས་པ་མཛད་དོ། ། ཞེས་གསུངས་སོ། ། འཆད་ཐབས་ཀྱི་མན་ངག་ལ་ཡང་མིང་འདོགས་མི་འདྲ་བ་མ་གཏོགས་ངོ་བོ་གཅིག་ཉིད་དུ་སྣང་སྟེ། འཆད་པར་འགྱུར་རོ། ། གསུམ་པ་དེ་གཉིས་ཀྱི་ནང་ཚན་མི་འདྲ་བའི་ཁྱད་པར་ངེས་པར་བྱ་བ་དང་། བཤད་བྱའི་དོན་མི་འདྲ་བའི་ཁྱད་པར་ངེས་པར་བྱ་བའོ། ། དང་པོ་ལ་འཆད་ཐབས་མཐའ་དྲུག་ནི།
སྒྲ་མཐའ་ལ་བརྟེན་པ། སྒྲ་དོན་གཉིས་ཀའི་མཐའ་ལ་བརྟེན་པའོ། ། དང་པོ་ནི། སྒྲ་ཇི་བཞིན་པ་དང་། ཇི་བཞིན་མ་ཡིན་པ་གཉིས་སོ། ། གཉིས་པ་ནི། དྲང་བའི་དོན་དང་། ངེས་པའི་དོན་གཉིས་སོ། ། གསུམ་པ་ནི་དགོངས་པ་ཅན་དང་དགོངས་པ་མ་ཡིན་པ་གཉིས་ལས་སོ། ། འདི་དག་ངོས་བཟུང་བ་ནི།
རྒྱུད་སྡེ་སྤྱིའི་རྣམ་པར་བཞག་པ་ལས། བརྗོད་བྱ་སྤྱི་གཉིས་སུ་ཡན་ལག་གི་དོན་གྱིས་བཤད་པ་ནི། སྒྲ་ཇི་བཞིན་པ་ཞེས་བྱའོ། ། བརྗོད་བྱ་སྤྱིའི་དོན་གཉིས་སུ་ཡི་གེ་དང་། མན་ངག་གི་དོན་གྱིས་བཤད་པ་ནི། སྒྲ་ཇི་བཞིན་མ་ཡིན་པ་ཞེས་བྱའོ། ། བརྗོད་བྱ་སྦས་པའི་དོན་དུ་ཡན་ལག་གི་དོན་གྱིས་བཤད་པ་ནི། ངེས་པའི་དོན་དུ་བཤད་པ་ཞེས་བྱ་ལ། བརྗོད་བྱ་སྦས་དོན་དུ་ཡི་གེ་དང་མན་ངག་གི་བཤད་པ་ནི་དྲང་བའི་དོན་གྱིས་བཤད་པ་ཞེས་བྱའོ། ། བརྗོད་བྱ་མཐར་ཐུག་ཏུ་ཡན་ལག་གི་དོན་གྱིས་བཤད་པ་ནི།
དགོངས་པ་མ་ཡིན་པའི་བཤད་པ་ཡིན་ལ། ཡི་གེ་དང་མན་ངག་གིས་བཤད་པས་མཐར་ཐུག་པའི་དོན་དུ་འགྱུར་བ་ནི། དགོངས་པ་བཤད་པ་ཞེས་བྱ་བ་ཡིན་ནོ། ། ཞེས་གསུངས་པ་ལྟར་ཤེས་པར་བྱའོ། ། དེའི་ཕྱིར་རྗེ་བཙུན་ཡབ་སྲས་རྣམས་ཀྱིས་མཛད་པའི་རྒྱུད་བཤད་རྣམས་སུ། མཐའ་དྲུག་གི་ཐ་སྙད་བཏགས་ཏེ་བཤད་པ་མེད་པའི་ཕྱིར་རོ། ། ཌོཾ་བྷི་པའི་བཤད་ལུགས་མ་ཡིན་ལ། དོན་ལ་གདམས་ངག་དྲུག་ཉིད་ཡིན་པས། ཌོཾ་བྷི་པའི་བཤད་ལུགས་ཀྱང་འདུ་བའི་དོན་ཕྱོགས་གཅིག་དེ་ཡང་ཡིན་ནོ། ། མངོན་པར་རྟོགས་པ་ཡན་ལག་ལྔ་ནི་རྣམ་བཤད་ཉི་འོད་ལས་ཀྱང་འབྱུང་ཞིང་།
ཁྱད་པར་དག་ལྡན་ལས་འདི་ལ་སློབ་དཔོན་སྦྱང་དཀའ་ཟླ་བ་ནི། ལེའུ་ཀུན་གྱི་འཇིག་རྟེན་གྱི་རྒྱལ་ཚབ་ཀྱི་ལུགས་སུ་མཛད་དེ། དེ་ཡང་གང་གིས་བྱེད་པའི་རྒྱལ་པོ་དང་། དེས་བྱས་པའི་ལས་དང་། ལས་ལས་གྲུབ་པའི་འབྲས་བུ་གསུམ་ལས། དང་པོ་རྒྱལ་པོ་ནི། ཟླ་བ་ལ་སོགས་པའི་རིགས་སུ་གྲུབ་པ་དང་། གུ་དིག་ལ་སོགས་པའི་སྐྱོན་མེད་པའི་ལུས་སུ་གྲུབ་པ་དང་། རིག་བྱེད་ལས་བྱུང་བའི་ཆོ་གས་རྒྱལ་ཚབ་ཏུ་དབང་བསྐུར་ཏེ། ཆོས་གསུམ་དང་ལྡན་པའི་རྒྱལ་པོའོ། །
དེས་གཞན་གྱི་ཡུལ་འཁོར་བདག་གིར་བྱེད་པ་ནི། ཡན་ལག་ལྔ་དགོས་ཏེ། ཀུ་མུ་ཏི་ལས། ལྷན་ཅིག་པ་དང་སྒྲུབ་ཐབས་དང་། ། ཡུལ་དང་དུས་ཀྱི་ཆ་དག་དང་། ། སྲིད་ལས་ཉམས་པ་བསྲུང་བ་སྟེ། ། སྔགས་ཀྱི་ཡན་ལག་ལྔ་རུ་འདོད། ། ཅེས་བྱ་བ་ལ། རང་གཞན་དུ་འགྲོ་བའི་ཚེ། རང་གི་ཡུལ་བསྲུངས་བ་ནི་སྲིད་ཀྱི་ཡན་ལག་གོ །
རྟ་ལ་སོགས་པས་ངལ་དུབ་ལས་དབུགས་འབྱིན་ཞིང་འགྲོ་བ་ནི། སྒྲུབ་ཐབས་གཞོན་པའི་ཡན་ལག་གོ ། བློན་པོ་ལ་སོགས་པ་ཡན་ལག་ལྔ་དང་བཅས་པ་ནི། གྲོགས་གཅིག་པའི་ཡན་ལག་གོ ། དེ་ལ་གྲོས་འཚོ་བ་ནི་ཡིད་བདེ་བ་གྲོས་ཀྱི་ཡན་ལག་གོ ། གཟའ་སྐར་ལ་སོགས་པ་བདག་འཕེལ་ཞིང་གཞན་འགྲིབ་པ་ནི་དུས་ཀྱི་ཡན་ལག་གོ ། དེ་རྣམས་དང་ལྡན་པས་མི་མཐུན་པའི་ཕྱོགས་བཅོམ་པ་ན་གཡུལ་གྱི་འབྲས་བུ་གསུམ་སྟེ། གཡུལ་གྱི་འབྲས་བུ་གསུམ་པོ་ཉིད། ། གང་ཚེ་འདིར་ནི་འབྱུང་འགྱུར་བ། ། དེ་ཚེ་གཡུལ་དུ་འཇུག་པར་བྱ། །
ཞེས་སོ། ། དེ་བཞིན་དུ་འདིར་ཡང་རྣལ་འབྱོར་པ་རིགས་སུ་གྲུབ་པ་ནི། རྫོགས་པའི་རིམ་པ་ལ་གནས་པ་ལེའུ་ལྔ་པའོ། ། ལུས་ནི་བསྐྱེད་པའི་རིམ་པ་ལ་གནས་པ་ལེའུ་གསུམ་པའོ། ། དབང་བསྐུར་བ་ནི་དྲོད་ཐོབ་པའོ། ། ཡང་ན། རིགས་སུ་གྲུབ་པ་ནི། སྙིང་རྗེ་དང་། ཤེས་རབ་ཀྱི་སྒོ་ནས་ཐེག་པ་ཆེན་པོའི་རིགས་སུ་གྲུབ་པའོ། ། ལུས་ནི་མཚན་ཉིད་དང་ལྡན་པ་རྡོ་རྗེའི་ལུས་སྐྱོན་མེད་དེ།
ལེའུ་དང་པོ་ལ་སོགས་དབང་བསྐུར་བ་ནི་ལེའུ་བཅུ་པ་ལས་འཆད་པར་འགྱུར་རོ། ། སྤྱོད་པ་བྱེད་པ་ལ་ཐོག་མར་སྲིད་རྩལ་བ་ནི། དེ་ཁོ་ན་ཉིད་ཀྱི་ལེའུ་ལ་སོགས་པའི་རྫོགས་པའི་རིམ་པ་རྟོགས་པའི་ལྟ་བ་སྟེ། འདི་མེད་ན་མངོན་པར་ཞེན་པའི་དུག་གིས་ཡུལ་འཕྲོག་པར་འགྱུར་རོ། ། ཐ་མལ་གྱི་རྣམ་པར་རྟོག་པ་ལས་དབུགས་འབྱིན་པས་ན། སྒྲུབ་ཐབས་ལེའུ་གསུམ་དང་གཞི་གཅིག་པའོ། ། ཡིད་བདེ་བར་བྱེད་པ་ནི་རྣམ་རྟོག་ལས་སྐྱོབ་པའམ་དངོས་གྲུབ་སྣ་ཚོགས་ཀྱིས་ཡིད་སྐྱོ་བ་སེལ་བར་བྱེད་པས་ན་སྔགས་ཀྱི་ཡན་ལག་ལེའུ་གཉིས་པའོ། ། ལྷན་ཅིག་པ་གྲོགས་ནི་ལེའུ་དྲུག་པ་ལས་གསུངས་ལ། བདུན་པ་འདི་ལས་ཀྱང་འབྱུང་ངོ་། ། དུས་རྩ་རླུང་ཐིག་ལེ་ཐམས་ཅད་དབུ་མར་འཇུག་པའི་དུས་ཤེས་པ་ནི།
ལེའུ་དང་པོ་དང་། དྲུག་པ་ལས་འབྱུང་ངོ་། ། དེ་ལྟར་ཡན་ལག་ལྔས་མི་མཐུན་པའི་ཕྱོགས་བཅོམ་པ་ནས། གཡུལ་གྱི་འབྲས་བུ་དང་གྲོགས་དང་ནོར་ཐོབ་པ་ནི། ལེའུ་བདུན་པའོ། ། དེ་ལྟར་ཡན་ལག་ལྔའི་སྤྱོད་པས་འབྲས་བུ་གྲུབ་པར་བྱེད་པ་ལ། ཡན་ལག་ལྔ་ཚོགས་པར་བྱེད་པའི་ཐབས་རིགས་འབྲས་བུ་སྟེ། ཡན་ལག་གཉིས་འབྱུང་ངོ་། ། དེ་དང་འབྲས་བུ་དང་རྗེས་སུ་མཐུན་པའི་བསྒོམ་པ་ནི། ལེའུ་བརྒྱད་པ་དང་།
དགུ་པའོ། ། ཡན་ལག་ལྔ་ཚོགས་པའི་རྟགས་ནི་བཅུ་གཅིག་པའོ། ། ས་བཅུ་གཉིས་ཀྱི་རྟོག་པ་སྐྱེའོ། ། ཞེས་བྱ་བའི་དོན་ཏོ། ། འགྲེལ་པ་ཀུ་མུ་ཏིའི་དགོངས་པ་ལེའུའི་འབྲེལ་འདིས་རྒྱུད་གོང་འོག་ཐམས་ཅད་ཀྱི་ལེའུའི་འབྲེལ་ཤེས་པར་བྱའོ། ། ཞེས་གསུངས་སོ། ། འདི་ལ་གསུམ། གང་གིས་བྱེད་པའི་རྒྱལ་པོ། དེས་བྱས་པའི་ལས། ལས་གྲུབ་པའི་འབྲས་བུ།
དང་པོ་ལ་གསུམ་སྟེ། རིགས་སུ་གྲུབ་པ། ལུས་སྐྱོན་མེད་པ། དབང་བསྐུར་བའོ། ། དེས་བྱས་པའི་ལས་ལ་གསུམ་ལས། ཡན་ལག་ལྔ་ཚོགས་ནུས་ལྡན་དུ་བྱ་བ་དང་། བྱ་བའི་ལས་དངོས་སོ། ། དང་པོ་ལ་གསུམ། ཡན་ལག་ལྔ་དངོས། དེ་ཚོགས་པར་བྱེད་པའི་ཐབས།
ཚོགས་པའི་རྟགས་སོ། ། ལས་གྲུབ་པའི་འབྲས་བུ་ལ་གསུམ། དྭང་པ་དང་། གྲོགས་དང་། ནོར་རོ། ། འདི་ལ་ཡང་རྒྱུད་གསུམ་གྱི་ཐ་སྙད་ནི་མེད་པ། དོན་ལ་ནི་རྒྱུད་གསུམ་དུ་བཤད་དུ་རུང་བ་ཡིན་ནོ། ། གཉིས་པ་བཤད་བྱའི་དོན་མི་འདྲ་བའི་ཁྱད་པར་ངེས་པར་བྱ་བ་ནི། རྗེ་བཙུན་ཡབ་སྲས་རྣམས་ཀྱི། རྒྱུད་གསུམ་པོའི་འགྲེལ་པའི་སྐབས་སོ་སོར།
གྷ་ཡ་དྷ་རའི་མཚན་བྱེ་བྲག་ཏུ་སྨྲོས་པ་དངོས་དང་། མཚན་དངོས་སུ་མ་སྨྲོས་ཀྱང་། རྗེ་བླ་མས་སྦས་ཏེ་གསུངས་ཞེས་པའི་ཁྱད་པར་ཡོད་པ་རྣམས་དང་། སྦས་ཏེ་གསུང་པའི་ཁྱད་པར་མ་སྨྲོས་ཀྱང་། ཆ་གཉིས་སུ་བཤད་པའི་ཕྱིར། བླ་མའི་མན་ངག་གིས་ཞེས་པའི་ཁྱད་པར་ཡོད་པ་རྣམས་དང་། དེ་ལྟ་བུའི་ཁྱད་པར་མེད་ཀྱང་། ཌོཾ་བྷི་ལུགས་ཀྱི་རྒྱ་གཞུང་དང་མི་མཐུན་པའི་བཤད་པ་ཡོད་པ་རྣམས་ནི། གྷ་ཡ་དྷ་ར་ལས་རྒྱུད་པའི་ལུགས་ཐུན་མོང་མ་ཡིན་པ་ཡིན་ཞིང་། ཡང་མི་ཐུབ་ཟླ་བའི་མཚན་བྱེ་བྲག་ཏུ་སྨྲོས་པ་རྣམས་དང་།
སྦས་ཏེ་གསུང་པ་སོགས་ཀྱི་ཁྱད་པར་བྱ་བའི་གཞི་རྣམས་ནི་དཔའ་བོ་རྡོ་རྗེ་ལས་རྒྱུད་པའི་ལུགས་ཐུན་མོང་མ་ཡིན་པ་ཡིན་ལ། དེ་དག་མ་རྟོགས་པ་གཞན་ཐམས་ཅད་ནི་ལུགས་གཉིས་ཀའི་བཤད་པ་ཐུན་མོང་མ་ཡིན་པས། དེ་ལྟར་ངེས་པར་བྱ་བ་ལ་གསུམ། རྩ་རྒྱུད་ཀྱི་ཁྱད་པར་ངེས་པར་བྱས་པ། རྡོ་རྗེ་གུར་གྱི་ཁྱད་པར་ངེས་པར་བྱ་བ། སཾ་བྷུ་ཊིའི་ཁྱད་པར་ངེས་པར་བྱའོ། ། དང་པོ་ནི་ལེའུའི་འབྲེལ་ལ། སྤྱི་དོན་གྱི་མཚམས་སྦྱོར་དང་། སྦས་དོན་གྱི་མཚམས་སྦྱོར་ཞེས། གཉིས་སུ་བྱེད་པ་ནི་གྷ་ཡའི་དང་།
ལེའུའི་འབྲེལ་ཡན་ལག་ལྔས་བྱེད་པ་ནི་དཔའ་བོའི་འོ། ། གླེང་གཞིའི་སྐབས། བསྐྱེད་པའི་རིམ་པ་སྤྱིའི་དོན་དུ་བཤད་པར། སྐུ་གསུང་ཐུགས་སྙིང་པོ་རྣམས་སྟོན་པ་ལ་སྦྱར་ཏེ། ཧེ་རུ་ཀ་བཞི་བདག་མེད་མ་དང་ལྔར་འཆད་པ་ནི། གྷ་ཡའི་དང་། དེ་རྣམས་གནས་ལ་སྦྱར་ཏེ། སྟོན་པ་ཕྱག་བཅུ་དྲུག་པ་ཡབ་ཡུམ་ཁོ་ནར་འཆད་པ་ནི་དཔའ་བོའི་འོ། ། སྐབས་འདིར་མི་གསལ་ཡང་མཆོག་བསྒྲུབ་པའི་དཀྱིལ་འཁོར་གྱི་དབང་གིས་སོ། ། འབྲས་བུའི་སྐབས་སུ་རྡོ་རྗེ་སེམས་དཔའ་སོགས་བཞི་པོ་རེ་རེ་དང་།
སྐུ་བཞི་དང་རྡོ་རྗེ་བཞི་རེ་རེ་སོ་སོར་སྦྱར་ཏེ་འཆད་པ་ནི་གྷ་ཡའི་དང་། རྡོ་རྗེ་སེམས་དཔའ་སོགས་ལ། རེ་རེ་ཞིང་རང་གི་ངོ་བོ་དང་ཐུན་མོང་གི་གདུལ་བྱ་ལ་ཇི་ལྟར་སྣང་བ་དང་། ཐུན་མོང་མ་ཡིན་པའི་གདུལ་བྱ་ལ་ཇི་ལྟར་སྣང་བ་དང་། དེ་ལྟར་སྣང་བའི་རྒྱུ་མཚན་དང་། དེ་ལ་སྐུ་རྡོ་རྗེར་འཇོག་པའི་རྒྱུ་མཚན་དང་ལྔ་ལྔར་ཕྱེ་ནས། རང་གི་ངོ་བོ་ནི་ཆོས་སྐུ། ཐུན་མོང་བ་ལ་སྣང་བ་ནི་སྤྲུལ་སྐུ། ཐུན་མོང་མ་ཡིན་པ་ལ་སྣང་བ་ནི་ལོངས་སྐུ་ཞེས། རེ་རེ་ཞིང་ཡང་སྐུ་གསུམ་དུ་སྦྱར་ཞིང་།
རྡོ་རྗེ་བཞི་སོ་སོར་སྦྱར་ཏེ་འཆད་པ་འདི་ནི། དཔའ་བོའི་འོ། ། ལེའུ་གསུམ་པའི་ཧེ་རུ་ཀ་གསུམ་བསྐྱེད་པ་སྤྱིའི་ཆོ་གའི་སྐབས་སུ། གཞུང་འཁྲུགས་མེད་དུ་སྦྱར་ནས། མངོན་པར་རྟོགས་པ་བསྡུས་པ་དང་། འབྲིང་དང་། རྒྱས་པ་གསུམ་དུ་འབྱེད་པ་དང་། བསྡུས་པ་དང་འབྲིང་པོ་ལ་ཧེ་རུ་ཀ་གསུམ་ཀ་དཔའ་བོ་གཅིག་པ་ལས་འཁོར་གྱིས་བསྐོར་བ་མི་བཞེད་ཀྱི། འོན་ཀྱང་བསྡུས་པའི་ཚེ་ཨྃ་ལས་བདག་མེད་མ་བཅོ་བརྒྱད་བསྐྱེད་པ་ནས་རྩམ་སྟེ། ཌོཾ་བྷི་ནི་རྐྱང་པ་བསྐྱེད་པའི་བར་དུ་ཕྱེ་བས་མངོན་པར་རྟོགས་པ་བཅུ་གཉིས་དང་།
འབྲིང་པོའི་ཚེ་ཨྃ་ལས་གྲི་གུག་ཨྃ་གི་མཚན་པ་ལས་བདག་མེད་མ་ཞེས་སོགས་སྔ་མ་བཞིན་ཏེ། མངོན་པར་རྟོགས་པ་བཅུ་གཉིས་དང་། རྒྱས་པ་གསུམ་ལ་འཁོར་ལྷ་མོ་བཅོ་བརྒྱད་ཀྱིས་བསྐོར་བ་སྟེ། མངོན་པར་རྟོགས་པ་གསུམ། སྤྱིར་ན་ཉི་ཤུ་རྩ་བདུན་ཞེས་འཆད་པ་ནི་གྷ་ཡའི་དང་། སྤྱིའི་ཆོ་ག་དེ་ཉིད་ལ་གཞུང་འཁྲུགས་སུ་སྦྱར་ཏེ། གོང་དུ་བཤད་པའི་རྒྱས་པ་ཁོ་ནར་སྦྱོར་བ་ནི། དཔའ་བོའི་འོ། ། དེའི་ཕྱིར་ཌོཾ་བྷི་ལུགས་ཀྱི་དཔའ་བོ་གཅིག་པ་རྣམས་ནི། གུར་གྱི་གཞུང་ལ་བརྟེན་པ་ཡིན་ནོ། །
འདིར་ཁ་ཅིག་ན་རེ། གྲུབ་ཆེན་ཨ་ལ་ལ་བཛྲ་ལྟར་ན་གཽ་རཱི་ལ་སོགས་པའི་ལྷ་མོ་བརྒྱད་པོ་ཐམས་ཅད་ཀྱང་། སྐུ་མདོག་ནག་མོ་གཡས་རང་རང་གི་ཕྱག་མཚན་དང་། གཡོན་ཁ་ཊྭཱཾ་ག་འཛིན་པར་བཞེད་དེ། དེས་མཛད་པའི་ཕྱག་གཉིས་པའི་སྒྲུབ་ཐབས་ལས། ཤར་གྱི་འདབ་མར་གཽ་རཱི་ནི། ། མི་མགོ་པར་བུ་ལག་ན་འཛིན། ། ལྷོར་ནི་ཙཽ་རཱི་ལྷ་མོ་ཡིན། ། ལག་པར་ཉི་མ་ཐོགས་པར་གནས། ། ནུབ་ན་ལྷ་མོ་བཻ་ཏ་ལི། །
ལག་པར་ཆུའི་པར་བུ་འཛིན། ། བྱང་དུ་གྷསྨར་ཤེས་པར་བྱ། ། སྨན་གྱི་བདུད་རྩི་འཛིན་པ་ཡིན། ། དབང་ལྡན་མཚམས་སུ་པུཀྐ་སི། ། ལག་པར་རྡོ་རྗེ་འཛིན་པར་གནས། ། མེའི་མཚམས་སུ་ཤཱ་བ་རི། ། རོའི་པར་བུ་ལག་ན་འཛིན། ། ཙཎྜ་སྲིན་པོའི་མཚམས་སུ་གནས། ། ཅང་ཏེའུ་སྒྲ་ནི་དག་པར་བྱེད། ། རླུང་མཚམས་ཌོཾ་བྷི་ནི་ནི་གནས། །
འཁྱུད་པས་དེ་ཉིད་རབ་ཏུ་དགའ། ། ཐམས་ཅད་ཁ་དོག་ནག་པོ་ཡིན། ། མེ་འོད་གསེར་སྐྱ་གྱེན་དུ་འཁྱིལ། ། རོ་དང་ལྡན་པ་སྤྱན་གསུམ་པ། ། ཕྱག་རྒྱ་ལྔ་ནི་ཡང་དག་ལྡན། ། གར་བྱེད་པས་ནི་གནས་པ་ནི། ཁ་ཊྭཱཾ་ག་ནི་གཡོན་ན་འཛིན། ། ཕྱག་གཉིས་པ་ལ་ཞལ་གཅིག་ཡིན། ། ཞེས་སོ། ། འདི་ནི་རྒྱུད་ཀྱི་དོན་ལ་ཞུགས་པས་སློབ་དཔོན་གཞན་གྱི་འདོད་པ་ལས་ཁྱད་པར་ཏེ།
ལེའུ་གསུམ་པ་ཉིད་ལས་ལྷ་མོ་བརྒྱད་ཀྱི་ཕྱག་མཚན་དེ་ལྟར་གསུངས་པའི་ཕྱིར་དང་། འཁོར་སྤྲོ་བའི་སྐབས་སུ། རང་གི་ལུས་མཚུངས་རྣམ་པར་སྤྲོ། ། ཞེས་སྤྲོ་བ་དེ་གཙོ་བོའི་ཁ་དོག་སྔོན་པོར་ཡོད་པ་བཞིན་འཁོར་རྣམས་ཀྱང་རང་དང་འདྲ་བར་གསུངས་པས། ཁ་དོག་ནག་པོར་གྲུབ་བོ། ། དེའི་རྗེས་འབྲང་སློབ་དཔོན་མི་ཐུབ་ཟླ་བ་སོགས་དང་། རྗེ་བཙུན་ས་སྐྱ་པ་རྣམས་ཀྱང་འདི་བཞིན་ཞལ་གྱིས་བཞེས་པར་མངོན་ནོ། ། ཞེས་ཟེར་རོ། ། འདི་ནི་ས་སྐྱ་པའི་ཡི་གེ་མ་མཐོང་བའི་བཤད་པར་སྣང་སྟེ། ཨ་ལ་ལའི་ཡི་གེ་དེ་རྗེ་བཙུན་གྱི་འགྲེལ་པ་ལུགས་ཀྱི་དཀར་ཆག་ཏུ་མི་འབྱུང་བས།
ཌོཾ་བྷི་བའི་བསྐོར་གྱི་སློབ་དཔོན་གྱི་ཡིན་པ་ཙམ་གྱིས་འགྲེལ་པ་ལུགས་སུ་ཞལ་གྱིས་བཞེས་པར་དཀའ་མོད། བཞེས་སུ་ཆུགས་ནའང་འགྲེལ་པ་ལུགས་ཀྱི་སྐབས་སུ་ཡིན་གྱི། མན་ངག་ལུགས་ཀྱི་སྐབས་སུ་ཧེ་རུ་ཀ་གསུམ་གྱི་འཁོར་གྱི་ལྷ་མོ་རྣམས་དེ་ལྟ་བུ་མ་ཡིན་ཏེ། དག་ལྡན་ལས་ལེའུ་གསུམ་པའི་སྐབས་ཉིད་དུ། ཨྃ་ལས་གྲི་གུག་ཨྃ་གིས་མཚན་པ་ལས་བདག་མེད་མ་བསྐྱེད་པ་ནས་བཟུང་སྟེ། ཌྃ་ལས་རྡོ་རྗེ་ཌྃ་གིས་མཚན་པ་ལས་གཡུང་མོ་བསྐྱེད་པའི་བར་དུ་ཡང་སྦྱར་རོ། ། ཞེས་གསུངས་པས་སྙིང་པོ་ཀྱེ་རྡོ་རྗེའི་སྐབས་ལྟར་བཞེད་པར་ཤིན་ཏུ་གསལ་བ་ནི། ཨ་ལ་ལ་ལྟར་ན། སྐབས་འདིར་གཡུང་མོའི་ཕྱག་མཚན་རྡོ་རྗེ་མི་བཞེད་པའི་ཕྱིར་རོ། ། ལུགས་གཉིས་ཀ་ལ་སྐབས་འདིར།
གྲུ་བཞི་སྒོ་བཞི་པའི་རྣམ་པ་ཅན་གྱི་དཀྱིལ་འཁོར་ནི་མི་བཞེད་པར་མཐུན་པ་ཡིན་ནོ། ། དེ་ཁོ་ན་ཉིད་ཀྱི་ལེའུའི་སྐབས་སུ། དེ་ཁོ་ན་ཉིད་རྟོགས་པའི་སྐབས་དང་། ཐབས་ལས་བྱུང་བ་གནས་སྐབས་ཀྱི་ཕན་ཡོན། ཞེས་འཆད་པ་ནི་གྷ་ཡའི་དང་། དེ་ཁོ་ན་ཉིད་ཀྱི་མཚན་ཉིད། དེ་རྟོགས་པར་བྱེད་པའི་ཐབས། དེ་ཁོ་ན་ཉིད་རྟོགས་པའི་ཕན་ཡོན་ཞེས་འཆད་པ་ནི་དཔའ་བོའི་འོ། ། ལེའུ་བརྒྱད་པར། འབྱུང་བ་རིམ་བརྩེགས་ཀྱི་སྐབས་སུ།
ལུགས་འབྱུང་ལུགས་ལྡོག་གཉིས་ཀ་འཆད་པ་གྷ་ཡའི་དང་། ལུགས་འབྱུང་ཉིད་དུ་འཆད་པ་དཔའ་བོའོ། ། མངོན་བྱང་གི་སྐབས་སུ། དེའི་སྟེང་དུ་ཟླ་བ་ཡིན། ཞེས་སོགས་ཀྱི་ཨཱ་ལི་ཀཱ་ལི་ལ་མ་ལྟོས་པའི་མངོན་བྱང་བསྟན་པར་འདོད་པ་གྷ་ཡའི་དང་། དེ་ཉིད་མདོར་བསྟན་དུ་བྱས་ཏེ། ལྟོས་པར་སྦྱོར་བ་དཔའ་བོའི་འོ། ། ཕྱག་བཞི་ནི་བདུད་བཞི་ལས་རྣམ་པར་རྒྱལ་བ་རྣམ་པར་དག་པ་སྟེ། ཞེས་སོགས་གསུངས་པས། རྩ་རྒྱུད་ཉིད་ལས་མཆོག་བསྒྲུབ་པའི་དཀྱིལ་འཁོར་དྲུག་གོ །
རྒྱུད་གསུམ་ཀ་སྡོམ་ན་བརྒྱ་ཕྲག་གཅིག་གོ ། གཞུང་གི་དོན་ལ་ནི་གཙོ་བོར་ཞེས་པའི་ཚིག་སྦྱོར་ཏེ་གྷ་ཡའི་དང་། ཧེ་རུ་ཀ་ཙམ་དང་ཧེ་རུ་ཀ་དཔལ་ཕྱེ་སྟེ། ཧེ་རུ་ཀ་དཔལ་ཀྱཻ་རྡོ་རྗེ་ཞལ་བརྒྱད་པ་ཁོ་ནའི་རྣལ་འབྱོར་དང་། བདག་མེད་མའི་རྣལ་འབྱོར་ཏེ་གཉིས་ཀྱིས་མཆོག་འགྲུབ་ལ། ཧེ་རུ་ཀ་ཙམ་གྱི་རྣལ་འབྱོར་སོགས་མཆོག་བསྒྲུབ་པ་ལ་བཟློག་པ་ནི་དཔའ་བོའི་འོ། ། མཆོག་བསྒྲུབ་པའི་དཀྱིལ་འཁོར་དྲུག་ཅེས་པ་འདིར། རྗེ་བཙུན་གྱི་མངོན་རྟོགས་ལྗོན་ཤིང་ལས། མཆོག་ལ་དཀྱིལ་འཁོར་གྱི་སྒྲ་སྦྱར་ཞིང་། ཐུན་མོང་ལ་ལྷའི་རྣལ་འབྱོར་ཞེས་པ་ཙམ་ལས་མ་སྦྱར་བ།
ཐུན་མོང་ལ་དཀྱིལ་འཁོར་བཞེད་པའི་སྐབས་ཡོད་ཀྱང་། ལྷའི་རྣལ་འབྱོར་དཔའ་བོ་གཅིག་པ་རྐྱང་པ་ཙམ་གྱིས་འགྲུབ་པའི་ཕྱིར། སྤྱི་འགྲོའི་ཚིག་ཙམ་སྨྲོས་ལ། མཆོག་ལ་དཀྱིལ་འཁོར་ཞེས་པའི་བྱེ་བྲག་གི་སྒྲ་སྨྲོས་པའི་ཕྱིར། མཆོག་བསྒྲུབ་པའི་དཀྱིལ་འཁོར་ལ་གྲུ་བཞི་སྒོ་བཞིའི་རྣམ་པ་ཅན་གྱི་དཀྱིལ་འཁོར་དགོས་པར་གསལ་ཞིང་།

གུར་ལས་འབྱུང་བའི་དཀྱིལ་འཁོར་བརྒྱད་ཅུ་རྩ་གཉིས་པོ་ཐམས་ཅད་ལ། གྲུ་བཞི་སྒོ་བཞིའི་དཀྱིལ་འཁོར་མ་གསུང་པའི་འཁོར་ལྷ་མོ་བརྒྱད་ཀྱིས་སྐོར་བ་ཙམ་གྱི་དཀྱིལ་འཁོར་དུ་འགྱུར་དགོས་སམ་སྙམ་ན། མི་དགོས་ཏེ། རྩ་རྒྱུད་ཉིད་ལས་ཧེ་རུ་ཀ་གསུམ་ལ་དཀྱིལ་འཁོར་བཞེད་པའི་ཁུངས་གསལ་བར་ཡོད་པའི་ཕྱིར་རོ། ། དེ་གང་ཞེ་ན། དག་ལྡན་ལས། གླེང་གཞི་བསྐྱེད་པའི་རིམ་པ་སྤྱིའི་དོན་དུ་བཤད་པ་དང་། རྡོ་རྗེ་བཙུན་མོའི་བྷ་ག་ནི་ཆོས་ཀྱི་འབྱུང་གནས་ཏེ། དེས་མཚོན་པ་བསྲུང་བའི་འཁོར་ལོ་དང་། གཞལ་ཡས་ཁང་པ། དེར་གཙོ་བོ་བསྐྱེད་པ་ནི།
དེ་བཞིན་གཤེགས་པ་ཐམས་ཅད་ཀྱི་སྐུ་རྡོ་རྗེ་ཕྱག་གཉིས་པ། གསུང་ཕྱག་བཞི་པ། ཐུགས་ཕྱག་དྲུག་པ། སྙིང་པོ་ཀྱེ་རྡོ་རྗེ་ཕྱག་བཅུ་དྲུག་པ། ཞེས་གསུངས་སོ། ། དོན་འདི་མ་རྟོགས་པར་གུར་རྒྱན་ལེའུ་ལྔ་པར། རྩ་བའི་རྒྱུད་ཀྱི་འཁོར་གྱིས་ཁ་བསྐང་ནས་དཀྱིལ་འཁོར་དུ་བྱེད་ན། ཞེས་པ་དང་། ལེའུ་བཅོ་ལྔ་པར། དཀྱིལ་འཁོར་དུ་བྱེད་ན་རྩ་བའི་རྒྱུད་དང་ཐུན་མོང་དུ་བྱས་ཏེ་ཞེས་པ་ལས།
རྩ་བའི་རྒྱུད་ཀྱི་འཁོར་གྱིས་ཁ་བསྐང་བ་ཡིན་གྱི། དཀྱིལ་འཁོར་གྱི་རྒྱུད་ན་མེད་པས། རྩ་རྒྱུད་ཀྱི་ཧེ་རུ་ཀ་གསུམ་དང་། གུར་གྱི་ཧེ་རུ་ཀ་གསུམ་མི་འདྲའོ་ཞེས་ཟེར་བ་ཐམས་ཅད་རྒྱང་བསྲིངས་པ་ཡིན་ནོ། ། ལེའུ་ལྔ་པར་གཞུང་འཁྲུགས་མེད་པར་སྦྱར་ཏེ་མངོན་པར་རྟོགས་པ་བཅུ་བཞིར་བྱེད་པ་ནི་གྷ་ཡའི་དང་། གཞུང་འཁྲུགས་དང་སྦྱར་ཏེ་མངོན་པར་རྟོགས་པ་གཅིག་ཏུ་བྱེད་པ་ནི་དཔའ་བོའི་འོ། ། འདིར་མངོན་པར་རྟོགས་པ་འཁྲུགས་པ་ཅན་གྱི་སྐབས་སུ། ཡང་སྦས་ཏེ་གསུང་པ་ཞེས་འབྱུང་བ་ཇི་ལྟར་དྲངས་ཞེ་ན། དེ་ལས་ཁྱད་པར་དུ་བྱ་བའི་ཕྱིར། འཁྲུགས་མེད་ཀྱི་སྐབས་སུ།
རྗེ་བཙུན་རྣལ་འབྱོར་གྱི་དབང་ཕྱུག་ཆེན་པོའི་གདམས་ངག་རྗེ་བླ་མས་སྦས་ཏེ་གསུང་པ། ཞེས་པ་འདིས་ཁྱད་པར་འབྱེད་པ་ཡིན་ནོ། ། ཡང་ལམ་འབྲས་ཀྱི་ཡི་གེ་བསྐྱེད་པའི་རིམ་པ་མཐའ་དག་མདོར་བསྡུས་པ་མན་ངག་གི་གནད་དང་བཅས་པ་ཞེས་པར། ཕྱི་བསྐྱེད་པའི་རིམ་པ་དང་། ནང་བསྐྱེད་པའི་རིམ་པ་གཉིས། དང་པོ་ལ་ཞིབ་ཏུ་ཕྱེ་ན། བཅོ་ལྔ་སྣང་མོད་ཀྱི་རྒྱུད་ཀྱི་སྟེང་དུ་རྟོགས་པར་བྱའོ། ། ཞེས་གསུང་པ་ལ། འདིར་བསྟན་བཅུ་བཞིའི་སྟེང་དུ། གཅིག་གང་ཡིན་པ་ནི།
བླ་མ་སྔ་མ་རྣམས་ཀྱི་གཞུང་ལས། རྡོ་རྗེ་ཆེ་གསུམ་བསྐྱེད་བསྣན་ནོ། ། ཞེས་གསུངས་ཞིང་། རླུང་ལྟར་དུ་གྲངས་མོད། དིང་སང་ཁ་ཅིག་ན་རེ། རྒྱུད་ཀྱི་སྟེང་དུ་རྟོགས་པར་བྱའོ། ། ཞེས་པའི་གསུང་གིས། མི་ཐུབ་ཟླ་བའི་འཁྲུགས་ཅན་ཡིན་ནོ། ། ཞེས་ཟེར་ལ། དེ་ལྟར་བཞག་པའི་བཤན་གྱིས།
ཁུངས་མེད་པར་རང་འདོད་ཀྱི་སྨྲས་པས་ཆོག་པར་གོ་ནས། ཁ་ཅིག་ན་རེ། བདག་མེད་མའི་མངོན་རྟོགས་ཡིན་ནོ། ། ཞེས་སྨྲ་བ་དང་། ཁ་ཅིག་ན་རེ། རྗེ་བཙུན་གྱིས་མཛད་པའི་རྒྱུ་རྡོ་རྗེ་འཆང་གི་མངོན་རྟོགས་གཅིག་ཡོད་པས་དེ་ཡིན་ནོ་ཞེས་བྱ་བ་ལ་སོགས་པ་ཤིན་ཏུ་མང་བར་སྣང་མོད། དེ་ལྟ་བུའི་ངེས་པ་བླ་མ་དག་གི་གསུང་ཁུངས་མ་ཡོད་ན་སྟོན་ཅིག ཁྱད་པར་དུ་འཁྲུགས་ཅན་ཡིན་ནོ་ཟེར་བ་དེ་དག་གིས་ནི། ལུགས་སྲོལ་གཉིས་ཀྱི་ཁྱད་པར་ཡང་མ་འབྱེད་པར་ཟད་དེ། མན་ངག་ལུགས་ཀྱི་ཐུན་མོང་མ་ཡིན་པའི་མངོན་རྟོགས་སུ།
འགྲེལ་པ་ལུགས་ཀྱི་མངོན་རྟོགས་ཅིའི་ཕྱིར་བགྲང་། ས་ཆེན་གྱིས་མཛད་པའི་ལུང་སྦྱོར་ལས། མངོན་པར་རྟོགས་པ་ལྔ་ལས་ཕྱེ་བའི་རྒྱས་འབྲིང་ལྔ། ཞེས་གསུངས་པ་ལྔ་ནི་འཁྲུགས་ཀྱི་དབྱེ་གཞི་ལྔ་ཡིན་པས། དེ་ལས་འཁྲུགས་ཅན་ཇི་ལྟར་འབྱེད། དེའི་ཕྱིར་བདག་ལེགས་སུ་འདོད་ཅིང་། གཞན་དག་ལ་ཡང་རྣམ་པར་དག་པར་བྱེད་ན་རང་གི་བླ་མ་རྣམས་ཀྱི་གསུང་ལ་དགག་པ་མི་མཛད་དུ་གསོལ། གདན་གྱི་སྐབས་སུ། དཔོན་དུ་གྱུར་པའི་དྲག་པོ་དབང་ཕྱུག དབང་ལྡན་ན་གནས་པའི་དྲག་པོ་དབང་ཕྱུག་ཏུ་འདོད་པ་གྷ་ཡའི་དང་།
དྲག་པོ་འཇིགས་བྱེད་དུ་འདོད་པ་དཔའ་བོའི་འོ། ། གཞུང་ཞིང་འདི་ནི་ཕྱི་མ་གསལ་ལ། ཕྱི་མ་རྣམས་ཀྱི་དག་བྱེད་ནི་བླ་མས་སྟོན་པར་འགྱུར་རོ་ཞེས་ཞལ་འཕངས་པ། ཞལ་བཞེས་ཡི་གེར་མཛད་པ་ནི། སྔོན་འབྱུང་གི་རྣམ་འཕྲུལ་དང་། གདན་གྱི་རྣམ་དག་ཡིན་པས། འདི་གཉིས་སུ་ནི། ལུགས་དང་པོ་འབྱུང་བ་ཡིན་ནོ། ། འདིར་ཁྱད་པར་ངེས་པར་བྱ་བའི་ཕྱིར་ཅུང་ཟད་བརྗོད་ན། བླ་མ་རྣམས་ཀྱི་གསུང་ལས་དབང་ཕྱུག་ལ་སྐུ་བཞི་སྟེ།
ཞི་བའི་སྐུ་དཀར་པོ་རི་རབ་ཀྱི་བྱང་ཤར་ན་གནས། རྒྱས་པའི་སྐུ་སེར་པོ་རི་རབ་ཀྱི་ནང་ན་གནས། དབང་གི་སྐུ་དམར་པོ་གཞན་འཕྲུལ་དབང་བྱེད་ན་གནས། མངོན་སྤྱོད་ཀྱི་སྐུ་དྲག་པོ་འཇིགས་བྱེད་ནག་པོ་འཛམ་བུའི་གླིང་གི་དབུས་མ་ག་དྷ་ན་གནས་ཞེས་འབྱུང་བས། ལུགས་དང་པོ་ལྟར་ན། དྲག་པོ་འཇིགས་བྱེད་འདིར་གདན་དུ་མི་བཞེད་པས། གཙོ་བོའི་གདན་དྲག་པོ་ནི་འདོད་པའི་ཁམས་ཐམས་ཅད་ལ་དབང་བྱེད་པའི་དབང་ཕྱུག་ཆེན་པོ། གྷསྨ་རཱིའི་གདན་དྲག་པོ་ནི། དཔོན་དུ་གྱུར་པའི་དྲག་པོ་དབང་ལྡན། དེའི་ཕྱིར་འདི་བཅོམ་ལྡན་འདས་ཀྱི་གདན་དུ་རིགས་པའི་རྩོད་པ་བྱུང་བ་ཡིན་ནོ། །
ལུགས་གཉིས་པ་ལྟར་ན། འདོད་ཁམས་ཐམས་ཅད་ཀྱི་དབང་ཕྱུག་འདིར་གདན་དུ་མི་བཞེད་པས། གཙོ་བོའི་གདན་གྱི་དྲག་པོ་ཞེས་འབྱུང་བ་ཡིན་ནོ། ། དེ་ལ་ཁ་ཅིག་དབང་ལྡན་ནི་དཀར་པོ་ཡིན་ལ། འདིར་དྲག་པོ་ནག་པོར་བཤད་པས་འགལ་ལོ་ཞེ་ན། དབང་ལྡན་དཀར་པོ་ནི་གཙོ་ཆེ་བའི་དབང་མཆོག་ལྟར་བྱེད་པ་ནི་གྷ་ཡའི་དང་། བཟང་པོ་ཡོངས་བཟུང་དང་། རིན་ཆེན་འབར་བ་ལྟར་བྱེད་པ་ནི་དཔའོ་བོའི་འོ། ། དེ་དག་གི་ནང་ཚན་གྱི་ཁྱད་པར་དབྱེ་བ་མང་དུ་ཡོད་མོད། མང་དུ་དོགས་པས་རེ་ཞིག་བཞག་གོ། །།
གཉིས་པ་རྡོ་རྗེ་གུར་གྱི་ཁྱད་པར་ངེས་པར་བྱ་བ་ལ། གླེང་གཞིའི་སྐབས་སུ། རྩ་བའི་རྒྱུད་བསྡུས་པ་གཉིས་པ་གླེང་གཞིའི་ཚིག་དོན་རྣམ་པར་ཕྱེ་བའི་ཚུལ་གྱིས་རྒྱུད་འདིས་དཔྲལ་བར་བཤད་པ་ནི་གྷ་ཡའི་དང་། རྒྱུད་རྒྱས་པའི་གླེང་གཞི་ཕུན་སུམ་ཚོགས་པ་ལྔའི་ངག་དོན་དུ་མདོར་བསྡུས་ཏེ་འཆད་པ་ནི། གཉིས་ཀའི་ཐུན་མོང་ངོ་། ། འདི་ལ་དཔའ་བོའི་ཁྱད་པར་བ་མེད་དོ། ། ལེའུ་གཉིས་པའི་དྲག་ཤུལ་གྱི་བསྒྲུབ་པར་འདི་དང་ལེའུ་དགུ་པ་གཉིས་ཀ་ལ་བསྟན་ཏེ། མཁའ་འགྲོ་མ་བཞིས་དགུག་ཞུགས་ལན་གསུམ་བྱེད་པ་དང་། ཕུར་པ་བདུད་རྩི་འཁྱིལ་པའམ་གནོད་མཛེས་སུ་བྱེད་པ་དང་། ཕུར་གདབ་ཁོ་ན་བྱེད་པ་གྷ་ཡའི་དང་།
ལེའུ་དགུ་པ་ལ་བརྟེན་ཏེ། མེ་ཡིས་གདུང་བ་དང་། ཕུར་པས་གདབ་པ་གཉིས་སུ་བྱེད་པ་དང་། ཕུར་པ་གཤིན་རྗེ་གཤེད་པོར་བྱེད་པ་ནི་དཔའ་བོའི་འོ། ། ཕྱི་མ་འདི་ནི། ཌོཾ་བྷི་པའི་དེ་ཉིད་བཅུ་པར་འབྱུང་བའི་དོན། ས་ཆེན་གྱི་དོན་དེ་ཉིད་བཅུའི་གསལ་བྱེད་དུ་བྱུང་ལ། དེ་ཉིད་བཅུ་པ་རྗེ་བཙུན་གྱི་དཀར་ཆག་ལས་མི་འབྱུང་བས་ཇི་ལྟར་དཔའ་བོའི་ཁྱད་པར་དུ་སྦྱོར་ཞེ་ན། བདེན་མོད། རྡོ་རྗེ་གུར་གྱི་ས་མཆན་དུ་མེས་གདུང་པ་བཤད་པའི་ཕྱིར།
དཔའ་བོའི་ལུགས་སུ་བཀོད་པ་ཡིན་ནོ། ། ལེའུ་དགུ་པ་ལ་བརྟེན་པ་ཞེས་པ་ནི་ས་མཆན་གྱི་གསལ་བྱེད་ལྟར་བྲིས་པ་ཡིན་ལ། ལེའུ་གཉིས་པ་འདི་ལ་ཅུང་ཟད་བརྟེན་ཏེ། རྡོ་རྗེ་ལུ་གུ་རྒྱུད་བཅིངས་ནས། ཞེས་པ་མན་ཆད་ལའོ། ། དེའི་ཕྱིར་ལུགས་འདི་ལ་མཁའ་འགྲོ་མ་བཞིའི་དགུག་ཞུགས་ལན་གཉིས་ཡིན་ནོ། ། ལེའུ་གསུམ་པར་གཏོར་མའི་སྐབས་སུ། ཨ་ལ་ལ་བཛྲ་གྱི་གཏོར་ཆོག་ལས་སྟེང་མ་ཁྱུང་མགོ བར་མ་སྲིན་པོ་མགོ འོག་མ་ཆུ་སྲིན་མགོར་བཤད་པ་སོགས་ཀྱི་ཁྱད་པར་སྣང་ཡང་།
ཡི་གེ་འདི་རྗེ་བཙུན་གྱི་དཀར་ཆག་ཏུ་མི་འབྱུང་བས་མ་སྦྱར་རོ། ། མིང་དབང་གི་སྐབས་སུ། ཡི་གེའི་རིགས་བརྟགས་ཏེ། ཤེས་པར་བྱེད་པ་གྷ་ཡའི་དང་། དང་པོ་ནས་བརྩམས་ཏེ་མི་བསྐྱོད་པ་སོགས་རིམ་ཅན་དུ་སྦྱོར་བ་དཔའ་བོའི་འོ། ། འདི་ལ་ཁ་ཅིག་ན་རེ། བིརྺ་པས་མཛད་པའི་གསང་བའི་དབང་གི་རབ་ཏུ་བྱེད་པའི་ལུགས་བརྗོད་ནས། དེ་ཁས་མི་ལེན་པར་རྒྱུད་ཀྱང་དེ་འདིའི་སྟེང་དུ་བླ་མ་རྣམས་ཀྱི་གསུང་ནི། ཞེས་སོགས་ལུགས་སུ་བཞག་ནས། བིརྺ་པའི་ཡི་གེ་དེ་རང་ལུགས་སུ་མི་བྱེད་པ་མི་འཐད་དོ་ཞེ་ན།
ཡི་གེ་འདི་ལ་གྷ་ཡ་དྷ་ར་དང་འབྲོག་མིའི་འགྱུར་ཡོད་ཀྱང་། གྷ་ཡ་དྷ་རས་ཨ་ཝ་དྷུ་པ་ལས་བླངས་པ་མ་ཡིན་པར་གསལ་ཞིང་། འདིས་མཚོན་ནས་ཐོག་མར་བཤད་སྲོལ་གང་ཡིན་ངེས་པར་བྱ། དེ་ནས་དེའི་ལུགས་ལ་ཡི་གེ་གང་དང་གང་ཚད་མར་བྱས་ཏེ་འཆད་ངེས་པར་བྱས་ནས། བླ་མ་ལས་ཇི་ལྟར་ཐོས་ཤིང་འོང་པ་ལྟར་བཤད་ན་རྣམ་པར་དག་པར་འགྱུར་ཞིང་བགྱིས། སྤྱིར་རྒྱུད་དང་རྒྱ་གཞུང་ཡིན་པ་ཙམ་དང་། ཁྱད་པར་དེའི་བསྐོར་གྱི་རྒྱུད་དང་རྒྱ་གཞུང་ཡིན་པ་ཙམ་རྒྱུན་དུ་བྱས་ནས། བླ་མ་ལས་མ་ཐོབ་བཞིན་དུ་སྣ་ཚོགས་སུ་འཆད་པར་བྱེད་པ་ནི་སྙན་རྒྱུད་རྣམས་ཉམས་པར་བྱ་བའི་ཕྱིར་དུ་ནག་པོའི་ཕྱོགས་ཀྱི་སེམས་བསླད་པའི་སྟོབས་ཀྱིས་འོངས་པ་སྟེ། སྐལ་བ་མཆོག་དང་ལྡན་པ་རྣམས་ཀྱིས་རྒྱང་རིང་དུ་དོར་བར་བྱ་བ་ཡིན་ནོ། ། ལེའུ་ལྔ་པའི་སྲུང་འཁོར་གྱི་སྐབས་སུ།
གཙུག་ཏོར་འཁོར་ལོས་བསྒྱུར་བ་ས་བོན་བྷྲཱུྃ་ལས་བསྐྱེད་པ་དང་། སྐུ་མདོག་སེར་པོར་བྱེད་པ་དང་། བྱང་ཤར་དུ་མི་གཡོ་བ། ཤར་ལྷོར་འདོད་པའི་རྒྱལ་པོ། ལྷོ་ནུབ་ཏུ་དབྱུག་སྔོན་ཅན། ནུབ་བྱང་དུ་སྟོབས་པོ་ཆེ་དང་། གཤིན་རྗེ་གཤེད་དང་པདྨ་མཐར་བྱེད་མ་གཏོགས་གཞན་ཐམས་ཅད་ལ་མི་བསྐྱོད་པས་རྒྱས་འདེབས་པ་ནི་གྷ་ཡའི་དང་། གཙུག་ཏོར་འཁོར་ལོས་བསྒྱུར་བ་ཧཱུྃ་ལས་བསྐྱེད་པ་དང་། སྐུ་མདོག་ནག་པོར་བྱེད་པ་དང་། བྱང་ཤར་དུ་འདོད་རྒྱལ།
ཤར་ལྷོར་དབྱུག་སྔོན་ཅན། ལྷོ་ནུབ་ཏུ་སྟོབས་པོ་ཆེ། ནུབ་བྱང་དུ་མི་གཡོ་བ་དང་། གཤིན་རྗེ་གཤེད་པདྨ་མཐར་བྱེད་བདུད་རྩི་འཁྱིལ་པ་དབྱུག་སྔོན་ཅན་མ་གཏོགས་གཞན་ཐམས་ཅད་པ་མི་བསྐྱོད་པས་རྒྱས་འདེབས་པ་ནི། དཔེའི་འོ། ། ལེའུ་ལྔ་པར་ལེའུ་བཅོ་ལྔ་པའི་ཁ་བསྐང་ནས། དཀྱིལ་འཁོར་བརྒྱད་ཅུར་དབྱེ་བ་ནི་གྷ་ཡའི་དང་། གཞུང་དུ་དཀྱིལ་འཁོར་བཅུ་བདུན་དུ་བྱེད་པ་ནི་ཐུན་མོང་ངོ་། ། འདི་ལ་ཡང་དཔའ་བོའི་ཁྱད་པར་བ་མེད་དོ། ། འཁོར་གྱི་སྐབས་སུ་རྡོ་རྗེ་མཁའ་འགྲོའི་འཁོར་གྱི་ཕྱག་མཚན།
པུཀྐ་སི་རི་རབ། ཤཱ་བ་རི་བུམ་པར་བྱེད་པ། ས་ཆེན་གྱིས་གུར་མཆན་ལས་གསུངས་ཏེ་གྷ་ཡའི་དང་། པུཀྐ་སི་བྱང་སེམས་བུམ་པ། ཤཱ་བ་རི་རི་རབ་ཏུ་བྱེད་པ་ནི། རིགས་བསྡུས་ཀྱིའོ། ། རྡོ་རྗེ་ཉི་མའི་འཁོར་ལོ། བྱང་ཤར་དུ་སྒེག་མོ། ཤར་ལྷོར་ཕྲེང་བ་མ། ལྷོ་ནུབ་ཏུ་གླུ་མ།
ནུབ་བྱང་དུ་གར་མ། གླུས་བསྐུལ་བའི་སྐབས་སུ། གུར་རྒྱན་ལས་བཤད་དེ། གྷ་ཡའི་དང་། བྱང་ཤར་དུ་སྒེག་མོ། ཤར་ལྷོར་གླུ་མ། ལྷོ་ནུབ་ཏུ་གར་མ། ནུབ་བྱང་དུ་བཞད་མ་སྟེ་རིགས་བསྡུས་ཀྱིའོ། ། རྒྱས་གདབ་ཀྱི་སྐབས་སུ། རིགས་རྐྱང་པ་ཡིན་ན།
ལུས་ལ་སེམས་དང་། སེམས་ལ་ལུས་ལ་སོགས་རྩ་རྒྱུད་བཞིན་བྱེད་ལ། རིགས་བསྡུས་ལ་རང་རང་གི་གཙོ་འཁོར་ལ་རང་རང་གི་རིགས་ཀྱི་དཀར་ཆག་ལས་རིགས་བསྡུས་ཀྱི་བསྒྲུབ་ཐབས་འདི་མི་འབྱུང་བས་དེ་ལྟར་བརྗོད་པ་ཡིན་ནོ། ། ལེའུ་བཅོ་ལྔ་པའི་སྐབས་སུ། ཧེ་རུ་ཀ་གསུམ་དཀྱིལ་འཁོར་དུ་བྱེད་པ་གྷ་ཡའི་དང་། དཔའ་བོ་གཅིག་པར་བྱེད་པ་ནི་ཐུན་མོང་ངོ་། ། གསུམ་པ་སཾ་བྷུ་ཊི་ཁྱད་པར་ངེས་པར་བྱ་བ་ནི་བརྟག་པ་དང་པོ་དངོས་སུ་བརྗོད་བྱ་རྒྱུད་གསུམ། རྗོད་བྱེད་གླེང་གཞི། ཞེས་སོགས་ཀྱི་འཆད་པ་གྷ་ཡའི་དང་། ཨེའི་བཤད་པ།
ཨེ་ཝཾ་གཉིས་ཀྱི་བཤད་པ། ཨེ་ཝཾ་ལ་སོགས་བཅུ་གཉིས་ཀྱི་བཤད་པ། བཅོམ་ལྡན་འདས་ལ་སོགས་ཉེར་བརྒྱད་ཀྱི་བཤད་པ། ཞེས་སོགས་ཀྱི་འཆད་པ་ནི་དཔའ་བོའི་བརྟག་པ་གཉིས་པའི་རབ་བྱེད་གསུམ་པར། ཧེ་རུ་ཀ་གསུམ་སྤྱིའི་རྣམ་པར་རྟོག་པ་ལ། འཁྲུགས་པར་གསུམ་དུ་བྱེད་པ་ནི་གྷ་ཡའི་དང་། འཁྲུགས་སུ་སྦྱར་ཏེ་གཅིག་ཉིད་དུ་བྱེད་པ་ནི་དཔའ་བོའི་འོ། ། གནད་ཀྱི་གསལ་བྱེད་ལས་རྒྱས་པ་འཁྲུགས་ཅན་དུ་གསུངས་པ་ནི། འཁྲུགས་མེད་རྒྱས་པ་མིན་གྱི། དག་ལྡན་ལས་འཁྲུགས་ཅན་གྱི་སྐབས་སུ་མངོན་པར་རྟོགས་པ་ནི་རྒྱས་པ་དེ་ཉིད་ཡིན་མོད་ཀྱི།
གཞུང་ནི་ཐམས་ཅད་འཁྲུགས་སུ་སྦྱར་ཏེ། གཅིག་ཏུ་བྱས་ནས་འཆད། ཅེས་གསུངས་པ་ལྟར་ཟོར་ཡངས་བའི་ཕྱིར། བླ་མའི་མན་ངག་གིས་སྒྲ་སྦྱར་ཏེ་ཕྱོགས་གཅིག་ཏུ་གསུངས་པ་ཡིན་ནོ། ། འདི་ལ་རྩ་རྒྱུད་ལྟར་བསྡུས་པ་གཉིས་ལ་དཔའ་བོ་གཅིག་པ་ནི་མི་བཞེད་དེ། སོ་སོའི་མངོན་རྟོགས་ས་བོན་ལས་བསྐྱེད་པ་དང་སྦྱར་ཏེ་དེ་དང་འབྲེལ་པར་འཁོར་ཀྱང་གསུངས་པའི་ཕྱིར་རོ། ། དཀྱིལ་འཁོར་ལ་ཕྱག་དྲུག་པའི་སྐབས་སུ་སྒོ་སྲུང་གསུངས་པས་སྙོན་དུ་མེད་པ་ལ། དང་པོ་གཉིས་ལ། འདིར་བསྟན་པ་དང་། རྒྱུད་ཕྱི་མ་ལས་ཁ་སྐང་བ་གཉིས།
དང་པོ་ནི་དཀྱིལ་འཁོར་མི་བཞེད་དེ། བླ་མ་མངའ་རིས་པའི་འགྲེལ་པ་ལས། ཕྱག་བཞི་པའི་འཁོར་གྱི་ལྷ་མོ། གཽ་རཱི་ལ་སོགས་པ་ལྷ་བསྐྱེད་ཚུལ་མངལ་སྐྱེས་སུ་བསྐྱེད་དོ། ། གོང་མ་གཉིས་ལ་གཞལ་ཡས་ཁང་མེད་ལ་ཕྱག་དྲུག་པ་ལ་སྲུང་འཁོར་དང་ཆོས་འབྱུང་གི་ནང་དུ་གཞལ་ཡས་ཁང་འཕར་མ་གཉིས་པ་བསྐྱེད་གསུང་། ཞེས་གསུངས་སོ། ། རྒྱུད་ཕྱི་མས་ཁ་བསྐངས་པ་ནི། བསྐྱེད་པའི་རིམ་པ་སྤྱིའི་རྣམ་གཞག་དུ། ཐམས་ཅད་ལས་ནི་སྣ་ཚོགས་མཆོག ། ཅེས་གསུངས་པ་ལས།
རྒྱུད་ཕྱི་མར། ཐམས་ཅད་ལས་ནི་སྣ་ཚོགས་མཆོག ། ཅེས་བྱ་བ་ནི། ཇི་སྐད་དུ་གྲུ་བཞི་པ་དང་། སྒོ་བཞི་པ་དང་། སྒོའི་སྐྱོང་བ་དང་ཡང་དག་པར་ལྡན་པའོ། ། ཞེས་གསུངས་པས་ཧེ་རུ་ཀའང་ལྷ་བཅུ་བདུན་གྱི་དཀྱིལ་འཁོར་དུ་མཚུངས་པ་ནི་གྷ་ཡའི་དང་། སྤྱིའི་རྣམ་གཞག་དང་། རྒྱུད་ཕྱི་མའི་ལུང་གི་ཧེ་རུ་ཀའང་། ལྷ་བདུན་བཅུ་ཁོ་ནར་འཆད་པ་ནི་དཔའ་བོའི་འོ། །
བརྟག་པ་གཉིས་པའི་རབ་བྱེད་དང་པོར། འཁྲུགས་མེད་ཏིང་ངེ་འཛིན་གསུམ་དུ་སྦྱར་བ་གྷ་ཡའི་དང་། འཁྲུགས་ཅན་ཡན་ལག་དྲུག་ཏུ་སྦྱར་བ་དཔའ་བོའི་འོ། ། གསུམ་པ་དངོས་ཀྱི་རྡོ་རྗེ་དབྱིངས་ཀྱི་སྐབས་སུ། གཞུང་འཁྲུགས་མེད་པར་སྦྱར་ཏེ། རྡུལ་ཚོན་གྱི་དཀྱིལ་འཁོར་ཇི་ལྟར་བྱ་བ་དང་། ཏིང་ངེ་འཛིན་གྱི་དཀྱིལ་འཁོར་ཇི་ལྟར་བྱ་བ་དང་། ཏིང་ངེ་འཛིན་གྱི་དཀྱིལ་འཁོར་ཇི་ལྟར་བསྒོམ་པ་དང་། ལུགས་མ་ལ་སོགས་ལ་བརྟེན་ཏེ་བསྒྲུབ་པ། ཞེས་པ་ནི་གྷ་ཡའི་དང་།
གཞུང་འཁྲུགས་སུ་སྦྱར་ཏེ། བསྙེན་པ་དང་། རྡུལ་ཚོན་གྱི་དཀྱིལ་འཁོར་བྲི་བ་དང་། གཞན་ལ་དེས་བསྒྲེ་བ་གསུམ་དུ་བྱེད་པ་ནི། དཔའ་བོའི་འོ། ། སཾ་བྷུ་ཊིའི་ས་ཆེན་གྱི་མཆན་ལས་འཁྲུགས་ཅན་འཁྲུགས་མེད་གཉིས་ལས་འཁྲུགས་མེད་གཙོ། ཞེས་པའི་གསུངས་ལས་སོ། ། རྒྱུད་ཕྱི་མ་ལས་ཕྱི་རོལ་གྱི་དཀྱིལ་འཁོར་སྔོན་པོ་དང་དམར་པོ་དང་དཀར་པོ་དང་ལྗང་གུ་དང་། སེར་པོའི་རྡུལ་ཚོན་ལྔའོ། ། གཉིས་པ་ལ་ནི་སྔོན་པོ་དང་དམར་པོ་དང་དཀར་པོ་དང་གསུམ་པོས་སོ་ཞེས་གསུངས་པ་དང་།
འཕར་མ་བཞི་པ་སྒོ་སུམ་བརྩེགས་སུ་བྱེད་པ་ནི་གྷ་ཡའི་འོ། ། ལུང་དེ་ཉིད་སྒྱུ་འདྲའི་གསལ་བྱེད་དུ་སྦྱར་ནས་འདིར་འཕར་མ་བཞི་པ་སྒོ་རྐྱང་དུ་བྱེད་པ་ནི། ཐུན་མོང་ངོ་། ། འོ་ན། མངོན་པར་རྟོགས་པ་དཔག་བསམ་ལྗོན་ཤིང་ལས། ཌོཾ་བྷི་ལུགས་ལ་སྒོ་སུམ་བརྩེགས་སུ་བྱས་པས་འགལ་ལོ་ཞེ་ན། དེ་ནི་བླ་མ་ལ་མ་ལྟོས་པར་རང་དགར་འཇུག་པ་དགག་པ་སྟེ། མངོན་རྟོགས་ཀྱི་ཡི་གེ་དེ་ཉིད་ཀྱི་འཇུག་ཏུ། ཁྱད་པར་ཞིབ་པ་བླ་མའི་ཞལ་ལས་འདྲིས་པར་བྱའོ། ། ཞེས་པའི་གསུང་གིས་ཤེས་པར་བྱེད་པ་ཡིན་ནོ། །
འདིར་བཤད་པའི་རྒྱུད་གཉིས་ལ། ཌོཾ་བྷི་པའི་ལུགས་ཀྱི་མཆོག་བསྒྲུབ་པའི་དཀྱིལ་འཁོར་དུ་བཞེད་ཅེ་ན། གནད་ཀྱི་གསལ་བྱེད་ལས། ཌོཾ་བྷི་པའི་རྒྱུད་པ་འདིར་མཆོག་བསྒྲུབ་པའི་དཀྱིལ་འཁོར་དང་། གུར་གྱི་རིགས་བསྡུས་པའི་སྒྲུབ་ཐབས་ལ་ནི། གསུམ་ཀ་སྦྱོར་ལ། འདིའི་བསྡུས་པའི་དཀྱིལ་འཁོར་ལ་ནི་ཏིང་ངེ་འཛིན་གསུམ་དང་། བསྙེན་སྒྲུབ་བཞི་སྦྱོར་ལ། ཧེ་རུ་ཀ་སོ་སོ་བ་དང་བདག་མེད་མ་ལ་ནི་ཡན་ལག་དྲུག་དང་བསྙེན་བསྒྲུབ་བཞིས་བསྡུས་ལ། གཞན་དཀྱིལ་འཁོར་གྱི་འཁོར་ལོ་དང་རྐྱང་པ་ཐམས་ཅད་ལ་ནི་བསྙེན་སྒྲུབ་ཡན་ལག་བཞིས་བསྡུད་པ་ཡིན་ནོ། །
ཞེས་གསུངས་པའི་དང་པོ་གཉིས་ཡིན་ཏེ། སཾ་བྷུ་ཊིའི་ཕྱག་བཅུ་དྲུག་པ་སོགས་ནི་རྒྱུད་དེར། དེ་ལྟ་བུའི་རྣམ་འཕྲུལ་གྱིས་ཆོས་གསུང་པ་མེད་པས་མཆོག་བསྒྲུབ་པའི་དཀྱིལ་འཁོར་མ་ཡིན་ནོ། ། འོན་ཀྱང་བརྟག་པ་གཉིས་པའི་བཤད་རྒྱུད་དུ་སྦྱོར་བའི་ཚེ། ཕྱག་བཅུ་དྲུག་པ་དང་། བདག་མེད་མ་མཆོག་བསྒྲུབ་པའི་ལྷའི་རྣལ་འབྱོར་དུ་བཞེད་དེ་འབྲས་བུ་འབྱུང་བ་དང་། དཔལ་གྱི་འོས་ཡིན་པའི་ཕྱིར་རོ། ། དེའི་ཕྱིར་གནད་ཀྱི་གསལ་བྱེད་ལས། སློབ་དཔོན་སྦྱང་ཀ་ཟླ་བའི་བཞེད་པ་ནི་ཧེ་རུ་ཀ་གསུམ་པོའང་ལས་དང་པོ་པའི་སྒོམ་པ་ཙམ་ཡིན་ནོ། ། ཞེས་གསུངས་པ་ཡིན་ནོ། །
གུར་དུའང་། དེ་བཞིན་དུ་ཤེས་པར་བྱའོ། ། གཞན་ཡང་། བརྟག་པ་དང་པོའི་རབ་བྱེད་དང་པོར། རྩ་བའི་མཛེས་སྤྱི་ལས་བྱུང་བ། ཞེས་སོགས་སྐབས་སོ་སོར། རང་བྱིན་བརླབས་པའི་དམིགས་པ་ཉེར་དགུ་སྦྱོར་བ་ནི་གྷ་ཡ་དྷ་ར་ལས་རྒྱུད་དེ་འོང་པའི་བཤད་པའི་སྲོལ་ཡིན་ནོ། ། འདི་རྣམས་ནི་རགས་པའི་རྣམ་གཞག་ཙམ་ཞིག་བརྗོད་པ་ཡིན་གྱི། ཕྲ་མོ་རྣམས་ནི་རྒྱུད་ཀྱི་བཤད་པའི་དུས་ཉིད་དུ་རྟོགས་པར་འགྱུར་བས་འདིར་མ་བརྗོད་དོ། ། ད་ནི་འདིར་སྟོང་མཐུན་གྱི་བསྡུས་དོན་ལས་འབྱུང་བའི།
བླ་མེད་ཕྱོགས་ནི་ཞེས་སོགས་ཀྱི་དོན། ཤིན་ཏུ་རྟོགས་པར་དཀའ་བའི་ཕྱིར་དང་། རྟོགས་ན་དོན་ཆེན་པོ་དང་ལྡན་པ་ཡིན་པས། དེ་བཤད་པ་བྱ་སྟེ། དེ་ལ་ཚིགས་སུ་བཅད་པ་དང་པོ་འདི་ནི། དབང་རྒྱུད་མན་ངག་དང་བཅས་པ་ཐམས་ཅད་ཀྱི་ཉེ་བརྒྱུད་སྟོན་པ་ཡིན་ཏེ། བླ་མེད་ཞེས་པ་ནི་རྣལ་འབྱོར་བླ་ན་མེད་པའི་རྒྱུད་སྡེར་རྟོགས་པ། རྩ་བཤད་མན་ངག་དང་བཅས་པ་ཡོངས་སུ་རྫོགས་པའོ། ། ཕྱོགས་ནི་བཅུ་ཡིན་ལ། དེ་རི་སྟེ་བདུན་དུ་གྱིས་བསྒྱུར་བས་བདུན་ཅུ།
མིག་སྟེ་གཉིས་དེའི་སྟེང་དུ་བསྣན་པས་བདུན་ཅུ་རྩ་གཉིས། མདོར་ན་རྣལ་འབྱོར་བླ་ན་མེད་པའི་རྒྱུད་སྡེར་གཏོགས་པ། གཙོ་བོར་རྒྱུད་མན་ངག་དང་བཅས་པ་དང་། གཞན་ཡང་དེ་འདྲ་བའི་རྩ་བཤད་མན་ངག་དང་བཅས་པ་བདུན་ཅུ་རྩ་གཉིས་སོ། ། རིག་བྱེད་ནི་བཞི་སྟེ། སྙན་རྒྱུད་བཞིས་གསལ་བར་བྱས་པའོ། ། སྙན་རྒྱུད་བཞི་ནི། ཚིག་གི་རྒྱུད་པ་མ་ཆད་པ། དོན་གྱིས་རྒྱུད་པ་མ་ཆད་པ། བརྡའི་རྒྱུད་པ་མ་ཆད་པ།
བྱིན་བརླབས་ཀྱིས་རྒྱུད་པ་མ་ཆད་པའོ། ། ཁ་ཅིག དེ་ནི་མན་ངག་གི་བཤད་པ་ཐུན་མོང་མ་ཡིན་པ་ཡིན་པས། འདིར་རྒྱུད་སྡེ་སྤྱིའི་རྣམ་པར་བཞག་པ། མཚན་དོན། འཆད་ཐབས། མངོན་རྟོགས་ཏེ་བཞི་ཡིན་ནོ་ཞེས་ཟེར་མོད། དེ་ནི་རྒྱུད་ཀྱི་སྤྱི་བཤད་ཉི་ཚེ་བ་ཡིན་པས། དེ་ལྟར་ན་གཞུང་གི་འབྲུ་གཉེར་བ་རྣམས་ཀྱང་བཤད་པར་འགྱུར་ཞིང་། ཁྱད་པར་གྱི་མན་ངག་རྣམས་ཀྱང་མ་བསྟན་པར་འགྱུར་བའི་ཕྱིར་རོ། །
ལག་པ་ནི་གཉིས་ཏེ། བདག་མེད་མ་ལས་བརྒྱུད་པ་གཉིས་པ། བིརྺ་པའོ། ། དེས་མེ་ལ་བསྒོས་པ་ནི། མེ་ནི་གསུམ་སྟེ་བརྒྱུད་པ་གསུམ་པ་རྣལ་འབྱོར་གྱི་དབང་ཕྱུག་ས་སྐྱ་པ་ཆེན་པོ་ལ་གནང་བའོ། ། དེ་འོད་ཀུན་གསལ་ནི། དེའི་ཕྲིན་ལས་ཀྱིས་ཕྱོགས་ཀུན་ཏུ་ཁྱབ་པའོ། ། དེ་ལ་སློབ་མ་བསམ་གྱིས་མི་ཁྱབ་པ་ཡོད་ཀྱང་། གཙོ་བོར་གྱུར་པ་ནི་ཆུ་གཏེར་ཞེས་པ་ནི་བཞི་སྟེ། བརྒྱུད་པ་བཞི་པ་སློབ་དཔོན་རིན་པོ་ཆེ་བསོད་ནམས་བརྩེ་མོའོ། །
འབྱུང་བ་ཞེས་པ་ནི་ལྔ་སྟེ། བརྒྱུད་པ་ལྔ་པ་རྗེ་བཙུན་ཉིད་ལ་བབས་པ་ཞེས་པའོ། ། ལེགས་འོང་མིག་གིས་ཞེས་སོགས་ནི། རིགས་བརྒྱུད་ཡིག་ཆའི་གྲངས་དང་བཅས་པ་སྟོན་པ་སྟེ། འདི་ལ་གསུམ། དངོས་དང་། དེའི་གསལ་བྱེད་དང་། དེ་ལ་ཐོས་བསམ་སྒོམ་གསུམ་ལས་བྱས་པའི་ཕན་ཡོན་སྨོན་ལམ་དང་བཅས་པའོ། ། དང་པོ་ནི་ལེགས་འོང་མིག་གིས་ཞེས་སོགས་ཤླཽ་ཀ་གཉིས་ལས་སོ། ། གཉིས་པ་ནི།
ལེགས་འོང་འཆད་བྱེད་ནས་རྣམ་འགྲེལ་ཡན་ཆད་དོ། ། གསུམ་པ་ནི་སྡིག་འཇོམས་ཞེས་སོགས་སོ། ། དེ་ལ་ཐོག་མར་གསལ་བྱེད་ཀྱི་གཞུང་གི་དོན་ནི། ལེགས་འོང་ཞེས་པ་གོང་མ་དང་མཚམས་སྦྱོར་བའི་ཚིག་ཡིན་ལ། དེ་ནས་དོན་ཚན་བཞི་སྟེ། འཆད་བྱེད། བཤད་གཞི། ལོ་རྒྱུས། རྣམ་འགྲེལ་ལོ། ། དངོས་དང་གསལ་བྱེད་སྦྱར་བ་ནི།
ལེགས་འོང་མིག་ཅེས་པ་ནི་འཆད་བྱེད། ཡོན་ཏན་གསལ་བར་བྱས་ཞེས་པ་ནི་བཤད་གཞི། མེ་དང་ཆུ་བོས་འབྱུང་བ་རབ་ཏུ་བསྐྱེད་ཅེས་པ་ནི་ལོ་རྒྱུས། ཟླ་བས་ཐམས་ཅད་གསལ་བར་བྱེད་མོད་ཀྱིས་ཞེས་པ་མན་ཆད་ནི་རྣམ་འགྲེལ་ལོ། ། ཚིག་གི་འབྲུ་གཉེར་བ་ནི། ལེགས་འོང་མིག་ཅེས་པ་ལ་མིག་ནི་གཉིས་ཏེ། རྣལ་འབྱོར་གྱི་དབང་ཕྱུག་ཆེན་པོ་རྣམ་པ་གཉིས་ལས་ལེགས་པར་བརྒྱུད་དེ་འོང་པའི་བཤད་པའི་སྲོལ་གཉིས། ཞེས་པ་ནི་དང་པོའི་དོན་ཏོ། ། ཡོན་ཏན་ནི་གསུམ་སྟེ། རྩ་བ་དང་བཤད་པའི་རྒྱུད་གསུམ་ཞེས་པ་ནི་གཉིས་དོན་ཏོ། །
མེ་ནི་གསུམ་སྟེ། རྒྱུད་གསུང་བ་པོ་སྟོན་པ་རྡོ་རྗེ་འཆང་། ཞུ་བ་པོ་རྡོ་རྗེ་བདག་མེད་མ། ཤིང་རྟའི་སྲོལ་འབྱེད་རྣལ་འབྱོར་དབང་ཕྱུག་བིརྺ་པ་སྟེ་གསུམ་མོ། ། ཆུ་བོ་ནི་བཞི་སྟེ། རྒྱ་གར་བའི་བརྒྱུད་པའི་བླ་མ་ནག་པོ་པ། ཌཱ་མ་རུ་པ། ཨ་བ་དྷུ་ཏི་པ། ག་ཡ་དྷ་ར་ཏེ་བཞིའོ། ། འབྱུང་བ་ནི་ལྔ་སྟེ།
བོད་ཀྱིས་བརྒྱུད་པའི་བླ་མ། འབྲོག་མི། བླ་མ་མངའ་རིས་པ། འཁོན་སྒྱི་ཆུ་བ། ས་ཆེན། སློབ་དཔོན་རིན་པོ་ཆེ་སྟེ་ལྔའོ། ། ཞེས་པ་ནི་བརྒྱུད་ཀྱིའོ། ། འབྲོག་མི། སེ་སྟོན། ཞང་སྟོན།
ས་ཆེན། སློབ་དཔོན་ཏེ་ལྔ་ནི་མན་ངག་གི་སྟེ། བིརྺ་པའི་ལུགས་ལའོ། ། ཌོཾ་བྷི་ཧེ་རུ་ཀ ཨ་ལ་ལ་བཛྲ། ནགས་ཁྲོད་པ་སྟེ་གསུམ། གརྦ་རི་པ། བསོད་སྙོམས་པ། མི་ཐུབ་ཟླ་བ། དཔའ་བོ་རྡོ་རྗེ་སྟེ་བཞི།
འབྲོག་མི། མངའ་རིས་པ། སྒྱི་ཆུ་བ། ས་ཆེན། སློབ་དཔོན་ཏེ་ལྔ། ཞེས་པ་ནི་ཌོཾ་བྷི་པའི་ལུགས་ལའོ། ། དེ་རྣམས་ནི་གསུམ་པའི་དོན་ཏོ། ། ཟླ་བ་ནི་གཅིག་སྟེ། བརྟག་པ་གཉིས་པ་ལ་ས་ཆེན་གྱིས་མཛད་པའི་དཀའ་འགྲེལ་མངོན་རྟོགས་མའོ། ། དེས་རྒྱུད་ཀྱི་དོན་ཐམས་ཅད་གསལ་བར་བྱེད་མོད་ཀྱིས་མིག་ནི་གཉིས་ཏེ།
མངོན་རྟོགས་མ་དེ་ཉིད་དང་། སློབ་དཔོན་རིན་པོ་ཆེས་མཛད་པའི་རྣམ་བཤད་ཉི་འོད་དེ། གཉིས་ཀྱིས་རྒྱུད་ཀྱི་དོན་ལ་ལྟས་པས་གྲགས་པ་རྒྱལ་མཚན་བདག་དང་། བདག་དང་སྐལ་བ་མཉམ་པ་རྣམས་ཀྱི་བློ་གྲོས་རྣམ་པར་གྱུར་ཏོ། ། མ་འོངས་པ་ནས་རྒྱུད་འདིར་འཇུག་པ་རྣམས་ཀྱིས། ཡི་གེ་བལྟ་ཞིང་རྟོགས་པར་བྱ་བ་དང་། གཞན་ལ་བསྟན་པར་བྱ་བ་ནི། གཟུགས་ནི་གཅིག་སྟེ། རྡོ་རྗེ་གུར་ལས་གུར་བརྒྱན་གཅིག་པུ་དང་། མིག་ནི་གཉིས་ཏེ།
སཾ་བྷུ་ཊི་ལ་གནད་ཀྱི་གསལ་བྱེད་དང་། ས་ཆེན་གྱི་རྒྱུད་ཕྱི་མའི་བཀའ་འགྲེལ་ཏེ་གཉིས་དང་། ཡོན་ཏན་ནི་གསུམ་སྟེ། བརྟག་གཉིས་ལ་སྔར་གྱི་གཉིས་དང་། དག་ལྡན་ཏེ་གསུམ་དང་། ཟུང་ནི་ཐོག་མ་ཞེས་པ། རྒྱུད་བཤད་ཀྱི་ཐོག་མར་འཆད་དགོས་པའི་ཡི་གེ རྒྱུད་སྡེ་སྤྱི་རྣམ་དང་། མངོན་རྟོགས་ལྗོན་ཤིང་སྟེ་གཉིས་ཏེ། དེ་རྣམས་ནི་བཞི་པའི་དོན་ཏོ། །
དཀའ་འགྲེལ་མངོན་རྟོགས་མ་ཞེས་པ་འདི་ལ། ཁ་ཅིག་གིས་བརྟག་གཉིས་ཀྱི་ཚིག་འགྲེལ་ཞེས་ཟེར་རོ། ། དེ་ནི་ཤིན་ཏུ་མི་རིགས་ཏེ། རྗེ་བཙུན་ཆེན་པོས། བློ་གྲོས་མཆོག་རྣམས་བདག་གིས་བླ་ཆེན་གྱིས། ། མཛད་པའི་དཀའ་འགྲེལ་མངོན་རྟོགས་བླང་བྱ་ཞིང་། ། ཞེས་བྱ་གསུངས་པས། དཀའ་འགྲེལ་མངོན་རྟོགས་མ་ཞེས་བྱ་བ་ཡིན་ལ། འདི་ལ་ཅིའི་ཕྱིར་མངོན་རྟོགས་མ་ཞེས་བྱ་ཞེ་ན། འདི་ཉིད་ཀྱི་བཤད་པར་དམ་བཅའི་སྐབས་སུ་རྒྱུད་མངོན་རྟོགས་སུ་བློང་བ་ཞེས་བྱ་སྟེ།
ལམ་བསྐྱེད་རྫོགས་གཉིས་སུ་བློང་བ་འདི་མཆོག་ཡིན་ལ། ཞེས་གསུངས་པའི་ཕྱིར་མངོན་རྟོགས་མ་ཞེས་བྱ་བ་ཡིན་ནོ། ། ཚིག་འགྲེལ་ཞེས་གྲགས་པ་ནི། བླ་མ་མངའ་རིས་པའི་འགྲེལ་པ་ལ་ཟེར་བས། དེ་གཉིས་ནོར་བར་མི་བྱའོ། ། དེར་མ་ཟད་བླ་མ་སྒྱི་ཆུ་བའི་བརྟག་གཉིས་ཀྱི་འགྲེལ་པ་དང་། བླ་མ་མངའ་རིས་པའི་སཾ་བྷུ་ཊིའི་འགྲེལ་པ་གཉིས་ལ་ཡང་། ས་ཆེན་གྱིས་མཛད་དོ། ། ཞེས་བྲིས་པ་མང་ཞིང་། ས་ཆེན་གྱི་གསུང་དང་ཁྱད་པར་མེད་པར་ཚད་མར་བྱེད་པ་དང་།
དཔེ་གཅེས་པས་ཡི་གེ་མི་འཐོར་བར་བྱ་བའི་ཕྱིར་དང་། བླ་མ་རྣམས་ཀྱང་དེ་ལྟར་གསུང་ཡང་། བྱེ་བྲག་རྣམ་པར་འབྱེད་ན། སོ་སོར་ཤེས་པར་བྱེད་དགོས་ཏེ། དེ་ལ་བླ་མ་མངའ་རིས་པའི་ཚིག་འགྲེལ་ནི། དབུ་ན། རང་བཞིན་ལྷན་ཅིག་སྐྱེས་པ་མཁའ་ལྟར་དྲི་མེད་གློ་བུར་སྤྲིན་སྒྲིབ་འཐུག་པོས་ཁེབས་པར་གྱུར་པ་དེ། ། སྨིན་གྲོལ་ཏིང་འཛིན་དྲག་པོ་རླུང་གིས་གཏོར་བས་མཁྱེན་བརྩེའི་ཉི་ཟེར་གསལ་བ་ཀྱེ་རྡོ་རྗེ་ཡི་དཔལ། ། ཞེས་འཇུག་ཏུ། རིན་ཆེན་ལྟ་བུའི་རྒྱུ་ལམ་འབྲས་བུ་རྡོ་རྗེའི་ཚིག་གིས་སྒྲོམ་བུ་རྒྱས་བཏབ་བློ་དམན་ཡུལ་མིན་ཡང་། །
བླ་མའི་གསུང་གི་ལྡེ་མིག་གིས་ཕྱེ་བདག་གིས་ཅུང་ཟད་ཐོབ་པ་གཞན་ལ་གོ་ཕྱིར་ཡི་གེར་བཀོད། ། ཅེས་པ་ཡོད་ཅིང་། གཞུང་ཚིག་གི་ཚད་ནི། ས་སྐྱ་གྲས་ཕྲེང་བདུན་མ་བརྒྱ་ཕྲག་གཅིག་དང་སུམ་ཅུ་རྩ་ལྔ་ཙམ་མོ། ། བླ་མ་མངའ་རིས་པའི་སཾ་བྷུ་ཊིའི་དཀའ་འགྲེལ་ནི། དབུ་ན། དཔལ་ཡང་དག་པར་སྦྱོར་བ་ཞེས་བྱ་བའི་མཚན་གྱི་དོན་ནི། རྩ་བའི་རྒྱུད་ཀྱི་སྐབས་སུ་བསྟན་ལ་ཕབ་པ་ལས་ཁྱད་པར་མེད་ལ། ཚིག་ཅུང་ཟད་ཙམ་མི་མཐུན་པ་ཡང་དག་པར་སྦྱོར་བ་ཞེས་པས། ཞེས་རྩ་རྒྱུད་ཀྱི་འགྲེལ་པར་ཁ་འཕངས་པའི་ཚིག་གི་དབུ་དྲངས་པ་དང་།
འཇུག་ཏུ་དེ་ཡང་ཞེན་པ་མེད་པར་རྟེན་པར་འོག་ནས་ཇི་ལྟར་བུ་མེད་ཅེས་པ་ལ་སོགས་པའི་ཡི་གེའི་སྒོ་ནས་བསྟན་ཏོ། ། དཀའ་བའི་གནས་རྣམས་ཅུང་ཟད་བཀོད་པས་ནོངས་པར་གྱུར་ན་བླ་མ་མཁའ་འགྲོས་བཟོད་པར་མཛོད། ། ཅེས་པ་ཡོད་ཅིང་། གཞུང་གི་ཚད་གྲྭས་ཕྲེང་སྔ་མ་དང་འདྲ་བའི་བརྒྱད་ཅུ་རྩ་བཞི་ཙམ་མོ། ། འདི་ན་རང་བྱིན་བརླབས་ཀྱི་དམིགས་པ་ཉི་ཤུ་རྩ་བཞི་ཞལ་ཤེས་སུ་མཛད་དེ། གནད་ཀྱི་གསལ་བྱེད་དུ་མ་བཀོད་པ་རྣམས་ཀྱང་བཞུགས་ཤིང་། ཧེ་རུ་ཀ་ཕྱག་བཞི་པའི་སྐབས་སུ། འོན་ཀྱང་འདིའི་འཁོར་གྱི་ལྷ་མོ་ནི་མངལ་སྐྱེས་སུ་བྱའོ། ། ཞེས་སོགས་གསུངས་པ་རྣམས་ཀྱང་། ཅི་རིགས་པར་གཞུང་འདི་ན་གསལ་བར་ཡོད་དོ། །
བླ་མ་སྒྱི་ཆུ་བའི་བརྟག་གཉིས་དཀའ་འགྲེལ་ནི། དབུ་ན། བློ་གྲོས་མཚུངས་མེད་འཇིག་རྟེན་ཀུན་གྱི་མིག ། གྲགས་པ་བསམ་ཡས་ནམ་མཁའི་མཐར་སོན་པ། ། ཞེས་དང་། འཇུག་ཏུ། ཐབས་ནི་ཆོས་འབྱུང་དཀར་པོ། གྲུ་གསུམ་པའི་ནང་དུ། པདྨ་འདབ་བརྒྱད་བྲིས་ཏེ། འདབ་མ་བརྒྱད་ལ་སྡེ་མཚན་གྱི་ཡི་གེ
ཨཱ་ལི་ནས་བརྩམ་པ་སྟེ་འགོད། དགོས་པ་ནི། སྔགས་ཀྱི་ལྷག་ཆད་ཁ་བསྐང་བའི་ཕྱིར་བསྟུ་བའོ། ། ཞེས་པ་ཡོད་ཅིང་། གཞུང་གི་ཚད་གྲས་ཕྲེང་སྔ་མ་དང་འདྲ་བའི་བརྒྱ་ཕྲག་གཅིག་དང་བཅོ་བརྒྱད་ཙམ་མོ། ། དཀའ་འགྲེལ་མངོན་རྟོགས་མ་ནི། དབུ་ན། ཀྱཻ་རྡོ་རྗེ་རྣལ་འབྱོར་ཆེ། ། རྒྱུད་འབུམ་ལྔ་དོན་རབ་ཏུ་བསྡུས། ། སྟོང་པ་སྙིང་རྗེ་གཉིས་སུ་མེད། །
རྒྱུད་གསུམ་སྟོན་པར་བྱེད་པའི་སྒྲའོ། ། ཞེས་དང་། འཇུག་ཏུ། དཔལ་ལྡན་ཡེ་ཤེས་མཁའ་འགྲོ་མ་ལ་སོགས་པ་རིམ་འོངས་ཏེ། ། རྗེ་བཙུན་ཀཧྣ་ཌ་མ་གཉིས་མེད་གྷ་ཡ་དང་། ། ཞེས་སོགས་ཡོད་ཅིང་། གཞུང་གིས་ཚད་གྲས་ཕྲེང་སྔ་མ་དང་འདྲ་བ། སུམ་ཅུ་རྩ་གསུམ་མོ། ། གཞན་རྗེ་བཙུན་གོང་མའི་ཡི་གེ་རྣམས་ནི། གང་ཡིན་ཤེས་པར་སླ་བས་མ་བྲིས་སོ།། །།
ད་ནི་ཞར་ལས་འོང་པ་རྒྱུད་འཆད་བྱེད་པའི་དུས་ཀྱི་ལག་ལེན་ཇི་ལྟར་བྱ་བ་ནི། བླ་མ་གྷ་ཡ་དྷ་རའི་ལུགས་ཀྱི། ལམ་འབྲས་འཆད་པའི་སྐབས་སུ་ཇི་ལྟར་མཛད་པ་དེ་ལྟར་རྒྱུད་འཆད་པའི་སྐབས་སུ་ཡང་མཛད་དེ། ཐོག་མར་རྒྱུད་གང་འཆད་པ་དེའི་དབང་། སློབ་དཔོན་གཞན་དང་། དུས་གཞན་དུ་ཐོས་པས་མི་ཆོག་པར། དེའི་ཚེ་ངེས་པར་དབང་བསྐུར་དང་སྦྲེལ་ནས་མཛད་པ་ཕྱག་ལེན་ཡིན་པས། ཅི་ནས་ཀྱང་ལས་སླ་མི་བྱ་བར་དབང་བསྐུར་སྔོན་དུ་འགྲོ་བར་བྱའོ། ། དེ་ཡང་སྙིང་པོ་ཀྱཻ་རྡོ་རྗེའི་དབང་བསྐུར་གསུམ་པོ་མན་ངག་ལུགས་ཀྱི་ཕྱག་ལེན་དུ་མཛད་དེ་སོ་སོའི་སྐབས་སུ་བསྐུར་བ་བླ་མ་འཇམ་སྐྱའོ་ནས་བརྒྱུད་དེ། ད་ལྟར་གྱི་བར་དུ་ཡོད་དོ། །
དེ་ནས་རྒྱུད་སོ་སོ་འཆད་པའི་དབུ་འཛུག་པའི་དུས་སུ། བར་སྟོན་རྡོ་རྗེ་རྒྱལ་མཚན་གྱིས་མཛད་པའི་ལམ་འབྲས་ཟིན་བྲིས་ལས་བྱུང་བ་ལྟར། གསོལ་གདབ་ལག་ལེན་རྒྱས་པར་མཛད། དེ་ནས་བརྩམས་ཏེ་རྒྱུད་མ་གྲོལ་གྱི་བར་དུ། མཆོད་གཏོར་མཎྜལ་སྤྱི་དང་མཐུན་ཞིང་ལམ་འབྲས་ཀྱི་གཞུང་བཤད་བྱེད་དུས་ལྟར། བླ་མའི་མདུན་དུ་མཆོད་པ་རྣམ་ལྔ་རེ་རེ་རྟག་ཏུ་བཤོམ་པ་ཡང་མཛད། ཁྱད་པར། རྡོ་རྗེ་གུར་འཆད་པའི་ཚེ་བརྟག་གཉིས་དང་འབྲེལ་ནས་འཆད་པ་མཛད་ཀྱི། གུར་རྐྱང་པར་འཆད་པའི་ཕྱག་ལེན་མི་མཛད། དེ་ཡང་བརྟག་གཉིས་ཀྱི་མགོ་དྲངས་ནས་བརྟག་གཉིས་ལ་ས་བཅད་ཙམ་མམ།
དེ་ལས་ཅུང་ཟད་ལྷག་ཀྱང་རུང་སྟེ། དེ་དང་སྤེལ་ནས་གུར་རྒྱས་པར་འཆད། བརྟག་གཉིས་ཀྱི་ལྷག་མ་ཅུང་ཟད་ཅིག་བཞག་ནས། གུར་རྫོགས་པ་དང་། བརྟག་གཉིས་ཀྱི་འཇུག་རྫོགས་པར་མཛད་པ་ཕྱག་ལེན་ཡིན། རྒྱུད་རྣམས་ཀྱི་ཐོག་མཐའ་བར་གསུམ་ཀའམ། དེ་ལས་ཅུང་ཟད་ལྷག་ཀྱང་རུང་སྟེ། དེ་དང་སྤེལ་ནས། གུར་རྒྱས་པར་འཆད། བརྟག་གཉིས་ཀྱི་ལྷག་མ་ཅུང་ཟད་གཅིག་བཞག་ནས།
གུར་རྫོགས་པ་དང་། བརྟག་གཉིས་ཀྱི་འཇུག་རྫོགས་པར་མཛད་པ་ཕྱག་ལེན། རྒྱུད་རྣམས་ཀྱི་ཐོག་མཐའ་བར་གསུམ་ཀའམ། ཇི་ལྟར་རིགས་པར་ཕྱི་ནང་མཁའ་འགྲོ་མཉེས་པར་བྱ་བའི་ཕྱིར། ཚོགས་ཀྱི་འཁོར་ལོ་ཡང་རྒྱ་ཆེར་མཛད།། །། རྡོ་རྗེ་མགྱོགས་འགྲོ་ཕྲག་དོག་ཆེ། ། ཐེག་པ་གཞན་ནི་རྣམ་པར་སྤངས། ། ཞེས་གསུངས་རང་ཉིད་ལམ་གཞན་དུ། ། གོལ་བ་སྤང་ཕྱིར་འདི་བྱས་སོ། ། དུས་ཀྱི་དབང་གིས་གཞན་དག་ལ། །
ཕན་པར་དཀའ་མོད་མི་ཕན་ཡང་། ། བསམ་པ་བྱ་བར་གསུངས་པའི་ཕྱིར། ། ཕན་པར་བསམ་པ་ཉེས་པ་མེད། ། འདི་ལ་རང་བློས་བསླད་པ་ཡི། ། ཉེས་གང་མཁའ་འགྲོས་བཟོད་པར་མཛོད། ། ལེགས་བཤད་གང་ཡིན་བླ་མའི་དྲིན། ། དེ་ཕྱིར་སླར་ཡང་གུས་ཕྱག་འཚལ། ། འདིར་འབད་དགེ་བ་གང་ཐོབ་དེས། ། མར་གྱུར་འགྲོ་ཀུན་བྱང་ཆུབ་བར། ། ལོག་པའི་སྨྲ་བས་མི་འཕྲོག་པ། །
རྣམ་དག་ལམ་དང་ལྡན་པར་ཤོག ། ཅེས་པ་འདི་གཙང་བྱམས་པ་རྡོ་རྗེ་རྒྱལ་མཚན་གྱིས། ས་ཕོ་ཕག་གི་ལོ་ཁྲུམ་གྱི་ཟླ་བའི་ཡར་ཚེས་བརྒྱད་ལ། ཆོས་གྲྭ་ཆེན་པོ་དཔལ་ལྡན་ས་སྐྱའི་གྲང་མོ་ཆེའི་གཙུག་ལག་ཁང་དུ་བྲིས་པའོ།། །། དགེའོ།། །། PAGE * MERGEFORMAT 2 གཙང་བྱམས་པ་རྡོ་རྗེ་རྒྱལ་མཚན། རྣམ་བཤད་ཆུ་རྒྱུན་གཉིས་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
