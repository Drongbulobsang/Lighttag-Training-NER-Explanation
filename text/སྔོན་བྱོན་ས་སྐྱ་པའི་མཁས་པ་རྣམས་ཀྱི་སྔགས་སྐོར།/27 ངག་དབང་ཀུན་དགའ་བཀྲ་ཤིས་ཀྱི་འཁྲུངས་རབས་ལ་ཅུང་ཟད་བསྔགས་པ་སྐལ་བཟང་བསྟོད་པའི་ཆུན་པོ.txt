སྔོན་བྱོན་ས་སྐྱ་པའི་མཁས་པ་རྣམས་ཀྱི་སྔགས་སྐོར།
པོད ༢༧
ངག་དབང་ཀུན་དགའ་བཀྲ་ཤིས་ཀྱི་འཁྲུངས་རབས་ལ་ཅུང་ཟད་བསྔགས་པ་སྐལ་བཟང་བསྟོད་པའི་ཆུན་པོ།
༄༅། །དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བཀྲ་ཤིས་ཀྱི་འཁྲུངས་རབས་ལ་ཅུང་ཟད་བསྔགས་པ་སྐལ་བཟང་བསྟོད་པའི་ཆུན་པོ་ཅེས་བྱ་བ་བཞུགས་སོ།། ཨོཾ་སྭ་སྟི་སིདྡྷཾ། གང་ཞིག་སྐྱོན་བྲལ་ཡོན་ཏན་རབ་རྫོགས་ཤིང་། ། འགྲོ་ལ་ཐུགས་རྗེ་རིང་དུ་གོམས་པའི་མཐུས། ། འགྲོ་བའི་ཉེས་སྐྱོན་དྲི་མ་སེལ་མཛད་པའི། ། རྣམ་སྣང་གངས་ཅན་མཚོ་ལ་ཕྱག་འཚལ་ལོ། ། དང་པོ་བྱང་ཆུབ་མཆོག་ཏུ་ཐུགས་བསྐྱེད་ནས། ། བསྐལ་པ་གྲངས་མེད་གསུམ་དུ་ཚོགས་བསགས་ཤིང་། ། བར་དུ་གཅོད་པའི་བདུད་བཞི་འཇོམས་མཛད་པའི། ། རྒྱུ་འབྲས་དོན་སྟོན་ཤཱཀ་ཐུབ་ལ་ཕྱག་འཚལ། །
ཤེས་བྱའི་གནས་ཀུན་མཁྱེན་གཟིགས་ཐུགས་རྗེའི་གཏེར། ། སྒྲིབ་གཉིས་ཡོངས་སྤངས་ཚོགས་གཉིས་ཡོངས་རྫོགས་པའི། ། འགྲོ་ཀུན་ཕན་བདེའི་དཔལ་ལ་སྦྱོར་མཛད་པའི། ། འདྲེན་མཆོག་དྲི་མེད་ཞབས་ལ་ཕྱག་འཚལ་ལོ། ། རྒྱལ་ཀུན་མཁྱེན་བརྩེའི་ཐུགས་རྗེ་འཁྱིལ་བ་ལས། ། བརྗིད་ཅིང་གཟི་འབར་རྒོལ་ངན་རླག་བྱེད་པའི། ། གང་འདུལ་སྐུར་བཞེངས་གཅིག་ཏུ་འགྲོ་ལ་གཟིགས། ། གསང་བའི་བདག་པོའི་ཞབས་ལ་ཕྱག་འཚལ་ལོ། ། རྒྱལ་བའི་ཐུགས་སྲས་མཐུ་ཆེན་ཀུན་ཏུ་བཟང་། ། བྱང་ཆུབ་སེམས་ཀྱི་མེ་དཔུང་རབ་སྦར་ནས། །
འགྲོ་བའི་ཉོན་མོངས་བུད་ཤིང་བསྲེག་མཛད་པའི། ། ཐུགས་སྲས་མཐུ་བོ་ཆེ་ལ་ཕྱག་འཚལ་ལོ། ། རྒྱལ་བའི་བསྔགས་པའི་སྲས་མཆོག་མཐུ་བོ་ཆེ། ། རྫུ་འཕྲུལ་གྲུབ་པའི་མཆོག་གྱུར་འཕགས་པའི་གཙོ། ། དགྲ་བཅོམ་ཀུན་གྱི་རྒྱན་གྱུར་ཀུན་དགའ་བོ། ། ཁྱོད་ཞབས་གུས་པས་བཏུད་སྟེ་ཕྱག་འཚལ་ལོ། ། ཡ་མཚན་རྒྱ་མཚོ་གཏིང་ཟབ་ཀློང་ཡངས་སུ། ། མདངས་མཚར་པད་སྡོང་ཡིད་འོང་ལས་བྱོན་པས། ། སྐལ་ལྡན་རྣམས་ལ་ཐེག་མཆོག་སྟོན་མཛད་པའི། ། ཨོ་རྒྱན་པད་མའི་སྐུ་ལ་ཕྱག་འཚལ་ལོ། །
ཀུན་མཁྱེན་ཀུན་ལ་བསྒྱུར་བའི་རིག་གནས་ལ། ། མཁས་པའི་ཕུལ་བྱུང་ལོ་འབྲས་གཡུར་ཟ་བའི། ། མངོན་པར་ཤེས་པ་ལྔ་ལྡན་སྒྲ་བསྒྱུར་བ། ། ལོ་ཙཱ་ཆེན་པོའི་ཞབས་ལ་ཕྱག་འཚལ་ལོ། ། འཁོན་གྱི་རིགས་འཁྲུངས་རྡོར་འཛིན་རིམ་བྱོན་གྱི། ། འཆད་རྩོད་རྩོམ་པའི་ཚ་ཟེར་རབ་འཕྲོ་བའི། ། ཐུབ་བསྟན་པད་ཚལ་བཞད་ལ་མཉམ་མེད་པ། རྗེ་བཙུན་གྲགས་པའི་ཞབས་ལ་ཕྱག་འཚལ་ལོ། ། ཚོགས་གཉིས་རབ་རྫོགས་འདྲེན་མཆོག་ཤཱཀྱའི་ཏོག ། རྒྱལ་བའི་རྒྱལ་ཚབ་མངའ་གསོལ་ཆོས་ཀྱི་རྗེ། །
ཐུབ་དབང་གཉིས་པ་ས་སྐྱ་པཎྜི་ཏ། ། ས་གསུམ་མངའ་བདག་ཁྱོད་ལ་ཕྱག་འཚལ་ལོ། ། འགྲོ་ལ་ཕན་བདེའི་དཔལ་གྱུར་བསྟན་པའི་ཕྱིར། ། བསྟན་ལ་གནོད་འཚེའི་ལོག་འདྲེན་ཚར་བཅད་ནས། ། བསྟན་པའི་ཉི་མར་གྱུར་པའི་སྔགས་འཆང་རྗེ། ། ཀུན་དགའ་རིན་ཆེན་ཞབས་ལ་ཕྱག་འཚལ་ལོ། ། འཇམ་དབྱངས་འཁོན་གདུང་མཆོག་གི་དངོས་གྲུབ་བརྙེས། ། ཐུགས་རྗེའི་སྟོབས་ཀྱིས་འགྲོ་དོན་དཔག་མེད་མཛད། ། རྫུ་འཕྲུལ་སྟོབས་ཀྱིས་བསྟན་པ་རྒྱས་མཛད་པ། ། གྲུབ་ཐོབ་མཐུ་སྟོབས་དབང་པོ་ལ་ཕྱག་འཚལ། །
ཆོས་ཀྱི་གྲགས་པ་རྣམ་པར་དག་པའི་མཐུས། ། རྒྱལ་བའི་གསུང་རབ་དོན་ལ་མངའ་བརྙེས་ཤིང་། ། དམ་ཆོས་དཔལ་འབྱོར་བཟང་པོ་མཆོག་མངའ་བ། ། ངག་དབང་ཆོས་ཀྱི་གྲགས་པ་ལ་ཕྱག་འཚལ། ། ཀུན་ནས་དགའ་བའི་དཔལ་དུ་ལྷུན་གྲུབ་པ། ། བཀྲ་ཤིས་མཚན་མ་བརྒྱ་པའི་གདུགས་དཀར་ཅན། ། གྲགས་པའི་རྒྱལ་མཚན་བྱམས་བསྟན་མ་ཤར་བར། ། འགྱུར་མེད་རྡོ་རྗེའི་ཁྲི་ལ་ཞབས་བརྟན་ཤོག ། གང་སྐུ་བརྒྱད་ཁྲི་ཆོས་ཀྱི་ཕུང་པོའི་བཅུད། ། བདུད་རྩི་སྙིང་པོས་ཐུགས་ཀྱི་བུམ་བཟང་མཆོག །
ལེགས་པར་གཏམས་མོད་ཕན་བདེའི་དཔྱིད་སྩོལ་མཁས། ། འགྱུར་མེད་སེང་ཆེན་ཁྲི་ལ་ཞབས་བརྟན་ཤོག ། ཁྱད་པར་དགྱེས་མཛད་རྡོ་རྗེའི་ཞལ་དཀྱིལ་ལུང་། ། མཁའ་འགྲོའི་སྙིང་ཁྲག་ལྟར་བཅས་མན་ངག་རྣམས། ། སྤེལ་བའི་བྱེད་པོར་རྒྱལ་བས་དབང་བསྐུར་བྱེད། ། འགྱུར་མེད་སེང་ཆེན་ཁྲི་ལ་ཞབས་བརྟན་ཤོག ། མགོན་ཁྱེད་གྲངས་མེད་བསྐལ་པར་ཚོགས་རྫོགས་ནས། ། སྨོན་ལམ་རྟ་བདུན་བཟང་པོའི་མྱུར་དྲངས་ནས། ། བདེ་བླག་ཐུགས་རྗེའི་འོད་ཀྱིས་བསྟན་འགྲོ་རྣམས། ། ཕྱོགས་དུས་ཀུན་ཏུ་སྐྱོངས་ལ་སུ་མི་དད། །
བྱམས་པའི་ལང་ཚོ་དུས་ཀུན་དར་གྲགས་ཅིང་། ། སྙིང་རྗེའི་འབྲས་བུ་ནམ་ཡང་མི་དམན་པ། ། འགྲོ་ཀུན་ཡལ་བར་མི་དོར་རྟག་སྐྱོང་བར། ། དམ་པའི་ངང་ཚུལ་ཡིན་མོད་སུ་ཡི་འགོག ། འཆད་རྩོད་རྩོམ་པའི་སྣང་བ་ཆེན་པོ་ཡིས། ། རྒྱལ་བསྟན་འདབ་བརྒྱའི་ཚོགས་ཀུན་བཞད་མཛད་པའི། ། སྙན་དང་གྲགས་པ་ཞིང་འདིར་མ་ཤོང་པར། ། སྲིད་པའི་རྩེར་ཡང་ཆལ་ཆིལ་ལུད་དམ་སྙམ། ། ཆོས་སྲིད་ས་སྐྱའི་དགེ་མཚན་འབུམ་ལྡན་པའི། ། འཕྲིན་ལས་གསེར་གྱི་འཁོར་ལོ་ཆེན་པོ་ཉིད། །
ནམ་ཡང་གཡོ་མེད་བསྟན་འགྲོའི་དཔལ་ཉིད་དུ། ། བསྒྱུར་བའི་མཛད་བཟང་འདི་ལ་སྙིང་ནས་དད། ། རྒྱལ་ཀུན་མཁྱེན་བརྩེའི་ནུས་མཐུའི་རང་གཟུགས་ཉིད། ། མཐོང་བའི་ལེགས་བྱས་བསྩལ་ལ་ཡ་མཚན་ཅིང་། ། མཚན་བཟང་རྣ་བའི་ཡུལ་དུ་ལྷུང་མ་ཐག ། སྒྲིབ་གཉིས་ཡོངས་སུ་གྲོལ་འདི་ངོ་མཚར་ཆེ། ། ལྷ་ཀླུ་མི་ཡི་བསམ་འཕེལ་ནོར་བུ་རྣམས། ། སྲིད་ཞིའི་རྒྱལ་མཚན་རྩེ་ལ་ཡོངས་བཀོད་ནས། ། འདོད་དགུ་ཆར་དུ་འབེབས་པའི་མཐུ་གྲུབ་པ། ། སྐྱབས་མཆོག་ཁྱེད་ལ་སྲིད་ན་འགྲན་ཟླ་སུ། །
ལྷ་དང་མི་ཡིས་གཙུག་ཏོར་གྱིས་བཏེགས་པའི། ། ཞབས་ཟུང་སྲིད་མཐའི་བར་དུ་བརྟན་པ་དང་། ། དད་གུས་བསྐལ་ལྡན་འགྲོ་མངས་ཚོགས་འདི་ལ། ། ཐེག་མཆོག་བདུད་རྩིའི་དགའ་སྟོན་སྩོལ་བར་ཤོག ། མཆོག་གསུམ་ངོ་བོ་བླ་མའི་ཐུགས་རྗེ་དང་། ། ཆོས་སྲུང་དམ་ཅན་རྒྱ་མཚོའི་ནུས་མཐུ་དང་། ། བདག་ཅག་མོས་གུས་དྲག་པོའི་གསོལ་འདེབས་མཐུས། ། རྩ་བའི་བླ་མ་སྐལ་བརྒྱ་ཞབས་བརྟན་ཤོག ། དེ་ལྟར་བསྟོད་པའི་དགེ་བ་འདི་ཡིས་མཚོན། ། ཅི་མཆིས་ཡར་ངོའི་ཟླ་རྒྱས་བཞིན་འཕེལ་བའི། །
འབྲས་བུ་མཁའ་མཉམ་འགྲོ་བའི་སེམས་ཅན་རྣམས། ། རྣམ་མཁྱེན་རྫོགས་པའི་བྱང་ཆུབ་མྱུར་ཐོབ་ཤོག། །། དེ་ལྟར་དཔལ་ལྡན་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བཀྲ་ཤིས་གྲགས་པ་རྒྱལ་མཚན་སྙན་པའི་གྲགས་པ་སྲིད་པ་གསུམ་ན་ཡ་མུ་ནའི་རླུང་བཞིན་ཁྱབ་པ་འདི་ཉིད་ཀྱི་འཁྲུངས་རབས་ལ་ཅུང་ཟད་བསྔགས་པའི་བསྟོད་པ་འདི་ནི་ཤེས་རབ་མིང་ལྡན་བདག་གིས་སུག་བྲིས་བྱས་པ་ཡི་གེ་པ་ནི་དྲུང་ཡིག་བྲག་སྣ་བས་བགྱིས་པ་བཀྲ་ཤིས་འཕེལ་བར་གྱུར་ཅིག། །། ༄༅། །བླ་མ་མགོན་པོ་དབྱེར་མེད་ཀྱི་སྒྲུབ་ཐབས་བཞུགས་སོ།། བླ་མ་དང་མགོན་པོ་དབྱེར་མེད་ལ་ཕྱག་འཚལ་ལོ། ། མྱུར་མཛད་སྤྱན་རས་གཟིགས་ལ་ཕྱག་འཚལ་ལོ། ། འདིར་ཉིང་ཁུའི་ཡན་ལག་ཏུ་བླ་མ་ཁྱུང་པོ་མན་གྱིས་སྦྱར་བའི་བླ་མ་མགོན་པོ་དབྱེར་མེད་ཀྱི་ཉམས་ལེན་ལ། དཔལ་མགོན་འདིའི་བྱིན་རླབས་ཐོབ་པའི་རྣལ་འབྱོར་པས། གནས་དབེན་པར། སྐྱབས་འགྲོ་སེམས་བསྐྱེད་སྔོན་དུ་བཏང་ནས།
རང་གི་སྤྱི་བོར་པཾ་ལས་སྣ་ཚོགས་པདྨ་འདབ་མ་བརྒྱད་པའི་ལྟེ་བར། ཨ་ལས་ཟླ་བའི་དཀྱིལ་འཁོར་གྱིས་སྟེང་དུ། ཧཱུྃ་སྣ་ཚོགས་ལས་སྣ་ཚོགས་རྡོ་རྗེའི་ལྟེ་བར། ཧཱུྃ་སྣ་ཚོགས་ཀྱིས་མཚན་པ། དེ་ལས་འོད་ཟེར་འཕྲོས་པས་འཕགས་པ་མཆོད་སེམས་ཅན་གྱི་སྡིག་སྒྲིབ་སྦྱང་། ཚུར་འདུས་ཡོངས་སུ་གྱུར་པ་ལས། བཅོམ་ལྡན་འདས་རྡོ་རྗེ་སེམས་དཔའ་སྐུ་མདོག་སྣ་ཚོགས་པ། ཞལ་གཅིག་ཕྱག་གཉིས་པ། གཡས་སྣ་ཚོགས་རྡོ་རྗེ་དང་། གཡོན་དེའི་ཡུ་བ་བྱས་པའི་དྲིལ་བུ་འཛིན་པས་ཡུམ་ལ་འཁྱུད་པ།
དེའི་པང་ན་ཡུམ་རྡོ་རྗེ་སྙེམས་མ་སྐུ་མདོག་སྣ་ཚོགས་མ་ཞལ་གཅིག་ཕྱག་གཉིས་པ། གཡས་གྲི་གུག་དང་གཡོན་ཐོད་ཁྲག་འཛིན་པས་ཡབ་ལ་འཁྱུད་པ། གཉིས་ཀའང་རུས་པ་དང་རིན་པོ་ཆེས་བརྒྱན་པའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ། ལྟེ་བར་ཧཱུྃ་སྣ་ཚོགས། དེ་ལས་འོད་འཕྲོས་པས། བླ་མ་ཡི་དམ་སངས་རྒྱས་ཐམས་ཅད་རྡོ་རྗེ་སེམས་དཔའི་རྣམ་པར་སྤྱན་དྲངས། ཛཿཧཱུྃ་བཾ་ཧོ་གཉིས་སུ་མེད་པར་བསྟིམ། བཅོམ་ལྡན་འདས་བདག་གིས་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་བྱང་ཞིང་དག་པར་བྱིན་གྱིས་བརླབ་ཏུ་གསོལ།
ཞེས་གསོལ་བ་བཏབ་པས། ཐུགས་ཀའི་ཧཱུྃ་ལས་བདུད་རྩི་ཁ་དོག་ལྔ་པ་བྱུང་ནས་ཡབ་ཡུམ་གཉིས་ཀའི་སྐུ་གང་། དེ་གཉིས་ཀྱི་སྦྱོར་མཚམས་ནས་བདུད་རྩི་བྱུང་ནས་སྤྱི་བོའི་ཚངས་བུག་ནས་བྱོན་པས་སྡིག་སྒྲིབ་ཐམས་ཅད་དུད་ཁུའི་རྣམ་པར་འོག་སྒོ་གཉིས་དང་རྐང་མཐིལ་གཉིས་ནས་ཐོན་པར་བསམ་ཞིང་། ངག་ཏུ་ཡི་གེ་བརྒྱ་པ་བཟླས། མཇུག་ཏུ། བདག་ནི་མི་ཤེས་རྨོངས་པ་སྟེ། ཞེས་སོགས་བརྗོད་ལ། རྡོ་རྗེ་སེམས་དཔའ་བདག་ལ་ཐིམ་པས། རང་རྡོ་རྗེ་སེམས་དཔའ་སྐུ་མདོག་སྣ་ཚོགས་པ། ཕྱག་གཡས་སྣ་ཚོགས་རྡོ་རྗེ་ཐུགས་ཀར་གཏོད་དེ་འཛིན་པ།
གཡོན་དེའི་ཡུ་བ་བྱས་པའི་དྲིལ་བུ་དཀུར་བསྟེན་པ། ཞབས་གཡས་ཅུང་ཟད་བརྐྱངས་ཤིང་གཡོན་བསྐུམ་པ། དར་དང་རིན་པོ་ཆེའི་རྒྱན་གྱིས་བརྒྱན་པ་གཅིག་ཏུ་བསམ། དེ་ནས་རང་གི་མདུན་གྱིས་ནམ་མཁའི་གནས་སུ། པཾ་ལས་པདྨ། རཾ་ལས་ཉི་མ། གྷཾ་ལས་ཚོགས་བདག་དཀར་པོ་གན་རྐྱལ་དུ་བསྒྱེལ་བའི་སྟེང་དུ། ཧཱུྃ་དཀར་པོ་གཅིག་བསམ། དེ་ལས་འོད་འཕྲོས། གདུག་པ་ཅན་ཐམས་ཅད་ཚར་བཅད།
ཚུར་འདུས་པ་ལས། དཔལ་ཡེ་ཤེས་ཀྱིས་མགོན་པོ་སྐུ་མདོག་དཀར་པོ་ཞལ་གཅིག་ཕྱག་དྲུག་པ། ཞབས་གཉིས་བཞེངས་སྟབས་སུ་བཞུགས་པ། ཕྱག་གཡས་ཀྱིས་དང་པོས་གྲི་གུག བར་པས་ཐོད་པའི་ཕྲེང་བ། ཐ་མས་ཌ་རུ་དྲག་ཏུ་འཁྲོལ་བ། གཡོན་གྱི་དང་པོས་ཐོད་ཁྲག བར་པས་རྩེ་གསུམ ཐ་མས་རྡོ་རྗེའི་ཞགས་པ་བསྣམས་པ། དམར་ལ་ཟླུམ་པའི་སྤྱན་གསུམ་དང་ལྡན་པ། ཞལ་བགྲད་པ།
མཆེ་བ་གཙིགས་པ། སྨིན་མ་དང་སྨ་རའི་ཨག་ཚོམ་བརྗིད་པ། དབུ་སྐྲ་དམར་སེར་གྱེན་དུ་བརྫེས་པ། མི་མགོ་སྐམ་པོ་ལྔའི་དབུ་རྒྱན་དང་། རློན་པ་ཁྲག་འཛག་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་དང་སྦྲུལ་གྱིས་བརྒྱན་པ། སྟག་གི་སྤགས་པའི་ཤམ་ཐབས་ལ་དར་ལྗང་ཁུའི་སྐ་རགས་བཅིངས་པ། ལྟོ་བ་འཕྱང་ཞིང་ཡན་ལག་རྣམས་སྦོམ་ལ་ཧྲགས་པ། དཔྲལ་བར་སིནྡྷུ་ར་བྱུགས་ཤིང་། ཕྱག་དང་ཞབས་རྣམས་ལ་དྲིལ་བུ་གཡེར་ཁས་བརྒྱན་པ།
ཡེ་ཤེས་ཀྱི་མེ་འབར་བའི་དབུས་ན་བཞུགས་པ། མི་སྐྱོད་པའི་དབུ་རྒྱན་ཅན། གླང་པོ་ཆེའི་ལྤགས་པ་རློན་པ་གོས་སུ་གྱོན་པ་ཅིག་བསམ། དེའི་གནས་གསུམ་བྱིན་གྱིས་བརླབས། ཡེ་ཤེས་པ་དགུག་གཞུག་བྱས་ལ། དེའི་སྤྱི་བོའི་སྟེང་གིས་མཐོ་གང་གི་སྟེང་དུ། པདྨ་དང་ཟླ་བའི་གདན་ལ། རྩ་བའི་བླ་མ་སྐུ་མདོག་དཀར་པོ། ཞལ་ཅིག་ཕྱག་གཉིས་པ། གཡས་ཐོད་པའི་ཌཱ་མ་རུ་དང་།
གཡོན་གསེར་གྱིས་དྲིལ་བུ་གཡེར་ཁ་བསྣམས་པ། ཞབས་གཉིས་བཞེངས་སྟབས་སུ་བཞུགས་པ་དར་དང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། ཞི་ཞིང་འཛུམ་པའི་ཉམས་དང་ལྡན་པ། སྐུ་མཐོང་བ་ཙམ་གྱིས་སྒྲིབ་པ་འདག་པ། གསུང་ཐོས་པ་ཙམ་གྱིས་ཕྱིར་མི་ལྡོག་པའི་ས་ལ་འགོད་ངེས་པ། འོད་ཟེར་དཔག་ཏུ་མེད་པ་འཕྲོ་བ་གཅིག་བསྒོམ། དེའི་ཐུགས་ཀ་ནས་འོད་འཕྲོས་པས། རྩ་བརྒྱུད་ཀྱི་བླ་མ་ཐམས་ཅད་ཡི་དམ་ཐམས་ཅད་སྤྱན་དྲངས་ལ་དེ་ལ་བསྟིམ། བཟླས་པ་བྱེད་ན་མགོན་པོའི་ཐུགས་ཀའི་ཧཱུྃ་ལས་སྔགས་ཀྱི་ཕྲེང་བ་དཀར་པོ་བྱུང་། རང་གི་ཞལ་དུ་ཞུགས་ནས་ལྟེ་བར་ཐིམ་པས་ནད་གདོན་ཐམས་ཅད་བསྲེགས་པར་བསམ་ཞིང་།
ངག་ཏུ། ཨྃ་བཛྲ་མཧཱ་ཀ་ལ་ཀྵིཾ་ཀྵེ་ཏྲ་བིག་ནན་བི་ན་ཡ་ཀ་ཧཱུྃ་ཧཱུྃ་ཕཊ་ཕཊ་སྭཱཧཱ། ཅེས་དང་། ཨྃ་བཛྲ་ན་ར་ཀྲིཾ་ཀྲིཾ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། ཞེས་ཅི་རིགས་པ་བཟླས་སོ། ། མ་བཟླས་ཀྱང་ཡན་ལག་མ་ཚང་བའི་ཉེས་པ་མེད་དོ། ། མདོར་ན་བླ་མ་དང་མགོན་པོ་དབྱེར་མེད་པ་ལ་དད་གུས་དྲག་པོ་བྱས་པས། བླ་མ་ལས་འོད་ཟེར་བསམ་གྱི་མི་ཁྱབ་པ་བྱུང་ནས། མགོན་པོ་ལ་ཕོག་པས། མགོན་པོ་འོད་ཟེར་གྱིས་རང་བཞིན་དུ་འབར།
ཌཱ་མ་རུ་སྒྲ་སྒྲོགས། བླ་མ་དང་མགོན་པོ་དབྱེར་མེད་པར་བསམ། མགོན་པོ་ལས་འོད་ཟེར་བདེ་བའི་རང་བཞིན་དམར་ལ་སྨུག་པ་འཕྲོས་ནས་བླ་མ་ལ་ཕོགས་པས། བླ་མ་བདེ་བ་དང་འོད་ཀྱི་རང་བཞིན་དུ་འབར། ཌཱ་མ་རུ་དང་དྲིལ་བུའི་སྒྲ་སྒྲོགས། མགོན་པོ་དང་བླ་མ་དབྱེར་མེད་དུ་གྱུར་པར་བསམ་ལ། གསོལ་བ་གདབ་པ་ནི། ན་མོ་བུད་དྷཱ་ཡ། ན་མོ་གུ་རུ་བྷྱཿ ཧེ་བཛྲཝཱི་ར་ཝཱི་རི་ཎཱི།
ཌཱ་ཀ་ཌཱ་ཀི་ནཱི། ། ཛོ་ཀ་ཛོ་ཀི་ནཱི་སརྦ་བུདྡྷ་བོ་དྷི་སཏྭ་ཤ་ར་ཎ་གཙྪ་མི། ཀྱཻ། ཕྱོགས་བཅུ་ན་བཞུགས་པའི་རྩ་བ་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱིས་བྱིན་གྱིས་རློབས་ཤིག སངས་རྒྱས་དང་བྱང་ཆུབ་སེམས་དཔའི་ཚོགས་ཐམས་ཅད་ཀྱིས་བྱིན་གྱིས་རློབས་ཤིག དཔའ་བོ་དང་དཔའ་མོ། ། མཁའ་འགྲོ་དང་མཁའ་འགྲོ་མ་རྣལ་འབྱོར་དང་རྣལ་འབྱོར་མའི་ཚོགས་ཐམས་ཅད་ཀྱིས་བྱིན་གྱིས་རློབས་ཤིག དཔལ་ཡེ་ཤེས་ཀྱི་མགོན་པོ་ཕྱག་དྲུག་པའི་ལྷ་ཚོགས་འཁོར་དང་བཅས་པའི་ཡེ་ཤེས་ལ་སྒྲིབ་པ་མི་མངའ་བ། མཐུ་ནུས་ལ་ཐོགས་པ་མི་མངའ་བ། ཐུགས་རྗེ་ལ་ཕྱི་བཤོལ་མི་མངའ་བ།
བྱིན་རླབས་ལ་རྒྱང་རིང་ཐུང་མི་མངའ་བ་ཁྱེད་རྣམས་ཀྱིས་སྐུའི་སྒོ་ནས་བྱིན་གྱིས་རློབས་ཤིག གསུང་གི་སྒོ་ནས་བྱིན་གྱིས་རློབས་ཤིག ཐུགས་ཀྱི་སྒོ་ནས་བྱིན་གྱིས་རློབས་ཤིག སྐུ་གསུང་ཐུགས་ཡོན་ཏན་འཕྲིན་ལས་དང་བཅས་པ་མི་བཟད་པའི་སྒོ་ནས་བྱིན་གྱིས་རློབས་ཤིག ད་ལྟ་ཉིད་དུ= མྱུར་བ་ཉིད་དུ= འདུག་ས་འདི་ཉིད་དུ་བྱིན་གྱིས་རློབས་ཤིག སངས་རྒྱས་རྡོ་རྗེ་འཆང་ཆེན་ལ= དཔལ་ལྡན་ཤ་ཝ་རི་དབང་ཕྱུག་ལ= མངའ་བདག་མཻ་ཏྲི་པ་ཆེན་པོ= གྲུབ་ཆེན་ར་ཧུ་ལ་ཆེན་པོ= གྲུབ་ཐོབ་ཁྲུང་པོ་རྣལ་འབྱོར་ལ= རྨོག་ཅོག་པ་རིན་ཆེན་བརྩོན་འགྲུས་ལ= དཔལ་ལྡན་སྐྱེར་སྒང་པ་ཆེན་པོ་ལ= ཆོས་རྗེ་སངས་རྒྱས་སྟོན་པ་ལ= ཤངས་སྟོན་ཚུལ་ཁྲིམས་འབུམ་པ་ལ= རྒྱལ་བ་མུས་པ་ཆེན་པོ་ལ= མཁས་གྲུབ་རྡོ་རྗེ་གཞོན་ནུ་ལ= མཚན་ལྡན་ནམ་མཁའི་རྣལ་འབྱོར་ལ= བྱང་སེམས་སྦྱིན་པ་བཟང་པོ་ལ= ཕྱག་དྲུག་ཡེ་ཤེས་མགོན་པོ་ལ= བླ་མ་མགོན་པོ་དབྱེར་མེད་ལ= མགོན་པོ་བླ་མ་དབྱེར་མེད་ལ་གསོལ་བ་འདེབས་སོ། ། ཞེས་དང་། བླ་མ་མགོན་པོ་དབྱེར་མེད་ལ= བདག་ལ་དབང་བཞི་རྫོགས་པར་བསྐུར་དུ་གསོལ། ཞེས་གསོལ་བ་བཏབ་པས། མགོན་པོའི་དཔྲལ་བ་ནས་ཨོཾ་དཀར་པོ་གཅིག་བྱུང་།
རང་གི་དཔྲལ་བར་ཐིམ། ལུས་ཀྱི་སྒྲིབ་པ་འདག་པ་སོགས་སྤྱི་དང་མཐུན། མགྲིན་པ་ནས་ཨཱཿདམར་པོ་གཅིག་བྱུང་། རང་གི་མགྲིན་པར་ཐིམ། ཐུགས་ཀ་ནས་ཧཱུྃ་སྔོན་པོ་གཅིག་བྱུང་། རང་གི་སྙིང་ཁར་ཐིམ། དེ་ནས་བླ་མ་མགོན་པོ་ལ་ཐིམ་པས་མགོན་པོ་འོད་དུ་ཞུ་ནས་བདག་ལ་ཐིམ་པས། མེ་ལོང་གི་གཟུགས་བརྙན་ལྟ་བུ་ལ་སེམས་མཉམ་པར་བཞག ལུས་ངག་ཡིད་གསུམ་གྱིས་སྒྲིབ་པ་དག དབང་བཞི་པ་ཐོབ་སྙམ་དུ་བསམ་མོ། །
དེ་ནས། བླ་མ་མགོན་པོ་དབྱེར་མེད་ལ། ། བདག་ནི་གུས་པས་སྐྱབས་སུ་མཆི། ། བདག་དང་སེམས་ཅན་ཐམས་ཅད་ཀྱི། ། ཉོན་མོངས་མ་ལུས་སེལ་བར་ཤོག ། ཅེས་བསྔོའོ། ། ཚིགས་སུ་བཅད་པ་འདི་མཐོང་ངམ་ཐོས་སམ། ཐ་ན་གསེར་ཡིག་ཏུ་བྱས་སྟེ་མགུལ་དུ་བཏགས་ན། མཚམས་མེད་པ་ལྔ་བྱས་པས་ཀྱང་། འཆི་ཁར་ཞལ་མངོན་གསུམ་དུ་མཐོང་ཞིང་།
དག་པའི་ས་གསུམ་ལ་གནས་པར་འགྱུར་རོ། ། གལ་སྲིད་བར་དོར་མཇུག་དགོས་སྲིད་ན་ཡང་བར་དོར་མགོན་པོ་འདིའི་རྗེས་སུ་འཛིན་ནོ། ། ཡང་ན་མགོན་པོ་ནག་ལ་དཀར་བའི་མདངས་ཆགས་པར་བསྒོམས་ཀྱང་རུང་ངོ་། ། ཡང་གཞན་གོང་དང་འདྲ་བ་ལ། མདུན་དུ་པད་ཉི་དང་ཚོགས་བདག་གི་སྟེང་དུ། མགོན་པོ་སེར་ནག་རྒྱན་ཆ་ལུགས་བཞུགས་སྟབས་གོང་འདྲའི་སྤྱི་བོར་པད་ཟླའི་སྟེང་དུ། རྩ་བའི་བླ་མ་སྐུ་མདོག་གསེར་གཙོ་མ་ལྟ་བུ་ཞལ་གཅིག་ཕྱག་གཉིས། གཡས་ཡིད་བཞིན་གྱི་ནོར་བུ་དང་། གཡོན་གསེར་གྱི་དྲིལ་བུ་གཡེར་ཁ་འཛིན་པ། རྒྱན་ཆ་ལུགས་གོང་དང་འདྲ་བ་སྒོམ།
སྔར་བཞིན་གསོལ་བ་བཏབ་པས། བླ་མ་མགོན་པོ་ལ་ཐིམ། མགོན་པོ་བདག་ལ་ཐིམ་པའི་ངང་དུ་འཇོག བསྔོ་བ་གོང་བཞིན་བྱའོ། ། ཡང་མདུན་དུ་གདན་གོང་གི་སྟེང་དུ། མགོན་པོ་དམར་ནག་གི་སྤྱི་བོར། གོང་འདྲའི་གདན་གྱི་སྟེང་དུ། བླ་མ་སྐུ་མདོག་དམར་པོ། ཕྱག་གཡས་ཌཱ་མ་རུ་དང་གཡོན་ནོར་བུ་འཛིན་པ། རྒྱན་ཆ་ལུགས་གོང་དང་འདྲ་བ་བསྐྱེད།
སྔར་བཞིན་གསོལ་བ་བཏབ་དབང་ཞུས། བསྔོ་བ་བྱའོ། ། ཡང་མདུན་དུ་གདན་གོང་འདྲའི་སྟེང་དུ། མགོན་པོ་ལྗང་ནག་ཕྱག་མཚན་སོགས་གོང་དང་འདྲ་བ་སྒོམ། དེའི་སྤྱི་བོར་པད་ཟླའི་སྟེང་དུ་བླ་མ་སྐུ་མདོག་ལྗང་ཁུ་གཡས་ཌཱ་མ་རུ་དང་གཡོན་འཆི་མེད་བདུད་རྩིའི་གང་བའི་བུམ་པ་བསྣམས་པ་ཆ་ལུགས་གོང་དང་འདྲ་བ་སྒོམ། གོང་ལྟར་གསོལ་བ་བཏབ་ནས། དབང་ཞུས། བསྔོ་བ་བྱའོ། ། ཡང་མདུན་དུ་ཆོས་འབྱུང་ནག་པོའི་ནང་དུ་ཧཱུྃ་ནག་པོ་མགོ་བོ་ཐུར་དུ་བསྟན་པ་ཅིག་བསྒོམ་ཧཱུྃ་ཞེས་བརྗོད་པས་ཆོས་འབྱུང་དང་པདྨ་ཉི་མ་ཚོགས་བདག་གི་གདན་དུ་གྱུར། ཧཱུྃ་དེ་མགོ་བོ་གྱེན་དུ་ལོག་པས།
ཡེ་ཤེས་ཀྱི་མགོན་པོ་སྐུ་མདོག་ཆར་སྤྲིན་ལྟར་ནག་པ། རྒྱན་ཆ་ལུགས་སོགས་གོང་དང་འདྲ་བ་གཅིག་དང་འཁོར་གནོད་སྦྱིན་བཞི་དང་། ལྷ་མོ་གཞུང་བཞིན་བསྐྱེད། ཡེ་ཤེས་པ་གཞུག དེའི་སྤྱི་བོར་པད་ཉིའི་སྟེང་དུ། བླ་མ་སྐུ་མདོག་མཐིང་ནག་ཞལ་གཅིག་ཕྱག་གཉིས་པ་ཁྲོ་བོའི་ཆ་ལུགས་ཅན། མེ་དཔུང་གི་དབུས་ན་བཞུགས་པ་གཡས་ཌཱ་མ་རུ་དང་། གཡོན་ཡིད་བཞིན་གྱི་ནོར་བུ་རིན་པོ་ཆེ་དབང་གི་རྒྱལ་པོ་བསྣམ་པ། རྒྱན་བཞུགས་ཚུལ་གོང་དང་འདྲ་བ་བསྒོམ་ལ། སྔར་བཞིན་གསོལ་བ་བཏབ།
དབང་ཞུས། བསྔོ་བ་བྱའོ། ། བླ་མ་སྐུ་མདོག་དཀར་པོར་བྱས་ཀྱང་རུང་ངོ་། ། ཡང་མདུན་ཀྱི་ནམ་མཁའི་གནས་སུ་པད་ཉི་ཚོགས་བདག་དང་བཅས་པའི་སྟེང་དུ། ཡེ་ཤེས་མགོན་པོ་སྐུ་མདོག་སྣ་ཚོགས་པ། རྒྱན་ཆ་ལུགས་ཕྱག་མཚན་གོང་དང་འདྲ་བ་བསྒོམ། དེའི་སྤྱི་བོར་པད་ཟླ་ལ་བླ་མ་སྐུ་མདོག་སྣ་ཚོགས་པ། གཡས་ཌ་མ་རུ། གཡོན་ནོར་བུ་རིན་པོ་ཆེ་དབང་གི་རྒྱལ་པོ་བསྣམ་པ། ཞི་མ་ཁྲོའི་རྣམ་པ་ཅན།
རྒྱན་ཆ་ལུགས་གོང་དང་འདྲ་བ་བསྒོམས། སྔར་ལྟར་གསོལ་བ་བཏབ། དབང་ཞུས་ནས་སྣང་བ་རང་བཞིན་མེད་པ་ལ་བློ་བཞག རྗེས་སུ་བསྔོ་བ་རྣམ་པར་དག་པ་བྱའོ། ། དེ་ལྟར་མ་ཡེངས་པར་ཟླ་བ་བདུན་བསྒོམ་ན་དེ་ཉིད་དུ་སངས་རྒྱ་བར་བྱེད་དོ། ། ཐོ་རངས་ཐུན་རེ་ལ་བསྒོམ་ན་གཟུགས་སྐུ་དང་ཆོས་སྐུ་ཐོབ་བོ། དབང་དང་འབྲེལ་བ་ལན་ཅིག་ཐོབ་ན། མཚམས་མེད་པ་ལྔ་བྱས་པ་ཡང་བར་དོར་སངས་མི་རྒྱ་བ་མི་སྲིད་དོ། ། འདི་དག་ནི་ཤ་ཝ་རི་པས། ཡེ་ཤེས་མགོན་པོའི་སྤྱི་གཙུག་ཏུ། །
དབང་གི་རྒྱལ་པོ་བསྒོམས་བྱས་ནས། ། འོད་ཟེར་གཟི་བརྗིད་ལྡན་པར་བསམ། ། དབྱེ་བ་མེད་པར་གསོལ་བཏབ་ན། ། སངས་རྒྱས་ལོ་ཟླས་འགྲུབ་པར་འགྱུར། ། བླ་མ་མགོན་པོ་དབྱེར་མེད་འདི། ། མི་རབས་བདུན་ལས་མ་སྤེལ་ཤིག ། ཡེ་ཤེས་མགོན་པོ་མྱུར་བྱོན་ནས། ། བདག་འདྲ་ཤ་ཝ་རི་པ་ལ། ། ལན་གསུམ་བར་དུ་གསུང་ནས་ཀྱང་། ། བཀའ་རྒྱས་བཏབ་ནས་མཁའ་ལ་གཤེགས།
ཨེ་མ་ངོ་མཚར་རྨད་ཀྱི་ཆོས། ། ཆིག་བརྒྱུད་དག་ལས་མ་སྤེལ་ཅིག ། ཞེས་གསུངས་པའི་ཉམས་ལེན་ཉིང་ཁུའི་ཆོས་སྐོར་གྱི་ཡན་ལག་གི་ཆོས་སྐོར་ལ། བླ་མ་མགོན་པོ་དབྱེར་མེད་དུ་སྒྲུབ་པའི་མན་ངག་འདི་ཡང་། ལུང་སྟོང་སྨྱོན་པ་རང་གི་མྱོང་བ་དང་སྦྱར་ཏེ། གནས་མཆོག་རི་བོ་ཆེར་སྦྱར་བའོ། ། རྗེས་གནང་དང་མན་ངག་མ་ཐོབ་པ་ལ་མི་སྟོན་ནོ། ༈ །མགོན་དཀར་གྱི་བསྟོད་པ་བཞུགས་སོ། ༄༅། །མགོན་པོ་ཡིད་བཞིན་ནོར་བུ་ལ་ཕྱག་འཚལ་ལོ། ཕྱོགས་བཅུ་དུས་གསུམ་སངས་རྒྱས་ཐམས་ཅད་ཀྱི། །
ཐུགས་རྗེ་གཅིག་བསྡུས་རྗེ་བཙུན་སྤྱན་རས་གཟིགས། ། དེ་ཡི་སྤྲུལ་པ་ཕྱག་དྲུག་མགོན་པོ་ལ། ། ལུས་ངག་ཡིད་གསུམ་དང་བས་ཕྱག་འཚལ་ལོ། ། བཅོམ་ལྡན་ཡིད་བཞིན་ནོར་བུ་ཐུགས་རྗེ་ཅན། ། སྐུ་མདོག་གངས་རི་ལྟ་བུར་འོད་ཟེར་འཕྲོ། ། ཞལ་ཅིག་ཕྱག་དྲུག་ཞབས་གཉིས་ནོར་བདག་མནན། ། འགྲོ་བའི་དབུལ་བ་སེལ་ལ་ཕྱག་འཚལ་ལོ། ། ཕྱག་གཡས་དང་པོ་རྡོ་རྗེ་གྲི་གུག་བསྣམས། ། བར་པས་ཡིད་བཞིན་ནོར་བུས་དགོས་འདོད་སྟེར། ། ཐ་མ་ཌཱ་རུས་མཁའ་འགྲོ་དབང་དུ་སྡུད། །
ཁམས་གསུམ་དབང་དུ་སྡུད་ལ་ཕྱག་འཚལ་ལོ། ། གཡོན་པ་རིན་ཆེན་བུམ་པ་སྐུ་ལ་རྟེན། ། བར་པ་རྩེ་གསུམ་ཁམས་གསུམ་མ་ལུས་སྒྲོལ ། ཐ་མ་ལྕགས་ཀྱུས་ངན་སོང་གནས་ནས་འདྲེན། ། མགོན་པོ་ཐུགས་རྗེ་ཅན་ལ་ཕྱག་འཚལ་ལོ། ། སྐུ་སྟོད་རིན་ཆེན་རྒྱན་གྱིས་རྣམ་པར་བརྒྱན། ། སྐུ་སྨད་རིན་ཆེན་ཟར་བུས་རྣམ་པར་མཛེས། ། ཕྱག་ཞབས་ཐམས་ཅད་རིན་ཆེན་ནོར་བུས་བརྒྱན། ། འགྲོ་བའི་རེ་འདོད་སྐོང་ལ་ཕྱག་འཚལ་ལོ། ། ཁྱོད་ནི་ཡིད་ལ་དྲན་པ་ཙམ་གྱིས་ཀྱང་། །
དེ་ཡི་མོད་ལ་དབུལ་ཕོངས་སྡུག་བསྔལ་སེལ། ། འགྲོ་བའི་རེ་འདོད་ཚུལ་བཞིན་སྐོང་མཛད་པའི། ། ཡིད་བཞིན་ནོར་བུ་ཁྱོད་ལ་བདག་བསྟོད་དོ། ། མགོན་པོ་ཁྱོད་ལ་མཆོད་ཅིང་གུས་བཏུད་ནས། ། ཇི་སྲིད་བྱང་ཆུབ་མ་ཐོབ་བར་དུ་ཡང་། ། མགོན་པོ་ཁྱོད་ཀྱི་ཐུགས་རྗེས་རབ་བཟུང་ནས། ། བྱང་ཆུབ་སྒྲུབ་པའི་མཐུན་རྐྱེན་སྒྲུབ་པར་མཛོད། ། དེ་ཡི་དགེ་བས་བདག་ཀྱང་ཁྱེད་བཞིན་དུ། ། འགྲོ་བའི་རེ་འདོད་ཚུལ་བཞིན་བསྐོང་བ་དང་། ། སེམས་ཅན་སངས་རྒྱས་ས་ལ་འགོད་པ་ཡི། །
འགྲོ་བའི་དོན་ལ་མཐུ་དང་ལྡན་པར་མཛོད། ། མགོན་པོ་ཡིད་བཞིན་ནོར་བུ་ལ་བསྟོད་པ་དགོས་འདོད་ཀུན་འབྱུང་་་་་་མཁས་གྲུབ་ཁྱུང་པོ་རྣལ་འབྱོར་གྱིས་མཛད་པའོ་ཞེས་བྱ་བ་རྫོགས་སོ།། །། སརྦ་མངྒ་ལཾ།། །། བཀྲ་ཤིས་པར་གྱུར་ཅིག། །། དགེའོ།། །། PAGE * MERGEFORMAT 2 ངག་དབང་ཀུན་དགའ་བཀྲ་ཤིས། འཁྲུངས་རབས་ལ་ཅུང་ཟད་བསྔགས་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
