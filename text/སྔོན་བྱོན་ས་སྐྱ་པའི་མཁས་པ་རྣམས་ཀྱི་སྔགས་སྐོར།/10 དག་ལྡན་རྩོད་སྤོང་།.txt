སྔོན་བྱོན་ས་སྐྱ་པའི་མཁས་པ་རྣམས་ཀྱི་སྔགས་སྐོར།
པོད ༡༠
དག་ལྡན་རྩོད་སྤོང་།
༄༅། །དག་ལྡན་རྩོད་སྤོང་བཞུགས་སོ།། ན་མོ་གུ་རུ་བྷྱེ། མཐུ་སྟོབས་དབང་ཕྱུག་དཔལ་ལྡན་བིརྺ་པ། ། རྟག་ཏུ་གཞན་དོན་མཛད་ལ་མགོས་ཕྱག་འཚལ། ། དཔལ་ལྡན་ངན་པར་གྲགས་པའི་ཞབས་པད་ལ། ། གུས་པས་ཕྱག་འཚལ་བརྩེ་བས་གཟུང་དུ་གསོལ། ། མགོན་པོ་ཁྱོད་ཀྱི་ཐུགས་དང་བདག་གི་སེམས། ། དབྱེ་བ་མེད་པར་བྱིན་གྱིས་བརླབ་ཏུ་གསོལ། ། གཉིས་པ་རྒྱུད་ཀྱི་བཤད་པ་དངོས་ལ། རྗེ་བཙུན་ཆེན་པོ་གྲགས་པ་རྒྱལ་མཚན་གྱིས་མཛད་པའི་བརྟག་པ་གཉིས་པའི་རྣམ་པར་བཤད་པ་དག་ལྡན་ཞེས་བྱ་བ་ལ།
གཞན་དག་གིས་གཞན་དུ་བཏགས་པ་སྤང་བར་བྱ་བའི་ཕྱིར་འདི་བྲི་བར་བྱའོ། ། དེ་ལ་སྤྱིའི་དོན་བསྟན་པར། བསྟན་བཅོས་དེ་ཉིད་འདུས་པ་ལས། དབང་པོའི་ཁྱད་པར་ལ། ཁ་ཅིག་དག་ཐུན་མོང་གི་རྒྱུད་སྦྱངས་ནས་འཇུག་པ་དང་། སྐལ་བ་དང་ལྡན་པ་མ་སྦྱངས་ཀྱང་འཇུག་པ་གཉིས་སུ་འབྱེད་པ་ནི་མི་རིག་སྟེ། ཐེག་པ་ཐུན་མོང་བའི་རྒྱུད་མ་སྦྱངས་པར་རྡོ་རྗེ་ཐེག་པ་ལ་ཅིག་ཅར་འཇུག་པ། འཕགས་པ་ལྷས་སྤྱོད་པ་བསྡུས་པ་ལས་བཀག་པའི་ཕྱིར་རོ། ། ཞེས་གསུངས་སོ། ། དེ་ནི་མ་ཡིན་ཏེ།
སྐྱེ་བ་འདིར་ཐུན་མོང་གི་ཐེག་པ་ལ་མ་སྦྱངས་པ་དང་། སྦྱངས་པའི་དབང་གིས་རིམ་གྱི་པ་དང་ཅིག་ཅར་བར་འཇོག་པ་ཡིན་གྱི། ཐུན་མོང་བ་ལ་གཏན་མ་སྦྱངས་པར་འཇུག་ཏུ་རུང་བར་བཞེད་པ་མ་ཡིན་པའི་ཕྱིར་རོ། ། ཡང་བསྟན་བཅོས་དེ་ཉིད་འདུས་པ་ལས། ཁ་ཅིག་དག དབང་རིམ་གྱིས་བསྐུར་བ་དང་། ཅིག་ཅར་དུ་བསྐུར་བ་གཉིས་སུ་བྱེད་པ་ནི་མི་རིགས་ཏེ། དབང་བཞི་ནི་རིམ་གྱིས་བསྐུར་བས་ཁྱབ་པའི་ཕྱིར་རོ། ། ཞེས་གསུངས་སོ། ། དེ་ཡང་མ་ཡིན་ཏེ།
ཆོ་གའི་རྒྱུན་གཅིག་ལ་དབང་བཞི་རྫོགས་པར་བསྐུར་བ་དང་། མི་བསྐུར་བས་ཅིག་ཅར་བ་དང་། རིམ་གྱིས་པར་བཞེད་པ་མ་རྟོགས་པར་ཟད་པའི་ཕྱིར་རོ། ། ཡང་བསྟན་བཅོས་དེ་ཉིད་འདུས་པ་ལས། གྲོལ་བར་བྱེད་པ་ལ་ཁ་ཅིག་དག དང་པོར་ལྟ་བ་བསྟན། དམ་ཚིག་ནི་རྗེས་ཉིད་དུ་སྟོན་ནོ། ། ཞེས་ཟེར་རོ། ། དེ་ནི་མ་ཡིན་ཏེ། དབང་བསྐུར་མ་ཐག་དམ་ཚིག་ལ་སློབ་པར་གསུངས་པའི་ཕྱིར་རོ། །
ཞེས་གསུངས་སོ། ། དེ་ཡང་མ་ཡིན་ཏེ། དང་པོར་ལྟ་བ་སྟོན་པ་ཁོ་ན་ཁས་བླངས་པ་མེད་པའི་ཕྱིར་དང་། གང་ཟག་གི་དབང་པོའི་རིམ་པས་ལྟ་བ་ཐོག་མར་སྟོན་པ་ཡང་ཡོད་པར་བཞེད་པས། དེ་གཞན་ཐམས་ཅད་ལ་མ་ཁྱབ་པའི་ཕྱིར་དང་། རྒྱུད་འདིར། ཕྱི་ནས་དེ་ཉིད་ཡང་དག་བཤད། ། རྣམ་དག་ཡེ་ཤེས་གཟུགས་ཅན་དང་། ། འཁོར་བ་རྣམ་པར་རྟོག་པ་ལ། ། ཁྱད་པར་ཅུང་ཟད་ཡོད་མ་ཡིན། །
ཞེས་དབང་བསྐུར་བའི་དེ་མ་ཐག་ལྟ་བ་སྟོན་པ་ཡང་གསུངས་པའི་ཕྱིར་རོ། ། ཡང་བསྟན་བཅོས་དེ་ཉིད་འདུས་པ་ལས། དེ་ལྟ་བུའི་ལམ་གྱི་ཡན་ལག་ལས། ཁ་ཅིག་ནི་བཟླས་པ་དང་། གཏོར་མ་ལ་སོགས་པ་དྲུག་ཡིན་ནོ། ། ཞེས་ཟེར་རོ། ། དེ་ནི་མ་ཡིན་ཏེ། མཆོད་བསྟོད་ལ་སོགས་པ་ལ་ཡང་། ལམ་གྱི་ཡན་ལག་ཡིན་པས་མ་ཚང་བའི་ཕྱིར་རོ། ། འོ་ན་ཇི་ལྟར་ཞེ་ན།
རྗེས་སྤྱོད་ལ་བརྒྱད་ལས། དག་པ་ནི། དང་པོའི་དགུ་པ་དང་། ལྔ་པ་དང་། ཕྱི་མའི་གསུམ་པའི་ཆས་བསྟན་ཏོ། ། བཟླས་པ་ནི། དང་པོའི་གཉིས་པ་དང་། ཕྱི་མའི་ལྔ་པ་དང་། དགུ་པ་དང་། བཅུ་པ་རྣམས་ཀྱིས་བསྟན་ཏོ། །
མཆོད་པ་ནི། དང་པོའི་གསུམ་པ་དང་། ཕྱི་མའི་དང་པོའི་ཆ་དག་གིས་བསྟན་ཏོ། ། གཏོར་མ་ནི། དང་པོའི་གཉིས་པ་དང་། ཕྱི་མའི་བཞི་པའི་ཆས་བསྟན་ཏོ། ། སྦྱིན་སྲེག་ནི། ཕྱི་མའི་དང་པོའི་ཆས་བསྟན་ཏོ། ། ཁ་ཟས་ཀྱིས་རྣལ་འབྱོར་ནི། ཚོགས་འཁོར་དང་སྦྱིན་སྲེག་ཏུ་འདུའོ། །
ཚོགས་འཁོར་ནི། དང་པོའི་བདུན་པ་དང་། ཕྱི་མའི་གསུམ་པ་དང་། བདུན་པའི་ཆས་བསྟན་ཏོ། ། རབ་གནས་ཀྱང་དེ་བཞིན་ནོ། ། བདུན་ཚིགས་ནི། བཤད་པའི་རྒྱུད་ཀྱིས་ཁ་བསྐང་ངོ་། ། ལས་ཚོགས་ནི། དང་པོའི་ལེའུ་གཉིས་པ་དང་། བཅུ་གཅིག་པ་དང་།
ཕྱི་མའི་དགུ་པའི་ཆ་རྣམས་ཀྱིས་བསྟན་ཏོ། ། རྣལ་འབྱོར་ལྷག་མ་ནི། བཤད་པའི་རྒྱུད་ཀྱིས་ཁ་བསྐང་ངོ་། ། ཞེས་གསུངས་སོ། ། དེ་ལ་དག་པ་མི་འཐད་དེ། མཆོད་བསྟོད་ཡིན་ན་ལམ་གྱི་ཡན་ལག་ཡིན་པས་ཁྱབ་པའི་ཕྱིར་དང་། ལམ་གྱི་ཡན་ལག་གི་སྐབས་སུ་བྱེད་པ་དང་། ལམ་གྱི་ཡན་ལག་ཡིན་ན་དངོས་གཞིའི་སྐབས་སུ་བྱེད་པས་དངོས་གཞིར་འགྱུར་བའི་ཕྱིར་དང་། སྐབས་འདིར་དྲུག་ཏུ་བྱེད་པ་ནི། རྣལ་འབྱོར་བཅུའི་དབང་དུ་བྱེད་པ་མ་ཡིན་པའི་ཕྱིར་རོ། །
བཞག་པ་མི་འཐད་དེ། དག་པ་རྗེས་སྤྱོད་དུ་བྱེད་པའི་རྒྱུ་མཚན་མེད་པའི་ཕྱིར་དང་། རྗེས་སུ་སྤྱོད་ཀྱི་སྐབས་སུ་བྱེད་པས་རྗེས་སྤྱོད་དུ་མི་འགྲུབ་པའི་ཕྱིར་དང་། དང་པོའི་གསུམ་པ་དང་། ཕྱི་མའི་དང་པོའི་ཆ་དག་གིས་བསྟན་པའི་མཆོད་པ་ནི། ཚོགས་ཤིང་དང་། རབ་གནས་ཀྱིས་ལྷ་མཆོད་པའི་མཆོད་པ་ཡིན་པའི་ཕྱིར་དང་། དེ་དག་ཀྱང་ཡན་ལག་སོ་སོར་བགྲང་ན། རབ་གནས་ཀྱི་ལྷ་ལ་ཡེ་ཤེས་པ་བཅུག་པ་སོགས་ཀྱང་། ཡན་ལག་སོ་སོར་བགྲང་དགོས་པར་འགྱུར་བའི་ཕྱིར་དང་།
བསྟོད་པ་ཁྱེད་རང་གིས་ཆད་པའི་ཕྱིར་དང་། ཁ་ཟས་ཀྱི་རྣལ་འབྱོར་བགྲང་ན། ཉལ་ལྡང་གི་རྣལ་འབྱོར་སོགས་ཀྱང་བགྲང་བར་རིག་པའི་ཕྱིར་དང་། རྣལ་འབྱོར་ལྷག་མ་བཤད་རྒྱུད་ཀྱིས་ཁ་བསྐོང་བར་འདུས་ན། ཉལ་ལྡང་གི་རྣལ་འབྱོར་བླ་མའི་མན་ངག་གིས་སྦྱར་བ་ཡིན་གྱི་བཤད་རྒྱུད་ལས་འབྱུང་བ་ཡང་མ་ཡིན་པའི་ཕྱིར་དང་། ཁ་ཟས་ཚོགས་འཁོར་དུ་འདུ་བས་མི་བགྲང་ན། ཉལ་ལྡང་སོགས་གང་དུ་འདུ་བ་མ་བརྗོད་པས་མཆོད་དགོས་པའམ། ཡང་ན་བརྒྱད་དུ་མ་ངེས་པར་འགྱུར་བའི་ཕྱིར་དང་། རྩ་རྒྱུད་འདིར་མ་བཤད་པས་མི་བགྲང་ན། བདུན་ཚིགས་བགྲང་བ་བཞད་གད་ཡིན་པའི་ཕྱིར་དང་།
བདུན་ཚིགས་མི་བགྲང་ན་འདིར་གྲངས་ལ་སྨྲོས་པ་དོན་མེད་པའི་ཕྱིར་དང་། གྲངས་ལ་མི་བགྲང་ཡང་བཤད་རྒྱུད་དུ་བཤད་པས་སྨྲོས་པ་ཡིན་ན། རྗེས་ཆགས་ཀྱི་རྣལ་འབྱོར་ཀྱང་སྨྲོས་པར་རིགས་པའི་ཕྱིར་དང་། བརྒྱད་ལ་དགུའམ་བཅུ་སྨྲོས་པས། གྲངས་ཀྱིས་ཡིད་བརྟན་ཡང་མི་སྣང་བའི་ཕྱིར་དང་། བཤད་རྒྱུད་དུ་བཤད་པ་རྣམས་འདིར་མ་བགྲངས་པའི་ངེས་པ་མི་སྣང་བས། ལྷག་མ་བཤད་རྒྱུད་ཀྱིས་ཁ་སྐོང་བར་བཞེད་པ་ལ་ཡང་རྒྱུ་མཚན་ཅི་ཡང་མེད་པའི་ཕྱིར་རོ། ། བོད་ཀྱི་འཁྲུལ་སྤོང་མཁན་པོས་བྱས་པའི་རྩ་རྒྱུད་ཀྱི་ཊཱིཀྐ་རྡོ་རྗེ་མཁའ་འགྲོ་མ་རྣམས་ཀྱི་གསང་བའི་མཛོད་ལས། བླ་མ་སྔ་རབས་པ་ཕལ་ཆེ་བ་ཞིག་རྒྱུད་འདིར་ལམ་ལ་འཇུག་པའི་ཚུལ་རྣམ་པ་གཉིས་ཏེ། སྐལ་ལྡན་རིམ་གྱིས་འཇུག་པ་དང་།
སྐལ་ལྡན་ཅིག་ཅར་དུ་འཇུག་པའོ། ། དང་པོ་ནི། བརྟག་པ་ཕྱི་མའི་ལེའུ་བརྒྱད་པ་ལས། སྐལ་མེད་སེམས་ཅན་གདུལ་དཀའ་བ། ། གང་གིས་འདུལ་བར་འགྱུར་བ་ལགས། ། བཅོམ་ལྡན་འདས་ཀྱིས་བཀའ་སྩལ་པ། ། དང་པོར་གསོ་སྦྱོང་སྦྱིན་པར་བྱ། ། དེ་རྗེས་བསླབ་པའི་གནས་བཅུ་སྦྱིན། ། དེ་ནས་བྱེ་བྲག་སྨྲ་བ་བསྟན། ། གདོལ་མ་སྙིགས་མ་མཁན་ལ་སོགས། །
གསོད་དོན་དོན་དུ་སེམས་པ་པོ། ། དེ་རྣམས་ཀྱེ་རྡོར་རྗེ་ཤེས་ན། ། འགྲུབ་འགྱུར་འདི་ལ་ཐེ་ཚོམ་མེད། ། ཅེས་གསུངས་པ་དང་། གཉིས་པ་ཡང་དེ་ཉིད་འདུས་པ་ལས། བཅོམ་ལྡན་རྡོ་རྗེ་དབྱིངས་ཀྱི་དཀྱིལ་འཁོར་དུ་འཇུག་པ་ལ་སྣོད་དང་སྣོད་མ་ཡིན་པ་རྟགས་མི་འཚལ་ལོ། ། ཞེས་གསུངས་པས་བསྟན་པས། ཐོག་མ་ནས་དབང་བསྐུར་ཏེ་འཇུག་པ་ཡིན་ནོ། ། དེ་འདྲ་བའི་གདུལ་བྱ་གཉིས་པ་ཡང་། དབང་ཅིག་ཆར་དུ་བསྐུར་བ་དང་།
རིམ་གྱིས་བསྐུར་བ་གཉིས་ལས། རིམ་གྱིས་བསྐུར་ན། ཐོག་མར་བུམ་དབང་བསྐུར། དེ་ནས་བསྐྱེད་རིམ་ཡན་ལག་དང་བཅས་པ་བསྟན་ནས་སློབ་ཏུ་གཞུག དེ་ནས་མཆོག་དབང་གསུམ་བསྐུར་ཏེ། དེ་རྗེས་ལྟ་བ་བསྟན། དེ་ནས་རྫོགས་རིམ་འཁོར་བཅས་བསྟན་ནས། རིམ་གྱིས་སློབ་ཏུ་གཞུག དབང་ཅིག་ཆར་དུ་བསྐུར་ན། ཐོག་མར་དབང་བཞི་རྒྱུན་གཅིག་ལ་བསྐུར།
དེ་ནས་དང་པོར་རྟོགས་པའི་ལྟ་བ་བསྟན་ནས། དེ་ནས་ལམ་ཐམས་ཅད་བླ་ན་མེད་པའི་བྱང་ཆུབ་ཏུ་འགྱུར་བར་བྱས་ནས། དེ་ནས་རིམ་གཉིས་སྤྱོད་པ་དང་། ཉེ་རྒྱུ་དང་བཅས་པའི་ལམ་གྱི་གཙོ་བོ་རྣམས་སྟོན་པ་ཡིན་ནོ། ། ཞེས་འཆད་དོ། ། སྐལ་ལྡན་ཅིག་ཆར་དུ་འཇུག་པ་ཞེས་བྱ་བའི་གདུལ་བྱ་དེ་སྔགས་ལ་འཇུག་པའི་ཚེ་རབས་དེའམ། དེ་ལས་གཞན་པའི་ཚེ་རབས་སུ་འཁོར་བ་སྤྱི་ལ་དམིགས་པའི་ངེས་འབྱུང་དང་། སྐྱབས་འགྲོ་དང་། ལས་འབྲས་ལ་ཡིད་ཆེས་ཀྱི་དད་པ་དང་། སྙིང་རྗེ་ཆེན་པོ་དང་།
དེས་དྲངས་པའི་ཐེག་པ་ཆེན་པོའི་ཆོས་ཐམས་ཅད་ཀྱི་རྩ་བ་སྨོན་པ་དང་། འཇུག་པའི་ཚུལ་ལ་སོགས་པར་སྨྲ་བ་ཉམས་སོ། ། གཉིས་པ་ལྟར་ན། དེ་དག་སྔར་མ་སྦྱངས་ཤིང་མ་བསྐྱེད་ཀྱང་དབང་བསྐུར་བའི་སྔོན་དུ་བླ་མས་ཚིག་འགའ་ཞིག་བཤད་ནས། སྐྱབས་འགྲོ་དང་སེམས་བསྐྱེད་སོགས་ཀྱི་ཚིག་གི་རྗེས་བཟློས་བྱས་པ་ཙམ་གྱིས་སྐྱེ་བར་འདོད་དམ། དེ་འདྲ་བྱེད་མི་དགོས་པར་རང་འཁྲུངས་སུ་འབྱུང་བའམ། དེ་རྒྱུད་ལ་མ་སྐྱེས་ཀྱང་དབང་བསྐུར་བའི་རིམ་གཉིས་ལ་བསླབ་པས་ཆོག་པར་གང་ཡིན། དང་པོ་ལྟར་ན་ལྟ་བ་དང་བསྐྱེད་རྫོགས་ལ་སོགས་པའི་ལམ་ཐམས་ཅད་བསྒོམ་མི་དགོས་པར་བླ་མས་དབང་བསྐུར་བའི་རྗེས་སུ་ཚིག་འགའ་ཞིག་བསྟན་པ་ཙམ་གྱིས་སྐྱེ་བར་འགྱུར་ཏེ། རྣམ་པ་ཀུན་ཏུ་མཚུངས་སོ། ། བླ་མས་བཤད་ཅིང་རྗེས་ཟློས་བྱེད་པའི་ཚེ།
སེམས་ཅན་རྣམས་སྙིང་རྗེ་སྙམ་པ་དང་། སངས་རྒྱས་ཐོབ་པར་བྱ་སྙམ་པའི་བློ་དུང་བ་རེ་བྱས་པ་ཙམ་གྱིས་སྙིང་རྗེ་དང་སེམས་བསྐྱེད་སོགས་རྣལ་མ་སྐྱེས་པའི་གོ་ཆོད་ན། བླ་མས་ལྟ་བ་དང་རིམ་གཉིས་སོགས་ཀྱི་ཚིག་འགའ་ཞིག་བཤད་པའི་ཚེ་སྟོང་པ་འདི་ཡིན་སྙམ་པ་དང་། རྡོ་རྗེ་འཆང་ངོ་སྙམ་པ་དང་། བདེ་སྟོང་གི་ཡེ་ཤེས་རྒྱུད་ལ་སྐྱེས་སོ་སྙམ་པ་སོགས་དུང་བ་རེ་བྱས་པས་ལམ་དེ་དག་རྒྱུད་ལ་སྐྱེས་པར་འགྱུར་རོ། ། དེ་ནི་གོ་བ་རྐྱང་པ་ཡིན་གྱི། མྱོང་བ་མ་ཡིན་ནོ་ཞེ་ན། སྔ་མ་ལ་ཡང་ཀུན་ཏུ་མཚུངས་ཏེ། སྙིང་རྗེ་དང་སེམས་བསྐྱེད་ཀྱི་མྱོང་བ་སྐྱེས་པ་ལ། ཚད་ཇི་ཙམ་ཞིག་དགོས་པ་བློ་ཁ་ཕྱོགས་པར་གྱིས་ཤིག
སེམས་བསྐྱེད་སོགས་དེ་དག་རྒྱུ་མེད་པར་རང་འཁྲུངས་སུ་བྱུང་ན་རིམ་གཉིས་དང་སངས་རྒྱས་ཀྱི་བར་ཐམས་ཅད་རང་འཁྲུངས་སུ་ཅིའི་ཕྱིར་མི་འབྱུང་ཞིང་། དངོས་པོ་ཐམས་ཅད་རྒྱུ་མེད་དུ་ཅིའི་ཕྱིར་མི་སྐྱེ། ཐེག་ཆེན་སེམས་བསྐྱེད་རྒྱུད་ལ་མ་སྐྱེས་ཀྱང་ལམ་གཞན་བསྒོམས་པས་འཚང་རྒྱ་བར་འདོད་ན་ནི། དེ་ལྟ་བུའི་ཐེག་ཆེན་པ་ཤིན་ཏུ་ཡ་མཚན་ནོ། ། དེ་འདྲ་བའི་ཅིག་ཅར་དུ་འཇུག་པ་རུང་ན་ནི། དབང་མ་བསྐུར་བར་རིམ་གཉིས་བསྒོམ་པ་སོགས་ཀྱང་ཅིའི་ཕྱིར་མི་རུང་། རྫུ་འཕྲུལ་དེ་འདྲ་གཉིས་ཡོད་པར་རྒྱུད་འདིའི་འགྲེལ་པ་ཁུངས་ཐུབ་དང་། རྒྱ་གར་གྱི་ཚད་ལྡན་སུས་ཀྱང་མ་བཤད་ལ། ཕྱག་ན་རྡོ་རྗེ་དབང་བསྐུར་བའི་རྒྱུད་ལས། བྱང་ཆུབ་སེམས་དཔའ་སེམས་དཔའ་ཆེན་པོའི་གཟུངས་སྔགས་ཆེན་པོའི་དཀྱིལ་འཁོར་དུ་རྒྱ་ཆེ་བ་འདི་དང་།
ཤིན་ཏུ་ཟབ་པ་འདི་དང་། གཏིང་དཔག་དཀའ་བ་དང་། གསང་བ་ལས་ཀྱང་ཆེས་གསང་བ། སེམས་ཅན་སྡིག་པ་ཅན་རྣམས་ལ་བསྟན་དུ་མི་རུང་བ་འདི་ནི་ལག་ན་རྡོ་རྗེ་ཁྱོད་ཀྱིས་དཀོན་པ་ཞིག་སྨྲས་ཏེ། འདི་ནི་སྔོན་མ་ཐོས་ན། སེམས་ཅན་ཇི་ལྟ་བུ་དག་ལ་བཤད་པར་བྱ། ལག་ན་རྡོ་རྗེས་སྨྲས་པ། འཇམ་དཔལ་གང་དག་བྱང་ཆུབ་ཀྱི་སེམས་བསྒོམ་པ་ལ་ཞུགས་པ་དང་། གང་གི་ཚེ་དེ་དག་གིས་སེམས་གྲུབ་པར་གྱུར་པ་དེའི་ཚེ། འཇམ་དཔལ་བྱང་ཆུབ་སེམས་དཔའི་སྤྱོད་པ་ལ་གསང་སྔགས་ཀྱི་སྒོར་སྤྱོད་པའི་བྱང་ཆུབ་སེམས་དཔའ་དེ་དག
ཡེ་ཤེས་ཆེན་པོས་དབང་བསྐུར་བའི་གཟུངས་སྔགས་ཀྱི་དཀྱིལ་འཁོར་དུ་བཞུགས་པར་བྱའི། གང་དག་གིས་བྱང་ཆུབ་ཀྱི་སེམས་རྫོགས་པར་མི་འགྱུར་བ་དེ་དག་ནི་བཞུགས་པར་མི་བྱ་སྟེ། དེ་དག་ནི་དཀྱིལ་འཁོར་ཡང་ལྟར་མི་གཞུག་གོ ། དེ་དག་ལ་ནི་ཕྱག་རྒྱ་དང་གསང་སྔགས་ཀྱང་བསྟན་པར་མི་བྱའོ། ། ཞེས་དང་། རྡོ་རྗེ་སློབ་མས་ལམ་ལ་སློབ་པའི་རིམ་པ་ཤེས་པར་འདོད་ནས་དྲི་བའི་ཚུལ། སྤྱོད་བསྡུས་ལས། རྫོགས་པའི་གོ་རིམ་གྱིས་ཏིང་ངེ་འཛིན་ལ་སློབ་པ་ན། གོ་རིམ་ཇི་ལྟ་བ་བཞིན་དུ་བསླབ་པར་བགྱིའམ། ཡང་ན་བླ་མའི་མན་ངག་ཙམ་གྱིས་དེ་དག་སྐད་ཅིག་ཙམ་གྱིས་སོ་སོར་སྣང་བར་བགྱི་ཞེས་གསུངས་ནས།
དེའི་ལན་དུ། རྡོ་རྗེ་སློབ་དཔོན་གྱིས་སྨྲས་པ། རིམ་གྱིས་འཇུག་པས་བསླབ་པར་བྱའི། ཅིག་ཆར་ནི་མ་ཡིན་ནོ། ། ཞེས་གསུངས་ཤིང་། རིམ་གྱིས་འཇུག་ཚུལ་ཡང་དེ་ཉིད་ལས། དེའི་རིམ་པ་ཡང་འདི་ཡིན་ཏེ། ཐོག་མ་ཉིད་དུ་ནི་སངས་རྒྱས་ཀྱི་ཐེག་པའི་བསམ་པ་ལ་བསླབ་བོ། ། གང་གི་ཚེ་སངས་རྒྱས་ཀྱི་ཐེག་པའི་བསམ་པ་ལ་སློབ་པར་འགྱུར་བ་དེའི་ཚེ། ཐེག་པ་གསར་པ་དྲན་པ་གཅིག་པའི་ཏིང་ངེ་འཛིན་ལ་བསླབ་བོ། །
ཞེས་སོགས་རྒྱས་པར་གསུང་པ་ལ་སོགས་པ། རྒྱུད་རྒྱ་གཞུང་ཚད་ལྡན་དུ་མ་ཞིག་དང་འགལ་བ་ལ་སོགས་པའི་ཉེས་པའི་ཚོགས་མཐའ་ཡས་པ་གཅིག་ཡོད་ལ། དེ་ཉིད་འདུས་པའི་ལུང་དེས། དབང་མི་བསྐུར་བར་དཀྱིལ་འཁོར་དུ་འཇུག་པ་ཙམ་ཞིག་བྱེད་པ་ལ་དེ་ལྟར་གསུངས་པ་ཡིན་པས། ལམ་ལ་ཅིག་ཅར་འཇུག་པའི་ཤེས་བྱེད་དུ་འབྲེལ་ཅུང་ཟད་ཀྱང་མེད་ཅིང་། དབང་བསྐུར་བ་ལ་སྣོད་དང་ལྡན་མི་ལྡན་བརྟག་མི་དགོས་པར་གསུང་པ་ཡིན་ན། དབང་བསྐུར་བྱའི་གདུལ་བྱ་ལ། སྐལ་བ་དང་ལྡན་མི་ལྡན་གཉིས་དང་། དེ་ལ་འཇུག་ཚུལ་མི་འདྲ་བ་གཉིས་བྱེད་དགོས་པར་སྨྲས་པ་དང་དངོས་སུ་འགལ་ལ། དགོས་པའི་ཤེས་བྱེད་དུ་མི་དགོས་པར་སྟོན་པའི་ལུང་འདྲེན་པ་ཆེས་ཡ་མཚན་ནོ། །
སྔགས་བླ་མེད་ཀྱི་ཆེད་དུ་བྱ་བའི་གདུལ་བྱ་ནི། ཕར་ཕྱིན་གྱི་ཐེག་པ་ཆེན་པོའི་ཆེད་དུ་བྱ་བའི་གདུལ་བྱ་དབང་པོ་རྣོ་ཤོས་ལས་ཀྱང་ཆེས་རྣོ་ཤོས་ཡིན་ཞིང་། ཐེག་པ་ཆེན་པོའི་རིགས་ཀྱི་ནུས་པ་མཆོག་ཏུ་གྱུར་པ་ཡིན་པའི་ཕྱིར། ཐོག་མར་དབུ་མའི་ལྟ་བ་བསྟན་དུ་མི་རུང་བར། བྱེ་བྲག་སྨྲ་བའི་ལྟ་བ་ཐོག་མར་བསྟན་དགོས་པའང་མི་སྲིད་དོ། ། འདི་ལྟར་འདོད་པ་ནི། སྐལ་མེད་ཅེས་པའི་ཚིག་གིས་འཁྲུལ་གཞི་བྱས་པར་འདུག་ནའང་། རྒྱུད་འདིའི་འགྲེལ་པ་འགའ་ཞིག་གི་འགྱུར་ལ། སེམས་ཅན་གདུག་པ་འདུལ་དཀའ་བ། ། ཞེས་འབྱུང་བ་ལེགས་ཏེ།
སེམས་ཅན་གདུག་པ་ནི་སྙིགས་མ་ལྔ་བདོ་བའི་དུས་ཀྱིས་ཉོན་མོངས་ཤས་ཆེ་བའོ། ། གདུལ་དཀའ་བ་ནི། ཀུན་སྤྱོད་ལས། དུས་མཐར་གཞན་གྱིས་མི་འགྲུབ་སྟེ། ། ཞེས་པ་ལྟར་འདི་ལས་གཞན་གྱིས་མི་འདུལ་བའོ། ། སྐལ་མེད་ཡིན་ན་ནི། འགྲུབ་འགྱུར་འདི་ལ་ཐེ་ཚོམ་མེད། ། ཅེས་ཀྱང་གསུང་བར་མི་རིགས་ལ་དེ་འདྲ་བའི་གང་ཟག་ཚེ་འདིར་མཆོག་འགྲུབ་པའི་རང་བཞིན་ལྟ་བུ་ལ་ནི། མང་དུ་ཐོས་པའི་ཕ་རོལ་ཏུ་སོན་པ་དགོས་པར་དུས་འཁོར་རྒྱུད་འགྲེལ་དང་། སྒྲོན་གསལ་སོགས་ལས་གསུངས་ཤིང་།
དེ་ལ་ནི་མདོ་རྒྱུད་གཉིས་ཀའི་ཕ་རོལ་ཏུ་སོན་པ་དགོས་པས། དེ་ཐོས་པ་བྱེད་པའི་ཚེ་གང་ལ་སྦྱོང་བའི་གཞི་གསུངས་ཏེ། དེ་ཡང་དབུ་མ་བསྟན་གྱིས་ནི། མདོའི་ཕྱོགས་ཀྱི་ཐེག་པ་ཆེ་ཆུང་ལ་མཁས་པར་བྱ་བ་དང་། དེ་ནས་གཉིས་ཀྱིས་ནི། སྔགས་ཀྱི་ཕྱོགས་ལ་མཁས་པར་བྱ་བ་བསྟན་ཏེ། དེ་ལྟར་ཐོས་པ་བྱེད་པའི་སྔགས་པ་ཁྱིམ་པ་དང་། རབ་ཏུ་བྱུང་བའི་རྟེན་གཉིས་ལས་དང་པོ་མཚོན་པ་ལ། གསོ་སྦྱོང་སྦྱིན་པར་བྱ་བ་དང་། གཉིས་པ་མཚོན་པར་བྱ་བ་ལ།
བསླབ་པའི་གནས་བཅུ་སྦྱིན་པ་གསུངས་སོ། ། གྲུབ་མཐའ་སྟོན་པ་ནི། གཙོ་བོར་བདག་མེད་པའི་ལྟ་བ་བསྟན་ལ་འབེབས་པའི་ཆེད་ཡིན་ཏེ། བླ་མེད་ཀྱི་རྒྱུད་སྡེར། ལྷན་སྐྱེས་ཀྱི་བདེ་བ་བསྐྱེད་པའི་གནད་དུ་མ་གསུང་པ་ནི། ཡུལ་ཅན་ཁྱད་པར་བ་བདེ་བ་ཆེན་པོས་དེ་ཁོ་ན་ཉིད་བསྒོམ་པའི་ཕྱིར་དུ་ཡིན་ལ། དེ་ཁོ་ན་ཉིད་ཀྱི་དོན་ཡང་། གྲུབ་མཐའ་སྨྲ་བ་གཞན་གསུམ་གྱིས་ཇི་ལྟར་བསྟན་ལ་ཕབ་པ་མ་ཤེས་ན་དྲང་དོན་དང་ངེས་དོན་གྱི་མདོ་སྡེ་རྣམས་ལས། ལྟ་བའི་རིམ་པ་དུ་མ་གསུངས་པ་དང་། གྲུབ་མཐའ་གོང་འོག་རྣམས་ཀྱིས་བདག་མེད་བསྟན་ལ་འབེབས་པའི་དགག་བྱ་ཕྲ་རགས་རྣམས་ཀྱིས་དམིགས་གང་ཡང་མི་ཕྱེད་ཅིང་།
དེ་ལྟར་ན་དབུ་མའི་ལྟ་བ་ཡང་ལེགས་པར་མི་རྟོགས་པས་བདེ་སྟོང་སྦྱོར་བའི་ལྟ་བ་སྒྲོ་འདོགས་ཆོད་པ་མི་རྙེད་པའི་ཕྱིར། དང་པོར་བྱེ་བྲག་སྨྲ་བ་བསྟན། ། ཞེས་སོགས་གསུངས་པ་ཡིན་ནོ། ། བསྐྱེད་རིམ་ལེགས་པར་རྒྱུད་སྡེ་ནས་གསུང་པ་བཞིན་བསྒོམ་ན་ནི། རྣམ་པ་ལྷའི་འཁོར་ལོ་ལ་རང་བཞིན་སྟོང་པ་ཉིད་དུ་བསྟན་ལ་ཕབ་ནས། ཟབ་གསལ་གཉིས་མེད་ལེགས་པར་བསྒོམ་དགོས་ཤིང་། ཐེག་པ་ཆེན་པོའི་རང་བཞིན་དབང་པོ་རྣོན་པོས་ནི། ལམ་ཐུན་མོང་བ་ལ་སྦྱོང་བའི་དུས་ཉིད་ནས་ལྟ་བ་མཐར་ཐུག་བསྟན་ལ་འབེབས་པ་དགོས་པའི་ཕྱིར། བསྐྱེད་རིམ་གྱིས་གོང་དུ་ལྟ་བ་མི་སྟོན་པ་དང་། ལྟ་བ་སྟོན་པའི་དུས་དབང་གོང་མ་བསྐུར་བའི་རྗེས་སུ་བྱེད་པ་གོ་རིམ་ཤིན་ཏུ་མ་ལེགས་སོ། །
དབང་ཐོབ་ནས་རིམ་གཉིས་བསྒོམ་པའི་སྔོན་དུ་རྒྱུད་ལ་ཐོས་བསམ་མཐའ་ཆོད་པར་བྱ་དགོས་ལ། དབང་གོང་མ་མ་ཐོབ་པར་རྒྱུད་དོན་རྫོགས་པར་ཉན་པ་ལ་མི་དབང་བའི་ཕྱིར། དབང་རིམ་ཅན་དུ་བསྐུར་བའི་ཚུལ་དེ་ཡང་ལེགས་པ་མ་ཡིན་ནོ། ། ཞེས་འཆད་དོ། ། དེ་དག་ནི་ཤིན་ཏུ་མི་རིགས་ཏེ། སྐྱེ་བ་གཞན་དུ་སྦྱངས་པས། སྐྱེ་བ་འདིར་མ་སྦྱངས་པར་སྣོད་དུ་རུང་བ་དང་། སྣོད་དུ་རུང་བའི་དོན་ཡང་སྔ་མར་སྦྱངས་པའི་སྟོབས་ཀྱིས་དབང་བསྐུར་བའི་ཚེ། རིམ་ཅན་འོག་མ་དག་ལ་སྦྱངས་པའི་ཡོན་ཏན་རྣམས་རྫོགས་པར་འགྱུར་བ་ལ་ཅིག་ཅར་བར་བཞེད་པ་མ་རྟོགས་པར་ཟད་པའི་ཕྱིར་དང་། ཅིག་ཅར་དང་།
རིམ་གྱིས་པ་ཞེས་པ་སྐྱེ་བ་འདིར་མ་སྦྱངས་པ་དང་། བཞེངས་པ་ལ་བཞེད་པས་རིམ་འཇུག་ཏུ་སོང་བའི་རྒྱུ་མཚན་མེད་པའི་ཕྱིར་དང་། ཁྱེད་རང་གིས་བརྟགས་པའི་འཇུག་ཚུལ་དེ་འདྲ་བ་གཉིས་ཡོད་པར། རྒྱུད་འདིའི་འགྲེལ་པ་ཁུངས་ཐུབ་དང་། རྒྱ་གར་གྱི་ཚད་ལྡན་སུས་ཀྱང་མ་བཤད་པ་ཇི་ལྟར་སྨྲས་པ་ལྟར་མ་ཡིན་པའི་ཕྱིར་དང་། དེ་ཉིད་འདུས་པའི་ལུང་གིས་དཀྱིལ་འཁོར་དུ་འཇུག་པ་ཙམ་ཞིག་བྱེད་པ་ལ། ལམ་འོག་མ་དག་ལ་མ་སྦྱངས་པར་ཡང་རུང་བར་ཤིན་ཏུ་འགལ་བར་བསྟན་ལ། སྐལ་དམན་ལ་ཡང་དེ་ལྟར་རུང་ན་སྐལ་ལྡན་ལ་འཇུག་ཅིང་དབང་བསྐུར་བ་ལྟ་སྨྲོས་ཀྱང་ཅི་དགོས། ཞེས་སྦྲེལ་བ་ཡིན་པས། རང་གི་བློ་ཡུལ་དུ་མ་བྱས་པ་རྒྱུ་མཚན་དུ་ཟད་པར་བྱས་པའི་ཕྱིར་དང་།
དེའི་ཕྱིར་དབང་བསྐུར་བ་ལ་སྣོད་དང་ལྡན་མི་ལྡན་བརྟག་མི་དགོས་པ་སོགས་ཀྱི་དཔྱད་པ་གྱི་ན་ཙམ་ཡིན་པའི་ཕྱིར་དང་། བླ་མེད་ཀྱི་ཆེད་དུ་བྱ་བའི་གདུལ་བྱ་ཡིན་ན། ཐོག་མར་བྱེ་བྲག་ཏུ་སྨྲ་བའི་ལྟ་བ་བསྟན་དགོས་པ་མི་སྲིད་ན། ཁྱེད་རང་གིས་བླ་མེད་ཀྱི་ཆེད་དུ་བྱ་བའི་གདུལ་བྱའི་དབང་དུ་བྱས་ནས། གྲུབ་མཐའ་སྨྲ་བ་གསུམ་གྱི་ལུགས་མ་ཤེས་ན་བདག་མེད་བསྟན་ལ་འབེབས་པའི་དགག་བྱའི་ཚད་མི་ཤེས་པས་དབུ་མའི་ལྟ་བ་ཡང་ལེགས་པར་མི་རྟོགས་ཞེས་དེ་མ་ཐག་ཏུ་སྨྲ་བ་བཞད་གད་ཡིན་པའི་ཕྱིར་དང་། རྩ་བའི་གཞུང་གི་ཡི་གེ་ཙམ་ཡང་མ་བལྟས་པར་ཟད་པའི་ཕྱིར་དང་། སྐལ་མེད་ཅེས་པའི་ཚིག གདུག་པ་ཞེས་པར་འགྱུར་གཞན་ལས་བྱུང་ཡང་། གདུལ་དཀའ་བར་ཞེས་པ་དབྱེ་བར་མི་ནུས་པའི་ཕྱིར་དང་། བླ་མེད་ཀྱི་ཆེད་དུ་བྱ་བའི་གདུལ་བྱ་ཡིན་ན།
གདུལ་དཀའ་བ་ཡིན་པས་མ་ཁྱབ་པའི་ཕྱིར་དང་། ཁྱབ་ན་བླ་མེད་ཀྱི་གདུལ་སླ་བ་སྣོད་ལྡན་འདུལ་བ་མི་སྲིད་པར་ཐལ་བའི་ཕྱིར་དང་། དེའི་ཕྱིར་གདུལ་སླ་བ་སྣོད་ལྡན་གྱི་གང་ཟག་འདུལ་ན། ཁྱེད་རང་ལྟར་ན་གོང་དུ་བརྟག་པ་བྱས་པ་དེ་ལྟར་ཁས་བླངས་པར་ཟད་པའི་ཕྱིར་དང་། བླ་མེད་ཁོ་ན་ལས་གཞན་གྱིས་མི་འདུལ་བས་གདུལ་དཀའ་བ་ཡིན་ན། དང་པོར་གསོ་སྦྱོང་སྦྱིན་ཞེས་སོགས་དོན་མེད་པ་ཡིན་པའི་ཕྱིར་དང་། གང་ཟག་དེ་དག་གིས་ཀྱང་འདུལ་ན། བླ་མེད་ཁོ་ན་ལས་གཞན་གྱིས་མི་འདུལ་བ་ཉམས་པའི་ཕྱིར་དང་། རིམ་པ་འོག་མ་དག་གིས་བཀྲི་བའི་ཚེ་དངོས་སུ་གོང་མའི་སྐལ་མེད་ཡིན་ཡང་། དེ་དག་ལ་སྦྱངས་པའི་སྟོབས་སུ་སྐལ་ལྡན་དུ་འགྱུར་བ་མདོ་རྒྱུད་རྒྱ་མཚོའི་བཞེད་པ་ཡིན་པའི་ཕྱིར་དང་།
གང་ཟག་ཚེ་འདིར་མཆོག་འགྲུབ་པ་རིན་པོ་ཆེ་ལྟ་བུ་ལ་མང་དུ་ཐོས་པ་དགོས་པར་སྟོན་པ་ཙམ་ཡིན་ན། སྐལ་མེད་སེམས་ཅན་གདུལ་དཀའ་ཞེས་པའི་དོན་མེད་པའི་ཕྱིར་དང་། དབང་གི་རྗེས་སུ་སྟོན་པའི་ལྟ་བ་ནི། རྡོ་རྗེ་ཐེག་པའི་ཐུན་མོང་མ་ཡིན་པའི་ལྟ་བ་ཡིན་པའི་ཕྱིར་དང་། ལྟ་བ་དེ་ཉིད་ཐུན་མོང་བའི་ས་སྦྱོང་བའི་དུས་ཉིད་ནས་བསྟན་ལ་ཕེབས་པ་མི་སྲིད་པའི་ཕྱིར་དང་། རིམ་གཉིས་བསྒོམ་པའི་སྔོན་དུ་རྒྱུད་ལ་ཐོས་བསམ་བྱེད་དགོས་ཀྱང་། བསྐྱེད་རིམ་བསྒོམ་པའི་སྔོན་དུ་རྒྱུད་རྫོགས་པར་ཉན་དགོས་པའི་ངེས་པ་མེད་པའི་ཕྱིར་རོ། ། དེའི་ཕྱིར་དཔལ་ལྡན་ས་སྐྱ་པའི་ལེགས་བཤད་ཁོ་ན་མཆོག་གོ། །། འདི་སྐད་བདག་གིས་ཐོས་པ་ཞེས་པར། བསྟན་བཅོས་དེ་ཉིད་འདུས་པ་ལས།
ཁ་ཅིག་ན་རེ། གླེང་གཞི་ཕུན་སུམ་ཚོགས་པའི་ཚུལ་གྱིས་རྒྱུད་ཀྱི་ལུས་རྣམ་པར་གཞག་པ་དང་། ཆོས་ཕུན་སུམ་ཚོགས་པའི་ཚུལ་གྱིས་ཡན་ལག་རྒྱས་པར་བཤད་པ་གཉིས་ལས། དང་པོའི་དབང་དུ་བྱས་ནས་འཁོར་དང་སྟོན་པ་ཐ་དད་ཀྱི་ཚུལ་གྱིས་གླེང་གཞི་ཕུན་ཚོགས་པའི་ཚུལ་དུ་བཤད་པ་དང་། འཁོར་དང་སྟོན་པ་ཐ་མི་དད་ཀྱི་ཚུལ་གྱིས་རྒྱུད་ཀྱི་ལུས་རྣམ་པར་གཞག་པ་ལྟར་བཤད་པའོ། ། དང་པོའི་དབང་དུ་བྱས་ནས་གླེང་གཞི་འདི་ནི་སྟོན་པའི་བཀའ་མ་ཡིན་ཏེ། སྡུད་པ་པོས་བྲིས་པ་ཡིན་ནོ། ། དེ་ལ་ཐོས་ཞེས་པ་འདིར། གང་ཐོས་ན་འཆད་འགྱུར་ཐམས་ཅད་བཅོམ་ལྡན་འདས་ཀྱིས་གསུང་ལས། ལྷག་ཆད་མེད་པ་འདི་སྐད་ཐོས་སོ། །
གང་གིས་ཐོས་ན། སྡུད་པ་པོ་བདག་གིས་རྣ་བ་སྐྱོན་མེད་ཅིང་དྲན་པ་རྩེ་གཅིག་ཏུ་མཉམ་པར་བཞག་པས་ཐོས་པའི་ཤེས་རབ་ཀྱིས་ཐོས་ཀྱི། བསྒོམས་པས་མ་ཡིན་ནོ། ། གང་གི་ཚེ་ཐོས་ན། འཆད་པའི་དུས་སྐད་ཅིག་ལ་སྟོན་པས་ལྗགས་བསྐྱོད་ནས་གསུངས་པ་སྟོན་པའི་ཆེ་བ། ཉན་པ་པོས་སྐད་ཅིག་ལ་རྟོགས་ཤིང་ཁོང་དུ་ཆུད་པས་ཉན་པ་པོའི་ཆེ་བ་ལན་གཅིག་གསུངས་ཀྱི། ཡང་ཡང་མ་གསུངས་པས་ཆོས་ཀྱི་ཆེ་བའོ། ། གང་ལས་ཐོས་ན་བཅོམ་ལྡན་འདས་ལས་ཐོས་ཏེ། བྷ་ག་ཝན་ཛའི་སྒྲ་ལས་དྲངས་ན་བདུད་བཞི་བཅོམ་པ་ལས་ཐོས། བྷ་ག་ཨཾ་སའི་སྒྲ་ལས་དྲངས་ན།
སྐལ་པ་དྲུག་དང་ལྡན་པ་ལས་ཐོས་སོ། ། དེ་ལ་དབང་ཕྱུག་ནི་ཤེས་རབ་དང་། ཡེ་ཤེས་ནི་བསམ་གཏན་གྱི་ཡོན་ཏན་ཡིན་ལ། གཞན་ནི་གོ་སླའོ། ། བཅོམ་ལྡན་འདས་དེ་ཉིད་དེ་བཞིན་གཤེགས་པ་སྟེ། དེ་ཐམས་ཅད་ཀྱི་སྐུ་གསུང་ཐུགས་ཀྱི་སྙིང་པོ་ནི། དེ་རྣམས་ལས་མཆོག་ཏུ་གྱུར་པའམ། དེ་རྣམས་འབྱུང་བའི་གནས་ཏེ། རྡོ་རྗེ་འཆང་ཆེན་པོ་སྙིང་པོ་ཀྱཻ་རྡོ་རྗེའི་གནས་ཏེ། ཞལ་བརྒྱད་པ་དཀར་པོའོ། །
དེ་ལྟར་ཡང་། ཕྱག་ནི་བཅུ་དྲུག་ཞལ་བརྒྱད་པ། ། ཕྱག་རྒྱ་ལྔ་ནི་འཛིན་ལྷ་ལ། ། བདག་མེད་མ་ནི་ཉིད་ཀྱིས་ཞུས། ། ཞེས་གསུངས་པའི་ཕྱིར་རོ། ། ཡང་ན་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་སྙིང་པོ་ལ་ཞེས་འོག་ནས་བཤད་པའི་གནས་ཀྱིས་ཁྱད་པར་དུ་བྱའོ། ། གང་དུ་ཐོས་ན། རྡོ་རྗེ་གང་གིས་ཀྱང་མི་ཕྱེད་པས་ནམ་མཁའི་ཁམས་ཏེ་ཟུར་གསུམ་པས་སོ། ། དེ་ཉིད་བཙུན་མོའི་བྷ་ག་སྟེ། བཙུན་མོ་ནི་སྤྱན་མ་ལ་སོགས་པའོ། །
བྷ་ག་ནི་འཇོམས་པ་སྟེ། དེའི་ཉེར་གནས་སུ་རྣམ་པར་རྟོག་པ་འཇོམས་པའོ། ། ཡང་ན་ལོངས་སྤྱོད་པའི་གནས་ཏེ། དེར་བཞུགས་པ་ལས་ཐོས་སོ། ། བྷ་གར་ཞེས་པ་ནི་ཆོས་སྐུ་སྐྱེ་བ་མེད་པ་ལས་སྐྱེ་བའི་ཆོ་འཕྲུལ་འབྱུང་བ་བསྟན་པའི་དོན་ནོ། ། གཉིས་པ་ལ་སྤྱིའི་དོན་ནི། ཡང་དག་པར་ན་གླེང་གཞིའི་ཚིག་དེ་ཡང་སྡུད་པ་པོས་སྨྲས་པ་མ་ཡིན་གྱི་སངས་རྒྱས་ཀྱིས་གསུངས་པ་ཡིན་ཏེ། རྒྱུད་རྣམས་ནས་གླེང་གཞི་ལ་བཤད་པ་མཛད་པའི་ཕྱིར་དང་། སྡུད་པ་པོས་ཕྱིས་སྨྲས་པ་ལ། སངས་རྒྱས་ཀྱི་སྔོན་ལ་འགྲེལ་པ་མཛད་པ་འགལ་བའི་ཕྱིར་རོ། །
དེས་ན་རྒྱུད་ཀྱི་ལུང་རྣམ་པར་དག་པ་ཡིན་ཏེ། དེ་ལ་སྤྱི་དོན་ནི་བསྐྱེད་རིམ་འདི་སྐད་རྡོ་རྗེ་སྙིང་པོ་བདག་གིས་ཞེས་པ་ལ་སོགས་པ་སྟེ། རྡོ་རྗེ་སྙིང་པོས་འཁོར་གྱི་གཙོ་བོར་བསྟན་པས། གཽ་རཱི་ལ་སོགས་པའི་འཁོར་ཕུན་སུམ་ཚོགས་པ་ཡང་དོན་གྱིས་བསྟན་ཏོ། ། དེ་ལྟར་འདི་ལྟར། ཨེ་ཝཾ་མ་ཡས་འབྱུང་བཞི་ལ་སོགས་གྲུབ་པའི་ཤུགས་ཟག་བཅས་ཀྱི་སེམས་འཛག་པ། ཏ་སི་ཏ་རི། རྒྱུ་རྐྱེན་ཚོགས་པ་ལས་སྦྱངས་པ། ཨེ་ཀ་སྨིན་པ་མ་ཡེ། དུས་གཅིག་ཉིད་ལ་རིག་ཅིང་གསལ་བའི་སེམས།
བྷ་ག་ཝན་རང་བཞིན་གྱི་དྲི་མ་བཅོམ་པ་དང་། ལམ་བསྒྲུབས་ན་འཁོར་འདས་ཀྱི་ཕུན་ཚོགས་འབྱུང་བའི་ནུས་པའམ་སྐལ་བར་ལྡན་པ། ཏ་ཐཱ་ག་ཏ། དེ་བཞིན་ཉིད་རང་བཞིན་རྣམ་དག་ཏུ་གཤེགས་ཤིང་དེའི་ངང་ལས་ཆོས་ཅན་སྣ་ཚོགས་སུ་གཤེགས་པ་སྟེ། གསལ་སྟོང་ཟུང་འཇུག་ཏུ། ཐམས་ཅད་ནི་ཁམས་གསུམ་པ་ཐམས་ཅད་དེ། སྐུ་གསུང་ཐུགས་ལུས་ངག་ཡིད་གསུམ། སྙིང་པོ་རང་རིག་འོད་གསལ། རྡོ་རྗེ་སྟོང་པ། བཙུན་པ་གསལ་བ།
བྷ་ག་གསལ་སྟོང་ཟུང་དུ་ཆུད་པ། མངལ་སྐྱེས་ལ་སྦྱར་ན། རྡོ་རྗེ་ཕ། བཙུན་མོ་མ། བྷ་ག་སྐྱེ་གནས། བཞུགས་སོ་དོན་བསྡུས་ཏེ། དེ་ལྟར་ན་གནས་སྣང་སྟོང་ཟུང་འཇུག་ཏུ་སྟོན་པ་སེམས་རང་རིག་རང་གསལ། འཁོར་ལས་ཉོན་གྱིས་བསྐོར་ནས། དུས་རྐྱེན་ཚོགས་པའི་སྐད་ཅིག་ལ་ཆོས་བདེ་སྡུག་སྣ་ཚོགས་རྒྱུད་མར་བྱུང་བ་དེ་འོག་ནས་འབྱུང་བའི་རྒྱུ་རྒྱུད་ཐམས་ཅད་ཀྱི་ལུས་རྣམ་གཞག་གོ ། སྦས་དོན་ལ།
རང་བྱིན་བརླབ་ལ་སྦྱར་བ་ནི། གནས་ཕུན་ཚོགས་རྩ་དང་འཁོར་ལོ་བཞི་ལས། ཁྱད་པར་ལྟེ་བར་སྟོན་པ་ཕུན་ཚོགས་རང་བྱུང་གི་ཡེ་ཤེས་ཆོས་བཞི་ལྡན་ཏེ། འཁོར་ཕུན་ཚོགས་བདུད་རྩི་དེ་བཞིན་གཤེགས་པ། དབང་པོ་སེམས་དཔའ། འབྱུང་བ་ལྷ་མོའི་དྭངས་མས་བསྐོར་ནས། དུས་ཕུན་ཚོགས་བསམ་གྱིས་མི་ཁྱབ་པའི་དུས་སུ། ཆོས་ཕུན་ཚོགས་གསལ་སྟོང་ཟུང་འཇུག་གི་ཡེ་ཤེས་འདི་འབྱུང་བ་སྟེ། དེ་ཉིད་འོག་ནས་འབྱུང་བའི་རང་གི་བྱིན་བརླབས་ཡན་ལག་དང་བཅས་པའི་ལུས་རྣམ་གཞག་གོ ། དཀྱིལ་འཁོར་འཁོར་ལོ་ལ་སྦྱར་བ་ནི།
གནས་ཕུན་ཚོགས་དབང་གི་གནས་སུ། སྟོན་པ་ཕུན་ཚོགས་ཞུ་བདེ་ལྷན་སྐྱེས་ཆོས་བཞི་ལྡན་ཏེ། འཁོར་ཕུན་ཚོགས་བདུད་རྩིའི་དྭངས་མས་བསྐོར་ནས། དུས་ཕུན་ཚོགས་མཚན་ཉིད་དང་བྲལ་བའི་སྐད་ཅིག་ལ། ཆོས་ཕུན་ཚོགས་བདེ་སྟོང་ཟུང་འཇུག་གི་ཡེ་ཤེས་འདི་འབྱུང་བས་ཏེ། འོག་ནས་འབྱུང་བའི་དཀྱིལ་འཁོར་འཁོར་ལོའི་ལམ་ཡན་ལག་དང་བཅས་པ་ཐམས་ཅད་ཀྱི་ལུས་རྣམ་གཞག་གོ ། མཐར་ཐུག་གི་དོན་ནི། དེ་ལྟར་གོང་དུ་བསྟན་པའི་འཁོར་དང་། སྟོན་པ་ཐ་དད་དམ་ཐ་མི་དད་ཀྱང་རུང་། གླེང་གཞི་སྟོན་པའི་བཀའ་ཡིན་པ་དང་མིན་པ་གང་ཡིན་ཀྱང་ཕུན་ཚོགས་ལྔ་སྟོན་པ་ཉིད་ཀྱི་རྣམ་འཕྲུལ་ལས་གུད་ན་མེད་དོ། །
དེས་ན་རྡོ་རྗེ་འཆང་གི་ཡེ་ཤེས་གཅིག་ཉིད་ཕུན་སུམ་ཚོགས་པ་ལྔའི་སྣང་བ་དུ་མར་འབྱུང་སྟེ། གཅིག་པུ་ཉམས་ནི་དུ་མར་གར་མཛད་དེ། ། ཞེས་གསུངས་སོ། ། ཞེས་སྤྲོས་ཏེ་འཆད་དོ། ། དེ་རྣམས་ནི་རིག་པ་མ་ཡིན་ཏེ། གླེང་གཞི་སྟོན་པའི་རྗེས་སུ་གནང་བའི་བཀའ་ཡིན་པར་ཁས་བླངས་པ་དང་འགལ་བའི་ཕྱིར་དང་། ཆོས་ཡང་དག་པར་བསྡུད་པའི་མདོའི་གསུང་ཡིན་པའི་ཕྱིར་དང་། བཀའ་མ་ཡིན་ན། རྗེས་ཀྱི་མཚམས་སྦྱོར་བ་ལ་སོགས་པ་ཡང་བཀའ་མ་ཡིན་པར་འགྱུར་བ་དང་། དེ་ལྟར་ན་འཆད་འགྱུར་ཐམས་ཅད་སྟོན་པའི་གསུང་དབྲི་བསྣན་མེད་པ་ཡིན་པར་འགལ་བའི་ཕྱིར་དང་།
བདག་གིས་ཐོས་པ་ཞེས་པ་ཐོས་པའི་ཤེས་རབ་ཀྱིས་ཐོས་པ་ཡིན་ན། རྒྱུད་ལས་རྣ་བའི་ཡེ་ཤེས་ཀྱིས་ཐོས་ཞེས་གསུངས་ལ། རྣ་བའི་ཡེ་ཤེས་ཀྱང་། རྣ་བའི་མངོན་ཤེས་སྐྱོན་མེད་ལས་མི་འདའ་བས། བསྒོམ་བྱུང་གིས་ཐོས་པར་དོན་གྱིས་གསུངས་པ་དང་འགལ་བའི་ཕྱིར་དང་། སྟོན་པས་སྐད་ཅིག་ལ་གསུངས་པ་དེ། སྡུད་པ་པོས་སྐད་ཅིག་ལ་རྟོགས་ཤིང་ཁོང་དུ་ཆུད་པར་བཤད་པ་དང་འགལ་བའི་ཕྱིར་དང་། རྒྱུད་ལས་སྐད་ཅིག་ལའོ། ། ཞེས་པ་ནི། སྟོན་པ་དང་བསྡུད་པ་ཐ་དད་མེད་པའི་སྐབས་སུ་གསུངས་པ་ཡིན་པའི་ཕྱིར་དང་།
བྷ་ག་ཝན། ཞེས་པ་བཅོམ་པའམ། སྐལ་ལྡན་གཉིས་ཀ་ལ་འཇུག་པས་ཝཉྩ་ན་དང་། ཨཾ་སའི་སྒྲ་ལས་དྲངས་ན་ཞེས་བཤད་མི་དགོས་པའི་ཕྱིར་དང་། དབང་ཕྱུག་དང་ཡེ་ཤེས་གཉིས་ཕར་ཕྱིན་དེ་དག་གི་ཡོན་ཏན་ལས་སྦྱོར་བ་ཉེ་བའི་ཁྱད་པར་མེད་པའི་ཕྱིར་དང་། དེ་བཞིན་གཤེགས་པ་ཞེས་པ་འདི་རྣམས་སྟོན་པ་པོའི་ཁྱད་པར་དུ་སྦྱོར་ན། རྒྱུད་ལས། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་། ཐུགས་རྣམས་དང་། དེ་རྣམས་ཉིད་ཀྱི་སྙིང་པོ་དང་།
དེ་ཉིད་ཀྱི་བཙུན་མོ་དང་། དེའི་བྷ་ག་དེ་ལ་བཅོམ་ལྡན་འདས་བཞུགས་སོ། ། ཞེས་གསུངས་པ་མ་ཤེས་པར་ཟད་པའི་ཕྱིར་དང་། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ལས་མཆོག་ཏུ་གྱུར་པའི་སངས་རྒྱས་མི་རྙེད་པའི་ཕྱིར་དང་། འདིར་སྟོན་པ་པོ་ཀྱཻ་རྡོ་རྗེ་དཀར་པོ་ཡིན་པའི་ཤེས་པར་བྱེད་པ་མེད་པའི་ཕྱིར་དང་། དེ་ཡི་དབུས་ན་ང་ཡོད་དེ། ། ཞེས་པའི་དབང་དུ་བྱེད་ན། དེ་ཡང་། ཁ་དོག་ནག་པོ་འཇིགས་ཆེན་པོ། ། ཞེས་གསུངས་པའི་ཕྱིར་དང་།
འདུས་མ་བྱས་ནམ་མཁའི་ཁམས་ནི་ཟུར་གསུམ་པར་འགལ་ཞིང་། འདུས་བྱས་ཀྱི་ནམ་མཁའ་ནི་གང་གིས་ཀྱང་མི་ཕྱེད་པར་འགལ་བའི་ཕྱིར་དང་། རྡོ་རྗེ་དེ་ཉིད་བཙུན་མོ་ཞེས་འཁྲུལ་པ་སྤང་བའི་ཕྱིར་དང་། རྡོ་རྗེ་དེ་ཉིད་ཀྱི་བཙུན་མོ་དང་། ཞེས་དྲུག་ཚིག་བླ་ཐབས་སུ་རྒྱུད་ལས་གསུངས་པ་དང་འགལ་བའི་ཕྱིར་དང་། སྤྱན་མའི་ཉེར་གནས་ནི་གསང་བའི་པདྨ་ཡིན་ལ། དེ་དང་ནམ་མཁའ་གཞི་མཐུན་པ་ཡང་མ་ཡིན་པའི་ཕྱིར་དང་། སྐྱེ་བ་མེད་པ་ལ་སྐྱེ་བའི་ཆོ་འཕྲུལ་འབྱུང་ན་རྒྱུ་མེད་པའི་འབྲས་བུ་འབྱུང་བའི་ཕྱིར་དང་། ཡང་དག་པར་ན་ཞེས་པ་དོན་དམ་པར་བྱེད་ན། སངས་རྒྱས་ཀྱིས་གསུངས་པར་ཡང་སྒྲུབ་དཀའ་བའི་ཕྱིར་དང་།
མཚན་ཉིད་པའི་དབང་དུ་བྱེད་ན། སྡུད་པ་པོས་མ་སྨྲས་པས་བཀའ་མ་ཡིན་པར་འགྱུར་བ་དང་། སྡུད་པ་པོས་མ་སྨྲས་ན། སྡུད་པ་པོས་སངས་རྒྱས་ཀྱིས་གསུང་པ་བསྡུས་པ་དང་འགལ་བ་དང་། སྡུད་པ་པོ་གཞན་གྱིས་མ་སྨྲས་པས་སྡུད་པ་པོས་མ་སྨྲས་ན། སྟོན་པ་གཞན་གྱིས་མ་སྨྲས་པས་སྟོན་པ་པོས་ཀྱང་མ་སྨྲས་པར་འགྱུར་བ་དང་། སྡུད་པ་པོ་གཞན་སྨྲས་ཀྱང་སྟོན་པ་པོ་རང་གི་ཆོས་ཡང་དག་པར་བསྡུད་པའི་མདོ་ལས་བཀའ་སྩལ་པ། སྡུད་པ་པོས་སྐྱར་ཏེ་སྨྲས་པ་ཙམ་ཡིན་པས། སྡུད་པ་པོས་ཕྱིས་ཀྱང་སྨྲས་པ་ལ་སངས་རྒྱས་ཀྱིས་འགྲེལ་པ་མཛད་པ་མི་འགལ་བའི་ཕྱིར་དང་། བསྐྱེད་རིམ་གྱི་ཚེ་བདག་གིས་ཐོས་པ་ཞེས་པའི་སྐབས་སུ།
བདག་གིས་ཞེས་པ་འཁོར་རྡོ་རྗེ་སྙིང་པོ་ལ་སྦྱོར་ན། ཐོས་པ་ཞེས་པ་བསོད་ནམས་ཀྱི་ཚོགས་ཐོབ་པ་ལ་བཤད་པས། འཁོར་རྡོ་རྗེ་སྙིང་པོ་བདག་གིས། བསོད་ནམས་ཀྱི་ཚོགས་ཐོབ་པའི་དུས་གཅིག་ན། ཞེས་པ་ལ་སོགས་པར་འགྱུར་བས་མ་འབྲེལ་བའི་ཕྱིར་དང་། སྤྱི་དོན་གྱི་སྐབས་འདིར། རང་རིག་རང་གསལ་ཞེས་པ་སེམས་ཙམ་པ་འདོད་པའི་རང་རིག་དེ་ལྟ་བུ་ནི། རལ་གྲིས་རལ་གྲི་མི་ཆོད་པ་བཞིན། བློ་གཅིག་ཉིད་ཀྱིས་རང་གིས་རང་རིག་པའི་བྱ་བྱེད་མི་འཐད་ཅིང་། སེམས་བེམ་ལས་ལྡོག་པར་སྐྱེས་པ་ཙམ་ལ་རང་རིག་ཏུ་འཇོག་ན།
བྱིས་པས་ཉམས་སུ་མྱོང་བའི་སེམས་འདི་ཐམས་ཅད་ནི་གཉིས་སུ་སྣང་བ་འཁྲུལ་པ་ཡིན་པའི་ཕྱིར། རྡོ་རྗེའི་སྒྲ་དོན་ལ་མ་ཞུགས་པའི་ཕྱིར་རྡོ་རྗེ་ཐེག་པའི་རྒྱུ་རྒྱུད་དུ་མི་རིག་པའི་ཕྱིར་དང་། སེམས་ཅན་ལ་ཡེ་ཤེས་ཆེན་པོའི་རྩ་དབུ་མ་རགས་ཕྲ་གཙོ་འཁོར་དང་། ཡེ་ཤེས་ཆེན་པོའི་རྩ་ཡི་གེ་མི་ཤིགས་པའི་ཨ་ཧཾ་གཙོ་འཁོར་དང་། ཡེ་ཤེས་ཆེན་པོའི་ཁམས་བདུད་རྩི་མི་ཤིགས་པའི་དཔྱིད་ཐིག་གཙོ་འཁོར་དང་། དེ་ལ་གནས་པའི་སྙིང་པོ་རང་འབྱུང་ཡེ་ཤེས་གཙོ་འཁོར་རྣམས་ཉིད་རྒྱུ་རྒྱུད་གཙོ་འཁོར་དུ་མི་སྟོན་པར། ལས་ཉོན་གཙོ་འཁོར་རྣམས་རྒྱུ་རྒྱུད་ཀྱཻ་རྡོ་རྗེར་འཆད་པ་ནི། བཤད་རྒྱུད་ཟབ་མོའི་མན་ངག་མེད་པར། ཕྱག་རྒྱ་བར་གྲགས་པ་ཁ་ཅིག་གིས་ལོང་རྣམས་རྒྱུད་མའི་རྗེས་ཟློས་ཁོ་ནར་ཟད་པའི་ཕྱིར་དང་། རང་འབྱུང་གི་ཡེ་ཤེས་དང་།
ཞུ་བདེ་ལྷན་ཅིག་སྐྱེས་པས་ཆོས་སྟོན་པ་པོ་དང་། དྭངས་མ་རྣམས་དེའི་འཁོར་ཡིན་ན། ཡེ་ཤེས་ཀྱི་དྭངས་མ་ལ་ཆོས་གསུངས་པར་འགྱུར་བས། སྟོན་པ་དང་འཁོར་ནི་མ་ཡིན་གྱི། གཙོ་འཁོར་ཞེས་པ་ཅི་རིག་པའི་ཕྱིར་དང་། རང་བྱིན་རླབས་ཀྱང་འབར་འཛག་གིས་ཞུ་བདེ་ལྷན་ཅིག་སྐྱེས་པ་ཡིན་ཞིང་། དཀྱིལ་འཁོར་འཁོར་ལོའི་ཡེ་ཤེས་ཀྱང་ལྷན་ཅིག་སྐྱེས་པའི་ཡེ་ཤེས་ཡིན་པ་ཉིད་ཀྱིས་རང་བྱུང་གི་ཡེ་ཤེས་ཡིན་ལ། གཙོ་མི་གཙོའི་ཁྱད་པར་མེད་པ་ཡང་མི་རིག་པའི་ཕྱིར་དང་། རང་བྱིན་རླབས་ཀྱི་ཡེ་ཤེས་ལ་ཕུང་ཁམས་སྐྱེ་མཆེད་རྣམས་ཀྱི་དྭངས་མས་བསྐོར་བ་བཞིན་དཀྱིལ་འཁོར་འཁོར་ལོ་ལ་ཡང་ཡིན་པས་འཁོར་མང་ཉུང་གི་ཁྱད་པར་ཡང་མེད་པའི་ཕྱིར་དང་། དེ་གཉིས་ཀའི་སྟོན་པ་དང་ཆོས།
དོན་ཁྱད་པར་མེད་པར་འགྱུར་བས་རང་ལུས་ཀྱི་ཡང་དཀྱིལ་འཁོར་བཞི་ཀ་ཆོས་ཡིན་པས་ཡེ་ཤེས་ཙམ་ཆོས་སུ་སྟོན་པ་ནི་ཁྱབ་ཆུང་པའི་ཕྱིར་དང་། གཞན་དུ་ན་བསྐྱེད་རིམ་གྱི་སྐབས་སུ་ཡང་ཆོས་ཕུན་སུམ་ཚོགས་པ་སྣང་སྟོང་ཟུང་འཇུག་གི་ཡེ་ཤེས་འབྱུང་ཞེས་པ་ཙམ་སྨྲོས་པར་རིག་གི བསྐྱེད་རིམ་ཡན་ལག་དང་བཅས་པ་འདི་འབྱུང་ཞེས་བཤད་མི་དགོས་པར་འགྱུར་བའི་ཕྱིར་རོ། ། མཐར་ཐུག་གི་སྐབས་སུ་འཁོར་སྟོན་པ་ལས་རྒྱུད་ཐ་དད་པ་ཡིན་ཞིང་། ཆོས་སྟོན་པའི་བཀའ་མ་ཡིན་ན་ཕུན་སུམ་ཚོགས་པ་ལྔ་ཀ་སྟོན་པའི་རྣམ་འཕྲུལ་ཉིད་དུ་འགལ་བའི་ཕྱིར་དང་། ཡེ་ཤེས་ཉིད་ཕུན་ཚོགས་ལྔར་སྣང་བ་ཡིན་ན་འཁོར་སྟོན་རྒྱུ་གཅིག་ཁོ་ནར་འགྱུར་བ་དང་། སྣང་བ་ཞེས་བྱ་བ་དངོས་སུ་སྣང་བ་མ་བྱེད་ན་རྫོགས་པའི་སངས་རྒྱས་ཀྱིས་ཡེ་ཤེས་གདུལ་བྱ་ལ་དངོས་སུ་སྣང་བ་ཡང་མི་སྲིད་པའི་ཕྱིར་དང་། རང་ལས་དོན་གཞན་པའི་བློ་དངོས་ཡུལ་དུ་བྱེད་པ་ལ་བློ་དེའི་ཡུལ་གྱིས་རྣམ་པ་ཐམས་ཅད་ཀྱང་མངོན་སུམ་དུ་བྱེད་དགོས་པའི་ཕྱིར་དང་། དེའི་ཕྱིར་རྫོགས་པའི་སངས་རྒྱས་ཀྱི་ཡེ་ཤེས་ནི། དེ་རྣམས་ནང་ཕན་ཚུན་ཁོ་ནའི་དངོས་ཀྱི་སྤྱོད་ཡུལ་ཡིན་ན་ཐ་སྙད་བྱ་བར་རིགས་སོ། །
ཞེས་གསུངས་སོ། ། དེ་དག་ཀྱང་རིག་པ་མ་ཡིན་ཏེ། སྟོན་པ་འཁོར་ཐ་དད་ཀྱི་དབང་དུ་བྱས་ནས། གླེང་གཞི་སྟོན་པའི་ཞལ་ནས་གསུངས་པའི་བཀའ་མ་ཡིན། ཞེས་བཞེད་པས་རྗེས་སུ་སྣང་བའི་བཀའ་ཡིན་པར་ཁས་བླངས་པ་དང་འགལ་བ་མེད་པའི་ཕྱིར་དང་། རྗེས་ཀྱི་མཚམས་སྦྱོར་ལ་སོགས་པ་ཞལ་ནས་གསུངས་པའི་བཀའ་ཡིན་པར་མི་འདོད་པའི་ཕྱིར་དང་། གང་ཐོས་ན་ཆོས་ཕུན་ཚོགས་པ་འདི་སྐད་ཐོས་ཏེ། བཅོམ་ལྡན་འདས་ཀྱིས་གསུངས་པ་ཁོ་ན་ལས་ཕྲི་བསྣན་མེད་ཅིང་། སྒྲོ་བསྐུར་དང་བྲལ་བར་སྟོན་ཏོ་ཞེས་གསུངས་ཀྱི། འཆད་འགྱུར་ཐམས་ཅད་ཞེས་པ་ཁྱེད་རང་གིས་བྲིས་པའི་ཕྱིར་དང་།
ཐོས་པའི་ཤེས་རབ་ཀྱིས་ཐོས་ཞེས་པ་བསམ་པའི་ཤེས་རབ་ཀྱིས་ཐེ་ཚོམ་དང་བྲལ་བར་བྱས། བསྒོམ་པའི་ཤེས་རབ་ཀྱིས་དོན་མངོན་དུ་འགྱུར་བ་ཡིན་པ་ལས། བསྒོམ་བྱུང་གིས་ཐོས་ཞེས་པ། སྔོན་མ་བྱུང་བའི་བཤད་པ་ཡིན་པའི་ཕྱིར་དང་། རྟོགས་ཤིང་ཁོང་དུ་ཆུད་པའི་དོན་མངོན་དུ་གྱུར་པ་ལ་མི་འཆད་པའི་ཕྱིར་དང་། སྐད་ཅིག་ལ་ཞེས་པ་སྟོན་སྡུད་ཐ་དད་པའི་སྐབས་སུ་གསུངས་ཀྱང་། འདིར་ཡང་བླ་མའི་མན་ངག་གིས་སྦྱོར་བ་ཡིན་པའི་ཕྱིར་དང་། བྷ་ག་ཝན་ཞེས་པ་བཅོམ་པ་དང་སྐལ་ལྡན་གང་ཡང་རུང་བ་གཅིག་ལ་འཇུག་པ་དེའི་ཚེ། གཅིག་ཤོས་ལ་མི་འཇུག་པས་ཛ་ན་དང་། ཨཾ་སའི་སྒྲས་དྲངས་ནས་གཉིས་ཀ་ལ་འཇུག་པར་སྦྱོར་བ་ཡིན་པའི་ཕྱིར་དང་།
སུས་ཀྱང་ཆོས་དང་མཐུན་པར་རྒོལ་བ་མེད་པ་ཤེས་རབ་ཀྱི་ཡོན་ཏན་ཡིན་པའི་ཕྱིར་དང་། ཇི་ལྟ་བ་དང་ཇི་སྙེད་པ་མཁྱེན་པའི་ཡོན་ཏན་ཐམས་ཅད་བསམ་གཏན་ཁོ་ན་ལ་བརྟེན་ནས་བསྒྲུབ་པར་བཤད་པས། དེ་དང་ཤིན་ཏུ་ཉེ་བ་ཡིན་པའི་ཕྱིར་དང་། དག་ལྡན་ལས། གནས་ལྟར་དུ་བཤད་ན། བཅོམ་ལྡན་འདས་དེ་གང་ན་བཞུགས་སྙམ་ན། ཞེས་སོགས་ཀྱིས་དེ་བཞིན་གཤེགས་པ་ཐམས་ཅད་ཀྱི་སྐུ་དང་། གསུང་དང་། ཐུགས་རྣམས་དང་། དེ་རྣམས་ཀྱི་སྙིང་པོ་དང་།
དེ་ཉིད་ཀྱི་རྡོ་རྗེ་དང་། དེ་ཉིད་ཀྱི་བཙུན་མོ་དང་། དེའི་བྷ་ག་དེ་ལ་བཅོམ་ལྡན་འདས་བཞུགས་སོ། ། ཞེས་པ་རྣམས་གནས་ལ་སྦྱར་བ་མ་རྟོགས་པར་ཟད་པའི་ཕྱིར་དང་། སྐུ་གསུང་ཐུགས་ལས་མཆོག་ཏུ་གྱུར་པའི་སངས་རྒྱས་མི་རྙེད་ན། ཁྱེད་རང་གིས་དེ་རྣམས་ཀྱི་སྙིང་པོ་ནི། གདུལ་བྱའི་ངོར་དེ་རྣམས་ཀྱི་མཆོག་གམ་གཙོ་བོར་གྱུར་པ། དེ་རྣམས་ཀྱི་རང་བཞིན་རྡོ་རྗེ་གསུམ་དབྱེར་མི་འབྱེད་པའོ། ། ཞེས་འཆད་པ་གྱི་ནར་འགྱུར་བའི་ཕྱིར་དང་། གདུལ་བྱའི་ངོར་མཆོག་ཏུ་གྱུར་ན་མཆོག་ཏུ་གྱུར་པའི་གོ་ཆོད་པའི་ཕྱིར་དང་།
མི་ཆོད་ན་མཆོག་ཏུ་འཆད་པ་འགལ་བའི་ཕྱིར་དང་། ཕྱི་མའི་ལྔ་པ་ལས། ཕྱག་ནི་བཅུ་དྲུག་ཞལ་བརྒྱད་པ། ། ཞབས་བཞི་པ་དང་འཇིགས་པ་པོ། ། ཕྱག་རྒྱ་ལྔ་ནི་འཛིན་ལྷ་ལ། ། བདག་མེད་མ་ནི་ཉིད་ཀྱིས་ཞུས། ། ཞེས་གསུངས་པས། རྒྱུད་སྟོན་པ་པོ་ཞལ་བརྒྱད་ཕྱག་བཅུ་དྲུག་པར་གསལ་ལ། ཕྱི་མའི་བཞི་པར། བཅོམ་ལྡན་འདས་རྡོ་རྗེ་སེམས་དཔའ་ལ་འདི་སྐད་ཅེས་གསོལ་ཏོ། །
ཞེས་དང་། ཨེ་ཝཾ་རྣལ་འབྱོར་བཞུགས་ནས་ནི། ། བགེགས་དང་ལོག་པར་འདྲེན་པ་ལས། ། སེམས་ཅན་རྣམས་ཀྱིས་སྲོག་བསྲུང་ཕྱིར། ། རྡོ་རྗེ་སེམས་དཔས་གཏོར་མ་བསྟན། ། ཞེས་སོགས་གསུངས་པས་རྒྱུད་སྟོན་པ་པོ་རྡོ་རྗེ་སེམས་དཔའ་ཡིན་པར་བསྟན་ཞིང་། ཞལ་བརྒྱད་ཕྱག་བཅུ་དྲུག་པ་ལ་རྡོ་རྗེ་སེམས་དཔའི་མིང་གིས་བསྟན་པ་དཀར་པོ་ཁོ་ན་ཡིན་པའི་ཕྱིར་དང་། དེ་ཡི་དབུས་སུ་ང་ཡོད་དེ། ། ཞེས་སོགས་རྗེས་འཇུག་གི་མངོན་པར་རྟོགས་པའི་དབང་དུ་བྱས་པ་ཡིན་པའི་ཕྱིར་དང་། འདུས་མ་བྱས་ནམ་མཁའི་ཁམས་ཟུར་པ་ཞེས་ཁས་བླངས་པ་མེད་པའི་ཕྱིར་དང་།
འདུས་བྱས་ཡིན་ན་མི་ཕྱེད་པར་འགལ་ན། ཁྱེད་རང་གིས་བཤད་པའི་མི་ཤིགས་པ་ཁྱད་པར་གསུམ་ཡང་མི་བཤིགས་པར་འགལ་བའི་ཕྱིར་དང་། དག་ལྡན་ལས། ཡང་ན་རྡོ་རྗེ་ནི་རིགས་ལྔའོ། ། དེའི་བཙུན་མོ་ནི་སྤྱན་མ་ལ་སོགས་པའོ། ། ཞེས་གསུངས་པས། དྲུག་ཚིག་བླ་ཐབས་སུ་གསུངས་པ་དང་འགལ་བའི་རྒྱུ་མཚན་མེད་པའི་ཕྱིར་དང་། སྤྱན་མའི་ཉེར་གནས་ནང་གི་སྟོང་པ་གྲུ་གསུམ་གྱི་རྣམ་པ་ཅན་ཡང་ཡིན་པའི་ཕྱིར་དང་། ཀུན་རྫོབ་ཏུ་སྐྱེ་བ་མེད་པ་ལ་སྐྱེ་བའི་ཆོ་འཕྲུལ་འབྱུང་ཞེས་མི་བཞེད་པའི་ཕྱིར་དང་། ཡང་དག་པར་ན་ཞེས་པ་དོན་དམ་པ་ལ་བྱེད་ན་ཞེས་པ་དགོས་མེད་ཀྱི་མཐའ་གཅོད་པ་ཡིན་པའི་ཕྱིར་དང་།
སྡུད་པ་པོས་མ་སྨྲས་པ་བཀའ་མ་ཡིན་པར་འགྱུར་ན། ཨེ་མ་ཧོ་བྱང་ཆུབ་སེམས་དཔའ་ཆེན་པོ། ། ཞེས་སོགས་ཀྱང་བཀའ་མ་ཡིན་པར་འགྱུར་བའི་ཕྱིར་དང་། སྡུད་པའི་ཚེ་སྨྲས་པས་བཀར་འགྱུར་ན་ཨེ་ཝཾ་སོགས་ཀྱང་བཀར་འགྱུར་བའི་ཕྱིར་དང་། བསྡུད་པ་པོས་བསྡུད་པའི་ཚེ་མ་སྨྲས་ཞེས་མི་བཞེད་པའི་ཕྱིར་དང་། གླེང་གཞི་སྟོན་པས་གསུངས་པ་ཁོ་ནར་བསྒྲུབས་པ་ཡིན་གྱི། སྟོན་འཁོར་རྒྱུད་གཞན་མ་ཡིན་པའི་རྒྱུ་མཚན་གྱིས་སྡུད་པ་པོ་གཞན་གྱིས་མ་སྨྲས་པས་སྟོན་པའི་བཀའ་ཡིན་ཞེས་བསྒྲུབ་པ་མེད་པའི་ཕྱིར་དང་། སྟོན་པ་རང་གི་མདོ་གཞན་ལས་གསུང་པ་དེ་རྒྱུད་འདིའི་གླེང་གཞི་མ་ཡིན་ཞིང་། སཾ་པུ་ཊི་དང་། དགོངས་པ་ལུང་སྟོན་དང་།
ལྷའི་དབང་པོས་ཞུས་པ་ལས་སོགས་པ་གླེང་གཞིའི་བཤད་པ་འབྱུང་བའི་རྒྱུད་རྣམས་རང་རང་གི་རྩ་རྒྱུད་དང་། རང་གི་གླེང་གཞིའི་འགྲེལ་པ་ཡིན་པས། མདོ་ལས་བྱུང་བའི་འགྲེལ་པར་འདོད་པ་བཞད་གད་ཡིན་པའི་ཕྱིར་དང་། སྡུད་པ་པོ་བསྡུས་པའི་ཕྱིས་གླེང་གཞིའི་འགྲེལ་པ་དེ་དག་སངས་རྒྱས་ཀྱིས་གསུང་པ་ཡིན་པའི་རྒྱུ་མཚན་མེད་པའི་ཕྱིར་དང་། དེ་ལྟར་ཡིན་ན་སཾ་བྷུ་ཊིའི་རྒྱུད་གསུངས་ནས། སྡུད་པ་པོས་བསྡུས་པའི་རྗེས་སུ་སཾ་བུ་ཊིའི་གླེང་གཞིའི་འགྲེལ་པ་རྣམས་གསུངས། ཞེས་པ་གྱི་ན་ཆེན་པོ་ཡིན་པའི་ཕྱིར་དང་། གླེང་གཞིའི་འགྲེལ་པ་དེ་དག་གཞན་གྱིས་གླེང་གཞིའི་འགྲེལ་པར་འགྱུར་གྱི། རང་གི་གླེང་གཞིའི་འགྲེལ་པར་མི་འགྱུར་བའི་རྒྱུ་མཚན་མེད་པའི་ཕྱིར་དང་། བདག་གིས་ཞེས་པ་རྡོ་རྗེ་སྙིང་པོ་ལ་སྦྱོར་ཀྱང་།
དེ་ཉིད་འཁོར་སྟོན་པའི་ཚིག་ཀྱང་སྦྱོར་བ་ཡིན་གྱི། སྐབས་དེར་ཐོབ་པའི་ཚིག་དང་སྦྱོར་བ་མ་ཡིན་པའི་ཕྱིར་དང་། རྒྱུ་རྒྱུད་ཀྱི་ལུས་རྣམ་གཞག་དེ་ལྟ་བུ་ནི་འདིར་མ་བཤད་པས། རྩོད་པ་སྤང་བ་མི་དགོས་ལ། འོན་ཀྱང་དགག་པ་དེ་དག་ནི་འཇུག་པ་མ་ཡིན་ཏེ། རང་རིག་རང་གསལ། གནས་ཚུལ་ལ་གསལ་སྟོང་ཟུང་དུ་བཞེད་པས། བྱིས་པས་ཇི་ལྟ་བ་བཞིན་དུ་ཉམས་སུ་མྱོང་བ་མ་ཡིན་པའི་ཕྱིར་དང་། དེ་ལ་རྡོ་རྗེ་ཐེག་པའི་སྒྲ་དོན་མི་འཇུག་པའི་རྒྱུ་མཚན་མེད་པའི་ཕྱིར་དང་། གཙོ་བོ་ཡིན་པའི་ཕྱིར་སྨྲོས་ཀྱི།
ཀུན་གཞིའི་རྟེན་མེ་ཏོག་དང་དྲིའི་ཚུལ་དུ་གནས་པའི་དཀྱིལ་འཁོར་བཞི་བཞེད་པས། འདིར་མ་བསྟན་པས་མ་བསྟན་པ་མ་ཡིན་པའི་ཕྱིར་དང་། ལས་ཉོན་གཙོ་འཁོར་ལ་རྒྱུ་རྒྱུད་ཀྱཻ་རྡོ་རྗེ་ཡིན་ཞེས་སྨྲས་པ་མེད་པའི་ཕྱིར་དང་། ཁྱེད་ཀྱི་རྒྱུ་རྒྱུད་གཙོ་འཁོར་ལ། རླུང་གཙོ་འཁོར་ལ་མ་ཚང་བས་མི་འཐད་པའི་ཕྱིར་དང་། ཡེ་ཤེས་དེ་དག་གི་དྭངས་མ་སོགས་དེ་དག་ཡེ་ཤེས་དེའི་ངོ་བོར་བསྒྱུར་བར་བྱེད་པས། ཆོས་གསུངས་ཞེས་པའི་ཐ་སྙད་བཞག་པ་མི་འགལ་བའི་ཕྱིར་དང་། གཞན་རྐྱེན་ལ་མ་ལྟོས་པ་ལྟེ་བའི་འབར་འཛག་གི་ཞུ་བདེ་དང་། གསང་བའི་འབར་འཛག་གི་ཞུ་བདེའི་ཁྱད་པར་ཡོད་པས། གཙོ་མི་གཙོའི་ཁྱད་པར་མེད་པར་མི་འགྲུབ་པའི་ཕྱིར་དང་།
རྟེན་ཞུ་བདེ་ལ་ཁྱད་པར་ཡོད་པས། བརྟེན་པ་ཡེ་ཤེས་ལ་ཡང་ཁྱད་པར་ཡོད་པའི་ཕྱིར་དང་། དཀྱིལ་འཁོར་འཁོར་ལོའི་སྐབས་སུ། རྣམ་བཤད་ཉི་འོད་ལས། འཁོར་བདུད་རྩི་དང་། དབང་པོའི་དྭངས་མ་དང་། འབྱུང་བའི་འཁོར་གྱིས་བསྐོར་ནས་ཞེས་གསུངས་ཤིང་། འདིར་ཡང་ཐམས་ཅད་ནི་བདུད་རྩི་ལྔ་མ་ལུས་པ། ཞེས་གསུངས་པའི་མ་ལུས་པའི་སྒྲས་གསང་དབང་གི་སྐབས་སུ་བསྟན་པ་ལྟར་བཞེད་པས། འཁོར་མང་ཉུང་དུ་མི་བཞེད་པའི་ཕྱིར་དང་།
ཆོས་འབྱུང་གི་ཡེ་ཤེས་ཞེས་པ་དང་། ཆོས་ལྷན་ཅིག་སྐྱེས་པའི་ཡེ་ཤེས་ཞེས་པ། ལྟ་བའི་མིང་གིས་བཏགས་ཏེ་སྨྲོས་པ་ཡིན་ལ། གནད་ཀྱི་གསལ་བྱེད་ལས། ཆོས་རང་བྱིན་གྱིས་བརླབས་པའི་ཆོས་གསུངས་ཞེས་དང་། ཆོས་དཀྱིལ་འཁོར་འཁོར་ལོ་ཐབས་ཀྱི་ཆོས་གསུངས། ཞེས་གསུངས་པས། ལམ་ལས་བཏགས་པ་ཡང་བཞེད་པའི་ཕྱིར་དང་། འགྲེལ་པ་དེ་གཉིས་ཀའི་ཚིག་དེ་དག་གི་རྗེས་ཐོགས་དེ་མ་ཐག་པར། མདོར་ན་རང་བྱིན་གྱིས་བརླབས་པ་སྔོན་འགྲོ་གསང་དབང་།
དེའི་ཡན་ལག་རླུང་དང་། རྡོ་རྗེ་ལུས་ཀྱི་གནས་ལུགས་གཏན་ལ་དབབ་པ་དང་བཅས་པ་ཐམས་ཅད་ཀྱི་ལུས་རྣམ་པར་བཞག་པ་ཡིན་ནོ། ། ཞེས་དང་། དེ་བཞིན་དུ་དཀྱིལ་འཁོར་འཁོར་ལོ་ལ་ཡང་སྦྱར་ཏེ་གསུངས་པ་རྣམས་ཆོས་སུ་བཞེད་པ་ཡིན་པའི་ཕྱིར་དང་། འདིར་བུམ་དབང་ལ་ལམ་དང་། གསང་བ་དང་། ཤེས་རབ་ཡེ་ཤེས་ལ་ལྟ་བ་ནས་སྨྲོས་པའི་རྒྱུ་མཚན་ནི། མན་ངག་ལས་ཤེས་པར་བྱ་བ་ཡིན་པའི་ཕྱིར་དང་། གོང་དུ་བཤད་ཚུལ་དང་པོར་སྟོན་འཁོར་ཐ་དད་དང་། གླེང་གཞི་སྡུད་པ་པོའི་ཚིག་ཏུ་བསྟན།
གཉིས་པར་གླེང་གཞི་སྟོན་པའི་བཀར་བསྒྲུབས་ནས་སྡུད་པ་པོའི་ཚིག་ཡིན་པ་བཀག མཐར་ཐུག་གི་སྐབས་འདིར། སྟོན་འཁོར་རྒྱུད་ཐ་དད་ཡིན་པ་ཡང་འགེགས་པས་དང་པོ་ལྟར། སྟོན་འཁོར་ཐ་དད་དུ་བཤད་ཀྱང་རུང་། གཉིས་པ་དང་། དང་པོ་ལྟར་བཀའ་ཡིན་མིན་གང་དུ་བཤད་ཀྱང་རུང་། ཞེས་བཞེད་ཀྱི། དོན་ལ་རྒྱུད་ཐ་དད་ཀྱང་རུང་མི་རུང་ཞེས་སོགས་མི་བཞེད་པས། ཕྱོགས་སུ་མི་ཕྱིན་པའི་སྨྲས་པ་ཡིན་པའི་ཕྱིར་དང་། ཐ་མི་དད་ཀྱང་རུང་ཞེས་པ་གོང་དུ་བཤད་པའི་དོན་མིན་ཀྱང་།
མཐའ་གཅོད་ཙམ་གྱི་ཚིག་ཡིན་པའི་ཕྱིར་དང་། བསྡུས་པའི་དོན་དུ་འཁོར་སྟོན་ཐ་མི་དད་ཀྱི་དབང་དུ་བྱས་ཏེ་ཞེས་པ། ལུས་རྣམ་གཞག་ཏུ་བཤད་པ་གོང་མ་གསུམ་ལ་ཡང་ཚིག་ཐ་མི་དད་པ་ཙམ་ཡོད་པས། བསྡུས་པའི་དོན་ཚིག་གི་ཁུར་སྤང་བར་བྱ་བའི་ཕྱིར་སྨྲོས་པ་ཡིན་པའི་ཕྱིར་དང་། སྐབས་འདིར་སྟོན་འཁོར་རྒྱུད་གཅིག་པར་ཁོ་བོ་ཅག་བཞེད་པའི་ཕྱིར་དང་། སྟོན་འཁོར་གཅིག་གམ་ཐ་དད་ཅེས་པ། སྡུད་པ་པོ་ཁོ་ན་ལ་འཇོག་གི འཁོར་ཅིག་ལ་ནི་རྒྱུད་གཅིག་པ་དང་ཐ་དད་པ་གཉིས་ཀ་ཡོད་པར་བཞེད་པས་སྐབས་དོན་མ་ཡིན་པའི་ཕྱིར་དང་། དེའི་ཕྱིར་ཁ་ཅིག་འཁོར་ལ་སོགས་པ་རང་གི་ཆོ་འཕྲུལ་ཙམ་ཡིན་ན་སངས་རྒྱས་ཀྱིས་དོན་ཅི་གསུང་ཡང་མ་མཛད་པར་འགྱུར་རོ། ། ཞེས་རྒོལ་བའི་ངག་འབྱིན་པ་ཡང་དོན་འདི་མ་རྟོགས་པར་ཟད་པའི་ཕྱིར་དང་།
ཆོས་དང་སྡུད་པ་པོ་དང་། དུས་དང་སྟོན་པ་སོ་སོར་སྣང་བས་ཡེ་ཤེས་དངོས་སུ་སྣང་མི་དགོས་པའི་ཕྱིར་རོ། ། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་སྙིང་པོ། རྗེ་བཙུན་གསང་བ་ལས་ཤིན་ཏུ་གསང་བའང་། ཞེས་སོགས་སུ། བསྟན་བཅོས་དེ་ཉིད་འདུས་པ་ལས། ཕལ་མོ་ཆེ་དག་འདི་ནས་བརྩམས་ཏེ། བཛྲ་ཤེས་རབ་བརྗོད་པར་བྱ། ། ཞེས་པའི་བར་གྱིས་འབྲས་བུའི་རྒྱུད་དང་། ཐབས་དང་ཤེས་རབ་བདག་ཉིད་རྒྱུ། །
དེ་ནི་ང་ཡིས་བཤད་ཀྱིས་ཉོན། ། ཅེས་པས་ཐབས་ཀྱི་རྒྱུད་བསྟན་ཏེ། འབྲས་བུ་ལ་དྲོད་པ་སྐྱེད་ནས་རྒྱུ་ལ་འཇུག་པའོ། ། ཞེས་ཟེར་རོ། ། དེ་ནི་མ་ཡིན་ཏེ། སེམས་དཔའ་ཞེས་པའི་ཚིག་འདིར་རྫོགས་པའི་སངས་རྒྱས་ཁོ་ན་ལ་འཇུག་པའི་ཁྱད་པར་གྱི་ཚིག་མེད་ཅིང་། རྒྱུ་མཚན་གཞན་ཡང་མེད་པའི་ཕྱིར་དང་། མི་འཇིགས་པའང་བསྟན་པས་སེམས་དཔའ་ཆེན་པོ། ཞེས་འཆད་པའང་བརྗོད་འདོད་ཁོ་ནར་ཟད་པའི་ཕྱིར་དང་། གཞན་དུ་ན་རྫོགས་པའི་སངས་རྒྱས་སུ་འགྱུར་བའི་ཕྱིར་དང་།
རྡོ་རྗེ་བཞིའི་ཞུས་ལན་རྣམས་རྩ་རྒྱུད་རྒྱས་པར་རྒྱུད་ལམ་འབྲས་བུ་ཐམས་ཅད་ལ་སྦྱར་བ་དང་འགལ་བ་དང་། སེམས་དཔའ་བཞི་ཆར་གྱིས་འབྲས་བུ་ཁོ་ན་བསྟན་ན། རྒྱུ་ཧེ་རུ་ཀ་དང་། ལམ་ཧེ་རུ་ཀ་ལ་སོགས་པ་འཆད་པའི་ཤེས་བྱེད་མེད་པ་དང་། ཧེས་ནི་སྙིང་རྗེ་ཆེན་པོ་ཉིད། ། བཛྲ་ཤེས་རབ་བརྗོད་པར་བྱ། ། ཞེས་ཐབས་ཤེས་ཀྱི་རྒྱུད་ཀྱི་མཚན་དོན་ངོས་བཟུང་ནས་དེ་ལྟ་བུའི། ཐབས་དང་ཤེས་རབ་བདག་ཉིད་རྒྱུད། དེ་ནི་ང་ཡིས་བཤད་ཀྱིས་ཉོན། ། ཞེས་པས་མཚན་དོན་ལྡན་པའི་རྒྱུད་དེ་བཤད་པར་བྱའོ། །
ཞེས་གཉིས་སུ་མེད་པའི་རྒྱུད་འདིར་སྤྱིར་བཤད་པའི་དམ་བཅའ་ཡིན་པའི་ཕྱིར་རོ་ཞེས་གསུངས་སོ། ། དེ་ནི་རིགས་པ་མ་ཡིན་ཏེ། རྒྱུད་ཉིད་ལས། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་སྙིང་པོ་དྲི་མ་དང་དངོས་སུ་འགལ་བ་དང་། རྡོ་རྗེ་སྙིང་པོའི་འགྲེལ་པར་ཞུ་བ་ཁ་ཅིག་དྲངས་པ་ལས། དེ་བཞིན་གཤེགས་པ་ཐམས་ཅད་ཀྱི་སྐུ་ནི་གང་། གསུང་ནི་གང་། ཐུགས་ནི་གང་། སྙིང་པོ་རྗེ་བཙུན་གསང་བ་ལས་ཆེས་ཤིན་ཏུ་གསང་བ་དེ་གང་ལགས། ཞེས་འབྲས་བུ་ཁོ་ན་ཞུས་པའི་ཕྱིར་རྡོ་རྗེ་སེམས་དཔའ་ཞེས་སོགས་རྫོགས་པའི་སངས་རྒྱས་ཁོ་ན་ལ་འཇུག་པར་བསྒྲུབ་མི་དགོས་པའི་ཕྱིར་དང་།
གཞན་དུ་ན་ཞུས་ལན་མ་འབྲེལ་བར་འགྱུར་བའི་ཕྱིར་དང་། མི་འཇིགས་པའམ་བརྟན་པས་སེམས་དཔའ་ཆེན་པོ་ཞེས་འདིར་མི་འཆད་པའི་ཕྱིར་དང་། རྡོ་རྗེ་སྙིང་འགྲེལ་ལས། རྒྱུ་ལམ་འབྲས་བུ་ཐམས་ཅད་ལ་སྦྱར་ཡང་། དེའི་ལུགས་ཀྱི་འཆད་ཚུལ་ཐམས་ཅད་ཁྱེད་རང་ཉིད་ཀྱང་འདིར་མི་བཞེད་པའི་ཕྱིར་དང་། འདིར་དེ་ལྟར་བཤད་ནས་སྐབས་ལ་ལ་དག་དེ་ལྟར་མི་འཆད་པ་འགལ་བའི་ཕྱིར་དང་། རྒྱུ་ལམ་གྱི་ཧེ་རུ་ཀ་སོགས་འཆད་པ་ཞར་ལ་འོང་པ་ཡིན་གྱི། དངོས་ཀྱི་དོན་དུ་མི་བཞེད་པའི་ཕྱིར་དང་། ཐབས་དང་ཤེས་རབ་བདག་ཉིད་རྒྱུད། ། ཅེས་སོགས་ཐབས་རྒྱུད་དུ་བསྡུས་ཀྱང་།
བཤད་པར་དམ་བཅའ་བ་དང་དོན་དངོས་ཞེས་བཤད་པར་དམ་བཅའ་བར་བཞེད་པའི་ཕྱིར་དང་། རྒྱུད་འདིར་སྤྱིར་འཆད་པའི་དམ་བཅའ་ཡིན་ན། ཞུས་པའི་ལན་གྱི་ཐོག་མར་འབྱུང་བར་རིགས་པའི་ཕྱིར་རོ། ། རྡོ་རྗེ་མི་ཕྱེད་ཅེས་བྱར་བརྗོད། ། ཞེས་སོགས་སུ། བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། རྡོ་རྗེ་ནི་སྟོང་པ་ཉིད་ཡིན་ལ། སེམས་དཔའ་ནི་སེམས་མ་ཡིན་ཞིང་། སྲིད་པ་འབྱུང་བའི་དོན་གྱིས་ན།
སྲིད་པ་སྟེ། ཁམས་གསུམ་གྱི་བག་ཆགས་སྣ་ཚོགས་བསགས་པ་ཡིན་པ་ལ། དེ་ཉིད་རྒྱུད་སྦྱངས་པས་དེ་རྣམས་དེ་བཞིན་ཉིད་དུ་རོ་གཅིག་པའི་ཤེས་རབ་ཀྱི་རིག་པ་འདིས། སྐུ་ལ་རྡོ་རྗེ་སེམས་དཔའ་ཞེས་བརྗོད་པར་བྱ་སྟེ། དེ་ཉིད་དག་པ་གཉིས་ལྡན་གྱི་སྐུ་ཞེས་བྱ། སངས་རྒྱས་ཐམས་ཅད་ཀྱི་ཡོན་ཏན་གྱི་གཞི་རྟེན་བྱེད་པས་སྐུ་རྡོ་རྗེ་ཞེས་ཀྱང་བརྗོད་དེ། འདི་ཆོས་ཉིད་ཀྱི་ངོས་ནས་བསྟན་ཏོ། ། ཆོས་སྐུ་དེ་ཉིད་ལ་བརྟེན་པའི་ཡེ་ཤེས་ཆེན་པོ་ལྔ། བདེ་བ་དང་ཟུང་དུ་ཆུད་པའི་རོས་གསུང་གི་གནས་ཡོངས་སུ་གང་བས་གསུང་ལ་སེམས་དཔའ་ཆེན་པོར་བརྗོད་པར་བྱ་ཞིང་། དེ་ཉིད་ཟག་མེད་ཀྱི་བདེ་བ་ལ་ལོངས་སྤྱོད་ཅིང་།
གསུང་གི་སྒོ་ནས་སེམས་ཅན་གྱི་དོན་མཛད་པའི་ཕྱིར། ལོངས་སྐུ་དང་གསུང་རྡོ་རྗེ་ཞེས་ཀྱང་བརྗོད་ལ། འདི་ཡེ་ཤེས་ཀྱི་ངོས་ནས་བསྟན་ཏོ། ། ལམ་གྱི་དུས་སུ་རྟག་ཏུ་དོན་དམ་པ་དང་ཀུན་རྫོབ་ཀྱི་བདག་ཉིད་ཅན་གྱི་བྱང་ཆུབ་ཀྱི་སེམས་ཀྱི་དམ་ཚིག་ལ་སྤྱོད་པའི་ཕྱིར་འབྲས་བུ་དུས་སུ་ཆོས་སྐུ་ལས་མ་གཡོས་བཞིན་དུ། གཞན་དོན་ལས་མི་འདའ་བའི་ཐུགས་ལ་དམ་ཚིག་སེམས་དཔའ་སེམས་དཔར་བརྗོད་པར་བྱ་སྟེ། དམ་ཚིག་དེ་རྟག་ཏུ་ཐུགས་ཀྱིས་བསྐྱངས་པས་འབྲས་བུ་སྤྲུལ་སྐུ་འབྱུང་བས། དེ་ཉིད་སྤྲུལ་སྐུ་འབྱུང་བས་དེ་ཉིད་སྤྲུལ་སྐུ་དང་། ཐུགས་རྡོ་རྗེ་ཞེས་ཀྱང་བརྗོད་ལ། འདི་དབྱིངས་རིག་དབྱེར་མེད་ཀྱི་ངོས་བསྟན་ཏོ། ། ཞེས་ཟེར་རོ། །
དེ་ནི་མ་ཡིན་ཏེ། དེ་རྣམས་སྐུ་གསུང་ཐུགས་ལ་སྦྱོར་ན། རྡོ་རྗེ་སེམས་དཔའ་ཉིད་སྔར་མ་དག་པའི་གནས་སྐབས་ན་ལུས་ཡིན་པར་འགྱུར་བའི་ཕྱིར་དང་། ཡེ་ཤེས་ཆེན་པོ་ཉིད་བདེ་བ་ཆེན་པོ་ཡིན་པས་མིང་ཙམ་མ་གཏོགས་ཐ་དད་མེད་པས་ཡེ་ཤེས་ཆེན་པོ་དང་བདེ་བ་ཟུང་འཇུག་ཅེས་པ་ཡང་མི་རིགས་པའི་ཕྱིར་དང་། ཡེ་ཤེས་ཀྱི་བདག་ཉིད་ཀྱི་རོ་མཚན་ཉིད་པ་ནི་མེད་ཅིང་ཉམས་སུ་མྱོང་བས་རོ་ཞེས་འདོགས་པ་ཡིན་ན། གསུང་གི་གནས་ཞེས་པ་མགྲིན་པ་ལ་འཇུག་པས། མགྲིན་པ་ཡེ་ཤེས་ཀྱིས་གང་ཞེས་ཁྱད་པར་སྨྲོས་པ་དོན་མེད་པའི་ཕྱིར་དང་། ལམ་གྱི་དུས་སུ་རྟག་ཏུ་ཀུན་རྫོབ་དང་། དོན་དམ་པའི་བདག་ཉིད་ཅན་གྱི་བྱང་ཆུབ་ཀྱི་སེམས་ཀྱི་དམ་ཚིག་ཐུགས་ཀྱིས་བསྐྱངས་པས། སྐུ་གསུམ་ཆ་མཉམ་དུ་འབྱུང་བས་ན་སྤྲུལ་སྐུ་ཉིད་ཁྱད་པར་དུ་གཙོ་བོར་འབྱུང་བ་ཡང་མ་ཡིན་པའི་ཕྱིར་དང་།
སྤྲུལ་སྐུ་ནི། གཙོ་བོར་སྐུ་ཡིན་གྱི་ཐུགས་མ་ཡིན་པའི་ཕྱིར་རོ། ། ཞེས་གསུངས་སོ། ། དེ་དག་ནི་དག་ལྡན་ན་ཇི་ལྟ་བ་བཞིན་མི་བཞུགས་ཀྱང་། དགག་པ་དེ་དག་ནི་རིག་པ་མ་ཡིན་ཏེ། སྐུ་དང་འདྲ་བས་སྐུ་ཞེས་བརྗོད་ཀྱི་སྐུ་ཡིན་ཞེས་ཁས་བླངས་པ་མེད་པའི་ཕྱིར་དང་། ཡེ་ཤེས་ཆེན་པོ་ཉིད་བདེ་ཆེན་ཡིན་པས་ཐ་དད་མེད་ན། འོག་ནས་ཁྱེད་རང་གིས་བདེ་བ་རྒྱུ་དང་ཡེ་ཤེས་འབྲས་བུ་ཡིན་པས་དེ་གཉིས་དོན་གཅིག་པ་མ་ཡིན། ཞེས་པ་དང་དངོས་འགལ་ཁོ་ན་ཡིན་པའི་ཕྱིར་དང་། ཡེ་ཤེས་ཀྱི་བདག་ཉིད་ཀྱི་རོ་མཚན་ཉིད་པ་མེད་ན།
རྩ་བའི་གཞུང་དང་འགལ་བའི་ཕྱིར་དང་། གཞུང་གིས་བསྟན་དོན་བཏགས་པ་མ་ཡིན་པའི་སྒྲུབ་བྱེད་མེད་པའི་ཕྱིར་དང་། ཉམས་སུ་མྱོང་བ་ཁོ་ནས་རོ་ཞེས་འདོགས་པར་མི་བཞེད་པའི་ཕྱིར་དང་། ཁྱེད་རང་གིས། ཡེ་ཤེས་ཆེན་པོའི་རོས་གང་བས། ། ཞེས་པར། དེ་ཉིད་ཉམས་སུ་མྱོང་བར་བྱ་བས་རོ་སྟེ་ཞེས་བཤད་པ། དེ་ལྟ་ན་རེག་བྱ་ཞེས་འདོགས་པར་ཡང་མཚུངས་པའི་ཕྱིར་དང་། འདིར་རྣམ་བཤད་ལས་འབྱུང་བ་ལྟར། ཡེ་ཤེས་ཀྱི་གྲངས་དང་།
མྱོང་བ་དང་། གསུང་མཚོན་པ་གསུམ་གྱི་དོན་དུ་བཞེད་པ་ཡིན་པའི་ཕྱིར་དང་། གསུང་གི་གནས་ཡོངས་སུ་གང་བ་ཞེས་པ་མི་ཐུབ་ཟླ་བའི་ལུགས་ཀྱི་སྐབས་སུ་བཤད་ཀྱི་འདིར་གསུངས་པ་མེད་པའི་ཕྱིར། དམ་ཚིག་ཐུགས་ཀྱིས་བསྐྱངས་པའི་ཆེད་དུ་བྱ་བ་ནི་གཞན་དོན་ཁོ་ན་ཡིན་ལ། གདུལ་བྱ་མཆོག་དམན་ཐམས་ཅད་འདུལ་བ་ནི་སྤྲུལ་སྐུ་ཁོ་ན་ཡིན་པས་ཆེད་དུ་བྱ་བའི་སྒོ་ནས་བཏགས་པ་ཡིན་གྱི། དམ་ཚིག་བསྐྱངས་པ་ལས་སྤྲུལ་སྐུ་ཁོ་ན་འབྱུང་བར་ཁས་མི་ལེན་ཞིང་། སྤྲུལ་སྐུ་ཐུགས་ཡིན་པར་ཡང་བཞེད་པ་མ་ཡིན་པའི་ཕྱིར་རོ། ། ཡང་བསྟན་བཅོས་དེ་ཉིད་འདུས་པ་ལས་འགའ་ཞིག་ཀཽ་ན་རེ། ཡེ་ཤེས་ཀྱང་ཡིན་ལ། ཆེན་པོ་ཡང་ཡིན་པའི་ཕྱིར།
མེ་ལོང་ལྟ་བུ་ལ་སོགས་པའི་ཡེ་ཤེས་སངས་རྒྱས་ལྔ་རྣམས་སོ། ། རོ་ནི་ཁ་བ་ལ་སོགས་པ་ཡིན་པས་ཡེ་ཤེས་ཆེན་པོ་ཡང་ཡིན་ལ། རོ་ཡང་ཡིན་པས་དེ་སྐད་ཅེས་མི་འགལ་ཏེ། ཁ་བ་ཚ་བ་རྡོ་རྗེ་དབུལ། ། ཞེས་པ་ལ་སོགས་པའི་གསུངས་པའི་ཕྱིར་ཞེས་སོགས་ཟེར་རོ། ། འདིའི་དོན་དུ་བྱས་ནས་ཁ་ཅིག་ན་རེ། རྡོ་རྗེ་སེམས་དཔའི་ངོ་བོ་ནི་ཆོས་དབྱིངས་དེ་བཞིན་ཉིད་སྤྲོས་བྲལ་ལོ། ། དེ་ཉིད་ཐུན་མོང་བའི་གདུལ་བྱ་ལ་མཚན་དཔེ་འབར་བའི་སྐུར་སྣང་ངོ་། ། ཐུན་མོང་མ་ཡིན་པའི་གདུལ་བྱ་ལ་ཧེ་རུ་ཀ་ཕྱག་གཉིས་པར་སྣང་ངོ་། ། དེ་ལྟར་སྣང་བ་དེའི་རྒྱུ་མཚན་ནི།
ཆོས་དབྱིངས་ཏེ། ཆོས་ཅན་དག་མ་དག་གཉིས་ཀ་ལ་གསོན་པ་མཚོན་པའི་ཕྱིར་རོ། ། དེ་ཉིད་དཀར་ཕྱོགས་ཀྱི་ཡོན་ཏན་ཐམས་ཅད་ཀྱི་གཞི་བྱེད་པས་ཆོས་སྐུའོ། ། ཡེ་ཤེས་ཆེན་པོ་ངོ་བོ་ནི། དེ་ཉིད་གཞན་ལ་སྟོན་པའི་ངག་གོ ། དེ་ཉིད་ཐུན་མོང་ལ་གསུང་དབྱངས་དྲུག་ཅུར་སྣང་ངོ་། ། ཐུན་མོང་མ་ཡིན་པ་ལ་ཕྱག་བཞི་པར་སྣང་ངོ་། ། དེའི་རྒྱུ་མཚན་ནི་མགྲིན་པ་ན་ཡ་ར་ལ་ཝ་བཞི་ལ་ཡེ་ཤེས་ཀྱི་རླུང་འབྱུང་བས་གསུང་དུ་མཚོན་པའི་ཕྱིར་རོ། ། ཡེ་ཤེས་དེ་གཞན་ལ་སྟོན་པའི་ཕྱིར་གསུང་རྡོ་རྗེར་བཞག་གོ ། དམ་ཚིག་སེམས་དཔའི་རང་གི་ངོ་བོ་ནི་ཡེ་ཤེས་ལྔ་ཐུགས་སུ་ཆུད་པའོ། །
དེ་ཉིད་ཐུན་མོང་བ་ལ་ཐམས་ཅད་མཁྱེན་པར་སྣང་ངོ་། ། ཐུན་མོང་མ་ཡིན་པ་ལ་ཕྱག་དྲུག་པར་སྣང་ངོ་། ། དེ་ལྟར་སྣང་བའི་རྒྱུ་མཚན་ནི། རྣམ་ཤེས་ཚོགས་དྲུག་གནས་གྱུར་པ་མཚོན་པའོ། ། ཡེ་ཤེས་ལྔ་ཐུགས་སུ་ཆུད་པའི་ཕྱིར་ཐུགས་རྡོ་རྗེར་བཞག་གོ ། ཞེས་ཟེར་རོ། ། དེ་ནི་མ་ཡིན་ཏེ། ཁ་བ་ལ་སོགས་པའི་རོ་ནི་བེམ་པོ་ཡིན་ལ། ཡེ་ཤེས་ནི་བློ་ཡིན་པའི་ཕྱིར་དང་། ཁ་བ་ཚ་བ་རྡོ་རྗེར་དབུལ། །
ཞེས་པ་ལ་སོགས་པས་དེར་རོ་གཅིག་ཉིད་རྡོ་རྗེ་ཅན་ལ་སོགས་པའི་ཡེ་ཤེས་སུ་སྟོན་པ་མ་ཡིན་ཏེ། ཁོ་བོ་ལ་སོགས་པ་རིགས་ལྔ་ཉིད་རང་གི་ལས་དང་མཐུན་པའི་ལྷ་ལ་དབུལ་བར་གསུངས་པ་ཙམ་ཡིན་པའི་ཕྱིར་དང་། རྡོ་རྗེ་སེམས་དཔའི་ངོ་བོ་ཆོས་དབྱིངས་ཡིན་ཞེས་པའང་གནས་ལུགས་ལ་བྱེད་ན་ཐམས་ཅད་ཀྱི་ངོ་བོ་ཆོས་དབྱིངས་ཡིན་པས་ཁྱད་པར་མི་འཐད་པ་དང་། ཡིན་དོན་ལ་བྱེད་ན་རྡོ་རྗེ་སེམས་དཔའ་ནི་འཁོར་འདས་ཀྱི་རྒྱུ་ཡིན་པས་ཆོས་དབྱིངས་འདུས་མ་བྱས་མ་ཡིན་པའི་ཕྱིར་དང་། འདུས་མ་བྱས་ནམ་མཁའ་ཁ་དོག་ཏུ་སྣང་བ་ཡང་དག་ཀུན་རྫོབ་ཏུ་མི་སྲིད་པ་ལྟར། ཆོས་དབྱིངས་འདུས་མ་བྱས་ཞལ་ཕྱག་ཏུ་སྣང་བ་ཡང་དག་ཀུན་རྫོབ་ཏུ་མི་སྲིད་པའི་ཕྱིར་དང་། འདུས་མ་བྱས་ཞལ་ཕྱག་ཏུ་བསྒོམ་པ་ལ་དགོས་པ་མེད་པའི་ཕྱིར་དང་། ཡེ་ཤེས་ཀྱང་ངག་དང་རིགས་འགལ་བས་ངག་མ་ཡིན་པའི་ཕྱིར་དང་། ངག་ཞལ་ཕྱག་ཏུ་སྣང་བ་ཡང་དག་ཀུན་རྫོབ་ཏུ་མི་སྲིད་པའི་ཕྱིར་དང་། ངག་ཞལ་ཕྱག་ཏུ་བསྒོམ་པ་ལ་དགོས་པ་ཡང་མེད་པའི་ཕྱིར་དང་།
དམ་ཚིག་སེམས་དཔའི་ངོ་བོ་ཡེ་ཤེས་མ་ཡིན་ན་ཐུགས་མ་ཡིན་པར་འགྱུར་བ་དང་། ཡིན་ན་ཡེ་ཤེས་ལྔ་ཐུགས་སུ་ཆུད་པ་ཞེས་པའི་ཆུད་པ་སྨྲོས་པ་ལ་འདིར་དགོས་པ་མེད་པའི་ཕྱིར་དང་། ཡེ་ཤེས་ཞལ་ཕྱག་ཏུ་སྣང་བ་མེད་པ་དང་། བསྒོམ་པ་མེད་པའི་ཕྱིར་རོ། ། འོ་ན་རོ་རྡོ་རྗེ་མ་ལ་སོགས་པ་གསུང་པ་མ་ཡིན་ནམ་ཞེ་ན། སྐྱོན་མེད་དེ། ཟན་གྱི་ལིངྒ་ནི་མཚན་ཉིད་རྣམ་པར་འབྱེད་པ་ན་ཟན་ཡིན་ཀྱང་། དགྲ་བོའི་རྣམ་ཤེས་དགུག་གཞུག་བྱས་ཏེ་དགྲ་བོར་མོས་ནས་དྲག་པོའི་ལས་བྱས་པས་བསད་པ་ལ་སོགས་པ་འགྲུབ་པ་ལྟར། འདིར་ཡང་རོ་ཁམས་ལ་སོགས་པ་ནི་ལྕེའི་རྣམ་པར་ཤེས་པའི་གཟུང་དོན་ཡིན་པའི་ཕྱིར། མཚན་ཉིད་རྣམ་པར་འབྱེད་པ་ན་བེམ་པོ་ཡིན་ཡང་ཡེ་ཤེས་ཀྱི་ལྷ་མོ་དགུག་གཞུག་ལ་སོགས་པ་བྱས་ཏེ།
ལྷ་མོར་མོས་ནས། དེས་མཆོད་པ་ལ་སོགས་པའི་ལས་བྱས་པས་སྒྲུབ་པ་པོ་ལ་བསོད་ནམས་ཚད་མེད་པར་འགྱུར་བའི་ཕྱིར་རོ། ། ཞེས་གསུངས་སོ། ། དེ་དག་ཀྱང་འཐད་པ་མ་ཡིན་ཏེ། ཡེ་ཤེས་དང་རོ་མྱོང་བར་མཚུངས་པའི་སྒོ་ནས་ཀྱང་བཞག་པ་ཡིན་པའི་ཕྱིར་དང་། གཞུང་གིས་དངོས་སུ་བསྟན་པས། རྣལ་འབྱོར་རྟོགས་པ་བསམ་མི་ཁྱབ། ། ཅེས་པ་ལྟར། ཚུ་རོལ་མཐོང་བའི་བློས་དཔྱད་པར་མི་ནུས་པའི་ཕྱིར་དང་། ཁ་ཚ་རྡོ་རྗེའི་རིགས་ལ་དབུལ་བར་གསུངས་པས།
རོ་དྲུག་ལྔར་བསྡུས་པའི་ཕྱིར་དང་། གྲངས་མཐུན་པར་དེས་བསྒྲུབ་ནུས་པའི་ཕྱིར་དང་། རྡོ་རྗེ་སེམས་དཔའི་ངོ་བོ་ནི། ། ཞེས་པ་འདིར་བསྟན་པའི་རྡོ་རྗེ་སེམས་དཔའ་ངོས་འཛིན་པའི་ཡིན་ཞིང་། ཀ་བའི་དེ་བཞིན་ཉིད་ཞེས་པ་ལྟར་མ་ཡིན་པས། རྡོ་རྗེ་སེམས་དཔའི་ངོ་བོ་དབྱིངས་ཡིན་ཞེས་པ་གནས་ལུགས་ལ་བྱེད་ན་ཞེས་པའི་དཔྱད་པ་དོན་མེད་པ་ཡིན་པའི་ཕྱིར་དང་། དེ་ལྟར་ན་ཡེ་ཤེས་སེམས་དཔའི་ངོ་བོ་ནི་ཞེས་སོགས་ལ་ཡང་དཔྱད་པ་དེ་བཞིན་དུ་བྱེད་པར་རིགས་པའི་ཕྱིར་དང་། ཆོས་དབྱིངས་སྤྲོས་བྲལ་དུ་ཁས་བླངས་ཀྱི། འདུས་མ་བྱས་མེད་དགག་ཏུ་ཁས་བླངས་པ་མེད་པའི་ཕྱིར་དང་། དེའི་ཕྱིར་འདུས་མ་བྱས་ནམ་མཁའ་ཁ་དོག་ཏུ་སྣང་བ་ཞེས་སོགས་གྱི་ན་ཙམ་ཡིན་པའི་ཕྱིར་དང་།
གང་དུ་བདེ་བ་ཆེན་པོའི་མགོ་བོར་གར་མཛད་པ་ན་གཅིག་ཉིད་དུ་མའི་ཕྱིར་རོ། ། ཞེས་བྱ་བས་རོལ་བར་མཛད་དོ། ། ཞེས་གསུང་པ་ལྟར་ཡེ་ཤེས་ངག་རིགས་འགལ་བའང་ཚུ་རོལ་མཐོང་བའི་བློས་དཔྱད་པར་མི་ནུས་པའི་ཕྱིར་དང་། ངག་དང་ཡེ་ཤེས་ཞལ་ཕྱག་ཏུ་སྣང་བ་མི་སྲིད་ན། གསུང་རྡོ་རྗེ་ཕྱག་བཞི་པ་དང་། ཐུགས་རྡོ་རྗེ་ཕྱག་དྲུག་པ་སོགས་སུ་རྒྱུད་ལས་ཀྱང་གསུངས་ཤིང་། རང་གིས་ཀྱང་བཤད་པ་དང་འགལ་བའི་ཕྱིར་དང་། དམ་ཚིག་སེམས་དཔའི་ངོ་བོ་ཡེ་ཤེས་མ་ཡིན་པར་མི་བཞེད་ལ། ཐུགས་སུ་ཆུད་པའི་དོན་ཇི་ལྟ་བ་བཞིན་དུ་མངོན་དུ་བྱས་པ་ལ་བཞེད་པས་དགོས་པ་ཆེན་པོ་ཡོད་པའི་ཕྱིར་དང་། རོ་རྡོ་རྗེ་མ་ལ་སོགས་པར་གསུང་པ་ནི།
ལྷ་སོ་སོའི་དག་པ་ཡིན་པས་ཁྱེད་རང་གིས་འོག་ཏུ་ལྷ་མ་ཡིན་པ་ལ་ལྷར་ཤེས་པ་ཡིན་ན་ནི་ལྷ་སོ་སོའི་དག་པ་འདི། ཕྱིན་ཅི་ལོག་གི་དད་པར་འགྱུར་བའི་ཕྱིར་དང་། ཞེས་པ་དང་དངོས་འགལ་ཡིན་པའི་ཕྱིར་རོ།། །། རྡོ་རྗེ་མཁའ་འགྲོ་མ་རྣམས་ཀྱི་གསང་མཛོད་ལས། ཆོས་སྐུ་སྐུ་རྡོ་རྗེ་དང་། སྤྲུལ་སྐུ་ཐུགས་རྡོ་རྗེ་ལ་སོགས་པར་འཆད་པ་ནི། མཁས་པའི་རྣ་བ་ལ་བབས་པའི་ཚིག་མ་ཡིན་ནོ། ། ཞེས་འཆད་དོ། ། དེ་ཡང་གྱི་ན་སྟེ། ཆོས་སྐུ་སྐུ་རྡོ་རྗེ་དང་།
སྤྲུལ་སྐུ་གསུང་རྡོ་རྗེ་ལ་སོགས་པར་འཆད་པའི་རྒྱུ་མཚན་མ་རྟོགས་བཞིན་དུ་སྨྲས་པ་སྟེ། དེ་དག་གི་རྒྱུ་མཚན་གོང་དུ་བཤད་ཟིན་པ་ཕྱིར་རོ། ། མིང་བསྡུས་པ་ནི་ཇི་ལྟ་བུ། ། ཞེས་སོགས་ལ། བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། ཧེ་རུ་ནི་རྒྱུ་སྟེ། སེམས་ཅན་གྱི་དུས་ཀྱི་རིག་པའི་ནུས་པ་དེ་སྙིང་རྗེ་ཡིན་པས། དེ་ལམ་གྱི་ཐབས་ཀྱི་ཆ་ཐམས་ཅད་ཀྱི་རྒྱུ་བྱེད་ཅིང་། ལམ་དུས་ཀྱི་སྙིང་རྗེ་ཞེས་གཞན་དོན་ལ་འབོད་ཅིང་བསྐུལ་ལ།
འབྲས་དུས་ཀྱི་སྙིང་རྗེ་གཞན་དོན་ལ་བརྩེ་ཞིང་རོལ་ལོ། ། བཛྲ་ནི་གསལ་བའི་དོན་གྱིས་ཤེས་རབ་སྟེ། རྒྱུ་རྒྱུད་རང་བཞིན་གྱི་གསལ་བ། ཐབས་རྒྱུད་ཀྱི་ཤེས་རབ་དྲི་མའི་སྙིང་པོ་བྱེད་པས་གསལ། འབྲས་རྒྱུད་ཀྱི་དྲི་མ་དག་ཅིང་སླར་མི་ལྡོག་པས་གསལ་བའོ། ། སྙིང་པོ་ཀྱཻ་རྡོ་རྗེ་དེ་ཉིད་ས་བཅུའི་བྱང་སེམས་མན་ཆད་ཀྱི་སྤྱོད་ཡུལ་ལས་འདས་ཤིང་། ཕར་ཕྱིན་པ་ལ་མ་གྲགས་པ། ཐུན་མོང་མ་ཡིན་པའི་ཧེ་རུ་ཀ་ཞེས་བརྗོད་ལ། དེ་ལྟར་འབྲས་བུ་ཀྱཻ་རྡོ་རྗེ་འདི་བརྗོད་བྱའི་གཙོ་བོ་ཡིན་པས། རྒྱུ་ཆོས་ཅན་དང་ཆོས་ཉིད།
ལམ་སྟོང་པ་དང་སྙིང་རྗེ། བསྐྱེད་པ་དང་རྫོགས་པ། ལྟ་བ་འཁོར་འདས་དབྱེར་མེད་ཀྱང་ཀྱཻ་རྡོ་རྗེ་ཡིན་པས། གླེང་གཞིའི་ཀྱཻ་རྡོ་རྗེ་ཡིན་པའི་ཕྱིར། གླེང་བ་ཐམས་ཅད་ཀྱཻ་རྡོ་རྗེས་གླེང་ལ། དེ་དག་སྟོན་པར་བྱེད་པའི་གཞུང་འདི་ལ་ཡང་། ཀྱཻ་རྡོ་རྗེ་ཞེས་བཏགས་ཏེ། སློབ་དཔོན་ཕྱོགས་གླང་གིས། ཤེས་རབ་ཕ་རོལ་ཕྱིན་པ་མེད། ། ཡེ་ཤེས་དེ་ནི་དེ་བཞིན་གཤེགས། །
བསྒྲུབ་བྱ་དེ་དོན་ལ་སྦྱོར་བ། ། གཞུང་ལམ་དག་ལ་དེ་འདྲ་ཡིན། ། ཞེས་པ་ལྟར་འདིར་ཡང་། ཀྱཻ་རྡོ་རྗེ་དེ་གཉིས་མེད། ། ཅེས་སྦྱོར། ཞེས་ཟེར་རོ། ། དེ་ནི་མ་ཡིན་ཏེ། རྒྱུ་དུས་ཀྱི་སེམས་ཅན་གྱི་རིག་པའི་ནུས་པ་སྙིང་རྗེ་ཡིན་པར་མི་འགྲུབ་པའི་ཕྱིར་དང་། རྒྱུ་རྒྱུད་ཀྱང་རང་བཞིན་གྱིས་གསལ་བས་ཤེས་རབ་ཡིན་པར་མི་འགྲུབ་པའི་ཕྱིར་དང་། ལམ་དུས་སུ་འབྲས་བུ་ཀྱཻ་རྡོ་རྗེ་བློའི་སྤྱོད་ཡུལ་མ་ཡིན་པར་གཏན་ལ་དབབ་པ་དང་།
བསྒོམ་པ་ལས་འདས་པར་འགྱུར་བས་ལམ་དུ་བྱེད་པའི་སྐབས་དོན་ཉམས་པར་འགྱུར་བའི་ཕྱིར་དང་། རྒྱུ་ལམ་འབྲས་བུ་ཐམས་ཅད་ཀྱཻ་རྡོ་རྗེ་ཡིན་ན། གཞུང་ཀྱཻ་རྡོ་རྗེ་བཏགས་པ་ཡིན་པར་འགལ། བརྒྱད་སྟོང་དོན་བསྡུའི་ལུང་དྲངས་ནས་འབྲས་བུ་ཀྱཻ་རྡོ་རྗེ་མཚན་ཉིད་པ་དང་། གཞུང་ལམ་བཏགས་པ་བར་བསྒྲུབ་པ་ཡང་འགལ་བའི་ཕྱིར་རོ། ། ཞེས་གསུངས་སོ། ། དག་ལྡན་ན་ཇི་ལྟ་བ་བཞིན་དུ་མི་བཞུགས་ལ། དགག་པ་དེ་དག་ནི་འགྲེལ་པ་འདིར་འཇུག་པ་མ་ཡིན་ཏེ། རྒྱུ་དུས་ཀྱི་སེམས་ཀྱིས་རིག་པའི་ནུས་པ་སྙིང་རྗེ་ཡིན་པར་མི་བཞེད་པའི་ཕྱིར་དང་། བཛྲ་གྱི་དོན་ཡང་གསལ་བ་ཡིན་པར་མི་འཆད་པའི་ཕྱིར་དང་།
དངོས་ཀྱི་སྤྱོད་ཡུལ་མ་ཡིན་པས་མ་ཁྱབ་པའི་ཕྱིར་དང་། གཞུང་བརྗོད་བྱ་རྒྱུད་གསུམ་མ་ཡིན་པས། རྒྱུ་ལམ་འབྲས་བུ་ཐམས་ཅད་ཀྱཻ་རྡོ་རྗེ་ཡིན་ན། གཞུང་བཏགས་པ་བ་ཡིན་པར་འགལ་བའི་རྒྱུ་མཚན་མེད་པའི་ཕྱིར་དང་། བརྒྱད་སྟོང་དོན་བསྡུའི་ལུང་གཞུང་བཏགས་པ་བར་མཐུན་པས་བཀོད་པ་ཡིན་པའི་ཕྱིར་དང་། འབྲས་བུ་ཀྱཻ་རྡོ་རྗེ་ཁོ་ན་ཀྱེ་རྡོར་མཚན་ཉིད་པར་འཇོག་ན། ལམ་གཞུང་བཏགས་པ་བར་འགྱུར་བའི་ཕྱིར་བཀོད་པ་ཡིན་པས་འགལ་བའི་རྒྱུ་མཚན་མེད་པའི་ཕྱིར། རྒྱུ་མཚན་མེད་པར་སྨྲ་བ་ཙམ་ཡིན་པའི་ཕྱིར་རོ།། །། ཐབས་དང་ཤེས་རབ་བདག་ཉིད་རྒྱུད། ། ཅེས་པར།
བསྟན་བཅོས་དེ་ཉིད་འདུས་པ་ལས། འགའ་ཞིག་ན་རེ། རྒྱུད་འདི་ནི་མ་རྒྱུད་ཡིན་ཏེ། གུར་ལས། ཀྱཻ་རྡོ་རྗེ་མ་རྒྱུད་དྲུག་གི་ནང་དུ་གསུངས་པའི་ཕྱིར་དང་། ཐབས་མི་གཡོ་ཞིང་རྣལ་འབྱོར་མ་ཀུན་ཏུ་གཡོ་བ་ལ་སོགས་པའི་མ་རྒྱུད་ཀྱི་མཚན་ཉིད་ཐམས་ཅད་ཚང་བའི་ཕྱིར་ཞེས་ཟེར་རོ། ། དེ་ནི་མ་ཡིན་ཏེ། གུར་ལས། ཀྱཻ་རྡོ་རྗེ་རྣལ་འབྱོར་རྒྱུད། ། དང་པོ་རྒྱལ་བ་རྣམས་ཀྱིས་བསྟན། །
ཕྱི་མ་རྣལ་འབྱོར་མ་རྒྱུད་ནི། ། དེ་ཉིད་བུད་མེད་བསྡུ་ཕྱིར་རོ། ། ཞེས་རྣལ་འབྱོར་རྒྱུད་དུ་གསུངས་པས། རྣལ་འབྱོར་རྒྱུད་དུ་ཡང་གསུང་པའི་ཕྱིར་དང་། རྒྱུད་དེའི་དོན་ནི། བརྟག་པ་དང་པོ་རྣལ་འབྱོར་གྱི་རྒྱུད། བརྟག་པ་ཕྱི་མ་རྣལ་འབྱོར་མའི་རྒྱུད་ཡིན་པའི་ཕྱིར་བཞེད་པ་ཡིན་པའི་ཕྱིར་དང་། དེ་ལྟར་ན་རྒྱུད་འདིའི་རྗོད་བྱེད་ལས་བརྩམས་ནས། བརྟག་པ་དང་པོ་ཕ་རྒྱུད་དང་། ཕྱི་མ་མ་རྒྱུད་ཡིན་པས་ཀྱང་ཁ་སྦྱོར་གཉིས་ཀྱི་རྒྱུད་ཡིན་པའི་ཕྱིར་དང་།
བརྗོད་བྱ་ལས་བརྩམས་ནས་རྒྱུ་རྒྱུད་ཀྱི་རྩ་བའི་སྐབས་སུ། རྒྱུད་གཞན་ལས་རྐྱང་མ་ཐབས་སུ་གསུངས་པ་ལས། འདིར་ཤེས་རབ་ཏུ་གསུངས་ནས་ཐབས་ཤེས་རབ་གཉིས་མེད་དང་། རོ་མ་ཤེས་རབ་ཏུ་གསུངས་ནས་ཤེས་རབ་གཉིས་མེད་དང་། རྒྱུད་གཞན་ལས་དབུ་མ་ནམ་མཁའི་ཁམས་སུ་གསུངས་ལ། འདིར། ཤེས་རབ་ཟླ་བ་འབབ་བཤད་པ། ། ཞེས་གསུངས་ཤིང་། འདིས་མཚོན་ནས་དོན་གྱིས། ཐབས་ཀྱིས་ཉི་མ་འབབ་བཤད་པ། །
ཞེས་ཀྱང་བཞེད་པས། དེར་ཐབས་ཤེས་ཁ་སྦྱོར་དང་། ཐིག་ལེའི་སྐབས་སུ་འདིའི་བཤད་རྒྱུད་ལས། རྒྱུད་གཞན་ལས་ལྟེ་བའི་མེ་དཔྱིད་ཅེས་གསུང་པ་ལ་འདིར་ཐིག་ལེར་གསུངས་པས་ཐབས་ཤེས་གཉིས་མེད་དང་། སྙིང་གའི་བདུད་རྩི་ཐིག་ལེར་གསུངས་པ་ལ། འདིར་དཔྱིད་དུ་གསུངས་ནས། ཐབས་ཤེས་དབྱེར་མེད་དང་། ཐབས་རྒྱུད་ཀྱི་མངོན་རྟོགས་ཀྱི་སྐབས་སུ། བརྟག་པ་དང་པོར། རྣལ་འབྱོར་གྱི་རྒྱུད་ཀྱི་སྐབས་སུ་རྣལ་འབྱོར་མའི་དཀྱིལ་འཁོར་གསུངས་ནས།
ཐབས་ཤེས་གཉིས་མེད་དང་། བརྟག་པ་ཕྱི་མ་རྣལ་འབྱོར་མའི་རྒྱུད་ཀྱི་སྐབས་སུ། ཡབ་ཀྱི་དཀྱིལ་འཁོར་གསུངས་ནས་ཐབས་ཤེས་རབ་གཉིས་མེད་དང་། རྣལ་འབྱོར་མ་གཙོ་མོའི་སྐབས་སུ་གཙོ་བོ་གསུངས་ནས། དེའི་ཐབས་ཤེས་གཉིས་མེད་དང་། རྟེན་དཀྱིལ་འཁོར་གྱི་སྐབས་སུ། ཕྱི་ནང་གསང་གསུམ་གཉིས་མེད་དུ་བསྲེས་ཏེ། ཕྱི་རོལ་དུ་ཡང་དབང་གི་ས་ལ་མཚོ་དང་། དེ་ལ་འགོད་པའི་མེ་དང་། དེ་རྣམས་ཀྱི་སྟེང་ན་རླུང་མཐོང་ཞིང་།
ནང་ལུས་ལ་ལྟེ་བ་ས། སྙིང་ག་ཆུ། མགྲིན་པ་མེ། སྤྱི་བོ་རླུང་གི་འཁོར་ལོ་དང་། གསང་བ་བྱང་སེམས་ལ་དེ་སྐྱེ་བ་ན། དང་པོར་རེག་པ་སྲ་བ་སའི་ཁམས། དེ་ནས་གཤེར་བ་ཆུ། དེ་ནས་དྲོ་བ་མེ་ལས་མཐར་ཕྱིན་བྱེད་བསྐྱོད་པ་ལྟར། འབྱུང་བ་རིམ་བརྩེགས་བསྒོམ་ནས་དེ་རྣམས་དབྱེར་མེད་དུ་འདྲེས་པའི་ཕྱི་ནང་གསང་བའི་གཞལ་ཡས་ཁང་བསྒོམ་པ་རྟེན་གྱི་ཐབས་ཤེས་གཉིས་དང་། བརྟེན་པ་ལྷའི་སྐབས་སུ་རྒྱུ་ལ་ལྷ་ཐམས་ཅད་ཟླ་ཉི་ཁ་སྦྱོར་གྱི་མངོན་བྱང་ལས་བསྐྱེད་པ་རྒྱུའི་ཐབས་ཤེས་གཉིས་མེད་དང་།
ངོ་བོའི་སྐབས་སུ། གཽ་རཱི་ལྟ་བུ། གཟུགས་ཀྱི་གནས་སུ། སེམས་ཀྱི་བདག་ཉིད་ཀྱི་ཁ་དོག་གིས་རྒྱས་བཏབ་པ། ལུས་དང་སེམས་ཀྱི་ཐབས་ཤེས་གཉིས་མེད་དང་། ཙཽ་རཱི་ལྟ་བུ་སེར་སྣའི་གནས་སུ་འདོད་ཆགས་ཀྱི་ཁ་དོག་གིས་རྒྱས་གདབ་པ་དང་། བཻ་ཏ་ལི་ལྟ་བུ་འདོད་ཆགས་ཀྱི་གནས་སུ་སེར་སྣའི་རིགས་ཀྱི་ཁ་དོག་གིས་རྒྱས་གདབ་པ་རྒྱུ་དང་འབྲས་བུ་ཤེས་རབ་གཉིས་མེད་དེ། ཕལ་ཆེར་ཕྱག་མཚན་ཕྱི་དང་ནང་གཉིས་ཡོད་པས། ཕྱག་མཚན་གྱི་ཐབས་ཤེས་གཉིས་མེད་དང་། ཐབས་ཀྱི་རིན་པོ་ཆེ་དང་།
ཤེས་རབ་ཀྱི་རུས་པའི་རྒྱན་གཉིས་ཀ་ཡོད་པས་རྒྱན་གྱི་ཐབས་ཤེས་རབ་གཉིས་མེད་དང་། པུཀྐ་སི་ལྟ་བུ་ལུས་ཀྱི་གནས་སུ་སེམས་ཀྱི་རིགས་བདག་གིས་རྒྱས་གདབ་པ་ལ་སོགས་པ། འབྲས་བུ་རིགས་བདག་གི་ཐབས་ཤེས་རབ་གཉིས་མེད་དང་། རྫོགས་རིམ་གྱི་སྐབས་སུ་སྤྱི་བོ་དང་མགྲིན་པའི་ཨེ་ཝྃ་ཁ་སྦྱོར། སྙིང་ག་དང་ལྟེ་བའི་ཨེ་ཝྃ་ཁ་སྦྱོར། བཞི་པོ་རེ་རེ་ལ་ཡང་དབྱངས་དང་གསལ་བྱེད་ཀྱི་ཨེ་ཝྃ་ཁ་སྦྱོར། དེ་ཐམས་ཅད་དུ་རླུང་སེམས་ཐིག་ལེའི་ཨེ་ཝྃ་ཁ་སྦྱོར། ལྟེ་འདབ་ཀུན་ཏུ་རྣམ་ཤེས་ཡེ་ཤེས་ཀྱི་ལྷ་ཡབ་ཡུམ་འབར་འཛག་གི་ཐབས་ཤེས་ཁ་སྦྱོར་དང་། དཀྱིལ་འཁོར་འཁོར་ལོའི་སྐབས་སུ། ཡས་འབབ་མས་རྟེན་གྱི་བྱང་ཆུབ་ཀྱི་སེམས་ཀྱི་དགའ་བ་སོ་གཉིས་ཀྱི་ཁ་སྦྱོར་ལ་སོགས་པ།
མདོར་ན་ཐབས་དང་ཤེས་རབ་ཀྱི་རྒྱུད་རྣམས་ལས་མ་གྲགས་པའི་ཐབས་ཤེས་ཁ་སྦྱོར་གྱི་ཚུལ་དུ་མ་གསུངས་ཤིང་། གསུངས་པ་ལྟར་སྒོམ་པར་བྱེད་པའི་ཉམས་ལེན་བསྟན་པའི་ཕྱིར་རོ། ། ཞེས་གསུངས་སོ། ། སྒྲུབ་བྱེད་དེ་དག་ལ་འགའ་ཞིག་ནི་རྒྱུད་ཀྱི་དོན་མ་ཡིན་ཏེ། རྒྱུད་སྡེ་སྤྱིའི་རྣམ་པར་བཞག་པའི་རྩོད་སྤོང་ལས་ཤེས་པར་བྱའོ། ། ལྟ་སྟངས་དགུག་དང་བརྡ་ཆེན་དང་། ། ཞེས་སོགས་ལ། བསྟན་བཅོས་དེ་ཉིད་འདུས་པ་ལས། གཞན་དག་ན་རེ། དགུག་པ་ནི།
རྣལ་འབྱོར་མ་དགུག་པའོ། ། བརྡ་ཆེན་དེ་ངོ་ཤེས་པར་བྱ་བའི་ཕྱིར་རོ། ། རེངས་པ་ནི་གདུག་པ་ཅན་རེངས་པའོ། ། སྡེ་རེངས་པ་ནི་གྲི་གུག་གིས་སོ། ། མངོན་སྤྱོད་ནི་བསད་པའོ། ། ཆར་དང་སྤྱོད་པའི་རྣམ་འཕྲུལ་དུ་མ་ནི་དོན་བྱེད་རྣམ་མང་ཡིན་ནོ། ། སྐྱེད་པ་ནི་སྐུ་བསྐྱེད་པའོ། ། བྱེད་རྒྱུ་ནི་མངོན་བྱང་ལྔའོ། ། དོན་བྱེད་ཕྱི་མ་ནི་སློབ་མ་ཡོངས་སུ་སྨིན་པར་བྱེད་པའོ། ། ཡེ་ཤེས་ནི་ཡང་དག་པའི་དོན་སྟོན་པའོ། །
རྣམ་ཤེས་ནི་གསལ་བས་ན་རྐུན་པོ་ངོས་གཟུང་བའོ། ། ཞེས་ཟེར་རོ། ། དེ་ནི་མ་ཡིན་ཏེ། དགུག་པ་ཞེས་བྱ་བ་ནི་གཞན་ལ་ཡང་འཇུག་པའི་ཕྱིར་དང་། གང་གི་སྤུན་དང་སྲིང་མོར་ཡང་། ། ཞེས་པས་བརྡ་ཆེན་ནི་རྣལ་འབྱོར་ཕོ་མོ་གཉིས་ཀའི་ཡིན་པའི་ཕྱིར་དང་། ཆུ་རེངས་པ་ལ་སོགས་པ་དང་། བསམ་གཏན་གྱིས་སྡེ་རེངས་པ་ལ་སོགས་པ་དང་། དབྱེ་བ་དང་སྨྱོ་བ་ལ་སོགས་པའི་མངོན་སྤྱོད་མ་བསྡུས་པར་འགྱུར་བའི་ཕྱིར་དང་། མངོན་བྱང་ལྔ་ཉིད་གཙོ་བོར་སྐུ་བསྐྱེད་པ་ཡིན་པས།
བསྐྱེད་པ་དང་བྱེད་རྒྱུའི་ཁྱད་པར་མེད་པའི་ཕྱིར་དང་། དོན་བྱེད་ཞེས་པ་ཡང་འདིར་སློབ་མ་ལ་ཁྱད་པར་དུ་ཉེ་བའི་སྐབས་ཐོབ་མེད་པའི་ཕྱིར་དང་། ཡེ་ཤེས་རྟོགས་པ་ལ་མི་བྱེད་པར་སྟོན་པ་ལ་བྱེད་པའི་རྒྱུ་མཚན་མེད་པའི་ཕྱིར་དང་། རྣམ་ཤེས་ཀྱི་སྤྱི་སྒྲ་ཡང་རྐུན་མོ་ངོས་འཛིན་པ་ལ་དམིགས་བསལ་དུ་འཇུག་པའི་ཤེས་བྱེད་མེད་པའི་ཕྱིར་རོ། ། ཞེས་གསུངས་སོ། ། དེ་ནི་རིགས་པ་མ་ཡིན་ཏེ། གྲོགས་ཕྱག་རྒྱ་དགུག་པ་ནི་ངེས་པར་མེད་དུ་མི་རུང་ཡིན་པས་གཙོ་བོ་ཡིན་པའི་ཕྱིར་དང་། གཞན་དག་དགུག་པ་ནི་མ་ངེས་པ་ཡིན་པའི་ཕྱིར་དང་། དེའི་སྟོབས་ཀྱིས་བརྡ་ཆེན་ཡང་དེ་ཉིད་ལ་སྦྱར་བ་ནི་ཡིན་པའི་ཕྱིར་དང་། དགུག་པ་གཞན་དོན་བྱེད་རྣམས་མང་དུ་བསྡུས་པ་ཡིན་པའི་ཕྱིར་དང་།
བསམ་གཏན་གྱི་སྡེ་རེངས་པ་འདིར་གསུང་པ་མེད་པའི་ཕྱིར་དང་། གཞན་རེངས་པ་ལ་སོགས་པ་གང་བཤད་པ་དེ་དག་ཀྱང་དོན་བྱེད་རྣམས་མང་དུ་བསྡུས་པ་ཡིན་པའི་ཕྱིར་དང་། སྐུ་བསྐྱེད་ན་མངོན་བྱང་ལས་བསྐྱེད་པས་མ་ཁྱབ་པའི་ཕྱིར་དང་། སློབ་མ་ཡོངས་སུ་སྨིན་པ་ནི་གཙོ་བོ་ཡིན་པའི་ཕྱིར། དོན་བྱེད་ཕྱི་མས་ཁྱད་པར་སྨྲོས་པ་ཡིན་པའི་ཕྱིར་དང་། གཞུང་གི་ལུས་རྣམ་པར་བཞག་པར་ཡེ་ཤེས་རྟོགས་པ་ལ་བྱེད་དགོས་པའི་རྒྱུ་མཚན་མེད་པའི་ཕྱིར་དང་། རྣམ་ཤེས་ཀྱང་འདིར་བླ་མའི་མན་ངག་གིས་པྲ་སེན་དབབ་པ་ལ་སྦྱོར་བ་ཡིན་པའི་ཕྱིར་རོ།། །། ཧེ་རུ་ཀ་ནི་བསྐྱེད་པའི་རྒྱུ། ། ཞེས་པར། བསྟན་བཅོས་དེ་ཉིད་འདུས་པ་ལས།
ཐོག་མར་ཐབས་རྒྱུད་བསྟན་པའི་རྒྱུ་མཚན་ནི། ཧེ་རུ་ཀ་ཞེས་པ་ཚིག་རྐང་གཉིས་སོ། ། དེས་མི་འཆིང་ཞིང་གྲོལ་བའི་རྒྱུ་མཚན་ནི། ཧེ་རུ་ཀ་ཞེས་པ་ཚིག་རྐང་གཉིས་སོ། ། དེས་མི་འཆིང་ཞིང་གྲོལ་བའི་རྒྱུ་མཚན་ནི། དངོས་པོ་ཉིད་ཀྱིས་ཞེས་པ་ལ་སོགས་པས་འཆད་དོ། ། དེ་ནི་མ་ཡིན་ཏེ། ཐོག་མར་ཐབས་རྒྱུད་སྟོན། ཞེས་པའི་སྟོབས་ལས་རྗེས་སུ་འབྲས་རྒྱུད་བསྟན་དགོས་པ་ལས་ཁྱེད་ལྟར་ན་འབྲས་རྒྱུད་སྔར་བསྟན་ནས། འདི་མན་ཆད་ཐམས་ཅད་ཐབས་རྒྱུད་སྟོན་བྱེད་ཡིན་པའི་ཕྱིར་དང་།
དང་པོར་གཅིག་ནི་བསྒོམ་པར་བྱ། ། ཞེས་པ་འདིར། གཅིག་ཅེས་པའི་ཟླ་བོ་འབྲས་རྒྱུད་ཡིན་པར་འགྱུར་ལ། དེ་ཡང་ཁྱེད་མི་འདོད་པའི་ཕྱིར་རོ། ། ཞེས་གསུངས་སོ། ། དེ་ནི་མ་ཡིན་ཏེ། སྨིན་བྱེད་རྒྱུ་རྒྱུད་དུ་གཏོགས་པའི་དབང་དུ་བྱས་ནས། ཤུགས་ལ་རྒྱུ་རྒྱུད་སྟོན་པར་བཞེད་པའི་ཕྱིར་དང་། གཅིག་ཞེས་པའི་ཟླ་བོ་འབྲས་རྒྱུད་ཡིན་པའི་རྒྱུ་མཚན་མེད་པའི་ཕྱིར་དང་། བསྐྱེད་རྫོགས་གཉིས་དང་།
དམིགས་བཅས་དམིགས་མེད་གཉིས་ལས་གཅིག་ཤོས་སྔ་མ་རགས་པ་ནས་བསྒོམ་ཞེས་བཞེད་པ་ཡིན་པའི་ཕྱིར་རོ། ། ལུས་ལ་ཡེ་ཤེས་ཆེན་པོ་གནས། ། ཞེས་སོགས་སུ། བསྟན་བཅོས་དེ་ཉིད་འདུས་པ་ལས། ལ་ལ་ན་རེ། རང་བཞིན་ལྷན་སྐྱེས་ལ་སྦྱར་བ་ནི། ལུས་ལ་ཞེས་པ་ནི་རང་གི་ལུས་ཉོན་མོངས་པ་དང་བཅས་པ་འདི་ཉིད། ཆོས་ཅན་དང་ཆོས་ཉིད་ཀྱི་ཚུལ་གྱིས་འཁོར་འདས་ཐམས་ཅད་ཀྱི་རྒྱུ་ཡིན་ནོ། ། ཡེ་ཤེས་ནི་གསལ་ཞིང་ཤེས་པས་ན་ཡེ་ཤེས་ཏེ། སོ་སོ་སྐྱེ་བོ་རྣམས་དང་ཐུན་མོང་བའི་ཤེས་པའོ། །
ཆེན་པོ་ནི་ཡུལ་དུ་བྱུང་བ་སྟེ་འཇིག་རྟེན་ལས་འདས་པའི་ལམ་མོ། ། རྟོག་པ་ནི་སོ་སོ་སྐྱེ་བོའི་བློ་འཛིན་པ་དང་བཅས་པའོ། ། དེ་སྤངས་པ་ནི་སངས་རྒྱས་ཀྱི་ཐུགས་རྣམ་པར་མི་རྟོག་པའི་ཆོས་ཀྱི་སྐུའོ། ། དངོས་པོ་ཀུན་ལ་ཁྱབ་པ་ནི་ཆོས་ཐམས་ཅད་ལ་ཆོས་ཅན་དང་ཆོས་ཉིད་ཀྱི་ཚུལ་གྱིས་ཁྱབ་པའོ། ། ལུས་ཞེས་པ་ནི་ཀུན་རྫོབ་ཀྱིས་བསྡུས་པའོ། ། ཆོས་ཐམས་ཅད་གནས་ཞེས་པ་ནི། རྟོག་མེད་ཀྱི་ཡེ་ཤེས་དེ་ལས་མཚན་མ་དང་རྣམ་རྟོག་ཐམས་ཅད་འབྱུང་བའི་ལུས་འཁོར་བ་དེ་ལ་ཡེ་ཤེས་མྱ་ངན་ལས་འདས་པ་གནས་ན། ཡེ་ཤེས་འཁོར་བའམ་ལུས་མྱ་ངན་ལས་འདས་པར་འགྱུར་རོ། ། ཞེ་ན། ལུས་དེས་ཡེ་ཤེས་བསྐྱེད་པ་མ་ཡིན་པས་ཡེ་ཤེས་འཁོར་བར་མི་འགྱུར་ལ།
འཁོར་བ་ཡང་མྱང་འདས་སུ་མི་འགྱུར་ཏེ།

ལུས་རྟོག་པ་ཡིན་ལ། ཡེ་ཤེས་རྟོག་མེད་ཡིན་པའི་ཕྱིར་རོ། ། ཞུ་བདེ་ལྷན་སྐྱེས་ལ་སྦྱར་བ་ནི། ལུས་གནས་ནི་གཞན་ཕྱི་རོལ་གྱི་གཏན་ཚིགས་ལ་སོགས་པ་ལས་རྙེད་པ་མ་ཡིན་གྱི། ལུས་ལས་རྙེད་ཅེས་བྱ་བའི་དོན་ཏོ། ། ལུས་ལས་སྐྱེས་པའི་ཡེ་ཤེས་དེའི་ངོ་བོ་གང་ཞེ་ན། ཡེ་ཤེས་ཆེན་པོ་ཞེས་པ་ཞུ་བདེ་ལྷན་ཅིག་སྐྱེས་པ་སྟེ། སངས་རྒྱས་ཀྱི་ཡེ་ཤེས་དང་འདྲ་བའི་ཕྱིར་ཡེ་ཤེས་ཆེན་པོ་ཞེས་བྱའོ། ། ཡེ་ཤེས་དེའི་མཚན་ཉིད་གང་ན། གློ་བུར་དུ་ཡང་རྟོག་པ་གང་ཡང་མེད་པར་སྤང་བའོ། ། ལུས་ཀྱི་གང་ལ་གནས་ན།
ལུས་ཀྱི་དངོས་པོ་ཐམས་ཅད་ལ་ཁྱབ་སྟེ། ལུས་ཀུན་ལ་རྩ་དང་། རྩ་ཀུན་ལ་བྱང་ཆུབ་ཀྱི་སེམས་གནས་ཤིང་། དེ་ལས་བདེ་བ་འབྱུང་བས་དེ་ལས་མི་རྟོག་པ་རྟོགས་ཞེས་སོ། ། འོ་ན་ལུས་ལ་འབྱུང་བ་ནི་བདེ་བ་ཡིན་ལ། དེ་ལྟ་ན། རྣམ་རྟོག་དུ་འབྱུང་ཞེ་ན། ཡེ་ཤེས་རྟོག་བཅས་ཉིད་དུ་ཡང་མི་འགྱུར་ཏེ། ཚོར་བ་བདེ་བ་ལུས་ལས་སྐྱེས་པ་ཡིན་ཡང་། ཡེ་ཤེས་དངོས་སུ་ལུས་ལས་སྐྱེས་པ་མ་ཡིན་ཏེ།
དེ་ཕྱིར་བདེ་བ་དེ་ཉིད་ཡིན། ། ཞེས་པ་ལ་སོགས་པ་གསུངས་སོ། ། ཞེས་ཟེར་རོ། ། དེ་ནི་མ་ཡིན་ཏེ། ཁྱོད་ལྟར་ན་ཆོས་ཉིད་ནི་དོན་བྱེད་མི་ནུས་པའི་སྒྱུ་མ་ཡིན་པའི་ཕྱིར་དང་། ཡེ་ཤེས་ཆེན་པོ་འཇིག་རྟེན་ལས་འདས་པའི་ལམ་ཡིན་ན། བྱིས་པའི་རྒྱུད་ལ་མེད་པར་འགྱུར་བ་དང་། ཁྱབ་པའི་ཚུལ། ལུས་དང་ཡེ་ཤེས་ཆེན་པོ་ཆོས་ཅན་དང་ཆོས་ཉིད་ཀྱི་ཚུལ་གྱིས་ཁྱབ་པ་ཡིན་ན། ཡེ་ཤེས་ཆེན་པོ་ཆོས་ཉིད་དུ་འགྱུར་བས་འཇིག་རྟེན་ལས་འདས་པའི་ལམ་ཡིན་པ་དང་།
སངས་རྒྱས་ཀྱི་ཐུགས་ཡིན་པ་ཉམས་པའི་ཕྱིར་དང་། ལུས་ལ་ཞེས་པ་དང་། ལུས་གནས་ཞེས་པའི་ལུས་ཀྱང་སྔར་བཤད་པ་ལྟར་དོན་གཅིག་པའི་ཕྱིར་དང་། གནས་ཞེས་པ་རྟོག་མེད་ལ་རྟོག་པ་འབྱུང་བ་ལ་བྱེད་ན། ཡེ་ཤེས་ལ་ལུས་གནས་ཞེས་པའི་དོན་དུ་འདོད་དགོས་པས་ཡི་གེའི་དོན་གོ་ལོག་པ་དང་། ལུས་རྟོག་པ་ཡིན་ན། བློ་ཡིན་པར་འགྱུར་བ་དང་། ཡེ་ཤེས་ཆེན་པོ་ནི་རྟོག་པ་སྤངས་པ་ཡིན་པས། ལུས་རྟོག་པ་ལ་ཡེ་ཤེས་ཆེན་པོ་མི་གནས་པར་འགྱུར་བའི་ཕྱིར་དང་། ལུས་ལ་གནས་པའི་ཕྱིར་ལུས་ལས་སྐྱེས་པར་བྱེད་ན།
ལུས་ལ་གནས་ཀྱང་ལུས་བསྐྱེད་མིན། ། ཞེས་པ་དང་འགལ་བའི་ཕྱིར་དང་། ཕྱི་རོལ་ལས་མི་རྙེད་ཀྱི་ལུས་ཉིད་ལས་བརྗེད་ན། བླ་མའི་གསུང་ལས་ཀྱང་མི་རྙེད་པར་འགྱུར་བ་དང་། ལྷན་ཅིག་སྐྱེས་པའི་ཚེ་བདེ་བའི་འདུ་ཤེས་གཏན་མེད་ན། དེ་ཉིད་མྱོང་བ་དྲན་པས་དོན་གྱིས་ཡེ་ཤེས་མཚོན་པ་འགལ་བའི་ཕྱིར་དང་། འདུ་ཤེས་ཡོད་ན་གློ་བུར་བའི་རྣམ་རྟོག་ཡོད་པར་འགྱུར་ཏེ། བདེ་བ་རྟོག་པར་འགྱུར་བའི་རྩོད་པ་ལ་ཡེ་ཤེས་རྟོག་བཅས་སུ་མི་འགྱུར་ཞེས་པ་ཡང་ལན་འབྲེལ་མེད་ཡིན་པའི་ཕྱིར་དང་། བདེ་བ་རྒྱུ་དང་ཡེ་ཤེས་འབྲས་བུ་ཡིན་པས་དེ་གཉིས་དོན་གཅིག་པ་ཡང་མ་ཡིན་པའི་ཕྱིར་རོ། ། ཞེས་གསུངས་སོ། །
དེ་དག་ནི་རིགས་པ་མ་ཡིན་ཏེ། ཆོས་ཉིད་འདུས་མ་བྱས་མེད་དགག་ཏུ་ཁས་བླངས་པ་མེད་པའི་ཕྱིར་དང་། མན་ངག་ལས་ཀུན་གཞིའི་རྣམ་ཤེས་དག་པའི་བྱང་ཆུབ་ཆེན་པོ། ཞེས་བཞེད་པ་ལྟར། སངས་རྒྱས་ཁོ་ནས་ཇི་ལྟ་བ་བཞིན་དུ་མངོན་དུ་འགྱུར་གྱི། གཞན་གྱིས་མ་ཡིན་པས། སེམས་ཅན་གྱི་རྒྱུད་ལ་ཡོད་ཀྱང་སངས་རྒྱས་ཀྱི་ཡེ་ཤེས་སུ་བཞག་པ་ཡིན་པའི་ཕྱིར་དང་། དེའི་ཕྱིར་འདས་ལམ་ཡིན་ན། ཞེས་སོགས་མ་རྟོགས་པའི་ཐལ་བ་ཡིན་པའི་ཕྱིར་དང་། ལུས་ལ་ཞེས་པ་དང་།
ལུས་གནས་ཞེས་པ་དོན་ཐ་དད་དུ་བཤད་པ་མེད་པའི་ཕྱིར་དང་། ལུས་ལ་སྟེ་རང་གི་ལུས་ཞེས་པ་ནི་གཙོ་བོའི་དོན་གྱིས་བསྟན་པ་ཡིན་པའི་ཕྱིར་དང་། སེམས་ལས་བྱུང་ཡང་། ལུས་ལ་སེམས་བརྟེན་པ་གོ་ལོག་པ་མི་བཞེད་པ་ལྟར། གོ་ལོག་པ་མེད་པའི་ཕྱིར་དང་། རྟོག་པ་དང་རྟོག་མེད་གཉིས་སུ་ཕྱེ་བའི་ཚེ། ལུས་རྟོག་པར་བསྡུས་པ་ཡིན་པའི་ཕྱིར་དང་། སྤང་བྱའི་རྟོག་པ་ནི་སོ་སོ་སྐྱེ་བོའི་བློ་འཛིན་བཅས་ལ་བཞེད་པའི་ཕྱིར་དང་། ལུས་ལ་གནས་པའི་ཕྱིར་ལུས་ལས་སྐྱེས་ཞེས་སུ་ཡང་མི་བཞེད་པའི་ཕྱིར་དང་། ལུས་ལས་དངོས་སུ་རྙེད་ཀྱི་བླ་མའི་གསུང་ལས་དངོས་སུ་རྙེད་པ་མ་ཡིན་པའི་ཕྱིར་དང་།
བླ་མའི་ཞལ་ལས་རྙེད་པའི་དོན། གདམས་ངག་སྟོན་པ་ལ་བཞེད་པ་ཡིན་པའི་ཕྱིར་དང་། བྱིན་གྱིས་བརླབས་པའི་མཐུ་ལས་མངོན་དུ་འགྱུར་བ་ཡང་ཡོད་མོད། དངོས་སུ་ལུས་ལས་རྙེད་དགོས་པའི་ཕྱིར་དང་། བརྒྱལ་བའི་ཚེ་འདུ་ཤེས་མེད་ཀྱང་བརྒྱལ་བའི་གནས་སྐབས་དཔེར་བྱས་ནས་མི་རྟོག་པ་མཚོན་པ་ལྟར་མི་འགལ་བའི་ཕྱིར་དང་། འོན་ཀྱང་ལྷན་ཅིག་སྐྱེས་པའི་ཚེ་འདུ་ཤེས་ཡོད་མེད་ཀྱི་སྤྲོས་པ་ཐམས་ཅད་དང་བྲལ་བ་ཡིན་པའི་ཕྱིར་དང་། ཚོར་བ་བདེ་བ་ལུས་ལས་སྐྱེས་པ་ཡིན་ཡང་། ཞེས་པ་དགའ་བ་དང་པོ་གསུམ་གྱི་དབང་དུ་བྱས་པ་ཡིན་པའི་ཕྱིར་དང་། ལྷན་ཅིག་སྐྱེས་པའི་དགའ་བ་ནི་ལུས་ལས་སྐྱེས་པ་མ་ཡིན་པས། རྟོག་བཅས་སུ་མི་འགྱུར་ཞེས་འགྲེལ་བ་ཡིན་པའི་ཕྱིར་དང་།
འདིར་ལྷན་ཅིག་སྐྱེས་པའི་དགའ་བ་དང་། ལྷན་ཅིག་སྐྱེས་པའི་ཡེ་ཤེས་སོ་སོར་མ་ཕྱེ་བར་ཐུན་མོང་དུ་ཡེ་ཤེས་ཞེས་སྨྲོས་ནས་ཞལ་གྱིས་བཞེད་པའི་ཕྱིར་དང་། བདེ་བ་དང་ཡེ་ཤེས་དེ་གཉིས་དོན་གཅིག་པར་ཁས་ལེན་པ་ཡང་མ་ཡིན་ཞིང་། ཐ་དད་དུ་ཁས་ལེན་པ་མ་ཡིན་པའི་ཕྱིར་དང་། དེ་དག་གི་རྣམ་པར་བཞག་པ་རྒྱས་པར་དཔལ་ཡེ་ཤེས་སྙིང་པོ་ལས་འབྱུང་བ། དབང་ཆུའི་རྩོད་སྤོང་དུ་བཤད་ཟིན་པ་ལྟར་ཡིན་པའི་ཕྱིར་རོ། ། རྡོ་རྗེ་མཁའ་འགྲོ་མ་རྣམས་ཀྱི་གསང་མཛོད་ལས། འདིར་ཁ་ཅིག་གསལ་ཞིང་རིག་པའི་ཤེས་པ་ཡིན་པས་ཡེ་ཤེས། འཇིག་རྟེན་ལས་འདས་པའི་ལམ་ཡིན་པས་ཆེན་པོ། སངས་རྒྱས་ཀྱི་ཐུགས་ཆོས་ཀྱི་སྐུའི་ཡེ་ཤེས་ཀྱིས་སྲིད་པ་གསུམ་དང་འཁོར་འདས་ཀྱི་ཆོས་ཐམས་ཅད་ལ་ཆོས་ཅན་དང་ཆོས་ཉིད་ཀྱི་ཚུལ་གྱིས་ཁྱབ་པར་འཆད་པ་ནི་སེམས་ཅན་གྱི་ཆོས་ཉིད་སངས་རྒྱས་ཀྱི་ཆོས་སྐུར་འདོད་པ་གངས་ཅན་གྱི་ཕྱིས་ཀྱི་གཞན་སྟོང་བ་དག
སེམས་ཅན་གྱི་ཆོས་ཉིད་སྐུ་མཚན་ཉིད་པར་འདོད་པ་དང་ཁྱད་པར་ཅུང་ཟད་ཀྱང་མེད་བཞིན་དུ། སླར་ཡང་དེ་དག་ལ་དགག་པ་རྒྱས་པར་བྱེད་པ་ནི། སྡང་ཞུགས་ཙམ་དུ་ཟད་ལ། སེམས་ཅན་སུ་ཡང་ལམ་ལ་འབད་མི་དགོས་པའམ། འབད་ཀྱང་དོན་མེད་པར་འགྱུར་ཞིང་། ཆོས་ཉིད་གསལ་རིག་གི་ཤེས་པ་ཡིན་ན། ཤེས་པ་རྟག་པ་ཡོད་པའམ། ཆོས་ཉིད་འདུས་བྱས་ཡིན་པ་གང་ཡང་རུང་བར་ཐལ་བར་འགྱུར་བས། ཆེས་མི་རིགས་པར་སྨྲ་བ་ཆེན་པོའོ། ། ཞེས་འཆད་དོ། །
དེ་ནི་རིག་པ་མ་ཡིན་ཏེ། ཡེ་ཤེས་ཆེན་པོ་སངས་རྒྱས་ཀྱི་ཡེ་ཤེས་ཡིན་ཞེས་པའི་དོན་ཇི་ལྟར་ཡིན་པ་ཁོང་དུ་མ་ཆུད་པར་ཟད་པའི་ཕྱིར་དང་། ཆོས་ཉིད་སྤྲོས་བྲལ་ཡིན་པའི་ཕྱིར་རྟག་པར་ཡོད་པའི་རྒྱུ་མཚན་མེད་པའི་ཕྱིར་དང་། འདུས་མ་བྱས་མ་ཡིན་ན་འདུས་བྱས་ཡིན་པས་མ་ཁྱབ་པའི་ཕྱིར་དང་། དེ་སྐད་དུ་དྲི་མ་མེད་པའི་མདོ་ལས། དངོས་དང་དངོས་མེད་ཟད་པའི་གཙོ། ། ཐོག་མཐའ་མེད་ཅིང་ཞི་བ་ཡི། ། བྱང་ཆུབ་སེམས་དེ་ལ་ཕྱག་འཚལ། ། ཞེས་གསུངས་པ་ཡིན་པའི་ཕྱིར་རོ།། །། ཀྱེ་བཅོམ་ལྡན་འདས།
རྡོ་རྗེའི་ལུས་ལ་རྩ་དུ་ལགས། ཞེས་སོགས་ལ། བསྟན་བཅོས་དེ་ཉིད་འདུས་པ་ལས། འདི་ལ་ཁ་ཅིག་ན་རེ། དཀྱིལ་འཁོར་བཞི་དང་། དེ་མངོན་དུ་བྱེད་པའི་ཐབས་གཉིས་སོ། ། དང་པོ་ལ་བཞི་སྟེ། རྩ་ལུས་ཀྱི་དཀྱིལ་འཁོར་བྱང་ཆུབ་ཀྱི་སེམས་དང་བཅས་པ་དང་། སྡོམ་པའི་རབ་ཏུ་དབྱེ་བའི་དཀྱིལ་འཁོར་དང་། བྱང་ཆུབ་ཀྱི་སེམས་ཀྱི་དཀྱིལ་འཁོར་ཡི་གེ་དང་བཅས་པ་དང་།
སྙིང་པོ་ཡེ་ཤེས་རླུང་གི་དཀྱིལ་འཁོར། དང་པོ་ནི། རྩ་རྣམས་སུམ་ཅུ་ཞེས་པ་ལ་སོགས་པ་སྟེ། བདེ་བ་ཆེན་པོའི་གནས་ནི་ལྟེ་བ་དང་དབང་གི་གནས་སོ། ། རྐྱང་མ་ཤེས་རབ་ཅེས་པ་ལ་སོགས་པ་ནི་དོན་དམ་པའི་ལས་སོ། ། རྐྱང་མ་མི་བསྐྱོད་ཞེས་པ་ལ་སོགས་པ་ནི། ཀུན་རྫོབ་ཀྱི་ལས་ཏེ། ལྟེ་བ་མན་ཆད་རོ་རྐྱང་གཉིས་གནས་པ་འཁོར་བའི་རྩར་འགྱུར་བས་མི་བསྐྱོད་པ་ལ་སོགས་པ་འཕེན་འཛིན་བྱེད་དོ། ། སྲིད་གསུམ་ཡོངས་གྱུར་ཞེས་པ་ལ་སོགས་པ་རྩ་དེ་རྣམས་ཀྱི་ཐུན་མོང་གི་ལས་ཏེ། དེ་ལ་ཡོངས་སུ་གྱུར་པ་ཞེས་པ་ནི།
ལམ་དུ་གྱུར་པ་དང་མ་གྱུར་པའི་བྱེ་བྲག་ཐམས་ཅད་རྩ་འདི་དག་གིས་བསྐྱེད་པས་ན་གསུམ་གྱི་རང་བཞིན་ཞེས་པའི་དོན་ཏོ། ། དེའི་ཕྱིར་ལམ་དུ་བྱས་ན་གཟུང་བ་དང་འཛིན་པ་རྣམ་པར་སྤངས་ཏེ། རྟོག་པ་མེད་པའི་རང་བཞིན་བསྐྱེད་པར་བྱེད་དེ། དོན་དམ་པའི་ལས་སོ། ། ལམ་དུ་མ་བྱས་ན། དངོས་པོའི་མཚན་ཉིད་དུ་ནི་རྟག ། ཅེས་པ་ཕ་མའི་རྩ་ལས་འདས་མ་འདས་བྱུང་བས་བུ་ཚའི་ལུས་བསྐྱེད་པར་བྱེད་པ་སྟེ་ཀུན་རྫོབ་པའི་ལས་སོ། ། གཉིས་པ་ནི། སྡོམ་པའི་ཞེས་སོགས་ཏེ། གང་དུ་སྡོམ་ན་ལུས་ལ་སྡོམ།
ཅི་སྡོམ་ན། སྤྱིའི་ཆོས་ཀུན་སྡོམ། གང་སྡོམ་ན་མི་མཐུན་ཕྱོགས་སྡོམ། སྡོམ་པའི་ངོ་བོ་ནི་དེས་བདེ་བར་འགྱུར་བས་སྡོམ་པ་སྟེ། སཾ་ཞེས་བྱ་བ་བདེ་བར་བཤད། ། སྒྱུ་མ་ཐམས་ཅད་མཉམ་སྦྱོར་བས། ། ཞེས་སོ། ། སྡོམ་པའི་དབྱེ་བ་ནི་ཕྱི་རོལ་ན་ཇི་སྙེད་ཡོད་པ་དེ། ནང་དུ་སྤྲོས་པ་གཅོད་པ་སྟེ། དེ་ལ་རྩ་གཉིས་ཀྱི་རྣམ་གཞག་ནི།
ཨཱ་ལིའི་རྣམ་པས་བྱང་སེམས་ཟླ་བ་ལྟར་དཀར་བ་འབབ་པ་ནི་ཤེས་རབ་སྟེ་རྩ་གཡོན་པའོ། ། ཀཱ་ལིའི་རྣམ་པས་བྱང་སེམས་ཉི་མ་ལྟར་དམར་བ་འབབ་པ་ནི་ཐབས་ཏེ་རྩ་གཡས་པའོ། ། རྩ་གསུམ་གྱི་རྣམ་གཞག་ནི། མགྲིན་པ་ནས་བརྩམས་གཡོན་པའི་རྩ། ། ལོངས་སྤྱོད་རྫོགས་པའི་སྐུ་ཅན་མ། ། ཞེས་པས་མཚོན་པ། རྐྱང་མ་ལོངས་སྤྱོད་རྫོགས་པའི་སྐུ། རོ་མ་སྤྲུལ་པའི་སྐུ། དབུ་མ་ཆོས་ཀྱི་སྐུའོ། ། འཁོར་ལོ་བཞི་ལ་སྦྱར་བ་ནི།
ཨེ་ཝྃ་མ་ཡ་ཞེས་པས་ནི་འཁོར་ལོའི་དབྱིབས་བསྟན་ལ། དེ་ལ་འབྱུང་བ་བཞི་གནས་པས་ལྷ་མོ་བཞི་བསྟན་ཏོ། ། བདེན་པ་བཞི་ནི་འཁོར་ལོའི་ཡས་རིམ་པའམ། ལམ་མགྲིན་པར་སྦྱར་རོ། ། བདག་ལྷར་བསྐྱེད་པ་ནི་བདག་གི་དེ་ཁོ་ནའོ། ། ཡེ་ཤེས་པ་བཞུགས་པ་ནི་ལྷའི་དེ་ཁོ་ནའོ། ། ཨོཾ་ལ་སོགས་པ་ལུས་ལ་འགོད་ཅིང་ཟློས་པ་ནི་སྔགས་ཀྱི་དེ་ཁོ་ནའོ། ། དེ་རྣམས་ཡེ་ཤེས་ཆེན་པོར་ཤེས་པས་སྐྱོང་བ་ནི། ཡེ་ཤེས་ཀྱི་དེ་ཁོ་ནའོ། ། གསུམ་པ་བྱང་ཆུབ་སེམས་ཀྱི་དཀྱིལ་འཁོར་ནི།
ཟླ་བ་དང་ཞེས་སོགས་ཏེ། ཟླ་ཉི་ནི་ཁམས། ཨཱ་ལི་ཀཱ་ལི་ནི་ཡི་གེ་དགོད་པའོ། ། དེ་ཡང་ལྟེ་བར་ཨཱ་ལི་ཕྲག་གཉིས་གཡོན་བསྐོར་དང་། ཧཀྵ་སྤངས་པའི་ཀཱ་ལི་ཕྲག་གཅིག་གཡས་བསྐོར། མགྲིན་པར་ཨཱ་ལི་ཕྲག་གཅིག སྤྱི་བོར་ཨཱ་ལི་ཕྲག་གཉིས་སོ། ། སྙིང་པོ་ཡེ་ཤེས་རླུང་ནི། འཕོ་བ་དང་ཞེས་པ་ལ་སོགས་པ་སྟེ། དེ་ལྟར་ཐམས་ཅད་བཞིའོ། །
ཞེས་པ་འཁོར་ལོ་བཞི་ལ་སྦྱར་ཞེས་པའོ། ། དེ་མངོན་དུ་བྱེད་པའི་ཐབས་ནི། ལྟེ་བར་ཞེས་པ་ལ་སོགས་པ་སྟེ། དེ་བཞིན་གཤེགས་པ་ལྔ་བསྲེགས་པ་ནི། དེའི་བདག་ཉིད་བྷྲཱུྃ་ཨྃ་ཛྲིཾ་ཁྃ་བསྲེགས་པ་སྟེ། དེར་མ་ཟད་སྤྱན་ལ་སོགས་པའི་བདག་ཉིད། ལྃ་མྃ་པྃ་ཏྃ་བསྲེགས་པའོ། ། སྤྱན་ལ་སོགས་པ་ཡང་བསྲེགས་པ་ནི། སྙིང་གར་གཏུམ་མོའི་མེ་རྩ་གཡས་ནས་སོང་སྟེ་མགྲིན་པར་མེས་བསྐོར་བ་ལན་གསུམ་བྱས། འདིར་སྤྱན་ལ་སོགས་པའི་བདག་ཉིད་ཡ་ར་ལ་ཝ་བཞི་དང་།
ཨཱ་ལི་བཅུ་དྲུག་བསྲེགས་པའོ། ། རི་བོང་ཅན་ཧཾ་འཛག་པ་ནི། དེ་ལྟར་བསྲེགས་ནས་མེ་དེ་སྤྱི་བོའི་ཧཾ་ལ་ཕོག་སྟེ། བྱང་སེམས་རྩ་གཡོན་ནས་བབས་ནས་ལྟེ་བའི་ཨཾ་ལ་ཕོག་པས་མེ་འབར་བ་དབུ་མ་ནས་ཞུགས་ཏེ། ཧཾ་ལ་ཕོག་ནས་བྱང་སེམས་ཀྱི་རྒྱུན་འཛག་པའོ། ། ཞེས་ཟེར་རོ། ། དེ་ནི་མ་ཡིན་ཏེ། བདེ་བ་ཆེན་པོའི་གནས་ནི། སྙིང་ག་ཡང་ཡིན་པས་ལྟེ་གསང་དུ་མ་ངེས་པའི་ཕྱིར་དང་། རྐྱང་མ་ཤེས་རབ་སྟེ།
རོ་མ་ཐབས་ཞེས་པ་དོན་དམ་པའི་ལས་ལ་སྦྱོར་ན། ཡང་ནི་ཐབས་ནི་ཐམས་ཅད་ཀྱིས། ། ཞེས་པ་འདི་ཡང་དོན་དམ་པའི་ལས་ལ་སྦྱོར་བར་མཚུངས་པའི་ཕྱིར་དང་། མི་བསྐྱོད་འཕེན་འཛིན་བྱེད་པ་འཕེན་བྱེད་ཀྱི་ལས་ཡིན་ན། ཟླ་བ་འཕེན་འཛིན་བྱེད་པ་དོན་དམ་པའི་ལས་སུ་མཚུངས་པ་དང་། ལྟེ་བ་མན་ཆད་འཁོར་བའི་རྩར་འགྱུར་ཞེས་པའི་སྐབས་སྟོབས་ཀྱི་ཡན་ཆད་མྱ་ངན་ལས་འདས་པའི་རྩར་འགྱུར་ཞེས་ཐོབ་པ་ལས། གཟུང་འཛིན་འཆར་བས་དེ་ལྟར་ཡང་མ་ངེས་པའི་ཕྱིར་དང་། བྱེ་བྲག་དེ་དག་རྩ་དེ་དག་གིས་བསྐྱེད་པ་ཡིན་ན། མི་ཤིགས་པའི་ཐིག་ལེ་ཡང་རྩ་དེ་རྣམས་ཀྱིས་བསྐྱེད་པའི་རང་བཞིན་ལྷུན་གྲུབ་ཀྱི་ཆ་ཡིན་པར་འགྱུར་བ་དང་། ལུས་ལ་གནས་ཀྱང་ལུས་སྐྱེས་མིན།
ཞེས་པ་དང་འགལ་བར་འགྱུར་བ་དང་། ལམ་དུ་བྱས་ན་གཟུང་འཛིན་སྤངས་པར་འགྱུར་བས་དེ་ཡང་ལུང་རིགས་མཐའ་ཡས་པ་དང་འགལ་བའི་ཕྱིར་དང་། ཐབས་ཞེས་པ་ཕ་མའི་རྩ་དང་། དངོས་པོ་ཞེས་པ་བུ་ཚའི་ལུས་ཉིད་ལ་སྦྱོར་གྱི། གཞན་ལ་མི་སྦྱོར་བའི་ཚད་མ་ཡང་མེད་པའི་ཕྱིར་དང་། ལུས་ལ་སྡོམ་ཞེས་པ་ཙམ་འཆད་པ་ཡང་ངེས་དོན་གྱི་སྡོམ་པ་ཕལ་ཆེར་ཁོང་དུ་མ་ཆུད་པར་ཟད་པ་ཡིན་པའི་ཕྱིར་དང་། ཅི་སྡོམ་པ་དང་གང་སྡོམ་པ་གཉིས་གནད་ཅིག་པ་ཡིན་པའི་ཕྱིར་དང་། ཕྱི་ཀུན་ནང་དུ་སྡོམ་ཞེས་པ་འདིར་མི་མཐུན་ཕྱོགས་སྡོམ་པས་སྡོམ་པ་ཞེས་པར་མི་འགྱུར་བའི་ཕྱིར་དང་། འགྱུར་ན་ལུས་ཅན་ཐམས་ཅད་ཀྱི་མི་མཐུན་ཕྱོགས་སྡོམ་པར་འགྱུར་བའི་ཕྱིར་དང་། སཾ་ཞེས་བྱ་བར་བདེ་བར་བཤད། །
ཅེས་སོགས་ནི། འདི་བདེ་བར་འགྱུར་བ་སྡོམ་པའི་དོན་མ་ཡིན་གྱི། བདེ་བས་འདིར་མཁའ་འགྲོ་མ་ཐམས་ཅད་མཉམ་པར་སྦྱོར་བ་སྡོམ་པའི་དོན་ཡིན་པའི་ཕྱིར་དང་། ཨཱ་ལི་ཀཱ་ལི་ཞེས་པ་དག་འདིར་རྩ་གཉིས་ལ་སྦྱོར་ཞིང་གཞན་ལ་མི་སྦྱོར་བའི་རྒྱུ་མཚན་མེད་པའི་ཕྱིར་དང་། སྡོམ་པའི་དབྱེ་བ་འདི་རྣམས་ནི་རྩ་ཉིད་ཁོ་ན་འཆད་པའི་སྐབས་ཀྱང་མ་ཡིན་པའི་ཕྱིར་དང་། རྩ་དེ་གཉིས་ཉི་ཟླ་འབབ་པ་ཐབས་ཤེས་ཡིན་པ་ནི་སྔོན་ཉིད་དུ་གསལ་བར་བསྟན་ཟིན་ཞིང་། འདིར་ཡང་དེ་ཙམ་ཞིག་བསྟན་པ་ལ་བྱེད་པ་ལྷག་པོ་མེད་པའི་ཕྱིར་དང་། ཨཱ་ལི་ནི་ཟླ་བ་དང་། ཤེས་རབ་བོ་ཞེས་པའི་དོན་ཨཱ་ལི་ཟླ་བ་འབབ་པ་ནི་ཤེས་རབ་ཅེས་འཆད་ན། ཨཱ་ལི་ཟླ་བ་ནི་ཤེས་རབ་ཅེས་བསྒྱུར་དགོས་པ་ལས།
དེ་ལྟར་ཡང་མ་བྱས་པའི་ཕྱིར་དང་། དེ་བཞིན་དུ་སྐུ་གསུམ་དང་། སྐུ་གསུང་ཐུགས་དང་། འདིར་རྩ་ཉིད་ལ་སྦྱོར་ཞིང་གཞན་ལ་མི་སྦྱོར་བ་ལ་ཡང་ཚད་མ་མེད་པས་ཐལ་མོས་ནམ་མཁའ་འགེབས་པར་ཟད་པའི་ཕྱིར་དང་། ཡི་གེ་བཞིས་འཁོར་ལོའི་དབྱིབས་སྟོན་པའི་ཆོས་མཐུན་གྱི་འདྲ་བ་མེད་པའི་ཕྱིར་དང་། འདིར་ཨེ་ཝྃ་མ་ཡ་ནི། ཆོས་མཐའ་ཡས་པའི་སྡོམ་སྙིང་པོ་དོན་གྱི་ཡིན་གྱི། དབྱིབས་ཀྱི་ཡི་གེ་མ་ཡིན་པའི་ཕྱིར་དང་། མ་ཡིག་གྲུ་གསུམ་མ་ཡིན་ཞིང་། ཡིན་དུ་ཆུག་ཀྱང་མགྲིན་པའི་འཁོར་ལོ་གྲུ་གསུམ་མ་ཡིན་པའི་ཕྱིར་དང་།
མེའི་གནས་ཡིན་པས་མགྲིན་པ་གྲུ་གསུམ་ཡིན་ན། སའི་གནས་ཡིན་པས་ལྟེ་བ་གྲུ་བཞིར་འགྱུར་བའི་ཕྱིར་དང་། མགྲིན་པ་ཟས་ཀྱི་ལམ་ཡིན་པས། དེར་ལམ་བདེན་གྱི་ཆོས་བསྡུས་ན་ཧ་ཅང་ཐལ་ཞིང་། འཁོར་ལོའི་གྲངས་ཀྱི་རིམ་པ་ཞེས་པ་དང་ཡང་འགལ་བའི་ཕྱིར་དང་། ལྷ་དང་སྔགས་ཀྱི་རིམ་པ་ཡང་གོ་ལོག་པའི་ཕྱིར་དང་། དེ་ཡེ་ཤེས་ཆེན་པོར་ཤེས་དགོས་པའི་ཚད་མ་མེད་པའི་ཕྱིར་དང་། ཡེ་ཤེས་ཆེན་པོར་ཤེས་པ་ཡེ་ཤེས་ཀྱི་དེ་ཁོ་ན་ཉིད་ཡིན་ན། སྔགས་ཤེས་པ་ཡང་སྔགས་ཀྱི་དེ་ཁོ་ན་ཉིད་ལ་སོགས་པ་ཡིན་པར་མཚུངས་པའི་ཕྱིར་དང་། སྡོམ་པའི་དབྱེ་བ་དེ་རྣམས་ལ་བྷ་ག་དཀྱིལ་འཁོར་ཞེས་འཆད་པའི་རྒྱུ་མཚན་ཡང་མེད་པའི་ཕྱིར་དང་།
ཡོད་ན་ད་དུང་ཟླ་བ་དང་ཉི་མ་ལ་སོགས་པ་ཡང་བྷ་གའི་དཀྱིལ་འཁོར་དུ་འགྱུར་བ་དང་། ཟླ་ཉི་ཕྱི་མ་དང་། སྔ་མ་ལ་བྱང་ཆུབ་ཀྱི་སེམས་ཀྱི་དཀྱིལ་འཁོར་དུ་འཆད་མི་འཆད་ཀྱི་ཚད་མ་ཡང་མེད་པའི་ཕྱིར་དང་། འཕོ་བ་བཅུ་དྲུག་ནི་རླུང་དང་བྱང་ཆུབ་ཀྱི་སེམས་གཉིས་ཀ་ལ་གཙོ་མི་གཙོའི་ཁྱད་པར་མེད་པའི་ཕྱིར་དང་། མངོན་བྱེད་ཐབས་ལ་ཡང་ཚད་མ་མེད་པའི་ཕྱིར་རོ། ། རང་གི་བཤད་རྒྱུད་རྣམས་ལས་གསུང་པའི་འབར་འཛག་གི་རྣལ་འབྱོར་རྣམས་དང་མི་མཐུན་ཞིང་གཞན་ལས་གསུངས་པའི་ཤེས་པར་བྱེད་པ་མ་མཐོང་བའི་ཕྱིར་རོ། ། ཞེས་གསུངས་སོ། ། དེ་དག་ནི་རིགས་པ་མ་ཡིན་ཏེ། གསང་དབང་གི་ལམ་དང་ཤེས་རབ་ཡེ་ཤེས་ཀྱི་ལམ་གྱི་འབར་འཛག་མཐར་ཐུག་པའི་གནས་ལྟེ་གསང་ཡིན་པས་བདེ་ཆེན་གྱི་གནས་སུ་འཇོག་པ་ཡིན་པའི་ཕྱིར་དང་། སྙིང་ག་ལ་འདིར་དེ་ལྟ་བུའི་ཁྱད་པར་མེད་པས་མཚུངས་པར་འཆད་པ་གྱི་ན་ཡིན་པའི་ཕྱིར་དང་།
ཐབས་དོན་དམ་ལ་སྦྱར་བས། ཐབས་ཐམས་ཅད་དོན་དམ་ལ་སྦྱོར་དགོས་པའི་རྒྱུ་མཚན་མེད་པའི་ཕྱིར་དང་། རྐྱང་མ་ནི་མི་བསྐྱོད་འབབ་པ་སོགས་ཀུན་རྫོབ་ཀྱི་ལས་ཡིན་པར་བཤད་པས། ཟླ་བ་འཕེན་འཛིན་བྱེད་པ་དོན་དམ་གྱི་ལས་སུ་མཚུངས་པའི་རྒྱུ་མཚན་མེད་པའི་ཕྱིར་དང་། ལྟེ་བ་ཡན་ཆད་ཀྱི་འཁོར་བའི་རྩ་བཞི་དང་། མན་ཆད་ཀྱི་འཁོར་བའི་རྩ་བཞི་ལས། ལྟེ་བ་མན་ཆད་རོ་རྐྱང་གཉིས་གནས་པ་འཁོར་བའི་རྩ་བཞིར་འགྲོ་བའི་ཚུལ་འཆད། གཞུང་འདིའི་སྐབས་དོན་ཡིན་པས་འཁོར་བའི་རྩ་ཐམས་ཅད་འདིར་འཆད་དགོས་པའི་རྒྱུ་མཚན་མེད་པའི་ཕྱིར་དང་། དེའི་ཕྱིར་དེ་ཡན་ཆད་མྱང་འདས་སུ་འགྱུར་བར་རྒོལ་བ་བཞད་གད་ཡིན་པའི་ཕྱིར་དང་། རྩ་དག་ལམ་དུ་གྱུར་ཏེ་མྱང་འདས་བསྐྱེད་པ་དང་།
ལམ་དུ་མ་གྱུར་ཏེ་འཁོར་བ་བསྐྱེད་པའི་བྱེ་བྲག་ཅེས་བཞེད་པ་ལ། མི་ཤིགས་པའི་ཐེག་ལེ་ཡང་ཞེས་པ་བབ་ཅོལ་ཡིན་པའི་ཕྱིར་དང་། ལམ་དུ་མ་བྱས་ན་དབུ་མས་ཀྱང་གཟུང་འཛིན་སྤོང་བའི་བྱ་བ་མི་བྱེད་པར་བཞེད་པའི་ཕྱིར་དང་། ཐབས་ཞེས་པ་ཕ་མའི་རྩ་དང་། དངོས་པོ་བུ་ཚའི་ལུས་ལ་སྦྱར་བ་མེད་པའི་ཕྱིར་དང་། བུ་ཚའི་ལུས་ལ་སྦྱོར་བ་ནི་གཏན་ལ་དབབ་བྱའི་གཙོ་བོ་རྡོ་རྗེའི་ལུས་གཏན་ལ་དབབ་པར་འདོད་པ་ཡིན་པའི་ཕྱིར་དང་། ལུས་ལ་སྡོམ་ཞེས་པས་ངེས་དོན་གྱི་སྡོམ་པ་ཕལ་ཆེར་ཁོང་དུ་མ་ཆུད་པའི་རྒྱུ་མཚན་མེད་པའི་ཕྱིར་དང་། ཅི་སྡོམ་པ་དང་། གང་སྡོམ་པ་གཉིས་ཐ་དད་དུ་བཤད་པ་མེད་པའི་ཕྱིར་དང་། དེ་སྐད་ཅེས་ཁྱེད་རང་གིས་བྲིས་པར་ཟད་ལ།
དག་ལྡན་ལས་ཇི་སྙེད་ཅིག་སྡོམ་ན་ཞེས་དང་། གང་སྡོམ་ན་ཞེས་པ་ཡོད་པའི་ཕྱིར་དང་། ཕྱི་ཀུན་ནང་དུ་སྡོམ་པའི་སྒོ་ནས་མི་མཐུན་ཕྱོགས་སྡོམ་ཞེས་པ། སྡོམ་པའི་དགོས་པའི་གཙོ་བོ་མ་རྟོགས་པར་ཟད་པའི་ཕྱིར་དང་། རྣལ་འབྱོར་པ་དེའི་བློ་ངོར་ལུས་ཅན་ཐམས་ཅད་ཀྱི་མི་མཐུན་པའི་ཕྱོགས་སྡོམ་པ་ཡིན་པའི་ཕྱིར་དང་། སྡོམ་པའི་དོན། སངས་རྒྱས་ཀུན་གྱི་བདེ་ཆེན་ཡིན་ལ། དེའང་སྒྱུ་མ་ཐམས་ཅད་མཉམ་པར་སྦྱར་བ་ལས་བྱུང་བའི་བདེ་ཆེན་ཡིན་ཞེས་སྟོན་གྱི། བདེ་བར་མཁའ་འགྲོ་མ་ཐམས་ཅད་མཉམ་པར་སྦྱོར་བ་སྡོམ་པ་ཡིན་ཞེས་པ་ཡི་གེའི་དོན་ལ་མ་ཞུགས་པའི་ཕྱིར་དང་། རྩ་གཉིས་ལ་སྦྱར་བས་བསྡུ་བྱ་ཐབས་ཤེས་ཀྱི་ཆོས་ཇི་སྙེད་པ་དེར་བསྡུ་བ་བསྡོམ་པའི་དོན་ཡིན་པས་བཤད་མི་དགོས་པའི་ཕྱིར་དང་།
དེ་སྡོམ་པའི་དབྱེ་བ་འདི་རྣམས་གཙོ་བོར་བྷ་གའི་དཀྱིལ་འཁོར་ལ་སྦྱར་བས། རྩ་ཉིད་ཁོ་ན་ལ་བཤད་པ་མེད་པའི་ཕྱིར་དང་། རྩ་དེ་གཉིས་ཉི་ཟླ་འབབ་པས་ཐབས་ཤེས་ཡིན་པར་གོང་དུ་བཤད་པ་མེད་པའི་ཕྱིར་དང་། ས་ཆེན་གྱིས། ཨཱ་ལིའི་བརྡས་བསྟན་པ་ཕ་ལས་ཐོབ་པའི་བྱང་སེམས་ཟླ་བ་ལྟར་དཀར་བ་ཡིན་ཞེས་གསུངས་ལ། འདིར་ཨཱ་ལིའི་རྣམ་པས། ཞེས་གསུངས་པ་ནི། བརྡ་དེར་འདོགས་པའི་རྒྱུ་མཚན་དང་བཅས་ཏེ་བསྟན་པས་ཨཱ་ལིའི་རྣམ་པས་འབབ་པ་ནི། ངོ་བོའི་སྒོ་ནས་ཟླ་བ་སྟེ་དཀར་ཆ་དང་། ལམ་གྱི་སྒོ་ནས་ཤེས་རབ་སྟེ།
རྐྱང་མའོ། ། དེའི་ཕྱིར་ཟླ་བ་ལྟར་དཀར་བ་འབབ་པ་ནི་རྩ་གཡོན་པའོ། ། ཞེས་བཞེད་པས། ཨཱ་ལི་ཟླ་བ་ནི་ཟེར་དགོས་པའི་རྒྱུ་མཚན་མེད་པའི་ཕྱིར་དང་། སྐུ་གསུམ་ནང་དུ་སྦྱར་བས། བསྡུ་བྱ་ཆོས་གསུམ་ཇི་སྙེད་པ་འདུ་བ་སྐབས་དོན་ཡིན་པས་ཉི་ཚེ་བ་གཞན་དག་བརྗོད་ཀྱང་། ཐལ་མོས་ནམ་མཁའ་འགེབས་པ་ལྟ་བུ་ཡིན་པའི་ཕྱིར་དང་། འདིར་དེ་ཙམ་སྟོན་པ་ནི་རྒྱུད་ལས་དངོས་སུ་བསྟན་ཚོད་ཀྱི་འབྲུ་གཉེར་བ་ཡིན་པའི་ཕྱིར་དང་། སཾ་པུ་ཊི་ལས། གྲུ་གསུམ་དག་པ་ཨེ་ཡིས་དབྱིབས། །
དབུས་སུ་དགེས་པའི་ཨེ་ཝྃ་ཡིན། ། གྲུ་གསུམ་དཀྱིལ་འཁོར་ཉམས་དགའ་བར། ། རྡོ་རྗེ་ར་ལི་རྣམ་པར་འབྱུང་། ། བཙུན་མོའི་བྷ་ག་ཞེས་ཀྱང་བྱ། ། ཆོས་ཀྱི་འབྱུང་གནས་ཞེས་བྱར་བཤད། ། ཅེས་ལྟེ་བ་ཨེའི་དབྱིབས་སུ་བཤད་པ་ལ་དངོས་སུ་རྒོལ་བར་ཟད་པའི་ཕྱིར་དང་། དེས་མཚོན་ནས་སྙིང་ག་སོགས་ཀྱང་ཝཾ་ཡིག་སོགས་དང་དབྱིབས་མཐུན་གྱི་འདྲ་བ་ཡིན་པའི་ཕྱིར་དང་། ཨེའི་རྣམ་པས་ལྷ་མོ་སྤྱན། ། ཞེས་སོགས་རྣམ་པའི་ཚིག་སོ་སོར་སྦྱར་བའི་སྐབས་དོན་ཡང་མ་བསྒྲིགས་པའི་ཕྱིར་དང་། གནད་ཀྱི་གསལ་བྱེད་ལས།
མ་ནི་མགྲིན་པ་ལོངས་སྤྱོད་ཀྱི་འཁོར་ལོ་སྟེ། མའི་མིག་དང་འདྲ་བས་སོ། ། ཞེས་བཞེད་པས་གྲུ་གསུམ་ཞེས་སོགས་ཕྱོགས་སྔ་མ་རྟོགས་པའི་སྨྲ་བ་ཡིན་པའི་ཕྱིར་དང་། ལམ་སྤྱི་བོར་སྦྱར་བས་འཁོར་ལོའི་གྲངས་ཀྱིས་རིམ་པ་དང་ཤིན་ཏུ་མཐུན་པའི་ཕྱིར་དང་། ཡང་ན་བར་མགྲིན་པར་སྦྱར་ཡང་བླ་མའི་མན་ངག་གིས་འབྱེད་པས་མི་འགལ་བའི་ཕྱིར་དང་། དེ་ལྟ་ན་ཡང་འགལ་བ་ཡོད་ན། རྡོ་རྗེ་སྙིང་འགྲེལ་ལས། སྐད་ཅིག་མ་བཞི་སོགས་དཔྲལ་བ་ནས་བརྩམས་ཏེ་ཡས་མར་སྦྱར་བ་དང་། སྡེ་པ་བཞི་ལྟེ་བ་ནས་བརྩམས་ཏེ་མས་ཡར་སྦྱར་བའང་འགལ་བར་ཐལ་བའི་ཕྱིར་དང་། ཟས་ཀྱི་ལམ་ཡིན་པས་ལམ་ཞེས་པ་ཧ་ཅང་ཐལ་ན།
རོ་རྣམས་དྲུག་གི་གཟུགས་ཅན་གྱིས། ། གཟའ་བ་ངེས་པར་ལོངས་སྤྱོད་བརྗོད། ། མགྲིན་པར་ལོངས་སྤྱོད་འཁོར་ལོ་དང་། ། ཞེས་གསུངས་པའང་ཧ་ཅང་ཐལ་བའི་ཕྱིར་དང་། འཕགས་ཆེན་ལས། བདག་དམ་ཚིག་སེམས་དཔར་བསྐྱེད་པ་བདག་གི་དེ་ཁོ་ན་ཉིད་དང་། ལུས་ལ་ཡི་གེ་འགོད་པ་སྔགས་ཀྱི་དེ་ཁོ་ན་ཉིད་དང་། ཡེ་ཤེས་པ་གཞུག་པ་ལྷའི་དེ་ཁོ་ན་ཉིད་དང་། ལྷའི་ཏིང་ངེ་འཛིན་སྐྱོང་བ་ཡེ་ཤེས་ཀྱི་དེ་ཁོ་ན་ཉིད་དང་། ཞེས་གསུངས་པས།
གོ་རིམ་དེ་ལྟ་བུར་ཡང་བཞེད་ཅིང་། འདིར་ཡང་བཤད་ཚུལ་གཉིས་པར་རིམ་པ་མ་ནོར་བར་བཤད་པའི་ཕྱིར་དང་། བཤད་ཚུལ་དང་པོར་ལྷའི་རྗེས་སུ་སྔགས་འབྱུང་བ་ནི། ལམ་མགྲིན་པར་སྦྱར་བ་ལྟར། སྔགས་མགྲིན་པར་སྦྱར་བའི་ཆེད་ཡིན་པའི་ཕྱིར་དང་། ལྷ་སྔགས་དེ་དག་ལྟ་བས་རྒྱས་འདེབས་དགོས་པ་ཡེ་ཤེས་ཆེན་པོར་ཤེས་དགོས་པ་ལ་ཚད་མ་ཡོད་པའི་ཕྱིར་དང་། ཡེ་ཤེས་ཆེན་པོར་ཞེས་པ། ཡེ་ཤེས་ཀྱི་དེ་ཁོ་ན་ཉིད་ཡིན་ན། སྔགས་ཤེས་པ་སྔགས་ཀྱི་དེ་ཁོ་ན་ཉིད་ཡིན་པའི་ཕྱིར་རྒྱུ་མཚན་མེད་པའི་ཕྱིར་དང་། སྔགས་ཤེས་པ་དང་།
སྔགས་སུ་ཤེས་པའི་ཁྱད་པར་མ་ཕྱེད་པར་ཟད་པའི་ཕྱིར་དང་། ཨཱ་ལི་དང་ཀཱ་ལི་ནི་ཞེས་དང་། ཨེ་ཝྃ་མ་ཡ་ནི། ཞེས་སོགས་སྡོམ་པའི་དབྱེ་བ་དེ་རྣམས་ཡི་གེའི་དཀྱིལ་འཁོར་གཙོ་ཆེ་བ་ལ་སྦྱར་ཏེ་བསྟན་པ་མ་རྟོགས་པར་འགྱུར་བའི་ཕྱིར་དང་། ཟླ་བ་དང་ཉི་མ་སོགས་ཕྱི་མ་དེ་དག་སྔ་མ་དང་དོན་འདྲ་ན་ཟློས་པར་འགྱུར་བའི་ཕྱིར་དང་། ཨཱ་ལི་ཀཱ་ལི་གཙོ་བོར་བྱས་པ་དང་། ཟླ་ཉི་གཙོ་བོར་བྱས་ཏེ། དངོས་སུ་བསྟན་པ་ཁོང་དུ་མ་ཆུད་པའི་སྨྲ་བར་འགྱུར་བའི་ཕྱིར་དང་། དེའི་ཕྱིར་ཕྱི་མ་འདི་ཉིད་བྱང་ཆུབ་སེམས་ཀྱི་དཀྱིལ་འཁོར་དུ་བླ་མའི་མན་ངག་གིས་འཆད་པ་རྒྱུད་དོན་མཐར་ཐུག་པ་ཡིན་པའི་ཕྱིར་དང་། འཕོ་བ་བཅུ་དྲུག་ཅེས་པ་བྱང་ཆུབ་སེམས་ཀྱི་དཀྱིལ་འཁོར་ལ་སྦྱར་བ་ཡོད་ཀྱང་།
འདིར་དེ་ཉིད་ལ་སྦྱར་བའི་ཡོན་ཏན་ནི་མེད་ཅིང་། དབྱུག་གུ་དང་། ཆུ་ཚོད་དང་། ཐུན་ཚོད་ལ་སོགས་པའི་ཟླ་སྟོབས་ཀྱིས་རླུང་ལ་སྦྱོར་བར་གྲུབ་པའི་ཕྱིར་དང་། སྔོན་དུ་བྱེད་པའི་ཐབས་འདིར་རྒྱུད་འདི་ཉིད་ཀྱིས་དངོས་སུ་བསྟན་པའི་ཚུལ་ཙམ་བཞེད་པ་ཡིན་ལ། དེ་ཁོ་ནར་ངེས་པ་མ་ཡིན་ཞིང་། བླ་མའི་མན་ངག་དང་ལྡན་པའི་བཤད་རྒྱུད་ཟབ་མོས་ལེགས་པར་ཕྱེ་སྟེ། ལེགས་པར་སྟོན་པ་གཞན་དུ་ཤེས་པར་བྱ་བ་ཡིན་པའི་ཕྱིར། རྒྱུད་འདི་ཉིད་རྩ་བཤད་དང་། རྒྱུད་གཞན་གྱི་ཤེས་བྱེད་མ་མཐོང་བ་ལ་དོན་མཐུན་གྱི་ཡིད་བརྟན་ཅི་ཡང་མེད་པའི་ཕྱིར་རོ། །
དེའི་ཕྱིར་དཔལ་ལྡན་ས་སྐྱ་པའི་ལེགས་པར་བཤད་པ་ཁོ་ན་རྒྱུད་སྡེ་རིན་པོ་ཆེའི་དགོངས་དོན་མཐར་ཐུག་པའོ། ། དེ་དག་གིས་རྡོ་རྗེ་རིགས་ཀྱི་ལེའུ་ལས་རྣམ་པར་བཤད་པ་ལ་རྩོད་པ་སྤང་བ་བསྟན་ཟིན་ཏོ།། །། སྔགས་ཀྱི་ལེའུ་བཤད་པར་བྱའོ། ། ཞེས་པར་བསྟན་བཅོས་དེ་ཉིད་འདུས་པ་ལས། གཞན་དག་ན་རེ། སྔགས་ལ་ཕྱིའི་སྔགས་ནི། ཨོཾ་ལ་སོགས་པ་ངག་ཏུ་བརྗོད་པ་རྣམས་སོ། ། ནང་གི་སྔགས་ནི་ལྟེ་བའི་ཨཾ་སྟེ། ཁ་སྦྱོར་ལས། སྒྲ་ནི་སྔགས་ཞེས་བརྗོད་པ་ཡིན། །
ཞེས་སོ། ། དོན་དམ་པའི་སྔགས་ནི་བདག་མེད་དེ། ཁ་སྦྱོར་ལས། སྔགས་ཀྱི་བཟླས་པའི་ཆོག་རིམ་ཡང་། ། རང་གི་སེམས་ཀྱི་རྣམ་འཕྲུལ་ལམ། ། ཞེས་སོ། ། མཐར་ཐུག་གི་སྔགས་ནི་ཆོས་སྐུའོ། ། ཨ་ཀ་རོ་ཞེས་པའི་ཨ་ལ། ཕྱི་དབྱིབས་ཀྱི་ཨ་ནི་སྲོག་དང་པོ་སྟེ་གཟུགས་ཐམས་ཅད་ཀྱི་དང་པོར་གྲུབ་བོ། ། བརྗོད་པའི་ཨ་ནི་ངག་ཏུ་བརྗོད་པའི་དབྱངས་ཐམས་ཅད་ཀྱི་དང་པོ་སྟེ།
ཨ་ནི་ཡིག་འབྲུ་ཀུན་གྱི་མཆོག ། དོན་ཆེན་སྡེ་ཆེན་འདྲེན་པར་བྱེད། ། ནང་གི་ཨ་ནི་ལྟེ་བའི་ཨ་ཐུང་ཤད་ལྟ་བུ་སྟེ། ལུས་ཐམས་ཅད་ཀྱི་ཐོག་མར་གྲུབ་པའོ། ། དོན་དམ་པའི་ཨ་ནི་སྐྱེ་བ་མེད་པ་སྟེ། དོན་ཆེན་འགྱུར་མེད་དམ་པ་ཡིན། ། ཁོང་ནས་འབྱུང་བ་སྐྱེ་བ་མེད། ། ཅེས་སོ། ། བྷྲཱུྃ་ལ་སོགས་པ་ནི་ཡེ་ཤེས་ལྔའོ། ། ཨོཾ་ཨཱཿཧཱུྃ་ནི་སྐུ་གསུང་ཐུགས་ཀྱི་ཡོན་ཏན་ནོ། །
ཕཊ་ནི་ཕྲིན་ལས་ཀྱི་ཚིག་གོ ། སྭཱ་ཧཱ་ཡོན་ཏན་གྱི་སྔགས་སོ། ། ཞེས་སོགས་སྨྲའོ། ། དེ་རྣམས་ནི་རིགས་པ་མ་ཡིན་ཏེ། ཁ་སྦྱོར་ལས། དེ་ལ་ཨཱ་ལི་ཀཱ་ལི་འདྲེས། ། སྡེ་ཚན་བརྒྱད་ནི་རྣམ་པར་གནས། ། ལུས་ཅན་རྣམས་ཀྱི་སྔགས་གཟུགས་ཀྱི། ། ལས་ཀྱི་ཚོགས་ནི་བྱེད་པར་འགྱུར། ། ཞེས་པ་ལ་སོགས་པས།
ལུས་ཀྱི་ནང་གི་རྩ་ཡིག་ཐམས་ཅད་ནང་གི་སྔགས་ཡིན་པར་གསུངས་པས། འདིར་ལྟེ་བའི་ཨ་ཉིད་ཁོ་ན་འཆད་པའི་རྒྱུ་མཚན་མེད་པའི་ཕྱིར་དང་། ཕྱིའི་སྔགས་ཀྱང་བདག་མེད་ཡིན་ཞིང་། བདག་མེད་དོན་དམ་པ་ཞེས་པའི་སྔགས་ཀྱི་སྒྲ་དོན་ཡིན་པའི་རྒྱུ་མཚན་དུ། རང་གི་སེམས་ཀྱི་རྣམ་འཕྲུལ་ལས། ། ཞེས་བྱ་བ་ཡང་མ་འབྲེལ་བའི་ཕྱིར་དང་། གཞན་དུ་ངག་ཏུ་བརྗོད་པས་ཀྱང་བདག་མེད་དུ་གྲུབ་པས། དེ་ཡང་བདག་མེད་ཅེས་པ་ཕྱིའི་སྔགས་ཀྱི་སྒྲ་དོན་ཡིན་པའི་རྒྱུ་མཚན་དུ་ཐལ་བའི་ཕྱིར་དང་། མཐར་ཐུག་གི་སྔགས་ཆོས་སྐུ་ཞེས་འཆད་པར་མཚུངས་པའི་ཕྱིར་དང་། སྲོག་དང་པོར་གཟུགས་ཐམས་ཅད་ཀྱི་དང་པོར་གྲུབ་པའི་རྒྱུ་མཚན་མེད་ཅིང་།
ཡོད་ན་ཨ་ཐུང་ཤད་ལྟ་བུའི་ཐོག་མར་ཡང་གྲུབ་པར་འགྱུར་བའི་ཕྱིར་དང་། སྐྱེ་མེད་ཡིན་ན་ཁོང་ནས་འབྱུང་བར་འགལ་བའི་ཕྱིར་དང་། འདི་སྐྱེ་མེད་ཅེས་གསུང་པ་ནི། གློ་བུར་གྱི་རྒྱུ་ལས་མ་སྐྱེས་པ་ལ་དགོངས་པ་ཡིན་པའི་ཕྱིར་དང་། བྷྲཱུྃ་ལ་སོགས་པ་ཡེ་ཤེས་ཡིན་ན། བྷྲཱུྃ་དཀར་པོའམ། རྒྱལ་བའི་གཟུགས་ཕུང་ལ་སོགས་པ་ཡང་ཡེ་ཤེས་ཡིན་པར་འགྱུར་བས་གདུལ་བྱ་ལ་དངོས་སུ་མི་སྣང་བའི་ཕྱིར་དང་། སྐུ་གསུང་ཐུགས་ཀྱི་ཡོན་ཏན་ཞེས། ཡོན་ཏན་སྨྲོས་པའི་རྒྱུ་མཚན་མེད་པའི་ཕྱིར་དང་། ཕཊ་ཡིན་ཡང་།
ཕྲིན་ལས་ཀྱི་ཡོན་ཏན་ཞེས་པ་ལ་སོགས་པར་མཚུངས་པའི་ཕྱིར་དང་། སྭཱ་ཧཱ་ཡོན་ཏན་གྱི་སྔགས་ཞེས་བརྗོད་ན། ཨོཾ་ཨཱཿཧཱུྃ་ཡང་སྐུ་གསུང་ཐུགས་ཀྱི་ཡོན་ཏན་གྱི་སྔགས་སོ། ། ཞེས་པར་མཚུངས་ཤིང་། ཕཊ་ཕྲིན་ལས་ཀྱི་ཚིག་ཡིན་ན། ཨོཾ་སྐུའི་ཚིག་ཡིན་པ་ལ་སོགས་པར་མཚུངས་པའི་ཕྱིར་རོ། ། ཞེས་གསུངས་སོ། ། དེ་དག་ནི་འཐད་པ་མ་ཡིན་ཏེ། དེ་ལ་ཨཱ་ལི་ཀཱ་ལི་འདྲེས། ། ཞེས་སོགས་ཀྱིས།
རྩ་ཡི་གེ་སྔགས་ཀྱི་གཟུགས་སུ་གནས་པ་རྣམས་ཀྱིས་ལས་ཚོགས་ཀྱང་འགྲུབ་པར་སྟོན་པའི་ཚིག་ཡིན་ལ། དེ་རྣམས་དབུས་སུ་ཟེའུ་འབྲུ་ལ། ། དམ་པའི་དབང་ཕྱུག་མ་ཡོད་དེ། ། སྡེ་ཚན་བརྒྱད་པོ་རྣམས་ཀྱིས་ནི། ། ཡི་གེ་དམ་པ་ཡོངས་སུ་བསྐོར། ། ཨ་ནི་ཡིག་འབྲུ་ཀུན་གྱི་མཆོག ། དོན་ཆེན་སྡེ་ཚན་གཙོ་བོ་ནི། ། ལུས་ཅན་རྣམས་ཀྱི་སྔགས་ཀུན་ནི། ། དེ་ཉིད་ལ་ནི་ཡང་དག་འབྱུང་། ། ཞེས་གསུངས་པས།
གཙོ་བོའི་ཕྱིར་སྨྲོས་པ་ཡིན་པའི་ཕྱིར་དང་། ཕྱིའི་དོན་སྔགས་བདག་མེད་ཡིན་པས་བདག་མེད་དོན་དམ་པའི་སྔགས་ཡིན་པ་འགོག་མི་ནུས་པའི་ཕྱིར་དང་། དོན་དམ་པའི་སྔགས་ཡིན་པའི་རྒྱུ་མཚན་དུ། རང་གིས་སེམས་ཀྱི་རྣམ་འཕྲུལ་ཞེས་འགོད་པ་ནི། རྒྱུད་ལས། གོང་དུ། བདེ་གཤེགས་ཀུན་གྱི་དཀྱིལ་འཁོར་ནི། ། སྟོང་པ་ཉིད་ཀྱི་ཡེ་ཤེས་ཉིད། ། ཅེས་པས་ཡིན་ལུགས་དང་། བསྒོམ་པའི་ལྷའི་རྣལ་འབྱོར་དང་། །
སྔགས་ཀྱི་བཟླས་པའི་ཆོག་རིམ་དང་། ། བྲིས་སྐུ་དང་ནི་གཟུགས་ཀྱང་རུང་། ། ཐམས་ཅད་སེམས་ཀྱི་སྤྲུལ་པ་སྟེ། ། སེམས་ཅན་རྣམས་ལ་ཕན་འདོགས་ཕྱིར། ། ང་ཡིས་རྒྱུད་དུ་བསྒྲགས་པ་ཡིན། ། ཞེས་བསྟན་ཚུལ་ཏེ་གཉིས་སུ་གསུངས་པ་ལས། ཡིན་ལུགས་ཀྱི་དབང་དུ་བྱས་ནས། སྔགས་ཀྱི་ཆོག་རིམ་ཡང་། སྟོང་པ་ཉིད་ཀྱི་ཡེ་ཤེས་ཉིད། ། ཅེས་འགྲེལ་ཞིང་བསྟན་ཚུལ་གྱི་དབང་དུ་བྱས་ན།
སྔགས་ཀྱི་བཟླས་པའི་ཆོག་རིམ་ཡང་། ། ཐམས་ཅད་སེམས་ཀྱི་སྤྲུལ་པ་སྟེ། ། ཞེས་འཆད་པས། རང་གར་འཇུག་པ་རྣམས་ཀྱིས་མི་རྟོགས་པའི་ཕྱིར་དང་། མཐར་ཐུག་གི་སྔགས་ཆོས་སྐུ་ཞེས་འདིར་མ་བྱུང་མོད། སྐྱེ་བ་མེད་པ་དང་། ཆོས་ཀྱི་སྐུ་འདིར་དོན་གཅིག་ཏུ་བྱེད་པའི་ཕྱིར་དང་། ཕྱི་དབྱིབས་ཀྱི་ཨ་ནི་སྲོག་དང་པོ་སྟེ་ཡི་གེའི་གཟུགས་ཐམས་ཅད་ཀྱི་དང་པོའོ། ། ཞེས་གསུངས་ཀྱི། སྲོག་དང་པོར་ཞེས་སོགས་ཡི་གེ་མ་དག་པ་ལ་བརྟེན་པར་ཟད་པའི་ཕྱིར་དང་།
སྐྱེ་མེད་ཡིན་ཡང་དེ་ལ་བརྟེན་ནས་སྐྱེ་བར་སྣང་བ་འགལ་བ་མེད་པའི་ཕྱིར་དང་། རྡོ་རྗེ་གུར་ལས། ཕྱག་ན་རྡོ་རྗེས་གསོལ་པ། བཅོམ་ལྡན་འདས་ལུས་ཅན་བསྒོམ་པའི་ཐབས་ཀྱི་དགོས་པ་ཅི་ལགས། བཅོམ་ལྡན་འདས་ཀྱིས་བཀའ་བསྩལ་པ། གསང་བའི་བདག་པོ་དགོས་པ་ཡོད་དོ། ། བཅོམ་ལྡན་འདས་མིང་ཅི་ལགས། རྡོ་རྗེ་འཛིན་པས་བཀའ་བསྩལ་པ། སངས་རྒྱས་ཉིད་དོ། ། སངས་རྒྱས་ཉིད་ཅི་ལགས།
རྣམ་པ་ཐམས་ཅད་མཁྱེན་པའོ། ། དེ་ཅི་ལགས། ལུས་ཅན་འདི་ནི་བདེན་པའོ། ། དེ་རྒྱུ་ཅིའི་སླད་དུ་ཞེ་ན། རྡོ་རྗེ་འཛིན་པས་བཀའ་བསྩལ་པ། འདི་ལྟར་ང་ནི་མཚན་སུམ་ཅུ་སོ་གཉིས་དང་ལྡན་ཞིང་དཔེ་བྱད་བཟང་པོ་བརྒྱད་ཅུས་བརྒྱན་པའོ། ། དེ་ཅིའི་སླད་དུ་ཞེ་ན། མི་འདྲ་བའི་ཕྱིར་བསྒྲུབ་པར་བྱ་བ་ཡིན་ནོ། ། ཕྱག་ན་རྡོ་རྗེས་གསོལ་པ། ཅི་བཅོམ་ལྡན་འདས་བེམ་པོ་ལགས་སམ།
རྡོ་རྗེ་འཛིན་པས་བཀའ་བསྩལ་པ། ང་ཉིད་མེ་ལོང་ལྟ་བུའི་ཡེ་ཤེས་སོ། ། མེ་ལོང་ལྟ་བུའི་ཡེ་ཤེས་དེ་ཅི་ལགས། རྡོ་རྗེ་འཛིན་པས་བཀའ་སྩལ་པ། བདེན་པ་མ་ཡིན་པ་དང་། རྫུན་པ་མ་ཡིན་པ་དང་། རྒྱུ་མ་ཡིན་པ་དང་། སྐྱེ་བ་མ་ཡིན་པ་སྟེ། དེ་ལྟར་ང་ཉིད་མཉམ་པ་ཉིད་ཀྱི་ཡེ་ཤེས་དང་། ང་ཉིད་སོ་སོར་རྟོག་པའི་ཡེ་ཤེས་དང་།
ང་ཉིད་བྱ་བ་ནན་ཏན་གྱི་ཡེ་ཤེས་དང་། དེ་ལྟར་ཆོས་ཀྱི་དབྱིངས་ཤིན་ཏུ་རྣམ་པར་དག་པའོ། ། དེའི་ཕྱིར་བྱང་ཆུབ་སེམས་དཔའ་ཆེན་པོ། རྣམ་པ་དང་བྲལ་བའི་བྱང་ཆུབ་དེ་སྐད་མ་སྨྲ་ཤིག ཅེས་གསུངས་པས། རྒྱལ་བའི་གཟུགས་ཕུང་ཡེ་ཤེས་མ་ཡིན་པར་བཀག་པའི་ཕྱིར་དང་། གདུལ་བྱ་ལ་སྣང་ན་དངོས་སུ་སྣང་དགོས་པས་མ་ཁྱབ་པའི་ཕྱིར་དང་། སྐུ་གསུང་ཐུགས་ཀྱི་ཡོན་ཏན་ཞེས་པ་དེ་ཉིད་ལྔས་སྤེལ་བའི་ཚེ། མཆོག་དང་ནོར་སྟེར་དཔལ་དང་གཡང་། ། ཞེས་པ་ལ་སོགས་པའི་ཡོན་ཏན་སྩོལ་བས།
ཡོན་ཏན་ཞེས་བརྗོད་པ་ཡིན་པའི་ཕྱིར་དང་། ཕཊ་ལ་ཕྲིན་ལས་ཀྱི་ཡོན་ཏན་ཞེས་ཀྱང་སྦྱོར་དུ་རུང་མོད། ཕཊ་ཀྱི་སྒྲ་བསྒྱུར་ན། ཁོས་ཞེས་བརྗོད་ཙམ་ཉིད་ནས་བསྐུལ་བའི་ཚིག་གིས་འབྱུང་བས། ཕྲིན་ལས་ལ་བསྐུལ་བའི་ཚིག་ཅེས་སྦྱོར་བ་ཡིན་པའི་ཕྱིར་དང་། སྭཱ་ཧཱ་ལ་ཡོན་ཏན་གྱི་སྔགས་ཞེས་བརྗོད་པས། སྐུ་གསུང་ཐུགས་ཀྱི་ཡོན་ཏན་གྱི་སྔགས་ཞེས་པར་མཚུངས་པའི་རྒྱུ་མཚན་མེད་པའི་ཕྱིར་དང་། ཡོན་ཏན་གྱི་སྔགས་ཞེས་པ་དང་། སྐུ་གསུང་ཐུགས་ཀྱི་སྔགས་ཞེས་པར་མཚུངས་པ་ཡིན་ན། སྐུ་གསུང་ཐུགས་ཀྱི་སྔགས་ཞེས་བརྗོད་པ་ལ་སྐྱོན་མེད་པའི་ཕྱིར་དང་།
ཨོཾ་སོགས་ལ་བསྐུལ་ཚིག་ངང་གིས་མི་འབྱུང་བས་སྐུ་ལ་བསྐུལ་བའི་ཚིག་ཅེས་མི་བརྗོད་པས། སྐུའི་ཚིག་ཅེས་མི་སྦྱོར་བའི་ཕྱིར་རོ།། །། སྔགས་ཐམས་ཅད་ཀྱི་རྐང་པ་དང་པོར། ཞེས་སོགས་སུ། བསྟན་བཅོས་དེ་ཉིད་འདུས་པ་ལས། འདིར་རྣམ་པ་ཞེས་པ། ཀ་ར་ཞེས་པའི་སྒྲ་ལས་དྲངས་ནས། ཨ་ཡིག་ཏུ་བྱེད་པ་ནི་མི་འཐད་དེ། འདིར་ཀ་ར་ནི་ཡི་གེ་ཡིན་པ་དང་། གཞན་དུ་ཕཊ་ཀྱི་རྣམ་པ་ཞེས་པའི་རྣམ་པ་ཡང་ཨ་ཡིག་ལ་འཇུག་པར་མཚུངས་པའི་ཕྱིར་རོ། །
ཞེས་གསུངས་སོ། ། དེ་ནི་མ་ཡིན་ཏེ། ཕཊ་ཡིག་ལ་རྣམ་པ་ཞེས་པའི་སྒྲ་ཡོད་ཀྱང་། དེ་ཉིད་ལྔ་ལས། གཞན་སྤེལ་བར་བྱ་བ་མེད་པའི་ཕྱིར་དང་། ཨོཾ་ཀ་རོ་ཞེས་པ་ལ་སྙགས་པས་བླ་མའི་མན་ངག་གིས་ཨ་ཡིག་ཐོབ་པའི་ཕྱིར་དང་། དེ་ལྟར་དུ་སློབ་དཔོན་མི་ཐུབ་ཟླ་བས་འགྲེལ་པ་ཀུ་མུ་ཏིར་ཡང་གསུངས་པའི་ཕྱིར་དང་། དེ་ལྟར་ན་ཨ་ཀ་རོའི་མཐར་འབྱུང་བའི་ཨོཾ་ཨཱཿཧཱུྃ་ཕཊ་སྭཱ་ཧཱ། ཞེས་པ་འདི་རྣམས་སུ་འགྱུར་བའི་ཕྱིར་དང་། དེ་ཉིད་གཞན་རྣམས་ཀྱིས་སྤེལ་བ་ལྟར།
ཨ་ཡིག་གིས་ཀྱང་སྤེལ་དགོས་པའི་ཕྱིར། དེ་དག་གིས་སྔགས་ཀྱི་ལེའུ་རྣམ་པར་བཤད་པ་ལ་རྩོད་པ་སྤང་བ་བསྟན་ཟིན་ཏོ།། །། དང་པོར་བྱམས་པ་བསྒོམ་པར་བྱ། ། ཞེས་སོགས་སུ། བསྟན་བཅོས་དེ་ཉིད་འདུས་པ་ལས། འགའ་ཞིག་ན་རེ། བདེ་བ་དང་མི་འབྲལ་བའི་རྒྱུ་ལམ་ཁྱད་པར་ཅན་དང་འཕྲད་འདོད་ནི་བྱམས་པ་དང་། ཀུན་གྱི་མཐའ་ནས་ཆོས་ཐམས་ཅད་མཉམ་པ་ཉིད་ཀྱི་ཆོས་ཉིད་ལ་སྤྱོད་པ་ནི་བཏང་སྙོམས་སོ། ། ཞེས་ཟེར་རོ། ། དེ་ནི་མི་རིགས་ཏེ།
དྲི་མེད་འོད་ལས། བདེ་ལ་རྟག་ཏུ་གནས་པ་དང་། ། ཞེས་བདེ་བ་དང་མི་འབྲལ་བར་འདོད་པ་ཉིད་བྱམས་པར་བཞེད་པ་དང་འགལ་བའི་ཕྱིར་དང་། བདེ་བ་དང་མི་འབྲལ་བར་འདོད་པ་བྱམས་པ་ཡིན་པ་དེའི་རྒྱུ་འདོད་པ་བྱམས་པར་མི་འགྲུབ་པའི་ཕྱིར་དང་། ལམ་ཁྱད་པར་ཅན་བསྒྲུབ་འདོད་ནི་སེམས་བསྐྱེད་ཡིན་པའི་ཕྱིར་དང་། ཆོས་ཐམས་ཅད་མཉམ་པ་ཉིད་ཀྱི་ཆོས་ལ་སྤྱོད་པའི་བློ་ནི་ཡེ་ཤེས་ཀྱི་ཚོགས་ཡིན་པའི་ཕྱིར་དང་། གཞན་དུ་ཚོར་བ་བཏང་སྙོམས་ཀྱང་དེ་ལྟར་འགྱུར་བའི་ཕྱིར་རོ། ། ཞེས་གསུངས་སོ། ། དེ་ནི་རིགས་པ་མ་ཡིན་ཏེ། དག་ལྡན་ལས།
བདེ་བ་དང་མི་འབྲལ་བའི་རྒྱུ། ལམ་ཁྱད་པར་ཅན་དང་ཕྲད་འདོད་ནི་དགའ་བའོ། ། ཞེས་གསུངས་ཀྱིས་བྱམས་པར་གསུངས་པ་མེད་པའི་ཕྱིར་དང་། དྲི་མེད་འོད་ཀྱི་ལུང་ཡང་། དགའ་བ་སྟོན་པའི་ཚིག་ཡིན་པའི་ཕྱིར་དང་། དེའི་ཕྱིར་བདེ་བ་དང་མི་འབྲལ་བ་ཡིན་པར་འདོད་པ་བྱམས་པ་མི་བཞེད་པའི་ཕྱིར་དང་། དགའ་བར་སྨྲ་ན། དྲི་མེད་འོད་ཀྱི་ལུང་གིས་ལམ་ཁྱད་པར་ཅན་དང་ཕྲད་འདོད་དགའ་བ་ཡིན་པ་མ་བཀག་པའི་ཕྱིར་དང་། རྣམ་བཤད་ཉི་འོད་ལས། སེམས་ཅན་ཐམས་ཅད་བདེ་བར་གྱུར་ཅིག་སྙམ་པ་ནི་བྱམས་པའོ། །
སྡུག་བསྔལ་ལས་སེམས་ཅན་སྐྱོབ་པར་བྱེད་པ་ནི་སྙིང་རྗེའོ། ། དགའ་བ་ནི་བདེ་བ་དང་མི་འབྲལ་བར་བྱེད་པའི་རྒྱུ་དམ་པའི་ཆོས་ལ་སྤྱོད་པའོ། ། སེམས་ཅན་ཐམས་ཅད་མཉམ་པ་ཉིད་ཀྱི་ཆོས་ཉིད་ལ་སྤྱོད་པར་བྱེད་པ་ནི་བཏང་སྙོམས་སོ། ། འོ་ན་མདོ་སྡེ་རྒྱན་ལས། སྙིང་རྗེ་ནི་སྡུག་བསྔལ་དང་བྲལ་བར་འདོད་པ་ཡིན་ལ། དགའ་བ་ནི་བདེ་བ་དང་མི་འབྲལ་བའི་རྣམ་པ་དང་། སེམས་ཅན་རྣམས་ཀྱི་ཀུན་ནས་ཉོན་མོངས་པ་མེད་པ་ནི་བཏང་སྙོམས་སོ། ། ཞེས་བཤད་པ་ཇི་ལྟར་དྲང་སྙམ་ན་བདེན་མོད། དེ་ནི་སེམས་ཅན་ལ་དམིགས་པའི་ཚད་མེད་པ་ཡིན་ལ། དེ་ཉིད་ལས་ཆོས་ལ་དམིགས་པ་ནི་གང་ལས་དེ་དག་བསྟན་པའི་བསྟན་བཅོས་ལ་འཇུག་པ་ཞེས་འབྱུང་ན།
བསྟན་བཅོས་ནི་དེ་དག་ཐོབ་པར་བྱེད་པའི་རྒྱུ་ཡིན་པས་དེ་ལ་འགལ་བ་ཅི་ཡོད། དེ་བས་ན་མཁན་པོ་སྐལ་ལྡན་གྱིས། དེ་ནི་བྱམས་པ་གནོད་བྱེད་དང་། ། སྙིང་རྗེ་ཕན་པ་བསྒྲུབ་པ་ཡིས། ། དམ་ཆོས་རྟོགས་པ་ངོམས་མེད་པ། ། ཆོས་སྦྱིན་པ་ལ་སེར་སྣ་མེད། ། ཅེས་གསུངས་པ་ལྟ་བུའོ། ། ཞེས་གསུངས་པ་ལྟར་ཡིན་པའི་ཕྱིར་དང་། ལམ་ཁྱད་པར་ཅན་དང་ཕྲད་འདོད་དང་། བསྒྲུབ་འདོད་ཤན་མ་ཕྱེད་པར་ཟད་པའི་ཕྱིར་དང་།
སེམས་ཅན་ཐམས་ཅད་མཉམ་པ་ཉིད་ཀྱི་ཆོས་ཉིད་ལ་སྤྱོད་པར་འདོད་པ་ནི། ཞེས་གསུངས་ཀྱི། ཆོས་ཐམས་ཅད་མཉམ་པ་ཉིད་ཞེས་མ་གསུངས་པའི་ཕྱིར་དང་། མཉམ་པ་ཉིད་ཀྱི་ཆོས་ཉིད་ནི་འདིར་ཆགས་སྡང་གི་ཉེ་རིང་མེད་པ་ལ་བཞེད་པ་ཡིན་ཕྱིར་རོ། ། ཡང་ནི་སྟོང་པ་བྱང་ཆུབ་སེམས། ། ཞེས་སོགས་སུ་བསྟན་བཅོས་དེ་ཉིད་འདུས་པ་ལས། འགའ་ཞིག་ན་རེ། སྟོང་ཉིད་ཅེས་པ་བསྒྱུར་བྱས་ནས། ། བྱང་ཆུབ་སྟེ་ཞེས་པ། སྟོང་པའི་ངང་ལས་པད་ཉི་དང་རོའི་སྟེང་དུ་ཧཱུྃ་ལས་ཧེ་རུ་ཀ་གསུམ་གང་རུང་བསྐྱེད་པ་བསྙེན་པའོ། །
དུས་གཉིས་པ་ལ་ནི་ས་བོན་ཏེ་སྐུ་གསུང་ཐུགས་བྱིན་གྱིས་རློབ་པའི་ཡི་གེ་བསྡུ་བ་སྟེ་ཉེ་བར་བསྒྲུབ་པའོ། ། དུས་གསུམ་པ་ལ་ནི་ཡེ་ཤེས་པ་སྤྱན་དྲངས་གཉིས་སུ་མེད་པར་བསྟིམས་པས། གཟུགས་བརྙན་རྫོགས་པ་སྟེ་སྒྲུབ་པའོ། ། དུས་བཞི་པ་ལ་ནི་ཡི་གེ་འབྲུ་གསལ་བྱེད་དེ། རིགས་བདག་སྤྱི་བོར་བཀོད་དེ་སྒྲུབ་པ་ཆེན་པོ། དེ་ཡང་འདུས་པའི་ལེའུ་བཅུ་གཉིས་པ་ལས། བསྙེན་པའི་དམ་ཚིག་སྦྱོར་བ་དང་། ། ཉེ་བར་སྒྲུབ་པ་འབྱུང་བ་དང་། ། སྒྲུབ་པའི་དོན་གྱིས་དམ་ཚིག་དང་། ། སྒྲུབ་པ་ཆེན་པོ་དག་དང་བཞི། །
རྡོ་རྗེ་བྱེ་བྲག་ཤེས་བྱས་ལ། ། དེ་ནས་ལས་རྣམས་བསྒྲུབ་པར་བྱ། ། ཞེས་དང་། བསྙེན་པའི་དམ་ཚིག་སྦྱོར་བ་ལ། ། བྱང་ཆུབ་མཆོག་ནི་བསྒོམ་པར་བྱ། ། ཉེ་བར་སྒྲུབ་པའི་སྒྲུབ་མཆོག་ལ། ། རྡོ་རྗེ་སྐྱེ་མཆེད་རྣམ་པར་སྤྱོད། ། སྔགས་ཀྱི་བདག་པོ་བསྒོམ་པ་ཡི། ། སྒྲུབ་པའི་ཚེ་ན་བསྐུལ་བར་གསུངས། ། སྒྲུབ་པ་ཆེན་པོ་བྱེད་པའི་ཚེ། །
དབུ་རྒྱན་ལ་ནི་བདག་པོ་བསམ། ། ཞེས་སོ། ། དེ་ཉིད་ཀྱི་རྒྱུད་ཕྱི་མ་ལས། ཐ་མལ་པ་ནི་རྡོ་རྗེ་བཞི། ། ཡེ་ཤེས་བདུད་རྩི་མཆོག་ཡིན་ནོ། ། དང་པོ་སྟོང་ཉིད་བྱང་ཆུབ་སེམས། ། གཉིས་པ་ལ་ནི་ས་བོན་བསྡུ། ། གསུམ་པ་ལ་ནི་གཟུགས་བརྙན་རྫོགས། ། བཞི་པ་ལ་ནི་ཡིག་འབྲུ་བགོད། ། རྡོ་རྗེ་རྣམ་བཞི་འདི་དག་གིས། །
ཐ་མལ་སྒྲུབ་པའི་བསྙེན་པ་བྱ། ། ཞེས་གསུངས་པས་ཤེས་སོ། ། ཞེས་ཟེར་རོ། ། དེ་ཡང་མི་རིགས་ཏེ། སྟོང་པ་རྒྱུ་ལ་སྦྱོར་ན། སླར་ཡང་སྟོང་ཉིད་བྱང་ཆུབ་ཅེས་ཡང་གི་སྒྲས་ཡན་ལག་བཞིའི་དང་པོར་བཞེད་པས། འབྲས་བུ་ཡན་ལག་བཞིས་རྫོགས་པ་མ་ཚང་བར་འགྱུར་བའི་ཕྱིར་དང་། གཞན་དུ་ན། སྟོང་ཉིད་སླར་ཡང་བྱང་ཆུབ་སྟེ། ། ཞེས་འདོད་དགོས་པའི་ཕྱིར་དང་།
བསྙེན་པའི་དམ་ཚིག་སྦྱོར་བ་ལ། ། བྱང་ཆུབ་མཆོག་ནི་བསྒོམ་པར་བྱ། ། ཞེས་སོགས་ནི་མངོན་བྱང་ལྔ་བསྒོམ་པ་སོགས་མཆོག་གི་དངོས་གྲུབ་ཀྱི་དབང་དུ་བྱས་པའི་ཕྱིར་དང་། ཐ་མལ་པ་ནི་རྡོ་རྗེ་བཞི། ། ཞེས་པས་མངོན་རྟོགས་བསྡུས་པ་འདི་ནི། ལས་ཕྲན་ཚེགས་ཀྱི་རྣལ་འབྱོར་ཡིན་པའི་ཕྱིར་དང་། དང་པོ་སྟོང་ཉིད་བྱང་ཆུབ་སེམས། ། ཞེས་པས་ཀྱང་། སྟོང་ཉིད་ནི་ཡན་ལག་བཞིའི་དང་པོར་བཞེད་པའི་ཕྱིར་དང་། གཙོ་བོར་ས་བོན་ལས་བསྐྱེད་པའི་སྐབས་སུ་ས་བོན་མི་སྨྲོས་པའི་རྒྱུ་མཚན་མེད་ཅིང་།
སྐྱེ་མཆེད་བྱིན་བརླབས་ཀྱི་སྐབས་སུ། ས་བོན་བསྡུ་ཞེས་པའི་བསྡུ་བ་སྨྲོས་པ་ལ་དོན་མེད་པའི་ཕྱིར་དང་། གཟུགས་བརྙན་རྫོགས་ན་ཡིག་འབྲུ་དགོད་པར་གསུང་། གཟུགས་བརྙན་གྱི་ཚེ་བྱིན་བརླབས་ཀྱང་མ་ཟིན་པས་ཡེ་ཤེས་པ་སྤྱན་དྲངས་པ་མ་ཡིན་པའི་ཕྱིར་རོ། ། ཞེས་གསུངས་སོ། ། དེ་དག་ནི་ཤིན་ཏུ་མི་རིགས་ཏེ། ཡང་ནི་ཞེས་པ། སྔོན་འགྲོ་ཚོགས་གཉིས་བསག་པ་ལ་གཉིས་ལས། བསོད་ནམས་དང་ཡེ་ཤེས་སོ། ། དེ་ལྟར་ཚད་མེད་པ་བཞིས་བསོད་ནམས་ཀྱི་ཚོགས་བསགས་ནས།
ཡང་ཡེ་ཤེས་ཀྱི་ཚོགས་ཀྱང་གསག་པར་བྱ་སྟེ། སྟོང་ཉིད་ཅེས་པའི་དོན་ཡིན་པས། ཡང་གི་སྒྲས་སྟོང་ཉིད་ཡན་ལག་བཞིའི་དང་པོར་བཞེད་པའི་རྒྱུ་མཚན་མེད་པའི་ཕྱིར་དང་། སྟོང་ཉིད་ཡན་ལག་དང་པོར་བཞེད་ན་འདིར་དངོས་གཞིའི་ཡན་ལག་ཏུ་འགྱུར་བའི་ཕྱིར་དང་། དེ་ལྟར་ན་སྔོན་འགྲོ་ཚོགས་གཉིས་གསག་པ་ཞེས་འཆད་པ་འགལ་བའི་ཕྱིར་དང་། བྱང་ཆུབ་ཅེས་པ་ཡན་ལག་དང་པོར་བགྲང་བས། འབྲས་བུ་ཡན་ལག་བཞི་རྫོགས་པ་མ་ཚང་བའི་རྒྱུ་མཚན་མེད་པའི་ཕྱིར་དང་། བྱང་ཆུབ་སྔོན་འགྲོ་མ་ཡིན་པས། སྟོང་ཉིད་སླར་ཡང་བྱང་ཆུབ་ཟེར་དགོས་པའི་རྒྱུ་མཚན་མེད་པའི་ཕྱིར་དང་། བྱང་ཆུབ་མཆོག་བསྒོམ་པ་བསྙེན་པ་དང་།
སྐྱེ་མཆེད་རྣམ་པར་སྦྱོང་བ་ཉེ་སྒྲུབ་དང་། སྔགས་ཀྱིས་བདག་པོ་ཡེ་ཤེས་པ་གཞུག་པ་སྒྲུབ་པ་དང་། རིགས་བདག་གིས་རྒྱས་གདབ་པ་སྒྲུབ་ཆེན་དུ་གསང་བ་འདུས་པའི་ལུང་གིས་གསལ་བར་གསུངས་པ་ལ། དགག་པ་བྱེད་པར་གསུངས་པའི་ཕྱིར་དང་། དེ་དག་མཆོག་གི་དངོས་གྲུབ་ཀྱི་དབང་དུ་བྱས་པ་ཡིན་པའི་རྒྱུ་མཚན་མེད་པའི་ཕྱིར་དང་། མངོན་རྟོགས་བསྡུས་པ་ལས་ཕྲན་ཚེགས་ཀྱི་རྣལ་འབྱོར་ཁོ་ན་ཡིན་པའི་ཚད་མ་མེད་པའི་ཕྱིར་དང་། ཐ་མལ་པ་དང་། མཆོག་གི་དོན། རྡོ་རྗེ་བཞི་དང་། རྣལ་འབྱོར་དྲུག་ལ་བཞེད་ཀྱི།
རྡོ་རྗེ་བཞི་ལས་ཁྱད་པར་ཡོད་པའི་དོན་མ་ཡིན་པའི་ཕྱིར་དང་། འདུས་པའི་རྒྱུད་ལེའུ་བཅུ་གཉིས་པ་ལས། བསྙེན་པ་ཡེ་ཤེས་ཉིད་བདུད་རྩི། ། ཐམས་ཅད་དུ་ནི་རྟག་པར་བྱ། ། འདི་ནི་སྔགས་རྣམས་ཐམས་ཅད་ཀྱི། ། སྔགས་ཀྱི་དེ་ཉིད་དོན་བསྒྲུབ་པའོ། ། ཞེས་པའི་འགྲེལ་པ་སྒྲོན་མ་གསལ་བ་ལས། མཆོག་གི་བསྙེན་པ་ཡན་ལག་དྲུག་གིས་བདུད་རྩི་བསྒྲུབ་དགོས་པར་གསལ་བར་གསུང་པ་ཡིན་པའི་ཕྱིར་དང་། དེ་བཞིན་དུ་རྒྱུད་ཕྱི་མ་ལས་ཀྱང་། རྣལ་འབྱོར་ཡན་ལག་དྲུག་གིས་ནི། །
བསྙེན་པ་བྱས་ནས་སྒྲུབ་པ་མཆོག ། བསྒྲུབས་པར་བྱས་ཏེ་གཞན་དུ་ན། ། དངོས་གྲུབ་མཆོག་ནི་ཐོབ་མི་འགྱུར། ། ཞེས་གསུངས་པ་ལྟར་བཞེད་པའི་ཕྱིར་དང་། དང་པོར་སྟོང་ཉིད་བྱང་ཆུབ་སེམས། ། ཞེས་པས་སྟོང་ཉིད་ཡན་ལག་བཞིའི་དང་པོར་བསྟན་ཀྱང་། གཞུང་གི་འབྲེལ་མི་མཚུངས་པའི་ཕྱིར་དང་། བྱང་ཆུབ་སེམས་དཔའི་ཞར་ལ་ས་བོན་སྨྲོས་པ་ཡིན་པའི་ཕྱིར་དང་། བསྡུ་ཞེས་པས། ས་བོན་གྱི་འོད་ཀྱིས་སྣོད་བཅུད་སྦྱངས་ནས་བསྡུ་བ་དོན་གྱིས་བསྟན་པ་ཡིན་པའི་ཕྱིར་དང་།
ཡིག་འབྲུ་འགོད་པ་རིགས་བདག་གིས་རྒྱས་གདབ་པ་ལ། གསང་བ་འདུས་པ་དཔང་པོར་བྱས་ནས། བླ་མའི་མན་ངག་གིས་སྦྱོར་བ་ཡིན་པའི་ཕྱིར། དང་པོར་རོ་ནི་རྣམ་བསྒོམ་པ། ། ཞེས་སོགས་གསུངས། བསྟན་བཅོས་དེ་ཉིད་འདུས་པ་ལས། འགའ་ཞིག་ན་རེ། རང་གི་སེམས་གནས་པས་རང་གི་སྙིང་ག་ནི་རོའི་སྙིང་གའོ། ། རྡོ་རྗེ་ནི་ཆོས་ཀྱི་དབྱིངས་ལས་མི་འདའ་བས་ཁ་དོག་ནག་པོ་ཞེས་དང་། འདིར་རྡོ་རྗེ་ཆོ་ག་གསུམ་ནི།
ས་བོན་ཧཱུྃ་དང་། དེ་ལས་བྱུང་བའི་རྡོ་རྗེ་དང་། དེ་ལ་ཧཱུྃ་གིས་མཚན་པ་སྟེ། ཕྱག་མཚན་རྡོ་རྗེ་ལས་བསྐྱེད་པས། རྡོ་རྗེ་ཆོ་ག་ཞེས་བརྗོད་ལ། དེའི་མིང་གིས་ཕྱག་མཚན་འཁོར་ལོ་དང་པདྨ་ལ་སོགས་པ་ལས་སྐྱེས་པ་ལ་བཏགས་པའོ། ། ཞེས་ཟེར་རོ། ། དེ་ནི་མ་ཡིན་ཏེ། དེ་སྟེང་རྣལ་འབྱོར་པ་གནས་ཞེས་རོའི་སྟེང་དུ་རྣལ་འབྱོར་པ་གནས་པར་གསུངས་པས། འདིར་རོ་དང་རྣལ་འབྱོར་པ་རྫས་ཐ་དད་དུ་བཞེད་པས།
རང་གི་སྙིང་ག་རོའི་སྙིང་གར་མི་རིགས་པ་དང་། ཆོས་ཐམས་ཅད་ལ་ཡང་རྣལ་འབྱོར་པའི་སེམས་གནས་པས། རང་གི་སྙིང་གའི་ཞེས་གསུངས་པར་འགྱུར་བའི་ཕྱིར་དང་། རྡོ་རྗེ་ནི་ཁ་དོག་ནག་པོ་དང་། ཆོས་ཀྱི་དབྱིངས་ནི་དངོས་མེད་དུ་འགལ་བས་འགལ་བའི་ཕྱིར་དང་། རྡོ་རྗེ་ཡན་ལག་བཞི་ཞེས་པའི་རྡོ་རྗེ་ཡང་ཕྱག་མཚན་རྡོ་རྗེར་གསུངས་པའི་ཕྱིར་དང་། ས་བོན་དང་ཕྱག་མཚན་མི་ཕྱེད་པས་རྡོ་རྗེ་ཞེས་པའི་དོན་མ་ཤེས་པར་ཟད་པའི་ཕྱིར་རོ། ། འོ་ན་ཇི་ལྟར་ཞེ་ན། ལྷའི་དབང་པོར་མ་ཤི་བའི་རོ་གང་ལུས་ཀྱི་སྣང་བརྙན་རྟོག་པ་མེད་པའི་ཕྱིར། ཆོས་ཀྱི་དབྱིངས་གསལ་བར་བྱེད་པས་ཆོས་ཀྱི་བདག་ཉིད་དུ་བརྗོད་པ་བསྒོམ་པར་བྱའོ། །
དེ་ནས་རོ་དེའི་སྟེང་དུ་རྣལ་འབྱོར་པ་རང་གནས་པར་མོས་པ་བྱས་ནས། ཧེ་རུ་ཀ་ལྷན་ཅིག་སྐྱེས་པ་ཉིད་དུ་བསྒོམ་མོ། ། དེ་ནས་རང་གི་སྙིང་གར་རེ་ཕ་སྟེ། རཾ་ཡིག་བསྒོམ་ཞིང་། དེ་ལས་བྱུང་བའི་ཉི་མའི་དཀྱིལ་འཁོར་གྱི་དབུས་དེར་ནི་ཧཱུྃ་གི་དབྱིབས་ཏེ་རྣམ་པ་ཉིད་བསྒོམ་པར་བྱའོ། ། འདིར་དབྱིབས་ཞེས་པ་ནི། གདངས་ཀྱི་ཡི་གེ་མ་ཡིན་གྱི་དབྱིབས་ཀྱི་ཡི་གེ་ཉིད་ཡིན་ལ། དེ་ཡང་སྔར་བཤད་པའི་ཀུན་རྫོབ་དང་། དོན་དམ་པའི་བྱང་ཆུབ་ཀྱི་སེམས་ཐབས་དང་ཤེས་རབ་ཀྱི་བདག་ཉིད་ཀྱི་ངོ་བོ། ཁྱད་པར་ཁ་དོག་ནག་པོ་འཇིགས་པའི་དུས་ཀྱི་སྤྲིན་ནག་ལྟར།
འོད་ཟེར་མཐའ་ཡས་པའི་གློག་འཁྱུག་ཅིང་། གདོན་བགེགས་འཇོམས་པའི་རང་སྒྲ་སྒྲོག་པ། འཇིགས་པ་ཆེན་པོ་ཅན་ཏེ། དེ་ལྟ་བུས་ཧཱུྃ་ལས་བྱུང་བའི་རྡོ་རྗེ་སྔོན་པོ་རྩེ་ལྔ་པ། ལྟེ་བའི་དབུས་སུ་དེ་ཁོ་ན་ཉིད་ཀྱི་ཧཱུྃ་གིས་མཚན་པ། ཧཱུྃ་ལས་འོད་ཟེར་ནང་དུ་འཕྲོས་པས་རང་གི་སྡིག་སྒྲིབ་སྦྱངས་ཏེ། ཤིན་ཏུ་རྣམ་པར་དག་པས་ཡོངས་སུ་གྱུར་པར་བལྟས་ནས། གདུག་པ་ཅན་གྱི་སྐྱོན་ཟད་པའི་དུས་སུ། བཅོས་མའི་ཞེ་སྡང་གི་ཉམས་དང་ལྡན་པའི་བདག་ཉིད་ཅན་གྱི་ཁྲོ་བོ་འཆད་པར་འགྱུར་བའི་ཕྱིར། ཞལ་གཅིག་ཕྱག་གཉིས་པའི་རྣམ་པར་བསྒོམ་ཏེ།
བྱང་ཆུབ་ཀྱི་སེམས་ཀྱི་རང་བཞིན་ཅན་གྱི་རྡོ་རྗེ་ཧཱུྃ་ཡིག་དང་བཅས་པ་ལས་སྐྱེ་བའི་རྡོ་རྗེའི་རིགས་ཅན་འཁོར་བའི་གཡུལ་ལས་རྒྱལ་བའི་དཔའ་བོ་ཆེན་པོ། སྐྱོན་གྱིས་མ་གོས་ཤིང་རྣམ་པར་མི་འགྱུར་བ་མཚོན་པའི་འདམ་སྐྱེས་ཏེ། ཨུཏྤལ་སྔོན་པོའི་རྣམ་པ་འདྲ་བའམ། ཡང་ན་དབྱིངས་དང་ཡེ་ཤེས་སམ། སྟོང་པ་ཉིད་དང་སྙིང་རྗེ་དབྱེར་མེད་པ་མཚོན་བྱེད་སྐུ་མདོག་སྔོན་པོ་ལ་ཉི་མ་ལྟ་བུར་འབར་བ། དད་ཅིང་མོས་པས། ལུང་དང་རིགས་པས་ངེས་པར་བྱས་ནས་བསྒོམ་པར་བྱ་སྟེ། འདི་ནི་ཐུན་མོང་གི་གྲུབ་ཆེན་ལ་སོགས་པའི་དོན་དུའོ། ། ཞེས་གསུངས་སོ། ། དེ་དག་ནི་ཤིན་ཏུ་མི་རིགས་ཏེ།
གཞུང་འདི་དག་གིས་མངོན་པར་རྟོགས་པ་འབྲིང་དུ་བྱ་བ་སྟོན་པར་ཁྱེད་རང་ཡང་བཞེད་པས། རང་གི་སྙིང་གར་ཞེས་པ། རོའི་སྙིང་ག་ལ་མི་བྱེད་ན། གཞུང་འདི་དག་གིས་འབྲིང་པོ་རྡོ་རྗེ་ཆོ་ག་ཡན་ལག་གསུམ་ལས་བསྐྱེད་པ་སྟོན་པའི་རྒྱུ་མཚན་མེད་པའི་ཕྱིར་དང་། རང་ཉིད་དམ་ཚིག་པར་བསྐྱེད་པའི་སྙིང་གར་ཉི་མ་ལ་ཧཱུྃ་ལས་བྱུང་བའི་རྡོ་རྗེ་བཀོད་པས་དམ་ཚིག་པ་བསྐྱེད་པའི་བསྐྱེད་ཆོག་ཏུ་མི་འགྱུར་བའི་ཕྱིར་དང་། དང་པོར་རོ་ནི་རྣམ་བསྒོམ་པ། ། ཞེས་སོགས་ཀྱིས་ཤླཽ་ཀས། རྡོ་རྗེ་ཆོ་ག་ཡན་ལག་གསུམ་ལས་བསྐྱེད་པ་སྟོན་པ་མ་ཡིན་པའི་ཕྱིར་དང་། བསྐྱེད་ཆོག་འདིས་ཞལ་གཅིག་ཕྱག་གཉིས་པར་ཁོ་ན་བསྐྱེད་པའི་རྒྱུ་མཚན་མེད་པའི་ཕྱིར་དང་། འདིས་དེ་ཁོ་ན་སྟོན་ན།
སྤྱིའི་ཆོ་གར་ཁས་བླངས་པ་ཉམས་པའི་ཕྱིར་དང་། ཆོས་དབྱིངས་དངོས་མེད་དུ་ཁས་བླངས་པ་མེད་པས། རྡོ་རྗེ་ཁ་དོག་ནག་པོ་དང་འགལ་བའི་རྒྱུ་མཚན་མེད་པའི་ཕྱིར་དང་། འདིར་རྡོ་རྗེ་ཞེས་པ་ཕྱག་མཚན་ལ་སྦྱོར་བས། རྡོ་རྗེ་ཞེས་པ་ཐམས་ཅད་ཕྱག་མཚན་ལ་སྦྱོར་དགོས་པའི་ཤེས་བྱེད་མེད་པའི་ཕྱིར།། །། ནམ་མཁར་རྗེ་བཙུན་བལྟས་ནས་ནི། ། ཞེས་སོགས་ལ། བསྟན་བཅོས་དེ་ཉིད་འདུས་པ་ལས། མངོན་རྟོགས་རྒྱས་པ་ལ། སྦྱོར་བ་ཚོགས་གསག་པ་ནི།
འགའ་ཞིག་ན་རེ། རྡོ་རྗེ་ནི་སྐྱེ་མེད་དེ། སྐྱེ་མེད་ཆོས་སྐུ་ལས། ཐུགས་རྗེ་གཟུགས་སྐུར་སྐྱེ་བ་བསྟན། ཞེས་པ་དང་། རོ་ནི་དངུལ་ཆུ་ལ། རྩི་དང་། བསྒྲུབ་པ་དང་། གྲུབ་པའི་དངུལ་ཆུ་གསུམ་ལས། གྲུབ་པའི་དངུལ་ཆུ་ཡིན་ཞེས་དང་།
དེ་དང་ཅང་ཏེའུ་ཕྱི་མཆོད་ཡིན་ཞེས་པ་དང་། འདི་རྣམས་ཀྱིས་གཙོ་འཁོར་ཀུན་མཆོད་ཅེས་ཟེར་རོ། ། དེ་ནི་མ་ཡིན་ཏེ། རྡོ་རྗེ་ལས་སྐྱེས་པ་ཞེས་བྱ་བ་ཡིན་ན། རྡོ་རྗེ་སྐྱེ་མེད་ཡིན་པ་འགལ་ཞིང་། རྡོ་རྗེ་ཉིད་སྐྱེ་བ་ཡིན་ན་རྡོ་རྗེ་སྐྱེ་བ་མེད་པ་འགལ་ལ། རྡོ་རྗེ་དང་འབྲེལ་བའི་སྐྱེ་བ་ཡིན་ན། རྡོ་རྗེ་སྐྱེ་མེད་ཆོས་སྐུ་ལས་ཞེས་པའི་འབྱུང་ཁུངས་ཀྱི་ཚིག་དོན་མེད་པའི་ཕྱིར་དང་། གྲུབ་པའི་དངུལ་ཆུ་ཡང་། དང་པོར་རྐྱེན་གྱིས་བསྒྲུབ་དགོས་པའི་ཕྱིར་དང་།
གློ་བུར་བའི་རྐྱེན་གྱིས་མ་བསྒྲུབས་པའི་རྡོ་རྗེ་སེམས་དཔའ་སྙོམས་འཇུག་གིས་བྱང་ཆུབ་ཀྱི་སེམས་ཡིན་ན། ཕྱི་མཆོད་ཡིན་པ་ཡང་འགལ་བའི་ཕྱིར་དང་། ཕྱི་ནང་གི་མཆོད་པ་འདི་རྣམས་ཀྱི་གཙོ་འཁོར་ཀུན་མཆོད་ཅིང་། གཡུང་མོས་གཙོ་བོ་ཉིད་ལ་མཆོད་པ་ཡིན་ན། འདི་རྣམས་ཀྱིས་ནི་དཀྱིལ་འཁོར་མཆོད། ། གཡུང་མོས་གཙོ་བོའི་སྐུ་ལ་འཁྱུད། ། ཅེས་གསུང་པར་རིགས་པའི་ཕྱིར་རོ། ། ཞེས་དང་། རྡོ་རྗེ་མཁའ་འགྲོ་མ་རྣམས་ཀྱིས་གསང་མཛོད་ལས། དེ་ཡང་བདག་མེད་མ་གཙོ་བོའི་ཐུགས་ཀར་བསྡུས་ཏེ།
གཡུང་མོས་གཙོ་བོ་ལ་འཁྱུད་ནས་སྙོམས་པར་ཞུགས་པས། གཙོ་བོས་བདེ་ཆེན་ཉམས་སུ་མྱོང་བ་ན་དེ་ཉིད་ཀྱིས་འཁོར་རྣམས་བདེ་བས་ཚིམ་པར་འགྱུར་ཏེ། སྐུའི་རྣམ་པ་ཐ་དད་ཀྱང་རྒྱུད་གཅིག་པའི་ཕྱིར་རོ། ། ཞེས་ཤེས་པར་བྱའོ། ། དེ་ལྟར་མ་གོ་བར་འཁོར་གྱི་ལྷ་རྣམས་མཚན་བསྒྱུར་བ་དང་། མཚན་གཉིས་པ་བྱེད་པར་འདོད་པ་སོགས་ཅ་ཅོ་དུ་མ་སྨྲས་སོ། ། ཞེས་འཆད་དོ། ། དེ་རྣམས་ནི་རིགས་པ་མ་ཡིན་ཏེ། སྐྱེ་མཆེད་ཅེས་བྱ་བ་ནི། འདིར་ནི་ཡོད་ཉིད་འགོག་ཡིན་གྱི། །
མེད་ཉིད་བསྒྲུབ་པ་མ་ཡིན་ནོ། ། ཞེས་པ་ལྟར་ཡིན་པས། འགལ་བའི་རྒྱུ་མཚན་མེད་པའི་ཕྱིར་དང་། གཟིངས་དང་ཟམ་པ་བསྟན་པས་གཟིངས་ཟམ་པར་མི་འགྱུར་བ་ལྟར། སྐྱེ་བ་བསྟན་པས་སྐྱེ་བ་ཡིན་པར་མི་འགྲུབ་པའི་ཕྱིར་དང་། རྡོ་རྗེ་དང་འབྲེལ་བའི་སྐྱེ་བ་ཞེས་མི་བཞེད་པས་བཅད་པ་དོན་མེད་པ་ཡིན་པའི་ཕྱིར་དང་། གཞན་རྣམས་ནི་མངོན་རྟོགས་ཀྱི་རྩོད་སྤོང་དུ་རྒྱས་པར་བཀག་ཟིན་པའི་ཕྱིར་རོ།། །། དེ་ཉིད་སེམས་དཔའ་ཞེས་བྱར་བརྗོད། ། ཅེས་པར། བསྟན་བཅོས་དེ་ཉིད་འདུས་པ་ལས།
འགའ་ཞིག་ན་རེ། དེ་ཉིད་སེམས་དཔའ་ཞེས་པ་རྡོ་རྗེ་དེ་ཉིད་སེམས་ཀྱི་ཆོས་ཉིད་ཡིན་པས་སེམས་དཔའི་ངོ་བོར་བརྗོད་ལ། དེ་ནི་ལྷན་ཅིག་སྐྱེས་དགའི་རང་བཞིན་གཟུང་འཛིན་གྱིས་སྟོང་པ་ཡིན་ཞིང་། དེ་ཉིད་ཧཱུྃ་འདི་ལ་ལྡན་ཏེ། ཧའི་སྒྲ་ལས་གྲ་ཧ་ཀ་གཟུང་བ། གྲ་ཧ་ཙ་འཛིན་པ། ཨུ་ལ་ཤའི་རྐྱེན་བྱིན་པས། ཤུ་ནྱ་སྟེ་སྟོང་པ། ཀླད་ཀོར་མ་ནི་མ་ནོ་ཏ་ཡིད་དེ། དེ་ལྟར་ན་གཟུང་འཛིན་གྱིས་སྟོང་པའི་ཡིད་ཅེས་པར་འགྱུར་བའི་ཕྱིར། །
ཉི་ཟླའི་བར་ཧཱུྃ་ལས་བྱུང་བའི་རྡོ་རྗེ་བསྒོམ་པའོ། ། ཞེས་ཟེར་རོ། ། དེ་ཡང་མ་ཡིན་ཏེ། ཧཱུྃ་ལས་བྱུང་བའི་རྡོ་རྗེ་ནི་ཆོས་ཅན་ཡིན་པས། ཁྱེད་ལྟར་ན་ཆོས་ཉིད་མ་ཡིན་པའི་ཕྱིར་དང་། ཨུ་ལ་ཤའི་རྐྱེན་བྱིན་ན་ཨུ་ཤ་ཞེས་པར་འགྱུར་ཞིང་། ཤུ་ཞེས་པར་མི་འགྱུར་བའི་ཕྱིར་དང་། དབུ་མ་པ་ནི་གཟུང་འཛིན་ཞེས་པ། ཡུལ་ཡུལ་ཅན་ལ་ཞེས་པས། ཁྱེད་ལྟར་ན།
ཡུལ་ཡུལ་ཅན་གྱིས་སྟོང་པའི་ཡིད་མི་འཐད་པའི་ཕྱིར་རོ། ། ཞེས་གསུངས་སོ། ། དེ་ནི་མ་ཡིན་ཏེ། དེའང་ཉི་ཟླའི་བར་དུ་ས་བོན་ནང་དུ་སོན་པ་ནི་ཧཱུྃ་ངོ་། ། དེ་ཉིད་སེམས་ཀྱི་ཆོས་ཉིད་ཡིན་པས་ཞེས་འདིར་གསུངས་ལ། འཕགས་ཆེན་དུ། ས་བོན་ཉི་ཟླ་ཁ་སྦྱོར་གྱི་ནང་དུ་སོན་པར་གྱུར་པ་ལས་རྡོ་རྗེ། དེ་ཉིད་རྡོ་རྗེ་སེམས་དཔའ་ཞེས་བྱ་བའི་ངོ་བོར་བརྗོད། ཅེས་གསུངས་པས། རྡོ་རྗེ་ཆོས་ཉིད་ཡིན་པར་གསུང་པ་མེད་པའི་ཕྱིར་དང་།
ཧཱུྃ་གིས་གཟུང་འཛིན་གཉིས་སྟོང་གི་ཡིད་མཚོན་པས། དེ་ཉིད་སེམས་ཀྱི་ཆོས་ཉིད་ཡིན་ཞེས་པ་ཡིན་པའི་ཕྱིར་དང་། ཞབས་ཀྱུ་ཨུ་དེ་ཤ་ལ་བྱིན་པས་ཤུ་ནྱ་ཏ་སྟེ། ཞེས་ཀྱང་བཞེད་པའི་ཕྱིར་དང་། འདི་ལྟར་ཡང་འགལ་བ་མེད་དེ། ཉེ་རྒྱུར་ཐོག་མར་སྟེར་བ་ལྟ་བུ་ཡིན་པའི་ཕྱིར་དང་། དབུ་མ་པ་གཟུང་འཛིན་ཡུལ་ཡུལ་ཅན་ལ་བཞེད་པས་འདིར་མི་གནོད་པའི་ཕྱིར་དང་། འདིར་དེ་ལྟ་བུའི་ཡིད་ངོས་བཟུང་བའི་ཕྱིར་རོ། ། ལྷན་ཅིག་སྐྱེས་དགའི་རང་བཞིན་ཞེས་གསུངས་ལ། དེ་ལྟ་བུ་དག་དབུ་མ་པ་རྣམས་བཞེད་པ་མ་ཡིན་པའི་ཕྱིར་རོ།། །།
སྦྱང་དཀའ་ཟླ་བའི་བཞེད་པར་བསྟན་བཅོས་དེ་ཉིད་འདུས་པ་ལས། རྒྱས་པ་དོན་གྱི་རིམ་པ་བཤད་པ་ནི། ལ་ལ་ན་རེ། བསོད་ནམས་ཀྱི་ཚོགས་ཀྱི་རྗེས་སུ་སླར་ཡང་ཡེ་ཤེས་ཀྱི་ཚོགས་གསག་པ་སྟོང་པའི་ཞེས་དང་། དེའི་ངང་ལས་རཾ་ལས་ཉི་མའི་སྟེང་དུ། ཧཱུྃ་བསྒོམ་པ་གཉིས་པ་སོགས་དང་། ཧཱུྃ་ལས་སྣ་ཚོགས་རྡོ་རྗེར་གྱུར་པ་ནི། གསུམ་པ་ལ་ནི་སོགས་དང་། དེ་ལ་ཧཱུྃ་གིས་མཚན་པ་ནི། བཞི་པ་ལ་ནི་ཡིག་འབྲུ་བཀོད། །
ཅེས་ཏེ་སྲུང་འཁོར་མདོར་བསྟན་ནོ། ། ཞེས་ཟེར་རོ། ། དེ་ནི་མ་ཡིན་ཏེ། ཧཱུྃ་ལས་རྡོ་རྗེ་ཧཱུྃ་གིས་མཚན་པ། རྡོ་རྗེ་ཆོ་ག་གསུམ་གྱི་ས་བོན་དང་། ཕྱག་མཚན་ཙམ་ལ་བསྙེན་སྒྲུབ་ཡན་ལག་ལ་སྦྱོར་བའི་ལུང་རིགས་ཀྱི་ཚད་མ་ཅི་ཡང་མེད་པའི་ཕྱིར་རོ། ། ཨཱ་ལི་ཞེས་སོགས་ཤླཽ་ཀ་གཅིག་གིས་མངོན་བྱང་གསུམ་ལས་མ་བསྟན་པའི་ཕྱིར་དང་། ཧཱུྃ་ལས་བྱུང་བའི་རྡོ་རྗེ་ནི། ། ཞེས་སོགས་དང་དོན་འདྲ་བ་མངོན་བྱང་ལྔའི་སྐབས་ན་ཡོད་ཀྱང་། དེ་ནི་མངོན་བྱང་གི་སྐབས་ཡིན་པར་མི་འགྲུབ་པའི་ཕྱིར་དང་།
འདི་ནི་ཕྱག་མཚན་ལས་བྱང་ཆུབ་པའི་སྐབས་ཀྱང་མ་ཡིན་པའི་ཕྱིར་དང་། ནམ་མཁའི་དཀྱིལ་འཁོར་ཁྱབ་པ་ཞེས་སོགས་ནི། བཞི་པ་སྤྲོ་བསྡུ་ལས་བྱང་ཆུབ་པའི་སྐབས་ཡིན་གྱི་འཁོར་གྱི་ལྷ་མོ་དབྱུང་བ་མ་ཡིན་པའི་ཕྱིར་དང་། ཡིན་ན་དེ་རྣམས་བསྡུས་ནས་སྙིང་གར་བཀུག་པ་ན། ཞེ་སྡང་གྱུར་པ་སྐབས་སུ་མ་བབ་པའི་ཕྱིར་རོ། ། འོ་ན་ཇི་ལྟར་ཞེ་ན། གཞུང་འཁྲུགས་སྡེབས་ནས་རྒྱས་པ་དོན་གྱི་རིམ་པར་བསྟན་པར་བྱ་སྟེ། དང་པོ་རོ་ནི་ཞེས་སོགས་ནི་སྡིག་སྦྱོང་ནས་ཧེ་རུ་ཀ་ལྷན་སྐྱེས་སུ་བསྒོམ་པའོ། ། དེ་ནས་རང་གི་སྙིང་གར་རེ་ཕ་ཞེས་སོགས་ནི་རྡོ་རྗེ་ཆོ་ག་གསུམ་གྱིས་རང་ཞེ་སྡང་རྡོ་རྗེར་བསྒོམ་པའོ། ། ནམ་མཁར་རྗེ་བཙུན་ཞེས་སོགས་ནི་ཚོགས་ཤིང་སྤྱན་དྲངས་ནས་མཆོད་པའོ། །
རེ་ཕས་ཉི་མ་ཞེས་སོགས་ནི་བསྲུང་བའི་འཁོར་ལོའོ། ། ཨཱ་ལི་ཞེས་སོགས་ནི། མངོན་བྱང་ལྔའི་བདག་ཉིད་ལྷའི་གཙོ་བོ་བསྐྱེད་པའོ། ། ཐུན་མོང་གི་ཆོ་གའོ་ཞེས་གསུངས་སོ། ། དེ་ནི་མ་ཡིན་ཏེ། སློབ་དཔོན་འདི། གཞུང་འདི་དག་ལག་ཏུ་བླང་བའི་རིམ་པ་ཁོ་ན་ལ་སྦྱར་བས། དེ་ལྟར་སྐབས་སུ་བབ་པའི་ཕྱིར་དང་། སྦྱར་བྱ་སྟེ། སྦྱར་གཞི་དེ་ལ་སྦྱར་བས་ཤིན་ཏུ་འགྲིག་ཅིང་བརྒྱུད་པའི་མན་ངག་ཡོད་པས་ལུང་རིགས་གཞན་མི་དགོས་པའི་ཕྱིར་དང་།
ཨཱ་ལི་ཀཱ་ལི་སོགས་ཀྱིས་ཤླཽ་ཀས་མངོན་བྱང་ལྔ་ཀ་བསྟན་པར་བཞེད་པའི་ཕྱིར་དང་། དེ་ཡང་། ཨཱ་ལི་ཟླ་བ་ཀཱ་ལི་ཉི། ། ཞེས་མངོན་བྱང་གཉིས་གཅིག་དང་། ས་བོན་ནང་ས་བོན་གྱུར་པས་ཞེས་པས་གཉིས་དང་། དེ་ཉིད་སེམས་དཔའ་ཞེས་བྱར་བརྗོད། ། ཅེས་པས་གཅིག་སྟེ། ལྔ་ཀ་བསྟན་པ་ཡིན་པའི་ཕྱིར་དང་། དེར་ཅུང་ཟད་མི་འགལ་བ་མངོན་པར་རྟོགས་པ་གཅིག་ཏུ་འཆད་པའི་ཚེ། ཧཱུྃ་ལས་བྱུང་བའི་རྡོ་རྗེ་ནི། །
ཞེས་པ་འདིས་གསལ་བར་བྱེད་པ་ཡིན་པའི་ཕྱིར་དང་། དེས་གསལ་བར་མི་བྱེད་ན་དེ་དང་དོན་འདྲ་བ་མངོན་བྱང་གི་སྐབས་ན་ཡོད་པའི་རྒྱུ་མཚན་མེད་པའི་ཕྱིར་དང་། གཞུང་དེ་དག་གིས་ཧེ་རུ་ཀ་ལྷན་སྐྱེས་བསྟན་པར་མི་འགྲུབ་པས། ཚོགས་ཞིང་མཆོད་པའི་སྔོན་གྱི་གཞི་ལུས་ཡིན་པའི་ཚད་མ་མེད་པའི་ཕྱིར་དང་། གཞི་ལུས་རང་རང་གི་དཀྱིལ་འཁོར་གྱི་གཙོ་བོ་ལྟར་བསྒོམ་པ་ཡིན་ན། ལྷན་སྐྱེས་ཞེས་པ་དོན་མེད་པའི་ཕྱིར་དང་། ཕྱག་མཚན་ལས་བྱང་ཆུབ་པའི་སྐབས་མ་ཡིན་པའི་སྒྲུབ་བྱེད་མེད་པའི་ཕྱིར་དང་། ནམ་མཁའི་དཀྱིལ་འཁོར་ཞེས་སོགས་ལྷ་མོ་དབྱུང་བ་མ་ཡིན་ན། སྐབས་འདིར་ལྷ་མོ་དབྱུང་བ་མ་བསྟན་པར་འགྱུར་བའི་ཕྱིར་དང་། བསྡུས་ནས་སྙིང་གར་བཀུག་པ་ཡེ་ཤེས་པ་གཞུག་པ་ལ་སྦྱོར་བ་ཡང་ཡོད་པའི་ཕྱིར་དང་།
ཞེ་སྡང་བདག་ཉིད་གྱུར་ཅེས་པ་དེ་ལྟར་བསྒོམས་པས། ཞེ་སྡང་རྣམ་པར་དག་པའི་བདག་ཉིད་ཅན་མི་བསྐྱོད་པའི་བདག་ཉིད་ཀྱི་དཀྱིལ་འཁོར་གྱི་འཁོར་ལོར་གྱུར། ཅེས་པ་ཡིན་པའི་ཕྱིར་རོ། ། དེ་དག་གིས་ལྷའི་ལེའུའི་རྣམ་པར་བཤད་པ་ལ་རྩོད་པ་སྤང་བ་བསྟན་ཟིན་ཏོ།། །། དབང་གི་ལེའུའི་རྣམ་པར་བཤད་པ་ལ་རྩོད་པ་མེད་དོ།། །། ལེའུ་ལྔ་པའི་སྤྱིའི་དོན་དུ། བསྟན་བཅོས་དེ་ཉིད་འདས་པ་ལས། འགའ་ཞིག་ན་རེ། འདིར་དེ་ཁོ་ན་ཉིད་དང་། དེ་རྟོགས་པའི་ཐབས་དང་།
ཐབས་ལས་བྱུང་བའི་ཕན་ཡོན་ནོ། ། དེ་ཁོ་ན་ཉིད་རྒྱུ་རང་བཞིན་གྱིས་རྣམ་པར་དག་པ་ལ་སོགས་པའོ། ། ཐབས་ནི་ལྔ་སྟེ། ཆོས་ཅན་ལ་ཆོས་ཉིད་ཀྱི་དེ་ཁོ་ན་ཉིད་དང་། གདབ་བྱ་ལ་འདེབས་བྱེད་ཀྱི་དེ་ཁོ་ན་ཉིད་དང་། སྦྱང་གཞི་དང་སྦྱོང་བྱེད་རིགས་དང་རིགས་བདག་ཏུ་འགྱུར་བའི་དེ་ཁོ་ན་ཉིད་དང་། མཚོན་བྱེད་ལ་མཚོན་བྱའི་དེ་ཁོ་ན་ཉིད་དང་། ཕྱག་རྒྱ་དང་ཡེ་ཤེས་བསྲེ་བའི་དེ་ཁོ་ན་ཉིད་དོ། ། དང་པོ་ནི། གཟུགས་ལ་སོགས་པའི་ཆོས་ཉིད་སྟོང་པ་ཉིད་ནི་གཟུགས་ལ་སོགས་པའི་དེ་ཉིད་དོ། །
གཉིས་པ་ནི་རྒྱས་གདབ་བྱ་རིགས་མ་ལ་སྙོམས་པར་འཇུག་པས། དེ་བཞིན་གཤེགས་པ་རྣམས་ནི་འདེབས་བྱེད་ཀྱི་དེ་ཁོ་ན་ཉིད་དོ། ། གསུམ་པ་ནི། སྦྱང་གཞི་རྣམ་རིག་ལ། སྦྱོང་བྱེད་རིགས་བདག་སྟེ། སྤྱིར་རིགས་ཀྱི་ཚུལ་སྣ་ཚོགས་ཡོད་པ་ལས། འདིར། གང་གིས་ཡོངས་སུ་འཛིན་པ་པོ་ནི་རིགས་ཀྱི་བདག་པོ་དང་། དེས་ཡོངས་སུ་བཟུང་བ་རིགས་ཡིན་ཏེ། རྡོ་རྗེ་རྩེ་མོ་ལས།
མགོན་དེ་ཡོངས་སུ་བཟུང་བས་ན། ། དེ་ཡི་རིགས་ཀྱི་དཀྱིལ་འཁོར་ཡིན། ། ཞེས་པས། མདོར་ན་ཕན་ཚུན་འབྲེལ་པས་མི་བསླུ་བས་རིགས་དང་རིགས་བདག་གོ ། བཞི་པ་ནི། མཚོན་བྱེད་བསྒོམ་པའི་ཡེ་ཤེས་དེ་ཉིད། མཚོན་བྱ་སངས་རྒྱས་ཀྱི་ཡེ་ཤེས་དང་པོའི་ཚུལ་དུ་བསྲེ་བ་སྟེ། སྒོམ་པ་པོ་མེད་ཅེས་སོགས་ཀྱིས་སྟོང་པ་ཆོས་སྐུའི་ཉམས། སྔགས་དང་ཞེས་སོགས་ཀྱིས་སྣང་བ་གཟུགས་སྐུའི་ཉམས། སྤྲོས་མེད་ཅེས་སོགས་ཀྱིས་ཟུང་འཇུག་ཡེ་ཤེས་ཀྱི་ཉམས་བསྟན།
རྣམ་སྣང་ཞེས་སོགས་ཀྱིས་རིགས་ལྔ་དང་ཡེ་ཤེས་བསྲེའོ། ། ལྔ་པ་ནི། གང་ཕྱིར་སྐྱེ་འགྲོ་ཞེས་སོགས་ཀྱིས་ཕྱག་རྒྱ་དང་། ཡེ་ཤེས་བསྲེ་སྟེ་བདག་གི་རྒྱུད་ལ་ཡེ་ཤེས་སྐྱེས་པའི་ཚེ་སྣང་བའི་དངོས་པོ་སྐྱེ་འགྲོ་ཐམས་ཅད་ཡེ་ཤེས་སུ་བསྟན་པའི་ཕྱིར། ཡེ་ཤེས་ལ་མ་ཞེས་བྱ་བའི་ཕྱིའི་ཕྱག་རྒྱ་ནི་མ་ཡིན་ཏེ། ཡེ་ཤེས་ཀྱི་ཕྱག་རྒྱར་བསྒྲུབ་པའོ། ། རྒྱུ་མཚན་གང་གི་ཕྱིར། སྐྱེ་འགྲོ་སྣང་བ་ཐམས་ཅད་ཡེ་ཤེས་སུ་བསྐྱེད་པའི་ཕྱིར་ཞེས་ཕྱག་རྒྱ་དེ་ལ་མ་ཞེས་བརྗོད་པར་བྱས་ཏེ། ཕྱག་རྒྱ་ཡེ་ཤེས་སུ་བསྒྲུབ་པའོ་ཞེས་ཟེར་རོ། ། དེ་ཡང་འགའ་ཞིག་མི་འཐད་དེ།
གདབ་བྱ་ཡང་དེ་ཁོ་ན་ཉིད་ཡིན་ན་ནི། གདབ་བྱ་ལ་ཞེས་སྨྲོས་པ་དོན་མེད་ཅིང་། ཐབས་དང་ཤེས་རབ་གཉིས་ཕན་ཚུན་རྒྱས་གདབ་པས། རིགས་མ་གདབ་བྱ་ཁོ་ན་དང་། དེ་བཞིན་གཤེགས་པ་འདེབས་བྱེད་ཁོ་ནར་མ་ངེས་པའི་ཕྱིར་དང་། སྦྱང་གཞི་དེ་ཁོ་ན་ཉིད་ཡིན་ན། གདབ་བྱ་དང་མཚོན་བྱེད་ལ་སོགས་པ་ཡང་དེ་ཁོ་ནར་འགྱུར་བ་དང་། དངོས་རྒྱུ་དངོས་འབྲས་ལ་སོགས་པ་ཡང་ཕན་ཚུན་མི་བསླུ་བས། རིགས་དང་རིགས་བདག་ཏུ་འགྱུར་བའི་ཕྱིར་དང་། འཛིན་པ་པོ་རིགས་བདག་དང་།
དེས་གཟུང་བ་རིགས་ཀྱི་དོན་ཡིན་པའི་དོན་བསྡུ་ཕན་ཚུན་འབྲེལ་ཏེ་མི་བསླུ་བ་ཡིན་ན། འབྲེལ་པ་ཐམས་ཅད་ཕན་ཚུན་གཟུང་འཛིན་དུ་འགྱུར་བའི་ཕྱིར་དང་། སྒོམ་པ་པོ་མེད་ཅེས་སོགས་བསྒོམ་ཉམས་ལ་སྦྱོར་བའི་སྐབས་ཐོབ་ཀྱང་མེད་པའི་ཕྱིར་དང་། གཞན་དུ་ན་དོན་དམ་པར་སྒོམ་པ་པོ་མེད་པ་སོགས་དང་། ཀུན་རྫོབ་ཏུ་སྔགས་དང་། ལྷ་གནས་པ་རྣམས་འགའ་ཞིག་མཚན་ཉིད་ལ་གནས་པའི་ངེས་པ་མེད་པར་འགྱུར་བ་དང་། ལྷ་གནས་པའི་ཕྱིར་དང་། དོན་རྣམ་སྣང་སོགས་ཡིན་པས་རྣམ་སྣང་སོགས་དང་ཉམས་སྣང་དུ་འགྱུར་བ་དང་། དེ་ལྟར་ན་དཔེའི་ཡེ་ཤེས་དེ་ཉིད་རྣམ་སྣང་སོགས་ཡིན་པར་ཁས་བླངས་པ་དང་འགལ་བའི་ཕྱིར་དང་། སྣང་སེམས་དོན་གཅིག་པ་ཡང་བཀག་ཟིན་པའི་ཕྱིར་དང་།
སྣང་བ་ཕྱི་དོན་དང་། ནམ་མཁའ་ལ་སོགས་པ་ནི་སུས་ཀྱང་ཡེ་ཤེས་སུ་བསྐྱེད་མི་ནུས་པའི་ཕྱིར་དང་། ནུས་ན་འདས་པའི་རྒྱལ་བ་གཅིག་ཉིད་ཀྱིས་ཐམས་ཅད་ཡེ་ཤེས་སུ་བྱས་ནས་འཁྲུལ་པ་འགའ་ཡང་མེད་པར་འགྱུར་བའི་ཕྱིར་དང་། ཡོན་ཏན་འཇོ་བའི་ཕྱིར་ཤེས་རབ་རིག་མ་དེ་བུ་མོ་ཡིན་ཞེས་པ་འདི་ལྟ་བུ་ལ་ཡང་། ཕྱག་རྒྱ་དང་ཡེ་ཤེས་བསྲེ་བའི་རྒྱུ་མཚན་མེད་པའི་ཕྱིར་རོ། ། ཞེས་གསུངས་སོ། ། དེ་ནི་མ་ཡིན་ཏེ། གདབ་བྱ་ལ་འདེབས་བྱེད་ཀྱིས་རྒྱས་བཏབ་པ་དེ་ཁོ་ན་ཉིད་དུ་བཞེད་ཀྱི། གདབ་བྱ་ཡང་དེ་ཁོ་ན་ཉིད་ཅེས་མི་བཞེད་པའི་ཕྱིར་དང་། འདིར་ཐབས་དང་ཤེས་རབ་ཕན་ཚུན་རྒྱས་བཏབ་པ་ཡིན་ན་གཞུང་དང་འགལ་བ་དང་།
རང་ཚིག་དང་འགལ་བའི་སྐྱོན་གཉིས་ཡོད་པའི་ཕྱིར་དང་། དང་པོ་ཡོད་དེ། རྡོ་རྗེ་འདི་ནི་གདབ་པ་ཉིད། ། དེས་ན་ཕྱག་རྒྱར་བརྗོད་པ་བྱ། ། རྡོ་རྗེ་པདྨ་དེ་བཞིན་ལས། ། དེ་བཞིན་གཤེགས་དང་རིན་ཆེན་ཉིད། ། སྙིང་རྗེ་ཆེན་པོ་དམ་པ་ཡིན། ། རིགས་ནི་རྣམ་པ་ལྔ་རུ་བརྗོད། ། རྡོ་རྗེའི་ཕྱག་རྒྱ་གཡུང་མོ་ཉིད། ། དེ་བཞིན་པདྨའི་གར་མ་ཉིད། །
ལས་ནི་ཚོས་མར་རྟག་ཏུ་བཤད། ། དེ་བཞིན་གཤེགས་པའི་བྲམ་ཟེ་མོ། ། རིན་ཆེན་སྒྲོལ་མར་ཤེས་པར་བྱ། ། ཕྱག་རྒྱ་ལྔར་ནི་རྣམ་པར་ངེས། ། ཞེས་གསུངས་པ་དང་འགལ་བའི་ཕྱིར་དང་། གཉིས་པ་ཡང་ཡོད་དེ། དེ་དག་གིས་འགྲེལ་པར། ཁྱེད་རང་གིས་མི་བསྐྱོད་པ་ལ་སོགས་པ་རིགས་ལྔ་པོ་རྣམས་ཀྱིས་གསང་བའི་རྡོ་རྗེས་འདེབས་པས་ན། དེས་ན་གདབ་པར་བྱ་བ་ཡིན་པའི་ཕྱིར། ཕྱག་རྒྱ་ཞེས་བྱའོ། །
ཞེས་དང་། འདིར་རྒྱས་གདབ་བྱ་རིགས་མའི་དོན་ཅན་གྱི་ཕྱག་རྒྱ་ལྔར་གྲངས་ངེས་ཏེ། རྒྱས་འདེབས་བྱེད་རྡོ་རྗེའི་རིགས་དང་། པདྨ་དང་། དེ་བཞིན་དུ་ལས་དང་། དེ་བཞིན་གཤེགས་པ་དང་། རིན་པོ་ཆེའི་རིགས་ལྔར་ངེས་པའི་ཕྱིར་རོ། ། དེ་ལ་སྙིང་རྗེ་ཆེན་པོ་ནི་རྡོ་རྗེ་སྙིང་པོའི་མིང་སྟེ། དེ་ལ་བོད་པའོ། ། དམ་པ་ནི་མི་བསླུ་བ་སངས་རྒྱས་སོ། །
རིག་མ་གང་རྣམས་གང་གིས་ཕྱག་རྒྱ་ཡིན་ཞེ་ན། རྡོ་རྗེ་རིགས་ཀྱི་ཕྱག་རྒྱ་ནི་གཡུང་མོ། པདྨའི་ཕྱག་རྒྱ་ནི་གར་མ། ལས་ཀྱི་རིགས་ཀྱི་ཕྱག་རྒྱ་ནི་ཚོས་མ། དེ་བཞིན་གཤེགས་པའི་ཕྱག་རྒྱ་ནི་བྲམ་ཟེ་མ། རིན་པོ་ཆེའི་ཕྱག་རྒྱ་ནི་གདོལ་པ་མོར་ཤེས་པར་བྱའོ། ། ཞེས་བཤད་པ་དང་འགལ་བའི་ཕྱིར་དང་། སྦྱང་གཞི་དེ་ཁོ་ན་ཉིད་ཡིན་པ་ནི། སྦྱོང་བྱེད་ལ་ལྟོས་ནས་ཡིན་པའི་ཕྱིར་དང་། དེ་ལྟ་ནའང་སྦྱང་གཞི་དེ་ཁོ་ན་ཉིད་ཡིན་པས།
གཞན་ལ་མི་མཚུངས་ཏེ། གདབ་བྱ་དེ་ཁོ་ན་ཉིད་མ་ཡིན་པར་ཕན་ཚུན་རྒྱས་གདབ་ཡིན་པ་བཀག་པས་འགྲུབ་པའི་ཕྱིར་དང་། མཚོན་བྱེད་ཅེས་པ་ནོར་བར་སྣང་མོད། མཚོན་བྱ་ལ་ཡང་ཕན་ཚུན་རྒྱས་བཏབ་མ་གསུང་པའི་ཕྱིར་དང་། དེ་བཞིན་དུ་ཆོས་ཅན་ལ་ཡང་མ་གསུང་པའི་ཕྱིར་དང་། སྦྱང་སྦྱོང་ལ་གཉིས་ཀ་རིགས་ཡིན་པར་དངོས་སུ་གསུངས་པས་རིགས་བདག་ཡིན་པར་ཡང་ཤུགས་ལ་འགྲུབ་པའི་ཕྱིར། རྒྱལ་བ་ཉིད་ཀྱིས་གསུངས་པ་ཡིན་པའི་ཕྱིར་དང་། འདིའི་སྐབས་དོན་གྱི་གཙོ་བོ་སྦྱང་སྦྱོང་རིགས་བདག་ཏུ་འགྱུར་བ་ཡིན་པས་དངོས་རྒྱུ་དངོས་འབྲས་སྦྱང་སྦྱོང་མ་ཡིན་པའི་ཕྱིར་དང་། མདོར་ན་ཕན་ཚུན་འབྲེལ་ཏེ་ཞེས་པ་སྦྱང་སྦྱོང་དུ་སྐབས་སྐབས་ཀྱིས་གོ་བའི་ཕྱིར་དང་། སྦྱང་སྦྱོང་གཟུང་བ་དང་འཛིན་པར་འབྲེལ་བས།
འབྲེལ་པས་ཐམས་ཅད་གཟུང་འཛིན་དུ་འགྱུར་བ་ཧ་ཅང་བཞད་གད་ཡིན་པའི་ཕྱིར་དང་། སྒོམ་པ་པོ་མེད་ཅེས་སོགས་ཕྱག་རྒྱ་ལ་བརྟེན་ནས་སྐྱེས་པའི་ཉམས་མྱོང་དེ་ཉིད་ངོ་སྤྲོད་པར་བྱེད་པ་ཡིན་པས་ཉམས་ལ་སྦྱོར་བ་སྐབས་ཐོབ་ཡིན་པའི་ཕྱིར་དང་། དོན་དམ་པར་སྒོམ་པ་པོ་མེད་པ་སོགས་དང་། ཞེས་སོགས་དང་། ཉམས་མྱོང་གང་ལ་ཚད་མར་སོང་བ་མ་རྟོགས་པའི་སྨྲ་བ་ཡིན་པའི་ཕྱིར་དང་། འདིར་བསྟན་རྣམ་སྣང་སོགས་ཉམས་སུ་འགྱུར་བར་བཞེད་པའི་ཕྱིར། ཉམས་སྣང་ཡིན་ན་རྣམ་སྣང་ཡིན་པར་འགལ་བའང་། གང་ལ་ཚད་མར་སོང་བ་མ་རྟོགས་པ་སླར་འོངས་པའི་ཕྱིར་དང་། གླེང་གཞི་སོགས་སུ་སྣང་བ་སེམས་སུ་བསྟན་པས། འདིར་སྣང་སེམས་གཅིག་པར་མི་འཐད་པར་སྨྲ་བ་དངོས་འགལ་ཡིན་པའི་ཕྱིར་དང་།
འདས་པའི་རྒྱལ་བ་དེའི་རང་ངོ་ནས། སྣང་བ་ཕྱི་དོན་དང་ནམ་མཁའ་སོགས་ཡེ་ཤེས་སུ་བསྐྱེད་མ་ནུས་པར་ལས་པ་ཧ་ཅང་བཞད་གད་ཆེན་པོ་ཡིན་པའི་ཕྱིར་དང་། གང་ཕྱིར་སྐྱེ་འགྲོ་བསྐྱེད་པའི་ཕྱིར། ། ཤེས་རབ་མ་ཞེས་བརྗོད་པར་བྱ། ། ཞེས་སྣང་བའི་དངོས་པོ་སྐྱེ་འགྲོ་ཐམས་ཅད་ཡེ་ཤེས་བསྐྱེད་པས་མ། ཞེས་བརྗོད་པར་གསུངས་པས་ཁྱེད་ཀྱིས་དགག་མི་ནུས་པའི་ཕྱིར་དང་། དཀྱིལ་འཁོར་དུ་མངལ་འབྱིན་གྱིས་རང་གི་སྐྱེ་འགྲོ་བསྐྱེད་པའི་ཤེས་རབ་མ་དེ་ནི་མ་བརྗོད་པར་བྱའོ། ། ཞེས་སོགས་མང་དུ་སྨྲས་པ་གོང་དུ་རང་གི་རྒྱུད་ལ་ཉམས་མྱོང་བསྐྱེད་པའི་ཕྱག་རྒྱ་མ་ལ་མ་ཞེས་བརྗོད་པའི་རྒྱུ་མཚན་འཆད་དགོས་པ་ལས། བཤད་ཚུལ་དེ་དག་ནི་གཏན་མ་འབྲེལ་བའི་གྱི་ན་ཁོ་ན་ཡིན་པའི་ཕྱིར་དང་། འོག་མ་བཞེས་ནས་མངོན་སུམ་དུ་བྱེད་པ་ལྟར་ཕྱག་རྒྱ་དེས་ཀྱང་མངོན་སུམ་དུ་བྱེད་པས་བུ་མོ་ཞེས་རྒྱུ་མཚན་རྣམ་པར་དག་པ་ཡོད་པའི་ཕྱིར་རོ།། །།
ཚངས་པ་དབང་ཕྱུག་ཞི་བ་དང་། ། ཞེས་སོགས་ལ། བསྟན་བཅོས་དེ་ཉིད་འདུས་པ་ལས། ཁ་ཅིག་ནི་རྣམ་སྣང་ལ་སོགས་པ་དྲུག་ལ། ཚངས་པ་ལ་སོགས་པ་རིམ་པ་བཞིན་དུ་སྦྱོར་བར་བྱེད་དོ། ། དེ་ནི་མ་ཡིན་ཏེ། བྱ་གྲུབ་ཞི་བ་དབང་ཕྱུག་ཏུ་བྱེད་པ་ལ་སོགས་པ་ལ་རྒྱུ་མཚན་མེད་པའི་ཕྱིར་དང་། དབང་ཕྱུག་ནི་འདོད་ཆགས་ཀྱི་ལྷ་ཡིན་པ་ལ་སོགས་པའི་ཕྱིར་རོ། ། ཞེས་གསུངས་སོ། ། དེ་ནི་མ་ཡིན་ཏེ།
རྡོ་རྗེ་སྙིང་འགྲེལ་ལས་ཀྱང་། ཇི་ལྟར་ལྷ་རྣམས་ཀྱང་གྲངས་ཇི་ལྟ་བར། ། ཚངས་པ་དབང་ཕྱུག་ཞི་བ་དང་། ། ཐམས་ཅད་རྣམ་པར་དེ་ཉིད་དོ། ། ཞེས་རིམ་བཞིན་དུ་སྦྱོར་བར་གསུངས་པའི་ཕྱིར་དང་། རྣམ་སྣང་ལ་སོགས་ཀྱི་རིམ་པ་དེར་བསྟན་པ་དང་མི་མཚུངས་མོད། རྒྱུད་ལས་འབྱུང་བའི་རིམ་པ་བཞིན་སྦྱར་བས། བྱ་གྲུབ་ཞི་བ་དབང་ཕྱུག་ཏུ་བྱེད་པ་ངང་གིས་འབྱུང་བའི་ཕྱིར་དང་། དྲུག་ཆར་སངས་རྒྱས་ཀྱི་ངོ་བོ་ཡིན་ཡང་སོང་བ་ལ་སྐྱོན་ཅི་ཡང་མེད་པའི་ཕྱིར་རོ།། །། གང་ཕྱིར་སྐྱེ་འགྲོ་བསྐྱེད་པའི་ཕྱིར། །
ཞེས་སོགས་ལ། རྡོ་རྗེ་མཁའ་འགྲོ་མ་རྣམས་ཀྱི་གསང་མཛོད་ལས། འདི་དག་ལ་བླ་མ་སྔ་མ་དག་ཕྱག་རྒྱ་དང་ཡེ་ཤེས་བསྲེ་བ་ཞེས་ཐ་སྙད་བྱས་ནས། ཡེ་ཤེས་ཕྱག་རྒྱ་བསྒྲུབ་པ་དང་། ཕྱག་རྒྱ་ཡེ་ཤེས་སུ་བསྒྲུབ་པ་གཉིས་གཉིས་སུ་ཕྱེ་ནས་འཆད་ཅིང་། ཕྱི་མ་ནི་བྲམ་ཟེ་མ་ལ་སོགས་པའི་བུད་མེད་ལ་སྦྱར་བ་སྟེ། དེ་ཡེ་ཤེས་སུ་བསྒྲུབ་ཟེར་ཡང་། དེ་དག་ལ་བརྟེན་ནས་ཡེ་ཤེས་སྐྱེ་བ་ལ་ཟེར་བར་འདུག་པས་ཐ་སྙད་མ་ལེགས་ལ། ཡེ་ཤེས་སྐྱེ་བ་སྒྲུབ་བྱེད་དུ་བཀོད་ནས། བུད་མེད་དེ་དག་བུ་མོ་སོགས་སུ་བསྒྲུབ་པར་འདུག་པ་ལ།
ཡེ་ཤེས་སུ་སྒྲུབ་ཅེས་བསྒྲུབ་བྱ་སྒྲུབ་བྱེད་ལོག་པར་སྨྲ་བར་འདུག་ཅིང་འཆད་ཚུལ་དེ་དག་ལེགས་པར་མི་སྣང་ངོ་། ། ཞེས་འཆད་དོ། ། དེ་ནི་རིགས་པ་མ་ཡིན་ཏེ། ཡེ་ཤེས་ཕྱག་རྒྱར་བསྒྲུབ་པ་དང་། ཕྱག་རྒྱ་ཡེ་ཤེས་སུ་སྒྲུབ་པའི་ཐ་སྙད་མི་ལེགས་པའི་རྒྱུ་མཚན་མེད་པའི་ཕྱིར་དང་། བུ་མོ་སོགས་སུ་འདོད་པའི་རྒྱུ་མཚན་འཆད་པ་དང་། བུ་མོ་སོགས་སུ་བསྒྲུབ་པའི་ཁྱད་པར་མ་ཕྱེད་པར་ཟད་པའི་ཕྱིར་དང་། བསྒྲུབ་བྱ་སྒྲུབ་བྱེད་གོ་ལོག་པར་སྨྲ་བ་ཡང་། སྨྲ་བ་ཙམ་དུ་ཟད་པའི་ཕྱིར་དང་། དེ་དག་གིས་དེ་ཁོ་ན་ཉིད་ཀྱི་ལེའུའི་རྣམ་པར་བཤད་པ་ལ་རྩོད་པ་སྤང་བ་བསྟན་ཟིན་ཏོ།། །།
སྤྱོད་པའི་ལེའུའི་རྣམ་པར་བཤད་པ། སྤྱིའི་དོན་དུ། རྡོ་རྗེ་མཁའ་འགྲོ་མ་རྣམས་ཀྱི་གསང་མཛོད་ལས། སྤྱོད་བསྡུས་ལས། དེ་བཞིན་གཤེགས་པ་དང་། རྡོ་རྗེ་འཆང་གི་དབུགས་དབྱུང་ཇི་ལྟར་བསྟན་པའི་དེ་བཞིན་གཤེགས་པ་ཐམས་ཅད་ཀྱི་ཨ་ར་ལི་རྒྱས་པ་ནི་སྤྲོས་བཅས་དང་། རྟག་ཏུ་ཁྱབ་པ་ལ་སོགས་པའི་དགོས་པའི་དབང་དུ་འགའ་ཞིག་ལ་རོལ་བ་ནི། སྤྲོས་མེད་དང་འདུ་འཛི་ཐམས་ཅད་སྤངས་ནས། བསམ་གཏན་གྱི་ཟས་འབའ་ཞིག་གིས་གནས་པ་ཞིག་ཡེ་ཤེས་ཀྱི་ཕྱག་རྒྱ་དང་སྙོམས་པར་འཇུག་པས་གོམས་པར་བྱེད་པ་ནི་ཤིན་ཏུ་སྤྲོས་མེད་ཀྱི་སྤྱོད་པར་གསུངས་ལ། སྤྲོས་བཅས་དང་།
སྤྲོས་མེད་དང་། ཤིན་ཏུ་སྤྲོས་མེད་ཀྱི་སྤྱོད་པ་གསུམ་དུ་ཤེས་པར་བྱས་ཏེ། ཚུལ་འདི་ནི་མཉམ་སྦྱོར་གྱི་རྒྱུད་ཀྱི་དགོངས་པ་ལྟར་སྤྱོད་བསྡུས་སུ་གསུང་པ་ཡིན་ལ། ད་ལྟ་ཕྱོགས་འདིར་གྲགས་པའི་རྒྱུད་དང་གཞུང་ཚད་ལྡན་རྣམས་ལས་མཉམ་སྦྱོར་གྱི་སྤྱོད་པ་གསུམ་ཀ་རྒྱས་པར་གསུངས་ལ། དེའི་དོན་སྤྱོད་བསྡུས་སུ་བཀྲལ་བ་ཉིད་ཡོངས་སུ་རྫོགས་ཤིང་རྒྱས་ཀྱི། གཞན་གང་ལས་ཀྱང་སྤྱོད་པ་ཐམས་ཅད་ཀྱི་ཆོ་ག་ཡོངས་སུ་རྫོགས་པར་གསུང་པ་མེད་པས། དེའི་ཕྱིར་སྤྱོད་པ་གསུམ་ནི་ཞིབ་པར་གཞུང་དེ་དག་ལ་བརྟེན་ནས་ཤེས་པར་བྱ་དགོས་ཤིང་། རྡོ་རྗེ་སྙིང་པོ་རྒྱན་གྱི་རྒྱུད་ལས། ཤིན་ཏུ་སྤྲོས་མེད་ཀྱི་སྤྱོད་པ་རྒྱས་པར་གསུངས་ལ། གཞན་ཡང་ཀྱཻ་རྡོ་རྗེའི་རྩ་བཤད་དང་།
བདེ་མཆོག་རྩ་བཤད་རྣམས་ནས་ཀྱང་། སྤྱོད་པའི་ཕྱོགས་དེ་ཙམ་གསུང་པ་མང་དུ་ཡོད་ཀྱང་རྫོགས་པར་གསུངས་པ་མེད་ཅིང་། འདུས་པའི་རྒྱུད་ལས་ཀྱང་། སྤྱོད་པ་གསུམ་གྱི་བསྒོམ་ལམ་སོགས་པ་གསུངས་ཀྱང་། ཆོ་ག་གསལ་བ་དང་། རྒྱས་པར་མ་གསུངས་སོ། ། ཞེས་དང་། སྤྱོད་པ་ལ་ཀུན་འདར་གྱི་དང་། ཀུན་བཟང་གི་སྤྱོད་པ་གཉིས་སུ་ཕྱེ་བའི་ཕྱི་མ་ལ། ཕྱོགས་ལས་རྣམ་རྒྱལ་གྱི་སྤྱོད་པ་དང་།
རྒྱལ་ཚབ་ཆེན་པོའི་སྤྱོད་པ་ཞེས་པ་གཉིས་སུ་ཕྱེ་བའི་རྣམ་གཞག་དག་ཀྱང་། སཾ་པུ་ཊིའི་དོན་འཆད་མ་ཤེས་པས། སྔར་སྨྲོས་པའི་གཞུང་ཆེན་མོ་དེ་དག་དང་འགལ་བ་མང་དུ་སྣང་མོད་ཀྱི། ཡི་གེ་མངས་པར་འགྱུར་བས་དགག་པ་རྒྱས་པར་མ་བྲིས་སོ། ། ཞེས་འཆད་དོ། ། དེ་ནི་རིག་པ་མ་ཡིན་ཏེ། དཔལ་ཡང་དག་པར་སྦྱོར་བ་ལས། དཔལ་ལྡན་རྡོ་རྗེ་སེམས་དཔའ་ནི། ། གང་ཞིག་འགྲོ་ལ་ཕན་པའི་ཕྱིར། ། ཀུན་འདར་གྱི་ནི་སྤྱོད་པ་གསུང་། །
ཞེས་དང་། སྤྱོད་པ་བླ་ན་མེད་པ་ཡིས། ། ཀུན་བཟང་མཚུངས་པ་མེད་པར་འགྲུབ། ། ཅེས་དང་། བྱང་ཆུབ་ལ་ནི་སེམས་བཞག་ནས། ། ཕྱོགས་ལས་རྒྱལ་བའི་སྤྱོད་པ་ཙམ། ། ཞེས་སོགས་མིང་དོན་དུ་བཅས་པ་ཤིན་ཏུ་གསལ་བར་གསུངས་བཞིན་དུ། སཾ་པུ་ཊིའི་དོན་འཆད་མ་ཤེས་པར་སྨྲ་བ་ནི། མངོན་སུམ་ལ་སྨྱོན་པའི་བབ་ཅོལ་དུ་ཟད་པའི་ཕྱིར་དང་། ཕྱོགས་ལས་རྣམ་རྒྱལ་དང་རྒྱལ་ཚབ་ཆེན་པོ་ནི་མིང་གི་རྣམ་གྲངས་ཡིན་གྱི་དབྱེ་བར་མི་བཞེད་པས་རྗེས་སུ་བརྗོད་པ་ཙམ་ཡང་མི་ཤེས་པར་ཟད་པའི་ཕྱིར་དང་།
སྔར་སྨྲོས་པའི་གཞུང་རྣམས་དང་འགལ་བའི་རྒྱུ་མཚན་ཡང་མེད་པའི་ཕྱིར་དང་། མིང་མི་མཐུན་པས་དོན་མི་མཐུན་པ་མ་ཁྱབ་པའི་ཕྱིར་དང་། ཅུང་ཟད་མི་མཐུན་ཀྱང་། རྒྱུད་སྡེ་སོ་སོའི་དགོངས་པ་ཡིན་པའི་ཕྱིར་རོ། ། སྐལ་དང་སྐལ་མིན་རྣམ་དཔྱད་ནས། ། ཞེས་པར། རྡོ་རྗེ་མཁའ་འགྲོ་མ་རྣམས་ཀྱི་གསང་མཛོད་ལས། སྐལ་དང་སྐལ་མིན་ཞེས་པ་ནི། པདྨ་ཅན་ལས། ཆ་དང་ཆ་མེད་རྣམ་དཔྱད་པས། །
ཞེས་གསུངས་པ་ལྟར་ཏེ། དེའི་དོན་ནི། ཆའམ་ཟླ་བཅས་ནི་དུ་མ་དང་། ཆ་མེད་དེ་ཟླ་མེད་ནི་གཅིག་ཡིན་པས། གཅིག་དང་དུ་མ་རྣམ་པར་དཔྱད་པས་འཁོར་གསུམ་ཀ་བདེན་པ་མེད་པར་ཤེས་པར་བྱ་སྟེ། དེའི་ཕྱིར་བདེན་པར་དམིགས་པས། སྦྱིན་པ་བྱིན་པར་མི་བྱའོ། ། ཞེས་བྱ་བ་ཡིན་ལ། བོད་ཀྱི་བླ་མ་ཁ་ཅིག སྐལ་བ་དང་ལྡན་ན་སྟེར།
མི་ལྡན་ན་མི་སྟེར། ཞེས་སོགས་ཀྱི་བཤད་པ་བྱེད་པ་ནི་ལེགས་པ་མ་ཡིན་ཏེ། ཞེས་འཆད་དོ། ། དེ་ནི་མ་ཡིན་ཏེ། བྷ་ག་ཞེས་པ་ལ། ཆར་བསྒྱུར་བ་དང་། སྐལ་བར་བསྒྱུར་བའི་འགྱུར་ཁྱད་ཡིན་གྱི། པདྨ་ཅན་གྱི་ཁྱད་པར་གྱི་བཤད་པ་ལ་ཆ། ཞེས་བཞེད་པ་མ་ཡིན་པའི་ཕྱིར་དང་། ཆ་དང་ཟླ་བཅས་འདིར་མིང་གི་རྣམ་གྲངས་ཡིན་པའི་རྒྱུ་མཚན་མེད་པའི་ཕྱིར་དང་།
ལུས་སྦྱིན་པར་གསུངས་པ་ལ། དོན་ཆེན་པོ་ལས་ཉམས་པར་འགྱུར་མི་འགྱུར་དཔྱད་དགོས་པའི་ཕྱིར་དང་། བཟའ་བཅའ་སོགས་དང་། བསྒྲོད་བྱ་ཡིན་མིན་སོགས་ལ་ཡང་རྣམ་རྟོག་ཏུ་མི་བྱ་ན། ལུས་སྦྱིན་པ་ལ་ལྟ་སྨྲོས་ཀྱང་ཅི་དགོས་པས། དོགས་པ་དཔྱད་མི་དགོས་པའི་ཕྱིར་རོ། ། དེ་དག་གིས་སྤྱོད་པའི་ལེའུའི་རྣམ་པར་བཤད་པ་ལ་རྩོད་པ་སྤང་བ་བསྟན་ཟིན་ཏོ།། །། དེ་ནས་གཙོ་མའི་ལེའུ་བཤད་པར་བྱ་སྟེ། ཞེས་པར།

བསྟན་བཅོས་དེ་ཉིད་འདུས་པ་ལས། འགའ་ཞིག་ན་རེ། སྤྱོད་པའི་གྲོགས་ངོ་ཤེས་པར་བྱ་བའི་ཕྱིར་བརྡའི་ལེའུ་སྟོན་ཞེས་ཟེར་རོ། ། དེ་ནི་མ་ཡིན་ཏེ། བརྡ་ནི་ཚོགས་འཁོར་ལ་སོགས་པའི་སྐབས་དུ་མར་དགོས་པའི་ཕྱིར་དང་། སྤྱོད་པའི་གྲོགས་ནི་རིག་མ་ཡིན་པ་ལས། འདིར་སྤུན་དང་སྲིང་མོ་གཉིས་ཀ་ཤེས་པར་བྱ་བ་ཡང་གསུངས་པའི་ཕྱིར་དང་། བརྡས་ནི་གྲོགས་ཤེས་པར་མ་ཟད་གསང་བའི་ཆོས་དུ་མ་ཞིག་གཙོ་བོར་སྟོན་པའི་ཕྱིར་རོ། ། ཞེས་གསུངས་སོ། ། དེ་ནི་མ་ཡིན་ཏེ། ལུས་རྣམ་གཞག་ཏུ་བརྗོད་པ་ལྟར།
གཙོ་བོའི་དོན་གྱིས་སྨྲོས་པ་ཡིན་པའི་ཕྱིར་རོ།། །། འདི་ལ་རྣམ་པ་ནི་བཅུ་གཉིས་ཏེ། ཞེས་སོགས་ལ། རྡོ་རྗེ་མཁའ་འགྲོ་མ་རྣམས་ཀྱི་གསང་མཛོད་ལས། སཾ་བུ་ཊིའི་བརྟག་པ་ལྔ་པའི་རབ་བྱེད་དང་པོར། གནས་སོགས་བཅུའི་སྟེང་དུ་འཐུང་གཅོད་ཉེ་བའི་འཐུང་གཅོད་གཉིས་བསྣན་ནས། འདི་རྣམས་ས་ནི་བཅུ་གཉིས་ཏེ། ། ཞེས་གནས་སོགས་བཅུ་གཉིས། ས་བཅུ་གཉིས་སུ་བརྟག་གཉིས་ནས་གསུང་པ་འདི་ལྟར་གསུངས་ལ། བདེ་མཆོག་རྩ་རྒྱུད་དུ།
གནས་དང་ཉེ་བའི་གནས་ནས། དུར་ཁྲོད་དང་ཉེ་བའི་དུར་ཁྲོད་ཀྱི་བར་བཅུས་རབ་དགའ་སོགས་ས་བཅུ་བསྟན་པར་གསུངས་ཤིང་། འདིར་གསུང་པའི་ས་བཅུ་གཉིས་ནི། བྷ་ཝ་བྷ་ཊ་དང་། ཤཱནྟི་པ་དང་། ནག་པོ་སྤྱོད་པ་དང་། པདྨའི་མྱུ་གུས་མཛད་པའི་རྒྱུད་འདིའི་འགྲེལ་པ་རྣམས་ལས་རབ་དགའ་ལ་སོགས་པའི་ས་བཅུའི་སྟེང་དུ། མོས་སྤྱོད་ཀྱི་ས་དང་། ཀུན་ཏུ་འོད་གཉིས་བསྣན་ལ་བཤད་དེ། མོས་སྤྱོད་ནི་འཐུང་སྤྱོད་དང་།
ཀུན་ཏུ་འོད་ནི་ཉེ་བའི་འཐུང་སྤྱོད་དུ་བཤད་དོ། ། རྒྱུད་ཡེ་ཤེས་ཐིག་ལེའི་བཅོ་བརྒྱད་པ་ལས། ས་བཅུ་དྲུག་ཏུ་བཤད་པ་ནི། གནས་ལ་སོགས་པ་དགའ་བའི་གནས། ། ས་ཡི་སྒྲ་ཡིས་བརྗོད་པ་ཡིན། ། མོས་པས་སྤྱོད་པ་ས་དང་པོ། ། གཉིས་པ་རབ་ཏུ་དགའ་བ། གསུམ་པ་དྲི་མ་མེད་པ། བཞི་པ་འོད་བྱེད་པ། ལྔ་པ་འོད་འཕྲོ་བ།
དྲུག་པ་སྦྱང་དཀའ་བ། བདུན་པ་མངོན་དུ་གྱུར་པ། བརྒྱད་པ་རིང་དུ་སོང་བ། དགུ་པ་མི་གཡོ་བ། བཅུ་པ་ལེགས་པའི་བློ་གྲོས། དེ་རྣམས་བྱང་ཆུབ་སེམས་དཔའི་སའོ། ། ཆོས་ཀྱི་སྤྲིན་ནི་སངས་རྒྱས་ཀྱི་སའོ། ། ཀུན་ཏུ་འོད་ནི་ཡང་དག་པར་རྫོགས་པའི་སངས་རྒྱས་ཀྱི་སའོ། ། ཀུན་ཏུ་སྣང་བ་མཆེད་པའི་འོད་ནི་དཔལ་རྡོ་རྗེ་སེམས་དཔའ་བཅོམ་ལྡན་འདས་ཀྱི་སྤྲུལ་པའི་སྐུའི་སའོ། ། ཀུན་ཏུ་སྣང་བ་ཐོན་པའི་འོད་ནི་ལོངས་སྤྱོད་རྫོགས་པའི་སྐུའི་ས།
ཡང་དག་འོད་རབ་ནི་ཆོས་ཀྱི་སྐུའི་ས། བརྗོད་དུ་མེད་པ་ཚད་མེད་པ་ནི་བདེ་བ་ཆེན་པོའི་ས་སྟེ། དེ་ཀུན་ཏུ་དགའ་བའི་བྱེ་བྲག་ལ། སར་ནི་ཀུན་ཏུ་བཏགས་པའོ། ། ཞེས་གསུངས་ལ། ཡང་དེ་ཉིད་ལས། རྟག་ཏུ་སྤྲུལ་པ་ཡི་ནི་སྐུས། ། ས་ནི་བཅུ་གཅིག་པ་རུ་དྲན། ། ལོངས་སྤྱོད་རྫོགས་སྐུས་བཅུ་གཉིས་པ། ། ཆོས་ཀྱི་སྐུས་ནི་བཅུ་གསུམ་མོ། །
བདེ་བ་ཆེན་པོས་བཅུ་བཞི་པ། ། གང་ཞིག་བཅོ་ལྔ་ཡི་ནི་ས། ། དེ་ནི་ཡེ་ཤེས་པ་ཞེས་བྱ། ། བཅུ་དྲུག་པ་ནི་བཏགས་པ་མིན། ། ཞེས་ཀྱང་གསུངས་ཏེ། དེ་ལ་མོས་སྤྱོད་ཀྱི་ས་ནི། རྡོ་རྗེ་གསང་བས། དྲོད་རྩེ་བཟོད་མཆོག་བཞི་ལ་བཤད་པ་ལྟར་སོ་སྐྱེའི་ས་ཡིན་ལ། དེའི་ལྷག་མ་དག་ནི་འཕགས་པའི་སའོ། ། རྒྱུད་ཡེ་ཤེས་ཐིག་ལེར།
སངས་རྒྱས་དང་ཡང་དག་པར་རྫོགས་པའི་སངས་རྒྱས་ལ་ཁྱད་པར་ཕྱེ་བ་འདི་ནི། སློབ་དཔོན་སེང་གེ་བཟང་པོས་འགྲེལ་པ་དོན་གསལ་དུ། མངོན་རྟོགས་རྒྱན་གྱི་དོན་ས་བཅུ་པ་ཆོས་ཀྱི་སྤྲིན་ལ་སངས་རྒྱས་ཡིན་གྱི། ཡང་དག་པར་རྫོགས་པའི་སངས་རྒྱས་མ་ཡིན་པར་གསུངས་པ་ལྟར་ཏེ། མན་སྙེ་ལས་ཀྱང་དེ་ལྟར་བཤད་པ་སྔར་བརྗོད་པ་ལྟར་རོ། ། རབ་དགའ་དང་པོར་བྱས་ན། ཀུན་ཏུ་འོད་བཅུ་གཅིག་པ་ཡིན་ལ། དེ་ཉིད་ལ་སྐུ་གསུམ་བདེ་བ་ཆེན་པོའི་སྐུ་དང་བཞིར་ཕྱེ་བ་རྣམས་སོ་སོར་བགྲངས་པས་བཅོ་ལྔ། ཡང་ཡེ་ཤེས་ཀྱི་སྐུ་ལ་ཡེ་ཤེས་ཀྱི་ས་ཞེས་གསུང་པ་དེ་རབ་དགའ་ས་དང་པོར་བྱས་པ་ལ་ལྟོས་པའི་ས་བཅོ་ལྔ་པ་ཡིན་ཡང་། མོས་སྤྱོད་ས་དང་པོར་བྱས་པ་ལ་ལྟོས་པའི་ས་བཅུ་དྲུག་པ་ཡིན་ནོ། །
དེ་ལྟར་གསུངས་པ་དེའི་ཚེ། དག་པ་གཉིས་ལྡན་གྱི་དེ་བཞིན་ཉིད་ཆོས་སྐུ་དང་རྟོགས་པ་ཡེ་ཤེས་ཆོས་ཀྱི་སྐུ་ལ། ཡེ་ཤེས་ཀྱི་སྐུ་ཞེས་གསུངས་ནས། དེ་གཉིས་ས་རེ་རེས་བཞག་པའོ། ། མངོན་བརྗོད་བླ་མ་ལས། རབ་དགའ་སོགས་བཅུའི་སྟེང་དུ། དཔེ་མེད་པ་དང་ཡེ་ཤེས་ལྡན། ། རྡོ་རྗེའི་ས་སྟེ་བཅུ་གསུམ་པ། ། ཞེས་གསུངས་པ་ལ། དེའི་དོན་མན་ངག་སྙེ་མར།
ས་བཅུ་པ་ནི་ས་བཅུ་པ་ཙམ་དང་། དཔེ་མེད་ཀྱི་ས་ནི། ས་བཅུ་པ་ཆོས་ཀྱི་སྤྲིན་གྱི་ཁྱད་པར་ལམ་དང་། ཡེ་ཤེས་ལྡན་གྱི་ས་ནི་ས་བཅུ་པ་དེའི་བར་ཆད་མེད་ལམ་དང་། རྡོ་རྗེ་འཛིན་པའི་ས་ནི་ཀུན་ཏུ་འོད་ལ་བཤད་ལ། ཕར་ཕྱིན་ཐེག་པ་ནས་གསུངས་པའི་ཀུན་ཏུ་འོད་ཀྱི་ས་དང་། སྔགས་ནས་གསུངས་པའི་བཅུ་གསུམ་རྡོ་རྗེ་འཛིན་པའི་ས་གཉིས་ཀྱི་མཚན་གཞི་གཅིག་ཏུ་གསུངས་སོ། ། བཤད་རྒྱུད་རྡོ་རྗེ་ཕྲེང་བ་ལས། བུམ་དབང་བཅུ་གཅིག དབང་གོང་མ་གསུམ་སྟེ་བཅུ་བཞི་དང་།
སའི་གྲངས་སྦྱར་ནས་དབང་བསྐུར་རེ་རེ་ལ་རེ་རེའོ། ། ཞེས་པ་བཅུ་བཞིར་བཤད་པ་ཡང་མངོན་བརྗོད་ལས་གསུངས་པའི་ས་བཅུ་གསུམ་ལ་མོས་སྤྱོད་ཀྱི་ས་བསྣན་པའོ། ། ཡེ་ཤེས་ཐིག་ལེའི་རྒྱུད་ལས་དངོས་སུ་གསལ་བར་གསུངས་པ་དང་། རྒྱ་གར་གྱི་མཁས་གྲུབ་དུ་མ་ཞིག་གིས་བཀྲལ་བ་ལ་བཅུ་གཅིག་ཀུན་ཏུ་འོད་ལས་གོང་དུ་གྱུར་པའི་ས་ཡོད་པར་མ་བཤད་པས། ཕར་ཕྱིན་ཐེག་པ་ནས་གསུངས་པའི་སའི་གྲངས་ལས། སྔགས་ནས་གསུངས་པའི་སའི་གྲངས་མང་བ་བྱུང་བ་ཙམ་གྱི་འཁྲུལ་གཞིར་བྱས་ནས། ཀུན་ཏུ་འོད་ཀྱི་ས་ལ་གནས་པ་དེ་མཐར་ཐུག་པའི་སངས་རྒྱས་མ་ཡིན་ནོ། ། ཞེས་རྫོགས་པའི་སངས་རྒྱས་ལ་སྐུར་པ་འདེབས་པའི་ལྟ་བ་མཆོག་ཏུ་མ་རུངས་པ་གཟུང་བར་མི་བྱའོ། ། དེ་ལ་འདིར་བླ་མ་ཁ་ཅིག་འདི་ལྟར་འཆད་དེ། ལུས་ཀྱི་གནས་ཉི་ཤུ་རྩ་བཞིའི་གནས་རེ་རེའི་རྩ་ནང་ན་རླུང་དགུ་བརྒྱ་པ་ཕྲག་རེ་རེ་གནས་པས།
རླུང་ཉི་ཁྲི་ཆིག་སྟོང་དྲུག་བརྒྱའོ། ། དེ་ལྟ་བུའི་རྩ་རྣམས་ཀྱི་རླུང་དང་། བྱང་སེམས་དབུ་མར་ཐིམ་པ་ལས། ས་རྣམས་ཀྱི་རྟོགས་པ་རིམ་གྱིས་སྐྱེ་བ་ཡིན་པ་ལ། སཾ་པུ་ཊིའི་རྗེས་སུ་འབྲངས་ནས། ཐོག་མར་ས་གཉིས་དང་། ཐ་མར་ས་གཉིས་ནི། ལུས་ཀྱི་གནས་བཞི་བཞིའི་རླུང་དང་བྱང་སེམས་དབུ་མར་འགགས་པས་འཐོབ་ལ། བར་གྱི་ས་བརྒྱད་ནི། ས་རེ་རེ་ལ་ཡུལ་གཉིས་གཉིས་ཀྱི་རླུང་སེམས་སོགས་ཐིམ་པས་སྐྱེ་བ་ཡིན་ནོ། །
མཇུག་ཏུ་ས་བཅུ་གསུམ་པ་ནི་རླུང་སེམས་ཐམས་ཅད་ཀྱི་སྟོབས་སྡོམ་པས་སྙིང་གའི་ནང་དབུ་མ་ཉིད་ལ་བརྟེན་པའི་སྦས་པའི་རྩ་ལྔས་གཙོ་བྱས་ཏེ་སྤྱི་གཙུག་གི་དབུ་མར་ཐིམ་པས་ས་བཅུ་གསུམ་པ་སངས་རྒྱས་ཀྱི་ས་ཐོབ་པར་སྨྲ་ཞིང་། དེ་འདྲ་བའི་ས་བཅུ་གཅིག་པ་ཕར་ཕྱིན་ཐེག་པ་ནས་བཤད་པའི་རྫོགས་པའི་སངས་རྒྱས་ཀུན་ཏུ་འོད་ལ་བྱས་ནས། ད་དུང་དེའི་གོང་ན་ས་གཉིས་ཡོད་པར་འདོད་ལ། ཡང་རྒྱུད་འདིར་ས་བཅུ་གསུམ་པ་མ་སྨྲོས་པའི་རྒྱུ་མཚན་ཅི་ཞིག་ཡིན་ཞེས་དྲི་བ་ལ། ལན་འདེབས་པ་ནི། བཅུ་གཉིས་ནི་བྱང་ཆུབ་སེམས་པའི་ས་ཡིན་ལ། བཅུ་གསུམ་པ་ནི་སངས་རྒྱས་རྡོ་རྗེ་འཆང་གིས་ས་ཡིན་པས་མ་སྨྲོས་སོ། ། ཞེས་ཟེར་བ་ནི་ཀུན་ཏུ་འོད་ཀྱི་ས། བྱང་ཆུབ་སེམས་དཔའི་ས་ཡིན་པར་སྨྲས་པ་དང་། ཡང་སྐབས་གཞན་དུ་ཀུན་ཏུ་འོད་ཕར་ཕྱིན་ཐེག་པའི་ལམ་གྱིས་ཐོབ་པའི་རྫོགས་པའི་སངས་རྒྱས་ཡིན་ལ།
ས་བཅུ་གསུམ་པ་སྔགས་ཀྱིས་ཐོབ་པའི་སངས་རྒྱས་སུ་བྱས་ནས། ཐེག་པ་དེ་གཉིས་ཀྱི་འབྲས་བུ་རྫོགས་པའི་སངས་རྒྱས་ལ་མཆོག་དམན་ཡོད་པར་ཁས་བླངས་པ་དང་དངོས་སུ་རང་ཚིག་འགལ་བ་ཡིན་ལ། མདོ་སྡེ་དུ་མ་དང་། རྗེ་བཙུན་བྱམས་པ་ལ་སོགས་པའི་གསུང་རབ་འགྲེལ་པ་ལ་འཁྲུལ་པའི་དྲི་ཡང་མི་མངའ་བ་དུ་མ་ཞིག་གིས། ཀུན་ཏུ་འོད་ཀྱི་ས་གཞིར་བཞག་པ་ལ་སྐུ་གསུམ་དང་། ཟག་མེད་ཀྱི་ཡེ་ཤེས་སྡེ་ཚན་ཉེར་གཅིག་ལ་སོགས་པའི་རྣམ་གཞག་གསུང་པ་ཐམས་ཅད་ལ་ཚམ་ཚོམ་མེད་པར་རྒོལ་བའི་སྙིང་སྟོབས་ཕུལ་དུ་བྱུང་བའོ། ། ཞག་གཅིག་གི་རླུང་ཉི་ཁྲི་ཆིག་སྟོང་དྲུག་བརྒྱ་ལ་ཐུན་ཕྱེད་ཉེར་བཞིའི་རླུང་དུ་བྱས་ནས། ཐུན་ཕྱེད་རེ་ལ་རླུང་དགུ་བརྒྱ་པ་ཕྲག་རེ། སྣ་བུག་ལ་རྒྱུ་བའི་རྣམ་གཞག་བཤད་རྒྱུད་རྡོ་རྗེ་ཕྲེང་བ་སོགས་དང་། འཕགས་པ་ཡབ་སྲས་ཀྱི་གསུང་གི
ལུས་ཀྱི་གནས་ཉེར་བཞིའི་གནས་རེ་ན་རླུང་དགུ་བརྒྱ་པ་ཕྲག་རེ་གནས་པ་དང་། སྙིང་གའི་རྩ་ལྔའི་གཙོ་བྱས་པ་ཐམས་ཅད་ཀྱི་སྟོབས་སྡོམ་པ་སྤྱི་བོར་ཐིམ་པས་ས་བཅུ་གསུམ་པ་ཐོབ་པ་སོགས་ནི། རྒྱུད་དང་རྒྱ་གཞུང་གང་ནས་ཀྱང་ཟུར་ཙམ་ཡང་མ་བཤད་པའི་རྟོག་བཟོ་འབའ་ཞིག་ཏུ་སྣང་ངོ་། ། ཞེས་འཆད་དོ། ། དེ་དག་ནི་རིགས་པ་མ་ཡིན་ཏེ། མོས་སྤྱོད་འཐུང་གཅོད་དང་། ཀུན་ཏུ་འོད་ཉེ་བའི་འཐུང་གཅོད་དུ་བྱེད་ན། རྒྱུད་རྒྱས་པའི་ལུང་ཀུ་མུ་ཏི་ལས་འབྱུང་བར། འཐུང་གཅོད་དཔེ་མེད་ཡེ་ཤེས་ཏེ། ། ཉེ་བའི་འཐུང་གཅོད་ཡེ་ཤེས་ཆེ། །
ཞེས་པ་དང་འགལ་བའི་ཕྱིར་དང་། རབ་དགའ་དང་པོར་བྱས་པའི་བཅུ་གཅིག་ཀུན་ཏུ་འོད་ལ་བཞིར་ཕྱེ་བས་བཅོ་ལྔར་འགྱུར་བ་བཞད་གད་ཡིན་པའི་ཕྱིར་དང་། ཡེ་ཤེས་ཀྱི་རབ་དགའ་དང་པོར་བྱས་ན་བཅོ་ལྔ་པ་ཡིན་ཀྱང་། མོས་སྤྱོད་དང་པོར་བྱས་ན་བཅུ་དྲུག་པར་འགྱུར་བ། གྲངས་ཙམ་ལ་ཡང་རྨོངས་པར་ཟད་པའི་ཕྱིར་དང་། བཅུ་དྲུག་པ་ནི་རྟག་པ་མིན། ། ཞེས་བརྗོད་དུ་མེད་པའི་ཕྱིར་རྟག་པ་མ་ཡིན་པར་བཤད་པ་མ་རྟོགས་པར་ཟད་པའི་ཕྱིར་དང་། རྟག་ཏུ་སྤྲུལ་པ་ཡི་ནི་སྐུ། ། ཞེས་སོགས་སྒོམ་ལམ་ཡན་ཆད་ལས་བཅུ་དྲུག་ཏུ་སྦྱོར་བའི་བརྒྱུད་པའི་མན་ངག་མེད་པར་སྟོན་པའི་ཚུལ་ཙམ་དུ་ཟད་པའི་ཕྱིར་དང་། མན་སྙེ་ལས་བཤད་ཀྱང་རྣམ་པ་ཐམས་ཅད་དུ་དེར་མ་ངེས་པའི་ཕྱིར་དང་།
ཡེ་ཤེས་ཐིག་ལེའི་རྒྱུད་ལས། བཅུ་གཅིག་ཀུན་ཏུ་འོད་ལས་གོང་དུ་གྱུར་པའི་རྡོ་རྗེ་སེམས་དཔའི་ས་གསུང་བཞིན་དུ་མ་བཤད་པར་སྨྲ་བ་མངོན་སུམ་ལ་བསྙོན་པར་ཟད་པའི་ཕྱིར་དང་། སཾ་བུ་ཊི་ལས། སྐྱེ་བ་འདིར་སངས་རྒྱས་ཉིད་དམ། རྡོ་རྗེ་སེམས་དཔའ་ཐོབ་པར་འགྱུར་ཏེ། གང་དག་བསམ་གྱིས་མི་ཁྱབ་པའི་གནས་མ་ཐོབ་པ་དེ་ནི་བདེ་བར་གཤེགས་པ་སྟེ་སངས་རྒྱས་ཡིན་ནོ། ། མཚན་གཞི་མཚོན་པར་བྱེད་པ་ནི། རྡོ་རྗེ་སེམས་དཔས་ཡང་དག་པར་གསུངས་སོ། ། ཞེས་གསུངས་པས། རྒྱུད་སྡེ་རིན་པོ་ཆེ་ལ་རྒོལ་བར་ཟད་པའི་ཕྱིར་དང་།
ཀུན་ཏུ་འོད་ལས་གོང་དུ་གྱུར་པ་མེད་ན། ཡེ་ཐིག་ཏུ་ས་དེ་ཉིད་ལ་སྐུ་བཞི་འབྱེད་པར་རིགས་པའི་ཕྱིར་དང་། དེ་ལྟ་མ་ཡིན་པ་དེའི་ཕྱིར། རྡོ་རྗེ་སེམས་དཔའི་ས་ལ་སྐུ་བཞིར་ཕྱེད་པ་ཡིན་པའི་ཕྱིར་དང་། དེ་ལྟར་ན་རྒྱུད་སྡེ་རིན་པོ་ཆེའི་དགོངས་པ་ཕྱིན་ཅི་མ་ལོག་པར་མ་རྟོགས་པ། ས་སྐྱ་པའི་བླ་མ་གོང་མ་བརྒྱུད་པ་དང་བཅས་པ་ལས་གཞན་གངས་ཅན་གྱི་ལྗོངས་ན་མི་སྣང་བའི་ཕྱིར་དང་། གཞན་དག་ནི་རྟོག་གེའི་དྲེགས་པས་སྨྲ་བ་ཙམ་དུ་ཟད་པའི་ཕྱིར་དང་། སངས་རྒྱས་དང་ཡང་དག་པར་རྫོགས་པའི་སངས་རྒྱས་ལ་ཁྱད་ཆེ་བ། མཚན་ཉིད་ཐེག་པར་ཡང་བསྟན་པའི་ཤུགས་ཀྱིས་རྫོགས་པའི་སངས་རྒྱས་དང་རྡོ་རྗེ་སེམས་དཔའ་ལ་ཁྱད་ཡོད་པར་ཡང་གྲུབ་པའི་ཕྱིར་དང་། དེ་ལྟར་ཡེ་ཐིག་ལས་གསལ་བར་བསྟན་ཞིང་།
སཾ་བུ་ཊིའི་ལུང་དོན་ཡང་དེ་ལྟར་གསལ་བའི་ཕྱིར་དང་། ཀུན་ཏུ་འོད་སངས་རྒྱས་ཀྱི་ས་ཞེས་པ། མཚན་ཉིད་ཐེག་པར་བཤད་པའི་དབང་དུ་བྱས་པ་ཡིན་པའི་ཕྱིར་དང་། དེའི་ཕྱིར་བཅུ་གསུམ་རྡོ་རྗེ་འཛིན་པའི་ས་ལ་ལྟོས་ནས་བྱང་ཆུབ་སེམས་དཔའི་སར་བཤད་པ་དང་འགལ་བ་ཅི་ཡང་མེད་པའི་ཕྱིར་དང་། དུས་ཀྱི་འཁོར་ལོ་ལས་ཀྱང་། རླུང་སྟོང་བརྒྱད་བརྒྱ་པ་རེ་འགགས་པས་ས་རེ་ཐོབ་པར་བཞེད་ཅིང་། ལས་རླུང་ཉི་ཁྲི་ཆིག་སྟོང་དྲུག་བརྒྱ་འགག་པ་ལ། ལས་རླུང་སྟོང་བརྒྱད་བརྒྱ་པ་བཅུ་གཉིས་ཡོད་པའི་ཕྱིར་དང་། རླུང་སྟོང་བརྒྱད་བརྒྱ་པ་རེ་རེ་འགག་པ། ལ་ལ་ས་རིམ་པ་རེ་རེ་འཇོག་གི
ལ་ལ་མི་འཇོག་པའི་ཚད་མ་མེད་པའི་ཕྱིར་དང་། དེའི་ཕྱིར་ཁྱད་པར་གྱི་ལམ་དང་། བར་ཆད་མེད་པའི་ལམ་ཞེས་སོགས་གྱི་ན་ཡིན་པའི་ཕྱིར་དང་། མདོ་དང་། རྗེ་བཙུན་བྱམས་པས་མདོའི་དགོངས་འགྲེལ་དུ་གསུང་པ་དུ་མ་ཁོ་ན་བཞིན། རྒྱུད་སྡེར་ངེས་པས་ཁྱབ་པ་མེད་པའི་ཕྱིར་དང་། བཤད་ཐོབ་ཀྱི་ཁྱད་པར་ཡང་མ་ཕྱེད་པར་ཟད་པའི་ཕྱིར་དང་། ཁྱད་པར་དུ་རྗེ་བཙུན་མཐུ་སྟོབས་ཀྱི་དབང་ཕྱུག་བཞེད་པས། འཕགས་ལམ་ལ། ས་རིམ་པ་བཅུ་གསུམ་དུ་རྡོ་རྗེ་ཐེག་པ་འདིར་ངེས་པར་བཞེད་པ་ཡིན་ཏེ།
མན་ངག་ལས་ཤེས་པར་བྱ་བ་ཡིན་པའི་ཕྱིར་དང་། ཡུལ་ཉེར་བཞི་ན་རླུང་དགུ་བརྒྱ་པ་རེ་གནས་པ་ནི་རྡོ་རྗེ་མཁའ་འགྲོའི་དགོངས་པ་ཡིན་ལ། སྙིང་གའི་རྩ་ལྔ་ནི་སཾ་པུ་ཊིར་གསལ་བར་འབྱུང་ཞིང་། ས་ཐོབ་ཚུལ་དེ་ལྟ་བུ་བརྒྱུད་པའི་མན་ངག་ལས་བར་མ་ཆད་པར་འོངས་པ་ཡིན་པས། རྒྱུད་སྡེའི་དགོངས་པ་ཐུན་མོང་མ་ཡིན་པ་ཡིན་པའི་ཕྱིར་དང་། རྒྱུད་དང་རྒྱ་གཞུང་ཐམས་ཅད་ཁྱེད་ཀྱིས་མཐོང་བ་མ་ཡིན་པའི་ཕྱིར་དང་། བོད་དུ་འགྱུར་བའི་རྒྱུད་དང་རྒྱ་གཞུང་དུ་མ་བཤད་པས། རྒྱུད་དང་རྒྱ་གཞུང་དུ་མ་བཤད་པས་མ་ཁྱབ་པའི་ཕྱིར་དང་། བོད་དུ་འགྱུར་བ་ཐམས་ཅད་དང་རྫོགས་པར་མཐོང་བ་དཀའ་བའི་ཕྱིར་རོ།། །། གནས་ནི་ཛ་ལན་དྷ་རར་བཤད། །
ཅེས་སོགས་ལ། བསྟན་བཅོས་དེ་ཉིད་འདུས་པ་ལས། འགའ་ཞིག་ན་རེ། ཁ་སྦྱོར་ལས། བདེ་མཆོག་དང་མཐུན་པར་སྤྱི་བོ་དང་། སྤྱི་གཙུག་དང་། རྣ་བ་གཡས་དང་། ལྟག་པ་བཞི་ནི། པུ་ལི་ར་མ་ལ་ཡ་དང་། ཛ་ལན་དྷ་ར་དང་།
ཨུ་རྒྱན་དང་། ཨར་བུ་ཏ་སྟེ་གནས་ཡིན་ནོ། ། ཞེས་བྱ་བ་ནས། མཐེ་བོང་མ་རོ་དང་པུས་མོ་ནི་ཀུ་མུ་ཏ་སྟེ། ཉེ་བའི་དུར་ཁྲོད་ཀྱི་བར་དུ་གསུངས་ལ། སྙིང་གའི་རྩ་འདབ་བརྒྱད་ནི་འཐུང་གཅོད་དང་ཉེ་བའི་འཐུང་གཅོད་དུ་ཤུགས་ཀྱིས་བསྟན་ཏོ། ། དེ་དག་ཀྱང་རྒྱུད་ཀྱི་མངོན་པར་རྟོགས་པ་དང་། བདག་མེད་མའི་བསྟོད་པར་བརྗོད་ཟིན་ཏོ། ། ཕྱག་རྒྱ་ཆེན་པོ་ཐིག་ལེའི་དགོངས་པས། ཡུལ་ཉི་ཤུ་རྩ་བརྒྱད་དེ།
དེ་ལ་ཨུ་རྒྱན་སྤྱི་བོ། ཛ་ལན་དྷ་ར་སྤྱི་གཙུག ཀོ་ལ་གི་རི་སྟེ་པུ་ལི་ར་འཚོགས་མ། ཀ་མ་རུ་པ་སྨིན་ཕྲག་སྟེ། གནས་སོ། ། མ་ལ་ཝ་ན་སྟེ། སིན་དྷུ་མིག་གཉིས། ན་ག་ར་རྣ་བ་གཉིས། སིཾ་གྷ་ལ་ལྤགས་པའི་བྲང་སྟེ། ཁ་ཡིན་སྟེ།
ཉེ་གནས་སོ། ། མུ་མུ་ནི་ཀོས་ཀོ དེ་བི་ཀོ་ཊི་མགྲིན་པ་སྟེ། ཞིང་། ཀུ་ལུ་ཏ་རྒྱབ་ཀྱི་ཚིགས་པ། ཨ་བུ་ཏ་ནུ་མ་གཉིས་ཏེ། ཉེ་བའི་ཞིང་། ཧ་རི་ཀེ་ལ་སྙིང་ག གོ་ཏ་ཝ་རི་ལྟེ་བ་སྟེ། ཚན་དྷོ་ཧ།
ལམ་པ་ཀ་ལྒང་བའི་ནང་། ཀཙྪི་རྟགས་ཀྱི་དབུས་ཏེ། ཉེ་བའི་ཚན་དྷོ་ཧའོ། ། བྱེད་པའི་བྲང་ནི་རྟགས་ཀྱི་རྩེ་མོ། གསེར་གླིང་ནི་ཤང་ཁ་སྟེ། འདུ་བའོ། ། ཀོང་ཀ་ནི་བརླ་གཉིས། བིན་དྷ་ནི་པུས་མོ་གཉིས་ཏེ། ཉེ་བའི་འདུ་བའོ། ། ཡི་དྭགས་འདུས་པ་སྟེ།
རབ་སོང་དགེ་འདུན་ནི་བྱིན་པ་གཉིས། རྒྱ་མཚོའི་འགྲམ་ནི་རཱ་མེ་ཤྭ་རི་སྟེ་རྐང་པའི་བོལ་གཉིས། དུར་ཁྲོད་དོ། ། ཙ་རི་ཊ་ནི་སོར་མོ་རྣམས། གཞོན་ནུའི་གྲོང་ནི་མཐེ་བོང་གཉིས་ཏེ། ཉེ་བའི་དུར་ཁྲོད་དོ། ། གྲོང་ཁྱེར་ཞེས་བྱ་བ་ཁ་ཆེ་སྟེ། ཕྲག་པ། གྲོང་མཐའ་ཞེས་བྱ་བ་མོན་ཡུལ་ནི། རྐང་མཐིལ་གཉིས་ཏེ་འཐུང་གཅོད་དོ། །
ཧི་མ་ལ་ཡ་ནི་བལ་པོར་གཏོགས་པའི་བོད་དེ་ལྟག་པའོ། ། ཀ་པ་ལ་སྟེ། ཀརྣ་ཊ་སྟེ་སྒྱིད་པའོ། ། དེ་ལྟར་ན་འཐུང་གཅོད་དང་ཉེ་བའི་འཐུང་གཅོད་གཉིས་ལ་ཡུལ་བཞི་བཞིར་བྱེད་པའི་གཉིས་གཉིས་བཞི་མ་ཚང་བས། ལན་ཚྭ་རྒྱ་མཚོའི་འགྲམ་དང་། སོ་སོ་ཥ་ཊ་གཉིས་འཐུང་གཅོད་ཀྱི་ཁ་བསྐོང་བྱ། ཀ་ལིང་ཀ་དང་། བསྐྱེད་ཚལ་རྭ་བའི་རྫིང་བུའི་འགྲམ་གཉིས་ཉེ་བའི་འཐུང་གཅོད་ཀྱི་ཁ་སྐོང་གི་ཡུལ་དུ་བྱས་པས་ཡུལ་སུམ་ཅུ་སོ་གཉིས་ཁ་བསྐོངས་སོ། ། དེས་ས་བཅུ་གཉིས་གྲུབ་པ་ཡིན་ནོ། ། ཞེས་ཟེར་རོ། །
དེ་ནི་མ་ཡིན་ཏེ། སྒྲ་ཇི་བཞིན་ལྟར་ན། ཕྱག་རྒྱ་ཆེན་པོ་ཐིག་ལེ་ཡང་མི་འགྲིག་སྟེ། དེ་ནས་ཞིང་ལ་སོགས་པ་གནས་གཉིས་གཉིས་སུ་བྱེད་ལ། འདིར་དེ་ལྟར་མ་ཡིན་པའི་ཕྱིར་དང་། ལུས་ཀྱི་གནས་ལ་སྦྱར་བ་ནི་འདིར་གསལ་བར་མ་གསུངས་ཤིང་། ཁ་སྦྱོར་ལྟར་བྱེད་པ་ལ་ཡང་འགལ་བ་མེད་པའི་ཕྱིར་ཏེ། དོན་ལེགས་པར་འབྱེད་ན་ནི། ཕན་ཚུན་རྣམ་གྲངས་ཀྱི་བཤད་པ་ཙམ་མ་གཏོགས་འགལ་བ་མེད་པའི་ཕྱིར་རོ། ། ཞེས་གསུངས་སོ། །
དེ་དག་ཀྱང་རིགས་པ་མ་ཡིན་ཏེ། ཕྱག་རྒྱ་ཆེན་པོ་ཐིག་ལེས་རྒྱུད་འདི་ཉིད་ཀྱི་དགོངས་པ་འཁྲུགས་བསྡེབས་ནས་སྟོན་པར་བཞེད་ཀྱི། རིམ་པ་ཇི་ལྟ་བ་བཞིན་དུ་ཡོད་པར་མི་བཞེད་པའི་ཕྱིར་དང་། ཁ་སྦྱོར་བྱེད་པ་འགལ་བར་མ་སྨྲས་པའི་ཕྱིར་དང་། དོན་ལེགས་པར་ཕྱེ་ན་འགལ་བ་མེད་པར་ཁོ་བོ་ཅག་ཀྱང་བཞེད་པའི་ཕྱིར་དང་། དེ་ལ་ཕྱག་རྒྱ་ཆེན་པོ་ཐིག་ལེ་ལས། རྒྱུད་འདིའི་དོན་ཇི་ལྟར་འབྱེད་ཅེ་ན། རྒྱུད་འདིར་ནི་ཡུལ་སུམ་ཅུ་རྩ་གཉིས་གསུང་པ་ལ། གནས་དང་ཞིང་དང་ཉེ་བའི་ཞིང་གསུམ་ལ་ཡུལ་བཞི་བཞི་དང་། ཉེ་བའི་གནས་དང་ཉེ་བའི་ཚན་དྷོ་གཉིས་ལ་གསུམ་གསུམ་དང་།
ཚན་དྷོ་ལ་ལྔ་དང་། འཐུང་གཅོད་གཉིས་ལ་ཐུན་མོང་དུ་དྲུག་དང་། དུར་ཁྲོད་གཉིས་ལ་ཐུན་མོང་དུ་གསུམ་སྟེ། སོ་གཉིས་སུ་གསུངས་ནས་འདུ་བ་དང་ཉེ་བའི་འདུ་བ་གཏན་མ་གསུང་པ། དེ་དག་ནི་རྩ་བའི་རྒྱུད་དུ་སྦས་པ་སྟེ། བཤད་རྒྱུད་ཀྱིས་གསལ་བར་བྱེད་པ་ལ་ལྟོས་ཀྱི། དེ་ལྟ་མ་ཡིན་ན། འགའ་ཞིག་གཏན་ནས་མི་གསུང་བ་གཅིག་དང་། ལ་ལ་དག་ལ་ལྔ་དང་དྲུག་ལ་སོགས་པར་ཡང་གསུངས་ཤིང་། ལ་ལ་དག་ཏུ་གཉིས་ཀྱི་ཐུན་མོང་དུ་ཡང་གསུམ་ལས་མི་འབྱུང་བ་སོགས་ལ་རྒྱུ་མཚན་ཅི་ཡོད་རང་གར་འཇུག་པ་དགག་པའི་ཕྱིར་རོ། །
འདིར་རྗེ་བཙུན་རྣལ་འབྱོར་གྱི་དབང་ཕྱུག་གི་གསུང་གི་རྒྱུན། རྗེ་ས་སྐྱ་པ་ཡབ་སྲས་ལ་ལྷད་མ་ཞུགས་པར་འོང་པ་ལས། ཕྱག་རྒྱ་ཆེན་པོ་ཐིག་ལེ་དཔང་པོར་བྱས་ཏེ། གནས་གཉིས་དང་། འཐུང་གཅོད་གཉིས་ལ་གནས་བཞི་བཞི་དང་། གཞན་རྣམས་ལ་གཉིས་གཉིས་སུ་བྱས་ཏེ་འཁྲུགས་པ་བསྡེབས་ནས་འཆད་པ་ཡིན་ནོ། ། དེ་ལྟར་ན་འདིར་སོ་གཉིས་གསུངས་པ། ཐིག་ལེར་ཉེར་བརྒྱད་གསུང་པ་མིང་དོན་མཐུན་ལ། བཞི་ནི་དེར་མ་གསུང་ཞིང་འདིར་འབྱུང་བ་བླ་མའི་མན་ངག་གིས་ཁ་སྐོང་བ་ཡིན་ནོ། ། སེམས་ཅན་ཀུན་གྱི་དོན་གྱི་ཕྱིར། །
ཞེས་སོགས་སུ། བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། རྣལ་འབྱོར་མ་ནི་རྩ་རྣམས་སོ། ། ལེགས་པར་འདུ་བ་ནི་རྩ་དང་རླུང་ལ་སོགས་པ་དབུ་མར་འབབ་བོ། ། ཉིན་བར་ནི་དྷཽ་སྭརྐ་མཐོ་རིས། དྷཽ་སུ་ཁ་བདེ་བ། དྷཽ་སཾ་གྷ་སྨོད་པ་སྟེ། མཐོ་རིས་ཀྱི་བདེ་བ་ལ་སྨོད་པ་ལྷན་ཅིག་སྐྱེས་པའི་ཡེ་ཤེས་སོ། ། ཡི་དྭགས་ནི་རྣམ་རྟོག་སོང་བ་ལྷན་ཅིག་སྐྱེས་པའོ། །
ཟླ་བ་ཕྱེད་དང་བཅུ་བཞི་དང་། ཆ་རྫོགས་པ་དང་མ་རྫོགས་པ་ལྟར་ལྷན་སྐྱེས་ཀྱི་ལྷན་སྐྱེས་དང་། ལྷན་སྐྱེས་ཀྱི་དགའ་བྲལ་ལོ། ། བརྒྱད་པ་ནི་རྩ་བརྒྱད་གང་བ་ལྟར་ཐབས་ཤེས་ཀྱི་ཐིག་ལེ་འབྱུང་བ་བཞི་བཞིས་གང་བའོ། ། ཞེས་ཟེར་རོ། ། དེ་ནི་མ་ཡིན་ཏེ། རྩ་རྣམས་དབུ་མར་འདུ་བ། ཞེས་པ་ཡང་མི་འགྲིག་པའི་ཕྱིར་དང་། དྷཽ་མ་སྨྲོས་ཀྱང་སྭརྐ་མཐོ་རིས་སོགས་ལ་འཇུག་པས། དྷཽ་ཞེས་པ་དོན་ལྷག་པོ་ཅུང་ཟད་ཀྱང་སྟོན་པ་མེད་པའི་ཕྱིར་དང་།
ཉིན་བར་དང་ཡི་དྭགས་གཉིས་ཀ་ལྷན་ཅིག་སྐྱེས་པ་ཙམ་སྟོན་བྱེད་ཡིན་ན། དེ་གཉིས་བར་མ་ཆད་དུ་སྨྲོས་པ་བཟློས་པའི་ཕྱིར་དང་། ཟླ་ཕྱེད་ནི། ཁྱེད་ལྟར་ན་གནམ་སྟོང་ལ་ཡང་འཇུག་པས། ཆ་རྫོགས་པ་ཉིད་མ་ཡིན་པའི་ཕྱིར་དང་། ལྷན་སྐྱེས་ཀྱི་དགའ་བྲལ་ཉིད་ཁྱད་པར་དུ་སྨྲོས་པའི་རྒྱུ་མཚན་ཡང་མེད་པའི་ཕྱིར་དང་། དཔེར་བྱ་བའི་བརྒྱད་ནི་གང་བ་ཡང་མ་ཡིན་པའི་ཕྱིར་རོ། ། ཞེས་གསུངས་སོ། ། དེ་ནི་རིགས་པ་མ་ཡིན་ཏེ། རྣལ་འབྱོར་མ་ནི་རྩ།
ལེགས་འདུ་བ་ནི། དེར་རླུང་དང་བྱང་སེམས་ཞེས་གསུངས་ཀྱི། ཁྱེད་ཀྱིས་བཀོད་པ་དེ་ལྟ་བུ་མ་གསུང་པའི་ཕྱིར་དང་། དྷཽ་མ་སྨྲོས་ན། སྭརྐ་མཐོ་རིས་ལ་འཇུག་ཀྱང་ཉིན་བར་དང་སྦྲེལ་དུ་མི་རུང་བའི་ཕྱིར་དང་། ཉིན་བར་ཞེས་པ་བཤད་པར་དམ་བཅའ་བའི་སྐབས་ཀྱི་འབྲུ་གཉེར་བ་དང་། ཡི་དྭགས་ཞེས་པ་དེ་ཉིད་བཤད་པའི་སྐབས་ཀྱི་འབྲུ་གཉེར་བ་ཡིན་པས། ཟློས་པ་མ་ཡིན་པའི་ཕྱིར་དང་། གནམ་སྟོང་ལ་ནག་ཆ་རྫོགས་པ་ཡོད་པའི་ཕྱིར་དང་། ལྷན་སྐྱེས་ཀྱི་དགའ་བྲལ་གྱི་བར་མ་ཆད་དུ་ལྷན་སྐྱེས་ཀྱི་ལྷན་སྐྱེས་སྐྱེ་བས་ཤིན་ཏུ་ཉེ་བའི་རྒྱུ་མཚན་ཡོད་པའི་ཕྱིར་དང་།
བརྒྱད་པ་ཐབས་ཤེས་ཀྱི་བྱང་སེམས་འབྱུང་བ་བཞི་བཞིས་གང་བར་ཆོས་མཐུན་པ་ཡིན་པའི་ཕྱིར་རོ།། །། རྡོ་རྗེ་ཐོད་པའི་སྦྱོར་བ་ལས། ། ཞེས་སོགས་ལ། བསྟན་བཅོས་དེ་ཉིད་འདུས་པ་ལས། འགའ་ཞིག་ན་རེ། རྡོ་རྗེ་ནི་སྟེང་དུ་བསྒོམ་ལ། ཐོད་པ་ནི་དེའི་འོག རླུང་མེའི་སྟེང་དུ་བསྒོམ། སྐྱེ་བོའི་ཤ་ནི་ཤ་ལྔ་བདུད་རྩི་ལྔ་སྟེ་རྡོ་རྗེ་སློབ་དཔོན་མཁས་པས་དབྱིབས་ཀྱིས་ཆོ་ག་རྒྱས་པར་བཤད་དོ། ། བཟའ་བ་ནི་བྱིན་གྱིས་བརླབས་པའི་གཏོར་མ་དང་།
བདུད་རྩི་དང་། ཁ་ཟས་ལོངས་སྤྱོད་པའོ། ། དེ་ལྟར་ཟོས་ན་སེམས་ཅན་ནི་ཕྱི་ནང་གི་དཔའ་བོ་དང་རྣལ་འབྱོར་མ་དབང་དུ་འདུ་བར་འགྱུར་རོ། ། ནང་དུ་རྡོ་རྗེ་སྟོང་པའམ་ཐབས། ཐོད་པ་བདེ་བ་སྐྱོང་བ་སྟེ། བདེ་བའི་ཡེ་ཤེས་ཤེས་རབ། སྦྱོར་བ་ཐབས་ཤེས་སྙོམས་པར་འཇུག་པ། སྐྱེ་བོའི་ཤ་རྣམ་རྟོག དེ་ཟོས་ན་བདེ་སྟོང་གཉིས་མེད་ཀྱི་ཡེ་ཤེས་དབང་དུ་འདུའོ། ། རང་དབྱིབས་ལྟར་ན།
རྡོ་རྗེ་འཁོར་ལོར་གོང་མ་རྣམས། ཐོད་པ་ལྟེ་བ། བདེ་བ་འབར་འཛག་སྟེ། སངས་རྒྱས་ཐོད་པ་ལས། རྡོ་རྗེ་སངས་རྒྱས་ཞེས་སུ་གསུངས། ། ཐོད་པ་གསང་བར་ཡང་དག་བཤད། ། སྦྱོར་བ་གསང་བར་གནས་དེ་ཡི། ། སྣ་ཚོགས་བྱེད་པ་ངོ་མཚར་ཆེ། ། ཞེས་ཟེར་རོ། ། དེ་ནི་མ་ཡིན་ཏེ།
འདིར་ཐོད་པའི་སྟེང་དུ་རྡོ་རྗེ་བསྒོམ་པའི་རྒྱུ་མཚན་མེད་པའི་ཕྱིར་དང་། བདུད་རྩི་ལྔ་སྐྱེ་བོའི་ཤར་བྱེད་པ་སྒྲའི་སྦྱོར་བ་མེད་པའི་ཕྱིར་དང་། སྐྱེ་བོ་གང་དང་གང་ཞེས་པ་དང་། སེམས་ཅན་དེ་དང་དེ་ཞེས་པ་དོན་གཅིག་དགོས་པས་ཤ་རྣམས་ཀྱང་ཕྱི་ནང་གི་དཔའ་བོ་རྣལ་འབྱོར་མའི་ཤར་འགྱུར་བ་དང་། སྟོང་པ་དང་ཐབས་ནི་འདིར་རྣམ་གྲངས་སུ་མི་འགྱུར་བའི་ཕྱིར་དང་། རྟོག་པ་ཟོས་པས་རྟོག་པ་དབང་དུ་འདུ་ཞེས་པ་སྔར་ལྟར་མ་འབྲེལ་བའི་ཕྱིར་དང་། འཁོར་ལོ་གོང་མ་ཀུན་རྡོ་རྗེར་འཇོག་པའི་རྒྱུ་མཚན་ཡང་མེད་པའི་ཕྱིར་རོ། ། ཞེས་གསུངས་སོ། ། དེ་ནི་འཐད་པ་མ་ཡིན་ཏེ། སྒྲ་ཇི་བཞིན་པ་ལ་རྡོ་རྗེ་དང་ཐོད་པའི་སྦྱོར་བ་བྱ་བར་བཤད་པ།
རྡོ་རྗེ་དང་ཐོད་པ་སྟེང་འོག་ཏུ་བསྒོམ་པ་མ་ཡིན་ཞེས་པ་གྱི་ན་ཡིན་པའི་ཕྱིར་དང་། སྦྱོར་བ་དེས་བཟའ་བྱ་སྐྱེ་བོ་གང་དང་གང་གང་གི་ཤ་ཟོས་པ་ལས། སེམས་ཅན་དེ་དང་དེ་དབང་དུ་འགྱུར་ཞེས་འཕགས་ཆེན་ལས་འབྱུང་བའི་ཆ་དེ་ལྟ་བུ་ཡང་བཞེད་པའི་ཕྱིར་དང་། སྐྱེ་བོའི་ཤ་ཞེས་སོགས་ཀྱིས་རྫས་དང་དབྱིབས་དང་། དེས་ཇི་ལྟ་བའི་ཚུལ་རྣམས་བསྟན་ནས། དེ་དང་དེ་ཞེས་པ་དཔའ་བོ་དང་རྣལ་འབྱོར་མ་ལ་སྦྱོར་བ་ཡང་བླ་མའི་མན་ངག་གིས་ཡིད་ཆེས་པའི་འཆད་ཚུལ་ཡིན་པའི་ཕྱིར་དང་། དེའི་ཚེ་སྐྱེ་བོ་གང་གང་དང་། སེམས་ཅན་དེ་དེ་དོན་གཅིག་པ་མ་ཡིན་པའི་ཕྱིར་དང་། བདུད་རྩི་ལྔ་ནི་ཞར་ལས་འབྱུང་བར་སྟོན་པས། སྒྲའི་སྦྱོར་བས་འཆད་མི་དགོས་པའི་ཕྱིར་དང་།
རྡོ་རྗེ་ཞེས་པ་བདེ་སྟོང་སྦྱོར་བའི་ཚེ། སྟོང་པ་དང་། རྣལ་འབྱོར་པ་དང་། ཕྱག་རྒྱ་ཐབས་ཤེས་སྦྱོར་བའི་ཚེ་ཐབས་ཡིན་ཞེས་བཞེད་ཀྱི། མིང་གི་རྣམ་གྲངས་སུ་སྨྲས་པ་མེད་པའི་ཕྱིར་དང་། གང་གང་དང་དེ་དེ་སྦྱོར་ཡང་རྟོག་པ་ཟོས་པས་རྟོག་པ་འདུ་ཞེས་བརྗོད་དགོས་པའི་རྒྱུ་མཚན་མེད་དེ། ཤ་ཟོས་པས་ཤ་དབང་དུ་འགྱུར་ཞེས་མ་གསུང་པའི་ཕྱིར་དང་། ལྟེ་གསང་ནི་བདེ་སྟོང་གི་གནས་ཡིན་ལ། དེ་ལ་ལྟོས་ནས་གོང་མ་རྣམས་རྡོ་རྗེར་འཇོག་པ་ཡིན་པའི་ཕྱིར་རོ། ། དེ་དག་གིས་བརྡ་དང་གནས་གཏན་ལ་དབབ་པའི་ལེའུའི་རྣམ་པར་བཤད་པ་ལ་རྩོད་པ་སྤང་བ་བསྟན་ཟིན་ཏོ།། །།
ལེའུ་བརྒྱད་པར་ལེའུའི་འགྲེལ་ལ། རྡོ་རྗེ་མཁའ་འགྲོ་མ་རྣམས་ཀྱི་གསང་མཛོད་ལས། བླ་མ་སྔ་མ་ཁ་ཅིག ལམ་གྱི་གཙོ་བོ་མཆོག་གི་དངོས་གྲུབ་ཀྱི་མངོན་པར་རྟོགས་པ་ལྔ་རིམ་པ་བཞིན་འབྱུང་བའི་དབང་དུ་བྱས་ན། ལེའུ་དང་པོས་ལྟ་བ་བསྟན། གཉིས་པས་ལམ་གྱི་གྲོགས་ཙམ་བསྟན། གསུམ་པ་དང་བཞི་པས་བསྐྱེད་རིམ། ལྔ་པས་རྫོགས་རིམ། དེ་ལྟར་རིམ་པ་གཉིས་ལ་བརྟེན་ནས་དྲོད་ཐོབ་ནས། དྲུག་པ་དང་བདུན་པའི་སྤྱོད་པ་བྱེད་པ་དང་།
བརྒྱད་པ་འདི་ཉེ་རྒྱུ་སྟོན་པའི་གཞུང་དུ་སྦྱོར་ཏེ། རྣལ་འབྱོར་མ་བཅོ་ལྔས་ནི། ཕྱིའི་ཡུལ་སུམ་ཅུ་རྩ་གཉིས་ན་གནས་པའི་གྲོགས་ངོས་བཟུང་ནས། ནམ་མཁའི་ཁམས་ནི་པདྨ་ལ། ། ཞེས་པ་མན་ཆད་ཀྱིས་དེ་ལ་བརྟེན་པའི་ཉེ་རྒྱུ་བསྒོམ་ནས་ལེའུ་དགུ་པས་སྤང་བྱ་ཐམས་ཅད་དག་པར་བྱས་ཏེ། ལེའུ་བཅུ་པ་དང་བཅུ་གཅིག་པས་ཁམས་གསུམ་ཆོས་ཀྱི་རྒྱལ་པོའི་རྒྱལ་ཚབ་ཏུ་དབང་བསྐུར་ཏེ། རྟགས་མདོར་བསྡུས་བསྟན་ནས། ལེའུ་དང་པོའི་ཚུལ་དུ་མངོན་པར་རྫོགས་པར་འཚང་རྒྱ་བ་ཡིན་ནོ། ། ཞེས་འཆད་པ་ལེགས་པ་མ་ཡིན་ཏེ། ལེའུ་བཅུ་པར་བསྟན་པའི་དབང་བསྐུར་ནི།
སློབ་མ་ལམ་ལ་འཇུག་པའི་སྔ་རོལ་དུ་སྣོད་རུང་དུ་བྱེད་པའི་དབང་བསྐུར་བ་ཡིན་གྱི། ལམ་རིམ་པ་གཉིས་ཕལ་ཆེར་རྫོགས་ནས་ཉེ་རྒྱུ་སྤྱད་པའི་རྗེས་སུ་འཚང་རྒྱ་ཁའི་དབང་བསྐུར་ལ་སྦྱོར་བ་ནི། ལེའུ་དེ་ཉིད་ཀྱི་ཐོག་མར། གང་གིས་སློབ་མ་དབང་བསྐུར་བའི། ། ཆོ་ག་རབ་ཏུ་བཤད་པར་བྱ། ། ཞེས་བྱ་བ་ལ་སོགས་པ་ནས་བརྩམས་ཏེ། རྒྱ་ཆེར་བཤད་པ་མཐའ་དག་ལ། ཆ་གཅིག་ཙམ་ཡང་བསྒྲིག་ཏུ་མེད་པའི་ཕྱིར་དང་། འབྲས་བུ་མཆོག་གི་དངོས་གྲུབ་ཐོབ་པར་ཕྱོགས་བཅུའི་རྒྱལ་བ་རྣམས་ཀྱིས་དབང་བསྐུར་བ་དང་རྣམ་པ་མཐུན་པའི་འབྲས་བུ་ལམ་བྱེད་ནི་ད་ལྟ་སློབ་མ་ལ་དབང་བསྐུར་བའང་ཡིན་ལ། ལེའུ་དེས་དེ་གཉིས་ཀ་སྟོན་པ་མི་འགལ་ལོ་ཞེས་འཆད་པ་ལྟར་ན།
འཚང་རྒྱ་ཁའི་དབང་བསྐུར་བ་ལ་ཐིག་བཏབ་ནས་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ་མི་དགོས་པས། ལེའུ་དེ་ནས་ཚུལ་དེ་འདྲ་བའི་དབང་བསྐུར་བཤད་པ་དེ་དང་རྣམ་པ་མཐུན་པ་མ་གྲུབ་པའི་ཕྱིར་རོ། ། ལེའུ་དང་པོས་ལྟ་བ་བསྟན་ཞེས་པ་ནི། སྤྲོས་པ་དང་བྲལ་བར་མོས་པ་བྱེད་པ་ཙམ་གྱི་ལྟ་བ་ནི་སྤྱི་དོན། ཕར་ཕྱིན་ཐེག་པ་དང་བསྐྱེད་པའི་རིམ་པ་ལའང་ཡོད་པས་འདིར་དེ་མ་ཡིན་གྱི། མཆོག་གི་དངོས་གྲུབ་སྒྲུབ་པའི་ཐབས་ཐུན་མོང་མ་ཡིན་པ་དབང་གི་ཡེ་ཤེས་ཀྱི་དེ་ཁོ་ན་ཉིད་མཚོན་པའི་ལྷན་ཅིག་སྐྱེས་པའི་ཡེ་ཤེས་ཡིན་པར་སྨྲས་ལ། དེ་ཡང་ལུས་རྩའི་དཀྱིལ་འཁོར། རྩ་ཡི་གེའི་དཀྱིལ་འཁོར། ཁམས་བྱང་ཆུབ་སེམས་ཀྱི་དཀྱིལ་འཁོར་རྣམས་ལུས་ཀྱི་གནས་ལུགས་དང་། སེམས་སྤྲོས་པ་དང་བྲལ་བའི་སེམས་ཀྱི་གནས་ལུགས་སུ་བྱས་ནས།
དེ་གཉིས་ཚུལ་དེ་ལྟར་མོས་པ་བྱེད་པའི་ཆ་ནི་རྟོགས་པའི་ལྟ་བ། ཉམས་སུ་ལེན་པའི་ཆ་རྫོགས་པའི་རིམ་པ། མངོན་དུ་གྱུར་པ་ན་འབྲས་བུ་ཡིན་པས། དེ་དག་ངོ་བོ་ལ་ཁྱད་མེད་དོ། ། ཞེས་སྨྲ་མོད་ཀྱི། ལུས་ལ་རྩ་སོ་གཉིས་སོགས་སུ་ཡོད་པར་མོས་པ་བྱེད་པའི་དེ་ཁོ་ན་ཉིད་རྟོགས་པའི་ལྟ་བར་འོང་དོན་མེད་ལ། ཡེ་ཤེས་སྤྲོས་བྲལ་དུ་མོས་པར་བྱེད་པ་སྤྱི་དོན་གྱི་ལྟ་བ་ཡིན་པས། འདིར་དེ་མ་ཡིན་པས་འདིར་དེ་མ་ཡིན་པར་སྨྲས་པ་དང་ཁས་བླངས་འགལ་ཞིང་། ཞུ་བདེ་ལྷན་སྐྱེས་དང་། སྟོང་ཉིད་སྦྱར་བའི་བདེ་སྟོང་གི་ཡེ་ཤེས་ལ་ཟེར་ན།
དེ་ལྟར་སྨྲ་བ་དང་། འདིའི་ལྟ་བ་རྫོགས་རིམ་དང་ངོ་བོ་ཁྱད་མེད་དུ་སྨྲས་པ་རྣམས་ཀྱིས་ལེའུ་དང་པོར་ལྟ་བ་འདི་བསྟན་པ་དང་། ལེའུ་གསུམ་པ་བཞི་པས་བསྐྱེད་རིམ་བསྟན་པ། མངོན་པར་རྟོགས་པ་སྐྱེ་བའི་རིམ་པར་ཁས་བླངས་པ་དང་ཤིན་ཏུ་འགལ་ཏེ། རྫོགས་རིམ་སྔོན་དུ་སྐྱེས་ནས། བསྐྱེད་རིམ་མཇུག་ཏུ་བསྐྱེད་དགོས་པས། ཤེས་ལྡན་སུ་ཞིག་ཁས་ལེན་པར་འགྱུར་ཞེས་ཁྱེད་རང་ཉིད་ཀྱིས་རིམ་གཉིས་ཀྱི་གོ་རིམ་ཇི་ལྟར་སྨྲས་པ་སོམས་ཤིག གཞན་ཡང་རྒྱུ་རྒྱུད་དང་། དེ་ཁོ་ན་ཉིད་ལ་ཚུལ་དེ་ལྟར་དུ་མོས་པའི་ལྟ་བ་དང་། ཉམས་སུ་ལེན་པའི་རྫོགས་རིམ་དང་།
མངོན་དུ་གྱུར་པའི་འབྲས་བུ་རྣམས་ངོ་བོ་ཁྱད་མེད་དུ་འདོད་པ་ནི། རྒྱུ་འབྲས་ངོ་བོ་ཁྱད་མེད་དུ་འདོད་པ་ཆེས་ཡ་མཚན་ནོ། ། བརྗོད་པར་བྱ་བ་མང་མོད་ཀྱི་བྱེད་པ་ཆུང་བའི་ཕྱིར་མ་སྤྲོས་སོ། ། ཞེས་འཆད་དོ། ། དེ་དག་ནི་ཤིན་ཏུ་མི་འཐད་དེ། སློབ་མ་དབང་བསྐུར་བའི་ཚིག་གིས་འབྲས་བུ་ཐོབ་ཁའི་དུས་ཀྱི་དབང་བསྐུར་འགོག་པ་གྱི་ན་ཡིན་པའི་ཕྱིར་དང་། འབྲས་བུ་རྣམ་པ་ལམ་དུ་བྱེད་ན། ལམ་དུ་གང་བྱེད་ཐམས་ཅད་འབྲས་བུའི་རྣམ་པ་ཡིན་པས་མ་ཁྱབ་པའི་ཕྱིར་དང་། ཁྱབ་ན། བསྐྱེད་རིམ་བསྒོམ་པའི་ཐོག་མར་སྒྲུབ་པ་པོ་སྒྲུབ་ཁང་དུ་འཇུག་པ་དང་།
གདན་ལ་འདུག་པ་སོགས་ཀྱང་འབྲས་བུའི་རྣམ་པ་ལམ་བྱེད་དུ་འགྱུར་བའི་ཕྱིར་དང་། དེ་དང་ཆ་མཐུན་པ་ཞིག་འབྲས་བུའི་གནས་སྐབས་ན་ཡང་ཡོད་ན། ཐིག་གདབ་པ་སོགས་ཀྱང་ཆ་མཐུན་པ་ཞིག་འབྲས་བུ་གནས་སྐབས་ན་ཡོད་པར་ཁས་བླངས་ཀྱང་འགལ་བ་མེད་པའི་ཕྱིར་དང་། ལེའུ་དང་པོས་ལྟ་བ་བསྟན་ཞེས་སོགས་ལ་འདི་ལྟར། མཚན་ཉིད་ཐེག་པའི་ལྟ་བ་དང་། རྡོ་རྗེ་ཐེག་པའི་ལྟ་བ་ལ་ཁྱད་པར་ཡོད་ཚུལ་གཉིས་ལས། ལྟ་བ་རང་གི་ངོ་བོ་དང་། བསྐྱེད་ཚུལ་གྱི་ཐབས་སོ། ། དང་པོ་ནི། དཔལ་དུས་ཀྱི་འཁོར་ལོ་ལས།
སྲིད་གསུམ་ཕྲ་རབ་གཟུགས་མིན་འདིར་ནི་རྣམ་པར་ཤེས་པ་ཙམ་སྟེ། རྣམ་པར་ཤེས་པའང་མ་ཡིན་པ་ཉིད། སངས་རྒྱས་གང་དུའང་གནས་པ་མ་ཡིན་ཞེས་པའི་ཚིག་འདི་སངས་རྒྱས་པ་རྣམས་སྟོན་པར་འགྱུར། གང་ཞིག་འགྱུར་མེད་དང་བྲལ་མི་རྣམས་ཀྱིས་ནི་སྟོང་པ་ཉིད་དེ་བཟུང་ནས་སྟོང་པར་བལྟ་བྱེད་ལ། ། དེས་ན་གཙོ་བོས་གང་ཞིག་འཕོ་མེད་ལྷན་སྐྱེས་ལུས་ཀྱི་བདེ་བ་དང་ནི་རྡོ་རྗེའི་ཐེག་པར་བསྟན། ། ཞེས་གསུངས་པ་ལྟར་ཡིན་ནོ། ། འོ་ན། དོན་གཅིག་ན་ཡང་མ་རྨོངས་དང་། ། ཞེས་དང་། རྟོགས་བྱ་ཆོས་ཀྱི་དབྱིངས་དེ་བཞིན་ཉིད་ལ་ཁྱད་པར་མེད་པར་བསྟན་པ་མ་ཡིན་ནམ་ཞེ་ན།
མཚན་ཉིད་ཐེག་པར་གཏན་ལ་ཕབ་པའི་ལྟ་བ་དེ་འདིར་སྤོང་བ་མ་ཡིན་ནོ། ། གཉིས་པ་བསྐྱེད་ཚུལ་གྱི་ཐབས་ལ། དཔེ་དང་གཏན་ཚིགས་ལ་སོགས་པས་ངེས་པ་དྲངས་ནས་བསྐྱེད་ཚུལ་དང་། ལུས་ལ་གནད་དུ་བསྣུན་པའི་སྒོ་ནས་བསྐྱེད་ཚུལ་གཉིས་ལས། དང་པོ་ནི། མཚན་ཉིད་ཐེག་པ་ལས་རྒྱས་པར་བསྟན་མོད། དེར་བཤད་པའི་ལྟ་བ་དེ་ཉིད་ཀྱང་ཇི་ལྟ་བ་བཞིན་དུ་རྒྱུད་ལ་བསྐྱེད་པ་ནི། ལུས་ལ་གནད་དུ་བསྣུན་པ་ལ་ངེས་པར་ལྟོས་དགོས་ཏེ། དེ་སྐད་དུ་ཡང་དྲི་མེད་འོད་ལས། ཇི་ལྟར་མེ་ནི་ཤིང་ལ་བརྟགས་ནས་ཀྱང་། །
དཔྱད་དང་དབྱེ་བའི་ཐབས་ཀྱིས་མི་མཐོང་སྟེ། ། རྩུབ་ཤིང་རྩུབ་སྟན་ལག་པས་རྩུབས་པ་ལས། ། དེ་ལ་གནས་པ་དག་ཀྱང་མཐོང་བར་འགྱུར། ། དེ་བཞིན་སེམས་ཀྱི་རང་བཞིན་འོད་གསལ་བ། ། བསྒོམ་པའི་ཐབས་རྣམས་དག་གིས་མི་མཐོང་སྟེ། ། དེ་ཉིད་དུ་འདི་རྐྱང་མ་དག་དང་ནི། ། རོ་མ་གཅིག་ཏུ་སྦྱོར་བས་ཐུན་མོང་འགྱུར། ། ཞེས་གསུངས་ཤིང་། དེ་ལ་ཡང་ལུས་ཀྱི་གནས་ལུགས་ལེགས་པར་རྟོགས་དགོས་པས། ལེའུ་དང་པོ་འདིར།
ལུས་རྩ་དང་། རྩ་ཡི་གེ་དང་། ཁམས་བདུད་རྩི་དང་། སྙིང་པོ་ཡེ་ཤེས་རླུང་རྣམས་རྒྱས་པར་བསྟན། ལྟ་བའི་ངོ་བོ་དང་། དེ་མངོན་དུ་བྱེད་པའི་ཐབས་ནི་མདོར་བསྡུས་པ་ལས་མ་བསྟན། ལུས་ཀྱི་གནས་ལུགས་ཀྱང་། འགྲོ་བ་འདི་དག་རང་བཞིན་གྱིས། ། གྲུབ་པའི་རང་བཞིན་གཉིས་མེད་པའོ། ། ཞེས་པ་ལྟར།
རྩ་ཡི་གེ་ཁམས་རླུང་རྣམས་ཇི་ལྟ་བ་བཞིན་དུ་རྟོགས་པ་ལ་ལུས་ཀྱི་གནས་ལུགས་རྟོགས་པའམ། ལུས་ཀྱི་དེ་ཁོ་ན་ཉིད་རྟོགས་པ་ཞེས་བཞེད། གཏན་ལ་དབབ་བྱ་བདེ་ཆེན་ལྷན་སྐྱེས་ཀྱི་ཡེ་ཤེས་ལ་ལྟ་བ་ཞེས་བྱ་ཞིང་། ལུས་ལ་གནད་དུ་བསྣུན་པའི་ཏིང་ངེ་འཛིན་གྱི་མྱོང་བ་མ་སྐྱེས་ཀྱི་བར་དུ། ཐོས་བསམ་གྱིས་གཏན་ལ་ཕབ་ནས་མོས་པ་བྱེད་པའི་ཆ་དེ་དག་ལ་རྟོགས་པའི་ལྟ་བ་ཞེས་བྱ། ལུས་ལ་གནད་དུ་བསྣུན་པའི་ཐབས་དངོས་ལ་ཞུགས་པའི་ཚེ། རྫོགས་པའི་རིམ་པ་དེ་ལས་སྐྱེས་པའི་ཉམས་མྱོང་སྐྱོན་མེད་ལ་ལྟ་བ་སྐྱོན་མེད་ཅེས་བྱ། སྤངས་ཐོབ་མཐར་ཕྱིན་ཏེ་ཇི་ལྟ་བ་བཞིན་དུ་མངོན་དུ་གྱུར་པ་ན་འབྲས་བུ་ཞེས་བྱ་སྟེ། གཏན་ལ་དབབ་བྱའི་ལྟ་བ་ནི། གནས་སྐབས་གསུམ་ཀར་དུ་ངོ་བོ་གཅིག་ཡིན་ལ།
རྟོགས་པའི་ལྟ་བ་སོགས་གསུམ་ངོ་བོ་གཅིག་པའི་དོན་ནི་གསུམ་ཀ་ཡང་ལྟ་བ་ཡིན་པ་ཙམ་དུ་གཅིག་པ་དང་། གཏན་ལ་དབབ་བྱའི་ལྟ་བའོ། ། ཞེས་ཤེས་པར་བྱས་ནས། དེ་ལ་ལུས་ལ་རྩ་སོགས་ཡོད་པར་མོས་པ་བྱེད་པ། དེ་ཁོ་ན་ཉིད་རྟོགས་པའི་ལྟ་བ་ཞེས་མ་གསུངས་ཀྱང་། ལུས་ཀྱི་དེ་ཁོ་ན་ཉིད་རྟོགས་པ་ལྟ་བ་མངོན་དུ་འགྱུར་བའི་རྒྱུ་ཐུན་མོང་མ་ཡིན་པ་ཡིན་པས། གཏན་ལ་འབེབས་པ་རྟོགས་པའི་ལྟ་བར་བཞག་པ་ཡིན་པའི་ཕྱིར་དང་། གཏན་ཚིགས་སོགས་ཀྱི་སྒོ་ནས་སྤྲོས་བྲལ་དུ་མོས་པ་བྱེད་པ་དང་། ལུས་གཏན་ལ་དབབ་པ་སོགས་ཀྱི་སྒོ་ནས་ཟུང་འཇུག་ཏུ་མོས་པ་བྱེད་པ་མི་མཚུངས་པས་འགལ་བ་མེད་པའི་ཕྱིར་དང་། ཞུ་བདེ་ལྷན་སྐྱེས་ཀྱི་ཡེ་ཤེས་ནི་རྟོགས་པའི་ལྟ་བ་མ་ཡིན་པའི་ཕྱིར་དང་།
རྟོགས་པའི་ལྟ་བ་རྫོགས་རིམ་དང་ངོ་བོ་ཁྱད་མེད་དུ་སྨྲས་པ་མེད་པའི་ཕྱིར་དང་། ལེའུ་དང་པོས་ལྟ་བ་བསྟན་ཞེས་པ། མཆོག་གི་དངོས་གྲུབ་ཀྱི་མངོན་པར་རྟོགས་པ་ལྔའི་དང་པོ་བསྟན་ཞེས་པ་ཡིན་པས། དེ་ནི་རྟོགས་པའི་ལྟ་བ་ཡིན་པའི་ཕྱིར་དང་། དེའི་ཕྱིར་ཉམས་མྱོང་དང་ཏིང་ངེ་འཛིན་དང་། རྟོགས་པའི་ལྟ་བའི་ཁྱད་པར་མ་ཕྱེད་པར་ཟད་པའི་ཕྱིར་དང་། ལེའུ་དེར་མངོན་དུ་བྱེད་པའི་ཐབས་ཀྱང་གསུང་མོད། རྒྱས་པར་བསྟན་པ་དང་། མ་བསྟན་པའི་དབང་དུ་བྱས་པ་ཡིན་པའི་ཕྱིར་དང་། བརྗོད་བྱ་གཙོ་བོ་སྐྱེ་བའི་རིམ་པ་ཡིན་གྱི།
ཕྲ་བའི་ཆ་འགའ་ཞིག་མ་ངེས་པའི་ཕྱིར་དང་། དེའི་ཕྱིར་རྫོགས་རིམ་སྐྱེས་ནས་བསྐྱེད་ལ་འཇུག་དགོས་པའི་རྒྱུ་མཚན་མེད་པའི་ཕྱིར་དང་། ཁོ་བོ་ཅག་གིས་རིམ་གཉིས་ཀྱི་གོ་རིམ་སྨྲས་པ་དེ་དག་ནི། བཤད་ཚུལ་འདི་དག་དང་ཤིན་ཏུ་མཐུན་པ་ཡིན་པའི་ཕྱིར་དང་། རྒྱུ་འབྲས་ངོ་བོ་ཁྱད་མེད་དུ་ཁས་ལེན་པ་ཞེས་པའང་རང་གིས་མ་རྟོགས་པའི་སྨྲ་བ་ཙམ་དུ་ཟད་པའི་ཕྱིར་རོ།། །། འཁོར་ལོ་ས་དང་ཆུ་ནི་སྔོན། ། ཞེས་སོགས་སུ། རྡོ་རྗེ་མཁའ་འགྲོ་མ་རྣམས་ཀྱི་གསང་མཛོད་ལས། ཁ་ཅིག་ན་རེ། སྤྱིར་ལུགས་དེ་གཉིས་ཀ་ལ་ཡང་མི་རིགས་པ་མེད་མོད་ཀྱི།
ལུགས་འབྱུང་གི་རིམ་པ་དེས་ཕྱི་སྣོད་སྦྱོང་བས། སྦྱང་གཞི་རགས་པའི་ཕྱིར་ཅུང་ཟད་ཟབ་ལ། ལུགས་བཟློག་གིས་ནང་ལུས་ཙམ་སྦྱོང་བས། སྦྱང་གཞི་དེ་ལས་ཕྲ་བའི་ཕྱིར་ཅུང་མི་ཟབ་པ་ཞེས་སྨྲ་བ་ནི། ཆེས་མ་ངེས་པའི་རིགས་པ་ལྟར་སྣང་ཡིན་ཏེ། འོ་ན་ལུས་དཀྱིལ་བསྒོམ་པ་ལས་ཕྱིའི་དཀྱིལ་འཁོར་བསྒོམ་པ་ཅུང་ཟད་ཟབ་པར་ཐལ་བ་ལས། ཕྱིའི་སྣོད་སྦྱོང་བ་དང་། ལུས་སྦྱོང་བའི་ཕྲ་རགས་ཀྱི་ཁྱད་པར་དེ་ལའང་ཡོད་པའི་ཕྱིར། ཞེས་བརྗོད་ན། རང་གི་གྲུབ་པའི་མཐའ་ལས།
འཁོར་གསུམ་ཀ་ཁས་ལེན་མི་དགོས་པ་སོམས་ཤིག སྦྱང་གཞི་མངལ་གྱི་དངོས་གཞི་སྦྱོང་བ་དང་། སྔོན་འགྲོ་སྦྱོང་བའི་ཁྱད་པར་ཡོད་པའི་རྒྱུ་མཚན་གྱིས་ཟབ་མི་ཟབ་ཡོད་པར་སྨྲ་བ་དང་། སྒྲུབ་བྱེད་བསྒྲུབ་བྱ་དང་མཚུངས་ཏེ། རྒྱུ་མཚན་དེ་ཉིད་ལུང་དང་རིགས་པ་གང་གིས་བསྒྲུབས་པ་སོམས་ཤིག ཅེས་འཆད་དོ། ། དེ་ནི་རིགས་པ་མ་ཡིན་ཏེ། ས་ནས་བསྒོམ་པ་བྱང་ཆུབ་སེམས་ཀྱི་དཀྱིལ་འཁོར་དང་། འཁོར་ལོ་བཞིའི་གོ་རིམ་ལ་དགོངས། རླུང་ནས་བསྒོམ་པ་ཕྱི་རོལ་ལ་འབྱུང་བ་ཆགས་པའི་རིམ་པ་དང་།
ལུས་ཀྱི་དཀྱིལ་འཁོར་ལ་དགོངས། ཞེས་གསུངས་པས། རྗེས་སུ་བརྗོད་པ་ཡང་མ་ཤེས་པར་ཟད་པའི་ཕྱིར་དང་། མངལ་གྱི་དངོས་གཞི་དང་སྔོན་འགྲོ་སྦྱོང་བའི་རྒྱུ་མཚན་གྱིས་ཟབ་པ་དང་མི་ཟབ་པར་བཞེད་པ་ནི། ཁོ་བོས་ལེགས་པར་མངོན་པར་རྟོགས་པའི་རྩོད་སྤོང་དུ་བཤད་ཟིན་པའི་ཕྱིར་རོ།། །། འཕར་མ་གཉིས་དག་སྐྱོན་མེད་པ། ། ཞེས་པ་ལ། རྡོ་རྗེ་མཁའ་འགྲོ་མ་རྣམས་ཀྱི་གསང་མཛོད་ལས། འཕར་མ་གཉིས་པོ་དེ་ཉིད་གང་ཞེ་ན། ཟེའུ་འབྲུ་མཚོན་པའི་དཀྱིལ་འཁོར་གྱི་ནང་གི་པདྨ་འདབ་བརྒྱད་པ་མཐའ་རྡོ་རྗེའི་ཕྲེང་བས་བསྐོར་བ།
ལས་ནི་འཕར་མ་ནང་མ་གཅིག་ཏུ་འགྱུར་ཏེ། ཕྱིའི་ཆོས་འབྱུང་གྲུ་གསུམ་གྱིས་ནི་མཚོན་པ་དེའི་ནང་དུ་ཆུད་པའི་གཞལ་ཡས་ཁང་གི་ནང་གི་གཽ་རཱི་ལ་སོགས་པ་བརྒྱད་ཀྱི་གནས་གྲུ་བཞི་པ་ནི་འཕར་མ་ཕྱི་མར་བརྗོད་དོ། ། གྲུབ་ཆེན་གཉིས། ཤཱནྟི་པ། མི་ཐུབ་ཟླ་བ་མན་སྙེ་སོགས་ཐམས་ཅད་འཕར་མ་གཉིས་ཀྱི་འཆད་ཚུལ་འདི་ལྟར་མཐུན་ཞིང་། ནང་དུ་པདྨ་འདབ་མ་བརྒྱད་པ་ཉིས་རིམ་བྱེད་པར་བཤད་པའི་ཚད་ལྡན་གྱི་གཞུང་གཅིག་ཀྱང་མེད་ལ། ས་སྐྱ་པའི་རྗེ་བཙུན་གོང་མ་དག་གི་བཞེད་པ་ཡང་མ་ཡིན་ཏེ། དེ་དག་གིས་གསལ་བར་མཛད་པའི་གཞུང་ལུགས་དག་ལས་ཆེས་གསལ་བར་ཤེས་ཤིང་། རྗེས་འབྲང་གིས་དེ་ལྟར་བྱེད་པ་ནི་རང་གི་ལུགས་ལས་ཀྱང་བརྒལ་བ་ཡིན་ནོ། ། འཕར་མ་ནང་མའི་པདྨའི་མཐའ་སྐོར་རྡོ་རྗེ་ཕྲེང་བས་འཕར་མ་གཉིས་ཀྱིས་མཚམས་ཡོངས་སུ་བཅད་པ་ནི།
མན་སྙེ་ལས་གསུངས་ཏེ། ཇི་སྐད་དུ། རིམ་པ་གཉིས་ནི། རྡོ་རྗེ་ཕྲེང་བས་ཡོངས་སུ་བཅད་པའི་རིམ་པ་གཉིས་དང་ལྡན་པའི་ཕྱིར་རོ། ། ཞེས་འཆད་དོ། ། དེ་ཡང་མ་ཡིན་ཏེ། རང་ཉིད་ཀྱིས་འཕར་མ་གཅིག་པ་འཆད་པའི་ཚེ། འཕར་མ་གཅིག་པ་ནི་པདྨའི་ཕྱིའི་ཟླུམ་ཐིག་ཕྱི་མ་དང་། རྩ་ཐིག་གི་བར་ན་ལྷ་སྣམ་མེད་པ་ཡིན་ལ། ཞེས་བཤད་པ།
དེ་ལ་ཡང་འཕར་མ་གཉིས་པའི་ཐ་སྙད་དེ་འཇུག་པ་དང་ཁྱད་པར་མེད་པར་འགྱུར་བའི་ཕྱིར་དང་། ནང་གི་པདྨ་ལ་རྡོ་རྗེ་རྭ་བས་བཅད་མ་བཅད་ཀྱིས་འབྱེད་ན། དེ་ཉིད་སྨྲོས་པར་རིགས་ཀྱི། ལྷ་སྣམ་མེད་པ་ཞེས་པ་དོན་མེད་པའི་ཕྱིར་དང་། ལྷ་སྣམ་ཡོད་མེད་ཀྱིས་འབྱེད་ན། འདིར་བཤད་པ་འདི་དག་དོན་མེད་པའི་ཕྱིར་དང་། རྗེ་ས་སྐྱ་པ་ལ་ལུགས་དུ་མ་ཡོད་པ་ལས། འདབ་བརྒྱད་ཉིས་རིམ་ལ་འཕར་མ་གཉིས་པར་བྱེད་པ། ཞལ་ནས་སྙན་དུ་བརྒྱུད་དེ་ཡོད་པ། འཕགས་པ་རིན་པོ་ཆེས་གསལ་བར་མཛད་པ་ཡིན་པའི་ཕྱིར།
དེའང་རྒྱུད་ཉིད་ཀྱི་དགོངས་པ་སྟེ། ཡབ་ཀྱི་སྐབས་སུ། འཕར་མ་གཅིག་དང་སྒོ་བཞི་པ། ། ཞེས་པ་དང་། དེའི་དབུས་པདྨ་འདབ་མ་ནི། ། བརྒྱད་པ་ཟེ་བར་བཅས་པ་བྲི། ། སྙིང་པོར་བསྐྱེད་པའི་ཐོད་པ་ནི། ། མདོག་དཀར་ཆ་ནི་གསུམ་པ་བྲི། ། ཞེས་དང་། ཡུམ་གྱི་སྐབས་སུ།
འཕར་མ་གཉིས་བཟང་རྣམས་བྲིས་ནས། ། མྱུར་དུ་དཀར་མོ་ལ་སོགས་བྲི། ། ཤར་དུ་གྲི་གུག་རྣམ་པར་བྲི། ། ལྷོ་དང་ནུབ་ཏུ་དེ་བཞིན་ནོ། ། ཞེས་འཕར་མ་གཅིག་ལ་འདབ་བརྒྱད་གཅིག་དང་དེ་ལ་མཚན་མ་དགོད་པར་གསུངས་ནས། འཕར་མ་གཉིས་པ་ལ་འདབ་བརྒྱད་དངོས་སུ་མ་གསུངས་ཀྱང་། དེ་མ་ཐག་དེ་ལ་ཕྱག་མཚན་དགོད་པར་གསུངས་པས་འདབ་བརྒྱད་ཉིས་རིམ་ཡོད་པར་གྲུབ་ཅིང་། ཡབ་ལ་འདབ་མ་ལ་ལྷ་དགོད་པའི་ཕྱོགས་ཀྱང་ཤུགས་ཀྱིས་བསྟན་པ་ཡིན་ནོ། ། མན་ངག་སྙེ་མ་ལས་ཀྱང་འདབ་བརྒྱད་ཉིས་བརྩེགས་ལ་འཕར་མ་གཉིས་སུ་གསུངས་ཏེ། ཇི་སྐད་དུ།
རིམ་པ་གཉིས་ཏེ། རྡོ་རྗེའི་ཕྲེང་བས་ཡོངས་སུ་བཅད་པའི་འཕར་མ་གཉིས་དང་ལྡན་པ་ཉིད་ཀྱིས་ཕྱིར་རོ། ། དག་པ་ནི་ཤིན་ཏུ་དང་བ་ཉིད་ཀྱིས་ཕྱིར་རོ། ། ཉེས་པ་མེད་པ་ནི་སྐྱོན་མེད་པ་ཉིད་ཀྱིས་ཕྱིར་རོ། ། ཟེའུ་འབྲུ་ཡིས་ནི་གཅིག་ཏུ་འགྱུར། ། ཞེས་པའི་ཟེའུ་འབྲུས་ཉེ་བར་མཚོན་པ། པདྨ་འདབ་མ་བརྒྱད་པ་ནི་ནང་གི་འཕར་མའོ། ། སྐུ་གསུམ་འཛིན་པའི་རྡོ་རྗེ་ཅན། ། ཞེས་པ། སྐུ་གསུམ་གྱི་བདག་ཉིད་ཅན་རྡོ་རྗེ་འཛིན་པ་ཟུར་གསུམ་པའི་ཆོས་འབྱུང་གི་གཟུགས་ཅན།
ཆོས་འབྱུང་ལ་གནས་པའི་ཁང་པ་བརྩེགས་པའི་ནང་དུ། དབུས་ཀྱི་པདྨ་ལས་ཕྱི་རོལ་གཉིས་པ་ནི་ཕྱིའི་འཕར་མའོ། ། ཞེས་གསུངས་སོ། ། དེའི་སྟེང་དུ་ཟླ་བ་ཡིན། ། ཞེས་སོགས་ལ། རྡོ་རྗེ་མཁའ་འགྲོ་མ་རྣམས་ཀྱི་གསང་མཛོད་ལས། བོད་ཀྱི་བླ་མ་སྔ་མ་ཁ་ཅིག་ན་རེ། དེའི་སྟེང་དུ་ཟླ་བ་ཡིན། ། ཞེས་པ་ནས། རྣམ་པ་ལྔ་པོ་བསྒོམ་པ་ཉིད། །
ཅེས་པའི་བར་གྱིས་ཨཱ་ལི་ལས་ཟླ་བ་དང་། ཀཱ་ལི་ལས་ཉི་མ་བསྒོམ་པའི་བདག་མེད་མའི་མངོན་བྱང་ལྔ་བསྐྱེད་བསྟན་ལ། ཟླ་བ་དང་ཉི་མ་བསྒོམ་པ་དེ་ནི་མངོན་བྱང་མི་མཉམ་སྦྱོར་ཞེས་བྱ་ཞིང་དེའི་ཚེ་ཕྱག་མཚན་ལའང་ས་བོན་གྱིས་མཚན་པ་བྱེད་དོ། ། ཨཱ་ལི་ཀཱ་ལི་མཉམ་སྦྱོར་བ། ། ཞེས་པ་ནས། ཟླ་བ་ཆུ་ཤེལ་ནོར་བུའི་འོད། ། ཅེས་པའི་བར་གྱིས་ཡབ་ཀྱི་མངོན་བྱང་ལྔ་བསྐྱེད་ཀྱི་ཁྱད་པར་སྟོན་ལ། དེ་ཡང་སྔ་མ་དང་གཉིས་ཀྱིས་མི་འདྲ་བའི་ཁྱད་པར་ནི། འདིར་ཨཱ་ལི་ལས་ཟླ་བའི་དཀྱིལ་འཁོར་གྲུ་གསུམ་ཨཱ་ལིས་མཚན་པ་བསྐྱེད་པ་ཡིན་ཏེ། ཁ་སྦྱོར་ལས།
གྲུ་གསུམ་རྒྱ་ཆེའི་རང་བཞིན་ཅན། ། སངས་རྒྱས་ཀུན་གྱི་ཡོན་ཏན་གནས། ། འདི་ཡང་ཨ་སོགས་གཟུགས་ཀྱིས་ནི། ། སངས་རྒྱས་ཡོན་ཏན་འཇུག་པར་འགྱུར། ། ཤེལ་དང་ཟླ་བ་ལྟ་བུ་ནི། ། དེ་ཡི་སྟེང་དུ་འཇུག་པར་འགྱུར། ། ཞེས་དང་། དེ་ལས་ཟླ་བའི་དཀྱིལ་འཁོར་ནི། ། གྲུ་གསུམ་ཉིད་དུ་བསྒོམ་པར་བྱ། ། ཞེས་གསུངས་པའི་ཕྱིར་རོ། །
དེ་བཞིན་དུ་ཀཱ་ལི་ལས་ཀྱང་ཟླ་བ་གྲུ་གསུམ་ཀཱ་ལིས་མཚན་པར་བསྐྱེད་པར་བྱ་སྟེ། ཁ་སྦྱོར་ལས། ཟླ་བའི་སྟེང་དུ་ཡང་ཟླ་བ། ། བྱང་ཆུབ་ཟླ་བ་གཉིས་པ་ཅན། ། སངས་རྒྱས་སྟོན་ཀ་སོགས་ཀྱིས་སྐར་ཟླ་འདི་ཡང་འཇུག་པར་འགྱུར། ཞེས་གསུངས་པའི་ཕྱིར་རོ། ། དེ་ལྟར་ཟླ་བ་དང་ཟླ་བ་བརྩེགས་པ་ནི། མངོན་བྱང་མཉམ་སྦྱོར་ཞེས་བྱའོ། ། དེ་ནས་རྒྱུད་ཀྱིས་ཚིག་དོན་འཆད་པ་ནི། ཨཱ་ལི་ཀཱ་ལི་མཉམ་སྦྱོར་བ། །
ཞེས་པའི་དོན་དེ་ལྟར་ཡིན་ལ། དེ་ཉིད་རྡོ་རྗེ་སེམས་དཔའ་ཉིད་ཀྱི་གདན་ཏེ་བསྐྱེད་པའི་གཞི་ཡིན་ནོ། ། དེའི་སྟེང་དུ། ཡི་གེ་ལས་བྱུང་གོང་བུ་ལ། ། ཞེས་པ་ས་བོན་ལས་བྱུང་བའི་ཕྱག་མཚན་ཡིན་ཞིང་། ཧཱུྃ་ཕཊ་རྣམ་པ་བདོད་མི་བྱ། ། ཞེས་པ་ནི། ཕྱག་མཚན་རྡོ་རྗེ་རྩེ་ལྔ་པ་དཀར་པོ་ས་བོན་གྱིས་མཚན་པ་མི་བྱེད་པའི་དོན་ནི། སེམས་དཔའི་གཟུགས་ལས་བྱུང་བ་ཡི། ། དཀྱིལ་འཁོར་བདག་པོར་རྣམ་པར་བསྒོམ། །
ཞེས་པ་ནི། ཕྱག་མཚན་དེ་ལས་རྡོ་རྗེ་སྤྲོ་བསྡུ་ཡོངས་སུ་གྱུར་པ་ལས་རྒྱུ་རྡོ་རྗེ་འཛིན་པའི་སྐུ་རྫོགས་པ་སྟེ། དེ་ཡང་། ཕྱག་མཚན་ཞལ་སོགས་གོང་མ་བཞིན། ། ཟླ་བ་ཆུ་ཤེལ་ནོར་བུའི་འོད། ། ཅེས་པས་སྐུ་མདོག་དཀར་པོ་ཞལ་བརྒྱད་ཕྱག་བཅུ་དྲུག་པ་བསྒོམ་པར་བསྟན་པ་ཡིན་ཏེ། ཁ་སྦྱོར་ལས། རྡོ་རྗེ་ཡོངས་གྱུར་དེ་མ་ཐག ། རྣམ་པ་ཀུན་གྱི་མཆོག་ལྡན་པ། ། ཟླ་བའི་ཁ་དོག་མཉམ་འོད་ཀྱི། །
རྡོ་རྗེ་སེམས་དཔའ་བསམ་པར་བྱ། ། ཞེས་གསུངས་པའི་ཕྱིར་རོ། ། གོང་མ་བཞིན་ཞེས་པ་ཡང་སྔར་ཆར་དབབ་ཀྱི་སྐབས་ཀྱི་ཧེ་རུ་ཀ་ཕྱག་བཅུ་དྲུག་པར་བཤད་པ་བཞིན་ཞེས་འདོད་དོ། ། དེ་ལྟར་བསྒོམ་པའི་དགོས་པ་ཡང་ཟླ་བ་ཉིས་བརྩེགས་ཀྱིས་གསང་དབང་མཚོན་ཞིང་། གསང་དབང་གི་ཚེ་བླ་མ་ཡབ་ཡུམ་གྱི་བྱང་སེམས་དཀར་པོ་མཚོན་པས་གཉིས་ཀ་ཟླ་བ་དང་། དེའི་ཚེ་སློབ་མ་ལ་རྣམ་རྟོག་གི་གྲྭ་ཟུར་དང་བཅས་པས་ཟུར་གསུམ་པའོ། ། བདག་མེད་མའི་མངོན་བྱང་གིས་ཤེས་རབ་ཡེ་ཤེས་ཀྱི་དབང་མཚོན་ཞིང་། དེའི་སློབ་མ་ཡབ་ཡུམ་གྱིས་ཁམས་དཀར་དམར་མཚོན་པས་ཟླུམ་པོའོ་ཞེས་འཆད་ཅིང་། དེ་ལྟར་བྱས་ན་ཕྱི་མའི་ལྔ་པ་ལས། བདག་གི་དཀྱིལ་འཁོར་ཁྱེད་གསུང་ན། །
ཁྱེད་ཀྱི་དཀྱིལ་འཁོར་ཇི་ལྟར་ལགས། ། ཞེས་ཞུས་པའི་ལན་དུ། ཚོགས་གཉིས་གསོག་པ་དང་སྲུང་འཁོར་ལེའུ་གསུམ་པར་གསུངས་པ་དང་། འབྱུང་བཞི་སོགས་བསྐྱེད་པ་མངོན་བྱང་ལྔ་དང་བཅས་པ་འདིར་གསུང་པ་ལ་དགོངས་ནས་མ་བཤད་པར། གཙོ་བོ་བསྐྱེད་པ་མན་ཆད་གསུང་པ་ཡང་ལེགས་པར་འབྲེལ་བར་འགྱུར་བ་ཡིན་ནོ། ། ཞེས་ཟེར་ལ། ཤཱནྟི་པས་གཞུང་འདི་རྣམས་ཡུམ་གྱི་མངོན་བྱང་ལྔ་བསྐྱེད་ལ་སྦྱར་ནས། དཀྱིལ་འཁོར་བདག་པོ་ཞེས་བྱ་བ་ནི། དཀྱིལ་འཁོར་གྱི་གཙོ་བོ་བདག་མེད་མ་ཞེས་བྱ་བའི་དོན་ཏོ། ། ཞེས་གསུངས་པ་དང་།
ཟླ་བ་ཆུ་ཤེལ་ནོར་བུའི་འོད། ། ཅེས་པ་ཟླ་གདན་དུ་བཤད་པ་རྣམས་འགོག་པ་ན། ཉི་མ་དང་ཟླ་བ་ཁ་སྦྱོར་ནི། མི་མཚུངས་པ་སྦྱོར་བ་ཡིན་པས་མཉམ་སྦྱོར་ཡིན་པ་འགལ་ལ། བདག་གོ་ཞེས་པ་མོར་འགྱུར་ན། ཧ་ཅང་ཐལ་ཞིང་། འདི་དག་ནི་ཁྲོ་མོ་ཡིན་པས་ཉི་གདན་བྱེད་པར་རིགས་ཀྱི། ཟླ་གདན་བྱེད་པར་མི་རིགས་པའི་ཕྱིར་རོ། ། ཞེས་ཟེར་ཞིང་། རང་གི་གཞུང་འོག་མ་ཡབ་ལ་སྦྱར་བ།
གུར་ལས། རྡོ་རྗེ་སེམས་དཔའ་ལས་བྱུང་བའི། ། རིག་མའི་སྐྱེས་བུ་བསྒོམ་པར་བྱ། ། ཞེས་པའི་འགལ་བ་སྤོང་བ་ན། རིག་མའི་སྐྱེས་བུ་ཞེས་པ་ཉིད་ཀྱང་ཡབ་ཡིན་ལ་ཞེས་ཟེར་རོ། ། འདི་དག་ནི་སྨྲ་བ་ཡང་དག་པར་མ་ཡིན་ཏེ། ཉེས་པ་མི་ཟད་པ་དུ་མའི་གནས་སུ་གྲུབ་པའི་ཕྱིར་རོ། ། དེ་ཡང་འདི་ལྟར་མི་མཉམ་སྦྱོར་ཞེས་པའི་ཐ་སྙད་དང་དོན་གང་ཡང་རྒྱུད་དང་ཚད་ལྡན་གྱི་གཞུང་གང་ནས་ཀྱང་ཟུར་ཙམ་ཡང་མ་བཤད་ཅིང་། ཟླ་ཉི་མི་མཚུངས་པར་མཉམ་སྦྱོར་དུ་འགལ་ན། སྒྲུབ་པ་པོ་ཕྱག་རྒྱ་དང་མཉམ་པར་སྦྱོར་བ་དང་།
ལྷ་ཡབ་ཡུམ་མཉམ་པར་སྦྱོར་བ་ཐམས་ཅད་ཀྱང་འགལ་བར་འགྱུར་ཏེ། དེ་དག་ཕན་ཚུན་མི་མཚུངས་པའི་ཕྱིར་རོ། ། སཾ་བུ་ཊི་ལས། ཟླ་བ་ཉིས་བརྩེགས་གསུང་པའི་ལུང་དེ་དག་ནི་བདེ་མཆོག་རྡོར་སེམས་ཀྱི་མངོན་བྱང་ལྔ་སྟོན་པའི་ལུང་ཡིན་པས། དེས་སྐབས་འདིར། ཨཱ་ལི་ཀཱ་ལི་མཉམ་སྦྱོར་བ། ། ཞེས་པའི་དོན་ཟླ་བ་ཉིས་བརྩེགས་ལ་སྦྱོར་དགོས་པར་མི་འགྲུབ་ལ། ཕྱག་མཚན་རྡོ་རྗེ་རྩེ་ལྔ་པ་དཀར་པོ་ལ་ཧཱུྃ་གིས་མཚན་པ་མི་ཕྱེད་པ་ཙམ་ཞིག ཧཱུྃ་ཕཊ་རྣམ་པ་བདོད་མི་བྱ། ། ཞེས་པའི་དོན་དུ་སྨྲས་པས་ནི།
ཕཊ་བདོད་མི་བྱ་ཅེས་པ་ལ་ཁོ་བོ་ཅག་གིས་སྔོན་ཆད་ལན་གཅིག་ཀྱང་མ་བལྟས་སོ། ། ཞེས་གསལ་བར་བྱས་ཤིང་། ཡབ་ཀྱི་མངོན་བྱང་གི་སྐབས་སུ་ཕྱག་མཚན་ལ་ས་བོན་གྱིས་མཚན་པ་བྱར་མི་རུང་ཞིང་། ཡུམ་གྱི་སྐབས་སུ་བྱེད་པའི་ཁྱད་ལ། རྡོ་རྗེ་འཆང་གིས་དགོས་པའི་ཁྱད་པར་ཇི་ལྟ་བུ་ཞིག་གཟིགས་པ་ཡང་སྨྲ་དགོས་སོ། ། ཕྱག་མཚན་ཞལ་སོགས་གོང་མ་བཞིན། ། ཞེས་པ་སྔར་ཆར་འབེབས་ཀྱི་ཧེ་རུ་ཀ་དང་སྦྱར་བས་ནི། རང་གི་ངང་ཚུལ་ཆེས་གསལ་བར་བྱས་ཏེ། སྔར་ཆར་འབེབས་ཀྱི་ཧེ་རུ་ཀའི་སྐབས་སུ། ཕྱག་མཚན་གཅིག་ཀྱང་མ་བཤད་པའི་ཕྱིར་རོ། །
ཁ་སྦྱོར་ལས། རྡོ་རྗེ་ཡོངས་གྱུར་དེ་མ་ཐག ། རྣམ་པ་ཀུན་གྱི་མཆོག་ལྡན་པ། ། ཟླ་བའི་ཁ་དོག་མཉམ་འོད་ཀྱིས། ། རྡོ་རྗེ་སེམས་དཔའ་བསམ་པར་བྱ། ། ཞེས་གསུང་པའི་ལུང་གིས་འདིར། ཟླ་བ་ཆུ་ཤེལ་ནོར་བུའི་འོད། ། ཅེས་པས་ཀྱཻ་རྡོ་རྗེ་ཕྱག་བཅུ་དྲུག་པ་དཀར་པོ་བསྐྱེད་པར་བསྟན་པར་བསྒྲུབ་པ་ནི། དེ་ལས་འབྲེལ་མེད་ཆེ་བ་ཅི་ཞིག་ཡོད། ཁ་སྦྱོར་གྱི་ལུང་དེ་ནི།
རྡོ་རྗེ་ཡོངས་སུ་གྱུར་པ་ལས་བདེ་མཆོག་རྡོ་རྗེ་སེམས་དཔའ་ཞལ་གསུམ་ཕྱག་དྲུག་པ་བསྐྱེད་པར་སྟོན་པའི་ལུང་ཡིན་པའི་ཕྱིར་རོ། ། ཚོགས་གཉིས་གསོག་པ་དང་། སྲུང་འཁོར་ལེའུ་གསུམ་པར་གསུང་པ་ལ་བསྙེགས་པས་ཆོག་པའི་ཕྱིར་དང་། ཕྱི་མའི་ལེའུ་ལྔ་པར་ཡབ་ཀྱི་དཀྱིལ་འཁོར་སྟོན་པའི་སྐབས་སུ་དེ་དག་བཤད་མི་དགོས་ན། ཡབ་ཀྱི་མངོན་བྱང་ལྔ་ཡང་སྔར་ལེའུ་གསུམ་པར་མངོན་བྱང་ལྔ་ཀ་བཤད་པ་ལ་སྙེགས་པས་ཆོག་པའི་ཕྱིར། སླར་ཡང་འདིར་ཡབ་ཀྱི་མངོན་བྱང་ལྔ་བཤད་ཅི་ཞིག་དགོས་ཞེས་པའི་མགོ་མཚུངས་སུ་ཞིག་གིས་བཟློག་པར་ནུས། ཤཱནྟི་པས་བདག་པོ་ཞེས་པ་ལ་བདག་མེད་མའི་འབྲུ་སྣོན་བྱས་པ་ལ། ཧ་ཅང་ཐལ་བའི་སྐྱོན་བརྗོད་ནས། སླར་ཡང་རང་ཉིད་ཀྱི་རིག་མའི་སྐྱེས་བུ་ཞེས་པ་ཡབ་ལ་ཟེར་བའི་འབྲུ་སྣོན་བྱེད་པ་རང་གི་ཚིག་ལ་ཅོ་འདྲི་བར་བྱེད་པ་ཡིན་ནོ། ། ཁྲོ་མོ་ཡིན་པས་ཟླ་གདན་མི་རིགས་དགོངས་ན།
གཤིན་རྗེ་གཤེད་ལ་སོགས་པའི་དཀྱིལ་འཁོར་དུ་མར་ཙར་ཙི་ཀ་ལ་སོགས་པའི་ཁྲོ་མོ་ཤིན་ཏུ་དྲག་མོ་དུ་མ་ལ་ཟླ་གདན་བཤད་པ་ཐམས་ཅད་ཀྱིས་མ་ངེས་སོ། ། གཞན་ཡང་བརྗོད་པར་བྱ་བ་མང་མོད་ཀྱི། རེ་ཞིག་བཞག་གོ ། ཞེས་འཆད་དོ། ། དེ་དག་ནི་ཤིན་ཏུ་མི་རིགས་ཏེ། མངོན་པར་རྟོགས་པའི་རྩོད་སྤོང་དུ་རྒྱས་པར་བཀག་ཟིན་པའི་ཕྱིར་རོ།། །། ཕྱི་ནང་བདུད་ལས་རྒྱལ་བས་མནན། ། ཞེས་པར། རྡོ་རྗེ་མཁའ་འགྲོ་མ་རྣམས་ཀྱི་གསང་མཛོད་ལས། ཟླ་བའི་ཕྱི་ནས་ཟླ་བའི་འོག་ཏུ་བདུད་ལས་རྒྱལ་བ་ཉི་མིང་ཅན་ཉི་མས་གདན་གནན་པའོ། །
ཉི་མ་འོག་ཏུ་བྱེད་པ་ནི་མངལ་སྒོར་ཕའི་ཁུ་བ་ལྟུང་བ་ན་ཡང་ཁུ་བ་སྟེང་དང་མའི་རྡུལ་ཤས་ཆེར་འོག་ཏུ་གནས་ལ། རྫོགས་རིམ་གྱི་ཚེ་ཡང་གཏུམ་མོ་འོག་ནས་འབར་བ་ལས་ཁམས་དཀར་པོ་སྟེང་ནས་འཇུ་བར་སྦྱང་གཞི་དང་ལམ་གཉིས་ཀའི་གནད་ཡོད་དོ། ། ཞེས་འཆད་དོ། ། དེ་ནི་རིགས་པ་མ་ཡིན་ཏེ། སློབ་དཔོན་བྷ་ཝ་བྷ་ཏྲས། གདན་གྱི་སྟེང་དུ་ཟླ་བ་ཡིན། དེའི་སྟེང་དུ་ཨ་ལ་སོགས་པ་དང་། ཀ་ལ་སོགས་པའི་ཡི་གེའོ། ། དེ་ཉིད་ལས་ས་བོན་ལས་བསྐྱེད་པའི་མཚན་མ་ལ་གནས་པ། ས་བོན་དེའི་སྟེང་དུ་བདུད་ལས་རྒྱལ་བའོ། །
ཞེས་སྦྱར་རོ། ། ཞེས་དང་། པདྨ་མྱུ་གུའི་འགྲེལ་པར། གདན་དེའི་སྟེང་དུ་ཟླ་བར་འགྱུར། ། ཞེས་བྱ་བ་ནི། ཨ་ལ་སོགས་པ་ཞུ་བ་ལས་ཟླ་བ་བསམ་པར་བྱའོ། ། དེ་ནས་མ་ལུས་ཉི་མ་མནན། ། ཞེས་བྱ་བ་ནི། ཀ་ལ་སོགས་པ་ཞུ་བ་ལས་ཉི་མའི་དཀྱིལ་འཁོར་བསམ་པར་བྱའོ། ། ས་བོན་དེའི་སྟེང་དུ་ཞེས་བྱ་བ་ནི།
ཨོཾ་དང་། ཧཱུྃ་ངོ་། ། ཞེས་དང་། ཁ་སྦྱོར་དྲི་མེད་ལས་དེའི་སྟེང་དུ་ཟླ་བ་ཡིན། གདན་ཆོས་ཀྱི་དབྱིངས་ཀྱི་བདག་ཉིད་རོ་བཅོ་ལྔ་པོ་དེའི་སྟེང་དུ་ཟླ་བ་ཡིན་ནོ། ། ཞེས་ཟླ་བའི་སྟེང་དུ་ས་བོན་ཏེ། ཞེས་པ་ས་བོན་ནི། ལྷ་གང་ཞིག་བསྒོམ་པར་བྱ་བ་དེའི་ས་བོན་ཁོ་ནའོ། ། ཕྱི་ནས་བདུད་ལས་རྒྱལ་བས་མནན། ། གཉིས་འདུས་པ་ལས་བདེ་ཆེན་ནོ། །
ཞེས་པ་ཕྱི་ནས་བར་མ་ཆད་པར། དེའི་སྟེང་དུ་བདུད་ལས་རྒྱལ་བ་སྟེ། མནན་ཞེས་པ་ས་བོན་ཏེ་ཉི་མས་མནན་པའོ། ། ཞེས་དང་། ཀུ་མུ་ཏི་ལས། ཕྱི་ནས་ཞེས་པ་ནི་ས་བོན་གྱི་མཐར་རོ། ། བདུད་ལས་རྒྱལ་བས་མནན་ཞེས་པ་ནི་བཀབ་པའོ། ། ཞེས་གསུངས་པ་རྣམས་དང་དངོས་སུ་འགལ་བའི་ཕྱིར་རོ།། །། དཀར་མོ་ལ་སོགས་རབ་ཏུ་གྲགས། ། ཞེས་པར།
བསྟན་བཅོས་དེ་ཉིད་འདུས་པ་ལས། རྡོ་རྗེ་མ་ཞེས་སོགས་མི་བརྗོད་པར་དཀར་མོ་ལ་སོགས་གསུང་པ་ནི། དེ་དག་རིམ་གྱིས་མི་བསྐྱེད་ཀྱི་ཅིག་ཅར་བསྐྱེད་པར་བསྟན་པར་བྱ་བའི་ཕྱིར་རོ། ། འོ་ན་གཙོ་བོ་ཡབ་ཡུམ་མི་སྨྲོས་པར་དཀར་མོ་ལ་སོགས་ཞེས་འཁོར་ལ་མངོན་བྱང་ཁྱད་པར་དུ་སྦྱོར་བ་ཇི་ལྟར་ཞེ་ན། ཡུམ་གྱི་དཀྱིལ་འཁོར་འདིར་ནི་འཁོར་རྣམས་མངོན་བྱང་ལས་བསྐྱེད་པར་ཟད་ཀྱི། མངལ་འབྱིན་མེད་པར་བཤད་པའི་ཕྱིར་དང་། དེ་ལྟར་སྨྲོས་དགོས་པ་ཡང་འདིར་གཙོ་བོ་ཡབ་ཡུམ་ཁ་སྦྱོར་ཡང་ཡོད་པས་འཁོར་རྣམས་མངལ་འབྱིན་ཡོད་དམ་སྙམ་པའི་དོགས་པ་བསལ་བའི་ཕྱིར་རོ། ། ཞེས་གསུངས་སོ། ། དེ་ནི་རིགས་པ་མ་ཡིན་ཏེ། ལེའུ་བཅུ་པར།
འཕར་མ་གཉིས་བཟང་རྣམས་བྲིས་ནས། ། མྱུར་དུ་དཀར་མོ་ལ་སོགས་བྲི། ། ཞེས་གསུངས་པའང་། མཚན་མ་རྣམས་ཅིག་ཅར་འབྲི་དགོས་པར་འགྱུར་བའི་ཕྱིར་དང་། དཀར་མོ་བརྗོད་པས་ཅིག་ཅར་བསྐྱེད་དགོས་པར་སྟོན་པའི་རྒྱུ་མཚན་མེད་པའི་ཕྱིར་དང་། བདག་མེད་མ་མ་སྨྲོས་པས་འཁོར་ཁོ་ན་ལ་ཁྱད་པར་དུ་སྦྱོར་ན། རྡོ་རྗེ་མ་མ་སྨྲོས་པས་དཀར་མོ་སོགས་ཁོ་ན་ཁྱད་པར་དུ་སྦྱོར་བར་མཚུངས་པའི་ཕྱིར་དང་། དཀྱིལ་འཁོར་གྱི་མཚན་མ་དགོད་པ་གཏན་མ་བཤད་པར་འགྱུར་བའི་ཕྱིར་དང་། ཡུམ་གྱི་འཁོར་རྣམས་མངལ་འབྱིན་དུ་སུ་ཡང་མི་བཞེད་པའི་ཕྱིར་དང་། འདིར་གཙོ་བོ་ཡབ་ཡུམ་ཁ་སྦྱོར་དུ་བཞེད་པ་ཡང་བསྒྲུབ་བྱ་ཡིན་པའི་ཕྱིར་རོ།། །།
ཨཱ་ལི་ཀཱ་ལི་མཉམ་སྦྱོར་བ། ། ཞེས་སོགས་ལ། བསྟན་བཅོས་དེ་ཉིད་འདུས་པ་ལས། འགའ་ཞིག་ན་རེ། ཉི་ཟླ་མཉམ་པར་སྦྱོར་བའི་སེམས་དཔའི་གདན་གྱི་ཡི་གེ་ལས་བྱུང་བའི་གོང་བུ་རྡོ་རྗེ་སེམས་དཔའ་སྐུ་ལ་རྡོ་རྗེའི་ས་བོན་ནམ། པདྨ་བསྐྱེད་པའི་དུས་སུ་བརྗོད་པར་བྱ་བའི་ཧཱུྃ་དང་། ཕཊ་སེར་པོས་རྡོ་རྗེ་རྩེ་མོའི་བུ་ག་བཀག་ནས་བྱང་ཆུབ་ཀྱི་སེམས་འཛིན་པར་བྱེད་པའང་། བདག་མེད་མའི་དཀྱིལ་འཁོར་དུ་འདོད་པར་མི་བྱ་སྟེ། འདིར་ཡབ་ཡུམ་སྦྱོར་བ་མེད་པའི་ཕྱིར་རོ། ། དེ་ནས་སེམས་དཔའི་གཟུགས་བརྙན་དུ་རྡོ་རྗེ་འཛིན་པ་ལས་བྱུང་བའི་དཀྱིལ་འཁོར་བདག་མོ་བདག་མེད་མ་བསྒོམ་པར་བྱ་སྟེ།
ཡེ་ཤེས་བཞི་རྒྱུ་ཡིན་ལ། ལྔ་པ་ནི་འབྲས་བུ་ཡིན་ནོ། ། འོ་ན་འབྲས་བུ་རྡོ་རྗེ་འཆང་ལ་ཡེ་ཤེས་ལྔ་མེད་དམ་ཞེ་ན། མ་ཡིན་ཏེ། བཞི་པོ་ཤིན་ཏུ་དག་པ་ན་ཆོས་དབྱིངས་ཡེ་ཤེས་ཀྱི་ངོ་བོར་སྐྱེས་པའི་ཕྱིར་རོ། ། ཕྱག་མཚན་དང་། ཞལ་དང་སོགས་ཀྱི་སྒྲས་བསྡུས་པ། ན་བཟའ་དང་རྒྱན་ལ་སོགས་པ་སྟེ། དེ་རྣམས་ནི་གོང་མ་ཚོགས་གསོག་པའི་ཞིང་སྤྱན་དྲངས་པའི་བདག་མེད་མ་བཞིན། དེར་བཅོམ་ལྡན་འདས་ཀྱིས་གསལ་བར་བསྟན་ཡང་།
རྡོ་རྗེ་སྙིང་པོས་སྔ་ཕྱི་གཉིས་ཀ་བསྟན་ན། བཟློས་པའི་འཇིགས་པས་ཕྱིས་བསྟན་པ་ཡིན་ལ། བླ་མའི་མན་ངག་གིས་སྔོན་དུའང་རྟོགས་སུ་གཞུག་གོ ། ཞེས་མཚོན་པའོ། ། གང་བཞིན་ཞེས་པ། ཡང་ན་ཆོས་ཀྱི་བརྡས་འཆད་འགྱུར་ལ་བསྙེགས་པའམ་རྡོ་རྗེ་ལུ་གུ་རྒྱུད་མ་བཞིན་ཞེས་པའོ། ། ཟླ་བ་ཆུ་ཤེལ་ནོར་བུ་སྟེ། ། དཀྱིལ་འཁོར་གྱི་རི་བོང་གི་མཚན་མ་མེད་པའི་ཟླ་བ་གང་བ་ལྟ་བུའི་འོད་ཅན་ཏེ། དེ་ལྷ་མོ་དྲག་མོ་ཡིན་ཡང་ཟླ་གདན་དང་ཟླ་འོད་ཅན་དུ་བསྟན་ནོ། ། གཙོ་མོ་བསྐྱེད་པ་དེ་ལྟར་དེ་ལས་གཞན་པའི་རྣལ་འབྱོར་མ་ཐམས་ཅད་ཀྱང་།
ཐབས་ཤེས་ཀྱི་ངོ་བོ་ཡིན་པའི་ཕྱིར་རོ། ། ཐབས་ཤེས་ཀྱི་རང་བཞིན་ལས་རྫོགས་པ་ཉིད་དོ། ། ཞེས་ཟེར་རོ། ། འདི་ལ་གཞན་དག་ན་རེ། འདི་ནི་མི་རིགས་ཏེ་གཞུང་དང་འགལ། དོན་དང་འགལ་ལོ། ། དང་པོ་ནི། ཉི་ཟླ་ཁ་སྦྱར་ནི་མི་མཉམ་སྦྱོར་ཡིན་པས་མཉམ་སྦྱོར་ཞེས་པ་དང་འགལ་ལ། བདག་པོ་མོར་བསྒྱུར་ན་ཧ་ཅང་ཐལ་ཞིང་། ཕྱག་མཚན་ཞལ་སོགས་གོང་མ་བཞིན། །
ཞེས་བརྗོད་ནས་ཁྱད་པར་དུ་ཟླ་བའི་འོད་ཅེས་སྨྲོས་པ་དོན་མེད་ལ། ཟླ་བའི་གདན་ཡང་མི་རིགས་ཏེ། འདི་རྣམས་ཁྲོ་མོ་ཡིན་པས། འབར་བའི་ཕྲེང་བ་འཁྲིགས་པའི་འོད། ། ཅེས་ཉི་གདན་ལ་བཞུགས་པར་བཤད་པ་དང་འགལ་ལོ། ། གཉིས་པ་ནི། སྔར་མ་བཤད་པའི་མངོན་བྱང་མེད་ཅིང་། བཤད་པ་ཉིད་བཤད་ན་བཟློས་པར་འགྱུར་ལ། སྦྱང་གཞི་སྦྱོང་བྱེད་འཆོལ་བར་ཡང་འགྱུར་རོ། ། ཞེས་ཟེར་རོ། །
དེ་ནི་མ་ཡིན་ཏེ། ཉི་ཟླ་མཉམ་པར་སྦྱོར་བ་གྲུབ་ཟིན་པའི་ཕྱིར་དང་། ནོར་འདི་རྣམས་ཀྱི་བདག་པོ་བུད་མེད་འདི་ཡིན་ནོ་ཞེས་པ་ལྟར། བདག་པོ་ཁོ་ནར་མ་ངེས་པའི་ཕྱིར་དང་། ཁྱེད་རང་ལྟར་ན་ཡང་ཕྱག་མཚན་ཞལ་སོགས་གོང་མ་བཞིན་ཞེས་སྨྲོས་ནས་ཁྱད་པར་དུ་ཟླ་བའི་འོད་ཅེས་སྨྲོས་ལ་དོན་མེད་པར་མཚུངས་པའི་ཕྱིར་དང་། རྒྱུད་རྣམས་ལས་ཁྲོ་བོ་ཟླ་གདན་ལ་གནས་པ་དུ་མ་ལ་ཡང་། འབར་བའི་ཕྲེང་བ་འཁྲིགས་པའི་འོད་ཅེས་བཞེད་པས། དེས་ཉི་གདན་ལ་བཞུགས་པར་མི་འགྲུབ་པའི་ཕྱིར་དང་། སཾ་པུ་ཊི་ལས། ནམ་མཁའི་ཁམས་ཀྱི་དབུས་གནས་པའི། །
ཉི་མའི་དཀྱིལ་འཁོར་ཞེས་པ་ནི་སྲུང་འཁོར་གྱི་ཡིན་པའི་ཕྱིར་དང་། སྔར་བཤད་པ་འཆད་པས་བཟློས་ན། དོན་བསྡུ་རྣམས་ཀྱང་བཟློས་པར་མཚུངས་པའི་ཕྱིར་དང་། སྦྱང་གཞི་སྦྱོང་བྱེད་ཟློས་པར་འགྱུར་བའི་སྒྲུབ་བྱེད་ཀྱང་མེད་པའི་ཕྱིར་རོ། ། ཞེས་གསུངས་སོ། ། དེ་ནི་རིགས་པ་མ་ཡིན་ཏེ། གཙོ་མོ་སྟོན་པ་ཡིན་ན། དཀྱིལ་འཁོར་བདག་མོ་རྣམ་པར་བསྒོམ། ། ཞེས་གསུང་བར་རིགས་པ་ལས། བདག་པོ་ཞེས་གསུང་བ་མི་རིགས་པའི་ཕྱིར་དང་།
བདག་པོ་བསྒོམ། དེའང་མོ་ཡིན་ཞེས་པ། ངལ་བའི་ཁུར་མ་ཡིན་པའི་ཕྱིར་དང་། གོང་དུ་སྐུ་མདོག་མ་བསྟན་པས་ཁྱད་པར་དུ་ཟླ་བའི་འོད། ཅེས་དོན་ཆེན་པོ་ཡིན་པའི་ཕྱིར་དང་། ཕྱོགས་སྔ་མའི་གོང་མ་བཞིན། ཞེས་པའི་གོང་མ་དེ། གདན་དང་འོད་སྤངས་པ་མ་ཡིན་པས། གདན་འོད་སྨྲོས་པ་དོན་མེད་ཅེས་པ་ཡིན་པས་མཚུངས་པའི་རྒྱུ་མཚན་མེད་པའི་ཕྱིར་དང་། ཁྲོ་བོ་ཁྲོ་མོ་རྣམས་ལ་ཉི་གདན་རྒྱུད་གཞན་དུ་ཡང་མ་གྲགས་ཞེས་ཁས་བླངས་པ་མེད་པའི་ཕྱིར་དང་།
སཾ་པུ་ཊི་ལས། ནམ་མཁའི་ཁམས་ཀྱི་དབུས་གནས་པར། ། ཉི་མའི་དཀྱིལ་འཁོར་བསམ་པར་བྱ། ། ཞེས་པའི་འགྱུར་འདི་ལ། འབར་བའི་ཕྲེང་བ་འཁྲིགས་པའི་འོད། ། ཅེས་འབྱུང་མོད། འགྱུར་གཞན་དག་ལས། དེ་ལྟར་བྱུང་བ་བཀོད་པར་སྣང་བའི་ཕྱིར་དང་། དེ་སྲུང་འཁོར་ཡིན་པའི་རྒྱུ་མཚན་མེད་པའི་ཕྱིར། གཞལ་ཡས་ཁང་གི་སྔོན་དུ་བསྟན་ཀྱང་།
རང་གར་འཇུག་པ་དགག་པའི་ཕྱིར་དུ་གསུང་པ་ཡིན་པའི་ཕྱིར་དང་། ཁྲོ་བོ་ཁྲོ་མོ་རྣམས་ནི། འབར་བའི་ཕྲེང་བ་འཁྲིགས་པའི་འོད། ། ཅེས་གསུངས་པ་ནི། དེས་སྲུང་འཁོར་གྱི་ཁྲོ་བོ་རྣམས་དང་། དཀྱིལ་འཁོར་གྱི་ཁྲོ་མོ་རྣམས་གཉིས་ཀའི་གདན་སྟོན་པར་བཞེད་པའི་ཕྱིར་དང་། རྗེ་རྩེ་མོས་གནད་ཀྱི་གསལ་བྱེད་དུ། དེ་ནས་བསྲུང་བའི་འཁོར་ལོའི་ནང་གི་ནམ་མཁའི་ཁམས་སུའོ། ། དེར་ཉི་མའི་དཀྱིལ་འཁོར་བསྒོམ་པ་ནི། རྣལ་འབྱོར་མ་ཤེས་རབ་ཀྱི་རང་བཞིན།
ཐབས་ཉི་མའི་གདན་ལ་བཞུགས་པར་རིགས་སོ། ། ཞེས་བྱ་བའི་དོན་ཏོ། ། ཞེས་གསུངས་པ་ལྟར་ཡིན་པའི་ཕྱིར་དང་། ཨཱ་ལི་ཀཱ་ལི་ཞེས་པའི་གཞུང་འདི་དོན་བསྡུས་སྟོན་པའི་སྐབས་ཀྱང་མ་ཡིན་པའི་ཕྱིར་དང་། མཉམ་སྦྱོར་གྱི་སྦྱང་གཞི་དང་། མི་མཉམ་སྦྱོར་གྱི་སྦྱང་གཞི་སོ་སོར་ངེས་པ་ཡིན་པ་ལ། མི་མཉམ་སྦྱོར་ཁོ་ན་ཡིན་ན། མཉམ་སྦྱོར་གྱི་སྦྱང་གཞི་ཡང་མི་མཉམ་སྦྱོར་གྱིས་སྦྱོང་དགོས་པས་འཆོལ་བར་འགྱུར་ཞེས་བཞེད་པ་ཡིན་པའི་ཕྱིར་རོ། ། ཡང་བསྟན་བཅོས་དེ་ཉིད་འདུས་པ་ལས། འོ་ན་དཀར་མོ་ཞེས་པས་འཁོར་གྱི་མངོན་བྱང་དེ་ལྟ་བུ་ཡིན་ན།
གཙོ་བོའི་ཇི་ལྟ་བུ་ཞེ་ན། སྔར་བཤད་པ་ལྟར་གྱི་ཨཱ་ལི་ཀཱ་ལི་ཉི་ཟླ་མཉམ་པར་སྦྱོར་བ་ས་བོན་ཅན་གང་ཡིན་པ་དེ་ནི། སྐབས་འདིར་འབྲས་བུ་རྡོ་རྗེ་སེམས་དཔའ་འམ། རྡོ་རྗེ་འཆང་ཉིད་ཀྱི་གཞིའམ་རྒྱུད་དེ། རྒྱུ་རྡོ་རྗེ་འཆང་ཡིན་ནོ། ། འོ་ན་རྒྱུ་རྡོ་རྗེ་འཆང་ཡིན་ན། མཁའ་གསང་བྱིན་གྱིས་བརླབས་ནས། འཁོར་མངལ་འབྱིན་ལ་སོགས་པ་བྱེད་པ་ཡིན་ནོ་ཞེ་ན། དེའི་ངོ་བོ་ཡི་གེ་ལས་བྱུང་བའི་གོང་བུའི་སྐབས་ཙམ་ཡིན་པས། མཁའ་གསང་བྱིན་གྱིས་བརླབས་པ་དང་།
འགྱུར་བ་འགེགས་པའི་ཧཱུྃ་ཕཊ་ཀྱི་རྣམ་པ་བདོད་པར་མི་བྱའོ། ། དེ་ལ་འབྲས་བུ་རྡོ་རྗེ་འཆང་ཇི་ལྟར་བསྒོམ་ཞེ་ན། རྒྱུ་རྡོ་རྗེ་སེམས་དཔའི་གཟུགས་བརྙན་དེའི་སྤྲོ་བསྡུ་ལས་དཀྱིལ་འཁོར་གྱི་བདག་པོ་སྟེ། གཙོ་བོ་ཡབ་ཡུམ་འབྲས་བུ་རྡོ་རྗེ་འཆང་ཐབས་ཤེས་ཀྱི་ངོ་བོར་བསྒོམ་པར་བྱ་སྟེ། དེའི་ཕྱག་དང་ཞབས་ལ་སོགས་པ་ནི་ལྷའི་ལེའུ་ལ་སོགས་པའི་སྐབས་སུ་བཤད་པ་བཞིན་ནོ། ། འོག་མ་བཞིན་དཀྱིལ་འཁོར་གྱི་སྐབས་ལ་མི་འཆད་པ་ཅི་ཞེ་ན། དེ་ནི་མདོག་ནག་པོ་ལ་སོགས་པར་ཡོད་ན་ཆར་དབབ་པའི་སྐབས་ན་ཁ་དོག་ཁྱད་པར་བ་མེད་པའི་ཕྱིར་རོ། ། འདིར་བདེ་བ་དཀར་པོ་དང་། སྟོང་པ་འགྱུར་མེད་ཁ་སྦྱར་རྣམ་པར་དག་པར་རྟོགས་པར་བྱ་བའི་ཕྱིར། ཡབ་ཐབས་ཀྱི་རང་བཞིན་ཟླ་བ་ཆུ་ཤེལ་ནོར་བུའི་འོད་དཀར་པོ་དང་།
ཡུམ་ཤེས་རབ་ཀྱི་རང་བཞིན་ནམ་མཁའ་དྲི་མ་མེད་པ་ལྟར་སྔོན་མོ་ཁ་སྦྱོར་ལས་དེ་ལྟར་མངོན་བྱང་ལྔ་པོ་ཐམས་ཅད་ཀྱང་རྫོགས་པ་ཉིད་དེ་དེ་ལྟར་ཞེས་པ་ནི། ཨཱ་ལི་ཀཱ་ལི་མཉམ་སྦྱོར་བ། ། ཞེས་སོགས་ཀྱི་དོན་བསྡུད་པ་དང་། དེ་ཡི་སྟེང་དུ་ཟླ་བ་ཡིན། ། ཞེས་སོགས་ནས། ཟླ་བ་ཉི་མ་གཉིས་འདུས་ལས། ། གཙོ་བོ་ཡབ་ཡུམ་རབ་ཏུ་གྲགས། ། ཞེས་པའི་ཚིག་རྣམས་ཀྱང་བསྡུད་པར་བྱེད་པ་ཡིན་ཏེ། རྒྱུད་ཀྱི་དགོངས་པ་ཕྱིན་ཅི་མ་ལོག་པ་དཔའ་བོ་དང་མཁའ་འགྲོ་མ་མཐའ་ཡས་པས་བྱིན་གྱིས་བརླབས་པ་ཁོ་ན་ལས། རྡོ་རྗེ་ཐེག་པའི་སློབ་དཔོན་འཇིགས་མེད་གྲགས་པ་རྒྱུད་སྡེ་རྒྱ་མཚོའི་ཕ་རོལ་ཏུ་སོན་པ་ཁོ་བོས་རྟོགས་པ་ཡིན་ནོ། །
འོ་ན་ཡབ་ཀྱི་དཀྱིལ་འཁོར་དུ་མི་འགྱུར་རམ་ཞེ་ན། མི་འགྱུར་ཏེ། ཡབ་ཀྱི་དཀྱིལ་འཁོར་གྱི་སྐབས་ལས། དེ་ལ་དབུས་སུ་ང་ཡོད་དེ། ། ཁྱོད་དང་ལྷན་ཅིག་ཞེས་པ་ལྟར། འདིར་ཡང་། དེ་ལ་དབུས་ན་ཁྱོད་ཡོད་དོ། ། ང་དང་ལྷན་ཅིག་ཅེས་སྐབས་སུ་བབ་པས། བདག་མེད་མའི་པང་ན་ཀྱཻ་རྡོ་རྗེ་གནས་པའི་ཕྱིར་རོ། ། དེས་ན་བདག་མེད་མའི་དཀྱིལ་འཁོར་འདི་ལ་ཡང་མཆོག་གི་དངོས་གྲུབ་སྒྲུབ་པར་བྱེད་པ་ལ་གཙོ་བོ་ཡབ་ཡུམ་ཐབས་ཤེས་ཁ་སྦྱོར་དང་།
ཐུན་མོང་གི་དངོས་གྲུབ་ལས་ཕྲན་ཚེགས་སྒྲུབ་པར་བྱེད་པ་ལ། ཡུམ་རྐྱང་གི་དཀྱིལ་འཁོར་འདོད་པ་ཡིན་ནོ། ། ཞེས་གསུངས་སོ། ། དེ་ནི་མ་ཡིན་ཏེ། འབྲས་བུ་རྡོ་རྗེ་འཆང་ལ་རྡོ་རྗེ་སེམས་དཔའ་ཞེས་པའི་ཐ་སྙད་རྒྱུད་འདིར་གསུང་པ་མེད་པའི་ཕྱིར་དང་། རྡོ་རྗེ་སེམས་དཔའ་དང་རྡོ་རྗེ་འཆང་རྒྱུ་འབྲས་སུ་བཞེད་པས། འདིར་མིང་གི་རྣམ་གྲངས་ཀྱང་མ་ཡིན་པའི་ཕྱིར་དང་། ཐིག་ལེའི་གོང་བུ་ལ་མཁའ་གསང་བྱིན་བརླབས་དགོས་སམ་སྙམ་པའི་རྟོག་པ་སྐྱེ་བའི་སྐབས་མི་སྲིད་པའི་ཕྱིར་དང་། སྲིད་དུ་ཆུག་ཀྱང་འཁོར་འབྱིན་པ་ལ་འགྱུར་བ་འགེགས་མི་དགོས་པས་ཕཊ་ཡིག་དགོས་སམ་སྙམ་པ་འབྱུང་མི་སྲིད་པའི་ཕྱིར་དང་། ཧཱུྃ་ཡིག་ནི་འདིར་འགྱུར་བ་འགེགས་པ་ལ་མི་འདོད་ཅེས་ཀྱང་འབྲེལ་མེད་པའི་ཕྱིར་དང་།
ཡབ་ཀྱི་དཀྱིལ་འཁོར་ལ་དབུས་ཀྱི་གཙོ་བོ་ཁ་སྦྱོར་ལས་འཁོར་མངལ་འབྱིན་བྱེད་ལ། ཡུམ་གྱི་དཀྱིལ་འཁོར་ལ་དབུས་ཀྱི་གཙོ་བོ་ཁ་སྦྱོར་ལས་འཁོར་མངལ་འབྱིན་མི་བྱེད་པའི་རྒྱུ་མཚན་མེད་པའི་ཕྱིར་དང་། འདི་ལ་དཀར་མོ་ལ་སོགས་པ། ། ཁ་དོག་དབྱེ་བས་སོ་སོ་ཡིན། ། ཞེས་པའང་། དངོས་སུ་ཡུམ་གྱི་དཀྱིལ་འཁོར་ལ་སྦྱོར་བ། ཁྱེད་ལྟར་ན་རུང་བ་མ་ཡིན་ཏེ། ཡུམ་གྱི་འཁོར་རྣམས་འདིར་ཁ་དོག་སོ་སོ་བ་མ་ཡིན་པའི་ཕྱིར་དང་། དེའི་ཕྱིར་རྒྱུད་ཀྱི་དགོངས་པ་ཕྱིན་ཅི་མ་ལོག་པ་ཡིན་པར་མི་འགྲུབ་པའི་ཕྱིར་དང་། གཅིག་ནས་གཅིག་རྒྱུད་རིམ་པར་འོངས། །
བླ་མ་རབ་ཀྱིས་ཞལ་ལས་བླང་། ། ཞེས་པ་ལྟར། རྒྱུད་ཀྱིས་དགོངས་པ་ཕྱིན་ཅི་མ་ལོག་པ་ཡིན་པར། རྡོ་རྗེ་འཆང་ཆེན་པོ་ནས། ཞལ་ནས་སྙན་དུ་རིམ་པར་བརྒྱུད་དེ་འོངས་པ། དཔའ་བོ་དང་རྣལ་འབྱོར་མ་མཐའ་ཡས་པའི་བྱིན་བརླབས་ལས་རྡོ་རྗེ་ཐེག་པའི་སློབ་དཔོན་འགྲན་ཟླ་ཐམས་ཅད་དང་བྲལ་བ། དཔལ་ལྡན་ས་སྐྱ་པ་ཡབ་སྲས་ཁུ་དབོན་ལ་ལེགས་པར་བབས་པ་འདི་ལྟ་བུའི་རྒྱུད་སྡེ་བཞིའི་དགོངས་དོན་གསལ་བར་བྱེད་ནུས་པ་ཡིན་པའི་ཕྱིར་རོ། ། ཡང་བསྟན་བཅོས་དེ་ཉིད་འདུས་པ་ལས། འགའ་ཞིག་ན་རེ། འདི་ནི་ཡུམ་གྱི་རྒྱུ་རྡོ་རྗེ་འཛིན་འཆད་པ་ཡིན་ཏེ།
གུར་ལས། བྷྲཱུྃ་ལས་གནས་ནི་བསམ་ནས་སུ། ། རྣམ་པ་ལྔ་ནི་རབ་བརྟག་བྱ། ། ཡེ་ཤེས་ལྔ་ལས་བྱུང་བ་ཡི། ། སེམས་དཔའི་གཟུགས་བརྙན་བསྒོམ་པར་བྱ། ། རྡོ་རྗེ་སེམས་དཔའ་ལས་བྱུང་བའི། ། རིག་མའི་སྐྱེས་བུ་བསྒོམ་པར་བྱ། ། ཞེས་གསུངས་པས་སོ། ། ཞེ་ན། འདི་ལ་ཁ་ཅིག་ན་རེ།
རིག་མའི་སྐྱེས་བུ་ནི་ཡབ་ཉིད་ཡིན་ལ། ལྷ་མོ་རྣམས་ནི་མངོན་བྱང་རྫོགས་ཟིན་ལ། ཕྱི་མའི་ལྔ་པ་ལས། མངོན་བྱང་མ་བསྟན་པས་ཡབ་ཀྱི་བསྐྱེད་ཆོག་ཏུ་འཐད་དོ། ། ཞེས་ཟེར་རོ། ། དེ་ནི་མ་ཡིན་ཏེ། སྔར་དཀར་མོ་ལ་སོགས་པ་ཞེས་འཁོར་གྱི་མངོན་བྱང་གསུངས་ཀྱི། གཙོ་མོའི་མངོན་བྱང་མ་གསུངས་པའི་ཕྱིར་དང་། གཞན་དུ་ན། ཟླ་བ་ཉི་མ་གཉིས་འདུས་ལས། །
བདག་མེད་མ་སོགས་རབ་ཏུ་གྲགས། ། ཞེས་གསུང་བར་རིགས་པའི་ཕྱིར་དང་། བདག་མེད་མ་དང་འབྲེལ་ཡང་། ཡབ་ཀྱི་སྐྱེ་མཆེད་སྟོན་པ་ལ་འགལ་བ་མེད་པའི་ཕྱིར་རོ། ། ཞེས་གསུངས་སོ། ། དེ་ནི་འཐད་པ་མ་ཡིན་ཏེ། སྔར་གཙོ་མོའི་མངོན་བྱང་མ་གསུངས་པའི་ཕྱིར་རྒྱུ་མཚན་མེད་པའི་ཕྱིར་དང་། གཞན་དུ་ན་ལེའུ་བཅུ་པར་ཡང་། འཕར་མ་གཉིས་བཟང་རྣམས་བྲིས་ནས། ། མྱུར་དུ་བདག་མེད་མ་སོགས་བྲིས། །
ཞེས་གསུང་བར་རིགས་པའི་ཕྱིར་དང་། བདག་མེད་མ་དང་འབྲེལ་བའི་ཡབ་ཀྱི་བསྐྱེད་ཆོག་ཡིན་པ་བཀག་ཟིན་པའི་ཕྱིར་རོ།། །། དང་པོ་ནག་པོ་རབ་ཏུ་བསྒོམ། ། ཞེས་སོགས་ལ། བསྟན་བཅོས་དེ་ཉིད་འདུས་པ་ལས། འགའ་ཞིག་ན་རེ། ཁ་དོག་གི་ཞེན་པ་སྤོང་བར་བྱེད་པ་ཡིན་ལ། ཞེན་པ་དང་བྲལ་བའི་ཚེ་ལྷན་སྐྱེས་ལ་ངོ་སྤྲད་པ་ནི། དེ་ལྟར་ཡན་ལག་དྲུག་བསྒོམ་པའི་རྣལ་འབྱོར་པས། དགའ་བྲལ་གྱི་མཐར་ལྷན་སྐྱེས་སྐྱེ་བ་དེ་བཞིན་དུ།
བློའི་ཡུལ་ཐམས་ཅད་དང་བྲལ་བས་བསྒོམ་པར་བྱར་མེད་དེ། གང་ཡང་བློ་ཡི་ཡུལ་མེད་པར། ། ལྷན་ཅིག་སྐྱེས་པ་ཇི་ལྟར་བསྒོམ། ། ཞེས་པ་ལྟར་རོ། ། དེ་ཡང་གྱི་ན་སྟེ། ཁ་དོག་ནག་པོ་སོགས་བསྒོམས་པས་ཁ་དོག་གི་ཞེན་པ་སྤོང་ན། བདེན་པར་བསྒོམས་པས་བདེན་པར་ཞེན་པ་སོགས་ཧ་ཅང་ཐལ་བའི་ཕྱིར་དང་། དེ་ལྟ་བུའི་ཞེན་པ་དང་བྲལ་བས་ལྷན་ཅིག་སྐྱེས་པའི་དགའ་བ་མྱོང་ན། མཚན་ཉིད་ཐེག་པ་ལ་ཡང་། དེ་གསལ་བར་བསྟན་པར་འགྱུར་བའི་ཕྱིར་རོ། །
ཞེས་གསུངས་སོ། ། དེ་ནི་གྱི་ན་སྟེ། ནག་པོ་ལ་ཞེན་པ་དམར་པོར་བསྒོམ་པ་སོགས་སོ་སོས་སེལ་བར་བཞེད་ཀྱི། ནག་པོར་བསྒོམས་པས་ནག་པོར་ཞེན་པ་སེལ་ཞེས་མི་བཞེད་པའི་ཕྱིར་དང་། དགའ་བྲལ་གྱི་མཐར་ལྷན་སྐྱེས་སྐྱེ་བ་ལྟར་ལྷ་ལ་ཁ་དོག་གི་སྒོ་ནས་ཞེན་པ་དང་བྲལ་བ་དེའི་ཚེ། རང་བཞིན་ལྷན་སྐྱེས་ལ་ངོ་སྤྲད་ཅེས་པ་ཡིན་གྱི། ལྷན་སྐྱེས་ཀྱི་དགའ་བ་མྱོང་ཞེས་གསུངས་པ་མེད་པའི་ཕྱིར་རོ། ། དགའ་བ་དང་པོ་དཔའ་བོ་ཉིད། ། ཅེས་སོགས་ལ། བསྟན་བཅོས་དེ་ཉིད་འདུས་པ་ལས།
ཁ་ཅིག་ན་རེ། འདིར་ལྷན་སྐྱེས་ཀྱི་ངོ་བོ་ནི་ཟུང་འཇུག་བརྗོད་བྲལ་ཡིན་ལ། འདིས་རེས་རྟེན་གྱི་ངོས་ནས་ཞུ་བ་ལ་བཤད། རེས་རྒྱུའི་ངོས་ནས་དགའ་བ་བཞིར་བཤད། རེས་རང་གི་ངོ་བོའི་སྒོ་ནས་བཤད་པ་ལ། འདིར་ཞུ་བདེ་དེའང་ཐབས་ཤེས་མ་གཏོགས་པར་མི་འབྱུང་བས་ལྷན་ཅིག་སྐྱེས་པ་དེ་གང་ཟག་གིས་ཕྱེ་ན་རྣམ་པ་གཉིས་ཏེ། རིམ་གྱིས་སྟོན་པའི་རེ་ཤིག་བཙུན་མོ་ཤེས་རབ་ཀྱི་རྒྱུད་ལ་སྐྱེས་པ་དང་ཡབ་ཐབས་ཀྱི་རྒྱུད་ལ་སྐྱེས་པ་གཉིས་སུ་བརྗོད་དོ། ། ངོ་བོས་དབྱེ་ན། རགས་ཤིང་རྟོགས་སླ་བསམ། དོན་དམ་རྟོགས་པའི་ཐབས་སུ་འགྱུར་བས་ཀུན་རྫོབ་རྟེན་ཞུ་བ་དང་།
རྟོགས་དཀའ་བསམ། ཐབས་ལས་བྱུང་བ་བསམ། མྱོང་བས་དམ་པར་བྱས་པའི་ཕྱིར། དོན་དམ་རྟེན་བདེ་བའི་དབྱེ་བ་ལས་རྟེན་གང་ཟག་གིས་ཕྱི་ནས། བརྟེན་པ་ཡེ་ཤེས་ཀྱིས་ཕྱེ་བས་དེའི་དབྱེ་བ་རྣམ་པ་གཉིས་སོ། ། རེ་ཤིག་སྐྱེས་བུས་རྒྱུད་ལ་ཡང་། རྟེན་ཁུ་བའམ་བརྟེན་པ་བདེ་བའི་སྒོ་ནས་གཉིས་གཉིས་སོ། ། དེ་ཉིད་ཀྱིས་ན་བརྟེན་པ་བདེ་བ་ལ་ཕྱེ་ན། དགའ་བ་བཞིའི་རབ་ཏུ་དབྱེ་བས་འབྱེད་དེ། དེ་ལྟར་སྐྱེ་མེད་རྫོགས་རིམ་དངོས་ནི་མི་རྟོག་པའི་ཡེ་ཤེས་ཡིན་པས།
དབྱེ་བ་མེད་ཀྱང་། དེའི་ཕྱོགས་སུ་བསྡུ་བ་བསྐྱེད་པ་ཐབས་ཤེས་ཀྱི་འདུ་འཕྲོད་ལས། ཕྱི་ནས་ནི་འདི་ལྟར་ལྷན་ཅིག་སྐྱེས་པ་རྣམ་པ་བཞིའོ། ། བསྐྱེད་པའི་རིམ་པའི་ཕྱོགས་ལས་ནི། ། ཞེས་པ་ལྟར་ན། ལྷན་སྐྱེས་ཀྱི་ཡེ་ཤེས་བསྐྱེད་པའི་ཕྱོགས་ཏེ། རྒྱུ་དགའ་བ་བཞི་ལས་དབྱེ་ཞེས་བཤད་དེ། བསྐྱེད་པའི་རིམ་པ་རྐྱང་པ་ལ་ལྷན་སྐྱེས་ཀྱི་དབྱེ་བ་མེད་དོ། ། དགའ་བ་ལ་དཔེའི་སྒོ་ནས་དབྱེ་བ་ནི། དགའ་བ་དང་པོ་རྩོལ་བ་ཆེ་ཞིང་།
བདེ་དགེ་ཆུང་བས་གང་ཟག་དཔའ་བོ་ཉིད་དང་འདྲ་ལ། མཆོག་ཏུ་དགའ་བ་རྩོལ་བ་ཆུང་ཞིང་བདེ་བ་ཆེ་བས་རྣལ་འབྱོར་མ་དང་འདྲ་ཞིང་། ཤིན་ཏུ་བདེ་བ་དགའ་བྲལ་གྱི་དགའ་བ་ནི་ཐམས་ཅད་དུ་ཐབས་ཤེས་གཉིས་ཀའི་རྒྱུད་ལ་ངེས་པར་སྐྱེས་པ་དང་། བུད་མེད་གཉིས་ཀ་དང་འདྲའོ། ། གསུམ་པ་དེའི་བདེ་བའི་ཐབས་ལས་ཡང་དག་པར་རིག་པ་ནི་ལྷན་ཅིག་སྐྱེས་པའི་ཡེ་ཤེས་སོ། ། འདིས་དགའ་བ་གསུམ་པོ་སྔོན་དུ་སོང་བ་ལས་ལྷན་སྐྱེས་རྟོགས་པར་བསྟན་ཏོ། ། ཉམས་མྱོང་གིས་དབྱེ་བ་ནི། དགའ་བས་བདེ་བ་ཅུང་ཟད་ཉམས་སུ་མྱོང་བ་སྟེ། མཆོག་ཏུ་དགའ་བའི་བདེ་བས་ལྷག་པའི་བདེ་བ་ཉམས་སུ་མྱོང་ངོ་། ། དགའ་བྲལ་གྱི་དགའ་བས་སླར་འདོད་པའི་ཆགས་པ་དང་བྲལ་བའི་ཉམས་སུ་མྱོང་བ་ཡིན་ནོ། །
ལྷག་མ་བདེ་སྟོང་ཟུང་དུ་ཆུད་པ་ནི་ལྷན་ཅིག་སྐྱེས་པའི་དགའ་བ་ཉིད་དོ། ། དེ་དག་མཐར་ལྷུང་ལ། ཆགས་པ་དང་ཆགས་བྲལ་ཟུང་དུ་ཆུད་པ་དེས་ན། བཞི་པ་ལྷན་ཅིག་སྐྱེས་པའི་ཡེ་ཤེས་བསྒོམ་པར་བྱའོ། ། འདིས་ལྷན་སྐྱེས་མི་རྟོག་པར་བསྟན་ཏོ། ། ངོ་བོས་དབྱེ་བ་ནི། དགའ་བ་དང་པོ་མཆོག་ཏུ་དགའ་བ་ཆགས་པ་དང་བཅས་པས་སྲིད་པའི་ཉམས་སུ་བརྗོད་ལ། དགའ་བྲལ་ཆགས་པ་དང་བྲལ་བའི་ཕྱིར་མྱ་ངན་ལས་འདས་པའི་ཉམས་སུ་བརྗོད་ཅིང་། དབུ་མ་མཆོག་དགའ་ནི། བདེ་བ་ཉམས་སུ་མྱོང་བ་ཡོད་པས་དགའ་བ་ཙམ་ཉིད་དེ།
གསུམ་པོ་འདི་ནི་རྣམ་རྟོག་དང་བཅས་པས་ལྷན་ཅིག་སྐྱེས་པ་སྤངས་ཏེ། འདིས་ལྷན་སྐྱེས་མཐའ་ཐམས་ཅད་དང་བྲལ་བར་བསྟན་ཏོ། ། གསུམ་པ་ནི། ལྷན་སྐྱེས་ཀྱི་ངོ་བོ་ནི། དགའ་བའི་དུས་ཀྱི་འདོད་ཆགས་མེད་ཅིང་དགའ་བྲལ་གྱི་དུས་ཀྱི་ཆགས་བྲལ་མེད་ལ། མཆོག་དགའི་དུས་དབུ་མར་ཡང་དམིགས་པར་འགྱུར་ཏེ། དེ་གསུམ་རྟོག་པ་དང་བཅས་པ། ལྷན་སྐྱེས་ནི་རྟོག་པ་དང་བྲལ་བའོ། ། ཁ་སྦྱོར་ལས་ཀྱང་། འདོད་ཆགས་ཉིད་དང་ཆགས་བྲལ་དག །
འདྲེས་པར་གྱུར་པ་རྟོག་པ་མེད། ། དེ་བཞིན་ཆགས་དང་ཆགས་བྲལ་གྱི། ། སྐད་ཅིག་གཅིག་ལ་རོ་གཅིག་འགྱུར། ། ཞེས་སོ། ། ལྷན་སྐྱེས་འདི་ལ་ཆགས་ཤིང་འདུན་པ་མེད་པས་ཐབས་ཀྱི་མཐའ་དང་། ཆགས་བྲལ་མེད་པས་ཤེས་རབ་ཀྱི་མཐར་ལྷུང་བ་མེད་ལ། ཡང་དག་པར་དེ་ཁོ་ན་ཉིད་ཀྱི་སངས་རྒྱས་ཀྱི་ཡེ་ཤེས་དེ་ཉིད་དཔེའི་ཚུལ་དུ་སྣང་བའོ། ། དེ་ལྟ་བུའི་ཡེ་ཤེས་དེ་ཉིད་ཤེས་བརྗོད་ཀྱི་ཡུལ་དུ་མ་གྲུབ་པའི་ཕྱིར། གང་ཟག་གཞན་གྱི་བརྗོད་བྱ་མ་ཡིན་ཡང་གདོད་མ་ནས་སེམས་དབྱེར་མེད་པས་ལྷན་ཅིག་ཏུ་སྐྱེས་པའོ། ། དེ་རང་གི་ཕྱི་ནང་གང་དུ་རྩལ་ཡང་མི་རྙེད་དེ།
ངོ་བོ་མ་གྲུབ་པས་སོ། ། འོན་ཀྱང་དབང་གསུམ་པ་དང་བཞི་པའི་དུས་སུ། བླ་མས་ཆོ་ག་ལས་ཇི་ལྟར་འབྱུང་བ་བཞིན། གདམས་ངག་གནང་སྟེ། རྩ་དང་སྐད་ཅིག་གིས་དབྱེ་བ་སོགས་དུས་ཤེས་པ་དང་། བླ་མས་ཇི་ལྟར་ལུང་ཕོག་པ་བཞིན། བྱང་སེམས་བསྒྲུབ་པའི་རིམ་འགྲོ་དང་། རླུང་ནས་སྐད་ཅིག་གིས་དབྱེ་བའི་བར་དུ། ཐིག་ལེ་དབབ་བཟློག་གི་ཐབས་དང་རིག་མ་བསྟེན་པས་རྟོགས་སོ། ། ཞེས་ཟེར་རོ། །
དེ་རྣམས་ནི་ཕལ་ཆེར་རིགས་པ་མ་ཡིན་ཏེ། ལྷན་སྐྱེས་ཀྱི་ངོ་བོ་ཟུང་འཇུག་ཡིན་ན། མི་རྟོག་པའི་ཤེས་རབ་ཡོད་པ་ཉིད་ཀྱིས་བརྗོད་བྲལ་ཞེས་སྨྲོས་མི་དགོས་པའི་ཕྱིར་དང་། དགོས་ན་ཟུང་འཇུག་ཡིན་པར་ཡང་བརྗོད་མི་ནུས་པའི་ཕྱིར་དང་། གཉུག་མའི་ལུས་ངག་ཡིད་གསུམ་ཐམས་ཅད་ལྷན་ཅིག་སྐྱེས་པ་འོད་གསལ་ཡིན་པས། ཞུ་བ་ལྷན་སྐྱེས་ཀྱི་རྟེན་དུ་མ་ངེས་པའི་ཕྱིར་དང་། ལྷན་ཅིག་སྐྱེས་པའི་དགའ་བ་ཉིད། ལྷན་སྐྱེས་ཀྱི་རྒྱུ་ཡིན་པར་མི་གྲུབ་པའི་ཕྱིར་དང་། ལྷན་སྐྱེས་ཞེས་པ་སྐབས་འདིར་རྣམ་པར་མི་རྟོག་པའི་ཡེ་ཤེས་ཁོ་ན་ལ་ཟེར་ན། ལྷན་ཅིག་སྐྱེས་པའི་དགའ་བ་ཉིད་དེའི་རྒྱུར་ཡང་མི་འགྲུབ་པའི་ཕྱིར་དང་།
ལྷན་ཅིག་སྐྱེས་པ་རྣམ་པ་གཉིས། ། ཞེས་པའི་ཞུ་བ་ལྷན་སྐྱེས་འདིར་ལྷན་སྐྱེས་མ་ཡིན་པར་འགྱུར་བ་ལས། དེའི་སྒྲུབ་བྱེད་ཀྱང་མེད་པའི་ཕྱིར་དང་། ཀུན་རྫོབ་དོན་དམ་དབྱེ་བ་ལས། ། ཞེས་པ་འདི་རྟེན་བདེ་བའི་དབྱེ་བས་འབྱེད་པའི་སྒྲུབ་བྱེད་ཀྱང་མེད་པའི་ཕྱིར་དང་། བདེ་བ་ཡང་འདིར་རྟེན་ཡིན་ན། ཞུ་བདེ་གཉིས་ཀར་འདིར་རྟེན་དུ་འགྱུར་བས། ལྷན་ཅིག་སྐྱེས་པའི་ཡེ་ཤེས་ནི་འདིར་བདེ་བ་མ་ཡིན་པར་འགྱུར་བ་དང་། བརྟེན་པ་ཡེ་ཤེས་ཀྱི་དེའི་དབྱེ་བ་རྣམ་པ་གཉིས། ཞེས་བྱ་བ་ཡིན་ན།
འདིར་ཀུན་རྫོབ་དོན་དམ་དབྱེ་བ་ལས། ། ཕྱི་ནས་དེ་ཡང་རྣམ་པ་གཉིས། ། ཞེས་བྱ་བ་ཡིན་པས། ཀུན་རྫོབ་ལྷན་སྐྱེས་ཀྱི་དབྱེ་བ་ཡང་ཡེ་ཤེས་ཀྱི་དབྱེ་བས་ཕྱེ་བར་འགྱུར་བའི་ཕྱིར་དང་། རྫོགས་རིམ་དངོས་མི་རྟོག་པའི་ཡེ་ཤེས་ཡིན་ན། གཏུམ་མོ་དང་ཐིག་ལེའི་རྣལ་འབྱོར་སོགས་དམིགས་རྣམ་ཅན་གྱི་རྫོགས་རིམ་མཚན་ཉིད་པ་མ་ཡིན་པར་འགྱུར་བའི་ཕྱིར་དང་། མི་རྟོག་ཡེ་ཤེས་འབའ་ཞིག་རྫོགས་རིམ་ཡིན་ན། དེ་ནི་མཚན་ཉིད་ཐེག་པ་ལས་ཀྱང་ཤིན་ཏུ་གསལ་བར་བསྟན་པར་འགྱུར་བའི་ཕྱིར་དང་། ལྷན་སྐྱེས་ཀྱི་ཡེ་ཤེས་བསྐྱེད་པའི་ཕྱོགས་དགའ་བ་བཞི། ཞེས་འཆད་ན།
བསྐྱེད་པའི་ཕྱོགས་ཀྱི་རིམ་པ་ལས་ཞེས་པར་འགྱུར་གྱི། བསྐྱེད་པའི་ཕྱོགས་ལས་ཞེས་པར་མི་འགྱུར་བའི་ཕྱིར་དང་། དཔའ་བོ་རྩོལ་བ་སོགས་དང་།

རྣལ་འབྱོར་མ་རྩོལ་བ་ཆུང་བ་སོགས་སུ་ཡང་མི་འགྲུབ་པའི་ཕྱིར་དང་། གྲུབ་ཀྱང་དེའི་དགའ་བ་དང་པོ་སོགས་ལྷན་ཅིག་སྐྱེས་པའི་དགའ་བ་བཞི་ཡིན་པར་མི་གྲུབ་པས་སྐབས་དོན་བོར་བའི་ཕྱིར་དང་། དེས་ན་འདིར་དཔའ་བོ་རྣལ་འབྱོར་མ་ནི་དགའ་བའི་དཔེར་འགོད་པ་མ་ཡིན་པའི་ཕྱིར་དང་། སྐབས་འདིར་དགའ་བ་དང་པོ་སོགས་ཀྱང་ཡབ་ཡུམ་གཉིས་ཀའི་རྒྱུད་ལ་ངེས་པས་གཉིས་ཀ་དང་འདྲ་བར་འགྱུར་བའི་ཕྱིར་དང་། གཞན་དུ་ན་དེའི་ཁྱད་པར་དགའ་བ་འདི་དགའ་བ་དང་པོ་གཉིས་སྔོན་དུ་མ་སོང་བས་རང་རྒྱུ་སྔོན་དུ་མ་སོང་བའི་ཕྱིར་རྒྱུ་མེད་ཀྱི་འབྲས་བུ་ཡིན་པར་འགྱུར་བ་དང་། དགའ་བྲལ་གྱི་དགའ་བ་ཞེས་པ་མི་སྲིད་པའི་ཕྱིར་དང་། རྒྱུད་ལས་གསུང་པའི་དགའ་བ་གསུམ་པ་ནི། དགའ་བྲལ་ཞེས་བྱ་སྟེ་ཆགས་བྲལ་གྱི་དགའ་བ་ཡིན་པའི་ཕྱིར་དང་། ལྷན་སྐྱེས་བརྗོད་བྲལ་ཡིན་ན་དགའ་བ་དང་པོ་གསུམ་སྔོན་དུ་སོང་བས་རྟོག་པ་འགལ་བའི་ཕྱིར་དང་། ཉམས་མྱོང་གི་དབྱེ་བ་ཡིན་པར་ཡང་འགལ་བའི་ཕྱིར་དང་། འདོད་ཆགས་ཞིག་པ་དང་ལྷན་ཅིག་སྐྱེས་པ་གཉིས།
རྣམ་རྟོག་གི་དབྱེ་བ་ཡིན་པར་མི་འགྲུབ་པའི་ཕྱིར་དང་། མཆོག་དགའ་ཞེས་པ་མཆོག་དགའ་མ་ཡིན་པར། དགའ་བ་ཙམ་ཞེས་མཆོག་དགའ་ཡིན་ན། ཧ་ཅང་ཐལ་བའི་ཕྱིར་དང་། ཡང་དག་སྣང་ཞེས་པ་ཡང་། བདེན་པ་གང་ཡང་མ་མཐོང་བའི་བློ་ལ། དེ་ཉིད་དཀྱིལ་འཁོར་ཡང་དག་སྣང་། ། ཞེས་བྱིས་པ་གཟུད་པའི་ཕྱིར་བརྗོད་པར་ཟད་ཀྱི། རྒྱལ་བའི་ཡེ་ཤེས་དཔེའི་ཚུལ་གྱིས་འཇལ་བའི་བློ་ཡིན་ན། རྟོག་པ་ལས་མི་འདའ་བའི་ཕྱིར་དང་།
ཤེས་བརྗོད་ཀྱི་ཡུལ་དུ་མ་གྲུབ་ན། རང་གིས་ཀྱང་བརྗོད་བྱ་མ་ཡིན་པའི་ཕྱིར་དང་། དེ་ལྟར་ན་བླ་མའི་དུས་ཐབས་བརྟེན་པས་ཀྱང་ཞེས་པ་འགལ་བའི་ཕྱིར་དང་། རྩ་ཤེས་པ་ནི་དུས་ཤེས་པས་ཞེས་བྱ་བ་མ་ཡིན་པའི་ཕྱིར་དང་། བླ་མའི་དུས་ཐབས་ཞེས་པ་འདིར་རིག་མ་ཡང་འདུས་པའི་ཕྱིར་དང་། གཞན་དུ་ན་འདིར་རིག་མ་བསྟེན་པ་ཞེས་ཀྱང་མི་འགྲུབ་པའི་ཕྱིར་རོ། ། ཞེས་གསུངས་སོ། ། དེ་དག་ནི་རིགས་པ་མ་ཡིན་ཏེ། ཟུང་འཇུག་ཡིན་ན་བརྗོད་བྲལ་མ་ཡིན་ཞེས་དོགས་པ་སྐྱེ་བ་ཁྱེད་ལྟ་བུའི་ངོར་བརྗོད་པ་ཡིན་པའི་ཕྱིར་དང་། ཁྱེད་རང་གིས་གཞན་དུ།
ཟུང་འཇུག་ཡིན་ན་བརྗོད་བྲལ་ཡིན་པར་འགལ། ཞེས་བཤད་ནས། འདིར་ཟུང་འཇུག་ཡིན་ན་མི་རྟོག་པའི་ཤེས་རབ་ཡོད་པ་ཉིད་ཀྱིས་བརྗོད་བྲལ་ཞེས་སྨྲོས་མི་དགོས་པར་འཆད་པ་འགལ་བ་ཁོ་ན་ཡིན་པའི་ཕྱིར་དང་། བརྗོད་བྲལ་ཞེས་སྨྲོས་དགོས་ན་ཟུང་འཇུག་ཡིན་པར་བརྗོད་མི་ནུས་པའི་རྒྱུ་མཚན་མེད་པའི་ཕྱིར་དང་། ཞུ་བདེ་ལྷན་སྐྱེས་འཆད་པའི་སྐབས་ཡིན་པས། ཞུ་བ་ལྷན་སྐྱེས་ཀྱི་རྟེན་དུ་མ་ངེས་པ་གྱི་ན་ཡིན་པའི་ཕྱིར་དང་། ལྷན་ཅིག་སྐྱེས་དགའ་ཉིད་ལྷན་སྐྱེས་ཀྱི་ཡེ་ཤེས་ཀྱི་རྒྱུ་མ་ཡིན་ན། ཁྱེད་རང་གིས་བདེ་བ་རྒྱུ་དང་། ཡེ་ཤེས་འབྲས་བུ་ཡིན་པར་སྐབས་གཞན་དུ་མར་བཤད་པ་དང་འགལ་བའི་ཕྱིར་དང་། ལྷན་སྐྱེས་ཀྱི་དགའ་བ་ལྷན་སྐྱེས་ཀྱི་རྒྱུ་མ་ཡིན་ཞེས་སོགས།
ཁྱེད་རང་གིས་ལྷན་ཅིག་སྐྱེས་པའི་འོད་གསལ་བསམ་པར་སྣང་ཡང་། འདིར་སྐབས་དོན་མ་ཡིན་པའི་ཕྱིར་དང་། ལྷན་སྐྱེས་བཞི་ལ་སོགས་པ་དུ་མ་སྨྲས་བཞིན་དུ། མི་རྟོག་པ་ཁོ་ན་ལ་ཟེར་ན་ཞེས་པ་མ་བརྟགས་པའི་རྒོལ་བ་ཡིན་པའི་ཕྱིར་དང་། རྒྱུ་ཡིན་ན། སྐྱེད་རྒྱུ་བསྐྱེད་འབྲས་ཡིན་པས་མ་ཁྱབ་པ་དང་། ལྷན་ཅིག་སྐྱེས་དགའ་ཉིད་དེའི་རྒྱུར་མི་འགྱུར་བའི་རྒྱུ་མཚན་མེད་པའི་ཕྱིར་དང་། མི་རྟོག་པ་ཁོ་ནར་མ་སྨྲས་པས། ཞུ་བ་ལྷན་སྐྱེས་མ་ཡིན་པར་ཐལ་བ་འབྲེལ་མེད་ཡིན་པའི་ཕྱིར་དང་། ཀུན་རྫོབ་དོན་དམ་ཞེས་པར་ཞུ་བདེ་གཉིས་ཀས་འབྱེད་ཀྱི།
བདེ་བའི་དབྱེ་བ་ཁོ་ནས་ཕྱེ་བ་མེད་པའི་ཕྱིར་དང་། སོ་སོར་ཕྱེ་ནས་འཆད་པའི་ཚེ། ཡེ་ཤེས་བདེ་བ་ཡིན་པར་མི་འཆད་པའི་ཕྱིར་དང་། རྟེན་ཞུ་བདེ་དེའི་དབྱེ་བའང་རྣམ་པ་གཉིས། ཞེས་པ་ཡིན་པས། བརྟེན་པ་ཡེ་ཤེས་ཀྱི་དེའི་དབྱེ་བ་ཞེས་འདོགས་པའི་གནས་མེད་པའི་ཕྱིར་དང་། འཕགས་མཆན་དུ། ཡེ་ཤེས་ཞེས་འབྱུང་བ་རྒྱུ་ལ་འབྲས་བུའི་མིང་གིས་སྨྲོས་པ་ཡིན་པའི་ཕྱིར་དང་། རྫོགས་པའི་རིམ་པ་དངོས་ཞེས་པ་ཉམས་མྱོང་གི་ལྟ་བ་ལ་བཞག་པ་ཡིན་པའི་ཕྱིར་དང་། མི་རྟོག་ཡེ་ཤེས་མཚན་ཉིད་ཐེག་པ་ལས་བསྟན་སྙམ་པའི་དོགས་པ་བཅད་པའི་ཕྱིར་དུ།
ངོ་བོའི་ཐད་དུ། ཟུང་འཇུག་བརྗོད་བྲལ་དུ་བསྟན་པ་ཡིན་པའི་ཕྱིར་དང་། ལྷན་སྐྱེས་ཀྱི་ཡེ་ཤེས་བསྐྱེད་པའི་རིམ་པའི་ཕྱོགས་དགའ་བ་བཞི་ཞེས་འཆད་ན། བསྐྱེད་པའི་ཕྱོགས་ཀྱི་རིམ་པ་ཞེས་པར་འགྱུར་དགོས་པའི་རྒྱུ་མཚན་མེད་པའི་ཕྱིར་དང་། དཔའ་བོ་རྩོལ་བ་ཆེ་བ་དང་། རྣལ་འབྱོར་མ་རྩོལ་བ་ཆུང་བ་ཉིད། ཉམས་སུ་མྱོང་བ་ལས་ངེས་པའི་ཕྱིར་དང་། དགའ་བ་དང་པོ་སོགས་བཞི། ལྷན་སྐྱེས་ཀྱི་དགའ་བཞི་ཡིན་པར་སྨྲས་པ་མེད་པའི་ཕྱིར་དང་། དགའ་བ་གསུམ་པ་ཡབ་ཡུམ་གཉིས་ཀ་འདྲ་བར་མྱོང་བས་གཉིས་ཀ་འདྲ་ཞེས་མི་བཞེད་པའི་ཕྱིར་དང་།
གོང་མ་གཉིས་ལས་བདེ་བ་ཁྱད་པར་གྱུར་པ་ཡོད་པའི་དཔེར། དགའ་བ་གོང་མ་གཉིས་ཀྱིས་ཐབས་ཤེས་གཉིས་ཀའི་བདེ་བ་སྡོམ་པ་འདྲ་བས། གཉིས་ཀ་འདྲ་ཞེས་དཔེར་བྱེད་པ་ཡིན་པའི་ཕྱིར་དང་། དེའི་ཚེ་གཉིས་ཀའི་རྒྱུད་ལ་ཐུན་མོང་དུ་ངེས་པ་བདེ་བ་ཁོ་ན་ཡིན་པས་ཞེས་སྦྱོར་བའི་ཕྱིར། དེས་ཚུལ་ཁོང་དུ་མ་ཆུད་པར་ཟད་པའི་ཕྱིར་དང་། དགའ་བ་དང་པོ་དང་གཉིས་པ་དཔའ་བོ་དང་རྣལ་འབྱོར་མ་ཁོ་ནས་ཉམས་སུ་མྱོང་ཞེས་མ་སྨྲས་པས། རྒྱུ་མེད་ཀྱི་འབྲས་བུར་འགྱུར་ཞེས་པ་གྱི་ན་ཙམ་དུ་འགྱུར་བའི་ཕྱིར་དང་། དགའ་བྲལ་གྱི་དགའ་བ་མི་སྲིད་ན། བྲལ་བའི་དགའ་བ་ཡང་མི་སྲིད་པར་མཚུངས་པའི་ཕྱིར་དང་། རྒྱུད་ལས་གསུངས་པའི་དགའ་བ་གསུམ་པ་ནི།
ཕྱི་རོལ་གྱི་ཕྱག་རྒྱའི་གཟུགས་སོགས་ལ་ཆགས་པའི་དགའ་བ་དང་བྲལ་བའི་དགའ་བ་ཡིན་པའི་ཕྱིར་དང་། ལྷན་སྐྱེས་བརྗོད་བྲལ་ཡིན་ན་དགའ་བ་དང་པོ་གསུམ་སྔོན་དུ་སོང་བས་རྟོགས་པར་འགལ་བའི་ཚད་མ་མེད་པའི་ཕྱིར་དང་། ཉམས་མྱོང་གི་དབྱེ་བ་ཡིན་པར་འགལ་བའི་ཚད་མ་མེད་པའི་ཕྱིར་དང་། རྣམ་རྟོག་གི་སྒོ་ནས་བཞག་ཅེས་གསུངས་ཀྱི། རྣམ་རྟོག་གི་དབྱེ་བ་ཞེས་གསུངས་པ་མེད་པའི་ཕྱིར་དང་། འཕགས་མཆན་དུ། རྣམ་རྟོག་གིས་དབྱེ་ཞེས་བཞེད་པས། བཞི་པ་དང་གཞན་དག་རྣམ་རྟོག་ཡོད་མེད་ཀྱི་དབྱེ་བ་ཡིན་པའི་ཕྱིར་དང་། འདོད་ཆགས་ཞིག་པ་ནི། ཕྱི་རོལ་གྱི་འདོད་ཆགས་ཞིག་པ་ཡིན་གྱི།
ཐམས་ཅད་ཞིག་པར་མི་བཞེད་པའི་ཕྱིར་དང་། མཆོག་དགའ་སྲིད་པ་ཡིན་ན། དགའ་བ་ལྟ་སྨྲོས་ཀྱང་ཅི་དགོས་པས། དབུ་མར་མི་འགྱུར་བའི་ཕྱིར་དང་། དེའི་ཕྱིར་རིམ་པ་དེ་ལྟར་ཡིན་པར་བླ་མའི་མན་ངག་གིས་འཆད་པ་ཡིན་པའི་ཕྱིར་དང་། བདེན་པ་གང་ཡང་མ་མཐོང་བའི་བློ་ལ། དེ་ཉིད་དཀྱིལ་འཁོར་ཡང་དག་སྣང་། ། ཞེས་བརྗོད་པ་ཡིན་ན། བརྒྱལ་བའམ་གཉིད་མཐུག་པོ་ལོག་པ་ཡང་། ཡང་དག་དེ་ཉིད་སྣང་བ་པོར་འགྱུར་བའི་ཕྱིར་དང་།
དཔེའི་ཚུལ་གྱིས་འཇལ་བ་ནི། རྗེས་ཀྱི་ཤེས་པ་ཡིན་པས་རྟོག་པ་ཡིན་པའི་ཕྱིར་དང་། རང་གིས་ཀྱང་བརྗོད་བྱ་མ་ཡིན་པར་བཞེད་པའི་ཕྱིར་དང་། བླ་མའི་དུས་ཐབས་བསྟན་པ་ནི། ། སྒྲ་རྟོག་གི་ཤེས་བརྗོད་ཀྱི་ཡུལ་དུ་བྱས་ནས་སྟོན་པ་མ་ཡིན་པའི་ཕྱིར་དང་། དུས་ཞེས་བྱ་བ་ནི་དབང་གི་དུས་ཞེས་གསུངས་པས། རྩ་ཤེས་པས་དུས་ཤེས་པ་ཡིན་ཞེས་གསུང་པ་མེད་པའི་ཕྱིར་དང་། རྩ་རྩལ་བ་དང་། སྐད་ཅིག་གི་དབྱེ་བ་བསྟན། ཞེས་བཞེད་པའི་ཕྱིར་དང་།
བླ་མའི་དུས་ཞབས། ཞེས་པ་བླ་མའི་མན་ངག་སྣང་བ་དང་། བསྟན་པ་ཞེས་པ་རང་གིས་ཉམས་སུ་ལེན་པ་ལ་སྦྱོར་བས། བླ་མས་བསྟན་པ་རང་གི་ཉམས་ལེན་འདུ་བ་བཞད་གད་ཡིན་པའི་ཕྱིར་དང་། རིག་མ་ཞེས་པ་འདིར་མ་གསུངས་ཀྱང་། ལྗོན་ཤིང་དང་། འཕགས་མཆན་ལས་འབྱུང་བ་ནི། རང་གི་ཉམས་ལེན་དངོས་ཀྱི་དབང་དུ་བྱས་པ་ཡིན་པའི་ཕྱིར་རོ།། །། ང་ལས་འགྲོ་བ་ཐམས་ཅད་འབྱུང་། ། ཞེས་སོགས་ལ།
བསྟན་བཅོས་དེ་ཉིད་འདུས་པ་ལས། ང་ལས་འགྲོ་བ་ཐམས་ཅད་འབྱུང་། ། ཞེས་པ་ལ་སོགས་པ་ཆོས་སྤྲོས་བྲལ་གྱི་ཡེ་ཤེས་ང་ལས་འགྲོ་བ་ཐམས་ཅད་འབྱུང་། ཞེས་པ་ལ་སོགས་པ་སྟེ། སེམས་ལས་མ་གཏོགས་པའི་སྣང་བ་འགའ་ཞིག་ཡོད་ན། དེ་ལྟར་མི་འགྱུར་བ་ལས། དེ་མེད་པས་རང་གི་སེམས་གཉིས་མེད་དུ་རྟོགས་པ་ན། སྣང་བ་ཐམས་ཅད་ཀྱང་དེའི་ངོ་བོར་འཆར་བའི་ཕྱིར་རོ། ། གང་ཕྱིར་ཡིད་ཀྱིས་ཞེས་པ་ལ་སོགས་པ་རང་བཞིན་ལྷན་སྐྱེས་ནི། ཆོས་ཉིད་སྤྲོས་བྲལ་ཡིན་ལ།
དེ་ཡང་རང་རྒྱུད་ལ་གནས་པས་མི་ཆོག སྤྲོས་བྲལ་བསྒོམ་དགོས་ཏེ། ཁ་སྦྱོར་ལས། སྟོང་པ་བསྒོམ་པར་མི་བྱ་སྟེ། ། སྟོང་མིན་བསྒོམ་པར་མི་བྱ་འོ། ། སྟོང་པ་མི་སྤངས་རྣལ་འབྱོར་པས། ། སྟོང་མིན་ཡོངས་སུ་སྤང་མི་བྱ། ། ཞེས་པ་ལྟར་འཛིན་པ་ཐམས་ཅད་དང་བྲལ་བར་བསྒོམ་ལ། ཀླུ་སྒྲུབ་ཀྱིས། དམིགས་པ་མེད་པའི་སེམས་སུ་ནི། །
གནས་པ་ནམ་མཁའི་མཚན་ཉིད་ཡིན། ། ནམ་མཁའ་བསྒོམ་པ་དེ་ཉིད་ནི། ། སྟོང་ཉིད་བསྒོམ་པར་བཞེད་པ་ཡིན། ། ཞེས་པ་ལྟར་ལས་དང་པོ་པས། ནམ་མཁའ་ལ་སེམས་གཟུང་བའམ་ཡང་ན། ཡུལ་ལ་ཡེ་ཤེས་ངོས་གཟུང་བའི་ཚུལ་གྱིས་བསླབ་པར་བྱ་སྟེ། དེས་ན་གང་གི་ཕྱིར་ཡིད་ཀྱིས་ཕྱི་ནང་གི་དངོས་པོ་ལ་མཚན་མར་མི་འཛིན་པས་ན་མི་བསྒོམ་པར། འགྲོ་བ་དང་ཆོས་ཐམས་ཅད་བསྒོམ་པར་བྱ་སྟེ། ཐམས་ཅད་ཀྱིས་ཆོས་ཉིད་ཀྱི་ཚུལ་ནི་ཡོངས་ཤེས་ན་མ་རྟོགས་པའི་བསྒོམ་པ་ཡིན་ཏེ། བསྒོམ་བྱ་མེད་པས་སོ། །
དེའི་ཕྱིར་བརྟན་གཡོ་ཐམས་ཅད་པ་ཁྱབ་པའི་བདག་གིས་ལྷན་སྐྱེས་རྟོགས་པའི་ངོ་བོ་ཡེ་ཤེས་ཀྱི་རང་བཞིན་ལས་ཆོས་ཐམས་ཅད་དམ་པའི་དེ་ཉིད་ངེས་པར་བསྒོམ་པར་བྱའོ། ། གལ་ཏེ་ལྷན་སྐྱེས་ཀྱི་ཡེ་ཤེས་དེ་ཐམས་ཅད་ལ་ཁྱབ་ན། སེམས་ཅན་ཐམས་ཅད་འབད་མེད་དུ་གྲོལ་བར་ཐལ་ལོ་ཞེ་ན། སེམས་ཅན་དེ་རྣམས་ཀྱི་ནང་ན་སེམས་རྟོགས་པའི་དམ་པ་གཅིག་ཡོད་པ་མ་ཡིན་པས་མི་གྲོལ་ལོ། ། འདོད་ཆགས་ཞེས་པ་ལ་སོགས་པར། དེ་ཁོ་ན་ཉིད་རྟོགས་པའི་ཚེ། ཉོན་མོངས་རྣམས་ཇི་ལྟར་གནས་ཤེ་ན། ཉོན་མོངས་ཅན་དང་ཡེ་ཤེས་ཆེན་པོ་རྣམས་ཀྱང་རང་གི་སེམས་ཀྱི་ཆོས་ཉིད་ལས་ལོགས་སུ་མ་གྲུབ་པས། ཉོན་མོངས་པ་ཡེ་ཤེས་ཕྲ་མོས་འཇོམས་པའི་ཚེ། ཉོན་མོངས་ཉིད་ཀྱི་ཆ་ཡེ་ཤེས་ཉིད་དུ་གོ་བས་འཇོམས་ལ།
མཐར་ཉོན་མོངས་ཆུང་ངུ་ཡེ་ཤེས་ཆེན་པོས་འཇོམས་པའི་ཚེ་ཡང་ཉོན་མོངས་ཉིད་ཡེ་ཤེས་སུ་གནས་གྱུར་ཏེ། འདོད་ཆགས་སོར་རྟོག་ཡེ་ཤེས། ཞེ་སྡང་ཆོས་དབྱིངས་ཡེ་ཤེས། གཏི་མུག་མེ་ལོང་ཡེ་ཤེས། ཕྲག་དོག་བྱ་གྲུབ་ཡེ་ཤེས། ང་རྒྱལ་མཉམ་ཉིད་ཡེ་ཤེས་ཆེན་པོ་སྟེ། འོ་ན་ད་དུང་ཆ་ཕྲ་མོ་ཞིག་ཡོད་དམ་ཞེ་ན། ཆས་རྩི་བར་བྱར་མེད་པ་ལ། བཅུ་དྲུག་ཆ་ཞེས་གྲགས་པ་དེ་དྲི་མའི་ཆས་མི་ཕོད་ཅིང་བཀྲུན་པར་མི་བཟོད་དོ། ། ཡེ་ཤེས་དེ་ནི་མི་རྟོག་པས་ནམ་མཁའོ། །
དེ་ཡང་མི་རྟོག་པ་འབའ་ཞིག་མ་ཡིན་པའི་ཐབས་དང་ཤེས་རབ་ཟུང་དུ་འཇུག་པའི་རང་བཞིན་ནོ། ། འཇིག་རྟེན་གསུམ་པོ་དེ་ལས་སྐྱེས་ནི། ཁམས་གསུམ་དང་། སངས་རྒྱས་ཀྱི་སྐུ་གསུམ་དེ་ལས་སྐྱེས་པའོ། ། རང་བཞིན་དེ་ནི་ངོ་བོ་མི་རྟོག་པ་གཅིག་དང་དུ་མ་དང་བྲལ་བ། རང་རིག་ཆོས་བཞི་ལྡན་ཏེ། དུས་གནས་གྱུར་གྱི་སྐད་ཅིག་མ་གཅིག་ལ། དགའ་བ་གསུམ་ལས་མཆོག་ཏུ་གྱུར་པ་ལྷན་སྐྱེས་དགའ་བར་གནས་གྱུར་ཏེ། དཔེའི་ཡེ་ཤེས་སུ་བསྟན་པ་ནི། སོ་སོ་རང་གིས་རིག་པའི་སྤྱོད་ཡུལ་དུ་གྱུར་པའི་ཡེ་ཤེས་འདི་ཐ་སྙད་ཀྱིས་བསྟན་དུ་མེད་པས་ངག་གི་ལམ་ལས་འདས་པ།
འཕགས་པའི་ཡེ་ཤེས་ཀྱི་སྤྱོད་ཡུལ་ཏེ། དེ་ལྟ་བུའི་ཡེ་ཤེས་དེ་ནི། བླ་མ་དང་ལམ་གྱི་བྱིན་གྱིས་བརླབས་ཀྱི་རིམ་པ་ལས་བྱུང་བའི་ཕྱིར། ཞུ་བདེ་ལྷན་སྐྱེས་ཀྱི་ཡེ་ཤེས་ནི། ཀུན་མཁྱེན་སངས་རྒྱས་ཀྱི་ཡེ་ཤེས་ལྟ་བུ་དང་། གནས་གྱུར་གྱི་ཡེ་ཤེས་ནི་ཀུན་མཁྱེན་སྔ་མའི་ཡེ་ཤེས་ཇི་ལྟ་བུའོ། ། ཞེས་ཟེར་རོ། ། དེ་རྣམས་ཀྱང་རིགས་པ་མ་ཡིན་ཏེ། ཆོས་སྐུ་སྤྲོས་བྲལ་གྱི་ཡེ་ཤེས་ཀྱིས་འཁོར་བ་སྤེལ་བར་འགྱུར་བ་དང་། དེ་ལྟར་ན་རྣལ་འབྱོར་པའི་ཡེ་ཤེས་དེ།
རང་སེམས་གཉིས་མེད་དུ་རྟོགས་པ་མ་ཡིན་པར་འགྱུར་བ་དང་། དེ་ལྟར་རང་སེམས་གཉིས་མེད་དུ་རྟོགས་པ་ན་སྣང་བ་ཐམས་ཅད་ཀྱང་དེའི་ངོ་བོར་འཆར་བའི་རྒྱུ་མཚན་གྱིས། ང་ལས་འགྲོ་བ་ཐམས་ཅད་འབྱུང་། ། ཞེས་པ་ནས། འགྲོ་བའི་རང་བཞིན་གཞན་མ་མཐོང་། ། ཞེས་བསྒྲུབ་པ་འགལ་བའི་ཕྱིར་དང་། སྟོང་པ་བསྒོམ་པར་མི་བྱ་སྟེ། ། ཞེས་སོགས་ཀྱིས་འཛིན་པ་ཐམས་ཅད་དང་བྲལ་བར་བསྒོམ་པ་ཡིན་ན། སྟོང་ཉིད་བསྒོམ་པར་བཞེད་པ་ཡིན། ། ཞེས་པས་ནམ་མཁའ་ལ་སེམས་འཛིན་པ་དང་།
ཡུལ་ལ་ཡེ་ཤེས་ངོས་འཛིན་པ་ལ་སོགས་པ་འགལ་བའི་ཕྱིར་དང་། མཚན་མར་མི་འཛིན་པས་མི་བསྒོམ་པ་ཡིན་ན། ཁྱེད་རང་ལྟར་ན་མཚན་མེད་བསྒོམ་པར་ཡང་འགྱུར་བ་དང་། མཚན་མེད་ཡིད་ཀྱིས་བསྒོམ་ན། འཛིན་པ་ཐམས་ཅད་དང་བྲལ་བའི་མི་རྟོག་པ་ཉམས་པའི་ཕྱིར་དང་། ཆོས་ཉིད་ཡོངས་ཤེས་ན་མ་རྟོགས་པ་འགལ་བའི་ཕྱིར་དང་། རྟོགས་བྱ་ཡོད་བཞིན་དུ་མ་རྟོགས་པའི་ཚེ་བསྒོམ་པ་ཡིན་ན། དེ་ཉིད་བླུན་བསྒོམ་དུ་འགྱུར་བའི་ཕྱིར་དང་། རྟོགས་པའི་ཚེ་བསྒོམ་པ་ཡིན་ཞེས་ཆོས་ཉིད་མངོན་སུམ་དུ་རྟོགས་པར་ཁྱོད་ཉིད་འདོད་པའི་མཐོང་བསྒོམ་སོགས་ཆོས་ཉིད་འདོད་པ་མ་ཡིན་པར་འགྱུར་བའི་ཕྱིར་དང་། དེས་ན་རྟོགས་པ་མངོན་གྱུར་མཐར་ཐུག་པ་ན།
དེས་མི་བསྒོམ་པ་རིགས་ཀྱི་རྟོགས་པའི་ཚེ་མི་བསྒོམ་ཞེས་པ་ནི་བབ་ཅོལ་ཡིན་པའི་ཕྱིར་དང་། འཇིག་རྟེན་བརྟན་གཡོ་སོགས་ལྷན་སྐྱེས་རྟོགས་པའི་ཡེ་ཤེས་ཀྱི་རང་བཞིན་ཡིན་ན། མ་བཅོས་པར་འགྱུར་བས་ཀུན་རྫོབ་འཁྲུལ་པ་མ་ཡིན་པར་འགྱུར་བའི་ཕྱིར་དང་། འཇིག་རྟེན་བརྟན་གཡོ་རྣམས་ཡེ་ཤེས་ཀྱི་རང་བཞིན་ཡིན། སེམས་ཅན་ཐམས་ཅད་གྲོལ་བར་ཐལ་བ་ཡང་ལྡོག་མི་ནུས་པར་འགྱུར་བའི་ཕྱིར་དང་། བྱང་སེམས་འཕགས་པ་རྣམས་ནི་སེམས་ཅན་དང་སངས་རྒྱས་གང་ཡང་མ་ཡིན་པས་སྐྱེས་བུ་མ་ཡིན་པར་འགྱུར་བ་དང་། སེམས་ཅན་ཡིན་ན་ཡང་། སེམས་ཅན་གྱི་ནང་ན་སེམས་རྟོགས་པའི་དམ་པ་གཅིག་ཡོད་པ་མ་ཡིན་པ་ཉམས་པའི་ཕྱིར་དང་། ཉོན་མོངས་ཀྱི་ཆ་ནི་ཡེ་ཤེས་མ་ཡིན་པས། དེ་ཡེ་ཤེས་སུ་གོ་བ་ནི་གོ་བ་ལོག་པ་ཡིན་པའི་ཕྱིར་དང་།
ཡེ་ཤེས་ཡེ་ཤེས་སུ་གནས་གྱུར་ཞེས་པའི་རྣམ་གཞག་མེད་པ་ལྟར། ཉོན་མོངས་ཀྱི་ཆ་ཡེ་ཤེས་ཡིན་ན། ཡེ་ཤེས་སུ་གནས་གྱུར་ཞེས་པའི་རྣམ་གཞག་མི་དགོས་པའི་ཕྱིར་དང་། ལྕགས་གསེར་དུ་བསྒྱུར་བའི་གསེར་མགུལ་ན་གནས་པ་ན། ལྕགས་མགུལ་ན་གནས་པ་མ་ཡིན་པ་ལྟར། ཉོན་མོངས་ཡེ་ཤེས་སུ་གནས་གྱུར་པ་ན། ཉོན་མོངས་སྤངས་ཀྱང་ཉོན་མོངས་དེ་ཀུན་ལྷན་སྐྱེས་ལ་གནས་པ་ཡིན་གྱི། ཡེ་ཤེས་ཁོ་ན་ལ་ལྷན་ཅིག་སྐྱེས་པ་གནས་པ་མ་ཡིན་པའི་ཕྱིར་དང་། ཆས་རྩི་བར་བྱར་མེད་པ་ལ་བཅུ་དྲུག་ཆ་ཞེས་མཁས་པ་སུ་ལ་ཡང་མ་གྲགས་པའི་ཕྱིར་དང་། ཉོན་མོངས་སྤངས་ནས་ཉོན་མོངས་ལྷན་སྐྱེས་ལ་གནས་ན།
དྲི་མའི་ཆ་ཤས་ཡེ་ཤེས་ལ་ཡོད་པར་འགྱུར་བའི་ཕྱིར་དང་། སྤྲོས་བྲལ་གྱི་ཡེ་ཤེས་དེ་མི་རྟོག་པ་ཡིན་ན། རྟོག་པའང་ཡིན་པ་མི་སྲིད་པའི་ཕྱིར་དང་། དེ་ལྟ་ན་དེ་མི་རྟོག་པ་འགའ་ཞིག་མ་ཡིན་པ་འགལ་བའི་ཕྱིར་དང་། འཇིག་རྟེན་གསུམ་པོ་སྐྱེས་ཞེས་པ་ལ་འདི་རྒྱལ་བའི་སྐུ་གསུམ་སྐྱེས་སྟོན་པའི་རྒྱུ་མཚན་མེད་པའི་ཕྱིར་དང་། འཇིག་རྟེན་གསུམ་པོ་དེ་ལས་སྐྱེས། ། ཞེས་པའི་རྗེས་སུ་འབྲེལ་བྱེད་ཀྱིས་ཀྱང་། ཁུ་བའི་རྣམ་པ་བཅོམ་ལྡན་ཡིན། ། ཞེས་བརྗོད་པ་ནི་འབྲེལ་མེད་ཀྱི་ཚིག་ཏུ་འགྱུར་བའི་ཕྱིར་དང་། མི་རྟོག་པའི་ཡེ་ཤེས་གཅིག་དང་དུ་མ་དང་བྲལ་བ་ནི་མི་སྲིད་པའི་ཕྱིར་དང་།
ཡེ་ཤེས་འདི་ཐ་སྙད་ཀྱིས་བསྟན་དུ་མེད་ན། སོ་སོ་རང་གིས་རིག་པའི་ཡེ་ཤེས་འདི་འཕགས་པའི་སྤྱོད་ཡུལ་ཞེས་སོགས་ནས་སངས་རྒྱས་ཀྱི་ཡེ་ཤེས་ལྟ་བུ་ཞེས་ཐ་སྙད་བྱེད་པ་ནི། རང་ཚིག་དངོས་སུ་འགལ་བ་ཡིན་པའི་ཕྱིར་དང་། འཕགས་པ་ཁོ་ནའི་ཡེ་ཤེས་ཀྱི་སྤྱོད་ཡུལ་ཡིན་ན་འཕགས་པ་མ་ཡིན་པའི་སྔགས་འཆང་། ཤེས་རབ་ཡེ་ཤེས་ཀྱི་དབང་ཐོབ་པ་རྣམས་ཀྱི་དཔེའི་ཡེ་ཤེས་སུ་མི་འགྱུར་བའི་ཕྱིར་དང་། གནས་གྱུར་གྱིས་ཡེ་ཤེས་ནི་འདིར་ད་ལྟ་བ་ཁོ་ན་མ་ཡིན་པས། ཀུན་མཁྱེན་སྔ་མ་དཔེར་བྱེད་པ་ཡང་བརྗོད་འདོད་ཙམ་གྱིས་བཏགས་པར་ཟད་པའི་ཕྱིར། ཞེས་གསུངས་སོ། ། དེ་དག་ནི་གྱི་ན་སྟེ། དེ་ལྟ་ན།
ང་ལས་འགྲོ་བ་ཐམས་ཅད་འབྱུང་། ། ཞེས་པ་རྒྱུད་གསུང་བ་པོ་སྟོན་པའི་གསུང་ཡིན་པས། སྟོན་པ་འཁོར་བ་སྤེལ་བར་འགྱུར་བའི་ཕྱིར་དང་། ཡང་ན་ཁྱོད་ཀྱིས་ལྷན་ཅིག་སྐྱེས་པ་ང་ལས། འགྲོ་བ་བཅུད་ཐམས་ཅད་བྱུང་། དེར་མ་ཟད་རྫོགས་པའི་སངས་རྒྱས་ཀྱང་བྱུང་སྟེ། གསང་བ་འདུས་པ་ལ་སོགས་པར་དངོས་པོ་ཐམས་ཅད་འོད་གསལ་ལས་བྱུང་ཞིང་འོད་གསལ་དུ་ཐིམ་པ་དང་། བྱང་ཆུབ་ཀྱང་འོད་གསལ་ལས་བྱུང་ཞིང་། འོད་གསལ་གྱི་ངོ་བོར་བསྒྲུབ་པའི་ཕྱིར་རོ། ། དེས་ན་རྒྱུ་རོ་མཉམ་པ་ཡིན་ནོ། །
དེར་མ་ཟད་ལྷན་ཅིག་སྐྱེས་པ་ང་ཡིས་ཆོས་འདི་ཀུན་ཁྱབ་པ་ཡིན་ཏེ། སྙིགས་མ་གློ་བུར་བ་ནི་མེད་བཞིན་དུ་སྣང་བ་ཙམ་དུ་ཟད་པས། འགྲོ་བས་མཚོན་པ་ཐམས་ཅད་ཀྱིས་རང་བཞིན་གཞན་མ་མཐོང་བས་ལྷན་ཅིག་སྐྱེས་པ་འདི་ཉིད་ཡིན་པའི་ཕྱིར་རོ། ། དེ་ལྟར་ཡང་མཉམ་སྦྱོར་ལས། འགྲོ་བ་འདི་ཀུན་སངས་རྒྱས་མངའ་བདག་ཉིད། ། གར་མཁན་མཆོག་དང་རི་མོ་བཟང་ལྟར་སྣང་། ། ཞེས་གསུངས་པ་ལྟར་རོ། ། ཞེས་བཤད་པས། གཞིའི་འོད་གསལ་རང་བཞིན་ལྷན་སྐྱེས་དེས་རྒྱུད་ཀྱི་རྒྱལ་པོ་འདི་གསུངས་པར་འགྱུར་བའི་ཕྱིར་དང་། དེ་ལྟར་སྟོན་པའི་བཀའ་ཡིན་པར་བཤད་པ་དང་འགལ་བའི་ཕྱིར་དང་།
དེའི་ཕྱིར་རང་བཞིན་ལྷན་སྐྱེས་ཟུང་འཇུག་སྤྲོས་བྲལ་མཐར་ཐུག་མངོན་དུ་གྱུར་ཀྱང་། དངོས་པོ་ཐམས་ཅད་ཀྱི་རང་བཞིན་ལྷན་སྐྱེས་ཟུང་འཇུག་སྤྲོས་བྲལ་དང་ངོ་བོ་གཞན་མ་ཡིན་པས། དེའི་ཕྱིར་རང་བཞིན་ལྷན་སྐྱེས་ང་ལས་ཞེས་སྦྲེལ་དགོས་པ་མ་རྟོགས་པར་ཟད་པའི་ཕྱིར་དང་། ཆོས་སྐུ་སྤྲོས་བྲལ་གྱི་ཡེ་ཤེས་ཞེས་པ། ཟུང་འཇུག་སྤྲོས་བྲལ་བཞེད་པའི་ཕྱིར་དང་། དེས་འཁོར་བ་སྤེལ་བའི་སྐྱོན་འཇུག་ན། ཁྱེད་རང་གི་ལྷན་སྐྱེས་ལ་ཡང་འཇུག་པའི་ཕྱིར་དང་། རང་སེམས་གཉིས་མེད་ཀྱི་ཡེ་ཤེས་ཡིན་ཞེས་གསུངས་ཀྱི། ཡེ་ཤེས་དེ་རྣལ་འབྱོར་པའི་རང་སེམས་གཉིས་མེད་དུ་རྟོགས་པ་ཡིན་ཞེས་མ་སྨྲས་པའི་ཕྱིར་དང་། སྣང་བ་ཐམས་ཅད་ཀྱང་དེའི་ངོ་བོ་ཡིན་པས་ང་ཡིས་འདི་ཀུན་ཁྱབ་པས་འགྲོ་བའི་རང་བཞིན་གཞན་མ་མཐོང་།
ཞེས་སྦྲེལ་གྱི། རྟོགས་ན་དེའི་ངོ་བོར་འཆར་བས་ང་ལས་འགྲོ་བ་ཐམས་ཅད་ཞེས་མི་སྦྲེལ་བའི་ཕྱིར་དང་། སྟོང་པ་བསྒོམ་པར་མི་བྱ་སྟེ། ། སོགས་དང་། སྟོང་ཉིད་བསྒོམ་པར་བཞེད་པ་ཡིན། ། ཞེས་པ་འགལ་ན། སཾ་པུ་ཊི་ཉིད་ལས། དེས་ན་ཐབས་དང་ཤེས་རབ་དོན། ། བསྒོམ་པ་ཡང་དག་བཤད་པར་བྱ། ། ཞེས་གསུང་ནས།
སྟོང་པ་བསྒོམ་པར་མི་བྱ་སྟེ། ། ཞེས་སོགས་གསུངས་པ་ལ་ཡང་དགག་པ་བྱེད་པར་ཟད་པའི་ཕྱིར་དང་། བསྒོམ་པ་དང་བསྒོམ་ཚུལ་གྱི་ཁྱད་པར་མ་ཕྱེད་པའི་ཕྱིར་དང་། འཕགས་མཆན་ལས། ཐམས་ཅད་ཀྱིས་ཆོས་ཉིད་ཀྱི་ཚུལ་ཡོངས་སུ་ཤེས་ནས་མི་རྟོག་པའི་ཚེ་བསྒོམ་པ་ཡིན་ཞེས་གསུངས་ཀྱི། མ་རྟོགས་པའི་ཚེ་ཞེས་པ་རྗེས་སུ་བརྗོད་པ་ནོར་བའི་ཕྱིར་དང་། རྟོགས་པའི་ཚེ་བསྒོམ་པ་མིན་ཞེས་གསུངས་པས། རྟོགས་པའི་བསྒོམ་པ་ཞེས་པའང་བརྗོད་པ་ནོར་བའི་ཕྱིར་དང་། འཇིག་རྟེན་བརྟན་གཡོ་སོགས་ལྷན་སྐྱེས་ཀྱི་རང་བཞིན་ཅན་ཡིན་ཡང་། མ་རྟོགས་པའི་ངོར་མ་བཅོས་པ་མ་ཡིན་པའི་ཕྱིར་དང་།
དེའི་ཕྱིར་བདག་མེད་དུ་གྲོལ་བར་ཐལ་བའི་གནོད་པ་མེད་པའི་ཕྱིར་དང་། གནས་ལུགས་མཐར་ཐུག་པར་རྟོགས་མ་རྟོགས་ལ་སངས་རྒྱས་དང་སེམས་ཅན་དུ་འཇོག་པས། རྫོགས་པའི་སངས་རྒྱས་མ་རྟོགས་པ་གནས་ལུགས་མཐར་ཐུག་རྟོགས་པའི་དམ་པ་གཅིག་ཡོད་པ་མིན། ཞེས་བཞེད་པས་རྒོལ་བ་དེ་དག་སྙིང་པོ་མེད་པ་ཡིན་པའི་ཕྱིར་དང་། ཉོན་མོངས་ཀྱི་ཆ་ཞེས་པ་གནས་ལུགས་ལ་གྲུབ་པ་ཞིག་ཡོད་ན། སྤང་དུ་མེད་པའི་ཕྱིར་དང་། ཡེ་ཤེས་ཡིན་པ་ལ་ཡིན་པར་མ་རྟོགས་པ་རྟོགས་པའི་སྒོ་ནས་མ་རྟོགས་པ་རྟོགས་པར་གནས་གྱུར་ཅེས་བཞེད་པའི་ཕྱིར་དང་། དེའི་ཕྱིར་གནས་གྱུར་ཅེས་པའི་རྣམ་གཞག་འགལ་བ་མེད་པའི་ཕྱིར་དང་། མ་རྟོགས་པའི་ཚེ་ཉོན་མོངས་པ་ཞེས་བྱ་བ་དེ། ལྷན་སྐྱེས་མངོན་དུ་གྱུར་པའི་ཚེ་ཇི་ལྟར་གནས་སྙམ་པའི་དགོས་པ་བཅད་པའི་ཕྱིར་ཡིན་གྱི།
དེའི་ཚེ་ལྷན་སྐྱེས་དང་གནས་གྱུར་གྱི་ཡེ་ཤེས་ཐ་དད་དུ་མི་བཞེད་པའི་ཕྱིར་དང་། དྲན་པ་ཉེར་བཞག་ལས། ལྷའི་གནས་ནས་འཕོ་བ་ལ། ། སྡུག་བསྔལ་ཤིན་ཏུ་ཆེ་འབྱུང་སྟེ། ། དེ་ཡི་ཁྱད་པར་སེམས་ཅན་དམྱལ། ། བཅུ་དྲུག་ཆར་ཡང་མི་ཕོད་དོ། ། ཞེས་ཆར་རྩིར་མེད་པ་ལ་བཅུ་དྲུག་ཆར་གསུངས་པ་ཡོད་པའི་ཕྱིར་དང་། ཉོན་མོངས་ཞེས་མ་རྟོགས་པའི་དུས་ཀྱི་མིང་ནས་བརྗོད་ཀྱང་སྐབས་དེར་ཡང་ཡེ་ཤེས་ཡིན་པའི་ཕྱིར་དང་། མི་རྟོག་པ་ཡིན་ན་རྟོག་པ་ཡིན་པ་མི་སྲིད་པར་བཞེད་པའི་ཕྱིར་དང་། མི་རྟོག་པ་འབའ་ཞིག་མ་ཡིན་པ་མཚན་ཉིད་ཐེག་པ་ལས་བཤད་པའི་སྤྲོས་བྲལ་ཙམ་དུ་རྟོགས་པ་སྤང་བའི་ཆེད་དུ་ཡིན་པའི་ཕྱིར་དང་།
འདི་ལམ་དུ་བྱས་པའི་འབྲས་བུ་སྟོན་པ་ཡིན་པས། རྒྱལ་བའི་སྐུ་གསུམ་ལ་སྦྱོར་བར་རིགས་པའི་ཕྱིར་རོ། ། ཐབས་དང་ཤེས་རབ་རང་བཞིན་ཞེས་པའི་འཆད་བྱེད་དུ། ཁུ་བའི་རྣམ་པ་ཞེས་སོགས་བཞེད་ཀྱི། འཇིག་རྟེན་གསུམ་པོ་དེ་ལས་སྐྱེས། ། ཞེས་པ་དང་སྦྲེལ་བར་མི་བཞེད་པའི་ཕྱིར་དང་། མི་རྟོག་པའི་ཡེ་ཤེས་ཡིན་ན་གཅིག་དང་དུ་བྲལ་མ་ཡིན་པ་ནི་བབ་ཅོལ་ཙམ་ཡིན་པའི་ཕྱིར་དང་། དག་ལྡན་ལས། དེ་གང་ལས་རྟོགས་ན། ངག་ལས་མི་རྟོགས་ཏེ།
བྱིན་བརླབས་ལས་རྟོགས་སོ་ཞེས་བྱ་བའི་དོན་ཏོ། ། བྱིན་བརླབས་ནི་བླ་མའི་ཐབས་སོ། ། དེ་ལས་ཇི་ལྟ་བུ་ཞིག་འབྱུང་ན། ཀུན་མཁྱེན་ཡེ་ཤེས་དེ་ལྟ་བུ་སྟེ། ། ཞེས་འབྱུང་ཞིང་། འཕགས་མཆན་དུ། ཐ་སྙད་ཀྱིས་བསྟན་དུ་མེད་ཅེས་བཤད་པ། རྒྱུད་ལ་བསྐྱེད་པ་ཐ་སྙད་ཀྱིས་བསྟན་དུ་མེད། ཞེས་བཞེད་པས་དངོས་སུ་འགལ་བ་མ་ཡིན་པའི་ཕྱིར་དང་། འཕགས་མཆན་དུ་འཕགས་པའི་ཡེ་ཤེས་ཞེས་འབྱུང་བ།
དེ་ལྟ་བུའི་ཡེ་ཤེས་དེ་ད་ལྟ་ཉིད་དུའང་། བླ་མའི་བྱིན་བརླབས་ཀྱི་སྟོབས་ཀྱིས་སོ་སོ་རང་གིས་རིག་པར་བྱར་ཡོད་དེ། འོན་ཀྱང་དཔེའི་ཡེ་ཤེས་ཡིན་ནོ། ། ཞེས་བཞེད་པའི་ཕྱིར་དང་། ཀུན་མཁྱེན་སྔ་མའི་ཡེ་ཤེས་ཞེས་འདིར་གསུང་པ་མེད་ཅིང་། འཕགས་མཆན་དུ་འབྱུང་ཡང་། དཔེར་འཇོག་པ་ལ་དཔེས་མཚོན་བྱ་ད་ལྟར་བ་ཁོ་ན་ཡིན་མི་དགོས་པའི་ཕྱིར་རོ། ། འདིར་རྡོ་རྗེ་མཁའ་འགྲོ་མ་རྣམས་ཀྱི་གསང་མཛོད་ལས། ཊཱིཀ་བྱེད་པ་ཁ་ཅིག འཇིག་རྟེན་གསུམ་པོ་དེ་ལས་སྐྱེས་པ་དང་།
ང་ལས་འགྲོ་བ་མཐའ་དག་འབྱུང་བ་སོགས། སེམས་ལས་མ་གཏོགས་པའི་ཕྱི་རོལ་མེད་པ་ལ་འཆད་པ་ནི། ལྟ་བའི་འཇོག་ལུགས་མ་གོ་ཞིང་། སྐབས་དོན་མ་གོ་བའི་བཤད་པའོ། ། ཞེས་འཆད་དོ། ། དེ་ནི་རིགས་པ་མ་ཡིན་ཏེ། སེམས་ཡིན་ཞེས་པའི་དོན་རང་གིས་མ་གོ་བཞིན་དུ་བྱུང་རྒྱལ་དུ་སྨྲས་པར་ཟད་པའི་ཕྱིར་དང་། སྐབས་འདིར། རང་གི་སེམས་ལྷན་ཅིག་སྐྱེས་པའི་ཡེ་ཤེས་ལས་མ་གཏོགས་པའི་སྣང་བ་འགའ་ཡང་མེད་ཅེས་པར་བཞེད་པའི་ཕྱིར་དང་། སྐབས་གཞན་དུ།
རིན་ཆེན་སེམས་ལས་ཕྱིར་གྱུར་པའི། ། སངས་རྒྱས་མེད་ཅིང་སེམས་ཅན་མེད། ། རྣམ་པར་ཤེས་པའི་གནས་དོན་ནམ། ། ཕྱི་རོལ་གྱུར་པ་འགའ་ཡང་མེད། ། ཡིད་ཀྱིས་སངས་རྒྱས་ཐམས་ཅད་ཉིད། ། ཁམས་གསུམ་ན་ནི་དབང་ཕྱུག་ཆེ། ། འཇིག་རྟེན་ཀུན་གྱི་རྒྱལ་པོ་ཆེ། ། སེམས་གཅིག་གིས་ནི་ཐོབ་པར་འགྱུར། ། གཟུགས་དང་སྒྲ་དང་དེ་བཞིན་དྲི། ། རོ་དང་རེག་བྱའི་རང་བཞིན་དང་། །
ཆོས་ཀྱི་དབྱིངས་ནི་མཆོག་ཏུ་ཞི། ། འདི་ནི་རིན་ཆེན་སེམས་སུ་བརྗོད། ། གཟུགས་དང་ཚོར་བ་འདུ་ཤེས་དང་། ། འདུ་བྱེད་དང་ནི་རྣམ་ཤེས་ཉིད། ། འདི་དག་ཐམས་ཅད་སེམས་ལས་སྐྱེ། ། ཐུབ་པས་གཞན་དུ་མ་གསུངས་སོ། ། ཞེས་གནས་སྐབས་སུ། སྣང་བ་སེམས་སུ་བསྟན་པ་ཡང་ཡོད་ལ། དེ་ལྟར་གསུང་པས་མཐར་ཐུག་གི་ལྟ་བ་སེམས་ཙམ་དུ་བཞེད་མི་དགོས་ཀྱང་། དེས་མཐར་ཐུག་གི་ལྟ་བ་སེམས་ཙམ་དུ་བསྟན་དོགས་ནས།
རྡོ་རྗེ་མཁའ་འགྲོ་མ་རྣམས་ཀྱི་གསང་མཛོད་ལས། ལུང་དེ་དག་དང་གཞན་ཡང་། ཡུལ་དང་དབང་པོའི་རང་བཞིན་ནི། ། སེམས་ལས་ཕྱི་རོལ་གྱུར་མེད་ཀྱང་། ། གཟུགས་སོགས་སོ་སོར་སྣང་བ་རྣམས། ། སེམས་ཉིད་ཁོ་ན་སྣང་བ་ཡིན། ། དེ་ནས་ཕྱག་ན་རྡོ་རྗེ་བྱང་ཆུབ་སེམས་དཔའ་སེམས་དཔའ་ཆེན་པོས། དེ་བཞིན་གཤེགས་པ་རྣམས་ལ་ཞུས་པ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་སྟོང་པ་མིན་པའི་ཕྱི་རོལ་གྱི་དོན་དུ། སེམས་སྟོང་པ་དེ་ཇི་ལྟར་སྣང་བར་འགྱུར་བ་ལགས།
དེ་བཞིན་གཤེགས་པ་རྣམས་ཀྱིས་གསུངས་པ། ཐོག་མ་མེད་པའི་སྲིད་རྒྱུན་ནས། ། ཕྱི་ཡི་དོན་དུ་བཏགས་པ་སྟེ། ། ཐམས་ཅད་སེམས་ཀྱི་རྣམ་འཕྲུལ་ཡིན། ། སེམས་ཉིད་ཀུན་ཏུ་སོང་བ་འོ། ། ཞེས་གསུངས་པ་རྣམས་བཀོད་ནས། དེ་དག་གི་དོན་འཆད་པ་ན། དེ་རྣམས་ཀྱི་ཕྱི་དོན་བཀག་ནས་ཐ་སྙད་དུ་སེམས་ཙམ་ཞིག་ཏུ་བསྟན་པར་འདོད་པའི་བོད་ཀྱི་བླ་མ་དག་ཡོད་མོད་ཀྱི་གཞུང་གི་དོན་མ་ཡིན་ཏེ། ལུང་ཕྱི་མའི་སྔོན་དུ། ཨེ་མ་ཧོ་ཆོས་ཀྱིས་བསྟན་པ་ནི། །
ཆོས་རྣམས་ཐམས་ཅད་སྟོང་པ་ལ། ། ཡང་དག་དངོས་གྲུབ་རབ་གནས་གང་། ། ཆུ་ཤིང་སྙིང་པོ་མེད་པ་ལ། ། སྙིང་པོ་འབྲས་བུ་རོ་ལྡན་ཞིང་། ། དེ་བཞིན་སྙིང་པོ་མེད་ལུས་ལ། ། བདེ་བའི་འབྲས་བུ་དངོས་གྲུབ་གནས། ། ནམ་མཁའ་འབྱུང་བ་ཐམས་ཅད་དང་། ། ཆོས་རྣམས་ཀུན་གྱི་གཞིར་གྱུར་ཞིང་། ། མཁའ་བཞིན་དག་པའི་སེམས་ཉིད་ཀྱང་། ། བདེ་མཆོག་དག་པའི་སེམས་ཉིད་དེ། །
ཡུལ་དང་དབང་པོའི་ཏིང་ངེ་འཛིན། ། ཞེས་ནམ་མཁའ་སྟོང་པ་འབྱུང་བ་ལ་སོགས་པའི་ཆོས་ཀུན་གྱི་གནས་སུ་གྱུར་པ་བཞིན་དུ། སེམས་རང་བཞིན་གྱི་སྟོང་པ་ཡང་། ཆོས་ཀུན་གྱི་གཞིར་གསུངས་པས། དེའི་ཆ་ནས་སེམས་ཆོས་ཀུན་གྱི་གཞིར་གསུང་པ་དང་། ཡང་ཐ་སྙད་དུ་སེམས་འཁོར་འདས་ཀུན་གྱི་བྱེད་པ་པོ་ཡིན་པ་ལའང་དགོངས་ཏེ། ཐམས་ཅད་སེམས་ཀྱིས་རྣམ་འཕྲུལ་ཞིང་། ། སེམས་ཉིད་ཀུན་ཏུ་སོང་བ་འོ། ། ཞེས་གོང་དུ་ཐམས་ཅད་སེམས་ཀྱི་རྣམ་འཕྲུལ་དང་། སེམས་ཉིད་ཀུན་ཏུ་སོང་བའི་རྒྱུ་མཚན་གསལ་བར་བཀོད་ནས།
དེའི་རྗེས་སུ་འདི་ལྟར་བཤད་པ་ལས་གཞུང་ཕྱི་མའི་དོན་ཡང་ཕྱི་དོན་བཀག་ནས་སེམས་ཙམ་དུ་སྟོན་པ་མ་ཡིན་པར་ཆེས་གསལ་ལོ། ། ལུང་སྔ་མའི་གོང་དུ་ཡང་། སྐྱེ་འདིར་སངས་རྒྱས་མཆོག་ཉིད་དུ། ། སེམས་བསྒོམ་པས་ནི་སངས་རྒྱས་སོ། ། རིན་ཆེན་སེམས་ལས་ཞེས་སོགས་གསུངས་པས། འཁོར་འདས་ཀུན་ལ་སེམས་གཙོ་བོར་བསྒྲུབ་པ་ཡིན་གྱི། ཕྱི་རོལ་འགོག་པ་མ་ཡིན་ལ། ཐོག་མ་མེད་པ་ནས་ཕྱི་རོལ་དུ་མངོན་པར་ཞེན་པའི་དབང་གིས་སེམས་ལུས་ཅན་གྱིས་སྟོང་པ་དེ་ལུས་ཅན་གྱིས་མི་སྟོང་པའི་ཕྱི་རོལ་དུ་སྣང་བར་གསུངས་ཀྱང་། མངོན་ཞེན་གྱི་བག་ཆགས་ཀྱི་དབང་གིས་མ་དག་པའི་སྣོད་བཅུད་དུ་སྣང་བ་ཕྱི་རོལ་ཡོད་པར་འདོད་པའི་ལུགས་ལའང་ཁས་ལེན་པ་ལ་ཅི་ཡང་མི་གནོད་དོ། ། སེམས་ཉིད་ཁོ་ན་སྣང་བ་ཡིན། །
ཞེས་གསུངས་པ་ཡང་དབང་ཤེས་ལ་གཟུགས་སོགས་སྣང་བ་ན། རྣམ་མེད་དུ་འདོད་པ་ལྟར་མི་སྣང་བར། སེམས་ཉིད་ཡུལ་དེའི་རྣམ་པར་སྐྱེས་པ་ཁོ་ནས་སྣང་བ་སྟོན་པ་ཡིན་ལ། གནས་དོན་དང་ཞེས་སོགས་ནི། སེམས་ཀྱིས་བཏགས་པ་ཙམ་ལས་ཕྱི་རོལ་དུ་གྱུར་པ་འགོག་ཅིང་། ཐ་སྙད་དུ་བེམ་པོ་ཡོད་པ་འགོག་པ་མ་ཡིན་པའོ། ། ཞེས་སོགས་གཞུང་དོན་ལོག་པར་འབྲེལ་བའི་འཁྱོག་བཤད་དུ་མའི་ངལ་བ་ལ་ནན་ཏན་དུ་བྱེད་པར་ཟད་དེ། སེམས་ལུས་ཅན་གྱིས་སྟོང་པ་ལུས་ཅན་དུ་སྣང་བའི་རྒྱུ་མཚན་བྲིས་པའི་ལན་དུ། མངོན་ཞེན་གྱི་བག་ཆགས་ཀྱི་དབང་གིས་མ་དག་པའི་སྣོད་བཅུད་དུ་སྣང་བ་ཕྱི་རོལ་ཡོད་པར་འདོད་པའི་ལུགས་ལའང་ཁས་ལེན་པ་ལ་ཅི་ཡང་མི་གནོད། ཅེས་པ་འབྲེལ་མེད་ཡིན་པའི་ཕྱིར་དང་།
ཐོག་མ་མེད་པའི་སྲིད་རྒྱུན་ནས། ། ཕྱི་རོལ་དོན་དུ་བཏགས་པ་སྟེ། ། ཞེས་པ་མ་མཐོང་བར་ཟད་པའི་ཕྱིར། སེམས་ཉིད་ཁོ་ན་སྣང་ཞེས་པ། ཡུལ་དེའི་རྣམ་པར་སྐྱེས་པ་ཁོ་ནས་སྣང་བའི་དོན་ཡིན་ན། ཡུལ་དང་དབང་པོའི་རང་བཞིན་ནི། ། སེམས་ལས་ཕྱི་རོལ་གྱུར་མེད་ཀྱང་། ། གཟུགས་སོགས་སོ་སོར་སྣང་བ་རྣམས། ། ཞེས་པ་ཇི་ལྟར་འཆད་ཅིང་འབྲེལ། སྙིང་པོ་མེད་པ་ཁོ་ནར་སྣང་བའི་ཕྱིར་རོ། །
དེ་དག་གིས་ནི་རྣལ་འབྱོར་མའི་འཁོར་ལོ་ཞེས་བྱ་བ་འདུ་བའི་ལེའུའི་རྣམ་པར་བཤད་པ་ལ་རྩོད་པ་སྤང་བ་བསྟན་ཟིན་ཏོ།། །། ལེའུ་དགུ་པ་རྣམ་པར་དག་པའི་ལེའུར། བསྟན་བཅོས་དེ་ཉིད་འདུས་པ་ལས། འགའ་ཞིག་ན་རེ། རྒྱུ་རྒྱུད་ནི་ཆོས་ཐམས་ཅད་རང་གི་སེམས་ཡིན་ལ། སེམས་རང་བཞིན་གྱི་སྤྲོས་པ་དང་བྲལ་བ་དེ་བཞིན་ཉིད་ཀྱི་དག་པའོ། ། དེའང་ཡང་གསལ་བའི་ཆ་ནི། རང་རིག་པའི་དག་པ་སྟེ་དེ་གཉིས་སེམས་རང་བཞིན་གྱི་སངས་རྒྱས་སོ། ། ལུས་ཞལ་ཕྱག་གི་རྣམ་པར་གྲུབ་པ་ནི། ལྷ་སོ་སོའི་དག་པ་སྟེ་ལུས་རང་བཞིན་གྱི་སངས་རྒྱས་སོ། །
ཐབས་རྒྱུད་དག་པ་ལ་གསུམ་སྟེ། སྤྲོས་བྲལ་ཡུལ་དུ་བྱེད་པའི་ལྟ་བ་ནི། དེ་བཞིན་ཉིད་ཀྱི་དག་པ་སྟེ། འདིས་སྤང་བྱ་ཀུན་བཏགས་ཀྱི་དུག་ཞི་བར་བྱེད་དོ། ། སྣང་བ་ཐམས་ཅད་ལྷར་ཤེས་ནས། ལྷ་ཡང་ཕྱག་གི་དག་པ་སྟོང་པ་ལ་སོགས་པས་བྱིན་གྱིས་རླབས་ཏེ། བསྒོམ་པ་ནི་ལྷ་སོ་སོའི་དག་པ་སྟེ། འདིས་ཀུན་རྟོག་གི་དུག་སྦྱང་ངོ་། ། རྫོགས་རིམ་ལས་བྱུང་བའི་ཡེ་ཤེས་སྤྲོས་བྲལ་དེས། ལྷ་ཡང་བྱིན་གྱིས་རླབས་ཏེ་བསྒོམ་པ་ནི།
རང་རིག་པའི་དག་པ་སྟེ། འདིས་ལྷར་ཞེན་པའི་དུག་སྦྱོང་ངོ་། ། འབྲས་རྒྱུད་ཀྱང་དག་པ་གསུམ་སྟེ། ངོ་བོ་ཉིད་སྐུ་དེ་བཞིན་ཉིད་ཀྱི་དག་པ། གཟུགས་སྐུ་གཉིས་ལྷ་སོ་སོའི་དག་པ། ཆོས་སྐུ་རང་རིག་པའི་དག་པའོ། ། དེ་ལ་དེ་བཞིན་ཉིད་ཀྱི་དག་པ་ནི། ལུང་རིགས་ཀྱིས་བརྟག་ན་མི་བསླུ་བར་ངེས་པ་སྟེ། དངོས་པོ་ཆོས་ཅན་ཐམས་ཅད་ཀྱི་རང་བཞིན། གང་གིའང་ངོ་བོར་མ་གྲུབ་ཅིང་གདོད་མ་ནས་དག་པ་ནི།
དེ་བཞིན་ཉིད་ཀྱི་དག་པ་བརྗོད་དེ། དེ་བསྒོམ་པས་བདེན་འཛིན་གྱི་གློ་བུར་གྱི་དྲི་མ་སྦྱོང་བར་བྱེད་དོ། ། འོ་ན་སྔར་དྲི་མའང་སེམས་ཀྱི་ཆོས་ཉིད་ཡིན་པས་སྤང་དུ་མེད་ཅེས་པ་དང་འགལ་ལོ་ཞེ་ན། མི་འགལ་ཏེ་དྲི་མ་དེ་ཉིད་ཡེ་ཤེས་སུ་འགྱུར་བ་འབྲས་བུའི་དཔེ་ནི། ནམ་མཁའ་ལ་སྤྲིན་དེངས་པ་ན་སྤྲིན་ཉིད་ནམ་མཁར་གྱུར་པ་བཞིན་ནོ། ། ལྷ་སོ་སོའི་དག་པ་ནི། དེ་བཞིན་ཉིད་དག་པ་མཉམ་བཞག་གམ། རང་བཞིན་རྣམ་དག་གམ། ལྟ་བ་སྟེ། ལྷ་སོ་སོའི་དག་པ་རྗེས་ཐོབ་བམ།
གློ་བུར་དྲི་བྲལ་ལམ། བསྐྱེད་རིམ་ཡིན་པས་ཕྱི་ནས་ཏེ། སྦྱང་གཞིའམ་ཆོས་ཅན་རེ་རེའི་དབྱེ་བ་ཡིས་ཕྱེ་བས། སྦྱོང་བྱེད་ལྷ་སོ་སོར་བསྒོམ་པ་ནི། ལྷ་རྣམས་ཀྱི་དག་པར་བརྗོད་དོ། ། གློ་བུར་གྱི་དྲི་མ་སྦྱོང་བའི་འཐད་པ་ནི་ཕུང་པོ་ལྔ་ལ་སོགས་པ་རྣམས། རང་བཞིན་སྤྲོས་བྲལ་དང་། ཀུན་རྫོབ་ལྷའི་ངོ་བོར་རྣམ་པར་དག་གོ ། རང་རིག་པ་ནི། རྫོགས་རིམ་སོ་སོ་རང་གིས་རིག་པའི་ཡེ་ཤེས་ནི་དག་པ་ཉིད་རྟོགས་ན་གྲོལ་ལ།
མ་རྟོགས་ན་དག་པ་གཉིས་ཀྱིས་གྲོལ་བ་མ་ཡིན་ནོ། ། ཕྱིའི་ཡུལ་གྱི་དངོས་པོ་དག་པ་རྟོགས་པའི་ཕྱིར་རང་གི་རིག་པ་བདེ་བའི་མཆོག་གོ ། དེ་ལ་དེ་བཞིན་ཉིད་ཀྱི་དག་པ་ནི། དངོས་པོ་ཀུན་གདོད་མ་ནས་སྤྲོས་པ་དང་བྲལ་བས་ན། དེ་བཞིན་ཉིད་ཀྱི་དག་པ་སྟེ། འདི་ལྟར་གནས་པས་རྒྱུ་འགྲོ་བ་ལ་འབྲས་བུ་སངས་རྒྱས་འགྱུར་བར་འགྱུར་ཏེ། སེམས་ཅན་ཐམས་ཅད་སངས་རྒྱས་ཀྱི་སྙིང་པོ་ཅན་ཡིན་པས་སོ། ། འོ་ན་བཅོམ་ལྡན་འདས་དེ་ཆོས་ཐམས་ཅད་རྣམ་པར་དག་པ་གང་ལགས། རྣམ་པར་མ་དག་པ་གང་ལགས། ཞེས་ཞུས་པའི་ལན་དུ།
བཅོམ་ལྡན་འདས་ཀྱིས་བཀའ་སྩལ་པ། མ་དག་པའང་གཟུགས་ལ་སོགས་པ་ཕྱི་ནང་གི་ཆོས་རྣམས་སོ། ། རྒྱུ་མཚན་ཅིའི་སླད་དུ་ཞེ་ན། གཟུགས་སོགས་ཆོས་དེ་དག་ལ་ཕྱིའི་ཡུལ་ལ་གཟུང་བ་དང་། ནང་གི་ཡུལ་ཅན་ལ་འཛིན་པའི་དངོས་པོར་བཏགས་པའི་ཕྱིར། དེ་ལྟར་ཡུལ་ཡུལ་ཅན་དུ་སྣང་བ་ལ་བདེན་ཞེན་གྱི་རྣམ་རྟོག་སྐྱེས་པས་འཁོར་བའི་རྒྱུ་བྱེད་པའི་ཕྱིར་མ་དག་པའོ། ། དེས་ན་གཟུང་འཛིན་ཡུལ་དང་ཡུལ་ཅན་ལ་བདེན་པར་བཏགས་པ་དང་། དེའི་དབང་གིས་བདེན་ཞེན་མེད་ཀྱང་གཉིས་སུ་སྣང་བའོ། ། དེ་ལ་དེ་བཞིན་ཉིད་ཀྱི་དག་པ་ལྟ་བས། ཀུན་བཏགས་ཀྱི་དུག་མེད།
ལྷས་ཀུན་རྟོག་གི་དུག་མེད་པར་བྱའོ། ། རང་རིག་པས་ལྷར་ཞེན་པའི་དུག་མེད་པར་བྱས་ནས་ནི། བརྟེན་བྱ་ལྷ་སོ་སོའི་དག་པ་དང་། དེ་ལ་བརྟེན་ནས་རང་རིག་པ་འདི་དག་བརྟེན་པར་བྱའོ། ། ཞེས་པ་ལ་སོགས་པར་སྤྲོས་ཏེ་འཆད་དོ། ། དེ་རྣམས་ནི་གྱི་ན་སྟེ། ཐམས་ཅད་རང་གི་སེམས་ཡིན་ན་འདུས་མ་བྱས་ནམ་མཁའ་ལ་སོགས་པ་འདུས་མ་བྱས་ཀྱི་ཆོས་ཐམས་ཅད་ཀྱང་རང་གི་སེམས་སུ་ཧ་ཅང་ཐལ་བའི་ཕྱིར་རོ། ། སྐྱེས་བུ་གཅིག་གྲོལ་བ་ན་ཐམས་ཅད་ཀྱང་གྲོལ་བ་དང་། གཅིག་འཁོར་བ་ན་ཐམས་ཅད་ཀྱང་འཁོར་བར་ཧ་ཅང་ཐལ་བའི་ཕྱིར་དང་། སེམས་རང་བཞིན་གྱི་སྤྲོས་བྲལ་ཡིན་པའི་རྒྱུ་མཚན་གྱིས་དེ་བཞིན་ཉིད་ཀྱི་དག་པ་ཡིན་ན་ནི།
སེམས་དེ་བཞིན་ཉིད་དུ་འགྱུར་བ་དང་། སེམས་རང་བཞིན་གྱི་སྤྲོས་བྲལ་ཡིན་པ་ཉིད་དེ་བཞིན་ཉིད་ཀྱི་དག་པ་ཡིན་ན་ཡང་སྐྱོན་དེ་ཉིད་དུ་འགྱུར་བའི་ཕྱིར་དང་། ལུས་སེམས་རང་བཞིན་གྱི་མ་གྲུབ་པས་སངས་རྒྱས་ཡིན་ན། རི་བོང་གི་ར་ལ་སོགས་པ་མ་གྲུབ་པ་ཀུན་ཀྱང་སངས་རྒྱས་སུ་འགྱུར་བའི་ཕྱིར་དང་། ལུས་སེམས་རྣམས་རང་རྒྱུ་ལས་སངས་རྒྱས་སུ་འགྱུར་བ་ཡིན་ན་ནི། སེམས་ཅན་ལས་སངས་རྒྱས་སུ་འགྱུར་བ་ཙམ་ཡིན་གྱི་སངས་རྒྱས་མ་ཡིན་པར་འདོད་པ་དང་འགལ་བའི་ཕྱིར་དང་། སྤྲོས་བྲལ་ཡང་ཡུལ་ཡིན་ན་ནི་སྤྲོས་བྲལ་དེ་ཉིད་ཡོད་མེད་སོགས་ཀུན་གྱི་སྤྲོས་པ་དང་བྲལ་བ་མ་ཡིན་པར་འགྱུར་བ་དང་། སྤྲོས་བྲལ་གྱི་ལྟ་བ་ནི། དངོས་པོ་ཡིན་པས་ཁྱེད་རང་ལྟར་ན་དེ་བཞིན་ཉིད་ཀྱི་དག་པར་མི་འགྱུར་བའི་ཕྱིར་དང་། སྣང་བ་ཐམས་ཅད་ལྷ་ཡིན་པས་ལྷར་ཤེས་ན་ནི།
ཉོན་མོངས་ཀྱང་ལྷར་འགྱུར་བས་འདིར་ཡང་སྤང་བྱ་མ་ཡིན་པར་འགྱུར་བའི་ཕྱིར་དང་། ལྷ་མ་ཡིན་པ་ལ་ལྷར་ཤེས་པ་ཡིན་ན་ནི། ལྷ་སོ་སོའི་དག་པ་འདི་ཕྱིན་ཅི་ལོག་གི་དག་པར་འགྱུར་བའི་ཕྱིར་དང་། བྱིན་གྱིས་བརླབས་པ་ཙམ་གྱི་དོན་ཡིན་ན་ནི། འདུས་མ་བྱས་རྣམས་ལྷས་བྱིན་གྱིས་བརླབས་པ་ཡང་འགལ་བའི་ཕྱིར་དང་། ཕུང་ཁམས་སྐྱེ་མཆེད་ཐམས་ཅད་ལྷར་བསྒོམ་པས་ཆོག་གིས། ཡིད་ཆེས་པའི་ཕྱིར་དག་པ་སོ་སོར་བརྗོད་པ་དོན་མེད་པའི་ཕྱིར་དང་། ལྷ་བསྒོམ་པ་ལྷ་སོ་སོའི་དག་པ་ཡིན་ན། དེ་བཞིན་ཉིད་བསྒོམ་པ་ཡང་དེ་བཞིན་ཉིད་ཀྱི་དག་པར་མ་གསུངས་པའི་ཕྱིར་དང་། བསྐྱེད་རིམ་དང་རྫོགས་རིམ་ནི་ཐ་མལ་དང་ལྷར་ཞེན་གཙོ་བོར་སྦྱོང་བྱེད་མ་ཡིན་གྱི།
ཐ་མལ་དང་ལྷར་གསལ་བའི་སྙིགས་མ་སྒོ་གསུམ་གྱི་འཇུག་པ་ཐམས་ཅད་གཙོ་བོར་སྦྱོང་བྱེད་ཡིན་པའི་ཕྱིར་དང་། ཁྱེད་ལྟར་ན་ངོ་བོ་ཉིད་སྐུ་ཡང་རང་སེམས་ཡིན་དགོས་པས། འདིར་རང་རིག་པའི་དག་པར་མཚུངས་པའི་ཕྱིར་དང་། ཆོས་ཉིད་འདུས་མ་བྱས་ཡིན་པ་ཡང་བཀག་ཟིན་པའི་ཕྱིར་དང་། ངོ་བོ་ཉིད་སྐུ་རང་སེམས་ཡིན་ཀྱང་རང་རིག་པའི་དག་པ་མ་ཡིན་ན། ཆོས་སྐུ་ཡང་རང་རིག་པའི་དག་པར་མི་འགྲུབ་པའི་ཕྱིར་དང་། ཕྱིའི་ཡུལ་གྱི་དངོས་པོ་དག་པ་རྟོགས་པའི་རང་རིག་པའི་བདེ་བ་མཆོག་ཡིན་ན། ལྷ་སོ་སོའི་དག་པ་ཡང་རང་རིག་པའི་དག་པར་འགྱུར་བའི་ཕྱིར་དང་། དངོས་པོ་ཀུན་གདོད་ནས་སྤྲོས་པ་དང་བྲལ་བ་ཡིན་པས། དེ་བཞིན་ཉིད་ཀྱི་དག་པ་ཡིན་པ་ནི་སྔར་བཀག་ཟིན་པའི་ཕྱིར་དང་།
འདི་ལྟར་འགྲོ་བ་སངས་རྒྱས་འགྱུར། ། ཞེས་པ་ནི། རྡོ་རྗེ་སྙིང་འགྲེལ་ལས། འདི་ལྟར་འགྲོ་བ་སངས་རྒྱས་བདག ། ཅེས་པའི་ཚུལ་གྱིས། འདི་ལྟར་འགྲོ་བ་འཁོར་བར་འགྱུར། ། ཞེས་པ་དང་རིགས་མཚུངས་པར་འགྱུར་བ་དང་། བྱས་པའི་རྒྱུ་མཚན་གྱིས་མི་རྟག་པར་འགྱུར་ཞེས་པ་ལྟར་ཡིན་པས་འགྱུར་བ་ཞེས་བཤད་ཀྱང་། འདིར་མ་འོངས་པ་འཁྲིད་བྱེད་ཙམ་ཡིན་པའི་ཕྱིར་དང་། ཆོས་ཐམས་ཅད་རྣམ་པར་དག་པ་ཡིན་ན།
མ་དག་པའང་གཟུགས་ལ་སོགས་པའི་ཆོས་རྣམས་ཡིན་པ་འགལ་བའི་ཕྱིར་དང་། འཛིན་པའི་དངོས་པོའི་ཕྱིར་ཞེས་པ་འདི་རྟག་པ་ཞེས་ཁྱད་པར་དུ་སྦྱོར་བའི་རྒྱུ་མཚན་མེད་པའི་ཕྱིར་དང་། ཡོད་ན་མིག་གིས་གཟུགས་ནི་གཟུང་བར་རྟག་པར་བྱ། ཞེས་སོགས་སྦྱོར་དགོས་པར་མཚུངས་པའི་ཕྱིར་དང་། མ་དག་པ་གང་ལགས་ན་གཟུགས་ལ་སོགས་པའོ། ། ཞེས་པ་འདིར་མ་དག་པར་བྱེད་པ་གཞན་ལ་སྦྱོར་ཞིང་། གཞན་ལ་མི་སྦྱོར་ན། གཟུགས་ལ་སོགས་པ་ལ་ཞེན་པའོ། ། ཞེས་གཙོ་བོར་སྨྲོས་དགོས་པར་འགྱུར་བའི་ཕྱིར་དང་། འཛིན་པ་ཞེས་པ་འདིས་བདེན་ཞེན་ཁོ་ན་སྟོན་ན།
གཟུང་འཛིན་གྱི་བདེན་ཞེན་མེད་ཀྱང་གཉིས་སུ་སྣང་བའོ། ། ཞེས་ཁས་བླངས་པ་དང་འགལ་བའི་ཕྱིར་དང་། དེ་བཞིན་ཉིད་ཀྱི་དག་པ་ལྟ་བས་ཀུན་བཏགས་ཀྱི་དུག་མེད་ཅེས་སྦྱོར་ན། ལྷ་བསྒོམ་པས་ཀུན་རྟོག་གི་དུག་མེད་ཅེས་སོགས་ཀྱང་དགོས་པར་མཚུངས་པའི་ཕྱིར་དང་། བརྟེན་བྱ་ལྷ་སོ་སོའི་དག་པ་ཞེས་སོགས་སྦྱོར་ན། དག་པ་འདི་དག་བརྟེན་པར་བྱ། ། ཞེས་གསུངས་པར་རིགས་པའི་ཕྱིར་དང་། དེ་ལྟ་ན་དེ་བཞིན་ཉིད་ཀྱི་དག་པ་ཡང་བརྟེན་བྱར་འགྱུར་བའི་ཕྱིར་དང་། རོ་དང་སེམས་ཀྱི་རྣམ་པར་དག་པ་མེད། ཅེས་པའི་དོན་ཡང་མ་བསྟན་པའི་ཕྱིར་རོ། །
ཞེས་གསུངས་སོ། ། དེ་དག་ནི་ཤིན་ཏུ་མི་རིགས་ཏེ། རྒྱུད་དང་མན་ངག་འདི་དག་ཏུ། སྣང་བ་སེམས་སུ་བསྟན་པའི་རྒྱུ་མཚན་མ་རྟོགས་པར་ཟད་པའི་ཕྱིར་དང་། གླེང་གཞིའི་ཐད་དུ། ཁྱེད་རང་ཉིད་ཀྱིས་སྣང་བ་སེམས་སུ་བཤད་ནས། འདི་དག་ཏུ་ཡང་ཡང་དགག་པ་བརྗོད་པ་གྱི་ན་ཡིན་པའི་ཕྱིར་དང་། སེམས་ཀྱི་རང་བཞིན་སྤྲོས་བྲལ་དེ་ཉིད་ཀྱིས་དག་པར་བཞེད་པས། སེམས་རང་བཞིན་གྱིས་སྤྲོས་བྲལ་ཡིན་པའི་རྒྱུ་མཚན་གྱིས་ཞེས་སོགས། སྐབས་དོན་ལ་མ་སླེབ་པའི་དཔྱད་པ་ཡིན་པའི་ཕྱིར་དང་།
ལུས་སེམས་རང་བཞིན་གྱིས་མ་གྲུབ་པ་སངས་རྒྱས་ཡིན་པར་ཁས་བླངས་པ་མེད་པའི་ཕྱིར་དང་། འོན་ཀྱང་བག་ཆགས་ཕལ་པས་སོ། ། ཞེས་པ་ལྟར་མ་རྟོགས་པའི་ཚེ། སངས་རྒྱས་མ་ཡིན་ཞེས་པ་ཡིན་པའི་ཕྱིར་དང་། རྟོགས་བྱ་མ་ཡིན་པས་འགོག་པའི་ཡུལ་དུ་བརྗོད་ཀྱི། ཡུལ་ཡུལ་ཅན་དུ་བསྒྲུབ་པའི་སྒོ་ནས་བརྗོད་པ་མ་ཡིན་པའི་ཕྱིར་དང་། དེ་བཞིན་ཉིད་ཀྱི་དག་པ་ཡིན་ན། དངོས་མེད་ཡིན་པས་ཁྱབ་པར་ཁས་བླངས་པ་མེད་པའི་ཕྱིར་དང་། ཉོན་མོངས་ལ་ཐ་མལ་དུ་ཞེན་པའི་རྣམ་རྟོག་སྤང་བྱ་ཡིན་པའི་ཕྱིར་དང་། དེའི་ཕྱིར་ལྷ་མ་ཡིན་པ་ལ།
ཞེས་སོགས་ཀྱིས་ཁོ་བོ་ཅག་ལ་གནོད་པ་མེད་པའི་ཕྱིར་དང་། ཕུང་ཁམས་སྐྱེ་མཆེད་ལྷར་བསྒོམ་པ་དག་པ་བརྗོད་པའི་སྒོ་ནས་སོ་སོར་ངེས་ཤིང་བྱིན་གྱིས་བརློབས་པ་ཡིན་པའི་ཕྱིར་དང་། འདུས་མ་བྱས་ལྷས་བྱིན་གྱིས་བརླབས་པ་འགལ་བའི་རྒྱུ་མཚན་མེད་པའི་ཕྱིར་དང་། མེད་པས་བྱིན་གྱིས་བརླབ་ཏུ་མི་རུང་ན། རྟོག་གེའི་རིགས་པས་གསང་སྔགས་ཟབ་མོ་འབྱེད་པ་ཙམ་དུ་ཟད་པའི་ཕྱིར་དང་། དེ་བཞིན་ཉིད་བསྒོམ་པ་ཡང་། ལམ་གྱི་དེ་བཞིན་ཉིད་ཀྱི་དག་པར་བཞེད་པའི་ཕྱིར་དང་། རྡོ་རྗེ་གུར་ལས། ཕལ་པའི་གནས་སྐབས་གཞོམ་པའི་ཕྱིར། ། བསྒོམ་པ་ཡང་དག་རབ་ཏུ་གྲགས། །
ཞེས་དང་། འོན་ཀྱང་མི་གཙང་བའི་ཚད་མཉམ་པར་སྦྱང་བའི་ཕྱིར། སངས་རྒྱས་ཀྱི་སྐུ་གཟུགས་བསྒོམ་པར་བྱའོ། ། ཞེས་བསྐྱེད་རིམ་གྱིས་ཐ་མལ་གྱི་རྣམ་རྟོག་སྦྱོང་བར་གསུངས་པའི་ཕྱིར། བརྟག་གཉིས་ལས། བསྐྱེད་པའི་རིམ་པའི་རྣལ་འབྱོར་གྱིས། ། བརྟུལ་ཞུགས་ཅན་གྱིས་སྤྲོས་པ་བསྒོམ། ། སྤྲོས་པ་རྨི་ལམ་ལྟར་བྱས་ནས། ། སྤྲོས་པ་ཉིད་ནི་སྤྲོས་མེད་བྱེད། ། ཅེས་གསུངས་ཤིང་།
བསྐྱེད་རིམ་སྤྲོས་མེད་དུ་བྱེད་པ་ནི་མོས་པ་ཙམ་གྱིས་མ་ཡིན་གྱི། ལུས་ལ་གནད་དུ་བསྣུན་པའི་ཐབས་ཀྱིས་བྱེད་དགོས་པས། རྫོགས་རིམ་གྱིས་ལྷར་ཞེན་སྦྱོང་བར་གསུངས་པ་ཡིན་པའི་ཕྱིར་དང་། ངོ་བོ་ཉིད་སྐུ་རང་སེམས་ཡིན་དགོས་པའི་རྒྱུ་མཚན་མེད་པའི་ཕྱིར་དང་། ཐམས་ཅད་སེམས་སུ་ཁས་བླངས་པས་ཡིན་ན། ཁས་བླངས་མཚམས་དང་རྒྱུ་མཚན་མ་རྟོགས་པའི་བབ་ཅོལ་ཡིན་པའི་ཕྱིར་དང་། ལེན་མཚམས་དེས་བཞག་པའི་ངོ་བོ་ཉིད་སྐུ་ནི། ཆོས་སྐུར་འཇོག་པའི་རང་རིག་པའི་དག་པ་ཡིན་པ་གྱི་ན་ཡིན་པའི་ཕྱིར་དང་། ཕྱི་ཡུལ་གྱི་དངོས་པོས་དག་པ་རྟོགས་པའི་རང་རིག་པའི་དག་པ་བདེ་བ་མཆོག ཅེས་འཕགས་མཆན་ལས་འབྱུང་བ།
ཕྱི་ཡུལ་གྱི་དངོས་པོས་དག་པ་སྟེ། བེམ་པོ་ལས་བཟློག་ནས། ཤེས་པར་སྐྱེས་ཙམ་གསལ་བའི་ཆ་དེ་རང་རིག་པའི་དག་པ། ཞེས་བཞེད་པའི་ཕྱིར་དང་། དེ་བཞིན་ཉིད་ཀྱི་དག་པ་ཇི་ལྟར་ཡིན་པ་ནི་གོང་དུ་བསྟན་པ་ལྟར་ཡིན་པའི་ཕྱིར་དང་། རང་བཞིན་གྱི་དག་པས་སྦྱང་དུ་རུང་བའི་རྒྱུ་མཚན་སྟོན་པ་ཡིན་པས། རང་བཞིན་གྱིས་དག་པའི་ཕྱིར་གློ་བུར་གྱིས་དྲི་མ་སྦྱངས་པས་སངས་རྒྱས་སུ་འགྱུར། ཞེས་པ་ཡིན་པའི་ཕྱིར་དང་། ཆོས་ཐམས་ཅད་རྣམ་པར་དག་པ་གནས་ལུགས་ཀྱིས་དབང་དུ་བྱས་པ་ཡིན་པའི་ཕྱིར་དང་། བཏགས་པ་ཞེས་པ་ཁྱད་པར་དུ་སྦྱར་དུ་མི་རུང་ན།
ཁྱེད་ཀྱིས་སྐབས་འདི་དང་། གཞན་དུ་ཁྱད་པར་སྦྱར་བ་དག་ཀྱང་མི་རིགས་པར་མཚུངས་པའི་ཕྱིར་དང་། སྐབས་འདིར་མ་དག་པ་ནི་ཐ་མལ་པའི་གཟུགས་ལ་སོགས་པ་སྟེ། ཐ་མལ་གྱི་གཟུང་འཛིན་གྱི་དངོས་པོའི་ཕྱིར་རོ། ། ཞེས་བཤད་པའི་ཐ་མལ་ཞེས་པའང་སྦྱོར་དུ་མི་རུང་བར་མཚུངས་པའི་ཕྱིར་དང་། རུང་ན་ཐ་མལ་པའི་མིག་གིས། ཐ་མལ་གཟུགས་ནི་གཟུང་བར་བྱ། ། ཞེས་སྦྱོར་དགོས་པར་མཚུངས་པའི་ཕྱིར་དང་། རྣམ་པར་མ་དག་པ་ཞེས་པས་ཐ་མལ་ཞེས་སྦྱོར་བར་གྲུབ་ན། ཅིའི་ཕྱིར་ཞེས་དྲིས་པའི་ལན་དུ།
ཐ་མལ་ལོ་ཞེས་གསུང་བར་རིགས་པའི་ཕྱིར་དང་། གཟུང་འཛིན་ཡིན་པས་ཐ་མལ་དུ་གྲུབ་ན། ཐ་མལ་པའི་གཟུགས་འཛིན་གྱི་དངོས་པོ་ཡིན་པའི་ཕྱིར་རོ། ། ཞེས་འཆད་པ་དོན་མེད་པའི་ཕྱིར་དང་། མ་དག་པ་གང་ལགས་ན། གཟུགས་ལ་སོགས་པའོ། ། ཞེས་པ་འདི་མ་དག་པར་བྱེད་པ་ཐ་མལ་ལ་སྦྱོར་ཞིང་། གཞན་ལ་མི་སྦྱོར་ན། གཟུགས་ལ་སོགས་པ་ཐ་མལ་པའོ། ། ཞེས་གཙོ་བོར་སྨྲོས་དགོས་པར་འགྱུར་བའི་ཕྱིར་དང་།
གཞན་དུ་ཁྱད་པར་སྦྱར་བ། འོག་ཏུ། ཁྱེད་རང་གིས་གཟུགས་ཕུང་མི་ཤིག་པར་ཁྱད་པར་གསུམ་ལྡན་ནི། ལྷ་མོ་རྡོ་རྗེ་མ་ཞེས་བྱ་བ་ཡིན་ནོ། ། དེ་བཞིན་དུ་མི་ཤིག་པར་ཁྱད་པར་གསུམ་ལྡན་ཞེས་ཀུན་ལ་སྦྱར་ནས་ཞེས་བཤད་པའང་མི་རིགས་པར་མཚུངས་པའི་ཕྱིར་རོ། ། བདེན་ཞེན་ཞེས་པའང་མ་དག་པའི་རྒྱུ་བསྟན་པའི་ཕྱིར་བརྗོད་ཀྱི། དེ་ཁོ་ནར་མི་བཞེད་པའི་ཕྱིར་དང་། ལྷར་བསྒོམ་པས་ཀུན་རྟོག་གི་དུག་མེད་ཅེས་བཞེད་པའི་ཕྱིར་དང་། འཕགས་མཆན་དུ། དེ་ལྟར་དེ་བཞིན་ཉིད་ཀྱི་དག་པའི་ལྟ་བས་དུག་མེད་པར་བྱས་ནས་བརྟེན་པར་བྱ་བ་ལྷ་སོ་སོའི་དག་པ་ཉིད་དོ། །
ཞེས་གསུངས་ཤིང་། རོ་དང་སེམས་ཀྱིས་སོགས་ཀྱིས་སོགས་ལ། འཕགས་མཆན་དུ་བཤད་ཆེན་མ་བྱུང་ཡང་། སྔ་མ་དང་ཕྱི་མ་ལ་བཤད་པའི་ཤུགས་ལ་རྟོགས་པའི་ཕྱིར། རྡོ་རྗེ་མཁའ་འགྲོ་མ་རྣམས་ཀྱི་གསང་མཛོད་ལས། འདིར་དེ་བཞིན་ཉིད་ཀྱི་དག་པ་ལ། ཡུལ་གྱི་དག་པ་དང་། ཡུལ་ཅན་གྱི་དག་པ་གཉིས་སུ་བྱ་ལ། དང་པོ་ནི། ཆོས་ཐམས་ཅད་ཀྱི་སྟོང་ཉིད་རང་བཞིན་གྱིས་གྲུབ་པས་སྟོང་པའོ། །
གཉིས་པ་སྟོང་ཉིད་དེ། ཡུལ་བདེ་བ་ཆེན་པོའི་ཡེ་ཤེས་ཀྱིས་རྟོགས་པའོ། ། དང་པོ་ནི་ཕར་ཕྱིན་ཐེག་པ་དང་ཐུན་མོང་གི་དག་པ་ཡིན་ལ། གཉིས་པ་ནི་ཐེག་པ་བླ་ན་མེད་པ་འདིའི་ཐུན་མོང་མ་ཡིན་པའི་དག་པ་སྟེ། དེ་ཉིད་ལ་མིང་རང་རིག་པའི་དག་པ་ཞེས་བྱའོ། ། དེས་ན་ཊཱིཀ་བྱེད་གང་དག རང་རིག་པའི་དག་པ་དང་། དེ་བཞིན་ཉིད་ཀྱི་དག་པ་གཉིས་དབྱེ་བའི་ཡ་གྱལ་སོ་སོར་འབྱེད་པ་མི་འཐད་དེ། དེ་བཞིན་ཉིད་ཀྱི་དག་པ་དབྱེ་གཞིར་བྱས་པ་ལ། ཐུན་མོང་བ་ཡུལ་གྱི་དག་པ་དང་།
ཐུན་མོང་མ་ཡིན་པ་རང་རིག་པའི་དག་པ་གཉིས་སུ་ཕྱེ་བ་ཡིན་པའི་ཕྱིར་རོ། ། དེ་ཡང་དངོས་པོ་རྣམས་རང་བཞིན་གདོད་མ་ནས་རང་བཞིན་དེ་ལྟར་གནས་པ་ཡུལ་གྱི་རྣམ་དག་དང་། དེ་རྟོགས་པས་དྲི་མ་ལྷག་མ་མེད་པར་སྦྱོར་བ་ཁྱད་པར་གྱི་དག་པ་གཉིས་སུ་བྷ་ཝ་བྷ་ཏྲས་བཤད་པ་ལྟར་ལེགས་པ་ཡིན་ནོ། ། ཞེས་འཆད་དོ། ། དེ་ནི་མ་ཡིན་ཏེ། གཞུང་དེ་ཉིད་ལས། སྔ་མ་ལ་དེ་བཞིན་ཉིད་ཀྱི་དག་པ་ཞེས་དང་། ཕྱི་མ་ལ་རང་རིག་པའི་དག་པ་ཞེས་སོ་སོར་གསུངས་པ་དང་འགལ་བའི་ཕྱིར་དང་། སོ་སོར་གསུངས་ཀྱང་དེ་བཞིན་ཉིད་ལ་གཉིས་སུ་ཕྱེ་ན། རང་རིག་པ་ལ་གཉིས་སུ་འབྱེད་པར་ཡང་མཚུངས་པའི་ཕྱིར་དང་།
རང་རིག་པ་ལ་དེ་བཞིན་ཉིད་མི་འདུ་ན། དེ་བཞིན་ཉིད་ལ་རང་རིག་པ་མི་འདུ་བར་མཚུངས་པའི་ཕྱིར་རོ། ། དེ་དག་གིས་རྣམ་པར་དག་པའི་ལེའུའི་རྣམ་པར་བཤད་པ་ལ་རྩོད་པ་སྤང་བ་བསྟན་ཟིན་ཏོ།། །། རང་རིག་ཡེ་ཤེས་ཉིད་དུ་འགྱུར། ། ཞེས་སོགས་ལ། བསྟན་བཅོས་དེ་ཉིད་འདུས་པ་ལས། དབང་གསུམ་པའི་ཡེ་ཤེས་ཀྱི་མཚན་ཉིད་ནི། གཞན་གྱིས་རྟོགས་བྱ་མ་ཡིན་པས་སོ་སོ་རང་གིས་རིག་པའི་ཡེ་ཤེས་ཉིད་དུ་འགྱུར་རོ། ། དེ་ཁྱད་པར་མཚན་ཉིད་བཞི་ལྡན་ཏེ། སྤྲོས་པ་དང་བྲལ་བ་ནི།
རང་དང་གཞན་དུ་ཡང་དག་པར་རིག་པ་སྟེ་གཉིས་འཛིན་སྤངས་ལ། མཐའ་དབུས་མེད་པས་མཁའ་མཉམ། ཉོན་མོངས་པའི་རྡུལ་བྲལ། མཚན་རྟོག་གིས་སྟོང་པ་ཉིད་དོ། ། ཟུང་དུ་ཆུད་པ་ནི། དངོས་པོ་འཁོར་བ་དང་། དངོས་མེད་མྱང་འདས་ཟུང་དུ་ཆུད་པའི་བདག་ཉིད་མཆོག་ཐབས་སྐྱེས་པ་དང་ཤེས་རབ་བུད་མེད་ཤིན་ཏུ་འདྲེས་ཏེ་ཟུང་དུ་འཇུག་པ་ལས་སྐྱེས་པའི་ཡེ་ཤེས་སོ། ། འཚོ་བར་བྱེད་པ་ནི། ཡེ་ཤེས་དེ་ཉིད་ཉམས་སུ་མྱོང་བས་སམ། སེམས་ཀྱི་རང་བཞིན་ཡིན་པས་སྲོག་ཆགས་རྣམས་ཀྱི་སྲོག་གོ །
སྐྱེ་མེད་ལས་མི་འགྱུར་བ་ནི་ཡེ་ཤེས་དེ་ཉིད་ཡི་གེ་སྟེ་ཨཀྵ་རའི་སྒྲས་འགྱུར་མེད་དམ་པ་ཉིད་དོ། ། ཐམས་ཅད་ཀྱི་བདག་ཉིད་དུ་བསྟན་པ་ནི། ཡེ་ཤེས་དེ་ཉིད་འགྲོ་བའི་རང་བཞིན་ཡིན་པས་བདག་ཉིད་དེ། བརྟན་གཡོ་ཐམས་ཅད་ཀྱི་ཆོས་ཉིད་ཡིན་པས་ཁྱབ་པ་བོ། ། སེམས་ཅན་ཐམས་ཅད་ཀྱི་ཡིན་པས་ལུས་ལ་རྣམ་པར་གནས་ལ། དངོས་པོ་འཁོར་བ་དང་། དངོས་མེད་མྱང་འདས་དེ་ལས་བྱུང་བའོ། ། རང་རིག་གི་ཡེ་ཤེས་དེ་ཉིད། གྲངས་ཅན་པས་ཤེས་རིག་གི་སྐྱེས་བུ་དང་། སྔོན་རབས་དབང་ཕྱུག་པས་ནང་གི་ཡི་གེ་མཐོང་བས་རིག་བྱེད་བཞི་དང་།
བྱེ་བྲག་པས་ཡིད་ཀྱི་རྟེན་ཐིག་ལེ་མཐོང་པས་བེམ་པོའི་བདག་དང་། གཅེར་བུ་པས་གསོ་བ་སེམས་ཅན་ཤིང་སོགས་སྲོག་ལྡན་དང་། དུས་རྒྱུར་སྨྲ་བ་དང་། བརྗོད་དུ་མེད་པའི་གང་ཟག་ཏུ་ལོག་པར་རྟོག་གོ ། དེ་དགག་པ་ནི། དངོས་པོ་ཀུན་གྱི་རང་བཞིན་འདི། ངོ་བོ་ཡོད་མེད་ཀྱི་སྤྲོས་པ་དང་བྲལ་ཞིང་། ཀུན་རྫོབ་ཏུ་སྒྱུ་མའི་གཟུགས་ཀྱིས་གནས་པས་མི་མཚུངས་སོ། ། དང་པོ་དགའ་བ་ཞེས་པ་ལ་སོགས་པར། དགའ་བ་དང་པོ་གསུམ་དུ་གོང་དུ་འགྲོ་བ་དང་བཅས་པས་འགྲོ་བ་ཉིད་དེ།
དེ་ལྟར་གསུམ་ལ་ལྷན་ཅིག་སྐྱེས་པ་མེད་པ་གསུམ་པོ་སྤངས་པ་ཉིད་ཀྱི་ཕྱིར། ལྷན་ཅིག་སྐྱེས་པ་ནི་སངས་རྒྱས་ཀྱི་བྱང་ཆུབ་དང་འདྲ་བར་བརྗོད་དོ། ། ཡང་ན་ལྷན་སྐྱེས་དེ་ཉིད་གནས་ལུགས་ལ་ཅིར་ཡང་མ་གྲུབ་པས། ཆོས་ཐམས་ཅད་ཀྱི་བདག་ཉིད་ཡིན་ཞིང་། ཡང་རྟོགས་ཚུལ་གྱི་དབང་དུ་བྱས་ན། ཉན་རང་དང་། སེམས་ཙམ་དང་། དགའ་བ་གསུམ་གྱིས་གནས་སྐབས་ཀུན་གྱིས་མ་རྟོགས་པའི་རྣམ་པར་སྤངས་པས་མི་འགལ་ལོ། ། ལྷན་སྐྱེས་དེ་ཡང་དགའ་བྲལ་གྱི་དགའ་བ་དང་པོར་སོང་བའི་རྗེས་ལ་མཚོན་བྱེད་དཔེའི་ཡེ་ཤེས་སུ་སྐྱེ་ལ། དང་བ་དང་པོ་གསུམ་པོའི་རྟོག་པ་རྣམ་པར་སྤངས་སོ། །
གཉིད་ལོག་ཅེས་པ་ལ་སོགས་པ་ནི། གཉིད་ལོག་པ་དང་སད་པ་ཐམས་ཅད་དུ། རྟོག་པས་མི་ཕྱེད་པར་རྟག་ཏུ་མྱོང་བ་དང་། རྨི་ལམ་འདྲ་བར་རྟོགས་པར་འགྱུར་རོ། ། དངོས་གྲུབ་འགྲུབ་པའི་རྟགས་དང་མཚན་ཉིད་ནི། དེ་བྱུང་ན་གཞན་གྱིས་བར་མི་ཆོད་པའི་ས་དང་པོའི་ཡེ་ཤེས་སྐྱེ། མཐར་ཕྱག་རྒྱ་ཆེན་པོའི་དངོས་གྲུབ་སངས་རྒྱས་རྣལ་འབྱོར་པ་ཡིས་འགྲུབ་བོ། ། ཞེས་ཟེར་རོ། ། དེ་ནི་མི་རིགས་ཏེ། གཞན་གྱིས་རྟོགས་བྱ་མ་ཡིན་པས་རང་རིག་པར་འགྱུར་བ་དང་།
དེ་ཉིད་ངེས་ཚིག་ཀྱང་མ་ཡིན་ཏེ། རྟོགས་བྱ་ཡིན་ལ། གཞན་གྱིས་རྟོགས་བྱ་མ་ཡིན་པའི་ཕྱིར་དང་། རང་རིག་ཞེས་པ་ཉིད། རང་རིག་གིས་ངེས་ཚིག་ཡིན་པའི་ཕྱིར་དང་། རང་གཞན་དུ་འཛིན་པ་ཉིད་གཉིས་འཛིན་ཡིན་པས་ཡང་དག་པར་ཞེས་སྨྲོས་པ་ལ་དགོས་པ་མེད་པའི་ཕྱིར་དང་། ནམ་མཁའ་ལ་དབུས་མེད་ན། རྡོ་རྗེ་ནམ་མཁའི་དབུས་ལྟ་བུ་ཞེས་སོགས་དང་འགལ་བའི་ཕྱིར་དང་། དབང་གི་ལྷན་ཅིག་སྐྱེས་པའི་ཡེ་ཤེས་དེ་དང་། འཁོར་བ་ཟུང་དུ་འཇུག་པ་ཡིན་པའི་རྒྱུ་མཚན་ཡང་མེད་པའི་ཕྱིར་དང་།
ཐབས་སྐྱེས་པ་དང་། ཤེས་རབ་བུད་མེད་ཡིན་ན། ཡེ་ཤེས་དེ་ཉིད་སྐྱེས་པ་དང་བུད་མེད་འདྲེས་པ་ཡིན་པར་འགྱུར་བའི་ཕྱིར་དང་། རྫོགས་པའི་སངས་རྒྱས་ཀྱི་ཡེ་ཤེས་ཀྱང་སྲོག་ཆགས་རྣམས་ཀྱི་སྲོག་ཏུ་འགྱུར་བའི་ཕྱིར་དང་། ཡེ་ཤེས་དེ་སྐྱེ་མེད་ལས་མི་འགྱུར་བ་ཡིན་ན། ཡེ་ཤེས་དེ་ཉིད་མ་སྐྱེས་པ་སྐྱེས་པར་འགྱུར་བའི་ཕྱིར་དང་། དེ་ལྟར་ན་དེ་ལས་དངོས་པོ་ཐམས་ཅད་འབྱུང་བ་འགལ་ཞིང་། དེ་ཉིད་སྐྱེས་པའི་དུས་ལ་སོགས་པ་ཁས་བླངས་པ་དང་འགལ་བའི་ཕྱིར་དང་། དབང་ཕྱུག་ཅེས་པ་འདི་རིག་བྱེད་བཞི་ལ་འདོད་པར་མི་འགྲུབ་པའི་ཕྱིར་དང་། བདག་ཅེས་པ་ཡང་བེམ་པོའི་བདག་ཉིད་དུ་འཆད་པའི་རྒྱུ་མཚན་མེད་པའི་ཕྱིར་དང་།
གཅེར་བུ་བ་གསོ་བ་སེམས་ཅན་ཞེས་པ་ཤིང་སོགས་སྲོག་ལྡན་ལ་ཟེར་བ་མི་འགྲུབ་པའི་ཕྱིར་དང་། གྲུབ་ཀྱང་འདིར་གསོ་བ་སེམས་ཅན་ཞེས་གཅེར་བུ་པས་འདོད་པ་དེ་ཉིད་ལ་ཁྱད་པར་དུ་འཇོག་པའི་རྒྱུ་མཚན་མེད་པའི་ཕྱིར་དང་། གཅེར་བུ་པས་དུས་རྒྱུར་སྨྲ་བ་ལ་སོགས་པའི་རྒྱུ་མཚན་ཀྱང་མེད་པའི་ཕྱིར་དང་། གཞན་དུ་དུས་རྒྱུར་སྨྲ་བའི་དུས་དང་། གནས་མ་བུ་པས་བརྗོད་དུ་མེད་པའི་གང་ཟག་ཅེས་བརྗོད་དགོས་པའི་ཕྱིར་དང་། འདིར་གོང་དུ་བགྲོད་པ་དང་བཅས་པས་འགྲོ་བ་ཡིན་ན། དབང་གསུམ་པའི་ལྷན་ཅིག་སྐྱེས་པའི་ཡེ་ཤེས་ཀྱང་། དེ་བཞིན་གཤེགས་པའི་ཡེ་ཤེས་མིན་པས་གོང་དུ་བགྲོད་པ་དང་བཅས་པའི་ཕྱིར་འགྲོ་བ་ཡིན་པར་འགྱུར་བ་དང་། ལྷན་ཅིག་སྐྱེས་པར་བྱང་ཆུབ་བརྗོད། ། ཅེས་པའི་བྱང་ཆུབ་འདི་རྫོགས་པའི་བྱང་ཆུབ་ལ་བྱེད་པའི་ཤེས་བྱེད་མེད་པའི་ཕྱིར་དང་།
བེམ་པོ་སོགས་དང་གནས་ལུགས་ལ་ཅིར་ཡང་མ་གྲུབ་པས། ཆོས་ཐམས་ཅད་ཀྱི་བདག་ཉིད་ཡིན་པར་འགྱུར་བའི་ཕྱིར་དང་། ཀུན་གྱིས་སྤངས་པ་ཞེས་པའི་ཀུན་ནི་ཉན་རང་སོགས་ལ་བྱེད་པའི་ཤེས་བྱེད་ཀྱང་མེད་པའི་ཕྱིར་དང་། གཞན་དུ་ན་ཐམས་ཅད་བདག་ཅེས་པ་ཡང་ཉན་རང་སོགས་ཀྱི་བདག་ཅེས་པར་འགྱུར་བའི་ཕྱིར་དང་། དགའ་བྲལ་དང་པོར་ཞེས་པ་འདི། དགའ་བྲལ་གྱི་རྗེས་ལ་ཞེས་འཆད་པ་ཡང་། ཡི་གེའི་དོན་གོ་ལོག་པ་ཡིན་པ་དང་། དགའ་བྲལ་དང་པོ་མཆོག་མཐའ་ཅན། ། ཞེས་པའི་ཡི་གེའི་དོན་མ་གོ་བར་ཟད་པའི་ཕྱིར་དང་། རྨི་ལམ་དང་འདྲ་བར་རྟོག་པའི་བློ་ཉིད་རྟོག་པ་ཡིན་པས་གཉིད་ལོག་གསད་པར་རྟོག་པས་མི་ཕྱེད་པ་འགལ་བའི་ཕྱིར་དང་།
གཞན་དུ་རྟོག་པ་ཡིན་པ་ལ། བདེན་འཛིན་རྟོག་པ་ཡིན་པས་ཁྱབ་ན། རྗེས་ཐོབ་དག་པ་འཇིག་རྟེན་པ་མི་སྲིད་པར་འགྱུར་བའི་ཕྱིར་དང་། མི་ཕྱེད་པའི་ཕྱག་རྒྱ་ཞེས་པ་འདིར་མི་ཕྱེད་པ་ས་དང་པོ་དང་། ཕྱག་རྒྱ་རྫོགས་པའི་སངས་རྒྱས་ལ་ཁྱད་པར་དུ་སྦྱོར་བའི་སྐབས་ཐོབ་ཀྱང་མེད་པའི་ཕྱིར་རོ། ། ཞེས་གསུངས་སོ། ། དེ་རྣམས་ནི་རིགས་པ་མ་ཡིན་ཏེ། རོ་མཉམ་སློབ་མའི་སྤྱོད་ཡུལ་ཉིད། ། ཅེས་པའི་འཕྲོ་ཡིན་པས། རྟོག་བྱ་ཡིན་ལ་ཞེས་ཁྱད་པར་དུ་སྨྲོས་དགོས་པའི་ཕྱིར་དང་།
ཡང་དག་ཞེས་པ་ནི། བདེན་པ་ཞེས་པ་ཡིན་པས་དགོས་པ་ཡོད་པའི་ཕྱིར་དང་། འདིར་མཐའ་དང་བྲལ་བ་ལ། དཀྱིལ་ཞེས་ཐ་སྙད་བྱས་ཀྱི། མཐའ་དབུས་གཉིས་ཀྱི་དབུས་བཞེད་པ་མ་ཡིན་པའི་ཕྱིར་དང་། ཡེ་ཤེས་དེས་འཁོར་འདས་ཟུང་འཇུག་ཏུ་སྨྲས་ཀྱི། ཡེ་ཤེས་དེ་འཁོར་བ་དང་ཟུང་དུ་འཇུག ཅེས་སྨྲས་པ་མེད་པའི་ཕྱིར་དང་། ངོ་བོ་ཟུང་འཇུག་ཡིན་པ་དང་། ཐབས་ཟུང་འཇུག་ལས་སྐྱེས་པ་དང་།
དེ་ཡང་དགའ་བ་བཞིའི་ནང་ནས་ལྷན་སྐྱེས་ཡིན་པར་སྟོན་པས། འདྲེས་པ་ལས་སྐྱེས་ཞེས་བཞེད་པའི་ཕྱིར་དང་། ཐབས་ཤེས་ཀྱི་འཆད་ཚུལ་དེ་ནི། བསྐྱེད་བྱེད་ཀྱི་ཐབས་ཀྱི་ངོས་ནས་བརྗོད་པ་ཡིན་གྱི། ངོ་བོ་ངོས་འཛིན་པའི་ཐབས་ཤེས་མ་ཡིན་པའི་ཕྱིར་དང་། ཡེ་ཤེས་དེ་སེམས་ཀྱི་རང་བཞིན་དུ་ཁས་བླངས་པས་སངས་རྒྱས་ཀྱི་ཡེ་ཤེས་སྲོག་ཆགས་རྣམས་ཀྱི་སྲོག་ཏུ་འགྱུར་བའི་རྒྱུ་མཚན་མེད་པའི་ཕྱིར་དང་། ཡེ་ཤེས་དེ་གསལ་བྱེད་ཀྱི་རྐྱེན་གྱིས་སྣང་བར་བྱས་པ་ལ་སྐྱེ་ཞེས་བརྗོད་ཀྱི། ས་བོན་ལས་མྱུ་གུ་སྐྱེ་བ་ལྟ་བུ་མི་བཞེད་པའི་ཕྱིར་དང་། ཐམས་ཅད་འབྱུང་བ་ནི། ང་ལས་འགྲོ་བ་ཐམས་ཅད་འབྱུང་། །
ཞེས་པ་བཤད་པ་ལྟར་ཡིན་པའི་ཕྱིར་དང་། དབང་ཕྱུག་ཅེས་པ་རིག་བྱེད་བཞི་ལ་འདོད་པར་ཁྱེད་རང་གིས་བྲིས་པའི་ཕྱིར། སྐྱེས་བུ་དང་དབང་ཕྱུག་བསྟན་པའི་ཕྱི་ནས། བདག་དང་གསོ་བ་སེམས་ཅན་ལ་སྦྱོར་བར་སྐབས་སུ་བབ་པའི་ཕྱིར་དང་། གཅེར་བུ་པས་དུས་རྒྱུར་སྨྲ་ཞེས་སྨྲས་པ་མེད་པའི་ཕྱིར་དང་། དག་ལྡན་ལས། དུས་རྒྱུར་སྨྲ་བ་ཆད་པར་སྨྲ་བ་དང་ཕྱོགས་མཚུངས་པར་གསུངས་པས། དེ་ཉིད་བསྡུས་པར་བཞེད་པ་ཡིན་པའི་ཕྱིར་དང་། གསུམ་པའི་སྐབས་སུ་གསུམ་པའི་ལྷན་སྐྱེས་ལས་ལྷག་པའི་ལྔ་པ་མི་བཞེད་པས། གོང་དུ་འགྲོ་བར་མི་འདོད་པའི་ཕྱིར་དང་།
ལམ་དང་འབྲས་བུ་ལྷན་སྐྱེས་དེའི་གོང་དུ་འགྲོ་ཡང་སྐབས་དོན་མ་ཡིན་པའི་ཕྱིར་དང་། ལམ་འབྲས་ལ་འགྲོ་བའི་ཚེ་ཡང་རང་རང་གི་ལྷན་སྐྱེས་རང་རང་གི་གོང་དུ་འགྲོ་བ་མ་ཡིན་པའི་ཕྱིར་དང་། བྱང་ཆུབ་ཅེས་པ་བརྗོད་བྱ་ལ་མི་འཇུག་པའི་ཚད་མ་མེད་པའི་ཕྱིར་དང་། བེམ་པོ་གནས་ལུགས་ཅིར་ཡང་མ་གྲུབ་པ་ཡིན་ཀྱང་། སྣང་ཚུལ་ཅིར་ཡང་སྣང་བ་མ་ཡིན་པའི་ཕྱིར་དང་། སྣང་ན་བེམ་པོ་ཡིན་པ་འགལ་བའི་ཕྱིར་དང་། དག་ལྡན་ལས། སྣང་ལུགས་ཀྱི་དབང་དུ་བྱས་ན་ཐམས་ཅད་དུ་སྣང་བས་དངོས་པོ་ཀུན་གྱི་གནས་ལུགས་སུ་གྲུབ་པས། ཡང་ན་དེ་ཉིད་ཐམས་ཅད་བདག གྲུབ་ལུགས་ཀྱི་དབང་དུ་བྱས་ན་གང་གི་ངོ་བོར་ཡང་མ་གྲུབ་པས།
ཀུན་གྱིས་རྣམ་པར་སྤངས། ཞེས་བཞེད་པ། འཕགས་མཆན་ལས། གནས་ཚུལ་དང་རྟོགས་ཚུལ་གཉིས་སུ་མཛད་ནས། གནས་ཚུལ་ཆོས་ཐམས་ཅད་ཀྱི་བདག་ཉིད་དུ་གནས་ཀྱང་། རྟོགས་ཚུལ་ལྷན་སྐྱེས་མ་རྟོགས་པ། དེ་ཁོ་ན་ཉིད་དཔྱོད་པའི་བྱ་བ་ཉེ་བར་གནས་པ། ཉན་རང་སེམས་ཙམ། དགའ་བ་དང་པོ་གསུམ་གྱི་གནས་སྐབས་ཀུན་གྱིས་ཀྱང་མ་རྟོགས་ཏེ། སྤངས་སོ་ཞེས་བཞེད་པའི་རྒོལ་བ་དེ་དག་མི་འཇུག་པའི་ཕྱིར་དང་།
དགའ་བྲལ་ནི་ཐིག་ལེ་ལྷུང་བ་ལ་བཞེད་པས། དང་པོ་སྟེ་ཕྱིར་མ་ལྟུང་བར་ཡོངས་སུ་རྫོགས་པའི་ཚེ། ཞེས་བཞེད་པའི་ཕྱིར་དང་། འཕགས་མཆན་ལས་འབྱུང་བ་ནི་དགའ་བྲལ་གྱི་དགའ་བ་ལ་སྦྱོར་ན། དེ་ལྟར་དུ་བཞེད་པ་ཡིན་པའི་ཕྱིར་དང་། རྨི་ལམ་འདྲ་བར་འགྱུར་གྱི། རྟོག་པས་མི་ཕྱེད་ཅེས་པའི་རྟོག་པ་བདེན་འཛིན་དུ་འགྲུབ་པའི་ཕྱིར་དང་། དེའི་ཕྱིར་རྟོག་པ་ཡིན་ན། བདེན་འཛིན་རྟོག་པ་ཡིན་པས་ཁྱབ་མི་དགོས་པའི་ཕྱིར་དང་། གཞུང་འདི་དག་གིས་འབྲས་བུ་འགྲུབ་པའི་རྟགས་དང་བཅས་པ་སྟོན་པ་ཡིན་པས་དེ་དག་ལ་སྦྱོར་བར་ཤིན་ཏུ་རིགས་པའི་ཕྱིར་རོ།། །།
མཆོག་དགར་བསྒོམ་པ་མེད་ཅིང་། ། ཞེས་སོགས་ལ། བསྟན་བཅོས་དེ་ཉིད་འདུས་པ་ལས། འདིར་ཞུ་བདེ་ལྷན་སྐྱེས་དང་། རང་བཞིན་ལྷན་སྐྱེས་གཉིས། དང་པོ་མཆོག་དགའ་ཞུ་བདེ་ལྷན་སྐྱེས་ཀྱི་དགའ་བ་ལ། འཁོར་གསུམ་གྱི་ཤེས་སྒྲིབ་མེད་པ་ནི་བསྒོམ་པར་བྱ་བའམ། སྒོམ་པའི་གང་ཟག སྒོམ་པ་པོའི་ལུས་གསུམ་པོ་མེད་ཅིང་། གཟུང་བ་དང་འཛིན་པའང་མེད་ལ།
ཞེས་པ་ལ་སོགས་པ་དང་། ཉོན་སྒྲིབ་མངོན་གྱུར་མེད་པ་ནི་ཡུལ་སྡུག་པ་ལ་ཆགས་པ་མེད་ཅིང་། མཐོང་བྱ་དང་ཐོབ་བྱ་འབྲས་བུ་དང་སྒོམ་ལམ་དང་སྒོམ་པ་པོ་གང་ཟག་གམ་རྒྱུ་མེད་ལ། བཤེས་གཉེན་པོ་དང་། སྤང་བྱ་མེད་ཅིང་། དོན་བསྡུ་བ་གང་དུའང་རློམ་སེམས་མེད་པའི་སྤྲོས་བྲལ་གྱི་ལྷན་ཅིག་སྐྱེས་པ་དེ་ཉིད་ཀུན་རྫོབ་ཏུ་སྣ་ཚོགས་སུ་སྣང་བས་ཟུང་འཇུག་ཉིད་དོ། ། འོ་ན་གཟོད་ནས་རང་བཞིན་མེད་པའི་ལྷན་སྐྱེས་ཀྱི་ལུས་རང་བཞིན་དག་པ་ཡིན་ན་ནི། ལུས་མེད་པར་རིགས་ན། ཅིའི་སླད་དུ་རྒྱུ་འབྱུང་བའི་བདག་ཉིད་ཀྱི་ལུས་ལ་བརྟེན་ཞེས་པའམ། རྒྱུ་ཇི་ལྟར་འབྱུང་བ་ཁུ་བ་ཡིན།
ཞེས་པའམ། ལྷན་སྐྱེས་ཞེས་པའི་སྒྲས་འབྱུང་བ་དང་ལྷན་ཅིག་གྲུབ་ན། ཇི་ལྟར་འབྱུང་བ་ལ་བརྟེན་པ་ཡིན་ཞེ་ན། རློམ་སེམས་མེད་པའི་རང་བཞིན་གྱི་བདག་ཉིད་དེ། ཆོས་ཅན་འཁོར་བའི་ལུས་སེམས་དང་། མྱང་འདས་ཐམས་ཅད་ཀྱི་ལུས་ལ་རྣམ་པར་གནས་ཀྱི། དང་པོ་སྤྲོས་མེད་ཀྱི་རྒྱུ་ལས་ཕྱིས་སྤྲོས་བཅས་ཀྱི་ལུས་འབྱུང་བ་མ་ཡིན་ནོ། ། འབྱུང་བ་ཆེན་པོའི་ཕུང་པོ་མ་བརྟེན་ནས་ལྷན་སྐྱེས་འབྱུང་བ་ནི། ལུས་འགྲུབ་པའི་རྒྱུ་ཕ་མའི་འདུ་སྦྱོར་དང་། ཡེ་ཤེས་སྐྱེ་བའི་རྟེན་དཀྱིལ་འཁོར་འཁོར་ལོའི་ཐབས་གཉིས་ཀ་ལ་འབྱུང་བ་ལྔའི་རིམ་པ་འབྱུང་བར་བསྟན་པ་ནི།
བོ་ལ་ཀ་ཀོ་ལ་སྦྱོར་བས་ཕན་ཚུན་རེག་པས། སྲ་བའི་ཆོས་ཀྱིས་ནི། སའི་ཁམས་ནི་དེ་ལས་སྐྱེ་བར་འགྱུར་རོ། ། བྱང་སེམས་ཞུ་བའི་ཆུའི་རྣམ་པ་ལས་ཆུའི་ཁམས་ཀྱི་བག་ཆགས་ནི་འབྱུང་བར་འགྱུར་ལ། ཕན་ཚུན་བསྐྱོད་པ་ལས་ནི་དྲོད་མེ་སྐྱེ་སྟེ། ཐིག་ལེ་འགྲོ་བས་རླུང་གི་ཉམས་མྱོང་དུ་རབ་ཏུ་གྲགས་ལ། དེ་ལས་བདེ་བ་ཁ་དོག་དང་དབྱིབས་སུ་མ་གྲུབ་པས་ནམ་མཁའ་ཉིད་ཀྱི་ཁམས་ཏེ། འབྱུང་བ་ལྔ་པོ་རྣམས་ཀྱིས་བུ་ཚའི་ལུས་དང་རྣལ་འབྱོར་པའི་ཡེ་ཤེས་ཡོངས་སུ་བསྐོར་རོ། ། གང་གིས་ཕྱིར་འབྱུང་བ་ཆེན་པོ་ལས་བྱུང་བའི་བདེ་བ་ཡིན་པ་དེའི་ཕྱིར་བདེ་བ་དེ་ཉིད་ལྷན་ཅིག་སྐྱེས་པའི་ཡེ་ཤེས་དངོས་ནི་མ་ཡིན་ནོ། ། རང་བཞིན་ལྷན་སྐྱེས་ནི་ཆོས་ཐམས་ཅད་ཀྱི་རང་བཞིན་སྤྲོས་བྲལ་ལ་ལྷན་ཅིག་སྐྱེས་པ་དངོས་ཞེས་བརྗོད་དེ།
ཆོས་ཅན་གྱི་ཆོས་དང་། ཆོས་ཅན་གྱི་རྣམ་པ་ཐམས་ཅད་དེ་བཞིན་ཉིད་དུ་སྡོམ་པ་གཅིག་གོ ། དེ་ལྟར་ལྷན་སྐྱེས་ཀྱི་ཡེ་ཤེས་རྟོགས་པ་ལ། ཨོཾ་ལ་སོགས་པ་སྔགས་ཀྱི་བཟླས་པ་དང་། ཅི་ཡང་མི་ཟ་བའི་དཀའ་ཐུབ་དང་། མེ་ལ་སྦྱིན་སྲེག་མེད་ཅིང་། དཀྱིལ་འཁོར་ཅན་ལྷ་དང་། དཀྱིལ་འཁོར་གཞལ་ཡས་ཁང་མེད་དེ། ལྷན་སྐྱེས་དེ་ནི་རྣམ་རྟོག་ལས་ཡིད་སྐྱོབ་པས། སྔགས་བཟླས་དང་སེམས་ཀྱི་ཉེས་པ་སྤོང་བས་དཀའ་ཐུབ་དང་།
ཉོན་མོངས་པ་བསྲེག་པས་སྦྱིན་སྲེག་དང་། ལྷན་སྐྱེས་དེ་ནི་ལུས་ལས་བྱུང་ཞིང་བདེ་བ་ལ་རོལ་བས་དཀྱིལ་འཁོར་ཅན་ལྷ་དང་། དེ་ནི་སྙིང་པོ་བདེ་བ་ཆེན་པོ་ལེན་པས་དཀྱིལ་འཁོར་ཉིད་དོ། ། མདོར་བསྡུས་ན་ལྷན་ཅིག་སྐྱེས་པའི་ཡེ་ཤེས་ཀྱི་སེམས་སུ་ནི། ལམ་དང་དངོས་གྲུབ་ཐམས་ཅད་འདུས་པའི་གཟུགས་ཅན་ཡིན་ནོ་ཞེས་ཟེར་རོ། ། དེ་ཡང་མི་རིགས་ཏེ། འདིར་ཞུ་བདེ་ལྷན་སྐྱེས་ཀྱི་བློ་ནི། དཔེའི་ཡེ་ཤེས་མ་ཡིན་པར་འགྱུར་བའི་ཕྱིར་དང་། ཉོན་སྒྲིབ་མངོན་གྱུར་མེད་ཅེས་སྦྱོར་ན། ཤེས་སྒྲིབ་ཀྱང་མངོན་གྱུར་མེད་ཅེས་མཚུངས་པའི་ཕྱིར་དང་།
ཁྱེད་ལྟར་ན་སྤྲོས་བྲལ་ནི་དོན་དམ་ཡིན་པས། ཀུན་རྫོབ་ཏུ་སྣང་བ་ཡང་མ་ཡིན་པའི་ཕྱིར་དང་། ལྷན་སྐྱེས་ཀྱི་ལུས་རང་བཞིན་དག་པ་ལ། ལུས་མེད་པའི་ཀླན་ཀ་ཡང་དགོས་ན། སེམས་རང་བཞིན་དག་པ་ལ་ཡང་། སེམས་མེད་པའི་ཀླན་ཀ་ཡང་དགོས་པར་མཚུངས་པའི་ཕྱིར་དང་། དང་པོ་སྤྲོས་མེད་ཀྱི་རྒྱུ་ལས་ཕྱིས་སྤྲོས་བཅས་ཀྱི་ལུས་འབྱུང་བ་མི་རིག་ན། སྤྲོས་བྲལ་གྱི་ཡེ་ཤེས་ལས་འབྱུང་བ་ཐམས་ཅད་འབྱུང་བ་སོགས་ཀྱང་མི་རིག་པའི་ཕྱིར་དང་། ས་སྐྱེས་ཞེས་པ་ལ་སའི་ཁམས་ལ་སྦྱོར་ན། ཆུའི་ཁམས་འབྱུང་བ་ཞེས་སོགས་ཀྱང་ཉམས་ལ་སྦྱོར་བར་རིགས་པའི་ཕྱིར།
འདིར་ཆུའི་ཁམས་ཞེས་པ་བག་ཆགས་ཡིན་ན། འབྱུང་བ་གཞན་རྣམས་ཀྱང་བག་ཆགས་སུ་མཚུངས་པའི་ཕྱིར་དང་། དྲོད་ནི་སྐྱེ་ཞེས་བརྗོད་ན། ས་ནི་སྐྱེ་ཞེས་སོགས་ཀྱང་མཚུངས་པའི་ཕྱིར་དང་། རླུང་ཉམས་མྱོང་ལ་སྦྱོར་ན་འབྱུང་བ་གཞན་རྣམས་ཀྱང་ཉམས་མྱོང་ལ་སྦྱོར་བར་མཚུངས་པའི་ཕྱིར་དང་། ལྷན་ཅིག་སྐྱེས་པའི་ཡེ་ཤེས་དེ་ཉིད་འབྱུང་བ་ལྔ་ལ་སྐྱེས་པར་བཤད་ནས་འབྱུང་བ་ལྔ་ཡིས་བསྐོར་ཞེས་གསུངས་པས། ཅིག་ཆར་བསྐོར་ཞེས་པར་མི་བཞེད་ཅིང་། ཅིག་ཆར་བསྐོར་གསུང་པ་ལ་འདིར་དགོས་པ་ཡང་མེད་པའི་ཕྱིར་དང་། འབྱུང་བ་ལྔ་ལས་བརྒྱུད་ནས་སྐྱེས་པས་བསྐོར་བ་ཡིན་ན། རྣམ་རྟོག་གིས་ཀྱང་བསྐོར་བར་འགྱུར་བའི་ཕྱིར་དང་།
འབྱུང་བ་ལས་བྱུང་བའི་བདེ་བ་ཡིན་པས་ལྷན་ཅིག་སྐྱེས་པའི་ཡེ་ཤེས་མ་ཡིན་ན། འབྱུང་བ་ལས་བྱུང་བའི་ཡེ་ཤེས་ཡིན་པས་ཀྱང་ལྷན་སྐྱེས་ཀྱི་ཡེ་ཤེས་མ་ཡིན་པའི་ཕྱིར་དང་། འབྱུང་བ་ལས་འབྱུང་བའི་ཡེ་ཤེས་མི་སྲིད་ན། འབྱུང་བ་ལས་འབྱུང་བའི་བདེ་བ་དང་། ལྷན་སྐྱེས་ཀྱང་མི་སྲིད་པར་འགྱུར་བའི་ཕྱིར་དང་། དེ་ལྟར་ན་འབྱུང་བ་ཆེན་པོ་ལ་བརྟེན་ནས་ལྷན་སྐྱེས་འབྱུང་བར་བསྒྲུབ་པ་དང་འགལ་བའི་ཕྱིར་དང་། ཞུ་བདེ་ལྷན་སྐྱེས་ཀྱི་ཡེ་ཤེས་དེ་ལྷན་སྐྱེས་གང་ཡང་མ་ཡིན་པར་འགྱུར་བས་སྐབས་འདིའི་ཡེ་ཤེས་མ་ཡིན་པར་འགྱུར་བའི་ཕྱིར་དང་། ཞུ་བདེ་ལྷན་སྐྱེས་ཀྱི་མི་རྟོག་པ་ལ་ལྷན་ཅིག་སྐྱེས་པར་འདོད་པ་ཡང་འགལ་བའི་ཕྱིར་དང་། རང་གཞན་སྤྲོས་བྲལ་ནི་མ་སྐྱེས་པ་ཡིན་པས་ལྷན་ཅིག་སྐྱེས་པ་མ་ཡིན་པར་འགྱུར་བའི་ཕྱིར་དང་། སྤྲོས་བྲལ་དེ་ལྷན་སྐྱེས་དངོས་ཡིན་ཞེས་པའི་ཚིག་ཟུར་ལས་ཞུ་བདེ་ལྷན་སྐྱེས་དེ་ཉིད་ལྷན་སྐྱེས་མ་ཡིན་པར་ཟུར་གྱིས་བསྟན་ལ།
དེ་ཉིད་ལྷན་སྐྱེས་མ་ཡིན་པའི་རྒྱུ་མཚན་ཡང་མེད་པའི་ཕྱིར་དང་། ལྷན་སྐྱེས་ཀྱི་ཡེ་ཤེས་ཚད་མས་རྟོགས་པས་རྟོགས་པའི་གོ་ཆོད་པའི་ཕྱིར་དང་། རྡོ་རྗེ་བཟླས་པའི་རྣལ་འབྱོར་པ་ལ་ཡང་། ཨོཾ་ལ་སོགས་པའི་སྔགས་བཟླས་མེད་པ་དང་། མེ་ལ་སྦྱིན་སྲེག་མེད་པ་ལ་སོགས་པར་འགྱུར་བའི་ཕྱིར་དང་། ལྷན་སྐྱེས་ཀྱི་ཡེ་ཤེས་ཚད་མས་རྫོགས་རིམ་པ་ལ། དཀྱིལ་འཁོར་ཅན་དང་དཀྱིལ་འཁོར་མེད་ན་ཧ་ཅང་ཐལ་བའི་ཕྱིར་དང་། བསྐྱེད་རིམ་གྱི་ལམ་དང་། དངོས་གྲུབ་ཀྱི་ཆ་ཐམས་ཅད་ཀྱང་ལྷན་སྐྱེས་ཀྱི་ཡེ་ཤེས་སུ་འདུ་བའི་གཟུགས་ཅན་ཡིན་པར་མི་འགྲུབ་པའི་ཕྱིར་དང་། རྫོགས་རིམ་གྱི་ཆ་གཟུགས་མེད་པར་ནི་ས་རྣམས་ཀྱང་གཟུགས་ཅན་དུ་མི་འགྲུབ་པའི་ཕྱིར་དང་།
གཟུགས་ཡོད་པ་ཙམ་གྱིས་གཟུགས་ཅན་ཡིན་ན། ཤེས་བྱ་ཡང་སེམས་ཅན་ཡིན་པར་འགྱུར་བའི་ཕྱིར་རོ། ། ཞེས་གསུངས་སོ། ། དེ་རྣམས་ནི་རིག་པ་མ་ཡིན་ཏེ། དག་ལྡན་ལས། མཆོག་དགར་ཞེས་བྱ་བ་ཤླཽ་ཀ་གཉིས་ཀྱིས་ཡེ་ཤེས་དེ་སྒྲིབ་པ་ཐམས་ཅད་དང་བྲལ་བའི་མཚན་ཉིད་སྟོན་ཏོ། ། ཞེས་པ་ལས་སོ་སོར་མ་སྦྱར་ཡང་། འཕགས་མཆན་ལས། འཁོར་གསུམ་གྱི་ཤེས་བྱའི་སྒྲིབ་པ་མངོན་དུ་རྒྱུ་མེད་པར་བསྟན། ཞེས་གསུངས་པས།
ཤེས་སྒྲིབ་ཀྱང་མངོན་གྱུར་གྱིས་དབེན་པར་བཞེད་པས། དཔེའི་ཡེ་ཤེས་མ་ཡིན་པའི་སྐྱོན་མེད་པའི་ཕྱིར་དང་། སྤྲོས་བྲལ་ཀུན་རྫོབ་ཏུ་སྣང་ཞེས་པ་ཁས་མ་བླངས་པའི་ཕྱིར་དང་། ཅི་སླད་འབྱུང་བའི་བདག་ཉིད་ལགས། ། ཞེས་སོ། ། ལུས་མེད་པའི་ཀླན་ཀ་སྤོང་བར་འཆད་པ་གྱི་ན་ཡིན་པའི་ཕྱིར་དང་། ལྷན་ཅིག་སྐྱེས་པའི་ལུས་ཞེས་པ་ལུས་སེམས་གཉིས་སུ་ཕྱེ་བའི་ལུས་ཞེས་པའི་དོན་མ་ཡིན་པས། སེམས་མེད་པའི་ཀླན་ཀ་ཡང་ཞེས་པ་གྱི་ན་ཡིན་པའི་ཕྱིར་དང་། སྤྲོས་བྲལ་གྱི་སེམས་ལས་འགྲོ་བ་རྣམས་ཕྱིས་གྲུབ་པ་ཁོ་བོ་ཅག་མི་བཞེད་པའི་ཕྱིར་དང་། ལྷན་ཅིག་འབྱུང་བ་དག་ཀྱང་ཡོད་པས་འབྱུང་ན་ཕྱིས་འབྱུང་བས་མ་ཁྱབ་པའི་ཕྱིར་དང་།
དབང་པོ་གཉིས་སྦྱོར་གྱི་ཚེ་སྲ་བའི་ཉམས་མྱོང་སོགས་དེ་དག་སྐྱེས་པའི་མཐར། ལྷན་སྐྱེས་ཀྱི་ཡེ་ཤེས་སྐྱེས་ཞེས་བཞེད་པས། ལ་ལར་ཉམས་མྱོང་མ་སྨྲོས་ཀྱང་དོན་གྱིས་གོ་བའི་ཕྱིར་དང་། རྒྱུད་གཞན་ལས་སྐབས་གཞན་དུ། བོ་ལ་ཀ་ཀོ་ལ་སྦྱོར་བས། ། རེག་པ་སྲ་བའི་བག་ཆགས་ཀྱིས། ། སྲ་བ་གཏི་མུག་ཆོས་ཀྱི་ཕྱིར། ། གཏི་མུག་རྣམ་པར་སྣང་མཛད་བརྗོད། ། གང་ཕྱིར་བྱང་སེམས་བཤེར་བ་ཉིད། ། བཤེར་བ་ཆུ་ཡི་ཁམས་སུ་བརྗོད། །
ཆུ་ནི་མི་བརྗོད་གཟུགས་ཀྱིས་ཕྱིར། ། ཞེ་སྡང་འདྲེན་པ་མི་བསྐྱོད་པ། ། གཉིས་ཀྱིས་བསྐྱོད་པའི་སྦྱོར་བ་ལས། ། དྲོད་ནི་རྟག་ཏུ་སྐྱེ་བར་འགྱུར། ། འདོད་ཆགས་དཔག་མེད་རྡོ་རྗེ་ཡིན། ། འདོད་ཆགས་དྲོད་ལས་འབྱུང་བར་འགྱུར། ། ཞེས་པའི་ཚིག་རིགས་དེ་དག་ལ་དགག་པ་བརྗོད་པར་ཟད་པའི་ཕྱིར་དང་། ཁྱེད་ཀྱིས་ཐབས་ཀྱི་ངོ་བོ་རྡོ་རྗེ་དང་། ཤེས་རབ་ཀྱི་ཀ་ཀོ་ལ་པདྨར་སྦྱར་བའི་ཚེ། རྡོ་རྗེ་ཕྲེང་བས་པདྨ་ཕྱུག་པ་ལས་དང་པོར་རེག་པ་སྲ་བའི་ཆོས་ཀྱི་ཚུལ་གྱིས།
ཀུན་རྫོབ་བྱང་སེམས་ཀྱི་ས་ནི་དབང་པོ་སྦྱར་བའི་སྟོབས་ལས་སྐྱེ། ཞེས་སོགས་བཤད་པ་ཀུན་རྫོབ་བྱང་སེམས་ཀྱི་སའི་ཁམས་བྱང་སེམས་རང་གི་ལུས་ལ་གྲུབ་ཙམ་ཉིད་ནས་གྲུབ་པས། དེའི་ཚེ་གསར་དུ་བསྒྲུབ་མི་དགོས་པའི་ཕྱིར་དང་། སྐོར་ན་གཅིག་ཆར་དུ་བསྐོར་དགོས་པས་མ་ཁྱབ་ཅིང་། རེག་པ་སྲ་བའི་ཉམས་མྱོང་སོ་སོར་རྟོག་པ་ཡིན་པའི་ཕྱིར་དང་། ཡིན་ཀྱང་འབྱུང་བས་སྐོར་ཞེས་འཆད་པའི་སྐབས་སུ་བསྐོར་བའི་ཁྱད་པར་ཐམས་ཅད་འཆད་དགོས་པའི་རྒྱུ་མཚན་མེད་པའི་ཕྱིར་དང་། ལྷན་སྐྱེས་མ་ཡིན་ཞེས་པ་དོན་གྱིས་ལྷན་སྐྱེས་ཡིན་པ་འགོག ལྷན་སྐྱེས་ཡིན་པ་ཙམ་འགོག་པས། འབྱུང་བ་ལས་བྱུང་བའི་བདེ་བ་ཡིན་པ་ཞེས་སོགས་རྣམས་མ་རྟོགས་པའི་སྨྲ་བ་ཁོ་ན་ཡིན་པའི་ཕྱིར་དང་། རང་བཞིན་སྤྲོས་བྲལ་མ་རྟོགས་པ་ཡིན་ན།
སྤྲོས་བྲལ་ཡིན་པས་འགལ་བ་མེད་པའི་ཕྱིར་དང་། འདིར་ལྷན་སྐྱེས་ཉམས་སུ་མྱོང་བའི་སྒོ་ནས་རྟོགས་པ་ལ། རྟོགས་པ་ལ་འཇོག་པས་ཞེས་སོགས་སྨྲ་བས་ཕོངས་པ་རྣམས་ཡིན་པའི་ཕྱིར་དང་། རྡོ་རྗེ་བཟླས་པ་ལ་ཨོཾ་ལ་སོགས་པའི་སྔགས་ཟླས་མེད་པར་མི་འགྲུབ་པའི་ཕྱིར་དང་། རྫོགས་རིམ་ལ་མཚན་བཅས་ཀྱི་དཀྱིལ་འཁོར་དང་། དཀྱིལ་འཁོར་ཅན་ཡོད་ན་ཧ་ཅང་ཐལ་བ་ལས་ཀྱང་ཆེས་ཐལ་བ་ཡིན་པའི་ཕྱིར་དང་། གཟུགས་ལ་རུ་པ་ཞེས་བྱ་ལ། རང་བཞིན་ཅེས་པར་ཡང་འགྱུར་བས་རང་བཞིན་ཅན་ནོ། ། ཞེས་བྱ་བའི་ཕྱིར། ཚིག་ཙམ་ལ་རྩོད་པར་ཟད་པའི་ཕྱིར་རོ། །
དེ་དག་གིས་དབང་གི་ལེའུའི་བཤད་པ་ལ་རྩོད་པ་སྤང་བ་བསྟན་ཟིན་ཏོ།། །། ལྟ་སྟངས་ཀྱི་ལེའུ་ལ་རྩོད་པ་མེད་དོ། ། དེ་རྣམས་ཀྱིས་བརྟག་པ་དང་པོ་རྡོ་རྗེ་སྙིང་པོ་མངོན་པར་བྱང་ཆུབ་ལ། ཞེས་བྱ་བའི་རྣམ་པར་བཤད་པ་ལ་རྩོད་པ་སྤང་བ་བསྟན་ཟིན་ཏོ།། །། བཅོམ་ལྡན་འདས་ཀྱིས་བཀའ་སྩལ་པ། ཞེས་སོགས་ལ། བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། རྒྱུད་རྒྱས་པ་ལས་ཅི་གསུང་པ་སྟ་གོན་གྱི་དུས་སུ་སློབ་དཔོན་དང་སློབ་མའི་སྡིག་སྒྲིབ་ཞི་བར་བྱ་བའི་ཕྱིར། ཞི་བའི་སྦྱིན་སྲེག་དང་།
དངོས་གཞིའི་དུས་སུ་ལྷ་ཚིམ་པར་བྱ་བའི་ཕྱིར་རྒྱས་པའི་སྦྱིན་སྲེག་དང་། རྗེས་སུ་ལྷག་ཆད་བསྐང་བའི་ཕྱིར་དང་། ཞི་བའི་སྦྱིན་སྲེག་བྱས་ནས། ནུབ་གཉིས་པ་ལ། དངོས་གཞིའི་ཚེ། དཀྱིལ་འཁོར་དམ་པ་བཞེངས་པ་དང་། སྔ་བར་སྐུ་གཟུགས་ཀྱི་བགེགས་དང་། ཡོན་བདག་གི་སྡིག་པ་དང་། སྐུ་གཟུགས་ཀྱི་དྲི་མ་སྦྱང་བ་དང་། ནུབ་དང་པོ་ལ་དཀྱིལ་འཁོར་དང་འབྲེལ་པའི་སྟ་གོན་ལ་སོགས་པ་བྱས་ན་དམ་ཚིག་པ་ལ་ཡེ་ཤེས་པ་གཞུག་གོ །
ཞེས་ཟེར་རོ། ། དེ་ནི་མ་ཡིན་ཏེ། སྟ་གོན་གྱི་དུས་སུ་ཞི་བར་མ་ཟད་དྲག་པོའི་སྦྱིན་སྲེག་ཀྱང་དགོས་པ་དང་། སྟ་གོན་དང་། དངོས་གཞི་དང་རྗེས་དག་དཀྱིལ་འཁོར་གྱི་དབང་དུ་བྱེད་ན། དེའི་སྦྱིན་སྲེག་བྱས་ནས་ཞེས་པས་དེའི་སྦྱིན་སྲེག་རྫོགས་ནས། སླར་ནུབ་གཉིས་པ་ལ་དངོས་གཞིའི་ཚེ་དཀྱིལ་འཁོར་བཞེངས་པ་འགལ་ཏེ། དཀྱིལ་འཁོར་གྱི་སྦྱིན་སྲེག་གི་ཡང་སྦྱིན་སྲེག་རྫོགས་ནས། དངོས་གཞིའི་བཞེངས་པ་མི་སྲིད་པའི་ཕྱིར་དང་། རབ་གནས་ཀྱི་སྦྱོར་དངོས་རྗེས་གསུམ་ཡིན་ན།
དེ་བས་ཀྱང་རབ་གནས་ཀྱི་རྗེས་ཆོག་གི་སྦྱིན་སྲེག་བྱས་ནས་དེའི་དངོས་གཞིའི་དཀྱིལ་འཁོར་བཞེངས་ཞེས་པ་ཧ་ཅང་ཐལ་བའི་ཕྱིར་དང་། སྐུ་གཟུགས་བཞེངས་པའི་ཚིག་འདིས། ཡོན་བདག་གི་སྡིག་པ་སྦྱང་བ་ཡང་མ་ཟིན་པའི་ཕྱིར་དང་། སྟ་གོན་ལ་སོགས་པ་འདི་དག དཀྱིལ་འཁོར་གྱི་སྟ་གོན་ལ་ཁྱད་པར་དུ་སྦྱོར་བའི་རྒྱུ་མཚན་མེད་པའི་ཕྱིར་རོ། ། ཞེས་གསུངས་སོ། ། དེ་དག་ནི་རིགས་པ་མ་ཡིན་ཏེ། སྟ་གོན་གྱི་དུས་སུ་དྲག་པོའི་སྦྱིན་སྲེག་ངེས་པར་དགོས་པའི་རྒྱུ་མཚན་མེད་པའི་ཕྱིར་དང་། འཕགས་མཆན་ལས། རྒྱུད་རྒྱས་པ་ལས་ཅི་གསུངས་པའི་སྦྱིན་སྲེག་བྱས་ནས་ནི།
ནུབ་གཉིས་པ་ལ་དངོས་གཞིའི་ཚེ། དཀྱིལ་འཁོར་དམ་པ་བཞེངས་ནས། ཞེས་གསུངས་པས། རྗེས་ཀྱི་སྦྱིན་སྲེག་བྱས་ནས་ནུབ་གཉིས་པ་དངོས་གཞིའི་ཚེ་ཞེས་མ་གསུང་པའི་ཕྱིར་དང་། དག་ལྡན་ལས། དབང་བསྐུར་དང་རབ་གནས་གཉིས་ཀའི་ཐུན་མོང་དུ། སྟ་གོན་དང་། དངོས་གཞི་དང་། རྗེས་ཀྱི་སྦྱིན་སྲེག་བྱ་བར་གསུངས་ཀྱང་། སྦྱིན་སྲེག་གི་ཐད་དུ་གསུངས་ཀྱི།
སྐབས་འདིར་དེ་ལྟར་གསུང་ན་འབྲེལ་པ་མེད་པའི་ཕྱིར་དང་། སྐུ་གཟུགས་བཞེངས་ཞེས་པའི་ཚིག་འདིར་མི་འབྱུང་ཞིང་། དེ་ལྟ་བུའི་ཚིག་གིས་ཡོན་བདག་གི་སྡིག་པ་སྦྱང་བ་ཟིན་པར་སྨྲས་པ་མེད་པའི་ཕྱིར་དང་། སྐུ་གཟུགས་སྦྱང་བའི་རང་གི་སྒྲས་བསྟན་པར་བཞེད་པའི་ཕྱིར་དང་། རབ་གནས་ཀྱི་སྟ་གོན་རྣམས། སྔ་བར་སྐུ་གཟུགས་སྦྱང་བ་དང་། ཞེས་པས་ཟིན་པས། སྟ་གོན་དཀྱིལ་འཁོར་གྱི་སྟ་གོན་ལ་སྦྱོར་བར་སྐབས་སུ་བབ་པ་ཡིན་པའི་ཕྱིར་རོ། ། དེ་དག་གིས་རབ་གནས་ཀྱི་ལེའུའི་རྣམ་པར་བཤད་པ་ལ་རྩོད་པ་སྤང་བ་བསྟན་ཟིན་ཏོ།། །། ལེའུ་གཉིས་པའི་འབྲེལ་ལ།
བསྟན་བཅོས་དེ་ཉིད་འདུས་པ་ལས། དེ་ལྟར་རྡོ་རྗེ་སློབ་དཔོན་དུ་དབང་ཐོབ་པ་དེས། སེམས་ཅན་དམན་པ་རྗེས་སུ་འཛིན་པའི་རབ་གནས་དང་སྦྱིན་སྲེག་གསུངས་ཀྱང་། མཆོག་རྗེས་སུ་འཛིན་པའི་མཆོག་གི་དངོས་གྲུབ་གསལ་བར་བསྟན་པའི་ལེའུ་གཉིས་པ་གསུངས་སོ། ། ཞེས་ཟེར་རོ། ། དེ་ནི་མ་ཡིན་ཏེ། རྒྱུད་ཕྱི་མ་འདིར་ལེའུའི་འབྲེལ་མི་རྩི་བར་ལེའུ་རེ་རེ་ཞིང་བཤད་པར་ཁས་བླངས་པ་དང་འགལ་བའི་ཕྱིར་དང་། རབ་གནས་སྦྱིན་སྲེག་ནི། དབང་པོ་འབྲིང་པོ་ལ་སོགས་པ་རྗེས་སུ་འཛིན་པ་ཡང་ཡོད་པས་སེམས་དམན་པ་རྗེས་སུ་འཛིན་པ་ཞེས་དམིགས་ཀྱིས་སྨྲོས་པའི་རྒྱུ་མཚན་མེད་པའི་ཕྱིར་རོ། ། ཞེས་གསུངས་སོ། །
དེ་ནི་མ་ཡིན་ཏེ། དག་ལྡན་ལས། ལེའུའི་འབྲེལ་གྱི་དབང་དུ་བྱས་ན། སྤྱིར་རྒྱུད་ཕྱི་མ་ལ་འདིར་མི་གསུང་ཡང་ཅུང་ཟད་ཙམ་བརྗོད་ན། ཞེས་གསུངས་པའི་ཕྱིར་དང་། མཆོག་དམན་གཉིས་སུ་བྱས་པའི་ཚེ། འབྲིང་པོ་དམན་པར་བསྡུད་པ་ཡིན་པའི་ཕྱིར་རོ།། །། བདག་མེད་རྣལ་འབྱོར་ལྡན་པ་འམ། ། ཞེས་སོགས་ལ། བསྟན་བཅོས་དེ་ཉིད་འདུས་པ་ལས།
འགའ་ཞིག་ན་རེ། བདག་མེད་རྣལ་འབྱོར་རམ་བདག་གཉིས་སུ་མེད་པའི་མི་རྟོག་པའི་རྣལ་འབྱོར་དང་ལྡན་པའམ། ཡང་ཧེ་རུ་ཀ་དཔལ་ཀྱཻ་རྡོ་རྗེའམ། ཧེ་སོགས་ཡི་གེ་བཞིའི་དོན་ལྡན་གྱི་ལྟ་བའམ་ཡེ་ཤེས་ལ་རྩོད་པའོ། ། གཞན་པའི་སེམས་བདག་མེད་གཉིས་དང་། ཡེ་ཤེས་དང་བྲལ་བའི་ལྷ་གཞན། ཀུ་རུ་ཀུལླེའི་སོགས་ཤེས་རབ་དང་། ཕྱག་གཉིས་པ་སོགས་ཐབས་ཀྱི་རྣལ་འབྱོར་ལ་གནས་པར་མི་བྱ་སྟེ། འབྲས་བུ་འབྱུང་བ་མེད་པའི་ཕྱིར་དང་། དཔལ་གྱི་འོས་མ་ཡིན་པའི་ཕྱིར་རོ། །
དེའང་གསང་སྔགས་འབྲས་བུ་ལམ་དུ་བྱེད་པས་རྒྱུ་འདྲ་བས་འབྲས་བུ་འདྲ་བ་སྒྲུབ་པར་བྱེད་པ་ལས། ལོངས་སྐུ་ཞལ་བརྒྱད་ཕྱག་བཅུ་དྲུག་པ་ཡིན་པས། དེ་རྣམ་པ་གཞན་གྱིས་ཐོབ་པར་ག་ལ་འགྱུར། ལོངས་སྐུ་དེ་ལྟེ་བར་ཡིན་པའང་། ཆོས་སྐུས་དབང་དུ་བྱས་ནས་རྣམ་པ་གཞན་དཔལ་གྱིས་འོས་མ་ཡིན་པའི་ཕྱིར་ཏེ། ཆོས་སྐུ་སྟོང་ཉིད་སྙིང་རྗེ་གཉིས་སུ་མེད་པ་ཡིན་པས། དེའི་སྟོང་ཉིད་ནི་ཕྱག་བཅུ་དྲུག་དང་། རྟོགས་པའི་ཁྱད་པར་ཞལ་བརྒྱད་སྤྲུལ་ལ། སྙིང་རྗེའི་སྤྱོད་པ་ནི། བསྡུ་དངོས་བཞི།
ཞབས་བཞིར་སྤྲུལ་པ་ལྟ་བུའོ། ། རྣམ་པ་དེ་ལྟ་བུ་གཞན་ལའང་སྦྱར་དུ་རུང་ངོ་སྙམ་ན། བཅོམ་ལྡན་འདས་ཀྱིས། གདུལ་བྱ་གང་དང་གང་འདུལ་བ་ལ།

དེ་དང་དེའི་རྣམ་པ་གཙོ་བོར་སྟོན་པའི་ཕྱིར་རོ། ། རྒྱུད་འདིར་དེ་ལྟ་བུའི་རྣམ་འཕྲུལ་གཙོ་བོར་མཛད་ནས་ཆོས་གསུངས་སོ། ། དེ་བས་ན་གཙོ་བོ་ཡིན་པས་འདི་ཉིད་བསྒོམ་པར་རིགས་སོ་ཞེས་བསྟན་གྱི། རྣམ་པ་ཐམས་ཅད་དུ་མི་འགྲུབ་ཅེས་པ་མ་ཡིན་ནོ། ། ཀུ་རུ་ཀུལླེ་སོགས་ངོ་བོ་སངས་རྒྱས་ཡིན་ཡང་རྣམ་པ་ཐུན་མོང་གི་དངོས་གྲུབ་སྟེར་བའི་ལྷར་སྟོན་པའི་ཕྱིར་དཔལ་གྱིས་འོས་མ་ཡིན་ནོ། ། ཞེས་ཟེར་རོ། ། དེ་ནི་མི་རིགས་ཏེ། བདག་གཉིས་སུ་མེད་པའི་མི་རྟོག་པའི་རྣལ་འབྱོར་གྱིས་འགྲུབ་ན། འདིར་མཚན་ཉིད་ཐེག་པས་ཀྱང་འགྲུབ་པའི་ཕྱིར་དང་། འདིར་བདག་མེད་རྣལ་འབྱོར་ཞེས་པ་ཧེ་རུ་ཀ་དཔལ་གྱི་རྣལ་འབྱོར་གྱི་ཟླས་གྲངས་པ་ཡིན་ཞིང་། རྒྱས་བཤད་དུའང་།
རྣལ་འབྱོར་མ་བསྒོམ་ཞེས་པ་དང་། རྣལ་འབྱོར་མ་ནི་རྣམ་པར་བསྒོམ། ། ཞེས་རྣལ་འབྱོར་མ་བདག་མེད་མའི་དབང་དུ་བྱས་ཀྱི། ཆོས་ཀྱི་བདག་མེད་ཀྱི་རྣལ་འབྱོར་ལ་བྱེད་པར་མི་བཞེད་པའི་ཕྱིར་དང་། ཧེ་རུ་ཀ་ཕྱག་གཉིས་པ་སོགས་ཀྱི་རྣལ་འབྱོར་ནི། ཧེ་སོགས་ཡི་གེ་བཞིའི་དོན་ལྡན་གྱི་ལྟ་བ་དང་ལྡན་པས་དེའི་རྣལ་འབྱོར་ལ་ལྟ་བར་མི་བྱ་བ་འགལ་བའི་ཕྱིར་དང་། ལྟ་བ་དེ་ལྟ་བུ་མེད་ན་ཕྱག་བཅུ་དྲུག་པའི་རྣལ་འབྱོར་གྱིས་ཀྱང་མཆོག་ཏུ་འགྲུབ་པར་མི་འགྱུར་བའི་ཕྱིར་དང་། ཀུ་རུ་ཀུལླེ་དང་ཧེ་རུ་ཀ་ཕྱག་གཉིས་པ་སོགས་ཡེ་ཤེས་དང་བྲལ་བའི་ལྷ་ཡིན་ཏེ། ངོ་བོ་རྫོགས་པའི་སངས་རྒྱས་ཡིན་པར་ཁས་བླངས་པ་དང་འགལ་ཞིང་། ཡེ་ཤེས་ཀྱི་ལྷ་ལ་བསྐུར་པ་བཏབ་པའི་སྡིག་པ་ཤིན་ཏུ་ལྕི་བས་གོས་པར་འགྱུར་བའི་ཕྱིར་དང་།
ཧེ་རུ་ཀ་ཕྱག་བཅུ་དྲུག་པའི་རྣལ་འབྱོར་གྱིས་མཆོག་མི་ཐོབ་ན། གསང་བ་འདུས་པ་ཕྱག་བཅུ་དྲུག་པ་ལ་སོགས་པའི་རྣལ་འབྱོར་གྱིས་མཆོག་མི་འགྲུབ་པར་འགྱུར་བའི་ཕྱིར་དང་། དེ་བཞིན་དུ་བདེ་མཆོག་ལོ་ཧི་པ་ལ་སོགས་ལ་ཡང་། ཕྱག་བཅུ་དྲུག་པ་མ་ཡིན་པས། དེའི་རྣལ་འབྱོར་གྱིས་མཆོག་ཐོབ་པར་མི་འགྱུར་བའི་ཕྱིར་དང་། དེ་ལྟར་ན་གཙོ་བོ་ཡིན་པས་འདིར་བསྒོམ་པ་རིགས་སོ་ཞེས་བསྟན་གྱི། རྣམ་པ་ཐམས་ཅད་དུ་མི་འགྲུབ་པ་མ་ཡིན་ཞེས་ཁས་བླངས་པ་དང་འགལ་བའི་ཕྱིར་དང་། སྤྱིར་ཡང་རྣམ་པ་གཞན་གྱིས་ཐོབ་པར་ག་ལ་འགྱུར། ཞེས་པ་དང་། རྣམ་པ་ཐམས་ཅད་དུ་མི་འགྲུབ་པ་མ་ཡིན་ཞེས་པ་འདི་ཡང་ནང་འགལ་བ་ཡིན་པའི་ཕྱིར་དང་།
ཆོས་སྐུ་ནི་སྟོང་ཉིད་སྙིང་རྗེ་གཉིས་སུ་མེད་པ་ཡིན་ལ། སྟོང་པ་ཉིད་ནི་སྟོང་ཉིད་སྒོ་གསུམ་གྱི་ཞལ་གསུམ་དང་། རྟོགས་པའི་ཁྱད་པར་ཕྱིན་དྲུག་གི་ཕྱག་དྲུག་ཡིན་ལ། ཐབས་ཤེས་ཟུང་འཇུག་གི་ཞབས་གཉིས་སྤྲུལ་ལོ། ། ཞེས་པས་ཧེ་རུ་ཀ་ཞལ་གསུམ་ཕྱག་དྲུག་པའམ། གསང་འདུས་ཞལ་གསུམ་ཕྱག་དྲུག་པའི་རྣལ་འབྱོར་གྱིས་མཆོག་འགྲུབ་ཀྱི་གཞན་གྱིས་མ་ཡིན་ཞེས་ཀྱང་གསུང་མཚུངས་པའི་ཕྱིར་རོ། ། ཞེས་གསུངས་སོ། ། དེ་ནི་རིགས་པ་མ་ཡིན་ཏེ། འདིར་མི་ཐུབ་ཟླ་བའི་ལུགས། གཙོ་བོར་སྨྲོས་པ་ཡིན་པའི་ཕྱིར་དང་།
མན་ངག་ལུགས་འདིར་ནི་ཕྱག་གཉིས་པ་སོགས་ལ་ཡང་རྣམ་གཞག་བསྟན་པའི་ཕྱིར་མཆོག་སྒྲུབ་པའི་ལྷར་བཞེད་པའི་ཕྱིར་དང་། དེའི་ཕྱིར་ཕྱག་གཉིས་པ་སོགས་ཀྱང་ཡི་གེ་བཞིའི་དོན་ལྡན་ཡིན་པའི་ཕྱིར་དང་། འདིར་བསྟན་པའི་ལྷའི་རྣལ་འབྱོར་རྣམས་ནས་ལྷའི་རྣལ་འབྱོར་གང་གིས་འགྲུབ་དཔྱོད་པ་ལ། གསང་འདུས་དང་བདེ་མཆོག་སོགས་ཀྱིས་མི་འགྲུབ་པར་འགྱུར་བའི་རྒོལ་བ་གྱི་ན་ཡིན་པའི་ཕྱིར་དང་། དེའི་ཕྱིར་རྣམ་པ་གཞན་གྱིས་ཐོབ་པར་ག་ལ་འགྱུར་ཞེས་པ་དང་། རྣམ་པ་ཐམས་ཅད་དུ་མི་འགྲུབ་པ་མ་ཡིན་ཞེས་པ་འགལ་བར་སྨྲ་བ། ཕྱོགས་སྔའི་ནམ་མ་ལངས་པར་དགག་པའི་ཉི་མ་ཤར་བ་ཡིན་པའི་ཕྱིར་རོ།། །། གཞན་པའི་ཚུལ་གྱིས་སྐད་ཅིག་ཀྱང་། ། ཞེས་པར། བསྟན་བཅོས་དེ་ཉིད་འདུས་པ་ལས།
ཁ་ཅིག་ན་རེ། དེ་ལས་གཞན་རྟོག་པ་དང་བཅས་པའི་ཚུལ་གྱིས་སེམས་ཀྱིས་བསྒོམ་ཀྱང་དངོས་གྲུབ་སྐད་ཅིག་ཀྱང་མི་འགྲུབ་སྟེ། རྟོག་པ་དང་བཅས་པའི་གདུག་པའི་སེམས་ནི་མ་རིག་པ་ཡིན་པའི་ཕྱིར་རོ། ། མཆོག་གི་དངོས་གྲུབ་འདོད་པས་དངོས་གྲུབ་ཀྱི་ཕྱིར་ཁས་བླངས་པས་ཐུན་མོང་གི་དངོས་གྲུབ་སྒྲུབ་པ་ལ་འབད་ཀྱང་དངོས་གྲུབ་མི་གནས། ཞེས་ཟེར་རོ། ། དེ་ནི་མི་རིགས་ཏེ། འདིར་ནི་བསྐྱེད་རིམ་གྱི་རྣལ་འབྱོར་ཡིན་པའི་ཕྱིར་དང་། རང་འདོད་ལ་བསྐྱེད་རིམ་གྱི་རྣལ་འབྱོར་ཀྱང་ཡོད་པས་སྐབས་སུ་བབ་ཅིང་། བསྐྱེད་རིམ་ནི་རྟོག་བཅས་ཀྱི་རྣལ་འབྱོར་ཡིན་པར་གསུང་ཤིང་རིགས་པའི་ཕྱིར་དང་། འབད་པས་མི་གནས་ཞེས་འབད་པ་བྱེད་པར་བཤད་ཀྱི།
འབད་ཀྱང་མི་གནས་ཞེས་འབད་པ་བཟློག་པར་མི་བཞེད་པའི་ཕྱིར་རོ། ། ཞེས་གསུངས་སོ། ། དེ་ནི་རིགས་པ་མ་ཡིན་ཏེ། དེ་ལས་གཞན་པའི་རྟོག་བཅས་ཞེས་པ་མ་རྟོགས་པར་ཟད་པའི་ཕྱིར་དང་། རྣམ་རྟོག་གིས་བསྒོམ་པ་གཞན་ལ་འབད་པ་བྱེད་པ་བཟློག་པས། ཚུལ་འདིར་འབད་པ་བྱེད་པར་འགྲུབ་པའི་ཕྱིར་དང་། འབད་པ་བཟློག་པ་ལས་ཀྱང་མི་སྒྲ་ངེས་པར་དགོས་པའི་རྒྱུ་མཚན་མེད་པའི་ཕྱིར་རོ།། །། བསམ་གཏན་ཉོན་མོངས་འཇིག་བྱེད་པ། ། ཞེས་སོགས་ལ། བསྟན་བཅོས་དེ་ཉིད་འདུས་པ་ལས།
ཁ་ཅིག་ན་རེ། འདིར་སྤྱོད་པ་བསྟན་ལ། དེའང་སྤྱོད་པའི་སྔོན་འགྲོ་དྲོད་ཀྱི་དབང་དུ་བྱས་ནས། དེ་ལ་དྲོད་ཆུང་ངུ་བསྟན་པའི་ཐབས་ནི། བརྩེ་བས་དངོས་གྲུབ་ཅེས་སོགས་ནི། མཚན་མོའི་གསང་སྤྱོད་ཀྱི་དྲོད་ཆུང་ངུའི་རྟོགས་པ་བརྟན་མི་བརྟན་རྟོགས་པ་ཡིན་ལ། དེའང་དུས་ཉི་མ་གཅིག་སྟེ། སྐད་ཅིག་ཀྱང་བར་ཆད་མེད་པར་རྟག་པར་བྱ་སྟེ། དྲོད་ཆེ་འབྲིང་ཐོབ་པར་བྱེད་པའི་ཐབས་ནི་རང་གཞན་ཞེས་པ་ལ་སོགས་པས་བསྟན་ཅིང་། དྲོད་ཆུང་བའི་རྟགས་ནི།
འཇིགས་སྨྱོ་ཞེས་པ་ལ་སོགས་པས་བསྟན་ལ། ཆེ་འབྲིང་གི་རྟགས་ནི། ཕན་དང་གནོད་པ་ཞེས་པ་ལ་སོགས་པས་བསྟན་ཅིང་། སྤྱོད་པའི་ཕན་ཡོན་ནི། སྒྲིབ་པ་ཆེ་བས་འགྲུབ་པ་ཚད་མེད་ཅེས་པ་ལ་སོགས་པ་སྟེ། དེ་རྣམས་ཀྱིས་ཀྱང་དྲོད་ཐོབ་ནས་སྤྱོད་པ་སྤྱད་ན་བསམ་པ་ཙམ་གྱིས་དེ་རྣམས་འགྲུབ་པར་འགྱུར་ལ། སྦྱངས་པས་མྱུར་དུ་འགྲུབ་པ་ནི། དགེ་བ་བཅུ་ཞེས་པ་ལ་སོགས་པ་སྟེ། རེ་ཤིག་ཅེས་པས་མྱུར་དུ་འགྲུབ་ཟེར་རོ། ། དེ་རྣམས་ནི་རིག་པ་མ་ཡིན་ཏེ།
སྤྱོད་པའི་སྔོན་འགྲོ་ནི་སྔར་བཤད་པའི་རང་ཁྱིམ་དུ་མཚན་དུས་བསྒོམ་པ་ལ་སོགས་པ་ཡང་ཡིན་པའི་ཕྱིར་དང་། མཚན་མོའི་གསང་སྤྱོད་ཀྱི་ཟླས་ཕྱེད་དེའང་གསང་སྤྱོད་ཡིན་པས་སྤྱོད་པར་འགྱུར་བའི་ཕྱིར་དང་། འགྱུར་ན་སྤྱོད་པའི་སྔོན་འགྲོ་མ་ཡིན་པའི་ཕྱིར་དང་། ཉིན་ཞག་གཅིག་བསམ་པ་གཞན་གྱིས་སྐད་ཅིག་ཀྱང་བར་ཆད་མེད་པར་བསྒོམ་ནུས་ན། ཚེགས་མེད་པར་ཉིན་ཞག་གཉིས་ལའང་ནུས་པས་དྲོད་ཆུང་ངུར་མི་རིག་པའི་ཕྱིར་དང་། རང་གཞན་དོན་ནི། ཞེས་སོགས་འདི་རྣམས་རིགས་མ་ལྷན་ཅིག་ཅེས་སོགས་ལ་ཁྱད་པར་དུ་སྦྱོར་བའི་རྒྱུ་མཚན་ཡང་མེད་པའི་ཕྱིར་དང་། འདི་དྲོད་ཅེས་པ་སྦྱོར་ལམ་དྲོད་མ་ཡིན་གྱི། ལྷའི་རྣལ་འབྱོར་གྱིས་སེམས་དང་པོ་པའི་ཏིང་ངེ་འཛིན་གྱི་ནུས་མཐུ་ཅུང་ཟད་དང་བཅས་པ་སྟེ། བསམ་གཏན་ཉོན་མོངས་འཇིག་བྱེད་པ་ཞེས་པ།
ཉོན་མོངས་པ་སྔོན་དུ་རྒྱུ་སྲེག་པས་དྲོད་ཅེས་པའམ། ནང་དུ་གཏུམ་མོའི་ནུས་པ་རྙེད་པས་དྲོད་ཅེས་པ་ཡིན་པས། སྐབས་འདིར་ཉོན་མོངས་པ་དང་། སྡུག་བསྔལ་ཆེན་པོ་སྐྱེས་ནས་ནི། ཉོན་མོངས་ཆེན་པོ་སྐྱེ་བ་ཉིད་ཀྱིས་ཉོན་མོངས་པ་ཡིན་ལ། མི་སྐྱེ་ན་ནི་ཡེ་ཤེས་ཀྱི་ནུས་པ་ཁྱད་པར་ཅན་ཐོབ་པ་ཡིན་པས། དྲོད་ཆུང་ངུ་མ་ཡིན་པའི་ཕྱིར་དང་། བར་སྐབས་སུ་ཉོན་མོངས་པ་སྐྱེ་ཡང་། རྣལ་འབྱོར་གྱི་ནུས་པས་ཕན་གནོད་ཀྱི་འབྲས་བུ་འབྱུང་བ་མཐོང་བ་དང་། ཉོན་མོངས་ཆེན་པོས་ཉོན་མི་མོངས་པ་ཉིད་སྡིག་པ་ཆེན་པོ་སྤྱོད་པ་མི་སྲིད་པས་སྐད་ཅིག་ཀྱང་ངུ་འབོད་དུ་མི་གནས་པས་ན།
སྒྲུབ་པ་པོ་ཉིད་ཉོན་མི་མོངས། ། ཕན་དང་གནོད་པའི་འབྲས་འབྱུང་བ། ། ཞེས་པ་ལ་སོགས་ཁྱད་པར་དུ་འཕགས་པ་ཡིན་པའི་རྒྱུ་མཚན་མེད་པས་དེ་དག་དྲོད་ཆུང་ངུ་དང་ཆེ་འབྲིང་གི་རྟགས་ཡིན་པའི་རྒྱུ་མཚན་མེད་པའི་ཕྱིར་དང་། སྒྲུབ་པ་པོ་ཉིད་ཉོན་མི་མོངས། ། ཞེས་པ་སྤྱོད་པའི་ཕན་ཡོན་དུ་མི་འཆད་ཀྱི། མཚམས་ལྔ་ཞེས་པ་ལ་སོགས་པ་སྤྱོད་པའི་ཕན་ཡོན་དུ་འཆད་པའི་ཁྱད་པར་གྱི་ཚིག་མེད་ཅིང་རྒྱུ་མཚན་གཞན་ཡང་མེད་པའི་ཕྱིར་དང་། ཚིག་ནན་གྱིས་སྦྱོར་ན། སྤྱོད་པ་བྱེད་པའི་སྒྲུབ་པ་པོ་ཉོན་མི་མོངས་ཞེས་ཀྱང་སྦྱར་བས་ཆོག་པའི་ཕྱིར། ཞེས་གསུངས་སོ། ། དེ་དག་ནི་རིགས་པ་མ་ཡིན་ཏེ།
ཚོགས་གཉིས་བསག་པ། བསྐྱེད་རིམ་གྱི་སྔོན་འགྲོ་ཡིན་ཞེས་བརྗོད་པ་ན། དེ་ནི་མི་རིགས་སྟེ། སྨིན་བྱེད་ཀྱི་དབང་བསྐུར་བ་ཡང་སྔོན་འགྲོ་ཡིན་པའི་ཕྱིར་དང་། ཞེས་པ་ལྟ་བུ་ཡིན་པའི་ཕྱིར་དང་། མཚན་མོའི་གསང་སྤྱོད། སྤྱོད་པ་ཡིན་པ་ཁོ་བོ་ཅག་གིས་བཞེད་པའི་ཕྱིར་དང་། སྔ་མ་བརྟན་མི་བརྟན་རྟག་པ་དང་། ཕྱི་མ་ཐོབ་པར་བྱེད་པ་སྤྱོད་པས་བྱེད་པས། དྲོད་དང་སྤྱོད་པ་འདྲེ་ཞིང་འབྱུང་བའི་ཕྱིར་དང་།
ཉི་མ་གཉིས་བར་ཆད་མེད་པར་བསྒོམ་ནུས་པས་དྲོད་ཆུང་ངུ་མི་རིགས་པའི་རྒྱུ་མཚན་མེད་པའི་ཕྱིར་དང་། རིགས་པ་མ་ཡིན་ན། ཁྱེད་རང་གིས་ལས་དང་པོ་པ་དང་། ཅུང་ཟད་བརྟན་པ་ཐོབ་པ་དང་། གཉིས་ཀས་ཉམས་སུ་བླང་ཚུལ་ལོ། ། དང་པོ་ནི། གང་དུ་བསྒོམ་པར་བྱེད་དུས་ཀྱི་སོགས་དང་། གཉིས་པ་ནི། རྐང་པ་འཁྲུད་དང་སོགས་དང་། གསུམ་པ་ནི།
བསམ་གཏན་ཉོན་མོངས་འཇིག་བྱེད་པ། ། ཞེས་སོགས་ཡིན་པར་བཤད་ནས། འབྲུ་ནོན་གྱི་ཐད་དུ། རང་གི་ལྷག་པའི་ལྷའི་གཟུགས་སུ་སེམས་པའི་མན་ཁྲིད་ལས་འབྱུང་བས་ཉི་མ་གཅིག་ཏུ་རྟོགས་པ་གཞན་གྱིས་སྐད་ཅིག་ཀྱང་བར་མ་ཆད་པར་ཞི་གནས་དང་ལྷག་མཐོང་ཟུང་དུ་འབྲེལ་པས། ལྷ་བསྒོམ་པས་སེམས་བརྟན་མི་བརྟན་བརྟག་པར་བྱ་སྟེ། ཞེས་གསུངས་པ་གཉིས་ཀའི་ཉམས་སུ་བླང་ཚུལ་ཡིན་ན་ལས་དང་པོ་པའི་ཉམས་སུ་བླང་བྱ་ཡང་ཡིན་པའི་ཕྱིར། ཉིན་ཞག་ཏུ་རྟོག་པ་གཞན་གྱིས་སྐད་ཅིག་ཀྱང་བར་ཆད་མེད་པར་བསྒོམ་ནུས་ན། ཚེགས་མེད་པར་ཉིན་ཞག་གཉིས་པ་ལ་ཡང་ནུས་པས། ལས་དང་པོར་ཤིན་ཏུ་ཡང་འགལ་བའི་ཕྱིར་དང་། ལྷའི་གཟུགས་སུ་སེམས་དཔའ་རང་བྱིན་རླབས་དང་།
རང་བཞིན་དོན་ནི་ཞེས་སོགས་ཀྱིས་དཀྱིལ་འཁོར་འཁོར་ལོ་སྟོན་པ་བླ་མའི་མན་ངག་མེད་པར་རང་གར་འཇུག་པ་དག་གིས་རྟོགས་པ་མ་ཡིན་པའི་ཕྱིར་དང་། འདིར་དྲོད་ཅེས་པའི་ཚིག་དངོས་སྟན་ལ་མི་འབྱུང་བས། ཁྱེད་ཀྱི་ལུགས་ལ། དྲོད་ཀྱི་འབྲུ་ནོན་དེ་དག་སྐབས་སུ་བབ་པའི་བཤད་པ་ཡིན་པའི་ཕྱིར་དང་། ཉོན་མོངས་པ་ཆེན་པོ་སྐྱེ་བ་དང་། ཉོན་མོངས་པ་མི་སྐྱེ་བ་གཉིས་སུ་མ་ངེས་པའི་ཕྱིར་དང་། ཁྱད་པར་ཅན་གྱི་ཐབས་ཡོད་པས་བུད་ཤིང་ཆེ་ན་མེ་ཆེ་བ་ལྟར་དེའི་ཚེ་གྲོགས་སུ་འགྱུར་བའི་ཕྱིར་དང་། མི་སྐྱེས་ཞེས་ཁས་བླངས་པ་མེད་པའི་ཕྱིར་དང་། ད་ཕྱིན་བསགས་པའི་ལས་ཀྱིས་ངན་སོང་དུ་མི་སྐྱེ་བས། གང་ཟག་དེ་ངན་སོང་དུ་མི་སྐྱེ་བས་མ་ཁྱབ་པའི་ཕྱིར་དང་།
འདིར་དྲི་མེད་འོད་ལས། སྐྱེ་བ་འདི་ཉིད་ལ་མཚམས་མེད་པ་ལྔ་ལ་སོགས་པ་མི་ཟད་པའི་ལས་གང་བྱས་པ་དེ་དག་ཐམས་ཅད། སྐྱེ་བ་འདི་ཉིད་ཁོ་ན་ལ་མི་འགྱུར་བའི་བདེ་བའི་ཏིང་ངེ་འཛིན་གྱིས་བཅོམ་ནས། ཞེས་གསུངས་པ་ལྟར་ཡིན་པའི་ཕྱིར་དང་། རྣལ་འབྱོར་གྱི་ནུས་པས་ཕན་གནོད་ཀྱི་འབྲས་བུ་འབྱུང་བ་དང་། ཉོན་མོངས་ཆེན་པོས་ཉོན་མི་མོངས་པས་སྡིག་པ་ཆེན་པོ་མི་བྱེད་པས་ངུ་འབོད་དུ་མི་གནས་པ་ཁྱད་པར་དུ་འཕགས་པ་ཡིན་པའི་སྒྲུབ་བྱེད་མེད་ལ་བབ་ཅོལ་མི་ཟད་པ་ཡིན་པའི་ཕྱིར་དང་། དེ་དག་དྲོད་ཆེ་འབྲིང་གི་རྟགས་མ་ཡིན་པའི་སྒྲུབ་བྱེད་མེད་པའི་ཕྱིར་དང་། འདིར་བླ་མ་བརྒྱུད་པའི་མན་ངག་གིས་འཇོག་པ་ཡིན་པའི་ཕྱིར་དང་། རྟགས་དེ་དག་ཀྱང་ཕན་ཡོན་ཡིན་མོད། མཚམས་མེད་ལྔ་སོགས་དྲོད་ཐོབ་པའི་རྟགས་སུ་སྦྱར་དུ་མི་རུང་ཞིང་།
འཇིགས་སྨྱོ་ཞེས་སོགས་ལ་རྟགས་ཞེས་མ་བརྟན་པར་ཕན་ཡོན་ཞེས་སྨྲོས་ན། རྟགས་ཀྱི་ནུས་པ་མི་ཐོན་པས་ཁྱད་པར་དུ་འཕགས་པའི་ལེགས་བཤད་ཡིན་པའི་ཕྱིར་དང་། ཁྱད་པར་དུ། བསམ་གཏན་ཉོན་མོངས་འཇིག་བྱེད་པ། ། རྡོ་རྗེ་སྙིང་པོ་ང་ཡིས་བཤད། ། ཅེས་བཤད་པར་ཞལ་གྱིས་བཞེས་ནས། བརྩེ་བས་དངོས་གྲུབ་དོན་དུ་ཡང་། ། ཞེས་པ་ནས་བརྩམས་ཏེ། རང་གི་སེམས་ནི་སོ་སོར་བརྟག ། ཅེས་པའི་བར་སྔར་བཤད་པ་ལྟར་ཞལ་གྱིས་བཞེས་པ་ཁོ་ནའི་དོན་བཤད་པ་ཡིན་པ་ལས།
ཁྱོད་ཀྱིས། མཉམ་པར་བཞག་པས་དངོས་གྲུབ་ཐོབ། ། ཅེས་པ་ཡན་ཆད། བསམ་གཏན་ཉོན་མོངས་འཇིག་བྱེད་དང་། ། ཟླ་བ་གཅིག་ཏུ་གསང་ལ་སྤྱོད། ། ཞེས་པ་མན་ཆད་སྤྱོད་པ་ལ་སྦྱར་བ། དེ་ལྟར་ན་ཟླ་བ་གཅིག་ཏུ་ཞེས་པ་མན་ཆད་བཤད་པར་ཞལ་གྱིས་བཞེས་པ་དང་མ་འབྲེལ་བའི་ཕྱིར་བཤད་པར་འགྱུར་བའི་ཕྱིར་དང་། སྤྱོད་པ་བསམ་གཏན་ཉོན་མོངས་འཇིག་བྱེད་མ་ཡིན་པའི་སྒྲུབ་བྱེད་ཀྱང་ཅི་ཡང་མེད་པའི་ཕྱིར་རོ།། །། ཟླ་བ་གཅིག་ཏུ་གསང་ལ་སྤྱོད། ། ཅེས་པར།
བསྟན་བཅོས་དེ་ཉིད་འདུས་པ་ལས། ཁ་ཅིག་ནི་ཟླ་བ་གཅིག་ཏུ་གསང་ལ་སྤྱོད་ཅེས་པ་ལ་སོགས་པ་ཀུན་འདར་གྱི་སྤྱོད་པ་བསྟན་ལ། ཟླ་བ་གཅིག་གིས་སྐལ་ལྡན་གྱུར། ། སོགས་ཀྱིས་ཀུན་བཟང་གི་སྤྱོད་པ་བསྟན་ཏོ། ། ཞེས་ཟེར་རོ། ། དེ་ཡང་རིགས་པ་མ་ཡིན་ཏེ། ཕྱག་རྒྱ་མ་རྙེད་ཀྱི་བར་དུ་ཟླ་བ་ཅིག་ཏུ་གསང་སྤྱོད་བྱ། ཞེས་གཟུང་བའི་ཟུར་གྱིས། རྙེད་ནས་སྤྱོད་པ་གཞན་བྱ་བའི་ཕྱིར་དང་། ཟླ་བ་གཅིག་གིས་ཞེས་པ་ནས།
ཀུན་ཏུ་བཟང་པོའི་སྤྱོད་པ་ཁྱད་པར་དུ་སྟོན་པའི་རྒྱུ་མཚན་མེད་པའི་ཕྱིར་རོ། ། ཞེས་གསུངས་སོ། ། དེ་ཡང་མ་ཡིན་ཏེ། ཀུན་འདར་གྱི་སྤྱོད་པ་ལ་ཕྱོགས་ཕྱག་རྒྱ་མི་དགོས་པའི་སྒྲུབ་བྱེད་མེད་པའི་ཕྱིར་དང་། ཕྱག་རྒྱ་མ་རྙེད་ཀྱི་བར་དུ་གསང་སྤྱོད་བྱ་ཞེས་སྟོན་པ་ཡིན་ན། ཟླ་བ་གཅིག་ཅེས་པའི་ངེས་གཟུང་མི་འཐད་པའི་ཕྱིར་དང་། ཕྱག་རྒྱ་རྙེད་པར་མ་གྱུར་པ། ། དེ་ཡི་བར་དུ་གསང་སྤྱོད་བྱས། ། ཞེས་གསུང་བར་རིགས་པའི་ཕྱིར་དང་། དང་པོ་ནས་གོམས་པའི་ཕྱག་རྒྱ་མེད་ན།
གྲོགས་མེད་པར་སྤྱོད་པའམ་མི་བྱ་སྙམ་པའི་དོགས་པ་བཅད་པའི་ཕྱིར་དུ། ཇི་སྲིད་ཕྱག་རྒྱ་མ་རྙེད་ཀྱི་བར་དུ་ཡང་། སྤྱོད་པ་དེ་ལྟར་སྤྱད་པས། གྲོགས་ཕྱག་རྒྱ་འདི་ལྟ་བུ་ལ་གྱིས་ཤིག་ཅེས་སྣང་བ་རྙེད་པར་འགྱུར་ཞེས་པ་བརྒྱུད་པའི་མན་ངག་ཁོ་ནས་རྟོགས་པ་ཡིན་པའི་ཕྱིར་རོ། ། དེའི་ཕྱིར་ཀུན་འདར་གྱི་སྤྱོད་པའི་དུས་ལན་གཉིས་སུ་འཆད་པ་ལ་དགོས་པ་མེད་པས། ཟླ་བ་གཅིག་གིས་ཞེས་པ་ཀུན་བཟང་སྟོན་པ་ལ་འཆད་པ་ཡིན་ནོ།། །། ཕྱག་རྒྱ་ཕྱག་རྒྱ་གཉིས་དག་གིས། ། ཞེས་སོགས་ལ། བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ།
སྤྱིར་ཤེས་རབ་ཀྱི་རྐྱེན་གྱིས་ཐབས་གྲོལ་བར་མི་འགྱུར་ཏེ། ཤེས་རབ་སྟོང་པ་ཉིད་ཡིན་པས་བྱ་བྱེད་ཀྱི་སྤྲོས་པ་དང་བྲལ་བའི་ཕྱིར་རོ། ། ཐབས་ཀྱི་རྐྱེན་གྱིས་ཤེས་རབ་གྲོལ་བར་འགྱུར་ཏེ། ཐབས་གསལ་བས་ཤེས་རབ་རྟོགས་པའི་ཕྱིར་རོ། ། དེ་བས་ན་བདག་དང་རྟོགས་པ་མཉམ་པའི་ཐབས་རྙེད་ན་ནི། རྒྱུད་གཅིག་ཆར་གྲོལ་བར་འགྱུར་རོ། ། གལ་ཏེ་མ་རྙེད་ན་རང་གི་ལུས་ཐབས་སུ་རྒྱུར། ཞེས་གཞུང་གིས་སྟོན་ཏོ། ། དེ་ནི་རྒྱུད་ཀྱི་ཆེ་བ་དབྱུང་བ་སྟེ། ཐབས་ས་བརྒྱད་པ་སྟེ།
ཤེས་རབ་ལས་དང་པོ་པའི་རྐྱེན་གྱིས་ཐབས་དེ་གྲོལ་གྱི། ཤེས་རབ་ནི་མི་གྲོལ་ཏེ། དཔེར་ན་བྱ་འཕུར་བ་ལ་སྟེགས་དགོས་ཀྱང་བྱ་འཕུར་ནས་སྟེགས་ལུས་པ་བཞིན་ནོ། ། དེ་ལྟར་མིན་པར། ལས་དང་པོ་པ་ཐབས་ཀྱི་རྐྱེན་གྱིས་གྲོལ་ན། ལམ་བགྲོད་མི་དགོས་པར་འགྱུར་རོ། ། དེས་ན་ཐབས་ཤེས་རབ་གཉིས་ཀས་བརྒྱད་པ་མི་མཐུན་པ་ལྟ་བུ་ནི། རྒྱུད་གཉིས་གཅིག་ཆར་གྲོལ་ལ། ཤེས་རབ་ས་བརྒྱད་ལ་ནི། ཐབས་ལས་དང་པོ་པའི་རྐྱེན་གྱིས་མི་གྲོལ་བར་ནི་གཞུང་གིས་སྟོན་ཏོ། །
ཞེས་ཟེར་རོ། ། དེའང་རིགས་པ་མ་ཡིན་ཏེ། ཤེས་རབ་ཉིད་ཀྱིས་གཙོ་བོར་གྲོལ་བར་གསུངས་པ་དང་འགལ་བའི་ཕྱིར་དང་། གཞན་དུ་ན་འདིར་ཤེས་རབ་བརྟེན་པ་ལ་དགོས་པ་མེད་པའི་ཕྱིར་དང་། ཤེས་རབ་ནི་རིགས་མའམ་ཤེས་རབ་མཚན་ཉིད་པ་གཙོ་བོར་གྱུར་པ་ཡིན་པས། སྟོང་ཉིད་མེད་དགག་ཙམ་མ་ཡིན་པའི་ཕྱིར་དང་། ཐབས་གསལ་བས་ཤེས་རབ་རྟོགས་པ་ཡིན་ན། ཤེས་རབ་ཀྱི་གཙོ་བོར་གྲོལ་རིགས་པས། ཤེས་རབ་ཀྱིས་རྐྱེན་གྱིས་ཀྱང་གྲོལ་བར་འགྱུར་བའི་ཕྱིར་དང་། རྟོགས་པ་ཉམས་པའི་ཐབས་རྙེད་ན།
རྒྱུད་གཉིས་གཅིག་ཆར་གྲོལ་ན། བུད་མེད་ཀྱི་རྟེན་ལ་དངོས་སུ་རྫོགས་པར་སངས་རྒྱས་པ་ཡོད་པར་འགྱུར་ལ། དེ་ལྟར་ན་མདོ་རྒྱུད་རྣམས་ལས་མཚན་བཟང་པོ་སོ་གཉིས་དང་། དཔེ་བྱད་བཟང་པོ་བརྒྱད་ཅུས་སྤྲས་པའི་ལོངས་སྐུ་མངོན་དུ་མཛད་པར་བཞེད་པ་དང་འགལ་ཞིང་གཙུག་ཏོར་བཅུ་གསུམ་བརྩེགས་པ་འབྱུང་བ་རྡོ་རྗེ་ནོར་བུ་སྦུབས་སུ་ཆུད་པའི་རིམ་པ་ཉིད་ཀྱིས་ཡིན་པའི་ཕྱིར་དང་། ཐབས་ཤེས་ས་བརྒྱད་པ་བས་ལས་དང་པོ་པའི་ཐབས་ཤེས་བརྟེན་པའི་རྒྱུ་མཚན་མེད་ཅིང་། ཡོད་དུ་ཆུག་ཀྱང་ཐབས་ས་བརྒྱད་པ་བ། ཤེས་རབ་ལས་དང་པོ་པའི་རྟེན་གྱིས་གྲོལ་ལ། ཤེས་རབ་ས་བརྒྱད་པ་མ་ཐབས་ལས་དང་པོ་པའི་རྐྱེན་གྱིས་མི་གྲོལ་བའི་རྒྱུ་མཚན་མེད་པའི་ཕྱིར་དང་། གཞུང་དེ་དག་དེ་ལྟ་བུའི་ཤེས་རབ་ཁོ་ན་བསྒྱུར་བའི་དོན་ཡིན་པའི་ཁྱད་པར་གྱི་ཚིག་མེད་ཅིང་རྒྱུ་མཚན་གཞན་ཡང་མེད་པའི་ཕྱིར་དང་། ལས་དང་པོ་པ་ཐབས་ཀྱི་རྐྱེན་གྱིས་གྲོལ་ན་ལམ་བགྲོད་མི་དགོས་པར་འགྱུར་ན།
ཐབས་ས་བརྒྱད་པ་ཡང་ཤེས་རབ་ཀྱི་རྐྱེན་གྱིས་གྲོལ་ན། དེ་མན་ཆད་ཀྱི་ལམ་བགྲོད་མི་དགོས་པར་མཚུངས་པའི་ཕྱིར་རོ། ། ཞེས་གསུངས་སོ། ། དེ་དག་ལས་འགའ་ཞིག་ནི་མི་འཐད་དེ། ཉེ་རྒྱུའི་སྐབས་འདིར། ཐབས་རྟོགས་པ་མཐོ་ཞིང་། ཤེས་རབ་རྟོགས་པ་དམའ་ན། ཐབས་ཀྱི་རྟོགས་པ་ལས་སྔར་ལས་ཁྱད་པར་མི་འབྱུང་བས་གོང་དུ་གྲོལ་བར་མི་འགྱུར་ལ། ཤེས་རབ་ཐབས་ཀྱིས་རྟོགས་པ་ཙམ་གྱིས་བར་དུ་གྲོལ་བར་འགྱུར་ཞིང་། དེ་ལས་བཟློག་སྟེ་ཐབས་རྟོགས་པ་དམའ་ཞིང་།
ཤེས་རབ་རྟོགས་པ་མཐོ་ན་ཤེས་རབ་ཀྱིས་རྟོགས་པ་ལ་སྔ་མས་ཁྱད་པར་མི་འབྱུང་ཡང་། ཐབས་ཤེས་རབ་ཀྱིས་རྟོགས་པ་ཙམ་གྱིས་བར་དུ་གྲོལ་ལ། གཉིས་ཀ་རྟོགས་པ་མཉམ་པའི་ཚེ། གཉིས་ཆར་ལྷན་ཅིག་ཏུ་གོང་ནས་གོང་དུ་ཕྱིན་ཏེ་གྲོལ་ཞེས་བཞེད་པ། འདིར་དག་ལྡན་ལས་ཐབས་རྟོགས་པ་མཐོ་བ་གཞིར་བྱས་ནས་དེ་ལྟར་གསུངས་པ་ཡིན་པས་ཤེས་རབ་ཉིད་ཀྱིས་གཙོ་བོར་གྲོལ་བར་གསུང་པ་དང་འགལ། ཞེས་པ་ལ་སོགས་པ་ཕྱོགས་སུ་མ་ཕྱིན་པའི་རྒོལ་བ་ཡིན་པའི་ཕྱིར་དང་། ཕྱི་མ་ལྟར་ན། ཤེས་རབ་སྟོང་པ་ཉིད་ཡིན་པས་ཞེས་སོགས་ཀྱི་དཔེ་བརྗོད་འགལ་བར་ཡང་མི་འགྱུར་ཏེ། དཔེ་དེ་དག་ནི་ཡིད་ཡུལ་དུ་འཆར་སླ་བའི་ཕྱིར། རྣམ་པ་གསལ་བའི་དཔེ་བརྗོད་ཡིན་གྱི།
སོ་སོར་ངེས་པའི་དཔེ་བརྗོད་མ་ཡིན་ཏེ། ཡིན་ན་གཉིས་ཀ་གཅིག་ཆར་དུ་གྲོལ་བ་ལ་མ་ཁྱབ་པའི་ཕྱིར་དང་། དེ་ནི་རྒྱུད་ཀྱི་ཆེ་བ་བྱུང་བ་སྟེ། ཞེས་སོགས་དག་ལྡན་དང་འཕགས་མཆན་གཉིས་ཀ་ལས་མི་འབྱུང་བས་དཔྱད་པར་བྱ་བ་ཡིན་པའི་ཕྱིར་དང་། གཙུག་ཏོར་བཅུ་གསུམ་བརྩེགས་པ་འབྱུང་བ་རྡོ་རྗེ་ནོར་བུ་སྦུབས་སུ་ཆུད་པའི་རིམ་པ་ཉིད་ཀྱིས་ཡིན་པའི་ཕྱིར། བུད་མེད་ཀྱི་རྟེན་ལ་རྫོགས་པའི་སངས་རྒྱས་འབྱུང་བ་མེད་ན། ཁྱེད་ཀྱི་ལུགས་ཀྱི་བུད་མེད་ཀྱི་རྟེན་ལ་ས་དང་པོ་ཐོབ་པ་ཡང་མི་སྲིད་དེ། དེ་ཐོབ་པའི་ཚེ། གཙུག་ཏོར་རིམ་པ་གཅིག་འཕགས་པ་དང་། རྡོ་རྗེ་ནོར་བུའི་རིམ་པ་གཅིག་སྦུབས་སུ་ནུབ་པར་ཁྱེད་རང་གིས་བཤད་པའི་ཕྱིར་དང་།
དེ་ལྟ་ན་ས་ཐོབ་པའི་བུད་མེད་རང་རྒྱུད་པ་གཏན་མི་སྲིད་པར་འགྱུར་ན་ཡང་། སྐབས་གཞན་དུ་ས་བཅུ་མ་ལ་སོགས་པར་ཕྱག་རྒྱར་འགུགས་པར་བཤད་པས་འགལ་བའི་ཕྱིར་དང་། ས་བཅུ་མ་ལ་སོགས་པ་ཕྱག་རྒྱར་འགུགས་པར་བཤད་པས་འགལ་བའི་ཕྱིར་དང་། ས་བཅུ་མ་ལ་སོགས་པ་དེ་དག་སྤྲུལ་པ་ཁོ་ན་ཡིན་པའི་སྒྲུབ་བྱེད་ཀྱང་མེད་པའི་ཕྱིར་དང་། མཚན་དཔེས་སྤྲས་པའི་ལོངས་སྐུས་མངོན་དུ་མཛད་པར་གསུངས་ཀྱང་། འདི་དག་ནི་བསམ་གྱིས་མི་ཁྱབ་པའི་གནས་ཡིན་པའི་ཕྱིར་རོ། ། འོ་ན་ལྗོན་ཤིང་ལས། ཉེ་རྒྱུའི་སྐབས་སུ་ཕྱག་རྒྱ་གསང་དབང་གི་ལམ་མ་བསྒོམ་ཀྱང་རུང་བར་བཤད་པ་དང་འགལ་བ་མ་ཡིན་ནམ་ཞེ་ན། མ་ཡིན་ཏེ། དེ་ནི་ཐུན་མོང་དུ་བསྟན་པར་བྱ་བ་ཡིན་ལ།
མཐར་ཐུག་པ་ནི་ས་བཅུ་མ་ལ་སོགས་པ་ཡིད་ཀྱིས་བཀུག་སྟེ་ཞེས་པ་ཉིད་བཞེད་པའི་ཕྱིར་རོ། ། རྡོ་རྗེ་མཁའ་འགྲོ་མ་རྣམས་ཀྱི་གསང་མཛོད་ལས། སྔར་བཤད་པའི་བདག་མེད་མའི་རྣལ་འབྱོར་དང་ལྡན་པའི་སྒྲུབ་པ་པོ་ཕྱག་རྒྱ་ལ་བརྟེན་ནས་དངོས་གྲུབ་བསྒྲུབ་དགོས་ན། རང་ཕྱག་རྒྱ་མར་བསྒོམ་པ་ལ། ཕྱག་རྒྱ་མ་གཞན་དང་སྙོམས་པར་འཇུག་པར་བསྒོམ་པ་ཉིད་ཅེས་ཇི་ལྟར་བརྗོད་དེ། ཕྱག་རྒྱ་ཕྱག་རྒྱ་གཉིས་དག་གིས། ། ཕྱག་རྒྱའི་དངོས་གྲུབ་ཇི་ལྟར་འགྱུར། ། ཞེས་ཞུས་པའོ། ། དེ་ཡང་བདག་མེད་མའི་རྣལ་འབྱོར་གྱིས་འགྲུབ་པར་གསུང་པ་ནི། སྒྲུབ་པ་པོ་རྟེན་གྱི་གང་ཟག་ཕོ་མོ་གཉིས་ཀའི་དབང་དུ་མཛད་ནས་གསུངས་ཀྱི།
བུད་མེད་ཁོ་ནའི་དབང་དུ་མ་མཛད་ལ། དེ་བཞིན་དུ་ཧེ་རུ་ཀ་ཡང་། རྟེན་གཉིས་ཀས་བསྒོམ་པར་བྱེད་མོད་ཀྱི་འོན་ཀྱང་བདག་མེད་མ་བསྒོམ་པ་ཉིད་ལ་དོགས་པ་བཅད་པའི་ཕྱིར་དུ་འདྲི་བར། པདྨ་ཅན་དང་མུ་ཏིག་ཕྲེང་བ་དང་། བྷ་ཝས་བཤད་ལ། རྒྱུད་ཉིད་ལས་དེ་ལྟར་གསལ་ལོ། ། དེ་ཕྱིར་རྟེན་བུད་མེད་ཀྱིས་བསྒོམ་པའི་དོགས་གཅོད་མ་ཡིན་གྱི། ལྷ་བདག་མེད་མ་བསྒོམ་པའི་དོགས་གཅོད་ཡིན་པས་རྟེན་སྐྱེས་པས་བདག་མེད་མ་བསྒོམ་པ་ལ་ཡང་དོགས་པ་གཅོད་པའོ། ། དེ་ལྟར་ཡིན་པར་རྟེན་གྱི་སྒོ་ནས་ཡིན་ན་ནི་བུད་མེད་ཀྱིས་ཧེ་རུ་ཀ་བསྒོམ་པ་ལ་ཡང་དོགས་པ་གཅོད་དགོས་པ་ལས་མ་བཅད་པའི་ཕྱིར་རོ། ། ཞེས་དང་།
བོད་ཁ་ཅིག ཐབས་ཀྱི་རྟེན་གྱིས་ཤེས་རབ་གྲོལ་གྱི། དེ་ལས་བཟློག་པས་མི་གྲོལ་བ་སྤྱིར་བཏང་བ་ཡིན་ལ། དམིགས་བསལ་དུ་རང་རྟོགས་པ་མཉམ་པའི་ཐབས་རྙེད་ན། རྟེན་གཉིས་གཅིག་ཆར་གྲོལ་བར་འགྱུར་ཞིང་། དེ་མ་རྙེད་ན་བུད་མེད་ཀྱི་རྟེན་དོན་ལ་རྒྱུར་བར། ལན་གྱི་གཞུང་གིས་བསྟན་པར་འདོད་པ་དོན་མ་ཡིན་ཞིང་སྐབས་དོན་མ་འབྲེལ་བར་སྔར་བཤད་པས་ཤེས་ལ། རྟེན་དོན་ལ་བསྒྱུར་བའི་ནུས་པ་མ་རྙེད་པའི་གོང་དུའང་། ཡེ་ཤེས་ཀྱི་ཕྱག་རྒྱ་དང་། ཐབས་ཤེས་སྙོམས་པར་འཇུག་པའི་རྣལ་འབྱོར་གོམས་པར་བྱེད་དགོས་པ་ལའང་དོགས་པ་གཅོད་དགོས་པའི་ཕྱིར་རོ། །
ཞེས་འཆད་དོ། ། དེ་ནི་རིགས་པ་མ་ཡིན་ཏེ། རྟེན་གྱི་གང་ཟག་ཕོ་མོ་གཉིས་ཀའི་དབང་དུ་མཛད་པའི་རྒྱུ་མཚན་མེད་པའི་ཕྱིར་དང་། སྤྱོད་པའི་མཐར་ཉེ་རྒྱུ་བསྒོམ་པས། གཞུང་འདི་དག་གིས་ཉེ་རྒྱུ་བསྟན་པ་ཡིན་པའི་ཕྱིར་དང་། དེའི་ཕྱིར་རྟེན་བུད་མེད་ཀྱིས་ཇི་ལྟར་བསྒོམ་ཞེས་པ་འདྲི་བའི་དོན་ཡིན་ཞིང་། རྒྱུད་ཉིད་ལས་ཀྱང་། འབད་པ་མེད་པར་སྐྱེས་བུར་འགྱུར། ། ཞེས་རྟེན་ངེས་པར་གཟུང་པའི་ཕྱིར་དང་། ཁྱེད་རང་གིས་འོག་ཏུ་ཕྱི་མ་འདིར་བདག་གི་བྱ་བ་མཛོད་ཅིག་ཅེས་པའི་སྨྲ་བ་པོ་ནི་ཡུམ་ཡིན་ལ།
གང་ལ་སྨྲ་བའི་ཡུལ་ནི་ཡབ་བོ། ། དེའི་ཕྱིར་སྒྲུབ་ཐབས་བསྒོམ་པའི་ཚེ་ཡབ་ཀྱིས་ཡུམ་གྱི་པདྨ་བྱིན་གྱིས་བརླབ་ཅིང་། ཡུམ་གྱིས་ཡབ་ཀྱི་རྡོ་རྗེ་བྱིན་གྱིས་བརློབས་པ་ཡིན་ནོ། ། ཞེས་པའང་ལེགས་པར་གསུངས་པ་ཡིན་ནོ། ། འདིས་ནི་ཡུམ་གྱིས་ཡབ་ལ་དགའ་བཞི་བྱིན་པའི་བྱ་བ་བྱེད་པ་ལྟར། ཡབ་ཀྱིས་ཀྱང་ཡུམ་ལ་དགའ་བཞི་བྱིན་པའི་བྱ་བ་བྱེད་པར་གསལ་བར་བསྟན་པ་ཡིན་པས་ཡུམ་ལ་བརྟེན་ནས་ཡབ་གྲོལ་བ་ལྟར། ཡབ་ལ་བརྟེན་ནས་ཀྱང་ཡུམ་གྲོལ་དགོས་སོ། ། ཞེས་བཤད་པས། ཡབ་ཡུམ་ཕན་ཚུན་གྲོལ་ན་བདག་མེད་མ་ཡབ་ཏུ་བསྒྱུར་བ་ལ་དགོས་པ་མེད་པའི་ཕྱིར་དང་། རྟེན་བསྒྱུར་བའི་ནུས་པ་མ་རྙེད་ཀྱི་གོང་དུ།
བུད་མེད་བདག་མེད་མའི་རྣལ་འབྱོར་དང་ལྡན་པས་ཧེ་རུ་ཀར་ཇི་ལྟར་བྱ། མོས་པས་སོ་ཞེ་ན། བུད་མེད་བདག་མེད་མའི་རྣལ་འབྱོར་དང་ལྡན་པས་ཐབས་ཤེས་སྦྱོར་བའི་ཚེ་ཧེ་རུ་ཀར་བྱེད་དགོས་པའི་རྒྱུ་མཚན་ཅི། ཕན་ཚུན་དུ་གྲོལ་དུ་ཞེས་པའི་འགལ་བའི་ཁུར་ལས་གཞན་ཅི་ཞིག་ཡོད།། །། བསྐྱེད་པའི་རིམ་པའི་རྣལ་འབྱོར་གྱིས། ། ཞེས་སོགས་ལ། བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། དང་པོར་བསྐྱེད་རིམ་གྱི་རྣལ་འབྱོར་གྱིས་ཐ་མལ་གྱི་རྣམ་རྟོག་སྦྱངས་ཏེ། བསྐྱེད་རིམ་གྱི་སྤྲོས་པ་དེ་ཉིད་རྫོགས་རིམ་གྱིས་རྨི་ལྟས་ལྟར་རང་བཞིན་མེད་པར་ཤེས་པར་བྱས་ནས།
ཐ་མལ་ལྟར་འཛིན་པར་བྱེད་པའི་སྤྲོས་པ་ཉིད་རིམ་གཉིས་ཀྱིས་སྤྲོས་པ་མེད་པར་བྱེད་དེ། མཚན་ཉིད་ཐམས་ཅད་བྲལ་བའི་མི་རྟོག་པའི་ངང་ལ་འཇོག་པའོ། ། འོ་ན་བསྐྱེད་རིམ་སྤྲོས་མེད་དུ་བྱེད་པའི་རྫོགས་རིམ་གྱི་ཡེ་ཤེས་དེ་ཇི་ལྟ་བུ། དེ་གང་དུ་ཤེས་སྙམ་ན། ཕྱག་རྒྱ་ཆེན་པོ་ཤེས་རབ་ཡེ་ཤེས་ཀྱི་དབང་བསྐུར་བར་འགྱུར་བ་ལས་རྟོགས་པའི་ཡེ་ཤེས་ནི། ཇི་ལྟར་ཤེས་པ་ལྷན་ཅིག་སྐྱེས་པའི་བདེ་བ་ཆེན་པོ་སྟེ་སྤྲོས་པ་དང་བྲལ་བའོ། ། ཤེས་རབ་ཡེ་ཤེས་དེའི་ལྷན་ཅིག་སྐྱེས་པ་འདི་ནི་བྱིན་རླབས་ཡིན་པས། དེ་རྟོགས་ན་ལྷར་ཞེན་པ་སྦྱོང་ལ། དེའི་ཕྱིར་དབང་གསུམ་པ་ཤེས་རབ་ཡེ་ཤེས་ཀྱི་དབང་ལས་གཞན་ལ། དཀྱིལ་འཁོར་ཏེ་ལྷན་སྐྱེས་ཀྱི་ཡེ་ཤེས་ཀྱིས་ཡེ་ཤེས་འབྱུང་བ་མེད་ལ།
དེ་ཐབས་གཞན་གྱིས་མི་རྟོགས་སོ། ། འོན་ཀྱང་ཡེ་ཤེས་དེ་ཐམས་ཅད་ཀྱི་བདག་ཉིད་དུ་བསྟན་ཏེ། ཁྱབ་བྱེད་དམ་རྒྱས་འདེབས་བྱེད་ལྷན་ཅིག་སྐྱེས་པའི་བདེ་བ་དེ་ཁ་དོག་ནག་པོ་དང་། སེར་པོ་དང་། དམར་པོ་དང་། དཀར་པོ་དང་། ལྗང་གུ་དང་། སྔོན་པོ་དང་། ཆོས་དབྱིངས་ཡེ་ཤེས་སོགས་ཡེ་ཤེས་དྲུག་དང་། མི་བསྐྱོད་པ་སོགས་རྒྱལ་བ་དྲུག་དང་།
རྒྱུ་བ་སེམས་ཅན་དང་། མི་རྒྱུ་བ་སྣོད་དང་། ཤེས་རབ་བུད་མེད་དང་། ཐབས་སྐྱེས་པ་དང་། ཀུན་དྷུ་རུ་སྙོམས་འཇུག་དང་། དེ་ལས་སྐྱེས་པའི་བདེ་བ་དང་། དངོས་པོ་འཁོར་བ་དང་། དངོས་མེད་མྱ་ངན་ལས་འདས་པ་དང་། རྡོ་རྗེ་སེམས་དཔའ་ཆོས་སྐུ་སོགས་ཐམས་ཅད་ལ་ཁྱབ་པའམ། མཚོན་བྱེད་དེ་ཐམས་ཅད་ཡེ་ཤེས་ཀྱི་རང་བཞིན་ལས་གཞན་དུ་མ་གྲུབ་པའོ། །
ཞེས་ཟེར་རོ། ། དེ་ཡང་རིགས་པ་མ་ཡིན་ཏེ། བསྐྱེད་རིམ་ཉིད་ཀྱི་སྐབས་ཀྱི་ཤེས་རབ་ཀྱིས་སྣོད་བཅུད་ཐམས་ཅད་སྟོང་པར་བསྒོམ་པ་ལ་སོགས་པ་ལྷ་སྐུ་སྣང་ལ་རང་བཞིན་མེད་པར་ཤེས་པ་ཡོད་པས་ལྷར་ཞེན་པ་སྦྱོང་བྱེད་དུ་རྫོགས་རིམ་ཁྱད་པར་དུ་བསྒོམ་མི་དགོས་པའི་ཕྱིར་དང་། རྫོགས་རིམ་ཕལ་ཆེར་རྩ་དང་ཐིག་ལེ་ལྷ་བསྒོམ་པ་ལ་སོགས་པའི་སྤྲོས་བཅས་སུ་ཡོད་པའི་ཕྱིར་དང་། ཆོས་ཐམས་ཅད་རྨི་ལམ་ལྟར་རང་བཞིན་མེད་པར་ཤེས་པ་ནི། ཕ་རོལ་ཏུ་ཕྱིན་པའི་ཐེག་པ་རྒྱས་འབྲིང་བསྡུས་གསུམ་ལ་སོགས་པ་ལས་གཙོ་བོར་བསྟན་པས། ལྟ་བ་དེ་ཉིད་ཐུན་མོང་མ་ཡིན་པའི་ཕྱིར་དང་། བསྐྱེད་རིམ་པ་རྣམས་ལ་ཡོད་མེད་དཔྱད་མི་དགོས་པའི་ཕྱིར་དང་། འཕགས་པ་ལྷས། ཆོས་ཀུན་རྨི་ལམ་ལྟ་བུ་ཞེས། །
སངས་རྒྱས་པ་ཀུན་སྨྲ་མོད་ཀྱི། ། བདག་བྱིན་རླབས་ལས་ཕྱིར་ཕྱོགས་པས། ། རྨི་ལམ་སྒྱུ་འདྲར་མཐོང་བ་མེད། ། ཅེས་པས་རྫོགས་རིམ་མ་བསྒོམ་པས། རྨི་ལམ་སྒྱུ་འདྲར་མི་རྟོགས་ན། མཚན་ཉིད་ཐེག་པའི་ལམ་གྱིས་ཐེག་ཆེན་གྱི་འཕགས་ལམ་ཐོབ་པར་ཁས་བླངས་པ་དང་འགལ་བའི་ཕྱིར་དང་། གཞུང་དེ་ལས། རྨི་ལམ་སྒྱུ་འདྲར་མཐོང་བ་མེད། ། ཅེས་གསུངས་ཀྱི། ཤེས་པ་མེད་ཅེས་མ་གསུང་པའི་ཕྱིར་དང་།
དེའི་རྨི་ལམ་སྒྱུ་མ་ནི། བསྐྱེད་རིམ་གྱིས་ལྷ་སྐུ་དེ་ཉིད་མ་ཡིན་གྱི། སེམས་དབེན་མས་སྐྱེས་པའི་རླུང་སེམས་ལས་གྲུབ་པ་འཇའ་ལུས་སྒྱུ་མ་ལྟ་བུས་སྐུ་ཉིད་ཡིན་པས། སྒྲ་འདྲ་ཡང་དོན་མི་འདྲ་བའི་ཕྱིར་དང་། ཕྱག་རྒྱ་ཆེན་པོའི་དབང་བསྐུར་ཞེས་པ། ཤེས་རབ་ཡེ་ཤེས་ཉིད་ལ་ཁྱད་པར་དུ་སྦྱོར་བའི་རྒྱུ་མཚན་མེད་པའི་ཕྱིར་དང་། ལྷན་ཅིག་སྐྱེས་པ་འདི་དེའི་བྱིན་བརླབས་ཡིན་ཞིང་། ཤེས་རབ་ཡེ་ཤེས་ལས་གཞན་ལ། ལྷན་ཅིག་སྐྱེས་པའི་ཡེ་ཤེས་འབྱུང་བ་མེད་ན། ཡེ་ཤེས་དེ་ཉིད་ཆོས་ཐམས་ཅད་ཀྱི་བདག་ཉིད་ཡིན་པ་འགལ་བའི་ཕྱིར་དང་།
ཐམས་ཅད་བདེ་བའི་རང་བཞིན་ལས་གཞན་དུ་མ་གྲུབ་པས། བདེ་བས་ཐམས་ཅད་ཁྱབ་པ་ཡིན་ན། ཐམས་ཅད་བུམ་པའི་རང་བཞིན་ལས་བུམ་པས་ཐམས་ཅད་ལ་ཁྱབ་པར་འགྱུར་བ་དང་། རང་བཞིན་ཞེས་པ་རང་གི་དངོས་པོའི་དབང་དུ་བྱས་ནས་ཐམས་ཅད་བདེ་བ་ལས་གཞན་དུ་མ་གྲུབ་ན། སྡུག་བསྔལ་ཡང་བདེ་བ་ལས་གཞན་དུ་མ་གྲུབ་པར་འགྱུར་བས། ཐམས་ཅད་གཞན་ཡིན་པ་མི་སྲིད་པར་འགྱུར་བ་དང་། དེ་ལྟར་ན་རང་ཡིན་པར་ཡང་མི་སྲིད་པར་འགྱུར་བ་དང་། རྒྱུ་དང་འབྲས་བུ་ལས་གཞན་མ་ཡིན་པས། འབྲས་བུ་ཁྱབ་པར་འགྱུར་བའི་ཕྱིར་དང་། ཐམས་ཅད་བདེ་བས་ཁྱབ་པས།
བདེ་བར་བརྗོད་ཅེས་ཀྱང་མ་བཤད་ཅིང་། རྒྱུ་མཚན་གཞན་ཡང་མ་བཤད་པས། ། རྡོ་རྗེ་སེམས་དཔའ་བདེ་བར་བརྗོད། ། ཅེས་སོགས་ཀྱིས་གཞུང་གི་ཡི་གེའི་དོན་མ་བཀྲོལ་བའི་ཕྱིར་དང་། ཁྱད་པར་བདེ་བ་དངོས་མེད་བདེ། ། ཞེས་པའི་དོན་ནི། དངོས་པོ་བདེ་བ་དངོས་མེད་བདེ། ། ཞེས་པ་ཡིན་གྱི། བདེ་བ་བཤད་པ་ལ་དགོས་པ་མེད་པས། བདེ་བ་བདེ།
དངོས་པོ་དངོས་མེད་བདེ། ཞེས་འཆད་པ་མ་ཡིན་པའི་ཕྱིར་རོ། ། ཞེས་གསུངས་སོ། ། དེ་དག་ནི་མ་ཡིན་ཏེ། ལུས་ལ་གནད་དུ་བསྣུན་པའི་སྒོ་ནས་ལྷར་ཞེན་སྦྱངས་ནས་རྨི་ལམ་ལྟ་བུར་ཤེས་དགོས་ཀྱི། རྨི་ལམ་སྒྱུ་མ་ཡིན་ནོ་ཞེས་པ་ཙམ་གྱིས་ལྷར་ཞེན་སྦྱོར་བ་མ་ཡིན་པའི་ཕྱིར་དང་། སྦྱོང་བྱེད་ངོ་བོ་རྫོགས་རིམ་གྱི་ཡེ་ཤེས་ཡིན་པས། རྩ་རླུང་ཐིག་ལེ་སྐྱོན་དུ་མི་འགྱུར་བའི་ཕྱིར་དང་། ཆོས་ཐམས་ཅད་རྨི་ལམ་ལྟར་རང་བཞིན་མེད་པར་ཤེས་པ་མཚན་ཉིད་ཐེག་པ་ལས་བསྟན་པར་ཁོ་བོ་ཅག་ཀྱང་བཞེད་པའི་ཕྱིར་དང་། དེ་དང་དེའི་ངེས་ཚུལ་གཏན་མི་མཚུངས་པས་མིང་འདྲ་བ་ཙམ་ཡིན་པའི་ཕྱིར་དང་།
མཚན་ཉིད་ཐིག་པའི་ལམ་ཁོ་ནས་འཕགས་ལམ་ཐོབ་པར་འཆད་པ་སྐལ་དམན་སྐྲག་པ་སྤང་བའི་ཆེད་དུ་ཡིན་པའི་ཕྱིར་དང་། རྫོགས་རིམ་གྱིས་རྨི་ལམ་ལྟར་བྱས་ཞེས་པས། ཤེས་པ་བརྗོད་ཀྱང་མཐོང་བར་གོ་བའི་ཕྱིར་དང་། དོན་གྱིས་སྦྱོར་མཚམས་ཇི་ལྟ་བ་བཞིན་དུ་མི་མཚུངས་ཀྱང་། བསྐྱེད་རིམ་གྱིས་ཀྱང་རྨི་ལམ་སྒྱུ་མ་ལྟ་བུར་མི་རྟོགས་ལ། དེ་ལྟར་རྟོགས་པ་ལ། བསྐྱེད་རིམ་ལས་གོང་དུ་གྱུར་པའི་ལམ་ཞིག་ཉམས་སུ་བླངས་པ་ལས་རྟོགས་ཞེས་སྟོན་པས་སྐབས་དོན་འགྲུབ་པའི་ཕྱིར་དང་། ཕྱག་རྒྱ་ཆེན་པོའི་དབང་བསྐུར་བ་ཞེས་པའི་མཐར། གཞན་ལས་དཀྱིལ་འཁོར་འབྱུང་བ་མེད་དང་། ། ཞེས་གསུངས་པས།
འོག་ནས། དཀྱིལ་འཁོར་འཁོར་ལོ་ཐབས་ཞེས་བརྗོད། ། ཅེས་སོགས་ཀྱིས་གསལ་བར་བྱེད་པའི་ཕྱིར། དཀྱིལ་འཁོར་འཁོར་ལོའི་ལམ་ལ་ཁྱད་པར་དུ་སྦྱོར་བ་ཡིན་པའི་ཕྱིར་དང་། ཤེས་རབ་ཡེ་ཤེས་ལས་འོག་མ་དག་གིས་ལམ་གྱི་ལྷན་སྐྱེས་ཀྱི་ཡེ་ཤེས་ཉམས་སུ་མྱོང་བར་འགྱུར་བ་མེད་ཅེས་བཞེད་པ་མ་རྟོགས་པར་ཟད་པའི་ཕྱིར་དང་། རང་བཞིན་ཞེས་པ་དེའི་ཆོས་ཉིད་ཅེས་པ་ལྟ་བུའི་ཚིག་མ་ཡིན་པས། ཚིག་ཙམ་ལ་རྩོད་པར་ཟད་པའི་ཕྱིར་དང་། སྡུག་བསྔལ་ཡང་དོན་ལ་ལྷན་སྐྱེས་ཀྱི་ཡེ་ཤེས་ལས་གཞན་མ་ཡིན་པའི་ཕྱིར། ཐམས་ཅད་བདེ་བ་ལས་གཞན་ཡིན་པར་མི་འདོད་པའི་ཕྱིར་དང་། དེའི་ཚེ་ཐ་དད་དུ་གྱུར་པའི་སྤྲོས་པ་ཐམས་ཅད་དང་བྲལ་བས་རང་གཞན་དུ་གྲུབ་མ་གྲུབ་གཉིས་ཀ་ཁས་ལེན་པ་མ་ཡིན་པའི་ཕྱིར་དང་།
འོན་ཀྱང་གཞན་དུ་མ་གྲུབ་ཅེས་པ། གཞན་དུ་གྲུབ་པར་འདོད་པ་འགོག་པ་ཡིན་པའི་ཕྱིར་དང་། འཕགས་མཆན་ལས། རྡོ་རྗེ་སེམས་དཔའ་ཆོས་ཀྱི་སྐུ་ང་བདེ་བ་ལྷན་ཅིག་སྐྱེས་པའི་ཡེ་ཤེས་ཀྱི་ངོ་བོར་བརྗོད་ཅེས་གསུང་པས་ཡི་གེའི་དོན་ཁྲོལ་བའི་རྒྱུ་མཚན་མེད་པའི་ཕྱིར་དང་། དངོས་པོ་བདེ་དངོས་མེད་བདེ་ཞེས་བཞེད་པའི་ཕྱིར་དང་། བདེ་བ་བདེ་ཞེས་པ། བདེ་བ་དངོས་དང་དངོས་མེད་བདེ། ། ཞེས་པའི་བདེ་བ་ཐོག་མ་ལ་ལྟོས་པ་མ་ཡིན་པའི་ཕྱིར་དང་། སྐྱེས་བདེ་ཞེས་པས་ཀུན་དྷུ་རུ་བདེ། ། དེ་ལས་སྐྱེས་པའི་ཉམས་མྱོང་བདེ། །
ཞེས་པས་གྲུབ་པའི་ཕྱིར་རོ།། །། མཆོག་མཐའ་དགའ་བྲལ་དང་པོ་ནི། ། ཞེས་སོགས་ལ། བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། ཟག་མེད་ཀྱི་བདེ་བ་མཆོག་ནི། དགའ་བ་གསུམ་ལས་མཆོག་ཏུ་གྱུར་པ་ལྷན་སྐྱེས་ཏེ། དེ་ལ་བཞི་ལས་ལྷན་སྐྱེས་ནི་མཐའ་ཡིན་ལ། དགའ་བྲལ་ནི་ཐིག་ལེ་ལྷུང་བ་སྟེ། དེའི་དང་པོ་ནི་མ་ལྷུང་བ་ཡིན་པས་དགའ་བ་བཞི་པའི་དུས་སོ། །
ཞེས་པའོ། ། འདིར་མཆོག་དགའ་ཞེས། མཆོག་དགའི་མཐར་ནི་མི་གཟུང་སྟེ། མཆོག་དགའི་དགའ་བ་དང་། མཆོག་དགའ་གཉིས་ནི་ཐ་དད་དེ། དང་པོ་ནི། དགའ་བ་གཉིས་པ་ཡིན་ལ། གཉིས་པ་ནི་ལྷན་སྐྱེས་ཡིན་ཏེ། མཆོག་དགར་བསྒོམ་པ་མེད་ཅིང་ཞེས་སོགས་ལྷན་སྐྱེས་ཉིད་དགའ་བ་གསུམ་པས་མཆོག་ཏུ་གྱུར་པའི་ཕྱིར། མཆོག་དགར་བཏགས་པའོ། །
ཞེས་ཟེར་རོ། ། དེ་ཡང་རིག་པ་མ་ཡིན་ཏེ། འདིར། མཆོག་དགའི་མཐའ་བྲལ་དགའ་དང་པོ། ། ཞེས་འབྱུང་བས་མཆོག་སྟེ། དགའ་བ་ཉིད་ལ་རིགས་པའི་ཕྱིར་དང་། བྲལ་དགའ་ཐིག་ལེ་ལྷུང་བ་ཡིན་ན། ཁྱེད་རང་གིས། བྱང་ཆུབ་སེམས་ནི་ག་ལ་ཡོད། ། ཞེས་སྐྱོན་འཕངས་པ་ཉིད་རང་ལ་མཚུངས་པའི་ཕྱིར་དང་།
ཡང་དགའ་བྲལ་དུ་ཐིག་ལེ་ལྷུང་བ་མི་འདོད་ན། སྐབས་གཞན་དུ་ཡང་དེའི་སྐྱོན་འགོག་དགོས་པས། ཁྱིམ་པའི་རྡོ་རྗེ་འཛིན་པ་མེད་པར་འགྱུར་བའི་ཕྱིར་དང་། བྱང་ཆུབ་སེམས་ནི་ལྷུང་གྱུར་ན། ། ཞེས་པ་ནི། ལམ་དུས་ཀྱི་ཟག་མེད་ཀྱི་དབང་བཞི་པ་དེའི་དབང་དུ་བྱས་པའི་ཕྱིར་དང་། རྒྱུ་དུས་དང་ལམ་དུས་ལ་ཁྱད་པར་མེད་ན། དེའི་ཁྱད་པར་ཁྱེད་རང་གིས་ཀྱང་ཁས་བླངས་པ་དང་འགལ་བའི་ཕྱིར་དང་། མཆོག་དགའ་ལྷན་ཅིག་སྐྱེས་པའི་དགའ་བ་ཡིན་པར་ལེའུ་གསུམ་པར་ཡང་མ་བཤད་པའི་ཕྱིར་དང་། དགའ་བ་བཞི་ནི་དགའ་བ་དང་མཆོག་དགའ་དང་།
དགའ་བྲལ་དང་ཞེས་སོགས་བརྗོད་དེ། མཆོག་དགའི་དགའ་བ་ཞེས་སོགས་མི་བརྗོད་པའི་ཕྱིར་དང་། བརྗོད་ན་མཆོག་དགའ་ལ་རིགས་བཞི་ཡོད་པའི་མཆོག་དགའི་དགའ་བར་རིགས་པར་འགྱུར་བའི་ཕྱིར་དང་། མཆོག་དགར་བསྒོམ་པ་མེད་ཅེས་སོགས་ཀྱིས་མཆོག་དགའ་ལྷན་ཅིག་སྐྱེས་པར་འགྲུབ་ན། དགའ་བ་མཆོག་དགའ་ཞེས་སོགས་ཀྱི་མཆོག་དགའ། མཆོག་དགར་ཅི་ནས་འགྲུབ་པའམ། མཆོག་དགའ་ཞེས་པས་ཀྱང་། ལྷན་ཅིག་སྐྱེས་པ་བསྟན་པས། དགའ་བའི་རྗེས་ཀྱི་མཆོག་དགའ་ཆད་ཅིང་། ལྷན་ཅིག་སྐྱེས་དགའ་ལན་གཉིས་ལྷག་པར་འགྱུར་ཏེ།
མཆོག་དགར་བསྒོམ་པ་མེད་ཅིང་ཞེས་སོགས་ནི། དགའ་མཆོག་མཆོག་དགར་བསྒྱུར་བའི་ཕྱིར་དང་། འདིར་ལྷན་ཅིག་སྐྱེས་པ་ནི། མཆོག་དགའི་ཆགས་པ་ལས་ཀྱང་འདས། བྲལ་དགའི་ཆགས་བྲལ་ཡང་མ་ཡིན་པས་དེ་ལྟར་སྟོན་པ་ཡིན་པའི་ཕྱིར་དང་། གང་དུ་ཡང་མི་རྟོག་པ་མཐའ་བྲལ་གྱི་ཡེ་ཤེས་མཚོན་པར་བྱེད་པའི་གཞུང་གི་དོན་མ་ཤེས་པར་ཟད་པའི་ཕྱིར་རོ། ། ཞེས་གསུངས་སོ། ། དེ་དག་ནི་གྱི་ན་སྟེ། གཞུང་ལས་བྲལ་དགའ་ཞེས་མི་འབྱུང་བའི་ཕྱིར་དང་། དགའ་བྲལ་དང་།
དགའ་བྲལ་དགའ་བའི་ཁྱད་པར་མ་ཕྱེད་པར་ཟད་པའི་ཕྱིར་དང་། བྲལ་དགའ་ཐིག་ལེ་ལྷུང་བ་ཡིན། ། ཞེས་སྨྲས་པ་མེད་པའི་ཕྱིར་དང་། དགའ་བྲལ་གྱི་དགའ་བ་ལ། བྲལ་དགར་བྱས་ཏེ་སྨྲ་བ་ཡིན་ན། དེའི་ཚེ་ཐིག་ལེ་ཕྱིར་ལྷུང་བ་ཁྱེད་རང་ཡང་མི་འདོད་པའི་ཕྱིར་དང་། དགའ་བྲལ་ལ་བྲལ་དགར་བྱས་ཏེ་སྨྲ་ན། ཁས་བླངས་མེད་པའི་ཕྱིར་དང་། བྲལ་དགར་ཐིག་ལེ་ལྷུང་བ་མི་འདོད་པས། ཁྱིམ་པའི་རྡོ་རྗེ་འཛིན་པ་མེད་པར་འགྱུར་ན།
དགའ་བ་གསུམ་པའི་ཐིག་ལེ་ཕྱིར་ལྷུང་བས། ཁྱིམ་པ་རྡོ་རྗེ་འཛིན་པར་འཇོག་པ་ཡ་མཚན་ཆེ་བའི་བཤད་པ་ཡིན་པའི་ཕྱིར་དང་། ལྷན་སྐྱེས་གང་དུ་སྐྱེ་བའི་དུས་ངོས་འཛིན་པ་ཡིན་གྱི། འཇོག་པ་ལ་སྐྱོན་བརྗོད་པའི་སྐབས་མ་ཡིན་པས། བྱང་ཆུབ་སེམས་ནི་ལྷུང་གྱུར་ན། ། ཞེས་སོགས་འབྲེལ་མེད་ཡིན་པའི་ཕྱིར་དང་། ལེའུ་གསུམ་པར་བཤད་ཅེས་ཀྱང་སྨྲས་པ་མེད་པའི་ཕྱིར་དང་། དགའ་བ་བཞི་པ་ལ་མཆོག་དགའ་ཞེས་བརྗོད་པའི་ཚེ་ཁྱད་པར་དུ་བྱ་བའི་ཕྱིར་མཆོག་དགའི་དགའ་བ་ཞེས་བཞེད་པའི་ཕྱིར་དང་། དགའ་བ་མཆོག་དགའ་དགའ་བྲལ་ལྷན་སྐྱེས་ཞེས་བཞེད་པའི་ཚེ་མཆོག་དགའི་དགའ་བ་ཞེས་མི་དགོས་ཏེ། དགོས་པ་མེད་པའི་ཕྱིར་དང་།
སྐབས་འདིར་གཞུང་འདི་ལ་མཆོག་དགའི་དགའ་བ་ཞེས་མི་བརྗོད་པར་ནན་གྱིས་བསྒྲུབ་བཞིན་དུ་བརྗོད་ན་ཞེས་པའི་དོགས་པ་བསྡུ་དགོས་མེད་པའི་ཕྱིར་དང་། མཆོག་དགར་བསྒོམ་པ་མེད་ཅེས་པའི་མཆོག་དགའ་ལྷན་སྐྱེས་མ་ཡིན་ན། ཁྱེད་རང་གིས་དེའི་འབྲུ་ནོན་ལ། དེ་ནས་ལྷན་ཅིག་སྐྱེས་པའི་ཡེ་ཤེས་ཀྱི་ངོར་བསྒོམ་པར་བྱ་བ་དང་། བསྒོམ་པར་བྱེད་པ་མེད་ཅིང་ཞེས་བཤད་པ་བབ་བཅོལ་ཡིན་པའི་ཕྱིར་དང་། དགའ་བ་མཆོག་དགའ་ཞེས་པའི་མཆོག་དགའ་མ་ཡིན་ཞེས་རྨི་ལམ་དུ་ཡང་སྨྲས་པ་མེད་པའི་ཕྱིར་དང་། མཆོག་དགའ་ཞེས་སྨྲས་པ་ཐམས་ཅད་ལྷན་སྐྱེས་ལ་འཇུག་པར་ཁས་བླངས་པ་མེད་པའི་ཕྱིར་དང་། དགའ་མཆོག་མཆོག་དགར་རྒྱུར་དུ་རུང་ན། མཆོག་དགའ་ཡང་དགའ་མཆོག་ཏུ་རྒྱུར་དུ་རུང་བས། ཉེས་པ་དེ་དག་ཕལ་ཆེར་ཁྱེད་རང་ཉིད་ལས་འབྱུང་བའི་ཕྱིར་དང་།
གཞུང་འདིས་ལྷན་སྐྱེས་སྐྱེ་བའི་དུས་སྟོན་གྱི། ཆགས་པ་དང་ཆགས་བྲལ་མ་ཡིན་པར་གོང་དུ་བསྟན་ཟིན་པས་བཟློག་པའི་ཕྱིར་དང་། ཆགས་པ་དང་ཆགས་བྲལ་མ་ཡིན་པར་སྟོན་པ་ཡིན་ན། དང་པོ་དང་མཐའི་ཚིག་དགོས་པ་མེད་པ་ཡིན་པའི་ཕྱིར་དང་། ཁྱེད་ཀྱིས་སྔར་ཉམས་སུ་མྱོང་བའི་མཆོག་དགའ་བདེ་བ་ལ་ཆགས་པའི་རང་གཞན་ལས་འདས་པས་དེའི་མཐར་གྱུར་པའི་འཁོར་བའི་མཐའ་དང་བྲལ་བ། བྲལ་དགའི་དང་པོ་སྟེ་ཆགས་བྲལ་ལས་ཀྱང་འདས་པའི་མྱང་འདས་ཀྱི་མཐའ་དང་བྲལ་བ་ཞེས་བཤད་པ་དེ་ལྟར་ན། མཆོག་མཐའ་བྲལ་དགའི་མཐའ་ཞེས་པར་རིགས་པའི་ཕྱིར་དང་། ཡང་ན་མཆོག་གི་དང་པོ་དང་། བྲལ་དགའི་དང་པོ་ཞེས་རིགས་པའི་ཕྱིར་དང་། མཆོག་ལ་མཐའ་འཇུག་ལ་བྲལ་དགའ་ལ་དང་པོ་འཇུག་པའི་ཤེས་བྱེད་ཅི་ཡང་མེད་པའི་ཕྱིར་དང་།
དེའི་ཕྱིར་གང་དུ་ཡང་མི་རྟོག་པ་མཐའ་བྲལ་གྱི་ཡེ་ཤེས་མཚོན་པར་བྱེད་པའི་གཞུང་ཡིན་པའི་རྒྱུ་མཚན་མེད་ཅིང་། དོན་དེ་ཉིད་ནི་གོང་དུ་བསྟན་ཟིན་པ་ཡིན་པའི་ཕྱིར་རོ།། །། དུག་གི་དུམ་བུ་གང་ཉིད་ཀྱིས། ། ཞེས་སོགས་ལ། བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། འདིར་བཞི་སྟེ། རིགས་འདྲ་གཉེན་པོར་ཆེ་བ་ནི། བསྟན་པའི་དུག་གིས་གཡོ་བའི་དུག་འབིགས་པ་བཞིན་ཉོན་མོངས་པའི་གཉེན་པོར་ཉོན་མོངས་པ་ཉིད་འགྲོ་བའོ། ། ཟློག་པ་གཉེན་པོར་ཆེ་བ་ནི།
སྲན་མའི་རླུང་གིས་ནད་ཀྱི་རླུང་ཡང་བསྣུན་པས་ཞི་བར་བྱེད་པའོ། ། དེས་དང་པོའི་དོན་བསྐྱེད་རིམ་གྱི་རྣམ་རྟོག་གིས་ཐ་མལ་གྱི་རྣམ་རྟོག་སྦྱོང་། བསྣན་པ་གཉེན་པོར་ཆེ་བ་ནི། ཐ་མལ་གྱི་འདོད་ཆགས་ཀྱི་མེས་ཚིག་པ་ལ། ལམ་གྱི་འདོད་ཆགས་ཀྱིས་མེས་བརྡུང་བར་བྱའོ། ། དེ་ལྟར་ནའང་སྤང་བྱ་དང་མི་འགལ་བར་གྲོལ་ཏེ། ཆགས་པས་འཇིག་རྟེན་འཆིང་ཡང་རྣལ་འབྱོར་པས་རིམ་གཉིས་ཀྱི་འདོད་ཆགས་ཀྱིས་གྲོལ་བར་འགྱུར་བས་སྤང་བྱའི་རྒྱུ་དང་རྒྱུད་རིགས་འགལ་བས་གྲོལ་བའི་ཐབས་ཡོད་ལ། དངོས་སུ་མི་འགལ་བས་ལམ་ཁྱད་པར་དུ་འཕགས་ཏེ། འོད་སྲུང་གིས་ཞུས་པ་ལས། འོད་སྲུང་།
གྲོང་ཁྱེར་གྱི་ལུད་གང་ཡིན་པ་དེ་འབྲས་ཀྱི་ཞིང་དང་ཏིལ་གྱི་ཞིང་དང་། བུ་རམ་གྱི་ཞིང་ལ་ཕན་པར་འགྱུར་རོ། ། དེ་བཞིན་དུ་བྱང་ཆུབ་སེམས་དཔའི་ཉོན་མོངས་པའི་ལུད་གང་ཡིན་པ་དེ། བླ་ན་མེད་པའི་བྱང་ཆུབ་ཀྱི་ཞིང་ལ་ཕན་པར་འགྱུར་རོ། ། ཞེས་པ་དང་། ཐེག་བསྡུས་ལས་ཀྱང་། ཐབས་ཆེན་རྣམས་དང་ལྡན་པ་ལ། ། ཉོན་མོངས་བྱང་ཆུབ་ཡན་ལག་འགྱུར། ། འཁོར་བ་ཞི་བའི་བདག་ཉིད་དེ། ། དེ་ཕྱིར་རྒྱལ་སྲས་བསམ་མི་ཁྱབ། །
ཅེས་པ་ལྟར་རོ། ། ཞེས་ཟེར་རོ། ། དེ་ཡང་རིག་པ་མ་ཡིན་ཏེ། ཉོན་མོངས་པ་ཡིན་པ་ནི། ལམ་གྱི་ཐབས་ཤེས་གང་ཡང་མ་ཡིན་པས། ཉོན་མོངས་པའི་གཉེན་པོ་མ་ཡིན་པའི་ཕྱིར་དང་། ཐབས་ཤེས་དག་ཡིན་ན་ཉོན་མོངས་པ་མ་ཡིན་པའི་ཕྱིར་དང་། ཇི་ལྟར་དུག་ཉིད་སྔགས་ལ་སོགས་པའི་སྟོབས་ཀྱིས་དུག་གི་ནུས་པ་མེད་པར་འགྱུར་ཞིང་ནད་སེལ་བར་བྱེད་པ་ན། དུག་མ་ཡིན་གྱི་སྨན་ཡིན་པ་བཞིན་དུ། སྔར་ཉོན་མོངས་པ་ཡིན་ཀྱང་ཕྱིས་དེ་དང་དམིགས་ཀྱི་ཆ་འདྲ་ཞིང་།
ཚུལ་འདྲ་བའི་ཐབས་ཤེས་ཁྱད་པར་ཅན་དུ་གནས་གྱུར་པ་ན་ཉོན་མོངས་མ་ཡིན་གྱི་ཉོན་མོངས་སེལ་བར་བྱེད་པའི་གཉེན་པོ་ཡིན་པའི་ཕྱིར་དང་། གཞན་དུ་ན་ཉོན་མོངས་གོམས་པས་ཐར་པ་ཐོབ་ན་ཧ་ཅང་ཐལ་བའི་ཕྱིར་དང་། བཅོས་ཐབས་ཤེས་ན་བསྟན་པའི་དུག་བཅོས་ཐབས་སུ་བྱས་པས། བསྟན་པའི་དུག་འགའ་ཞིག་སེལ་བ་ཡང་ཡོད་པས་གཉེན་པོ་བརྟན་པ་དང་། སྤང་བྱ་གཡོ་བའི་དུག་ལ་ཁྱད་པར་དུ་བྱེད་པའི་ཚད་མ་མེད་པའི་ཕྱིར་དང་། ཟློག་པ་གཉེན་པོར་ཆེ་བ་ཞེས་པའང་དངོས་སུ་གྲགས་པའི་སྤང་གཉེན་གྱི་རྣམ་གཞག་གཞན་ལས་བཟློག་ནས་རིགས་འདྲ་གཉེན་པོར་ཆེ་བ་ཡིན་ན་སྔ་མ་དང་ཁྱད་པར་མེད་ཅིང་། སྤང་གཉེན་རིགས་འགལ་བས་ཟློག་པ་ཞེས་བྱ་བ་ཡིན་ན། རླུང་གིས་རླུང་ལ་བསྣུན་པར་བྱེད། ། ཞེས་རིགས་འདྲར་གསུང་པ་དང་འགལ་བའི་ཕྱིར་དང་། རྣམ་རྟོག་ལས་རྣམ་རྟོག་འདག་པ་དང་།
སྲིད་པ་ལས་སྲིད་པ་དག་པ་གཉིས་ཀ་བསྐྱེད་རིམ་ཉིད་ལ་ཁྱད་པར་དུ་སྦྱོར་བའི་རྒྱུ་མཚན་མེད་པའི་ཕྱིར་དང་། དེ་བཞིན་དུ་རྣམ་པར་ངེས་པ་ཞེས་པ་ཞལ་མང་ཕྱག་མང་ལ་ཁྱད་པར་དུ་སྦྱོར་བའི་རྒྱུ་མཚན་ཡང་མེད་པའི་ཕྱིར་དང་། གཞན་དུ་ན་རྫོགས་རིམ་ཉིད་ལ་ཡང་ཁྱད་པར་དུ་སྦྱོར་བ་ཡང་བཟློག་ཏུ་མེད་པའི་ཕྱིར་དང་། སྦམ་པ་དང་བསྣན་པ་ལ་ཡང་ཁྱད་པར་སྔ་ཕྱི་དེ་དག་མི་རིག་པའི་ཕྱིར་དང་། སྤང་བྱའི་རྒྱུ་དང་། བརྒྱུད་དེ་འགལ་བས་གྲོལ་ཞེས་པའི་ནུས་པ་དང་། སྤང་བྱ་དང་བརྒྱུད་པས་མི་འགལ་ན་མི་གྲོལ་ཁས་བླངས་ལ། དེ་ལྟར་ན་འགལ་བས་གྲོལ་དགོས་པའམ། ཡང་ན་འདིར་འགལ་བ་ཡིན་ན་དངོས་འགལ་དུ་འགྱུར་བའི་ཕྱིར་དང་། འདིར་གཉེན་པོ་སྤང་བྱ་དང་མི་འགལ་ན།
མུན་པ་དང་མར་མེའི་དཔེས་གསུང་པ་དང་འགལ་བའི་ཕྱིར་དང་། གཉེན་པོ་སྐྱེས་པ་ན་སྤང་བྱ་འབྱུང་བའི་རྒྱུ་མཚན་ཡང་མེད་པ་དང་། གཉེན་པོས་སྤང་བྱ་སྤེལ་བར་ཡང་མི་འགྲུབ་པས། སྤང་གཉེན་དུ་ཡང་མི་འགྲུབ་པའི་ཕྱིར་དང་། དེས་ན། འདོད་ཆགས་མ་སྤངས་གནས་སུ་དག ། ཞེས་བླུན་པོ་རྣམས་འདོན་པ་ནི། མ་སྤངས་ན་སྤང་བྱར་འགལ་ཞིང་། དེའི་མི་འབྱུང་བའི་རྒྱུ་མཚན་ཡང་མེད་པའི་ཕྱིར་དང་། དེ་ཉིད་ཤེས་པ་སྤངས་ནས་གནས་སུ་དག་སྟེ་མི་འབྱུང་བ་ཡིན་ན་མ་སྤངས་པར་འགལ་བའི་ཕྱིར་དང་།
མདོ་དང་བསྟན་བཅོས་དེ་དག་གི་ལུང་གི་དོན་ཡང་ཤིང་ལས་བྱུང་བའི་མེས་ཤིང་རང་ཉིད་ཀྱི་རྒྱུན་བསྲེག་པ་ལྟར། ཉོན་མོངས་ལས་བྱུང་བའི་གཉེན་པོས་ཉོན་མོངས་སྤོང་བར་དགོངས་པ་ཡིན་གྱི། ཉོན་མོངས་མཚན་ཉིད་པས་ཉོན་མོངས་སེལ་བར་གསུང་པ་ནི་མ་ཡིན་ནོ། ། ཞེས་གསུངས་སོ། ། དེ་དག་ཀྱང་མ་ཡིན་ཏེ། ཐབས་དང་བཅས་ན་དེ་ཉིད་ཀྱིས། ། སྲིད་པའི་འཆིང་བ་ལས་གྲོལ་འགྱུར། ། ཞེས་པ་ལྟར་བཞེད་ཀྱི། ཐབས་དང་མི་ལྡན་པས། ཞེས་བྱ་བ་ཡིན་པའི་ཕྱིར་དང་།
ཉོན་མོངས་པ་ཡིན་པས་ཉོན་མོངས་ཀྱི་གཉེན་པོར་མི་འགྱུར་ན། དེ་བཞིན་འདོད་ཆགས་མེས་ཚིག་པ། ། འདོད་ཆགས་མེ་ཡིས་གདུང་བར་བྱ། ། ཞེས་པ་ལ་དགག་པ་བརྗོད་པར་ཟད་པའི་ཕྱིར་དང་། དམིགས་རྣམ་གྱི་ཆ་འདྲ་ཞིང་ཚུལ་འདྲ་བའི་ཐབས་ཤེས་ཁྱད་པར་ཅན་དུ་གནས་གྱུར་པའི་ཉོན་མོངས་སེལ་བར་བྱེད་པའི་གཉེན་པོ་ཡིན་ན། དུག་འདྲས་དུག་ལ་འབིགས་པར་བྱེད། ། ཞེས་གསུང་རིགས་པའི་ཕྱིར་དང་། ཐབས་དང་བཅས་ན་དེ་ཉིད་ཀྱིས། ། ཞེས་པའི་བཅས་ཀྱི་སྒྲ་གསུང་པ་ཡང་དོན་མེད་ཅིང་། དེ་ཉིད་ཅེས་ངེས་གཟུང་མཛད་པ་ཡང་དགོས་པ་མེད་པར་འགྱུར་བའི་ཕྱིར་དང་།
ཉོན་མོངས་རང་དགའ་བ་གོམས་པས་ཐར་པ་ཐོབ་པར་སྨྲས་པ་མེད་པའི་ཕྱིར་དང་། དུག་གིས་དུག་འཇོམས་པ་ཞིག་དཔེར་བྱ་བར་འདོད་ནས་དེ་ལྟ་བུ་སེལ་བ་ཡང་ཡོད་པས་མཚོན་པ་ཙམ་དུ་སྨྲས་ཀྱི། དེ་གར་ངེས་པར་ཁས་བླངས་པ་མེད་པའི་ཕྱིར་དང་། རྒྱུད་ཉིད་ལས། ལྡོག་པའི་སྨན་ནི་བཏང་པ་ལས། ཞེས་འབྱུང་ཞིང་། འདིར་ལྟར་འཚོ་བྱེད་པ་དག རླུང་ལ་རླུང་སེལ་བའི་སྨན་གཏོང་བ་ལས། འདིར་རླུང་བསྐྱེད་པའི་སྨན་གཏོང་བས། དེ་ཙམ་གྱི་སྒོ་ནས་ལྡོག་པར་བཞག་པ་ཡིན་པའི་ཕྱིར་དང་།
དེ་གཉིས་ཁོ་ན་བསྐྱེད་རིམ་ལ་ཁྱད་པར་དུ་སྦྱར་བ་མེད་པའི་ཕྱིར་དང་། ཉུང་ངུའི་གཉེན་པོར་མང་པོར་འཇུག་པ་དཔེར་བྱས་པས་མགོ་སོགས་ཉུང་ངུ་ལ་གཉེན་པའི་གཉེན་པོར། ཞལ་ཕྱག་མང་བར་སྦྱོར་བར་རིགས་པའི་ཕྱིར་དང་། ཞལ་ཕྱག་མང་བ་སྦྱོར་བའི་རྒྱུ་མཚན་ཡོད་ན། རྫོགས་རིམ་ལ་ཁྱད་པར་དུ་སྦྱོར་བ་ཟློག་ཏུ་མེད་པའི་རྒྱུ་མཚན་བརྗོད་དགོས་པའི་ཕྱིར་དང་། བསྣན་པ་དང་སྦས་པ་དོན་གཅིག་ཀྱང་སྦྱར་བྱའི་སྒོ་ནས་ཁྱད་པར་ཡོད་པའི་ཕྱིར་དང་། སྤང་བྱའི་རྒྱུ་དང་འགལ་བའི་ཁྱད་པར་ལས་བྱེད་པར་ཟད་པས། སྤང་བྱ་དང་བརྒྱུད་པས་མི་འགལ་ན་ཞེས་སོགས་དོན་མེད་པར་ཟད་པའི་ཕྱིར་དང་། སྐབས་འདིར་མུན་པ་དང་མར་མེས་དཔེས་གསུང་ཞིང་། མུན་པ་ལ་ནི་མར་མེ་ལྟར། །
དེ་བཞིན་བུས་ཀྱང་ཡིད་ཆེས་གྱིས། ། ཞེས་པ་ནི། སྣང་བྱེད་ཀྱི་རྐྱེན་གྱིས་ལྷན་སྐྱེས་སྣང་བར་བྱེད་པའི་དཔེ་ཡིན་པའི་ཕྱིར་དང་། དངོས་སུ་མི་འགལ་བས་སྤང་བྱ་མི་འབྱུང་བའི་རྒྱུ་མཚན་མེད་པའི་ཕྱིར་དང་། སྤང་བྱའི་རྒྱུ་སྤོང་བས་སྤང་གཉེན་དུ་མི་འགྱུར་བའི་རྒྱུ་མཚན་མེད་པའི་ཕྱིར་དང་། མདོ་དང་བསྟན་བཅོས་ཀྱི་དོན་དེ་ལྟར་ཡིན་ན། མདོའི་ལུགས་ལ་དཔེ་དོན་མི་འགྲིག་པའི་ཕྱིར་དང་། བསྟན་བཅོས་ལས་ཀྱང་། ཉོན་མོངས་ལས་བྱུང་གཉེན་པོ་ནི། ། བྱང་ཆུབ་ཡན་ལག་ལམ་དུ་འགྱུར། །
ཞེས་གསུང་བར་རིགས་པ་ཡིན་པའི་ཕྱིར་རོ། ། དེ་དག་གིས་ནི་དངོས་གྲུབ་གཏན་ལ་དབབ་པའི་ལེའུའི་རྣམ་པར་བཤད་པ་ལ་རྩོད་པ་སྤང་བ་བསྟན་ཟིན་ཏོ།། །། དེ་ལ་སྡོམ་པ་བཀའ་སྩལ་པ། ཞེས་སོགས་ལ། བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། སངས་རྒྱས་ཀྱི་སྡོམ་པ་ཞེས་པ་ནི་སྐྱེས་པའི་སྡོམ་པ་ཡིན་ལ། དེ་ཡང་གནས་ཨེ་ཝཾ་གྱི་རྣམ་པར་མཚོན་པའི་ཚུལ་གྱིས་གནས་ལ། མཁའ་འགྲོ་མའི་སྡོམ་པ་ནི་བུད་མེད་ཀྱི་སྡོམ་པ་ཡིན་ཞིང་། དེ་ཨེ་ཝཾ་གྱི་རྣམ་པས་མཚོན་པའི་ཚོན་རྩི་ཞེས་པའི་ལན།
ཨེའི་ཆ་བྱད་ཅེས་པ་ལ་སོགས་པ་སྟེ། ཨེ་ཝཾ་རྣམ་པར་རབ་ཏུ་གནས། ། ཞེས་པ་ནི་དགའ་བ་དང་པོ་དེ་དག གནས་ཨེ་ཝཾ་རྣམ་པར་རབ་ཏུ་གནས། ། ཞེས་ཟེར་རོ། ། དེ་ནི་རིགས་པ་མ་ཡིན་ཏེ། སངས་རྒྱས་ཀྱི་སྡོམ་པ་ཨེ་ཝཾ་རྣམ་པ་རབ་ཏུ་གནས། ཞེས་གསུངས་པ་ལ་དེའི་ཚུལ་འདྲི་བར་བུད་མེད་ཀྱིས་ཨེ་ཝཾ་རྣམ་པ་ཇི་ལྟར་དྲིས་ནས་དེའི་ལན་དུ། ཨེའི་ཆ་བྱད། ཅེས་སོགས་གསུང་པ་ཡིན་ན།
སྐྱེས་པའི་ཨེ་ཝཾ་གྱི་རྣམ་པ་འདིས་བསྟན་ལ་མི་འབེབས་པར་འགྱུར་བ་ལས་དེའི་རྒྱུ་མཚན་ཡང་མེད་པའི་ཕྱིར་དང་། དཀྱིལ་འཁོར་བཞིའི་སྡོམ་པ་ནི་ཨེའི་རྣམ་པའི་ཚུལ་དུ་གནས་པས། འདིར་སྡོམ་པའི་གནས་ཉིད་ཨེ་ཝཾ་གྱི་རྣམ་པར་གནས་ཞེས་སྨྲོས་པར་མི་རིགས་པའི་ཕྱིར་དང་། སྐྱེས་པའི་སྡོམ་པའི་གནས་ཨེ་ཝཾ་གྱི་རྣམ་པར་མཚོན་ལ། བུད་མེད་ཀྱི་སྡོམ་པ་ཉིད་ཨེ་ཝཾ་གྱི་རྣམ་པར་མཚོན་པའི་ཁྱད་པར་ཡང་མེད་པའི་ཕྱིར་དང་། དགའ་བ་བཞི་པོ་ཨེ་ཝཾ་རྣམ་པར་གནས་པ་ཡིན་ན། དེའི་གནས་ཞེས་ཁྱད་པར་དུ་སྨྲོས་མི་དགོས་པའི་ཕྱིར་དང་། དགོས་ན་ཡང་། དགའ་བ་བཞི་པོ་དེ་དག གནས་ཨེ་ཝཾ་རྣམ་པར་གནས།
ཞེས་སྨྲོས་དགོས་པའི་ཕྱིར་རོ། ། ཞེས་གསུངས་སོ། ། དེ་ཡང་རིགས་པ་མ་ཡིན་ཏེ། སྐྱེས་པ་ལ་ཨེ་ཝཾ་རྣམ་པར་རབ་ཏུ་གནས་ཞེས་གསུངས་པའི་ཚེ། བུད་མེད་ལ་ཇི་ལྟར་གནས་སྙམ་པའི་དོགས་པ་གཅོད་དགོས་པའི་ཕྱིར་དང་། སྐད་ཅིག་དབྱེ་བས་ཆེ་བ་ཉིད། ། ཞེས་པ་མན་ཆད་ཀྱིས་གཉིས་ཀ་ཐུན་མོང་དུ་གཏན་ལ་འབེབས་པའི་ཕྱིར། སྐྱེས་པའི་ཨེ་ཝཾ་གྱི་རྣམ་པ་མ་དྲིས་པ་དང་། གཏན་ལ་མ་ཕབ་པའི་རྒྱུ་མཚན་ཡིན་པའི་ཕྱིར་དང་། གང་ཟག་དང་གནས་ཐ་དད་ཡིན་པས་སོ་སོར་དྲི་བ་སྐབས་སུ་བབ་པའི་ཕྱིར་དང་།
ངོ་བོ་བདེ་ཆེན་དུ་གཅིག་པས་ལྷན་ཅིག་གཏན་ལ་ཕབ་པས་ཆོག་པའི་ཕྱིར་དང་། དཀྱིལ་འཁོར་བཞིའི་སྡོམ་པ་ཨེའི་རྣམ་པའི་རྒྱུ་མཚན་མེད་པའི་ཕྱིར་དང་། བུད་མེད་ཀྱི་སྡོམ་པའི་གནས་ཨེའི་ཆ་བྱད་སོགས་ཀྱིས་མཚན་པའི་ཕྱིར་དང་། བུད་མེད་ཀྱི་སྡོམ་པ་ཉིད་ཨེ་ཝཾ་གྱི་རྣམ་པར་མཚོན་པ་དྲི་བའི་སྐབས་ཡིན་པས། གནས་དང་ངོ་བོ་ཐུན་མོང་དུ་དྲི་བའི་ཚིག་ཡིན་པའི་ཕྱིར་དང་། ངོ་བོ་དང་གནས་ཀྱི་ཁྱད་པར་མ་ཕྱེད་པར་ཟད་པའི་ཕྱིར་རོ།། །། སློབ་དཔོན་གསང་བ་ཤེས་རབ་དང་། ། ཞེས་ལ། བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ།
སློབ་དཔོན་གསང་དབང་རྣམས་གཞན་དང་འདྲ་བ་ལ། ཤེས་རབ་ལ་བརྟེན་པའི་ཡེ་ཤེས་དགའ་བ་བཞི་བསྐྱེད་པར་བྱེད་པས་ཤེས་རབ་ཡེ་ཤེས། དབང་བཞི་པ་དེའང་དེ་བཞིན་དུ་གསང་དབང་མཚོན་པར་བྱེད་པ་སྟེ། གསུམ་པའི་ཡེ་ཤེས་དེ་སངས་རྒྱས་ཀྱི་ཡེ་ཤེས་དང་འདྲའོ་ཞེས་པའི་ཚིག་ལ་བརྟེན་ནས་རྟོགས་པ་བསྐྱེད་པ་ནི་ཚིག་གིས་བཞི་པ། གསུམ་པ་ལ་ཡེ་ཤེས་ངོས་མ་ཟིན་ན་བཞི་པ་རྟེན་ཅན། སྤྲོས་བྲལ་གྱི་ཡེ་ཤེས་སྐྱོང་བ་ནི། དོན་གྱི་བཞི་པའོ། ། དབང་བཞིའི་གྲངས་ཀྱིས་ནི། དགའ་བ་ལ་སོགས་པ་བཞིར་ངེས་ཤིང་གོ་རིམ་ཡང་ངེས་པར་ཤེས་པར་བྱ་སྟེ། རྒྱུད་བཞིའི་ལམ་གྱི་མཐར་ཐུག་དབང་བཞི་པ་དང་།
སྐད་ཅིག་མ་བཞིའི་དུས་སུ་ཉམས་སུ་མྱོང་བའི་དགའ་བ་གྲངས་དང་གོ་རིམ་དང་། དྲི་མ་འཁྲུད་པར་ཆོས་མཐུན་ཏེ། དབང་བཞིར་གྲངས་ངེས་པ་བཞིན་དུ་དགའ་བ་ཡང་བཞིར་གྲངས་ངེས་སོ། ། གོ་རིམ་འདྲ་སྟེ་དབང་སྔ་མ་མ་བསྐུར་བར་ཕྱི་མ་བསྐུར་དུ་མི་བཏུབ་པ་བཞིན་དུ། དགའ་བ་ཡང་སྔ་མ་ལ་མ་ལྟོས་པར་ཕྱི་མ་མི་སྐྱེའོ། ། དྲི་མ་འཁྲུད་པར་ཡང་ཆོས་མཐུན་ཏེ། རྣལ་འབྱོར་པས་ཕྱག་རྒྱ་ལ་བློ་སྦྱོང་བའི་སྐབས་སུ་ཡོལ་བའི་ཕྱི་རོལ་དུ་རྒོད་པའི་སྒྲ་ལ་སོགས་པ་ལ་བརྟེན་ཏེ་བློ་སྦྱོང་། དེ་ནས་མདུན་དུ་གཟུགས་ལ་བལྟ་བ་དང་། དེ་ནས་འཁྱུད་པ་དང་ཙུམ་བྷ་དང་། དེ་ནས་གཉིས་ཀྱིས་གཉིས་སྙོམས་པར་འཇུག་པས་སྦྱོང་བ་བཞིན་དུ།
དབང་བཞིའི་རིམ་པ་ཡང་དེ་ལྟར་སྦྱོང་བས་འདྲའོ། ། འདོད་ཁམས་ཀྱི་ཆགས་པའི་དྲི་མ་བཞི་སྦྱོང་ཚུལ་དང་དབང་བཞི་སྦྱོར་ན། དེའི་ལྟ་བ་དག་པ་སློབ་དཔོན་ཉིད། ། རྒོད་པ་གསང་བ་དེ་བཞིན་ནོ། ། ཞེས་བསྒྱུར་ལ། ལྟ་བའི་ཆགས་པ་ནི་གཞན་འཕྲུལ་དབང་བྱེད་པའི་ཡིན་ཞིང་། དེ་ཙམ་གྱི་བདེ་བ་གནང་ཞིང་དེ་དག་པ་ནི་བྱ་བའི་རྒྱུད། དེའི་དབང་བུམ་པའི་ཆུས་སྤྱི་བོ་ནས་དབང་བསྐུར་ནས་དཀྱིལ་འཁོར་དང་སློབ་དཔོན་གྱི་ལས་སྟོན་པ་ཡིན་ནོ། ། དེ་ཙམ་གྱི་ཉམས་མྱོང་གིས་ནི་དགའ་བའི་ཡེ་ཤེས་ལ་ཡང་མེད་དོ། ། རྒོད་པའི་ཆགས་པ་ནི་འཁྲུལ་དགའ་བ་ཡིན་ལ།
དེའི་བདེ་བ་གནང་ཞིང་དེ་དག་པ་སྤྱོད་པའི་རྒྱུད། དེའི་དབང་ཕྱག་མཚན་ཕྲ་མོ་གསང་ནས་སྟེར་བས་ན་གསང་བའི་དབང་དེ་ཙམ་གྱིས་ཉམས་མྱོང་ནི་མཆོག་དགའི་ཡེ་ཤེས་ལའང་ཡོད། ལག་བཅངས་ཀྱི་ཆགས་པ་ནི། དགའ་ལྡན་པ་དང་མཐའ་བྲལ་བའི་ཡིན་ལ། དེའི་བདེ་བ་གནང་ཞིང་དེའི་དྲི་མ་དག་པར་བྱེད་པ་ནི་རྣལ་འབྱོར་གྱི་རྒྱུད། དེའི་དབང་ནི་རྡོ་རྗེ་དང་དྲིལ་བུ་ཐབས་ཤེས་སུ་བྱས་ནས་སྟེར་བ་ཡིན་ལ། དེ་ཙམ་གྱི་ཉམས་མྱོང་ནི། དགའ་བྲལ་ལ་ཡང་ཡོད་དོ། ། གཉིས་ཀྱིས་གཉིས་སྤྲོད་པའི་ཆགས་པ་ནི། སུམ་ཅུ་རྩ་གསུམ་པ་དང་།
གླིང་བཞི་ཡིན་ལ། དེ་ཙམ་གྱི་བདེ་བ་གནང་ཞིང་དྲི་མ་དག་པ་ནི་རྣལ་འབྱོར་བླ་མེད་དོ། ། དེ་ནི་དབང་བཞི་པ་ཡིན་ལ། དེའི་ཉམས་མྱོང་ལྷན་ཅིག་སྐྱེས་པའི་ཡེ་ཤེས་ལ་ཡང་ཡོད་པས། གཉིས་ཀྱིས་གཉིས་སྤྲོད་པའི་དྲི་མ་དག་པར་བྱེད་དོ། ། ཡང་ན་རྒོད་པ་དག་པ་ནི། སློབ་དཔོན་ཡིན་ལ། དགའ་བས་ཀྱང་དེ་དག་པར་བྱེད་དོ། ། བལྟ་བ་དག་པ་ནི་གསང་དབང་གི་བྱང་སེམས་ལྕེ་ལ་ལྟ་བ་ཡིན་ལ། མཆོག་དགའ་ཡང་བལྟ་བ་སྟེ།
པདྨ་བལྟ་བས་དེས་དེ་དག་པར་བྱེད་པའོ། ། ལག་བཅངས་དག་པ་ནི་ཤེས་རབ་ཡེ་ཤེས་ཡིན་ལ། ལག་པ་ཉེད་པས་རྣམ་ཉེད་ནི་དགའ་བྲལ་ཏེ། དེས་ཀྱང་དག་པར་བྱེད་དོ། ། གཉིས་ཀྱིས་གཉིས་འཁྱུད་པ་ནི། དབང་བཞི་པ་ཡིན་ལ། མཚན་ཉིད་དང་བྲལ་བའི་དུས་སུ་བྱང་ཆུབ་ཀྱི་སེམས་གཉིས་འཁྱུད་པས་ལྷན་སྐྱེས་ཏེ་འདིས་དག་པར་བྱེད་དོ། ། ཞེས་ཟེར་རོ། ། དེ་ཡང་རིགས་པ་མ་ཡིན་ཏེ། དགའ་བ་དང་པོ་གཉིས་ཡེ་ཤེས་སུ་བྱེད་པའི་ཚད་མ་མེད་པའི་ཕྱིར་དང་།
ཞེན་པ་མེད་པ་ན་ཡེ་ཤེས་སྐྱེ་བའི་དུས་ཡིན་པས་དགའ་བ་དང་པོ་གཉིས་ཡེ་ཤེས་ཡིན་པ་ལ་གནོད་པའི་ཕྱིར་དང་། རྫོགས་པའི་སངས་རྒྱས་ཀྱི་སྐབས་ནི་ལྷན་ཅིག་སྐྱེས་དགའ་ཉིད་གདུལ་བྱའི་ངོར་བཞི་ཆར་ཕྱེ་བ་ཙམ་མ་ཡིན་པའི་ཕྱིར་དང་། དབང་ཕྱི་མ་གཉིས་ཤིན་ཏུ་ཡང་དབང་མཚན་ཉིད་པ་ཡིན་པ་འདིར་དབང་མཚོན་བྱེད་འཆད་པ་ལ་རྒྱུ་མཚན་མེད་པའི་ཕྱིར་དང་། ཚིག་དབང་བཞི་པ་ནི་དབང་གསུམ་པ་དེ་སངས་རྒྱས་ཀྱི་ཡེ་ཤེས་སུ་མཚོན་བྱེད་ཡིན་ཞེས་པའི་དོན་ཡིན་ན་ཡེ་ཤེས་མཚོན་བྱེད་ཡིན་ནོ་ཞེས་འཆད་དགོས་པའི་ཕྱིར་དང་། གསུམ་པ་ལ་ཡེ་ཤེས་ངོས་མ་ཟིན་ན་གསུམ་པ་ཤེས་རབ་ཡེ་ཤེས་སུ་མི་འགྱུར་བས་གསུམ་པ་མེད་པའི་བཞི་པ་མི་རུང་བའི་ཕྱིར་དང་། སྤྲོས་བྲལ་གྱི་ཡེ་ཤེས་སྐྱོང་བ་ནི་མཚན་ཉིད་ཐེག་པ་ལ་ཡང་ཡོད་པའི་ཕྱིར་དང་། བྱ་རྒྱུད་ཀྱི་ལམ་གྱི་མཐར་ཐུག་དབང་ཡིན་ན། དེའི་ལུགས་ཀྱི་ས་བཅུ་པ་བུམ་དབང་དུ་འགྱུར་བ་ལ་སོགས་ཧ་ཅང་ཐལ་བའི་ཕྱིར་དང་། སྤྱོད་རྒྱུད་པའི་མཐར་ཐུག་གསང་དབང་དང་། རྣལ་འབྱོར་རྒྱུད་པའི་ལམ་གྱི་མཐར་ཐུག་ཤེས་རབ་ཡེ་ཤེས་ཡིན་ན།
རྒྱུད་དེ་དག་པ་གསང་དབང་དང་། ཤེས་རབ་ཡེ་ཤེས་ཀྱི་དབང་ཡོད་པར་འགྱུར་ཞིང་། ལམ་གྱི་མཐར་ཐུག་འཕགས་པའི་མཉམ་བཞག་ཟབ་མོའམ། ས་བཅུ་པ་ལ་སོགས་པ་དེའི་ལུགས་ན། གསང་དབང་དང་ཤེས་རབ་ཡེ་ཤེས་ཀྱི་དབང་ཡིན་པར་ཧ་ཅང་ཐལ་བའི་ཕྱིར་དང་། བུམ་དབང་གི་ཚེ་བལྟ་བ་ལ་བློ་སྦྱོང་། གསང་དབང་གི་ཚེ་རྒོད་པ་ལ་བློ་སྦྱོང་། ཞེས་པ་ལ་སོགས་པར་ཡང་མཚུངས་པས་བུམ་དབང་གི་ཚེ་རྒོད་པའི་སྒྲ་ལ་སོགས་པ་ལ་བློ་སྦྱང་བ་དང་། ཁྱད་པར་གསང་དབང་གི་ཚེ་མདུན་གྱི་གཟུགས་ལ་བལྟ་བ་དང་། ཤེས་རབ་ཡེ་ཤེས་ཀྱི་ཚེ་འཁྱུད་པ་དང་།
ཙུམ་པ་ལ་བློ་སྦྱོང་བའི་རྒྱུ་མཚན་མེད་པའི་ཕྱིར་དང་། གཉིས་སྦྱོར་ཙམ་གྱི་ཉམས་མྱོང་མཆོག་དགའ་ལ་ཡང་ཡོད་ཅེས་སོགས་མཚུངས་པས་བལྟ་བ་ཙམ་གྱི་བདེ་བའི་ཉམས་མྱོང་དགའ་བ་ལ་ཡང་ཡོད། རྒོད་པ་ཙམ་གྱི་བདེ་བའི་ཉམས་མྱོང་མཆོག་དགའ་ལ་ཡང་ཡོད། ལག་བཅངས་ཙམ་གྱི་བདེ་བའི་ཉམས་མྱོང་ཁྱད་དགའ་ལ་ཡང་ཡོད་ཅེས་སོགས་ཀྱང་མཚུངས་པས་རྒྱུ་མཚན་མེད་བཞིན་དུ་མི་འགྲིག་པ་ཁོ་ན་སྒྲིག་པས་འབད་པ་དུབ་ཆེས་པར་ཟད་པའི་ཕྱིར་དང་། རྒོད་པ་དག་པ་སློབ་དཔོན་ཡིན་པའི་རྒྱུ་མཚན་བརྗོད་དགོས་པ་ལས་མ་བརྗོད་པ་དང་། བྱང་སེམས་ལྕེ་ལ་ཞེས་མྱོང་བའི་དོན་ལ་བྱེད་ན། རྡོ་རྗེ་ནོར་བུས་བྱང་ཆུབ་ཀྱི་སེམས་ཀྱི་བདེ་བ་མྱོང་བ་ཡང་། བལྟ་བ་དག་པར་མཚུངས་པ་དང་། ལག་བཅངས་དག་པ་ཤེས་རབ་ཡེ་ཤེས་ཡིན་པའི་དོན་ཡང་མ་གོ་བར་ཟད་པའི་ཕྱིར་དང་། ལག་པ་ཉེད་པས་རྣམ་ཉེད་དང་།
དེ་ལ་དགའ་བྲལ་ཞེས་འཇོག་པའི་རྒྱུ་མཚན་ཀྱང་མེད་པའི་ཕྱིར་དང་། གཉིས་ཀྱིས་གཉིས་འཁྱུད་པ་ནི། མཚན་ཉིད་དང་བྲལ་བའི་དུས་ལ་བྱེད་པའི་ཁྱད་པར་མེད་པའི་ཕྱིར་རོ། ། ཞེས་གསུངས་སོ། ། དེ་དག་ནི་ཤིན་ཏུ་མི་རིགས་ཏེ། གཉིས་མེད་ཀྱི་ཡེ་ཤེས་མ་ཡིན་པས། དང་པོ་གཉིས་ཡེ་ཤེས་མ་ཡིན་ན་གསུམ་པ་ཡང་ཡེ་ཤེས་མ་ཡིན་པར་མཚུངས་པའི་ཕྱིར་དང་། བདེ་བའི་ཡེ་ཤེས་ཟ་བ་ཉིད། ། ཅེས་སྐད་ཅིག་གཉིས་པ་ལ་ཡེ་ཤེས་སུ་གསུངས་པ་རྟོགས་པར་ཟད་པའི་ཕྱིར་དང་། ཞེན་པ་མེད་པ་ན་ཡེ་ཤེས་སྐྱེ་བའི་དུས་ཡིན་ཞེས་སྨྲས་པ་མེད་པའི་ཕྱིར་དང་།
དག་ལྡན་ལས། དེ་ཡང་དེ་བཞིན་དུ་མཚོན་པར་བྱེད་པ་སྟེ། ཞེས་གསུངས་ཀྱི། དབང་ཞེས་པ་ཡི་གེ་པའི་སྐྱོན་ནམ། ཡང་ན་ཁྱེད་རང་གིས་བསྣན་པར་ཟད་པའི་ཕྱིར་དང་། དབང་གསུམ་པའི་ཡེ་ཤེས་དེ་སངས་རྒྱས་ཀྱི་ཡེ་ཤེས་དང་འདྲའོ། ། ཞེས་གསུངས་པ། ཡེ་ཤེས་མཚོན་བྱེད་ཡིན་ནོ་ཞེས་འཆད་པའི་ཕྱིར་དང་། ཡེ་ཤེས་ངོས་མ་ཟིན་ན། གསུམ་པ་མཚན་ཉིད་པ་ཡིན་པར་མི་བཞེད་པའི་ཕྱིར་དང་།
ངོས་མ་ཟིན་པར་བཞི་པ་རྟེན་ཅན་དུ་བསྐུར་བའི་ཚེ་ལྷན་སྐྱེས་རྒྱུད་ལ་སྐྱེས་པ་དེ་གསུམ་པ་མཚན་ཉིད་པ་ཡིན་པས། བཞི་པ་རྒྱུ་མེད་དུ་མི་འགྱུར་བའི་ཕྱིར་དང་། འོན་ཀྱང་བཞི་པར་མི་འདོགས་པ་གསུམ་པའི་ཆོ་ག་བྱས་ཙམ་ལ་ལྟོས་ནས་བཏགས་པ་ཡིན་པའི་ཕྱིར་དང་། སྤྲོས་བྲལ་གྱི་ཡེ་ཤེས་གསུམ་པའི་སྐབས་སུ་མྱོང་བ་སྐྱོང་བ་ཡིན་པས་མཚན་ཉིད་ཐེག་པ་ལ་ཡོད་པ་བཞད་གད་ཡིན་པའི་ཕྱིར་དང་། རྒྱུད་བཞིའི་དབང་གི་མཐར་ཐུག་དབང་བཞི་དང་། ། ཞེས་གསུངས་ཀྱི། བྱ་རྒྱུད་སོགས་ཀྱི་ལམ་གྱི་མཐར་ཐུག་བུམ་དབང་སོགས་ཡིན་ཞེས་ཁྱེད་རང་གིས་བྲིས་པའི་ཕྱིར་དང་། ཁས་བླངས་དུ་ཆུག་ཀྱང་དབང་བསྐུར་རེ་རེས་ས་རེའོ། ། ཞེས་པའི་དབང་དང་མིང་ཙམ་འདྲ་ཡང་དོན་མི་འདྲ་བའི་ཕྱིར་དང་། དེ་སྐད་དུ་ཡང་།
དག་ལྡན་ལས། དེས་ན་རྣལ་འབྱོར་ཆེན་པོ་ཐུན་མོང་མ་ཡིན་པའི་དབང་བཞི་ནི། རྒྱུད་སྡེ་དེ་རྣམས་ལ་ཡོད་པ་མ་ཡིན། ཞེས་སོགས་གསུང་པ་མ་རྟོགས་པར་ཟད་པའི་ཕྱིར་དང་། ཕྱག་རྒྱ་ལ་བློ་སྦྱོང་བའི་རིམ་པ་ལ། རྒོད་བལྟ་ལག་འཆང་གཉིས་སྦྱོར་གྱི་རིམ་པས་སྦྱོང་བ་བལྟ། དྲི་མ་འཁྲུད་པ་ལ་ཡང་རྒོད་བལྟ་ལག་འཆང་གཉིས་སྦྱོར་གྱིས་དྲི་མ་འཁྲུད་པའི་དབང་བཞི་རིམ་པར་ཡོད་ཞེས་བཞེད་ཀྱིས། བུམ་དབང་གིས་ཚེ་བལྟ་བ་ལ་བློ་སྦྱངས་ཞེས་སོགས་རང་གིས་རྟོགས་པར་ཟད་པའི་ཕྱིར་དང་། གཉིས་སྦྱོར་གྱི་ཉམས་མྱོང་མཐར་ཐུག་པ་རྣམས་མཆོག་དགའ་ལ་ཡོད་པའི་རྒྱུ་མཚན་མེད་ཅིང་། ཡོད་ན་རྒོད་པ་ཙམ་གྱི་བདེ་བའི་ཉམས་མྱོང་མཆོག་དགའ་ལ་ཡོད་ཅེས་པར་འགྱུར་བའི་རྒྱུ་མཚན་མེད་པའི་ཕྱིར་དང་།
ཕྱག་རྒྱ་དང་པོར་ཕན་ཚུན་ཆགས་པས་རྒོད་པར་བྱེད་པའི་ཉམས་མྱོང་དག་པར་བྱེད་པ་སློབ་དཔོན་གྱི་དབང་བལྟ་བ་ཡིན་ན་ནི། མིག་གིས་བལྟ་བས་མ་ཁྱབ་པ། རྡོ་རྗེ་དང་པདྨ་ཕན་ཚུན་དུ་རེག་སྟེ་བལྟ་བའི་ཉམས་མྱོང་དག་པར་བྱེད་པ་གསང་བའི་དབང་དང་། ཕྱག་རྒྱའི་ལག་པས་ཐབས་ཐམས་ཅད་དུ་བསྡམས་ཏེ་ཉེད་པའི་ཉམས་མྱོང་དག་པར་བྱེད་པ་ཤེས་རབ་ཡེ་ཤེས་ཀྱི་དབང་། གཉིས་ཀྱིས་གཉིས་འཁྱུད་ནས་སྲུབ་པས་བྱང་ཆུབ་ཀྱི་སེམས་གཉིས་འཁྱུད་པའི་ཉམས་མྱོང་དག་པར་བྱེད་པ་བཞི་པའི་དབང་ཞེས་བཞེད་པས། རྒོད་པ་དག་པ་སློབ་དཔོན་ཡིན་པའི་རྒྱུ་མཚན་ཡོད་ལ། བྱང་སེམས་ལྕེ་ལ་སྟེར་བ་ཞེས་གསུངས་ཀྱི་བལྟ་བ་ཞེས་གསུང་པ་མེད་པའི་ཕྱིར་དང་། ལག་པས་ཉེད་པས་ཞེས་གསུངས་པ་ལ། ལག་པ་ཉེད་པས་ཞེས་པའང་ནོར་བ་ཡིན་པའི་ཕྱིར་དང་། གནས་སྐབས་གསུམ་པ་དེ་དག་ལ་དགའ་བྲལ་དུ་འཇོག་པ་དང་།
བཞི་པ་ལ་མཚན་ཉིད་བྲལ་བར་འཇོག་པ་རྒྱུད་ཉིད་ལས་གསལ་བར་བཞེད་པའི་ཕྱིར་རོ། ། ཡང་ན་རྒོད་པ་ཞེས་པའི་ལུགས་ཕྱི་མ་འདི་ནི། དབང་གསུམ་པ་ཁོ་ན་ལ་ནང་མཚན་གྱི་དབང་བཞི་སྦྱར་བའི་བཤད་པ་ཡིན་ནོ།། །། སྡོམ་པ་ཞེས་བྱ་གང་གིས་དང་། ། ཞེས་སོགས་ལ། བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། དང་པོ་ཐོབ་པ་ལ་དམ་ཚིག མི་ཉམས་པར་བསྲུང་བ་ལ་སྡོམ་པ། བཟའ་བ་ལ་དམ་ཚིག
བསྲུང་བ་ལ་སྡོམ་པ། གཉེན་པོ་བསྟེན་པ་ལ་དམ་ཚིག སྤང་བྱ་སྤོང་བ་ལ་སྡོམ་པའམ། མིང་གི་རྣམ་གྲངས་སོ། ། ཞེས་ཟེར་རོ། ། དེ་ཡང་རིག་པ་མ་ཡིན་ཏེ། སྡོམ་པ་མ་གཟུང་བའི་གོང་དུ་དམ་ཚིག་ཐོབ་པ་མེད་པའི་ཕྱིར་དང་། བཟའ་བ་ལ་དམ་ཚིག་པ་དང་། བསྲུང་བ་ལ་སྡོམ་པ་ཞེས་བྱ་ན། བསྲུང་བའི་དམ་ཚིག་མེད་པར་འགྱུར་བའི་ཕྱིར་དང་།
གཉེན་པོ་སྟོན་པ་ཉིད་སྤང་བྱ་སྤོང་བ་ཡིན་པ་དང་། ཞེས་གསུངས་སོ། ། དེ་ནི་རིག་པ་མ་ཡིན་ཏེ། དག་ལྡན་ལས། དེ་གཉིས་མིང་གི་རྣམ་གྲངས་སུའང་འགྱུར་རོ། ། ཞེས་གསུང་པས་དེ་ཉིད་བཞེད་པ་མཐར་ཐུག་པ་ཡིན་པའི་ཕྱིར་རོ། ། སྐྱོན་གྱིས་ནམ་ཡང་རེག་པ་མ་ཡིན་ནོ། ། དེ་དག་གིས་རྒྱུད་ཐམས་ཅད་ཀྱི་གླེང་གཞི་དང་གསང་བའི་སྐད་ཅེས་བྱ་བའི་ལེའུའི་རྣམ་པར་བཤད་པ་ལ་རྩོད་པ་སྤང་བ་བསྟན་ཟིན་ཏོ།། །། རྩ་ནི་གཉིས་གཉིས་རྣལ་འབྱོར་མ། ། ཞེས་སོགས་ལ།
རྡོ་རྗེ་མཁའ་འགྲོ་མ་རྣམས་ཀྱི་གསང་མཛོད་ལས། འདི་ལ་བོད་ཀྱི་བླ་མ་ཁ་ཅིག་ན་རེ། ཤཱནྟི་པའི་ལུགས་དེ་མི་འཐད། རྩ་སོ་གཉིས་ལྷ་མོ་བཅོ་ལྔར་སྦྱོང་ན། འགལ་བ་གཉིས་ཏེ། རེ་ཤིག་གཞུང་དང་འགལ་བ་ནི། ཀུན་ཞེས་པ་རྩ་དང་འཕོ་བ་དང་། ཡི་གེ་ལ་སོགས་པ་ཀུན་ཞེས་བཤད་དགོས་པས་རྩ་འབའ་ཞིག་ལ་སྦྱོར་ན། ཀུན་གྱིས་ཞེས་པའི་ཚིག་སྦྱར་དུ་མི་རུང་བ་དང་། མཁའ་སྤྱོད་མས་རྩ་གསུམ་བསྡུས་ན།
ལྷག་མ་ཞེས་པའི་ཚིག་མི་རུང་སྟེ། ལག་མ་མི་གནས་པའི་ཕྱིར་རོ། ། དོན་དང་འགལ་བ་ནི། ལྷ་མོ་ནི་སྟོང་ཉིད་ཡིན་ལ། བདུད་བྲལ་མ་ཡང་སྤྲོས་བྲལ་གྱི་ཆ་སྟོང་ཉིད་ཡིན་པས། སྟོང་པས་སྟོང་པ་སྦྱང་བར་མི་ནུས་པའི་ཕྱིར་ཏེ། ནམ་མཁའི་ཏོག་གིས་རི་བོང་གི་རྭ་མཛེས་མི་ནུས་པ་བཞིན་ནོ། ། ཟུང་འཇུག་གི་ལམ་མི་རུང་སྟེ། བདེ་ཆེན་གྱི་ངོ་བོ་ཡབ་ཀྱི་སྟོང་པའི་ངོ་བོ་བདུད་བྲལ་མ་སྦྱངས་ན་ཟུང་འཇུག་ཏུ་འགྱུར་བ་ལས་ཁྱེད་ལྟར་ན་དེ་མི་རུང་སྟེ། སྟོང་པས་སྦྱོང་བ་སྦྱོང་བའི་ཕྱིར་རོ། །
ཞེས་འགོག་པ་ནི་མི་རིགས་ཏེ། དགག་པ་ལྟར་སྣང་འབའ་ཞིག་ཏུ་སྣང་བའི་ཕྱིར་རོ། ། ཇི་ལྟར་ཞེ་ན། མུ་ཏིག་ཕྲེང་བར་ནི་རྩ་ཡིག་གཉིས་ཀྱི་ནང་ནས་ཡི་གེའི་ལྷག་མ་ཁོ་ན་སྤོང་བ་ལ་སྦྱོར་བ་མ་ཡིན་ཏེ། རྩ་ཐ་མ་གསུམ་ལྷ་མོས་བསྡུད་པར་བཞེད་པས། རྩ་ལ་ལྷག་མ་ལས་པ་མི་འདོད་པའི་ཕྱིར་རོ། ། རྩ་འབའ་ཞིག་སྦྱོར་ན་ཞེས་པ་ནི་ཕྱོགས་སྔ་མའི་འདོད་པ་ཕྱིན་ཅི་ལོག་ཏུ་སྣང་བའི་ཕྱིར། མཁའ་སྤྱོད་མས་རྩ་ལྷག་ཐ་མ་གསུམ་བསྡུས་ན། ལྷག་མ་ཞེས་པའི་ཚིག་དོན་མེད་ཅེས་པ་དང་། ཕ་རོལ་པོས་རྩ་ལ་ཡིན་ན་འདོད་པ་ཡིན་ལ།
ཡི་གེ་ལ་ཟེར་ན་ཁྱབ་པ་མ་ངེས་པའི་འབྲེལ་མེད་ཀྱི་ཚིག་ཏུ་འགྱུར་རོ། ། ཞེས་ལན་འདེབས་པའི་ཕྱིར་འགྱུར་བས། གནོད་བྱེད་གཞན་བཙལ་དགོས་སོ། ། ཀུན་ཞེས་པའང་། དབྱངས་ཀུན་གྱི། ཞེས་པའི་དོན་དུ་སྨྲ་ན་ནི། ཀུན་ཞེས་པའི་དོན་དུ་རྩ་གནས་དགོས་པ་ལས། རྒྱུ་མཚན་ཡང་དག་ཅི་ཡང་འགོད་རྒྱུ་མེད་པར། རང་གིས་འདོད་པའི་དམ་བཅའ་ཙམ་དུ་སྣང་བའི་ཕྱིར་དང་། གཞན་ཡང་བཅོ་ལྔ་པོ་ནི་ཐབས་སྤྲོས་པའི་ཆ་བདེ་ཆེན་གྱི་ངོ་བོ་ཡབ་ཡིན་ལ།
བཅུ་དྲུག་པའི་ཆ་རྣམས་ནི། ཤེས་རབ་སྤྲོས་པ་དང་བྲལ་བའི་སྟོང་ཉིད་ཀྱི་ངོ་བོ་ཡུམ་ཡིན་ཞེས་འདོད་བཞིན་དུ་སྔར་བརྗོད་པ་དེ་ལྟར་སྨྲ་བ་ནི་ཤིན་ཏུ་མི་རིགས་ཏེ། དེ་ལྟ་ཡིན་ན་ལྷ་མོ་རྣམས་ཆ་བཅོ་ལྔར་འཇོག་པ་ལ་ཡང་། བདེ་བས་བདེ་བ་སྦྱོང་བ་དང་། ཐབས་ཀྱིས་ཐབས་སྦྱོང་བ་མི་འཐད་པས་ཟུང་འཇུག་མི་རུང་བ་དང་། ལྷ་མོ་རྣམས་ཆ་བཅོ་ལྔ་ཡིན་ཞིང་། དེ་ཐབས་ཀྱི་ཆ་ཡིན་པས་དེས་བདུད་བྲལ་མ་སྦྱོང་བ་སྟོང་པས་སྟོང་པ་སྦྱོང་བ་ཡིན་པར་འདོད་དགོས་པས། མཁའ་སྤྱོད་མས་བདུད་བྲལ་མ་སྦྱོང་ན། སྟོང་པས་སྟོང་པ་སྦྱོང་བའི་སྐྱོན་སྟོན་པ་ནི། རང་གི་འདོད་པ་ལ་ཅོ་འདྲི་བའོ། །
དེས་ན་ཀུན་དང་ཐམས་ཅད་ཅེས་པ། བརྗོད་འདོད་ཀྱི་དབང་གིས་ཕྱོགས་རེ་བ་ལ་འཇུག་པ་མི་འགལ་ཏེ། དཔེར་ན་ལྷ་མོ་ཐམས་ཅད་མདོག་ནག ཅེས་འབྱུང་བས་ལྷ་མོ་གང་ཡིན་མཐའ་དག་ནག་མོ་ཡིན་མི་དགོས་པ་བཞིན་ནོ། ། ཞེས་འཆད་དོ། ། དེ་ནི་རིགས་པ་མ་ཡིན་ཏེ། མུ་ཏིག་ཕྲེང་བ་ལས། རིགས་ཀྱི་ལེའུ་ཞེས་བྱ་བ་ལ་སོགས་པ་ལ། བཅུ་དྲུག་པ་གཉིས་ཞེས་པ་ནི། རྩ་སུམ་ཅུ་རྩ་གཉིས་སོ། །
རྩ་ནི་གཉིས་གཉིས། ཞེས་པ་ནི། རྩ་གཉིས་པའོ། ། རེ་རེ་ཞེས་པ་ནི་རྣལ་འབྱོར་མའི་གོ་རིམ་ཇི་ལྟར་རོ། ། ལ་ལ་ན་ཞེས་བྱ་བ་ལ་སོགས་པ་རྩ་གསུམ་ནི་བདག་མེད་མ་གཅིག་ལའོ། ། འོ་ན་རྩ་སུམ་ཅུ་རྩ་གཉིས་པོ་དེའི་ཕྱེད་ཀྱིས་ཆ་བཅུ་དྲུག་ཨཱ་ལི་ཡིན་ན། ཅིའི་ཕྱིར་ཆ་བཅུ་དྲུག་པ་ཡང་མཉམ་པ་ལ། དེ་བས་ན་གསུངས་པ་ཐམས་ཅད་ཅེས་བྱ་བ་ལ་སོགས་པའོ། ། ཐམས་ཅད་ཀྱི་ལྷག་མ་ནི། ཐམས་ཅད་ཀྱི་ཐ་མ་སྟེ་ཨཿཞེས་བྱ་བའི་དོན་ཏོ། །
ཅིའི་ཕྱིར་མཉམ་པ་ལ་གསུངས་པ། བཅུ་དྲུག་ཅེས་བྱ་བ་ལ་སོགས་པའོ། ། མི་བྱེད་ཅེས་པ་ནི་བྱ་བ་མི་བྱེད་པའོ། ། དེ་ལྟར་ཚེས་གྲངས་ཀྱི་རིམ་པས། ཟླ་སྟོད་ཀྱི་བཅོ་ལྔའི་ཆ་ལ་ཟླ་བ་ཤར་བས་འཇིག་རྟེན་སྣང་བར་བྱེད་དོ། ། དེ་ལས་ཅིར་འགྱུར་སྙམ་པ་ལས། བྱང་ཆུབ་སེམས་ཞེས་བྱ་བ་ལ་སོགས་པའོ། ། ཆ་རྣམས་ནི་ཆའོ། ། འདིར་ཇི་ལྟར་དང་པོའི་རྣལ་འབྱོར་མ་རྩ་གསུམ་ཡིན་པ་དེ་ལྟར་ཐ་མའི་ཡང་ཤུགས་ཀྱིས་ཞེས་བསྟན་པར་འགྱུར་རོ། ། རྣམ་པ་གཞན་དུ་ན་རྣལ་འབྱོར་མ་རྣམས་ཀྱི་རྩ་སོ་གཉིས་མ་བསྡུས་པར་འགྱུར་རོ། །
ཞེས་གསུངས་ལ། རྒྱུད་ལས། བཅོ་ལྔ་པ་ནི་མཁའ་སྤྱོད་མ། ། རྣལ་འབྱོར་མ་ཡི་ས་བོན་ཉིད། ། ཅེས་དང་། རྩ་ནི་གཉིས་གཉིས་རྣལ་འབྱོར་མ། ། རེ་རེའི་རྣམ་པ་རྣམས་སུ་བརྗོད། ། རྐྱང་མ་རོ་མ་ཀུན་དར་མ། ། བདག་མེད་རྣལ་འབྱོར་མ་ཉིད་དོ། ། ཞེས་དང་།
ཡི་གེ་བཅུ་དྲུག་པ་དང་། རྩ་སོ་གཉིས་པ་གཉིས་མ་གསུང་པར། གང་ཕྱིར་བཅུ་དྲུག་ཆ་མེད་པས། ། འབད་པས་ཀུན་གྱི་ལྷག་མ་སྤང་། ། ཞེས་གཉིས་ཀའི་ལྷག་མ་སྤོང་བ་རྒྱུ་མཚན་དང་བཅས་པ་བསྟན། ཅིའི་སླད་དུ་ཞེ་ན། དོན་གྱི་བྱ་བ་མི་བྱེད་ཕྱིར། ། བཅོ་ལྔའི་ཆ་ཡི་བདག་ཉིད་ཀྱི། ། ཟླ་བ་བྱང་ཆུབ་སེམས་སུ་འགྱུར། ། ཞེས་པས་རྒྱུ་མཚན་རྒྱས་པར་བཤད་དེ།
ཟླ་བའི་ཆ་བཅུ་དྲུག་པས་འཕེལ་བའི་བྱ་བ་མི་བྱེད་པ་དང་། བྱང་སེམས་ཆ་བཅུ་དྲུག་པས་རྟོགས་པ་གོང་དུ་འགྲོ་བའི་བྱ་བ་མི་བྱེད་པར་བསྟན་ནས། རྒྱུ་མཚན་དེའི་ཕྱིར་རྩ་ཡིག་སོགས་ཀུན་གྱི་ལྷག་མ་ཡང་། ཞེས་པ་རྒྱུད་ཀྱི་དོན་དུ་གནས་པ་ལ། ཁྱེད་ཀྱིས། རྩ་ནི་གཉིས་གཉིས་ཞེས་པའི་གཞུང་འདི་རྩ་ཁོ་ན་ལ་སྦྱར་བ། དེའི་ཕྱིར་ཀུན་གྱི་ལྷག་མ་སྤང་ཞེས་པའང་རྩ་ཁོ་ན་ལ་སྦྱོར་དགོས་པས། སྦྱོར་ན། ཀུན་གྱི་ཞེས་པའི་ཚིག་སྦྱར་དུ་མི་རུང་སྟེ། ཀུན་གྱི་ཞེས་པ་ཡིག་ཁམས་སོགས་དུ་མ་ལ་འཇུག་པའི་ཕྱིར།
དེ་ཡི་གེ་ཁོ་ན་ལ་སྦྱར་བའང་། ཞོར་ལ་འགོག་ནུས་ལ། མཁའ་སྤྱོད་མས་ཀྱང་རྩ་གསུམ་བསྡུད་པར་བཤད་པ་དེ་ལྟ་ན་ལྷག་མ་ཞེས་པའི་ཚིག་དོན་མེད་དེ་སྦྱང་གཞི་རྩ་ཁོ་ན་ལ་སྦྱར་ནས། རྩ་སོ་གཉིས་རྫོགས་པའི་རྗེས་སུ། ལྷག་མ་མེད་པའི་ཕྱིར། འདོད་ན། མཁའ་སྤྱོད་མས་རྩ་གཉིས་ཁོ་ན་བསྡུད་པར་རྒྱུད་ལས་བཤད་པ་དང་འགལ། ཞེས་པ་ཡིན་པའི་ཕྱིར་དང་། དེའི་ཕྱིར་བབ་ཅོལ་དུ་མའི་ཕྲེང་བ་བསྒྲིགས་པ་ལ་ལེགས་བཤད་དུ་རློམས་ནས། རྒྱལ་མཚན་གྱི་རྩེ་ལ་འཆར་བར་བྱེད་པ་ཙམ་དུ་ཟད་པའི་ཕྱིར་དང་།
ཆ་བཅོ་ལྔ་པོ་སྤྲོས་པའི་ཆ་བདེ་ཆེན་ཡིན་ཞེས་པས་སྦྱང་གཞི་སྟོན་པ་ཡིན་པའི་ཕྱིར་ཏེ། སྦྱང་གཞི་དང་སྦྱོང་བྱེད་ས་སོ་སོར་མ་ཕྱེད་པར་རང་དགར་སྨྲས་པ་ཡིན་པའི་ཕྱིར་དང་། ཀུན་དང་ཐམས་ཅད་ཅེས་པ་བརྗོད་འདོད་ཀྱི་དབང་གིས་ཕྱོགས་རེ་ལ་འཇུག་པ་མི་འགལ་མོད། འདིར་དེ་ལྟ་མ་ཡིན་ཏེ། ཡི་གེ་དང་རྩ་སྤང་བ་དངོས་སུ་བསྟན་ལ། དེའི་རྒྱུ་མཚན་འཆད་པའི་སྒོ་ནས་ཀུན་གྱི་ལྷག་མ་སྤངས་ཞེས་གསུང་པས་འཕོ་བ་དང་འགལ་བ་ལ་སོགས་པ་དུ་མ་བསྡུད་པ། ལེགས་པར་བཤད་པ་ཡིན་པའི་ཕྱིར་རོ།། །། ཀུན་རྫོབ་ཀུནྡ་ལྟ་བུ་སྟེ། ། ཞེས་སོགས་ལ། བསྟན་བཅོས་དེ་ཉིད་འདུས་པ་ལས།
ཁ་ཅིག་ན་རེ། དཀྱིལ་འཁོར་འཁོར་ལོའི་ཐབས་ལས་སྐྱེས་པ་དེ་གཞན་ལ་ལྟོས་པའི་རིགས་པའམ། གསལ་བས་ཀུན་རྫོབ་དང་། རང་བྱིན་བརླབས་ཕྲ་བའམ། གཞན་སྐྱོན་ལ་མ་ལྟོས་པའི་ཕྱིར། དོན་དམ་པའི་གཟུགས་ཅན་གྱི་བྱང་ཆུབ་ཀྱི་སེམས་གཉིས་རབ་ཏུ་བསྐྱེད་ལ། ཡང་ཀུན་རྫོབ་ནི་དེ་གཉིས་ཀའི་རྟེན་ཞུ་བ་དཀར་བས་ཀུནྡ་ལྟ་བུ་ཉིད། དོན་དམ་ནི་བསྟེན་པ་བདེ་བ་དང་། མི་རྟོག་པའི་གཟུགས་ཅན་ནོ། ། ཞེས་ཟེར་རོ། །
དེ་ནི་མ་ཡིན་ཏེ། རང་ཁྲའི་ཁྱད་པར་ལ་བསྒྲུབ་བྱེད་མེད་པའི་ཕྱིར་དང་། གསལ་བས་ཀུན་རྫོབ་ཡིན་ན་འོད་གསལ་ཀྱང་ཀུན་རྫོབ་ཏུ་འགྱུར་བ་དང་། ཀུན་རྫོབ་དང་དོན་དམ་གྱི་ཚུལ་ནི། ཀུན་རྫོབ་ཀུནྡ་ལྟ་བུ་ཉིད། ། ཅེས་སོགས་ཀྱིས་བསྟན་གྱི། ཐབས་དེ་གཉིས་ལ་རིམ་པ་ལྟར་སྦྱོར་བར་མི་འགྲུབ་པའི་ཕྱིར་དང་། བདེ་བའི་གཟུགས་ཅན་ཞེས་པ་འདིས་བདེ་བ་དང་མི་རྟོག་པ་ཞེས་སྟོན་པའི་རྒྱུ་མཚན་མེད་པའི་ཕྱིར་དང་། མི་རྟོག་པའི་གཟུགས་ཅན་ཞེས་འདིར་གཟུགས་ཅན་གྱི་དོན་རྟོགས་པར་དཀའ་བ་ཉིད་མ་བསྟན་པའི་ཕྱིར་རོ། ། ཞེས་གསུངས་སོ། །
དེ་ཡང་མ་ཡིན་ཏེ། སྒྲུབ་བྱེད་གཞན་སྐྱོན་ལ་ལྟོས་པ་ཡིན་པའི་ཕྱིར་དང་། གསལ་བ་ནི་རྟོགས་སླ་བའི་དོན་ཡིན་པ་དང་། ཀུན་རྫོབ་ཀུནྡ་ལྟ་བུ་སོགས་སྔ་མ་ལས་གཞན། ཡང་ན་བར་བཞེད་པ་ཡིན་པའི་ཕྱིར་དང་། ཐབས་དེ་གཉིས་ལ་རིམ་པར་སྦྱོར་བ་ནི། གཞུང་ཉིད་ལས་གསལ་བའི་ཕྱིར་དང་། དག་ལྡན་ལས། དེ་ལ་བརྟེན་པའི་བདེ་བ་ལ་དོན་དམ་ཞེས་བྱ། ཞེས་གསུངས་ལ།
འཕགས་མཆན་དུ་དེ་ལྟར་འབྱུང་བ་ནི། བདེ་སྟོང་ཟུང་འཇུག་ཏུ་གྱུར་པའི་ཚེ་དབྱེར་མི་ཕྱེད་པས་དེ་ལྟར་གསུང་པ་ཡིན་པའི་ཕྱིར་དང་། གཟུགས་ཅན་གྱི་སྒྲས། རང་གཞན་ཅན་ཞེས་སྟོན་པ་ཡིན་གྱི། རྟོགས་དཀའ་བར་བལྟ་དགོས་པའི་རྒྱུ་མཚན་མེད་པའི་ཕྱིར་རོ།། །། འདི་དག་རྐྱེན་གྱིས་སེམས་ཅན་རྣམས། ། ཞེས་པར་རྡོ་རྗེ་མཁའ་འགྲོ་མ་རྣམས་ཀྱི་གསང་མཛོད་ལས། འདི་དག་ཅེས་པའི་རྐང་པ་གཉིས་ཀྱི་དོན། སྔགས་འདོན་པའི་དགེ་སློང་དང་ཆོས་མཐུན་རང་ཆས་སུ་ཡོད་པ་ཙམ་གྱིས་སེམས་ཅན་སངས་རྒྱས་ཡིན་ཞེས་བྱའམ། སངས་རྒྱས་སུ་འགྱུར་བར་ཐེ་ཚོམ་མེད་ཅེས་སྟོན་པ་ཡིན་ན་ཧ་ཅང་ཐལ་བའི་ཕྱིར་རོ། །
ཞེས་འཆད་དོ། ། དེ་ཡང་མ་ཡིན་ཏེ། གཞན་ལ་ཁ་དོག་གནས་པ་ནི། ། སྐྱེས་པ་ཙམ་གྱི་རྣམ་པར་གནས། ། ཞེས་གསུངས་པ་ལྟར། སངས་རྒྱས་ཡིན་ཟེར་བ་ལ་སྐྱོན་ཅི་ཡང་མེད་པའི་ཕྱིར་དང་། སངས་རྒྱས་སུ་འགྱུར་བར་ཞེས་པ་འདིར་སྐབས་དོན་མ་ཡིན་པའི་ཕྱིར་རོ།། །། ཟླ་བ་བཅུ་ཡང་ས་རྣམས་ཉིད། ། ཅེས་པར། རྡོ་རྗེ་མཁའ་འགྲོ་མ་རྣམས་ཀྱི་གསང་མཛོད་ལས།
བོད་ཀྱི་བླ་མ་ཁ་ཅིག མངལ་གྱི་གནས་སྐབས་ཟླ་བ་བཅུའི་ཟླ་བ་དང་པོ་ལ་ཉའི་རྣམ་པ་དང་། གཉིས་པ་ལ་འབུར་པོ་ལྔ་དོད་པས་རུས་སྦལ་གྱི་རྣམ་པ་དང་། གསུམ་པ་ལ་མགོ་ཅུང་ཟད་མཐོ་བས་ཕག་རྒོད་ཀྱི་རྣམ་པ་དང་། བཞི་པ་དང་ལྔ་པ་ལ་ཡན་ལག་གི་ཚོགས་ཅུང་ཟད་གསལ་བས་ར་མ་གཉིས་ཀྱི་རྣམ་པ་དང་། དྲུག་པ་ལ་ཡན་ལག་ཕལ་ཆེ་བ་རྫོགས་པས་ནག་པོའི་རྣམ་པ་ལྟ་བུ་དང་། བདུན་པ་ལ་མིའི་སེང་གེ་དང་། བརྒྱད་པ་ལ་མིའུ་ཐུང་གི་གཟུགས་ལྟ་བུར་གྲུབ་པ་དང་། དགུ་པ་ལ་མངལ་ནས་འབྱུང་བར་འདོད་པ་ངང་པ་ལྟ་བུ་སྟེ། ཁྱབ་འཇུག་གི་འཇུག་པ་དགུ་དང་།
མངལ་གྱི་གནས་སྐབས་ཆོས་མཐུན་པས་ཁྱབ་འཇུག་གི་འཇུག་པ་བཅུ་པོ། སངས་རྒྱས་ཀྱི་འཇུག་པ་དང་ཆོས་མཐུན་པ་ནི། ཟླ་བ་བཅུ་པ་བཅས་པའི་གནས་སྐབས་ལ་འཇོག་པ་ལ། ས་བཅུའི་དབང་ཕྱུག་ཅེས་པ་རྫོགས་པའི་སངས་རྒྱས་ལ་འདོད་པ་སོགས་ནི། ལམ་ཉམས་སུ་ལེན་པའི་གནད་ལ་ཉེ་བར་མཁོ་བ་ཅུང་ཟད་ཀྱང་མེད་ལ། ས་བཅུ་པ་ལ་རྫོགས་པའི་སངས་རྒྱས་སུ་སྨྲ་དགོས་པ་ལ་སོགས་པའི་ལུང་རིགས་ཁས་བླངས་དང་འགལ་བ་དུ་མ་འབྱུང་སྟེ། ཡི་གེ་མང་པར་འགྱུར་བས་མ་བྲིས་སོ། ། ཞེས་འཆད་དོ། ། དེ་ཡང་མ་ཡིན་ཏེ། ཆོས་དེ་དག་ཐམས་ཅད་ནང་དུ་འདུ་བར་སྤྲོས་པ་ཆོད་པས་ལམ་ཉམས་སུ་ལེན་པ་ལ་ཉེ་བར་མཁོ་བ་ཤིན་ཏུ་ཆེ་བ་ཡོད་པའི་ཕྱིར་དང་།
དབང་ཕྱུག་གོ་ཞེས་པས་ས་བཅུ་པ་ཡིན་པར་མི་གྲུབ་པའི་ཕྱིར་དང་། ས་བཅུ་པ་རྫོགས་པའི་སངས་རྒྱས་སུ་སྨྲ་དགོས་པའི་རྒྱུ་མཚན་ཅི་ཡང་མེད་པའི་ཕྱིར་རོ། ། དེ་དག་གིས་རྒྱུད་ཐམས་ཅད་ཀྱི་ཕྱག་རྒྱ་བསྡུས་པའི་དོན། ཞེས་བྱ་བའི་ལེའུའི་རྣམ་པར་བཤད་པ་ལ་རྩོད་པ་སྤང་བ་བསྟན་ཟིན་ཏོ།། །། ལེའུ་ལྔ་པར་བསྟན་བཅོས་དེ་ཉིད་འདུས་པ་ལས། ཁ་ཅིག་ན་རེ། འདིར་མངོན་པར་རྟོགས་པ་ཚུལ་བཅུ་བཞི་སྟེ། གང་ཟག་མཆོག་གམ་དམན་པས་སྐད་ཅིག་ལས་གཞལ་ཡས་ཁང་དང་། རྒྱུ་རྡོ་རྗེ་འཛིན་བསྐྱེད། འཁོར་ཐིག་ལེ་ལས་མངལ་འབྱིན་བྱས།
འབྲས་བུ་རྡོ་རྗེ་འཛིན་སྐད་ཅིག་གིས་བཞེངས་པ་དང་པོ། རྟོགས་པ་སྔ་མས་ཅུང་ཟད་དམའ་བའམ། དབང་པོ་ཐ་ལྟག་ཙམ་དུ་གྱུར་པས། སྔར་དང་འདྲ་བ་ལ། རྒྱུ་དང་། འབྲས་བུ་རྡོ་རྗེ་འཛིན་ཧཱུྃ་ཨཾ་ལས་བསྐྱེད་པ་ནི་གཉིས་པའོ། །

ཏིང་ངེ་འཛིན་གྱི་རྟོགས་པ་ནི་མེ་ལ་བློ་གྲོས་དང་ལྡན་པས། མི་མཉམ་སྦྱོར་རྒྱས་པ་ལས་གཙོ་འཁོར་རྣམས་བསྐྱེད་པའི་རྒྱུ་རྡོ་རྗེ་འཆང་ནག་པོར་བྱས་ཏེ། མངོན་རྟོགས་རྒྱས་པ་ཞེས་བྱ་ལ། འཁོར་རྣམས་ས་བོན་ལས་མངལ་འབྱིན་བྱེད་པའམ། རྒྱུ་རྡོ་རྗེ་འཛིན་དཀར་པོར་བྱས་ཏེ། མངོན་རྟོགས་འབྲིང་པོར་ཞེས་བྱ་སྟེ། དེ་ལྟར་མངོན་རྟོགས་བཞིའོ། ། ཟླ་བ་གྲུ་གསུམ་ཉིས་བརྩེག་གི་མངོན་བྱང་ལས་རྒྱུ་རྡོ་རྗེ་འཛིན་པ་བསྐྱེད་ཅིང་། འཁོར་རྣམས་མངལ་ནས་ས་བོན་ནམ་སྐུ་རྫོགས་པ་ལས་བསྐྱེད་ཀྱང་རུང་ལ། གཙོ་ཆེ་བར་ནི་ཨཱ་ལི་ཀཱ་ལི་ལས་ཉི་ཟླ་གྲུབ་པའི་བར་དུ་དབང་གི་གནས་ནས་ཐིག་ལེ་རྐྱང་པའམ་ས་བོན་སྤྲོས་པའི་མི་མཉམ་སྦྱོར་ལས་བསྐྱེད་པར་བྱ་སྟེ། ཨཱ་ལི་ཀཱ་ལི་མཉམ་སྦྱོར་བ་ཞེས་སོགས་ཚིགས་བཅད་གཉིས་གཙོ་བོ་བསྐྱེད་པའི་རྗེས་ལ།
ཐབས་དང་ཤེས་རབ་རང་བཞིན་ལས། ། ཞེས་སོགས་ཚིགས་བཅད་ཕྱེད་དང་གཉིས་ཀྱིས་འཁོར་བསྐྱེད་པ་ནི་མངོན་རྟོགས་ལྔ་པའོ། ། མངོན་རྟོགས་ལྔ་པ་འདི་ལ་ཡང་། འཁོར་གྱི་ལྷ་མོ་མངོན་བྱང་ལས་བསྐྱེད་པ་དང་། མི་བསྐྱེད་པའི་བྱེ་བྲག་གིས་རྒྱས་འབྲིང་གཉིས་སུ་འགྱུར་རོ། ། དེ་ལྟར་རྒྱས་འབྲིང་གཉིས་དང་། མི་མཉམ་སྦྱོར་གྱི་རྒྱས་འབྲིང་གཉིས་པོ་འདི་ནི། གང་ཟག་ལས་དང་པོ་པ་ནས་ཐམས་ཅད་ཀྱིས་བསྒོམ་པར་བྱའོ། ། དེ་ལ་གོང་འོག་གི་རྒྱས་པ་ལ་གཉིས། འབྲས་བུ་རྡོ་རྗེ་འཛིན་པ་མངོན་བྱང་ལས་བསྐྱེད་ལ།
འབྲིང་པོ་གཉིས་ནི་གླུས་བསྐུལ་མ་ཐག་པ་ས་བོན་ལས་བསྐྱེད་པ་ཡིན་ནོ། ། མངོན་པར་རྟོགས་པ་དེ་དག་གི་གྲངས་ཅུང་ཟད་བརྗོད་ན། མངོན་རྟོགས་ལྔའི་དང་པོ་གཉིས་ལ་དབྱེ་བ་མེད་ལ། འོག་མ་གསུམ་གྱི་འབྲས་བུ་རྡོ་རྗེ་འཛིན་པ་ལ་བཞེངས་ལུགས་གཉིས་དང་། འཁོར་ལ་མངོན་བྱང་ཡོད་མེད་གཉིས་ཡོད་པས་མངོན་རྟོགས་དྲུག་ཏུ་འགྱུར་ལ། འཁོར་མངོན་བྱང་ཡོད་པ་ལ་ཉི་ཟླའི་བར་དུ་ཐིག་ལེ་དང་། ས་བོན་སྤྲོ་བ་གཉིས་དང་། འཁོར་མངོན་བྱང་མེད་པ་ལ་ཡང་མངལ་དུ་ལྷ་མོར་གྱུར་ནས་སྤྲོས་པ་དང་། ས་བོན་སྤྲོས་པ་ལས་ལྷ་མོར་གྱུར་པ་གཉིས་ཀྱིས་ཕྱེ་བས་བཅུ་གཉིས་སུ་འགྱུར་ལ། དང་པོ་གཉིས་དང་བཅུ་བཞི་ཡོད་དོ། །
ཞེས་ཟེར་རོ། ། དེ་རྣམས་ནི་ཕལ་ཆེར་མི་འཐད་དེ། ཕྱིའི་གཞལ་ཡས་ཁང་དང་གཙོ་བོ་སྐད་ཅིག་མའི་འཁོར་མངལ་འབྱིན་བྱེད་པ་ལ་སྒྲུབ་བྱེད་མེད་པའི་ཕྱིར་དང་། ཁྱད་པར་དབང་རྟུལ་གྱིས་དེ་ལྟར་བསྒོམ་པའི་ཕྱིར་དང་། མངོན་རྟོགས་གཉིས་པ་ལ་ཡང་སྒྲུབ་བྱེད་མེད་པའི་ཕྱིར་དང་། ཨཱ་ལི་སྤངས་པའི་མངོན་བྱང་བཀག་ཟིན་པའི་ཕྱིར་དང་། སྒྲ་ཇི་བཞིན་བྱེད་ན། ཨཱ་ལི་ཀཱ་ལི་མཉམ་སྦྱོར་བ། ། རྡོ་རྗེ་སེམས་དཔའ་ཉིད་ཀྱི་གདན། ། ཞེས་པ་འདིར།
ཟླ་བ་སྤངས་པའི་ཨཱ་ལི་ཀཱ་ལི་མཉམ་སྦྱོར་གྱི་མངོན་བྱང་ཡང་ཡོད་པར་མཚུངས་པའི་ཕྱིར་དང་། ཉི་ཟླ་ཁ་སྦྱོར་གྱི་མངོན་བྱང་རྒྱས་པའི་ཚེ། རྒྱུ་རྡོ་རྗེ་འཆང་ནག་པོ་དང་། འབྲིང་པོའི་ཚེ་དཀར་པོར་བྱེད་པའི་ཁྱད་པར་གྱི་སྒྲུབ་བྱེད་ཀྱང་མེད་པའི་ཕྱིར་དང་། གཙོ་བོ་ཟླ་བ་ཁ་སྦྱོར་དང་། འཁོར་རྣམས་ཉི་ཟླ་ཁ་སྦྱོར་ལས་བསྐྱེད་པ་ལ་ཡང་སྒྲུབ་བྱེད་མེད་པའི་ཕྱིར་དང་། ཨཱ་ལི་ཀཱ་ལི་མཉམ་སྦྱོར་བས། ། རྡོ་རྗེ་སེམས་དཔའ་ཉིད་ཀྱི་གདན། ། ཞེས་པ་ནི། ཡུམ་གྱི་རྒྱུ་རྡོ་རྗེ་འཛིན་པའི་དབང་དུ་བྱས་པར་བསྒྲུབས་ཟིན་པའི་ཕྱིར་དང་།
ཟླ་བ་ཉི་མས་རབ་དབྱེ་བས། ། ཞེས་སོགས་ཀྱང་། ཡུམ་གྱི་དཀྱིལ་འཁོར་གྱི་དབང་དུ་བྱས་པའི་ཕྱིར་དང་། སྔར་ཡབ་ཀྱི་དཀྱིལ་འཁོར་བཤད་ན། ཁྱོད་ཀྱི་དཀྱིལ་འཁོར་སྔར་མ་འཚལ། ཞེས་པ་དང་འགལ་བའི་ཕྱིར་དང་། འབྲས་བུ་རྡོ་རྗེ་འཛིན་པ་མངོན་བྱང་ལས་བསྐྱེད་པ་ལ་ཡང་སྒྲུབ་བྱེད་མེད་པའི་ཕྱིར་དང་། མི་བསྐྱེད་པ་ལ་ཡང་སྒྲུབ་བྱེད་མེད་ན། བསྐྱེད་པའི་སྒྲུབ་བྱེད་འགོག་པ་ཡིན་གྱི། མི་བསྐྱེད་པའི་སྒྲུབ་བྱེད་འགོད་པ་མ་ཡིན་པའི་ཕྱིར་རོ། །
ཞེས་དང་། རྡོ་རྗེ་མཁའ་འགྲོ་མ་རྣམས་ཀྱི་གསང་མཛོད་ལས། དག་ལྡན་གྱི་གཞུང་རྣམས་ཕྱོགས་སྔར་བཀོད་ནས། འདི་སྐད་དུ། འདི་ལ་ཡང་མངོན་བྱང་མཉམ་སྦྱོར་དང་། མི་མཉམ་སྦྱོར་ལ་སོགས་པའི་རྣམ་གཞག་ནི། གོང་དུ་ལེའུ་བརྒྱད་པར་དཔྱད་ཟིན་ལ། ལས་དང་པོ་པ་དབང་རྟུལ་གྱི་མངོན་རྟོགས་བསྒོམ་པའི་ཚུལ། ལྷ་ཐམས་ཅད་དཀྲོངས་བསྐྱེད་བྱེད་པ་དང་། བློ་དེ་ལས་གོང་དུ་གྱུར་པའི་རིམ་ཅན་དུ་མངོན་བྱང་ལ་སོགས་པ་ལས་བསྐྱེད་པར་འདོད་པ་ནི།
གྲུབ་ཆེན་མར་མེ་མཛད་བཟང་པོས། ། ནངས་པར་ལངས་ནས་སྔར་བཞིན་ནི། ། ལེགས་བློས་དང་པོའི་ལས་ཅན་གྱིས། ། ཞེས་སོགས་ཀྱི་ལས་དང་པོ་པ་དང་། ཡེ་ཤེས་ཅུང་ཟད་བབ་པ་དང་། ཡེ་ཤེས་ལ་ཅུང་ཟད་དབང་ཐོབ་པ་དང་། ཡེ་ཤེས་ལ་ཡང་དག་པར་དབང་ཐོབ་པ་དང་། གང་ཟག་བཞིའི་ནང་ནས་ལས་དང་པོ་པའི་སྐབས་སུ་སྒྲུབ་ཐབས་རྣམས་ས་བོན་དང་ཕྱག་མཚན་སོགས་ལས་རིམ་གྱིས་བསྐྱེད་ནས་སློབ་པ་ལ་བསླབ་པ་དང་། ཡེ་ཤེས་ཅུང་ཟད་བབས་པ་དཀྱིལ་འཁོར་གྱི་ལྷ་རགས་པ་ཐམས་ཅད་ཀྱི་རྣམ་པ་སྐད་ཅིག་ཙམ་གྱིས་མངོན་སུམ་དུ་གསལ་བར་འཆར་བ་ན། རགས་པ་རྣམས་སྐད་ཅིག་ཙམ་ཀྱིས་དཀྲོངས་བསྐྱེད་བྱེད་ཅིང་།
ཕྲ་བ་སྐྱེ་མཆེད་ཀྱི་ལྷ་ལ་སོགས་པ་རྣམས་རིམ་གྱིས་བསྒོམ་པ་དང་། ཡེ་ཤེས་ལ་ཅུང་ཟད་དབང་ཐོབ་པའི། དཀྱིལ་འཁོར་གྱི་ལྷ་ཕྲ་རགས་ཐམས་ཅད། ཡུད་ཙམ་གྱིས་རྣམ་པ་མངོན་སུམ་དུ་གསལ་བར་འཆར་ནུས་པ་ན། ཕྲ་རགས་ཐམས་ཅད་སྐད་ཅིག་ཙམ་གྱི་དཀྲོངས་བསྐྱེད་བྱས་ནས་བསྒོམ་པར་གསུངས་ཤིང་། ཚུལ་དེ་ཉིད་གྲུབ་ཆེན་དཔལ་འཛིན་དང་། ཤཱནྟི་པ་དང་། མན་ངག་སྙེ་མ་སོགས་ཀྱིས་རྒྱས་པར་བཤད་པའི་གྲུབ་ཆེན་དང་། ཆེན་པོ་དག་གི་ལུགས་ལས་བཟློག་སྟེ་འཆད་པར་སྣང་ལ། དབང་པོ་རྟུལ་པོས་མངོན་རྟོགས་རྒྱས་པར་བསྒོམ་མི་ནུས་པ་དང་།
ནུས་ཀྱང་རྣམ་པ་ཡེ་འཆར་མི་ཐུབ་པ་ཞིག་ལ་བྱེད་ན་ནི། བླ་མེད་ཀྱི་རྒྱུད་ཀྱི་ཆེད་དུ་བྱ་བའི་གདུལ་བྱ་ཇི་ལྟར་ཞིག་དགོས་པ་གཞིར་མི་འཇོག་པར། ད་ལྟའི་མི་རང་དགའ་བ། ཐེག་པ་སྨན་པའི་ཆེད་དུ་བྱ་བའི་གདུལ་བྱ་ལས་ཀྱང་དབང་པོ་རྟུལ་བ་དག་གི་བློའི་ཆར་ཚུལ་གཞིར་བྱས་ནས། བླ་མེད་ཀྱི་རྒྱུད་དོན་འཆད་པར་འདུག་པས། ཤིན་ཏུ་ཡ་མཚན་ནོ། ། ཨྃ་དང་ཧཱུྃ་གི་རྡོ་རྗེ་ཆེ། ། ཞེས་སོགས་བཞི། རྒྱུ་རྡོ་རྗེ་འཛིན་པ་ས་བོན་ཙམ་ལས་བསྐྱེད་པ་ལ་འཆད་པ་ནི། ཁུ་བའི་གཟུགས་ལས་འབྲས་བུ་རྡོ་རྗེ་འཛིན་པ་བཞེངས་པ་ལ།
ཤིན་ཏུ་གསལ་ འདིར་རྩ་བའི་མ་དཔེར་ལྡེབ་མ་བཅུ་གཅིག་ཚང་མི་འདུག་པས་ཆད་ཡོད།། PAGE * MERGEFORMAT 2 གཙང་བྱམས་པ་རྡོ་རྗེ་རྒྱལ་མཚན། དག་ལྡན་རྩོད་སྤོང་། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
