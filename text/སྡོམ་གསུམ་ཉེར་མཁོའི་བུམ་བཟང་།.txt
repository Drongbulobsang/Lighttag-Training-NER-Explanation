སྡོམ་གསུམ་ཉེར་མཁོའི་བུམ་བཟང་།
སྡོམ་གསུམ་ཉེར་མཁོའི་བུམ་བཟང་།
VENERABLE THRANGU RINPOCHEསྔོན་བརྗོད། ༄༅། །བདག་ཅག་གི་སྟོན་པ་ཐུབ་པའི་དབང་པོ་མཆོག་ཞིང་འདིར་བྱོན་ཏེ་ཆོས་ཀྱི་འཁོར་ལོ་བསྐོར་ནས། དམ་པའི་ཆོས་རིམ་གྱིས་འཕེལ་ཞིང་དར་བའི་གནས་སྐབས་སུ་ཉན་ཐོས་སྡེ་པ་བཅོ་བརྒྱད་བྱུང་ཞིང༌། དེ་དག་ཀྱང་རིམ་པས་འཕེལ་འགྲིབ་ཀྱིས་གནས་བརྟན་སྡེ་པ་དང༌། གཞི་ཐམས་ཅད་ཡོད་པར་སྨྲ་བ་སྟེ་རྩ་བའི་སྡེ་པ་གཉིས་དང༌། གཞི་ཐམས་ཅད་ཡོད་པར་སྨྲ་བ་ལས་གྱེས་པའི་ཆོས་སྲུང་སྡེ་པ་སྟེ། ད་ལྟའི་སྐབས་འདིར་སྡེ་པ་གསུམ་ཁོ་ན་བཞུགས་ཤིང༌། དེ་ལས་གནས་བརྟན་སྡེ་པ་ནི་སིང་ག་ལ། བྷར་མ་སོགས་ལྷོ་ཕྱོགས་ཀྱི་ཡུལ་གྲུ་ཁག་ལ་དར་ཏེ། དེང་གི་དུས་ཡོངས་གྲགས་ལ་ཐེག་པ་ཆུང་ངུ་ཞེས་ཉན་ཐོས་ཀྱི་ཐེག་པར་ངོས་འཛིན་བྱེད་པ་དང༌།
དེ་དག་གིས་འཚོ་བ་བསོད་སྙོམས་ལ་བརྟེན་ཅིང༌། ཕྱི་དྲོའི་ཁ་ཟས་མི་བཞེས་པ་སོགས་སྟོན་པ་ཞལ་བཞུགས་པའི་གནས་སྐབས་ལྟ་བུའི་འདུལ་བའི་ཕྱག་ལེན་དང་བ་འདྲེན་པ་གནང་བཞིན་བཞུགས་ཡོད། དེ་བཞིན་ཆོས་སྲུང་སྡེ་ཡི་སྡོམ་རྒྱུན་ཁ་ཆེ་ནས་ལི་ཡུལ་བརྒྱུད་རྒྱ་ནག་དང༌། ཉི་ཧོང་སོགས་ལ་དར་ཏེ། དེང་དུས་ཡོངས་གྲགས་སུ་ཐེག་པ་ཆེན་པོའི་ལུགས་སུ་ངོས་འཛིན་བྱེད་ཅིང༌། དེ་དག་གིས་ཀྱང་དམར་ཟས་གཏན་དུ་མི་བཞེས་པ་དང༌། གཞན་དོན་ལ་ཤིན་ཏུ་བརྩོན་པ་བཅས་བྱང་ཆུབ་སེམས་དཔའི་སྡེ་སྣོད་དང་མཐུན་པའི་ཕྱག་ལེན་གནང་བཞིན་བཞུགས་ཡོད། འོན་ཀྱང་དེ་གཉིས་ལས་གཞི་ཐམས་ཅད་ཡོད་པར་སྨྲ་བའི་སྡོམ་རྒྱུན་འཛིན་པ་པོ་རྣམས་ནི་ཁྱད་པར་དུ་ཐོན་པའི་ཁྱད་ཆོས་དང་ལྡན་པ་ཞིག་སྟེ། སྤྱིར་སྡོམ་རྒྱུན་དེ་བོད་དང་སོག་པོ་སོགས་ལ་དར་ཞིང༌། ཡོངས་གྲགས་སུ་རྡོ་རྗེ་ཐེག་པ་ཞེས་ངོས་འཛིན་བྱེད་བཞིན་ལྟར་གསང་སྔགས་རྡོ་རྗེ་ཐེག་པའི་ཉམས་ལེན་གནང་གི་ཡོད་མོད།
འོན་ཀྱང་གསང་སྔགས་ཀྱི་ཉམས་ལེན་རྐྱང་པ་མ་ཡིན་པར་སྔོན་རྒྱ་གར་འཕགས་པའི་ཡུལ་དུ་འཛམ་གླིང་མཛེས་པར་བྱེད་པའི་རྒྱན་དྲུག་དང༌། མཆོག་གཉིས་སོགས་བཞུགས་པའི་སྐབས་བཞིན། དཔལ་ནཱལནྡཱ་དང༌། བི་ཀྲ་མ་ཤཱི་ལའི་གཙུག་ལག་ཁང་སོགས་ཀྱི་ཕྱག་ལེན་མ་ཉམས་པར་ཕྱི་སོ་ཐར། ནང་བྱང་སེམས། གསང་བ་རིག་འཛིན་སྔགས་ཀྱི་སྡོམ་པ་སྟེ། སུམ་ལྡན་རྡོ་རྗེ་འཛིན་པའི་ལམ་ཆ་ཚང་བར་ཉམས་ལེན་གནང་བས། མཁས་ལ་གྲུབ་ཅིང༌། གྲུབ་ལ་བཙུན་པའི་སྐྱེས་ཆེན་བསམ་གྱིས་མི་ཁྱབ་པ་ཞིག་བྱོན་པ་ཡིན་པའི་ཕྱིར། རྗེས་སུ་འཇུག་པའི་སློབ་ཚོགས་རྣམས་ཀྱིས་ཀྱང་དེ་ལྟར་སྡོམ་གསུམ་ཆིག་དྲིལ་དུ་ཉམས་སུ་ལེན་པ་གལ་ཆེ་བས།
ཐོག་མ་ནས་སྡོམ་གསུམ་གྱི་བསྟན་བཅོས་ལ་འཆད་ཉན་ཕུན་སུམ་ཚོགས་པ་ཞིག་གནང་དགོས་ངེས་ཤིང༌། སྡོམ་གསུམ་བསྟན་པའི་བསྟན་བཅོས་ཀྱང་སྔོན་དུས་དང༌། ཕྱིས་བྱོན་གྱི་མཁས་གྲུབ་རྣམས་ཀྱི་གསུང་མང་དུ་བཞུགས་པ་ལས། དེང་གི་དུས་རྒྱུ་མཚན་གཉིས་ལ་རྟེན་ནས་ཕྱིས་བྱོན་མཁས་གྲུབ་རྣམས་ཀྱི་གསུང་གལ་ཆེ་བར་འཛིན་དགོས་ཏེ། རྒྱུ་མཚན་དང་པོ། སྤྱིར་མིང་ཚིག་ཡི་གེ་རྣམས་ལོ་རབས་དང་དུས་རབས་ཀྱི་དབང་གིས་འཕོ་འགྱུར་འབྱུང་བ་ནི་ཆོས་ཉིད་ལ། དེའི་ཕྱིར་ད་ལྟའི་དུས་རབས་འདིར་སྐྱེས་པའི་སྐྱེ་བོ་རྣམས་ཀྱིས་སྔོན་གྱི་བསྟན་བཅོས་རྙིང་པ་ཁག་ལས། དུས་རབས་བཅུ་དགུ་པའི་མཇུག་དང༌། ཉི་ཤུ་པའི་ནང་དུ་བྱོན་པའི་མཁས་པ་རྣམས་ཀྱི་གསུང་ཚིག་དང་དོན་གྱི་ཆ་གཉིས་ཀར་གོ་བདེ་ཞིང་ཤེས་སླ་བ་ཞིག་ཡོང་གི་ཡོད་པ་དང༌། དེ་བཞིན་རྒྱུ་མཚན་གཉིས་པ།
སྔོན་བྱོན་མཁས་གྲུབ་རྣམས་ཀྱི་གསུང་ཁྱབ་བརྡལ་དུ་འཕེལ་ཟིན་ཅིང་པར་སྐྲུན་སོགས་ཞུས་ཟིན་པར་བརྟེན། དཔེ་རྒྱུན་དང་བཤད་རྒྱུན་ཆད་པའི་ཉེན་ཁ་དང་བྲལ་བ་ཞིག་ལ། ཕྱིས་བྱོན་གྱི་བསྟན་བཅོས་ཁག་ནི་ཁྱབ་བརྡལ་དུ་སྤེལ་མ་གྲུབ་པའི་གོང༌། དུས་འགྱུར་བྱུང་བས་དཔེ་རྒྱུན་སོགས་ཆད་ཉེན་ལ་བརྟེན་མྱུར་སྐྱོབ་བྱ་རྒྱུ་གལ་ཆེ་བས། ད་ལམ་རྗེ་དབོན་ཀརྨ་ངེས་ལེགས་བསྟན་འཛིན་གྱིས་མཛད་པའི་¿སྡོམ་གསུམ་རྣམ་པར་བསྟན་པ་ཉེར་མཁོའི་བུམ་  བཟང་¿འདི་ཉིད་པར་སྐྲུན་ཞུས་པ་ཡིན་ལ། དེ་སྐབས་གང་སྤྱིར་གྲ་འགྲིགས་གནང་མཁན་རང་དགོན་གྱི་བཤད་གྲྭའི་དཔེ་ཁྲིད་པ་ཚེ་རིང་དང༌། ཐོན་གསར་རིག་མཛོད་དུ་བཅུག་མཁན་འཇམ་དབྱངས་བཀྲ་ཤིས་དང༌། ཞུ་དག་པ་བསྟན་འཛིན་ཤེས་རབ་བཅས་ཐམས་ཅད་ཀྱིས་ཕྱ་ར་གྲུ་འདེགས་གནང་སྟེ། ཝཱ་རཱ་ཎ་སཱི་བཛྲ་བིདྱཱའི་དཔེ་མཛོད་ཁང་ནས་ཕྱི་ལོ་༢༠༡༠ ལོར་པར་སྐྲུན་ཞུ་རྒྱུའི་གོ་སྐབས་ཐོབ་པས་ཐམས་ཅད་ལ་ཐུགས་རྗེ་ཆེ་ཞུ་རྒྱུ་དང༌། སྔར་འདི་ནས་པར་སྐྲུན་ཞུས་པའི་ཕྱག་དཔེ་ཁག་གཅིག་རིན་མེད་དུ་ཕུལ་ཡང༌།
ཕྱག་དཔེ་ཐུགས་མཁོ་ཆེ་བར་ཡོད་མེད་ཤན་མ་ཕྱེ་པ་དང༌། ཕྱག་དཔེ་ངེས་པར་མཁོ་གལ་གནང་བ་ཁག་ཅིག་གིས་དངོས་སུ་བཀའ་གནང་མ་བདེ་བ་ལྟ་བུ་འོང་གི་འདུག་པར་བརྟེན། ད་ལམ་སྟབས་བདེ་བའི་ཕྱིར་དཔེ་རིན་ཕྲན་བུ་ཞུས་ནས་འགྲེམས་སྤེལ་ཞུས་པ་ཡིན་པས་ཕྱག་དཔེ་ཐུགས་མཁོ་ཡོད་རིགས་ནས་ཐད་ཀར་བཀའ་གསལ་གནང་གྲུབ་ཞུ་རྒྱུ་དང༌། ཆད་ལྷག་ནོར་འཁྲུལ་གང་བྱུང་ལ་བཟོད་གསོལ་སྙིང་ཐག་པ་ནས་ཞུ་བ་ལགས། ཁྲ་འགུ་སྤྲུལ་མིང་པས། པར་སྐྲུན་གླེང་བརྗོད། དབོན་ཀརྨ་ངེས་ལེགས་བསྟན་འཛིན་ནི། སི་ཏུ་ཆོས་ཀྱི་འབྱུང་གནས་ལ་དབོན་གསུམ་བྱུང་བ་སྟེ་དབོན་བསམ་གཏན་འཕེལ་དང༌། དབོན་ཀརྨ་ངེས་ལེགས། དབོན་བསམ་གཏན་བཅས་སི་ཏུ་ཆོས་འབྱུང་དང་འཁྲུལ་ཡུལ་གཅིག་པ་མདོ་ཁམས་སྡེ་དགེའི་ཆར་གཏོགས་ཨ་ལོ་དིང་རིང་སྒང་དུ་སྐུ་འཁྲུངས།
སི་ཏུ་ཆོས་ཀྱི་འབྱུང་གནས་ཀྱིས་སཱཙྪ་དགོན་པའི་བླ་མ་སྐུ་སྐྱེའི་ཡང་སྲིད་དུ་ངོས་འཛིན་གནང༌། ཆུང་ངུ་ནས་རྒྱལ་དབང་ཀརྨ་པ་བདུད་འདུལ་རྡོ་རྗེ་དང༌། རིག་འཛིན་ཚེ་དབང་ནོར་བུ། སི་ཏུ་ཆོས་ཀྱི་འབྱུང་གནས་སོགས་མཁས་གྲུབ་དུ་མར་བསྟེན་ནས་མཁས་བཙུན་བཟང་གསུམ་གྱི་བདག་ཉིད་དུ་གྱུར་ཏེ། སྤྱི་ལོ་༡༧༣༢ ལོར་རྩིས་གཞུང་ཉེར་མཁོ་བུམ་བཟང་བརྩམས། དེ་ནས་སྨན་སློབ་ཚུལ་ཁྲིམས་འོད་གསལ་གྱིས་བསྐུལ་ཏེ། དཔལ་ལྡན་རྒྱུད་བཞི་སོགས་གསོ་བ་རིག་པའི་བཀའ་བསྟན་མན་ངག་ཀུན་གྱི་གནད་བསྡུས་ཕན་བདེའི་བསིལ་ཟེར་འཕྲོ་བའི་ཟླ་བ་གསར་པ་ཞེས་པའམ་མིང་གཞན་སྨན་བསྡུས་ཨེ་ཝཾ་ཞེས་པའི་པོད་གཉིས་རྩོམ་འབྲི་མཛད་དེ། མཐར་དགུང་ལོ་སོ་བཞི་པར་སྐུ་མྱ་ངན་ལས་འདས་པར་གྲགས་སོ། ། སློབ་མ་གྲགས་ཆེ་བ་ནི། རྡོ་རྗེ་གྲགས་པ་དང༌།
རྟ་མགྲིན་མགོན་པོ། སྨན་སློབ་འཚོ་བྱེད་ཚུལ་ཁྲིམས་འོད་གསལ་སོགས་ཡིན། གསུང་རྩོམ་ནི། སྡོམ་གསུམ་རྣམ་པར་བསྟན་པ་ཉེར་མཁོའི་བུམ་བཟང༌། གཙུག་ལག་རྩིས་རིགས་ཚང་མའི་ལག་ལེན་འཁྲུལ་མེད་མུན་སེལ་ཉི་མ་ཉེར་མཁོའི་འདོད་པ་འཇོ་བའི་བུམ་བཟང༌། རྩིས་ཀྱི་ལག་ལེན་ཉེར་མཁོའི་བུམ་བཟང་ཞེས་བྱ་བའི་ནག་རྩིས་ཀྱི་རབ་ཏུ་བྱེད་པ། རྣམ་འདྲེན་བླ་མ་མཆོག་གི་རྣམ་ཐར་སྙན་པར་བརྗོད་པ་སྙན་ངག་ཡིད་འོང་ལྕུག་ཕྲན་གཞོན་ནུ། དུས་ཐ་མའི་ཆོ་གའི་བྱ་བ་ཉེར་མཁོ་ཕན་བདེ་རབ་སྟེར། ཆོས་མངོན་པ་མཛོད་ཀྱི་འགྲེལ་པ། དཔལ་ལྡན་རྒྱུད་བཞི་སོགས་གསོ་བ་རིག་པའི་བཀའ་བསྟན་མན་ངག་ཀུན་གྱི་གནད་བསྡུས་ཕན་བདེའི་བསིལ་ཟེར་འཕྲོ་བའི་ཟླ་བ་གསར་པ་ཞེས་པའམ་མིང་གཞན་སྨན་བསྡུས་ཨེ་ཝཾ་སོགས་མང་དུ་བཞུགས་སོ།།
གཞུང་འདིའི་བསྡུས་དོན་རྣམ་གཞག། སྡོམ་གསུམ་རྣམ་པར་བསྟན་པ་ཉེར་མཁོའི་བུམ་བཟང་ཞེས་བྱ་བའི་གཞུང་འདི་ནི། མིང་མ་གསལ་བའི་སྤྲུལ་སྐུུ་ཞིག་དང༌། ནང་ཆེན་པ་ཀརྨ་མཐའ་ཡས་ཀྱིས་བསྐུལ་བ་དང༌། གྲྭ་པ་གཞན་འགའ་ཞིག་ལའང་ཉེ་བར་མཁོ་བའི་རྐྱེན་གྱིས་མདོ་སྨད་དཔལ་སྤུངས་ཐུབ་བསྟན་ཆོས་འཁོར་གླིང་དུ་རྩོམ་འབྲི་མཛད་ཅིང༌། གཞུང་འདི་ལ་ལེའུ་བཞི་ཡོད་དེ། ལེའུ་དང་པོ་སོ་སོ་ཐར་པའི་སྡོམ་པའི་སྐབས། ལེའུ་གཉིས་པ་བྱང་ཆུབ་སེམས་དཔའི་སྡོམ་པའི་སྐབས། ལེའུ་གསུམ་པ་རིག་འཛིན་སྔགས་ཀྱི་སྡོམ་པའི་སྐབས། ལེའུ་བཞི་པ་སྡོམ་པ་གསུམ་གང་ཟག་གཅིག་གི་རྒྱུད་ལ་ལྡན་ཚུལ་གྱི་སྐབས་བཅས་སོ།།
ལེའུ་དང་པོ་སོ་སོ་ཐར་པའི་སྡོམ་པ་ལ་བཞི། བསྙེན་གནས་ཀྱི་སྡོམ་པ། དགེ་བསྙེན་གྱི་སྡོམ་པ། དགེ་ཚུལ་གྱི་སྡོམ་པ། དགེ་སློང་གི་སྡོམ་པ་བཅས་སོ། ། དགེ་སློང་གི་སྡོམ་པ་ལ། མ་ཐོབ་པ་ཐོབ་པར་བྱེད་པ་དང༌། ཐོབ་པ་མི་ཉམས་པར་བསྲུང་བའོ། ། སྡོམ་པ་མ་ཐོབ་པ་ཐོབ་བྱེད་ཀྱི་ཆོ་ག་ལ་མངོན་གྱུར་བཅུ། གཉིས་པ་ཐོབ་པ་མི་ཉམས་པར་བསྲུང་བའི་ཐབས་ལ།
སྤྱིར་གནས་ཀྱི་བླ་མ་བརྟེན་ཚུལ་སོགས་དང༌། དགག་སྒྲུབ་བྱེ་བྲག་ཏུ་བཤད་པའོ། ། དགག་སྒྲུབ་བྱེ་བྲག་ཏུ་བཤད་པ་ལ། དགག་པའི་བསླབ་བྱ་དང༌། བསྒྲུབ་པའི་བསླབ་བྱའོ། ། དགག་པའི་བསླབ་བྱ་ལ་ལྟུང་བ་སྡེ་ལྔ་སྟེ། ཕམ་པའི་སྡེ། ལྷག་མའི་སྡེ། ལྟུང་བྱེད། སོར་བཤགས།
ཉེས་བྱས་བཅས་སོ། ། བསྒྲུབ་པའི་བསླབ་བྱ་ལ་ལྔ། བསླབ་པ་ཡོངས་སུ་སྦྱོང་བའི་གཞི། བདེ་བར་གནས་པའི་རྐྱེན་གྱི་གཞི། ཆོ་ག་ཁྱད་འབྲེལ་ལས་ཀྱི་གཞི། ཉེས་པ་དག་བྱེད་ཕྱིར་བཅོས་གཞི། མཐའ་གཉིས་སྤངས་པ་གནས་མལ་གྱི་གཞིའོ། ། དང་པོ་བསླབ་པ་ཡོངས་སུ་སྦྱོང་བའི་གཞི་ལ། གསོ་སྦྱོང༌། དབྱར་གནས།
དགག་དབྱེའོ། ། གཉིས་པ་བདེ་བར་གནས་པའི་རྐྱེན་ལ། བདེ་བར་གནས་པའི་རྐྱེན་གོས་དང༌།  སྨན་ནོ། ། གོས་ལ་གསུམ། སྲ་བརྐྱང་གི་གཞི། གོས་ཀྱི་གཞི། ཀོ་ལྤགས་ཀྱི་གཞིའོ། ། གསུམ་པ་ཆོ་ག་ཁྱད་འབྲེལ་ལས་ཀྱི་གཞི་ལ། གསོལ་བ་འབའ་ཞིག་པའི་ལས་ཉེར་བཞི།
གསོལ་གཉིས་ཀྱི་ལས་ཞེ་བདུན། གསོལ་བཞིའི་ལས་སུམ་ཅུའོ། ། བཞི་པ་ཉེས་པ་དག་བྱེད་ཕྱིར་བཅོས་ཀྱི་གཞི་ལ། ལྟུང་བ་ཕྱིར་བཅོས་དང༌། རྩོད་པ་ཕྱིར་བཅོས་སོ། ། ལེའུ་དང་པོ་སོ་སོ་ཐར་པའི་སྡོམ་པའི་སྐོར་འདིའི་གཅིག་ཏུ་བསྟར་བའི་གོ་རིམ་ཧ་ལམ་པ་ནི་འབྲུག་པ་ཀུན་མཁྱེན་པདྨ་དཀར་པོའི་སྡོམ་གསུམ་ལྟར་ཏེ་པད་དཀར་གྱི་སོ་ཐར་འདི་འཐུས་ཆེ་ཞིང་འཚམས་ལ། ཚིག་ལེགས་པ་ཞིག་སྣང་བ་བཅས་དང༌། ཡང་ཐེ་ཚོམ་དོགས་གནས་རྣམས་ནི་རྗེ་ཀརྨ་པ་བརྒྱད་པའི་མདོ་རྩའི་འགྲེལ་ཆེན་ཉིད་ལས་ཐག་བཅད་དེ་མཛད་དོ།། ལེའུ་གཉིས་པ་བྱང་ཆུབ་སེམས་ཀྱི་སྡོམ་པ་ནི། དཔའ་བོ་བཙུག་ལག་ཕྲེང་བའི་སྤྱོད་འཇུག་འགྲེལ་ཆེན་གྱི་སྤྱི་དོན་ལས།
རྒྱུ་དང་ངོ་བོ་དབྱེ་བ་དང༌། ། ཆོ་ག་བསླབ་བྱ་ཕན་ཡོན་དང༌། ། ཉམས་པའི་ཉེས་དམིགས་ཕྱིར་བཅོས་སོ། ། ཞེས་གསུངས་པ་ལྟར་དོན་བརྒྱད་ཀྱི་སྒོ་ནས་བཤད་པ་སྟེ། དེ་ཡང་སྐྱེ་བའི་རྒྱུ། བྱང་ཆུབ་སེམས་ཀྱི་ངོ་བོ། དབྱེ་བ། ཆོ་ག ། བསླབ་བྱ། ཕན་ཡོན།
ཉམས་པའི་ཉེས་དམིགས། ཕྱིར་བཅོས་བཅས་སོ། ། ཆོ་ག་ལ། ཟབ་མོ་ལྟ་རྒྱུད་ཀྱི་ལུགས་དང༌། རྒྱ་ཆེན་སྤྱོད་རྒྱུད་ཀྱི་ལུགས་གཉིས། རྒྱ་ཆེན་སྤྱོད་རྒྱུད་ཀྱི་ལུགས་ལ། སྨོན་པའི་སེམས་བསྐྱེད་པ་དང༌། འཇུག་པའི་སྡོམ་པ་བཟུང་བའོ། ། བསླབ་བྱ་ལ། སྨོན་པའི་བསླབ་བྱ་དང༌།
འཇུག་པའི་བསླབ་བྱའོ། ། འཇུག་པའི་བསླབ་བྱ་ལ། དགག་པའི་བསླབ་བྱ་དང༌། སྒྲུབ་པའི་བསླབ་བྱ་གཉིས། བསྒྲུབ་པའི་བསླབ་བྱ་ལ་བསྡུས་དོན་རྣམ་པར་བཞག་པ་དང༌། ཡན་ལག་རྒྱས་པར་བཤད་པ་གཉིས་ནི། ཐར་རྒྱན་ལས། གྲངས་ངེས་གོ་རིམ་ངེས་པ་དང༌། ། མཚན་ཉིད་དང་ནི་ངེས་ཚིག་དང༌། ། རབ་ཏུ་དབྱེ་དང་བསྡུ་བ་སྟེ། །
དྲུག་གིས་ཕ་རོལ་ཕྱིན་པ་བསྡུས། ། ཞེས་གསུངས་པ་ལྟར་དོན་དྲུག་གི་སྒོ་ནས་རྒྱས་པར་བཤད་དོ། ། མདོར་ན་བྱང་ཆུབ་སེམས་ཀྱི་སྡོམ་པ་ནི། དཔའ་བོ་གཙུག་ལག་ཕྲེང་བའི་སྤྱོད་འཇུག་འགྲེལ་ཆེན་གྱི་སྤྱི་དོན་དང༌། ཐར་རྒྱན་གཉིས་ལས་ལེགས་པར་བཏུས་ཏེ་མཛད་པ་ཞིག་ཡིན་ནོ།། ལེའུ་གསུམ་པ་རིག་འཛིན་སྔགས་ཀྱི་སྡོམ་པ་ནི། རྗེ་མི་བསྐྱོད་ཞབས་ཀྱི་གསུང་དང༌། དཔལ་ཁང་ལོ་ཙཱ་བའི་ཀརྨ་ཤིང་རྟ་ལས་གསུངས་པའི་རྒྱུད་སྡེ་བཞིའི་རྣམ་གཞག་མདོར་བསྡུས་ཏེ་བསྟན་པ་དང༌། རྗེ་རང་བྱུང་རྡོ་རྗེའི་དམ་ཚིག་རྒྱ་མཚོའི་གཞུང་འགྲེལ་པ་དང་བཅས་པ་ལས་གསུངས་པའི་བརྟུལ་ཞུགས་ཉི་ཤུ་རྩ་ལྔ། རིགས་ལྔའི་སྡོམ་པ་དང༌།
དེ་དག་གི་གོ་རིམ་དང༌། ལྟུང་བའི་ཚུལ་རྣམ་པར་དབྱེ་བ་བཅས་བསྟན། བརྟུལ་ཞུགས་ཉི་ཤུ་རྩ་ལྔ་ལ། བསྲུང་བྱ་ལྔ། མི་བྱ་བ་ལྔ། མི་བསྣུན་པ་ལྔ། མི་འཁུ་བ་ལྔ། མི་ཞེན་པ་ལྔའོ། ། རིགས་ལྔའི་སྡོམ་པ་ལ། ཐེག་ཆེན་སྤྱི་དང་ཐུན་མོང་བ་དང༌།
ཐུན་མོང་མ་ཡིན་པ་བླ་མེད་ཀྱི་སྡོམ་པའོ། ། ལྟུང་བའི་ཚུལ་རྣམ་པར་དབྱེ་བ་ལ། རྩ་ལྟུང་བཅུ་བཞི། ཡན་ལག་གི་ལྟུང་བ་བརྒྱད། ཕྲིན་ལས་སྒྲུབ་པ་ལ་བརྟེན་པའི་ལྟུང་བ་བཅོ་ལྔ། དེ་ལས་ཡན་ལག་ཏུ་གྱུར་པ་བདུན། དེ་རྣམས་ཉེས་པ་ཆེ་ཆུང་གི་རིམ་པ་བཅས་རྒྱས་པར་བསྟན་ཏོ།། ལེའུ་བཞི་པ་སྡོམ་པ་གསུམ་གང་ཟག་གཅིག་གི་རྒྱུད་ལ་ཇི་ལྟར་གནས་པ་དང༌། བསྲུང་བའི་ཚུལ་ལ། སློབ་དཔོན་ཨ་བྷྱ་ཀཱ་ར་དང༌།
པཎ་ཆེན་བི་བྷུ་ཏི་ཙནྡྲ་དང༌། དཔལ་ལྡན་ས་སྐྱ་པ། དགེ་ལྡན་པ། གསང་སྔགས་རྙིང་མ་པ་བཅས་ཀྱི་འདོད་པ་བཀོད་དེ། འཐད་མི་འཐད་ཀྱི་རྣམ་གཞག་རྒྱས་པ་ནི་ཀརྨ་པ་ཆོས་གྲགས་རྒྱ་མཚོས་མཛད་པའི་སྡོམ་གསུམ་གནད་ཀྱི་ཟིན་བྲིས་སུ་ལྟ་བར་བྱ་ཞེས་ཁ་འཕངས་ཤིང༌། རང་ལུགས་ནི་རྗེ་སྒམ་པོ་པའི་གསུངས་ལས། ངོ་བོ་ཐ་དད་དང༌། སྲུང་ན་ཆོལ་པར་སྲུང༌། འདོམ་ཐུག་ན་གོང་མ་གཙོ། འོག་མའི་སྐྱོན་ཟིལ་གྱིས་གནོན།
ཡོན་ཏན་ཡར་ལྡན་ཡིན་ཞེས་འབྱུང་བ་ལྟར་འདོད་པའོ།། གཞུང་འདིའི་མ་དཔེ་ནི་དཔལ་སྤུངས་དགོན་དུ་བཞུགས་པའི་ཤིང་པར་ལ་གཙོ་བོར་བྱས་ ཤིང༌། ༧སྐྱབས་རྗེ་ཡོངས་འཛིན་མཁན་ཆེན་ཁྲ་འགུ་རིན་པོ་ཆེ་མཆོག་གི་ཕྱག་དཔེ་བྲིས་མ་ཞིག་ཡོད་པ་དེ་ལ་ཡང་ཕན་ཚུན་བསྡུར་ཏེ་ཞུ་སྒྲིག་བྱེད་པ་དང༌། གཞུང་འདིའི་རྩ་བ་ལོགས་སུ་ཁོ་བོ་ཅག་གི་ལག་ཏུ་མ་ཐོབ་པར་བརྟེན། ༧སྐྱབས་རྗེ་ཡོངས་འཛིན་མཁན་ཆེན་ཁྲ་འགུ་རིན་པོ་ཆེ་མཆོག་གིས་བཀའ་སློབ་ལམ་སྟོན་གནང་དོན་ལྟར། འགྲེལ་པའི་ནང་དུ་གསལ་བའི་རྩ་བ་རྣམས་ཟུར་དུ་བཏོན་ཏེ་ས་བཅད་ཡང་མཉམ་སྦྱར་ཞུས་ཡོད། ཕྱག་དཔེ་འདི་དཔེ་རྒྱུན་ཤིན་ཏུ་དཀོན་རིགས་སུ་མངོན་ཏེ། འདི་ག་ཝ་ཎཱ་བཛྲ་བིདྱཱ་དཔེ་མཛོད་ཁང་ནས་ཀྱང་ལོ་ལྟར་བཀའ་བརྒྱུད་པའི་གཞུང་དཀོན་རིགས་རྣམས་པར་སྐྲུན་ཞུས་དང་ཞུ་འཆར་ལྟར། ད་ལམ་གཞུང་འདི་ཉིད་འཇམ་དབྱངས་བཀྲ་ཤིས་ལགས་ནས་གློག་ཀླད་ནང་དུ་བཅུག་པ་དང༌། བསྟན་འཛིན་ཤེས་རབ་སོགས་ནས་ཞུ་དག་གནང་སྟེ་དེབ་གྲངས་གཅིག་སྟོང་ཐམ་པ་བཛྲ་བིདྱཱ་དཔེ་མཛོད་ཁང་གིས་གྲོན་འགྲོན་བཏང་ཏེ་པར་སྐྲུན་འགྲེམས་སྤེལ་ཞུས་པ་ལགས་པས།
གོང་གསལ་ཕྱ་ར་གྲུ་འདེགས་གནང་མཁན་ཐམས་ཅད་ལ་ཐུགས་རྗེ་ཆེ་ཞུ་རྒྱུ་དང༌། ཆད་ལྷག་ནོར་འཁྲུལ་གང་བྱུང་ལ་བཟོད་གསོལ་སྙིང་ཐག་པ་ནས་ཞུ་བ་ལགས། དྭགས་པོ་བཀའ་བརྒྱུད་པའི་ཕྱོགས་སུ་སྡོམ་གསུམ་ རྣམ་གཞག་སྟོན་པའི་བསྟན་བཅོས་བྱུང་རིམ། དེ་ཡང་མཉམ་མེད་དྭགས་པོ་བཀའ་བརྒྱུད་པའི་ཕྱོགས་སུ་སྡོམ་གསུམ་རྣམ་གཞག་སྟོན་པའི་བསྟན་བཅོས་བྱུང་རིམ་མདོར་བསྡུས་པའི་ཚུལ་དུ་སྨོས་ན། ཐོག་མར་རྗེ་སྒམ་པོ་པས་ཚོགས་ཆོས་བཀྲ་ཤིས་ཕུན་ཚོགས་ལས། རྣམ་པ་ཐམས་ཅད་མཁྱེན་པའི་སངས་རྒྱས་ཐོབ་པར་བྱེད་པ་ལ་སྡོམ་པ་གསུམ་དང་ལྡན་དགོས་གསུང༌། སྡོམ་པ་གསུམ་དང་ལྡན་དགོས་པར་ག་ནས་བཤད་སྙམ་ན། རྒྱུད་རྡོ་རྗེ་རྩེ་མོ་ནས། བྱང་ཆུབ་སེམས་འཛིན་གྱུར་ནས་ནི། ། ལྷ་གཞན་ལ་ནི་མི་མོས་པས། །
དཀོན་མཆོག་གསུམ་ལ་དད་པ་དང༌། ། དེ་ལ་གཞོལ་ཞིང་འབབ་པ་ཡིན། ། གསོད་དང་རྐུ་དང་འཁྲིག་པ་དང༌། ། བརྫུན་དང་ཆང་ནི་རྣམ་པར་སྤང༌། ། ཁྱིམ་པའི་ཚུལ་དུ་གནས་ན་ནི། ། གསང་སྔགས་རྒྱལ་པོ་རབ་ཏུ་སྒྲུབ། ། གལ་ཏེ་དེ་ནི་རབ་བྱུང་ན། ། སྡོམ་པ་གསུམ་ལ་གནས་པར་བྱ། ། སོ་སོ་ཐར་དང་བྱང་ཆུབ་སེམས། ། རིག་འཛིན་ནང་གི་སྡོམ་པའོ། །
གཉིས་པོ་རིག་འཛིན་རྟེན་ཡིན་ཏེ། ། ཡང་ན་རིག་འཛིན་ནང་དུ་འདུས། ། ཞེས་སྡོམ་པ་གསུམ་དང་ལྡན་དགོས་པ་ཡིད་ཆེས་པའི་ལུང་གིས་སྒྲུབ་པ་མ་ཟད། སྡོམ་པ་གསུམ་གྱི་ངོ་བོ་ཡང་རྣམ་སྣང་མངོན་པར་བྱང་ཆུབ་པའི་རྒྱུད་ཀྱི་ལུང་དྲངས་ཏེ་ངོས་འཛིན་མཛད། དེ་ཡང་རྟེན་གྱི་གང་ཟག་ལ་སྡོམ་པ་གསུམ་པོ་དེ་གནས་ན་ཇི་ལྟར་གནས། བསྲུང་ན་ཇི་ལྟར་བསྲུང༌། ལྡན་ན་ཇི་ལྟར་ལྡན། ཕྱིར་བཅོས་ན་ཇི་ལྟར་འཆོས། མི་འགལ་བར་བསྲུང་ན་ཇི་ལྟར་བསྲུང་ཚུལ་རྒྱས་པར་གསུངས་པའི་སྡོམ་གསུམ་སྐོར་དང༌། དེའི་དགོངས་འགྲེལ་རྒྱས་བཤད་དུ་ཕྱིས་སུ་བཀྲ་ཤིས་ཟུར་མང་ནས་བླ་མ་ནམ་མཁའ་རྡོ་རྗེ་ཞེས་པ་ཞིག་གིས་ཀརྨ་པ་ཆོས་གྲགས་རྒྱ་མཚོ་ལ་བསྐུལ་མ་གནང་སྟེ།
རྒྱ་གར་བའི་ལུགས་ཀྱི་སྡོམ་པ་གསུམ་གྱི་བཤད་སྲོལ་བོད་དུ་བྱུང་བ། བོད་གཞན་གྱི་ལུགས། བཀའ་བརྒྱུད་རིན་པོ་ཆེའི་བཤད་སྲོལ་བཅས་དང༌། བཀའ་བརྒྱུད་རིན་པོ་ཆེའི་བཤད་སྲོལ་ལ། མགོན་པོ་ཟླ་འོད་གཞོན་ནུའི་གསུང་འབུམ་གྱི་ནང་དུ་འབྱུང་བའི་སྡོམ་པ་གསུམ་གྱི་རྣམ་གཞག་ལས། སྡོམ་པ་གསུམ་ངོ་བོ་ཐ་དད། བསྲུང་ན་འཆོལ་བར་  བསྲུང༌། འདོམ་ཐུག་བྱུང་ན་གོང་མ་གཙོ་ཆེ། ཡོན་ཏན་ཡར་ལྡན་ཡིན། གཏོང་ཐོབ་ཐ་དད་ཅེས་སོགས་གསུངས་པ་ནི་གསུང་རབ་ཐམས་ཅད་ཀྱི་དགོངས་པ་དང༌།
ཆོས་ཀྱི་རྒྱལ་པོ་ཉིད་ཀྱི་ཐུགས་བཞེད་ཡིན་ནོ་ཞེས་སྡོམ་པ་གསུམ་གྱི་ངོས་འཛིན། སོ་སོའི་ཐོབ་ཚུལ། སྡོམ་པའི་ངོ་བོ་གཅིག་དང་ཐ་དད་དཔྱད་པའི་བསྟན་བཅོས་སྡོམ་གསུམ་གནད་ཀྱི་ཟིན་བྲིས་ཞེས་པ་མཛད། སྡོམ་གསུམ་གཞུང་འདི་ཉིད་རྗེས་སུ་གྲགས་ཆེ་བར་གྱུར་ཏེ། ངོ་གྲོ་བླ་མ་སྒྲོན་མདོག་འབུམ་པས་རྗེ་བཙུན་ཀརྨ་ཕྲིན་ལས་ལ་སྡོམ་གསུམ་ངོ་བོ་གཅིག་མི་གཅིག་གི་དྲིས་ལན་དྲང་ངེས་དོན་གྱི་སྣང་བྱེད་ཡང་སྡོམ་གསུམ་གནད་ཀྱི་ཟིན་བྲིས་རྩ་བར་བཟུང་སྟེ་མཛད་པ་ཞིག་ཡིན། འབྲི་གུང་དཀོན་མཆོག་རིན་ཆེན་གྱིས་ཀྱང་སྡོམ་གསུམ་གནད་ཀྱི་ཟིན་བྲིས་ནང་མ་གསལ་བའི་འབྲི་གུང་སྐྱོབ་པ་མགོན་པོའི་བཞེད་པ་འགའ་ཞིག་ཁ་སྐོང་གནང་སྟེ་སྡོམ་པ་གསུམ་གྱི་ཟིན་ཐུན་མདོར་བསྡུས་དབང་བརྟུལ་ཡིད་ཀྱི་དགའ་སྟོན་ཞེས་པ་ཞིག་མཛད་དོ།། རྗེ་སྒམ་པོ་པའི་དངོས་སློབ་བདེ་གཤེགས་ཕག་མོ་གྲུ་པས་སྡོམ་པ་ཉི་ཤུ་པའི་འགྲེལ་པ་དང༌། རྩ་ལྟུང་རྣམ་བཤད་དོན་གསལ་སྒྲོན་མེ་བཅས་མཛད། ཕྱིས་སུ་ཀརྨའི་མཁན་པོ་རིན་ཆེན་དར་རྒྱས་ཀྱིས་ཕག་གྲུའི་སྡོམ་པ་ཉི་ཤུ་པའི་འགྲེལ་པ་རྩ་བར་བཟུང་ཞིང་རྒྱ་སྟོན་པའི་དོན་འགྲེལ་བཅས་བསྟུན་ཏེ་སྡོམ་པ་ཉི་ཤུ་པའི་འགྲེལ་ཆུང་དོན་གསལ་སྙིང་པོ་ཞེས་པ་མཛད། བདེ་གཤེགས་ཕག་གྲུའི་སློབ་མ་འབྲི་གུང་སྐྱོབ་པ་མགོན་པོ་མཆོག་ནས་ཕྱི་སྡོམ་གསུམ་གནད་གཅིག །
ནང་སྡོམ་གསུམ་གནད་གཅིག ། གསང་བ་སྡོམ་གསུམ་གནད་གཅིག ། ཡང་གསང་སྡོམ་གསུམ་གནད་གཅིག ། དེ་ཁོ་ན་ཉིད་སྡོམ་གསུམ་གནད་གཅིག་དང༌། དགོངས་གཅིག་སྡོམ་གསུམ་སྐོར་བཅས་མཛད་དོ། ། སྐྱོབ་པའི་སློབ་མ་སྤྱན་སྔ་གྲགས་པ་འབྱུང་གནས་ཀྱིས་སྡོམ་པ་ཉི་ཤུ་པའི་ཡིག་སྣ་མཛད། སྒམ་པོ་ཆོས་ཀྱི་རྒྱལ་མཚན་གྱིས་རྩ་ལྟུང་རྣམ་བཤད་བཞིན་གསལ་མེ་ལོང་མཛད། ཀརྨ་པ་རང་བྱུང་རྡོ་རྗེས་དམ་ཚིག་རྒྱ་མཚོ་མཐའ་ཡས་པ་རྣམ་པར་སྣང་བར་བྱེད་པ་དྲི་མ་མེད་པའི་སྙིང་པོ་ཞེས་བྱ་བ་མཛད། དམ་ཚིག་རྒྱ་མཚོ་མཐའ་ཡས་པ་རྣམ་པར་སྣང་བར་བྱེད་པ་དྲི་མ་མེད་པའི་སྙིང་པོ་ལ་ཕྱིས་སུ་ཞྭ་དམར་ལྔ་པ་དཀོན་མཆོག་ཡན་ལག་གིས་འགྲེལ་པ་རྡོ་རྗེ་ཐེག་པའི་མྱུར་ལམ་ཞེས་པ་མཛད། ཀརྨ་པ་མི་བསྐྱོད་རྡོ་རྗེས་སོ་སོ་ཐར་པའི་མདོའི་འགྲེལ་པ་རིན་ཆེན་འབྱུང་གནས་མཛད།
ཀརྨའི་མཁན་པོ་རིན་ཆེན་དར་རྒྱས་ཀྱིས་སོ་སོ་ཐར་པའི་མདོའི་འགྲེལ་པ་སྙིང་པོ་ནོར་བུའི་ཤིང་རྟ་མཛད། ཀརྨ་པ་མི་བསྐྱོད་རྡོ་རྗེས་སྐྱོབ་པ་འཇིག་རྟེན་གསུམ་གྱི་མགོན་པོའི་དབོན་མཁྱེན་རབ་ཀྱི་དབང་ཕྱུག་རིན་ཆེན་རྣམ་རྒྱལ་ཆོས་ཀྱི་གྲགས་པ་ལ་དམ་པའི་ཆོས་དགོངས་པ་གཅིག་པའི་བཤད་པ་རྒྱས་པར་གནང་བའི་སྐབས་དཔའ་བོ་གཙུག་ལག་ཕྲེང་བས། སོ་ཐར་གནད་བསྡུས་ཀྱི་ཚོམས་ཀྱི་ཟིན་བྲིས། བྱང་སེམས་སྡོམ་པའི་ཚོམས་ཀྱི་ཟིན་བྲིས། སྔགས་སྡོམ་གྱི་ཚོམས་ཀྱི་ཟིན་བྲིས་སོགས་མཛད་དེ་བཀའ་འབུམ་ནང་དུ་བཞུགས། འབྲུག་པ་ཀུན་མཁྱེན་པདྨ་དཀར་པོས་སྡོམ་གསུམ་གྱི་སྙིང་པོ་བསྟན་པ། སྡོམ་པ་གསུམ་གྱི་རྒྱན་ཅེས་བྱ་བའི་བསྟན་བཅོས། སྡོམ་པ་གསུམ་གྱི་རྒྱན་ཅེས་བྱ་བའི་རྒྱ་ཆེར་འགྲེལ་བཅས་མདོར་ན་སྡོམ་གསུམ་གཞུང་རྒྱས་འབྲིང་བསྡུས་པའི་ཚུལ་དུ་མཛད། ། སྡོམ་གསུམ་རྒྱན་ལ་ཕྱིས་སུ་རྗེ་དགེ་འདུན་རིན་ཆེན་གྱི་མཆན་འགྲེལ་པད་དཀར་ཞལ་ལུང་དང༌། རྗེ་ཨ་དབྱངས་ཀྱི་སྡོམ་གསུམ་རྒྱན་གྱི་མཆན་འགྲེལ་ཤིན་ཏུ་བསྡུས་པ་བཅས་བཞུགས།
ཀུན་མཁྱེན་པད་དཀར་གྱི་སྡོམ་གསུམ་རྒྱན་གྱི་རྒྱ་ཆེར་འགྲེལ་ནི་བཀའ་བརྒྱུད་པའི་ཕྱོགས་སུ་སྡོམ་གསུམ་གཞུང་རྒྱས་ཤོས་ཤིག་ཡིན་སྙམ། སྡོམ་གསུམ་རྒྱན་གྱི་རྒྱ་ཆེར་འགྲེལ་ལ་བརྟེན་ནས་ཕྱིས་སུ་སྟག་ལུང་ངག་དབང་རྣམ་རྒྱལ་གྱིས་སྡོམ་གསུམ་རྒྱས་པ་བསྟན་པའི་ཀུ་མུད་གསལ་བར་བྱེད་པའི་ཟླ་ཤེལ། འབྲིང་པོ་རྒྱལ་བའི་དགོངས་པ་རབ་ཏུ་གསལ་བར་བྱེད་པ། བསྡུས་པ་ཞལ་གདམས་ཚིགས་སུ་བཅད་པ་བརྒྱ་རྩ་བརྒྱད་ཀྱི་ཕྲེང་བ་སྡོམ་གསུམ་གསལ་བྱེད་ཉི་མའི་སྙིང་པོ་བཅས་མཛད། གཞན་ཡང་ཀརྨ་ངེས་ལེགས་བསྟན་འཛིན་གྱི་སྡོམ་གསུམ་ཉེར་མཁོའི་བུམ་བཟང་ཀྱང་སྡོམ་གསུམ་རྒྱན་གྱི་རྒྱ་ཆེར་འགྲེལ་ལས་ཉམས་ལེན་གྱི་གནད་རྣམས་ཉུང་ངུར་བསྡུ་ཞིང༌། བརྡའ་ཆད་རྣམས་ཀྱང་ཡུལ་སྐད་དུ་བྱས་ཏེ་མཛད་དོ།། ཞྭ་དམར་དྲུག་པ་ཆོས་ཀྱི་དབང་ཕྱུག་གིས་གདམས་པ་ཚིགས་སུ་བཅད་པ་ཉེར་ལྔ་པ་དང་དེའི་རང་འགྲེལ་བཅས་མཛད། གཞུང་འདི་ནི་ཆོས་ཐམས་ཅད་ཀྱི་གཞི་མ་སྐྱབས་འགྲོ། སོ་ཐར་ཐམས་ཅད་ཀྱི་རྩ་བ་ལུས་ངག་གི་སྤོང་བ་བདུན། བྱང་སེམས་ཀྱི་རྩ་བ་སྨོན་འཇུག་དོན་དམ་གསུམ།
སྔགས་ཀྱི་དམ་ཚིག་གི་བསྲུང་བྱ་གཙོ་ཆེ་བ་རྩ་ལྟུང་བཅུ་བཞི་སྟེ། དེ་རྣམས་ལ་ཞོག་རེ་དམ་འཆའ། ཉིན་མོ་དེ་ལྟར་དུ་བྱེད། ཉལ་ཁར་བསམ་གཞིག་བྱེད་ཚུལ་གྱི་གདམས་ངག་ཚིགས་སུ་བཅད་པ་ཉེར་ལྔར་བསྡུས་ཏེ་མཛད་པ་ཞིག་ཡིན། ཞྭ་དམར་དྲུག་པའི་སློབ་མ་མཁས་གྲུབ་ཀརྨ་ཆགས་མེད་ཀྱིས་སྡོམ་པ་གསུམ་གྱི་སྲུང་ཚུལ་མུན་སེལ་ཉི་མའི་དཀྱིལ་འཁོར་མཛད། རྗེ་འབའ་ར་བ་རྒྱལ་མཚན་དཔལ་བཟང་གི་ཐར་པར་འཇུག་པའི་གྲུ་བོའི་སྡོམ་གསུམ་གྱི་ཉམས་ལེན་རིན་པོ་ཆེའི་སྡེ་མིག། རྗེ་དཀོན་མཆོག་རིན་ཆེན་གྱིས་སོ་ཐར་བྱང་སེམས་སྔགས་དབང་དང་བཅས་པའི་རྣམ་བཤད་མདོར་བསྡུས་བདུད་རྩིའི་དགའ་སྟོན་མཛད། ཀརྨའི་མཁན་ཆེན་རིན་ཆེན་དར་རྒྱས་ཀྱིས་སྡོམ་གསུམ་མཛེས་རྒྱན་འདུལ་བའི་གླེང་གཞི་རབ་གསལ་ལུང་གི་རོལ་མོ་མཛད། འཇམ་མགོན་བློ་གྲོས་མཐའ་ཡས་དགུང་ལོ་ལྔ་བཅུ་པ་སྤྱི་ལོ་༡༨༦༢ ལོར་ཁོང་གི་དངོས་སློབ་ལི་ཐང་མཁན་པོ་ཀརྨ་ངེས་དོན་ནས་སྡོམ་གསུམ་གྱི་བསྟན་བཅོས་ཤིག་མཛད་དགོས་པར་བསྐུལ་མ་ཞུས་ཏེ་ཤེས་བྱ་ཀུན་ཁྱབ་མཛོད་ཀྱི་སྡོམ་གསུམ་རྩ་འགྲེལ་མཛད། ལི་ཐང་མཁན་པོ་ཀརྨ་ངེས་དོན་ནས་སྡོམ་གསུམ་སྙིང་བསྡུས་དང༌།
དེའི་བསྡུས་དོན་ས་བཅད། སྡོམ་གསུམ་རྣམ་ངེས་ལ་འགྲེལ་པ་འཇམ་དབྱངས་དགྱེས་པའི་ཞལ་ལུང་བཅས་མཛད། ཀརྨ་བཀྲ་ཤིས་ཆོས་འཕེལ་གྱིས་སྡོམ་གསུམ་སྙིང་བསྡུས་ཀྱི་ཚིག་འགྲེལ་མདོར་བསྡུས་གཞན་ཕན་ཉི་མའི་སྣང་བ་ཞེས་པ་མཛད། གཞན་ཡང་ཀརྨ་ངེས་དོན་བསྟན་རྒྱས་ཀྱི་སྡོམ་གསུམ་རགས་བསྡུས་བྱང་ཆུབ་མཆོག་གི་མྱུ་གུ། སྡོམ་གསུམ་རགས་བསྡུས་བྱང་ཆུབ་མཆོག་གི་མྱུ་གུའི་ཚིག་དོན་འདུས་གསལ་དུ་བཀྲལ་བ་ལམ་མཆོག་སྒྲོན་མེ། ཀརྨ་སངས་རྒྱས་ཆོས་འཕེལ་གྱི་སྡོམ་གསུམ་ཟུར་རྒྱན་ལ་སོགས་པ་དུ་མ་བཞུགས་ཀྱང་དེ་ཙམ་གྱིས་འཐུས་པར་བྱས་སོ་ཞེས་བལ་བོད་ཀྱི་ས་མཚམས། ཤར་སྦ་ཁང་དོན་གྲུབ་སྡིངས་ཀྱི་བཙུན་པ་ཚེ་རིང་ཤར་པས། འཕགས་ཡུལ་གྲོང་ཁྱེར་ཆེན་པོ་ཝཱ་རཱ་ཎ་སཱིའི་ཉེ་འདབས་སུ་གནས་པའི་བཛྲ་བིདྱཱ་གཙུག་ལག་སློབ་གཉེར་ཁང་དུ་ཕྱི་ལོ་༢༠༡༠ ཟླ་༧ ཚེས་༢༥ ཉིན་སྦྱར་བའོ།། དཀར་ཆག ཀ
སྔོན་བརྗོད། iii ཁ པར་སྐྲུན་གསལ་བཤད། xi ག གཞུང་དངོས་གཞི། སྡོམ་གསུམ་ཉེར་མཁོའི་བུམ་བཟང་གི་སྡོམ་ཚིག 1-25 ལེའུ་དང་པོ་སོ་སོ་ཐར་པའི་སྐབས། 27 ལེའུ་གཉིས་པ་བྱང་ཆུབ་སེམས་དཔའི་སྡོམ་པའི་སྐབས། 151 ལེའུ་གསུམ་པ་རིག་འཛིན་སྔགས་ཀྱི་སྡོམ་པའི་སྐབས། 187 ལེའུ་བཞི་པ་ སྡོམ་པ་གསུམ་གང་ཟག་གཅིག་གི་རྒྱུད་ལ་ལྡན་ཚུལ་གྱི་སྐབས། 239 ང གཞུང་ཡོངས་རྫོགས་ཀྱི་ས་བཅད།
ལེའུ་དང་པོ་སོ་སོ་ཐར་པའི་སྡོམ་པའི་སྐབས་ཀྱི་ས་བཅད། 245 ལེའུ་གཉིས་པ་བྱང་ཆུབ་སེམས་དཔའི་སྡོམ་པའི་སྐབས་ཀྱི་ས་བཅད། 258 ལེའུ་གསུམ་པ་རིག་འཛིན་སྔགས་ཀྱི་སྡོམ་པའི་སྐབས་ཀྱི་ས་བཅད། 260 ༄༅། །སྡོམ་པ་གསུམ་རྣམ་པར་བསྟན་པ་ཉེར་མཁོའི་ བུམ་བཟང་བཞུགས་སོ།། བླ་མེད་དཀོན་མཆོག་གསུམ་གྱི་ངོ་བོ་ཉིད།། སྐྱབས་གནས་བླ་མ་དམ་པའི་ཞབས་པདྨོ།། སྤྱི་བོར་མཆོད་ནས་སྡོམ་གསུམ་རྣམ་གཞག་ནི།། གསུང་རབ་རྒྱ་མཚོའི་སྙིང་པོ་འདིར་བསྟན་བྱ།། དེ་ལྟར་མཆོད་པར་བརྗོད་པ་དང༌།
བཤད་པར་དམ་བཅའ་བ་སྔོན་དུ་བཏང་ནས་འདིར་བསྟན་པར་བྱ་བ་ནི། དེའང་སྡོམ་དུ་བརྗོད་ན། སྡོམ་པ་གསུམ་ནི་སོ་ཐར་དང༌། ། བྱང་སྡོམ་སྔགས་ཀྱི་སྡོམ་པའོ། ། དེ་ལས་སོ་སོ་ཐར་པ་ནི། ། རང་རྐང་ཐེག་དམན་འདུལ་བའི་དོན། ། འོན་ཀྱང་སྡོམ་པ་ཐམས་ཅད་ དང༌། ། བསམ་གཏན་ལ་སོགས་ཡོན་ཏན་ཚོགས། ། དུ་མའི་རྟེན་དུ་འགྱུར་བར་ བཤད། ། བྱང་སྡོམ་ཞེས་བྱ་ཐེག་ཆེན་ནི། །
ཕ་རོལ་ཕྱིན་པའི་སྡོམ་པ་སྟེ། ། སྔགས་སྡོམ་དབང་བསྐུར་ལས་བྱུང་བ། ། རྡོ་རྗེ་ཐེག་པའི་དམ་ཚིག་གོ།། དེ་ལས་སྡོམ་པ་དང་པོ་ནི། ། ངེས་འབྱུང་བསམ་པས་བླངས་པ་ཡི། ། སྤོང་བདུན་འཁོར་བཅས་ཚུལ་ཁྲིམས་དང༌། ། གཉིས་པ་ཉེས་སྤྱོད་ཀུན་སྤོང་གི། ། ཚུལ་ཁྲིམས་གཞན་ཕན་བདག་ཉིད་ཅན། ། དེ་སྟེང་ཐབས་ཤེས་རྩིས་ཟིན་པ། ། གསང་སྔགས་སྡོམ་པའི་ཁྱད་ཆོས་ཡིན། །
སྡོམ་པ་གསུམ་པོ་འདི་དག་གི། ། བསླབ་པའི་ཆ་ཤས་མ་ལུས་པ། ། རྫོགས་པར་སློབ་པའི་ནང་དུ་ནི། ། རྒྱལ་བའི་གསུང་རབ་ཐམས་ཅད་འདུས།། སོ་སོ་ཐར་པའི་སྡོམ་པ་ནི། ། ངོ་བོ་རྣམ་པར་རིག་བྱེད་དང༌། ། རིག་བྱེད་མིན་( འདི་ནི་བྱེ་བྲག་སྨྲ་བའི་འདོད་པ་སྟེ། མདོ་སྡེ་པས་སེམས་བྱུང་སེམས་པར་འདོད་ཅིང༌། སེམས་ཙམ་པས་སེམས་པ་ས་བོན་དང་བཅས་པར་འདོད་དོ་མཆན། ) པའི་གཟུགས་ཅན་ཏེ། །
མཚན་ཉིད་ཆོས་ལུགས་འདི་པ་ཡི།།  འདོད་ཁམས་སྤྱོད་པའི་ཚུལ་ཁྲིམས་སོ། ། དེ་ལ་དབྱེ་ན་བསྙེན་གནས་དང༌། ། དགེ་བསྙེན་ཕ་མ་གཉིས་དང་ནི། ། དེ་བཞིན་དགེ་ཚུལ་ཕ་མ་གཉིས། ། དགེ་སློབ་མ་གཅིག་དགེ་སློང་གཉིས། ། དེ་ཕྱིར་མིང་གི་སྒོ་ནས་བརྒྱད། ། རྫས་སུ་དབྱེ་ན་བསྙེན་གནས་དང༌། ། དགེ་བསྙེན་དགེ་ཚུལ་དགེ་སློང་བཞིའོ།། སོ་སོ་ཐར་པའི་སྒྲ་དོན་ནི། །
གང་ཟག་སོ་སོ་འཁོར་བ་ལས། ། ཐར་པའི་ཕྱིར་ན་དེ་སྐད་བརྗོད། ། ཚུལ་ཁྲིམས་དང་ནི་ལེགས་སྤྱད་དང༌། ། ལས་དང་སྡོམ་པ་ཞེས་ཀྱང་གྲགས། ། བསྙེན་གནས་ཞག་གཅིག་སྡོམ་པ་སྟེ། ། བསྲུང་བྱ་ཡན་ལག་བརྒྱད་ཉིད་དོ། །  དགེ་བསྙེན་ཇི་སྲིད་འཚོ་བའི་བར། ། བསྲུང་བར་བྱ་བའི་སྡོམ་པ་སྟེ། ། སྣ་གཅིག་སྤྱོད་དང་ཕལ་ཆེར་སྤྱོད། ། ཡོངས་སུ་རྫོགས་པའི་དགེ་བསྙེན་སོགས། །
བསྲུང་བྱའི་དབྱེ་བས་སྣ་ཚོགས་ཡོད། ། དགེ་ཚུལ་གྱི་ནི་སྡོམ་པ་དག ། མ་ཐོབ་ཐོབ་པར་བྱེད་པའི་ཐབས། ། ཕལ་ཆེར་བསྙེན་པར་རྫོགས་དང་མཚུངས། ། བསླབ་བྱ་ཡན་ལག་བཅུ་རུ་འདུས།། དེ་ཡང་ཕམ་འདྲའི་ཉེས་བྱས་དང༌། ། བཤགས་བྱའི་ཉེས་བྱས་གཉིས་སུ་འདུས། །  དགེ་སློང་སྡོམ་པ་ཐོབ་བྱེད་རྒྱུ། ། མངོན་དུ་གྱུར་པ་བཅུ་དགོས་ཏེ། ། རྒྱལ་བའི་སྐུ་གཟུགས་བཞུགས་པ་ལ། །
སྟོན་པ་མངོན་གྱུར་ཞེས་སུ་བརྗོད། ། སྨྲར་བ་མ་ཉམས་ལུང་གི་ཆོས།།  སྒྲུབ་པ་མ་ཉམས་རྟོགས་པའི་ཆོས། ། འབྲས་ཆོས་མྱ་ངན་འདས་པ་སྟེ། ། བསྒྲུབ་བྱས་དེ་ཤེས་ཆོས་མངོན་གྱུར། ། དེ་བཞིན་མཁན་པོ་སློབ་དཔོན་དང༌། ། གསང་སྟོན་སོགས་ཀྱང་རང་རང་གི། ། མཚན་ཉིད་ལེགས་པར་ཚང་བ་སྟེ། ། ཀུན་ཀྱང་ཁ་སྐོང་ཆོས་དང་ལྡན། །  མི་མཐུན་གཉིས་དང་བྲལ་བ་དང༌། །
མཁན་པོ་ལ་ནི་ཁྱད་པར་དུ། ། བརྟན་མཁས་ཡན་ལག་གཉིས་ལྡན་དགོས། ། བསྙེན་པར་རྫོགས་འདོད་མངོན་གྱུར་ནི། ། གང་ཟག་ཚོགས་སུ་མ་ལངས་པ། ། ཚིགས་གསུམ་རིམ་ཆགས་ངེས་འབྱུང་ཅན། ། ངེས་པ་ལྔ་དང་བྲལ་བ་སོགས། ། ལུས་བསམ་རྣམ་པར་དག་དགོས་སོ།། ཆོས་གོས་གསུམ་དང་གདིང་བ་དང༌། ། ལྷུང་བཟེད་ཆུ་ཚགས་རྒྱུ་རུང་ཞིང༌། ། བྱིན་བརླབས་ཡོ་བྱད་མངོན་གྱུར་རོ། །
སྐྱེ་གནས་མཛེས་པའི་བར་ཆད་སོགས། ། མེད་ན་ཡོངས་དག་མངོན་གྱུར་ཏེ། ། ཐོག་མར་ལས་གྲལ་དེ་ཉིད་དམ། ། ཡང་ན་དགེ་སློང་སོ་སོ་ཡི། ། གནས་ནས་གསོལ་བ་བཏབ་པ་ནི། ། གསོལ་བ་མངོན་དུ་གྱུར་པའོ། ། ལས་ཆོག་ཚང་ཞིང་མ་ནོར་བ། ། དེ་ལ་ལས་མངོན་གྱུར་པར་སྨྲ།། དགེ་སློང་གི་སྡོམ་པ་ལ་གཉིས། མ་ཐོབ་པ་ཐོབ་པར་བྱེད་པ་དང༌།
ཐོབ་པ་མི་ཉམས་པར་བསྲུང་བའོ། ། གཉིས་པ་ཐོབ་པ་མི་ཉམས་པར་བསྲུང་བའི་ཐབས་ལ་གཉིས། སྤྱིར་གནས་ཀྱི་བླ་མ་བརྟེན་ཚུལ་སོགས་དང༌། དགག་སྒྲུབ་བྱེ་བྲག་ཏུ་བཤད་པའོ། ། དང་པོ་ནི། དེ་ལྟར་བསྙེན་པར་རྫོགས་ཐོབ་ནས། ། དེ་ཉིད་ཉམས་པ་མེད་པའི་ཕྱིར། ། འདུལ་བ་རྒྱ་མཚོར་མཁས་པར་བྱ། ། དེ་བས་གནས་ཀྱི་བླ་མ་ལ། ། བྱ་བ་ཆེ་ཕྲ་ཀུན་ཞུ་བཞིན། །
ལོ་བཅུའི་བར་དུ་བརྟེན་པར་བྱ། ། བླ་མ་དེ་ལ་རྗེ་ས་དང༌། ། གུས་པས་རིམ་གྲོ་ཅི་ནུས་ བསྒྲུབ། ། བླ་མ་དེས་ཀྱང་འདུལ་བ་དང༌། ། མཐུན་པར་རྗེས་སུ་སྒྲུབ་བྱེད་དེ། ། ཆོས་དང་ཟང་ཟིང་དག་གིས་ཀྱང༌། ། ཕན་འདོགས་སྐྱོ་ངལ་མེད་པར་བྱ། ། གནས་པ་གནས་བཅས་ཀུན་གྱིས་ཀྱང༌། ། སྐྲ་བཞར་བ་དང་ཁྲུས་དང་ནི། ། བསྲོ་ཁང་བརྟེན་པའི་བྱ་བ་དང༌། །
ལྷུང་བཟེད་ཚུལ་དང་ནད་གཡོག་སོགས། ། འདུལ་བ་རྒྱ་མཚོར་བཤད་བཞིན་སློབས།། གཉིས་པ་དགག་སྒྲུབ་བྱེ་བྲག་ཏུ་བཤད་པ་ལ་གཉིས། དགག་པའི་བསླབ་བྱ་བཤད་པ་དང༌། བསྒྲུབ་པའི་བསླབ་བྱ་བཤད་པའོ། ། དང་པོ་ལ་ལྟུང་བ་སྡེ་ལྔ་སྟེ། ཕམ་པའི་སྡེ། ལྷག་མའི་སྡེ། ལྟུང་བྱེད། སོར་བཤགས།
ཉེས་བྱས་སོ། ། དང་པོ་ནི། ཁྱད་པར་དགག་པའི་བསླབ་བྱ་ནི། ། མི་ཚངས་སྤྱོད་དང་མ་བྱིན་ལེན། ། སྲོག་གཅོད་རྫུན་དུ་སྨྲར་བཞི་ལ། ། རེ་རེ་ལའང་གཞི་དང་ནི། ། བསམ་པ་སྦྱོར་བ་མཐར་ཐུག་གི། ། ཡན་ལག་ཚང་ན་ཕམ་པ་ཞེས། ། དགེ་སློང་སྡོམ་པ་ཉམས་པར་འགྱུར། ། གལ་ཏེ་ཡན་ལག་མ་ཚང་ན། །
ཕམ་པའི་སྦོམ་པོ་ཞེས་བྱ་བ། ། ཕམ་པ་དངོས་ལས་ཡང་བ་དང༌། ། གཞན་ཡང་དེ་ལས་ཡང་བ་སོགས། ། དབྱེ་བ་སྣ་ཚོགས་ཕྱེད་ཀྱང་འཚལ།། གཉིས་པ་ལྷག་མ་བཅུ་གསུམ་སྟེ། ཁུུ་བ་འབྱིན་དང་རེག་པ་དང༌། ། འཁྲིག་ཚིག་སྨྲ་དང་བསྙེན་བཀུར་བསྔགས། ། གཉེན་ཁ་བྱེད་དང་ཁང་པ་དང༌། ། ཁང་ཆེན་དང་ནི་གཞི་མེད་དང༌། ། གཞི་ནི་བག་ཙམ་ཡོད་པ་དང༌། །
དགེ་འདུན་དབྱེན་དང་དེ་རྗེས་ཕྱོགས། ། ཁྱིམ་པ་སུན་འབྱིན་ཉིད་དང་ནི། ། བཀའ་བློ་མི་བདེ་ཞེས་པ་སྟེ། ། བཅུ་གསུམ་དགེ་འདུན་ལྷག་མའི་སྡེ། ། དེ་དག་སྤྱད་ན་སྡོམ་པ་ཡི། ། ལྷག་མ་ཅུང་ཟད་ལུས་ཙམ་དང༌། ། འདི་ལའང་ལྷག་མའི་སྦོམ་པོ་སོགས། ། ཟས་གཙང་སྲས་པོས་བཀའ་བསྩལ་ཏོ།། གསུམ་པ་ལྟུང་བྱེད་ཀྱི་སྡེ་ལ་དབྱེ་ན། སྤང་ལྟུང་དང༌།
ལྟུང་བྱེད་འབའ་ཞིག་པ་གཉིས་ཡོད་པའི། དང་པོ་ལ་བཅུ་ཚན་གསུམ་ལས། བཅུ་ཚན་དང་པོ་ནི། ( ལུང་ལས། )འཆང་དང་འབྲལ་དང་འཇོག་པ་དང༌། ། ཁྲུར་འཇུག་པ་དང་ལེན་པ་དང༌།། སློང་དང་སྟོད་གཡོགས་སྨད་གཡོགས་དང༌། ། རིན་ཐང་སོ་སོར་བསྐུར་བའོ།། བཅུ་ཚན་གཉིས་པ་ནི། སྲིན་བལ་འབའ་ཞིག་ཆ་གཉིས་དང༌། །
དྲུག་དང་མཐོ་གང་ལམ་དང་ནི།། འཁྲུ་བ་དང་ནི་གསེར་དངུལ་དང༌། ། མངོན་མཚན་ཅན་དང་ཉོ་ཚོང་ངོ༌།། བཅུ་ཚན་གསུམ་པ་ནི། ལྷུང་བཟེད་གཉིས་དང་ཐ་ག་གཉིས། ། བྱིན་འཕྲོག་སྟོན་ཟླ་ཐ་ཆུང་དང༌།། དགོན་པ་བ་དང་རས་ཆེན་དང༌། ། བསྔོས་པ་དང་ནི་བསོག་འཇོག་གོ། གཉིས་པ་ལྟུང་བྱེད་འབའ་ཞིག་པ་ལ་བཅུ་ཚན་དགུ་ལས། དང་པོ་ནི།
རྫུན་སྐྱོན་དགེ་སློང་ཕྲ་མ་དང༌། ། སྐྱོ་སྔོགས་བྱེད་དང་སྟོན་པ་དང༌།། འདོན་དང་གནས་ངན་ལེན་དང་ཆོས། ། བཤེས་ངོར་བྱེད་དང་ཁྱད་དུ་གསོད།། བཅུ་ཚན་གཉིས་པ་ནི། ས་བོན་འཕྱ་བ་བསྒོ་བ་དང༌། ཁྲི་དང་གདིང་དང་སྐྲོད་པ་དང༌།། ཕྱིས་གནོན་དབྱུང་བ་འདེབས་པ་དང༌། ། རིམ་པ་གཉིས་སུ་བརྩིགས་པའོ།། བཅུ་ཚན་གསུམ་པ་ནི།
མ་བསྐོས་ཉི་མ་ནུབ་པ་དང༌། ། ཟས་དང་ཆོས་གོས་གཉིས་དག་དང༌།། དོན་མཐུན་གྲུ་དང་དབེན་པ་གཉིས། ། དགེ་སློང་མ་ཡིས་སྦྱོར་བཅུག་པའོ།། བཅུ་ཚན་བཞི་པ་ནི། ཡང་ཡང་དང་ནི་འདུག་གནས་གཅིག ། ཕྱེ་དང་བཅའ་དང་སྟོབ་པ་དང༌།། འདུས་དང་དུས་མིན་བསོག་འཇོག་དང༌། ཁ་ན་མིད་དང་གསོད་པའོ།། བཅུ་ཚན་ལྔ་པ་ནི།
སྲོག་ཆགས་བཅས་དང་ཉལ་སར་འདུག ། འགྲེངས་དང་གཅེར་བུ་དམག་དང་ནི།། ཞག་གཉིས་བཤམ་དཀྲུག་འགྲོ་བ་དང༌། ། བརྡེག་དང་གཟས་དང་གནས་ངན་ལེན།། བཅུ་ཚན་དྲུག་པ་ནི། བདེ་དང་མེ་དང་འདུན་པ་དང༌། ། བསྙེན་པར་མ་རྫོགས་ཆོས་དང་སྨྲ།། དགེ་ཚུལ་ཁ་དོག་བསྒྱུར་བ་དང༌། ། རིན་པོ་ཆེ་དང་ཚ་བའི་དུས།། བཅུ་ཚན་བདུན་པ་ནི།
དུད་འགྲོ་འགྱོད་པ་སོར་མོ་དང༌། ། རྩེ་དང་ལྷན་ཅིག་དངངས་བྱེད་དང༌།། སྦེད་དང་གདེང་དང་གཞི་མེད་དང༌། ། སྐྱེས་པ་མེད་པར་ལམ་འགྲོའོ།། བཅུ་ཚན་བརྒྱད་པ་ནི། རྐུ་དང་ཉི་ཤུ་མ་ལོན་དང༌། ། རྐོ་དང་མགྲོན་དང་བསླབ་པ་དང༌།། འཐབ་དང་མི་སྨྲ་འགྲོ་བ་དང༌། ། མ་གུས་ཆང་འཐུང་དུས་མིན་པའོ།། བཅུ་ཚན་དགུ་པ་ནི།
ཟས་བཅས་སྐྱ་རེངས་ད་གདོད་དང༌། ། ཁབ་རལ་དང་ནི་ཁྲི་རྐང་དང༌།། བརྡལ་དང་གདིང་དང་གཡེན་པ་དང༌། ། རས་ཆེན་བདེ་གཤེགས་ཆོས་གོས་སོ།། བཞི་པ་སོར་བཤགས་ཀྱི་སྡེ་ལ་བཞི་ཡོད་དེ། གྲོང་དང་ཁྱིམ་གཞན་ཉིད་དང་ནི། ། བསླབ་པ་རྣམས་དང་དགོན་པ་ནི།། སངས་རྒྱས་ཕན་པ་གསུངས་པ་ཡིས། ། སོ་སོར་བཤགས་པར་བྱ་བར་གསུངས།། ལྔ་པ་ཉེས་བྱས་ཀྱི་སྡེ་ལ་བརྒྱ་དང་བཅུ་གཉིས་ཏེ།
ཤམ་ཐབས་ལ་ནི་རྣམ་པ་བདུན། ། སྟོད་གཡོགས་ལ་ཡང་རྣམ་གསུམ་དང༌། ། ཤིན་ཏུ་བསྡམ་ལ་སོགས་པ་ལྔ། ། མགོ་གཡོགས་ལ་སོགས་རྣམ་པ་ལྔ། ། མཆོང་བ་ལ་སོགས་རྣམ་པ་ལྔ། ། ལུས་ལ་སོགས་པ་རྣམ་པ་ ལྔ། ། འདུག་པར་བྱ་བ་དགུ་དག་དང༌། ། བྱིན་ལེན་བྱ་བ་བརྒྱད་རྣམས་སོ། ། ཟས་ལ་ལེགས་པར་བྱ་བ་དྲུག ། ཙུག་ཙུག་ལ་སོགས་རྣམ་པ་ལྔ། །
འབྲུ་ནས་ཐ་དད་བྱེད་པ་ལྔ། ། ལག་པ་ལྡག་ལ་སོགས་པ་ལྔ། ། འཕྱ་བ་ལ་སོགས་རྣམ་པ་བཞི། ། ལྷུང་བཟེད་ལ་ཡང་རྣམ་པ་བཅུ། ། འགྲེང་བར་བྱེད་ལ་སོགས་པ་ལྔ། ། མགོ་གཡོགས་ལ་སོགས་རྣམ་པ་ ལྔ། ། དོ་ཀེར་ཅན་ལ་སོགས་པ་ལྔ། ། གླང་ཆེན་ལ་སོགས་གཞོན་པ་ལྔ། ། ལག་ན་འཁར་བ་ལ་སོགས་དྲུག ། ན་བ་རྣམ་པ་བཞི་རྣམས་སོ།།
གཉིས་པ་བསྒྲུབ་པའི་བསླབ་བྱ་བཤད་པ་ནི། རྣམ་པར་བྱང་བའི་ཡོན་ཏན་ནི། ། གོང་ནས་གོང་དུ་འཕེལ་བའི་ཕྱིར། ། བསྒྲུབ་པའི་བསླབ་བྱ་བསླབ་པར་བྱ། ། ཁྱད་པར་ལྷག་པའི་སེམས་དང་ནི། ། ཤེས་རབ་ཡོངས་སུ་སྦྱང་བའི་ཕྱིར། ། སྤོང་ཁང་བརྩིག་ཅིང་སྤོང་བ་ པའི། ། ཞལ་ཏ་པ་སོགས་དང་བཅས་པས། ། ཞི་གནས་གསོ་སྦྱོང་བསྒོམ་པར་བྱ།། དེ་ཡང་དགེ་འདུན་བསྡུ་བའི་ཚེ། །
གཎྜི་ཚད་ལྡན་ཚུལ་བཞིན་བརྡུང༌། ། ཡང་ན་འཁར་སིལ་དུང་དང་རྔ། ། དེ་རྣམས་སྐབས་དང་སྦྱར་བས་སོ། ། མཐུན་པའི་གནས་སུ་མཚམས་བཅད་ཅིང༌། ། དེ་ནས་མཚམས་ལ་དབང་བ་ཀུན། ། ལས་རྣམས་ཀུན་ལ་ཐོག་མར་ནི། ། བཤགས་ཤིང་བསྡམས་པས་དག་པའམ། ། ཡང་ན་ལྟུང་བ་བྱིན་བརླབས་ཏེ། ། ལུས་སམ་འདུན་པ་དག་གིས་སམ། ། ཡོངས་དག་གིས་ཀྱང་གཅིག་ཏུ་འདུག། །
གལ་ཏེ་བཅད་པའི་མཚམས་མིན་ཡང༌། ། མཚམས་དང་ཉེ་འཁོར་འགའ་ཤེས་བྱ།། ལྷག་པའི་ཚུལ་ཁྲིམས་རིན་པོ་ཆེ། ། གསོ་ཞིང་སྦྱོང་བར་བྱ་བའི་ཕྱིར། ། ཟླ་བ་ཕྱེད་ཕྱེད་མཚམས་རྣམས་སུ། ། བཅུ་བཞི་པ་དང་བཅོ་ལྔ་པའི། ། མཐུན་པའི་གསོ་སྦྱོང་ཉིད་ལ་འབད། ། སངས་རྒྱས་མྱ་ངན་འདས་གྱུར་ཀྱང༌། ། སྟོན་པ་བླ་ན་མེད་པ་ནི། ། སོ་སོ་ཐར་པ་ལགས་པས་ན། །
གུས་པ་མཆོག་གིས་མཉན་པར་བྱ། ། གཞན་ཡང་མཐུན་པའི་གསོ་སྦྱོང་ནི། ། གནོད་པ་བཟློག་པར་བྱ་བ་དང༌། ། ཀུན་ནས་ཤིས་པར་བྱ་སོགས་ལ།། དེ་དང་དེ་ཡི་གསོ་སྦྱོང་བྱ།། སྲོག་ཆགས་གནོད་སྤངས་ལ་སོགས་ཕྱིར། ། དབྱར་ཟླ་འབྲིང་པོའི་ཉའམ་ནི། ། ཡང་ན་དབྱར་ཐའི་ཉ་ནས་བཟུང༌། ། ཟླ་བ་གསུམ་གྱི་བར་དག་ཏུ། ། གནས་གཅིག་གནས་པའི་ཆོ་གས་གནས། །
གནས་པ་མི་བདེའི་ཕྱོགས་རྣམས་དགག ། དེ་ཡི་མཐའ་མའི་བཅོ་ལྔའི་མཐར། ། དགག་པ་དབྱེ་བའི་ཆོ་ག་བྱ། ། བཅུ་དྲུག་ཉིན་མོ་ནས་བཟུང་སྟེ། ། ཟླ་བ་ལྔ་ཡི་བར་དུ་ཡང༌། ། སྲ་བརྐྱང་ལེགས་པར་བཏིང་བ་ལ། ། ཕན་ཡོན་རྣམ་པ་བཅུ་ ཐོབ་བོ།། གོས་ལ་འཚོ་བའི་ཡོ་བྱད་ནི། ། སྣམ་སྦྱར་ལ་སོགས་བཅུ་གསུམ་སྟེ། ། དེ་བཞིན་ཞྭ་དང་སྐ་རགས་རྣམས། །
འཚོ་བའི་ཡོ་བྱད་ཕྲན་ཚེག་གོ། ། ཐེབ་གཞན་ལྷག་པའི་ཡོ་བྱད་དང༌། ། དེ་ཡི་ཕྲན་ཚེག་ཉིད་དུ་བསྟན། ། དེ་སོགས་འཚོ་མཁོ་ལྷག་པ་ཡི། ། གོས་སོགས་རུང་དང་བྱིན་བརླབས་ཤིང༌། ། སྤྱིར་ནི་ངན་ངོན་ཆོག་ཤེས་བྱ། ། ཀོ་ལྤགས་ཀྱི་ནི་ལྷམ་དང་སྟན། ། ཕལ་ཆེར་མཐའ་འཁོབ་འདིར་རུང་ལ། ། མིག་ནད་སོགས་ལ་ཕན་པའི་ ཕྱིར། ། དོམ་གྱི་པགས་པ་བླང་བར་བྱ།།
དགེ་སློང་བདེ་ལ་རེག་གནས་དང༌། ། སྦྱིན་པོ་བསོད་ནམས་ཐོབ་པའི་ཕྱིར། ། ལོག་འཚོ་སྤང་ཞིང་ཡང་དག་པའི། ། འཚོ་བ་ཀུན་ནས་བསྒྲུབ་པར་བྱ། ། དེ་ཡང་དུས་སུ་རུང་བ་དང༌། ། ཐུན་ཚོད་རུང་དང་ཞག་བདུན་པ། ། འཚོ་བའི་བར་དུ་བཅང་རུང་དག ། རུང་དང་བརླབ་འོས་བྱིན་བརླབ་དང༌། ། ལོངས་སྤྱོད་ཚེ་དང་ལག་ཉ་སོགས། ཁ་ན་མ་ཐོ་མེད་པར་བྱ།།
གལ་ཏེ་རྫོགས་པའི་དགེ་སློང་དག ། ལྟུང་བ་ཉིད་དང་བཅས་གྱུར་ན། ། མཐོལ་དང་བཤགས་དང་བསྡོམ་པ་དང༌། ། སྤོ་མགུ་དབྱུང་སོགས་ཀྱིས་དག་བྱ། ། ལེགས་པར་བཅོས་སུ་མི་འདོད་ན། ། བསྡིག་སྨད་བསྐྲད་སོགས་གང་འོས་སྦྱར། ། ཚུལ་ཁྲིམས་ཡོངས་སུ་དག་པ་ལ། ། ཕན་ཡོན་རྣམ་པ་མང་ཐོབ་ཅིང༌། ། མངོན་པར་མཐོ་དང་ངེས་ལེགས་ཀྱི། །  བདེ་ལ་རེག་པར་གནས་པར་འགྱུར། །
བསླབ་པ་ཕུལ་ ( བསླབ་པ་ཕུལ་བའི་ཆོ་ག་ཡོད་མཆན། ) དང་ཤི་འཕོས་དང༌། ། དགེ་རྩ་ཆད་དང་མཚན་མ་གཉིས། ། བྱུང་བ་སོགས་ཀྱིས་སྡོམ་པ་གཏང༌། ། མདོར་ན་རུང་བ་དང་ཉེ་ན། ། དེ་ནི་ཀུན་ནས་བླང་བྱ་ཞིང༌། ། མི་རུང་བ་དང་ཉེ་བ་ནི། ། ཀུན་དུ་སྤྱད་པར་མི་བྱའོ།། དེ་ལྟར་ངེས་པར་འབྱུང་བ་ཡི། ། ཚུལ་ཁྲིམས་དག་པ་ལ་གནས་ཤིང༌། །
བདེན་པ་མཐོང་བར་འདོད་པ་དག། ། ཐོག་མར་ཐོས་པའི་དོན་འཛིན་བྱ། ། དེ་ནས་ཐོས་དོན་བསམ་བྱ་ཞིང༌། ། བསམ་དོན་སྒོམ་ལ་སྦྱོར་བར་བྱ། ། མི་སྡུག་པ་དང་རླུང་ལ་ནི། ། དམིགས་ནས་ཞི་གནས་བསྒྲུབ་པར་བྱ། ། ཞི་གནས་ཏིང་འཛིན་རབ་གྲུབ་ཀྱང༌། ། ལྷག་མཐོང་ཤེས་རབ་མེད་ན་ནི། ། ཉོན་མོངས་དྲུང་ནས་མི་འབྱིན་ཕྱིར། ། དྲན་པ་ཉེར་བཞག་བཞི་བསྒོམས་པས། །
ཚོགས་ཀྱི་ལམ་དང་དེ་ནས་ནི། ། ངེས་འབྱེད་ཆ་ ( སྦྱོར་ལམ་མོ་མཆན། ) མཐུན་བཞི་བསྒྲོད་ནས། ། སེམས་ཀྱི་སྐད་ཅིག་བཅུ་དྲུག་གིས། ། བདེན་པ་མངོན་དུ་རྟོགས་པར་བྱེད། ། མཐོང་བའི་ལམ་ཡང་དེ་ལ་གས། ། མཐོང་བའི་ལམ་དང་སྒོམ་པའི་ལམ། ། མི་སློབ་པ་ཡི་ལམ་གསུམ་ནི། ། འཕགས་པའི་གང་ཟག་ཅེས་བྱ་སྟེ། ། འདི་ལ་སྐྱེས་བུ་ཟུང་བཞི་དང༌། །
གང་ཟག་ཡ་བརྒྱད་ཅེས་སུ་གྲགས།། དེ་ཡང་རྒྱུན་དུ་ཞུགས་པ་ལ། ། འབྲས་བུར་ཞུགས་དང་འབྲས་གནས་གཉིས། ། དེ་བཞིན་ལན་གཅིག་ཕྱིར་འོང་གཉིས། ། ཕྱིར་མི་འོང་བའང་ཞུགས་གནས་གཉིས། ། དགྲ་བཅོམ་ཞུགས་གནས་གཉིས་རྣམས་ཏེ། ། ཟུང་དུ་སྒྲོང་ཚེ་ཟུང་བཞི་དང༌། ། སོ་སོར་སྒྲོང་ན་ཡ་བརྒྱད་དོ། ། དགྲ་བཅོམ་འབྲས་གནས་ཉིད་ལ་ཡང༌། ། ལྷག་བཅས་ལྷག་མ་མེད་པ་གཉིས། །
ཡང་ན་དབང་པོ་རྣོ་རྟུལ་གྱིས། ། ཉན་ཐོས་རིགས་ནི་རྣམ་བདུན་དང༌། ། རང་སངས་རྒྱས་དང་སངས་རྒྱས་ཏེ། ། རྣམ་པ་དགུ་ཡི་དབྱེ་བའང་བཤད། ། སྡོམ་གསུམ་རྣམ་པར་བསྟན་པ་ཉེར་མཁོའི་བུམ་བཟང་ལས། སོ་སོ་ཐར་པའི་སྐབས་ཏེ་ལེའུ་དང་ པོའོ།། །། སྡོམ་པ་གཉིས་པ་བྱང་ཆུབ་སེམས་ཀྱི་སྡོམ་པ། སྲིད་ཞིའི་མཐའ་ལ་མི་གནས་པའི། ། མྱ་ངན་འདས་པ་མངོན་བྱེད་ཕྱིར། ། ཆེན་པོ་བདུན་སོགས་ཀྱིས་འཕགས་པའི། །
ཐེག་པ་ལ་ནི་འཇུག་པར་བྱ། ། ཐེག་པ་ཆེ་དེ་མདོར་བསྡུ་ན། ། ཐོག་མར་བྱང་ཆུབ་སེམས་བསྐྱེད་ནས། ། བྱང་ཆུབ་སྤྱོད་པ་རླབས་པོ་ཆེར། ། ཀུན་ནས་བསླབ་པར་བྱ་བའོ། ། བྱང་ཆུབ་མཆོག་དང་འདིར་བཤད་པ། ། རྒྱུ་དང་ངོ་བོ་དབྱེ་བ་དང༌། ། ཆོ་ག་བསླབ་བྱ་ཕན་ཡོན་དང༌། ། ཉམས་པའི་ཉེས་དམིགས་ཕྱིར་བཅོས་སོ། ། ཞེས་དོན་བརྒྱད་ལས།
སྐྱེ་བའི་རྒྱུ་ནི། རྒྱལ་བས་བྱིན་བརླབས་རིགས་མང་དང༌། ། དད་དང་སྙིང་སྟོབས་ཕུན་ཚོགས་ལྡན། ། བྱང་ཆུབ་སེམས་རབ་སྐྱེ་བའི་རྒྱུ། ། ཁྱད་པར་བྱམས་བརྩེ་བསྒོམས་པས་སྐྱེ།། གཉིས་པ་བྱང་ཆུབ་སེམས་ཀྱི་ངོ་བོ་ནི། འགྲོ་ཀུན་འདྲེན་ཕྱིར་རྫོགས་སངས་རྒྱས། ། བདག་གིས་ཐོབ་པར་འདོད་པ་དང༌། ། སྟོང་ཉིད་སྙིང་རྗེ་དབྱེར་མེད་པ། ། བྱང་ཆུབ་སེམས་ཀྱི་ངོ་བོ་ཡིན།།
གསུམ་པ་དབྱེ་བ་ནི། དབྱེ་སྒོ་ས་མཚམས་དཔེ་ངོ་བོ། ། ས་མཚམས་ཀྱིས་ཕྱེ་མོས་སོགས་བཞི། ། དཔེ་ཡིས་ས་སོགས་ཉི་ཤུ་གཉིས། ། ངོ་བོ་ཀུན་རྫོབ་དོན་དམ་གཉིས། ། ཀུན་རྫོབ་སྨོན་འཇུག་རྣམ་གཉིས་སོ། ། སངས་རྒྱས་ཐོབ་འདོད་སྨོན་པ་སྟེ། ། སྒྲུབ་པར་བྱེད་པ་འཇུག་པའོ། ། རྒྱལ་སྲས་བསླབ་པ་ཁས་བླངས་ནས། ། བྱང་སེམས་སྡོམ་པ་ལྡན་པར་བརྗོད།།
བཞི་པ་ཆོ་ག་ནི། ཀུན་རྫོབ་བྱང་སེམས་ཆོ་ག་ནི། ། བླ་མ་སྡོམ་ལ་གནས་ཤིང་ མཁས། ། ནུས་དང་ལྡན་ལས་བླང་བར་བྱ། ། མེད་ན་རྟེན་ནམ་དཀོན་མཆོག་ལས། ། ལེན་དུ་རུང་ལ་སློབ་མ་ཡང༌། ། རིགས་སད་སྐྱབས་སོང་སྨོན་པའི་རྟེན། ། སོ་ཐར་སྨོན་ལྡན་འཇུག་པའི་རྟེན། ། བླ་མ་བརྒྱུད་པའི་མན་ངག་གིས། ། ཆོ་གའི་གཙོ་བོ་རྣམ་གཉིས་ཏེ། །
འཇམ་དཔལ་དབྱངས་ཀྱིས་ལེགས་བསྟན་པ། ། ཀླུ་སྒྲུབ་ཞི་ལྷའི་གདམས་ངག་ནི། ། མཆོད་པ་སྐྱབས་འགྲོ་སྡིག་བཤགས་དང༌། ། ཡི་རང་བསྐུལ་གསོལ་བསྔོ་བ་སྟེ། ། སྦྱོར་བའི་ཆོ་ག་རྣམ་པ་བདུན། ། དངོས་གཞི་སེམས་བསྐྱེད་སྡོམ་བཟུང་གཉིས། ། རྗེས་ནི་དབུགས་དབྱུང་གཞན་གཟེངས་བསྟོད།། ཆོ་ག་དངོས་ལ། ཟབ་མོ་ལྟ་རྒྱུད་ཀྱི་ལུགས་དང༌། རྒྱ་ཆེན་སྤྱོད་རྒྱུད་ཀྱི་ལུགས་གཉིས་ལས།
གཉིས་པ་རྒྱ་ཆེན་སྤྱོད་རྒྱུད་ཀྱི་ལུགས་ལ། སྨོན་པའི་སེམས་བསྐྱེད་པ་དང༌། འཇུག་པའི་སྡོམ་པ་བཟུང་བའོ། ། དང་པོ་ནི། རྒྱལ་བ་བྱམས་པས་ཉེར་བསྟན་པའི། ། མན་ངག་ལས་བྱུང་ཆོ་ག་ནི། ། གསོལ་གདབ་ཚོགས་བསགས་སྐྱབས་འགྲོའི་མཆོག ། སྨོན་པའི་སྦྱོར་བ་རྣམ་པ་གསུམ། ། དངོས་གཞི་བྱང་ཆུབ་སེམས་མཆོག་བསྐྱེད། ། དགའ་བསྐྱེད་བསླབ་བྱ་བརྗོད་པ་རྗེས། །
འདི་ནི་སྨོན་པའི་ཆོ་གའོ།། གཉིས་པ་འཇུག་པའི་སྡོམ་པ་བཟུང་བ་ནི། འཇུག་པའི་སྡོམ་པ་བཟུང་བའི་ཕྱིར། ། གསོལ་གདབ་ཐུན་མོང་བར་ཆད་དྲི། ། མཆོད་དབུལ་མྱུར་དུ་སྦྱིན་པར་གསོལ། ། ཐུན་མོང་མིན་པའི་བར་ཆད་དྲི། ། བསླབ་པ་ཁས་བླང་དགའ་བ་སྒོམ། ། དེ་ནི་སྦྱོར་བའི་ཆོས་བདུན་ ནོ། ། དངོས་གཞི་བྱང་སེམས་སྡོམ་པ་བླང༌། ། མཇུག་ཆོག་མཁྱེན་པར་གསོལ་བ་ དང༌། །
ཕན་ཡོན་བསྟན་དང་གསང་བར་གདམས། ། བསླབ་བྱ་གཏང་རག་དང་རྣམ་ལྔས། ། འཇུག་པའི་སྡོམ་པ་སྦྱིན་པའོ།། ལྔ་པ་བསླབ་བྱ་ལ། སྨོན་པའི་བསླབ་བྱ་དང༌། འཇུག་པའི་བསླབ་བྱའོ། ། དང་པོ་ནི། སེམས་ཅན་གཅིག་ཀྱང་བློས་མི་སྤང༌། ། རྟག་ཏུ་སེམས་དེའི་ཕན་ཡོན་བསམ། ། ཚོགས་གཉིས་བསགས་ལ་བརྩོན་པར་བྱ། །
ཡང་ཡང་བྱང་ཆུབ་སེམས་གཉིས་སྦྱང༌། ། ནག་པོའི་ཆོས་བཞི་སྤངས་ནས་ནི། ། དཀར་པོའི་ཆོས་བཞི་བསྟེན་པར་བྱ།། གཉིས་པ་འཇུག་པའི་བསླབ་བྱ་ལ། དགག་པའི་བསླབ་བྱ་དང༌། སྒྲུབ་པའི་བསླབ་བྱ་གཉིས་ཀྱི། དང་པོ་ལ་གཉིས་ལས། རྒྱ་ཆེན་སྤྱོད་རྒྱུད་པའི་ལུགས། བྱང་སའི་དོན་བསྡུས་སྡོམ་པ་ཉི་ཤུ་པར་གསུངས་པ་ནི། རྙེད་དང་བཀུར་སྟིར་ཆགས་པ་ཡི། །
བདག་བསྟོད་གཞན་ལ་སྨོད་པ་དང༌། ། སྡུག་བསྔལ་མགོན་མེད་གྱུར་པ་ལ། ། སེར་སྣས་ཆོས་ནོར་མི་སྟེར་དང༌། ། གཞན་གྱིས་བཤགས་ཀྱང་མི་ཉན་པར། ། ཁྲོས་ནས་གཞན་ལ་འཚོག་པ་དང༌། ། ཐེག་པ་ཆེན་པོ་སྤོང་བྱེད་ཅིང༌། ། དམ་ཆོས་འདྲར་སྣང་སྟོན་པའོ། ། ཞེས་རྩ་བའི་ལྟུང་བ་བཞི། དེ་ནས་དེ་ཉིད་ལས་གསུངས་པའི་ཉེས་བྱས་ཀྱི་སྡེ་ནི། དཀོན་མཆོག་གསུམ་ལ་གསུམ་མི་མཆོད། །
འདོད་པའི་སེམས་ཀྱི་རྗེས་སུ་འཇུག ། རྒན་པ་རྣམས་ལ་གུས་མི་བྱེད། ། དྲིས་པ་ལ་ནི་ལན་མི་འདེབས། ། མགྲོན་པོས་བདག་གིར་མི་བྱེད་ཅིང༌། ། གསེར་ལ་སོགས་པ་ལེན་མི་བྱེད། ། ཆོས་འདོད་པ་ལ་སྦྱིན་མི་བྱེད། ། ཚུལ་ཁྲིམས་འཆལ་རྣམས་ཡལ་བར་འདོར། ། ཕ་རོལ་དད་ཕྱིར་སློབ་མི་བྱེད། ། སེམས་ཅན་དོན་ལ་བྱ་བ་ཆུང༌། ། སྙིང་བརྩེར་བཅས་ན་མི་དགེ་མེད། །
འཚོ་བ་ལོག་པ་དང་དུ་ལེན། ། འཕྱར་ནས་རབ་ཏུ་རྒོད་ལ་སོགས། ། འཁོར་བ་གཅིག་པུར་བགྲོད་པར་སེམས། ། གྲགས་པ་མ་ཡིན་མི་སྤོང་བ། ། ཉོན་མོངས་བཅས་ཀྱང་འཆོས་མི་བྱེད། ། གཤེ་ལ་ལན་དུ་གཤེ་ལ་སོགས། ། ཁྲོས་པ་རྣམས་ནི་ཡལ་བར་འདོར། ། ཕ་རོལ་ཤད་ཀྱིས་འཆགས་པ་སྤོང༌། ། ཁྲོས་པའི་སེམས་ཀྱི་རྗེས་སུ་འཇུག ། རྙེད་བཀུར་འདོད་ཕྱིར་འཁོར་རྣམས་སྡུད། །
ལེ་ལོ་ལ་སོགས་སེལ་མི་བྱེད། ། ཆགས་པས་བྲེ་མོའི་གཏམ་ལ་བསྟེན། ། ཏིང་ངེ་འཛིན་གྱི་དོན་མི་འཚོལ། ། བསམ་གཏན་སྒྲིབ་པ་སྤོང་མི་བྱེད། ། བསམ་གཏན་རོ་ལ་ཡོན་ཏན་བལྟ། ། ཉན་ཐོས་ཐེག་པ་སྤོང་བར་བྱེད། ། རང་ཚུལ་ཡོད་བཞིན་དེ་ལ་བརྩམ། ། བརྩོན་མིན་ཕྱི་རོལ་བསྟན་བཅོས་བརྩོན། ། བརྩོན་པར་བྱས་ཀྱང་དེ་ལ་དགའ། ། ཐེག་པ་ཆེན་པོ་སྤོང་བར་བྱེད། །
བདག་ལ་བསྟོད་ཅིང་གཞན་ལ་སྨོད། ། ཆོས་ཀྱི་དོན་དུ་འགྲོ་མི་བྱེད། ། དོན་ལ་སྨོད་དང་ཡི་གེར་བསྟེན། ། དགོས་པའི་གྲོགས་སུ་འགྲོ་མི་བྱེད། ། ནད་པའི་རིམ་གྲོ་བྱ་བ་སྤོང༌། ། སྡུག་བསྔལ་སེལ་བར་མི་བྱེད་དང༌། ། བག་མེད་པ་ལ་རིག་མི་སྟོན། ། བྱས་ལ་ལན་དུ་ཕན་མི་འདོག ། གཞན་གྱི་མྱ་ངན་སེལ་མི་བྱེད། ། ནོར་འདོད་པ་ལ་སྦྱིན་མི་བྱེད། །
འཁོར་རྣམས་ཀྱི་ནི་དོན་མི་བྱེད། ། གཞན་གྱི་བློ་དང་མཐུན་མི་འཇུག ། ཡོན་ཏན་བསྔགས་པ་སྨྲར་མི་བྱེད། ། རྐྱེན་དུ་མཚམས་པར་ཚར་མི་གཅོད། ། རྫུ་འཕྲུལ་བསྡིགས་ལ་སོགས་མི་བྱེད། ། སྙིང་བརྩེར་ལྡན་ཞིང་བྱམས་ཕྱིར་དང༌། ། སེམས་དགེ་བ་ལ་ཉེས་པ་མེད། ། ཅེས་ཉེས་བྱས་བཞི་བཅུ་རྩ་དྲུག གཉིས་པ་ཟབ་མོ་ལྟ་བརྒྱུད་ལུགས་ནི། དཀོན་མཆོག་གསུམ་གྱི་དཀོར་འཕྲོག་དང༌། །
དམ་པའི་ཆོས་ནི་སྤོང་བ་དང༌། ། རྟགས་ཅན་ཆད་པས་གཅོད་པ་དང༌། ། མཚམས་མེད་ལྔ་ཡི་ལས་བྱེད་དང༌། ། ཆད་པར་ལྟ་བ་འཛིན་པ་སྟེ། ། བྱང་སེམས་རྒྱལ་པོའི་རྩ་ལྟུང་ལྔ། ། གྲོང་དང་ལྗོངས་དང་གྲོང་ཁྱེར་དང༌། ། གྲོང་རྡལ་ཡུལ་འཁོར་འཇོམས་པ་དང༌། ། བྱང་སེམས་བློན་པོའི་རྩ་ལྟུང་ལྔ། ། མ་སྦྱངས་པ་ལ་སྟོང་ཉིད་སྟོན། ། ཐེག་ཆེན་ལ་ཞུགས་ཕྱིར་བཟློག་དང༌། །
སོ་ཐར་སྤངས་ཏེ་ཐེག་ཆེན་སྦྱོར། ། སློབ་པའི་ཐེག་པ་ལ་སྨོད་དང༌། ། རྙེད་ཕྱིར་བདག་བསྟོད་གཞན་སྨོད་དང༌། ། ཟབ་མོ་བཟོད་པར་བརྫུན་སྨྲར་དང༌། ། རྔན་པར་དཀོན་མཆོག་དཀོར་སྦྱིན་ལེན། ། སྤོང་རྫས་ཁ་ཏོན་པར་སྦྱིན་ཏེ། ། ལས་དང་པོ་ཡི་ལྟུང་ བ་བརྒྱད།། སྡོམ་པ་གཏོང་བའི་རྒྱུ་དངོས་དམིགས་བསལ་དུ་བཤད་པ་ནི། སྐྱབས་འགྲོ་བཏང་དང་སྨོན་སེམས་ལོག ། བསླབ་པ་ཕུལ་དང་ལོག་ལྟ་སྐྱེས། །
ཉན་རང་ཡིད་བྱེད་སྐྱེས་པ་དང༌། ། སེམས་ཅན་བློ་ཡིས་སྤངས་པ་རྣམས། ། བྱང་སྡོམ་རྩད་ནས་གཏོང་བའི་རྒྱུ། ། རྩ་བའི་ལྟུང་བས་ཉམས་ཤིང་འཇིག ། ཉེས་བྱས་སོགས་ཀྱིས་ན་སྨད་དོ།། གཉིས་པ་བསྒྲུབ་པའི་བསླབ་བྱ་བཤད་པ་ནི། བསྒྲུབ་པའི་བསླབ་བྱ་ཕར་ཕྱིན་དྲུག། ། བསྡུ་ན་ཚུལ་ཁྲིམས་རྣམ་གསུམ་སྤྱད། ། ཕ་རོལ་དུ་ཕྱིན་པ་དྲུག་བཤད་ན། ཚུལ་ཁྲིམས་གསུམ་ཡང་འདུས་པས་ན་དེ་བཤད་པར་བྱ་སྟེ།
དེ་ལ་བསྡུས་དོན་རྣམ་པར་བཞག་པ་དང༌། ཡན་ལག་རྒྱས་པར་བཤད་པ་གཉིས་ཀྱི། དང་པོ་ནི། གྲངས་ངེས་གོ་རིམ་ངེས་པ་དང༌། ། མཚན་ཉིད་དང་ནི་ངེས་ཚིག་དང༌། ། རབ་ཏུ་དབྱེ་དང་བསྡུ་བ་སྟེ། ། དྲུག་གིས་ཕ་རོལ་ཕྱིན་པ་བསྡུས། ། ཞེས་པ་ལྟར་དྲུག གཉིས་པ་ཡན་ལག་རྒྱས་པར་བཤད་པ་ནི། དང་པོ་སྦྱིན་པ་ལ།
དེ་ལ་དང་པོ་སྦྱིན་པ་ནི། ཟང་ཟིང་ཆོས་དང་མི་འཇིགས་པའི། ། སྦྱིན་པ་རྣམ་གསུམ་སྦྱིན་པར་བྱ། ། གཉིས་པ་ཚུལ་ཁྲིམས་ནི། ཚུལ་ཁྲིམས་སྡོམ་པའི་ཚུལ་ཁྲིམས་དང༌། ། དགེ་བ་ཆོས་སྡུད་ཚུལ་ཁྲིམས་དང༌། ། སེམས་ཅན་དོན་བྱེད་ཀྱི་ཚུལ་ཁྲིམས་སོ། ། གསུམ་པ་བཟོད་པ་ནི། ཇི་མི་སྙམ་པའི་བཟོད་པ་དང༌། ། སྡུག་བསྔལ་དང་ལེན་བཟོད་པ་དང༌། །
ཆོས་ལ་ངེས་སེམས་བཟོད་པའོ། ། བཞི་པ་བརྩོན་འགྲུས་ནི། གོ་ཆ་ཡི་ནི་བརྩོན་འགྲུས་དང༌། ། དེ་བཞིན་སྦྱོར་བའི་བརྩོན་འགྲུས་དང༌། ། ཆོག་པར་མི་འཛིན་བརྩོན་འགྲུས་བརྩོམ། ། ལྔ་པ་བསམ་གཏན་ནི། མཐོང་ཆོས་བདེར་གནས་བསམ་གཏན་དང༌། ། ཡོན་ཏན་སྒྲུབ་པའི་བསམ་གཏན་དང༌། ། སེམས་ཅན་དོན་དམིགས་བསམ་གཏན་བསྒོམ། ། དྲུག་པ་ཤེས་རབ་ནི།
འཇིག་རྟེན་པ་ཡི་ཤེས་རབ་དང༌། ། འཇིག་རྟེན་འདས་པ་དམན་པ་དང༌། ། འཇིག་རྟེན་འདས་པ་ཆེན་པོའམ། ། ཡང་ན་ཐོས་བསམ་སྒོམ་བྱུང་ངོ༌།། སྤྱི་དོན་དྲུག་པ་ཕན་ཡོན་ནི། རྒྱལ་བའི་སྲས་ཀྱི་ནང་དུ་ཆུད། ། བསླབ་པ་ཀུན་གྱི་རྟེན་དུ་གྱུར། ། སྡིག་པའི་ཕུང་པོ་རྩད་ནས་གཅོད། ། རྫོགས་སངས་རྒྱས་ཀྱི་རྩ་བ་ཚུགས། ། བསོད་ནམས་དཔག་ཏུ་མེད་པ་འཐོབ། །
སངས་རྒྱས་ཐམས་ཅད་མཉེས་པར་འགྱུར། ། སེམས་ཅན་ཀུན་ལ་ཕན་པ་མཆོག ། མྱུར་དུ་རྫོགས་འཚང་རྒྱ་བ་སྟེ། ། སྨོན་སེམས་ཕན་ཡོན་རྣམ་པ་བརྒྱད། ། རང་དོན་བསོད་ནམས་རྒྱུན་མི་འཆད། ། གཞན་དོན་མཐའ་ཡས་འབྱུང་བ་སྟེ། ། ཁྱད་པར་འཇུག་པའི་ཕན་ཡོན་གཉིས། ། གྲངས་སུ་ཆད་པར་བསྟན་པའོ། ། མདོར་ན་གནས་སྐབས་མཐར་ཐུག་གི། ། ཕན་བདེ་ཐམས་ཅད་འབྱུང་བ་ནི། །
གྲངས་སུ་མ་ཆད་ཕན་ཡོན་ནོ།། བདུན་པ་ཉམས་པའི་ཉེས་དམིགས་ནི། སེམས་མཆོག་དེ་ལས་ཉམས་གྱུར་ན། ། རྒྱལ་ཀུན་མི་མཉེས་འགྲོ་ཀུན་བསླུས། ། རང་གཞན་དོན་ཉམས་ངན་འགྲོར་འགྲོ། ། དེ་བས་འབད་དེ་སེམས་འདི་སྲུངས།། བརྒྱད་པ་ཕྱིར་བཅོས་ནི། རྩ་བའི་ལྟུང་བ་ཆེན་པོ་རྣམས། ། བྱང་ཆུབ་སེམས་དཔའི་ཚོགས་ལ་བཤགས། ། སྡོམ་པ་སླར་ཡང་བླང་བར་བྱ། །
ཟག་པ་འབྲིང་ནི་གསུམ་ལ་བཤགས། ། གཅིག་གི་མདུན་དུ་ལྷག་མ་རྣམས། ། གཞན་ཡང་རྒྱལ་སྲས་ནམ་སྙིང་གི། ། མཚན་ནས་བརྗོད་ཅིང་ཕྱག་འཚལ་ན། ། རྨི་ལམ་སྐལ་མཚམས་ལུས་བསྟན་ཏེ། ། དེ་ཡིས་ལྟུང་བ་ལས་སློང་བྱེད། ། མ་གྲུབ་ན་ནི་སྐྱ་རེངས་ལ། ། གསོལ་བ་བཏབ་ན་དེ་ཡིས་ སྦྲོན། ། གཞན་ཡང་ཉིན་མཚན་ཐུན་དྲུག་ཏུ། ། ཕུང་པོ་གསུམ་པ་ལ་སོགས་པས། །
འཆགས་ལ་ཉེས་པའི་ཆུས་མི་གོས། ། ཆོས་ཀུན་གཟོད་ནས་ཞི་བ་སྟེ། ། མཁའ་དང་སྒྱུ་མ་ལྟར་ཤེས་ནས། ། འགྲོ་ལ་སྙིང་རྗེ་མི་འདོར་བ། ། དེ་ལ་ཉེས་པའི་གནས་མི་དམིགས།། སྡོམ་གསུམ་རྣམ་པར་བསྟན་པ་ཉེར་མཁོའི་བུམ་བཟང་ཞེས་བྱ་བ་ལས། སྡོམ་པ་གཉིས་པ་བྱང་ཆུབ་སེམས་དཔའི་སྐབས་ཏེ་ལེའུ་གཉིས་པའོ།། །། སྡོམ་པ་གསུམ་པ་རིག་འཛིན་སྔགས་ཀྱི་སྡོམ་པ། སྡོམ་པ་གསུམ་པ་རིག་འཛིན་སྔགས་ཀྱི་སྡོམ་པ་བཤད་པར་བྱ་བ་ལ། རྒྱུད་སྡེའི་རྣམ་གཞག་བསྡུས་ཏེ་བསྟན་པས་སྤྱིའི་ཁོག་དབུབ་པ་ནི།
དེ་ནས་རྡོ་རྗེ་ཐེག་པ་ཡི། ། དམ་ཚིག་རྣམ་པར་བཞག་འདོད་ནས། ། སྤྱི་དོན་ཅུང་ཟད་འདིར་བསྟན་བྱ། ། གདུལ་བྱ་གང་ཟག་ཁྱད་པར་དང༌། ། བགྲོད་བྱ་ལམ་རིམ་ཁྱད་པར་དང༌། ། ཐོབ་བྱ་འབྲས་བུའི་ཁྱད་རྣམས་ཀྱིས། ། མདོ་ལས་ཁྱད་པར་མང་འཕགས་པ། ། གསང་སྔགས་ཐེག་པའི་ཁྱད་ཆོས་ཏེ། ། དབྱེ་ན་བྱ་རྒྱུད་སྤྱོད་རྒྱུད་དང༌། ། རྣལ་འབྱོར་དང་ནི་བླ་མེད་དོ།།
དེ་ལྟ་བུའི་རྒྱུད་སྡེ་ཆེན་པོ་བཞི་སོ་སོར་བཤད་པ་ལ། དང་པོ་བྱ་བའི་རྒྱུད་ནི། ཕྱི་ཡི་བྱ་བ་གཙོར་སྟོན་པས། ། བྱ་བའི་རྒྱུད་ཅེས་གྲགས་དེ་ལ། ། དབྱེ་ན་དྲུག་གམ་གསུམ་མམ་གཉིས། ། མངོན་རྟོགས་ལམ་གྱི་རིམ་པ་ནི། ། འཇུག་སྤྱོད་དབང་དང་དམ་ཚིག་དང༌། ། སྦྱོར་སྤྱོད་མཚན་བཅས་མཚན་མེད་དང༌། ། སྒྲུབ་སྤྱོད་དངོས་གྲུབ་སྒྲུབ་པ་དང༌། ། གྲུབ་སྤྱོད་འབྲས་བུའི་དམ་ཚིག་གོ།
གཉིས་པ་སྤྱོད་པའི་རྒྱུད་ནི། ཕྱི་དང་ནང་གི་བྱ་བ་གཉིས། ། མཉམ་པོར་སྤྱོད་པ་སྤྱོད་རྒྱུད་དེ། ། དབྱེ་ན་རིགས་ནི་རྣམ་པ་གསུམ། ། མངོན་རྟོགས་ལམ་གྱི་རིམ་པ་ནི། ། ཕྱི་ཡི་འཇུག་སྤྱོད་དབང་དམ་ཚིག ། ནང་འཇུག་མཚན་བཅས་མཚན་མེད་དོ། ། སྦྱོར་སྤྱོད་མཚན་བཅས་བཟླས་བརྗོད་དེ། ། མཚན་མེད་ཏིང་འཛིན་གོམས་པའི་ཐབས། ། སྒྲུབ་སྤྱོད་ཕྱི་ནང་དངོས་གྲུབ་བོ།།
གསུམ་པ་རྣལ་འབྱོར་རྒྱུད་ནི། ནང་གི་རྣལ་འབྱོར་གཙོར་སྟོན་པས། ། རྣལ་འབྱོར་རྒྱུད་དུ་རབ་གྲགས་པ། ། དབྱེ་ན་བརྗོད་བྱ་རིགས་ལྔ་སྟེ། ། མངོན་པར་རྟོགས་པའི་ལམ་དག་ནི། ། འཇུག་ཏུ་རུང་བའི་གང་ཟག་དང༌། ། ཐབས་ལ་ལེགས་པར་འཇུག་པའི་སྒོ། ། འབྲས་བུ་ཐོབ་པར་བྱེད་པའི་ཐབས། ། འབྲས་བུ་རྣམ་པར་བཞག་པས་བསྡུས། ། འཇུག་སྒོ་དབང་དང་དམ་ཚིག་དང༌། །
ཐོབ་ཐབས་བཟླས་བརྗོད་བསྒོམ་པ་སྟེ། ། ཏིང་ངེ་འཛིན་ནི་རྣམ་གསུམ་དང༌། ། རྣལ་འབྱོར་བཞི་སོགས་བརྟེན་ནས་སོ།། བཞི་པ་རྣལ་འབྱོར་བླ་ན་མེད་པའི་རྒྱུད་ནི། རྣལ་འབྱོར་རྒྱུད་ཀྱི་རྩེར་གྱུར་པས། ། རྣལ་འབྱོར་བླ་མེད་གྲགས་དེ་ལ། ། དབྱེ་ན་རྗོད་བྱེད་ཐབས་དང་ནི། ། ཤེས་རབ་དང་ནི་གཉིས་མེད་ཀྱིས། ། བརྗོད་པར་བྱ་བ་རིགས་དྲུག་སྟོན། ། མངོན་རྟོགས་རྒྱུ་ཐབས་འབྲས་གསུམ་སྟེ། །
རྒྱུ་ནི་ཤེས་རབ་བརྩོན་ལྡན་ལ། ། ཐབས་ནི་སྨིན་བྱེད་དབང་བཞི་དང༌། ། དེ་ཡིས་ཐོབ་པའི་སྡོམ་པ་དང༌། ། དེ་མཐར་ཕྱིན་པའི་སྤྱོད་པ་དང༌། ། ལམ་དངོས་ཉམས་སུ་ལེན་དང་བཞི། ། སྡོམ་པ་བསྲུང་དང་བཟའ་བ་དང༌། ། སྤྱོད་དང་མི་འབྲལ་དམ་ཚིག་བཞི། ། སྤྱོད་པ་ཐུན་མོང་ཐུན་མིན་གཉིས། ། ལམ་དངོས་ཉམས་སུ་ལེན་པ་ལ། ། དངོས་ནི་བསྐྱེད་དང་རྫོགས་རིམ་སྟེ། །
དེ་གྲོགས་གཏོར་མ་སྦྱིན་སྲེག་སོགས། ། ཉེ་གྲོགས་གནས་དུས་གྲོགས་རྫས་སོགས། ། འབྲས་བུ་རྡོ་རྗེ་འཆང་ཆེན་ནོ།། འདིར་ཐམས་ཅད་མཁྱེན་པ་ཀརྨ་པ་རང་བྱུང་རྡོ་རྗེས་མཛད་པའི་བསྟན་བཅོས་ཆེན་པོ་དམ་ཚིག་རྒྱ་མཚོ་འཆད་པར་བྱེད་པ་ལ་གསུམ། ༡ མཆོད་པར་བརྗོད་ཅིང་རྩོམ་པར་དམ་བཅའ་བ། བསྟན་བཅོས་དངོས་ཀྱི་དོན། མཇུག་ཡོངས་སུ་རྫོགས་པའི་བྱ་བའོ། ། དང་པོ་ལ་གཉིས་ལས། དང་པོ་ནི། བླ་མ་རྡོ་རྗེ་སེམས་དཔའ་དང༌། །
སངས་རྒྱས་ཚོགས་དང་སེམས་དཔའ་ཆེ། ། དཔའ་བོ་རྣལ་འབྱོར་མའི་འཁོར་ལོ། ། མངོན་དུ་སྟོན་ལ་ཕྱག་འཚལ་ལོ།། གཉིས་པ་རྩོམ་པར་དམ་བཅའ་བ་ནི། རྒྱལ་བས་རྒྱུད་ཀུན་ལས་གསུངས་པའི། ། རྩ་བའི་དེ་ཉིད་རྣམས་བཤད་བྱ།། གཉིས་པ་བསྟན་བཅོས་དངོས་ཀྱི་དོན་ལ་གསུམ། བརྟུལ་ཞུགས་དང་སྡོམ་པ་ལེན་ཡུལ་བསྟན་པའི་སྒོ་ནས་མདོར་བསྟན། བརྟུལ་ཞུགས་དང་སྡོམ་པ་ཉེས་དམིགས་དང་བཅས་པ་རྒྱས་པར་བཤད། ཉེས་པ་རྣམས་བཤགས་དགོས་པར་བསྟན་པའོ། །
དང་པོ་ནི། རྡོ་རྗེ་ཐེག་པར་འཇུག་པ་རྣམས། ། མཚན་ཉིད་ལྡན་པའི་བླ་མ་ལ། ། སློབ་མ་སངས་རྒྱས་མངོན་འདོད་པས། ། སྨིན་བྱེད་དབང་བཞི་ཚུལ་བཞིན་ཞུ། ། ཐོབ་ནས་བརྟུལ་ཞུགས་སྡོམ་པ་དང༌། ། དམ་ཚིག་རྩ་བ་ཡན་ལག་བཅས། ། དང་པོ་བར་མ་མཆོག་དང་ནི། ། ཕྱི་ནང་གསང་གསུམ་དེ་བཞིན་ཉིད། ། རྒྱུད་རྣམས་རིམ་པས་ཚུལ་བཞིན་ཞུ། །
རང་གི་སྲོག་བཞིན་ལེགས་པར་བསྲུང༌།། གཉིས་པ་བརྟུལ་ཞུགས་དང་སྡོམ་པ་ཉེས་དམིགས་དང་བཅས་པ་རྒྱས་པར་བཤད་པ་ལ་བཞི། བརྟུལ་ཞུགས་བཤད། རིགས་ལྔའི་སྡོམ་པ་བཤད། དེ་དག་གི་གོ་རིམ། ཉེས་པ་ལྟུང་བ་རྣམས་བཤད་པའོ། ། དང་པོ་ནི། རྡོ་རྗེ་ཐེག་པར་གནས་རྣམས་ཀྱི། ། བརྟུལ་ཞུགས་ཉི་ཤུ་རྩ་ལྔ་སྟེ། ། སྲོག་གཅོད་རྫུན་དུ་སྨྲར་བ་དང༌། །
གཞན་གྱི་བུད་མེད་ནོར་འཕྲོག་དང༌། ། ཆང་འཐུང་སྨྱོས་པར་བྱེད་པ་སྟེ། ། སྤང་ཞིང་བསླབ་པའི་གཞི་ལྔའོ། ། རྒྱན་པོ་ཁ་ན་མ་ཐོའི་ཟས། ། ངན་ཚིག་བསྟན་བཅོས་སྨྲར་བ་དང༌། ། མུ་སྟེགས་ཀླ་ཀློའི་ཆོས་སྤྱོད་པ། ། རྣམ་ལྔ་བྱ་བ་མིན་པ་ ལྔ། ། དུད་འགྲོ་བྱིས་པ་བུད་མེད་དང༌། ། སྐྱེས་པ་མཆོད་རྟེན་བསྣུན་མི་བྱ། ། དགེ་བའི་གྲོགས་དང་རྗེ་བོ་དང༌། །
དགེ་འདུན་རྣམས་དང་རྒྱལ་བ་དང༌། ། ཡིད་བརྟན་རྣམས་ལ་འཁུ་མི་བྱ། ། གཟུགས་སྒྲ་དྲི་རོ་རེག་བྱ་ལ། ། མིག་སོགས་དབང་པོའི་ཞེན་མི་བྱ། ། མཇུག་བསྡུ་བ་ནི། འདི་རྣམས་དང་པོའི་བརྟུལ་ཞུགས་སོ།། གཉིས་པ་རིགས་ལྔའི་སྡོམ་པ་བཤད་པ་ལ་གཉིས། ཐེག་ཆེན་སྤྱི་དང་ཐུན་མོང་བའི་སྡོམ་པ། བླ་མེད་ཐུན་མོང་མ་ཡིན་པའི་སྡོམ་པའོ། ། དང་པོ་ནི།
ཐུན་མོང་སྤྱི་ཡི་སྡོམ་པ་ནི། ། རྣམ་པ་ལྔ་རུ་རྒྱལ་བས་གསུངས། ། སངས་རྒྱས་རྣལ་འབྱོར་སྡོམ་པ་ནི། ། སྨོན་འཇུག་སེམས་བསྐྱེད་ཚུལ་ཁྲིམས་དང༌། ། སྡོམ་དང་དགེ་བ་ཆོས་སྡུད་དང༌། ། དོན་བྱེད་རྣམ་གསུམ་འཛིན་པའོ། ། རྡོ་རྗེ་དྲིལ་བུ་ཕྱག་རྒྱ་དང༌། ། བླ་མའི་དམ་ཚིག་རྡོ་རྗེའི་རིགས། ། ཟང་ཟིང་མི་འཇིགས་ཆོས་དང་བྱམས། ། སྦྱིན་པ་རྣམ་བཞི་རིན་ཆེན་ནོ། །
ཕྱི་ནང་གསང་གསུམ་ཐེག་པ་ཡི། ། དམ་པའི་ཆོས་འཛིན་པདྨའོ། ། མཆོད་བསྟོད་ལས་ཀྱི་བྱ་བ་རྣམས། ། སོ་སོར་འཛིན་བྱེད་ལས་ཀྱི་རིགས།། གཉིས་པ་བླ་མེད་ཐུན་མོང་མ་ཡིན་པའི་སྡོམ་པ་ནི། ཁྱད་པར་བླ་མེད་སྡོམ་པ་ནི། ། རྡོ་རྗེ་རིགས་ལ་སྲོག་གཅོད་དེ། ། ཞིང་བཅུ་རླུང་དང་རྟོགས་པར་གསུངས། ། རིན་ཆེན་རིགས་ལ་མ་བྱིན་ལེན། ། ནོར་དང་བུད་མེད་ཐེག་པ་ཆེ། །
གཞན་དང་རང་དོན་སྒྲུབ་བྱེད་ པའོ། ། པདྨའི་རིགས་ཀྱི་དམ་ཚིག་མཆོག ། ལས་ཆོས་དམ་ཚིག་ཕྱག་རྒྱ་ཆེ། ། བུད་མེད་ཡིན་ཏེ་བསྟེན་པའོ། ། ལས་ཀྱི་རིགས་ནི་རྫུན་དུ་སྨྲར། ། བདག་དང་སེམས་ཅན་མི་དམིགས་པར། ། མྱ་ངན་འདས་ལ་འགོད་པར་གྲགས། ། འཁོར་ལོའི་རིགས་ལ་ཤ་ལྔ་དང༌། ། ཆང་དང་ཡུལ་ཀུན་བསྟེན་པ་སྟེ། ། ཕྱི་ནང་གསང་བའི་རིམ་པ་ཡི། །
མ་ཉམས་སྤྱོད་པ་བླ་ན་མེད།། གསུམ་པ་དེ་རྣམས་ཀྱི་གོ་རིམ་བསྟན་པ་ནི། དགེ་བསྙེན་དགེ་ཚུལ་དགེ་སློང་དང༌། ། ཡེ་ཤེས་ཀྱིས་རྒན་རིམ་པ་བཞིན། ། འཇིག་རྟེན་འཇིག་རྟེན་འདས་པ་ཡི། ། རྣམ་གྲངས་མཁས་པས་ཤེས་པར་བྱ།། བཞི་པ་ཉེས་པ་ལྟུང་བ་རྣམས་བཤད་པ་ལ། དེ་ལ་རྣམ་དབྱེའི་དམ་ཚིག་ནི། ། རྩ་ལྟུང་བཅུ་བཞི་ཡན་ལག་བརྒྱད། ། གཞན་ཡང་དམ་ཚིག་བཅོ་ལྔ་དང༌། །
ཡན་ལག་རྣམ་གྲངས་བཅས་པའོ།། ཞེས་མདོར་བསྟན་ནས། རྒྱས་པར་བཤད་པ་ལ་ལྔ། རྩ་ལྟུང་བཅུ་བཞི། ཡན་ལག་གི་ལྟུང་བ་བརྒྱད། ཕྲིན་ལས་སྒྲུབ་པ་ལ་བརྟེན་པའི་ལྟུང་བ་བཅོ་ལྔ། དེ་ལས་ཡན་ལག་ཏུ་གྱུར་པ་བདུན། དེ་རྣམས་ཉེས་པ་ཆེ་ཆུང་གི་རིམ་པ་བསྟན་པའོ།། དང་པོ་ནི། དེ་ལས་རྩ་བ་བཅུ་བཞི་ནི། །
བླ་མ་དམ་པ་མི་བརྙས་དང༌། ། རྒྱལ་བའི་བཀའ་ལས་མི་འདའ་ཞིང༌། ། རྡོ་རྗེའི་སྤུན་ལ་ཁྲོ་མི་བྱ། ། སེམས་ཅན་ཀུན་ལ་བྱམས་མི་སྤང༌། ། བྱང་ཆུབ་སེམས་ནི་ཉམས་མི་བྱ། ། རང་གཞན་གྲུབ་མཐའ་ལ་མི་སྨད། ། གསང་བ་མ་སྨིན་ལ་མི་བསྒྲག ། ཕུང་པོ་ཁམས་སོགས་མི་བརྙས་དང༌། ། དག་པའི་ཆོས་ལ་སོམ་ཉི་སྤང༌། ། གདུག་ལ་རྟག་ཏུ་བྱམས་ལྡན་མིན། །
མིང་བྲལ་དོན་ལ་སྒྲོ་འདོགས་ སྤང༌། ། དད་ལྡན་སེམས་ཅན་སུན་མི་དབྱུང༌། ། དམ་ཚིག་རྙེད་པ་སྤང་མི་བྱ། ། ཤེས་རབ་བུད་མེད་མི་སྨད་པའོ། ། ཉོན་མོངས་དྲག་པོ་ལ་བརྟེན་ནས། ། འདིར་འགལ་རྩ་ལྟུང་ཞེས་བརྗོད་དོ།། གཉིས་པ་ཡན་ལག་གི་ལྟུང་བ་བརྒྱད་ནི། དེ་ནས་ཕྱོགས་མཐུན་ཡན་ལག་ནི། ། དམ་མེད་རིག་མ་བསྟེན་མི་བྱ། ། ཚོགས་ཀྱི་འཁོར་ལོར་རྩོད་པ་སྤང༌། །
མ་གསུངས་པ་ཡི་རིག་མ་ལས། ། དམ་ཚིག་བདུད་རྩི་བླང་མི་བྱ། ། གསང་ཆོས་དུས་ལྡན་བསྟན་པར་བྱ། ། ཆོས་དྲི་བྲེ་མོའི་གཏམ་མི་བྱ། ། ཉན་ཐོས་ནང་དུ་ཞག་བདུན་མིན། ། རྣལ་འབྱོར་ཡེ་ཤེས་མི་ཤེས་པར། ། རྡོ་རྗེ་འཛིན་པར་ཁས་མི་བླང༌། ། དུས་མིན་གསང་ཆོས་བསྟན་པ་མིན། ། འདིར་འགལ་ཡན་ལག་ལྟུང་བ་བརྒྱད།། གསུམ་པ་ཕྲིན་ལས་སྒྲུབ་པ་ལ་བརྟེན་པའི་ལྟུང་བ་བཅོ་ལྔ་བཤད་པ་ནི།
གཞན་ཡང་རྣམ་པ་བཅོ་ལྔ་སྟེ། ། མཆོད་སོགས་དུས་ལས་འདས་པ་དང༌། ། རང་ལྷ་བླང་དོར་བྱེད་པ་ གཞན། ། ཕྱི་རོལ་འཇིག་རྟེན་ལྷ་དགའ་དང༌། ། དངོས་པོ་ཐར་ཟུག་ཞེན་ཅིང་སྒོམ། ། དབང་མ་རྫོགས་པར་གཞན་ལ་བསྐུར། ། ཚེ་འདིའི་དོན་དུ་བསྟན་པ་དང༌། ། འོག་མའི་བསླབ་པ་ཁྱད་དུ་གསོད། ། རྙིང་ཕྱིར་རང་ཚུལ་གོང་མར་སྟོན། ། ནུས་མེད་ཕྲིན་ལས་རྩོམ་པ་ དང༌། །
དོན་མེད་སྙོམས་ལས་ཀྱིས་གནས་བྱེད། ། བརྩེ་སེམས་སྤོང་བར་བྱེད་པ་ དང༌། ། དམན་པའི་སྤྱོད་པ་བྱེད་ལ་དགའ། ། འཇིག་རྟེན་གཡེང་བས་དུས་འདའ་ཞིང༌། ། ཉམས་པ་ཡལ་བར་འདོར་བྱེད་ཅིང༌། ། རང་གི་སྤྱོད་པ་དོར་བྱེད་པ། ། འདི་རྣམས་ལྟུང་བར་གསུངས་པ་ཡིན།། བཞི་པ་དེ་ལས་ཡན་ལག་ཏུ་གྱུར་པ་བདུན་བཤད་པ་ནི། དམ་པ་ཉེར་བསྟེན་གཅིག་ཤོས་མིན། ། སྣོད་དང་ལྡན་པ་རྣམ་པར་བརྟག །
འདོད་ཕྱིར་གཞན་ལ་གནོད་པ་སྤང༌། ། དཀོན་མཆོག་ལ་སོགས་ནོར་ལ་མིན། ། གཞན་དོན་སྐད་ཅིག་ཡལ་མི་དོར། ། དགེ་ཀུན་སེམས་བསྐྱེད་བསྔོ་བས་བཟུང༌། ། རྣམ་ཤེས་འཕོ་བའི་དེ་ཉིད་མཁས། ། འདི་ཡང་ཡན་ལག་ཉེས་པར་བཤད།། ལྔ་པ་དེ་རྣམས་ཉེས་པ་ཆེ་ཆུང་གི་རིམ་པ་སྤྱིར་བསྟན་པ་ནི། མདོར་ན་རྒྱུད་ཀྱི་རིམ་པ་ བཞིན། ། དབང་བཞིའི་ཚུལ་དང་རྗེས་འབྲེལ་བས། ། བློ་དང་ལྡན་པས་ལེགས་པར་ སྤྱད། །
ཁམ་སོགས་དབྱེ་བའི་གོ་རིམ་ཡང༌། ། ཉོན་མོངས་ཀུན་བསླང་དེར་ཤེས་ལྡན། ། ལུས་ངག་སྦྱོར་བརྟེན་བར་བཅད་ཅིང༌། ། མ་འཁྲུལ་འགྱོད་མེད་ཚད་ལས་འདས། ། བདུན་ལྡན་ཕམ་པ་ཞེས་བརྗོད་ལ། ། དངོས་གཞི་མེད་དང་ཚད་ལས་འདས། ། ལྟུང་བ་ཞེས་བརྗོད་ལྷག་མ་འདྲ། ། དེ་བས་དམན་དང་ཡན་ལག་གི། ། གཙོ་བོ་ལྕི་སྟེ་སྦོམ་པོ་ བཞིན། ། ཡན་ལག་གཞན་དག་ལྟུང་བྱེད་མཚུངས། །
ཕྱོགས་མཐུན་ཕྲ་མོ་ཉེས་བྱས་ ཏེ། ། ལྟུང་བའི་གཟུགས་བརྟན་ཉེས་མེད་དག ། ལེགས་ཤེས་གཉེན་པོ་རབ་ཏུ་བརྟེན།། ད་ནི་དམ་ཚིག་ཐམས་ཅད་བསྡུ་ན། དཀོན་མཆོག་ཕྱི་ནང་བྱང་ཆུབ་སེམས། ། ཡུལ་དང་ཡུལ་ཅན་ཕྱི་ནང་རྐྱེན། ། ཚར་བཅད་རྗེས་བཟུང་ཕྲིན་ལས་སུ། ། དམ་ཚིག་ཐམས་ཅད་བསྡུས་པའོ།། གསུམ་པ་ཉེས་པ་རྣམས་བཤགས་དགོས་པར་བསྟན་པ་ལ་གསུམ། བཤགས་ཚུལ།
མ་བཤགས་ན་ཉེས་པ་འབྱུང་ཚུལ། མ་ཉམས་པའི་ཕན་ཡོན་ནོ། ། དང་པོ་ནི། གལ་ཏེ་ཉམས་ན་བཤགས་བྱ་སྟེ། ། དབང་བསྐུར་སྦྱིན་སྲེག་གསང་སྔགས་དང༌། །  མཎྜལ་གཏོར་མའི་རིམ་པ་ནི། ། ཉམས་པའི་ཚད་དུ་སྦྱར་ཏེ་སྤྱད། ། ལུས་ངག་ཡིད་ཀྱི་རིམ་པ་ཡིས། ། དཀའ་སྤྱད་བསམ་གཏན་ཚུལ་བཞིན་བྱ།། གཉིས་པ་མ་བཤགས་ན་ཉེས་པ་འབྱུང་ཚུལ་ནི།
མ་བཤགས་རྡོ་རྗེ་དམྱལ་བ་སོགས། ། ཚུལ་མིན་སྡུག་བསྔལ་བསམ་ལས་འདས།། གསུམ་པ་མ་ཉམས་པའི་ཕན་ཡོན་ནི། མ་ཉམས་རབ་ནི་ཚེ་གཅིག་གིས། ། རྡོ་རྗེ་སེམས་དཔའ་ཉིད་འགྲུབ་ཅིང༌། ། ཐུན་མོང་དངོས་གྲུབ་ཐམས་ཅད་ཀུན། ། ཐོགས་མེད་བསམ་པ་ཙམ་གྱིས་འགྲུབ།། གསུམ་པ་མཇུག་ཡོངས་སུ་རྫོགས་པའི་བྱ་བ་ནི། དཔལ་ལྡན་རྡོ་རྗེ་ཐེག་པ་སངས་རྒྱས་ཀུན་གྱི་ལམ། ། རྒྱུད་རྣམས་ཀུན་དུ་གསུངས་པ་སྨིན་གྲོལ་དོན་བསྟན་པ། །
དེ་དག་སྙིང་པོ་དམ་ཚིག་རྩ་ལྟུང་ཡན་ལག་བཅས། ། རྒྱལ་སྲས་མཁས་གྲུབ་རྣམས་ཀྱིས་རྒྱ་ཆེར་བསྟན་གྱུར་ཀྱང༌། ། སྙིགས་དུས་དད་ལྡན་དེང་སོགས་ཐེག་མཆོག་མོས་པ་རྣམས། ། ཚེ་ཐུང་སྣ་ཚོགས་གཡེང་བས་སྤྱད་པར་མི་ནུས་ལ། ། ཕན་པར་བསམ་ནས་རང་བྱུང་རོལ་པའི་རྡོ་རྗེ་ཡིས། ། རྒྱལ་སྲས་རྒྱུད་འགྲེལ་མཁས་གྲུབ་རྣམས་ཀྱིས་མཛད་ལྟར་བྲིས། ། ཞེས་པས་བསྡུས་ཚུལ་བསྟན། ཉེས་པའི་ཚོགས་རྣམས་རྡོ་རྗེ་འཛིན་དང་མཁའ་འགྲོ་ལ། ། བཟོད་པར་གསོལ་ཅིག་སྒྲིབ་པ་ཐམས་ཅད་སེལ་བར་ཤོག ། དགེ་བ་ཅི་ཡོད་མཁའ་མཉམ་སེམས་ཅན་ཐམས་ཅད་ལ། །
བསྔོས་པས་སྒྲིབ་གསུམ་བྲལ་བའི་རྡོ་རྗེ་འཛིན་གྱུར་ཅིག ། ཨེ་ཝཾ་མཱ་ཡཱ་རྡོ་རྗེ་རོལ་པ་སེམས་དཔའི་ཐུགས་ཏེ་གཉིས་མེད་རོལ་པ་གང༌། ། ཧེ་རུ་ཀ་དཔལ་རྣལ་འབྱོར་མར་ལྡན་རབ་ཏུ་དགྱེས་པའི་ལྷ་ཚོགས་གར་བཅས་པ། ། སྤྲོས་མེད་རང་བཞིན་སྤྲོས་པའི་སྒྲ་དབྱངས་ཆོས་ཚུལ་རབ་སྒྲོག་མཆོག་རབ་སེམས་ཅན་རྣམས། ། སྲིད་པ་འདིར་ནི་ཞི་བར་རོལ་པས་རྒྱུ་དང་མི་རྒྱུ་ལྷན་ཅིག་གར་བྱེད་ཤོག། ཅེས་པ་རྣམས་ཀྱིས་བཟོད་གསོལ་དང་བསྔོ་བ་སོགས་བསྟན་པའོ།། སྡོམ་གསུམ་རྣམ་པར་བསྟན་པ་ཉེར་མཁོའི་བུམ་བཟང་ཅེས་བྱ་བ་མདོ་རྒྱུད་རྒྱ་མཚོའི་སྙིང་པོ་ལས། སྡོམ་པ་གསུམ་པ་རིག་འཛིན་སྔགས་ཀྱི་སྐབས་ཏེ་ལེའུ་གསུམ་པའོ།། །། དེ་ནས་དེ་ལྟར་དུ་བཤད་པའི་སྡོམ་པ་གསུམ་པོ་དེ། གང་ཟག་གཅིག་གི་རྒྱུད་ལ་ཇི་ལྟར་གནས་པ་  དང༌།
བསྲུང་བའི་ཚུལ་ནི། ཇི་ལྟར་ཞེ་ན་བཤད་པ། དེ་ལྟར་སོ་ཐར་སྡོམ་པ་དང༌། ། བྱང་ཆུབ་སེམས་དང་རིག་པ་འཛིན།། རྣམ་གསུམ་གང་ཟག་གཅིག་རྒྱུད་ལ། ། གནས་ཚེ་ངོ་བོ་ཐ་དད་སྟེ།། སྲུང་ནའང་སོ་སོར་ཆོལ་པར་བསྲུང༌། ། འདོམ་ཐུག་འགལ་བ་བྱུང་ན་ནི།། གོང་མའི་བསླབ་པ་དང་དུ་ལེན། ། སྐྱོན་ཀུན་འོག་མ་ཟིལ་གྱིས་གནོན།།
དེ་བཞིན་ཡོན་ཏན་ཡར་ལྡན་ཏེ། ། གཏོང་དང་ཐོབ་པ་ཐ་དད་ཏེ།། སྡོམ་གསུམ་རྣམ་པར་བསྟན་པ་ཉེར་མཁོའི་བུམ་བཟང་ཅེས་བྱ་བ་མདོ་རྒྱུད་རྒྱ་མཚོའི་སྙིང་པོ་ལས། སྡོམ་པ་གསུམ་གང་ཟག་གཅིག་གི་རྒྱུད་ལ་ལྡན་ཚུལ་གྱི་སྐབས་ཏེ་ལེའུ་བཞི་པ་སྟེ་མཐའ་མའོ།། །། དེ་ལྟར་སྡོམ་གསུམ་རྣམ་བཞག་ནི། ། ཉེར་མཁོའི་བུམ་པ་ཞེས་བྱ་བ། ། ཐར་འདོད་སྐྱེས་བུའི་ཚོགས་རྣམས་ལ། ། ཉེ་བར་མཁོ་བའི་བུམ་པ་ཉིད། ། མདོ་རྒྱུད་རྒྱ་མཚོའི་སྙིང་ཁུ་ནི། ། སྡོམ་པ་དམ་ཚིག་ལགས་པས་ན། །
ཉམས་ལེན་སྙིང་པོར་དྲིལ་བ་འདི། ། བྱེ་བ་རིང་བསྲེལ་ཉིད་དུའང་འགྱུར། ། དེས་ན་མདོ་རྒྱུད་ལུང་འདྲེན་མེད། ། རང་གིས་བརྟག་པའི་མཐའ་དཔྱད་མེད། ། འོན་ཀྱང་གོང་མའི་ཞལ་གྱི་ལུང༌། ། དྲི་མེད་ཡིད་རྟོན་འོས་པའི་ཕུལ། ། སྙིང་རྗེའི་བདུད་རྩི་གསོལ་གསོལ་ནས། ། མཁྱེན་པའི་བཞིན་རས་ཟླ་མེད་པ། ། དཔལ་ལྡན་ཀརྨ་བཀའ་བརྒྱུད་ཀྱི། ། གསུང་གི་ཟེར་ཡང་བདུད་རྩི་ཉིད། །
རང་བློའི་རྣམ་དཔྱོད་ཉག་ཕྲན་ནི། ། སྔོན་མེད་གནམ་རུ་ལ་སྦྱར་ཡང༌། ། སྐྱེས་ཐོབ་སྦྱོར་བྱུང་རྩལ་ཞན་པས། ། ཟབ་མོའི་དོན་ལ་ཕོག་པ་དཀའ། ། འོན་ཀྱང་གཞུང་བཤད་འགའ་ཞིག་གི། ། སྤྱི་དང་ཚིག་དོན་མངར་བའི་རོ། ། ཅུང་ཟད་མྱངས་པའི་ཕུན་ཚོགས་ཀྱང༌། ། མངོན་དུ་བྱས་པའི་ཚུལ་ཅན་ཡིན། ། སྡོམ་པ་དང་ནི་དམ་ཚིག་དག ། སྙིང་གི་ཐིག་ལེར་མི་འཛིན་ན། །
བསྐྱེད་རྫོགས་ལས་བཞིའི་ཕྲིན་ལས་སོགས། ། རྩ་བ་རུལ་བའི་ཤིང་བཞིན་འགྱུར། ། དེ་བཞིན་འདི་ཚུལ་མི་ལྡན་ན། ། སྐུ་བསོད་རྒྱས་པའི་བླ་མ་ཡང༌། ། མི་གཙང་ཕུང་པོ་དར་བཟང་གིས། ། མཛེས་པར་བྱས་པའི་ངང་ཚུལ་འགྱུར། ། རྒྱ་མཚོ་དེས་ནི་རིན་ཆེན་ འཛིན། ། སྡོམ་པ་གསུམ་འདིས་བསླབ་གཞི་འཛིན། ། བསླབ་པའི་གཞིས་ནི་འཇིག་རྟེན་དང༌། ། འཇིག་རྟེན་འདས་པའི་དཔལ་འཛིན་འགྱུར། །
སོ་སོ་ཐར་པའི་རྩ་བ་བརྟན། ། བྱང་ཆུབ་སེམས་ཀྱི་སྡོང་པོ་མཐོ། ། གསང་བ་སྔགས་ཀྱི་འབྲས་ལྡིང་ན། ། རྒྱལ་བསྟན་རྫོགས་པའི་ཤིང་གཅིག་སྟེ། ། གཞན་གནོད་སྤངས་པའི་ལྡིང་ཁང་རྩེར། ། གཞན་ཕན་འགོག་པ་མེད་པའི་འཕྲུལ། ། སྨིན་གྲོལ་ནོར་བུའི་ཏོག་བཀོད་ན། ། བསྟན་འཛིན་མཆོག་ཏུ་གུས་པས་འབོད། ། བདག་གི་ལྷག་བསམ་གྱིས་བསྐྲུན་པའི། ། གཞུང་བཟང་ཨུཏྤལ་ཆུན་པོ་འདི། །
རིས་མེད་ཕྱོགས་ཀྱི་བུ་མོ་ཡི། ། རྣ་བའི་རྒྱན་དུ་བྱེད་གྱུར་ཅིག ། ལྷག་བསམ་དག་པས་བྱས་པ་དང༌། ། སྨོན་ལམ་བཏབ་པའི་བདེན་པ་ཡིས། ། གཞུང་འདིའི་ཚུལ་ལས་མི་འདའ་བའི། ། བརྟུལ་ཞུགས་སུས་ཀྱང་འཛིན་གྱུར་ཅིག ། སྡོམ་གསུམ་ལྡན་པ་ཐམས་ཅད་ལ། ། བདག་གིས་སྙིང་ནས་དད་འཕེལ་བས། ། ཕྱོགས་རིས་མེད་པ་དེ་ཡི་ མཐུས། ། གསར་རྙིང་ཀུན་གྱི་གསོས་སུ་ཤོག། །
གྱི་ནར་བྱུང་རྒྱལ་མ་ཡིན་པར། ། དགེ་སྦྱོར་གཞན་ཡང་བློས་དོར་ཏེ། ། ལུས་སེམས་ཞག་མང་ངལ་བྱས་པས། ། དེ་ཙམ་གཞན་ལ་ཕན་ཐོགས་ཤོག ། ཀུན་ཀྱང་ཚུལ་འདིར་ཞུགས་པ་ལ། ། གལ་སྲིད་བག་མེད་ཉོན་མོངས་ཀྱིས། ། འགལ་བའི་སྤྱོད་པ་བྱུང་སྲིད་ན། ། བཤགས་བསྡོམས་ཚད་དང་ལྡན་གྱུར་ཅིག ། དེ་ལྟའི་སྤྱོད་པ་རླབས་པོ་ཆེས། ། ཚེ་གཅིག་རྡོ་རྗེ་འཆང་འགྲུབ་ནས། །
འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་གྱུར་ཅིག ། ཚུལ་དང་མཐུན་པར་སྤྱོད་པའི་མཐུས། ། འཇིག་རྟེན་ཀུན་ཀྱང་ནད་མུག་ཞི། ། ཚེ་བསོད་དཔལ་འབྱོར་རྒྱས་པ་ སོགས། ། བསམ་དོན་ཡིད་བཞིན་འགྲུབ་གྱུར་ཅིག། ཅེས་པ་འདི་ནི་སྔོན་ནས་སྤྲུལ་པའི་སྐུའི་བཀས་ཀྱང་བསྐུལ་ཞིང་སྙན་ངག་གིས་ཚིགས་སུ་བཅད་པའི་ཡི་གེ་རྟེན་བཅས་ཀྱིས་ཀྱང་བསྐུལ་བ་གནང་བ་དང༌། གྲྭ་པ་གཞན་འགའ་ཞིག་ལའང་ཉེ་བར་མཁོ་བ་དང༌། ནང་ཆེན་པ་བློ་གསར་ཀརྨ་མཐའ་ཡས་ཀྱིས་ཀྱང་ནན་གྱིས་བསྐུལ་ནའང༌། རེ་ཞིག་ལུས་པ་ལ་སླད་ནས་རྒྱལ་རོང་རྒྱལ་སྲས་ནང་སོ་ཆོས་མཛད་ཀུན་དགའ་ཆོས་འཕེལ་གྱི་ཉམས་བཞེས་སུའང་མཁོ་བ་བཅས་ཀྱིས།
༧སྐུ་ཞབས་རིན་པོ་ཆེ་སི་ཏུ་ཆོས་ཀྱི་འབྱུང་གནས་ཀྱི་ཞབས་པད་སྤྱི་བོའི་རྒྱན་དུ་བྱེད་པ་ཀརྨ་ངེས་ལེགས་བསྟན་འཛིན་གྱིས་མདོ་སྨད་དཔལ་སྤུངས་ཐུབ་བསྟན་ཆོས་འཁོར་གླིང་དུ་མགྱོགས་པར་གྲུབ་པར་བགྱིས་པས་ཉེས་པའི་ཆ་མཆིས་ན། བླ་མ་ཡི་དམ་མཁའ་འགྲོའི་ཚོགས་ལ་སྙིང་ནས་བཤགས་ཤིང༌། དགེ་བའི་ཆ་མཆིས་ན་སེམས་ཅན་ཐམས་ཅད་ཀྱིས་དུས་གསུམ་དུ་བསགས་པའི་དགེ་བ་ཇི་སྙེད་མཆིས་པ་དག་གི་སྣ་འདྲེན་དུ་གྱུར་ཏེ། རྫོགས་པའི་སངས་རྒྱས་སྐུ་བཞིའི་གོ་འཕང་དུ་འཇུག་པ་དང༌། གནས་སྐབས་སུའང་དགེ་ལེགས་དུ་མའི་དཔལ་དང་ལྡན་པའི་རྒྱུར་གྱུར་ཅིག། ༄༅། །སྡོམ་པ་གསུམ་རྣམ་པར་བསྟན་པ་ཉེར་མཁོའི་བུམ་བཟང་ཞེས་བྱ་བ་རང་འདྲའི་རྒྱུད་ལ་འཚམས་པར་ འཁྲིལ་བའི་བསྟན་བཅོས་བཞུགས་སོ།། བླ་མེད་དཀོན་མཆོག་གསུམ་གྱི་ངོ་བོ་ཉིད།། སྐྱབས་གནས་བླ་མ་དམ་པའི་ཞབས་པདྨོ།། སྤྱི་བོར་མཆོད་ནས་སྡོམ་གསུམ་རྣམ་གཞག་ནི།། གསུང་རབ་རྒྱ་མཚོའི་སྙིང་པོ་འདིར་བསྟན་བྱ།།
དེ་ལྟར་མཆོད་པར་བརྗོད་པ་དང༌། བཤད་པར་དམ་བཅའ་བ་སྔོན་དུ་བཏང་ནས་འདིར་བསྟན་པར་བྱ་བ་ནི། དེའང་སྡོམ་དུ་བརྗོད་ན། སྡོམ་པ་གསུམ་ནི་སོ་ཐར་དང༌། ། བྱང་སྡོམ་སྔགས་ཀྱི་སྡོམ་པའོ།། དེ་ལས་སོ་སོ་ཐར་པ་ནི། ། རང་རྐང་ཐེག་དམན་འདུལ་བའི་དོན།། འོན་ཀྱང་སྡོམ་པ་ཐམས་ཅད་དང༌། ། བསམ་གཏན་ལ་སོགས་ཡོན་ཏན་ཚོགས།། དུ་མའི་རྟེན་དུ་འགྱུར་བར་བཤད།།
བྱང་སྡོམ་ཞེས་བྱ་ཐེག་ཆེན་ནི། ། ཕ་རོལ་ཕྱིན་པའི་སྡོམ་པ་སྟེ།། སྔགས་སྡོམ་དབང་བསྐུར་ལས་བྱུང་བ། ། རྡོ་རྗེ་ཐེག་པའི་དམ་ཚིག་གོ།། ཞེས་བྱ་སྟེ། དེ་ལ་སྡོམ་པ་གསུམ་ནི། སོ་སོ་ཐར་པའི་སྡོམ་པ་དང༌། བྱང་ཆུབ་སེམས་དཔའི་སྡོམ་པ་དང༌། རིག་འཛིན་སྔགས་ཀྱི་སྡོམ་པའོ། ། དེ་ལས་སོ་སོ་ཐར་པ་ནི།
རང་རྐང་ཉིད་དུ་ན་ཐེག་དམན་འདུལ་བའི་བརྗོད་བྱ་སྟེ། དེའང་སངས་རྒྱས་ཀྱི་བསྟན་པ་ཞེས་བྱ་བ་ནི་འདུལ་བ་ཉིད་གནས་པ་ལ་རག་ལས་པར་འགྱུར་བ་དང༌། གཞན་ཡང་ཡོན་ཏན་ཐམས་ཅད་ཀྱི་གཞི་ཡིན་པར་གསུངས་པ་དང༌། ཁྱད་པར་སྡོམ་པ་གོང་མ་གཉིས་ཀྱི་རྟེན་དུ་འགྱུར་བ་དང༌། ཐེག་ཆེན་སེམས་བསྐྱེད་ཀྱིས་ཟིན་ན་ཐེག་པ་ཆེན་པོའི་སོ་སོ་ཐར་པ་ཞེས་པར་གནས་འགྱུར་བར་ཡང་བཞེད་པ་ཞིག་དང༌། མཐར་ཐུག་ཕྱིར་མི་ལྡོག་པའི་མྱང་འདས་མངོན་དུ་བྱེད་པའི་རྒྱུ་ཞིག་གོ། ། རྟེན་དུ་འགྱུར་བ་ཞེས་པའི་དོན་ལ་འདིའི་རྟེན་མེད་ན་གོང་མ་གཉིས་གཏན་ནས་བརྟེན་ས་མེད་པ་ལྟ་བུ་ནི་མ་ཡིན་ཏེ། ཁྱིམ་པ་རྡོ་རྗེ་འཛིན་པ་སོགས་ཀྱང་ཡོད་དོ། ། སྡོམ་པ་གཉིས་པ་ནི། ཐེག་པ་ཆེན་པོ་བྱང་ཆུབ་སེམས་དཔའི་སྡེ་སྣོད་ལས་གསུངས་པ་སྟེ་བྱང་ཆུབ་མཆོག་ཏུ་སེམས་སྐྱེད་པར་བྱེད་པའི་སྡོམ་པའོ། །
སྔགས་སྡོམ་ནི། རྒྱུད་སྡེ་བཞིའི་དབང་བསྐུར་ལས་བྱུང་བའི་དམ་ཚིག་གོ། ། དེ་ལས་ཕྱི་མ་གཉིས་ལ་ཐེག་ཆེན་ཞེས་བྱ་བའི་དོན་ནི། ཐེག་པ་ཞེས་པ་ཁུར་ཐེག་པ་ལྟ་བུའི་དོན་ཡིན་པས་རང་གཞན་གཉིས་ཀའི་དོན་གྱི་ཁུར་ཆེན་པོ་དང་ལྡན་པས་དེ་སྐད་བྱ་བ་དང༌། སྔ་མ་ནི་རང་དོན་ཁོ་ནའི་ཁུར་ཆུང་ངུ་དང་ལྡན་པས་ཐེག་དམན་ནོ།། ཡང་འདི་སྐད་དུ། དེ་ལས་སྡོམ་པ་དང་པོ་ནི། ། ངེས་འབྱུང་བསམ་པས་བླངས་པ་ཡི།། སྤོང་བདུན་འཁོར་བཅས་ཚུལ་ཁྲིམས་དང༌།། གཉིས་པ་ཉེས་སྤྱོད་ཀུན་སྤོང་གི། །
ཚུལ་ཁྲིམས་གཞན་ཕན་བདག་ཉིད་ཅན།། དེ་སྟེང་ཐབས་ཤེས་རྩིས་ཟིན་པ། ། གསང་སྔགས་སྡོམ་པའི་ཁྱད་ཆོས་ཡིན།། སྡོམ་པ་གསུམ་པོ་འདི་དག་གི། ། བསླབ་པའི་ཆ་ཤས་མ་ལུས་པ།། རྫོགས་པར་སློབ་པའི་ནང་དུ་ནི། ། རྒྱལ་བའི་གསུང་རབ་ཐམས་ཅད་འདུས།། ཞེས་བྱ་སྟེ།

དེའང་སྡོམ་པ་དང་པོ་ནི། མི་དགེ་བ་བཅུའི་ནང་ནས་མི་དགེ་བ་བདུན་འཁོར་དང་བཅས་པ་སྤོང་བའི་ཚུལ་ཁྲིམས་སོ། ། མི་དགེ་བ་བདུན་ནི། ལུས་ཀྱི་མི་དགེ་བ་སྲོག་བཅད་པ། མ་བྱིན་པར་ལེན་པ། མི་ཚངས་སྤྱོད་པ་བཅས་གསུམ་དང༌། ངག་གི་མི་དགེ་བ་རྫུན། ཕྲ་མ། ཚིག་རྩུབ། ངག་འཆལ་བཅས་ཏེ། དེ་བདུན་སྤོང་བར་བྱེད་པས་སྤོང་བདུན་ཞེས་དང༌།
འཁོར་དང་བཅས་པ་ཞེས་པ་ནི་སྤང་བྱ་གཞན་ཐམས་ཅད་དེ་བདུན་གྱི་ཡན་ལག་གམ་འཁོར་ཡིན་པས་ཏེ་འཁོར་དུ་ནི་ཡིད་ཀྱི་མི་དགེ་བ་གསུམ་ཡང་འདུའོ། ། ཡིད་ཀྱི་མི་དགེ་བ་གསུམ་ནི། བརྣབ་སེམས། གནོད་སེམས། ལོག་ལྟ་གསུམ་སྟེ་ལུས་ངག་ཡིད་གསུམ་ཀའི་མི་དགེ་བ་ཐམས་ཅད་སྤོང་བའི་ཚུལ་ཁྲིམས་ནི་བྱང་ཆུབ་སེམས་དཔའི་སྡོམ་པའོ།། འདི་ལ་སྡོམ་པ་ཞེས་པའི་སྒྲ་དོན། ཉེས་སྤྱོད་སྤོང་བ་ཉིད་ལ་འཇུག་པས་ན་བྱང་སྡོམ་གྱི་མཚན་ཉིད་ཉེས་སྤྱོད་ཀུན་སྤོང་ཉིད་ཡིན་ནའང་བྱང་སྡོམ་གྱི་ཁྱད་ཆོས་ལ་གཞན་ཕན་སྒྲུབ་པ་ཁོ་ན་གཙོ་ཆེ་བས་དེ་མ་བསྣན་ན་དེའི་མཚན་ཉིད་མི་ཚང་བར་འགྱུར་ཞེས་སྐུ་ཞབས་རིན་པོ་ཆེ་ནས་བཀའ་སྩལ་གནང་བ་ལྟར། བྱང་སྡོམ་གྱི་བསླབ་བྱ་ཐམས་ཅད་བསྡུ་ན་ཉེས་སྤྱོད་ཀུན་སྤོང་གི་ཚུལ་ཁྲིམས། དགེ་བ་ཆོས་སྡུད་ཀྱི་ཚུལ་ཁྲིམས། སེམས་ཅན་དོན་བྱེད་ཀྱི་ཚུལ་ཁྲིམས་ཏེ།
ཚུལ་ཁྲིམས་རྣམ་པ་གསུམ་དུ་ངེས་པས་དེ་གསུམ་བྱང་སྡོམ་གྱི་མཚན་ཉིད་འཇོག་བྱེད་དང༌། དེ་གསུམ་གྱི་དང་པོ་ནི། ཐེག་ཆེན་སོ་ཐར་ཞེས་པའི་མཚན་ཉིད་འཇོག་བྱེད་དུ་འགྱུར་བར་སེམས་སོ།། སྡོམ་པ་གསུམ་པ་སྔགས་སྡོམ་ནི། དེའི་སྟེང་དུ་ཐབས་ཤེས་ཟབ་མོས་ཟིན་པའི་ཚུལ་ཁྲིམས་སོ། ། སྡོམ་པ་དེ་གསུམ་གྱི་བསླབ་པའི་ཆ་ཤས་ཡོངས་སུ་རྫོགས་པར་ཤེས་པར་བྱེད་པ་ལ་ཐེག་ཆེན་ཐེག་དམན་ཐམས་ཅད་ཀྱི་ལྟ་སྒོམ་སྤྱོད་གསུམ་གཞི་ལམ་འབྲས་གསུམ་རྣམས་ཤེས་དགོས་པ་ཡིན་པས། འདིར་ཡང་གསུང་རབ་མཐའ་དག་གི་བརྗོད་པ་ཀུན་ཀྱང་བརྗོད་དུ་ཡོད་པ་ཡིན་ལ། ཇི་ལྟར་ཡང་ཉམས་ལེན་གྱི་གནད་ནི་ཚང་བ་ཁོ་ན་སྟེ། འོན་ཀྱང་གཙོ་བོར་ནི་སངས་རྒྱས་ཀྱི་བསྟན་པ་ལ་ཞུགས་པ་དག་གི་སྤྱོད་པའི་ཆ་ཞིབ་པར་འདིས་བསྟན་པ་ཡིན་ནོ།། དེ་ལྟ་ནའང་དེང་སོང་གི་དུས་འདི་ལ་གསུང་རབ་ཟབ་མོའི་དོན་རྒྱས་པར་མཉན་པའི་སྐལ་པ་ཡོད་པ་ནི་དཀོན་པར་གྱུར་པས།
གཞུང་བཟང་པོ་ཚིག་དོན་ཕུན་སུམ་ཚོགས་པ་རྣམས་ནི་ཕྱག་དང་མཆོད་པ་འབུལ་བའི་རྟེན་ཙམ་དུ་ཟད་པ་ལྟ་བུར་སྣང་ཡང༌། ད་དུང་ཉམས་ལེན་དམ་དུམ་ལ་འབད་པའི་རྣམ་པ་བྱེད་མཁན་འགའ་ཞིག་སྣང་བས། དེ་ལྟ་ལ་ཕན་གདགས་པའི་ཕྱིར་ཉམས་ལེན་གྱི་གནད་རྣམས་ཉུང་ངུར་བསྡུ་ཞིང༌། བརྡའ་ཆད་རྣམས་ཀྱང་ཡུལ་སྐད་དུ་བྱས་པ་ཞིག་ཡོད་ན་དགོས་པ་ཆེར་འགྲོ་བར་འདུག་གོ། ། དེ་བས་ན་དུས་དང་འཚམས་པར་རང་གཞན་གྱི་དོན་དུ་འགྱུར་བསམས་ནས་ཡི་གེ་འདི་འང་འགོད་པར་བྱེད་པ་ཡིན་ནོ།། ཡང༌། སོ་སོ་ཐར་པའི་སྡོམ་པ་ནི། ། ངོ་བོ་རྣམ་པར་རིག་བྱེད་དང༌།། རིག་བྱེད་མིན་ ( འདི་ནི་བྱེ་བྲག་སྨྲ་བའི་འདོད་པ་སྟེ། མདོ་སྡེ་པས་སེམས་བྱུང་སེམས་པར་འདོད་ཅིང༌།
སེམས་ཙམ་པས་སེམས་པ་ས་བོན་དང་བཅས་པར་འདོད་དོ་མཆན། ) པའི་གཟུགས་ཅན་ཏེ།། མཚན་ཉིད་ཆོས་ལུགས་འདི་པ་ཡི། ། འདོད་ཁམས་སྤྱོད་པའི་ཚུལ་ཁྲིམས་སོ།། དེ་ལ་དབྱེ་ན་བསྙེན་གནས་དང༌། ། དགེ་བསྙེན་ཕ་མ་གཉིས་དང་ནི།། དེ་བཞིན་དགེ་ཚུལ་ཕ་མ་གཉིས། ། དགེ་སློབ་མ་གཅིག་དགེ་སློང་གཉིས།། དེ་ཕྱིར་མིང་གི་སྒོ་ནས་བརྒྱད། ། རྫས་སུ་དབྱེ་ན་བསྙེན་གནས་དང༌།།
དགེ་བསྙེན་དགེ་ཚུལ་དགེ་སློང་བཞིའོ།། སོ་སོ་ཐར་པའི་སྒྲ་དོན་ནི། ། གང་ཟག་སོ་སོ་འཁོར་བ་ལས།། ཐར་པའི་ཕྱིར་ན་དེ་སྐད་བརྗོད། ། ཚུལ་ཁྲིམས་དང་ནི་ལེགས་སྤྱད་དང༌།། ལས་དང་སྡོམ་པ་ཞེས་ཀྱང་གྲགས། ། བསྙེན་གནས་ཞག་གཅིག་སྡོམ་པ་སྟེ།། བསྲུང་བྱ་ཡན་ལག་བརྒྱད་ཉིད་དོ། ། དགེ་བསྙེན་ཇི་སྲིད་འཚོ་བའི་བར།། བསྲུང་བར་བྱ་བའི་སྡོམ་པ་སྟེ། །
སྣ་གཅིག་སྤྱོད་དང་ཕལ་ཆེར་སྤྱོད།། ཡོངས་སུ་རྫོགས་པའི་དགེ་བསྙེན་སོགས། ། བསྲུང་བྱའི་དབྱེ་བས་སྣ་ཚོགས་ཡོད།། དགེ་ཚུལ་གྱི་ནི་སྡོམ་པ་དག ། མ་ཐོབ་ཐོབ་པར་བྱེད་པའི་ཐབས།། ཕལ་ཆེར་བསྙེན་པར་རྫོགས་དང་མཚུངས། ། བསླབ་བྱ་ཡན་ལག་བཅུ་རུ་འདུས།། དེ་ཡང་ཕམ་འདྲའི་ཉེས་བྱས་དང༌། ། བཤགས་བྱའི་ཉེས་བྱས་གཉིས་སུ་འདུས།། དགེ་སློང་སྡོམ་པ་ཐོབ་བྱེད་རྒྱུ། །
མངོན་དུ་གྱུར་པ་བཅུ་དགོས་ཏེ།། རྒྱལ་བའི་སྐུ་གཟུགས་བཞུགས་པ་ལ། ། སྟོན་པ་མངོན་གྱུར་ཞེས་སུ་བརྗོད།། སྨྲར་བ་མ་ཉམས་ལུང་གི་ཆོས། ། སྒྲུབ་པ་མ་ཉམས་རྟོགས་པའི་ཆོས།། འབྲས་ཆོས་མྱ་ངན་འདས་པ་སྟེ། ། བསྒྲུབ་བྱས་དེ་ཤེས་ཆོས་མངོན་གྱུར།། དེ་བཞིན་མཁན་པོ་སློབ་དཔོན་དང༌། ། གསང་སྟོན་སོགས་ཀྱང་རང་རང་གི།། མཚན་ཉིད་ལེགས་པར་ཚང་བ་སྟེ། །
ཀུན་ཀྱང་ཁ་སྐོང་ཆོས་དང་ལྡན།། མི་མཐུན་གཉིས་དང་བྲལ་བ་དང༌། ། མཁན་པོ་ལ་ནི་ཁྱད་པར་དུ།། བརྟན་མཁས་ཡན་ལག་གཉིས་ལྡན་དགོས། ། བསྙེན་པར་རྫོགས་འདོད་མངོན་གྱུར་ནི།། གང་ཟག་ཚོགས་སུ་མ་ལངས་པ། ། ཚིགས་གསུམ་རིམ་ཆགས་ངེས་འབྱུང་ཅན།། ངེས་པ་ལྔ་དང་བྲལ་བ་སོགས། ། ལུས་བསམ་རྣམ་པར་དག་དགོས་སོ།། ཆོས་གོས་གསུམ་དང་གདིང་བ་དང༌། །
ལྷུང་བཟེད་ཆུ་ཚགས་རྒྱུ་རུང་ཞིང༌།། བྱིན་བརླབས་ཡོ་བྱད་མངོན་གྱུར་རོ། ། སྐྱེ་གནས་མཛེས་པའི་བར་ཆད་སོགས།། མེད་ན་ཡོངས་དག་མངོན་གྱུར་ཏེ། ། ཐོག་མར་ལས་གྲལ་དེ་ཉིད་དམ།། ཡང་ན་དགེ་སློང་སོ་སོ་ཡི། ། གནས་ནས་གསོལ་བ་བཏབ་པ་ནི།། གསོལ་བ་མངོན་དུ་གྱུར་པའོ།། ལས་ཆོག་ཚང་ཞིང་མ་ནོར་བ། ། དེ་ལ་ལས་མངོན་གྱུར་པར་སྨྲ།།
ཞེས་བྱ་སྟེ། སྡོམ་པ་གསུམ་ལས། དང་པོ་སོ་སོ་ཐར་པའི་སྡོམ་པ་ནི། སྔཽན་སངས་རྒྱས་ཞལ་བཞུགས་པའི་དུས་སུ་རབ་བྱུང་དང་བསྙེན་རྫོགས་དུས་གཅིག་ཏུ་ཐོབ་པར་བྱེད་པའི་ཆོ་ག་ཡོད་ཀྱང༌། དེ་ཕྱིན་ནས་དེ་ལྟ་བུའི་སྔོན་ཆོག་ཏུ་གྲགས་པ་དེ་མི་རུང་བས། ད་ལྟར་གྱི་ཆོ་ག་ལ་བསྙེན་གནས་དང༌། དགེ་བསྙེན་དང༌། དགེ་ཚུལ་དང༌། དགེ་སློང་དང་བཞིའོ། ། དེ་ལས་སྔོན་མ་གཉིས་ནི་ཁྱིམ་པས་བསྲུང་བྱའི་སྡོམ་པ་ཡིན་ལ།
ཕྱི་མ་གཉིས་ནི་རབ་བྱུང་གི་ཡིན་ནོ།། དེ་ཡང་དགེ་བསྙེན་དགེ་ཚུལ་དགེ་སློང་གསུམ་པོ་སྔ་མ་སྔ་མ་མ་ཐོབ་པར་ཕྱི་མ་ཕྱི་མ་ལེན་མི་རུང་བས་ཚིགས་དེ་གསུམ་རིམ་གྱིས་ནོད་པ་ལ་ཚིགས་གསུམ་རིམ་ནོད་ཟེར་བ་ཡིན། བུད་མེད་དགེ་སློང་ཞུ་བ་ལ་ནི་དགེ་བསྙེན་མ། དགེ་ཚུལ་མ། དགེ་སློབ་མ། དགེ་སློང་མ་སྟེ་ཚིགས་བཞིའམ་དགེ་ཚུལ་དུ་དགེ་སློབ་མ་ཡང་འདུས་པས་ཚིགས་གསུམ་ཉིད་དོ། ། ཚིགས་གསུམ་པོ་དེའང་སྐྱེས་པ་ལོ་ཉི་ཤུ་ལོན་པ་ལྟ་བུ་ཡིན་ན་གཅིག་གི་རྗེས་ཐོག་ཏུ་གཅིག་ལེན་རུང་ལ་བུད་མེད་ཀྱིས་ནི་འཕྲལ་དུ་ལེན་མི་རུང་ངོ༌།། དེ་ལས་དང་པོ་བསྙེན་གནས་ནི། ཚེས་བརྒྱད་དང་ཉ་སྟོང་རྣམས་ཀྱི་ནང་པར་སྔ་བར་བླང་ཞིང༌། དེ་ནས་སོང་ཉིན་ཉི་མ་མ་ཤར་གྱི་བར་དུ་བསྲུང་བ་ཡིན།
བསྲུང་བྱ་ནི་བསྙེན་གནས་ཡན་ལག་བརྒྱད་ཅེས་སྲོག་བཅད། མ་བྱིན་ལེན། མི་ཚངས་སྤྱོད། རྫུན་སྨྲ་བ། ཆང་འཐུང་བ། ཕྱི་དྲོའི་ཁ་ཟས་བཅས་དྲུག་དང༌། དེ་སྟེང་གར་སོགས་ཕྲེང་སོགས་གཅིག་ཏུ་བསྡམས་པས་བདུན། མལ་སྟན་གཉིས་བསྡོམས་པས་བརྒྱད་དོ། ། དེ་ལས་གར་སོགས་ཞེས་པ་ནི་གླུ་གར་དང༌། རོལ་མོའི་སྒྲ་དང༌།
ཕྲེང་སོགས་ནི་ཕྲེང་བ་དང༌། སྤོས་ཉུག་པ་དང༌། རྒྱན་དང༌། ཁ་དོག་འཆང་བའོ། ། སྤོས་ཉུག་པ་ཞེས་པ་ནི་སྤོས་ཀྱིས་གོས་སོགས་དྲི་ཞིམ་པར་བྱེད་པའོ། ། མལ་སྟན་ཆེ་མཐོ་ཞེས་པ་ནི་རིན་པོ་ཆེ་སོགས་རྒྱུ་བཟང་པོ་ལས་བྱས་པ་ནི་ཆེན་པོ་དང་མཐོན་པོ་ནི་མཐོན་པོ་ཉིད་དོ།། དེ་ལྟར་བཤད་པའི་ཡན་ལག་བརྒྱད་པོ་དེའི་ཐོག་མ་བཞི་ནི་ཚུལ་ཁྲིམས་ཀྱི་ཡན་ལག་དང༌། དེ་འོག་གཅིག་བག་ཡོད་ཀྱི་ཡན་ལག་དང༌། མཐའ་མ་གསུམ་བརྟུལ་ཞུགས་ཀྱི་ཡན་ལག་ཅེས་སོ། ། བསྙེན་གནས་ཡན་ལག་བརྒྱད་ཀྱི་སྟེང་དུ་ཇོ་བོ་རྗེའི་ཕྱག་ལེན་གྱིས་ཟས་དཀར་གསུམ་ཉིད་བརྟེན་པ་དང༌།
བག་ཡོད་ཀྱི་སླད་དུ་ཆབ་ལེན་པ་གཉིས་ བསྣན་ནོ།། དེའང་ཉ་སྟོང་སོགས་ནམ་བྱུང་གི་ནང་པར་ཟས་མ་ཟོས་པའི་གོང་དུུ་དགེ་སློང་ཞིག་གམ་དེ་མ་འཛོམ་ན་དགེ་ཚུལ་ལྟ་བུ་ཞིག་ལས་ལེན་དགོས་ལ། ཡང་ན་ཐོག་མར་གཞན་ལས་ལེན་དུས་ཉ་སྟོང་སོགས་ནམ་བྱུང་དུས་ལེན་པར་ཁས་བླངས་ནས་དེ་ཕྱིན་ཉ་སྟོང་སོགས་ནམ་བྱུང་དུས་རང་ཉིད་ཁོ་ནས་བླང་ཡང་ཆོག་པར་མཛད་པ་དང༌། ཡང་འགའ་ཞིག་གིས་ནི་རང་ཉིད་ཁོ་ནས་བླངས་པ་དེ་བར་མ་དགེ་བ་ཙམ་ལས་སྡོམ་པར་མི་བརྩི་བའང་ཡོད་དོ། ། དེ་དག་བླང་བའི་ཆོ་ག་ནི་གཞན་ལས་ཤེས་པར་བྱ་ལ། དེའང་དགེ་བསྙེན་ཐོབ་པ་ཞིག་གིས་འདི་བསྲུངས་ན་དགེ་བསྙེན་གྱི་གསོ་སྦྱོང་དུ་འགྱུར་ལ། དགེ་བསྙེན་མ་ཐོབ་པས་བསྲུངས་ན་ནི་བསྙེན་གནས་ཉིད་དང་དགེ་ཚུལ་ཐོབ་པ་ཡན་གྱིས་ནི་འདི་བསྲུང་བྱ་མ་ཡིན་ནོ། ། བསྙེན་གནས་ཀྱང་བླང་ཡུལ་དགེ་སློང་ཉིད་དགོས་པ་དང༌། རྟེན་གླིང་གསུམ་གྱི་སྐྱེས་པ་བུད་མེད་མཚན་དོན་བྱེད་ནུས་པ་དགོས་པ་དང༌། དུས་ནམ་ཡང་རང་ཉིད་ཁོ་ནས་ལེན་མི་རུང་བ་རྣམས་བྱེ་བྲག་སྨྲ་བའི་བཞེད་པར་ཡང་བཞེད་དོ། །
མདོ་སྡེ་པ་ལྟར་ན་ཁྱིམ་པ་ལས་ཀྱང་བླང་རུང་ངོ༌།། བསྲུངས་པའི་ཕན་ཡོན་ནི། བསྐལ་བ་བྱེ་བར་སངས་རྒྱས་བྱེ་བ་མཆོད་པ་བས་བསྟན་པ་འཇིག་ཏུ་ཉེ་བའི་ཚེ་ཉིན་མཚན་ཏུ་བསླབ་པ་གཅིག་སྤྱོད་པ་བསོད་ནམས་ཆེ་བ་སོགས་དང༌། བཅོམ་ལྡན་འདས་ཀྱིས་བཀའ་སྩལ་པ། ཟླ་བ་ཡར་གྱི་ཚེས་བརྒྱད་དང༌། ། ཆོ་འཕྲུལ་གྱི་ནི་ཟླ་བ་ལ།། བསྙེན་ནས་ཡན་ལག་བརྒྱད་བསྲུངས་ན། ། དེ་ནི་ང་དང་ང་འདྲར་འགྱུར།། ཞེས་སོགས་སོ།། གཉིས་པ་དགེ་བསྙེན་ནི།
བྱང་གི་སྒྲ་མི་སྙན་པའི་མི་དང༌། དེ་བཞིན་དུ་དུད་འགྲོ་སོགས་རྗེས་བཤད་ཀྱི་སྡོམ་པ་སྐྱེ་བའི་བར་ཆད་སོགས་མེད་པའི་རྟེན་དགོས་ཤིང༌། བླང་བའི་ཡུལ་དགེ་སློང་ཉིད་དགོས་ལ། དུས་ནི་མ་ཤིའི་བར་དུ་བསྲུང་བ་ཡིན། འོན་ཀྱང་ཆོ་ག་ཤེས་ཙམ་གྱི་དགེ་སློང་སོགས་གང་ཡང་རུང་བ་ལས་བླང་ཆོག་པ་མདོ་སྡེ་པའི་བཞེད་པར་འདོད་དེ། བླང་བའི་ཚིག་ནི་བསྙེན་གནས་དང་ཅུང་ཟད་ཁ་བསྒྱུར་བ་མ་གཏོགས་འདྲ་སྟེ། དཀོན་མཆོག་གསུམ་ལ་སྐྱབས་འགྲོ་སྔོན་དུ་འགྲོ་བའི་བདག་དགེ་བསྙེན་དུ་བཙུན་པའམ་སློབ་དཔོན་གྱིས་བཟུང་དུ་གསོལ། ཞེས་ལན་གསུམ་བརྗོད་པའི་རྗེས་མའི་དགེ་བསྙེན་དུ་ཞེས་བརྗོད་པའི་ཚེ་ཐོབ་པ་ཡིན་ཞིང༌། སྡོམ་པ་གཞན་རྣམས་ཀྱང་ཐོབ་མཚམས་འདི་དང་འདྲ་ལ། དེ་དག་གི་ཚེའང་ཐོབ་པ་རང་གིས་ཤེས་ན་སྐྱེ་བ་ཡིན་ནོ།།
དེ་ནས་བསྲུང་བྱ་རྣམས་ཁས་ལེན་པའི་ཚུལ་གྱིས་རྗེས་ཟློས་ལན་གཅིག་བརྗོད་དེ། དེའང་སྲོག་གཅོད་ལྟ་བུ་སྣ་གཅིག་ཉིད་སྲུང་གཞན་མི་སྲུང་ན་སྣ་གཅིག་སྤྱོད་པའི་དགེ་བསྙེན་དུ་ཞེས་བརྗོད་པ་དང༌། དེའི་བསླབ་པ་ཁས་བླངས་པ་ལ་སྣ་གཅིག་སྤྱོད་པའི་དགེ་བསྙེན་ཞེས་སུ་གྲགས་པ་དང༌། དེ་སྟེང་མ་བྱིན་ལེན་པ་ལྟ་བུ་བཅས་སྤངས་པ་ལ་སྣ་འགའ་སྤྱོད་པ་དང༌། དེ་སྟེང་རྫུན་སྤངས་ན་ཕལ་ཆེར་སྤྱོད་པའི་དགེ་བསྙེན་དང༌། དེ་གསུམ་གྱི་སྟེང་དུ་འདོད་པས་ལོག་པར་གཡེམ་པ་དང་ཆང་བཅས་སྤངས་ན་ཡོངས་རྫོགས་དགེ་ ( ཐོག་མར་དགེ་བསྙེན་ཉིད་ཙམ་དུ་ཁས་བླངས་ནས་ཕྱིས་སྣ་གཅིག་སྤྱོད་སོགས་རང་གིས་གང་སྲུང༌། དེས་ཁྱད་པར་ཕྱེ་ཆོག་པ་བྱེ་བྲག་སྨྲ་བའི་འདོད་པར་གྲགས་སོ་མཆན། ) བསྙེན་ཏེ། ལོག་གཡེམ་ཞེས་པ་ནི་རང་གི་ཆུང་མ་མ་ཡིན་པ་དང༌། ཡུལ་དུས་ཡན་ལག་མ་ཡིན་པ་ལ་སྤྱད་པའོ། །
དེ་བས་ཡོངས་རྫོགས་དགེ་བསྙེན་གྱི་བསྲུང་བྱ་ནི། སྲོག་གཅོད་དང༌། རྐུ་དང༌། རྫུན་ལོག་གཡེམ་བཞི་རྩ་བ་དང༌། དེ་སྟེང་དེའི་ཡན་ལག་ཏུ་ཆང་བཅས་ལྔའོ།། ཡང་དེང་སོང་སྐྱབས་འགྲོའི་སྡོམ་པ་མང་དུ་དར་བ་འདི་ལྟ་ནི་སྐྱབས་གསུམ་འཛིན་པའི་དགེ་བསྙེན་དུ་བཞེད་ལ། དེ་སྟེང་དུ་བསྙེན་གནས་ཙམ་བསྲུངས་ན་ལེགས་པའང་ཡིན་ནོ། ། ཡོངས་རྫོགས་དགེ་བསྙེན་གྱི་སྟེང་དུ་མི་ཚངས་སྤྱོད་ཀྱང་སྤོང་བ་ནི་ཚངས་སྤྱོད་ ( མདོ་སྡེ་པ་བཞེད་ཟེར་མཆན། ) དགེ་བསྙེན་དང༌། བསྙེན་གནས་ཡན་ལག་བརྒྱད་མ་ཤིའི་བར་སྲུང་བ་ནི་གོ་མིའི་ ( གནས་བརྟན་སྡེ་པའི་ལུགས་ཡིན་ཟེར་རོ་མཆན།
) དགེ་བསྙེན་ཞེས་སློབ་དཔོན་ཙནྡྲ་གོ་མི་སོགས་ཀྱང་འདི་ཡིན་པར་བཞེད་དེ། དེ་ལྟར་ཚངས་སྤྱོད་དང་གོ་མི་གཉིས་ནི་ཁྱིམ་པའི་སྡོམ་པ་མ་ཡིན་པར་རབ་བྱུང་གི་ཕྱོགས་དང་འབྲེལ་བའོ།། ཡང་སྐྱབས་གསུམ་འཛིན་པ་ལྟ་བུ་ནི་དགེ་བསྙེན་ཉིད་ཙམ་ཡིན་པས་དེ་བླང་ཡུལ་དགེ་བསྙེན་གྱི་སྡོམ་ལྡན་ལས་ཀྱང་རུང་བ་དང༌། རབ་བྱུང་གི་རྟེན་དུ་ནི་ཡོངས་རྫོགས་དགེ་བསྙེན་དགེ་སློང་ལས་བླངས་པ་དགོས་ཞེས་ཀར་ཊཱིཀ་ལས་གསུངས་སོ།། ཉམས་ན་བཅོས་པའི་ཚུལ་ནི། མི་གསོད་པ་སོགས་རྩ་ལྟུང་བཞི་པོ་གང་བྱུང་ཡང་སྡོམ་པ་གཏན་ནས་ཉམས་པས་སླར་ཡང་བླང་དགོས་ལ། ཆང་འཐུང་བ་སོགས་ཡན་ལག་གི་ལྟུང་བ་བྱུང་ན་སྡོམ་ལྡན་གཅིག་གི་མདུན་དུ་བཤགས་སོ།། ལར་ནི་དཀོན་མཆོག་གསུམ་ལ་སྐྱབས་འགྲོ་སྔོན་དུ་མ་སོང་བ་ལ་སྡོམ་པ་མེད་པས་བསྙེན་གནས་ནས་བཟུང་ཐམས་ཅད་ཀྱི་ཐོག་མར་སྐྱབས་འགྲོའི་རྗེས་ཟློས་ཡོད་པ་ཡིན་ལ། གོང་བཤད་སྐྱབས་སྡོམ་རྐྱང་པ་བཟུང་བའི་སྐྱབས་གསུམ་འཛིན་པའི་དགེ་བསྙེན་གྱི་བསྲུང་བྱ་ནི། སངས་རྒྱས་ལ་སྐྱབས་སུ་སོང་ན་འཇིག་རྟེན་པའི་ལྷ་གཞན་ལ་ཕྱག་མི་བྱེད།
ཆོས་ལ་སྐྱབས་སུ་སོང་ན་སེམས་ཅན་ལ་གནོད་འཚེ་སྤོང༌། དགེ་འདུན་ལ་སྐྱབས་སུ་སོང་ན་གྲོགས་མུ་སྟེགས་ཅན་དང་མི་འགྲོགས་པ་སྟེ། དགག་པའི་བསླབ་བྱ་གསུམ་དང༌། སྐུ་རྟེན་སཱཙྪ་དུམ་བུ་ཙམ་དང༌། གསུང་རྟེན་ཡིག་འབྲུ་ཙམ་དང༌། དགེ་འདུན་ཐང་ཤམ་དང་ལྡན་ཙམ་ཡན་ལ་མཆོག་གསུམ་གྱི་ངོ་བོར་བལྟ་བ་སྟེ། བསྒྲུབ་པའི་བསླབ་བྱ་གསུམ་དང༌། གཞན་ཡང་དཀོན་མཆོག་མཆོད་པ་དང༌། སྐྱབས་འགྲོ་འདོན་པ་ལ་བརྩོན་པ་དང༌། སྐྱེས་བུ་དམ་པའི་རྗེས་སུ་འཇུག་པ་རྣམས་ལ།
སློབ་པ་སྟེ་ཚུལ་འདི་ནི་སྡོམ་པ་ཐམས་ཅད་ཀྱི་ཐོག་མར་འགྲོ་བའོ།། སྐྱབས་སུ་སོང་བའི་ཕན་ཡོན་ནི། སྤྱིར་སྔོན་བཤད་བཞིན་སྐྱབས་འགྲོ་སྔོན་དུ་མ་སོང་བར་སྡོམ་པ་གཞན་མེད་པས་སྡོམ་པ་ཐམས་ཅད་ཀྱི་རྩ་བ་ཡིན་ལ། བྱེ་བྲག་ཏུ་འཇིགས་པ་དང༌། སྡུག་བསྔལ་ལས་གྲོལ་བའི་ཚུལ་ཡང་དུ་མ་བཤད་ཅིང༌། མཐར་ཐུག་སངས་རྒྱས་ཀྱི་རྒྱུའི་གཙོ་བོ་གཅིག་གོ། ། དགེ་བསྙེན་གྱི་སྡོམ་པའི་ཕན་ཡོན་ནི། དེའི་སྟེང་དུ་དགེ་སློང་གི་སྡོམ་པའི་ཕན་ཡོན་ཕལ་ཆེར་དང་བཅས་ཐོབ་བོ།། གསུམ་པ་དགེ་ཚུལ་གྱི་སྡོམ་པ་ནི། སྤྱིར་རྗེས་ནས་བཤད་པའི་དགེ་སློང་གི་སྡོམ་པ་བཞིན་མངོན་གྱུར་བཅུ་ཕལ་ཆེར་ཚང་དགོས་ཀྱང༌།
ཚང་དགོས་མི་དགོས་དམིགས་བསལ་གྱི་བྱེ་བྲག་ཡོད་པ་རྣམས་བསྙེན་རྫོགས་ཀྱི་སྐབས་སུ་ཕྱེ་བས་དེར་ཤེས་པར་བྱ་ལ། ལས་ཆོག་གི་གོ་རིམ་ནི། དང་པོར་མཁན་པོས་བར་ཆད་ཡོད་མེད་དྲི། དེ་ནས་དགེ་བསྙེན་དུ་བསྒྲུབས་ནས་མཁན་པོས་གཞན་གཅིག་ལ་རབ་ཏུ་བྱུང་ཆོག་པར་ཞུ་བཅུག་སྟེ་དེས་ཞུ། དེ་ནས་མཁན་པོ་ལ་མཁན་པོ་མཛད་དགོས་པར་བསྒྲུབ་བྱས་གསོལ་ ( འདིའི་གསོལ་བ་འདེབས་ཟིན་ནས་མཁན་པོར་གྱུར་ཚར་བ་ཡིན་ནོ་མཆན། ) བ་འདེབས། དེ་ནས་རབ་བྱུང་གི་རྟགས་སྐྲ་དང་ཁ་སྤུ་བྲེགས་པ་དང༌། ཆོས་གོས་དང༌། བླ་གོས་དང་ཐང་གོས་གཉིས། གདིང་བ།
ལྷུང་བཟེད། ཆུ་ཚགས་རྣམས་སྦྱིན་ཞིང་མིང་གསར་པ་བཏགས་ལ། བར་ ( སྡོམ་པ་དང་སྡོམ་མིན་གང་ཡང་མིན་པའི་བར་མ་སྟེ། འདིའི་ཚེ་ཐོབ་པའི་བསླང་བྱ་ནི། ཁྱིམ་པའི་རྟགས་སྤོང་བ། རབ་བྱུང་གི་རྟགས་ལེན་པ། བླ་མ་ལ་གུས་པ་རྣམས་དང༌། རབ་ཏུ་བྱུང་བ་ཙམ་གྱི་ཕན་ཡོན་ཡང་ཁྱིམ་པ་ལས་ཁྱད་པར་དུ་འཕགས་ཚུལ་དུ་མ་བཤད་པ་དང༌། ཁྱད་པར་རྫོགས་པའི་སངས་རྒྱས་ནི་རབ་བྱུང་གི་རྟེན་ཁོ་ན་ལས་ཐོབ་བོ་མཆན། ) མ་རབ་བྱུང་དུ་བསྒྲུབ།
དེ་ནས་སློབ་དཔོན་ལ་གཏད་ཅིང་སློབ་དཔོན་གྱིས་དགེ་ཚུལ་དུ་བསྒྲུབས་ནས་དུས་བསྒོ་བས་དུས་བསྒོ། སླར་སློབ་དཔོན་གྱིས་བསླབ་པ་བརྗོད་པ་བཅས་ཀྱིས་ཟིན་པ་ཡིན་ལ། བསླབ་པ་ནི་སྤང་བྱ་ཡན་ལག་བཅུ་སྟེ། སྲོག་གཅོད་དང༌། མ་བྱིན་ལེན་དང༌། མི་ཚངས་སྤྱོད་དང༌། རྫུན་དང༌། ཆང་དང༌། གར་སོགས་དང༌། ཕྲེང་སོགས་དང༌།
མལ་སྟན་ཆེ་མཐོ་དང༌། ཕྱི་དྲོའི་ཁ་ཟས་དང༌། གསེར་དངུལ་ལེན་པ་བཅས་བཅུ་སྟེ། དེའི་ཐོག་མ་བཞི་པོ་ནི་ཕམ་འདྲའི་ཉེས་བྱས་དང༌། རྗེས་མ་དྲུག་ནི་བཤགས་བྱའི་ཉེས་བྱས་ཏེ་རྩ་བ་དང་ཡན་ལག་གོ། དེའང་ཕམ་འདྲའི་ཉེས་བྱས་འཆབ་བཅས་བྱུང་ན་དགེ་ཚུལ་གྱི་སྡོམ་པ་གཏན་ནས་ཉམས་པ་དང༌། འཆབ་མེད་བྱུང་ན་གསོ་རྒྱུ་ཡོད་ཙམ་ཡིན་ལ། འཆབ་ཅེས་པ་ནི་ཉེས་པ་བྱུང་བ་དེ་གཞན་ལ་གསང་བའི་མིང་ཡིན་ནོ། ། བཤགས་བྱའི་ཉེས་བྱས་བྱུང་ན་ནི་བཤགས་པ་ཙམ་གྱིས་དག་པར་འགྱུར་རོ། ། ཕམ་འདྲའི་ཉེས་བྱས་འདི་འབྱུང་བའི་རྒྱུ་ཞིབ་པར་ནི་རྗེས་བཤད་ཀྱི་ཕམ་པ་བཞི་དང་འདྲ་ལ།
གར་སོགས་ཞེས་སོགས་ཀྱི་སོགས་ཁོང་ནི་བསྙེན་གནས་སུ་བཤད་པ་ཉིད་དེ་འདི་དང་གོང་གི་གོ་མིའི་དགེ་བསྙེན་བསྙེན་གནས་དང་བཅས་པ་ལ་གླུ་གར་རོལ་མོ་ནི་ལྷ་མཆོད་པ་ལ་རུང་བ་དང༌། ཕྲེང་བ་ནི་ལུས་མཛེས་བྱེད་དུ་འཆང་མི་རུང་བ་དང༌། སྤོས་ཉུག་པ་ནི་དྲི་བཟང་ལུས་ལ་འཕུར་མི་རུང་བ་དང༌། རྒྱན་འཆང་བ་ནི་མགོ་རྒྱན་སོགས་དང༌། ཁ་དོག་འཆང་བ་ནི་གདོང་བཀྲུ་ནས་རྩིས་བྱུག་པ་སོགས་དང༌། ཁྲི་སྟན་ཆེན་པོ་ནི་རིན་ཆེན་དང་དར་ཟབ་སྟག་སོགས་ཀྱི་ཁྲི་སྟན་དང༌། མཐོན་པོ་ནི་ཁྲུ་གང་བས་མཐོ་བ་རྣམས་སོ།། ཡན་ལག་བཅུ་པོ་འདི་ཞིབ་ཏུ་སྲུང་ན་དགེ་སློང་གི་ཁྲིམས་ཉིས་བརྒྱ་ལྔ་བཅུ་པོ་ཕལ་ཆེར་ཚང་བ་ཡིན་ཏེ། དགེ་སློང་གི་ཁྲིམས་ཀྱི་ནང་ནས་ས་བརྐོ་བ་དང༌། རིན་པོ་ཆེ་ དང༌།
མེ་ལ་རེག་པ། ཤིང་གཅོད་པ། བྱིན་ལེན་མ་བྱས་པར་ཟ་བ། ས་བོན་འཇོམས་པ་སོགས་བཅུ་དྲུག་ནི་འདིའི་སྐབས་སུ་ཉེས་པ་མེད་པར་ངེས་པ་དང༌། འདིར་བཤད་པའི་བཅུ་པོ་ནི་ཉེས་པ་ཆེ་བ་དང་དེ་མ་གཏོགས་པའི་འདུལ་ཁྲིམས་གཞན་ཐམས་ཅད་འདིར་ཕྱོགས་མཐུན་ཏེ་ཡིད་ཀྱིས་བསྡམ་པར་བྱ་བའི་ཉེས་པའོ། ། ཉམས་སུ་བླང་བྱ་འཇུག་པའི་ཚུལ་ཁྲིམས་རྣམས་ཀྱང་ཕལ་ཆེར་དགེ་སློང་གི་སྐབས་བཞིན་དགོས་ཀྱང་དེ་དག་ཕལ་ཆེར་དགེ་སློང་གི་དེ་དག་བཤད་པའི་ཞར་དུ་བྱུང་བ་ཙམ་ལས་མ་བཀོད་དོ།། བཞི་པ་དགེ་སློང་གི་སྡོམ་པ་ལ། མ་ཐོབ་པ་ཐོབ་པར་བྱེད་པ་དང༌། ཐོབ་པ་མི་ཉམས་པར་བསྲུང་བའོ། ། དང་པོ་ཐོབ་བྱེད་ཀྱི་ཆོ་ག་ནི།
མངོན་གྱུར་བཅུ་པོ་ཉིད་ཡིན་ཏེ། མངོན་གྱུར་བཅུ་པོ་ཚང་ན་བསྙེན་པར་རྫོགས་པ་ལེགས་པར་ཐོབ་པ་ཡིན་པས་མངོན་དུ་གྱུར་པ་བཅུ་ནི། སངས་རྒྱས་མངོན་གྱུར། ཆོས་མངོན་གྱུར། དགེ་འདུན་མངོན་གྱུར། མཁན་པོ་མངོན་གྱུར། སློབ་དཔོན་མངོན་གྱུར་ཏེ་བླང་བའི་ཡུལ་མཐུན་པའི་རྐྱེན་ལྔ་དང༌། ལེན་པ་པོའི་གང་ཟག་ལ་བསྙེན་པར་རྫོགས་འདོད་མངོན་གྱུར། ཡོ་བྱད་མངོན་གྱུར། ཡོངས་དག་མངོན་གྱུར་ཏེ་གསུམ་དང༌།
ཆོ་ག་ལ་གསོལ་བ་མངོན་གྱུར། ལས་མངོན་གྱུར་ཏེ་མཐུན་རྐྱེན་དེ་བཅུ་ཚང་དགོས་པ་ཡིན། དེ་ལས་དང་པོ་སངས་རྒྱས་མངོན་གྱུར་ནི། སངས་རྒྱས་ཀྱི་སྐུ་བྱིན་རླབས་ཅན་བཤམས་པས་གོ་ཆོད་ལ། ཕྱག་ལེན་ལ་ཉེར་སྤྱོད་ཀྱི་མཆོད་པ་དང་བཅས་ཏེ་ཤོམ་པ་ཡིན་ནོ། ། གཉིས་པ་ཆོས་མངོན་གྱུར་ནི། སྤྱིར་ལུང་རྟོགས་ཀྱི་ཆོས་ཞེས་པ་ལུང་གི་ཆོས་གླེགས་བམ་དང་དགེ་འདུན་པའི་ཞལ་འདོན་དང༌། རྟོགས་པའི་ཆོས་ལ་རྟོགས་པ་མངོན་དུ་གྱུར་པའི་ཐུགས་རྒྱུད་ཀྱི་ཡེ་ཤེས་ཡིན་ཡང་འདུལ་བའི་སྐབས་འདི་ལ་ནི་ལས་ཆོག་མ་ནོར་བར་བློ་ཐོག་ནས་ཐོན་པ་དང༌། ལས་བྱེད་བཞིན་པ་ནི་ལུང་གི་ཆོས་དང་དགེ་སློང་གི་བསླབ་པ་ལ་གཅེས་སྤྲས་བྱས་པ་རྟོགས་པའི་ཆོས་ཡིན་པར་འདོད་དོ།། གསུམ་པ་དགེ་འདུན་མངོན་གྱུར་ནི།
ཡུལ་དབུས་སུ་དགེ་སློང་བཅུ་ཚང་དགོས་ཀྱང་བོད་ཡུལ་འདི་མཐའ་འཁོབ་ཡིན་པས་མཐའ་འཁོབ་ལ་མཁན་སློབ་གཉིས་ཀ་བགྲངས་པའི་དགེ་སློང་ལྔ་ཚང་ན་ཆོག་པ་དང༌། དེ་ལས་མང་དུ་ནི་སྔར་བླ་མ་རྣམས་ལས་གྲལ་བརྒྱད་ཅུ་སྐོར་ཚོགས་པའི་ལོ་རྒྱུས་ཡོད་པ་བཞིན་དང༌། ཡང་བཞི་ཚང་ན་ཆོག་པའི་ལུང་ཞིག་ཡོད་ཀྱང་དེ་ནི་ལས་སློབ་མ་གཏོགས་པའི་བཞི་ཡིན་གྱི་ལྔ་ངེས་པར་དགོས་ཞེས་བུ་སྟོན་གྱིས་གསུངས་པ་བཞིན་བཞེད། དགེ་སློང་བཞི་ཡན་ཆད་ཚོགས་པ་ལ་ནི་དགེ་འདུན་ནམ་ཚོགས་ཞེས་ཟེར་བ་ཡིན་ཏེ། དེང་སང་དགེ་འདུན་བཞི་སྡེ་ཞེས་ཁྱིམ་པ་རྣམས་ལའང་གྲགས་པ་ལྟར་དང༌། དགེ་སློང་གསུམ་དང་གཉིས་དང་གཅིག་ལྟ་བུ་ལ་ནི་དགེ་སློང་ངམ་གང་ཟག་ཅེས་ཟེར་བ་ཡིན་ནོ།། དགེ་འདུན་དེ་ལའང་མཚན་ཉིད་ཁ་སྐོང་གི་ཆོས་དང་ལྡན་པ་མི་མཐུན་པ་གཉིས་དང་བྲལ་བ་དགོས་ཤིང༌། དགོས་པ་དེའང་བསྙེན་རྫོགས་སོགས་ལས་ཐམས་ཅད་ལ་འདྲ་སྟེ། ཁ་སྐོང་གི་ཆོས་ནི་མི་འདུག་པར་འགྲེང་བ་མ་ཡིན། གང་ལ་བྱ་བ་མ་ཡིན།
འདུན་པ་དང་ཡོངས་དག་ཕུལ་ ( རྗེས་བཤད་ཀྱི་འདུན་པ་དང་ཡོངས་དག་ཕུལ་བ་ལས་གྲལ་དུ་མི་རུང་སྟེ་ལུས་དངོས་སུ་མི་འདུས་པས་སོ།། ) བ་མ་ཡིན། བསྙེན་པར་མ་རྫོགས་པ་མ་ཡིན། ཉམས་ ( ཕམ་པ་འཆབ་བཅས་ཀྱི་ལྟུང་བ་ཅན། ) པ་མ་ཡིན། མཚམས་མེད་བྱས་པ་མ་ཡིན། སྡིག་ ( མུ་སྟེགས་ཀྱི་ལྟ་བ་ཅན་ནོ།། ) ལྟ་ཅན་མ་ཡིན། ས་གཞན་ན་གནས་པ་མ་ཡིན། ( རྗེས་བཤད་ཀྱི་ས་གཞན་ན་གནས་པ་ཉེར་གཉིས་སོ་མཆན།
) འཁྲུལ་བཅས་མ་ཡིན། ( བྱིན་རླབས་པ་སོགས་ཀྱི་ཉེས་བྱས་ཙམ་ཡང་དག་པར་བྱེད་དགོས་སོ་མཆན། ) མཚམས་གཞན་ན་གནས་པ་མ་ཡིན། ( རྗེས་བཤད་ཀྱི་མཚམས་གཅིག་པ་དགོས་སོ་མཆན། ) དཀོན་མཆོག་གཞན་མ་ཡིན། ( སངས་རྒྱས་གཅིག་པ་དགོས་སོ་མཆན། ) རང་བཞིན་དུ་མི་གནས་པ་མ་ཡིན། ( ལྟུང་བ་ཕྱིར་མི་བཅོས་པའོ་མཆན། ) མཚན་མི་མཐུན་པ་མ་ཡིན་པ་སྟེ་བཅུ་གསུམ་ ( སྐྱེས་པ་བསྙེན་རྫོགས་ལ་དགེ་སློང་མས་མི་རུང་ངོ་མཆན། ) མོ།།
དེའི་ཐོག་མ་མི་འདུག་པར་འགྲེང་བ་མ་ཡིན་ཞེས་པའི་དོན་ནི་ཐམས་ཅད་གྲལ་བསྒྲིགས་ནས་བཞུགས་དགོས་པ་ཡིན། གང་ལ་བྱ་བ་ཞེས་པ་ནི་དཔེར་ན་དགེ་སློང་ཞིག་ལས་གཞན་ཞིག་ལ་སྐོ་ན་བསྐོ་བྱ་དེ་སྐོ་བར་བྱེད་པ་པོའི་ལས་གྲལ་དུ་རྩི་མི་རུང་བ་བཞིན་ཏེ། དེ་སོགས་འགའ་རེ་གོ་དཀའ་བ་ཡོད་ཀྱང་འདི་ཚང་མ་བཀླགས་ཟིན་ནས་ཕལ་ཆེར་ཤེས་འོང་བ་ཡིན་ནོ།། མི་མཐུན་པ་གཉིས་མེད་པ་ཞེས་པ་ནི་མ་འདུས་པའི་མི་མཐུན་པ་དང༌། འདུས་པ་ཕྱིར་ཟློག་གི་མི་མཐུན་པ་སྟེ། དང་པོ་ནི། མཚམས་གཅིག་ཏུ་ ( རྗེས་བཤད་ཀྱི་མཚམས་ཆེན་སོགས་མཆན། ) ཡོད་པ་འདུ་བར་འོས་པའི་དགེ་སློང་ཐམས་ཅད་འདུས་སམ་འདུན་པས་འདུས་པ་དགོས་པས་དེས་མ་འདུས་པ་ནི་མི་མཐུན་པ་གཅིག་སྟེ་དེ་ལའང་ལུས་ཀྱིས་འདུས་པ་ནི་དངོས་སུ་འདུས་པ་དང༌། འདུན་པས་འདུས་པ་ནི་རྗེས་བཤད་ཀྱི་ ( གསོ་སྦྱོང་སྐབས་ཡོད་དོ།། ) འདུན་པ་ཕུལ་བས་འདུས་པ་སྟེ་འོན་ཀྱང་འདི་ནི་ལས་སྤྱི་ལ་བཤད་པ་ཡིན་གྱི་བསྙེན་རྫོགས་ཀྱི་ལས་གྲལ་བ་ནི་ལུས་ཀྱི་འདུས་པ་དགོས་སོ། །
གཉིས་པ་འདུས་པ་ཕྱིར་ཟློག་གི་མི་མཐུན་པ་ནི། ལས་གྲལ་དེའི་དགེ་སློང་ཞེ་འགྲས་སོགས་མེད་པ་ཞིག་གིས་ལས་གྲལ་དུ་འདུག་མི་འོས་ཤེས་བཟློག་པ་སྟེ་དེ་གཉིས་མེད་པའོ།། བཞི་པ་མཁན་པོ་མངོན་དུ་གྱུར་པ་ནི། མཁན་པོའི་མཚན་ཉིད་གོང་གི་དེའི་སྟེང་དུ་བརྟན་མཁས་ཀྱི་ཡན་ལག་གཉིས་དང་ལྡན་པ་དགོས་ཏེ། བརྟན་པའི་ཡན་ལག་ནི་བསྙེན་པར་རྫོགས་ནས་བར་མ་ཆད་དུ་ལོ་བཅུ་ལོན་པའོ། ། མཁས་པའི་ཡན་ལག་ནི་ལྔ་ཚན་དུ་སྦྱར་བ་གང་རུང་དང་ལྡན་པ་དགོས་ཀྱང་དེའི་དོན་རྩ་འདུལ་བས་གཙོས་སྡེ་སྣོད་གསུམ་ལ་མཁས་པའོ། ། ལྔ་ཚན་དུ་སྦྱར་བ་ཞེས་པ་ནི་བརྟན་མཁས་ཀྱི་ཡན་ལག་ལྔ་ཚན་ཉེར་ལྔའི་བཤད་པ་ཡོད་པ་ཡིན་ནོ། ། འདི་ལ་མཁན་པོ་དང་རྗེས་བཤད་ཀྱི་གནས་ཀྱི་བླ་མའི་མཚན་ཉིད་ལ་བརྟན་མཁས་བཙུན་དང་ཕན་འདོགས་ཏེ་ཆོས་བཞི་ལྡན་བཤད་པ་ལྟར་ན་བཙུན་པ་ནི་ཚུལ་ཁྲིམས་གཙང་བའོ། ། ཕན་འདོགས་པ་ནི་སྙིང་རྗེ་བ་དང་བཟོད་པ་དང་ལྡན་པ་དང་ཆོས་དང་ཟང་ཟིང་གིས་ཕན་འདོགས་པ་སོགས་ཕན་འདོགས་ཀྱི་ཡན་ལག་བཅུ་གཉིས་བཤད་དོ། ། སྤྱིར་ཞུ་བ་པོ་དང་གནང་བ་པོ་ཐམས་ཅད་ལ་ཐ་སྙད་གསུམ་ལྡན་དགོས་པ་ནི་སྨྲར་ཤེས་པ།
དོན་གོ་བ། ཤེས་པ་རང་བཞིན་དུ་གནས་པའོ།། ལྔ་པ་སློབ་དཔོན་མངོན་གྱུར་ནི། སྤྱིར་སློབ་དཔོན་གྱི་མིང་ཐོབ་པ་བཞི་ཡོད་དེ། ལས་བྱེད་པའི་སློབ་དཔོན་དང༌། གསང་སྟེ་སྟོན་པ་དང༌། གནས་སྦྱིན་པ་དང༌། ཀློག་པའི་སློབ་དཔོན་ནོ། ། དགེ་བསྙེན་དང་དགེ་ཚུལ་གྱི་སློབ་དཔོན་གཉིས་བགྲངས་ན་དྲུག་ཀྱང་ཡོད་པ་ལས། གནས་སྦྱིན་པའི་སློབ་དཔོན་ནི།
བསྙེན་རྫོགས་ཐོབ་ནས་ལོ་བཅུའི་བར་བརྟེན་དགོས་པའི་སློབ་དཔོན་དེ་ཡིན། ཀློག་པའི་སློབ་དཔོན་ནི། ཁ་འདོན་སོགས་ཡི་གེ་སློབ་མཁན་དེ་ཡིན་པས་དེ་གཉིས་སྐབས་འདིར་མི་དགོས་ལ། འདིར་བསྙེན་པར་རྫོགས་དུས་སུ་དགོས་པ་ནི་སྔོན་མ་དེ་གཉིས་དང་དགེ་ཚུལ་ལ་ནི་ལས་བྱེད་པ་མ་གཏོགས་གསང་སྟོན་མི་དགོས་པས། དེའང་ལས་བྱེད་པའི་སློབ་དཔོན་ཞེས་པ་དང༌། འདུལ་བ་འཛིན་པ་ཞེས་པ་དང༌། སྐབས་འདིར་སློབ་དཔོན་ཞེས་པ་རྣམས་དོན་གཅིག་ཅིང༌། ལས་སློབ་དེ་རང་གི་སློབ་དཔོན་དུ་བཟུང་ཚར་ནས་སློབ་དཔོན་ཞུ་བ་ལས་ལས་བྱེད་པ་སོགས་ཞུ་མི་རུང་བ་དང༌། དེ་བཞིན་དུ་མཁན་པོ་མཁན་པོར་གྱུར་ཟིན་ནས་དོན་གྱི་སླད་དུ་མཚན་ནས་སྨོས་ན་མཁན་པོ་ཆེ་གེ་མོ་ཞུ་བ་ལས་མཚན་རྐྱང་པར་བཟུང་མི་རུང་ཞིང༌། གཞན་གྱི་མཁན་པོ་དང་སློབ་དཔོན་ལ་མཁན་པོ་དང་སློབ་དཔོན་ཞེས་མི་བརྗོད་དོ།།
ལས་སློབ་ཀྱི་མཚན་ཉིད་ནི། གོང་བཤད་ཁ་སྐོང་གི་ཆོས་དང་ལྡན་པའི་སྟེང་དུ་དགེ་འདུན་གྱི་དབུས་སུ་ལས་ཆོག་ཚིག་ཕྱེད་ཀྱང་མ་འཁྲུལ་བར་བློ་ལ་ཐོན་པ། མཁན་པོས་ལས་སློབ་བྱེད་དགོས་པར་གསོལ་བ་དང༌། གསང་སྟོན་གྱི་མཚན་ཉིད་ཀྱང་ཁ་སྐོང་འོས་པའི་སྟེང་དུ་ལྐོག་ཏུ་བར་ཆད་དྲི་བ་ལ་མཁས་པ། དགེ་འདུན་པས་ལས་ཀྱིས་བསྐོས་པ་སྟེ་ལས་ཞེས་པ་ནི་སྐོ་བའི་ཚིག་གདོན་པ་ལས་ཆོག་ཏུ་ཡོད་པ་ཉིད་པས་འདི་ལ་སྐོ་མི་བཞི། བསྐོ་བྱ་བཅས་ལྔ་དགོས་པས་ལས་གྲལ་བ་བཞིས་མི་ཆོག་པའི་རིགས་པའང་དེ་ཡིན་ནོ།། དེའང་མཁན་པོ་སོགས་དགེ་འདུན་པ་ཐམས་ཅད་ཀྱང་རྗེས་བཤད་གསོ་སྦྱོང་གི་སྐབས་སུ་བཤད་པ་ལྟར་ཟླ་བ་ཕྱེད་ཕན་ཆད་ཀྱི་ལྟུང་བ་ནི་གསོ་སྦྱོང་གིས་དག་པ་ཡིན་ལ། དེ་ཚུན་གྱི་ལྟུང་བ་སྡོམ་འོས་བསྡམས། བཤགས་འོས་བཤགས་ཏེ་གྲལ་དུ་འདུ་དགོས་པ་ཡིན་པས། དེང་སང་ལག་ལེན་ལ་གྲལ་དེར་བཤགས་སྡོམ་བྱིན་གྱིས་རློབ་པ་གསོ་སྦྱོང་ལྟར་བྱེད་དོ། །
དགེ་ཚུལ་ལ་ནི་དགེ་འདུན་དུ་མ་ཚང་ཡང་ཆོག་མོད་ཀྱང་རབ་ཏུ་བྱུང་བར་ཞུ་བའི་དུས་དགེ་འདུན་དུ་ཚང་དགོས་སོ།། དྲུག་པ་བསྙེན་པར་རྫོགས་འདོད་མངོན་དུ་གྱུར་པ་ནི། ལུས་དང་བསམ་པའི་རྟེན་རྣམ་པར་དག་པ་དགོས་པས་ལུས་ཀྱི་རྟེན་ནི། ཚིགས་སྔ་མ་སྔོན་དུ་མྱངས་ཤིང་ཆགས་པ་དང༌། སྔོན་བསྙེན་པར་རྫོགས་པ་མ་ཡིན་པ་དང༌། ཚོགས་སུ་མ་ཚང་བ་དག་ལ། བསམ་པའི་རྟེན་ནི། ལེན་འདོད་དང༌། ཐོབ་ཤེས་དང་ལྡན་པ། མི་མཐུན་པའི་སེམས་མ་སྐྱེས་པ།
ཡན་ལག་ངེས་པ་ལྔ་དང་བྲལ་བ་སོགས་དང༌། མདོར་ན་མྱང་འདས་ཀྱི་བསམ་པས་ཟིན་པ་དགོས་ཏེ། དེ་ལས་ཚིགས་སྔ་མ་སྔོན་དུ་མྱངས་ཤིང་ཞེས་པ་ནི་བསྙེན་རྫོགས་ཀྱི་སྔོན་དུ་དགེ་བསྙེན་དང་དགེ་ཚུལ་གཉིས་འགྲོ་བ་དང༌། དགེ་ཚུལ་གྱི་སྔོན་དུའང་རབ་བྱུང་དང་དགེ་བསྙེན་སོང་བའོ། ། ཚོགས་སུ་མ་ལངས་ཞེས་པ་ནི་གང་ཟག་བཞི་ཚང་བ་ཡན་ལ་གནང་མི་རུང་བ་ཡིན། འོན་ཀྱང་མཚམས་སོ་སོ་ལ་ནི་མང་པོ་དུས་གཅིག་བསྙེན་པར་རྫོགས་རུང་བའི་ལུང་ལ་བརྟེན་ནས་རྗེ་འབྲི་གུང་བས་ཐག་རྒྱ་མ་ཞེས་སུ་གྲགས་པ་མཛད་པ་ལྟར༌། དེང་སོང་དྭགས་པོ་བཀའ་བརྒྱུད་རྣམས་ཀྱི་ཕྱག་ལེན་ལའང་འདེབས་སོ།། འདིའི་ལུས་ཀྱི་རྟེན་དག་པ་ཞེས་པ་འདི་ཡོངས་དག་མངོན་གྱུར་དང་ཡང་ཐུན་མོང་ངོ༌། ། བསམ་པའི་རྟེན་ལ་ལེན་འདོད་དང་ཐོབ་ཤེས་དང་ལྡན་ཞེས་པ་ནི་སྡོམ་པ་ལེན་འདོད་ཡོད་པ་དང༌། བརྡ་དོན་ཧ་གོ་བ་དང༌།
སྐྱེ་བའི་དུས་དེར་སྐྱེ་བ་ཧ་གོ་བ་དགོས། མི་མཐུན་པའི་སེམས་མ་སྐྱེས་ཞེས་པ་ནི་ཞུ་བའི་དུས་དེར་མཁན་སློབ་དེ་རྣམས་དགེ་སློང་རྣམ་དག་མ་ཡིན་ནོ་བསམ་པ་ལྟ་བུ་དང༌། ཞུ་མི་འདོད་པ་སོགས་བྱུང་ན་མི་ཐོབ་ པས་སོ།། ཡན་ལག་ངེས་པ་ལྔ་དང་བྲལ་ཞེས་པ་ནི། དུས་ངེས་པ་དང་བྲལ་ཏེ་དབྱར་དགུན་ཐམས་ཅད་ལ་བསྲུང་བསམ་པ་སོགས་ལྔ་ཡོད་པ་ལས་ཆོག་ལས་གསལ། མྱང་འདས་ཀྱི་བསམས་པས་ཟིན་པ་ཞེས་པ་ནི་སངས་རྒྱས་ཐོབ་པའི་དོན་དུ་སྡོམ་པ་ཞུ་དྲན་ན་དེ་ཡིན། འདི་ནི་འདོད་པ་མངོན་གྱུར་ཟེར་ས་རང་དེ་ཡིན། བསམས་པ་དེ་མེད་ན་ངེས་འབྱུང་གི་བསམ་པ་མ་སྐྱེས་པ་ཡིན། ངེས་འབྱུང་མ་སྐྱེས་ན་ངེས་པར་འབྱུང་བའི་སྡོམ་པ་མི་ཐོབ་པ་ཡིན། ངེས་འབྱུང་གི་སྡོམ་པ་མེད་ན་སྡོམ་པ་མཚན་ཉིད་པ་མིན་ནོ།།
ཡང་བཟའ་བ་གོན་པ་མེད་པ་རྣམས་ཀྱིས་བཟའ་གོན་ལ་བསམས་ནས་སྡོམ་པ་ཞུ་བ་ལྟ་བུ་ལ་ལེགས་སྨོན་གྱི་ཚུལ་ཁྲིམས་ཟེར་བ་ཡིན། སྲོག་དགྲ་སོགས་བྱུང་བས་སྐྱབས་གནས་འཆའ་ཕྱིར་སྡོམ་པ་ཞུ་བ་ལ་འཇིགས་སྐྱོབ་ཀྱི་ཚུལ་ཁྲིམས་ཟེར་བ་ཡིན་པས། དེ་འདྲ་དེ་སྡོམ་པ་ཙམ་ཡིན་ནའང་མཚན་ཉིད་པ་མིན་པས་དེ་ལ་ཡོན་ཏན་ཆེན་པོ་མེད་ལ། དང་པོ་སྡོམ་པ་ཞུ་དུས་དེ་འདྲ་ཡིན་ཀྱང་ཕྱིས་ངེས་འབྱུང་གི་བསམས་པས་ཟིན་ན་ངེས་འབྱུང་གི་ཚུལ་ཁྲིམས་ཉིད་དུ་འགྱུར་ཞེས་ཀྱང་ཁ་ཅིག་བཞེད་དེ། བསམས་པ་དེས་ཟིན་པ་ནི་སྐྱབས་གསུམ་འཛིན་ཙམ་ནས་ཀྱང་དགོས་སོ།། བདུན་པ་ཡོ་བྱད་མངོན་གྱུར་ནི། ཆོས་གོས་གསུམ་དངོས་སམ་མེད་ན་དེའི་རྒྱུ་ དང༌། ལྷུང་བཟེད་བཅས་རུང་བ་ཚད་ལྡན་མཁན་པོས་ཚིག་གིས་བྱིན་བརླབས་ཏེ་གནང་བ། གདིང་བ་ཆུ་ཚགས་རུང་བ་ཚད་ལྡན་དེས་གནང་བ། སྐྲ་ དང་ཁ་སྤུ་བྲེགས་པ་སོགས་རབ་བྱུང་གི་རྟགས་དང་ཆ་ལུགས་ཚང་བ་ཁྱིམ་པའི་ཆ་ལུགས་སྤངས་པ་དགོས།
དེའང་ཆོས་གོས་སོགས་མེད་ན་བརྙན་པོ་ཞེས་ཏེ་གཡར་པོ་བྱས་ནས་ཚང་ཡང་ཆོག་ཅིང༌། དགེ་ཚུལ་ལ་ནི་སྣམ་སྦྱར་མི་དགོས་ཤིང་ཆོས་གོས་དང་ཡོ་བྱད་གཞན་རྣམས་ཀྱང་མཁན་པོས་ཚིག་གིས་གཏད་པས་ཆོག་གོ། བརྒྱད་པ་ཡོངས་དག་མངོན་གྱུར་ནི། སྡོམ་པ་སྐྱེ་བའི་བར་ཆད་སོགས་མེད་པ་སྟེ། དེ་ནི་གསང་སྟོན་པ་དང༌། ལས་བྱེད་པས་བར་ཆད་ཡོད་མེད་ཀྱི་དྲི་བ་བྱེད་པ་དེ་ཡིན་པས་དེ་ལས་ཆོག་ཏུ་གསལ་ཞིང༌། བར་ཆད་ལ་དབྱེ་ན། སྡོམ་པ་སྐྱེ་བའི་བར་ཆད། གནས་པའི་བར་ཆད། མཛེས་པའི་བར་ཆད།
ཁྱད་པར་དུ་གྱུར་པའི་བར་ཆད་རྣམས་ཏེ། སྐྱེ་བའི་བར་ཆད་ཅེས་པ་གཏན་ནས་སྡོམ་པ་མི་སྐྱེ་བ་དཔེར་ན་བྱང་གི་སྒྲ་མི་སྙན་པར་སྐྱེས་པ་དང༌། མ་ནིང་དང༌། མུ་སྟེགས་པ་ཕལ་ཆེར་དང༌། མཚམས་མེད་བྱས་པ་ དང༌། དུད་འགྲོ་སོགས་ཏེ་དེ་རྣམས་ལ་སྡོམ་པ་མི་སྐྱེའོ། ། གནས་པའི་བར་ཆད་ཅེས་པ་ནི་ཕ་མ་དང་རྒྱལ་པོས་མ་གནང་བར་སྡོམ་པ་ཞུས་པ་སོགས་ཏེ་ཞུས་ཟིན་ནས་མི་གནས་པར་སླར་ཁྱིམ་དུུ་ཟློག་དགོས་པ་སོགས་ཀྱིས་སོ། ། མཛེས་པའི་བར་ཆད་ཅེས་པ་ནི་ལག་པ་ཆད་པ་སོགས་ལུས་ལ་སྐྱོན་ཡོད་པ་དང༌། བྲན་དང་ཆོམ་རྐུན་ལྷམ་མཁན་སོགས་རིགས་ལ་སྐྱོན་ཆགས་པ་སོགས་སོ། ། ཁྱད་པར་དུ་གྱུར་པའི་བར་ཆད་ཅེས་པ་ནི་ནད་པ་དང༌།
ལོ་བཅོ་ལྔ་དང་བདུན་མ་ལོན་པ་དང༌། གནས་ནས་དབྱུང་བ་སོགས་སོ།། དེའང་བསྙེན་རྫོགས་ལ་ལོ་ཉི་ཤུ་ལོན་པ་དགོས་ཤིང༌། དགེ་ཚུལ་ལ་བྱ་རོག་འདེད་ནུས་ན་ལོ་བདུན་ལོན་པས་ཆོག་པ་དང༌། མ་ནུས་ན་ལོ་བཅོ་ལྔ་ལོན་པ་དགོས་པའི་ལོ་དེའང་མའི་ཁོག་པར་ཡོད་རིང་དང་ཟླ་ལྷག་བཅས་པ་བརྩིས་པ་སྟེ། དེའང་ཟླ་ལྷག་བཅས་བརྩིས་པ་ལ་ཚེས་ལོ་ཟེར་བ་ཡིན། ཟླ་ལྷག་མ་བརྩིས་པ་ཁྱིམ་ལོ་ཡིན་པས་འདུལ་བ་ལ་ཐམས་ཅད་དུ་ཚེས་ལོ་དབང་བཙན་པ་ཡིན་ནོ། ། འདིའི་ལོ་ཉི་ཤུ་མ་ལོན་པ་དང་གོང་བཤད་ཀྱི་ཆོས་གོས་སོགས་མ་ཚང་བ་ལའང་སྡོམ་པ་སྐྱེ་ནི་སྐྱེ་མོད་འོན་ཀྱང་གནང་མཁན་ལ་མི་རུང་བ་སྟེ། ཉི་ཤུ་མ་ལོན་ཡང་ལོན་སྣང་ཤར་ཏེ་ཞུས་ན་ཐོབ་བོ།། དགུ་པ་གསོལ་བ་མངོན་གྱུར་ནི།
དགེ་ཚུལ་དགེ་སློང་གང་ཡང་ཐོག་མར་དགེ་འདུན་ཐམས་ཅད་འདུས་པ་ལའམ། ཡང་ན་དགེ་སློང་སོ་སོའི་གནས་ནས་གསོལ་བ་འདེབས་དགོས་པ་སྟེ་གསོལ་བའི་ཚིག་ལས་ཆོག་ཏུ་ཡོད་དོ།། བཅུ་པ་ལས་མངོན་གྱུར་ནི། ལས་ཆོག་ཚང་ཞིང་མ་ནོར་བར་འདོན་པ་སྟེ། དེའང་སློབ་དཔོན་སོགས་ཁ་སྐོང་རྣམས་སོ་སོར་སྐོ་བ་སོགས་མཁན་པོས་མཛད་པ་དང༌། བསྙེན་རྫོགས་སྒྲུབ་པ་དངོས་དང་བསླབ་པ་བརྗོད་པ་སོགས་ལས་ཕལ་ཆེར་སློབ་དཔོན་གྱི་ལས་ཡིན་ཏེ་འགྲིག་རིམ་ཆོ་གར་གསལ་ཏེ། དེའི་སྡོམ་ཚིག། ཀརྨཱ་ཤཾ་ཏི་ལས། དང་པོར་བྱ་ ( ལས་གྲལ་དུ་འདུས་པ་སོགས། ) དང་མཁན་པོར་ ( གསོལ་བ་གདབ་པ།
) དང༌། ། ཆོས་གོས་ ( གསུམ་བྱིན་རླབས་པ་དང༌། མེད་ན་རྒྱུ་བྱིན་རླབས་པ། ) གཉིས་དང་ལྷུང་བཟེད་ ( དགེ་འདུན་ལ་བསྟན་པ་དང་བྱིན་རླབས་པ། ) གཉིས། ། དེ་ནས་སྤྲོ་བྱ་ ( གསང་སྟོན་ལ་སྤྲོ་བ་བྱས་ནས། ) གསོལ་ ( བ་འདི་ལས་ཀྱིས་བསྐོས་པ་དེས། ) གསང་སྟོན། ། ( ཞེས་ལྐོག་ཏུ་བར་ཆད་དྲི་བ་དང༌། ) ཞུ་ ( གསང་སྟོན་གྱིས་དེ་བར་ཆད་དག་པར་དགེ་འདུན་ལ་ཞུ་བ་དང༌།
) དང་གསོལ་ ( བར་ཆད་དྲི་ཕྱིར་གསོལ་བའི་ལས་བྱ་བ་དང༌། ) དང་ ( བསྙེན་པར་རྫོགས་པར་ ) གསོལ་བ་དང༌། ། (དྲི་ བར་ཆད་ ) དང་ལས་ ( བསྙེན་རྫོགས་དངོས་ཀྱི་ )དང་གྲིབ་ཚོད་ ( ཐུར་མས་གཞལ་བ་དང༌། ) ཉིན་མཚན་ ( གྱི་ཆ་ཉེར་གཉིས་བརྗོད་པ་དང༌། ) དུས་ཚོད་ ( དགུན་ལ་སོགས་པ། ) གནས་རྣམས་ ( འདི་ཕྱིན་གདམས་ངག་བཅུ་གཅིག་བརྗོད་པའོ།། ) དང༌། ། ལྟུང་དང་དགེ་སྦྱོང་མཆོག་འདོད་དང༌། ། ཚུལ་ཁྲིམས་མཉམ་དང་ཚུལ་འབྲེལ་དང༌། ། དུལ་དང་དགོས་དང་མ་བརྗོད་དང༌། །
གུས་པ་དང་ནི་བསྒྲུབ་བྱ་བ། ། ཞེས་སོ།། དེ་ལྟ་བུའི་དགེ་བསྙེན་དགེ་ཚུལ་དགེ་སློང་གསུམ་པོ་དེ་གང་ཟག་གཅིག་གི་རྒྱུད་ལ་ཇི་ལྟར་དུ་ལྡན་ཞེ་ན། དེ་ལ་བྱེ་སྨྲ་བས་ནི་ངོ་བོ་ཐ་དད་ཀྱི་རྫས་སུ་འདོད་དོ།། གཉིས་པ་ཐོབ་པ་མི་ཉམས་པར་བསྲུང་བའི་ཐབས་ལ། སྤྱིར་གནས་ཀྱི་བླ་མ་བརྟེན་ཚུལ་སོགས་དང༌། དགག་སྒྲུབ་བྱེ་བྲག་ཏུ་བཤད་པའོ། ། དང་པོ་ནི། འདི་སྐད་དུ། དེ་ལྟར་བསྙེན་པར་རྫོགས་ཐོབ་ནས། །
དེ་ཉིད་ཉམས་པ་མེད་པའི་ཕྱིར།། འདུལ་བ་རྒྱ་མཚོར་མཁས་པར་བྱ། ། དེ་བས་གནས་ཀྱི་བླ་མ་ལ།། བྱ་བ་ཆེ་ཕྲ་ཀུན་ཞུ་བཞིན། ། ལོ་བཅུའི་བར་དུ་བརྟེན་པར་བྱ།། བླ་མ་དེ་ལ་རྗེ་ས་དང༌། ། གུས་པས་རིམ་གྲོ་ཅི་ནུས་བསྒྲུབ།། བླ་མ་དེས་ཀྱང་འདུལ་བ་དང༌། ། མཐུན་པར་རྗེས་སུ་སྒྲུབ་བྱེད་དེ།། ཆོས་དང་ཟང་ཟིང་དག་གིས་ཀྱང༌། །
ཕན་འདོགས་སྐྱོ་ངལ་མེད་པར་བྱ།། གནས་པ་གནས་བཅས་ཀུན་གྱིས་ཀྱང༌། ། སྐྲ་བཞར་བ་དང་ཁྲུས་དང་ནི།། བསྲོ་ཁང་བརྟེན་པའི་བྱ་བ་དང༌། ། ལྷུང་བཟེད་ཚུལ་དང་ནད་གཡོག་སོགས།། འདུལ་བ་རྒྱ་མཚོར་བཤད་བཞིན་སློབས།། ཞེས་བྱ་སྟེ། དེ་ལའང་སློབ་མའི་བྱ་བ་དང༌། བླ་མའི་བྱ་བ་དང༌། བླ་སློབ་གཉིས་ཀའི་བྱ་བའོ། །
དང་པོ་ནི། དེ་ལྟར་བསྙེན་རྫོགས་ཐོབ་ནས་དགེ་སློང་གི་བསླབ་པ་ལ་ནན་ཏན་དུ་བྱེད་དགོས་པས་དེའི་བསླབ་བྱ་ཡིན་མིན་ངོ་ཤེས་པ་དང༌། དགེ་བ་འཕེལ་བ་དང༌། ཁྲེལ་ཡོད་པར་བྱ་བའི་ཕྱིར་དུ་ཐོབ་ནས་ལོ་བཅུ་མ་ལོན་བར་གནས་ཀྱི་སློབ་དཔོན་མི་བརྟེན་པར་རང་གར་ལྗོངས་རྒྱུ་བ་དང་སྡོད་པར་མི་བྱ། དེའང་དམིགས་བསལ་འདུལ་བ་ལ་མཁས་ན་ལོ་ལྔ་ཙམ་ལོན་ནས་གནས་ཀྱི་སློབ་དཔོན་མ་བརྟེན་ཡང་རུང་བ་དང༌། དེ་མིན་ལོ་མང་པོ་ལོན་ཡང་བརྟེན་དགོས་པར་ཡང་བཤད་པས། དེའང་ཐོག་མར་ལག་པ་གཉིས་ཀྱིས་བླ་མའི་རྐང་མཐིལ་གཉིས་ལ་བཟུང་ནས་འདི་སྐད་དུ། བཙུན་པ་དགོངས་སུ་གསོལ། བདག་མིང་འདི་ཞེས་བགྱི་བ་བཙུན་པ་ལ་གནས་སུ་གསོལ་གྱི། བཙུན་པས་བདག་ལ་གནས་སྩལ་དུ་གསོལ།
བདག་བཙུན་པ་ལ་གནས་འཆའ་ཞིང་མཆིའོ། ། ཞེས་ལན་གསུམ་དང༌། མཐར་ཐབས་ཡིན་ནོ་ཞེས་དང༌། ལེགས་སོ་བཅས་བགྱིས་ནས་སློབ་དཔོན་དུ་བཟུང་སྟེ། དེ་ལ་གནས་བཅའ་ཞེས་གྲགས་པ་ཡིན་པས། དེ་ནས་ནི་ཕ་དང་བུའི་འདུ་ཤེས་བཞག་གོ། དེའང་མཁན་པོ་ཡོད་ན་མཁན་པོ་དང༌། དེ་མེད་ན་གོང་བཤད་མཁན་པོ་དང་མཚན་ཉིད་མཚུངས་པ་ཞིག་བཟུང་ལ། དེ་འདྲ་མང་པོ་ཡོད་ན་གང་འདོད་གཅིག་བཟུང་སྟེ། དེ་ལ་མཁན་པོ་ཉིད་ཡིན་ན་དེ་ཚེ་གནས་བཅའ་བ་དེ་མི་དགོས་སོ། །
དེ་ལྟར་གནས་བཅས་ནས་གནས་ཀྱི་སློབ་དཔོན་དེ་ལ་གནས་ཞེས་དང༌། སློབ་མ་དེ་ལ་གནས་པ་ཞེས་སུ་གྲགས་པ་ཡིན་པས། གནས་པ་དེས་གནས་ལ་མ་དྲིས་པར་བྱ་བ་ཐམས་ཅད་མི་བྱའོ། ། འོན་ཀྱང་བཤང་ལྕི་དང༌། སོ་ཤིང་དོར་བ་དང༌། ཉེ་སྐོར་དང༌། ལྷ་ཁང་ནང་དུ་མཆོད་རྟེན་ལ་ཕྱག་བྱ་བ་དང༌། ནགས་སོགས་མེད་སར་ལྷ་ཁང་ལས་ཕྱི་རོལ་ཏུ་འདོམ་བཞི་བཅུ་རྩ་དགུར་འགྲོ་བ་དང༌། ལས་གྲལ་དུ་འགྲོ་དུས་གཞན་གྱིས་ལས་གང་རྐོ་བ་བྱ་བ་རྣམས་ཙམ་ནི་ཞུ་མི་དགོས་སོ། ། ནང་པར་ཐོག་མར་སོ་ཤིང་གིས་སོ་འབྲུ་བ་དང༌།
ལྕེ་བཞར་གྱིས་ཁ་དག་པ་སོགས་བྱས་ནས་ཐོག་མར་མཆོད་རྟེན་ལ་ཕྱག་དང༌། དེ་ནས་གནས་ལ་ཕྱག་དང་སྙུན་འདྲི་བྱ། གོས་རྐྱང་སོགས་ཀྱིས་ཕྱག་མི་བྱེད། བླ་མའང་གོས་རྐྱང་སོགས་ཡིན་པ་ལ་ཕྱག་མི་བྱེད། དེ་ནས་བླ་མ་ལ་ཁྲུས་བྱ་བའི་ཕྱིར་འདག་རྫས་དང་སོ་ཤིང་འབུལ་ཏེ་འདག་རྫས་ནི་གླ་སྒང་དང་རྩ་ཀུ་ཤུ་རི་དང་སྤོས་བཏགས་པའི་ཕྱེ་ མའོ། ། སོ་ཤིང་ནི་སོར་བརྒྱད་པ་ཡན་དང་བཅུ་གཉིས་པ་ཕྱིན་གང་རུང་ངོ༌།། ( ལྕེ་གཞར་ནི་སོ་ཤིང་ཚལ་བ་ལས་སམ་ལྕགས་སོགས་ལས་བཟོས་པ་རུང་ངོ༌།། ) མཁན་པོ་དང་གནས་དེ་མཐོང་མ་ཐག་སྟན་ལས་ལྡང་བ་དང༌། གནས་དེ་དང་གཙུག་ལག་ཁང་གཅིག་ལ་འདུག་ན་ཉིན་རེ་ལན་གསུམ་རེ་མཇལ་ཏེ་བྱ་བ་ཞུ་ཞིང༌། རྒྱང་གྲགས་ཙམ་ལ་ཡོད་ན་ཉིན་རེ་ལན་རེ་མཇལ་བ་དང༌།
རྒྱང་གྲགས་ལྔ་ལ་ཡོད་ན་ཉི་མ་ལྔ་དྲུག་ལ་མཇལ་བ་དང༌། རྗེས་ནས་བཤད་པའི་མཚམས་པོ་ཆེའི་ནང་དུ་འདུས་པའི་དཔག་ཚད་ཕྱེད་གསུམ་ཙམ་ཡོད་ན་ཟླ་ཕྱེད་གསོ་སྦྱོང་གི་ཚེ་མཇལ་བ་དང༌། བསོད་སྙོམས་སུ་འགྲོ་བའི་ཚེ་བསིལ་བྱེད་ ( འཁར་སིལ་ལོ།། ) ཕྱག་ཏུ་གཏད་པ་དང༌། འཇིགས་པ་ཡོད་སར་གནས་ཀྱི་སྔོན་དུ་འགྲོ་བ་དང༌། ཆུ་སྣོད་སྟོང་པར་མི་བཞག་པར་འགེང་བ་དང༌། གདུགས་ཚོད་ ( གུང་ཚིག ) ལ་བབས་སོ་ཞེས་ཟན་གྱི་དུས་བརྗོད་པ་དང༌། ཟན་ཟོས་ཟིན་ནས་གནས་ཀྱི་ལྷུང་བཟེད་བཀྲུ་བ་ དང༌། གནས་ཀྱིས་མཆོད་རྟེན་ལ་ཕྱག་འཚལ་བའི་ཚེ་མཆོད་རྟེན་བྱི་དོར་བྱེད་ན་འདག་རྫས་དང་ཆུ་སོགས་ཕྱག་ལ་འབུལ་བ་དང༌།
བསྐུ་མཉེ་དང༌། དྲིལ་ཕྱིས་བྱ་བ་དང༌། མལ་སྟན་བཤམ་པ་དང༌། ཤམ་ཐབས་ཀྱི་གཟན་ནུབ་མོའི་གོས་ཤམ་ཐབས་ཀྱི་ཐེབ་བསྐོན་པ་དང༌། ཉིན་མོའི་ཤམ་ཐབས་བླངས་ནས་བཞག་པ་དང༌། གནས་ཀྱི་རྐང་པ་བཀྲུ་བའི་ཆུ་དང༌། རྐང་རྟེན་དང༌། ཆོལ་ཟངས་འབུལ་བ་སོགས་རྣམས་བྱའོ། ། དེ་ལས་གཞན་ཤིང་ཏོག་སོགས་ལ་མེས་རུང་བ་བྱ་བ་སོགས་དང༌། སྔོ་ཆུང་ངུ་བརྔ་བ་དང༌།
མེ་ཏོག་དང༌། འབྲས་བུ་བཏོགས་པ་དང༌། སོ་ཤིང་བསྒྲུབ་པ་རྣམས་ནི་དགེ་ཚུལ་ལ་བྱེད་དུ་བཅོལ་ལོ། ། བླ་མའི་མདུན་དུ་འགྲོ་དུས་སྒོ་ནས་བརྡའ་བྱས་ཏེ་འགྲོ་བ་དང༌། སྒོ་སྐྱེས་ལ་ཆོས་གོས་མི་དྲུད་པར་ཡང་བྱའོ། ། བླ་མ་དེ་ལ་ཞེ་འགྲས་པ་ཅན་ལ་ལུས་ངག་ཡིད་གསུམ་བཅར་བར་མི་བྱེད་པ་དང༌། བླ་མས་ཅི་བཅོལ་བ་ལ་གུས་པས་མྱུར་དུ་བྱ་བ་ དང༌། མཛེས་པས་འཇུག་པར་བྱ་བ་དང༌། ངོ་ཚ་དང་བཅས་པ་དང༌། རྗེ་ས་དང་བཅས་པ་ ( བག་ཞུམ་པས་བླ་མའི་རྗེས་སུ་འདུག་པའི་བསམ་པ་དང་ངག་གོ།
) དང༌། སེམས་དམའ་བ་ ( གནས་ཀྱི་བྱ་བ་ལ་ང་རྒྱལ་དང་རྒྱགས་པ་མེད་པ་མཆན། ) དང༌། བསམ་གཏན་ ( བསྒོམ་མོ།། ) དང༌། ཀློག་ ( ཁ་འདོན་ནོ།། ) པ་ལ་བརྩོན་པ་དང༌། གལ་ཏེ་དེ་མ་འཕེལ་ན་གནས་གཞན་ལ་གཏད་པར་གསོལ་ནས་གནས་གཞན་བཅའ་བ་དང༌། གཞན་ཡང་ལྷུང་བཟེད་ཀྱི་ལས་ཞེས་བསྲེག་པ་དང༌། གླན་པ་སོགས་བྱ་བ་དང༌།
ཆོས་གོས་ཀྱི་ལས་ཞེས་ཏེ་ཁ་སྒྱུར་བ་དང༌། དྲུབས་པ་སོགས་བྱེད་པ་དང༌། ནད་གཡོག་དང༌། འགྱོད་པ་བསལ་བ་དང༌། སྡིག་པ་ཅན་གྱི་ལྟ་བའི་རྣམ་པ་སྤང་བ་ཞེས་བླ་མས་ཉེས་པ་ཅན་གྱི་བྱ་བ་བྱས་སྲིད་ན་དེ་བཟློག་པར་བྱ་སྟེ། བླ་མ་སྡེ་སྣོད་འཛིན་པ་ལ་སློབ་མ་མི་མཁས་པ་ཞིག་གིས་སྡིག་ལྟ་དེ་སྤོང་མི་ཤེས་མོད་ཀྱང་རླུང་ནད་སོགས་ཀྱིས་དགོས་སྲིད་པའོ།། སྤྱིར་བྱ་བ་གང་ཡང་ཤིན་ཏུ་འདོད་བཞིན་བསྒྲུབ་པ་དང༌། དགེ་འདུན་པས་གནས་དེ་ལ་ནན་ཏུར་ཞེས་ཆད་པ་བྱེད་པ་ན་མི་བྱེད་པར་ཞུ་ཞིང༌། བྱས་ན་དེ་ལ་བཟོད་གསོལ་བྱ་བ་སོགས་དང༌། གལ་ཏེ་གནས་ལས་གནས་པ་བསླབ་པ་རྒན་ན་ཕྱག་འཚལ་བ་མ་གཏོགས་གཞན་ཐམས་ཅད་བྱ་ཞིང་འདུད་པ་ལའང་ཐལ་མོ་སྦྱར་བ་ཙམ་བྱའོ།།
སྤྱིར་གནས་མེད་པར་དབྱར་གནས་མི་བྱ་ལ། དབྱར་སྔ་ཕྱི་གཉིས་ཡོད་པའི་སྔ་མ་ལ་འདུག་ཚར་ནས་གནས་མེད་པ་ལྟ་བུ་ལ་དབྱར་སྔ་མ་དྲལ་ཏེ་དབྱར་ཕྱི་མའི་ཚེ་བླ་མ་ཡོད་ས་གཞན་དུ་འགྲོ་དགོས་ན་འགྲོའོ། ། ཕྱི་མ་དེར་ཡང་དེ་བཞིན་བྱུང་ན་ཟླ་བ་གཉིས་ལ་གནས་མེད་པར་དགེ་སློང་བསླབ་པ་རྒན་པ་ལ་ཞུ་ནས་གནས་ཆོག་སྟེ་དབྱར་གནས་ཀྱི་ཕན་ཡོན་ཐོབ་པའི་ཕྱིར་རོ། ། གཞན་དུ་ནི་གནས་འཚོལ་བ་ལྟ་བུ་ལ་ཞག་ལྔར་གནས་མེད་པར་གནས་ཆོག་གོ། ། དམིགས་བསལ་གནས་ཀྱི་བླ་མ་ས་གཞན་ན་ ( རྗེས་བཤད་ཀྱི་ས་གཞན་ན་གནས་པའོ་མཆན། ) གནས་ཚེ་གནས་མེད་ཀྱང་སྐྱོན་མེད་པ་དང༌། གནས་གཞན་དུ་ཕྱིན་པ་ལ་ཞག་གཅིག་སྐྱོན་མེད་པ་དང༌། གློ་བུར་དུ་འོངས་པ་དག་ངལ་བསོ་ཕྱིར་གནས་མེད་པར་ཉི་མ་གཅིག་གམ་གཉིས་གནས་ཆོག་གོ། ། གནས་དང་གནས་པ་གཉིས་དཔོན་སློབ་ཀྱི་འབྲེལ་ཐག་ཆད་ན་ནི་གནས་འཇིག་པའི་རྒྱུ་ཡིན་ཏེ་སྔར་གནས་བཅས་པ་དེ་དེ་སོགས་ཀྱིས་འཇིག་གོ། གཉིས་པ་བླ་མའི་བྱ་བ་ནི།
གནས་སམ་བླ་མ་དེ་ཉིད་ཀྱིས་ཀྱང་གནས་པ་སློབ་མ་ལ་ལྷུང་བཟེད་དང༌། ཆོས་གོས་ཀྱི་ལས་དང༌། ནད་གཡོག་དང༌། འགྱོད་པ་བསལ་བ་དང༌། སྡིག་ལྟ་སྤང་བ་དང༌། ནན་ཏུར་གྱི་ལས་ལ་བཟོད་པར་གསོལ་བ་དང༌། སྡིག་གྲོགས་བཟློག་ ( ཚུལ་ཁྲིམས་འཆལ་བ་སོགས་ཀྱི་གྲོགས་པོ་བཟློག་པའོ་མཆན། ) པ་དང༌། དགེ་བ་ལ་སྦྱར་བ་དང༌། ལྟུང་བ་བྱུང་ན་དེ་དག་པར་བཅོལ་བ་དང༌།
འཚོ་བའི་བཅའ་ལག་རྗེས་སུ་མཐུན་ ( ཆོས་གོས་སོགས་མཆན། ) པ་སྡིག་པ་དང་མ་འདྲེས་པ་བསྒྲུབ་པ་དང༌། འོས་པ་ལ་ཆད་པ་བཅད་པ་དང༌། དེའང་འོས་པ་ནི་དཀོན་མཆོག་ལ་མི་དད་པ་དང༌། ཟ་ཉལ་གྱིས་དུས་འདའ་བའི་ལེ་ལོ་ཅན་དང༌། བཀའ་བློ་མི་བདེ་བ་ ( བཀོད་པ་མི་ཉན་པའི་སྟེང་ཚིག་རྩུབ་བྱེད་པའོ་མཆན། ) དང༌། མ་གུས་པ་ ( དཀོན་མཆོག་དང་བླ་མ་དང་ཚུལ་ཁྲིམས་ལ་མ་གུས་པའོ་མཆན། ) དང༌། སྡིག་པའི་གྲོགས་བྱེད་པ་རྣམས་ ( སྲོག་གཅོད་རོལ་མོ་མཁན་ཆང་ཚོང་མ་རྐུན་མ་སོགས་དང་འགྲོགས་པའོ་མཆན།
)སོ།། ཆད་པ་ནི་ལྔ་སྟེ་གཏམ་མི་འདྲི་བ་དང༌། གདམས་ངག་མི་སྦྱིན་པ་དང༌། བསྙེན་བཀུར་དང་ཆོས་དང་ཟང་ཟིང་གིས་ལོངས་སྤྱོད་དུ་མི་འཇུག་པ་དང༌། དགེ་བ་བརྩམས་པ་རྒྱུན་བཅད་པ་དང༌། གནས་དགག་པར་ ( གནས་དགག་པ་ནི་རང་ལ་གནས་འཆའ་མི་ཆོག་པའོ་མཆན། ) བྱའོ། ། ཆད་པ་བཅད་པ་གཞན་གྱིས་ལེན་ན་ལེན་པ་པོ་དེ་ཉིད་ལ་དབྱེན་དང་ཉེ་བའི་ཉེས་པ་སྦོམ་པོ་ཡོད་དོ། ། ཆད་པ་དེ་ལྟར་བྱས་ཀྱང་བཟོད་པ་མི་གསོལ་ན་དགེ་སློང་མཁྱེན་ལྡན་ཞིག་གིས་རྒྱུ་མཚན་བཤད་དེ་དེ་ཚེ་བཟོད་པར་གསོལ་ན་དང་དུ་ལེན་ཞིང་མ་གསོལ་ན་བསྐྲད་པར་བྱའོ།། དེའང་རང་གི་གནས་ཁང་ནས་བསྐྲད་པ་ཡིན་གྱི།
གཙུག་ལག་ཁང་དུ་ཚོགས་མི་ཆོག་ཟེར་ན་ནི་རང་ལ་ཉེས་པ་འབྱུང་སྟེ་གཙུག་ལག་ཁང་ནི་དགེ་འདུན་སྤྱིའི་ཡིན་མོད་ཀྱི། དགེ་སློང་གཅིག་ལ་མི་དབང་བའི་ཕྱིར་རོ། ། སྐྲོད་པའི་ཚེ་དགེ་སློང་ལ་ཆོས་གོས་གསུམ་གདིང་བ་ཆུ་ཚགས་ལྷུང་བཟེད་བཅས་དྲུག་པོ་བྱིན་ནས་བསྐྲད། དགེ་ཚུལ་ལ་རིལ་བ་ཆུ་ཚགས་ཆོས་གོས་གཉིས་བཅས་བསྐྲད་ཅིང་སླར་བཏུད་ན་དང་དུ་ལེན་ནོ། ། ཆད་པ་འདི་དབྱར་གནས་ཀྱི་ཚེ་དང་ནད་པ་སོགས་ལ་མི་རུང་ཞིང་ཡོན་ཏན་ཅན་ལའང་མི་རུང་ངོ༌།། གསུམ་པ་བླ་མ་དང་སློབ་མ་ཐམས་ཅད་ཀྱི་དགོས་རྒྱུ་ནི། ནང་པར་སོ་ཤིང་དང་ལྕེ་བཞར་དག་གིས་ཁ་མ་སྦྱངས་ན་ཟས་བཟའ་མི་རུང་ལ། སོ་ཤིང་དེ་དང་བཤང་ལྕི་དག་ནི་རང་གཞན་གནས་སུ་རུང་བའི་ས་ལ་མི་དོར་རོ། ། བཤང་གཅི་མཆིལ་སྣབས་སྐྱུགས་པ་སོ་ཤིང་སོགས་དོར་བའི་ཚེ་སེ་གོལ་སོགས་ཀྱི་སྒྲ་མ་བྱས་པར་མི་དོར་རོ། ། སོ་ཤིང་དོར་ནས་ཁྲུས་བྱེད་ཅིང་ཁྲུས་སོགས་ཟིན་མ་ཐག་མཆོད་རྟེན་ལ་ཕྱག་བྱའོ། །
སྤྱིར་གྲོང་མཐའ་པས་ནི་སྐྲ་དང་ཁ་སྤུ་སོར་ཕྱེད་གཉིས་ལས་ལྷག་པོ་མི་བཞག་ལ། དགོན་པ་བས་འབྲེག་མཁན་དཀོན་ཡང་སོར་གཉིས་ལས་མི་བཞག་པ་ དང༌། འབྲེག་མཁན་ལ་གཙུག་ཕུད་འཇོག་མི་འཇུག་པ་དང༌། སྐྲ་དང་ཁ་སྤུ་ལས་གཞན་པའི་སྤུ་མི་འབྲེག་པ་དང༌། བླ་གོས་དང་སྣམ་སྦྱར་གྱོན་བཞིན་པ་དང༌། འཕྱགས་མ་འཕྱགས་པའི་གནས་ཐམས་ཅད་དུ་སྐྲ་མི་བཞར་རོ། ། སྟོད་སྐྲ་བཟེད་ཀྱིས་གཡོགས་ནས་བཞར་བ་དང༌། སྐྲ་བཟེད་མེད་ན་དངུལ་གཟན་གྱིས་གཡོགས་པ་དང༌། རྒན་པོ་དང༌། ནད་པ་དང༌།
རླུང་ཉི་ཆར་སོགས་ཀྱིས་གནོད་པའི་དུས་ནི་ཁྱིམ་དང་སྒོ་ཁང་སོགས་ལའང་སྐྲ་བཞར་རུང་སྟེ་བྲེགས་ཟིན་ནས་ཕྱོགས་དེར་བྱི་དོར་བྱའོ། ། སེན་མོ་དབུས་མཐོ་བར་མི་བྱེད་པར་མཐའ་དབུས་མཉམ་པར་བཅད་ཅིང༌། སེན་མོའི་དྲི་མ་བསལ་ཕྱིར་འདྲུད་པ་ཙམ་ལས་གཞན་བརྡར་བ་སོགས་མི་བྱའོ། ། སྐྲ་དང་སེན་མོ་ནི་ཕྱག་དར་ཁྲོད་དུ་དོར་རོ། ། ལག་པས་མ་བཀབ་པར་ཁ་གདངས་བར་མི་བྱའོ། ། སྐྲ་སོགས་བཞར་ནས་ལུས་རིལ་པོ་ཁྲུས་བྱ་སྟེ། ཆུ་མེད་པ་དང༌། རྒས་པ་དང༌། ན་བས་མི་ནུས་ན་ཡན་ལག་ལྔའི་ཁྲུས་བྱའོ། ། གཅེར་བུར་ཁྲུས་མི་བྱ་སྟེ་ཁྲུས་རས་ཀྱིས་གཡོགས་ནས་ཁྲུས་བྱའོ། །
རིམ་པ་གཉིས་ལ་སྲོག་ཆག་ཆགས་པས་ཁྲུས་རས་གཅིག་རྐྱང་བྱའོ། ། མོན་སྲན་སྡེའུ་དང་བུལ་ཏོག་སོགས་འདག་རྫས་དང་སྨན་གྱིས་བགོས་པའི་ཁྲུས་ ( ལེགས་སྦྱར་གྱི་ཁྲུས་སོ་མཆན། ) རུང་ངོ༌། ། གཙུག་ལག་ཁང་སོགས་སུ་ཁྲུས་བྱེད་ན་སྟོར་ཁུང་ཅེས་ཆུ་བབ་ས་ཡོད་པའི་ཁུང་བགྱིས་པའི་ཁར་ཁྲུས་བྱའོ། ། གོས་དང་ལྷུང་བཟེད་བཀྲུ་བའི་བཙོག་ཆུའང་དེར་དབོའོ།། ཡང་ན་ཁྲུས་བྱེད་ས་ཁྲུས་ཁང་ནང་སོ་ཕག་བཀྲམ་པའི་ཁྲུས་དོང་ཅན་དེ་ལ་སྟོར་ཁུང་བཏོད་པ་བྱའོ། ། དུས་རྒྱུན་དུ་རྐང་པ་བཀྲུ་བའི་སྣོད་ནི་ཆོལ་ཟངས་ཏེ་གནས་ཁང་གི་སྒོ་ཕག་ཏུ་བཞག་གོ། ། སྤྱིའི་ཡིན་ན་སྤྱིའི་ཁང་ཐོག་དུའོ། ། དེ་ནི་སའམ་ལྕགས་ལས་བྱས་པ་ནང་རྩུབ་མོ་རྐང་པ་མི་འདྲེད་པ་ཞིག་བྱའོ། ། རྐང་པ་བཀྲུས་ཟིན་ནས་ཆུས་བཤལ་ཏེ་ཁ་སྦུབ་དུ་བཞག་གོ། །
དེ་ནི་གཙོ་ཆེར་རྒས་པ་དང་ནད་པ་སོགས་ཀྱི་དོན་དུ་ཡིན་གྱི། གཞན་ལ་ནི་ཁང་སྟེང་གི་ཝ་ཁ་དེར་རྐང་ཁྲུས་ཀྱི་གཞི་བྱ་བ་ལས་གཞན་དུ་ནི་རྐང་པ་མི་བཀྲུའོ། ། རྐང་པ་བཀྲུ་ས་གང་ཡིན་པ་དེར་སོ་ཤིང་ཡང་དོར་རོ། ། ནད་པ་སོགས་ཉལ་ཏེ་བཀྲུ་ས་ལྕགས་ཀྱི་གཞོང་རིངས་ཡང་བཟོའོ། ། ཁྲུས་ཀྱིས་གནོད་ན་བསྐུ་མཉེ་བྱའོ། ། ཁྲུས་ཚར་ནས་ལུས་ཕྱིས་ཀྱིས་ཕྱི་ཞིང་མེད་ན་ཁྲུས་རས་ཀྱིས་ཕྱིའོ། ། གཤེར་བ་མ་བསྐམས་པར་ཆོས་གོས་མི་བགོའོ།། ཁྲུས་ཚར་ཟིན་ནས་རླུང་ནད་དང༌། བད་ཀན་དང༌། པགས་པའི་ནད་སོགས་བསལ་བའི་ཕྱིར་བསྲོ་ཁང་བརྟེན་དུ་རུང་སྟེ།
བསྲོ་ཁང་ཞེས་པ་ནི་ཁྲུས་ཁང་དང་ཉེ་སར་ཁང་པ་ཞིག་བགྱི་སྟེ། ནང་དུ་མེ་སྦར་བ་སོ་ཕག་གིས་བཅལ་ཟླུམ་པོ་བགྱིས་པའི་ནང་དུ་མེ་སྦར་ཏེ་བསྲོའོ། ། ཁྲུས་ཁང་ཐམས་ཅད་ལ་བསྲོ་ཁང་ངེས་པར་དགོས་པ་ནི་མིན་ནོ། ། ཉེ་གནས་སམ་གཞོན་རབ་ཞིག་གམ། རང་དང་མཉམ་དུ་གནས་མཁན་ཞིག་གིས་གྲོགས་བྱ་སྟེ་དྲིལ་ཕྱིས་དང་སྣུམ་གྱིས་བསྐུ་བ་སོགས་བྱི་དོར་གྱི་ལས་གང་དགོས་རྣམས་བྱའོ། ། དུས་ཀུན་དུའང་ཆོས་གོས་གསུམ་ལས་གང་རུང་གཅིག་ཁོ་ན་གྱོན་ནས་ལས་ཐམས་ཅད་མི་བྱའོ། ། བསྲོ་ཁང་དེར་ཡང་ཆུ་བསྐོལ་བའི་ཟངས་དང༌། ལུས་ལ་བསྐུ་བའི་འབྲུ་མར་ དང༌། སོ་ཤིང་དང༌། བ་ལང་གི་ལྕི་བ་དང༌།
ས་དང༌། འདག་རྫས་ཀྱི་ཕྱེ་མ་དང༌། ཆུ་དང༌། ཁྲིའུ་དང་དྲིལ་ཕྱིས་སོགས་ཀྱང་ཚགས་སུ་ཚུད་པར་བྱས་ཏེ་གང་དགོས་སྦྱར་རོ།། ལུས་ལ་འདྲུད་པའི་ཕྱིར་ཉ་ཕྱིས་ནི་བཅང་རུང་ངོ༌། ། རླུང་ནད་མི་ལྡང་བར་བྱ་བའི་ཕྱིར་སྣུམ་སོགས་ཀྱི་བསྐུ་མཉེ་བྱས། དེ་ནས་རླུང་མཁྲིས་བད་ཀན་སེལ་བའི་སྨན་བསྐོལ་བས་བཀྲུ་སྟེ་དེ་ལ་ནི་ལེགས་སྦྱར་གྱི་ཁྲུས་ཞེས་བྱའོ། ། དེ་ནས་སྣུམ་གྱི་ཉེས་པ་དག་པར་བྱ་བའི་ཕྱིར་སྲན་ཕྱེ་སོགས་ཁྲུས་ཆལ་གྱིས་དག་པར་བྱའོ། ། བསྲོ་ཁང་དུ་ནི་ཁྲུས་མི་བྱ་ཞིང༌། དེར་མ་དད་པ་འོང་དུ་མི་འཇུག་ལ།
དེར་འཕགས་པའི་མི་སྨྲར་བས་འདུག་པ་དང་མཐར་རྒྱུན་ཆགས་གསུམ་པ་འདོན་པར་བྱའོ། ། ལྷུང་བཟེད་ལ་བྱི་དོར་དང་ཚོན་སོགས་བྱ་བའི་ས་ནི་བ་ལང་གི་ལྕི་བས་བྱུགས་པའི་ཁུང་བུ་བྱའོ།། སྤྱིར་ལྷུང་བཟེད་ཀྱི་ཚད་ནི་ཆུང་ཚད་ལ་འབྲས་མ་ག་དྷའི་བྲེའུ་ཆུང་གང་བཙོས་པ་ཚོད་མ་བཅས་ཤོང་བའི་སྟེང་དུ་མཐེ་བོའི་ལྟོ་ ( ཞེང་ངོ་མཆན། ) གང་གི་ཚད་སྟོང་པར་ལུས་པའོ། ། དེའང་འབྲས་ཀྱི་སུམ་ཆའི་ཚད་ཚོད་མ་བླུག་པ་ནི་སྲོལ་ཡིན་ལ། མ་ག་དྷའི་བྲེ་ཆུང་གི་ཚད་ནི་ཤིང་འོལ་མ་སེའི་འབྲས་བུ་སྟེ་བོད་དུ་དམར་རུ་མགོ་ནག་ཏུ་གྲགས་པ་གཅིག་གི་ལྗིད་ལ་སེ་བ་དང༌། དེ་བརྒྱད་ལ་མམ་ས་ཞེས་ ( མཥའོ།། ) སྲན་མ་གཅིག་ཡིན་ལ། དེ་བརྒྱད་ལ་ཞོ་གང༌། ཞོ་བརྒྱད་ལ་སྲང་དུ་བྱས་པའི་འབྲས་སྐམ་པོ་སྲང་བཅུ་དྲུག་གོ། །
བོད་དུ་སེ་བ་ཉེར་བཞི་ལ་ཞོ་རེར་བྱེད་དུས་ཞོ་བརྒྱད་ལ་སྲང་དུ་བྱས་པའི་འབྲས་སྐམ་སྲང་བཞི་བཅུ་ཞེ་གཉིས་ཞོ་ལྔ་སེ་བ་བརྒྱད་དོ། ། སེ་བ་སོ་གཉིས་ལ་ཞོ་གང་བྱེད་པ་ལྟར་ན་སྲང་སོ་གཉིས་སོ། ། རྒྱ་སྲང་བཅུ་དྲུག་དེ་ལ་བོད་ཀྱི་དྲུག་ཕུལ་ ( དྲུག་ཕུལ་ཞེས་བྲེ་གང་ལ་ཕུལ་དྲུག་ཤོང་བ་ཡིན་ལ། དྲུག་ཕུལ་གང་ལ་ཡ་ཁྱོར་ཕྱེད་བཞི་དང་བདུན། ཕུལ་གང་ལ་ཡ་ཁྱོར་གསུམ་ཡོད་  ཅིང༌། འཇམ་གསར་བ་སོགས་རྒྱ་གར་དང་བོད་ཀྱི་སྲང་ཚད་གཉིས་ཚད་འདྲ་བར་ཡང་བྱེད་དོ། ། ཡང་གསེར་ཞོ་བརྒྱད་ལ་སྤོ་རེ་གཅིག ། སྤོ་རེ་བཞི་ལ་ལྷ་ཉག་ཏུ་གྲགས་པ་ནི་ཞར་བྱུང་དུ་བྲིས་སོ་མཆན། ) དོ་ཡོད་པར་ཕལ་ཆེར་ ( རྒྱ་འདུལ་བྱ་འདུལ་དམར་སྟོན་སོགས་མཆན། ) འཆད་ཀྱང༌།
རྗེ་བརྒྱད་པས་དེ་མི་འགྲིགས་གསུངས་སྣང་ངོ༌།། དེ་ལ་ལྷུང་བཟེད་ཆུང་བའི་ཚད་དངོས་ནི། འབྲས་བྲེའུ་ཆུང་གང་དེ་བཙོས་པས་སུམ་འགྱུར་འབྱུང་ལ། དེ་དང་ཚོད་མ་བྲེ་ཆུང་གང་སྟོང་པ་མཐེབ་སོར་གང་དང་བཅས་ པའོ། ། ལྷུང་བཟེད་ཆུང་ངུ་གཉིས་ཀྱི་ཚད་ནི། ཆེན་པོ་གཅིག་དང་དེ་གཉིས་ཀྱི་བར་གྱི་ཚད་ནི་འབྲིང་པོའོ། ། དེའང་གསེར་འགུར་ཞོ་གང་ནི་སེ་བ་སོ་གཉིས་ཀྱི་ཚད་དང༌། བྱེས་ཞོ་གང་ངམ་ལྷ་སའི་ཞོ་གང་ནི་སེ་བ་ཉེར་བཞིའི་ཚད་ཡིན་ནོ། ། ལྷུང་བཟེད་ཀྱི་གཞི་ལྕགས་སྐོར་བྱར་རུང་ངོ༌། ། ལྷུང་བཟེད་མེད་པར་ལྗོངས་རྒྱུ་སྟེ་མི་འགྲོའོ། །
འགྲེང་བཞིན་དུ་སྣོད་ནས་ལྷུང་བཟེད་དབྱུང་བ་དང༌། གཞུག་པ་དང༌། སྐམ་པར་མི་བྱའོ། ། ལྷུང་བཟེད་དེས་ཕྱག་མ་མི་འདོར་རོ། ། ལག་པ་བཀྲུས་པའི་ཆུ་དང༌། ཁའི་ཆུ་ལྷུང་བཟེད་དུ་མི་བླུག་གོ། ། སྣོད་གཞན་ནས་དོར་བའི་ཐལ་བ་སོགས་དེར་མི་དོར་རོ། ། བྱེ་མ་ཅན་གྱི་ས་དང་ལྕི་བས་བྱི་དོར་མི་བྱའོ། ། བཀྲུས་ནས་མ་བསྐམས་བར་སྣོད་དུ་མི་གཞུག་གོ། ། མེ་ཉི་ལ་ཧ་ཅང་མི་སྐམ་མོ། །
རྡོའི་སྟེང་དང༌། མི་གཙང་བའི་ཕྱོགས་དང༌། བྲངས་དང༌། ཁྱམས་སོགས་སུ་མི་བཞག་སྟེ། ངོས་ཁུང་ཞེས་ཁང་པ་རྩིག་དུས་རྩིག་པའི་གསེང་དུ་ཁུང་ཟླུམ་པོ་བཞག་པ་ལ་བཞག་གོ། ། ཡང་ན་དགོན་པ་བས་སྐོན་བུ་ཁ་སྦྱར་ཞེས་ལྕུག་མའམ་སྲད་བུ་ལས་བྱས་པ་ས་དང་ལྕི་བས་བྱུགས་པའི་བར་དུ་གཟར་ཐག་གིས་ཤིང་ལ་དཔྱང་ངོ༌། ། ལྷུང་བཟེད་དང་སྨན་དང་བར་ཐུར་ ( བར་ཐུར་ནི་སྐུད་པ་དང་ཁབ་རལ་དང་ལྷན་པ་སོགས་ཀྱི་སྣོད་དོ་མཆན། ) གསུམ་ལ་སྣོད་སོ་སོར་བགྱིས་ནས་ལུང་ཐག་བཏག་གོ ། དེའི་ལྷུང་བཟེད་ནི་མཆན་འོག་ཏུ་བསྐུར་ ( ཁུར་མཆན། ) བོའི་ཕྱིར་ལུང་ཐག་ཞེང་ཆེན་པོ་བྱའོ། །
ལྷུང་བཟེད་དེ་ཉིན་རེ་བཞིན་སྤྱོད་པ་ཡིན་ན་ཟླ་བ་དྲུག་རེ་ནས་བསྲེག་ཅིང་ས་ལས་བྱས་པ་ཡིན་ན་ཟླ་ཕྱེད་ནས་བསྲེག་གོ། ། དགེ་སློང་གང་ནད་ཀྱིས་ཟིན་པ་ལ་ནི་དེ་དང་ལྷན་ཅིག་ཏུ་གནས་པ་དེས་ནད་གཡོག་བྱའོ།། གཞན་ཡང་ནད་པ་དེའི་ཉེ་གནས་དང༌། མཁན་པོ་དང༌། སློབ་དཔོན་དང༌། ནད་པ་དེ་དང༌། མཁན་པོ་གཅིག་པ་དང༌། སློབ་དཔོན་གཅིག་པ་དང༌། གཏམ་འདྲེས་པ་ ( ཡིད་དང་མཐུན་པའི་གཏམ་མང་པོ་འདྲེས་པར་བྱས་པའོ་མཆན། ) དང༌།
ཕེབ་པར་སྨྲར་ ( བག་ཕེབས་པའི་ཞིབ་ཆ་བྱས་པའོ་མཆན། ) བ་དང༌། སྨྲོན་འདྲིན་ ( གནས་གཅིག་ཏུ་འདུག་པ་དང་ལམ་གཅིག་ཏུ་འགྲོ་བས་དགའ་བར་བྱས་པའོ་མཆན། ) དང༌། འགྲོགས་བཤེས་ ( མ་འདྲིས་ཀྱང་དགའ་རེས་ཡོད་པའོ་མཆན། ) རྣམས་ཀྱིས་ནད་གཡོག་བྱའོ། ། ནད་པ་མང་པོ་ཡོད་ཅིང་ཐམས་ཅད་ཀྱི་གཡོག་མ་ནུས་ན་མཁན་པོ་དང༌། གནས་ཀྱི་སློབ་དཔོན་དང༌། གསང་སྟོན་དང༌། དགེ་ཚུལ་གྱི་སློབ་དཔོན་དང༌།
ཀློག་པའི་སློབ་དཔོན་རྣམས་རིམ་བཞིན་གཙོ་ཆེ་ལ། རང་གི་སློབ་བུའང་དེ་ལྟར་རིམ་པས་གཙོ་ཆེ་བ་དང༌། དེའི་རྗེས་ནས་རང་གི་གྲོགས་མཆེད་ཀྱང་དེ་ལྟར་རིམ་བཞིན་མཁན་པོ་གཅིག་པ་སོགས་གཙོ་ཆེའོ། ། དེ་ནས་གཏམ་འདྲེས་པ་དང༌། ཕེབ་པར་སྨྲར་བ་དང༌། སྨོན་འདྲིན་དང༌། འགྲོགས་ཤེས་རྣམས་རིམ་བཞིན་གཙོ་ཆེའོ། ། དེ་རྣམས་ཆེར་དོ་གལ་མ་ཆེ་ན་གང་ཉམ་ཐག་པ་དེའི་གཡོག་བྱའོ།། སྤྱིར་ཡང་ཐམས་ཅད་ཀྱིས་ཐམས་ཅད་ཀྱི་ནད་གཡོག་བྱའོ། ། དགེ་འདུན་སྤྱིའི་སྨན་དང་དཀོར་རྣམས་ཀྱིས་ནད་པ་ལ་ཕན་ཐོགས་ན་ནད་པས་སྤྱད་ཆོག་ཅིང་ནད་སོས་ཚེ་དེའི་རིན་ཕུལ་རྒྱུ་ཡོད་ན་ཕུལ་ལ་མེད་ན་ཉེས་པ་མེད་དོ། །
ནད་གཡོག་གིས་ཕན་གང་ཐོགས་བྱེད་པ་དང༌། དེ་ནད་པས་མཉན་པར་བྱའོ། ། ནད་པ་ཤི་བར་སྣང་ན་ཁྱོད་ཤི་བར་སྣང་མི་ཟེར་བར་ཐབས་ཀྱིས་དགེ་སློང་གི་གདན་ལས་བསླངས་ཏེ་གང་ཟག་གི་སྟན་ལ་བཞག་གོ། ། དེའི་ཚེ་སངས་རྒྱས་རྗེས་སུ་དྲན་པ་ལ་སོགས་པའི་གདམས་ངག་བརྗོད་པར་བྱའོ། ། ཤི་ནས་གོས་བཀྲུ་བ་སོགས་ཀྱང་ནད་གཡོག་གིས་བྱའོ།། གནས་ཀྱི་བླ་མའི་མཆོག་གང་ཡིན་པ་ལ་གནས་བརྟན་ཞེས་བྱ་སྟེ། གནས་བརྟན་དེ་ལ་ཐམས་ཅད་ཀྱིས་རྗེ་ས་བྱེད་པ་དང་ཚོགས་པའི་ཚེ་སྔོན་ལ་གནས་བརྟན་འགྲོ་བ་དང་ལམ་དུ་སྔོན་རྗེས་ཀྱི་ཚེ་གནས་བརྟན་སྒུག་སྟེ་སྡོད་པ་སོགས་དང༌། ཀུན་དགའ་ར་བའི་གནས་བརྟན་གྱིས་ཀྱང་སྦྱིན་བདག་གི་ངོ་ལེན་དང་གསར་བུ་རྣམས་ལ་ཞལ་ད་ དང༌། གློ་བུར་དུ་ལྷགས་པ་དང་ལམ་དུ་འགྲོ་བ་སོགས་ཀྱི་ཚེ་ལའང་དེ་དང་དེར་ཡོད་པའི་གནས་བརྟན་གྱིས་དེ་དང་དེའི་ཞལ་ད་ལེགས་པར་བྱ་ཞིང༌། གཞན་གྱིས་ཀྱང་དེ་ལྟར་མཉན་པར་བྱའོ།།
སྤྱིར་གནས་བརྟན་རྒྱལ་ཚབ་ལྟ་བུ་ཞེས་བསྙེན་པར་རྫོགས་ནས་ལོ་ཉི་ཤུ་རྩ་ལྷག་ལོན་པ་དང་གནས་བརྟན་སེང་གེ་ལྟ་བུ་ཞེས་རྫོགས་ནས་ཉི་ཤུ་ལོན་པ་སྟེ་འདུལ་བ་ལ་མཁས་པ་གཞན་ལ་བརྟེན་མི་དགོས་པའི་རང་དབང་ཅན་ནོ། ། བྱིས་པ་ལྟ་བུ་ཞེས་རྫོགས་ནས་དྲུག་བཅུ་ལོན་ཡང་འདུལ་བ་མི་ཤེས་པ་དང་གནས་བརྟན་སྲེད་ད་ལྟ་བུ་ཞེས་ཚུལ་ཁྲིམས་འཆལ་བའོ།། གཞན་ཡང་དགེ་འདུན་ཐམས་ཅད་བསོད་སྙོམས་སོགས་ལ་ཁེངས་པ་མེད་པར་འགྲོ་བ་དང༌། ཁྱིམ་དུ་ཡུན་རིང་མི་འདུག་པ་དང༌། མི་གཡེང་བའི་ཕྱིར་མིག་ཕབ་ནས་འགྲོ་བ་དང༌། ཁྱིམ་པ་རྣམས་ལ་ཆོས་དང་ལྡན་པའི་གཏམ་བྱ་བ་དང༌། གཙུག་ལག་ཁང་སོགས་སུ་གཞན་གསར་དུ་འོངས་པ་ལ་སྙན་པ་སྔོན་དུ་བརྗོད་པ་དང༌། འཛུམ་པ་དང༌། ཁྲོ་གཉེར་མེད་པར་བྱེད་པ་དང༌། དེ་ལ་ཟས་དང་སྟན་སོགས་གང་འབྱོར་བའང་བསྒྲུབ་པར་སོགས་བྱའོ། །
དེ་རྣམས་ནི་ཕྱོགས་མགོ་ཆེ་ལོང་ཙམ་བྲིས་པ་ཡིན་མོད་ཀྱི་ཞིབ་པར་ནི་མང་ངོ༌།། གཉིས་པ་དགག་སྒྲུབ་བྱེ་བྲག་ཏུ་བཤད་པ་ལ། དགག་པའི་བསླབ་བྱ་བཤད་པ་ དང༌། བསྒྲུབ་པའི་བསླབ་བྱ་བཤད་པའོ། ། དང་པོ་ནི། རང་གི་བསམ་པ་རྣམ་པར་དག་པས་ངོ་ཚ་ཤེས་ཤིང་ཁྲེལ་ཡོད་པ་དང༌། དྲན་ཤེས་བག་ཡོད་དང་ལྡན་པའི་སྒོ་ནས་བསྲུང་བར་བྱ་ཞིང༌། གང་བསྲུང་བར་བྱ་བ་མི་མཐུན་ཕྱོགས་སྤོང་བའི་བསླབ་བྱ་ལྟུང་བ་ལའང་སྡེ་ལྔ་སྟེ། ཕམ་པའི་སྡེ། ལྷག་མའི་སྡེ།
ལྟུང་བྱེད། སོར་བཤགས། ཉེས་བྱས་སོ།། དེ་ལས་དང་པོ་ཕམ་པའི་སྡེ་བཤད་པ་ནི། ཇི་སྐད་དུ། ཁྱད་པར་དགག་པའི་བསླབ་བྱ་ནི། ། མི་ཚངས་སྤྱོད་དང་མ་བྱིན་ལེན།། སྲོག་གཅོད་རྫུན་དུ་སྨྲར་བཞི་ལ། ། རེ་རེ་ལའང་གཞི་དང་ནི།། བསམ་པ་སྦྱོར་བ་མཐར་ཐུག་གི། །
ཡན་ལག་ཚང་ན་ཕམ་པ་ཞེས།། དགེ་སློང་སྡོམ་པ་ཉམས་པར་འགྱུར། ། གལ་ཏེ་ཡན་ལག་མ་ཚང་ན།། ཕམ་པའི་སྦོམ་པོ་ཞེས་བྱ་བ། ། ཕམ་པ་དངོས་ལས་ཡང་བ་དང༌།། གཞན་ཡང་དེ་ལས་ཡང་བ་སོགས། ། དབྱེ་བ་སྣ་ཚོགས་ཕྱེད་ཀྱང་འཚལ།། ཞེས་བྱ་སྟེ། དེ་ལྟར་བཞི་ལས། དང་པོ་མི་ཚངས་སྤྱོད་ཀྱི་ཕམ་པ་ཞེས་པ་ནི།
བཅས་ལྡན་དགེ་སློང་གིས་བུད་མེད་དམ་བུད་མེད་ཀྱི་རོ་དང་དུད་འགྲོ་མོ་ལྟ་བུའི་ཁ་དང༌། ཟག་བྱེད་དང༌། བཤང་བའི་ལམ་གསུམ་ལ་ཕོ་དབང་བདེ་བ་མྱོང་བའི་ཕྱིར་ཅུང་ཟད་གཅིག་ཕར་བཅུག་ན་ལྟུང་བ་འབྱུང་སྟེ། ཕོ་སོགས་ཀྱི་ཁ་དང་བཤང་ལམ་དུ་བཅུག་ཀྱང་དེ་དང་མཚུང་ངོ༌། ། དེའང་ཕོ་དབང་ལས་སུ་མི་རུང་བ་དང༌། འཇིགས་པ་དང༌། རང་ཉིད་ངོ་ཚ་བ་དང༌། གཞན་ལ་ཁྲེལ་བཞིན་པར་བཅུག་པ་དང༌། བཅུག་གནས་སྐྲངས་པ་སོགས་ཀྱིས་ཉམས་པ་ལ་ནི་བཅུག་ན་སྦོམ་པོ་ཞེས་ཏེ་ཕམ་པ་དངོས་ལས་ཡང་བ་ཡིན་ནོ།། ལྟུང་བ་རེ་རེ་ལའང་གཞི་དང༌།
བསམ་པ་དང༌། སྦྱོར་བ་དང༌། མཐར་ཐུག་གི་ཡན་ལག་ཅེས་ཡན་ལག་བཞི་རེ་ཚང་བའི་སྒོ་ནས་བཤད་ན། གཞི་སྔོན་དུ་བཤད་པའི་རྨ་གསུམ་པོ་སྤྱད་རུང་མ་ཉམས་པ་དང༌། ཕོ་དབང་ནད་མེད་ལས་སུ་རུང་བ། བསམ་པ་འཇིགས་དང་ངོ་ཚ་མེད་པ་ཆགས་པར་གྱུར་པ། སྦྱོར་བ་ཅུང་ཟད་བཅུག་པ། མཐར་ཐུག་བདེ་བ་ཉམས་སུ་མྱངས་པ་བཅས་ཚང་ན་ཕམ་པའི་དངོས་གཞི་དང༌། དེ་ལས་སྣ་རེ་མ་ཚང་ན་ཕམ་པའི་སྦོམ་པོ་ཡིན་ནོ།། འདི་ལྟར་དུ་འོག་གི་ལྷག་མ་སོགས་ལའང་ཡན་ལག་བརྩི་ཞིང༌།
ཡན་ལག་རེ་རེ་མ་ཚང་ན་ལྷག་མའི་སྐབས་སུ་ལྷག་མའི་སྦོམ་པོ་ཞེས་བྱ་ཞིང༌། ལྟུང་བ་གཞན་རྣམས་ལ་ཡན་ལག་རེ་མ་ཚང་ན་ཉེས་བྱས་སོ། ། འདི་ལ་བདག་གིས་འདོད་པ་བརྟེན་ནོ་བསམས་པ་ཙམ་ནི་བསྡམ་བྱའི་ཉེས་བྱས་དང༌། བསམ་པ་དེའི་སྟེང་དུ་སྦྱོར་བ་དེ་གཉེར་ཞིང་ཕམ་པ་དངོས་སུ་མ་གྱུར་པ་ཚུན་ཆོད་ལ་སྦྱོར་ལྟུང་ཞེས་དང༌། སྨྱོན་པ་ལ་ནི་ལྟུང་བ་མེད་པ་སྟེ། དེ་རྣམས་འོག་ལའང་རིགས་འགྲེའོ། ། མི་ཚངས་སྤྱོད་ཀྱི་ལྟུང་བ་འདི་ནི་ཐུབ་པའི་དུས་ཡུལ་སྤོང་བྱེད་དུ་དགེ་སློང་བཟང་སྦྱིན་གྱིས་མི་ཚངས་པ་སྤྱད་པ་ལ་བརྟེན་ནས་ཁྲིམས་བཅའ་བར་མཛད་ཅིང༌། དེ་བཞིན་དུ་ལྟུང་བ་ཐམས་ཅད་ལའང་ཐོག་མར་དེའི་ཁྲིམས་བཅའ་དུས་བྱུང་བ་དེ་འདྲ་རེ་ལ་བརྟེན་པ་ཡིན་པས། སྐབས་འདིར་ཡང་ལོ་རྒྱུས་དེ་འདྲ་བ་རེ་བཀོད་ན་འབྲེལ་ཆགས་པ་གོ་བདེ་བ་སོགས་དགོས་པ་ཆེ་ནའང་ཡི་གེ་མང་གིས་དོགས་པས་མ་བྲིས་སོ།། གཉིས་པ་མ་བྱིན་ལེན་གྱི་ཕམ་པ་ནི།
གཞིའི་ཡན་ལག་མི་གཞན་གྱི་ནོར་རྫས་རིན་ཐང་ཚང་བ་མ་ནོར་བར་ཤེས་བཞིན་པའི་རྐུ་སེམས་ཀྱིས། སྦྱོར་བ་དུས་གཅིག་ལ་མཐར་ཐུག་བརྐུས་སམ་བརྐུར་བཅུག་པ་སོགས་ཀྱིས་ཐོབ་པའོ། ། ཡན་ལག་བཞི་མ་ཚང་ན་སྦོམ་པོ་ཡིན་པ་ནི་སྔོན་མ་བཞིན་ཏེ་འོག་མ་ཐམས་ཅད་ལའང་འགྲེའོ།། དེའང་རིན་ཐང་ཚང་ཞེས་པ་ནི་རྒྱ་གར་དུ་སྔར་སངས་རྒྱས་བཞུགས་དུས་ཀརྵ་པ་ཎའི་བཞི་ཆ་གཅིག་གི་ཚད་བརྐུས་ན་ཡུལ་གྱི་རྒྱལ་པོས་གསོད་པའི་ཆད་པ་ཕོག་པས་ཚད་དེ་ཡིན་ལ། ཀརྵ་པ་ཎ་ནི་གསེར་དངུལ་ལས་བྱས་པའི་དོང་རྩེ་ཡོད་པར་གྲགས་ལ། ཀརྵ་པ་ཎའི་བཞི་ཆ་དེ་མ་ཤ་ཀའམ་པ་ཎ་ལྔ་ལ་རྩི་ཞིང་པ་ཎ་རེ་རེ་ལ་མགྲོན་བུ་བརྒྱད་ཅུ་རེ་བརྩིའོ། ། བོད་ཡུལ་དུ་ནི་རིན་ཐང་ཚང་བའི་ཚད་ནས་ཁལ་བཞི་ཙམ་དང༌། གསེར་ཞོ་གང་ཙམ་ལ་བརྩི་བར་བླ་མ་འགའ་ཞིག་གིས་མཛད་དོ།། སྦྱོར་བ་གཅིག་གིས་ཞེས་པ་ནི་དཔེར་ན་ལན་རེ་ལ་ནས་ཁལ་རེ་བརྐུས་ནས་ལན་བཞི་ལ་རིན་ཐང་ཚང་ན་སྦོམ་པོ་བཞི་ཡིན་གྱི་དངོས་གཞིར་མི་འགྱུར་བ་ལྟ་བུའོ། ། མི་མང་པོས་བརྐུས་ནའང་མི་རེ་རེའི་ལག་ཏུ་ཐོབ་པ་ལ་རིན་ཐང་མ་ཚང་ན་དངོས་གཞིར་མི་འགྱུར་རོ། །
དད་པས་བྱིན་རྟེན་བརྐུ་བ་ལྟ་བུ་ནི་ཉེས་བྱས་སོ། ། འདི་ལ་གཞན་གྱིས་གོས་སོགས་ལྟུང་ཤོར་བ་དེ་རྙེད་ན་འཕྲལ་དུ་དགེ་བསྐོས་ལ་གཏད་ལ། དེས་ཀྱང་ཚོགས་སུ་བསྟན་ཅིང་བདག་པོ་མ་བྱུང་ན་གཟར་ཐག་ལ་བཏགས་པར་བཤད་པ་དང༌། དགེ་སློང་གི་རྫས་རྐུན་མ་ལ་ཤོར་བའང་ཆོས་བཤད་སོགས་ཐབས་དུ་མས་དགུག་པ་ལས་ཁྲིམས་སོགས་ལ་སྦྱར་ནས་དབང་མེད་དུ་མི་ལེན་པ་སོགས་བཤད་དོ།། གསུམ་པ་སྲོག་གཅོད་ཀྱི་ཕམ་པ་ནི། བསད་བསམས་པས་མི་ཉིད་དམ་མིར་ཆགས་པའང་རུང་བསད་པའམ་གསོད་དུ་འཇུག་པ་སོགས་ཐབས་གང་གིའང་རུང་ཤི་བའོ། ། དེ་ལ་མི་ཉིད་ཅེས་པ་ནི་མི་ལས་གཞན་མི་མ་ཡིན་པ་བསད་ན་སྦོམ་པོ་དང༌། དུད་འགྲོ་བསད་ན་ལྟུང་བྱེད་ཅེས་ལྟུང་བ་ཆུང་བ་དང༌། མིར་ཆགས་པ་ཞེས་པ་ནི་མའི་ཁོག་ཏུ་ཆགས་པ་སྔགས་སོགས་ཀྱིས་བཤིག་པའོ། ། ལག་པ་གཅོད་པས་ཤི་བ་ལྟ་བུ་དང༌།
རང་གིས་རང་ཉིད་བསད་པ་ནི་སྦོམ་པོ་དང༌། རྫས་ཀྱིས་གཞན་འཆི་བར་འདོད་པ་དང༌། རྩེད་མོའི་ཕྱིར་རྡོ་བ་འཕངས་ཏེ་ཤི་བ་ལྟ་བུ་བསྡམ་བྱའི་ཉེས་བྱས་ ( འདི་བརྟག་གོ་མཆན། ) སོ། ། འདིར་ཡང་རྐུན་མ་སོགས་ལ་འཇིགས་ཐབས་ལྟ་བུ་ནི་རུང་བ་ལས་དོན་དུ་གསོད་གྲབས་ལྟ་བུ་ནི་ག་ལ་རུང་བ་དང༌། ནད་པ་ལ་སྨན་ཡང་ཤིན་ཏུ་གཟབ་ནས་སྦྱིན་པ་ལས་གྱ་ཚོམ་མི་བྱའོ།། བཞི་པ་མི་ཆོས་བླ་མའི་རྫུན་གྱི་ཕམ་པ་ནི། སྨྲར་ཤེས་དོན་གོ་བའི་མི་གཞན་ལ་རྫུན་ལབ་སྙམ་ནས་བདག་ཉིད་ལ་ཡོན་ཏན་མེད་བཞིན་དུ་བཟང་པོ་ཡིན་པར་གཞན་ལ་བསྒྲགས་པའི་བཟང་བརྫུ་ཨོ་ཟོབ་བྱེད་པ་སྟེ་ལྷ་མ་མཐོང་བ་ལ་ལྷ་མཐོང་ཟེར་བ་སོགས་གཞན་གྱིས་གོ་བའོ། ། མངོན་པའི་ང་རྒྱལ་ ( རང་ལ་ཡོན་ཏན་ཡོད་སྣང་ཤར་བའོ་མཆན། ) ཅན་གྱིས་དེ་ལྟར་སྨྲ་བ་དང༌།
འདྲེ་མཐོང་ཞེས་ཟེར་བ་དང༌། མགོ་བསྐོར་འདོད་དངོས་ཙམ་མིན་པས་ཆུ་རྒྱུན་ལ་འདུག་ནས་རྒྱུན་ཞུགས་ཡིན་ཟེར་བ་ལྟ་བུ་དང༌། གཞན་གྱིས་མི་འོས་པའི་བསྟོད་ར་བྱེད་པ་ལ་ཟོབ་ཀྱིས་དེ་ལྟར་མི་སྨྲ་བར་ཡིན་ཁུལ་བྱེད་པ་སོགས་ སྦོམ་པོའོ།། དེ་ལྟར་ཕམ་པ་བཞི་པོ་འདི་ལས་གང་རུང་གཅིག་སྤྱད་ན་དགེ་སློང་རྩ་བ་ནས་ཉམས་པ་ཡིན་ཞེས་མདོ་སྡེ་པ་དང་བོད་སྔ་རབས་པ་དག་འཆད་ལ། ཁ་ཆེ་བྱེ་བྲག་ཏུ་སྨྲ་བ་རྣམས་ཀྱིས་ནི་དེ་གང་རུང་ཅིག་སྤྱད་པའི་སྟེང་དུ་འཆབ་སེམས་སྐྱེས་ ( གཞན་ལ་གསང་བའོ།། ) ན་འཆབ་བཅས་ཅེས་དེ་ལྟར་ཉམས་པ་ཡིན་ཡང་འཆབ་མེད་ ( མི་གསང་བའོ།། ) ལ་ཚུལ་ཁྲིམས་འཆལ་བ་དང་ལྡན་པ་གཉིས་ཀ་ཡིན་པར་བྱེད་དེ། རང་ལུགས་ནི་ཕྱི་མ་བཙན་ནོ་ཞེས་རྗེ་ཞྭ་དམར་དྲུག་པས་གསུངས་ཞིང༌། ཕམ་པ་འཆབ་མེད་ཅན་གྱིས་ཕམ་པའི་ཆད་ལས་ཉམས་སུ་བླངས་ན་ཚེ་དེར་དགྲ་བཅོམ་པ་ཐོབ་པའི་སྐལ་བ་ཡོད་པས་དགེ་སློང་རྣམ་དག་དང་འདྲ་བ་དང༌། འཆབ་བཅས་ཅན་ཚུལ་ཁྲིམས་འཆལ་ཡང་སྡོམ་པ་གཏན་ནས་མི་གཏོང་སྟེ་བར་མ་རབ་བྱུང་ཙམ་ཡོད་ཅེས་ཤཱཀ་མཆོག་པའི་གསུངས་ལ་ཡོད་དོ། །
འདོད་པ་དེ་གསུམ་རིམ་བཞིན་སེམས་ཙམ་པ་ཡན་དང༌། མདོ་སྡེ་པ་དང༌། བྱེ་སྨྲའི་འདོད་པར་བཤད་པའང་ཡོད་པས་དཔྱད་དོ།། གཉིས་པ་ལྷག་མ་བཅུ་གསུམ་སྟེ། ཁུུ་བ་འབྱིན་དང་རེག་པ་དང༌། ། འཁྲིག་ཚིག་སྨྲ་དང་བསྙེན་བཀུར་བསྔགས།། གཉེན་ཁ་བྱེད་དང་ཁང་པ་དང༌། ། ཁང་ཆེན་དང་ནི་གཞི་མེད་དང༌།། གཞི་ནི་བག་ཙམ་ཡོད་པ་དང༌། ། དགེ་འདུན་དབྱེན་དང་དེ་རྗེས་ཕྱོགས།།
ཁྱིམ་པ་སུན་འབྱིན་ཉིད་དང་ནི། ། བཀའ་བློ་མི་བདེ་ཞེས་པ་སྟེ།། བཅུ་གསུམ་དགེ་འདུན་ལྷག་མའི་སྡེ། ། དེ་དག་སྤྱད་ན་སྡོམ་པ་ཡི།། ལྷག་མ་ཅུང་ཟད་ལུས་ཙམ་དང༌། ། འདི་ལའང་ལྷག་མའི་སྦོམ་པོ་སོགས།། ཟས་གཙང་སྲས་པོས་བཀའ་བསྩལ་ཏོ།། དང་པོ་ཁུ་བ་འབྱིན་པའི་དགེ་འདུན་ལྷག་མ་ནི། རང་གཞན་སེམས་ཅན་ཡིན་ཚད་ཀྱི་ལུས་ལ་བསམ་བཞིན་དུ་བརྟེན་ཏེ་ཁུ་བ་ཉམས་པར་བྱས་པ་ཕམ་པ་མ་ཡིན་པའོ། ། སེམས་ཅན་མིན་པའི་བེམ་པོ་ལས་ཉམས་པར་བྱས་པ་སོགས་ནི་ལྷག་མའི་སྦོམ་པོའོ། །
རྨི་ལམ་སོགས་སུ་ཁུ་བ་ཕྱུང་བ་རོ་མྱངས་པར་མ་བྱས་ན་ཉེས་པ་མེད་དོ།། གཉིས་པ་རེག་པའམ་འཛིན་པའི་དགེ་འདུན་ལྷག་མ་ནི། དགེ་སློང་མ་སོགས་བུད་མེད་སྨྲ་ཤེས་དོན་གོ་ལ་ཆགས་སེམས་ཀྱིས་གོས་ཀྱིས་བར་མ་ཆད་པར་རྗེན་པར་རེག་པ་བདེ་བ་མྱངས་ནའོ། ། གོས་ཀྱིས་བར་ཆོད་པ་སོགས་སྦོམ་པོའོ། ། ཆགས་པས་མིན་པར་འགྱེལ་བ་སོགས་ཀྱིས་རེག་པ་དང་ཆུ་སོགས་ལ་ལྟུང་བ་འཛིན་པ་ལ་ཆགས་པ་མེད་ན་ཉེས་མེད་དོ།། གསུམ་པ་འཁྲིག་ཚིག་སྨྲ་བའི་ལྷག་མ་ནི། ཡུལ་བུད་མེད་ལ་ཆགས་སེམས་ཀྱིས་བདག་ཅག་གཉིས་སྤྲད་དོ་ཟེར་བ་ལྟ་བུ་འཁྲིག་ཚིག་དངོས་སུ་སྨྲས་ཤིང་གོ་བའོ། ། ཟུར་གྱིས་དེ་ལྟར་སྨྲ་བ་སོགས་སྦོམ་པོའོ།། བཞི་པ་བསྙེན་བཀུར་བསྔགས་པའི་ལྷག་མ་ནི། བུད་མེད་ལ་ཆགས་སེམས་ཀྱིས་བདག་ལ་འཁྲིག་པས་བསྙེན་བཀུར་བྱས་ན་ཁྱོད་ཤིན་ཏུ་བཟང་ངོ་ཞེས་དོན་དེ་ཉིད་གཉེར་ནས་བརྗོད་པ་བརྡའ་འཕྲོད་པ་སྟེ་འཁྲིག་པ་ལ་བསྔགས་པ་བརྗོད་པའོ། །
བུད་མེད་ཀྱིས་དེ་ལྟར་ཚུར་བརྗོད་པ་དང་དུ་བླངས་ཀྱང་དེ་དང་འདྲའོ། ། རང་གི་མིང་མ་བརྗོད་པ་སོགས་སྦོམ་པོའོ།། ལྔ་པ་གཉེན་ཁ་བྱེད་པའི་ལྷག་མ་ནི། སྐྱེས་པ་ཞིག་དང་བུད་མེད་ཞིག་འཕྲིན་སོགས་ཀྱིས་ལྷན་ཅིག་ཏུ་འཕྲོད་ཐབས་བྱས་པས་དེ་གཉིས་འཕྲད་ནའོ། ། བཟའ་ཚང་ཁ་བྱེ་བ་བསྡུམས་པའང་དེ་དང་འདྲའོ། ། དེ་གཉིས་མ་འཕྲད་པ་སོགས་སྦོམ་པོའོ།། དྲུག་པ་ཁང་པ་བྱེད་པའི་ལྷག་མ་ནི། མ་དག་གསུམ་ལྡན་གྱི་གནས་སུ་དགེ་འདུན་ལ་མ་ཞུས་པར་གྲ་ཁང་ཚད་ལས་ལྷག་པ་བྱས་པའམ་བྱེད་དུ་འཇུག་པའོ། ། དེ་ལས་མ་དག་པ་གསུམ་སོགས་སྣ་རེ་མ་ཚང་ན་སྦོམ་པོའོ། ། དེའང་མ་དག་གསུམ་ཞེས་པ་ནི་གཞན་དང་རྩོད་པ་དང་བཅས་པའི་ས་དང༌།
སྦྲུལ་སོགས་སྲོག་ཆགས་མང་པོ་ཡོད་པས་བརྩམ་དུ་མི་རུང་བའི་ས་དང༌། ཆུ་སོགས་དང་ཉེ་བས་མི་བརྟན་པའི་སའོ། ། གྲ་ཁང་གི་ཚད་ནི་སྤྱོད་ལམ་བཞི་ཤོང་བ་དགོས་ཏེ། དེ་ནི་མཆུ་རིང་ཐུང་བདེ་བར་གཤེགས་པའི་མཐོ་བཅུ་གཉིས་དང་ཞེང་དེའི་མཐོ་བདུན་ཏེ་མིའི་ཁྲུ་ཕྱེད་གཉིས་ནི་བདེ་བར་གཤེགས་པའི་མཐོ་གང་ངོ༌། ། དེ་ནི་སྤྱོད་ལམ་བཞི་ཤོང་བ་སྟེ་སྤྱོད་ལམ་བཞི་ནི། འགྲོ་འགྲེང་འདུག་ཉལ་བཞིའོ།། བདུན་པ་ཁང་ཆེན་གྱི་ལྷག་མ་ནི། གཞན་སྔོན་མ་དང་འདྲ་བ་ལ་ཚོགས་ཀྱི་དོན་དུ་གཙུག་ལག་ཁང་བཞེངས་པའོ། ཁང་པ་དེ་གཉིས་ཀའང་བཟོ་དུས་དགེ་སློང་ཐམས་ཅད་འདུས་པའི་མདུན་དུ་བྱེད་པོ་དེས་གུས་པར་གསོལ་ནས་དེ་ལྟར་བྱ་རུང་ན་དེ་ཚེ་དགེ་འདུན་གྱིས་གསོལ་བའི་ལས་ཀྱིས་བཀའ་གནང་དགོས་པ་ཡིན་ལ། ལས་དེ་ཟིན་ནས་ལེ་ལོས་མ་འགྲུབ་ན་ཉེས་བྱས་སོ། །
འདུལ་བ་ལ་འདི་ལྟ་བུའི་ལས་བརྒྱ་རྩ་གཅིག་ཡོད་པ་ཡིན་ཏེ། དེ་ལས་ལས་ཆེ་བ་ནི་བསྙེན་རྫོགས་གནང་བ་སོགས་སོ།། བརྒྱད་པ་གཞི་མེད་ཀྱི་ལྷག་མ་ནི། དགེ་སློང་ལ་མཐོང་ཐོས་དོགས་གསུམ་གཏན་ནས་མེད་པ་ལ། རྫུན་གྱིས་ཕམ་པ་བྱུང་བའི་སྐུར་བ་འདེབས་པའོ། ། མ་ནིང་ལ་མི་ཚངས་སྤྱོད་དོ་ཟེར་བ་ལྟ་བུ་དང༌། གང་ཟག་གི་མིང་མ་སྨྲོས་པ་སོགས་སྦོམ་པོའོ། ། མདོར་ན་ཕམ་པའི་སྐུར་བ་འདེབས་པ་ལྷག་མ་དང༌། ལྷག་མའི་སྐུར་འདེབས་ལྟུང་བྱེད་དང༌། ལྟུང་བ་གཞན་གྱིས་སྐུར་ན་ཉེས་བྱས་སོ།།
དགུ་པ་བག་ཙམ་གྱི་ལྷག་མ་ནི། དགེ་སློང་ལ་སྙེད་ཀ་ཅུང་ཟད་ཡོད་པའི་སྟེང་དུ་རྫུན་བསྣན་ནས་ཕམ་པའི་སྐུར་བ་འདེབས་པའམ་ཡང་ན་ཚིག་ཟུར་གྱིས་སྐུར་བ་འདེབས་པ་བག་ཙམ་གྱི་ལྷག་མར་འདོད་དོ།། བཅུ་པ་དགེ་འདུན་དབྱེན་གྱི་ལྷག་མ་ནི། དགེ་འདུན་བཞི་ཡན་ཆད་ཚང་བ་དེ་ཚན་གཉིས་སུ་དབྱེན་གྱིས་སོ་སོར་དབྱེ་བར་རྩོམ་པ་ལ་བཞམས་བསྒོ་ ( དྲན་བསྐུལ་ལོ།། ) དང་གསོལ་བཞིའི་ལས་ཀྱིས་མ་བཟློག་པའོ། ། བཞམ་སྒོ་ཞེས་པ་ནི་དེ་དང་མཐུན་པ་ཞིག་གིས་ངག་འཇམ་པོས་དེ་ལྟར་མ་བྱེད་ཟེར་བའོ། ། དེ་ནས་གསོལ་བ་ནི་དགེ་འདུན་རྣམས་ལ་གསོལ་བ་དང་ལས་ནི་དགེ་འདུན་རྣམས་ཀྱིས་དེ་ལྟར་མ་བྱེད་ཅེས་ཟློག་བྱེད་ཀྱི་ཆོ་ག་ཡིན་ནོ། ། དེ་ལྟར་ཐོག་མར་བཞམས་བསྒོ། དེ་ནས་གསོལ་བ། དེ་ནས་ལས་ལན་གསུམ་སྟེ་ཟློག་བྱེད་ལྔས་མ་བཟློག་ན་ལྷག་མ་དང༌།
ཐོག་མ་གང་རུང་གིས་མ་བཟློག་པ་ནི་སྦོམ་པོའོ། ། དགེ་འདུན་སྡེ་གཉིས་སོ་སོར་བྱེ་ན་ནི་དགེ་འདུན་འཁོར་ལོའི་དབྱེན་ཞེས་པའི་མཚམས་མེད་དུ་འགྱུར་ལ། འདི་ནི་དབྱེ་བའི་ལས་ལ་ཞུགས་པའོ།། བཅུ་གཅིག་པ་དེ་རྗེས་ཕྱོགས་པའི་ལྷག་མ་ནི། དགེ་འདུན་དབྱེན་བྱེད་པ་དེའི་གྲོགས་བྱེད་པ་ལ་གོང་ལྟར་ཟློག་བྱེད་ཀྱིས་མ་བཟློག་པའོ།། བཅུ་གཉིས་པ་ཁྱིམ་སུན་འབྱིན་པའི་ལྷག་མ་ནི། ཁྱིམ་པ་གཅིག་ཡན་ཆད་ཡོད་པའི་སར་རང་གི་ཉེས་སྤྱོད་བུད་མེད་དང་ལྷན་ཅིག་རྩེད་འཇོ་བྱེད་པ་སོགས་དང༌། དགེ་སློང་གཞན་གྱིས་ཉེས་སྤྱོད་བསྒྲགས་པས་ཁྱིམ་པ་མ་དད་པར་བྱེད་པ་དག་དགེ་འདུན་པས་བསྐྲད་པ་ན་དགེ་འདུན་པ་ལ་ཁ་ཟེར་བ་སྟེ་དཔེར་ན་ཆོས་ལྡན་གྱི་བྱ་བས་བདག་བསྐྲད་པ་མ་ཡིན་གྱི་ཞེ་སྡང་གི་བྱ་བས་སོ། ། ཞེས་སོགས་ཟེར་བའི་རྫུན་གྱིས་སྐུར་བ་འདེབས་པ་དེ་གོང་ལྟར་ཟློག་བྱེད་ཀྱིས་བཟློག་པའོ།། བཅུ་གསུམ་པ་བཀའ་བློ་མི་བདེ་བའི་ལྷག་མ་ནི།
དགེ་སློང་གིས་ཁྱོད་ལ་ལྟུང་བ་འདི་དང་འདི་ལྟ་བུ་འདུག་ཅེས་གླེང་བ་ལ་མི་ཉན་པར་བདག་ལ་ཅི་མ་སྨྲ་ཞིག་ཟེར་བ་ལྟ་བུ་ཟློག་བྱེད་ཀྱིས་མ་བཟློག་པ་སྟེ་རྗེས་མ་འདི་བཞི་ལ་བསྒོ་གྱུར་བཞི་ཞེས་གྲགས་སོ།། དེ་ལྟར་ལྷག་མ་བཅུ་གསུམ་པོ་དེ་སྤྱད་ན་ལྟུང་བ་འོག་མ་རྣམས་ལས་ཤིན་ཏུ་ལྕི་ནའང་སྡོམ་པ་གཏན་ནས་ཉམས་པ་ཙམ་མ་ཡིན་པར་ལྷག་མ་ཅུང་ཟད་ལུས་པ་དང་བཅས་པ་ཡིན་པས་དེ་སྐད་ཅེས་བྱའོ།། གསུམ་པ་ལྟུང་བྱེད་ཀྱི་སྡེ་ལ་དབྱེ་ན། སྤང་ལྟུང་དང༌། ལྟུང་བྱེད་འབའ་ཞིག་པ་གཉིས་ཡོད་པའི། དང་པོ་ལ་བཅུ་ཚན་གསུམ་ལས། བཅུ་ཚན་དང་པོ་ནི། ( ལུང་ལས། ) འཆང་དང་འབྲལ་དང་འཇོག་པ་དང༌། ། ཁྲུར་འཇུག་པ་དང་ལེན་པ་དང༌།།
སློང་དང་སྟོད་གཡོགས་སྨད་གཡོགས་དང༌། ། རིན་ཐང་སོ་སོར་བསྐུར་བའོ།། ཞེས་ཏེ་བཅུ་ལས། ༡ དང་པོ་གོས་ལྷག་འཆང་བའི་སྤང་ལྟུང་ནི། གོས་དྲུབས་པའམ་གོས་རྒྱུ་གང་རུང་འཁོར་གསུམ་ཁེབས་པ་ཡན་ཆད་བྱིན་གྱིས་མ་བརླབས་པར་ཞག་བཅུའི་བར་དུ་ཉ་ར་བྱས་ན་བཅུ་པའི་སྐྱ་རེངས་དང་པོ་འཆར་དུས་ན་ལྟུང་བ་འབྱུང་སྟེ། འཁོར་གསུམ་ནི་ལྟེ་བའི་འཁོར་ལོ་དང༌། སྤུས་མོའི་འཁོར་ལོ་གཉིས་བཅས་པའོ། ། མེ་སོགས་ཀྱིས་ཉམས་པ་དང༌། རང་དབང་མེད་པར་མཛོད་དུ་ཆུད་ནས་ལྡེ་མིག་མེད་པ་ལྟ་བུ་ལ་ནི་སྐྱོན་མེད་དོ། ། དེ་བས་ན་གོས་དེ་འདྲ་སྔོན་ནས་མེད་ན་རྗེས་བཤད་ཀྱི་འཚོ་བའི་ཡོ་བྱད་དུ་བྱིན་བརླབ་ཞིང༌།
ཡོད་ན་མཁོ་བའི་ཡོ་བྱད་སོགས་སུ་བྱིན་བརླབ་པར་བྱའོ། ། འདི་ལ་གོས་སྔ་མ་བྱིན་མ་བརླབས་པར་ཞག་ལྔ་ལོན་པའི་སྟེང་གོས་ཕྱི་མ་རྙེད་ནས་བྱིན་མ་བརླབས་པར་ཞག་ལྔ་ལོན་ན་སྔ་མའི་ཤན་ཕྱི་མ་ལ་ཞུགས་ནས་ཕྱི་མ་ལ་ཞག་བཅུ་ལོན་པའི་ཉེས་པ་འབྱུང་ལ། གོས་སྔ་མའི་ཤན་ཞུགས་པའི་ཕྱི་མ་དེས་ཞག་བཅུ་ལོན་དུས་བྱིན་བརླབས་ཀྱང་སྔ་མ་བྱིན་མ་བརླབས་ན་ཤན་མི་ཁེགས་པས་སྔ་ཕྱི་གཉིས་ཀ་བྱིན་རློབ་དགོས་ཏེ། འདི་ལྟ་བུ་གོས་ལྷུང་བཟེད་སྨན་ལྟུང་བ་རྣམས་ལ་ཤན་འགོས་ཏེ། དེའང་སྨན་ལ་ནི་སྨན་རྗེས་བཤད་ཀྱི་ཞག་བདུན་པ་ཉིད་དེ་སྔར་བྱིན་བརླབས་ཀྱང་ཞག་བདུན་མ་རྫོགས་པའི་གོང་དུ་སྨན་ཕྱི་མ་དེ་འདྲ་ཞིག་རྙེད་ཅིང་བྱིན་བརླབས་ཀྱང་སྔ་མའི་ཤན་ཕྱི་མ་ལ་གོས་པས་སྔ་མའི་བྱིན་བརླབས་པའི་ཞག་གྲངས་དེའང་དེ་ལ་བརྩི་དགོས་སོ། ། ལྟུང་བའི་ཤན་འབྱུང་ཚུལ་ནི་སྤང་ལྟུང་སུམ་ཅུའི་གཤམ་དུ་འཆད་ལ། ལྷུང་བཟེད་ཀྱི་ཤན་ཡང་འདིས་རིགས་འགྲེས་རྟོགས་སོ།། ༢ གཉིས་པ་འབྲལ་བའི་སྤང་བ་ནི། ཆོས་གོས་གསུམ་ལས་གང་རུང་གཅིག་དང་ཞག་གཅིག་མཚམས་ཐ་དད་དུ་བྲལ་ན་ཉིན་ཞག་གཉིས་པའི་སྐྱ་རེངས་ནས་ལྟུང་བ་འབྱུང་སྟེ། མཚམས་ཅེས་པ་ནི་རྗེས་བཤད་ཀྱི་མཚམས་ཆེན་ཉིད་དང༌།
དེ་ལས་གཞན་ཡང་བདག་པོ་གཅིག་པའི་གྲོང་སོགས་ཀྱི་ཐོག་འབྲེལ་བ་དང༌། བདག་པོ་གཅིག་པའི་ནགས་ཀྱི་ཤིང་ཡལ་ག་དང་ཡལ་ག་འབྲེལ་བ་ལྟ་བུ་ལ་རྒྱང་གྲགས་གཅིག་ཚུན་དུ་འབྲལ་ཆོག་པ་དང༌། བདག་པོ་གཅིག་པའི་ཁང་མིག་མང་པོ་ཕྱི་སྒོ་གཅིག་པ་ཡིན་ན་ཕྱི་སྒོ་ཚུན་མཚམས་གཅིག་ཏུ་བརྩི་བ་དང༌།

དེ་སོགས་གནས་དང་ཉེ་འཁོར་གྱི་ཁོང་དུ་འབྲལ་ཆོག་གོ། ། ཡལ་འདབ་མ་འབྲེལ་ན་ཤིང་གཅིག་གི་འོག་ལས་ཕར་བྲལ་མི་རུང་བ་དང༌། ཆུ་དང་ནམ་མཁས་ཆོད་པ་དང་བདག་པོ་མི་གཅིག་ན་ཁང་པ་གཅིག་གི་བར་ཡོལ་བས་བཅད་པའང་མཚམས་སོ་སོའོ།། སྤྱིར་གནས་དང་ཉེ་འཁོར་ཞེས་ཏེ་གནས་ནི་མཚམས་ཀྱིས་ ( རྩིགས་པ་སོགས་མཚམས་ཀྱི་རིགས་གང་ཡིན་ཡང་མཆན། ) བཅད་ན་བཅད་པ་ཚུན་དང༌། མ་བཅད་པའི་ཐད་དཀྱིལ་སོགས་སུ་ཡན་ལག་གིས་གང་སླེབ་ཚུན་ཡིན་ལ། ཉེ་འཁོར་ནི་དམིགས་བསལ་མེད་པ་ལ་འདོམ་གང་ཚུན་དང༌། རྩིག་པས་བསྐོར་བའི་གྲོང་ལ་འདོམ་དགུ་ཚུན་དང༌། རིབ་མས་བསྐོར་བའི་གྲོང་ལ་འདོམ་དྲུག་ཚུན་དང༌། འོབ་ཀྱིས་བསྐོར་བ་ལ་འདོམ་གསུམ་ཚུན་དང༌། དགོན་པ་ལ་འདོམ་ཞེ་དགུ་ཚུན་སོགས་བཤད་ཅིང་ལམ་དུ་འགྲོ་བའི་ཚེ་ཆོས་གོས་གཞན་གྱི་ཁུར་བ་སྔ་ཕྱིར་ལུས་ན་འདོམ་ཞེ་དགུའི་བར་འབྲལ་ཆོག་གོ། །
ཆོས་གོས་མེད་ན་དེའི་རྒྱུ་བྱིན་གྱིས་བརླབས་པ་འཆང་བས་དེས་གོ་ཆོད་པ་དང༌། དགེ་འདུན་གྱིས་གནང་བ་དང་བྱིན་བརླབས་པ་དང་སྦྱིན་པ་བྱས་པ་རྣམས་ལ་ཆོས་གོས་དང་བྲལ་ཡང་རུང་སྟེ། གནང་བ་ནི་རྗེས་བཤད་ཀྱི་མཚམས་ནང་དུ་ཆོས་གོས་གང་རུང་དང་འབྲལ་ཆོག་པར་གནང་བ་དང༌། རྒན་པོ་དང་ནད་པ་ལ་མཚམས་ཕྱི་ནང་སོགས་གང་དུའང་སྣམ་སྦྱར་དང་འབྲལ་རུང་བའི་གནང་བ་དགེ་འདུན་པས་ལས་ཀྱི་ཆོ་གས་བྱིན་པའོ། །  བྱིན་བརླབ་ཚུལ་ནི་ཆོས་གོས་རང་དང་བྲལ་བ་དེའི་བྱིན་རླབས་ཡིད་ཀྱིས་ཕྱུངས་ཏེ་དེར་ཡོད་པར་བསམ་ལ་གོས་གཞན་གང་རུང་ཞིག་ ( རས་ལྟ་བུ་ཁྲུ་གང་ཙམ་གྱིས་ཀྱང་ཆོག་པར་གསུང་མཆན། ) བྱིན་བརླབས་ནས་གོན་པར་བྱ་སྟེ་བྱིན་བརླབས་པའི་སྔགས་ནི། གོས་འདི་སྣམ་སྦྱར་དུ་བྱིན་གྱིས་བརླབ་བོ། ། ཞེས་ལན་གསུམ་བརྗོད་དོ།། སྤྱིར་སྣམ་སྦྱར་མེད་པར་གར་ཡང་མི་འགྲོ་མོད་ཀྱང༌། ཆར་བབས་པ་དང་བབ་དོགས་པ་དང་ཆུ་བརྒལ་བའི་ཚེ་ནི་དགེ་སློང་དང་བཅས་སྒོ་གླེགས་དང་བཅས་པའི་གནས་སུ་བཞག་པར་བྱ་ཞིང༌།
དེ་ཚེ་ཞག་ཏུ་འགོར་ན་གོང་གི་བྱིན་རླབས་དེ་བྱའོ།། ༣ གསུམ་པ་ཟླ་འཇོག་གི་སྤང་ལྟུང་ནི། ཁྲུ་གང་གི་ཚད་ལངས་ལ་འཁོར་གསུམ་ཁེབས་པའི་ཚད་དུ་མ་ལངས་པའི་གོས་ཀྱི་རྒྱུ་བྱིན་གྱིས་མ་བརླབས་པར་ཟླ་གཅིག་འཆང་ན་སྐྱ་རེངས་ནས་ལྟུང་བ་འབྱུང་སྟེ། དེའང་གོས་རྒྱུ་དེ་ལ་ཁ་སྐོང་ལ་རེ་བ་ཡོད་པ་དང་རང་ལ་ཆོས་གོས་གསུམ་ཚང་བར་མེད་པ་སྟེ་དེ་གཉིས་ཀ་བྱུང་ན་ཟླ་གཅིག་ཚུན་དུ་ལྟུང་བ་མེད་དོ།། ༤ བཞི་པ་ཁྲུར་འཇུག་པའི་སྤང་ལྟུང་ནི། དགེ་སློང་མ་ཉེ་དུ་མ་ཡིན་པ་ལ་ཆོས་གོས་གང་ཡང་འཁྲུར་འཇུག་ཅིང་འཁྲུས་པ་སྟེ་ ( འཚེད་པ་དང་འཆག་པ་ཡང་ངོ༌།། ) ཉེ་དུ་ཞེས་པ་ནི་ཕའི་རྒྱུད་དམ་མའི་རྒྱུད་མི་ཚིགས་བདུན་ཚུན་ཆོད་དོ།། ༥ ལྔ་པ་གོས་ལེན་པ་ནི། ཆོས་གོས་གསུམ་ཡོད་བཞིན་དུ་འཁོར་གསུམ་ཁེབས་པའི་ཚད་དུ་ལངས་པའི་གོས་དང་རྒྱུ་དགེ་སློང་མ་ཉེ་དུ་མ་ཡིན་པ་ལ་སློང་སྟེ་ཐོབ་པའོ། ། ཉོས་པ་དང་ཆོས་སྨྲ་བ་ལ་ཕུལ་བ་དང་དགེ་འདུན་ལ་ཕུལ་བ་རྣམས་ལེན་རུང་ངོ༌།།
༦ དྲུག་པ་སློང་བ་ནི། ཆོས་གོས་གསུམ་ཡོད་བཞིན་དུ་ཁྱིམ་པ་ཉེ་དུ་མ་ཡིན་པ་ལས་འཁོར་གསུམ་ཁེབས་པའི་ཚད་ཀྱི་གོས་དང་རྒྱུ་སློང་བ་ཐོབ་པའོ། ། མ་སློང་བའི་སྔ་རོལ་དུ་སྟེར་ན་རུང་ངོ༌།། ༧ བདུན་པ་སློང་བ་རིགས་པའི་སྤང་བ་ནི། སྡོམ་ཚིག་ལས། སྟོད་གཡོགས་སྨད་གཡོགས་ཅེས་པ་སྟེ་གོས་མེད་པའི་དགེ་སློང་གིས་ཀྱང་ཁྱིམ་པ་ཉེ་དུ་མིན་པ་ལས་སྟོད་གཡོགས་སྨད་གཡོགས་ཀྱི་རྒྱུ་ཙམ་ལས་ལྷག་པའི་ཡོ་བྱད་སྒོ་གཅིག་ནས་མི་སློང་ཏེ་སློང་ཞིང་ཐོབ་ནའོ། ། སྟོད་གཡོགས་སྨད་གཡོགས་ནི་ཁྱིམ་པའི་སྟོད་གཡོགས་ཆེ་ཚད་རས་ཡུག་ཆེན་སྲིད་དུ་ཁྲུ་བཅུ་གཉིས་པ་ཞེང་ཁྲུ་གསུམ་པ་སྨད་གཡོགས་རས་ཡུག་ཕྲན་སྲིད་དུ་ཁྲུ་བདུན་ཞེང་དུ་ཁྲུ་དོ་པ་དང༌། རབ་བྱུང་ལ་སྟོད་གཡོགས་སྣམ་སྦྱར་སྨད་གཡོགས་ཤམ་ཐབས་ཏེ་ཚད་དེ་དག་གང་རུང་ངོ༌། ། ལྷག་པོ་སྦྱིན་བདག་ལ་ཕར་སྤྲད་ནས་སླར་ཕུལ་ན་ཉེས་མེད་དོ།། ༨ བརྒྱད་པ་སྡོམ་ཚིག་ལས།
རིན་ཐང་ཞེས་པ་དཔག་པ་སློང་བའི་ལྟུང་བ་ནི། ཁྱིམ་པ་ཉེ་དུ་མ་ཡིན་པས་ཁོ་རང་གི་བློས་གང་དཔག་ཕུལ་བ་ལས་དེ་ལས་ལྷག་པ་འབུལ་དགོས་ཚུལ་དངོས་སམ་བརྒྱུད་ནས་སྨྲ་ཞིང་ཐོབ་ནའོ། ། འདི་འབུལ་བའི་དུས་ལས་སྔ་ཚམས་སུ་བླངས་པ་ལ་འདོད་པ་ཡོད་ཀྱང་སྔ་མ་ཉིད་དོ།། ༩ དགུ་པ་སོ་སོ་ནས་དཔག་པ་སློང་བ་ནི། ཉེ་བ་མིན་པའི་ཁྱིམ་ནས་ཁྱིམ་པ་སོ་སོས་གོས་རེ་རེ་འབུལ་བར་དཔག་པ་གང་ཡིན་པ་ལས་ལྷག་པར་སློང་བ་སྟེ་སྔ་མ་བཞིན་ནོ།། ༡༠ བཅུ་པ་བསྐུར་བའི་སྤང་བ་ནི། སྦྱིན་བདག་གི་གོས་ཀྱི་རིན་གསེར་དངུལ་སོགས་དགེ་སློང་གིས་ལེན་དུ་མི་རུང་བ་བསྐུར་ན་དགེ་སློང་གིས་ལེན་མི་རུང་བའི་དོན་གྱིས་ཞལ་ཏ་པ་ ( གཉེར་པའོ།། ) ལ་སྤྲོད་འཇུག་དགོས་རྒྱུ་དང་ཞལ་ཏ་པས་དེ་གོས་ཀྱི་རྒྱུ་ལ་བསྒྱུར་ནས་ ( ཚོང་གིས་སོ།། ) སླར་དགེ་སློང་ལ་སྤྲོད་དགོས་རྒྱུ་ཡིན་པས། ཞལ་ཏ་པས་དེ་འཕྲལ་དུ་གོས་མ་འགྲུབ་ན།
ཞལ་ཏ་པ་ལ་བསྐུལ་བ་གསུམ་དང་བརྡའ་གསུམ་བྱེད་ཆོག་པ་ཡིན་ཏེ། བསྐུལ་པ་གསུམ་ནི་བདག་གི་གོས་དེ་སྒྲུབ་རོགས་གྱིས་ཤིག་ཟེར་བ་ལྟ་བུས་བསྐུལ་ཏེ་དེས་མ་བྱུང་ན་ལན་གསུམ་གྱི་བར་དང་ལན་གསུམ་ཟེར་དུས་མ་བྱུང་ན་བརྡ་གསུམ་བྱ་སྟེ། བརྡའ་ནི་ཞལ་ཏ་པས་མཐོང་སར་ཅང་མི་སྨྲ་བར་བསྡད་པས་སློང་བ་སྟེ་བསྐུལ་བརྡའ་དྲུག་པོ་དེ་ལས་ལྷག་པར་གདུང་བས་མི་སློང་ངོ༌། ། སླར་ཞལ་ཏ་པ་གུས་པ་ཕུལ་ན་ལེན་རུང་སྟེ་ཞལ་ཏ་པ་ཕོ་ཉ་སྦྱིན་བདག་གསུམ་ཀའང་ཁྱིམ་པའོ།། བཅུ་ཚན་གཉིས་པ་ནི། སྲིན་བལ་འབའ་ཞིག་ཆ་གཉིས་དང༌། ། དྲུག་དང་མཐོ་གང་ལམ་དང་ནི།། འཁྲུ་བ་དང་ནི་གསེར་དངུལ་དང༌། ། མངོན་མཚན་ཅན་དང་ཉོ་ཚོང་ངོ༌།། ཞེས་པ་ལ།
༡༡ དང་པོ་སྲིན་བལ་ལས་སྟན་བྱེད་པའི་སྤང་ལྟུང་ནི། དཀོན་ཞིང་རིན་ཆེ་བའི་སྲིན་བལ་གྱིས་སྟན་ནང་ཚང་ཅན་ནམ་བརླིངས་ཀྱང་རུང་བྱས་ན་ལྟུང་བའོ། ། གཞན་གྱིས་བྱས་ཟིན་པ་རྙེད་ན་རུང་ཞིང༌། བལ་སོགས་དང་བསྲེས་ན་དང་སྲིན་བལ་རྙིངས་པས་བྱས་ན་ན་སྨད་དོ། ། སྟན་ཆེ་ཚད་ནི་ཁྲུ་ཕྱེད་དང་ལྔ་དང་ཆུང་ངུ་ཕྱེད་དང་གསུམ་དང་འབྲིང་པོ་ནི་དེའི་བར་ཚད་དེ་ཞེང་གདིང་བ་དང་འདྲའོ། ། སྟན་ཕྲག་པར་ལེན་མི་རུང་ཞིང་སྲིན་བལ་གྱིས་བྱེད་མི་རུང་མོད་ཀྱང་གདིང་བ་ལ་ནི་དེ་གཉིས་རུང་བ་དང༌། གང་ཟག་གི་གདན་ཁྲ་བོ་སོགས་བཏིང་བ་ཡོད་ན་དེའི་སྟེང་དུ་འདུག་མི་རུང་བས་དེ་སྐྱོབ་པ་དང་དགེ་འདུན་སྤྱིའི་གནས་དང་མལ་སྐྱོབ་བྱེད་དུ་གདིང་བ་ ( ཆུད་མི་ཟོས་པའི་ཕྱིར་རོ་མཆན། ) དགོས་སོ།། ༡༢ གཉིས་པ་འབའ་ཞིག་པ་ནི། དཀོན་ཞིང་རིན་ཆེ་བའི་བལ་ནག་པོ་འབའ་ཞིག་ལ་སྟན་བྱས་ནའོ།།
༡༣ གསུམ་པ་ཆ་གཉིས་ཀྱི་སྤང་བ་ནི། བལ་ནག་པོ་ཆ་གཉིས་དཀར་པོ་ཆ་གཅིག་འཁོབ་བལ་ཆ་གཅིག་བསྲེས་ནས་སྟན་བྱེད་རུང་བས་དེ་ལ་ནག་པོ་ཆ་གཉིས་ལས་ལྷག་པ་བསྲེས་ན་ལྟུང་བ་སྟེ་འཁོབ་བལ་ནི་ལུག་གི་མགོ་རྐང་དང་ལྟོ་བའི་བལ་ལོ།། ༡༤ བཞི་པ་ལོ་དྲུག་མི་འཆང་བ་ནི། དགེ་སློང་གི་སྟན་སྔ་མས་ལོ་དྲུག་མ་ལོན་པར་ཕྱི་མ་བགྱི་མི་རུང་བས་དེ་བྱས་ནའོ། ། གསར་པ་མི་བྱེད་ཀ་མེད་བྱེད་དགོས་ན་དགེ་འདུན་ལ་ཞུ་ཞིང་གསོལ་གཉིས་ཀྱི་ལས་ཀྱིས་གནང་ན་བྱའོ།། ༡༥ ལྔ་པ་མཐོ་གང་མི་ལྷན་པར་སྤྱོད་པའི་སྤང་ལྟུང་ནི། གདིང་བ་གསར་པ་བྱེད་ན་རྙིངས་པ་ལས་སྦྱིན་བདག་གི་རྫས་ཆུད་མི་འཛའ་བའི་ཕྱིར་བདེ་བར་གཤེགས་པའི་མཐོ་གང་ ( མིའི་ཁྲུ་ཕྱེད་གཉིས་སོ།། ) གླན་པར་བྱ་སྟེ་དེ་ཡོད་བཞིན་མ་གླན་པའོ།། ༡༦ དྲུག་པ་ལམ་དུ་བལ་ཁུར་བ་ནི། རང་དོན་དུ་བལ་གྱི་ཁུར་རྒྱང་གྲགས་གཅིག་ལ་ཁུར་ནའོ། །
དེའང་ཞྭ་སོགས་ཀྱི་དོན་དུ་ཉུང་ངུ་ཁྱེར་ན་ནི་ཉེས་པ་མེད་ལ། ཁུར་ཚ་བ་གཞན་ཡོད་བཞིན་དུ་རྒྱང་གྲགས་གཅིག་ལས་འདས་པར་ཁུར་བ་དང་ཁུར་ཚ་བ་གཞན་མེད་ན་དཔག་ཚད་གསུམ་དང་རྒྱང་གྲགས་གཅིག་ཏུ་ཁུར་ན་ལྟུང་བ་དང་ཁུར་གྲོགས་མེད་ན་དཔག་ཚད་གསུམ་ཚུན་དུ་ཁུར་རུང་ངོ༌། ། རྒྱང་གྲགས་ཀྱི་ཚད་ནི་སོར་མོ་ཉི་ཤུ་རྩ་བཞི་ལ་ཁྲུ་གང༌། ཁྲུ་བཞི་ལ་གཞུ་འདོམ་གང༌། གཞུ་འདོམ་ལྔ་བརྒྱ་ལ་རྒྱང་གྲགས་གཅིག ། རྒྱང་གྲགས་བརྒྱད་ལ་དཔག་ཚད་གཅིག་གོ། ། ཞར་ལ་དགོན་པའི་ཚད་ནི་གྲོང་ལས་རྒྱང་གྲགས་གཅིག་གིས་བར་ཆོད་པའོ།། ༡༧ བདུན་པ་སྡོམ་ཚིག་དུ་འཁྲུ་བ་དང་ཞེས་པའི་དོན་བལ་རྨེལ་འཇུག་པ་ནི། དགེ་སློང་མ་ཉེ་དུ་མ་ཡིན་པ་ལ་བལ་རྨེལ་དུ་འཇུག་གམ་འཁྲུ་བ་དང་འཚེད་དུ་འཇུག་པའོ།། ༡༨ བརྒྱད་པ་གསེར་དངུལ་ལ་རེག་པའི་སྤང་ལྟུང་ནི།
རུང་བ་མ་བྱས་པར་རང་ཉིད་ཀྱིས་རང་ཉིད་ཀྱི་རིན་པོ་ཆེ་ལ་བདག་གིར་བྱེད་འདོད་པས་རེག་པའམ་གཞན་བསྐོས་ནས་རེག་དང་ལེན་པའོ། ། རིན་པོ་ཆེ་ནི་མུ་ཏིག ། བཻ་ཌཱུརྻ། མན་ཤེལ། བྱུ་རུ། གསེར། དངུལ། སྤུག ། པདྨ་རཱ་ག ། དུང་གཡས་འཁྱིལ་སོགས་སོ། །
ཞ་ཉེ་དང་ལྕགས་སོགས་ལ་ནི་རེག་རུང་བ་དང༌། ལྷུང་བཟེད་དང་ཆོས་གོས་སྨན་སོགས་དོན་ཆེན་པོ་བསྒྲུབ་པའི་ཕྱིར་རིན་པོ་ཆེ་ལ་རུང་བ་བྱས་ནས་རེག་རུང་སྟེ། རུང་བ་ནི་བླང་ཡུལ་གྱི་སྦྱིན་བདག་དེ་ཉིད་ཀྱི་ཡིན་གྱི་བདག་གིས་མི་དབང་བསམ་པའི་ཡིད་བརྟན་བཅའ་བ་ནི་རུང་བ་དང་པོའོ།། ཡང་དངོས་པོ་དེ་ཞལ་ཏ་ ( གཉེར་ཀ་བྱེད་པའོ།། ) པ་ཁྱིམ་པའམ་དགེ་བསྙེན་སོགས་བསྙེན་པར་མ་རྫོགས་པ་གཅིག་ལ་སྤྲོ་བར་བྱ་སྟེ་བདག་པོ་ཉིད་དུ་ཁས་ལེན་དུ་གཞུག་ཅིང་བཅོལ་ཏེ་དེ་ནས་དེས་དབང་བར་སེམས་ཏེ་ཞལ་ཏ་པ་དེས་ཆོས་གོས་སོགས་མ་འགྲུབ་བར་དུ་བཅང་བ་ནི་གཉིས་པ་སྟེ་དེས་ཞལ་ཏ་པ་དེ་རིང་དུ་སོང་ཡང་རུང་བ་བྱས་པ་མི་ཉམ་མོ། ། གསུམ་པ་ནི་དགེ་སློང་གི་མདུན་དུ་འདུག་སྟེ། ཚེ་དང་ལྡན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བས་དངོས་པོ་རུང་བ་མ་ལགས་པ་འདི་རྙེད་དེ་བདག་མིང་འདི་ཞེས་བགྱི་བའི་དངོས་པོ་རུང་བ་མ་ལགས་པ་འདི་བྱིན་གྱིས་བརླབ་བོ། ། དེང་དངོས་པོ་རུང་བ་མ་ལགས་པ་འདི་དངོས་པོ་རུང་བ་བསྒྲུབ་པར་བགྱིའོ། ། ཞེས་ལན་གསུམ་བརྗོད་པར་བྱའོ། །
ལམ་རྒྱགས་སུ་ནི་རིན་པོ་ཆེ་སོགས་སྐུར་རུང་སྟེ་དེའང་གསེར་དངུལ་བཻ་ཌཱུརྻ་ཤེལ་མུ་ཏིག་སྟེ་རིན་པོ་ཆེ་ལྔ་དང༌། ཟངས་ཞ་ཉེ་ཁྲོ་རོ་ཉེ་ལྕགས་ཏེ་རིན་པོ་ཆེར་སྨོས་པ་ལྔ་དང༌། འབྲས་ཆན་ཟན་དྲོན་ཉ་ཤ་ཤ་སྣུམ་ཁུར་ཏེ་བཟའ་བ་ལྔ་དང༌། ཁྲེ་ཁྲེ་རྒོད་བྲ་རྒོད་རྒྱ་སྲན་ཙི་ཙི་སྟེ་བཟའ་བར་སྨོས་པ་རྣམས་སོ། ། མེའི་དོན་དུ་མེ་ཤེལ་དང་ཆུའི་དོན་དུ་ཆུ་ཤེལ་སོགས་བཅང་རུང་ངོ༌། ། ལྷུང་བཟེད་ནི་ལྕགས་དང་ས་ལས་བྱས་པ་ལས་གཞན་ལ་བྱིན་རླབས་མི་ཆགས་སོ།། ༡༩ དགུ་པ་མངོན་མཚན་ཅན་གྱི་སྤྱོད་པ་ནི། ཁྱིམ་པ་ཉེ་དུ་མིན་པ་ལ་རིན་པོ་ཆེ་དང་འབྲུ་སོགས་ཀྱིས་བུན་སྐྱེད་བྱས་པའོ། ། དཀོན་མཆོག་གི་ཕྱིར་བུན་སྐྱེད་བྱེད་ན་དགེ་བསྙེན་ཁྲིམས་ལྡན་སོགས་ལ་བསྐོའོ།། ༢༠ བཅུ་པ་ཉོ་ཚོང་བྱེད་པའི་སྤང་བ་ནི།
འབྲུ་སོགས་ཀྱི་ཉོ་ཚོང་ཁེ་སོགས་བྱེད་པ་སྟེ་དཀོན་མཆོག་མཆོད་པའི་དོན་དུ་རུང་ངོ༌། ། བརྒྱགས་ཙམ་ཉོ་ན་རིན་ཆོག་ངེས་ལྷག་པ་དང་བཅས་སྦྱིན་པ་དང༌། ཆོས་གོས་ཀྱི་རྒྱུ་ཙམ་ཉོ་བ་པོ་གཞན་མ་རྙེད་ན་ཉོ་རུང་བ་དང༌། གཏའ་མ་བཞག་པར་མི་བྱ་བ་སོགས་ཀྱང་བཤད་དོ།། བཅུ་ཚན་གསུམ་པ་ནི། ལྷུང་བཟེད་གཉིས་དང་ཐ་ག་གཉིས། ། བྱིན་འཕྲོག་སྟོན་ཟླ་ཐ་ཆུང་དང༌།། དགོན་པ་བ་དང་རས་ཆེན་དང༌། ། བསྔོས་པ་དང་ནི་བསོག་འཇོག་གོ།། ཞེས་པ་ལས།
༢༡ དང་པོ་ལྷུང་བཟེད་འཆང་བའི་སྤང་བ་ནི། བྱིན་གྱིས་མ་བརླབས་པའི་ལྷུང་བཟེད་ཞག་བཅུ་འཆང་བའོ། ། དཀར་བ་དང་སྐྱ་བ་དང་ཆུང་བ་མ་ཚོས་པ་རྣམས་ལ་བྱིན་རླབས་མི་ཆགས་པས་བཅང་ན་ཉེས་བྱས་སོ། ། སྨན་ཕོར་གྱི་བསམ་པས་ལྷུང་བཟེད་ཆུང་ངུ་འཆང་རུང་ངོ༌། ། ཤན་ཞུགས་ཚུལ་ནི་སྔར་བཤད་བཞིན་ནོ།། ༢༢ གཉིས་པ་ལྷུང་བཟེད་ལྷག་པོ་འཆང་བ་ནི། ལྷན་པ་ལྔ་མེད་ཅིང་སྤྱད་རུང་བའི་ལྷུང་བཟེད་ཡོད་བཞིན་དུ་བཟང་པོ་འདོད་པས་ཁྱིམ་པ་ཉེ་དུ་མ་ཡིན་པ་ལས་ལྷུང་བཟེད་ལྷག་པོ་བཙལ་ཏེ་རྙེད་པའོ། ། ལྷུང་བཟེད་མེད་བཞིན་མི་ཉོ་བ་དང་བཟང་པོ་འདོད་པས་གཞན་དང་བརྗེ་ན་ལྟུང་བ་ན་སྨད་དོ། ། ལྷག་པོའི་ལྟུང་བ་དེ་བྱུང་ན་ལྷག་པོ་དེ་བྲིམས་ནས་བཅང་ན་ཉེས་པ་མེད་དེ། བྲིམས་ཚུལ་ནི་དགེ་འདུན་ཚོགས་པའི་དྲུང་དུ་ལྷུང་བཟེད་ལྷག་པོ་དུ་ཡོད་པའི་བཟང་ཤོས་དེ་དགེ་འདུན་གྱི་ལས་ཀྱིས་བསྐོས་པའི་དགེ་སློང་བྲིམ་པ་པོས་ཐོགས་ལ།
ཐོག་མར་གནས་བརྟན་ལ་བྲིམས་ཏེ་ཐུགས་དགྱེས་ན་གནས་བརྟན་གྱི་ལྷུང་བཟེད་དང་བརྗེ་བར་བྱའོ། ། གནས་བརྟན་གྱི་དེ་དེ་རྗེས་ནས་བྲིམ་པ་སོགས་རིམ་བཞིན་གྲལ་མཐའ་བར་བྲིམས་པའི་ལྷུང་བཟེད་ཐ་ཆད་དེ་ལྟུང་བ་བྱུང་བ་དེ་ལ་སྦྱིན་ཏེ་དེས་མ་ཆག་བར་དུ་ཁོ་རང་གི་ལྷུང་བཟེད་སྔོན་མ་དང་གཉིས་ཀ་བཅང་བར་བྱའོ།། ༢༣ གསུམ་པ་འཐག་དུ་འཇུག་པ་ནི། ཁྱིམ་པ་ཉེ་དུ་མིན་པ་ལ་གླ་རྔན་མ་བྱིན་པར་གོས་འཐག་འཇུག་ཅིང་འཐག་སྟེ་ཐོབ་བློ་སྐྱེས་པའོ།། ༢༤ བཞི་པ་འཐག་པ་སྐྱེད་པ་ནི། དགེ་སློང་རང་ལ་སྦྱིན་བསམ་པས། ཁྱིམ་པ་ཉེ་དུ་མིན་པའི་སྦྱིན་བདག་གིས་ཐ་ག་པ་ལ་འཐག་བཅུག་པའི་གོས་གླ་རྔན་བྱིན་པའི་ཚོད་གང་ཡིན་པ་ལས་ལྷག་པའི་ཐག་རྒྱ་བསྐྱེད་པ་ཐོབ་པའོ།། ༢༥ ལྔ་པ་བྱིན་འཕྲོག་ནི། དགེ་སློང་ལ་ཁྲོ་བས་དེའི་གོས་སོགས་འཕྲོག་པ་སྟེ་རང་གིས་བྱིན་པའམ་རང་གིས་ཡིན་པར་བསམ་པ་དང་ཡང་ན་ཕམ་པ་མི་སྐྱེད་པའི་ཚོད་འཕྲོག་པའོ། ། དགེ་ཚུལ་སོགས་ཀྱི་གོས་འཕྲོག་པ་ནི་ཉེས་བྱས་སོ། །
བྱིན་འཕྲོག་ཅེས་ངེས་པར་བྱིན་པ་འཕྲོག་པ་ཉིད་འདིའི་ལྟུང་བ་སྐྱེད་བྱེད་དུ་བཤད་པ་ནི་གླེང་གཞིའི་དབང་གིས་ཏེ། འདི་ལྟ་བུ་གཞན་དག་ཀྱང་འདིར་བཤད་པ་ནི་ཕལ་ཆེར་གྱི་གླེང་གཞི་དང་མཐུན་པར་སྦྱར་བར་སྣང་བས་དེ་དག་གིས་རིགས་འགྲེ་བའི་སྤང་བླང་དོན་ཐོབ་ཏུ་བློས་དཔྱད་འོས་པ་འདྲའོ།། ༢༦ དྲུག་པ་སྟོན་ཟླ་ཐ་ཆུང་ཞེས་པ་བརྟད་བྱུང་གི་སྤང་ལྟུང་ནི། དབྱར་གནས་ཀྱི་ཚེ་དགེ་འདུན་སྤྱི་ལ་དབྱར་གྱི་རྒྱུ་ལས་བྱུང་བའི་ཟས་མ་གཏོགས་པའི་རྙེད་པ་གཞན་དབྱར་གནས་གྲོལ་བའི་དགག་དབྱེའི་ཕྱི་དེ་ཉིན་བགོ་བ་ལས་དེ་ལས་སྔ་བར་བགོ་བ་དང༌། སྲ་བརྐྱང་མ་བཏིང་ན་ཆུད་ཟ་འགྲོ་བས་དེའི་ཕྱི་ལ་ལུས་པ་དང༌། དབྱར་དེའི་ནང་དུ་འབུལ་བ་ལེན་པ་རྣམས་ཀྱིས་སྤང་ལྟུང་འདི་སྐྱེད་དོ།། འོ་ན་བླང་མི་རུང་ན་གང་བགོ་ཞེ་ན། ནད་པ་དང་ནད་པའི་ཕྱིར་ ( འཕྲལ་དུ་ནད་ཀྱིས་ཐེབས་པས་འབུལ་བ་དང་དགེ་སློང་ནད་ཀྱིས་ཐེབས་པ་ལ་ཕན་པའོ།། ) དང༌། འཆི་བ་དང་འཆི་བའི་ཕྱིར་དང༌།
འགྲོ་བ་རྣམས་ཀྱི་དེ་ལེན་རུང་བར་གནང་སྟེ་དེ་ལྔ་ལ་བརྟད་བྱུང་ལྔ་ཞེས་ སོ། ། དེའང་བགོ་ནི་མི་རུང་ལ། དེ་ལྔས་མཚོན་པའི་རྐྱེན་གཞན་ལའང་གནང་མོད་འོན་ཀྱང་བགོ་ནི་མི་རུང་ཞིང་དབྱར་གྲོལ་ཁའི་ཞག་མ་བཅུ་ཙམ་ལས་སྔ་བར་ཡང་བརྟད་བྱུང་མི་ལེན་པར་ཡང་བཤད་དོ། ། འོན་ཀྱང་ཆོས་སྨྲར་བའི་ཡོན་སོགས་ལེན་རུང་བའི་དམིགས་བསལ་རྣམས་ཡོད་དོ། ། དེ་བས་དགག་དབྱེ་ཟིན་ཉིན་ནས་དབྱར་རྙེད་བདག་གིར་བྱེད་པ་དང་སོ་སོར་བགོ་བ་དང་ཡང་ན་རྙེད་པ་ཐོབ་པ་པོ་བསྐོ་བར་བྱའོ།། ༢༧ བདུན་པ་དགོན་པའི་འབྲལ་སྤང་ནི། དགེ་སློང་དགོན་པ་བས་ཆོམ་རྐུན་གྱི་འཇིགས་པ་དང་བཅས་པ་ལ་ཆོས་གོས་གསུམ་ལས་གང་ཡང་རུང་བ་གཅིག་གྲོང་དུ་ལུས་པ་སོགས་ཀྱིས་ཞག་དྲུག་ཏུ་འབྲལ་དགོས་པའི་རྐྱེན་བྱུང་ན་འབྲལ་ཆོག་པར་གནང་བས་དེ་ལས་ལྷག་པར་ཞག་བདུན་དུ་བྲལ་ན་སྤང་ལྟུང་ངོ༌། ། བག་ཡངས་མིན་པར་འཇིགས་པའི་རྐྱེན་སོགས་ཀྱིས་དེ་དུས་ཀྱང་ལོན་ཐབས་མེད་ངེས་ན་ཡུན་རིང་དུ་ལུས་ཀྱང་རུང་བར་ཡང་བཤད་དོ།། ༢༨ བརྒྱད་པ་རས་ཆེན་གྱི་སྤང་བ་ནི། དབྱར་ཆར་བབ་པའི་དུས་རས་ཆེན་འཆང་དགོས་པ་ལ།
དབྱར་གནས་སྔ་ཕྱི་གང་ཁས་ལེན་ཡང་དེའི་ཁས་བླངས་པའི་སྔ་རོལ་གྱི་ཟླ་བ་གཅིག་གི་གོང་ནས་བཙལ་བ་དང༌། དབྱར་གནས་གྲོལ་ནས་ཟླ་ཕྱེད་ཚུན་འཆང་ཆོག་པ་ལ་དེ་ལས་བཙལ་སྔ་བ་ཞག་ཕྱི་བྱུང་བའོ། ། རྙིངས་པ་ལ་ནི་ན་སྨད་དོ།། ༢༩ དགུ་པ་བསྔོས་བསྒྱུར་ནི། དགེ་འདུན་སྤྱི་ལའམ་གང་ཟག་གཞན་ལ་སྦྱིན་བདག་གིས་བསྔོས་པའི་རྫས་རང་ཉིད་ལ་བསྒྱུར་ཞིང་ཐོབ་ནའོ། ། བདག་ལ་མི་བསྒྱུར་གཞན་ལ་བསྒྱུར་བ་དང༌། ཟས་དེ་ལྟར་བསྒྱུར་བ་དང༌། མཆོད་རྟེན་ཁྱད་པར་ཅན་ལ་ཕུལ་བ་མཆོད་རྟེན་གཞན་ཕལ་པ་ལ་བསྒྱུར་བ་སོགས་ཉེས་བྱས་ལ། རང་གིས་གཞན་ལ་སྦྱིན་ཐག་བཅད་བྱིན་པ་སླར་མ་བྱིན་པ་དང༌། སྐལ་བ་ལ་བདག་པོ་ཐམས་ཅད་མ་ཚོགས་པར་རྫས་བགོས་ ( བརྒྱ་དབང་བའི་རྫས་བཅུས་བགོས་པ་ལྟ་བུའོ།།
) པ་དང༌། ཤི་བའི་ཡོ་བྱད་བྱིན་མ་བརླབས་པར་བགོ་བ་སོགས་ཀྱང་ཉེས་བྱས་སོ།། ༣༠ བཅུ་པ་བསོག་འཇོག་གི་སྤང་བ་ནི། ཐུན་ཚོད་དུ་རུང་བ་དང༌། ཞག་བདུན་པའི་སྨན་བྱིན་ལེན་བྱས་ཤིང་བྱིན་བརླབས་པ་དེ་དུས་དེ་ལས་ཡོལ་བར་འཆང་ན་ལྟུང་ བའོ། ། འཚོ་བཅང་བྱིན་བརླབས་པ་ནི་ཇི་ཙམ་བཅང་ཡང་ལྟུང་བ་མེད་དོ། ། སྨན་བཞི་ཀའང་བྱིན་མ་བརླབས་ཤིང་བྱིན་ལེན་བྱས་པ་ནི། སྔ་དྲོ་བྱིན་ལེན་བྱས་པ་གུང་ཚིག་ལས་འདས་ན་དང༌། ཕྱི་དྲོ་བྱིན་ལེན་བྱས་པ་མུན་རུབ་ལས་འདས་ན་དང༌། དེར་བྱིན་ལེན་བྱས་པ་སྲོད་ཐུན་གྱི་མཐའ་ལ་འདས་ནའོ།།
དེ་ལྟར་སྤང་ལྟུང་སུམ་ཅུ་པོ་དེ་དག་ལ་དེ་སྐད་དུ་མིང་ཆགས་པ་ནི་གང་ལས་ལྟུང་བ་བྱུང་བའི་རྒྱུར་གྱུར་པའི་རྫས་དེ་ཞག་གཅིག་གི་སྔོན་དུ་སྤང་བའི་འབྲལ་བ་སྔོན་དུ་བཏང་ནས་གདོད་བཤགས་པར་བྱ་དགོས་པའི་ལྟུང་བ་ཡིན་པས་སོ། ། ལྟུང་བའི་ཤན་ནི་སྤང་ལྟུང་གང་རུང་ཞིག་སྔོན་དུ་བྱུང་བའི་སྟེང་དུ་འཚོ་བའི་ཡོ་བྱད་གང་བདག་གིར་བྱས་ཀྱང་ལྟུང་བ་དེ་བཅོས་ཚེ་ལྟུང་བ་འབྱུང་བའི་རྫས་དང༌། ཡོ་བྱད་རྟིང་མ་དེ་རྣམས་ཀྱང་མཉམ་དུ་སྤང་འབྲལ་ཞག་གཅིག་སྔོན་དུ་འགྲོ་དགོས་སོ།། གཉིས་པ་ལྟུང་བྱེད་འབའ་ཞིག་པ་ལ་བཅུ་ཚན་དགུ་ལས། དང་པོ་ནི། རྫུན་སྐྱོན་དགེ་སློང་ཕྲ་མ་དང༌། ། སྐྱོ་སྔོགས་བྱེད་དང་སྟོན་པ་དང༌།། འདོན་དང་གནས་ངན་ལེན་དང་ཆོས། ། བཤེས་ངོར་བྱེད་དང་ཁྱད་དུ་གསོད།། ཅེས་པས།
༡ དང་པོ་རྫུན་སྨྲ་བའི་ལྟུང་བྱེད་ནི། ཕམ་པའི་རྫུན་དང༌། ལྷག་མའི་རྫུན་དང༌། སྦོམ་པོ་དང༌། ཉེས་བྱས་ཀྱི་རྫུན་ལས་གཞན་པའི་རྫུན་སྨྲ་ཞིང་གཞན་གྱིས་གོ་བའོ། ། དེའང་དགེ་འདུན་འདུས་པ་ལ་ཆོས་མིན་ཆོས་སུ་སྨྲ་བ་ནི་དགེ་འདུན་གྱི་དབྱེན་དང་ཕྱོགས་མཚུངས་ཀྱི་སྦོམ་པོའི་རྫུན་དང༌། གསོ་སྦྱོང་གི་ཚེ་ཡོངས་སུ་དག་གམ་ཞེས་དྲི་བ་ལ་མ་དག་པ་དག་གིས་ཅང་མི་སྨྲ་བར་བསྡད་ན་ཉེས་བྱས་ཀྱི་རྫུན་ནོ།། ༢ གཉིས་པ་སྐྱོན་བརྗོད་པའི་ལྟུང་བྱེད་ནི། དགེ་སློང་གཞན་ལ་ཁྱོད་རིགས་ངན་ནོ་ཟེར་བ་ལྟ་བུ་རིགས་ལ་སྐྱོན་བརྗོད་པ་དང༌། རྫ་མཁན་ནོ་ཟེར་བ་སོགས་བཟོ་ལ་སྐྱོན་བརྗོད་པ་དང༌།
འཐེང་པོའོ་ཟེར་བ་སོགས་རྟགས་ལ་དང༌། ཁྱོད་ཁྲག་ནད་ཅན་ནོ་ཟེར་བ་སོགས་ནད་ལ་དང༌། ལྟུང་བ་ཡོད་ཅེས་སོགས་ཀྱིས་སྐྱོན་བརྗོད་པའོ། ། དགེ་ཚུལ་སོགས་ལ་སྐྱོན་བརྗོད་པ་ཉེས་བྱས་སོ།། ༣ གསུམ་པ་ཕྲ་མ་བྱེད་པའི་ལྟུང་བྱེད་ནི། དགེ་སློང་རེ་རེ་སོགས་ཕན་ཚུན་འབྱེད་པའི་ཕྲ་མ་བྱེད་པའོ།། ༤ བཞི་པ་སྐྱོ་སྔོགས་བྱེད་པ་ནི། དགེ་སློང་གཉིས་སྔར་རྩོད་པ་ཡོད་པ་དགེ་འདུན་གྱིས་ཞི་བར་བྱས་པ་དེ་དག་ཤེས་བཞིན་སླར་རྩོད་སློང་བའི་ལས་བྱས་པ་སྟེ་སྐྱོ་སྔོགས་ཅེས་འཁྲུག་ལོང་སྐྱེད་པའི་མིང་སྟེ། རྩོད་པ་ནི་རྗེས་བཤད་ཕྱིར་བཅོས་སྐབས་ཀྱི་རྩོད་པ་བཞིར་འདུས་སོ།། ༥ ལྔ་པ་བུད་མེད་ལ་ཆོས་སྟོན་པའི་ལྟུང་བྱེད་ནི།
སྐྱེས་པ་མེད་སར་བུད་མེད་ལ་ཚིག་ལྔ་དྲུག་ལས་ལྷག་པའི་ཆོས་བསྟན་པ་སྟེ། དོན་གཅིག་གོ་བ་ནི་ཚིག་གཅིག་གོ ། བུད་མེད་མཁས་པས་གོང་ནས་གོང་དུ་དྲིས་པ་གཏན་ལ་དབབ་པ་དང་ཡོན་བཤད་པ་ ( རྩོད་པ་ཞི་བར་བྱེད་པའི་ལས་ལ་ཐུན་གཅིག་ལ་འདི་འབྱུང་བར་བཤད་དོ།། ) སོགས་ནི་མ་གཏོགས་སོ།། ༦ དྲུག་པ་བསྙེན་པར་མ་རྫོགས་པ་དང་ལྷན་ཅིག་འདོན་པ་ནི། བསྙེན་པར་མ་རྫོགས་པ་དང་ལྷན་ཅིག་ཆོས་དང་ཡི་གེ་འདོན་པ་སྟེ་ཆོས་ནི་བཀའ་དང་དེའི་དོན་ནོ། ། ཡི་གེ་ནི་ཨ་ཨཱ་ཨི་ཨཱི་སོགས་ལྟ་བུའོ། ། སློབ་འདོད་ན་རུང་ངོ༌།། ༧ བདུན་པ་གནས་ངན་ལེན་བརྗོད་པ་ནི། དགེ་འདུན་གྱི་ལས་ཀྱིས་མ་བསྐོས་བཞིན་དུ་དགེ་སློང་ཆེ་གེ་མོ་ལ་ཕམ་ལྷག་གི་སྐྱོན་ཡོད་པ་ལ་སྐྱོན་འདི་ལྟ་བུ་འདུག་གོ་ཞེས་བསྙེན་པར་མ་རྫོགས་པ་ཁྱིམ་པ་སོགས་ལ་བརྗོད་པའོ། །
དེ་ལྟའི་སྐྱོན་ཡོད་པའི་དགེ་སློང་ལ་སྐྱོན་ཡོད་པ་ཁྱིམ་པས་ཀྱང་ཤེས་ན། དེ་ཁྱིམ་པ་ལ་མ་བརྗོད་ན་ཁྱིམ་པས་དགེ་སློང་ཐམས་ཅད་དེ་དང་འདྲ་བའི་སྐྱོན་ཅན་དུ་མཐོང་ནས་དད་པ་ལོག་པར་སྲིད་པས་དགེ་འདུན་པས་ལས་ཀྱིས་བསྐོས་པའི་དགེ་སློང་གིས་སྐྱོན་དེ་ཁྱིམ་པ་དེ་ལ་གོ་བར་བྱ་ཞིང་གཞན་ལ་ནི་མི་བརྗོད་དོ།། ༨ བརྒྱད་པ་མི་ཆོས་བླ་མ་བདེན་པར་སྨྲ་བའི་ལྟུང་བྱེད་ནི། དགོས་པ་མེད་བཞིན་དུ་བསྙེན་པར་མ་རྫོགས་པ་དང༌། བདེན་པ་མ་མཐོང་བ་ལ་རང་གིས་ལྷ་མཐོང་བ་སོགས་བརྗོད་མི་རུང་བས་དེ་བརྗོད་ནའོ། ། དེ་བརྗོད་ན་གཞན་གྱིས་རྫུན་དུ་གོ་བ་སོགས་ཀྱིས་ཏེ། རྫུ་འཕྲུལ་ཡང་དེ་ལྟ་ལ་མི་སྟོན་པར་བཤད་དོ།། ༩ དགུ་པ་བཤེས་ངོར་སྨྲ་བའི་ལྟུང་བྱེད་ནི། དགེ་སློང་ཆོས་གོས་ངན་པ་རྙིངས་པ་དག་ཡོད་ན་དེ་ལ་དགེ་འདུན་གྱི་ལས་ཀྱིས་དགེ་འདུན་སྤྱིའི་རྫས་ཀྱི་ནང་ནས་གོས་ཀྱི་རྒྱུ་སྦྱིན་རུང་བ་ཡིན་པས། དེ་བྱིན་པ་ལ་དགེ་འདུན་སྤྱི་རྫས་གང་ཟག་ལ་མཐུན་པའི་ངོར་བྱིན་ནོ། །
ཞེས་བརྗོད་དེ་སྨོད་ནའོ།། ༡༠ བཅུ་པ་ཁྱད་དུ་གསོད་པ་ནི། འདུལ་བའི་བསླབ་བྱ་ལ་ཁྱད་དུ་གསོད་པའི་ཚིག་སྨྲ་བའོ།། བཅུ་ཚན་གཉིས་པ་ནི། ས་བོན་འཕྱ་བ་བསྒོ་བ་དང༌། ཁྲི་དང་གདིང་དང་སྐྲོད་པ་དང༌།། ཕྱིས་གནོན་དབྱུང་བ་འདེབས་པ་དང༌། ། རིམ་པ་གཉིས་སུ་བརྩིགས་པའོ།། ཞེས་པའི། ༡༡ དང་པོ་ས་བོན་སྐྱེ་བ་འཇིག་པའི་ལྟུང་བྱེད་ནི།
མ་ཉམས་ཤིང་རུང་བ་མ་བྱས་པའི་ས་བོན་དང་སྐྱེ་བཞིན་པ་དག་གི་ནུས་པ་ཉམས་པར་བྱས་པའམ་གཞན་ལ་བཅོལ་བས་ཉམས་པར་བྱས་པའོ། ། འདི་ལ་ས་བོན་ཞེས་པ་ནི་རྩ་བ་དང་སྡོང་བུ་དང་འབྲས་བུ་སོགས་གང་ཡིན་ཡང་ས་ལ་བཙུགས་པའི་ཚེ་སྐྱེ་བའོ། ། སྐྱེ་བཞིན་པ་ནི་སྔོ་དང་ལོ་མ་དང་འབྲས་བུ་མ་སྨིན་པ་སོགས་སོ། ། འབྲས་བུ་སྨིན་པ་དང་ཤུན་པ་དང་མེ་ཏོག་ཁ་བྱེ་བ་དང་འདབ་མ་སྐྱ་བོ་དང་ཤ་མོ་སོགས་ཉམས་པར་བྱས་ན་ཉེས་བྱས་སོ། ། རུང་བ་ནི་མེའམ་རླངས་པས་རེག་པར་བྱས་ན་ནས་དང་ཤིང་ཐོག་སོགས་ཀྱི་ཕུང་པོ་རྗེན་པ་ཐམས་ཅད་སྤྱད་རུང་ངོ༌། ། མཚོན་དང་སེན་མོ་སོགས་ཀྱིས་རྨ་བྱས་ན་རུང་ཡང༌། དེ་ནི་ཤིང་ཐོག་ལྟ་བུའི་ཐོ་གུ་རེ་རེ་བཞིན་རྨ་དགོས་སོ། ། ནེ་ཙོས་རྨ་བྱས་པ་དང༌། བཀྲུམས་པ། བཀས་པ།
ཕྱུང་བ། བཅད་པ་སོགས་ཀྱིས་ཉམས་པ་ནི་རུང་ངོ༌། ། དུས་རུང་མ་གཏོགས་པའི་སྨན་གཞན་གསུམ་ཕྱི་དྲོ་ལོངས་སྤྱོད་ཚེ་ཆུ་གྲང་མོ་གཏོར་བས་རུང་བ་བྱ་སྟེ། རྗེ་ཤཱཀ་མཆོག་པས་སྔ་དྲོའང་དེ་དགོས་ཞེས་གསུངས་ལ། རུང་བ་རྣམས་ཀྱང་བསྙེན་པར་མ་རྫོགས་པ་གཅིག་གིས་བྱ་དགོས་སོ།། དེའང༌། མི་རུང་བ་དང་དུས་རུང་དང༌། ། ཁོལ་བ་དག་གི་གནས་སྐབས་སུ།། རུང་ཆུ་འཇུག་པའི་སྐབས་མིན་ནོ།། ཞེས་གྲགས་སོ། །
མཆོད་རྟེན་དང༌། དགེ་འདུན་གྱི་དོན་དུ་ཤིང་གཅོད་པ་ལ་ནི། ཤིང་དེ་ལ་གནས་པའི་ལྷའི་དོན་དུ་ཉི་མ་བདུན་བརྒྱད་ནས་ཤིང་དེའི་མདུན་དུ་མཆོད་པ་བྱས། གཏོར་མ་བྱིན། རྒྱུན་ཆགས་གསུམ་པ་བཏོན། སྦྱིན་པའི་ཕན་ཡོན་བཤད་པ་རྣམས་བྱས་ནས། ལྷ་གང་དག་ཤིང་ལྗོན་པ་འདི་ལ་གནས་པ་དེ་དག་གནས་གཞན་ཚོལ་ཅིག ། ཤིང་ལྗོན་པ་འདིའི་མཆོད་རྟེན་ནམ་དགེ་འདུན་གྱི་བྱ་བ་བྱེད་པར་འགྱུར་རོ་ཞེས་བརྗོད་དེ། དེ་རྣམས་ནི་དགེ་སློང་ལག་གི་བླ་ཞེས་པས་བྱ་བ་ཡིན་ལ། དེ་བརྗོད་ཟིན་ནས་གཞན་ལ་གཅོད་དུ་གཞུག་གོ། །
དེ་ཚེ་ཤིང་དེ་ལ་ལྟས་མི་དགེ་བ་བྱུང་ན་བཅད་པར་མི་བྱའོ། ། ལྟུང་བ་འདི་སོགས་དོན་ཆེན་ལ་སྐྱོན་མེད་པར་བཤད་པའང་འགའ་ཞིག་ཡོད་དོ།། ༡༢ གཉིས་པ་འཕྱ་བའི་ལྟུང་བྱེད་ནི། དགེ་སློང་ཞལ་ཏ་པ་ཞེས་སམ་ལས་བྱེད་པས་བྱ་བ་མི་འོས་པ་མ་བྱས་བཞིན་དུ་དངོས་སུའམ་གཞོགས་འཕྱས་བྱེད་པའོ། ། ཞལ་ཏ་པ་དགེ་འདུན་གྱི་ལས་ཀྱིས་བསྐོས་པ་ནི་བཅུ་གཉིས་ཏེ། ཊཱི་ཀ་ལས། གནས་ཁང་ཟས་ལ་བསྐོ་བ་གཉིས། ། ཐུག་པ་བག་ཆོལ་བྲིམ་པ་གཉིས།། ཕྲན་ཚེགས་བྲིམ་པར་བྱེད་པ་དང༌། ། སྣོད་སྤྱད་འདྲུབ་དང་གོས་ཀྱིས་གཉིས།།
དབྱར་གྱི་རས་ཆེན་སྦེད་དང་འགྱེད། ། མངག་གཞུག་པ་དང་མཛེས་ཆོས་ཏེ།། གང་ཟག་བཅུ་དང་གཉིས་པོ་དག། ། སྟོན་པས་ཡང་དག་བཤད་པ་ཡིན། ། ཞེས་སོ།། འཕྱས་པ་དེ་དག་དགེ་འདུན་པས་ལས་ཀྱིས་དམན་པའི་གྲངས་སུ་བཞག་ཅིང༌། སླར་ཡང་འཕྱས་ན་ལྟུང་བ་འདིའི་དངོས་གཞིར་འགྱུར་བ་ལས་འཕྱས་པ་ཙམ་གྱིས་དེར་མི་འགྱུར་བར་རྗེ་མི་བསྐྱོད་ཞབས་ཀྱིས་བཀའ་སྩལ་ཏོ།། ༡༣ གསུམ་པ་བསྒོ་བ་རྣར་གཟོན་པ་ནི། རང་ལ་ལྟུང་བ་བྱུང་བ་ལ་དགེ་སློང་གཞན་གྱིས་དེ་ཕྱིར་འཆོས་ཤིག ། ཅེས་བསྒོ་བ་ལྟ་བུའི་ཚེ་དེ་བྱུང་བར་ངོས་མི་ལེན་པར་རྣ་ལ་གཟོན་ཏེ་ལན་ལོག་པར་སྨྲ་བའམ་མི་སྨྲ་བའོ། །
གཞན་གྱིས་དྲི་བ་བྱེད་པ་ལ་ལན་ལོག་པར་སྨྲ་བའང་དྲི་བ་རྣ་ལ་གཟོན་པ་སྟེ་མི་རུང་ངོ༌། ། དེ་ལྟར་གོང་གི་འཕྱ་བ་དང་གཞོགས་འཕྱས་བྱེད་པ་དང་འདིའི་ལན་མི་སྨྲ་བ་དང་ལོག་པར་སྨྲ་བ་སྟེ་གཉིས་སམ་བཞི་པོ་དེ་ནི་དགེ་འདུན་པས་ལས་ཀྱིས་དམན་པ་ཁྲེལ་མེད་ཀྱི་གྲངས་སུ་བཞག་པར་བྱའོ།། ༡༤ བཞི་པ་སྡོམ་ཚིག་ལས་ཁྲི་དང་ཞེས་གནས་མལ་ལས་གྱུར་པ་ནི། དགེ་འདུན་གྱི་གནས་མལ་རྣམས་ཁང་པ་བླ་གབ་ ( སྟེང་གཡོགས་སོ།། ) མེད་པར་ཉི་ཁྱེར་ཆར་ཁྱེར་ལ་ལུས་པས་ཕན་ཕུན་དུ་གྱུར་པའོ། ། དེའང་གནས་མལ་ནི་ཁྲི་ ( མལ་ཁྲིའོ་ )དང༌། ཁྲིའུ་ ( འདུག་པའི་རྐང་རྟེན་ནོ།། ) དང༌། སྟན་ནང་ཚང་ཅན་དང༌། ལ་བ་ ( བལ་གྱི་གོས་སྤུ་ཅན་ནོ།།
) དང༌། སྔས་ནང་ཚང་ཅན་དང༌། སྟན་ཟླུམ་པོ་སོགས་སོ། ། ཕན་ཕུན་ཞེས་པ་ནི་གསུམ་སྟེ་རླུང་གིས་བཟློག་པ་དང༌། ཆར་པས་གཤེར་བ་དང༌། སྲིན་བུ་སོགས་ཀྱིས་ཕུག་པས་ཉམས་པའོ། ། བླ་གབ་མེད་པར་བཞག་ནས་འདོམ་བཞི་བཅུ་ཞེ་དགུ་འདས་པར་ཕྱིན་ནའང་ལྟུང་བའོ། ། གཞན་ལ་བཅོལ་བའམ་རིན་པོ་ཆེ་ལ་སོགས་དགེ་སློང་གིས་རེག་མི་རུང་བས་ལུས་པའམ་འཇིགས་པ་དག་གིས་ལུས་པ་ལ་སྐྱོན་མེད་དོ། ། གང་ཟག་གི་གནས་མལ་དེ་ལྟར་ལུས་ན་ཉེས་བྱས་ཏེ་རྗེས་བཤད་ཀྱི་གདིང་བ་དང་སྐྲོད་པ་དང་ཕྱིས་གནོན་དང་རྩ་བྱུང་བཅས་བཞི་ལའང་གང་ཟག་གི་དེ་ནི་ཉེས་བྱས་སོ།། ༡༥ ལྔ་པ་གདིང་བ་ལས་གྱུར་པ་ནི།
རང་ངམ་རང་གིས་བསྐོས་པས་གཙུག་ལག་ཁང་དུ་རྩ་དང་ལོ་མ་ཤིང་ལོ་སོགས་བཏིང་བ་མ་བསྡུས་པར་བཞག་ནས་འདོམ་ཞེ་དགུ་ལས་འདས་པར་ཕྱིན་པའམ་གོང་བཤད་བཞིན་ཕན་ཕུན་དུ་གྱུར་ནའོ། ། དེ་ནི་འབུ་སྐྱེ་དོགས་པ་སོགས་ཀྱིས་སོ།། ༡༦ དྲུག་པ་སྐྲོད་པ་ནི། དགེ་སློང་ལ་ཕན་སེམས་ཀྱིས་མ་ཡིན་པས་གཙུག་ལག་ཁང་ནས་ཕྱིར་བསྐྲད་པའམ་སྐྲོད་བཅུག་པས་ཐོན་པའོ།། ༡༧ བདུན་པ་ཕྱིས་གནོན་པ་ནི། གཙུག་ལག་ཁང་དུ་དགེ་འདུན་ལ་ཕྱིས་གནོན་ཞེས་ཏེ་ཐོ་འཚམས་པའི་བསམ་པས་ལུས་ཀྱིས་མནན་པའམ། ལུས་དང་ངག་གིས་ཐོ་འཚམས་པ་གཞན་ཡང་ཡིན་ནོ།། ༡༨ བརྒྱད་པ་རྩ་དབྱུང་འདུག་པ་ནི། གཙུག་ལག་ཁང་དུ་གནོད་པར་ཤེས་བཞིན་ཁྲི་རྐང་ ( རྩ་བ་ཕུར་བུ་ལྟ་བུ། ) ལུས་ལྗིད་ཀྱིས་གནོན་པས་དེའི་སོས་ས་ལ་བུག་པ་རྡོལ་ནའོ། །
གནས་མལ་ལ་གྱུར་པ་ནས་འདིའི་བར་ནི་གཙུག་ལག་ཁང་ངམ་དགེ་འདུན་སྤྱི་ལ་དབང་བའི་ཁང་པ་ཡིན་ཚད་ལ་སྦྱར་རོ།། ༡༩ དགུ་པ་སྲོག་ཆགས་དང་བཅས་པས་འདེབས་པ་ནི། ཆུ་དང་ས་དང་ཤིང་ལ་སོགས་པ་སྲོག་ཆགས་དང་བཅས་པ་ལ། སྲོག་ཆགས་ཡོད་མེད་ལ་མ་ལྟོས་པར་བསློག་པ་སོགས་བྱས་ཏེ་ལོངས་སྤྱོད་པས་སྲོག་ཆགས་ཤི་ནའོ། ། དེའང་རང་དོན་མ་ཡིན་པར་གཞན་གྱི་དོན་དུ་འདི་བྱས་ན་ལྟུང་བ་འདི་འབྱུང་ངོ༌།། ༢༠ བཅུ་པ་རིམ་པ་གསུམ་ལས་ལྷག་པར་བརྩིག་པ་ནི། གཙུག་ལག་ཁང་རྩིག་དུས་ཉིན་ཞག་གཅིག་ལ་ཕ་གུ་རིམ་པ་གསུམ་ལས་ལྷག་པོ་བརྩིགས་ན་ལྟུང་བའོ། ། དེ་འགྱེལ་དོགས་པའི་དོན་གྱིས་ཏེ་དེའང་ཆར་ཆུ་མི་ཕོག་པ་དང་རྡོ་ཤིང་སོ་ཕག་སོགས་ནི་ལྷག་པོར་བརྩིག་རུང་ལ། སྒོ་རེ་བཞི་མ་བཙུགས་པ་དང་རྨིང་མི་བརྟན་པ་དང་འཇིམ་པ་མེད་པ་རྣམས་ནི་རིམ་པ་གསུམ་ལས་ལྷག་པར་དུས་ནམ་ཡང་བརྩིགས་ན་ལྟུང་བ་དང༌། དེ་ཀུན་ལའང་སྦྱིན་བདག་གིས་བསྐུལ་ན་རུང་ངོ༌།།
བཅུ་ཚན་གསུམ་པ་ནི། མ་བསྐོས་ཉི་མ་ནུབ་པ་དང༌། ། ཟས་དང་ཆོས་གོས་གཉིས་དག་དང༌།། དོན་མཐུན་གྲུ་དང་དབེན་པ་གཉིས། ། དགེ་སློང་མ་ཡིས་སྦྱོར་བཅུག་པའོ།། ཞེས་པའི། ༢༡ དང་པོ་མ་བསྐོས་པར་སྟོན་པ་ནི། མ་བསྐོས་པར་དགེ་སློང་མ་ལ་ཆོས་སྟོན་པ་སྟེ་ཆོས་སྟོན་པའི་ཡོན་ཏན་དང་མི་ལྡན་ན་བསྐོས་ཀྱང་མི་ཆགས་སོ། ། དེའང་བསྐོ་བ་ནི། དགེ་སློང་བཙུན་པ་ ( ཕམ་ལྷག་གི་མ་གོས།
) བརྟན་པ་ ( བསྙེན་པར་རྫོགས་ནས་ལོ་ཉི་ཤུ་ལོན་པ། ) མཁས་པ་ ( སྡེ་སྣོད་གསུམ། ) ཕན་འདོགས་པའི་ཡན་ལག་དང་ལྡན་པ་ཞིག་དགེ་འདུན་གྱི་ལས་ཀྱིས་གསོ་སྦྱོང་བྱེད་ཉིན་དེར་མཚམས་ཀྱི་ནང་དུ་བསྐོ་དགོས་པ་ཉིད་ དང༌། དེ་ཚེ་སྐོ་བྱེད་དགེ་འདུན་དུ་མ་ལངས་ན་འོས་པ་ལ་སྟོན་པར་གསོལ་ན་རུང་ངོ༌།། ༢༢ གཉིས་པ་ཉི་མ་ནུབ་ཀྱི་བར་དུ་ཆོས་སྟོན་པ་ནི། བསྐོས་ཀྱང་དགེ་སློང་མ་ལ་ཉི་མ་ནུབ་རྗེས་སུ་ཆོས་སྟོན་པའོ།། ༢༣ གསུམ་པ་ཟས་ཀྱི་ཕྱིར་སྟོན་པ་ནི། དགེ་སློང་མ་ལ་དགེ་སློང་གཞན་གྱིས་ཆོས་ལེགས་པར་བསྟན་ཀྱང་ཟས་ཀྱི་ངོར་ཆོས་སྟོན་ནོ་ཞེས་སྐུར་བ་འདེབས་ནའོ། ། སྤྱིར་དགེ་སློང་མས་ཆོས་ཞུ་བའི་ཚེ་ཟས་དང་སྐ་རགས་སོགས་ཅུང་ཟད་འབུལ་ཞིང་དེ་བླང་བར་ཡང་བྱའོ།། ༢༤ བཞི་པ་གོས་བཟོ་བའི་ལས་ནི།
ཉེ་བ་མིན་པའི་དགེ་སློང་མའི་གོས་བཟོས་པའོ།། ༢༥ ལྔ་པ་གོས་སྦྱིན་པ་ནི། ཉེ་དུ་མིན་པའི་དགེ་སློང་མ་ལ་གོས་བྱིན་ནའོ། ། བོར་རླག་བྱུང་བ་དང༌། བསྙེན་པར་རྫོགས་པར་བྱེད་པ་དང༌། བརྗེ་བའི་ཕྱིར་དང༌། དགེ་སློང་མའི་དགེ་འདུན་ལ་གོས་འབུལ་བ་རྣམས་རུང་ངོ༌།། ༢༦ དྲུག་པ་དགེ་སློང་མ་དང་ལྷན་ཅིག་ལམ་དུ་འཇུག་པ་ནི། སྡོམ་ཚིག་ཏུ་དོན་མཐུན་ཞེས་པས་བསྟན་ཏེ། འཇིགས་པ་སོགས་མེད་སར་དགེ་སློང་མ་དང་ལྷན་ཅིག་རྒྱང་གྲགས་ལས་འདས་པར་འགྲོ་བའོ། །
 དགེ་སློང་དང་དགེ་སློང་མ་གཅིག་གི་ལམ་བརྒྱགས་གཅིག་གིས་ཁུར་བ་དང༌། གཅིག་ན་བ་ལ་གཅིག་གིས་གྲོགས་བྱ་བ་དང༌། བྱིན་ལེན་སྟོབ་པ་རྣམས་རུང་ངོ༌།། ༢༧ བདུན་པ་གྲུར་འཇུག་པ་ནི། དགེ་སློང་མ་དང་ལྷན་ཅིག་གྲུར་འཇུག་སྟེ་གྱེན་མཐུར་དུ་རྒྱང་གྲགས་སུ་འགྲོ་བ་སྟེ། འཇིགས་པ་དང་བཅས་པ་དང་ཐད་ཀར་འགྲོ་རུང་ངོ༌།། ༢༨ བརྒྱད་པ་དབེན་པར་འདུག་པ་ནི། དབེན་པ་སྟེ་གཞན་མེད་ས་དང་སྐྱབས་ཡོད་སར་ཉེ་བ་མིན་པའི་བུད་མེད་དང་ལྷན་ཅིག་འདུག་པ་སྟེ་སྐྱབས་ནི་རྩིག་པ་དང༌། སབ་མོ་དང༌། ཡོལ་བ་དང༌།
ནགས་ཐིབས་སོགས་སོ། ། སྔ་མ་ལམ་དུ་འཇུག་པ་སོགས་ནི་དགེ་སློང་མ་མང་ཉུང་གང་རུང་དང་ཡིན་ལ། འདི་ནི་བུད་མེད་གང་རུང་གཅིག་པུ་དང་ལྷན་ཅིག་འདུག་པ་སྟེ་འདོམ་གང་ཚུན་དུ་དང་འདུག་མ་ཐག་པར་ལྟུང་བ་འབྱུང་ངོ༌།། ༢༩ དགུ་པ་དབེན་པར་འགྲེང་བ་ནི། ཉེ་བ་མིན་པའི་དགེ་སློང་མ་གཅིག་པུ་དང་དབེན་པ་སྐྱབས་ཡོད་དུ་འགྲེང་སྟེ་འདུག་པའོ། ། དགེ་སློང་མ་དང་ལྷན་ཅིག་འགྲོ་བ་ནི་ཉེས་བྱས་སོ།། ༣༠ བཅུ་པ་སྦྱོར་བཅུག་ཟས་ནི། ཉེ་དུ་མིན་པའི་དགེ་སློང་མ་ཞིག་གིས་སྦྱིན་བདག་ལ་སྦྱོར་དུ་བཅུག་པའི་ཟས་དགེ་སློང་གིས་ཟོས་ནའོ། ། སྦྱོར་དུ་ཇི་ལྟར་བཅུག་ན་དགེ་སློང་དེ་ལ་ཡོན་ཏན་ཆེན་པོ་མེད་ཀྱང་ཡོད་པ་སྐད་དུ་རྫུན་སྨྲ་ནས་སྦྱོར་བཅུག་པའོ།། བཅུ་ཚན་བཞི་པ་ནི།
ཡང་ཡང་དང་ནི་འདུག་གནས་གཅིག ། ཕྱེ་དང་བཅའ་དང་སྟོབ་པ་དང༌།། འདུས་དང་དུས་མིན་བསོག་འཇོག་དང༌། ཁ་ན་མིད་དང་གསོད་པའོ།། ཞེས་པའི། ༣༡ དང་པོ་ཡང་ཡང་བཟའ་བའི་ལྟུང་བྱེད་ནི། གནང་བ་མིན་པས་ཉེ་དུ་མིན་པའི་ཁྱིམ་དུ་ཉིན་གཅིག་ལ་མགྲོན་ལན་གཅིག་འབོད་པའི་ཟས་བཟའ་བར་བྱ་བ་ལས་ཁྱིམ་གཉིས་དང་གསུམ་སོགས་སུ་བོས་ནས་བཟའ་བ་ལྔ་གང་རུང་ ( བཅའ་བ་མི་གཏོགས་སོ།། ) ཟོས་ན་ལྟུང་བའོ། ། དེ་གནང་བ་ནི། ན་བ་དང༌།
ལས་དང༌། ལམ་དུ་སོང་བ་དང༌། མུ་གེའི་དུས་སུ་རུང་སྟེ། ན་བ་ནི་བསོད་སྙོམས་ལན་གཅིག་གིས་གསོ་མི་ནུས་པར་ན་བ་དང༌། ལས་ནི་དགེ་འདུན་དང་མཆོད་རྟེན་གྱི་ལས་དང༌། ལམ་དུ་ནི་དཔག་ཚད་ཕྱེད་སོང་བའོ། ། གཞན་ཡང་མགྲོན་ཕྱི་མ་འབོད་པའི་ཁྱིམ་དེ་ལས་གོས་སོགས་འབུལ་རྒྱུ་ཡོད་པ་ཡིན་ན་དང༌། མགྲོན་གྱི་གཙོ་བོ་དགེ་འདུན་ཐམས་ཅད་ཡིན་པ་སོགས་ལ་རུང་ངོ༌། ། འདིར་ནད་མེད་པ་དག་གིས་ཁྲོ་བའམ་ལེ་ལོའི་དབང་གིས་ཟས་བཅད་པར་མི་བྱ་བའང་བཤད་དོ།། ༣༢ གཉིས་པ་འདུག་གནས་སུ་བཟའ་བ་ནི།
ནད་པ་སོགས་མིན་པས་མུ་སྟེགས་པའི་སྦྱིན་བདག་གི་སར་མུ་སྟེགས་པ་དང་ཞག་གཅིག་ལས་ལྷག་པར་འདུག་ནས་ཟས་ཟོས་པའོ།། ༣༣ གསུམ་པ་ཕྱེ་དང་ཞེས་པ་ལྷུང་བཟེད་དོ་གསུམ་ལས་ལྷག་པར་ལེན་པ་ནི། ཁྱིམ་པ་ཉེ་དུ་མིན་པ་ལས་བསོད་སྙོམས་སོགས་ལ་འབྲས་ ( བཟའ་བ་ལྔའོ།། ) མ་ག་དྷའི་བྲེ་ཆུང་ཕྱེད་ལྔ་ཆན་དུ་བཙོས་པ་ལས་ལྷག་པར་བླངས་པ་སྟེ་ཚོད་མ་ནི་མ་གཏོགས་སོ། ། ལྷུང་བཟེད་ཆེ་ཚད་ཀྱི་དོ་འབྲིང་ཚད་ཀྱི་གསུམ་འོང་བ་དང་ཆུང་ཚད་ཀྱི་གསུམ་ནི་འབྲིང་ཚད་ཀྱི་དོ་འོང་བས་དེ་ལས་འབྲིང་ཚད་ཀྱི་གསུམ་ལས་མང་དུ་བླངས་པ་སྟེ་གནས་གཞན་དུ་ཕྱིན་ནས་ཟོས་ན་ལྟུང་བ་འདི་འབྱུང་བར་བཤད་ཅིང་ཅི་བདེར་བཞེས་ཤིག་ཟེར་ན་ཉེས་མེད་དོ།། ༣༤ བཞི་པ་བཅའ་བ་དང་ཞེས་པ་སྤངས་པ་བཟའ་བ་ནི། ཟས་ ( བཟའ་བཅའ་སྐྱོ་ཐུག་ནི་མ་གཏོགས་སོ་མཆན། ) ཟོས་ཟིན་པའི་ཚེ་ཚིག་གིས་སྤངས་པའམ་གནས་བཏང་ཟིན་ནས་སླར་ཟོས་པ་སྟེ། ཚིག་གིས་སྤངས་ཞེས་པ་ནི་བྱིན་ལེན་སྟོབས་པོ་ལ་ད་ཆོག་གོ་ཟེར་བ་ལྟ་བུའོ། ། གནས་བཏང་ཞེས་པ་ནི་སྟན་དེ་ལས་ལངས་ཟིན་པའོ། །
དེ་ལྟར་ཟས་སྤངས་ཟིན་ནས་སླར་བཟའ་དགོས་པ་བྱུང་ན་སྔ་དྲོའི་ཆ་ལ་ལྷག་པོར་བྱས་ནས་ཟོས་ན་སྐྱོན་མེད་དེ་ལྷག་པོར་བྱ་བ་ནི་མཚམས་ནང་ན་གནས་པ་ཟས་ཟོས་ཅིང་བཟའ་བའི་གནས་མ་བཏང་བའི་དགེ་སློང་ཞིག་གི་མདུན་དུ་ཟས་དེ་བྱིན་ལེན་གྱི་ཚུལ་དུ་བཟུང་སྟེ། ཚེ་དང་ལྡན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་འཚལ་མ་འཚལ་ལགས་ཤིང་སྤངས་ཏེ་ཡོངས་སུ་རྫོགས་ཤིང་མཐར་ཐུག་པ་བགྱིས་པ་ལས་བཅའ་བ་དང་བཟའ་བ་རྙེད་ཅིང་འཚལ་བར་འཚལ་ན། ལྷག་པོར་བགྱིས་ཏེ་བདག་ལ་སྩལ་དུ་གསོལ། ཞེས་གསོལ་བ་བཏབ་པས། དགེ་སློང་དེས་ཁམ་གཉིས་གསུམ་ཕུད་དུ་ཟོས་ནས་ཅི་བདེར་གསོལ་ཅིག་ཅེས་པས་བཟའ་བ་པོ་ལ་གཏད་པའོ། ། དེ་ཚེ་དགེ་སློང་དེ་ཟས་སྤངས་ཡིན་ན་ཕུད་བཟའ་མི་དགོས་ལ། སྟན་ ( འདི་ནས་ )གཅིག་པ་ཞེས་ཉིན་གཅིག་ཟས་གཅིག་ལས་མི་བཟའ་བ་དག་གིས་ནི་ལྷག་པོར་བྱས་ཀྱང་མི་བཟའོ།། ( ཚིགས་འདི་འབྲུག་པ་པད་དཀར་གྱིས་སོ། ། འདི་ལ་སྟན་གཅིག་པའི་ཟས་ཀྱི་ལྟུང་བྱེད་ཅེས་མདོ་ལས་གསུངས་པས་བརྟག་གོ།
) སྤྱིར་དགེ་སློང་གི་ཟས་ལ་བྱིན་ལེན་བྱས་ནས་ཐ་ན་ལན་ཚྭ་ཙམ་ལའང་ཟོས་མ་ཟིན་བར་དུ་སྟན་ལས་ལྡང་བར་མི་བྱ་སྟེ་དེ་ལ་བརྩམས་ལྡང་ཞེས་ཉེས་བྱས་སོ།། ༣༥ ལྔ་པ་སྤངས་པ་སྟོབས་པ་ནི། ཟས་དེ་ལྟར་སྤངས་པའི་དགེ་སློང་གཞན་ལ་ཟས་གསོལ་ཅིག་ཅེས་པས་སྟབས་ཏེ་གོ་ནའོ། ། སྔོན་མ་དང་འདི་གཉིས་ཀ་ནད་པ་དང་མུ་གེའི་དུས་སུ་རུང་ངོ༌། ། ཟས་ནི་སྔ་མ་དང་མཚུངས་ཏེ་དུས་རུང་གི་བཟའ་བཅའ་ ( དགེ་སློང་ལ་ཕྱི་དྲོའི་ཁ་ཟས་སྟོབས་ན་ཉེས་བྱས་སོ།། ) ལྷག་པོར་མ་བྱས་པའོ།། ༣༦ དྲུག་པ་འདུས་ཤིང་བཟའ་བ་ནི། དགེ་འདུན་སྤྱི་དང་ཟས་ལྷན་ཅིག་ཡིན་པ་ལ་སྤྱི་ལས་ལོགས་སུ་མཚམས་ནང་གཅིག་ཏུ་མ་གནང་བ་དང་བསམ་པ་མི་མཐུན་པས་བཞི་ཡན་ཆད་འདུས་ཤིང་ཟས་ཟོས་ནའོ།། ( ལོགས་སུ་འདུས་པའི་ཟས་དེ་སྤྱིའི་ཟས་ལས་བཟའ་ནའོ།། ) དུས་སྟོན་ཆེན་པོའི་དུས་དང༌།
ནད་ན་བ་དང༌། ལས་བྱེད་པ་དང༌། འགྲོ་བར་ཆས་པ་དང༌། ཚུར་འཁོར་བ་སོགས་ལ་ནི་སྐྱོན་མེད་དོ།། ༣༧ བདུན་པ་དུས་མིན་བཟའ་བ་ནི། མ་གནང་བར་ཉི་མ་ཕྱེད་ཡོལ་ནས་སྐྱ་རེངས་མ་ཤར་བར་དུ་དུས་རུང་གི་ཟས་ཟོས་པའོ། ། གནང་བ་ནི་ནད་པ་དང་ཤིན་ཏུ་ཕོངས་པ་དང་བཀྲེས་པ་རྣམས་ཏེ་ཞོ་དང་འོ་མས་སོགས་ནི་དུས་རུང་གི་བཏུང་བའོ།། ༢༨ བརྒྱད་པ་བསོག་འཇོག་བྱས་པ་བཟའ་བ་ནི། རང་ངམ་རང་དང་མཚུངས་ ( དགེ་སློང་ཕའོ།། ) པའི་དགེ་སློང་གིས་བསོག་འཇོག་བྱས་པའི་སྨན་བཞི་པོ་གང་རུང་མུ་གེའི་དུས་མིན་པར་ཟོས་ན་སྟེ་སྔ་དྲོ་བྱིན་ལེན་བྱས་པ་ཉིན་ཕྱེད་ལས་འདས་པར་ལུས་ན་བསོག་འཇོག་ཏུ་འགྱུར་བ་སོགས་སྤང་ལྟུང་དུ་བཤད་པ་བཞིན་ནོ། །
དེ་དང་ཆ་འདྲ་བར་ལག་ཉར་བླངས་པ་དང༌། ཚོམས་བཅོས་དང༌། ཞག་ལོན་དང༌། རྗེན་བཙོས་ཏེ་དེ་བཞི་གང་ཡང་རུང་བ་བགྱིས་ན་ཉེས་བྱས་དང༌། དེ་བཞི་གང་རུང་ཟོས་ནའང་ཉེས་བྱས་ཏེ། དེ་ལས་ལག་ཉ་ནི་དགེ་སློང་རང་དང་རང་འདྲ་བས་དབང་བའི་ཟས་དང་འབྲས་དང་ནས་སོགས་བྱིན་ལེན་མ་བྱས་པར་རེག་པ་དང་བླངས་པའོ།། དེའང་ནོར་བ་དང༌། བརྗེད་པ་དང༌། ཆུད་ཟ་དོགས་པས་རེག་པ་དང༌། དགེ་འདུན་གྱི་ཞིང་ལས་སྐྱེས་པའི་སྙེ་མ་སོགས་ལ་རེག་པ་ལ་སྐྱོན་མེད་དོ། །
ཚོམས་བཙོས་ནི་རང་ངམ་རང་དང་འདྲ་བས་དབང་བའི་ཚོམས་ནང་ངམ་དེའི་ཉེ་འཁོར་ ( ཕྱི་རོལ་འདོམ་གང་ངོ༌།། ) ཏུ་རུང་ཁང་ ( ཐང་ཚང་ངོ༌།། ) དང་དེའི་ཉེ་འཁོར་མ་ཡིན་པར་སྨན་གང་རུང་རྗེན་པ་དེ་བཙོས་པ་སྟེ་ཚོམས་ནང་དེར་མེས་རུང་བའང་མི་བྱའོ། ། ཞག་ལོན་ནི་ཚོམས་དང་ཉེ་འཁོར་གོང་བཤད་དེར་དེ་འདྲ་བའི་དངོས་པོ་རྗེན་པ་མ་ཡིན་པས་ཞག་ལོན་པའོ། ། རྗེན་བཙོས་ནི་རྗེན་པ་དགེ་སློང་གིས་རང་ངམ་རང་འདྲ་བས་བཟའ་བའི་དོན་དུ་བཙོས་པའོ། ། དེ་རྣམས་ཀྱང་ནད་པ་དང་བཀྲེས་པ་དང་མུ་གེའི་ཚེ་བཟའ་རུང་ངོ༌། ། སྦྱིན་བདག་གི་མི་རུང་བའི་སར་ཚོམས་བཙོས་དང་ཞག་ལོན་བྱས་པ་ཕུལ་བ་རྣམས་ནི་བཟའ་རུང་ངོ༌། ། འདི་ལ་ནི་ལྷུང་བཟེད་དང་ཁའི་ནང་དུ་གོས་པ་ཕྱིས་ཟོས་ནའང་བསོག་འཇོག་ཟོས་པའི་ཉེས་བྱས་འབྱུང་བས་བཟའ་བཏུང་བྱ་བའི་སྔོན་དུ་ཁ་བཤལ་བ་དང་ཟོས་ཟིན་ནས་བཤལ་བ་ལ་སྔ་ཆབ་དང་ཕྱི་ཆབ་ཅེས་དང་ལྷུང་བཟེད་བཀྲུ་བ་བཅས་ཀྱང་དགོས་སོ།། ༢༩ དགུ་པ་ཁ་ན་མིད་ཅེས་པ་བྱིན་ལེན་མ་བྱས་པར་ལོངས་སྤྱོད་པ་ནི། ཆུ་དང་སོ་ཤིང་མ་གཏོགས་པའི་སྨན་བཞི་བྱིན་ལེན་མ་བྱས་པར་ལོངས་སྤྱོད་པའོ། །
དེའང་བྱིན་ལེན་གྱི་ལེན་ཡུལ་བསྙེན་པར་མ་རྫོགས་པ་ཞིག་གིས་བསམ་པ་ཐག་པས་འདྲེན་པར་འདོད་པས་དྲོངས་པ་དགོས་ཏེ། མཚམས་ཀྱིས་མ་ཆོད་པར་བླངས་པ་དང་ཐོབ་པའི་ཕྱོགས་ན་གནས་པས་བླངས་པ་དང་ལག་པ་གཉིས་བཀན་པས་བླངས་པ་དགོས་ལ་བཞག་ས་བགྱིས་ཏེ་དེར་ཞོག་ཅིག་ཅེས་བརྗོད་པ་ནི་རུང་ཙམ་མོ། ། དགེ་སློང་བྱིན་ལེན་བྱས་པས་དགེ་སློང་གི་ཟས་བྲིམ་རུང་ ( བསྒོ་བའོ།། ) བ་དང༌། ནད་པས་བྱིན་ལེན་མི་ནུས་ན། དགེ་སློང་གཞན་གྱིས་བྱིན་ལེན་བྱས་པ་བྱིན་ཞིང༌། དེ་མེད་ན་དགེ་ཚུལ་གྱིས་བསྙོད་པ་དང༌། ནད་པ་བསྙེན་པར་མ་རྫོགས་པ་ལ་བསྙེན་པར་མ་རྫོགས་པས་བསྟོད་དོ། ། ནད་པ་ཤིན་ཏུ་ཕོངས་པའི་རྐྱེན་ཅན་ལ་གང་བདེར་རུང་བར་ཡང་བཤད་དོ།། བྱིན་ལེན་འཇིག་པའི་རྒྱུ་ནི།
ཕྲོག་པ་དང༌། ལག་ནས་ཤོར་ཏེ་འདྲིལ་བ་ ( འདུག་གནས་ནས་ལོན་པར་ཡོད་ན་མི་འཇིག་གོ་མཆན། ) དང༌། གཞན་གྱིས་རེག་པ་དང༌། གཞན་ལ་བསྔོས་པ་དང༌། རང་དགེ་སློང་ལས་ཉམས་པ་དང༌། དངོས་པོ་དེ་གནས་གྱུར་པ་ ( འོ་མ་ལས་མར་བྱུང་བ་ལྟ་བུའོ་མཆན། ) དང༌། དོར་བ་སོགས་ཀྱིས་འཇིག་གོ། ། རེག་པ་ལ་ནི་བྱི་བས་རེག་པས་ཀྱང་འཇིག་ལ་སྦྲང་བུ་སོགས་ཀྱིས་རེག་ནའང་རེག་པའི་ཕྱོགས་དེ་བསལ་དགོས་ཤིང་ཞིག་པ་ལ་སླར་ ( བྱིན་ལེན།
) སྟོབ་པར་བྱའོ། ། འདིའི་ཟས་སྟོབ་ཚུལ་ལ། ནོད་ ( ལེན་པ་པོ། ) པ་པོའི་མདུན་དྲངས་ཐད་དུ་སྟོབ་པ་པོ་འདུག་དགོས་ཞེས་པ་སྟོབ་པ་པོའི་གློ་དང་རྒྱབ་ན་ནོད་པ་པོ་འདུག་ན་མི་ཆགས་པ་ཡིན་གྱི་ནོད་པ་པོའི་གློ་དང་རྒྱབ་ན་སྟོབ་པ་པོའི་སྟོབ་རུང་ཞེས་ཤཱཀ་མཆོག་པ་གསུངས་སོ།། ༤༠ བཅུ་པ་བསོད་པ་སློང་བ་ནི། ཁྱིམ་པ་ཉེ་དུ་མིན་པ་ལས་ཟས་བཟང་པོ་བསོད་པ་བསླངས་ཏེ་ཟོས་པ་སྟེ། སྦྱིན་བདག་གིས་གང་བྱིན་པ་དེ་མ་ཡིན་པའི་ཟས་བསོད་པ་འདི་དང་འདི་དགོས་ཞེས་པས་སློང་བའོ། ། བསོད་པ་ནི་འོ་མ་དང་ཞོ་དང་མར་དང་ཉ་ཤ་དང་ཤ་སྐམ་སོགས་སོ།། བཅུ་ཚན་ལྔ་པ་ནི། སྲོག་ཆགས་བཅས་དང་ཉལ་སར་འདུག །
འགྲེངས་དང་གཅེར་བུ་དམག་དང་ནི།། ཞག་གཉིས་བཤམ་དཀྲུག་འགྲོ་བ་དང༌། ། བརྡེག་དང་གཟས་དང་གནས་ངན་ལེན།། ཞེས་པའི། ༤༡ དང་པོ་སྲོག་ཆགས་དང་བཅས་པའི་ཆུ་ལ་ལོངས་སྤྱོད་པའི་ལྟུང་བྱེད་ནི། རང་ཉིད་ཀྱི་དོན་དུ་ཆུ་དང་ས་ཤིང་བཏུང་བའི་རིགས་སོགས་སྲོག་ཆགས་ལ་མ་ལྟོས་པར་སྤྱད་པས་སྲོག་ཆགས་ཤི་བ་སྟེ། ཁྲོན་པའི་ཆུ་སོགས་སྲོག་ཆགས་ཡོད་མེད་བརྟགས་པས་ཡིད་ཆེས་པ་དང༌། ཆུ་ཚགས་ཀྱིས་བཙགས་པ་སོགས་དགོས་སོ། ། ཆུ་ཚགས་ཀྱང་སྤྱང་ཚགས་དང༌། བུམ་ཚགས་ལྕེའུ་བུ་གུ་ཅན་དང༌།
རིལ་བ་ཞབས་ཚགས་ཅན་དང༌། བསལ་ཚགས་རྣམས་བཤད་དེ། སྤྱང་ཚགས་ནི་ཆུ་སྣོད་ཀྱི་སྟེང་དུ་སྤྱང་སྟེ་བཞག་པར་བྱ་བ་དང༌། བསལ་ཚགས་ནི་རས་སོགས་ཀྱི་དུམ་བུའོ། ། ཆུ་ཚགས་མེད་པར་འགྲོ་བ་དང་འདུག་པར་མི་བྱེད་པ་དང་མར་མེའི་འོད་ཁང་ཡང་བཅང་བར་བཤད་དོ།། ༤༢ གཉིས་པ་ཉལ་པོ་ཤོམ་པའི་ཁྱིམ་ན་འདུག་པའི་ལྟུང་བྱེད་ནི། ཁྱིམ་པ་ཕོ་མོ་ཉལ་པོ་ཤོམ་པ་ལ་དེ་ཡིན་པར་ཤེས་བཞིན་གཞན་དུུ་མ་བྱོལ་བར་དེར་བསྡད་པས་ཉལ་པོ་ལ་གེགས་སུ་སོང་བའོ།། ༤༣ གསུམ་པ་འགྲེང་ནས་འདུག་པ་ནི། བཤད་མ་ཐག་པ་དེ་ཉིད་སར་འགྲེངས་ཏེ་འདུག་པ་འདི་ལ་ཉལ་པོ་ཤོམ་པ་དང་དགེ་སློང་གི་བར་ན་སྐྱབས་ཡོད་པའོ། ། འདི་གཉིས་ཀ་ལ་འཇིགས་པའི་ས་དང་གཞན་ཡོད་པ་ལྟ་བུ་ལ་སྐྱོན་མེད་དོ།།
༤༤ བཞི་པ་གཅེར་བུ་པ་ལ་སྦྱིན་པ་ནི། མུ་སྟེགས་ ( གཅེར་བུ་པའམ་ཀུན་ཏུ་རྒྱུ་ལའོ་མཆན། ) ཕོ་མོ་ལ་ཟས་ལུས་ངག་གིས་དངོས་སུ་སྟེར་བའོ། ། གཞན་བརྒྱུད་དེ་སྦྱིན་པ་ཉེས་བྱས་སོ། ། དེའི་སྡིག་ལྟ་གཏོང་ཐབས་དང་ཉེ་དུ་དང་ནད་པ་ལ་རུང་ངོ༌།། ༤༥ ལྔ་པ་དམག་ལ་ལྟ་བ་ནི། མཚམས་ཀྱི་ཉེ་འཁོར་ལས་འདས་པར་འགྲོ་ནས་དམག་འཐབ་པའམ་འཐབ་པའི་སྟ་གོན་དུ་གནས་པ་ལ་ལྟད་མོ་ལྟ་བའོ།། ༤༦ དྲུག་པ་ཞག་གཉིས་ཞེས་དམག་ནང་དུ་གནས་པ་ནི། དམག་ནང་དུ་དགོས་པ་མེད་པར་ཉིན་ཞག་གཅིག་ལས་ལྷག་པར་བསྡད་པ་སྟེ། དགོས་པ་ཡོད་ནའང་གཉིས་ལས་ལྷག་པར་མི་འདུག་པ་དང༌།
ཤིན་ཏུ་དགོས་པ་ཆེ་ན་ཞག་དུ་མར་གནས་ཆོག་པར་ཡང་བཤད་དོ།། ༤༧ བདུན་པ་བཤམ་དཀྲུགས་འགྲོ་བ་ཞེས་ཏེ་དཔུང་གི་ཡན་ལག་ཉམས་སུ་མྱོང་བ་ནི། དམག་གི་སྟ་གོན་བྱས་པ་ལ་ཀྱལ་ཀ་ལ་སོགས་པའི་ཆེད་དུ་རྟ་སོགས་ལ་རེག་པ་དང༌། བཀོད་པ་བཤམས་པ་དང༌། དཀྲུགས་པ་དང༌། དམག་ལ་ལྟ་བའོ། ། རྐྱེན་གྱིས་དེར་སྡོད་དགོས་ནའང་མཚོན་ལ་རེག་པ་དང་རུ་བཤམ་པ་སོགས་མི་བྱེད་དོ། ། དམག་གསུམ་ཀ་ལའང་བར་ཆད་ཀྱི་དབང་གིས་ཡིན་ན་ཉེས་པ་མེད་དོ།། ༤༨ བརྒྱད་པ་བརྡེག་པ་ནི། དགེ་སློང་ལ་སྡང་བས་བརྡེགས་པའམ་རྡེག་ཏུ་གཞུག་པའོ། །
དེ་བས་ན་རྡོ་དང་ཤིང་སོགས་ལའང་སྡང་བས་བརྡེག་པར་མི་བྱའོ།། ༤༩ དགུ་པ་བརྡེག་པར་གཟས་པ་ནི། དགེ་སློང་ལ་རྡེག་གྲབ་བྱས་པ་དེས་ཚོར་ནའོ།། ༥༠ བཅུ་པ་གནས་ངན་ལེན་འཆབ་པ་ནི། དགོས་པའི་གནས་མེད་པར་དགེ་སློང་གཞན་ལ་བྱུང་བའི་ཕམ་པ་དང་ལྷག་མའི་ལྟུང་བ་སྦེད་པར་བྱས་ན་ཞག་གཅིག་ལས་འདས་ན་ལྟུང་བའོ།། བཅུ་ཚན་དྲུག་པ་ནི། བདེ་དང་མེ་དང་འདུན་པ་དང༌། ། བསྙེན་པར་མ་རྫོགས་ཆོས་དང་སྨྲ།། དགེ་ཚུལ་ཁ་དོག་བསྒྱུར་བ་དང༌། ། རིན་པོ་ཆེ་དང་ཚ་བའི་དུས།།
ཞེས་པའི། ༥༡ དང་པོ་ཟས་གཅོད་དུ་འཇུག་པའི་ལྟུང་བྱེད་ནི། ཁྱིམ་པས་དགེ་སློང་ལ་སྦྱར་བའི་ཟས་ངན་སེམས་ཀྱིས་གཅོད་འཇུག་སྟེ་ཆད་ནའོ། ། དེ་ལ་སྡོམ་ཚིག་ཏུ་བདེ་ལ་ཞེས་པ་ནི་གླེང་གཞིའི་དོན་གྱིས་སོ།། ༥༢ གཉིས་པ་མེ་ལ་རེག་པ་ནི། དུས་བྱིན་གྱིས་མ་བརླབས་པ་དང་ན་བའི་དབང་གིས་མ་ཡིན་པར་མེ་ལ་རེག་པའོ། ། རེག་དགོས་ན་དུས་བྱིན་གྱིས་བརླབ་པ་ནི། དུས་ཆོས་ལྡན་གྱི་དོན་དཔེར་ན་དགེ་འདུན་སྤྱིའི་ལྷ་ཚོན་སོགས་ཀྱི་དོན་འདི་ལྟ་བུའི་ཚེ་སྟོན་པས་གནང་བ་ཡིན་སྙམ་དུ་དུས་དྲན་བྱས་ནས་རེག་གོ། ། མེ་མ་མུར་ལ་རེག་ན་ཉེས་བྱས་དང༌། མེ་ལྕེ་ལ་བུད་ཤིང་བཙུད་ན་དངོས་དང༌།
སྐྲ་སོགས་གཞན་བཙུད་པ་ཉེས་བྱས་སོ། ། སྤྱིར་འདུལ་བ་ལས་འདི་ལྟ་བུའི་བྱིན་རླབས་བཅུ་གཅིག་གསུངས་ཏེ། དེའང༌། གོས་དང་ལྷུང་བཟེད་རིན་པོ་ཆེ། ། ལྟུང་བ་གསོ་སྦྱོང་དབྱར་དང་ནི།། དགག་དབྱེ་སྨན་དང་རུང་ཁང་དང༌། ། རྙེད་པ་དུས་ཀྱི་བྱིན་བརླབ་བོ། ། ཞེས་སོ།། ༥༣ གསུམ་པ་འདུན་པ་ཕྱིར་བསྒྱུར་བ་ནི། དགེ་འདུན་གྱི་ལས་དགེ་སློང་གནས་ནས་དབྱུང་བ་སོགས་ལ་དགེ་སློང་ཐམས་ཅད་ཚོགས་པར་བྱ་ཞིང་ཚོགས་མ་ཐུབ་པ་ལ་འདུན་པ་དྲི་དགོས་པས།
དེ་ཚེ་བསྒྲུབ་བྱ་དེ་ལ་ལས་དེ་རུང་ངོ༌། ། ཞེས་པ་ལྟ་བུའི་འདུན་པ་ཕུལ་ནས་དེ་གནས་དབྱུང་སོགས་ཟིན་པ་དང་སླར་ལས་དེ་མི་རུང་ངོ་ཟེར་བ་ལྟ་བུ་སྟེ་དགེ་སློང་གི་དོན་ལའོ།། ༥༤ བཞི་པ་བསྙེན་པར་མ་རྫོགས་པ་དང་ལྷན་གཅིག་ཉལ་བ་ནི། གནང་བའི་དུས་མ་ཡིན་པར་གཡོགས་ཤིང་བསྐོར་བའི་གནས་གཅིག་ཏུ་བསྙེན་པར་མ་རྫོགས་པ་དང་ལྷན་ཅིག་མཚན་མོ་གསུམ་འདས་པར་ཉལ་བའོ། ། ནད་པ་དང༌། ནད་གཡོག་དང༌། ལམ་གྱིས་དུབ་པ་དང༌། དགེ་སློང་སྡིག་ཅན་ཉེ་བར་གྱུར་པའི་སྐབས་ དང༌། དབྱར་སྔ་མ་ཁས་བླངས་ན་དབྱར་ཐ་ཆུང་ཉ་ནས་སྟོན་རའི་ཉའི་བར་དང༌། ཕྱི་མ་ཁས་བླངས་ན་སྟོན་རའི་ཉ་ནས་སྟོན་འབྲིང་ཉའི་བར་དུ་དགེ་ཚུལ་དང་ལྷན་ཅིག་ཉལ་རུང་ངོ༌། །
གནས་ཁང་གཅིག་ཀྱང་བྱ་གག་འཕུར་ནས་བབ་པའི་བར་ ( ཁྲུ་དགུའོ།། ) རྩམ་གྱིས་ཆོད་ན་རུང་སྟེ་འདི་ནི་གཡེང་བ་སོགས་ཀྱི་སྐྱོན་སྤོང་བའི་ཕྱིར་རོ།། ༥༥ ལྔ་པ་ཆོས་དང་ཞེས་པ་སྡིག་ལྟ་མི་གཏོང་བ་ནི། དཔེར་ན་ཕྱི་དྲོའི་ཁ་ཟས་ལྟ་བུའི་ལྟུང་བ་རྣམས་བར་ཆད་ཀྱི་ཆོས་སུ་གསུངས་མོད། ། དེ་ལྟ་བུ་ལ་འདིས་བར་དུ་གཅོད་པར་མི་འགྱུར་རོ། ། ཞེས་ཟེར་བའི་སྡིག་པའི་ལྟ་བ་ཅན་ལ་གཞམས་སྒོ་དང་གསོལ་བཞིའི་ལས་ཀྱིས་མ་བཟློག་པའོ། ། དེ་ལྟ་བུ་ནི་གསོལ་བཞིའི་ལས་ཀྱིས་སྨད་པ་དང་གནས་དབྱུང་གཅིག་ཅར་ ( དེ་ལོག་ཤེས་ཡིན་གྱི་ལོག་ལྟ་མིན་ཞེས་འཆད་དོ་མཆན། ) བྱའོ།། ༥༦ དྲུག་པ་སྨྲ་ཞེས་པ་སྤངས་པའི་རྗེས་སུ་ཕྱོགས་པ་ནི། གནས་ནས་ཕྱུང་བ་ཕྱིར་བཅོས་མ་བྱས་པ་དང་མཉམ་དུ་བག་ཕེབ་པར་སྨྲ་བའོ། །
དེའང་གཏམ་སྨྲ་བ་དང༌། ལུང་འབོགས་པ་དང༌། གནས་བཅའ་བ། གདམས་ངག་སྦྱིན་པ། ལྟ་བ་སྨྲ་བ། ལོངས་སྤྱོད་དང་བསྙེན་བཀུར་བདག་གིར་བྱ་བ་དང་གནས་གཅིག་ཏུ་ཉལ་བ་རྣམས་མི་རུང་སྟེ་གནས་དབྱུང་ཐམས་ཅད་ལའོ། ། འདི་དང་འོག་མ་གཉིས་ཀ་ནད་པ་དང་སྡིག་ལྟ་གཏོང་ཐབས་ལ་རུང་ངོ༌།། ༥༧ བདུན་པ་དགེ་ཚུལ་བསྙིལ་བ་བསྡུད་པ་ནི། དགེ་ཚུལ་སྡིག་ལྟ་མི་གཏོང་བ་ལ་སྔ་མ་བཞིན་གྱི་ལས་ཀྱིས་བཟློག་ཀྱང་མ་བཟློག་པ་དེ་ལས་ཀྱིས་བསྙིལ་བར་བྱས་པ་ལ་ཆོས་དང་ཟང་ཟིང་གིས་ལོངས་སྤྱོད་བྱས་པ་སྔོན་མ་བཞིན་ཏེ། བསྙིལ་བ་ཞེས་པ་ནི་སྨད་པ་ཡིན་པ་ལས་གནས་དབྱུང་དངོས་མིན་སྐད་དོ།།
༥༨ བརྒྱད་པ་ཁ་མ་བསྒྱུར་བ་བགོས་པ་ནི། སྐ་རགས་ཡན་ཆད་ཀྱི་གོས་སོགས་ཁ་མ་བསྒྱུར་བར་བགོས་ཤིང་བཅངས་པ་སྟེ། ཆུ་ཚགས་ ( འདི་བསྒྱུར་མི་དགོས། ) དང༌། རྐང་པའི་འབོབ་ ( རྐང་དཀྲིས་སོ།། ) དང༌། སླེའུ་ ( བསོད་སྙོམས་ཀྱི་སྣོད་ལྷུང་བཟེད་སོགས་གཡོགས་བྱེད་དོ་མཆན། ) དང་ ། ལྷུང་བཟེད་ཀྱི་ཁ་གཡོགས་སྣོད་དང་བཅས་ཀྱང་ཁ་བསྒྱུར་བར་བྱ་ལ། གཞན་གྱིས་ཁ་བསྒྱུར་བ་ནི་དེ་གར་བཅང་ངོ༌།།
༥༩ དགུ་པ་རིན་པོ་ཆེ་ཞེས་པ་ལོངས་པའི་གཞིར་གཏོགས་པ་ནི། རིན་པོ་ཆེ་རང་གི་མ་ཡིན་པ་དང༌། རིན་པོ་ཆེར་སྨོས་པ་ལ་རེག་པ་དང་རེག་བཅུག་པའོ། ། རིན་པོ་ཆེར་སྨོས་པ་ལ་ནི་མཚོན་ཆ་དང༌། ལག་ཆ་དང༌། རོལ་མོའི་རིགས་དང༌། རྒྱན་གྱི་རིགས་སོགས་ཀྱང་འདུའོ། ། ཆུད་ཟོས་དོགས་པ་དང༌། སྦྱིན་བདག་བསོད་ནམས་འདོད་པས་སྟོབས་པ་དང༌། ཆོས་ལྡན་གྱི་བྱ་བ་དང་འབྲེལ་ན་རུང་ངོ༌། །
དེའང་ལོངས་ཞེས་པ་ནི་རྒྱགས་པ་སྟེ། རྒྱགས་པས་རོལ་མོའི་སྒྲ་འབྱིན་པ། གླུ་ལེན་པ། རྒྱན་བཏགས་པ། མེ་ལོང་གིས་བཞིན་ལ་ལྟ་བ། དྲི་བཟང་ལུས་ལ་བྱུག་པ། གི་ཝཾ་གི་ཐིག་ལེ་སོགས་དང༌། རྟའི་མཚེར་སྐད་དང༌། ཁུ་བྱུག་གི་སྐད་དབྱུང་བ་སོགས་རྒོད་བག་དང་རྒྱགས་པའི་བྱ་བ་ཀུན་ཡང་མི་བྱའོ། ། རྒྱ་ཞེས་པ་ཐིལ་ཚེ་འཆང་བར་བྱ་སྟེ།
དགེ་འདུན་སྤྱིའི་རྒྱ་ལ་ནི་དབུས་སུ་འཁོར་ལོ་དང་ངོས་གཉིས་སུ་རི་དྭགས་དང་འོག་ཏུ་གཙུག་ལག་ཁང་གི་བདག་པོའི་མིང་འབྲིའོ། ། གང་ཟག་གི་རྒྱ་ལ་ནི་རུས་པའི་ཀེང་རུས་སམ་མགོ་བོའི་ཐོད་པ་འབྲིའོ། ། སྟོན་པའི་ཡོན་ཏན་སྒྲོག་པ་དང༌། རྒྱུན་ཆགས་གསུམ་པ་འདོན་པ་ལ་དབྱངས་ཀྱི་ང་རོ་བྱ་ཞིང༌། གཞན་ཡང་མིག་ལ་ཕན་པའི་དྲི་ནི་བསྣམ་པར་བྱ་བ་སོགས་བཤད་དོ།། ༦༠ བཅུ་པ་ཚ་བའི་དུས་ཞེས་པ་ཁྲུས་བྱེད་པ་ནི། གནང་བའི་དུས་མིན་པར་ཆུ་ལྟེ་བ་ནུབ་པའི་བར་འགྲོ་སྟེ་ཁྲུས་བྱས་པའོ། ། གནང་བའི་དུས་ནི་སོས་ཀའི་ལྷག་མ་ཟླ་བ་ཕྱེད་གཉིས་དང༌། དབྱར་ཟླ་དང་པོ་དང༌། ན་བ་དང༌།
ལས་བྱས་པ་དང༌། ལམ་དུ་སོང་བ་དང༌། སྐྲ་བཞར་བ་དང༌། ཕྱག་དར་བྱས་པ་སོགས་ལ་རུང་ཞིང་ཀུན་ལའང་ཟླ་བ་ཕྱེད་ཕྱེད་ན་ཁྲུས་བྱེད་པར་བཤད་དོ།། བཅུ་ཚན་བདུན་པ་ནི། དུད་འགྲོ་འགྱོད་པ་སོར་མོ་དང༌། ། རྩེ་དང་ལྷན་ཅིག་དངངས་བྱེད་དང༌།། སྦེད་དང་གདེང་དང་གཞི་མེད་དང༌། ། སྐྱེས་པ་མེད་པར་ལམ་འགྲོའོ།། ཞེས་པའི།
༦༡ དང་པོ་དུད་འགྲོ་གསོད་པའི་ལྟུང་བྱེད་ནི་དེ་ཉིད་དོ།། ༦༢ གཉིས་པ་འགྱོད་པ་སྐྱེད་པ་ནི། དགེ་སློང་གཞན་ལ་རང་བཞིན་དུ་བཞད་གད་ཡན་ཆོད་ཀྱིས། ཁྱོད་བསྙེན་པར་རྫོགས་པ་མ་ཡིན་ནོ། ། ཞེས་སམ་ཕམ་པར་གྱུར་པ་བྱུང་ངོ་ཞེས་པ་ལྟ་བུ་དགེ་སློང་མ་ཡིན་པའི་ཚིག་སྨྲས་པ་གོ་ནའོ།། ༦༣ གསུམ་པ་སོར་མོ་ཞེས་པ་ག་ག་ཚིལ་བྱེད་པ་ནི། དགེ་སློང་གཞན་ལ་སྐྱི་གཡའ་བར་བྱ་ཕྱིར་ལུས་ཀྱི་ཆ་གང་རུང་ལ་རེག་པ་སྟེ་ག་ག་ཚིལ་བྱེད་པའོ།། ༦༤ བཞི་པ་ཆུ་ལ་རྩེ་བ་ནི། དེ་ཉིད་དེ་རྐྱལ་སློབ་པ་དང་གྲང་བའི་ཕྱིར་ནི་རུང་ངོ༌།། ༦༥ ལྔ་པ་བུད་མེད་དང་ལྷན་ཅིག་ཉལ་བ་ནི།
དེ་ཉིད་དེ་ཞག་གཅིག་ཉལ་བའོ།། ( ཉེ་མིན་ནོ།། ) ༦༦ དྲུག་པ་དངངས་པར་བྱེད་པ་ནི། དགེ་སློང་གཞན་ལ་ཁྲོ་བས་སམ་བཞད་གད་ཀྱི་ཕྱིར་རང་ངམ་གཞན་ལ་བཅོལ་བས་འཇིགས་པ་སྐྱེད་པའི་རྒྱུ་བྱས་པ་སྟེ་གཟུགས་སྒྲ་དྲི་རྣམས་ཀྱིས་དངངས་པར་བྱས་པའོ།། ༦༧ བདུན་པ་སྦེད་པའི་ལྟུང་བ་ནི། རབ་བྱུང་སོགས་ཀྱི་ལྷུང་བཟེད་སོགས་བརྐུ་འདོད་དང་ཕན་སེམས་ཀྱིས་མ་ཡིན་པར་སྦེད་ཅེས་བསྐུངས་ནའོ།། ༦༨ བརྒྱད་པ་གདེང་མེད་པར་སྤྱོད་པ་ནི། དགེ་སློང་གཞན་ལ་གོས་བྱིན་པ་སླར་དེ་མི་དགའ་བཞིན་དུ་དེས་གནང་བའི་གདེང་མེད་པར་རང་གིས་སྤྱོད་པའོ། ། གོས་ལས་གཞན་ལའང་ཉེས་བྱས་སོ།། ༦༩ དགུ་པ་སྐུར་བ་འདེབས་པ་ནི།
གཞི་མེད་དང་ཞེས་པ་སྟེ་དགེ་སློང་ལ་མཐོང་ཐོས་དོགས་གསུམ་མེད་པར་ལྷག་མ་བྱུང་ངོ་ཞེས་བརྗོད་པའི་སྐུར་བ་འདེབས་པའོ།། ༧༠ བཅུ་པ་སྐྱེས་པ་མེད་སར་བུད་མེད་དང་ལྷན་ཅིག་ལམ་དུ་འགྲོ་བ་ནི། དེ་ཉིད་དེ་རྒྱང་གྲགས་གཅིག་ཏུ་ཕྱིན་པའོ། ། ལམ་སྟོན་པ་སོགས་ལ་རུང་ངོ༌།། བཅུ་ཚན་བརྒྱད་པ་ནི། རྐུ་དང་ཉི་ཤུ་མ་ལོན་དང༌། ། རྐོ་དང་མགྲོན་དང་བསླབ་པ་དང༌།། འཐབ་དང་མི་སྨྲ་འགྲོ་བ་དང༌། ། མ་གུས་ཆང་འཐུང་དུས་མིན་པའོ།། ཞེས་པའི།
༧༡ དང་པོ་རྐུན་མ་དང་ལྷན་ཅིག་ལམ་དུ་འགྲོ་བའི་ལྟུང་བྱེད་ནི། དེ་ཉིད་དེ་རྒྱང་གྲགས་སུ་ཕྱིན་པའོ།། ༧༢ གཉིས་པ་ཉི་ཤུ་མ་ལོན་པར་བསྙེན་པར་རྫོགས་པ་ནི། ལོ་ཉི་ཤུ་མ་ལོན་པར་ཤེས་བཞིན་དུ་བསྙེན་པར་རྫོགས་ན་ལྟུང་བ་འདི་མཁན་པོ་ལ་འབྱུང་ཞིང་ནོར་བའི་དབང་གིས་ལོན་པར་བསམས་ན་ཆགས་སོ།། ༧༣ གསུམ་པ་ས་རྐོ་བ་ནི། མ་གནང་བར་ས་རང་བཞིན་ཅན་སོར་བཞི་ཡན་བརྐོ་བའོ། ། བརྐོས་པ་ཙམ་གྱིས་ཉེས་བྱས་སོ། ། རང་བཞིན་ཅན་ནི་ཆར་ཆུའི་ནང་དུ་ཟླ་བ་གསུམ་དང༌། གཞན་དུ་ཟླ་བ་དྲུག་ཡན་ཆད་ལོན་པའི་འཐས་པ་སོགས་སོ། ། རུང་བ་ཞེས་པ་ནི་གཙུག་ལག་ཁང་སོགས་ཀྱི་དོན་དུ་གཟའ་སྐར་བཟང་བའི་ཉིན་མོ་ས་རྐོ་མི་གཞན་མེད་ན་དགེ་སློང་ལག་གི་བླས་སྐར་འཛིན་དུ་ཐུར་མ་སོར་བཞི་ཙམ་འཛུག་པ་རུང་ངོ༌། །
ས་ཚིག་དང་ས་ཞག་བྱེ་མ་སོགས་ལ་བརྐོས་ན་ཉེས་བྱས་སོ།། ༧༤ བཞི་པ་མགྲོན་དུ་གཉེར་བ་ལ་རིང་དུ་འདུག་པ་ནི། ཁྱིམ་པས་མགྲོན་དུ་བོས་པ་ན་ཟླ་བ་ཕྱེད་སོགས་ཞག་མ་འདིའི་བར་བཞུགས་ཟེར་བ་ལ་དེ་ལས་ལྷག་པར་བསྡད་དེ་ཟས་ཟོས་པའོ། ། དེའང་ཞག་གྲངས་ཀྱི་ཚད་མེད་ན་ཟླ་བ་བཞི་ལས་ལྷག་དུ་བསྡད་ན་ལྟུང་བ་སྐྱེད་པར་བཤད་པས་དེ་རྒྱ་གར་བའི་སྲོལ་ཡིན་འདྲའོ།། ༧༥ ལྔ་པ་བསླབ་པ་ཉེ་བར་འཇོག་པ་ནི། འདུལ་བའི་བསླབ་བྱ་སློབ་པ་ན་ཁྱད་དུ་གསོད་པ་སྟེ། ཁྱོད་ཀྱིས་མི་ཤེས་སོ། ། ཟེར་བ་ལྟ་བུའོ།། ༧༦ དྲུག་པ་འཐབ་དང་ཞེས་པ་ཉན་རྣ་ལས་བྱུང་བ་ནི། དགེ་སློང་རྩོད་པར་གྱུར་པ་དག་རྩོད་པའི་གྲོས་བྱེད་པ་ལ་བསམ་བཟང་གིས་མ་ཡིན་པའི་ཉན་རྣ་ ( འཇབ་པའི་ཉན་རྣ།
) བྱེད་པའོ། ། འདིར་གཞན་དག་འཐབ་མོ་བྱུང་ན་དེ་འཕེལ་ཐབས་མི་བྱའོ། ། འཐབ་མོ་བྱེད་པ་ལ་བསྐོར་ཞིང་མི་འདུག་གོ། ། རྩོད་པ་ཞི་བར་བྱའོ། ། ཞེས་སོགས་འབྱུང་ངོ༌།། ༧༧ བདུན་པ་མི་སྨྲ་བར་འགྲོ་བ་ནི། ལས་གྲལ་དུ་འདུས་ནས་ལས་མ་ཟིན་གོང་དུ་ཅང་མི་སྨྲ་བར་གཞན་དུ་འགྲོ་བའོ། ། བཤང་ལྕིའི་དོན་དུ་ཐོས་པའི་ཉེ་སྐོར་དུ་འགྲོ་རུང་ངོ༌།། ༧༨ བརྒྱད་པ་མ་གུས་པའི་ཚུལ་གྱིས་ལྟུང་བྱེད་ནི། འགྲོ་འདུག་སོགས་དགེ་འདུན་གྱིས་བསྒོ་བ་ལ་མ་གུས་པས་དེ་ལས་ལོག་པར་སྟེ་བཀའ་ལས་འདའ་བར་བྱེད་པའོ། །
མཁན་སློབ་སོགས་ཀྱིས་བསྒོ་བ་ལ་འདས་ན་ཉེས་བྱས་སོ། ། དགེ་འདུན་རྣམས་ཆོས་དང་ལྡན་པའི་གཏམ་སྨྲ་བ་ན་གློ་བུར་དུ་དེར་གཏམ་ཟེར་བ་ནི་ལྟུང་བྱེད་ཉིད་དོ།། ༧༩ དགུ་པ་ཆང་འཐུང་བ་ནི། དེ་ཉིད་དེ་དེའང་ཟངས་གང་ལྟ་བུ་ཕྱེད་དུ་གྱུར་པར་བསྐོལ་ན་ཉམས་པས་ཉེས་པ་མེད་དོ། ། ནད་པའི་ཁུར་བར་བསྲེ་བ་ཙམ་རུང་ངོ༌།། ༨༠ བཅུ་པ་དུས་མིན་གྲོང་དུ་འགྲོ་བ་ནི། ཕྱི་དྲོ་མཚམས་གཅིག་པའི་དགེ་སློང་ལ་མ་དྲིས་པར་ཉེ་དུ་མིན་པའི་ཁྱིམ་དུ་ཕྱིན་ནས་སང་སྐྱ་རེངས་མ་ཤར་བར་གནས་པའོ། ། དགེ་སློང་མེད་ན་བརྡའ་འཕྲོད་པ་གཅིག་ལ་དྲིས་ན་རུང་ངོ༌།། བཅུ་ཚན་དགུ་པ་ནི། ཟས་བཅས་སྐྱ་རེངས་ད་གདོད་དང༌། །
ཁབ་རལ་དང་ནི་ཁྲི་རྐང་དང༌།། བརྡལ་དང་གདིང་དང་གཡེན་པ་དང༌། ། རས་ཆེན་བདེ་གཤེགས་ཆོས་གོས་སོ།། ཞེས་པའི། ༨༡ དང་པོ་ཟས་བཅས་ཞེས་གྲོང་དུ་རྒྱུ་བའི་ལྟུང་བྱེད་ནི། སྔ་དྲོའི་དུས་ཁྱིམ་མང་པོར་རྒྱུ་སྟེ་མི་ཚོགས་པས་དགེ་འདུན་རྣམས་ཀྱི་འདུ་སྒོའི་གེགས་བྱེད་པ་སྟེ་དེ་ཚེ་སྦྱིན་བདག་ལ་རང་གི་ཚིག་གིས་དགེ་འདུན་རྣམས་ལ་གུང་ཚིག་ཡོལ་བར་མ་བྱེད་པར་ཟས་བྲིམས་ཤིག་ཅེས་བརྗོད་དེ་ཁྱིམ་རྣམས་སུ་རྒྱུ་རུང་ངོ༌། ། འདི་ལ་སྔ་དྲོ་ཁྱིམ་གསུམ་དང་ཕྱི་དྲོ་ཡིན་ན་ཁྱིམ་བཞིར་རྒྱུས་ན་ལྟུང་བྱེད་སྟེ་སྔ་དྲོ་གདུགས་ཚོད་ལ་གེགས་བྱེད་ཅིང་ཕྱི་དྲོ་ལོངས་སྤྱོད་ལ་གེགས་བྱེད་པས་སོ།། ༨༢ གཉིས་པ་སྐྱ་རེངས་ཅེས་རྒྱལ་པོའི་ཕོ་བྲང་དུ་ནུབ་མོ་འགྲོ་བ་ནི། རྒྱལ་པོའི་ཕོ་བྲང་དང་བཙུན་མོའི་འཁོར་གྱི་གནས་སུ་ནུབ་མོ་ཕྱིན་ནས་སྐྱ་རེངས་ཤར་བའི་བར་བསྡད་པའོ། ། བོས་པ་དང༌།
བར་ཆད་ཀྱི་དབང་གིས་དང༌། འདུལ་བའི་དོན་ནི་མ་གཏོགས་སོ།། ༨༣ གསུམ་པ་ད་གདོད་ཅེས་པ་བསླབ་གཞིའི་དངོས་པོ་ཁྱད་དུ་གསོད་པ་ནི། གསོ་སྦྱོང་དུས་སུ་མདོ་འདོན་ཚེ་ལན་གཉིས་གསུམ་ཐོས་མྱངས་བ་དག་གིས་བཞད་གད་ཀྱི་ཕྱིར་ཡང་རུང་མདོའི་དོན་ད་གདོད་ཤེས་སོ། ། ད་གཟོད་དོ་ཞེས་བསླབ་པ་ཁྱད་དུ་གསོད་པའོ། ། གསོ་སྦྱོང་གི་མདོ་ནམ་འདོན་པའི་ཚེའང་གུས་པས་མཉན་པར་བྱའོ།། ༨༤ བཞི་པ་ཁབ་རལ་འཆོས་པ་ ( ཁབ་ཀྱི་སྣོད་དོ་མཆན། ) ནི། ཉེ་དུ་མིན་པ་ལ་བ་སོ་ དང༌། རྭ་དང༌།
རུས་པ་དང༌། ལྕགས་སོགས་ལས་བྱས་པའི་ཁབ་རལ་བྱེད་བཅུག་ཅིང་བཅང་ནའོ། ། བྱས་ཟིན་པ་ནི་བཅང་རུང་ངོ༌། ། འདི་བཤགས་པའི་དུས་སྔོན་དུ་ཁབ་རལ་བཅག་དགོས་པས་ཁབ་རལ་དེ་ཁྱོད་ཀྱིས་བཅག་གམ་ཞེས་དྲི་ནས་བཤགས་པ་ལེན་ནོ།། ༨༥ ལྔ་པ་ཁྲི་རྐང་འཆོས་པ་ནི། ཁྲི་རྐང་བུ་གར་ ( ཁྲིའམ་ཁྲིའུའི་རྐང་པའོ།། ) བཅུག་པ་མན་ཆད་ཁྲུ་གང་ལས་ལྷག་པ་འཆང་ནའོ། ། དེ་ལས་ལྷག་ན་མཐོན་པོ་དང་རྒྱུ་བཟང་པོ་ལས་བྱས་ན་ཆེན་པོ་སྟེ་ཆེ་མཐོ་གཉིས་ཀ་མི་བྱའོ།། ༨༦ དྲུག་པ་ཤིང་བལ་བརྡལ་བ་ནི། ཁྲི་ལ་ཨརྐ་དང་སྲ་བ་ལ་སོགས་པའི་ཤིང་བལ་བརྡལ་བ་སྟེ།
ཤིང་བལ་དགེ་འདུན་པའི་ལས་མལ་དུ་བཀོད་ན་བྱ་བ་མང་བ་དང་གོས་ལ་གོས་པས་གནོད་པ་དག་གིས་བཅས་སོ།། ༨༧ བདུན་པ་གདིང་བ་ལས་གྱུར་པ་ནི། གདིང་བ་ཚད་ལྷག་འཆང་བའོ།། ༨༨ བརྒྱད་པ་གཡན་དགབ་ལས་གྱུར་པ་ནི། གཡན་དགབ་ཚད་ལྷག་འཆང་བའོ།། ༨༩ དགུ་པ་དབྱར་གྱི་རས་ཆེན་ནི། རས་ཆེན་ཚད་ལྷག་གོ། ༩༠ བཅུ་པ་བདེ་བར་གཤེགས་པའི་ཆོས་གོས་ལས་གྱུར་པ་ནི། ཆོས་གོས་ཚད་ལྷག་གོ། ། དེའང་མི་ཕལ་པའི་ཆོས་གོས་ཀྱི་ཚད་ལས་ལྷག་པ་བདེ་བར་གཤེགས་པའི་ཆོས་གོས་ཀྱི་ཚད་སོགས་བྱེད་པ་སྟེ་བདེ་བར་གཤེགས་པའི་ཆོས་གོས་ཀྱི་ཚད་ནི་བདེ་བར་གཤེགས་པའི་ཁྲུ་ཚད་ཀྱི་དེ་ཉིད་དོ། །
ཁྲི་རྐང་ནས་འདིའི་བར་བཤགས་པའི་ཚེ་བཅད་པ་སོགས་དགོས་པས། ཁྲི་རྐང་དེ་ཁྱོད་ཀྱིས་མ་བཅད་དམ་ཞེས་སོགས་ཁབ་རལ་བཞིན་དང་ཤིང་བལ་མ་བསྡུས་སམ་ཞེས་ སྦྱར་རོ།། དེ་ལྟར་ལྟུང་བྱེད་འབའ་ཞིག་པ་དགུ་བཅུ་པོ་དེ་རྣམས་ཕྱིར་འཆོས་པ་ལ་སྤང་ལྟུང་ལྟ་བུར་སྤང་འབྲལ་སྔོན་དུ་འགྲོ་མི་དགོས་པར་བཤགས་པ་འབའ་ཞིག་གིས་དག་པས་དེ་སྐད་ཅེས་བྱ་ལ། འདིའི་ནང་གི་ཉལ་བ་ལྔ་དང༌། དམག་ནང་དུ་འདུག་པ། གནས་ངན་ལེན་འཆབ་པ་དེ་རྣམས་ཞག་མ་དེ་སོང་བའི་ཕྱིར་ནང་སྐྱ་རེངས་དང་པོ་འཆར་དུས་ལྟུང་བ་འབྱུང་བ་ནི་མིན་ཏེ་ཞག་དེའི་ཆ་ཐམས་ཅད་ལ་ལྟུང་བའི་ཆ་ཡོད་པ་ཡིན་ནོ།། བཞི་པ་སོར་བཤགས་ཀྱི་སྡེ་ལ་བཞི་ཡོད་དེ། སྡོམ་ནི། གྲོང་དང་ཁྱིམ་གཞན་ཉིད་དང་ནི། ། བསླབ་པ་རྣམས་དང་དགོན་པ་ནི།།
སངས་རྒྱས་ཕན་པ་གསུངས་པ་ཡིས། ། སོ་སོར་བཤགས་པར་བྱ་བར་གསུངས།། ཅེས་པའི། དང་པོ་དགེ་སློང་མ་ལས་ཟས་ལེན་པའི་སོར་བཤགས་ནི། གྲོང་དུའམ་གྲོང་གི་ཉེ་འཁོར་རམ་ལམ་པོ་ཆེ་ནས་དགེ་སློང་གིས་དགེ་སློང་མ་ཉེ་དུ་མིན་པ་ལས་ཟས་བསླངས་ཏེ་ཟོས་པའོ། ། གྲོང་དུ་དགེ་སློང་མས་རང་ཉིད་ཀྱིས་སྤྱད་རྒྱུར་བསླངས་པའི་ཟས་ཡིན་པས་དེ་སློང་མི་རུང་མོད་ཚུར་བྲིམས་པ་བླངས་རུང་ངོ༌།། གཉིས་པ་གྲལ་རིམ་དུ་མ་ཕེབས་པར་བྲིམ་དུ་འཇུག་པ་མ་བཟློག་པར་བཟའ་བ་ནི། དགེ་སློང་གསུམ་ཡན་ཆད་ཁྱིམ་པས་མགྲོན་དུ་བོས་པ་ན། དེ་ཚེ་དགེ་སློང་མས་བསྐོ་བཤམས་བྱས་ཏེ་གྲལ་གོང་མ་ནས་རིམ་བཞིན་ཟས་བྲིམ་རྒྱུ་ལ་ཕྱིན་ཅི་ལོག་གི་བསམ་པས་དྲལ་རིམ་གོང་མ་འགའ་ཆད་ནས་འོག་མར་བྲིམ་བྱུང་ན། དེ་ཚེ་གོང་མར་བྲིམས་ཤིག་ཟེར་བ་ལྟ་བུའི་ཚིག་གིས་མ་བཟློག་པར་བླངས་ཏེ་ཟོས་པ་སྟེ།
འདི་ལ་དགེ་སློང་མས་གཞན་ལས་ལྷག་པོར་བྱིན་བྱུང་བའང་མི་ལེན་ལ། དགེ་སློང་མ་ཁྱིམ་པ་དེ་དང་ཉེ་བ་ཡིན་ན་རུང་ངོ༌།། གསུམ་པ་བསླབ་པ་དྲལ་ཏེ་ཁྱིམ་དུ་འཇུག་པ་ནི། སྦྱིན་བདག་ཟས་ནོར་གྱིས་ཕོངས་པར་གྱུར་པ་ལ་ཁྱིམ་གྱི་བསླབ་པའི་སྡོམ་པ་སྦྱིན་པར་བྱ་སྟེ། དེའང་གསོལ་བའི་ལས་ཀྱིས་སྦྱིན་ནོ། ། དེ་སླར་བག་ཡངས་དགོས་ནའང་ལས་ཀྱིས་བྱའོ། ། ཁྱིམ་གྱི་བསླབ་སྡོམ་དེ་བྱིན་ཟིན་ནས་དགེ་སློང་རྣམས་ཀྱིས་དེ་ལས་ཉུང་མ་སོགས་ལས་གཞན་པའི་བསོད་སྙོམས་མི་སློང་སྟེ་བསླངས་ན་ལྟུང་བ་འདིར་འགྱུར་རོ།། བཞི་པ་ནགས་བརྟགས་པ་ལས་གྱུར་པའི་སོ་སོར་བཤགས་པར་བྱ་བ་ནི། དགོན་པ་འཇིགས་པ་དང་བཅས་པའི་སར་འཇིགས་པ་ཡོད་མེད་མ་ཉུལ་བར་ཀུན་དགའ་ར་བའི་ཕྱི་རོལ་དུ་ཟས་ཟོས་པའོ། ། དེས་ན་ནགས་སུ་འཇིགས་པ་ཡོད་མེད་ཉུལ་བའི་དགེ་སློང་ལས་ཀྱིས་བསྐོ་བར་བྱ་སྟེ།
དེས་འཇིགས་པ་ཡོད་མེད་དཔག་ཚད་ཕྱེད་ཚུན་ཉུལ་ཏེ་ཆོམ་རྐུན་གྱི་འཇིགས་པ་ཡོད་ན་བ་དན་སྔོན་པོ་དང༌། མེད་ན་དཀར་པོ་བསྒྲེང་བ་སོགས་བྱའོ། ། འདི་ནགས་ཉུལ་བ་པོ་ཁོ་ནའི་ལྟུང་བར་ཡང་བཤད་དོ། ། དེ་ལྟར་སོར་བཤགས་བཞི་པོ་དེ་ལྟུང་བ་དག་པར་བྱེད་པའི་ཚེ་སྨྲེ་སྔགས་འདོན་པའི་རྣམ་པ་བརྗོད་པས་སོ་སོར་བཤགས་དགོས་པས་དེ་སྐད་བྱའོ།། ལྔ་པ་ཉེས་བྱས་ཀྱི་སྡེ་ལ་བརྒྱ་དང་བཅུ་གཉིས་ཏེ། སྡོམ་ནི། ཤམ་ཐབས་ལ་ནི་རྣམ་པ་བདུན། ། སྟོད་གཡོགས་ལ་ཡང་རྣམ་གསུམ་དང༌།། ཤིན་ཏུ་བསྡམ་ལ་སོགས་པ་ལྔ། ། མགོ་གཡོགས་ལ་སོགས་རྣམ་པ་ལྔ།།
མཆོང་བ་ལ་སོགས་རྣམ་པ་ལྔ། ། ལུས་ལ་སོགས་པ་རྣམ་པ་ལྔ།། འདུག་པར་བྱ་བ་དགུ་དག་དང༌། ། བྱིན་ལེན་བྱ་བ་བརྒྱད་རྣམས་སོ།། ཟས་ལ་ལེགས་པར་བྱ་བ་དྲུག ། ཙུག་ཙུག་ལ་སོགས་རྣམ་པ་ལྔ།། འབྲུ་ནས་ཐ་དད་བྱེད་པ་ལྔ། ། ལག་པ་ལྡག་ལ་སོགས་པ་ལྔ།། འཕྱ་བ་ལ་སོགས་རྣམ་པ་བཞི། ། ལྷུང་བཟེད་ལ་ཡང་རྣམ་པ་བཅུ།།
འགྲེང་བར་བྱེད་ལ་སོགས་པ་ལྔ། ། མགོ་གཡོགས་ལ་སོགས་རྣམ་པ་ལྔ།། དོ་ཀེར་ཅན་ལ་སོགས་པ་ལྔ། ། གླང་ཆེན་ལ་སོགས་གཞོན་པ་ལྔ།། ལག་ན་འཁར་བ་ལ་སོགས་དྲུག ། ན་བ་རྣམ་པ་བཞི་རྣམས་སོ།། ཞེས་པ་སྟེ། དེ་ལྟར་བརྒྱ་དང་བཅུ་གཉིས་ལ། གོས་ཀྱི་སྡེ་ཚན་བཅུ། སྤྱོད་ཡུལ་རྒྱུ་བའི་སྡེ་ཉི་ཤུ།
སྟན་ལ་འདུག་པའི་སྡེ་དགུ། ཟས་བླང་བའི་སྡེ་བརྒྱད། བཟའ་བའི་སྡེ་ལ་ཉེར་གཅིག ། ལྷུང་བཟེད་སྤྱད་པའི་སྡེ་ལ་བཅུ་བཞི། ཆོས་བཤད་པའི་སྡེ་ལ་ཉེར་ དྲུག ། བསྒྲུབ་པའི་སྡེ་ལ་གསུམ། རྒྱུ་བ་དགག་པ་ཆོས་གཅིག་གོ། ། དང་པོ་ནི།
༡ ཤམ་ཐབས་ཟླུམ་པོར་བགོ་བ་ཞེས་མཐའ་མཐོ་དམན་མཉམ་པར་བགོ་བ་དང༌། ༢ ཧ་ཅང་རྩིངས་པ་མ་ཡིན་པ་ཞེས་ཐུང་ངུ་པུས་མོར་སླེབ་པ་སྟེ་དེ་མ་ཡིན་པ་དང༌།
༣ ཧ་ཅང་འཇོལ་བ་སྟེ་ལོང་བུ་དང༌། ༤ དེ་ལས་ལྷག་པར་སླེབ་པ་མ་ཡིན་པ་དང༌། མས་ཀྱི་གྲྭ་གླང་པོ་ཆེའི་སྣ་ལྟར་ནར་བ་མ་ཡིན་པ་དང༌། ༥ གོང་དུ་སྣེ་མོ་ཏ་ལའི་ལོ་མ་ལྟར་ལྟེབ་པ་མ་ཡིན་པ་དང༌། ༦ སྐ་རགས་ཀྱི་བར་ནས་འབྲུའི་ཕུར་མ་ལྟར་འབུར་བ་མ་ཡིན་པ་དང༌། ༧ སྦྲུལ་མགོའི་གདེང་ཀ་ལྟར་ཕྱིར་བྱུང་བ་མ་ཡིན་པ་དང༌། ༨ སྣམ་སྦྱར་དང་བླ་གོས་གཉིས་ཀྱང་མཐའ་ཟླུམ་པོ་དང༌། ༩ ཧ་ཅང་རིང་བ། ༡༠ ཧ་ཅང་ཐུང་བ་མ་ཡིན་པར་བགོ་བའོ།། གཉིས་པ་སྤྱོད་ཡུལ་དུ་འགྲོ་བ་ཉི་ཤུ་ནི།
༡ ལུས་ངག་བསྡོམ་པ་དང༌། ༢ གོས་ལེགས་པར་བགོ་བ་དང༌། ༣ ཅ་ཅོ་སྐྱུང་བ་དང༌། ༤ མིག་མི་གཡེང་བ་དང༌། ༥ གཉའ་ཤིང་གང་ཙམ་དུུ་ ( ལུས་གང་ངོ་མཆན། ) བལྟ་བ་དང༌། ༦ མགོ་མི་གཡོགས་པ་དང༌། ༧ ཤམ་ཐབས་མི་བརྫེ་བ་ ( མདོམས་ཀྱི་ཕྱོགས་སྣང་བའི་བར་མི་བརྫེའོ་མཆན། ) དང༌། ༨ གོས་ཕྲག་པ་གཉིས་ལ་མི་གཟེར་བ་དང༌།
༩ ལག་གཉིས་མདུན་ནས་གཉའ་གོང་དུ་མི་བསྣོལ་བ་དང༌། ༡༠ ལྷག་པར་མི་བསྣོལ་བ་དང༌། ༡༡ འགྲོ་ན་མི་མཆོང་བ་དང༌། ༡༢ གོམ་པ་བརྒྱང་པའི་ཆེན་པོ་མི་བྱེད་པ་དང༌། ༡༣ རྟིང་པ་བཙུགས་པའི་ཙོག་བུར་མི་འགྲོ་བ་ དང༌། ༡༤ རྟིང་པ་བཏེགས་ཏེ་རྐང་པའི་བྲང་གིས་མི་འགྲོ་བ་དང༌། ༡༥ ལག་པ་དཀུར་བརྟེན་ཏེ་གྲུ་རྒྱང་དང་བཅས་ནས་མི་འགྲོ་བ་དང༌། ༡༦ ལུས་སྐྱོག་པོར་མི་བསྒྱུར་བ། ༡༧ ལག་མི་གཡོབ་པ། ༡༨ མགོ་ལྕོག་ལྕོག་ཏུ་མི་བསྒྱུར་བ།
༡༩ གཞན་དང་ཕྲག་མི་སྤྲད་པ། ༢༠ གཞན་དང་ལག་མི་སྦྲེལ་བ་རྣམས་སོ།། གསུམ་པ་སྟན་ལ་འདུག་པར་བྱ་བ་དགུ་ནི། ༡ མ་བསྒོ་བར་སྟན་ལ་མི་འདུག ༢ ། སྲོག་ཆགས་ཡོད་མེད་མ་བརྟགས་པར་མི་འདུག ༣ ། འདུག་ཚེ་ལུས་ཀྱི་ལྗིད་མི་སྒྱུར། ༤ རྐང་པ་བསྣོལ་ཏེ་མི་འདུག ༥ །
བརླ་བསྣོལ་ཏེ་མི་འདུག ༦ ། ལོང་བུའི་སྟེང་དུ་ལོང་བུ་བཞག་སྟེ་མི་འདུག ༧ ། རྐང་པ་ཁྲིའི་འོག་ཏུ་མི་དགུག ༨ ། རྐང་པ་ཕྲེད་ལ་ཕན་ཚུན་མི་གདང༌། ༩ འདོམ་སྟོན་པར་མི་བྱེད། དེ་ལྟར་དགུ་དང༌། ཞར་བྱུང་དུ་ལག་པ་འགྲམ་པ་ལ་མི་བརྟེན།
སྟན་ཁུར་ ( རྒྱབ་ཀྱིས་སོད་མཆན། ) ཞིང་མི་འགྲོ་བ་རྣམས་སོ།། བཞི་པ་བྱིན་ལེན་བྱ་བ་བརྒྱད་ནི། ༡ ཟས་ལེགས་པར་བླང་བ། ༢ ལྷུང་བཟེད་ཀྱི་ཁ་དང་མཉམ་པ་ཙམ་མི་ལེན་པ། ༣ འབྲས་ཆན་དང་ཚོད་མ་མཉམ་པར་མི་ལེན་པ། ༤ གྲལ་རིམ་ཐར་ཆགས་སུ་ལེན་པ། ༥ ལྷུང་བཟེད་ལ་བལྟས་ཏེ་ལེན་པ། ༦ ཟས་མ་བྱུང་བར་ལྷུང་བཟེད་མི་བཟེད་པ། ༧ འབྲས་ཆན་གྱིས་ཚོད་མ་མི་གཡོགས་པ།
༨ ཚོད་མས་འབྲས་ཆེན་མི་གཡོགས་པ། བཟའ་བ་དང་བཅའ་བའི་སྟེང་དུ་ལྷུང་བཟེད་མི་བཟུང་བ་རྣམས་སོ།། ལྔ་པ་ཟས་བཟའ་བ་ཉེར་གཅིག་ནི། ༡ ཟས་ལེགས་པར་བཟའ་བ། ༢ ཁམ་ཞེས་པ་ཟས་ཏེ་ཁམ་ཧ་ཅང་མི་ཆེ་བ། ༣ མི་ཆུང་བ། ༤ རན་པ། ༥ ཁམ་མ་བྱུང་བར་ཁ་མི་གདང་བ། ༦ ཁ་ཟས་ཀྱིས་བཀང་སྟེ་མི་སྨྲར་བ། ༧ སྐྱུར་བ་ལ་ཙུག་ཙུག
༨ མངར་བ་ལ་ཅག་ཅག ༩ ཚ་བ་ལ་ ( པར་བ་ཞེས་ཀྱང་འབྱུང་ངོ་མཆན། ) ཧུ་ཧུ། ༡༠ ཆེས་ཚ་བ་ལ་ཕུ་ཕུ་རྣམས་མི་བྱ། ༡༡ ལྕེ་ཕྱིར་ཕྱུངས་ནས་མི་བཟའ་བ། ༡༢ འབྲུ་ནས་ཐ་དད་དུ་ཕྱེ་སྟེ་འབྲུ་རེ་རེ་ནས་མི་བཟའ་བ། ༡༣ ཟས་ལ་འཕྱས་ ( བསྔགས་པ་དང་སྐྱོན་གདགས་པ། ) མི་བཏག་པ། ༡༤ འཁུར་བ་གཡས་གཡོན་སྤོ་བཞིན་བཟའ་བ། ༡༥ རྐན་མི་ཏོག་པ།
༡༦ དུད་འགྲོ་ལྟར་ཁམ་འཕྲོར་མི་གཅོད་པ། ༡༧ ལག་པ་ལ་ཟས་གོས་པ་མི་ལྡག་པ། ༡༨ ལྷུང་བཟེད་ལྕེས་མི་འབྱོག་པ། ༡༩ ལག་པ་ལ་ཟས་གོས་པ་མི་སྤྲུག་པ། ༡༠ ལྷུང་བཟེད་བཅས་སྐྱོམ་སྐྱོམ་མི་བྱེད་པ། ༢༡ ཟས་ལ་མཆོད་རྟེན་འདྲ་བ་མི་བཟོ་བ་རྣམས་སོ།། དྲུག་པ་ལྷུང་བཟེད་ལ་བཅུ་བཞི་ནི། ༡ གཞན་གྱི་ལྷུང་བཟེད་ལ་འཕྱས་མི་བཏག   ༢ ། ལག་པ་ཟས་ཀྱིས་འབགས་པས་ཆུ་སྣོད་ལ་མི་རེག་པ།
༣ ལག་པ་ཆུ་དང་ཟས་འབགས་པས་གཞན་ལ་མི་གཏོར་བ། ༤ ཁྱིམ་པ་ལ་མ་དྲིས་པར་ཆུ་དང་ཟས་འབགས་པ་ཁྱིམ་གཞན་ལ་མི་དོར་བ། ༥ ཟས་ལྷག་ལྷུང་བཟེད་ནང་དུ་བླུགས་ཏེ་མི་དོར་བ། ༦ ལྷུང་བཟེད་ས་རྗེན་ལ་མི་འཇོག་པ། ༧ གཡང་སར་ ( རིམ་གྱིས་གཞོལ་བའི་མཆན། ) མི་བཞག་པ། ༨ གད་ཁར་མི་བཞག་པ། ༩ དཀན་གཟར་པོར་མི་བཞག་པ། ༡༠ ལངས་ནས་ལྷུང་བཟེད་མི་འཁྲུ་བ། ༡༡ དཀན་གཟར་པོ་དང༌།
༡༢ གཡང་ཁ། ༡༣ གད་ཁར་མི་འཁྲུུ་བ། ༡༤ འབབ་ཆུའི་རྒྱུན་ལས་བཟློག་སྟེ་ལྷུང་བཟེད་ཀྱིས་ཆུ་མི་བཅུ་བ་རྣམས་སོ།། བདུན་པ་ཆོས་བཤད་པ་ཉེར་དྲུག་ནི། ༡ མི་ན་བར་འདུག་པ་ལ་འགྲེངས་ཏེ་ཆོས་མི་བཤད། ༢ ཉལ་བ་ལ་མི་བཤད། ༣ སྟན་མཐོན་པོར་འདུག་པ་ལ་དམའ་བས་མི་བཤད་དེ་སྟན་བཟང་པོར་འདུག་པ་ལ་ངན་པར་འདུག་པས་བཤད་པའང་དེ་དང་འདྲའོ།། ༤ མདུན་དུ་འགྲོ་བ་ལ་རྒྱབ་ནས་འགྲོ་བས་མི་བཤད། ༥ ལམ་དབུས་ནས་འགྲོ་བ་ལ་འགྲམ་ནས་འགྲོ་ཞིང་མི་འཆད། ༦ མི་ན་བར་མགོ་གཡོགས་པ།
༧ སྐྲ་བརྫེས་པ། ༨ གོས་ཕྲག་པར་གཟེར་བ། ༩ ལག་པ་གཉའ་གོང་དུ་བསྣོལ་བ། ༡༠ ལག་པ་ལྟག་པར་བསྣོལ་བ་རྣམས་ལ་ཆོས་མི་འཆད། ༡༡ ཐོར་ཅོག་ཅན། ༡༢ ཞྭ་གྱོན་པ། ༡༣ རིན་པོ་ཆེའི་ཅོད་པན་ཅན་དང༌། ༡༤ མེ་ཏོག་སོགས་ཀྱི་ཕྲེང་བ་ཅན་དང༌། ༡༥ མགོ་གོས་ཀྱིས་དཀྲིས་པ་ཅན་དང༌། ༡༦ གླང་པོ་ཞོན་པ།
༡༧ རྟ་ཞོན་པ། ༡༨ ཁྱོག་གིས་སྟེང་དུ་འདུག་པ། ༡༩ བཞོན་པའི་སྟེང་འདུག་པ། ༢༠ མཆིལ་ལྷམ་གྱོན་པ། ༢༡ འཁར་བ་ཐོགས་པ། ༢༢ གདུགས་ཐོགས་པ། ༢༣ མཚོན་ཆ་ ( མདུང་དང་འཕང་མདུང་ངོ༌།། ) ཐོགས་པ། ༢༤ རལ་གྲི་ཐོགས་པ། ༢༥ དགྲ་ཆ་ ( མདའ་གཞུའོ་མཆན།
) ཐོགས་པ། ༢༦ གོ་བགོས་པ་ལ་མི་ འཆད་དོ།། བརྒྱད་པ་བསྒྲུབ་པའི་ཚུལ་གསུམ་ནི། མི་ན་བར་འགྲེངས་ཏེ་བཤང་གཅི་མི་བྱ། ཆུའི་ནང་དུ་བཤང་གཅི་མཆིལ་མ་སྣབས་སྐྱུགས་པ་རྣམས་མི་བྱ། རྩྭ་སྔོན་ཡོད་སར་བཤང་གཅི་དོར་བར་མི་བྱ་བ་རྣམས་སོ།། དགུ་པ་རྒྱུ་བ་དགག་པ་ནི། གནོད་པ་བྱུང་ན་མ་གཏོགས་ཤིང་ལ་མི་གང་ལས་ལྷག་པར་མི་འཛེག་གོ། ། དེ་ལྟར་ཉེས་བྱས་བརྒྱ་དང་བཅུ་གཉིས་པོ་དེ་དག་ནི་སྤྱད་ན་ཉེས་བྱས་ཙམ་དུ་འགྱུར་ལ། དེ་ལས་བཟློག་སྟེ་བསླབ་པར་བྱ་དགོས་པས་དེ་སྐད་ཅེས་བྱའོ།།
དེ་ལྟར་ལྟུང་བ་སྡེ་ལྔ་པོ་དེ་དག་ཐམས་ཅད་ཀྱང་བཅས་པའི་ཁ་ན་མ་ཐོ་བ་དང༌། རང་བཞིན་གྱི་ཁ་ན་མ་ཐོ་བ་གཉིས་སུ་འདུས་པས། དེ་ལས་རང་བཞིན་གྱི་ཁ་ན་མ་ཐོ་བ་ཞེས་པ་ནི། ཁྱིམ་པ་སོགས་འཇིག་རྟེན་པ་ཐམས་ཅད་ལ་སྡིག་པ་ཡོད་པར་གྲགས་པའི་སྲོག་བཅད་པ་ལྟ་བུའོ། ། བཅས་པའི་ཁ་ན་མ་ཐོ་བ་ནི། རབ་བྱུང་རྣམས་ཀྱིས་སྤྱད་མི་རུང་ཞིང་ཁྱིམ་པ་རྣམས་ལ་སྡིག་པ་མེད་པར་གྲགས་པ་ཕྱི་དྲོའི་ཁ་ཟས་ལྟ་བུའོ། ། དེ་ཐམས་ཅད་ལའང་འདིའི་སྐབས་སུ་ལྟུང་བ་ཞེས་སུ་གྲགས་པ་ནི་དེ་སྤྱད་ན་ངན་འགྲོ་ལ་ལྟུང་བས་དེ་སྐད་ཅེས་བྱའོ།། དེ་བསྲུང་བའི་ཕན་ཡོན་ནི། ཉན་ས་ལས་བཅུ་གསུངས་ཏེ། འགྱོད་པ་མེད་པ་སྔོན་དུ་འགྲོ་བས་རིམ་གྱིས་མྱ་ངན་ལས་འདས་པ་ཐོབ་པར་འགྱུར་བ་དང༌།
བདེ་བར་གཉིད་ལོགས་ཤིང་བདེ་བར་སད་པར་འགྱུར་བ་དང༌། གཉིད་ལོགས་པ་ནའང་ལྷ་རྣམས་ཀྱིས་སྲུང་བ་དང༌། དགྲ་དང་མི་མ་ཡིན་པ་དག་གིས་ཀྱང་གནོད་པར་མི་བྱེད་ཅིང་ཕན་འདོགས་པར་འགྱུར་བ་དང༌། སྡིག་པའི་བག་ཚ་བ་མེད་ཅིང་འཇིགས་པ་དང་ཡ་ང་བ་མེད་པ་ དང༌། ཕྱོགས་ཀུན་ཏུ་སྙན་པའི་གྲགས་པས་ཁྱབ་པ་དང༌། འཚོ་བ་རྙེད་སླ་ཞིང་བཀུར་སྟི་བྱེད་པར་འགྱུར་བ་དང༌། འཆི་བའི་ཚེ་འགྱོད་པ་མེད་པར་འགྱུར་བ་དང༌། སྨོན་ལམ་ཐམས་ཅད་ཡང་དག་པར་འགྲུབ་པ་སོགས་སོ།། ཚུལ་ཁྲིམས་ཉམས་པ་ལ་ཉེས་དམིགས་ཀྱང༌། ལྷ་དང་སྟོན་པ་དང་གྲོགས་རྣམས་ཀྱིས་བདག་སྨད་པར་འགྱུར་བ་དང་སྨད་འོས་པ་དང༌།
མ་རྟོགས་པའི་ཆོས་རྣམས་རྟོགས་པར་མི་འགྱུར་ཞིང་རྟོགས་པའི་ཆོས་ཉམས་པར་འགྱུར་བ་དང༌། སྔོན་ཐོས་པའི་ཆོས་རྣམས་བརྗེད་པར་འགྱུར་བ་དང༌། འགྱོད་བཞིན་དུ་ཚེའི་དུས་བྱེད་པ་དང༌། ཤི་བའི་འོག་ཏུ་ངན་འགྲོར་འགྲོ་བ་སོགས་སོ། ། དེ་བས་ན་སེམས་དང་ལྡན་པ་དག་གིས་འབད་པ་ཆེན་པོས་ལེགས་པར་སྤྱད་པར་བྱའོ།། གཉིས་པ་བསྒྲུབ་པའི་བསླབ་བྱ་བཤད་པ་ལ། བསླབ་པ་ཡོངས་སུ་སྦྱོང་བའི་གཞི། བདེ་བར་གནས་པའི་རྐྱེན་གྱི་གཞི། ཆོ་ག་ཁྱད་འབྲེལ་ལས་ཀྱི་གཞི། ཉེས་པ་དག་བྱེད་ཕྱིར་བཅོས་གཞི།
མཐའ་གཉིས་སྤངས་པ་གནས་མལ་གྱི་གཞི་སྟེ་ལྔ་ལས། དང་པོ་ལ། གསོ་སྦྱོང༌། དབྱར་གནས། དགག་དབྱེ་སྟེ་གཞི་གསུམ་གྱི། དང་པོ་བསླབ་པ་གསུམ་གསོ་ཞིང་སྦྱོང་བའི་ཕྱིར་གསོ་སྦྱོང་སྟེ། དེ་ལའང་ཞི་གནས་ཀྱི་གསོ་སྦྱོང་དང༌། མཐུན་པའི་གསོ་སྦྱོང་གཉིས་ཏེ་སྔར་ནས་བསགས་པའི་སྡིག་པ་ དང༌། ལྷག་པ་ཤེས་རབ་ཀྱི་བསླབ་པ་དང༌། སེམས་ཀྱི་བསླབ་པ།
ཞི་ལྷག་གི་ཏིང་ངེ་འཛིན་སྦྱོང་བའི་ཕྱིར་ཞི་གནས་ཀྱི་གསོ་སྦྱོང་དང༌། སྡོམ་པ་ཐོབ་ནས་སྤང་བྱ་བྱུང་བ་དང་ལྷག་པ་ཚུལ་ཁྲིམས་ཀྱི་བསླབ་པ་སྦྱོང་བའི་ཕྱིར་མཐུན་པའི་གསོ་སྦྱོང་ངོ༌།། དེ་ལ་དང་པོ་ཞི་གནས་ཀྱི་གསོ་སྦྱོང་བཤད་པ་ནི། དེའང་ཚུལ་ཁྲིམས་གཙང་ཞིང་ཐོས་པ་ཡོད་པའི་སྟེང་དུ་བསྒོམ་དགོས་པས། ལས་དང་པོ་བ་དག་གྲོང་དང་འཇིགས་པ་ཡོད་པ་སོགས་སུ་སྒོམ་པ་གཡེང་བར་འགྱུར་བ་སོགས་ཀྱི་སྐྱོན་ཡོང་བ་དེ་སྤོང་བའི་ཕྱིར་སྤོང་ཁང་སྟེ་སྒོམ་ཁང་བྱའོ། ། སྤོང་ཁང་ལྔ་ཕྲེང་སོགས་ཕྲེང་གཉིས་བརྩིགས་པའི་བར་དུ་སྲང་བཏོད་པ་ནི་སྤོང་ཁང་ཆེན་པོ་དང༌། རེ་རེ་སོགས་ནི་ཆུང་ངུའོ། ། དེར་མལ་ཁྲི་དང་དེ་ལ་སྟན་ཤིང་བལ་དང་ལོ་མ་སོགས་ཀྱི་ནང་ཚང་ཅན་སྲིད་དུ་ཁྲུ་བཞི་ཞེང་དུ་ཁྲུ་དོ་པ་གཉིས་བལྟབ་ཏུ་བྱའོ། ། གཉིད་བྲོ་ན་གདོས་བུ་གདག་པར་བྱ་སྟེ། དེ་ནི་ཤིང་བྱང་མཐོ་གང་ཙམ་མགོའམ་རྣ་བ་ལ་བཏགས་པས་གཉིད་གཡོ་བའི་ཚེ་ཡན་ལག་ལ་ཕོག་པར་བྱ་ཞིང༌།
ཡང་ན་རིལ་བ་ཆུང་ངུ་ཆུས་བཀང་བ་དེར་བཏག་གོ། སྤོང་བ་པའི་ཞལ་ཏ་པ་དགེ་འདུན་པས་ལས་ཀྱིས་བརྐོ་བར་བྱ་སྟེ་སྤོང་བ་པ་གཉིད་ཡུར་བ་ན་ཞལ་ཏ་པས་ཕོ་ ( གྲུ་གུའོ་མཆན། ) ལང་འཕེན་པའམ་དབྱུ་གུ་དལ་བུས་གཟུགས་པར་བྱའོ། ། ཞལ་ཏ་པ་དེས་སྤོང་ཁང་ལ་ཕྱག་དར་དང་ལྕི་བ་སར་པའི་བྱུག་པ་བསྐུ་བ་དང༌། སྟན་བཤམ་པ་དང༌། བསྡུ་བའི་ཕྱིར་ཁང་སྟེང་ནས་གཎྜཱི་བརྡུང་བ་དང༌། ཏིང་ངེ་འཛིན་སྒོམ་པའི་འཕྲོ་གཅོད་པ་སོགས་ཀྱི་ཚེ་རྒྱུན་ཆགས་གསུམ་པ་རན་པར་འདོན་ཞིང་སྤོང་བ་པ་རྣམས་ལ་ཅི་བདེར་སྤྱོད་ཅིག །

ཅེས་སྦྲན་པ་སོགས་དང༌། གཞན་ཡང་ཞལ་ཏ་པ་དེ་དགེ་འདུན་ཐམས་ཅད་ཀྱི་མདུན་དུ་འདུ་ཞིང་མཇུག་ཏུ་གྱེས་པ་སོགས་བྱའོ།། དེའང་སྤོང་བ་པ་དག་སྤྱིར་འདོད་ཆུང་ཆོག་ཤེས་པའི་སྟེང་དུ་གདམས་ངག་དང་ལྡན་པས་མོས་པ་ཡིད་བྱེད། ( ས་རྡོ་སོགས་ཀེང་རུས་སུ་བསྒོམ་པར་བྱ་བ་ལྟ་བུའོ་མཆན། ) དེ་ཁོ་ན་ཉིད་ཡིད་བྱེད་ ( གང་ཟག་གི་བདག་མེད་ལྟ་བུའོ།། ) སོགས་བསྒོམ་པ་དང༌། ལུས་འདི་སྡུག་བསྔལ་གྱི་ངོ་བོ་ཡིན་པས་ནད་དང༌། སྐྲན་དང༌། དུག་དང༌། མཚོན་དུ་བསམ་པ་དང༌། མི་རྟག་པ་དང༌།
སྟོང་པ་དང༌། སྡུག་བསྔལ་བ་དང༌། བདག་མེད་པར་བསམ་པ་དང༌། མཐར་རྒྱུན་ཆགས་གསུམ་པ་འདོན་པ་རྣམས་བཤད་དོ།། གཉིས་པ་མཐུན་པའི་གསོ་སྦྱོང་ལ། སྤྱིར་བཤད་པ་དང༌། བྱེ་བྲག་ཏུ་བཤད་པའོ། །  དང་པོ་ནི། ཐོག་མར་དགེ་འདུན་རྣམས་བསྡུ་བའི་ཕྱིར་གཎྜཱི་ནི། རྒྱུ་ཙནྡན་རྒྱ་ཤུག་སྟག་པ་སྟར་ག་འམ་བུ་སེང་ལྡེང་འོད་མ་སོགས་ལ་རིང་ཐུང་སོར་གྱ་བཞི་དང་ཞེང་སོར་དྲུག་དཔང་སོར་གཉིས་ཟུར་བཞི་བརྒྱད་གཞོག་སོར་རེ་རེ་དང་ལྡན་པ་རྩེ་གཉིས་སྦལ་པའི་མགོ་བཞིན་བྱའོ། །
གན་གཡོག་སྟེ་རྡུང་བྱེད་ཤིང་གོང་བསྟན་འབྲས་བུ་ཅན་དེ་ཉིད་ལས་བྱས་པ་གཎྜཱི་ལ་ཕོག་པའི་ཚད་སོར་བཅུ་གཉིས་ལག་པས་བཟུང་བའི་ཆ་འཆང་ཟུང་ལའང་སོར་བཅུ་གཉིས། རྩེ་གཉིས་ནེའུ་ལེའི་མགོ་ལྟ་བུ་དང༌། ཡང་གཎྜཱི་ཆུང་བ་སོར་ཉེར་བཞི་པའང་བཤད་ཅེས་འབྱུང་མོད། གཞན་དུ་ནི་གཎྜཱི་ཆུང་ངུ་འཁར་གསིལ་ལ་བྱེད་དོ། ། རབ་གནས་ནི་བཀྲ་ཤིས་བརྗོད་པའི་ཚིག་བྲི་བར་བྱ་ལ། སེར་སྔགས་བྲིས་ནས་བརྡུང་ན་གནོད་པ་ཞིའོ། ། དེ་ལྟ་བུའི་གཎྜཱི་གཙུག་ལག་ཁང་གི་སྒོ་ཁང་སྟེང་གི་ཡང་ཐོག་ཏུ་རླུང་ཆར་སོགས་ཀྱི་གནོད་པ་མེད་པའི་གནས་སུ་ཁྲིའུ་རྒྱན་དང་ལྡན་པའི་སྟེང་དུ་འཇོག་གོ། དེའང་ཐོག་མར་དཀོན་མཆོག་གསུམ་ལ་ཕྱག་གསུམ་འཚལ་ནས། དགེ་འདུན་བསྡུ་བ་ལ་ནི་ཐོག་མར་ཤངས་ཚལ་ལན་གསུམ་སོང་ནས་རྒྱུད་གསུམ་དང་ཏོག་སྒྲ་ཆེན་པོ་གསུམ་བྱའོ། ། རྒྱུད་ཅེས་པ་ནི་གཅིག་ནས་བཅོ་བརྒྱད་བར་ཇེ་ཆེ་དང༌།
བཅུ་དགུ་ནས་སོ་དྲུག་གི་བར་ཇེ་ཆུང་དུ་འགྲོ་བ་སྟེ་དེ་འདྲ་རེ་རྒྱུད་རེའོ། ། རྒྱུད་གསུམ་པོ་བསྡོམས་པས་བརྡེག་ཐོབ་བརྒྱ་དང་བརྒྱད་དོ། ། བསྙེན་རྫོགས་སོགས་ཀྱི་ལས་དང་ཆད་པ་བཅད་པ་སོགས་ཏེ་ལས་ལ་རྒྱུད་གཅིག་དང་ཏོག་གསུམ་མོ། ། སྤོང་བ་པ་ཚོགས་པ་ལ་ནི་གཎྜཱི་ཆུང་ངུ་སྟེ་འཁར་གསིལ་འཁྲོལ་ལོ། ། ཤི་བའི་དོན་དུ་འདུས་པ་ཁྱོགས་ཕྲག་པར་ཁྱེར་བ་སོགས་ལ་ཏོག་མེད་པའི་རྒྱུད་ཉིད་དོ། ། གནོད་པ་བྱུང་བ་ ( སེར་བྲ་སོགས་སོ་མཆན། ) ལ་ནི་དེ་མ་ཞི་བར་རོ། ། ཟན་བཟའ་ཕྱིར་འདུས་པ་ལ་དང་པོ་གཎྜཱི་ཆུང་ངུས་བརྡའ་བྱས་ཏེ། དེས་སངས་རྒྱས་མཆོད་པ་དང་ལྷུང་བཟེད་བཀྲུ་བ་སོགས་ཟིན་པའི་ཚོད་ནས་ཆེན་པོ་བརྡུང་ངོ༌། ། གཎྜཱི་ཚད་དང་ལྡན་པ་བརྡུང་བ་པོ་མཚན་ལྡན་གྱིས་བརྡུངས་པས་མུ་གེ་དང་ནད་ཡམས་སོགས་མེད་པ་དང༌།
ཆོས་འཕེལ་བ་སོགས་ཡོན་ཏན་དུ་མ་ཡོད་པར་བཤད་ཅིང༌། ཚད་དང་མི་ལྡན་པ་དང༌། ཤིང་ངན་ལས་བྱས་པ་དང༌། ཚུལ་མིན་དུ་བརྡུང་ན་ནད་སོགས་ཀྱིས་མི་ཤིས་པར་བཤད་ལ། དེའང་དགེ་ཚུལ་སོགས་ཀྱིས་ཀྱང་བརྡུང་རུང་ངོ༌། ། དེ་ཐམས་ཅད་ཀྱི་སྐབས་སུ་མི་ཐོས་ན་དུང་སྒྲིལ་ཏེ་འབུད་པའམ། རྔ་བོ་ཆེ་བརྡུང་ངོ༌། ། དགེ་འདུན་རྣམས་འདུས་ཟིན་ནས་གནས་གང་ལ་གསོ་སྦྱོང་བྱས་ཀྱང་དགེ་འདུན་ཐམས་ཅད་གནས་དེ་ལ་བློ་མཐུན་དགོས་ཤིང༌། མ་མཐུན་ན་ཐུགས་མི་མཐུན་པ་དང༌། དེ་ལ་ཀླག་ཅོར་འོང་བས་དེ་མི་འོང་བའི་ཕྱིར་དུ་སྟེ།
གནས་ནི་གྲུབ་པའམ། བྱས་པའམ། ཟིན་པའོ། ། གྲུབ་པ་ནི་བྲག་ཕུག་ལྟ་བུ་སྔར་ནས་གྲུབ་པའོ། ། བྱས་པ་ནི་ཁང་པ་ལྟ་བུའོ། ། ཟིན་པ་ནི་ཤིང་གྲིབ་ལྟ་བུའོ། ། དབྱེ་ཐང་ལྟ་བུ་ལ་ནི་བློ་མཐུན་བྱ་མི་དགོས་ལ། བློ་མཐུན་ནི་གསོལ་བ་དང་ལས་ཀྱིས་བྱའོ། ། མཚམས་ནང་དེར་དགེ་སློང་མེད་པར་ཞག་གཅིག་ལུས་པ་སོགས་ཀྱིས་བློ་མཐུན་དེ་འཇིག་པས་སླར་བྱ་དགོས་ལ། མ་ཞིག་བར་དུ་ནི་དགག་དབྱེ་སོགས་གཞན་བྱེད་པ་ལ་བློ་མཐུན་གཞན་མི་དགོས་སོ།།
གསོ་སྦྱོང་གི་གནས་ལ་མཚམས་པོ་ཆེ་བཅད་པར་བྱ་སྟེ། ཕྱོགས་བཞིར་དཔག་ཚད་ཕྱེད་གསུམ་གྱི་མཐའ་ལ་རྡོ་ཕ་བོང་ངམ། ཤིང་ངམ། ལམ་པོ་ཆེའི་ཁྲོན་པ་ལྟ་བུ་བརྟན་གཟུགས་ཤིག་ལ་རྟགས་བཙུགས་ཏེ་དེ་ཚུན་མཚམས་པོ་ཆེའོ། ། དེའི་དགོས་པ་ནི་དེ་ཚུན་གྱི་དགོན་པ་བ་རྣམས་གསོ་སྦྱོང་སོགས་ལས་ཐམས་ཅད་ཀྱི་ཚེ་གཅིག་ཏུ་འདུ་དགོས་རྒྱུ་སྟེ། དེ་འདུས་པས་ཐམས་ཅད་དག་པར་འགྱུར་བ་སོགས་ཀྱིས་སོ། ། གནས་ལ་བློ་མཐུན་སྔོན་དུ་སོང་ནས་མཚམས་པོ་ཆེ་བཅད་པའི་ཚེ་གསོལ་བ་དང་ལས་ཀྱིས་བཅད་པ་ཡིན་ཞིང༌། ལས་དེ་ལ་ནི་དེར་གཏོགས་ཀྱི་དགེ་སློང་ཐམས་ཅད་འདུ་དགོས་ཀྱི་འདུན་པ་ཕུལ་བས་ནི་མི་ཆོག་གོ། ། མཚམས་བཅད་ཟིན་ནས་དེའི་ཕྱི་རོལ་དུ་ཞག་གཅིག་ཀྱང་ལུས་པར་མི་བྱ་སྟེ། གལ་ཏེ་ལུས་ན་མཚམས་དྲལ་བ་ཡིན་ནོ། །
མཚམས་དེ་བཀྲོལ་བའི་ཚེའང་དགེ་འདུན་གྱི་ལས་ཀྱིས་བཀྲོལ་དགོས་ཤིང༌། གལ་ཏེ་མཚམས་ནང་དུ་དགེ་སློང་གཅིག་ཀྱང་མེད་པར་ཞག་གཅིག་ལུས་པ་དང༌། ཕྱི་རོལ་གྱི་རྟགས་བཙུགས་པ་ཞིག་པ་སོགས་བྱུང་ན་རང་ཞིག་ཏུ་འགྲོའོ། ། མཚམས་ནང་དེའི་བར་ཆུས་ཆོད་པ་དང༌། ནང་དུ་གྲོང་པ་སོགས་ནི་མཚམས་སོ་སོ་བ་ཡིན་ལ། ཆུ་དེ་ལ་ཟམ་པ་ཡོད་ན་གཅིག་ཏུ་འགྱུར་རོ། ། མཚམས་ལས་ཀྱིས་བཅད་པ་དེར་ཆོས་གོས་དང་འབྲལ་རུང་བའི་གནང་བའང་ལས་ཀྱིས་སྦྱིན་པར་བྱ་སྟེ་དེས་ཆོས་གོས་དང་ཞག་མང་དུ་བྲལ་ཡང་ཉེས་པ་མེད་དོ།། ཡང་དགེ་སློང་བཞི་ཚོགས་སོགས་ཉུང་ངུ་འདུ་བའི་ལས་ལ་མཚམས་ཆེན་པོ་ཐམས་ཅད་འདུས་ན་དེས་དགེ་སྦྱོར་ལ་གནོད་པས་མཚམས་བུ་ཆུང་གནང་སྟེ། དེ་ནི་ཕྱོགས་བཞིར་ཕུར་བ་སོགས་བཙུགས་པའི་རྟགས་འཛུག་ལ་བཅད་པའི་གསོལ་བ་དང་ལས་སྔོན་མ་བཞིན་དང༌། མཚམས་བུ་ཆུང་ལའང་ཆེ་ཆུང་གཉིས་ལས་ཆུང་བ་ལ་དཀྱིལ་འཁོར་པ་ཞེས་གདིང་བ་བཞི་བཅུ་ཤོང་བ་ཙམ་མོ། །
མཚམས་ཆེན་བཅད་པའི་ནང་དུ་མཚམས་ཆུང་གཅོད་ཚེ་སྔོན་དུ་མཚམས་ཆེན་བཅད་པ་བཀྲོལ་ནས་མཚམས་ཆུང་བཅད། སླར་མཚམས་ཆེན་གཅོད་དགོས་ན་གཅོད་པ་དང་མཚམས་ཆེ་ཆུང་གཉིས་དུས་གཅིག་བཅད་ཅིང༌། དུས་གཅིག་བཀྲོལ་བའང་རུང་བ་དང༌། སྔར་མཚམས་ཆེན་བཅད་ནས་ཕྱིས་དཀྱིལ་འཁོར་བ་ ( མཚམས་ཆུང་མཆན། ) ལ་བློ་མཐུན་བྱེད་ན་མཚམས་ཆེན་བཀྲོལ་དགོས་པ་དང༌། ནང་དུ་མཚམས་ཆུང་མང་པོ་བཅད་ཀྱང་ཕྱི་མཚམས་ཆེན་གཅིག་གིས་བསྐོར་ཚེ་བཀྲོལ་མི་དགོས་པ་སོགས་སོ། ། སྤྱིར་མཚམས་ཅེས་པ་མཚམས་ཀྱི་ནང་ཐམས་ཅད་ལས་ལ་གཅིག་ཏུ་འདུུ་དགོས་པའི་མཚམས་དེ་གང་ཡིན་ཞེ་ན། དེ་ལྟར་བཅད་པ་ཡིན་ན་དེའི་མཚམས་དེ་ཚུན་ཡིན་ལ། དེ་ལྟར་བཅད་པ་དེ་མ་ཡིན་པ་ལ། གཙུག་ལག་ཁང་གི་ལྕགས་རི་ལྟ་བུ་རྩིག་པས་བསྐོར་བ་ལ་རྩིག་པ་མཚམས་ཡིན་ལ།
མ་བསྐོར་ན་ལྡིང་ཁང་ལྟ་བུ་ལ་ཝ་ཁ་དང་ཆུ་འཛག་ཚུན་དང༌། གྲོང་པ་ནི་ཉེ་སྐོར་གྱི་མཐའ་ཚུན་དང༌། དགོན་པ་ལ་ནི་ཕྱོགས་ཕྱོགས་སུ་རྒྱང་གྲགས་ཀྱི་མཐའ་ཚུན་མཚམས་ཡིན་ནོ།། དེ་ནས་ལས་དངོས་ལ་མཚམས་གཅིག་ཡིན་ཀྱང་ནད་པ་སོགས་དང༌། དབང་མེད་པས་ཚོགས་མི་ནུས་པ་ལས་ཡང་དག་དང་འདུན་པ་ལེན་པར་བྱ་སྟེ། དེའང་ཡོངས་དག་ལེན་པ་པོར་བསྐོས་པའི་དགེ་སློང་གིས་ཁྱོད་ཡོངས་སུ་དག་གམ་ཞེས་འདྲི་ཞིང༌། དེས་ཀྱང་དྲང་པོ་ཞུ་སྟེ་ཞུ་བའི་ཚིག་ཆོ་གར་ཡོད་པ་དང༌། ནད་ཀྱི་ཞུ་མི་ནུས་ནའང་ལུས་ངག་གི་འབུལ་བའི་རྣམ་པ་ཙམ་བྱེད་ལ། དེ་ནས་ལེན་པ་པོའི་དགེ་སློང་དེ་རྒྱུག་པ་དང་མཆོང་བ་དང་ཆུ་ལྐོག་མ་ནུབ་ཙམ་འབོགས་པ་དང་མཚམས་ཀྱི་ཕྱི་རོལ་ལ་འགྲོ་བ་སོགས་མི་བྱེད་པར་དགེ་འདུན་གྱི་མདུན་དུ་འོངས་ཏེ་ཡོངས་དག་ཆོ་གར་བཤད་བཞིན་འབུལ་ ལོ། ། ལམ་དུ་རྒྱུན་ཆད་པ་སོགས་ལ་སླར་སྐྱར་ནས་ལེན་ནོ། །
འདུན་པའང་ཚིག་གིས་སྒྱུར་སོ་མ་གཏོགས་གཞན་འདྲ་སྟེ། སྤྱིར་འདུན་པ་ཕུལ་ཞེས་པའི་དོན་ནི། དགེ་འདུན་འཚོགས་པའི་ལས་གང་བྱས་ཀྱང་མཚམས་ནང་དེའི་དགེ་སློང་ཁ་སྐོང་བར་འོས་པ་ཐམས་ཅད་འདུས་དགོས་ལ་རེ་རེ་གཉིས་གཉིས་སོགས་རྐྱེན་གྱིས་འདུུ་མ་ནུས་ན་དེ་ལས་འདུན་པ་ལེན་དགོས་ཏེ་ ( བསླབ་སྦྱིན་ལས་ཀྱང་ལེན་ནོ།། ) དཔེར་ན་དགེ་སློང་སྡིག་པའི་ལྟ་བ་ཅན་ཞིག་གནས་དབྱུང་ན་དེ་དབྱུང་རུང་ངམ་མི་རུང་གི་འདུན་པ་ལས་ཀྱི་ཁ་སྐོང་བར་འོས་པའི་དགེ་སློང་ཐམས་ཅད་བློ་མཐུན་དགོས་པ་བཞིན་ཏེ། ལུས་ཀྱི་འདུས་མ་བཏུབ་ན་འདུན་པས་འདུས་དགོས་ལ། དེས་ཀྱང་མ་འདུས་ན་མ་འདུས་པའི་མི་མཐུན་པ་ཞེས་པ་དེ་འབྱུང་བ་དང༌། ཡོངས་དག་ཞེས་པ་ནི་ལྟུང་བ་ཡོད་མེད་དྲི་བ་ཡིན་པས་འདུན་དག་དེ་གཉིས་དུས་གཅིག་ཏུའང་ལེན་རུང་ཞིང༌། དགེ་སློང་མང་པོའི་འདུན་དག་དགེ་སློང་གཅིག་གིས་ཀྱང་ལེན་རུང་བ་སོགས་ཏེ་ལེན་ཚིག་ཆོ་ག་ལས་ཤེས་སོ།། དེ་ལ་ཡོངས་དག་ནི་གསོ་སྦྱོང་དང་དགག་དབྱེའི་དུས་ཡིན་ལ། འདུན་པ་ནི་ལས་ཐམས་ཅད་ལ་སྟེ་མཚམས་བཅད་པ་ལ་ནི་དངོས་སུ་འདུ་དགོས་སོ།།
( ནད་པའང་ཁུར་དགོས་སོ།། ) གསོ་སྦྱོང་སོགས་ལ་འདུ་བའི་ཚེ་སྔོན་ནས་དགེ་སློང་ལས་བྱེད་པས་ཐམས་ཅད་ལ་གོ་བར་མ་བྱས་ན་མི་རུང་བ་དང༌། གློ་བུར་དུ་འོངས་པའང་འབོད་པ་དང༌། འདུན་དག་ཕུལ་རེས་བྱས་ན་གསོ་སྦྱོང་སོགས་གནས་ཁང་སོ་སོར་རུང་བ་དང༌། སྨྱོ་བ་སོགས་མི་མཐུན་པ་བྱེད་པ་ལ་དགེ་འདུན་པས་ལས་ཀྱིས་སྨྱོས་པའི་གནང་བ་སྦྱིན་ཏེ། དེ་ནས་ཁོ་རང་གང་དགར་ལས་སོགས་ལ་འདུ་མི་དགོས་པར་བྱ་བ་སོགས་ཤེས་པར་བྱའོ།། གཉིས་པ་བྱེ་བྲག་ཏུ་བཤད་པ་ནི། དེའང་གསོ་སྦྱོང་བཅུ་བཞི་པ་དང༌། བཅོ་ལྔ་པ་དང༌། བཀྲ་ཤིས་ཀྱི་གསོ་སྦྱོང་དང༌།
གནོད་པ་བཟློག་པའི་གསོ་སྦྱོང་དང༌། བསྡུམ་པའི་གསོ་སྦྱོང་དང་ལྔ་ཡོད་ཀྱང༌། འདིར་སྔོན་མ་གཉིས་པོ་ཞིབ་པར་བརྗོད་ན་གཞན་གསུམ་ཞར་ལ་འོང་བས་བཅུ་བཞི་པ་དང་བཅོ་ལྔ་པ་བསྟན་པར་བྱ་སྟེ། དེའང་ཟླ་བ་ཕྱེད་རེ་ལ་གསོ་སྦྱོང་ལན་རེ་བྱ་དགོས་པ་ཡིན་པས་དེའི་ཞག་གྲངས་ཉི་མ་རེ་རེ་བཞིན་བསྒྲོང་ན་དགུན་ཟླ་དང་པོའི་ཚེས་གཅིག་ནས་འགོ་བཟུང་བའི་ཉིན་ཞག་ཧྲིལ་པོ་བཅོ་ལྔ་ལ་གསོ་སྦྱོང་གཅིག ། ཡང་བཅུ་བཞི་ལ་གཅིག་བྱས་པས་ཟླ་བ་གཅིག་སོང༌། ཡང་བཅོ་ལྔ་ལ་གཅིག་དང༌། ཡང་བཅོ་ལྔ་ལ་གཅིག་བྱས་པས་ཟླ་གཅིག་འགྲོ་བའི་ཟླ་བ་སྔ་མའི་མཐའ་དེ་ལ་བཅུ་བཞི་པ་ཞེས་ཞག་གཅིག་ཆད་དགོས། དེ་ལྟར་ཟླ་བ་རེ་ལ་ཞག་རེ་མ་ཚང་བ་རེ་དང༌། ཟླ་བ་ཚང་མ་རེ་སྤེལ་བས་ས་རིས་པའི་ཚེས་གྲངས་དང་མཐུན་འོང་བ་ཡིན། དེང་སང་རྒྱ་ནག་པ་རྣམས་ཀྱིས་ཀྱང་ཟླ་བ་ཆེ་བ་དང་ཆུང་བ་ཞེས་པ་དེ་འདི་དང་གནད་གཅིག །
དེ་ཕྱིར་གསོ་སྦྱོང་བཅོ་ལྔ་པ་དང་བཅུ་བཞི་པ་ཞེས་སུ་གྲགས་པས་དེའང་དགུན་ར་དང་དགུན་ཐ། དབྱར་ར་དང་དབྱར་ཐ། སྟོན་འབྲིང་དཔྱིད་འབྲིང་བཅས་སོ་སོའི་མར་ངོ་ལ་བཅུ་བཞི་པ་དང༌། གཞན་ཐམས་ཅད་བཅོ་ལྔ་པ་སྟེ། ཟླ་ལྷག་བྱུང་ན་ལྷག་དེའི་མར་ངོའང་བཅོ་ལྔ་པ་བྱེད་པ་མཚོ་སྣ་བའི་དགོངས་པ་དང༌། བཅུ་བཞི་པའི་རྗེས་ལ་ལྷག་ན་བཅུ་བཞི་པ་དང༌། བཅོ་ལྔ་པ་ལྷག་ན་བཅོ་ལྔ་པར་བྱེད་པ་བུ་སྟོན་གྱི་དགོངས་པ་ཡིན་སྣང་མོད་དེ་གང་ཡིན་ཞིབ་པར་བརྩི་ན་ཤེས་སླའོ།། དགེ་སློང་གི་ལུགས་ལ་རྒྱ་གར་དུ་ས་རིས་ནི་སྲོལ་མེད་པས། སྤོ་བ་བསྒྲངས་ཞེས་སྨྱིག་མའི་ཐུར་མ་ཤར་ཤར་བཅོ་ལྔ་སྐུད་པ་ལ་བརྒྱུས་ནས་གཙུག་ལག་ཁང་དུ་བཏགས་པ་ནང་རེ་བཞིན་དགེ་བསྐོས་ཀྱིས་རེ་རེ་སྤོ་སྟེ། དེ་ལྟར་སྤོས་པར་བྱས་ཡོད་ཅེས་ཚོགས་ཀྱིས་གོ་བར་བྱ་དགོས་རྒྱུ་ཡིན་ནོ། །
དེ་ལྟར་བརྗོད་པའི་སྟོན་ཐ་དང་དགུན་ར་སོགས་དེ་ནི་གོ་བདེ་བའི་ཕྱིར་འཇིག་རྟེན་ལ་ཡོངས་གྲགས་ལྟར་སྨྲས་པ་ཡིན་ལ། བསྟན་བཅོས་ལའང་ཡར་ངོ་སྔོན་འགྲོ་དབང་དུ་བྱས་ན་དགུན་ར་ཧོར་ཟླ་བཅུ་པའི་ཚེས་གཅིག་ནས་ལོ་མགོ་འཛིན་པའི་ལུགས་ཡོད་དོ།། སྐབས་འདིར་འདུལ་བ་ལས་བཤད་པའི་དུས་ཚིགས་ཀྱི་དབྱེ་བ་གཞན་རྣམས་ཀྱང་བཤད་ན། དུས་ཚིགས་ནི། དཔེར་ན་དེང་སང་ཡོངས་ ( འདུལ་བ་ལས་ཀྱང་བཤད་དོ།། ) གྲགས་ལོ་གཅིག་ལ་དབྱར་དགུན་སྟོན་དཔྱིད་དེ་དུས་ཚིགས་བཞིར་བྱེད་པ་བཞིན་དུ། འདུལ་བ་ལས་དུས་ཚིགས་ལྔ་དང༌། གསུམ་དང༌། དྲུག་ཏུ་སྟེ་འདྲ་མིན་གསུམ་གསུངས་པའི། དང་པོ་ནི།
དགུན་གྱི་དུས་དང༌། དཔྱིད་དང༌། དབྱར་དང༌། དབྱར་ཐུང་ངུ་དང༌། དབྱར་རིང་པོ་བཅས་ལྔ་སྟེ་དགུན་གྱི་དུས་ནི་ཟླ་བ་བཞིའོ། ། དཔྱིད་ཀྱི་དུས་ནི་ཟླ་བ་བཞིའོ། ། དབྱར་གྱི་དུས་ནི་ཟླ་བ་གཅིག་གོ། དེ་ནས་དབྱར་ཐུང་ངུ་ཞག་གཅིག་གོ། ། དེ་ནས་དབྱར་རིང་པོ་ནི་ཟླ་བ་གཉིས་དང་ཞག་མ་ཉེར་དགུའོ། ། དེ་ནི་གཙོ་བོར་དབྱར་ཐུང་ངུ་ངོས་ཟིན་པའི་ཐབས་སོགས་ཏེ་དབྱར་ཐུང་ངུ་ངོས་ཟིན་ན་དབྱར་ཕྱི་མ་ཁས་ལེན་གྱི་དུས་བདེ་བླག་ཏུ་ཤེས་པ་སོགས་འབྱུང་ངོ༌།།
དུས་གསུམ་དུ་བཤད་པ་ནི། དགུན་དཔྱིད་དབྱར་གསུམ་སྟེ་རེ་རེ་ལ་ཟླ་བ་བཞི་ རེའོ། ། དེ་ནི་གཙོ་བོར་གོས་རྙིངས་པ་དང་ཕྱག་དར་ཁྲོད་པའི་གོས་གང་ཡིན་ངོས་ཟིན་ཐབས་ཏེ། དུས་ཚིགས་དེ་འདྲ་རེར་ལོངས་སྤྱད་པ་དེ་ལ་འདུལ་བའི་སྐབས་སུ་རྙིངས་པ་ཞེས་སུ་གྲགས་པའི་ཚད་ཡིན་ལ། དེ་ཕྱག་དར་ཁྲོད་པས་གོན་རུང་ངོ༌།། དུས་དྲུག་ཏུ་བཤད་པ་ནི། དགུན་སྟོད་དང༌། དགུན་སྨད་དང༌། དཔྱིད་དང༌། སོས་དང༌།
དབྱར་དང༌། སྟོན་ཏེ་རེ་རེ་ལ་ཟླ་བ་གཉིས་རེའོ། ། དེ་ནི་གསོ་སྦྱོང་བཅུ་བཞི་པ་དང་བཅོ་ལྔ་པ་ཕྱེད་ཐབས་ཏེ་དུས་རེ་རེའི་ཟླ་བ་ཕྱེད་གཉིས་རེ་སོང་ཟིན་ཅིང་ཟླ་ཕྱེད་རེ་ལུས་པའི་མཚམས་དེར་གསོ་སྦྱོང་བཅུ་བཞི་པ་འོང་ངོ༌།། འོ་ན་དུས་དེ་རྣམས་ཀྱི་དང་པོའི་མགོ་གང་ནས་བཟུང་ཞེ་ན། མདོར་ན་དུས་རྣམས་ཀྱི་དང་པོ་ནི་དགུན་ཡིན་ལ། དགུན་གྱི་དང་པོ་བཟུང་ས་ལ་བོད་རྣམས་མི་མཐུན་པ་མང་སྟེ། ( བློ་བཟང་གྲགས་པ། མཚོ་སྣ་བ། ས་སྐྱ་བ། དཔང་ལོ།
བྱ་འདུལ་སོགས། ) ཧོར་ཟླ་བཅུ་པའི་བཅུ་དྲུག་ནས་མགོ་བཟུང་བ་དང༌། ( ཤཱཀྱ་ཤྲཱི། བུ་སྟོན། འགོས་ལོ་ཞེས་སོགས། ) དགུ་པའི་བཅུ་དྲུག་ནས་དང༌། ( མཆིམས་སོགས་སྔ་རབས་པ། ) བརྒྱད་པའི་བཅུ་དྲུག་ནས་བཟུང་བ་རྣམས་ཡོད་ལ། རང་ལུགས་ནི་རྗེ་ཞྭ་དམར་དྲུག་པའི་བཞེད་པས་ཧོར་ཟླ་དགུ་པའི་བཅུ་དྲུག་ནས་འཛིན་ནོ། ། དེ་ཙམ་ནི་གོ་དགོས་པ་དག་བཤད་པ་ཡིན་ལ།
དེ་ནས་གསོ་སྦྱོང་དངོས་ནི། ཚེས་བཅུ་བཞིའམ་བཅོ་ལྔའི་ཚོགས་སུ་མ་འདུས་པའི་གོང་དུ། གསོ་སྦྱོང་སྔ་མ་ཐོན་ནས་དེ་བར་དུ་ཉེས་ལྟུང་གང་ཡོད་བསམ་མནོ་བཏང་སྟེ་ལྟུང་བྱེད་དང་པོར་བཤགས། བཤགས་བྱའི་ཉེས་བྱས་རྣམས་ཡོད་ན་འཕྲལ་དུ་ཉེས་པ་ཕྱིར་བཅོས་སུ་བཤད་པ་བཞིན་དུ་བཅོས། བསྡམ་བྱའི་ཉེས་བྱས་ཡིད་ཀྱིས་སྡོམས། ལྷག་མ་དང་སྦོམ་པོ་དང་སྤང་ལྟུང་ཡོད་ན་བཤགས་ནུས་ན་བཤགས། བཤགས་མི་ནུས་ན་དགེ་སློང་གཅིག་ལས་བྱིན་བརླབས་ནས་ཚོགས་ལ་འོང༌། ཚོགས་ཟིན་ནས་ལྟུང་བ་ཡོད་པ་དྲན་ན་རང་གི་གྲལ་རོགས་དེ་ལ་བྱིན་རློབས་པའི་ཚིག་ལན་གཅིག་བརྗོད་པས་བྱིན་བརླབ་ ( དེའི་མདུན་ནས་སོ།། ) མདོ་འདོན་པ་སོགས་ལས་བྱེད་པས་ནི་ཡིད་ཀྱིས་བྱིན་བརླབ་བོ།། ( བྱིན་བརླབ་པའི་སྔགས་ལན་གཅིག་བཟླའོ།།
) འདིར་མཚམས་ནང་པ་ཐམས་ཅད་ལྟུང་བ་མཐུན་ན་གཅིག་གིས་གཅིག་ལ་བཤགས་ཀྱང་མི་དག་པས་དེ་ལས་དགེ་སློང་གཅིག་གིས་མཚམས་གཞན་གྱི་དགེ་སློང་ལས་བཅོས་ནས། དེ་ལ་ཚོགས་ཀྱིས་བཅོས་པའམ་ཡང་ན་བྱིན་བརླབ། དེ་བཞིན་དུ་ལྟུང་བ་ཡོད་མེད་ཐེ་ཚོམ་ཅན་དུ་གྱུར་ན་དང༌། ལྟུང་བ་ཡོད་མེད་ལ་རྩོད་པ་དང༌། མ་ངེས་པ་རྣམས་ལའང་གསོལ་རྐྱང་གིས་བྱིན་བརླབ་པར་བཤད་དོ།། དེ་ནས་གསོ་སྦྱོང་གི་ཕྱག་ལེན་དང་ཆོ་གའི་གོ་རིམ་ནི། ཐོག་མར་ཚོགས་ཁང་དུ་ལས་བྱེད་པའམ་དགེ་བསྐོས་ལ་སོགས་པས་ཕྱག་དར་ལེགས་པར་བྱས་ནས་གོང་དུ་སེང་གེའི་ཁྲིར་སྟོན་པའི་སྐུ་དང༌། ཉེར་སྤྱོད་ཀྱི་མཆོད་པ་དཀར་གཏོར་སོགས་མཛེས་པར་བཤམས་ཏེ། དེའང་གཙོ་ཁང་དུ་སྟོན་པའི་སྐུ་གཟུགས་བཞུགས་པ་ལྟ་བུ་ལ། དེའི་སྒོ་དྲུང་གི་གཡོན་རོལ་དུ་གནས་བརྟན་འདུལ་བ་འཛིན་པའི་སེང་གེའི་ཁྲི་འགོད་པར་བཤད་པ་བཞིན་ནམ།
གང་ལྟར་ཡང་སྟན་བཤམ་ཞིང་གཎྜཱི་བརྡུངས་ཏེ་གསོ་སྦྱོང་གི་དོན་དུ་ཡིན་ཞེས་བརྡའ་སྤྲད་ནས་དགེ་འདུན་འདུས་པ་ན་དགེ་བསྐོས་ཀྱིས་སྤྱོད་ལམ་འགྲེངས་ཏེ་མདོ་བསྐུལ། དེ་ནས་ཐོག་མར་ ( འདུལ་བ་འཛིན་པ་ཞེས་པ་ནི་ལས་བརྒྱ་རྩ་གཅིག་ལས་ཕྲན་དང་བཅས་བློ་ནས་ཐོན་པའོ།། ) ཐམས་ཅད་བཞེངས་ཏེ་ཕྱག་འཚལ་བའི་ཚིག་དང་བཅས་པས་ཕྱག་འཚལ། བར་དུ་མདོ་རྒྱས་བསྡུས་གང་རུང་འདོན། མཐར་བསྔོ་བ་དང་གནས་བདག་སོགས་ལ་གཏོར་མ་སྦྱིན་པ་རྣམས་བྱ་སྟེ། དེ་ནི་ཉི་མ་རེ་རེ་བཞིན་དུས་ཐམས་ཅད་དུ་བྱ་དགོས་པའི་རྒྱུན་ཆགས་གསུམ་པ་དང་གཏོར་མ་བཏང་བ་བཅས་སོ།། དེ་ནས་ཆོས་འཆད་པར་ནུས་པའི་དགེ་སློང་ལ་བསྐུལ་ཏེ་དགེ་སློང་དེས་མདོ་རྒྱས་བསྡུས་གང་རུང་འདོན། དེ་ཚེ་ཐམས་ཅད་ཀྱིས་པུས་མོ་གཉིས་ཕྱིར་བསྐྱེད་ཐལ་མོ་བསྣོལ་ལ་གུས་པ་དང་བཅས་ཏེ་འདུག་ཅིང༌། མཐར་ཐམས་ཅད་ཀྱིས་བསྔོ་བ་བྱ་བ་དང་བཅས་པ་ནི་ཚེས་བརྒྱད་དང་བཅུ་བཞི་བཅོ་ལྔ་རྣམས་ཀྱི་མཚན་མོའི་ཆ་ལ་བཤད་ན་ལྷ་རྣམས་ཆོས་མཉན་དུ་འོང་བས་ཕན་ཡོན་ལྷག་པར་ཆེ་བའི་ཕྱིར་དེ་ལྟར་བཤད་བྱ་ཡིན་ཡང་སྐབས་འདིར་ཡང་འདོན་པའི་སྲོལ་ཡོད་དོ།། དེ་ནས་གསོ་སྦྱོང་དངོས་ལ།
སྔོན་འགྲོ་དང༌། དངོས་གཞི་དང༌། རྗེས་གསུམ་ལས། དང་པོ་ནི། དང་པོ་བཤགས་སྡོམ་དང༌། དེ་ནས་ལྟུང་མཐུན་བྱིན་རླབས་གཉིས་བགྱི་སྟེ། དེ་གཉིས་ཀྱང་སོ་སོའི་རང་གནས་ནས་དག་ཟིན་ན་མི་དགོས་མོད་ཀྱང་འདིར་དེ་ལྟར་འདོན་པའི་སྲོལ་ཡོད་ལ། རི་བོ་དགེ་ལྡན་པ་རྣམས་ཀྱིས་ནི་འདི་ལ་སྤྱི་བཤགས་ཉིད་འདོན་ཞིང་མཐར་མཐོང་སྡོམ་དྲི་བར་སྣང་ངོ༌། ། ལྟུང་མཐུན་བྱིན་རླབས་ཞེས་པའི་གོ་དོན་ནི། ཐམས་ཅད་ལྟུང་བ་ཡོད་པར་མཐུན་ནས་གཅིག་གིས་གཅིག་ལ་བཤགས་པ་འབུལ་བའི་གནས་མེད་པར་གྱུར་ན་དེ་ཡོད་བཞིན་དུ་ལས་དེ་མི་རུང་བས་རེ་ཞིག་བྱིན་བརླབས་ནས་ལས་དེ་བྱ་ཞིང་སང་ཉིན་ནས་བཤགས་པར་བྱའོ། །
ཞེས་པའི་དོན་ཡིན་པས་བཤགས་སྡོམ་བྱིན་རླབས་ཀྱི་ཚུལ་འདི་ནི་གསོ་སྦྱོང་གི་དངོས་གཞིར་མ་བཤད་ཀྱང་གསོ་ཞིང་སྦྱོང་བའི་སྒྲ་དོན་ནི་འདི་ལ་ཐུག་པ་ལྟ་བུར་ཡང་སྣང་ངོ༌།། དེ་ནས་གནས་ལ་བློ་མཐུན་པ་དང་གནས་བརྟན་གྱིས་སོ་སོ་ཐར་པའི་ཆེ་བ་བརྗོད་པ་དང༌། སྔོན་བཤད་བཞིན་འདུན་པ་དང་ཡང་དག་ལེན་པ་ ( འདི་ཚུལ་ཤིང་བྲིམས་གྲངས་བགྲང་བས་མ་ཚང་ན་འདུན་དག་ལེན་པོ་བསྐོ་སྟེ་དེས་ལེན་ནོ།། ) དང༌། གནས་བརྟན་གྱིས་གསོལ་བ་བྱ་བ་དང༌། རྣམ་བཞག་འཛིན་དུ་འཇུག་པ་རྣམས་བྱ་སྟེ། གསོ་སྦྱོང་གི་སྔོན་འགྲོ་སྦྱོར་བའི་ཆོ་གའོ།། དེ་ནས་གསོ་སྦྱོང་དངོས་གཞི་ནི། གནས་བརྟན་ཁྲི་ལ་འཁོད་པ་དེས་སོ་ཐར་མདོ་འདོན་པར་བྱ་སྟེ། གནས་བརྟན་ཅེས་པ་ནི་བསྙེན་པར་རྫོགས་ནས་ལོ་བཅུ་ལོན་པ་སོགས་ཀྱི་གནས་ཀྱི་བླ་མ་སྟེ་བླ་མ་ཐམས་ཅད་ཀྱི་མཆོག་ནི་མདོ་འདོན་པའོ། །
གནས་བརྟན་དེས་འདོན་མི་ནུས་ན་གནས་བརྟན་གཞན་གཉིས་པ་དང༌། དེས་མི་ནུས་ན་དེ་ལས་གཞན་གསུམ་པ་དང༌། དེས་ཀྱང་མི་ནུས་ན་རེས་མོས་བྱའོ། ། རེས་ལ་བབས་ཚེ་འདོན་མི་ནུས་ན་གཞན་ལ་བཅོལ་བ་དང༌། འདོན་པའི་ཚེ་རྡུགས་ན་ལྷག་མ་གཞན་གྱིས་འདོན་པ་དང༌། ཚིག་ཕྱེད་ཀྱང་མ་འཁྲུལ་བར་མ་འདོན་ན་མི་རུང་བ་རྣམས་སོ།། དེའང་གསོ་སྦྱོང་རེ་རེའི་ཚེ་དུམ་བུ་རེ་རེ་རྫོགས་པར་འདོན་ཞིང་དུམ་བུ་དེ་འདོན་ཉིན་དུམ་བུ་གཞན་རྣམས་ཐོས་པ་བསྒྲགས་ཙམ་གྱིས་རུང་སྟེ་དུམ་བུ་ནི། དང་པོར་བྱ་བ་དང༌། གླེང་གཞི་དང༌། ཕམ་པ་དང༌།
ལྷག་མ་དང༌། མ་ངེས་པ་རྣམས་དུམ་བུ་རེ་རེ་ དང༌། སྤང་ལྟུང་མན་ཆད་ཉིན་གཅིག་ཏུ་འདོན་ཞིང་དེ་ལ་རིལ་གྱིས་འདོན་པ་ཞེས་སོ།། གསོ་སྦྱོང་གི་རྗེས་ཆོག་ནི། སོ་སོ་ཐར་པ་བཏོན་པ་ཡི། ། ཞེས་སོགས་དང་བསྔོ་སྨོན་བཀྲ་ཤིས་གང་རུང་བཅས་ཏེ་ཚོགས་པ་ཐམས་ཅད་ཀྱིས་སོ། ། གལ་ཏེ་དགེ་སློང་བཞི་མ་འཛོམ་ན་ཉི་མ་ཤར་ བའི་བར་ཁྲི་བརྒྱན་པ་དང་སྟན་བཤམས་པ་སོགས་བྱས་ཏེ་གཞན་བསྒུག་ཅིང༌། དེ་ཚེ་གྲོགས་མ་རྙེད་ན་གསུམ་དང་གཉིས་དང་གཅིག་ཁོ་ནས་བྱིན་གྱིས་བརླབ་ཚུལ་དང༌། དགེ་ཚུལ་གྱི་བཤགས་པ་དང༌། དགེ་ཚུལ་གྱི་ཡང་དག་འབུལ་ཚུལ་རྣམས་ནི་ཆོ་ག་ལས་ གསལ་ལོ།།
དེའང་མཚམས་པོ་ཆེའམ། དཀྱིལ་འཁོར་པའམ། མཚམས་མ་བཅད་པར་ཡང་བྱར་རུང་ཞིང༌། དུས་ཀྱང་བཅོ་ལྔའི་མཚན་མོའི་མཐའི་གོང་དུ་མ་གྲུབ་ཀྱང་ཉི་མ་ཤར་དུས་སུ་རུང་བ་དང༌། མདོ་འདོན་པ་ནུས་པ་མེད་ན་གཞན་ནས་སྤྱན་དྲངས་པ་སོགས་བྱ་ལ། དེ་ཚེ་འདུལ་བ་དང་མ་མོ་འཛིན་པ་འོངས་ན་དཔག་ཚད་ཕྱེད་གསུམ་ཚུན་ཙམ་ནས་བསུ་ཞིང་བཀུར་སྟི་སོགས་བྱའོ། ། སྲོག་དང་ཚུལ་ཁྲིམས་གནོད་པའི་རྐྱེན་མེད་པར་གསོ་སྦྱོང་གི་ཉིན་མོ་གསོ་སྦྱོང་དོར་ནས་གཞན་དུ་མི་འགྲོ་བ་དང༌། དགེ་སློང་འགའ་ཞིག་རྗེས་ནས་སླེབ་འོངས་ན་གསོ་སྦྱོང་གྲུབ་པས་ཀྱང་གཉིས་ལྡབ་རུང་བ་དང༌། གསོ་སྦྱོང་བྱེད་འཕྲོར་སླེབ་ན་ཚིག་བཞིར་ཐོས་ཀྱང་གསོ་སྦྱོང་གྲུབ་པར་བརྩི་བ་དང༌། ལམ་དུ་འགྲོ་བ་སོགས་ཀྱིས་མགྲོན་པོ་མི་སྡོད་ན་འགྲོ་བཞིན་དུ་བྱ་བའམ་མ་གྲུབ་ན་གསོ་སྦྱོང་བསྡུས་པ་སྟེ།
སྡིག་པ་ཅི་ཡང་མི་བྱ་ཞིང༌། ། ཞེས་སོགས་ཙམ་འདོན་པའམ། ཡང་ན་དགེ་སློང་སོ་སོ་ནས་ཡིད་ཀྱིས་གསོ་སྦྱོང་བྱིན་བརླབ་པར་བྱའོ།། བཀྲ་ཤིས་ཀྱི་གསོ་སྦྱོང་ནི། ཆར་ཧ་ཅང་ཆེ་བ་དང༌། ཧ་ཅང་ཆུང་བ་དང༌། བྱི་བ། ནེ་ཚོ། ཆ་ག་པའི་གནོད་པ་དང༌། རྒྱལ་པོ་ངན་པར་འཆོས་པ་རྣམས་ཀྱིས་བཀྲ་མི་ཤིས་པར་གྱུར་པ་དག་ཤིས་པར་བྱ་བའི་ཆེད་སྟེ་གསོ་སྦྱོང་གོང་བཤད་ཉིད་བྱ་བ་སྟེ་དུས་ཀྱི་ངེས་པ་མེད་ལ།
གནོད་པ་བཟློག་པའི་གསོ་སྦྱོང་ནི། སེར་བ་དང༌། ཆོམ་རྐུན་བཟློག་པའི་ཕྱིར་དང༌། བསྡུ་བའི་གསོ་སྦྱོང་ནི། དགེ་འདུན་བྱེ་བ་བསྡུམ་པའི་ཆེད་དུ་སྟེ་དེ་དང་དེའི་དུས་སུ་བྱའོ།། གཉིས་པ་དབྱར་གནས་ཇི་ལྟར་བྱ་བ་ནི། དབྱར་ཟླ་བ་གསུམ་གྱི་རིང་དུ་ཁང་པ་སོགས་ལ་གནས་པར་བྱ་སྟེ། དབྱར་ཆར་གྱི་དུས་སུ་རྒྱུ་འགྲུལ་མང་དུ་བྱས་ན་ལུས་ལ་གནོད་པས་དེ་དང༌། འབུ་འཆི་བའི་ཉེས་པ་སྤང་བ་དང༌། མ་དད་པ་སྤང་བ་དང༌།
བྱ་བ་ཉུང་བ་དང༌། གནས་ཞེས་ཁང་པ་སོགས་རལ་བ་དང༌། གྲུམས་པ་བཅོས་པ་སོགས་དང༌། མདོར་ན་ཕན་བདེའི་དོན་དུ་སྟེ་དགག་དབྱེ་སྲ་བརྐྱང་གཉིས་ཀྱང་འདི་ལ་བརྟེན་ནས་འབྱུང་བས་དེའི་ཕན་ཡོན་ཡང་འདིའི་ཡན་ལག་གོ། དབྱར་དེ་རལ་ཞེས་འཇིགས་པ་སོགས་ཀྱིས་དགག་དབྱེ་མ་བྱས་པར་གྲོལ་དགོས་བྱུང་ན་དབྱར་ཕྱི་མ་ལ་ཟླ་བ་གསུམ་གནས་པར་བྱའོ། ། དབྱར་སྔ་མ་ནི་དབྱར་འབྲིང་གི་བཅུ་དྲུག་ནས་ཟླ་བ་གསུམ་གྱི་བར་དུ་གནས་པར་བྱ་ལ། དབྱར་ཕྱི་མ་དབྱར་ཐ་ཆུང་གི་བཅུ་དྲུག་ནས་སོ། ། དབྱར་གནས་པའི་ས་ནི་སྦྱིན་བདག་དང༌། ནད་གཡོག་ དང༌། ཞལ་ཏ་པ་དང༌།
གནས་ཀྱི་བླ་མ་ཡོད་ས་དང༌། སྒོ་གླེགས་དང་བཅས་པའི་ས་འཐབ་བཀྲོལ་ཅན་མེད་ས་ཞིག་ ( དཀྲུགས་ཤིང་མཁན་ནོ།། ) ལ་ཉི་མ་དང་པོ་ཡན་ཆོད་དུ་གནས་བྱི་དོར་དང་མལ་སྟན་ཚགས་སུ་ཚུད་པར་བྱས་སྟེ་གནས་ནི་ཤིང་དྲུང་དང༌། སྒོ་ཁང་དང༌། ཁང་པ་བརྩེགས་པ་དང༌། བསིལ་ཁང་དང༌། སབ་མོས་བསྐོར་བ་དང༌། བ་གམ་དང༌། ས་ཕུག་དང༌། བྲག་ཕུག་དང༌།
རྩྭའི་སྤྱིལ་བུ་དང༌། འཆག་པར་བྱས་པ་ དང༌། འཆག་པར་མ་བྱས་པ་སོགས་སོ། ། མལ་ནི། ཁྲི་དང༌། ཁྲིའུ་དང༌། སྟན་དང༌། སྟན་ནང་ཚང་ཅན་དང༌། ཕྱག་དར་ཁྲོད་དང༌། དར་དང༌།
སྣམ་བུ་དང༌། བེའུ་རས་ དང༌། མོན་རས་སོགས་སོ།། དེ་ནས་ཚེས་བཅོ་ལྔའི་ནང་པར་གསོ་སྦྱོང་གི་རྗེས་སུ་གནས་མལ་སྟོབ་པའི་དགེ་སློང་གཅིག་གམ་གཉིས་སོགས་གང་དགོས་ལས་ཀྱིས་བསྐོས་ལ། གནས་མལ་སྟོབ་ཅེས་པ་ནི་དགེ་སློང་སོ་སོ་ལ་གནས་ཁང་དང་མལ་གཏད་པར་བྱེད་པའོ།། ( གནས་མལ་བསྒོ་རྒྱུ་མེད་ན་ཚུལ་ཤིང་བྲིམ་པོ་ཉིད་བསྒོའོ་མཆན། ) བསྐོས་པ་དེས་ཐོག་མར་དྲི་བཟང་གིས་བྱུགས་པའི་ཚུལ་ཤིང་ཁྲུ་གང་པ་འཇམ་ཞིང་ཡ་ཡོ་མེད་པའི་བམ་ཆགས་རས་དཀར་པོས་དཀྲིས་པ་བླངས་ཏེ་གྲལ་མགོར་བཞག་ལ་འདུད་པ་དང་བཅས་པས་འདི་སྐད་དུ། ཁྱེད་ཅག་ལ་ཁྲིམས་སུ་བྱ་བ་ནི་འཁྲུག་ལོང་མི་སྐྱེད་པ་དང༌། གནས་རལ་བ་དང༌། གྲུམས་པ་བཅོས་པ་དང༌།
བྱིན་གྱིས་མ་བརླབས་པར་མཚམས་ཀྱི་ཕྱི་རོལ་དུ་སྐྱ་རེངས་འཆར་བར་མི་བྱེད་པ་ལ་སོགས་པ་འདི་རྣམས་ཡོད་པས། དེ་ལྟར་དུ་བྱེད་ན་ཚུལ་ཤིང་ལོངས་ཤིག་ཅེས་སོགས་ཆོ་གར་ཡོད་པ་ལྟར་ཏེ། སྤྱིར་དབྱར་གནས་ནང་དུ་ལྟུང་བ་གླེང་བ་སོགས་འཁྲུག་ལོང་གི་རྒྱུ་བཞི་དང༌། རྩོད་པ་བཞི་འགོག་པ་དང༌། ཆད་པས་གཅོད་འོས་པ་དག་ཀྱང་མི་གཅོད་པ་སོགས་བྱ་སྟེ་གནས་པ་བདེ་བའི་ཕྱིར་རོ།། དེ་ནས་དགེ་སློང་གཞན་ཞིག་གིས་ཚུལ་ཤིང་བླང་བ་དང༌། དབྱར་གནས་པར་ཁས་བླང་བའི་ཕྱིར་གསོལ་བ་བརྗོད་ནས་བསྐོས་པ་དེས་ཚུལ་ཤིང་བྲིམ་སྟེ་ཐོག་མར་གཅིག་གིས་སྟོན་པའི་ཚུལ་ཤིང་ལེན། དེ་ནས་རྒན་རིམ་ནས་སྟན་ལས་ཕྱེད་འཕགས་པའི་ཚུལ་གྱིས་བླང༌། སླར་མགོ་ནས་དགེ་སློང་རང་རང་གི་སློབ་མ་དང་ཉེ་གནས་སོགས་དགེ་ཚུལ་གྱི་ཚུལ་ཤིང་རྣམས་ཀྱང་དགེ་སློང་གིས་བླང༌། མཐར་གཙུག་ལག་ཁང་གི་བསྲུང་མ་ལྷ་མོ་འཕྲོག་མ་སོགས་ལ་གཅིག་གནས་བརྟན་གྱིས་བླང་ལ།
དེ་ནས་དལ་བུས་བསྡུད་དེ་གྲངས་བགྲངས་ནས་གནས་འདིར་དགེ་སློང་འདི་ཙམ་ཞིག་གིས་ཚུལ་ཤིང་བླངས་སོ་ཞེས་བརྗོད་པར་བྱའོ། ། སླར་གྲལ་གྱི་མགོ་ནས་རིམ་བཞིན་གནས་ཁང་དང་གནས་མལ་སྟོབ་སྟེ་ལྡེ་མིག་དང་ སྒོ་ལྕགས་བཟུང་ནས་དེའི་མདུན་དུ་འདུག་སྟེ་ཚིག་གིས་སྟོབ་ཅིང་སྒོ་ལྕགས་གཏད་པ་དང་དེ་བཞིན་དུ་མལ་ཡང་རིམ་གྱིས་སྟོབ་སྟེ་གང་དགྱེས་ནས་འབུལ་ལོ།། དེའང་དགེ་འདུན་གྱི་དོན་དུ་གཞན་ལ་སོང་བ་ཡོད་ན་ནི་རྒན་རིམ་གྱི་སྐལ་བ་བཞག་ལ། རང་དོན་དུ་སོང་བ་ཡོད་ན་ལྷག་པ་དེ་གཏད་དོ། ། དགེ་སློང་རེ་རེ་ལ་གནས་ཁང་གཉིས་གཉིས་གསུམ་གསུམ་མམ་གནས་ཁང་རེ་རེ་ལ་དགེ་སློང་གཉིས་གསུམ་སོགས་གང་ཡང་རུང་ལ། སྒོ་ཁང་དང༌། ཐེམ་སྐས་ཀྱི་ལྐོག་དང༌། ཁྱིམ་དང༌། སྤོང་ས་དང༌། བཀད་ས་དང༌།
བསྲོ་ཁང་གི་ར་བ་དག་ནི་བགོར་མི་རུང་ངོ༌། ། གནས་མལ་ལ་གདིང་བ་མེད་པར་ལོངས་སྤྱོད་པར་མི་བྱ། གདིང་བ་མི་རུང་བ་དང༌། དྲི་མ་ཅན་གྱིས་ཀྱང་ལོངས་སྤྱོད་པར་མི་བྱ་ཞེས་བརྗོད་པར་བྱ་ཞིང༌། སླར་གྱི་ཚེའང་དེ་ལས་འགལ་ན་མལ་སྟན་འཕྲོག་པར་བྱའོ། ། མཛེ་ཅན་ནི་གནས་གཞན་དུ་བཞག་གོ། ། དེ་རྣམས་གྲུབ་ནས་བསྔོ་སྨོན་སོགས་བགྱིད་དེ་འདི་ཡན་ཚེས་བཅོ་ལྔ་ལ་བྱ་བའི་སྦྱོར་བའོ།། དངོས་གཞི་ནི། ཚེས་བཅུ་དྲུག་གི་ཉིན་རང་རང་སོ་སོའི་གནས་སྟེང་གཡོགས་དང་བཅས་པ་ལ་དགེ་སློང་གཅིག་གམ་གཉིས་སམ་གསུམ་ཕྱིན་ཆད་ཀྱི་དྲུང་དུ་དེ་བསླབ་པ་རྒན་ན་ཕྱག་འཚལ་ཏེ་ཙོག་བུར་གནས་པས་དབྱར་སྔ་ཕྱི་གང་ཡིན་ཡང་དེ་ཉིན་ནས་བཟུང་སྟེ། ཟླ་བ་གསུམ་གནས་པར་ཁས་བླང་བར་བྱ་བ་གདོན་ནོ། །
དབྱར་གནས་པར་ཁས་མ་བླངས་ཀྱང་ཟླ་བ་གསུམ་དུ་གནས་ནའང་དབྱར་གནས་ཀྱི་དོན་གྲུབ་ཅིང༌། དབྱར་གནས་པའི་ཚེ་གནས་ཀྱི་བླ་མ་དང༌། ཟས་དང༌། སྨན་དང༌། ནད་གཡོག་མེད་པ་སོགས་ཀྱིས་སྲོག་དང་ཚངས་སྤྱོད་ལ་གནས་པའི་བར་ཆད་བྱུང་ན་གནས་གཞན་དུ་ཕྱིན་ཀྱང་དབྱར་རལ་བའི་སྐྱོན་མེད་པ་དང༌། ཆོས་དང་ལྡན་པའི་དགོས་པ་ཡོད་ན་དགེ་སློང་གཅིག་གི་མདུན་དུ་བྱིན་རླབས་བརྗོད་དེ་ཞག་བདུན་ཚུན་དུ་འགྲོ་རུང་བ་དང༌། དགེ་འདུན་སྤྱིའི་དོན་ལ་ནི་སྤྲོ་བ་འདྲི་བ་དང་དགེ་འདུན་གྱི་ལས་ཀྱིས་གནང་བ་བྱིན་ན་དགེ་སློང་གཅིག་ལས་བྱིན་བརླབས་ནས་ཞག་བཞི་བཅུ་ཚུན་ལ་འགྲོ་རུང་བ་དང༌། དགེ་འདུན་གྱི་དོན་མིན་ཡང་བྱ་བ་གལ་ཆེན་ལ་བཞི་བཅུའི་གནང་བ་ཡོད་པ་ལུང་གིས་གྲུབ་པར་བཤད་པ་དང༌། བྱིན་བརླབ་པ་དེ་རྣམས་ཀྱང་དབྱར་གྱི་མཐའི་ཞག་དྲུག་གི་ནང་དུ་མི་ཆགས་པར་བཤད་པ་སོགས་ཏེ། དབྱར་གནས་ནི་དགེ་ཚུལ་སོགས་ཀྱིས་ཀྱང་བྱ་དགོས་མོད།
དགེ་སློང་མེད་པའི་དགེ་ཚུལ་སོགས་རྐྱང་པས་ནི་མི་རུང་ངོ༌།། གསུམ་པ་དགག་དབྱེ་ནི། སྤྱིར་དགག་དབྱེ་ཞེས་པ་དབྱར་གནས་གྲོལ་བའི་ཚེ་དགག་དབྱེ་བྱས་ཏེ་གྲོལ་བ་ཡིན་པས། དབྱར་སྔ་མའི་དགག་དབྱེ་སྟོན་འབྲིང་གི་ཉ་ལ་དང༌། ཕྱི་མའི་དགག་དབྱེ་སྟོན་ཐའི་ཉ་ལའོ། ། མིང་དོན་ནི། དབྱར་ནང་དེར་དབྱར་གནས་ཀྱི་སྐབས་སུ་བཤད་པ་བཞིན་ལྟུང་བ་གླེང་དྲན་ཞེས་ལྟུང་བ་བྱུང་བ་དེ་གླེང་བར་བྱེད་པའི་དགེ་སློང་གིས་གླེང་བ་དང༌། ནན་ཏུར་ཞེས་ལྟུང་བ་བྱུང་བ་ལ་ཆད་པ་བྱེད་པ་དང༌། དབྱར་ནང་གི་རྙེད་པ་བགོ་བ་ དང༌། མཚམས་ཀྱི་ཕྱི་རོལ་ཏུ་མཚན་གཅིག་འདའ་བ་སྟེ་བཞི་པོ་བཀག་པ་ཡིན་པས།
དགག་དབྱེ་ཟིན་ནས་དེ་གྲོལ་བས་དགག་དབྱེ་ཞེས་བྱ་ལ། འདིས་ཆོས་ ( སེམས་དང་སེམས་བྱུང་གིའོ།། ) རྣམ་པར་དག་པ་དང༌། གསོ་སྦྱོང་བཅོ་ལྔ་པའི་དོད་ཡིན་པས་ཚུལ་ཁྲིམས་དག་པ་སོགས་ཀྱི་དགོས་པའང་ཡོད་དོ། ། ཐོག་མར་དགག་དབྱེ་བྱ་བའི་སྔོན་རོལ་གྱི་ཞག་བདུན་ནམ་ཟླ་ཕྱེད་ནས་ཞག་འདིའི་ཚེ་དགག་དབྱེ་བྱེད་དོ་ཞེས་གྲོང་པ་རྣམས་ལ་བརྗོད་དོ། ། དེ་ནས་ཁྲི་དང་གནས་བྱི་དོར་དང་བརྒྱན་པ་སོགས་ཡིད་དུ་འོང་བ་བྱའོ། །  ཚེས་བཅུ་བཞིའི་ནུབ་མོ་ནས་དགེ་འདུན་ཐམས་ཅད་དང་ཁྱིམ་པ་སོགས་ཀྱང་ཚོགས་པ་ལ་དགེ་སློང་གསོལ་བ་བཏབ་པ་གཅིག་གིས་ཆོས་འཆད་ཅིང་བཅོ་ལྔ་ནས་བཟུང་བཅུ་དྲུག་གི་སྐྱ་རེངས་འཆར་ཁ་ཚུན་ལ་ཆོས་དང་ལྡན་པའི་གཏམ་གྱིས་ཉིན་མཚན་འདའ་བར་བྱའོ།། དགག་དབྱེ་དངོས་ནི། བཅུ་དྲུག་གི་སྐྱ་རེངས་འཆར་བའི་མདུན་དུ་བྱ་སྟེ། དེའང་ཚོགས་མི་ནུས་པ་ལས་འདུན་པ་ལེན་པ་དངོས་དང་ཡང་དག་ལེན་པའི་ཚབ་ཏུ་དགག་དབྱེ་ལེན་པ་སྟེ་དེ་གཉིས་སོ་སོར་རམ་དུས་གཅིག་ཏུ་ལེན་པ་གོང་རུང་དང་མ་ཚོགས་པའི་གང་དུ་བཤགས་སྡོམ་བྱ་བ་ཚོགས་ནས་ཐོག་མར་རྒྱུན་ཆགས་གསུམ་པ་དང༌།
བཤགས་སྡོམ་བྱིན་བརླབས་གནས་ལ་བློ་མཐུན་རྣམས་གསོ་སྦྱོང་ལྟར་དང༌། དེ་ནས་དགེ་འདུན་གྱི་ལས་ཀྱིས་བསྐོས་པའི་དགེ་སློང་གཅིག་གམ་གཅིག་གིས་མི་ཆོག་ན་མང་པོས་གྲལ་སྟོད་སྨད་ནས་དགག་དབྱེ་བྱ་སྟེ། རྩྭ་དར་བྷ་ཞེས་ཀུ་ཤའམ་རམ་པའི་ལྗང་པ་ཅུང་ཟད་ལག་པས་བཟུང་སྟེ་བྲིམ་པར་བྱའོ།། དེའང་བྲིམ་དུས་བྲིམ་པ་པོ་དང་བྲིམ་བྱ་གཉིས་ཀའི་པུས་མོས་རྩྭ་མནན་ཅིང་ལག་པས་བཟུང་སྟེ་གཉིས་ཀ་ལྷྭམ་ཕུད་ཅིང་ཙོག་པུར་འདུག་པས་བྲིམ་པར་བྱ་བ་པོས་ཆོ་གར་ཡོད་པ་བཞིན་གྱི་ ( བདག་གི་ལྟུང་བ་དེ་གླེང་བར་མཛོད་ཅིག་ཟེར་བའི་དོན་ནོ།། ) ཚིག་གུས་པས་ཚར་གསུམ་འདོན་པའམ་རྐྱེན་གཞན་དང༌། དུས་ལས་ཡོལ་བ་སོགས་ཀྱི་རྐྱེན་བྱུང་ན་ཚར་གཉིས་སམ་གཅིག་བརྗོད་ཀྱང་རུང་བར་བཤད་ཅིང༌། ཕྱག་ལེན་ལ་དགེ་སློང་གསུམ་གསུམ་གྱི་དུས་གཅིག་དགག་དབྱེ་བྱེད་དེ་གྲལ་ལ་གནས་པ་རང་རང་གི་ཆངས་པ་གཉིས་བྱས་ལ་བསྣོལ་ཏེ་བཅིངས་ནས་རྩེ་མོ་གཅིག་དང་རྩ་བ་གཅིག་ཡུལ་ལ་བསྟན་གཅིག་རང་ལ་བསྟན་ཏེ་གཉིས་ཀས་རང་རང་གི་ཕྱོགས་ཀྱི་རྩ་བ་སྡོག་པས་མནན། རྩེ་མོ་རང་རང་གི་ལག་པས་བཟུང་ནས་འདོན་སྲོལ་དང༌། གྲལ་རྫོགས་ནས་བྱེད་པ་པོ་དེས་གཞན་ཞིག་ལ་རང་གི་དགག་དབྱེ་བྱའོ། ། དེ་ལྟར་དངོས་གཞི་གྲུབ་ནས་མཇུག་ཏུ་བྱེད་པ་པོས་རྩྭ་ཆུན་བསྡུས་ཏེ།
འདིས་དགེ་སློང་འདི་སྙེད་ཀྱིས་དགག་དབྱེ་མཛད་དོ་ཅེས་བརྗོད་པ་སོགས་བྱའོ། ། དགག་དབྱེ་དང་གསོ་སྦྱོང་གཉིས་དོན་གཅིག་པས་དེ་ཉིན་ཀྱི་གསོ་སྦྱོང་ནི་མི་དགོས་ལ། བློ་བུར་དུ་འོངས་པའང་གསོ་སྦྱོང་བཞིན་ནོ།། དེ་ནས་རྫས་ཀྱི་དགག་དབྱེ་ཞེས་པ་དགག་དབྱེ་བྱེད་པོས་རྫས་ཁབ་ཡན་ཆད་བཟུང་ནས་རྒན་རིམ་གྱི་མདུན་དུ་འདུག་པས་ཆོ་ག་བཞིན་བརྗོད་དེ་དེ་ཟིན་པ་དང་དབྱར་གྱི་རྙེད་པ་རྣམས་མཐའ་གཅིག་ཏུ་བཞག་སྟེ། སྔ་མ་ལྟུང་བའི་དགག་དབྱེ་ཡིན་པས་ལྟུང་བ་གླེང་དྲན་སོགས་རུང་ལ་ཕྱི་མ་རྫས་ཀྱི་དགག་དབྱེ་ཡིན་པས་སྦྱིན་བདག་གི་ལག་ནས་རྫས་ལེན་པའམ་རྫས་སྔ་མ་བགོ་རུང་ངོ༌། ། རྫས་ཀྱི་དགག་དབྱེ་ཐོན་ནས་དགེ་ཚུལ་གྱི་དགག་དབྱེ་དང་མཐར་བསྔོ་སྨོན་སོགས་བྱས་པས་གྲུབ་བོ། ། ནང་ཞེ་འགྲས་པ་དང་བཅས་པ་དགག་དབྱེ་མི་རུང་བས་ཞག་བཅུ་ཙམ་གྱི་སྔོན་ནས་ཕན་ཚུན་བཟོད་པར་གསོལ་ནས་བྱའོ། ། འཐབ་གྲོལ་ཅན་འོངས་པའི་རྐྱེན་གྱིས་སམ་ཆོས་ལྡན་གྱི་བྱ་བ་འགའ་ཞིག་ལ་དབྱར་ནང་དུ་འགྲོ་དགོས་ན་ཟླ་བ་གཅིག་གམ་ཕྱེད་གཉིས་ཙམ་སོང་ཚེ་ཉ་ཞིག་དང་བསྟུན་དགག་དབྱེ་བྱས་ཏེ་གྲོལ་ན་དབྱར་གནས་པ་དང་འདྲ་བ་དང༌། རྐྱེན་གློ་བུར་བའི་དབང་གིས་དགེ་སློང་རེ་རེ་འགྲོ་དགོས་ན་དགེ་སློང་སུ་མཐོང་བ་ཞིག་ལ་ཚེས་གྲངས་གང་ཡང་རུང་བ་ལ་ཚོགས་ཀྱི་དགག་དབྱེ་གོ་བར་བྱས་ཏེ་འགྲོ་བ་དང༌། གོང་བཤད་ཞག་བདུན་དང་བཞི་བཅུ་ལ་དབྱར་བྱིན་གྱིས་བརླབས་ནས་སོང་བས་གཙུག་ལག་ཁང་གཞན་ལ་གནས་པ་ཐམས་ཅད་དུས་སྔ་བར་དགག་དབྱེ་བྱེད་པ་ན་དེ་དང་ལྷན་དུ་དགག་དབྱེ་བྱས་ཀྱང་རུང་སྟེ།
དེ་ལྟར་དགག་དབྱེ་ཟིན་ནས་གནས་ ( ཆོ་གར་ཡོད་དོ།། ) ལ་ལྷག་པར་ཆགས་པ་སྤང་བའི་ཕྱིར་ཚེས་བཅུ་དྲུག་གི་ཉིན་པར་ལྗོངས་རྒྱུ་ཞིང་འགྲོ་བར་གསུངས་སོ།། གཉིས་པ་བདེ་བར་གནས་པའི་རྐྱེན་ལ། བདེ་བར་གནས་པའི་རྐྱེན་གོས་དང༌། སྨན་གཉིས་ཀྱི། དང་པོ་གོས་ལ། སྲ་བརྐྱང་གི་གཞི། གོས་ཀྱི་གཞི། ཀོ་ལྤགས་ཀྱི་གཞིའོ། ། དང་པོ་ནི།
སྲ་བརྐྱང་ཞེས་བྱ་བ་ནི་དབྱར་ལ་གནས་པའི་དགེ་འདུན་གྱིས། དབྱར་གནས་ཀྱི་ཚེ་རྙེད་པའི་ཆོས་གོས་གསར་བ་དགེ་འདུན་སྤྱི་ལ་དབང་བ་རྣམས་མང་ཉུང་ ( ཆོས་གོས་གསུམ་མམ་གང་རུང༌། ) གང་ཡང་རུང་བ་སྟེ། དབྱར་སྔ་ཕྱི་གང་ཡིན་པའི་དབྱར་གནས་གྲོལ་བའི་དགག་དབྱེའི་ཕྱི་ཉིན་ཚེས་བཅུ་དྲུག་ ( སྟོན་འབྲིང་ངམ་སྟོན་ཐ་སྟོང་པད་དཀར་གྱིས་དབྱར་སྔ་མ་ཞེས་སྣང་ངོ༌།། ) ནས་ཟླ་བ་ལྔའི་བར་དུ་སྲ་བརྐྱང་གདིང་བར་དགེ་འདུན་གྱི་ལས་ཀྱིས་བསྐོས་ཏེ་དགེ་སློང་ལ་གཏད་ནས་དགེ་སློང་དེས་བཏིང་བའི་ཆོ་ག་དང་བཅས་པས་ལེན་ཏེ། དེ་ནས་ཉ་ར་བྱེད་པ་ལས་མཚམས་ཀྱི་ཕྱི་རོལ་དུ་མི་ཁྱེར་བ་དང༌། མི་གཙང་བའི་ཁང་པ་དང༌། སྟེང་ཐོག་མེད་པར་མི་བཞག་པ་དང༌། དུས་དུས་སུ་རླུང་སེར་དང༌། རྡུལ་སྤྲུག་སོགས་བྱའོ།།
སྲ་བརྐྱང་འདི་བཏིང་བའི་རིང་ལྟུང་བ་བྱུང་ཡང་སྐྱོན་མེད་པ་ནི། ཆོས་གོས་དང་བྲལ་བའི་ལྟུང་བ་དང༌། འཆང་བ་དང༌། འཇོག་པ་དང༌། ཡང་ཡང་བཟའ་བ་དང༌། འདུས་ཤིང་བཟའ་བ་དང༌། མ་སྨྲས་པར་གྲོང་དུ་འགྲོ་བ་དང༌། གོས་སློང་བ་བཞི་ཞེས་སློང་བར་མི་རིགས་པ་སོགས་བཞི་རྣམས་ཏེ་དེ་རྣམས་བྱུང་ཡང་སྐྱོན་མེད་པ་དང༌། མཚམས་ཀྱི་ཕྱི་རོལ་དུ་སོང་ཡང་དགེ་སློང་ལྷག་མ་དག་དང་རྙེད་པ་ཐུན་མོང་དུ་འགྱུར་བ་དང༌། སྟོད་གཡོགས་སྨད་གཡོགས་དང་བཅས་པའི་ཆོས་གོས་ཀྱིས་ལྗོངས་རྒྱུ་ཞིང་འགྲོ་བ་ དང༌།
རུང་བར་མ་བྱས་པའི་གོས་ཅི་ཙམ་འདོད་པ་འཆང་བ་ལ་སྐྱོན་མེད་པ་སྟེ་ཕན་ཡོན་བཅུའོ། ། དེ་ལས་སློང་བར་མི་རིགས་པ་སོགས་ནི་སློང་བར་མི་རིགས་པ་དང༌། རིགས་པ་དང༌། དཔག་པ་སློང་བ། སོ་སོ་ནས་དཔག་པ་སློང་བ་བཞིའོ། ། སྲ་བརྐྱང་བཏིང་བའི་མཐར་ཚེས་བཅོ་ལྔའི་ཉིན་གསོ་སྦྱོང་ཟིན་པའི་དགེ་འདུན་གྱིས་ལས་ཀྱིས་དབྱུང་བར་བྱའོ། ། ལས་ཀྱིས་མ་བཀྲོལ་ཡང་མཚམས་དེའི་དགེ་སློང་ཐམས་ཅད་གཞན་དུ་ཕྱིན་ནས་ཞག་གཅིག་སྐྱ་རེངས་ཤར་བ་སོགས་ཀྱིས་རང་ཞིག་ལ་འགྲོ་བ་ཡིན་ནོ། ། དགེ་སློང་ཆོས་གོས་ངན་པ་དང་གཞན་གྱིས་བཅོམ་པ་དག་ལ་དགེ་འདུན་གྱི་ལས་ཀྱིས་ཆོས་གོས་སྦྱིན་པར་ཡང་བྱའོ།། གཉིས་པ་གོས་ཀྱི་གཞི་ནི། སྤྱིར་ཆོས་གོས་ཞེས་པའི་ལེའུ་ཅན་འདི་མང་ན་སྔོན་དུས་དགེ་སློང་དང་དགེ་སློང་མིན་པའི་འཚོ་བ་པ་གཉིས་ཆ་མ་ཕྱེད་པས་གཟུགས་ཅན་སྙིང་པོས་སྟོན་པ་ལ་གོས་རྟགས་མཚན་ཅན་བཟོ་དགོས་པར་གསོལ་ནས་གནང་བ་ཡིན་ལ།
དེའང་གོས་ཀྱི་རྒྱུ་མི་རུང་བ་ནི་བ་ལང་དང༌། རྔ་མོང་དང༌། རའི་སྤུ་སོགས་ཡིན་ལ། རྒྱུ་རུང་བ་བདུན་བཤད་ཀྱང་རྒྱ་གར་བའི་གོས་ཡིན་པས་བོད་དུ་མི་ཕལ་པས་མི་ཤེས་ཤིང་དུར་ཁྲོད་དུ་དོར་བའི་གོས་དང༌། ཕྱག་དར་ཁྲོད་པ་ཞེས་མིས་མ་འདོད་པར་དོར་བའི་གོས་གཉིས་ནི་ཤིན་ཏུ་གོན་རུང་བ་ཡིན་པར་གསུངས་ཀྱང་ནི་གསུངས་པ་ཙམ་དུ་ཟད་པའི་དུས་སུ་སྣང༌། མཚོན་གྱིས་མ་དྲས་པ་དང་ཁ་ཚར་ཅན་ནི་གོན་མི་རུང་ངོ༌།། དེ་ལ་ཆོས་གོས་སྣམ་སྦྱར་གྱི་ཚད་ནི། ཆེ་ཚད་ལའང་ཆེ་འབྲིང་ཆུང་གསུམ་སྟེ་ཆེ་བ་ལ་སྣམ་ཕྲན་ཞེས་འཕྲེད་ ( གླེགས་བུ་ཕྱེད་གསུམ་དང་ཕྱེད་ལྔ་སོགས་མཐུད་པའི་སྣམ་བུ་དེ་སྣམ་ཕྲན་ནོ་མཆན། ) ཀྱི་དུམ་བུ་ཉེར་ལྔ་པ་དང་འབྲིང་ཉེར་གསུམ་པ་དང་ཆུང་བ་ཉེར་གཅིག་པའོ། ། དེ་གསུམ་ལ་གླེགས་བུ་ཞེས་མཐུར་གྱི་དུམ་བུ་ཕྱེད་དང་ལྔ་པ་བྱའོ། །
འབྲིང་གསུམ་ནི་སྣམ་ཕྲན་བཅུ་དགུ་པ་དང་བཅུ་བདུན་པ་དང་བཅོ་ལྔ་པ་སྟེ་དེ་གསུམ་ལ་གླེགས་བུ་ཕྱེད་བཞི་པའོ། ། ཆུང་ཚད་གསུམ་ནི་སྣམ་ཕྲན་བཅུ་གསུམ་པ་དང་བཅུ་གཅིག་པ་དང་དགུ་པ་གསུམ་སྟེ་དེ་གསུམ་ལ་གླེགས་བུ་ཕྱེད་གསུམ་པ་བྱའོ། ། དེ་ཐམས་ཅད་ལ་འདྲ་བར་ཆེ་ཚད་ལ་ཞེང་དུ་ཁྲུ་གསུམ་སྲིད་དུ་ཁྲུ་ལྔའོ། ། ཆུང་ཚད་ལ་ཞིང་ཁྲུ་ཕྱེད་གསུམ་སྲིད་ཁྲུ་ཕྱེད་ལྔ་སྟེ་འབྲིང་ཚད་ལ་དེའི་བར་ཅི་ཡང་རུང་ངོ། ། ཚད་དེ་ནི་འོག་གི་བླ་གོས་དང་མཐང་གོས་ལའང་འདྲའོ། ། མཐང་གོས་ལ་དམིགས་བསལ་དུ་ཞེང་དུ་ཁྲུ་དོ་དང་སྲིད་དུ་ལྔའང་ཡིན་ལ། ཞེང་དུ་ཁྲུ་དོ་དང་སྲིད་དུ་བཞིའང་ཡིན་ནོ། ། ཁྲུ་ཞེས་པ་ནི་ལག་ཁྲུ་སྟེ་གྲུ་མོ་ནས་གུང་མོའི་རྩེ་མོའི་བར་དུའོ། ། འོན་ཀྱང་ལུས་དང་མི་མཐུན་པའི་ལག་པ་རིང་པོ་འམ་ཐུང་ངུ་ཅན་ཡོད་པས་དེ་འདྲ་ལ་ལུས་ཁྲུ་གཙོ་ཆེ་བས་ལུས་ཁྲུ་ནི་ལུས་ལ་ཆ་མཉམ་བདུན་དུ་བགོ་བའི་ཆ་གཉིས་སོ། ། ཚལ་བུ་ཞེས་ལེའུའི་ཞེང་ཚད་ནི་སོར་བཞིའམ་ ( སོར་བཞི་ཞེས་བྱ་རོག་གི་མཐོ་གང་ངོ་མཆན།
) གཉིས་སམ་ཕྱེད་དང་གསུམ་མོ། ། སྣམ་སྦྱར་ལ་ཚིག་པ་སོགས་ཀྱི་སྐྱོན་མེད་ན་དྲས་དྲུབས་མ་ཉིད་བྱ་ལ་བླ་གོས་དང་མཐང་གོས་ལ་ནི་དྲས་དྲུབས་སམ་ལྷན་ཐབས་གང་ཡང་རུང་ངོ༌། ། ཆོས་གོས་དྲ་དུས་ས་ལ་རྗེན་པར་མི་འདིང་བར་སྤང་ལེབ་གདིང་ངོ༌། ། ཆོས་གོས་དྲ་བའི་དོན་དུ་དགེ་སློང་གིས་གྲིའུ་ཆུང་སོར་དྲུག་པའམ་བརྒྱད་པ་འཆང་རུང་ཞིང༌། ཆོས་གོས་སོགས་དྲུབས་པའི་ཕྱིར་ཁབ་དང་དེའི་སྣོད་ཁབ་རལ་འཆང་ངོ༌། ། ཆོས་གོས་གྱོན་པའི་ཚེ་མི་འབྱིལ་བར་བྱ་བའི་ཕྱིར་སྒྲོག་གུ་དང་སྒྲོག་རྟེན་བྱའོ། ། དེའི་སྣོད་གཏོར་བུ་བྱ་སྟེ་གཏོར་བུའི་ཚད་ཞེང་དུ་ཁྲུ་ཕྱེད་དང་གསུམ་ལ་གཉིས་བལྟབ་བྱས་པ་དང་སྲིད་དུ་ཁྲུ་གསུམ་སྟེ་དབུས་སུ་ཁ་གདོད་ཅིང་ཞེང་དུ་ཁྲུ་ཕྱེད་གཉིས་གཉིས་བལྟབ་བྱས་པའང་བཤད་ལ་ཁ་ཐེ་གུས་སྦྲེལ་རུང་བ་བྱའོ། ། སྣམ་སྦྱར་ལ་མཆན་ཁུང་གཡས་པའི་རྔུལ་གྱིས་མ་རུངས་པ་མི་འབྱུང་བའི་ཕྱིར་དེ་ཐད་དུ་སྲིད་དུ་ཁྲུ་ཕྱེད་དོ་དང་ཞེང་དུ་མཐོ་གང་བའི་ལྷན་པ་ངོས་གཉིས་ཀར་སྐུད་པའི་གཟུངས་གདབ་ཅིང་སྦྱར་བར་བྱ་སྟེ་བརྩེམས་པ་ནི་མ་ཡིན་ནོ། ། ཆོས་གོས་བླ་གོས་ནི་སྣམ་ཕྲན་བདུན་དང་གླེགས་བུ་ཕྱེད་གསུམ་པ་བྱའོ། ། མཐང་གོས་ནི་སྣམ་ཕྲན་ལྔ་པ་དང་གླེགས་བུ་ཕྱེད་དང་གཉིས་པ་སྟེ་དེའི་ཚད་སྔོན་བཤད་ལྟར་རམ་ཡང་ན་འཁོར་གསུམ་ཁེབ་ཙམ་གྱིས་ཀྱང་རུང་ ངོ༌། །
ཚོན་རུང་བ་ནི་སྔོན་པོ་དང་བཙག་དང་ངུར་སྨྲིག་སྟེ། མི་རུང་བ་ནི་ཚོན་ཆེན་བརྒྱད་ཅེས་རྒྱ་སྐྱེགས་དང་ལེབ་རྒན་རྩི་དང་བཙོད་དང་རྨ་ཤིང་རྩི་དང༌། མཐིང་ཤིང་དང༌། མཚལ་དང༌། སིན་དྷུ་ར་དང་གུར་གུམ་སྟེ་དེ་བརྒྱད་དོ། ། ཤམ་ཐབས་དང་དེའི་གཟན་གཉིས་ནི་མཐང་གོས་དང་ཚད་ཆེ་ཆུང་འདྲ་ཞིང་རྔུལ་གཟན་དང་དེའི་གཟན་གཉིས་ནི་བླ་གོས་དང་འདྲ་སྟེ་མཐང་གོས་དང་བླ་གོས་ཀྱི་འོག་ཏུ་གྱོན་པའི་གོས་ཡིན་པས་སོ།། དེའང་ཤམ་ཐབས་ནི་མཐང་གོས་ཀྱི་ནང་དུ་ཉིན་མོ་གོན་ལ་དེའི་གཟན་ནི་མཐང་གོས་ཀྱི་ནང་དུ་མཚན་མོ་བགོ་བ་དང་རྔུལ་གཟན་དང་དེའི་གཞན་ཡང་བླ་གོས་ཀྱི་ནང་དུ་དེ་བཞིན་དུའོ། ། གཡན་དགབ་ཅེས་གཡན་པའི་ནད་ཡོད་པ་ལ་དེ་གཡོགས་བྱེད་ཤ་ལ་སྦྱར་རྒྱུ་སྟེ་སྲིད་དུ་ཁྲུ་དྲུག་ཞེང་དུ་ཁྲུ་གསུམ་སྟེ་དེ་ལ་རྣག་ཁྲག་ཡོད་པས་ཞག་ལྔ་དང་དྲུག་ན་བཀྲུའོ། ། གདིང་བ་ནི་སྲིད་དུ་ཁྲུ་གསུམ་དང་མི་ཆོག་ན་དེ་ལ་ཁྲུ་ཕྱེད་དོ་མན་ཆད་བསྣན་ལ་ཞེང་དུ་ཁྲུ་དོ་དང་སོར་དྲུག་པ་བྱ་སྟེ། སུམ་ཆའི་མཚམས་སུ་བཅད་དེ་ཆོས་གོས་ཀྱི་ཚལ་བུ་འདྲ་བ་གླེགས་བུ་ཕྱེད་དང་གཉིས་པ་བྱ་སྟེ་ཁྲ་བོ་ནི་མི་རུང་ངོ༌། །
རས་ཆེན་ཞེས་དབྱར་ཆར་པ་སྐྱོབ་བྱེད་དེ་སྲིད་ཁྲུ་དགུ་དང་ཞེང་དུ་ཁྲུ་གསུམ་དང་སོར་བཅོ་བརྒྱད་དོ། ། སྐྲ་བཟེད་ནི་ཞེང་ཁྲུ་ཕྱེད་གཉིས་སྲིད་ཁྲུ་གསུམ་སྟེ་སྐྲ་གསིལ་དུས་ལུས་ཀྱི་སྟོད་འགེབས་ནས་བཟེད་བྱའོ། ། གདོང་ཕྱིས་ནི་གདོང་པའི་རྡུལ་ཕྱི་བྱེད་དེ་ཁྲུ་གང་ཙམ་ནས་རན་པའི་བར་བྱས་པའི་མཐའ་དྲིལ་ཏེ་བཙེམས་ཞིང་རང་ཆགས་བྱའོ། ། རྣག་གཟན་ནི་ཚད་ཅི་ཙམ་དགོས་པ་སྟེ་རྣག་འཛག་པའི་ཕྱོགས་ལ་གླན་བྱའོ།། དེ་ལྟར་གོས་སྣ་བཅུ་གསུམ་པོ་དེ་ལ་ནི་འཚོ་བའི་ཡོ་བྱད་ཅེས་བྱ་སྟེ་སྐ་རགས་སོགས་ནི་འཚོ་བའི་ཡོ་བྱད་ཕྲན་བུ་དང༌། ལྷག་པོ་ཡོད་པ་ནི་ལྷག་པའི་ཡོ་བྱད་དང་ལྷག་པའི་ཡོ་བྱད་ཕྲན་བུ་སྟེ། ཤིག་དང་སྲོ་མ་མང་བ་སོགས་ཀྱི་གོས་ལྷག་འཆང་ངོ༌།། མཁོ་བའི་ཡོ་བྱད་ཀྱི་རྒྱུར་བསྔོས་པ་ཁྲུ་གང་ཡན་ཆད་དང༌། དར་ཁ་རས་ཡུག་སོགས་མཁོ་བའི་ཡོ་བྱད་དང་ཁ་ཕྱེད་སོགས་དེ་ཕྲན་བུའོ། ། ལྷུང་བཟེད་ཆུང་ངུ་དང༌།
ཚ་སྣོད་དང༌། ཟོ་ཕོར་ ( ལྕགས་ལས་བྱས་པ་ཁང་ཟླུམ་འདྲ་བ་ནང་ཟབ་རིང་བའོ་མཆན། ) དང༌། ལྡེ་མིག་འཁྱོག་པོ་དང༌། གྲི་གུག་དང༌། ཁབ་དང༌། སེན་མོ་བཅད་ས་དང༌། ནལ་ཟེ་ ( ལྕགས་ཀྱི་ཐལ་ཕྱགས་ནལ་ཟེ་ཞེས་འབྱུང་མཆན། ) དང༌། ཐལ་ཕྱགས་དང༌།
སྟྭ་རེ་དང༌། སླ་ང་དང༌། ཕུར་བུ་དང༌། བྱ་མ་བུམ་དང༌། གཞོང་པ་དང༌། རིལ་བ་སྤྱི་བླུགས་དང༌། ཆུ་སྣོད་དང༌། འཁར་གསིལ་ལ་སོགས་པའང་མཁོ་བའི་ཡོ་བྱད་དུ་གྲགས་སོ། ། ཕྱིང་པ་དང༌། ལྭ་བ་དང་བེའུ་ཕྲུག་སོགས་ལ་ནི་ཆོས་གོས་གསུམ་གང་བྱས་ཀྱང་ལྷན་ཐབས་ཉིད་གླན་མོད་ཀྱང་སྣམ་སྦྱར་ལྷན་ཐབས་མ་ནི་གྲོང་དུ་རྒྱུ་བ་སོགས་དང་དུས་འགའ་ལ་མི་བགོ་བ་དང༌།
གསར་པ་བགྱི་བའི་ཚེ་སྣམ་སྦྱར་དང་གདིང་བ་ལ་གཉིས་རིམ་བྱས་ཀྱང་ཆོག་གི། བླ་གོས་དང་མཐང་གོས་ལ་ཆིག་རྐྱང་ཉིད་བྱ་བ་དང༌། དུས་ཚིགས་ ( ཟླ་བ་བཞིའོ།། ) ལ་ལོངས་སྤྱོད་པའི་རྙིངས་པ་ལ་སླར་བྱེད་ན་རིམ་པ་དེ་དག་ལས་ལོག་པོར་བྱ་ཞིང་ཤིན་ཏུ་རྙིངས་པ་དང་ཕྱག་དར་ཁྲོད་པ་ལ་ངེས་པ་མེད་དོ། ། དཀར་པོ་སོགས་ཁ་སྒྱུར་འོས་པ་རྣམས་ནི་ཁ་སྒྱུར་ཏེ་སྔོན་པོ་ཁོ་ན་མ་ཡིན་པའོ། ། དྲུབ་འོས་པ་ནི་དྲུབ། བྱིན་བརླབ་འོས་པ་ནི་བྱིན་བརླབ་སྟེ། སྣམ་སྦྱར་བྱིན་གྱིས་རློབ་པའི་ཕྱིར་དགེ་སློང་གཅིག་གིས་མདུན་དུ་ཕྱག་གསུམ་བྱས་སྣམ་སྦྱར་བྱིན་གྱིས་བརླབ་པ་ལ་ཐུགས་གཏད་པར་ཞུ་ཞེས་ཞུ་ནས་གཉིས་ཀ་བསྒྲེངས་ཏེ། དེ་ཕྲག་པ་གཡས་ལ་བཀལ། སྣ་གཉིས་ལག་པ་གཡོན་གྱི་ཐལ་མོ་བཀན་པའི་སྟེང་དུ་ བཞག །
གཡས་ཁ་སྦུབ་པས་བཟུང་སྟེ་མཁན་པོའམ་སློབ་དཔོན་ནམ་ཚེ་དང་ལྡན་པ་དགོངས་སུ་གསོལ། བདག་མིང་འདི་ཞེས་བགྱི་བའི་ཆོས་གོས་བགྱིས་ལགས་པ་རུང་བ་སྤྱད་པར་འོས་པ་འདི་ཆོས་གོས་སྣམ་སྦྱར་དུ་བྱིན་གྱིས་བརླབ་བོ། ། ཞེས་ལན་གསུམ་བརྗོད་མཐར་ཐབས་ལེགས་བྱའོ། ། བླ་གོས་སོགས་འཚོ་བའི་ཡོ་བྱད་བཅུ་གསུམ་པོ་ཐམས་ཅད་ལའང་དེ་བཞིན་དུ་རང་རང་གི་མིང་བརྗེ་ནས་བྱིན་བརླབ་བོ། ། ཆོས་གོས་གཅིག་གི་བྱིན་རླབས་མ་དབྱུང་བར་ཆོས་གོས་གཞན་ལ་བྱིན་རླབས་མི་ཆགས་པས་ལྷག་པའི་ཡོ་བྱད་ཀྱི་གོས་ལ་རུང་བ་བགྱི་དགོས་ཏེ། དེའང་མཁན་པོ་དགོངས་སུ་གསོལ། བདག་མིང་འདི་ཞེས་པའི་གོས་ ( སྣམ་སྦྱར་ཡིན་ན་སྣམ་སྦྱར་ཞེས་སོགས་མིང་འཇུག་མཆན། ) ལྷག་པ་རུང་བ་མ་བགྱིས་པ་རུང་བ་བགྱི་བར་འོས་པ་འདི་མཁན་པོ་ལ་རུང་བར་བགྱིའོ། ། མཁན་པོ་ལ་ཡིད་བརྟན་ཏེ་བཅང་བར་བགྱིའོ། ། རྐྱེན་ཇི་ལྟ་བ་བཞིན་དུ་བགྱིའོ། །
ལན་གསུམ་ཐབས་ལེགས་བཅས་བྱའོ། ། མཁན་པོ་མིན་ན་ཚིག་བསྒྱུར་རོ། ཁ་ ( ཙང་དུ་ )ཅིག་དབྱིབས་མི་རུང་བ་ཟླུམ་པོ་ཕྱམ་ཚེ་སོགས་ལའང་ལྷག་པའི་ཡོ་བྱད་ཀྱི་བྱིན་རླབས་འཆགས་ཞེས་གསུངས་ཀྱང་དེ་ལྟ་ནི་སྦྱིན་བདག་སོགས་ཁྱིམ་པ་ལ་ཡིད་བརྟན་བྱས་ནས་ཁྱིམ་བདག་མིང་འདི་ཞེས་བྱ་བའི་ཡིན་ནོ། ། ཞེས་བྱ་བའི་ཚུལ་གྱིས་བཅང་ངོ༌།། མཁོ་བའི་ཡོ་བྱད་ཀྱི་གོས་ནི། ཁྲུ་གང་ཡན་ཆད་བཟུང་སྟེ། ཚེ་དང་ལྡན་པ་དགོངས་སུ་གསོལ། གོས་འདི་བདག་དང་ཚངས་པ་མཚུངས་པར་སྤྱད་པ་རྣམས་ལ་མཁོ་བའི་ཡོ་བྱད་ཀྱི་གོས་སུ་བྱིན་གྱིས་རློབ་བོ། ། གསུམ་དང་ཐབས་ལེགས་བྱའོ། ། འདི་ནི་དཀར་པོ་དང་ཁ་ཚར་ཅན་ལའང་བྱིན་རླབས་ཆགས་སོ། །
ཡུལ་མེད་ཀྱང་གཅིག་པུས་དངོས་པོ་དེ་བཟུང་ནས་བྱིན་གྱིས་བརླབས་པ་ཆག་ཅེས་ཤཱཀ་མཆོག་པའི་ཆོ་ག་སོགས་ལ་སྣང་ངོ༌།། བྱིན་བརླབས་པ་དེ་འཇིག་པའི་རྒྱུ་ནི། རང་དགེ་སློང་ལས་ཉམས་པ་དང༌། དངོས་པོ་དེ་ཉམས་པ་དང༌། གཞན་ལ་བསྔོས་པ་དང༌། ཕྲོགས་པ་དང༌། ཕྱུང་བ་སོགས་ཀྱིས་འཇིག་གོ། ། འཚོ་བའི་ཡོ་བྱད་ཀྱི་བྱིན་རླབས་དབྱུང་བ་ནི། དངོས་པོ་མེད་པ་དང་རང་གཅིག་པུས་ཀྱང་རུང་ལ། ཡུལ་ཡོད་པའི་ཚེ་བཙུན་པ་ཞེས་པ་ནས་ཞེས་བགྱི་པའི་གོས་བགྱིས་པ་སོགས་འདི་ཆོས་གོས་སྣམ་སྦྱར་དུ་བྱིན་གྱིས་བརླབས་པ་ལས།
དེ་ལྟ་བས་ན་དངོས་པོ་དེ་སླར་དབྱུང་བར་བགྱིའོ། ། གསུམ་དང་ཐབས་ལེགས་བཅས་ཏེ་བླ་གོས་སོགས་ལའང་སྦྱར་རོ། ། ལྷག་པའི་ཡོ་བྱད་སོགས་ལ་ནི་དེ་མི་དགོས་སོ།། དེའང་སྣམ་སྦྱར་ནི་བསོད་སྙོམས་ལ་རྒྱུ་བ་དང༌། མཆོད་སྟོན་དང་མཁན་སློབ་ དང༌། མཆོད་རྟེན་སོགས་ལ་ཕྱག་བྱ་བ་དང༌། ཞེས་བྱ་བ་དང༌། ལས་ཀྱི་ཆོ་ག་ལ་ཚོགས་པ་དང༌། ཟས་ཀྱི་གྲལ་ལ་འདུག་པ་དང༌། གདམས་ངག་དང་ཆོས་ཉན་པ་ཉམས་སུ་མྱོང་བ་རྣམས་ལ་བགོ་བར་མི་བྱའོ། །
སྣམ་སྦྱར་སྟེང་དུ་འདུག་པར་མི་བྱའོ། ། སྣམ་སྦྱར་ནང་དུ་བཅུག་སྟེ་དངོས་པོ་འགའ་ཡང་ ( ཁུར་རོ་མཆན། ) བསྐུར་བར་མི་བྱའོ། ། ལག་པ་མ་གཏོགས་པའི་ལུས་རྗེན་པ་ལ་སྣམ་སྦྱར་མི་རེག་གོ། ། དུས་དུས་སུ་བཀྲུ་བ་དང་ཁ་བསྒྱུར་རོ། ། ཆོས་གོས་དག་གར་བབས་སུ་མི་བཞག་སྟེ་གདང་བུ་ལ་བཀལ་ལོ། ། གཤང་གཅི་བྱ་བ་དང་མི་གཙང་བའི་བྱི་དོར་བྱ་བའི་སར་བླ་གོས་ཀྱང་མི་བགོའོ། ། ཆོས་གོས་བགོ་བཞིན་པར་ས་རྗེན་ལ་འདུག་པར་མི་བྱའོ། ། མི་ན་བར་བླ་གོས་མེད་པར་མཐང་གོས་ཙམ་གྱིས་ཟས་བཟའ་བ་དང་ཁྲུས་མི་བྱའོ། ། སྐ་རགས་རིམ་པ་གཅིག་པ་དང་མ་བཅིངས་པ་དག་གྲོང་དུ་འགྲོ་བར་མི་བྱའོ།།
སྐ་རགས་ནི་ཤུར་བུ་ཞེས་སྐུད་པ་མང་པོ་ལས་བཏགས་པ་སྲབ་མོ་ཞེང་ཆེ་བ་དང༌། ལྕགས་པོད་ཅེས་ལྷས་མ་གྲུ་བཞི་དང༌། རྒྱ་ཅང་ཞེས་དབུས་ཁོངས་སྟོང་དང༌། ཤུར་བུ་ཕྲེའུ་ཞེས་སྐུད་པ་ཕྲ་མོ་ལས་བཏགས་པ་མདོ་མདོར་སྦུ་གུ་ལྔའམ་དྲུག་བཏོད་པ་རྣམས་ སོ། ། གོས་ཀྱི་མདངས་འཚེར་བ་ནི་ལག་པས་མཉེ་བ་ཙམ་མམ་ཆུའི་ནང་དུ་བསྲུབས་པས་འོད་ཉམས་པར་བྱའོ། ། དེས་འོད་མ་ཡལ་ཡང་རུང་ངོ༌། ། གཙུག་ཏོར་དང་མགོ་དཀྲིས་སོགས་མི་རུང་ངོ༌། ། སྦྲང་བུའི་ཟ་བའི་ཡུལ་དུ་སྦྲང་གཡབ་བྱ་སྟེ་བལ་དང་རས་དང་རྟ་སོགས་ཀྱི་སྤུ་ལས་བྱས་པ་སོགས་སོ། ། སྦྲང་བུ་སྐྱོབ་པའི་སྦྲང་སྐྱོབས་ཀྱང་བཅང་སྟེ་སྟེང་གི་རས་སྲིད་དུ་ཁྲུ་བཞི་དང་ཞེང་ཁྲུ་དོ་པ་དང༌། ཁྲུ་བཅུ་གཉིས་པས་ངོས་བཞི་པོ་བསྐོར་ཅིང་གཡོགས་པའི་གཡོགས་མའི་རས་དེའི་མ་མཐའ་མལ་ཆས་སྦྱར་ཏེ།
འདི་རྒྱ་ནག་པ་རྣམས་ལ་ཡོད་པའི་མལ་གུར་དང་རྣམ་པ་ཙམ་མཚུངས་སོ། ། ཡུལ་ཚ་བའི་ཡུལ་དུ་བསིལ་གཡབ་ཁྲ་ཁྲ་མོ་མ་ཡིན་པ་བཅང་ངོ༌།། སྤྱིར་སངས་རྒྱས་ལ་ཕུལ་བའི་སྐུ་སྐལ་རྣམས་ནི་སྐུ་གཟུགས་དང་དྲི་གཙང་ཁང་དང་མཆོད་རྟེན་གྱི་ཆས་བྱའོ། ། ཆོས་ཀྱི་སྐུ་སྐལ་ནི་བཀའ་བྲི་བ་དང་སེང་ཁྲི་དང་ཆོས་སྨྲ་བའི་བཅའ་ལག་བྱའོ། ། དགེ་འདུན་ལ་ཕུལ་བའི་ཟས་གོས་ཀྱི་རྒྱུ་ནི་ཆུང་ངུའང་བསྒོ་བར་ བྱའོ། ། བསྒོ་མི་རུང་བ་རྣམས་ནི་བཙོང་སྟེ་དེ་དང་རྫས་དེའི་རིན་ཐང་གནས་བརྟན་གྱིས་རན་པར་གདབ་སྟེ་དེ་བཞིན་དུ་བྱའོ། ། ཁྱིམ་པས་ནོར་སོགས་ཕུལ་ནས་ཁྱིམ་པ་ཤི་ན་དེ་ཚེ་རྟ་ཕྱུགས་དང་གོ་ཆ་སོགས་རྒྱལ་པོ་ལ་འབུལ་ལོ། ། གསེར་སོགས་ཟས་གོས་དཀོན་མཆོག་གསུམ་ལ་འབུལ་ལོ། ། མཚོན་ཆས་ནི་འཁར་གསིལ་སོགས་བཟོས་ནས་དགེ་འདུན་ལ་འབུལ་ལོ། ། དགེ་སློང་ཤི་བའི་ཚེ་སྟོད་གཡོགས་གཅིག་དང་སྨད་གཡོགས་གཅིག་གིས་རོ་དོར་རོ། །
དེ་ལས་གཞན་པའི་ཆོས་གོས་གསུམ་གདིང་བ་ཆུ་ཚགས་ལྷུང་བཟེད་དྲུག་ནི་ཆ་གཅིག་ལས་མེད་ན་ནད་གཡོག་ལ་སྦྱིན་ལ། ལྷག་པོ་ཡོད་ན་དེ་ལས་འབྲིང་པོ་ནད་གཡོག་ལ་སྦྱིན་པ་དང༌། ནད་གཡོག་དགེ་སློང་མིན་ན་དེ་མི་དབང་ངོ༌། ། རྫས་གཞན་ནི་མཚམས་ནང་དེའི་དགེ་སློང་རྣམས་ཀྱིས་བྱིན་གྱིས་བརླབས་ནས་བགོ་སྟེ། གློ་བུར་དུ་འོངས་པ་རྣམས་ལ་མི་དབང་ངོ༌། ། ཤི་བའི་ནོར་གང་ཟག་ལ་ཡོད་ན་བྱིན་བརླབས་ཏེ་བགོ་ལ་ཤི་བའི་འོག་ཏུ་བུ་ལོན་དགོས་ན་དེའི་ཡོ་བྱད་ཀྱིས་འཇལ་བ་དང༌། དགེ་སློང་ཤི་བའི་ཡོ་བྱད་ཀྱི་བགོ་སྐལ་དགེ་ཚུལ་ལའང་དབང་བ་དང༌། སྤྱིར་དགེ་སློང་བབས་པ་དང་ཤི་བར་གྱུར་པ་ལ་རྙེད་པ་མི་དབང་བ་དང༌། རྙེད་པ་བགོ་བའི་ཚུལ་ནི་གཎྜཱི་བརྡུང་བ་དང་ཚུལ་ཤིང་བྲིམས་ནས་བསྒྲང་བ་དང་ལས་ཀྱིས་བསྐོས་པའི་དགེ་སློང་གིས་བགོ་བ་རྣམས་བྱའོ།། དེའང་ཞིང་ཁང་ལག་ཆ་བྲན་བ་ལང་སྨན་བཀའ་བསྟན་གྱི་གླེགས་བམ་སོགས་སྤྱི་རྫས་ལ་བཞག་གོ། །
གླེགས་བམ་གཞན་དར་རས་འབྲུ་མར་རིལ་བ་ཚོན་རྩི་སོགས་བགོའོ། ། འབྲུ་སྲན་བཟའ་བཏུང་གཞན་ནི་བཟའ་བར་བྱའོ། ། སྤྱིར་ནི་སྦྱིན་བདག་གིས་མྱ་ངན་ལས་འདས་པའི་བསམ་པས་ཕུལ་ན་སོ་སོ་སྐྱེ་བོའི་དགེ་སློང་ལའང་གོས་སྟོང་ཕྲག་བརྒྱ་པ་ཟས་རོ་བརྒྱ་ལྡན་པ་ཁང་པ་ཁང་མིག་ལྔ་བརྒྱ་པ་དང་དེའི་གོང་ཚད་ཀྱི་རིན་པོ་ཆེའང་འོས་སོ། ། ལམ་དུ་འགྲོ་བའི་ཚེ་ཆོས་དང་ལྡན་པའི་གཏམ་གྱིས་སམ་འཕགས་པའི་མི་སྨྲ་བས་འགྲོ་ཞིང་ངལ་བསོ་བའི་ཚེ་གཙུག་ལག་གི་ཚིགས་སུ་བཅད་པ་གདོན་ ནོ། ། དེ་སོགས་ཚིགས་བཅད་གདོན་པའི་སྐབས་བཅུ་བདུན་གསུངས་ཏེ། བཅུ་བདུན་ནི། ངལ་བསོ་གནས་དང་ཆུ་བདག་ཆུ་ཡི་ལྷ།། ཆུ་ལོངས་སྤྱོད་དང་སྦྱིན་བདག་ཟས་སྤྱོད་( དང་པོ་ལྔར་སྦྱིན་པའི་རབས། )དང༌།། བསྔོ་བ་ངན་པ་བཟློག་དང་མདོ་བསྐུལ་གཉིས།།
ལྷུང་བཟེད་ཆུ་དང་དྲི་གཙང་ཁང་འཇུག་དང༌།། གྲིབ་མ་འགོད་དང་ཕྱི་རོལ་ལྷ་གནས་( འདི་བདུན་ལ་ཆོས་ཀྱི་ཚིགས་བཅད་གང་རུང༌། )དང༌།། བསོ་ཁང་བརྟན་དང་ལྗོན་ཤིང་གཅོད་དུས་དང༌།། སྤོང་བ་པ་ཡིས་ཅི་བདེར་བྱ་བ་དང༌།། ཁྱིམ་དུ་མཚན་གནས་རོ་སྲེག་ལ་སོགས་( འདི་ལྔར་རྒྱུན་ཆགས་གསུམ་པ། )པའོ།། ཞེས་སོ།། ( ཆུ་བཅུ་བ་དང༌། ཁྲུས་བྱེད་པ་དང༌།
འཐུང་བ། ཁྲོན་པ་བྱེད་པ་སོགས་ཀྱི་ཚེ་ཆུའི་བདག་པོ་དང༌། ཆུ་ལྷ་ལ་སྦྱིན་པའི་རབས་དང་མཐུན་པའི་ཕན་ཡོན་འདོན་ནོ།། ) དགེ་སློང་ཚུལ་ཁྲིམས་དང་ལྡན་ཞིང་བརྩོན་འགྲུས་དང་ལྡན་པས་གྲོང་དུ་འཇུག་པ་ལ་བརྩོན་རར་འཇུག་པའི་འདུ་ཤེས་དང༌། ཟས་ལ་ནད་ཀྱི་གཉེན་པོའི་འདུ་ཤེས་དང༌། གཟུགས་སྒྲ་ལ་མཚན་མར་མི་འཛིན་པས་ལོང་བ་དང་འོན་ལྐུགས་ཀྱི་འདུ་ཤེས་དང༌། ཉལ་ན་རི་དྭགས་ཐུམ་ཕྲད་ཀྱི་འདུ་ཤེས་དང༌། གཙུག་ལག་ཁང་དུ་འདུལ་བ་དང་མདོ་སྡེ་བཞིན་གནས་པ་དགོས་སོ།། དེ་ལྟ་བུ་སྒྲུབ་མི་ཕོད་པའི་ལེ་ལོ་ཅན་དག་ནི་ཚུལ་ཁྲིམས་དང་ལྡན་ཡང་དེས་སྦྱིན་བདག་ལས་བླངས་པ་དང་དེ་ཉེ་བར་སྤྱད་ན་སྐྱེ་བ་ཕྱི་མའི་བུ་ལོན་དུ་འགྱུར་རོ། ། ཚུལ་འཆལ་ལ་ནི་ལྕགས་སྲེག་གི་ཐོ་ལུམ་དུ་འགྱུར་ཏེ་སྲེགས་པར་བྱེད་དོ།།
གསུམ་པ་ཀོ་ལྤགས་ཀྱི་གཞི་ནི། ཡུལ་དབུས་སུ་ཀོ་ལྤགས་ཀྱི་ལྷམ་ཙམ་སྐབས་སུ་གནང་ལ། མཐའ་འཁོབ་སྟེ་བོད་ཀྱི་ཡུལ་ལྟ་བུར་ནི་ལྷམ་གཏན་དུ་གནང་ངོ༌། ། དེའང་མཆིལ་ལྷམ་མཐིལ་རིམ་པ་གཅིག་པ་ཉིད་གནང་ལ། རྡོལ་ན་རྡོག་པ་གླན་པ་དང༌། ཕྱེད་ཡུ་ཅན་དང༌། བལ་ཀོབ་ཅན་དང༌། ཁྱིམ་པས་གོམ་པ་བདུན་ཙམ་གོན་ན་མཐིལ་རིམ་པ་དུ་མའང་རུང་ངོ༌། ། སྤྱིར་མཆིལ་ལྷམ་ཞེས་པ་ནི་འགག་བཅད་དུ་གྲགས་པ་འདི་ལ་བཞེད་དོ།། ལྷམ་གསེར་དངུལ་གྱིས་བརྒྱན་པ་དང༌།
ཁྲ་བོ་བཀྲ་བ་དང༌། ལུག་རུ་ལྟ་བུ་གཉེར་མ་ཅན་དང༌། ཁྲིག་ཁྲིག་ཟེར་བ་དང༌། ཀྲོག་ཀྲོག ། རུག་རུག ། ཐྲིག་ཐྲིག་ཟེར་བ་སོགས་སྒེག་པའི་རྫས་སུ་འགྲོ་བ་རྣམས་གྱོན་མི་རུང་ངོ༌། ། སེན་མོ་མཆེ་བ་ཅན་གྱི་པགས་པ་ལས་བྱས་པ་དང༌། དེའི་རྒྱུས་པས་བཙེམས་པའང་མི་རུང་ངོ༌། ། དྲེགས་ནད་ཅན་ལ་རྩྭ་དང་ཐ་གུས་ལྷམ་རུང་གིས་གཞན་ལ་རྩ་དང་ཐ་གུ་སྨྱུག་ལོ་དང་ཤིང་གི་ལྷམ་མི་རུང་ ངོ༌། ། མཆིལ་ལྷམ་དག་བརྡབ་པར་མི་བྱའོ། །
ཆུ་ལ་ཆབ་རོམ་ཆགས་པའི་ཡུལ་དུ་ནི་ཞྭ་དང་ལྷམ་ཡུ་རིང་སྒྲོག་གུ་ཅན་རུང་ངོ༌། ། བླ་མའི་དྲུང་དུ་ལྷམ་མི་གོན་ཞིང༌། གཙུག་ལག་ཁང་དུ་ཀོ་ལྤགས་ཀྱི་སྟན་མི་བྱའོ།། རྒྱ་གར་གྱི་ཡུལ་དབུས་སུ་ཀོ་སྤགས་ཀྱི་སྟེང་དུ་ཁྱིམ་པའི་གནས་སུའང་འདུག་པ་ཙམ་ལས་ཉལ་བ་མ་གནང་ལ། མཐའ་འཁོབ་ཏུ་ནི་འདུག་པ་དང་ཉལ་བ་རུང་ངོ༌། ། མཐའ་འཁོབ་ཏུ་གཙུག་ལག་ཁང་དུ་ཀོ་ལྤགས་ཀྱི་སྟན་གནང་ཞེས་ཀྱང་བཤད་དོ། ། མིག་ནད་དང༌། རླུང་ནད་ཅན་དང༌། གཞང་འབྲུམ་ཅན་སོགས་ཀྱི་དོན་དུ་དོམ་ལྤགས་བཟང་བས་བཏིང་བར་བྱའོ། ། མིག་གི་རྩ་རྐང་མཐིལ་ལ་ཡོད་པས་དོམ་ལྤགས་བཏིང་ན་མིག་ལ་ཕན་པ་ཡིན་ནོ། །
དོམ་ལྤགས་ཀྱིས་ནི་ལྷམ་བྱ་བ་དང་མཐིལ་རིམ་པ་མང་པོའང་བྱའོ། ། རྐྱལ་གྱི་ཕྱིར་རྐྱལ་པ་རྩི་བཀུས་པ་བཅང་ཞིང་རྐྱལ་བསླབ་པར་ཡང་བྱ་ལ་རྐྱལ་པ་དཀར་པོ་དང་ཁྲ་བོ་མི་བཅང་ངོ༌།། གཉིས་པ་སྨན་གྱི་གཞི་ནི། སྨན་ལ་དུས་རུང་དང༌། ཐུན་ཚོད་དུ་རུང་བ་དང༌། ཞག་བདུན་པ་དང༌། འཚོ་བའི་བར་དུ་བཅང་བ་དང་བཞི་ལས། དང་པོ་ནི། བཀྲེས་པ་སེལ་བ་སྐྱ་རེངས་འཆར་ནས་གུང་ཚིགས་ཚུན་དུ་བཟའ་བ་ལས་ཕྱི་དྲོ་ལོངས་སྤྱོད་དུ་མི་རུང་བ་སྟེ་བཟའ་བ་ལྔ་དང༌། བཅའ་བ་ལྔ་སོགས་ཏེ་བཟའ་བ་ལྔ་ནི།
ཟན་དང༌། འབྲས་ཆན་དང༌། ལྡེ་གུ་དང༌། ཤ་དང༌། ཁུར་བ་ལྔའོ། ། བཅའ་བ་ལྔ་ནི། རྩ་བ་དང༌། སྡོང་བུ་དང༌། ལོ་མ་དང༌། མེ་ཏོག་དང༌།
འབྲས་བུའོ།། གཉིས་པ་ཐུན་ཚོད་དུ་རུང་བ་ནི། སྐོམ་པ་སེལ་བའི་བཏུང་བ་སྟེ་བྱིན་བརླབས་ནས་ཐུན་ཚོད་ཀྱི་མཐའ་སྟེ་ཉིན་མཚན་གྱི་མཚམས་ཀྱི་བར་རུང་ཞིང༌། དེ་ནས་ལུས་ན་བསོག་འཇོག་གི་ཉེས་པ་སྐྱེད་པར་བྱེད་པ་སྟེ། ཀུ་ཤུ་དང༌། རྒུན་འབྲུམ་དང༌། འབྲ་གོ་སོགས་ལས་བྱས་པའི་ལྟུང་བ་དང༌། དར་བའི་དངས་མ་སྟེ་ཆུར་ཁུ་དང༌། ཞོ་ཁ་ཆུ་སྟེ་ཞོའི་ཆུ་དང༌། ཙབ་མོ་ཞེས་པ་འབྲས་ཁྲེ་གྲོ་སོགས་བཙོས་པའི་ཁུ་བ་ཕབ་མ་བཏབ་པར་མནན་པ་དང༌།
བུ་རམ་སོགས་བཅོས་པའི་ཆང་ལས་བྱས་པའི་ཚྭ་དང༌། འབྲུ་ཚ་ཞེས་འབྲུ་ཆང་ལ་སྤོད་བཏབ་སྟེ་ས་འོག་ཏུ་མནན་པ་ལས་ཚྭར་གྱུར་པ་དང༌། གཞན་ཡང་བུར་སྦྲང་བལ་པོ་སེའུ་སོགས་ལས་བྱས་པའི་བཏུང་བ་རྣམས་ཚགས་ཀྱིས་བཙགས་ཤིང་རུང་ཆུས་བསླད་དེ་དུས་མིན་དུ་བཏུང་བར་བྱའོ། ། རུང་ཆུ་ནི་ཆུ་གྲང་མོ་བཏབ་པས་བཞིན་རས་འཆར་བ་དགོས་རྒྱུ་སྟེ་དེང་སང་བཏབ་པ་ཙམ་མོ། ། རུང་ཆུ་མ་བཏབ་པར་དགེ་སློང་གིས་རེག་མི་རུང་བས། དགེ་ཚུལ་སོགས་ཀྱིས་སྦྱར་བ་དང་བཙག་པའམ། ཡང་ན་ལག་ཉའི་ཉེས་པ་ཁེག་ཕྱིར་བྱིན་ལེན་བྱས་ནས་བཙག་ཆོག་ནའང་བཏུང་བའི་ཚེ་ནི་སླར་བྱིན་ལེན་བྱའོ།། གསུམ་པ་ཞག་བདུན་པ་ནི། བཀྲེས་པ་དང༌། འདུས་པའི་ནད་གཉིས་ཀ་སེལ་བ་སྟེ་བྱིན་བརླབས་ནས་ཞག་བདུན་ཚུན་ཆོད་དུ་བཟའ་རུང་བའོ། །
དེའང་བུ་རམ་དང་འབྲུ་མར་དང༌། སྦྲང་རྩི་དང༌། མར་དང་ཁ་ར་སྟེ། སྦྲང་རྩིའི་ཁ་ར་དང༌། ཧྭག་ཅེས་བུ་རམ་གྱི་དབུ་བ་དང༌། ཉ་དང་ཕག་དང་རི་བོང་གི་ཞག་རྣམས་སོ།། བཞི་པ་འཚོ་བཅང་ནི། འདུས་པའི་ནད་སེལ་བ་སྨན་དངོས་རྣམས་ཏེ་བྱིན་བརླབས་ཏེ་དེ་མ་འཚོའི་བར་དུ་བཅང་རུང་བའོ། ། ཐུན་ཚོད་རུང་བ་སོགས་གསུམ་པོ་ནི་ནད་པ་དང་ནད་པ་མ་ཡིན་པ་ཐམས་ཅད་ཀྱིས་དུས་ཉིན་མཚན་ཀུན་ཏུ་བཏུང་བ་ཡིན་ལ། འོན་ཀྱང་ནད་པ་ལ་བྱིན་ལེན་སྟོབ་པ་པོ་སོགས་མེད་པའི་ཚེ་ཐུན་ཚོད་དུ་རུང་བ་ནི་ཐུན་ཚོད་ཀྱི་མཐའི་བར་དུ་བྱིན་བརླབ་རུང་བ་དང༌།
ཞག་བདུན་པ་ཞག་བདུན་གྱི་མཐའི་བར་བྱིན་བརླབ་རུང་བ་དང་འཚོ་བཅང་ཇི་སྲིད་འཚོའི་བར་བྱིན་བརླབས་ནས་སྤྱད་རུང་བས་མིང་ཡང་དེ་སྐད་ཅེས་བྱའོ།། བྱིན་གྱིས་བརླབ་པའི་སྔགས་ནི། སྨན་གསུམ་གང་ཡིན་ཡང་བྱིན་ལེན་ཚར་བ་དེ་དགེ་སློང་གི་མདུན་དུ་བཟུང་སྟེ། ལག་པ་གཡོན་པར་བཞག་གཡས་པས་བཀབ་སྟེ། ཚེ་དང་ལྡན་པ་དགོངས་སུ་གསོལ། བདག་མིང་འདི་ཞེས་བགྱི་བའི་བཏུང་བའམ་ཞུན་མར་རམ་ཨ་རུ་ར་འདི་བདག་དང་ཚངས་པར་སྤྱོད་པ་ཐམས་ཅད་ཀྱི་ཐུན་ཚོད་དུ་རུང་བའམ། ཞག་བདུན་པའམ་འཚོ་བའི་བར་དུ་བཅང་བར་བྱིན་གྱིས་རློབ་བོ། ། ལན་གསུམ། ཐབས་ལེགས་བཅས་བྱ་ཞིང༌། བྱིན་བརླབས་པ་དེ་དག་ཐུན་ཚོད་དུ་རུང་བ་ཐུན་ཚོད་ཀྱི་མཐའ་ཕན་ཆོད་དུ་ལུས་ན་བསོག་འཇོག་གི་ཉེས་པ་སྐྱེད་པ་སོགས་སྔར་བཤད་པ་ལྟར་རོ། །
བྱིན་བརླབས་པ་དེ་ནད་པར་མ་ཟད་དགེ་བསྐོས་དང་ལམ་དུ་སོང་བ་སོགས་ཀྱིས་ཀྱང་རུང་ཞིང་དེ་ལས་གཞན་གྱིས་ནི་སྤྱད་མི་རུང་ངོ༌། ། བྱིན་ལེན་ཞིག་པ་དང་སྔགས་ཀྱིས་དབྱུང་བ་སོགས་ཀྱིས་བྱིན་རླབས་ཞིག་གོ། ། ཕྱི་དྲོའི་ཚེ་བུ་རམ་སོགས་ཕྱེས་གོས་ན་ཕྱེ་བསལ་དགོས་པ་སོགས་སྨན་བཞི་ལས་སྔ་མ་དག་དབང་ཆེ་བས། སྨན་བཞིའི་ཕྱི་མ་ཕྱི་མ་བྱིན་བརླབས་པ་དང་སྔ་མ་མི་བསྲེ་བར་བཟའོ། ། ལག་ཉར་བླངས་པ་དང༌། བྱིན་ལེན་མ་བྱས་པ་དང༌། བསོག་འཇོག་བྱས་པ་དང༌། མཚམས་ནང་དུ་ཞག་ལོན་པ་དང༌། ནང་དུ་བཙོས་པ་དང༌། དགེ་སློང་གི་བཙོས་པ་དག་ལ་བྱིན་རླབས་མི་ཆགས་སོ།།
འདིར་མཚམས་བཙོས་དང༌། ཞག་ལོན་ཞེས་པ་བཤད་པ་དེ་ལྟ་མི་རུང་ན་ཇི་ལྟར་དགོས་ཞེ་ན། མཚམས་ནང་དུ་རུང་ཁང་ཞེས་པ་བཟོ་དགོས་ཏེ་རུང་བར་བྱིན་བརླབས་པའི་ཁང་པ་དེ་ལ་རྗེན་བཙོས་དང༌། ཞག་ལོན་སོགས་ཕྱི་རོལ་བཞིན་དུ་རུང་བས་རུང་ཁང་ཞེས་བྱའོ། ། རུང་ཁང་བྱིན་བརླབས་པའི་དུས་བཞི་ཡོད་དེ། ཐོག་མར་རྩིག་པའི་སོ་ཕག་གི་བཅལ་བཀོད་པའི་དུས་དགེ་སློང་ལག་གི་གླ་འགའ་ཞིག་གམ་གྲོགས་དགེ་སློང་གཞན་དང་བཅས་པས་ཀྱང་རུང་སྟེ། དང་པོར་འཇོག་པའི་རྡོ་སོགས་བཞག་སྟེ་ལག་པས་རེག་ནས། གཞི་འདི་ནི་དགེ་འདུན་གྱི་རུང་བའི་ཁང་པར་འགྱུར་བའོ། ། ཞེས་བསམ་བཞིན་ལན་གསུམ་བརྗོད་དོ། ། དང་པོར་བྱིན་བརླབ་པ་དེའི་མིང་ནི་རྡོ་བཏེགས་པའི་མཐའ་ལས་བྱུང་བ་ཞེས་སོ།།
སེམས་བསྡུས་པའི་མཐའ་ལས་བྱུང་བ་ནི། དང་པོ་དེ་ནས་ཟིན་ལ་ཁད་ཀྱི་བར་དུས་གང་རུང་ཞིག་ཏུ་དགེ་སློང་མང་པོས། ཚེ་དང་ལྡན་པ་དག་གཞི་འདི་ནི་དགེ་འདུན་གྱི་རུང་བའི་ཁང་པར་འགྱུར་བར་སེམས་བསྡུས་ཤིག ། ཅེས་ཅིག་ཅར་བརྗོད་དོ། ། ལས་ཀྱི་མཐའ་ལས་བྱུང་བ་སོགས་ནི་གཞན་དུ་གསལ་བ་ལས་འདིར་མང་དོག་གོ། ཤ་ནི་ཚོང་དུས་དང་ཤན་པའི་གནས་ནས་བསླངས་ཏེ་བཟའ་རུང་བར་གནང་ཞིང་དེ་ལས་ཤ་རློན་པ་ནི་མི་ན་བས་ཟོས་ན་དབྱེན་གྱི་ལྷག་མའི་ཆར་གཏོགས་པའི་སྦོམ་པོ་ དང༌། གཞན་ཡང་བདག་གི་ཆེད་དུ་བསྔོས་པའི་མཐོང་ཐོས་དོགས་གསུམ་ཡོད་པའི་བསྔོས་ཤ་དང༌། མི་ཤ་དང་སྟག་གིས་གོད་ཤ་དང༌། རྟ་བོང་དྲེའུ་ཝ་སྤྲེའུ་ཤིང་རྟ་མོ་བྱ་རོག་རྒོད་ཆུ་བསྐྱར་ཁྱི་བྱ་ཁྲ་འུག་པ་དང༌། དེ་དག་ལས་གཞན་པའི་བྱ་མི་རོ་ཟ་བ་སོགས་ཀྱི་ཤ་མི་ཟའོ། །
བུར་ཤིང་དང་ཏིལ་སོགས་བྱིན་ལེན་བྱས་ཀྱང་བུ་རམ་དང་ཏིལ་མར་སོགས་སླར་བྱིན་ལེན་དགོས་སོ། ། ཕྱི་དྲོའི་ཁ་ཟས་སོགས་བཅས་རྐྱང་རྣམས་ནི་སྲོག་གི་ཕྱིར་གནང་ལ། དེའི་ནང་ནས་ཆང་ནི་མ་གནང་ངོ༌། ། འོན་ཀྱང་ནད་པ་ལ་རོ་ཉམས་པར་བསྐོལ་བ་གནང་ངོ༌།། སྒོག་སྐྱ་དང༌། ཀུན་དོང་དང༌། བཙོང་ཀེའུ་རྒྱ་སྒོག་རྣམས་བཟའ་བར་མི་བྱ་ལ། ནད་པས་ནི་དགོས་ན་དབེན་པའི་ཕྱོགས་སུ་སྒོག་སྐྱ་སོགས་བཟའ་བར་རུང་ནའང་སྒོག་སྐྱ་སོགས་ཟོས་ནས་སྒོག་སྐྱ་ནི་ཞག་བདུན། ཀུན་དོང་ནི་ཞག་གསུམ། ཀེའུ་ནི་ཞག་གཅིག་མ་ལོན་པར་གཙུག་ལག་ཁང་དུ་མི་འཇུག་ཅིང༌།
དེའི་ཚེ་དགེ་འདུན་གྱི་ནང་དང༌། མཆོད་རྟེན་གྱི་ཉེན་སྐོར་དུ་འགྲོ་བ་དང༌། ཆོས་བསྟན་པ་སོགས་མི་བྱའོ། ། ཡང་དགེ་འདུན་སྤྱི་ལ་ཞིང་དང་ཁང་པ་དག་འབུལ་བ་བྱུང་ན་བླང་བར་བྱ་ཞིང༌། ཞིང་ལས་ཐོག་ཤས་ལེན་པར་བྱའོ། ། གང་ཟག་གིས་ནི་ལེན་མི་རུང་ངོ༌། ། རྒྱལ་སྲིད་དང་རྒྱལ་སྲིད་ཀྱི་ཕྱེད་ལ་གནོད་པར་མི་བྱའོ། ། བ་ལང་དང་མ་ཧེ་ར་ལུག་རྟ་བོང་རྔ་མོང་འབྲུ་རྗེན་སོགས་ཀྱང་དགེ་འདུན་ལ་གནང་གིས་གང་ཟག་ལ་མ་ཡིན་ནོ། ། མར་སྣུམ་བུར་སྦྲང་གི་བུམ་པ་སྣོད་དང་བཅས་པ་ནི་བླང་དུ་རུང་ལ། བཤང་གཅི་དང་ཆང་གི་བུམ་པ་ནི་མི་མཁོའོ།།
ཟས་ཀྱི་ཕྱིར་སྒྲ་མེད་པར་མཛེས་པར་འཇུག་པ་དང་འདུག་པར་བྱ་སྟེ། ཟས་ཁམ་གཅིག་སེམས་ཅན་ཐམས་ཅད་ལ་བཞག་ཅིང༌། གཉིས་པ་ལྷ་མོ་ཕྲོག་མ་ལ། གསུམ་པ་གཉུག་མར་གནས་པའི་གཏོར་མའི་ཆེད་དུ་བཞག་གོ། ། བདག་ཉིད་ལ་ནད་པ་དང་ཟས་ལ་སྨན་གྱི་འདུ་ཤེས་བཞག་སྟེ་གནས་དབེན་པར་བཟའ་འོ། ། སེམས་གཞན་དུ་མི་གཡེང་བར་དྲན་པ་བཅུ་བརྟེན་པར་བཤད་པའི་ཚུལ་གྱིས་སྒྲ་མེད་པར་བཟའ་འོ། ། ཟོས་ཚར་ནས་རུང་བའི་ཆུས་ཁ་བཀྲུ་བ་དང༌། སྦྱིན་པའི་ཚིགས་བཅད་གཉིས་གདོན་པ་དང༌། གཙུག་ལག་གི་ཚིགས་བཅད་དང༌། སྦྱིན་བདག་སར་ཡོན་བཤད་ཀྱང་བྱའོ།།
གསུམ་པ་ཆོ་ག་ཁྱད་འབྲེལ་ལས་ཀྱི་གཞི་ནི། དགེ་འདུན་གྱི་ལས་ཞེས་དགེ་འདུན་བཞི་ཡན་ཆད་ཚང་དགོས་པའི་ལས་བརྒྱ་རྩ་གཅིག་ཡོད་པ་སྟེ། ལས་ཀྱི་ཡན་ལག་ཏུ་དགེ་འདུན་གྲངས་ཚང་བ་དང༌། ཁ་སྐོང་བར་འོས་པ་དང༌། མི་མཐུན་པ་གཉིས་མེད་པ་སོགས་དགོས་ཀྱང་རྒྱས་པར་བཤད་ན་མང་ལ་ཕྱོགས་ཙམ་བསྙེན་རྫོགས་ཀྱི་སྐབས་སུ་བཤད་ལྟར་རོ།། ལས་དངོས་ལ། གསོལ་བ་རྐྱང་བའི་ལས་ཉེར་བཞི། གསོལ་བ་དང་གཉིས་ཀྱི་ལས་བཞི་བཅུ་རྩ་བདུན། གསོལ་བ་དང་བཞིའི་ལས་སུམ་ཅུ་སྟེ་བསྡོམས་པས་བརྒྱ་རྩ་ གཅིག་གོ། དེ་ལས་དང་པོ་གསོལ་བ་འབའ་ཞིག་པའི་ལས་ཉེར་བཞི་ནི།
གསང་སྟོན་བསྐོ་བ་( ༡ )དང༌། དགེ་འདུན་གྱི་ནང་དུ་བར་ཆད་དྲི་བ་( ༢ ) དང༌། གསོ་སྦྱོང་བྱ་བའི་ཕྱིར་གསོལ་བའི་ལས་( ༣ )དང༌། གསོ་སྦྱོང་གི་ལྟུང་བ་མཐུན་པ་བཤགས་ཡུལ་མ་རྙེད་ན་བྱིན་བརླབ་པ་( ༤ )དང༌། གསོ་སྦྱོང་གི་ལྟུང་བ་ཐེ་ཚོམ་ཅན་( ༥ )དང༌། རྩོད་པ་( ༦ )དང༌། མ་ངེས་པ་གསུམ་སོ་སོར་བྱིན་བརླབ་པ་( ༧ )དང༌། དེ་བཞིན་དགག་དབྱེ་ལ་གསོལ་བ་( ༨ )དང༌། ལྟུང་མཐུན་བྱིན་རླབས་( ༩ )དང༌། ཐེ་ཚོམ་( ༡༠ )དང༌།
རྩོད་( ༡༡ )པ། མ་ངེས་པ་གསུམ་བྱིན་བརླབ་པ་( ༡༢ )གསོ་སྦྱོང་ལྟར་དང༌། དབྱར་གནས་ཁས་བླང་བ་( ༡༣ )དང༌། ཤི་བའི་རྫས་བྱིན་བརླབ་པ་( ༡༤ )དང༌། ནོར་དང་འདྲ་བ་བྱིན་བརླབ་པ་( ༡༤ )དང༌། སྲ་བརྐྱང་གི་ཆོས་གོས་འདིང་བ་པོ་ལ་བརྟད་པ་( ༡༥ )དང༌། ཆོས་གོས་ངན་པ་ལ་ཆོས་གོས་སྦྱིན་པར་བྱ་བ་( ༡༥ )དང༌། གནས་ངན་ལེན་བརྗོད་པ་( ༡༦ )དང༌། བསྒོ་བ་རྣ་ལ་གཟོན་( ༡༧ )པ། ཅང་མི་སྨྲ་བར་རྣ་བ་ལ་གཟོན་( ༡༨ )པ།
འཕྱ་( ༡༩ )བ། གཞོགས་འཕྱས་( ༢༠ )ཏེ་བཞི་པོ་དམན་པའི་གྲངས་སུ་གཞུག་པ་དང༌། ཁྱིམ་གྱི་བསླབ་པའི་སྡོམ་པ་སྦྱིན་པ་( ༢༡ )དང༌། དེ་གཞིག་པ་( ༢༢ )དང༌། ལྷུང་བཟེད་ཁ་དབུབ་པ་( ༢༣ )དང༌། དེ་བཟློག་པ་( ༢༤ )རྣམས་སོ། ། དེ་ལ་ཤི་བའི་ཡོ་བྱད་བྱིན་བརླབ་པ་དང་ནོར་དང་འདྲ་བ་བྱིན་བརླབ་པ་གཉིས་ཚུལ་འདྲ་བས་གཅིག་ཏུ་བསྒྲང༌། སྲ་བརྐྱང་བརྟད་པ་དང་ཆོས་གོས་སྦྱིན་པ་གཉིས་གཅིག་ཏུ་བསྒྲང་ངོ༌།། གཉིས་པ་གསོལ་གཉིས་ཀྱི་ལས་ཞེ་བདུན་ནི། གསོ་སྦྱོང་གི་གནས་ལ་བློ་མཐུན་བྱ་བ་( ༢༥ )དང༌།
མཚམས་( ༢༦ )ཆེ་( ༢༦ )ཆུང་གཉིས་བཅད་པ་དང༌། མཚམས་ནང་དེར་ཆོས་གོས་མི་འབྲལ་བའི་གནང་བ་སྦྱིན་པ་( ༢༧ )དང༌། མྱོས་པའི་གནང་བ་( ༢༨ )དང༌། དགག་དབྱེ་བྱེད་པ་པོ་བསྐོ་བ་( ༢༩ )དང༌། དབྱར་གནས་པའི་གནས་མལ་སྟོབ་པ་པོ་བསྐོ་བ་( ༣༠ )དང༌། རུང་ཁང་བཅད་པ་( ༣༡ )དང༌། སྲ་བརྐྱང་ལ་བློ་མཐུན་པར་བྱ་བ་( ༣༢ )དང༌། སྲ་བརྐྱང་གདིང་བ་པོ་བསྐོ་བ་( ༣༣ )དང༌། སྤོང་བ་པའི་ཞལ་ཏ་པ་བསྐོ་བ་( ༣༤ )དང༌། ལག་གི་གླ་དང་ལག་དཔོན་བསྐོ་བ་( ༣༥ )དང༌།
གནས་ཁང་བསྐོ་བ་( ༣༦ ) ( ༣༧ ) ( ༣༨ ) ( ༣༩ ) ( ༤༠ ) ( ༤༡ ) ( ༤༢ ) ( ༤༣ ) ( ༤༤ ) ( ༤༥ ) ( ༤༦ ) ( ༤༧ ) ལ་སོགས་པ་གང་ཟག་བཅུ་གཉིས་བསྐོ་བ་ དང༌། གཟུ་བོ་བསྐོ་བ་( ༤༨ )དང༌། གསལ་བ་( ༤༩ )དང༌། གསལ་བའི་གསལ་བ་བསྐོ་བ་( ༤༩ )དང༌། རྩོད་པ་སྦེད་པ་པོ་བསྐོ་བ་( ༥༠ )དང༌། གང་མང་གི་ཚུལ་ཤིང་བྲིམ་པར་བྱེད་པ་པོ་བསྐོ་བ་( ༥༡ )དང༌། ཁང་པ་དང་ཁང་ཆེན་གྱི་ས་གཞི་རུང་བ་གནང་བ་( ༥༢ )སྦྱིན་པ་( ༥༣ )གཉིས་དང༌། ལྟུང་བ་གླེང་བ་པོ་བསྐོ་བ་( ༥༤ )དང༌། རྒན་པོ་དང་ནད་པ་ལ་སྣམ་སྦྱར་དང་འབྲལ་བར་མི་འགྱུར་བའི་གནང་བ་སྦྱིན་པ་( ༥༥ )དང༌། ལོ་དྲུག་སྟན་གྱི་གནང་བ་སྦྱིན་པ་( ༥༦ )དང༌།
ལྷུང་བཟེད་འབྲལ་མེད་བྲིམ་པ་པོ་བསྐོ་བ་( ༥༧ )དང༌། ཁྱིམ་པ་མ་དད་པ་ལ་གོ་བར་བྱེད་པ་གནས་ངན་ལེན་བརྗོད་པའི་གང་ཟག་བསྐོ་བ་སྟེ་འདི་ནི་མ་དད་པར་འགྱུར་བའི་སྤྱོད་པ་ཁྱིམ་པ་ལ་བརྗོད་པ་ཡིན་ལ། བསྟན་པ་སུན་འབྱིན་པའི་དགེ་སློང་ལ་ཆོས་མ་ཡིན་པར་གླེང་བའི་དགེ་སློང་བསྐོ་( ༥༨ )བའོ། ། དགེ་སློང་མ་ལ་ཆོས་སྟོན་པར་བསྐོ་བ་( ༥༩ )དང༌། ནགས་ཉུལ་བ་བསྐོ་བ་( ༦༠ )དང༌། དགེ་སློང་གནས་ནས་ཕྱུངས་པ་ལ་དགེ་སློང་མས་ཕྱག་མི་བྱ་བའི་སྡོམ་པ་( ༦༡ )དང༌། འཁོར་( ༦༢ )དང་འཁོར་མང་( ༦༣ )ཉེ་བར་འཇོག་པའི་ཕྱིར་དང༌། འཁར་བ་དང་དྲ་བའི་གནང་བ་( ༦༤ )སྦྱིན་( ༦༥ )པའི་ཕྱིར་ དང༌། གཙུག་ལག་ཁང་མཚམས་ཐ་དད་པ་གཉིས་ཀྱི་རྙེད་པ་གཅིག་ཏུ་བྱ་ཕྱིར་( ༦༦ )དང༌། དགེ་སློང་མའི་བསླབ་པ་སྦྱིན་པ་( ༦༧ )དང༌།
ཚངས་སྤྱོད་ཉེར་གནས་སྦྱིན་པ་( ༦༨ )དང༌། དགེ་སློང་མ་ལ་བུ་ཆུང་ངུ་དང་ལྷན་ཅིག་ཉལ་བའི་གནང་བ་སྦྱིན་པ་( ༦༩ )དང༌། མུ་གེའི་ཚེ་ན་དགེ་སློང་མ་གཅིག་པུ་ཉེ་དུའི་ཕྱིར་ཁྱིམ་དུ་འགྲོ་བའི་གནང་བ་སྦྱིན་པ་( ༧༠ )དང༌། དབྱར་གྱི་ཚུལ་ནང་ནས་ཞག་བཞི་བཅུ་ཙམ་གྱི་འགྲོ་བའི་གནང་བ་སྦྱིན་པ་( ༧༡ )རྣམས་སོ།། གསུམ་པ་གསོལ་བཞིའི་ལས་སུམ་ཅུ་ནི། སྐྱེས་པ་( ༧༢ )དང་བུད་མེད་( ༧༢ )བསྙེན་པར་རྫོགས་པར་བྱ་བ་དང༌། སྔོན་མུ་སྟེགས་ཅན་ལ་གནས་པ་སྦྱིན་པ་( ༧༣ )དང༌། མཚམས་( ༧༤ )ཆེ་( ༧༤ )ཆུང་གཉིས་དགྲོལ་བ་དང༌། ཆོས་མ་ཡིན་པའི་ཕྱོགས་སུ་སོང་བ་ལ་མཐུན་པ་སྦྱིན་པ་( ༧༥ )དང༌། མཐུན་པའི་གསོ་སྦྱོང་སྦྱིན་པ་( ༧༦ )དང༌།
ནན་ཏུར་གྱི་ལས་བདུན་པོ་( ༧༧ )དང༌། ནན་ཏུར་བྱས་པ་ལ་བཟོད་པར་བྱ་བ་( ༧༨ )དང༌། སྤོ་བ་( ༧༩ )དང་མགུ་བར་བྱ་བ་( ༨༠ )དང༌། གཞི་ནས་སྤོ་བ་( ༨༡ )དང༌། གཞི་ནས་མགུ་བར་བྱ་བ་( ༨༢ ) དང༌། གཞི་ནས་བླངས་ཏེ་སྤོ་བ་( ༨༣ )དང༌། གཞི་ནས་བླངས་ཏེ་མགུ་བར་བྱ་བ་( ༨༤ ) དང༌། དགེ་འདུན་ལྷག་མ་ལས་དབྱུང་བ་( ༨༥ )དང༌། སྲ་བརྐྱང་དབྱུང་བ་( ༨༦ )དང༌། དྲན་པས་འདུལ་བ་( ༨༧ )དང༌།
མ་སྨྱོས་པའི་འདུལ་བ་( ༨༨ )དང༌། ལྟུང་བ་དེའི་ངོ་བོ་ཉིད་འཚོལ་དུ་གཞུག་པ་( ༨༩ )དང༌། བསྒོ་བར་བྱ་བའི་ལས་རྣམ་པ་བཞི་( ༩༠ ) ( ༩༡ ) ( ༩༢ ) ( ༩༣ ) ( ༩༤ ) ( ༩༥ ) ( ༩༦ ) ( ༩༧ ) ( ༩༨ ) ( ༩༩ ) ( ༡༠༠ ) སོགས་བཅུ་གཅིག་དང་ནི། ཕམ་པ་འཆབ་མེད་བྱུང་སྟེ་ཉམ་པ་ལ་བསླབ་པ་སྦྱིན་པ་( ༡༠༡ ) རྣམས་སོ།། དེ་ལྟར་དགེ་འདུན་གྱི་ལས་བརྒྱ་རྩ་གཅིག་དང༌། གཞན་ཡང་གང་ཟག་གི་ལས་ཕྲན་ཡང་དུ་མ་ཞིག་ཡོད་པ་ལས་ལས་བརྗོད་པའི་ཆོ་ག་དངོས་ནི་གཞན་དུ་གསལ་བ་ལས་ཤེས་པར་བྱ་བ་དང༌། འདིར་ཡང་ལས་ཕྲན་ཆོས་གོས་བྱིན་བརླབ་སོགས་ཉེར་མཁོ་ཅུང་ཟད་སྔ་ཕྱིར་བཀོད་ཡོད་དོ། ། ལས་འདི་རྣམས་ཀྱི་རྣམ་གཞག་ཀྱང་དུ་མ་ཞིག་མཆིས་མོད་འདིར་ནི་མ་བཀོད་དོ།། བཞི་པ་ཉེས་པ་དག་བྱེད་ཕྱིར་བཅོས་ཀྱི་གཞི་ལ། ལྟུང་བ་ཕྱིར་བཅོས་དང༌།
རྩོད་པ་ཕྱིར་བཅོས་སོ། ། དང་པོ་ནི། ནམ་ཡང་ཕམ་པ་འཆབ་བཅས་ཅེས་གསང་བའི་སེམས་སྐྱེས་ན་ནི་སྡོམ་པ་གཏན་ནས་ཉམས་ཏེ་སླར་གསོར་མི་རུང་ངོ༌། ། དེ་བས་དེ་ནི་དགེ་འདུན་གྱི་ལས་ཀྱིས་གནས་ནས་དབྱུང་བར་བྱ་ཞིང༌། གནས་དབྱུང་ཚར་ནས་གནས་དང་ལོངས་སྤྱོད་ལྷན་ཅིག་ཏུ་མི་སྤྱོད་ཀྱང་སྡེ་སྣོད་འཛིན་པ་ཡིན་ན་གནས་ཁང་དང་ཟས་དང་ཆོས་ཉན་པ་དག་སྦྱིན་ཞིང༌། དགེ་སློང་གཞན་དག་ཀྱང་ཡལ་བར་དོར་ངེས་ཀྱང་མི་བྱ་སྟེ། འདི་ནི་གནས་དབྱུང་ཀུན་ལའོ།། འཆབ་མེད་ཅེས་སྐད་ཅིག་ཀྱང་མ་གསང་ན་དེ་ལ་དགེ་འདུན་གྱི་ལས་ཀྱི་ཆོ་གས་བསླབ་པའི་སྡོམ་པ་སྦྱིན་དགོས་ལ། དེ་སྦྱིན་ཚར་ནས་དེ་ལ་བསླབ་སྦྱིན་ཞེས་སུ་མིང་གྲགས་པ་ཡིན་པས། བསླབ་སྦྱིན་དེས་དགེ་སློང་གི་བསླབ་པ་ཐམས་ཅད་བསྲུང་དགོས་པས་བསྙེན་རྫོགས་མ་ཐོབ་པ་ལ་ལྟོས་ན་བསྙེན་པར་རྫོགས་པ་དང་འདྲ་བ་དང༌།
བསྙེན་རྫོགས་པ་ལ་ལྟོས་ན་བསྙེན་པར་མ་རྫོགས་པ་དང་འདྲ་སྟེ། དགྲ་བཅོམ་པ་མ་ཐོབ་བར་དུ་དགེ་སློང་རྣམས་ཀྱི་གྲལ་མཇུག་ཏུ་འདུག་དགོས་པ་དང༌། དགེ་སློང་ལ་བྱིན་ལེན་སྟོབ་རུང་བ་དང༌། དེས་རེག་ན་བྱིན་ལེན་འཇིག་པ་དང༌། དེ་ལ་ཕྲ་མ་བྱས་ན་དགེ་སློང་ལ་ཕྲ་མ་བྱས་པར་མི་འགྱུར་བ་དང༌། དེ་དང་ལྷན་ཅིག་ཉལ་བ་ཞག་གསུམ་འདས་ན་ལྟུང་བྱེད་དུ་འགྱུར་བ་དང༌། དེ་ལ་དགེ་སློང་གི་གནས་ངན་ལེན་བརྗོད་པ་དང༌། མི་ཆོས་བླ་མ་བརྗོད་ནའང་ལྟུང་བྱེད་དུ་འགྱུར་བ་དང༌། དེས་བསོགས་འཇོག་བྱས་པ་དང༌། ལག་ཉར་བླངས་པ་དགེ་སློང་རྣམ་དག་གིས་སྤྱད་རུང་བ་དང༌།
འདུན་པ་ལེན་པ་པོ་མི་རུང་བ་སོགས་སོ།། ཕམ་པ་དངོས་མིན་པའི་ཕམ་པའི་སྦོམ་པོ་ལྕི་བ་བྱུང་ན་མཚམས་ནང་དེར་དགེ་སློང་བརྒྱ་ཙམ་ཡོད་ནའང་ཐམས་ཅད་ཀྱི་མདུན་དུ་བཤགས་པ་འདོན་དགོས་ལ། མང་པོ་མེད་ནའང་གཞན་ནས་བོས་ཏེ་དྲུག་ངེས་པར་དགོས་སོ། ། དེ་བཞིན་དུ་ཕམ་པའི་སྦོམ་པོ་ཡང་བ་ལ་དགེ་སློང་མང་ན་བཟང་ལ་བཞི་ངེས་པར་ཚང་དགོས་སོ།། ལྕི་ཡང་དེ་གཉིས་ག་ལ་བཤགས་པའི་ཚིག་ནི། དགེ་འདུན་བཙུན་པ་རྣམས་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་ལ་ཕམ་པར་གཏོགས་པའི་སྦོམ་པོ་ལྕི་བའམ་ཡང་བ་འདི་བྱུང་སྟེ་དེ་དགེ་སློང་གི་དགེ་འདུན་གྱི་མདུན་དུ་མཐོལ་ལོ། ། མི་འཆབ་བོ། ། འཆགས་སོ། ། མཐོལ་ཞིང་བཤགས་ན་བདག་བདེ་བ་ལ་རེག་པར་གནས་པར་འགྱུར་གྱི།
མ་མཐོལ་ཞིང་མ་བཤགས་ན་མི་འགྱུར་རོ། ། ཞེས་ལན་གསུམ་མཐོང་སྡོམ་དྲི་བ་དང་ཐབས་ལེགས་བྱའོ།། དགེ་འདུན་ལྷག་མའི་ལྟུང་བ་འཆོས་པ་ནི། དེ་འང་ལྷག་མ་འཆབ་མེད་བྱུང་ན་དེ་ལ་དགེ་འདུན་གྱིས་གསོལ་བཞིའི་ལས་ཀྱིས་མགུ་བ་སྦྱིན་ཏེ། སྦྱིན་ཚར་ནས་ཞག་སོ་དྲུག་གི་བར་དུ་མགུ་བ་སྤྱད་དགོས་པས། མགུ་བ་སྤྱད་པའི་རིང་དུ་དགེ་སློང་གི་གྲལ་གཞུག་ཏུ་འདུག་པ་སོགས་དམན་པའི་སྤྱོད་པ་བྱེད་པ་དང་ཁྱད་པར་གྱི་སྤྱོད་པ་མི་བྱེད་པ་རྣམས་དགོས་ལ། དེ་ཚར་ནས་དབྱུང་བ་ཞེས་དགེ་སློང་ཉི་ཤུས་དབྱུང་བའི་ཆོ་ག་བྱ་སྟེ། དེ་གྲུབ་ནས་སྔར་བཞིན་རང་གནས་སུ་འདུག་སྟེ་དགེ་སློང་རྣམ་པར་དག་པ་ཡིན་ནོ།། དགེ་འདུན་ལྷག་མ་བྱུང་བ་གཞན་ལ་གསང་ན་འཆབ་བཅས་ཏེ། དེ་བྱུང་ན་དེ་ལ་དགེ་འདུན་གྱི་ལས་ཀྱིས་སྤོ་བ་སྦྱིན་ནོ། །
སྤོ་བ་སྦྱིན་ནས་བཟུང་དགེ་འདུན་ལྷག་མ་ཞག་དུ་ལ་བཅབས་པ་ཡིན་པ་དེའི་ཞག་གྲངས་མ་ཚང་བར་སྤོ་བ་སྤྱད་དེ། སྤྱོད་ཚུལ་ནི་མགུ་བ་དང་མཐུན་ལ་གྲལ་ནི་མགུ་བ་སྤྱོད་པ་ལས་ཀྱང་དམན་ནོ། ། དེ་སྤྱད་གྲུབ་ནས་སླར་མགུ་བ་ཞག་དྲུག་དཔྱད་ཅིང་དེ་ནས་དབྱུང་བར་བྱའོ། ། འདི་ལ་སྤོ་བ་སྤྱོད་བཞིན་པའི་ཚེ་ལྷག་མ་འཆབ་བཅས་བྱུང་ན་གཞི་ནས་སྤོ་བ་སྦྱིན་ཞིང༌། དེ་ལས་སླར་བྱུང་ན་ཡང་གཞི་ནས་སྤོ་བ་སྦྱིན་དགོས་ཏེ། མགུ་བ་ལའང་གཞི་ནས་མགུ་བ་སྦྱིན་ཚུལ་དེ་དང་མཚུངས་སོ།། སྤོ་བ་ཞེས་པ་ནི་གནས་ཁྱད་པར་ཅན་ནས་དམན་པ་ལ་སྤོ་བས་ན་དེ་སྐད་བརྗོད་དོ།། མགུ་བ་ཞེས་པ་ནི་དགེ་འདུན་ཐུགས་མགུ་བའི་ཐབས་ཡིན་པས་དེ་སྐད་བརྗོད་ དོ། ། ལྟུང་བ་འཆབ་པའི་ཡུན་མ་ཤེས་ན་ཟླ་བ་བཞི་སོགས་སུ་སྤོ་བ་སྤྱད་དོ། ། ལྟུང་བ་དེ་བྱུང་བ་མཚན་མོ་ལྟ་བུ་ཡིན་ན་དེའི་ཕྱིར་ནང་སྐྱ་རེངས་ཤར་དུས་ནས་གཞན་ལ་མ་བརྗོད་ན་འཆབ་པ་ཡིན་ནོ། །
སྤོ་བ་སྤྱད་ནི་ཟིན་དབྱུང་བ་ནི་མ་ཟིན་པའི་བར་དེ་སྤོ་ལྡན་དང༌། མགུ་བ་སྤྱད་ཟིན་དབྱུང་མ་ཟིན་པའི་བར་དེ་ལ་མགུ་ལྡན་ཅེས་ཟེར་བ་ཡིན་ནོ། ། དེ་བཞིན་གཞི་ནས་སྤོ་ལྡན་སོགས་ཀྱང་ཤེས་པར་བྱའོ།།

གལ་ཏེ་ངོ་ཚ་ཤེས་པ་དང༌། སྡེ་སྣོད་གསུམ་ཤེས་པ་ཞིག་ལ་ལྷག་མ་འཆབ་བཅས་འཆབ་མེད་གང་བྱུང་ཡང་སྤོ་མགུ་སྤྱད་མི་དགོས་ཏེ། དགེ་སློང་གཅིག་གི་མདུན་དུ་བཤགས་པས་དག་པ་ཡིན་ནོ། ། ངོ་ཚ་ཅན་དེར་སྤོ་མགུ་སྤྱོད་མ་ནུས་པ་གཞན་དུ་ཕྱིར་བཅོས་པའི་ཕྱིར་སོང་ལ། ལམ་དུ་ནོངས་པར་གྱུར་ན་དེས་དག་པར་གསུངས་སོ། ། དེ་རྣམས་ནི་ལྷག་མ་དངོས་གཞི་དག་པའི་ཐབས་ཡིན་ལ། ལྷག་མའི་སྦོམ་པོ་ལྕི་བ་ནི་དགེ་སློང་ལྔ་ཡན་ཆད་དང༌། སྦོམ་པོ་ཡང་བ་གང་ཟག་གཅིག་གི་མདུན་དུ་བཤགས་པས་འདག་ཅིང༌། བཤགས་པའི་ཚིག་ནི་སྔོན་མ་དེ་ཉིད་ཁ་བསྒྱུར་བའོ།། དེའང་ལྟུང་བ་ཐམས་ཅད་ལ་བཤགས་དུས་ལྟུང་བ་དེའི་མིང་དང་རིགས་བརྗོད་ནས་བཤགས་དགོས་པར་གསུངས་པ་ལ། མིང་ནི་ལྷག་མ་ལ་ལྷག་མའི་སྡེ་ལས་ཞེས་དང༌།
སྤང་ལྟུང་ཡིན་ན་སྤང་ལྟུང་གི་སྡེ་ལས་ཞེས་པ་ལྟ་བུ་སྡེ་ཚན་བརྗོད་པ་དང༌། རིགས་ནི་ལྟུང་བ་དེ་ཉིད་བརྗོད་པའོ། ། ལྟུང་བ་བྱུང་བ་ལ་འགྱོད་པ་དྲག་པོ་དང༌། ཕྱིས་མི་བྱེད་པའི་སྡོམ་སེམས་མེད་ན་མི་དག་གོ། སྤང་ལྟུང་སུམ་ཅུ་པའི་ཉེས་པ་དག་པའི་ཐབས་ནི། གང་ལས་སྤང་ལྟུང་བྱུང་བའི་རྫས་དེ་ ( ཆོས་གོས་སོགས། ) སྤང་ལ་ཞག་གཅིག་ལོན་པ་དང་དགེ་སློང་ལྟུང་བ་དེ་མ་བྱུང་བ་ཞིག་ལ་བཤགས་དགོས་ཤིང༌། བཤགས་པའི་ཚིག་ནི་སྔོན་མ་ཉིད་ཁ་སྒྱུར་ཏེ་མིང་དང་རིས་བརྗོད་དོ། ། དེའང་བྱིན་ཕྲོག་དང་ལྷུང་བཟེད་ཚོལ་བའི་ཕྱིར་བཅོས་ལ་གཏན་ནས་སྤང་དགོས་ལ། གཞན་ལ་ནི་ལྟུང་བ་བཅོས་མ་ཟིན་པར་དགེ་སློང་གཞན་གཅིག་ལ་གཏད་ཅིང་བཅོས་ཟིན་ནས་ཚུལ་ལེན་ནོ། །
ལྟུང་བྱེད་འབའ་ཞིག་པ་དང༌། ཉེས་བྱས་རྣམས་ནི། ལྟུང་བ་དེ་མ་བྱུང་བའི་དགེ་སློང་གཅིག་གི་མདུན་དུ་ཚིག་སྔོན་མ་བཞིན་བཤགས་པར་བྱའོ། ། སོར་བཤགས་ནི། གནས་དེ་ན་ཇི་ཙམ་ཚོགས་པ་ལ་བཤགས་ཏེ། ཚེ་དང་ལྡན་པ་དག ། བདག་ལ་སྨད་པའི་གནས་མི་རིགས་པ་སོ་སོར་བཤགས་པ་བྱུང་གིས། ཆོས་དེ་སོ་སོར་བཤགས་སོ། ། ཞེས་ལན་གཅིག་བརྗོད་དོ། ། བསྡོམ་བྱའི་ཉེས་བྱས་རྣམས་ནི་ཕྱིན་ཆད་མི་བྱའོ་སྙམ་དུ་ཡིད་ཀྱིས་སྡོམ་པས་ཆོག་གོ། །
ཕྱིར་བཅོས་རྣམས་དོན་དུ་གཉེར་ལ་རྐྱེན་མ་འབྱོར་ནའང་དག་གོ། ། ཕམ་ལྷག་གི་སྦོམ་པོ་དང་སྤང་ལྟུང་མན་ཆད་ཀྱི་ལྟུང་བ་ཐམས་ཅད་ཀྱང་འཆབ་མེད་ལ་དེ་ལྟར་བྱས་པས་དག་མོད། བཅབས་ན་དེ་བཤགས་པའི་ཕྱིར་སྔོན་དུ་མཐོལ་བ་འགྲོ་དགོས་པར་བཤད་ཀྱང་ཕྱག་ལེན་ལ་མཐོལ་བཤགས་ལྷན་གཅིག་པས་འཐུས་པར་མཛད་འདྲ་ལ། སྔོན་ནས་འཆབ་ཉེས་མི་འབྱུང་བའི་ཕྱིར་བདག་ལ་ཉེས་པ་འདི་ཞེས་བྱ་བ་བྱུང་ངོ༌། ། ཞེས་ཐ་མལ་པའི་ཚིག་གིས་བརྗོད་ནའང་འཆབ་ཉེས་ཁེག་གོ། ། དགེ་ཚུལ་རྣམས་ཀྱིས་ཀྱང་དགེ་སློང་ལ་བཤག་གོ། ། ལྟུང་བ་བཅོས་མི་འདོད་ན་དེ་ལ་ནན་ཏུར་གྱི་ལས་བྱ་སྟེ་ནན་ཏུར་ཞེས་པ་ནི་འོག་ཏུ་གཞུག་པའི་དོན་ཡིན་ཞིང༌། དེ་ལ་བཅུ་གསུམ་ཡོད་པའི་དང་པོ་བསྡིགས་པ་ནན་ཏུར་ནི། འཐབ་ཀྲོལ་བྱེད་པ་ལ་དགེ་འདུན་པས་ལས་ཀྱི་བསྡིག་པ་སྟེ་ཁྱོད་དེ་ལྟར་བྱེད་ན་གནས་ནས་འབྱིན་པར་བྱེད་དོ། ། ཞེས་པས་སྡིག་པའོ།།
སྨད་པ་ནན་ཏུར་ནི། དགེ་འདུན་ལྷག་མའི་ལྟུང་བ་ཕྱིར་མ་བཅོས་པར་རྒྱུན་དུ་བྱེད་པ་ལ་གསོལ་བཞིའི་ལས་ཀྱིས་སྨད་པའོ། ། དེ་ནི་ཁྱོད་གནས་གཞན་ཆོས་ཤིག་ཅེས་སྨྲ་བའོ། ། བསྐྲད་པ་ནན་ཏུར་ནི། ཁྱིམ་སུན་འབྱིན་པ་ལ་གསོལ་བཞིའི་ལས་ཀྱིས་སུན་ཕྱུང་བའི་གནས་ནས་ཕྱིར་བསྐྲད་པའོ། ། ཕྱིར་འགྱེད་ནན་ཏུར་ནི། ཁྱིམ་པ་སོགས་ལ་བརྙས་ཐབས་བྱེད་པ་དེ་གསོལ་བཞིའི་ལས་ཀྱིས་ཕྱིར་འགྱེད་པའོ། ། གནས་དབྱུང་བདུན་ནི། ལྟུང་བ་མ་མཐོང་ངོ་ཟེར་བ་དང༌། ཕྱིར་མི་བཅོས་པ་དང༌།
སྡིག་ལྟ་མི་གཏོང་བ་དང༌། འཐབ་ཀྲོལ་ལ་འབད་པ་མ་ལོག་པ་དང༌། རྣམ་ཐར་གཏན་ལ་འབེབས་པ་ལས་གྱུར་པ་ཉེ་བར་མ་ཞི་བ་དང༌། འཐབ་ཀྲོལ་གྱི་རྒྱུ་ཉེ་བར་བསྒྲུབ་པ་དང༌། དགེ་སློང་མ་རྣམས་དང་འདྲེ་ཞིང་གནས་པ་སྟེ་དེ་བདུན་གསོལ་བཞིའི་ལས་ཀྱིས་གནས་ནས་དབྱུང་བའོ།། གསོ་སྦྱོང་བཞག་པའི་ནན་ཏུར་ནི། ལྟུང་བ་གླེང་དྲན་ལ་དྲང་པོའི་ལེན་མི་བྱེད་པ་དང༌། གདམས་ངག་མི་བཤད་པ་སོགས་ཀྱི་ཆད་པས་མ་དུལ་བ་དེ་དག་ལ་དགེ་འདུན་པས་ལས་ཀྱིས་དགེ་འདུན་དང་ལྷན་ཅིག་གསོ་སྦྱོང་བྱེད་དུ་མི་འཇུག་པའོ། ། དགག་དབྱེ་བཞག་པའི་ནན་ཏུར་ནི། གསོ་སྦྱོང་བཞག་པས་མ་དུལ་བ་དེ་ལ་དེ་དགེ་འདུན་དང་ལྷན་ཅིག་དགག་དབྱེ་བྱེད་དུ་མི་འཇུག་པ་སྟེ་ལས་ཀྱིས་བྱའོ།།
དེ་ལྟར་བཅུ་གསུམ་དང་གཞན་ཡང་བསྙིལ་བ་ནི། དགེ་ཚུལ་ཕ་དང་མ་བསྙིལ་ བའོ། ། ལྷུང་བཟེད་ཁ་སྦུབ་པ་ནི། ཁྱིམ་པས་རབ་ཏུ་བྱུང་བ་ལ་གཤེ་སྐུར་འདེབས་པ་དང༌། གཞི་མེད་པར་ཕམ་པའི་སྐུར་པ་འདེབས་པ་ན་གསོལ་བའི་ལས་ཀྱིས་ལྷུང་བཟེད་ཁ་སྦུབ་པར་བྱ་སྟེ། སྦུབ་ཅེས་ལྷུང་བཟེད་མི་བཟེད་པ་སྟེ་ཁྱིམ་པ་དེའི་ཁྱིམ་དུ་མི་འགྲོ་བ་དང༌། ཆོས་མི་བཤད་དང༌། དེ་ལས་བསོད་སྙོམས་མི་ལེན་པ་རྣམས་ཡིན་གྱི་དབྱིབས་སྦུབ་པ་ནི་མ་ཡིན་ནོ། ། དེ་ལྟར་ནན་ཏུར་གྱི་ལས་བཅོ་ལྔ་པོ་དེ་ལས་དངོས་གཞི་ཡིན་ལ། ལྷུང་བཟེད་ཁ་སྦུབ་པ་མ་གཏོགས་པ་ལ་ལས་དེ་མ་བྱས་པའི་སྔོན་དུ་ལས་ཀྱིས་བསྐོས་པའི་ ( གླེང་བ་པོ་གཞན་མེད་ན་བསྐོའོ།།
) དགེ་སློང་གིས་གླེང་དྲན་ཞེས་ལྟུང་བ་གླེང་ཞིང་རྒྱུ་མཚན་བརྗོད་ཅིང་དེས་བཅོས་སུ་མི་མཉན་ན་ནན་ཏུར་བྱ་ཞིང་ནན་ཏུར་གྱི་མཇུག་ཏུ་ལྟུང་བ་ཕྱིར་ཆོས་ཤིག་དང་དགེ་འདུན་འདི་ཉིད་ཀྱིས་ཁྱོད་བག་ཡངས་སུ་བྱེད་པར་འགྱུར་རོ་ཞེས་བརྗོད་དོ།། གཞན་ཡང་དབེན་པ་སྐྱབས་ཡོད་ལ་འདུག་པ་ལྟ་བུ་མ་ངེས་པ་ལ་ངོ་བོ་ཉིད་ཚོལ་དུ་གཞུག་པའང་ལས་ཀྱིས་བྱ་སྟེ། མདོར་ན་ལས་དངོས་རྣམས་ནི་ལས་ཆོག་ལས་ཤེས་པར་བྱ་ཞིང༌། དེ་དག་ལས་གནས་དབྱུང་བདུན་པོ་དེ་དག་གི་སྔོན་དུ་བཞོམ་སྒོ་འགྲོ་དགོས་པ་དང༌། བསྡིག་སྨད་སོགས་ཀྱི་རྗེས་སུ་དེས་མ་བཏང་ན་གནས་དབྱུང་འགྲོ་དགོས་པ་སོགས་ཀྱི་ཞིབ་ཆའང་ཕྲན་བུ་ཡོད་ལ་དགེ་འདུན་གྱིས་གནས་ནས་ཕྱུང་བ་དེ་ལ་དགེ་སློང་མས་ཕྱག་མི་བྱ་བའི་སྡོམ་པ་སྦྱིན་པ་དང༌། དགེ་སློང་མཁས་པ་འཁོར་མང་ཞིང་ཕ་རོལ་གནོན་པ་ནི་གནས་དབྱུང་བྱས་ན་དགེ་འདུན་བྱེ་བར་འགྱུར་བས་མི་རུང་བ་སོགས་ཀྱང་བཤད་དོ།། དེ་ལྟར་ནན་ཏུར་བྱས་པ་དེས་ལེགས་པར་སྤྱད་ཅིང་དགེ་འདུན་ལ་བཟོད་པར་གསོལ་ན་གསོལ་བཞིའི་ལས་ཀྱིས་བཟོད་པར་བྱའོ། ། ཕྱིར་འགྱེད་ནན་ཏུར་བྱས་པ་དེ་ནི་ཁྱིམ་པ་ལ་བཟོད་པ་གསོལ་དུ་འཇུག་གོ། ། གསོ་སྦྱོང་དང་དགག་དབྱེ་བཞག་པས་ནི་གསོ་སྦྱོང་བྱས་ན་དེ་ཉིད་བཟོད་གསོལ་ཡིན་ནོ། ། ལྷུང་བཟེད་ཁ་སྦུབ་པ་ལ་ནི་ཁ་བསྲང་བའི་ལས་བྱའོ།།
ད་ནི་ས་གཞན་ན་གནས་པ་ཞེས་པ་དེའི་སྦྱོར་བ་བརྗོད་པ་ནི། དེའང་ས་གཞན་ན་གནས་པ་ཞེས་པའི་སྔོན་བཤད་ཀྱི་སྤོ་སྤྱོད་གསུམ། མགུ་སྤྱོད་གསུམ། སྤོ་ལྡན་གསུམ། མགུ་ལྡན་གསུམ་དང་བཅུ་གཉིས་དང༌། བསྡིག་སྨད་བསྐྲད་ཕྱིར་འགྱེད་བཞི་དང༌། གནས་དབྱུང་བདུན་དང༌། དགེ་ཚུལ་བསྙིལ་བ། ངོ་བོ་ཉིད་འཚོལ་བ། བསླབ་སྦྱིན་བཅས་ཉེར་དྲུག་པོ་དེ་ཡིན་པས་དེའི་སྤྱོད་པ་ནི།
སྤྱིར་བཏང་ལ་ཁྱད་པར་གྱི་སྤྱོད་པ་ལྔ་སྤང་བ་དང༌། དམན་པའི་སྤྱོད་པ་ལྔ་དང་དུ་ལེན་པར་བྱེད་དགོས་ཤིང་དམིགས་བསལ་གྱི་ཁྱད་པར་སོགས་ཀྱང་ཡོད་དོ།། ཁྱད་པར་གྱི་སྤྱོད་པ་ལྔ་སྤང་བ་ནི། གུས་པའི་བྱ་བ་བདག་གིས་མི་ལེན་པ་སྟེ་ཁྱིམ་པས་ཀྱང་ཕྱག་མི་རུང་བ་དང༌། དགེ་སློང་གཞན་དང་མཉམ་པ་དང་དེ་ལས་ལྷག་པའི་སྤྱོད་པ་སྤོང་བ་སྟེ་དགེ་སློང་གཞན་ལས་སྟན་དམའ་བ་དང་རྗེས་ནས་འགྲོ་བ་སོགས་ སོ། ། དམན་པའི་སྤྱོད་པ་ནི། ནང་པར་ལངས་ཏེ་གཙུག་ལག་ཁང་དུ་ཕྱག་དར་བྱ་བ་དང་ཝའི་ཁ་བསལ་བ་སོགས་སོ། ། འདིར་ལྟུང་བ་དག་པའི་ཐབས་མིང་རིགས་བརྗོད་པའི་ཕྱིར་བཅོས་སོགས་དེ་ལྟར་ཡིན་ན་གཞན་ཡང་ཡོད་དམ་ཞེ་ན། སྟོང་ཉིད་བསྒོམ་པ་སོགས་ཀྱང་ལྟུང་བ་དག་བྱེད་ཀྱི་མཆོག་ཏུ་གྱུར་པར་སྔ་རབས་པ་རྣམས་བཞེད་དོ།། སོ་སོ་ཐར་པའི་སྡོམ་པ་གཏོང་བའི་རྒྱུ་ནི།
བསླབ་པ་ཕུལ་བ་དང༌། རང་ཉིད་ཤི་བ་དང༌། སྐྱེས་པ་བུད་མེད་དུ་འགྱུར་བ་ལྟ་བུ་མཚན་འགྱུར་བ་དང༌། དགེ་རྩ་ཆད་པ་རྣམས་ཀྱི་གཏོང་ལ། བསྙེན་གནས་ནི་དེའི་སྟེང་དུ་མཚན་མོ་འདས་པས་གཏོང་ངོ༌།། གཉིས་པ་རྩོད་པ་ཕྱིར་བཅོས་ལ། རྩོད་པའི་ངོ་བོ་ནི་འཁོན་འཛིན་གྱི་ཤེས་པ་དང༌། དབྱེ་བ་ནི། འདུས་བྱས་མི་རྟག་པ་ལ་རྟག་ཅེས་སྨྲ་བ་ལྟ་བུ་རྒོལ་བ་དང་ཕྱིར་རྒོལ་རྩོད་པ་སྟེ་འགྱེད་ཕྱིར་རྩོད་པ་དང༌། གདམས་ངག་མི་བཤད་པ་སོགས་ཀྱིས་ཆད་པ་བྱེད་པོ་དང་བཅད་པར་བྱ་བ་གཉིས་རྩོད་པ་སྟེ་མི་བསྡམས་པའི་ཕྱིར་རྩོད་པ་དང༌།
ལྟུང་བ་གླེང་དྲན་བྱས་པས་གླེང་བྱ་གླེང་བྱེད་གཉིས་ཏེ་ལྟུང་བའི་ཕྱིར་རྩོད་པ་དང༌། ལས་ལ་མི་མཐུན་པ་རྩོད་པ་སྟེ་བྱ་བའི་ཕྱིར་རྩོད་པ་དང་བཞི་ཡོད་དོ།། དེ་ཞི་བར་བྱེད་པ་ལ། དང་པོ་འགྱེད་ཕྱིར་རྩོད་པ་དེ་ནི། རྒོལ་བ་ཞེས་དམ་བཅའ་འཇོག་པ་པོ་དང༌། ཕྱི་རྒོལ་ཞེས་སུན་འབྱིན་བྱེད་པོ་གཉིས་ཞི་བར་བྱེད་པ་པོ་རང་གི་བློས་ཕྱོགས་གཅིག་ཏུ་བྱའོ། ། དེས་ཞི་བར་མ་ནུས་ན་གཟུ་བོ་ཞིག་དགེ་འདུན་གྱིས་གསོལ་གཉིས་ཀྱི་ལས་ཀྱིས་བསྐོ་སྟེ་གཟུ་བོ་དེ་ཡང་གཅིག་ཡན་ཆད་ཆོས་དང་ཟང་ཟིང་གི་ལོངས་སྤྱོད་གཞན་ལ་རག་མ་ལས་པ་ཞིག་སྟེ་དེས་ཞི་བར་བྱའོ། ། གཟུ་བོ་འདི་ནི་འཐབ་མོ་མི་བསྐྱེད་པའི་ཕྱིར་གཏན་དུ་བསྐོའོ། ། དེས་མ་ཞི་ན་རང་ཉིད་སྐོ་བར་བྱེད་པའི་དགེ་འདུན་ཞི་པོ་ལ་གཏད་ནས་ཞི་པོས་ཞི་བར་བྱའོ། ། དེས་ཞི་བར་མ་ནུས་ན་གསལ་བ་བསྐོ་སྟེ།
སྔར་གྱི་གཟུ་བོ་ལས་ཀྱང་ཡོན་ཏན་ཆེས་གསལ་བའི་དགེ་སློང་བཞི་ཡན་ཆད་གསོལ་གཉིས་ཀྱི་ལས་ཀྱིས་བསྐོས་སྟེ་དེས་ཞི་བར་བྱའོ། ། དེས་མ་ཞི་ན་གསལ་བའི་གསལ་བ་བསྐོ་སྟེ། གསལ་བ་བཞི་ཡན་ཆད་དེས་རང་ལས་ཡོན་ཏན་ཆེས་ཆེ་བའི་གསལ་བའི་གསལ་བ་གསོལ་གཉིས་ཀྱི་ལས་ཀྱིས་བསྐོ་སྟེ་དེས་ཞི་བར་བྱའོ། ། དེས་མ་ཞི་ན་གསལ་བའི་གསལ་བ་དེས་གསལ་བ་ལ་གཏད། གསལ་བས་དགེ་འདུན་ཞི་པོ་ལ་གཏད། ཞི་པོས་རྩོད་པ་སྦེད་པོ་ལ་གསོལ་གཉིས་ཀྱི་ལས་ཀྱིས་བསྐོས་ཏེ་དེ་ལ་གཏད། སྦེད་པ་པོ་དེས་གནས་བརྟན་དང་བཅས་སོ་ཐར་པ་དང་བཅས་པའི་དགེ་འདུན་གཞན་ལ་ཟླ་བ་གསུམ་དུ་ཕུལ་ནས་དགེ་འདུན་གཞན་དེས་རྩོད་པ་ཞི་བར་བྱའོ། ། དེས་ཞི་བར་མ་ནུས་ན་རྩོད་པ་སྦེད་པ་པོ་ལ་གཏད་ནས་སྦེད་པ་པོ་དེས་སྡེ་སྣོད་འཛིན་པ་ཆེན་པོ་ལ་ཟླ་བ་དྲུག་ཏུ་ཕུལ་ལ་དེས་ཞི་བར་བྱའོ། ། དེས་མ་ཞི་ན་རྩོད་པ་སྦེད་པ་པོ་དེས་གནས་བརྟན་དང་བཅས་སོ་སོ་ཐར་པ་དང་བཅས་པའི་དགེ་འདུན་གཞན་ལ་ཟླ་བ་གསུམ་དུ་ཕུལ་ནས་དགེ་འདུན་གཞན་དེས་རྩོད་པ་ཞི་བར་བྱའོ། ། དེས་ཞི་བར་མ་ནུས་ན་རྩོད་པ་སྦེད་པ་པོ་ལ་གཏད་ནས་སྦེད་པ་པོ་དེས་སྡེ་སྣོད་འཛིན་པ་ཆེན་པོ་ལ་ཟླ་བ་དྲུག་ཏུ་ཕུལ་དེས་ཞི་བར་བྱའོ། །
དེས་ཀྱང་མ་ཞི་ན་རྩོད་པ་སྦེད་པ་པོ་དེས་གནས་བརྟན་མཐུ་དང་ལྡན་པ་ལ་དུས་ངེས་བཟུང་མེད་པར་ཕུལ་ནས་དེ་ཞི་བར་བྱའོ།། དེ་ལྟར་མངོན་སུམ་བརྒྱད་ཀྱིས་ཞི་མ་ནུས་ན་གནས་བརྟན་མཐུ་དང་ལྡན་པ་དེས་རྩོད་པ་སྦེད་པ་པོ་ལ་གཏད། དེས་དགེ་སློང་ཞི་པོ་ལ་གཏད་ལ། ཞི་པོས་ཚུལ་ཤིང་གང་མང་བྱ་སྟེ། ཚུལ་ཤིང་གང་མང་ནི་ཐོག་མར་ཚུལ་ཤིང་བྲིམ་མཁན་བསྒོ་ནས་དགེ་འདུན་བསྡུ་སྟེ། ཆོས་ཀྱི་ཚུལ་ཤིང་དྲང་པོ་དང་ཆོས་མིན་ཚུལ་ཤིང་ཡ་ཡོ་ཅན་གཉིས་ཚོགས་ལ་བྲིམས་ཏེ་བླངས་བ་སུ་མང་བལྟ་སྟེ་མང་བ་རྒྱལ་བར་བྱའོ། ། དེའང་ཆོས་ཕྱོགས་པ་མང་བའི་ཐབས་བྱེད་པ་དང༌། ཆོས་མིན་པ་མང་བར་དོགས་ན་བྲིམ་པར་མི་བྱའོ། ། དེས་ཀྱང་མ་ཞི་ན་གང་རུང་གཅིག་གནས་ནས་དབྱུང་བར་བྱའོ།། གཉིས་པ་མི་གདམས་པའི་ཕྱིར་རྩོད་པ་ཞི་བར་བྱེད་པ་ནི།
དེའང་རྒྱུ་ཡོད་པ་དང་མེད་པ་གཉིས་ཏེ་ཡོད་པ་ནི་དཔེར་ན་བླ་མས་གདམས་ངག་མི་སྦྱིན་པ་སོགས་ཀྱི་རྒྱུ་སློབ་མ་ལ་ལྟུང་བ་ཡོད་ངེས་ཡིན་པ་སྟེ། དེ་ནི་གཟུ་བོ་སོགས་ཀྱིས་ཞི་བར་བྱའོ། ། རྒྱུ་མེད་པ་ནི་རྣམ་པ་བཞི་སྟེ་གཞི་མེད་པ་དང༌། གཞི་གཞན་རྗེས་སུ་བསྒྲུབ་པ་དང༌། ཕྱིར་བཅོས་པ་ལ་མི་ལྟོས་པ་དང༌། སྨྱོན་པས་བྱས་པའོ། ། དང་པོ་ནི། ལྟུང་བ་མེད་པ་ལ་བླ་མས་ཡོད་ཟེར་ཞིང་རྩོད་པའོ། ། གཉིས་པ་ནི། ལྟུང་བ་ཆུང་ངུ་ཞིག་ཡོད་པ་ལ་ཆེན་པོ་ཡོད་ཟེར་ཞིང་རྩོད་པའོ། །
གསུམ་པ་ནི། བཀའ་གང་བསྩལ་བསྒྲུབས་པ་ལ་སླར་ཡང་རྩོད་པའོ། ། དེ་གསུམ་ནི། དགེ་འདུན་གྱི་ལས་ཀྱིས་དག་པ་སྦྱིན་ནོ། ། བཞི་པ་ནི། སྨྱོན་པ་ལ་རྩོད་པ་སྟེ་དེ་ལ་མ་སྨྱོ་བའི་དུས་སུ་དག་གོ་ཞེས་དགེ་འདུན་གྱི་ལས་ཀྱིས་མ་སྨྱོ་བའི་འདུལ་བ་སྦྱིན་ནོ།། གསུམ་པ་ལྟུང་བའི་ཕྱིར་རྩོད་པ་ཞི་བར་བྱེད་པ་ནི། དེ་ལ་ཉེས་པ་རང་གིས་ངོ་ཤེས་པ་དང་མ་ཤེས་པའི་རྩོད་པ་གཉིས་ཡོད་པའི་དང་པོ་ལ་ཕྱིར་འཕྲོས་པ་མེད་པའི་རྩོད་པ་ཞེས་གླེང་བྱ་གླེང་བྱེད་གཉིས་ཁོ་ན་རྩོད་པ་དང༌། ཉི་ཚེ་བ་ཞེས་གླེང་བ་དེས་དགེ་སློང་འགའ་ཞིག་འཁྲུག་ལོང་དུ་གྱུར་པ་དང༌། དགེ་འདུན་མཐའ་དག་དང་འབྲེལ་བ་ཞེས་པ་དེ་གཉིས་རྩོད་པས་ཐམས་ཅད་འཁྲུག་ལོང་དུ་གྱུར་པ་སྟེ་གསུམ་མོ། །
དང་པོ་ལ་ལྟུང་བ་ཁས་མི་ལེན་པར་རྩོད་ན་དེ་ལ་ཁས་ལོངས་ཤིག་ཟེར་ནས་ཞི་བར་བྱའོ། ། ལྟུང་བ་ཁས་ལེན་ཀྱང་ཕྱིར་མི་བཅོས་པར་རྩོད་ན་ཕྱིར་བཅོས་ཏེ་ཞི་བར་བྱའོ། ། དེ་གཉིས་ནི་ཁས་བླང་བའི་བྱ་བས་ཕྱིར་བཅོས་པའོ། ། གཉིས་པ་ནི། གཟུ་བོ་ལ་སོགས་པས་བརྟགས་ཏེ་ཞི་བར་བྱའོ། ། དེ་ནི་མངོན་སུམ་གྱི་འདུལ་བས་ཕྱིར་བཅོས་པའོ། ། གསུམ་པ་ནི། དགེ་སློང་ཕྱོགས་གཉིས་པོ་ཕན་ཚུན་གཅིག་ལ་གཅིག་ལྟུང་བ་བཤགས་པར་བྱེད་བཅོལ་བ་སྟེ། དེ་ནི་རྩྭ་བཀྲམ་པ་ལྟ་བུའི་ཕྱིར་བཅོས་སོ། ། གཉིས་པ་ཉེས་པ་རང་གིས་ངོ་མ་ཤེས་པ་ནི་ས་གཞན་ན་གནས་པའི་སྤྱོད་པ་གསོལ་བཞིའི་ལས་ཀྱིས་སྦྱིན་པ་སྟེ་དེས་ལྟུང་བ་ངོ་ཤེས་ནས་བཅོས་ཏེ་དག་པར་བྱེད་པའོ། །
དེ་ནི་ངོ་བོ་ཉིད་འཚོལ་བས་ཞི་བར་བྱེད་པའོ།། བཞི་པ་བྱ་བ་ལས་ཀྱི་ཕྱིར་རྩོད་པ་ཞི་བར་བྱེད་པ་ནི། ལས་ལ་མཐུན་པ་སྦྱིན་པས་ཞི་བར་བྱ་བ་དང༌། རྩོད་པ་ཞི་བྱེད་གཞན་རྣམས་ཀྱང་འདི་ཞི་བྱེད་ཀྱི་རྒྱུར་འགྱུར་ཏེ་རྩོད་པ་གཞན་མེད་ན་ལས་བསྙེན་རྫོགས་སོགས་ལ་བློ་མི་མཐུན་རྒྱུ་མེད་པའི་ཕྱིར་རོ།། སྤྱིར་ཆོས་དང་ཆོས་མ་ཡིན་པ་གཉིས་སུ་བྱེ་ན། ཆོས་མ་ཡིན་པའི་ཕྱོགས་དེ་ལ། ཕྱག་བྱ་བ་དང༌། སྔོན་དུ་ལྡང་བ་དང༌། སྟན་ལ་བོད་པ་དང༌། ཕེབས་པར་སྨྲར་བ་སོགས་མི་བྱ་ལ་གལ་ཏེ་ཚུར་བཟོད་པར་གསོལ་ན་དགེ་འདུན་གྱི་ལས་ཀྱིས་བཟོད་པར་བྱ་ལ།
དེས་ཀྱང་མཐུན་པར་མ་གྱུར་པས་དེའི་འོག་ཏུ་དེ་དག་གིས་མཐུན་པར་གསོལ་ཏེ་དགེ་འདུན་གྱི་ལས་ཀྱིས་མཐུན་པ་སྦྱིན་ནོ། ། དེས་ཀྱང་རང་བཞིན་དུ་གནས་པར་མི་འགྱུར་བས། དེ་དག་གིས་གསོལ་ཏེ་དགེ་འདུན་གྱི་ལས་ཀྱིས་མཐུན་པའི་གསོ་སྦྱོང་སྦྱིན་ནོ།། ལྔ་པ་མཐའ་གཉིས་སྤངས་པ་གནས་མལ་གྱི་གཞི་བཤད་པ་ནི། བཅས་ལྡན་དགེ་སློང་གིས་ཀྱང་གཙུག་ལག་ཁང་བརྩིག་རུང་ཞིང་དེ་ལ་ཕན་ཡོན་ཀྱང་བསམ་གྱིས་མི་ཁྱབ་པ་ཡོད་པར་བཤད་མོད། སྲོག་ཆགས་ལ་གནོད་པས་ཉེས་པ་ཡོད་ཟེར་བ་ནི་མུ་སྟེགས་གཅེར་བུ་པའི་སྐད་ཆའོ། ། དེ་ལ་ཐོག་མར་གཙུག་ལག་ཁང་བརྩིག་པའི་ཡུལ་ནི། སྲོག་ཆགས་སྦྲུལ་སོགས་མེད་པ་དང༌། སྤྱོད་ཡུལ་གྱི་གྲོང་དང་ཐག་ཉེ་རིང་འཚམས་པ། སྐྱེ་བོའི་རྒྱུན་ལུགས་མི་མང་ཞིང་འཁྲུག་པ་དང༌།
ཅ་ཅོ་སོགས་མེད་པ་དབེན་ཞིང་བསམ་གཏན་བསྒོམ་དུ་རུང་བའི་སར་གཙུག་ལག་ཁང་ལྔ་བརྩེགས་ཕྱིན་ཆད་དུ་བྱའོ། ། དྲི་གཙང་ཁང་དང་སྒོ་ཁང་གི་སྟེང་གི་བསིལ་ཁང་ཡང་བདུན་བརྩེགས་ཕྱིན་བྱའོ།། གཞན་ཡང་ཁྱམས་གསུམ་དང་གཙུག་ལག་ཁང་གི་གཡས་གཡོན་དུ་གནས་ཁང་གསུམ་གསུམ་དང་སྒོ་ཁང་གི་མཐར་གནས་ཁང་ཆུང་ངུ་གཉིས་ཀྱང་བྱ་བར་བཤད་དོ། ། སྐྱེས་པའི་རབས་སོགས་ཀྱི་རི་མོ་བྲི་བའི་ཕྱིར་དང༌། སླར་བཀྱེད་པའི་ཕྱིར་གཞིག་པ་དང་ཆུང་ངུར་བྱེད་པ་སོགས་ལ་ཉེས་པ་མེད་དོ། ། གཙུག་ལག་ཁང་དང་མཆོད་རྟེན་རྙིངས་པའམ་བཟོ་འཕྲོ་དེ་ལས་ཆེ་བར་བསྐྱེད་པའི་ཕྱིར་དང་ཚད་དེ་ཉིད་ཀྱི་ཕྱིར་གཞིག་རུང་ ངོ༌། ། སྤོང་ས་ཏེ་ལས་བརྒྱ་བརྒྱ་རྩ་གཅིག་བྱ་བའི་གནས་དང༌། མཛོད་དང༌། ཟས་ཀྱི་ཁང་དང༌། བཀད་ས་ ( ཟས་གསོལ་བའི་གནས་སོ་མཆན།
) དང༌། བསྲོ་ཁང་དང༌། མེ་ཁང་དང༌། ཆུའི་ཁང་པ་དང༌། སྨན་ཁང་དང༌། ལྕི་སའི་ཁང་པ་དང༌། གནས་ཁང་དང༌། སྤོང་བའི་ཁང་པ་དག་ཀྱང་བྱའོ། ། གནས་ཁང་དང་སྤོང་ཁང་དག་ཀྱང་འདི་ལྟར་སྒོ་འདོད་དོ། ། སྒོ་གླེགས་གཞུག་གོ། །
སྐད་མི་གྲགས་པའི་ཕྱིར་ཀོ་བའི་དུམ་བུ་གཞུག་གོ། ། དེ་ལ་ལག་གཟུང་དང་ཡང་མིག་ཀྱང་བཟོའོ། ། རྩིག་པའི་དཀྱིལ་དུ་སྐར་ཁུང་ཕྱི་ཡངས་ལ་ནང་རུབ་པ་བཟོའོ། ། དེ་ལ་དྲྭ་བ་སྒོ་གླེགས་གནམ་གཟེར་འཕྲེད་གཏན་གཞུག་གོ། ། གནས་ཁང་གི་མདུན་དུ་ཁྱམས་བྱའོ། ། ཐེམ་སྐས་ཀྱང་འོག་ཁང་དུ་རྡོ་དང་བར་ཁང་དུ་ས་དང་སྟེང་ཁང་དུ་ཤིང་གིས་བྱའོ། ། ཐེམ་སྐས་མེད་ན་ཤིང་ངམ་ཐག་པའི་ཡ་གད་ལས་འཛེག་གོ། ། གཞི་ཀུན་ལ་སོ་ཕག་སོགས་ཀྱི་བཅལ་བཀྲམ་མོ། ། ཆོས་སྨྲར་བ་འདུག་པའི་ཕྱིར་སེང་ཁྲི་བླ་བྲེ་སོགས་བཟོའོ། ཁང་པའི་ཕྱི་རོལ་དུ་སུ་མི་འོང་བའི་ཕྱིར་ལྕགས་རི་བཟོའོ།།
ཟད་པར་སྔོན་པོ་སོགས་མངོན་དུ་བྱ་བའི་ཕྱིར་གནས་ཁང་གི་ཕྱོགས་བཞི་སྔོན་པོ་སོགས་བཞི་བྱའོ། ། གཙུག་ལག་ཁང་གི་སྒོར་གནོད་སྦྱིན་ལག་ན་རྡོ་རྗེ་སོགས་དབྱུག་པ་སོགས་འཛིན་པ་བྲིའོ། ། གཙུག་ལག་ཁང་གི་སྒོ་ཁང་དུ་འཁོར་བའི་འཁོར་ལོ་ཆ་ལྔ་ལ་སྟེང་དུ་ལྷ་དང་མི་རྣམས་སོ། ། མིའི་གནས་སུ་གླིང་བཞི་པོ་དག་གོ། ཆ་གསུམ་དུ་ངན་སོང་གསུམ་པོ་དག་གོ། ཆ་ལྔ་ཡི་ནང་གི་འཁོར་ཡུག་ཏུ་བརྫུས་ཏེ་སྐྱེ་བའི་སེམས་ཅན་ཟོ་ཆུ་རྒྱུན་མོ་བཞིན་དུ་འཆི་འཕོ་བ་དང་སྐྱེ་བ་དག་ཀྱང་ངོ༌། ། དབུས་སུ་དུག་གསུམ་དག་ཕུག་རོན་དང་སྦྲུལ་དང་ཕག་གི་རྣམ་པ་བྱའོ། ། སྔ་མ་དེ་གཉིས་གཏི་མུག་གི་ཟ་བར་རོ། ། འཁོར་ལོའི་མུ་ཁྱུད་ཕྱི་མར་འཁོར་ཡུག་ཏུ་རྟེན་འབྲེལ་བཅུ་གཉིས་དང༌། དེ་ཐམས་ཅད་མི་རྟག་པའི་ཕྱིར་སྲིན་པོའི་དཔང་པར་བཟུང་བར་བྲིའོ།།
དེ་ལ་མ་རིག་པ་ནི་བུད་མེད་དང༌། འདུ་བྱེད་རྫ་མཁན་དང༌། མིང་གཟུགས་ནི་བུད་མེད་དང་སྐྱེས་པ་དང༌། སྐྱེ་མཆེད་དྲུག་པོ་དེའི་ཡུལ་ལ་ཆགས་པའི་རྣམ་པ་དང༌། རེག་པ་ནི་ཕོ་མོའི་རེག་པ་སྤྱོད་པ་དང༌། ཚོར་བ་ནི་སྐྱེས་པ་སྡུག་བསྔལ་བའི་ཚོར་བ་ཅན་དང༌། སྲེད་པ་ནི་བུད་མེད་བུ་འཚོལ་བ་དང༌། ལེན་པ་ནི་བུད་མེད་ལ་མངལ་འཇུག་པ་དང༌། སྲིད་པ་ནི་མངལ་ན་གནས་པ་དང༌། རྒ་བ་ནི་རྒས་ཤིང་འཁོག་པ་དང༌།
ཤི་བ་ནི་ཤི་བའི་གཟུགས་སུ་བྲིའོ།། འཁོར་ལོ་དེའི་སྟེང་དུ་སངས་རྒྱས་ཀྱི་སྐུ་གཟུགས་དང་གཡས་ཕྱོགས་སུ་མྱ་ངན་ལས་འདས་པའི་དཀྱིལ་འཁོར་དཀར་པོ་ཉེ་བར་སྟོན་པའོ། ། འོག་ཏུ་བརྩམས་པར་བྱ་ཞིང་ཞེས་པའི་ཚིགས་སུ་བཅད་པ་གཉིས་སོ། ། སྒོ་ཁང་དེའི་ཁོ་ར་ཁོར་ཡུག་ཏུ་ཆོ་འཕྲུལ་ཆེན་པོ་དང་བདུད་བཅོམ་པ་དག་གོ། ། ཁྱམས་སུ་སྐྱེས་པའི་རབས་སོ། ། དྲི་གཙང་ཁང་གི་སྒོར་གནོད་སྦྱིན་ལག་ན་ཕྲེང་ཐོག་གོ། ། སྤོང་སའི་ཁང་པར་གནས་བརྟན་གྱི་གྲལ་དག་གོ། ། མཛོད་ཀྱི་སྒོར་གནོད་སྦྱིན་ལག་ན་མྱུ་གུ་ཐོགས་པ་དག་གོ། ། ཟས་ཀྱི་ཁང་པར་གནོད་སྦྱིན་ལག་ན་བཅའ་བ་ཐོག་པའོ། ། བཤང་གཅིའི་སྐྱོབས་སུ་དུར་ཁྲོད་དང་མགོ་སོགས་བྲིའོ།།
ཚེས་བརྒྱད་དམ་བཅུ་བཞི་ལ་གནས་ལ་གནས་པས་ཕྱག་དར་དང་ཆག་ཆག་སོགས་དང་མལ་སྤྲུགས་པའམ་བཀྲུ་བ་སོགས་བྱའོ། ། སྒོ་ཁང་དང་ཁྱམས་སུ་མལ་མི་བཅའོ། ། སྟན་བཟང་པོ་དང་རྒྱབ་རྟེན་དང་བཅས་པའི་སྟན་ཡང་མི་བྱའོ། ། སྟན་དང་སྔས་ནང་ཚང་ཅན་བཅང་ངོ༌། ། སྔས་སྲིད་དུ་ཁྲུ་བཞི་དང་ཞེང་དུ་དོ་པ་གཉིས་བལྟབ་བྱས་པའོ། ། ཤིང་བལ་གྱིས་བརྫང་ངོ༌། ། ཉལ་ཁར་སྲོག་ཆགས་ཡོད་མེད་བརྟག་སྟེ་དྲན་པ་ཉེ་བར་བཞག་པར་བྱའོ། ། འབྲུ་མར་གྱི་སྣོད་ཕུལ་གང་མན་ཆད་ཤོང་བ་དང༌། ཚོད་མ་བཙོ་བའི་སྣོད་ལྕགས་ཀྱི་དོག་ལེ་ཞེས་སླ་ང་འདྲ་བ་དང༌། ས་ལས་བྱས་པའི་ཐབས་རྣམས་བཅང་ ངོ༌། །
དྲ་བ་ཁ་དོག་གཅིག་པ་དང་འཁར་བ་གཉིས་རྒས་པ་དང་ན་བ་ལ་ལས་སམ་ཚིག་གིས་སྦྱིན་ནོ། ། སྟེའུ་སྟ་རེ་གཟོང་སོགས་བཅང་ངོ༌། ། འཁར་བ་དང་འཁར་སིལ་དང་འཁར་བ་སྒྲ་བཅས་གསུམ་སོ་སོའོ། ། ཆར་པའི་ནང་དུ་གདུགས་བཟུང་ངོ༌།། རོལ་མོ་མཁན་དང༌། སྨད་འཚོང༌། ཆང་ཚོང༌། རྒྱལ་པོའི་ཕོ་བྲང༌། རིགས་ངན་ཤན་པ་རྣམས་ཀྱི་གནས་དང༌། མི་གཙང་བའི་སྐྱབས་དང་ཉེ་བར་མི་འདུག་གོ། །
ལྡུམ་བུ་ན་མེ་རུ་ཀའི་ཕྱེ་མ་དང༌། ཤིང་ཀུན་དང༌། ནིམ་པའི་ལོ་མས་ལཱ་བ་ལ་འབུ་མི་འཇུག་གོ། ། གནས་བརྟན་གྱིས་དགེ་སྐོས་ལ་བསྒོ་སྟེ་གཙུག་ལག་ཁང་བསྡམ་པར་བྱའོ། ། འཕྲེད་གཏན་དང༌། གནམ་གཟེར་དང༌། འཁོར་གཏན་དང༌། སྒོ་ལྕགས་དང༌། ལྡེ་མིག་ཀྱོག་པོ་དག་སྦྱར་རོ། ། དགེ་སློང་ཤི་ན་ཤི་བའི་ལུས་ལ་མཆོད་པ་བྱའོ། །
དེ་སྲོག་ཆགས་བཅས་པའི་རྨ་མེད་ན་བསྲེག་པར་བྱའོ། ། ས་བརྐོ་བའམ་ཆུ་ཀླུང་ངམ་མི་རུང་ན་ཚང་ཚིང་གི་དབུས་སུ་གཞུག་གོ། ། གློ་གཡས་པ་བསྙལ་ཏེ་མགོ་བྱང་ཕྱོགས་ལ་བསྟན་ཏོ། ། སྔས་སུ་རྩའི་ཆུན་པོ་གཞུག་གོ། ། རྩྭའམ་ལོ་མས་གཡོག་གོ། ། རྒྱུན་ཆགས་གསུམ་གྱི་ཆོས་མཉན་པ་དང་ཆོས་བཤད་པ་དག་བྱའོ།། དེ་ནས་གོས་དང་རྐང་ལག་བཀྲུ་སྟེ་མཆོད་རྟེན་ལ་ཕྱག་བྱས་ནས་ནང་དུ་འཇུག་ གོ། ། མཆོད་རྟེན་ནི་རྣམ་པ་གཉིས་ཏེ་གཙང་ཁང་ཅན་རི་མོ་བྲིས་པ་དང༌། གཙང་ཁང་མེད་པ་ཀ་བ་ལྟ་བུའོ། ། སངས་རྒྱས་ཀྱི་སྐུ་གདུང་གི་མཆོད་རྟེན་བང་རིམ་བཞི་པ་འདབ་མ་དང༌།
བུམ་པ་དང༌། པུ་ཤུ་དང༌། སྲོག་ཤིང་དང༌། གདུགས་བཅུ་གསུམ། ཆར་ཁེབ་སྟེ་རྣམ་པ་ཐམས་ཅད་རྫོགས་པ་དང༌། རང་སངས་རྒྱས་བསེ་རུ་ལྟ་བུ་ལ་ཆར་ཁེབ་མེད་པ་དང༌། ཚོགས་སྤྱོད་ལ་དགྲ་བཅོམ་བཞིན་དང༌། ཉན་ཐོས་ཀྱི་འབྲས་བུ་ཐོབ་པའི་གྲངས་དེ་ཉིད་ཀྱི་གདུགས་གྲངས་ཅན་ཆར་ཁེབ་མེད་པ་དང༌། སོ་སོ་སྐྱེ་བོའི་མཆོད་རྟེན་ནི་བྱི་བོ་སྟེ་བྲེ་ཡན་མེད་པའོ། ། དེ་ཀུན་རའི་ཕྱི་རོལ་དུ་བྱའོ། །
འཕགས་པ་ལ་ནི་མཆོད་རྟེན་གྱི་དུས་སྟོན་རིགས་སོ། ། མཆོད་རྟེན་ལ་དཀར་རྩི་གསོལ་བ་དང་མར་མེ་ཁང་བུ་བྱ་བ་དང་མཐའ་ལན་ཀན་གྱིས་བསྐོར་བ་དང༌། ལན་ཀན་ལ་རྟ་བབ་བསྒྲེང་བ་དང༌། སེང་གེ་ཆུ་སྲིན་ཁྱུ་མཆོག་གི་རྒྱལ་མཚན་གཟུགས་པ་རྣམས་བྱའོ། ། སངས་རྒྱས་ཀྱི་སྐུ་བཞེངས་ཤིང་དེ་ལ་དུས་སྟོན་བྱའོ། ། དུས་སྟོན་ནི་དཔྱིད་ཐའི་ཚེས་བདུན་ལ་སྐུ་བལྟམས་ཤིང་བཅོ་ལྔ་ལ་སངས་རྒྱས་པ་ཡིན་པས་དུས་དེར་སྐུ་གཟུགས་དེ་གྲོང་ཁྱེར་དུ་གཤེགས་པར་བྱ་ཞིང༌། དེའང་དགེ་སློང་གསར་བུ་རྣམས་ཀྱིས་བསྐུར་ཞིང་རྒན་པོ་དག་གིས་གོས་དང་རྒྱན་དང་མཆོད་ཡོན་བྱའོ། ། རོལ་མོ་དག་གིས་རོལ་མོ་དང་བཀུར་སྟི་ཆེན་པོ་གཞན་ཡང་བཟང་ངོ༌།། དེ་ལྟར་བསྒྲུབ་པའི་བསླབ་བྱར་བཤད་པ་དེ་དག་ལས་གོས་གནས་མལ་སོགས་ཀྱི་ཁྱད་པར་ལ་རབ་ཀྱིས་སྦྱངས་པའི་ཡོན་ཏན་བཅུ་གཉིས་ལ་གནས་པ་ལྟར་ན། འདི་སྐད་དུ།
བསོད་སྙོམས་པ་དང་སྟན་གཅིག་ ( ཟས་གཅིག་པའོ།། ) ཕྱིས་མི་ལེན། ( ཟས་སོ།། ) ། ཆོས་གོས་གསུམ་ ( ལས་མི་འཆང་ )དང་ ཕྱིང་པ་ཕྱག་དར་ཁྲོད་ ( དོར་བའམ་དུས་ཚིགས་གཅིག་གིས་རྙིངས་པའོ།། ) དགོན་པ་བ་དང་ཤིང་དྲུང་བླ་གབ་མེད། ( སྟེང་གཡོགས་མེད་པའོ།། ) ། དུར་ཁྲོད་པ་ ( ཟས་གོས་སོགས་དུར་ཁྲོད་ཀྱི་དེ་ལ་བརྟེན་པའོ།། ) དང་ཙོག་བུ་ ( ཉིན་མཚན་ཀུན་ཏུ་ཙོག་བུའོ།།
) གཞི་ཇི་བཞིན།། ( རྩྭ་དང་ལོ་མའི་སྟེང་དུ་འདུག་པའོ།། ) ཞེས་ཡི་དམ་བཅུ་གཉིས་བླང་བར་བཤད་དོ།། དེ་ནས་འདིར་ཐེག་ཆེན་སོ་ཐར་ཞེས་སུ་གྲགས་པ་དེ་བཤད་ན། དེའང་སོ་སོ་ཐར་པ་འདི་ཉིད་ཐེག་ཆེན་སེམས་བསྐྱེད་ཀྱིས་ཟིན་ན་ཐེག་ཆེན་དུ་གནས་འགྱུར་བ་དང༌། ཐེག་ཆེན་སྨོན་སེམས་སྐབས་སུ་ཐོབ་པའི་སོ་ཐར་དང༌། དབང་གི་སྟ་གོན་སྐབས་སུ་ཐོབ་པའི་སོ་ཐར་དང༌། གཞན་དང་ཐུན་མོང་མིན་པ་དོན་ཞགས་ལས་བཤད་པའི་གསོ་སྦྱོང་གི་སྡོམ་པ་སྐུ་གཟུགས་ཀྱི་མདུན་དུ་རང་ཉིད་ཀྱིས་ལེན་པ་རྣམས་སོ།། ངོ་བོ་ནི། གཞན་དོན་དུ་རྫོགས་པའི་བྱང་ཆུབ་ལ་དམིགས་པ་གཞན་གནོད་གཞི་བཅས་སྤང་བའི་སེམས་དཔའ་མཚུངས་ལྡན་དང་བཅས་པའོ། །
བསླབ་བྱ་ནི་གཞན་རྣམས་ནི་སོ་སོ་ཐར་པ་ལས་ཇི་སྐད་བཤད་པ་ཉིད་བསྲུང་དགོས་ལ། སེམས་ཅན་གྱི་དོན་དུ་འགྱུར་བ་སོགས་དགེ་བའི་དོན་གྱི་དགོས་པ་ཁྱད་པར་ཅན་ཡོད་ན་ལུས་ངག་གི་ཁ་ན་མ་ཐོ་བ་ཐམས་ཅད་རུང་ལ། དོན་ཞགས་ཀྱི་གསོ་སྦྱོང་ནི་བསྙེན་གནས་དང་བསྲུང་བྱ་འདྲའོ།། ཉམས་ན་ཕྱིར་བཅོས་པ་ནི། རྩ་ལྟུང་འཆབ་བཅས་འཆབ་མེད་གང་བྱུང་ཡང་སྡོམ་པ་སླར་བླང་བའི་སྒོ་ནས་གསོ་རུང་ལ་ཡན་ལག་གི་ལྟུང་བ་རྣམས་ནི་སྟོབས་བཞིའི་བཤགས་པ་ཚུལ་བཞིན་བྱས་པའི་སྒོ་ནས་བཅོས་སོ།། གཏོང་རྒྱུ་ནི། དགེ་རྩ་ཆད་པ་བསླབ་པ་ཕུལ་བ་ཕམ་པ་བྱུང་བ་རྣམས་ཀྱིས་གཏོང་ ངོ༌། ། ཤི་བ་དང་མཚན་འགྱུར་བ་རྣམས་ཀྱིས་ནི་མི་གཏོང་སྟེ་ལྟུང་བ་དང་སྡོམ་པ་གཉིས་ཀ་ཤེས་པར་འདོད་ཕྱིར། དེས་ན་གཏོང་རྒྱུ་གཞན་མ་བྱུང་ནི་སེམས་མ་ཉམས་པར་མི་གཏོང་ངོ༌། ། ཞེས་པ་རྣམས་ནི་ཀརྨ་ཤིང་རྟ་ལས་སོ།།
དེ་ནས་བསྒྲུབ་པའི་བསླབ་བྱ་ཐམས་ཅད་འདིར་སྨྲ་ན། རྣམ་པར་བྱང་བའི་ཡོན་ཏན་ནི། ། གོང་ནས་གོང་དུ་འཕེལ་བའི་ཕྱིར། ། བསྒྲུབ་པའི་བསླབ་བྱ་བསླབ་པར་བྱ། ། ཁྱད་པར་ལྷག་པའི་སེམས་དང་ནི། ། ཤེས་རབ་ཡོངས་སུ་སྦྱང་བའི་ཕྱིར། ། སྤོང་ཁང་བརྩིག་ཅིང་སྤོང་བ་པའི། ། ཞལ་ཏ་པ་སོགས་དང་བཅས་ པས། ། ཞི་གནས་གསོ་སྦྱོང་བསྒོམ་པར་བྱ། ། དེ་ཡང་དགེ་འདུན་བསྡུ་བའི་ཚེ། །
གཎྜི་ཚད་ལྡན་ཚུལ་བཞིན་བརྡུང༌། ། ཡང་ན་འཁར་སིལ་དུང་དང་རྔ། ། དེ་རྣམས་སྐབས་དང་སྦྱར་བས་སོ། ། མཐུན་པའི་གནས་སུ་མཚམས་བཅད་ཅིང༌། ། དེ་ནས་མཚམས་ལ་དབང་བ་ཀུན། ། ལས་རྣམས་ཀུན་ལ་ཐོག་མར་ནི། ། བཤགས་ཤིང་བསྡམས་པས་དག་ པའམ། ། ཡང་ན་ལྟུང་བ་བྱིན་བརླབས་ཏེ། ། ལུས་སམ་འདུན་པ་དག་གིས་སམ། ། ཡོངས་དག་གིས་ཀྱང་གཅིག་ཏུ་འདུག། །
གལ་ཏེ་བཅད་པའི་མཚམས་མིན་ཡང༌། ། མཚམས་དང་ཉེ་འཁོར་འགའ་ཤེས་བྱ།། ལྷག་པའི་ཚུལ་ཁྲིམས་རིན་པོ་ཆེ། ། གསོ་ཞིང་སྦྱོང་བར་བྱ་བའི་ཕྱིར། ། ཟླ་བ་ཕྱེད་ཕྱེད་མཚམས་རྣམས་སུ། ། བཅུ་བཞི་པ་དང་བཅོ་ལྔ་པའི། ། མཐུན་པའི་གསོ་སྦྱོང་ཉིད་ལ་འབད། ། སངས་རྒྱས་མྱ་ངན་འདས་གྱུར་ཀྱང༌། ། སྟོན་པ་བླ་ན་མེད་པ་ནི། ། སོ་སོ་ཐར་པ་ལགས་པས་ན། །
གུས་པ་མཆོག་གིས་མཉན་པར་བྱ། ། གཞན་ཡང་མཐུན་པའི་གསོ་སྦྱོང་ནི། ། གནོད་པ་བཟློག་པར་བྱ་བ་དང༌། ། ཀུན་ནས་ཤིས་པར་བྱ་སོགས་ལ། ། དེ་དང་དེ་ཡི་གསོ་སྦྱོང་བྱ།། སྲོག་ཆགས་གནོད་སྤངས་ལ་སོགས་ཕྱིར། ། དབྱར་ཟླ་འབྲིང་པོའི་ཉའམ་ནི། ། ཡང་ན་དབྱར་ཐའི་ཉ་ནས་བཟུང༌། ། ཟླ་བ་གསུམ་གྱི་བར་དག་ཏུ། ། གནས་གཅིག་གནས་པའི་ཆོ་གས་གནས། །
གནས་པ་མི་བདེའི་ཕྱོགས་རྣམས་དགག ། དེ་ཡི་མཐའ་མའི་བཅོ་ལྔའི་མཐར། ། དགག་པ་དབྱེ་བའི་ཆོ་ག་བྱ། ། བཅུ་དྲུག་ཉིན་མོ་ནས་བཟུང་སྟེ། ། ཟླ་བ་ལྔ་ཡི་བར་དུ་ཡང༌། ། སྲ་བརྐྱང་ལེགས་པར་བཏིང་བ་ལ། ། ཕན་ཡོན་རྣམ་པ་བཅུ་ཐོབ་བོ།། གོས་ལ་འཚོ་བའི་ཡོ་བྱད་ནི། ། སྣམ་སྦྱར་ལ་སོགས་བཅུ་གསུམ་སྟེ། ། དེ་བཞིན་ཞྭ་དང་སྐ་རགས་རྣམས། །
འཚོ་བའི་ཡོ་བྱད་ཕྲན་ཚེག་གོ། ། ཐེབ་གཞན་ལྷག་པའི་ཡོ་བྱད་དང༌། ། དེ་ཡི་ཕྲན་ཚེགས་ཉིད་དུ་བསྟན། ། དེ་སོགས་འཚོ་མཁོ་ལྷག་པ་ཡི། ། གོས་སོགས་རུང་དང་བྱིན་བརླབས་ཤིང༌། ། སྤྱིར་ནི་ངན་ངོན་ཆོག་ཤེས་བྱ།། ཀོ་ལྤགས་ཀྱི་ནི་ལྷམ་དང་སྟན། ། ཕལ་ཆེར་མཐའ་འཁོབ་འདིར་རུང་ལ། ། མིག་ནད་སོགས་ལ་ཕན་པའི་ཕྱིར། ། དོམ་གྱི་པགས་པ་བླང་བར་བྱ།།
དགེ་སློང་བདེ་ལ་རེག་གནས་དང༌། ། སྦྱིན་པོ་བསོད་ནམས་ཐོབ་པའི་ཕྱིར། ། ལོག་འཚོ་སྤང་ཞིང་ཡང་དག་པའི། ། འཚོ་བ་ཀུན་ནས་བསྒྲུབ་པར་བྱ། ། དེ་ཡང་དུས་སུ་རུང་བ་དང༌། ། ཐུན་ཚོད་རུང་དང་ཞག་བདུན་པ། ། འཚོ་བའི་བར་དུ་བཅང་རུང་དག ། རུང་དང་བརླབ་འོས་བྱིན་བརླབ་དང༌། ། ལོངས་སྤྱོད་ཚེ་དང་ལག་ཉ་སོགས། ཁ་ན་མ་ཐོ་མེད་པར་བྱ།།
གལ་ཏེ་རྫོགས་པའི་དགེ་སློང་དག ། ལྟུང་བ་ཉིད་དང་བཅས་གྱུར་ན། ། མཐོལ་དང་བཤགས་དང་བསྡོམ་པ་དང༌། ། སྤོ་མགུ་དབྱུང་སོགས་ཀྱིས་དག་བྱ། ། ལེགས་པར་བཅོས་སུ་མི་འདོད་ན། ། བསྡིག་སྨད་བསྐྲད་སོགས་གང་འོས་སྦྱར། ། ཚུལ་ཁྲིམས་ཡོངས་སུ་དག་པ་ལ། ། ཕན་ཡོན་རྣམ་པ་མང་ཐོབ་ཅིང༌། ། མངོན་པར་མཐོ་དང་ངེས་ལེགས་ཀྱི། ། བདེ་ལ་རེག་པར་གནས་པར་འགྱུར། །
བསླབ་པ་ཕུལ་ ( བསླབ་པ་ཕུལ་བའི་ཆོ་ག་ཡོད་མཆན། ) དང་ཤི་འཕོས་དང༌། ། དགེ་རྩ་ཆད་དང་མཚན་མ་གཉིས། ། བྱུང་བ་སོགས་ཀྱིས་སྡོམ་པ་གཏང༌། ། མདོར་ན་རུང་བ་དང་ཉེ་ན། ། དེ་ནི་ཀུན་ནས་བླང་བྱ་ཞིང༌། ། མི་རུང་བ་དང་ཉེ་བ་ནི། ། ཀུན་དུ་སྤྱད་པར་མི་བྱའོ།། དེ་ལྟར་ངེས་པར་འབྱུང་བ་ཡི། ། ཚུལ་ཁྲིམས་དག་པ་ལ་གནས་ཤིང༌། །
བདེན་པ་མཐོང་བར་འདོད་པ་དག། ། ཐོག་མར་ཐོས་པའི་དོན་འཛིན་བྱ། ། དེ་ནས་ཐོས་དོན་བསམ་བྱ་ཞིང༌། ། བསམ་དོན་སྒོམ་ལ་སྦྱོར་བར་བྱ། ། མི་སྡུག་པ་དང་རླུང་ལ་ནི། ། དམིགས་ནས་ཞི་གནས་བསྒྲུབ་པར་བྱ། ། ཞི་གནས་ཏིང་འཛིན་རབ་གྲུབ་ཀྱང༌། ། ལྷག་མཐོང་ཤེས་རབ་མེད་ན་ནི། ། ཉོན་མོངས་དྲུང་ནས་མི་འབྱིན་ཕྱིར། ། དྲན་པ་ཉེར་བཞག་བཞི་བསྒོམས་པས། །
ཚོགས་ཀྱི་ལམ་དང་དེ་ནས་ནི། ། ངེས་འབྱེད་ཆ་ ( སྦྱོར་ལམ་མོ་མཆན། )མཐུན་བཞི་བསྒྲོད་ནས། ། སེམས་ཀྱི་སྐད་ཅིག་བཅུ་དྲུག་གིས། ། བདེན་པ་མངོན་དུ་རྟོགས་པར་བྱེད། ། མཐོང་བའི་ལམ་ཡང་དེ་ལ་གྲགས། ། མཐོང་བའི་ལམ་དང་སྒོམ་པའི་ལམ། ། མི་སློབ་པ་ཡི་ལམ་གསུམ་ནི། ། འཕགས་པའི་གང་ཟག་ཅེས་བྱ་སྟེ། ། འདི་ལ་སྐྱེས་བུ་ཟུང་བཞི་དང༌། །
གང་ཟག་ཡ་བརྒྱད་ཅེས་སུ་གྲགས། ། དེ་ཡང་རྒྱུན་དུ་ཞུགས་པ་ལ། ། འབྲས་བུར་ཞུགས་དང་འབྲས་གནས་གཉིས། ། དེ་བཞིན་ལན་གཅིག་ཕྱིར་འོང་གཉིས། ། ཕྱིར་མི་འོང་བའང་ཞུགས་གནས་གཉིས། ། དགྲ་བཅོམ་ཞུགས་གནས་གཉིས་རྣམས་ཏེ། ། ཟུང་དུ་སྒྲོང་ཚེ་ཟུང་བཞི་དང༌། ། སོ་སོར་སྒྲོང་ན་ཡ་བརྒྱད་དོ། ། དགྲ་བཅོམ་འབྲས་གནས་ཉིད་ལ་ཡང༌། ། ལྷག་བཅས་ལྷག་མ་མེད་པ་གཉིས། །
ཡང་ན་དབང་པོ་རྣོ་རྟུལ་གྱིས། ། ཉན་ཐོས་རིགས་ནི་རྣམ་བདུན་དང༌། ། རང་སངས་རྒྱས་དང་སངས་རྒྱས་ཏེ། ། རྣམ་པ་དགུ་ཡི་དབྱེ་བའང་བཤད། ། ཅེས་སོ།། དེ་ལྟར་སོ་སོ་ཐར་པའི་ ( གཉིས་ཀའི་ཆ་ལས་རྣམ་གྲོལ་དང༌། ཤེས་རབ་ཆ་ལས་གྲོལ་བ་ཞེས་པའང་འདིའི་དབྱེ་བའོ་མཆན། ) སྡོམ་པའི་སྐོར་འདིའི་གཅིག་ཏུ་བསྟར་བའི་གོ་རིམ་ཧ་ལམ་པ་ནི་འབྲུག་པ་རིན་པོ་ཆེ་པདྨ་དཀར་པོའི་སྡོམ་གསུམ་ལྟར་ཏེ་པད་དཀར་གྱི་སོ་ཐར་འདི་འཐུས་ཆེ་ཞིང་འཚམས་ལ། ཚིག་ལེགས་པ་ཞིག་སྣང་བ་དང༌། བདག་གིས་དཔེ་དེའི་བཀླག་ལུང་ཀྱང་ཐོབ་པ་བཅས་ཀྱིས་དང༌།
ཡང་ཐེ་ཚོམ་དོགས་གནས་རྣམས་ནི་རྗེ་ཀརྨ་པ་བརྒྱད་པའི་མདོ་རྩའི་འགྲེལ་ཆེན་ཉིད་ལས་ཐག་བཅད་པའི་ཁུལ་ཡིན་པས། འཆད་རྩོད་རྩོམ་པའི་ཁྱུ་མཆོག་གི། ། ཞལ་གྱི་གྲྭ་གཉིས་གཡོ་བ་ན།། བྱང་ཆུབ་སེམས་དཔའ་དགའ་ལྡན་གྱི། ། ཁྲི་ནས་འཕོ་དང་ནོར་བར་གྱུར།། ཞེས་སོགས་གསུངས་པ་བཞིན་འཆད་རྩོམ་གྱི་ཁྱུ་མཆོག་མཚུངས་པ་མེད་པ་འདི་ལྟ་བུའི་གསུང་གི་ཟེགས་མ་རེ་རེས་ཀྱང་བློ་གྲོས་ཀྱི་དཔལ་རྒྱ་ཆེར་ཐོབ་པ་གོར་མ་ཆག་མོད། འོན་ཀྱང་འགྲེལ་ཆེན་འདི་རྒྱ་ཆེ་བ་དང༌། བདག་གིས་མགྱོགས་པར་གྲུབ་པར་བགྱིས་པའི་དོན་གྱིས་མཐའ་ཀུན་གཞལ་བའི་དཔྱད་པས་དམན་པ་དང༌། ཚིག་ཚོགས་ལྷུག་པར་ཕབ་མ་ཐུབ་པ་དང༌། མདོ་རྩའི་གཞི་ཟུར་ཙམ་ཡང་འཐུས་པར་བགྱིད་མ་སྟུབས་པ་བཅས་ནའང་བསྙེན་པར་རྫོགས་ཟིན་ནས་སྤང་བླང་ཧ་གོ་བའི་ཕྱིར་འདུལ་བ་ཁོ་ན་ལ་མཁས་པར་སྦྱང་དགོས་པར་གསུངས་པས་ན།
ཐོག་མར་གཞུང་དུམ་འདི་ལ་སྦྱངས་ནས་སླར་འདུལ་བ་རྒྱ་མཚོ་ལ་རོལ་བར་ནུས་པའི་འབབ་སྟེགས་ས་བོན་ལྟ་བུར་ཤིན་ཏུ་མཁོ་བ་ཞིག་ཏུའང་འགྱུར་ངེས་པ་ཡིན་པས་གཞུང་ཆེན་པོ་ལས་གོ་བཅད་ཆེ་བར་ངེས་པ་ཡིན་ནོ། ། ཞེས་སྡོམ་གསུམ་རྣམ་པར་བསྟན་པ་ཉེར་མཁོའི་བུམ་བཟང་ལས། སོ་སོ་ཐར་པའི་སྐབས་ཏེ་ལེའུ་དང་པོའོ།། །། སྡོམ་པ་གཉིས་པ་བྱང་ཆུབ་སེམས་ཀྱི་སྡོམ་པ། དེ་ནས་སྡོམ་པ་གཉིས་པ་བྱང་ཆུབ་སེམས་ཀྱི་སྡོམ་པ་ནི། རྗེ་བཙུན་དཔའ་བོ་རིན་པོ་ཆེ་ཆོས་རྒྱལ་དོན་གྲུབ་ཀྱི་ཞབས་ཀྱིས་མཛད་པའི་སྤྱོད་འཇུག་ཊཱིཀ་ཆེན་གྱི་སྡོམ་སོགས་སྤྱི་དོན་ལྟར་ལ་འོས་པའི་རིགས་གཞན་ཡང་ཅུང་ཟད་ཁ་སྐོང་སྟེ། བསྟན་པར་བྱ་སྟེ། དེའང་འདི་སྐད་དུ། སྲིད་ཞིའི་མཐའ་ལ་མི་གནས་པའི།། མྱ་ངན་འདས་པ་མངོན་བྱེད་ཕྱིར།།
ཆེན་པོ་བདུན་སོགས་ཀྱིས་འཕགས་པའི།། ཐེག་པ་ལ་ནི་འཇུག་པར་བྱ།། ཐེག་པ་ཆེ་དེ་མདོར་བསྡུ་ན།། ཐོག་མར་བྱང་ཆུབ་སེམས་བསྐྱེད་ནས།། བྱང་ཆུབ་སྤྱོད་པ་རླབས་པོ་ཆེར།། ཀུན་ནས་བསླབ་པར་བྱ་བའོ།། བྱང་ཆུབ་མཆོག་དང་འདིར་བཤད་པ།། རྒྱུ་དང་ངོ་བོ་དབྱེ་བ་དང༌།། ཆོ་ག་བསླབ་བྱ་ཕན་ཡོན་དང༌།། ཉམས་པའི་ཉེས་དམིགས་ཕྱིར་བཅོས་སོ།།
ཞེས་དོན་བརྒྱད་ལས། སྐྱེ་བའི་རྒྱུ་ནི། རྒྱལ་བས་བྱིན་བརླབས་རིགས་མང་དང༌།། དད་དང་སྙིང་སྟོབས་ཕུན་ཚོགས་ལྡན།། བྱང་ཆུབ་སེམས་རབ་སྐྱེ་བའི་རྒྱུ།། ཁྱད་པར་བྱམས་བརྩེ་བསྒོམས་པས་སྐྱེ།། ཞེས་ཏེ། དེའང་རིགས་སད་ཅེས་པ་ནི་སྤྱིར་ཉན་ཐོས་རང་རྒྱལ་བྱང་ཆུབ་སེམས་དཔའི་རིགས་སོ་སོར་ཡོད་ལ། རེ་ཞིག་དེ་རྣམས་ལ་སྦྱོར་དུ་མི་བཏུབ་པའི་རིགས་ཆད་ཀྱང་ཡོད་དོ། ། འདིར་ནི་ཐེག་ཆེན་བྱང་ཆུབ་སེམས་དཔའི་རིགས་སད་པ་ཞིག་དགོས་པས་དེ་ནི་སྔོན་ནས་སེམས་ཅན་ལ་སྙིང་རྗེ་བ།
ཐེག་ཆེན་ལ་མོས་པ། དཀའ་བ་སྤྱོད་ནུས་པ། དགེ་རྩ་རྒྱ་ཆེན་སྤྱོད་པ། ལུས་ངག་རང་བཞིན་གྱིས་འཇམ་པ། སེམས་གཡོ་སྒྱུ་ཤས་ཆུང་བ་རྣམས་དང་ལྡན་པའོ། ། གཞན་ནི་གོ་སླ་ལ། དེ་དག་ལས་ཁྱད་པར་དུ་སྙིང་རྗེ་ལས་བྱང་ཆུབ་ཀྱི་སེམས་སྐྱེ་ཞིང༌། སྙིང་རྗེ་ནི་བྱམས་པ་ལས་སྐྱེ་ལ། བྱམས་པའི་ངོ་བོ་ནི། གཞན་ལ་ཕན་བདེ་འདོད་པའི་བློའོ། །
བསྒོམ་ཐབས་ཐོག་མར་རང་གི་རྩ་བའི་བླ་མའི་དྲིན་ལ་བསམ་ཞིང༌། དེ་ནས་སེམས་ཅན་ཐམས་ཅད་ཀྱི་དྲིན་ལ་བསམས་ཏེ་བསྒོམ་མོ། ། སྙིང་རྗེ་ནི། སེམས་ཅན་ཐམས་ཅད་སྡུག་བསྔལ་རྒྱུ་དང་བཅས་པ་ལས་བྲལ་བའི་བློའོ། ། བྱམས་པ་དང་སྙིང་རྗེ་གཉིས་ཁོ་ནས་ཀྱང་ཕན་ཡོན་ཚད་མེད་པར་ཐོབ་པར་བཤད་དོ།། གཉིས་པ་བྱང་ཆུབ་སེམས་ཀྱི་ངོ་བོ་ནི། འགྲོ་ཀུན་འདྲེན་ཕྱིར་རྫོགས་སངས་རྒྱས།། བདག་གིས་ཐོབ་པར་འདོད་པ་དང༌།། སྟོང་ཉིད་སྙིང་རྗེ་དབྱེར་མེད་པ།། བྱང་ཆུབ་སེམས་ཀྱི་ངོ་བོ་ཡིན།།
ཞེས་ཏེ། སྔ་མ་ཀུན་རྫོབ་བྱང་ཆུབ་སེམས་དང༌། ཕྱི་མ་དོན་དམ་བྱང་ཆུབ་སེམས་ཀྱི་ངོ་བོ་སྟེ། དོན་དམ་བྱང་ཆུབ་སེམས་ནི་བྱང་ཆུབ་ཀྱི་སྤྱོད་པ་རྒྱ་ཆེན་པོ་ལས་སྐྱེའོ།། གསུམ་པ་དབྱེ་བ་ནི། དབྱེ་སྒོ་ས་མཚམས་དཔེ་ངོ་བོ།། ས་མཚམས་ཀྱིས་ཕྱེ་མོས་སོགས་བཞི།། དཔེ་ཡིས་ས་སོགས་ཉི་ཤུ་གཉིས།། ངོ་བོ་ཀུན་རྫོབ་དོན་དམ་གཉིས།། ཀུན་རྫོབ་སྨོན་འཇུག་རྣམ་གཉིས་སོ།།
སངས་རྒྱས་ཐོབ་འདོད་སྨོན་པ་སྟེ།། སྒྲུབ་པར་བྱེད་པ་འཇུག་པའོ།། རྒྱལ་སྲས་བསླབ་པ་ཁས་བླངས་ནས།། བྱང་སེམས་སྡོམ་པ་ལྡན་པར་བརྗོད།། ཅེས་ཏེ། དབྱེ་སྒོ་གསུམ་ལས། ས་མཚམས་ཀྱིས་ཕྱེ་ན། ཚོགས་ལམ་དང་སྦྱོར་ལམ་དུས་ཀྱི་སེམས་བསྐྱེད་ནི། མོས་པ་ལས་བྱུང་བ་ཞེས་སུ་གྲགས་ལ། དེ་ནས་ས་བདུན་པ་རིང་དུ་སོང་བའི་བར་ལ་ཡོད་པའི་སེམས་བསྐྱེད་ནི།
ལྷག་བསམ་དག་པ་ལས་བྱུང་བ་ཞེས་དང༌། དག་པའི་ས་གསུམ་ལ་ཡོད་པ་ལ་རྣམ་པར་སྨིན་པ་ལས་བྱུང་བ་ཞེས་དང༌། སངས་རྒྱས་ཀྱི་སར་སྒྲིབ་པ་སྤངས་པའི་སེམས་བསྐྱེད་དེ་དེ་བཞིའོ། ། ཕལ་པོ་ཆེ་ལས། སོ་སོ་སྐྱེ་བོའི་སེམས་བསྐྱེད་དང༌། དེ་ནས་ས་བཅུ་ལ་སེམས་བསྐྱེད་བཅུར་གསུངས་སོ།། གྲོགས་དང་དཔེས་དབྱེ་ན་ཉི་ཤུ་རྩ་གཉིས་ཏེ། གཞན་དོན་དུ་བྱང་ཆུབ་པར་འདོད་པའི་འདུན་པ་དང་ལྡན་པའི་སེམས་བསྐྱེད་པ་ནི་ས་ལྟ་བུ་སྟེ་ཡོན་ཏན་གྱི་གཞི་ཡིན་པས་སོ། ། དེ་བཞིན་དུ་བསམ་པ་ནི་གསེར་( མི་འགྱུར་བའོ།། ) ལྟ་བུ་དང༌།
ལྷག་བསམ་ནི་ཟླ་བ་ལྟ་བུ་སྟེ་( འཕེལ་བའོ།། ) དེ་གསུམ་ནི་ལས་དང་པོ་པ་སྟེ་ཚོགས་ལམ་ཆུང་འབྲིང་ཆེ་གསུམ་གྱི་སེམས་བསྐྱེད་དོ། ། སྦྱོར་བ་དང་ལྡན་པའི་སེམས་བསྐྱེད་ནི་མེ་( སྡིག་སྒྲིབ་བསྲེགས་པའི་ ) ལྟ་བུ་ཡིན་ཏེ། དེ་ནི་སྦྱོར་ལམ་གྱི་སྐབས་སོ། ། དེ་ནས་ཕ་རོལ་ཏུ་ཕྱིན་པ་བཅུ་དང་ལྡན་པའི་སེམས་སྐྱེད་ནི་རིམ་བཞིན་གཏེར་( སྦྱིན་པ། ) དང༌། རིན་ཆེན་( ཚུལ་ཁྲིམས། ) འབྱུང་གནས་དང༌། མཚོ་( བཟོད་པ་ )དང༌། རྡོ་རྗེ་( བརྩོན་འགྲུས་ )དང༌།
རི་( བསམ་གཏན། ) དང༌། སྨན་( ཤེས་རབ། )དང༌། བཤེས་གཉེན་( ཐབས། )དང༌། ནོར་བུ་( སྨོན་ལམ་ ) དང༌། ཉི་མ་( སྟོབས། ) དང༌། གླུ་( ཡེ་ཤེས།
) རྣམས་དང་མཚུངས་ཏེ་རིམ་བཞིན་ས་བཅུ་ལ་སྦྱར་རོ། ། མངོན་ཤེས་དྲུག་དང་ལྡན་པ་ནི་རྒྱལ་པོ་ལྟ་བུ་དང༌། ( གཞན་དོན་སྒྲུབ་པའི་ )ཚོགས་གཉིས་ལྡན་པ་ནི་བང་མཛོད་ལྟ་བུ་དང༌། བྱང་ཆུབ་ཕྱོགས་ཆོས་དང་ལྡན་པ་ནི་ལམ་པོ་ཆེ་( སངས་རྒྱས་ཀྱི་གཤེགས་ཤུལ། ) ལྟ་བུ་དང༌། ཞི་ལྷག་དང་ལྡན་པ་ནི་བཞོན་པ་( བར་རང་འགྲོད་པས་ )བཟང་པོ་ལྟ་བུ་ དང༌། གཟུངས་སྤོབས་དང་ལྡན་པ་ནི་བཀོད་མའི་ཆུ་ལྟ་བུ་( གསུངས་འཛིན་ )སྟེ། དེ་ལྔ་ཁྱད་པར་གྱི་ལམ་གྱིས་བསྡུས་སོ། ། ཆོས་ཀྱི་དགའ་སྟོན་དང་ལྡན་པ་ནི་རྔ་བོ་ཆེ་ལྟ་བུ་དང༌། བགྲོད་པ་གཅིག་པའི་ལམ་དང་ལྡན་པ་ནི་ཆུ་བོའི་ ( གཞན་དོན་མཆན།
) རྒྱུན་ལྟ་བུ་དང༌། ཆོས་སྐུ་དང་ལྡན་པ་ནི་སྤྲིན་ལྟ་བུུ་( རྟོགས་མེད་མཆན་ ) སྟེ་དེ་གསུམ་སངས་རྒྱས་ཀྱི་སས་བསྡུས་སོ།། ཡང་ངོ་བོའི་སྒོ་ནས་དབྱེ་ན། ཀུན་རྫོབ་དང༌། དོན་དམ་གཉིས་ཏེ། དེ་ལས་དོན་དམ་གྱི་བྱང་ཆུབ་ཀྱི་སེམས་ནི། སྟོང་ཉིད་སྙིང་རྗེའི་སྙིང་པོ་ཅན་གསལ་ལ་མི་གཡོ་བ་སྤྲོས་པའི་མཐའ་དང་བྲལ་བ་སྟེ། དངོས་ནི་ས་དང་པོ་ཡན་ཆད་ན་ཡོད་པའོ། ། ཀུན་རྫོབ་སེམས་བསྐྱེད་ཀྱང་མདོར་བསྡུ་ན་སྨོན་པ་དང༌། འཇུག་པ་གཉིས་སོ།།
འདི་གཉིས་ཀྱི་ཁྱད་པར་ལ། རྒྱ་གར་གྱི་སློབ་དཔོན་དཾཥྟ་སེ་ན་ལ་སོགས་པ་ནི་འཇིག་རྟེན་པའི་ལམ་གྱིས་བསྡུས་པ་སྨོན་པ་དང༌། འདས་ལམ་གྱིས་བསྡུས་པ་འཇུག་པར་བཞེད་ཅིང༌། ཨ་བྷྱ་དང་སྨྲྀ་ཏི་སོགས་ནི་གོང་གི་འདུན་པ་དང་ལྡན་པའི་སེམས་བསྐྱེད་སོགས་གསུམ་སྨོན་པ་དང༌། གཞན་བཅུ་དགུ་འཇུག་པར་འདོད་ལ། རྒྱ་མཚོའི་སྤྲིན་ལ་སོགས་ནི་བྱང་ཆུབ་ཀྱི་བློ་ཆོ་གས་མ་སྐྱེད་པ་སྨོན་པ་དང་ཆོ་གས་སྐྱེད་པ་འཇུག་པར་འདོད་པ་དང༌། རྒྱ་ཆེན་སྤྱོད་རྒྱུད་དང་ཇོ་བོ་རྗེ་ནི་འབྲས་བུ་ལ་དམ་འཆའ་བ་སྨོན་པ་དང༌། དེའི་རྒྱུ་ལ་དམ་འཆའ་བ་འཇུག་པར་བཞེད་པ་དང༌། ཡང་ཁ་ཅིག་ཕྱིར་མི་ལྡོག་པ་མ་ཐོབ་ཀྱི་བར་དུ་སྨོན་པ་དང༌། ཐོབ་ནས་འཇུག་པར་འདོད་ལ།
ཟབ་མོ་ལྟ་རྒྱུད་དང་ཞི་བ་ལྷའི་བཞེད་པ་ནི། སེམས་ཅན་ལ་སྙིང་རྗེ་སོགས་ཀྱིས་བྱང་ཆུབ་འཐོབ་པར་འདོད་པའི་བློ་ཙམ་སྐྱེ་བ་ཆོ་ག་ལ་མ་བརྟེན་པ་དང༌། ཡང༌། ཇི་ལྟར་སྔོན་གྱི་བདེ་གཤེགས་ཀྱིས།། བྱང་ཆུབ་ཐུགས་ནི་བསྐྱེད་པ་ལྟར།། དེ་བཞིན་དུ་ནི་བདག་གིས་ཀྱང༌།། བྱང་ཆུབ་སེམས་ནི་སྐྱེད་པར་བགྱི།། ཞེས་ཁས་བླངས་པ་འགྲོ་བར་འདོད་པ་ལྟ་བུ་ནི་སྨོན་པའི་སེམས་དང༌། དེའི་སྡོམ་པ་ཡང་དག་པར་བླངས་པ་ཕྱིན་ཆད་འགྲོ་བཞིན་པ་ལྟ་བུ་འཇུག་པའི་སེམས་སུ་བཞེད་དེ། དེའང་སྨོན་པ་ནི་སེམས་བསྐྱེད་ཉིད་དང༌།
འཇུག་པ་ནི་སྡོམ་པའོ།། དེ་ལ་སྔར་སེམས་བསྐྱེད་ཐོབ་པ་ཞིག་གིས་ཕྱིས་བྱང་སྡོམ་ལེན་ན། ཇི་ལྟར་སྔོན་གྱི་བདེ་གཤེགས་ཀྱིས།། བྱང་ཆུབ་སེམས་དཔའི་བསླབ་པ་ལ།། དེ་དག་རིམ་བཞིན་གནས་པ་ལྟར།། བདག་ཀྱང་འགྲོ་ལ་ཕན་དོན་དུ།། བྱང་ཆུབ་སེམས་དཔའི་བསླབ་པ་ལ།། རིམ་པ་བཞིན་དུ་སློབ་པར་བགྱི། ། ཞེས་ཁས་བླང་ངོ༌།། ཡང་དེ་ལྟར་ཁས་མ་བླངས་པར་བྱང་ཆུབ་ཐོབ་པའི་ཆེད་དུ་སྦྱིན་སོགས་ལ་བརྩོན་ན་འཇུག་སེམས་དང༌།
སེམས་ཙམ་བསྐྱེད་ལ་བརྩོན་པ་མི་བྱེད་ན་སྨོན་རྐྱང་ངོ༌། ། དེ་ཙམ་ནི་དཔའ་བོ་རིན་པོ་ཆེའི་གསུངས་ཉིད་བསྐྱར་བ་ཡིན་གྱི། སྤྱིར་སྤྱོད་འཇུག་དངོས་བསྟན་ལ་སྨོན་འཇུག་སྟབས་གཅིག་ཏུ་ལེན་པ་ཉིད་བཤད་ཀྱང༌། སྔར་སེམས་བསྐྱེད་ལེན། ཕྱིས་སྡོམ་པ་ལེན་པའང་སློབ་དཔོན་ཆེན་པོ་རྣམས་ཀྱི་དགོངས་པ་དང༌། གཞན་ཡང་རྗེ་དྭགས་པོའི་ཐར་རྒྱན་ལྟར་ན་སྨོན་པ་ལ་སེམས་རྐྱང་དང༌། འཇུག་པ་ལ་སྡོམ་པར་བཤད་དེ་གོང་བཤད་ཉིད་དང་མཚུངས་པ་དང༌། ས་སྐྱའི་རྗེ་བཙུན་སོགས་ནས་ནི་སྨོན་པ་ དང༌། སྨོན་པའི་སེམས་དང༌། དེའི་སྡོམ་པ་དང༌།
འཇུག་པ་དང༌། འཇུག་སེམས་ དང༌། དེའི་སྡོམ་པར་བཞེད་ལ། གང་ལྟར་ཡང་ཐོགས་མེད་ལུགས་ལ་སྨོན་སེམས་བསྐྱེད་པའི་ཆོ་ག་མེད་ཅིང༌། ཇོ་བོའི་ཕྱག་ལེན་ལས་བྱུང་བའི་དེང་གི་འདི་ནི་ཀླུ་སྒྲུབ་ལུགས་དང་བསྲེས་པར་ཡང་བཞེད་པས། ཀླུ་སྒྲུབ་ཀྱི་ལུགས་ལྟར་ན་ས་སྐྱའི་རྗེ་བཙུན་གྱི་བཞེད་པ་ཉིད་ལའང་མི་མཐུན་པ་མེད་འདྲ་ཞིང་སྤྱིར་ཅུང་ཟད་དཔྱད་དུ་ཡོད་དོ།། བཞི་པ་ཆོ་ག་ནི། ཀུན་རྫོབ་བྱང་སེམས་ཆོ་ག་ནི།། བླ་མ་སྡོམ་ལ་གནས་ཤིང་མཁས།། ནུས་དང་ལྡན་ལས་བླང་བར་བྱ།།
མེད་ན་རྟེན་ནམ་དཀོན་མཆོག་ལས།། ལེན་དུ་རུང་ལ་སློབ་མ་ཡང༌།། རིགས་སད་སྐྱབས་སོང་སྨོན་པའི་རྟེན།། སོ་ཐར་སྨོན་ལྡན་འཇུག་པའི་རྟེན།། བླ་མ་བརྒྱུད་པའི་མན་ངག་གིས།། ཆོ་གའི་གཙོ་བོ་རྣམ་གཉིས་ཏེ།། འཇམ་དཔལ་དབྱངས་ཀྱིས་ལེགས་བསྟན་པ།། ཀླུ་སྒྲུབ་ཞི་ལྷའི་གདམས་ངག་ནི།། མཆོད་པ་སྐྱབས་འགྲོ་སྡིག་བཤགས་དང༌།། ཡི་རང་བསྐུལ་གསོལ་བསྔོ་བ་སྟེ།།
སྦྱོར་བའི་ཆོ་ག་རྣམ་པ་བདུན།། དངོས་གཞི་སེམས་བསྐྱེད་སྡོམ་བཟུང་གཉིས།། རྗེས་ནི་དབུགས་དབྱུང་གཞན་གཟེངས་བསྟོད།། ཅེས་ཏེ། ཐེག་པ་ཆེན་པོ་ནི། མཁའ་ལྟར་མཐའ་ཡས་པས་སྤྱིར་བསམ་གྱིས་མི་ཁྱབ་ཀྱང༌། ད་ལྟ་རྒྱ་བོད་ན་ཐེག་ཆེན་གྱི་ཤིང་རྟའི་སྲོལ་ཆེན་པོ་རྣམ་པ་གཉིས་ཏེ། འཕགས་པ་འཇམ་དཔལ་གྱིས་སློབ་དཔོན་ཀླུ་སྒྲུབ་རྗེས་སུ་བཟུང་སྟེ། དེ་ལས་བརྒྱུད་པ་ཟབ་མོ་ལྟ་བའི་གཞུང་དང༌། འཕགས་པ་བྱམས་པས་སློབ་དཔོན་ཐོགས་མེད་རྗེས་སུ་བཟུང་སྟེ།
དེ་ལས་བརྒྱུད་པ་རྒྱ་ཆེན་སྤྱོད་པའི་གཞུང་གཉིས་ཡིན་ལ། དེས་ན་བྱང་ཆུབ་སེམས་བསྐྱེད་པའི་ཆོ་གའང་ཤིང་རྟའི་སྲོལ་གཉིས་ཡིན་ནོ།། འདི་ལ་བོད་ཡུལ་དུ་རྗེ་ས་སྐྱ་པ་སོགས་རྣམས་ཀྱིས་ནི་ཐོགས་མེད་ནས་བརྒྱུད་པ་འདི་ལ་སེམས་ཙམ་པའི་ལུགས་དང༌། སྔ་མ་དབུ་མའི་ལུགས་སུ་བཞག་ནས་དབུ་སེམས་ཀྱི་ཆོ་ག་གཉིས་ཞེས་ཤིན་ཏུ་ཐ་དད་ཅིང་མཆོག་དམན་ཆེ་བར་མཛད། རྗེ་ཟླ་འོད་གཞོན་ནུས་ནི་དབུ་སེམས་སོ་སོའི་མིང་མ་བཏགས། བོད་འགའ་ཞིག་ནི་འདི་གཉིས་ཁྱད་མེད་དུ་ཤིན་ཏུ་བསྒྲུབས་ལ། སློབ་དཔོན་འཇིགས་མེད་འབྱུང་གནས་ཀྱང་དེ་ལྟར་དུ་བཞེད་ཅིང༌། འདིར་ནི་རྗེ་དཔའ་བོ་རིན་པོ་ཆེའི་དགོངས་པ་ཉིད་བཀོད་པ་ཡིན་མོད། སྤྱིར་ཀླུ་དང་ཐོགས་མེད་གཉིས་དབུ་སེམས་ཀྱི་དགོངས་པའི་རྐང་བཙུགས་མཁན་གཉིས་སུ་བོད་ཕལ་མོ་ཆེ་བཞེད་པ་དང༌། ཡང་སློབ་དཔོན་འགའ་ཞིག་ཀླུ་སྒྲུབ་ཀྱི་དགོངས་པ་ཐོགས་མེད་ཀྱིས་བཀྲལ་བར་བཞེད་པ་དང༌།
བོད་གཞན་དག་སེམས་ཙམ་རྣམ་རྫུན་པ་ཞེས་བོད་ཕལ་ཆེར་ལ་གྲགས་པ་འདི་གྲུབ་མཐའ་བཞིའི་དབུ་མར་བཞག་པར་བྱེད་པའི་གཞན་སྟོང་པ་སྟེ། ཕྱི་མ་འདིས་ནི་བྱམས་ཆོས་བར་པ་གསུམ་རྗེས་འབྲང་དང་བཅས་པའི་དགོངས་པ་ནི་ཀླུ་སྒྲུབ་ཀྱི་དབུ་མ་ལས་ཀྱང་གོང་དུ་འཕགས་པར་བཞེད་པ་སོགས་ཀྱང་སྣང་མོད། འོན་ཀྱང་བྱང་སྡོམ་འབོག་ཆོག་གི་ཁྱད་པར་དཔྱད་པའི་ཚེ་ནི་དེ་ཙམ་པར་སྤྲོ་མི་དགོས་པ་འདྲའོ།། འདིར་ནི་བླང་བའི་ཡུལ་ལེན་པའི་རྟེན་རྣམས་ལ་དབྱེ་བ་མ་མཛད་པས། གང་ལས་བླང་བའི་ཡུལ་བླ་མ་ནི། བྱང་སྡོམ་འབོག་ཆོག་ལ་མཁས་པ། ཐོབ་ལ་མ་ཉམས་པ། བརྡའ་སྤྲོད་པར་ནུས་པ། བརྩེ་བས་སློབ་མ་སྐྱོང་བ་སྟེ་ཆོས་བཞི་ལྡན་ནི། བླ་མ་མེད་ན་སྐུ་གཟུགས་ཀྱི་སྤྱན་སྔར་སྨོན་འཇུག་གང་ལེན་པའི་ཚིག་རྣམས་སྙིང་ཐག་པ་ནས་ལན་གསུམ་བརྗོད་པས་འཐོབ་ལ།
སྐུ་གཟུགས་ཀྱང་མ་རྙེད་ན་མདུན་གྱི་ནམ་མཁར་སངས་རྒྱས་དང་བྱང་ཆུབ་སེམས་དཔའ་རྣམས་མངོན་སུམ་དུ་བསྒོམས་ནས་སྨོན་འཇུག་གང་ལེན་པའི་ཚིག་ལན་གསུམ་བརྗོད་པས་འཐོབ་བོ།། གང་གིས་ལེན་པའི་རྟེན་ནི། ཐེག་པ་ཆེན་པོའི་རིགས་ཡོད་ཅིང་སད་པ་དང༌། དཀོན་མཆོག་ལ་སྐྱབས་སུ་སོང་བ་ནི་སྨོན་སེམས་སྐྱེ་བའི་རྟེན་དང༌། དེའི་སྟེང་དུ་བསྙེན་གནས་ཙམ་མ་གཏོགས་པའི་སོ་ཐར་རིས་བདུན་གང་རུང་དང་ལྡན་ཞིང་སྨོན་པའི་སེམས་སྐྱེས་པ་ནི་བྱང་སྡོམ་གྱི་རྟེན་ནོ།། དེའང་སོ་ཐར་རིས་བདུན་གང་རུང་དེ་ཉིད་བྱང་ཆུབ་ཏུ་སེམས་བསྐྱེད་པའི་བསམ་པས་ཟིན་ན་ཐེག་ཆེན་སོ་ཐར་དུ་བཞེད་དེ། འདི་ལ་ས་སྐྱ་པ་རྣམས་ཀྱིས་སེམས་ཙམ་པའི་ཆོ་གར་འདོད་པའི་བྱང་སའི་ལུགས་དེའི་རྟེན་དུ་སོ་ཐར་སྡོམ་པ་གང་རུང་ཞིག་དགོས་པ་དང༌། དབུ་མའི་ཆོ་གའི་རྟེན་ལ་སོ་ཐར་སྡོམ་ལྡན་མི་དགོས་པར་འཆད་ཅིང༌། ལག་ལེན་ལའང་དེ་མཛད་འདུག་ཀྱང་རྗེ་བཙུན་གྲགས་པ་རྒྱལ་མཚན་གྱི་སྡོམ་པ་ཉི་ཤུ་པའི་འགྲེལ་པར་ནི་བྱང་སྟོམ་གྱི་རྟེན་དུ་འོས་པའི་སོ་ཐར་དེ་སྨོན་སེམས་བསྐྱེད་པའི་ཆོ་གའི་དུས་ཉིད་དུ་ཐོབ་པར་བཞེད་དོ།། ཆོ་ག་དངོས་ལ།
ཟབ་མོ་ལྟ་རྒྱུད་ཀྱི་ལུགས་དང༌། རྒྱ་ཆེན་སྤྱོད་རྒྱུད་ཀྱི་ལུགས་གཉིས་ལས། དང་པོ་ནི། དེའང་དང་པོར་ཤེས་རྒྱུད་ཀྱི་སྡིག་ལྟུང་དག་པའི་ཕྱིར་ཡན་ལག་བདུན་སྔོན་དུ་འགྲོ་བས་དངོས་གཞི་ནི། ཇི་ལྟར་སྔོན་གྱི་བདེ་གཤེགས་ཀྱིས། ། ཞེས་སོགས་ལན་གསུམ་གྱིས་སེམས་བསྐྱེད་དང་སྡོམ་པ་དུས་གཅིག་ཏུ་ལེན་པའམ་གང་མོས་བླངས་ནས། དེང་དུས་བདག་ཚེ་འབྲས་བུ་ཡོད། ། ཅེས་སོགས་ཀྱིས་དགའ་སྤྲོ་དང་བཅས་ཏེ་བདག་དབུགས་དབྱུང་དང༌། གཞན་གཟེངས་བསྟོད་དང༌། བྱང་ཆུབ་སེམས་མི་བརྗེད་པའི་སྨོན་ལམ་རྣམས་བྱའོ། །
ཡང་ན་འདིའི་དངོས་གཞི་རྒྱས་པར་འདོད་ན་བསླབ་བཏུས་ནས་འབྱུང་བ་བཞིན་དུ་འདོན་ནོ།། གཉིས་པ་རྒྱ་ཆེན་སྤྱོད་རྒྱུད་ཀྱི་ལུགས་ལ། སྨོན་པའི་སེམས་བསྐྱེད་པ་དང༌། འཇུག་པའི་སྡོམ་པ་བཟུང་བའོ། ། དང་པོ་ནི། རྒྱལ་བ་བྱམས་པས་ཉེར་བསྟན་པའི།། མན་ངག་ལས་བྱུང་ཆོ་ག་ནི།། གསོལ་གདབ་ཚོགས་བསགས་སྐྱབས་འགྲོའི་མཆོག། སྨོན་པའི་སྦྱོར་བ་རྣམ་པ་གསུམ།། དངོས་གཞི་བྱང་ཆུབ་སེམས་མཆོག་བསྐྱེད།།
དགའ་བསྐྱེད་བསླབ་བྱ་བརྗོད་པ་རྗེས།། འདི་ནི་སྨོན་པའི་ཆོ་གའོ།། གཉིས་པ་འཇུག་པའི་སྡོམ་པ་བཟུང་བ་ནི། འཇུག་པའི་སྡོམ་པ་བཟུང་བའི་ཕྱིར།། གསོལ་གདབ་ཐུན་མོང་བར་ཆད་དྲི།། མཆོད་དབུལ་མྱུར་དུ་སྦྱིན་པར་གསོལ།། ཐུན་མོང་མིན་པའི་བར་ཆད་དྲི།། བསླབ་པ་ཁས་བླང་དགའ་བ་སྒོམ།། དེ་ནི་སྦྱོར་བའི་ཆོས་བདུན་ནོ།། དངོས་གཞི་བྱང་སེམས་སྡོམ་པ་བླང༌།།
མཇུག་ཆོག་མཁྱེན་པར་གསོལ་བ་དང༌།། ཕན་ཡོན་བསྟན་དང་གསང་བར་གདམས།། བསླབ་བྱ་གཏང་རག་དང་རྣམ་ལྔས།། འཇུག་པའི་སྡོམ་པ་སྦྱིན་པའོ།། ཞེས་ཏེ། དེ་ལྟར་ཟབ་མོ་ལྟ་བ་དང༌། རྒྱ་ཆེན་སྤྱོད་པ་སྟེ་ལུགས་གཉིས་ཀའི་སྡོམ་པ་སྦྱིན་པའི་ཆོ་ག་དངོས་ནི། རྗེ་དཔའ་བོ་རིན་པོ་ཆེ་ཉིད་ཀྱིས་མཛད་པའི་ཡིག་ཆ་ཟུར་དུ་ཡོད་པ་ལས་ཤེས་པར་བྱ་བ་ལས་འདིར་མ་བཀོད་ཅིང༌། དོན་དམ་སེམས་བསྐྱེད་ཀྱི་ཆོ་གའང་རྣམ་སྣང་མངོན་བྱང་དང༌། སྤང་ཀོང་ཕྱག་རྒྱ་པ་དང༌།
ཀླུ་སྒྲུབ་ཀྱི་སེམས་བསྐྱེད་ཆོ་ག་སོགས་ལས་གསུངས་པ་ལྟར་དཔའ་བོ་རིན་པོ་ཆེའི་ཆོ་ག་ཡོད་དོ།། ལྔ་པ་བསླབ་བྱ་ལ། སྨོན་པའི་བསླབ་བྱ་དང༌། འཇུག་པའི་བསླབ་བྱའོ། ། དང་པོ་ནི། རྗེ་དྭགས་པོའི་ཞལ་སྔ་ནས་གསུངས་པ་ལྟར་ཏེ། སེམས་ཅན་གཅིག་ཀྱང་བློས་མི་སྤང༌།། རྟག་ཏུ་སེམས་དེའི་ཕན་ཡོན་བསམ།། ཚོགས་གཉིས་བསགས་ལ་བརྩོན་པར་བྱ།། ཡང་ཡང་བྱང་ཆུབ་སེམས་གཉིས་སྦྱང༌།།
ནག་པོའི་ཆོས་བཞི་སྤངས་ནས་ནི།། དཀར་པོའི་ཆོས་བཞི་བསྟེན་པར་བྱ།། ཞེས་ལྔ་སྟེ། དང་པོ་ནི། སེམས་ཅན་གང་ཡང་རུང་བ་ཞིག་གིས་བདག་གི་སེམས་སུན་ཕྱུང་སྟེ། དེ་ལ་ད་ནི་ཁྱོད་ལ་ཕན་མི་འདོགས་སོ་སྙམ་པའམ། ཁྱོད་དང་འཕྲད་པར་མ་གྱུར་ཅིག་སྙམ་པ་ནི་སེམས་ཅན་དེ་བློས་སྤངས་པ་སྟེ། དེ་མ་བཤགས་པར་ཐུན་ཚོད་ལས་འདས་ན་བྱང་སེམས་འཆོར་རོ། ། འདི་ནི་རང་གི་དགྲ་ལྟ་བུ་གཅིག་ལ་དེ་བསམས་ན་ལྟུང་བ་དེ་འབྱུང་ངོ༌།། གཉིས་པ་རྟག་ཏུ་བྱང་ཆུབ་སེམས་ཀྱི་ཕན་ཡོན་བསམ་པ་ནི།
རྗེས་བཤད་ཀྱི་ཕན་ཡོན་རྣམས་དྲན་པར་བྱ་བ་སྟེ། དཔེར་ན་ཇོ་བོ་རྗེ་ཆེན་པོས། ངན་འགྲོ་ལས་ནི་ལྡོག་བགྱིད་ཅིང༌།། མཐོ་རིས་ལམ་ནི་རབ་སྟོན་ལ།། རྒ་ཤི་མེད་པར་འདྲེན་བགྱིད་པ།། བྱང་ཆུབ་སེམས་ལ་ཕྱག་འཚལ་ལོ།། ཞེས་སོགས་ཤར་ཤར་གསུངས་པར་གྲགས་པ་ལྟ་བུའོ།། གསུམ་པ་ནི། ཡི་གེ་བྲི་བ་དང་མཆོད་པ་སོགས་ཆོས་སྤྱོད་བཅུ་དང༌། གཞན་ལ་སྙན་པའི་ངག་གིས་སྨྲར་བ་སོགས་བསྡུ་དངོས་བཞི་དང༌།
ཚུལ་ཁྲིམས་གསུམ་སོགས་བསོད་ནམས་ཀྱི་ཚོགས་སོགས་པའི་ཐབས་དུས་རྒྱུན་པར་བྱ་ལ། དེ་ཡང་སྟོང་པ་ཉིད་ཀྱི་རྒྱས་ཐེབས་པ་སྟེ་སྔགས་ཐུང་གཅིག་ཙམ་འདོན་ནའང་ཚོགས་གཉིས་ཟུང་དུ་འཇུག་པར་བྱའོ།། བཞི་པ་ནི། བྱང་ཆུབ་སེམས་ཀྱི་རྒྱུ་བྱམས་པ་སྙིང་རྗེ་སྒོམ་པ་སྟེ་ཁྲིད་རྣམས་ལས་འབྱུང་བ་བཞིན་དང༌། ཉིན་ཐུན་གསུམ་མཚན་ཐུན་གསུམ་སྟེ་དྲུག་ཏུ་སེམས་བསྐྱེད་བླང་བ་རྒྱས་པའམ། ཐ་ན་སངས་རྒྱས་ཆོས་ཚོགས་མ་ཙམ་མི་ཆག་པ་དང༌། བདག་གཞན་བརྗེ་བའི་གཏོང་ལེན་ཞེས་བདག་གི་དགེ་བ་དེ་སེམས་ཅན་ལ་སྦྱིན་ཞིང་གཞན་གྱི་སྡིག་སྡུག་བདག་ལ་ལེན་པ་བསྒོམ་པ་རྣམས་སོ། ། བདག་གཞན་བརྗེ་བ་དང༌། བྱམས་སྙིང་རྗེ་སྒོམ་པ་རྣམས་ནི་གལ་ཤིན་ཏུ་ཆེ་ནའང་ཁྲིད་དཔེ་དུ་མ་ལས་འབྱུང་བས་འདིར་བཀོད་པར་མ་བྱས་སོ།། ལྔ་པ་ནི།
བླ་མ་དང་ནི་མཆོད་འོས་སླུ།། འགྱོད་གནས་མིན་ལ་གཞན་འགྱོད་བསྐྱེད།། རྒྱལ་སྲས་གཞན་ལ་ཁྲོ་བས་སྐུར།། སེམས་ཅན་ལ་ནི་གཡོ་སྒྱུས་སྤྱོད།། འདི་རྣམས་ནག་པོའི་ཆོས་བཞི་སྟེ།། བྱང་སེམས་ཉམས་དང་བརྗེད་པའི་རྒྱུ།། བཟློག་པ་དཀར་པོའི་ཆོས་བཞི་སྟེ།། རྟག་པར་མི་བརྗེད་རྒྱུ་ཡིན་ནོ།། དེ་ཡིས་སྨོན་པའི་བསླབ་བྱ་བཤད།། ཅེས་ཏེ།
བླ་མ་དང༌། མཆོད་འོས་མཁན་སློབ་དང༌། སྦྱིན་གནས་སོགས་ལ་སླུ་སེམས་ཀྱིས་བརྫུན་ལ་སོགས་པས་མགོ་བསྐོར་ན་དེ་དག་གི་ཚོར་རུང་མ་ཚོར་རུང༌། དགྱེས་རུང་མ་དགྱེས་རུང༌། ཐུན་ཚོད་ལས་འདས་ན་བྱང་སེམས་འཆོར་རོ། ། དེ་བཞིན་དུ་གཞན་ལ་འགྱོད་པ་བསྐྱེད་ན་སྐྱེས་རུང་མ་སྐྱེས་རུང་གཉིས་པ་དང༌། སེམས་བསྐྱེད་པའི་གང་ཟག་ལ་ཞེ་སྡང་གིས་མི་སྙན་པ་བརྗོད་ན་ཐོས་མ་ཐོས་དགའ་མ་དགའ་ཅི་ཡིན་ཡང་གསུམ་པ་དང༌། སེམས་ཅན་གང་ཡང་རུང་བ་ཞིག་ལ་གཡོ་ཟོལ་ཞིག་བྱས་ན་ཚོར་མ་ཚོར་ཕན་གནོད་ཅིར་གྱུར་ཀྱང་བཞི་པ་སྟེ། འདི་བཞི་ལ་ནག་པོའི་ཆོས་བཞི་ཞེས་ཐུན་ཚོད་ཀྱི་ནང་དུ་བཤགས་བསྡམ་མ་གྲུབ་ན་བྱང་སེམས་འཆོར་རོ།། དེ་བཞིའི་གཉེན་པོར་དཀར་པོའི་ཆོས་ཀྱང་བཞི་སྟེ།
ཤེས་བཞིན་དུ་སྲོག་གི་ཕྱིར་ཡང་རྫུན་མི་སྨྲ་བ་དང༌། སེམས་ཅན་ཐམས་ཅད་དགེ་བ་ལ་འགོད་ཅིང་ཁྱད་པར་ཐེག་ཆེན་ལ་འགོད་པ་དང༌། སེམས་བསྐྱེད་པའི་བྱང་ཆུབ་སེམས་དཔའ་ཐམས་ཅད་ལ་སངས་རྒྱས་ཀྱི་འདུ་ཤེས་བཞག་ཅིང་ཡོན་ཏན་བསྒྲག་པ་དང༌། སེམས་ཅན་ལ་ལྷག་པའི་བསམ་པས་གནས་པའོ། ། འདི་དག་ནི་འོད་སྲུང་གིས་ཞུས་པའི་མདོ་ལས་གསུངས་སོ།། གཉིས་པ་འཇུག་པའི་བསླབ་བྱ་ལ། དགག་པའི་བསླབ་བྱ་དང༌། སྒྲུབ་པའི་བསླབ་བྱ་གཉིས་ཀྱི། དང་པོ་ལ་གཉིས་ལས། རྒྱ་ཆེན་སྤྱོད་རྒྱུད་པའི་ལུགས།
བྱང་སའི་དོན་བསྡུས་སྡོམ་པ་ཉི་ཤུ་པར་གསུངས་པ་ནི། རྙེད་དང་བཀུར་སྟིར་ཆགས་པ་ཡི།། བདག་བསྟོད་གཞན་ལ་སྨོད་པ་དང༌།། སྡུག་བསྔལ་མགོན་མེད་གྱུར་པ་ལ།། སེར་སྣས་ཆོས་ནོར་མི་སྟེར་དང༌།། གཞན་གྱིས་བཤགས་ཀྱང་མི་ཉན་པར།། ཁྲོས་ནས་གཞན་ལ་འཚོག་པ་དང༌།། ཐེག་པ་ཆེན་པོ་སྤོང་བྱེད་ཅིང༌།། དམ་ཆོས་འདྲར་སྣང་སྟོན་པའོ།། ཞེས་རྩ་བའི་ལྟུང་བ་བཞི་སྟེ།
དང་པོ་རྙེད་བཀུར་ལ་ཆགས་པའི་དབང་གིས་བདག་བསྟོད་གཞན་ལ་སྨོད་པ་དང༌། གཉིས་པ་ལོངས་སྤྱོད་ཡིད་བཞིན་དུ་སྙིང་རྗེ་བའི་གནས་ལ་སེར་སྣས་ཟང་ཟིང་མི་སྟེར་བ་དང༌། ཆོས་འདོད་པ་ལ་ཆོས་མི་སྟེར་བ་དང༌། གསུམ་པ་གཞན་གྱིས་བཤགས་སྦྱངས་བྱས་པས་ཀྱང་མི་ཉན་པར་ཁྲོ་བས་ལག་པ་དང་དབྱུག་པ་སོགས་ཀྱིས་རྡེག་པ་དང༌། བཞི་པ་བྱང་ཆུབ་སེམས་དཔའི་སྡེ་སྣོད་ལ་སྐུར་པ་འདེབས་པ་དང༌། དམ་པའི་ཆོས་མ་ཡིན་པ་ཆོས་ལྟར་བཅོས་པ་ལ་དགའ་ཞིང་ཆོས་དེ་སྟོན་པའོ།། དེ་རྣམས་ནི་ཀུན་དཀྲིས་ཆེན་པོས་སྤྱད་ན་བྱང་སྡོམ་འཆོར་ཏེ་དགེ་སློང་གི་ཕམ་པ་བཞིན་ནོ། ། འོན་ཀྱང་དགེ་སློང་གི་ཕམ་པ་བྱུང་ན་སླར་གསོ་རུ་མེད་ལ་འདི་ནི་སླར་བླང་དུ་ཡོད་དོ། ། ཀུན་དཀྲིས་འབྲིང་དང་ཆུང་ངུས་བྱས་པ་ནི་དགེ་སློང་གི་ལྷག་མ་དང་ལྟུང་བྱེད་བཞིན་ནོ། ། དེའི་ཀུན་དཀྲིས་ཅེས་པ་ནི་ཁྲེལ་ངོ་ཚ་མེད་པ་དང་དེ་ལ་དགའ་བས་རྒྱུན་དུ་སྤྱད་པའོ། །
འདི་ལ་འགྲེལ་པ་འགའ་ཞིག་ཏུ་རྩ་ལྟུང་བཞིའམ་བརྒྱད་ཅེས་བཤད་ཀྱང་བརྒྱད་དུ་བགྲངས་ན་འོག་གི་ཉེས་བྱས་དང་ཟློས་པར་སྣང་བས་བཞིར་བརྩི་བ་ཉིད་ངེས་པར་འོས་པར་སེམས་སོ།། དེ་ནས་དེ་ཉིད་ལས་གསུངས་པའི་ཉེས་བྱས་ཀྱི་སྡེ་ནི། དཀོན་མཆོག་གསུམ་ལ་གསུམ་མི་མཆོད། ། འདོད་པའི་སེམས་ཀྱི་རྗེས་སུ་འཇུག། རྒན་པ་རྣམས་ལ་གུས་མི་བྱེད། ། དྲིས་པ་ལ་ནི་ལན་མི་འདེབས།། མགྲོན་པོས་བདག་གིར་མི་བྱེད་ཅིང༌། ། གསེར་ལ་སོགས་པ་ལེན་མི་བྱེད།། ཆོས་འདོད་པ་ལ་སྦྱིན་མི་བྱེད། ། ཚུལ་ཁྲིམས་འཆལ་རྣམས་ཡལ་བར་འདོར།།
ཕ་རོལ་དད་ཕྱིར་སློབ་མི་བྱེད། ། སེམས་ཅན་དོན་ལ་བྱ་བ་ཆུང༌།། སྙིང་བརྩེར་བཅས་ན་མི་དགེ་མེད། ། འཚོ་བ་ལོག་པ་དང་དུ་ལེན།། འཕྱར་ནས་རབ་ཏུ་རྒོད་ལ་སོགས། ། འཁོར་བ་གཅིག་པུར་བགྲོད་པར་སེམས།། གྲགས་པ་མ་ཡིན་མི་སྤོང་བ། ། ཉོན་མོངས་བཅས་ཀྱང་འཆོས་མི་བྱེད།། གཤེ་ལ་ལན་དུ་གཤེ་ལ་སོགས། ། ཁྲོས་པ་རྣམས་ནི་ཡལ་བར་འདོར།།
ཕ་རོལ་ཤད་ཀྱིས་འཆགས་པ་སྤོང༌། ། ཁྲོས་པའི་སེམས་ཀྱི་རྗེས་སུ་འཇུག། རྙེད་བཀུར་འདོད་ཕྱིར་འཁོར་རྣམས་སྡུད། ། ལེ་ལོ་ལ་སོགས་སེལ་མི་བྱེད།། ཆགས་པས་བྲེ་མོའི་གཏམ་ལ་བསྟེན། ། ཏིང་ངེ་འཛིན་གྱི་དོན་མི་འཚོལ།། བསམ་གཏན་སྒྲིབ་པ་སྤོང་མི་བྱེད། ། བསམ་གཏན་རོ་ལ་ཡོན་ཏན་བལྟ།། ཉན་ཐོས་ཐེག་པ་སྤོང་བར་བྱེད། ། རང་ཚུལ་ཡོད་བཞིན་དེ་ལ་བརྩམ།།
བརྩོན་མིན་ཕྱི་རོལ་བསྟན་བཅོས་བརྩོན། ། བརྩོན་པར་བྱས་ཀྱང་དེ་ལ་དགའ།། ཐེག་པ་ཆེན་པོ་སྤོང་བར་བྱེད། ། བདག་ལ་བསྟོད་ཅིང་གཞན་ལ་སྨོད།། ཆོས་ཀྱི་དོན་དུ་འགྲོ་མི་བྱེད། ། དོན་ལ་སྨོད་དང་ཡི་གེར་བསྟེན།། དགོས་པའི་གྲོགས་སུ་འགྲོ་མི་བྱེད། ། ནད་པའི་རིམ་གྲོ་བྱ་བ་སྤོང༌།། སྡུག་བསྔལ་སེལ་བར་མི་བྱེད་དང༌། ། བག་མེད་པ་ལ་རིག་མི་སྟོན།།
བྱས་ལ་ལན་དུ་ཕན་མི་འདོག ། གཞན་གྱི་མྱ་ངན་སེལ་མི་བྱེད།། ནོར་འདོད་པ་ལ་སྦྱིན་མི་བྱེད། ། འཁོར་རྣམས་ཀྱི་ནི་དོན་མི་བྱེད།། གཞན་གྱི་བློ་དང་མཐུན་མི་འཇུག ། ཡོན་ཏན་བསྔགས་པ་སྨྲར་མི་བྱེད།། རྐྱེན་དུ་མཚམས་པར་ཚར་མི་གཅོད། ། རྫུ་འཕྲུལ་བསྡིགས་ལ་སོགས་མི་བྱེད།། སྙིང་བརྩེར་ལྡན་ཞིང་བྱམས་ཕྱིར་དང༌། ། སེམས་དགེ་བ་ལ་ཉེས་པ་མེད།།
ཅེས་པ་ཉེས་བྱས་བཞི་བཅུ་རྩ་དྲུག་སྟེ་འདུལ་བའི་ཉེས་བྱས་དང་མཚུངས་སོ། ། དེའང་ཉིན་( དུས་གསུམ་མཆན། ) བཞིན་དཀོན་མཆོག་གསུམ་ལ་ཕྱག་མཆོད་དང༌། དད་པ་སོགས་མི་ཆག་པ་དགོས་པས་ཉིན་གཅིག་ཆག་པ་དང༌། འདོད་པ་དང་ཆོག་མི་ཤེས་པས་རྙེད་བཀུར་ལ་ཆགས་པ་བྱུང་བ་དང་དུ་ལེན་པ་དང༌། གོང་དུ་བཀུར་སྟི་འོས་པ་ལ་མི་བཀུར་བ་དང༌། གཞན་གྱི་དྲི་བ་ལ་ལན་མི་བྱེད་པ་དང༌། མགྲོན་བོས་པའི་སར་མི་འགྲོ་བ་ དང༌། གསེར་སོགས་ཕུལ་བ་མི་ལེན་པ་དང༌། ཆོས་འདོད་པ་ལ་ཆོས་མི་སྦྱིན་པ་དང༌།
ཚུལ་འཆལ་སོགས་ལ་ཁྱད་དུ་གསོད་པའི་ཡལ་བར་འདོར་བ་དང༌། མ་དད་པ་རྣམས་དད་པར་བྱ་བ་དང༌། དད་པ་རྣམས་དད་པ་འཕེལ་བའི་ཕྱིར་མི་སློབ་པ་ཉན་ཐོས་རྣམས་བཞིན་དུ་དང༌། གཞན་གྱི་དོན་མེད་པར་ཉན་ཐོས་རྣམས་བཞིན་གནས་པ་དང༌། སྙིང་བརྩེ་བ་ཁོ་ནས་ཡིན་ངེས་ན་ནི་སྲོག་བཅད་མ་བྱིན་ལེན་མི་ཚངས་སྤྱོད་རྫུན་ཚིག་རྩུབ་ངག་འཆལ་ཀུན་ལ་ཉེས་པ་མེད་པས་དེ་མ་ཡིན་པ་བྱས་པ་དང༌། ལོག་འཚོ་ཞེས་རང་བཟང་པོར་བརྫུས་པའི་ཚུལ་འཆོས་ཀྱིས་ཟས་གོས་སོགས་རྙེད་བཀུར་ཐོབ་པའི་ཐབས་དང༌། གཞན་ཡང་རང་གིས་ནོར་རྫས་དང་བཀུར་སྟི་ཐོབ་པའི་ཐབས་ཁ་གསགས་ཏེ་ཚིག་འཇམ་དང༌། ཐོབ་འཇལ་ཞེས་དགོས་སོ་ཟེར་བ་དང༌། གཞོག་སློང་ཞེས་གཞན་ལ་བསྔགས་པ་དང༌། རྙེད་པས་རྙེད་པ་འཚོལ་བ་ཞེས་སྔར་ཐོབ་པ་ལ་བསྔགས་པ་སྟེ་དེ་ལྔ་ནི་ལོག་འཚོ་ལྔའོ།།
གཞན་ཡང་ལོག་འཚོ་མཚོན་དུག་ཆང་སོགས་དང་དུ་ལེན་པ་དང༌། རྒོད་ཅིང་འཕྱར་གཡེང་ཅ་ཅོ་རྩེ་མོ་རྣམས་ལ་དགའ་བ་དང༌། མྱ་ངན་འདས་པ་ནི་ཐོབ་མི་བཏུབ་པར་དང་སྒོམ་སོགས་མི་བྱ་བར་སྨྲར་ཏེ་འཁོར་བ་ལ་དགའ་བ་དང༌། གཞན་ལ་གྲགས་པ་ངན་པ་བྱུང་ན་དེ་མི་སེལ་བ་དང༌། གཞན་ཉོན་མོངས་དང་བཅས་ན་དེ་ལ་ངོ་སྲུང་སོགས་ཀྱིས་སྤོང་བར་མི་བྱེད་པ་དང༌། གཞན་གྱིས་ཚུར་གཤེ་བའི་ལན་དུ་གཤེ། ཁྲོ་བའི་ལན་དུ་ཁྲོ། བརྡེག་པའི་ལན་དུ་བརྡེག ། མཚང་འབྲུ་བ་ལ་མཚང་འབྲུ་བ་དང༌། གཞན་ལ་ཁྲོས་པ་སོགས་སླར་སེམས་གསོ་མ་བྱས་པར་དོར་བ་དང༌།
གཞན་གྱིས་ཚུར་ཞུ་བཤགས་བྱུང་བ་དང་དུ་མི་ལེན་པ་དང༌། གཞན་ལ་ཁྲོ་བའི་བསམ་པ་བྱུང་བ་དེ་དང་དུ་ལེན་པ་དང༌། གྲགས་འདོད་པ་དང་ནོར་འདོད་ཀྱིས་འཁོར་སྡུད་པ་དང༌། གཉིད་དང་ཉལ་བ་དང་སྙོམས་ལས་ལེ་ལོ་རྣམས་མི་སེལ་བ་དང༌། འདུ་འཛིའི་གཏམ་ལ་ཡེངས་པ་དང༌། སེམས་གནས་པར་བྱ་བ་ལ་མི་བརྩོན་པ་དང༌། བསམ་གཏན་ལ་གནོད་པའི་སྒྲིབ་པ་རྒོད་འགྱོད་གནོད་སེམས་གཉིད་རྨུག་འདོད་འདུན་ཐེ་ཚོམ་སྟེ་དེ་ལྔ་སྤོང་བར་མི་བྱེད་པ་དང༌། བསམ་གཏན་གྱི་བདེ་གསལ་སོགས་ཀྱང་རོ་མྱོང་བ་དང་དེ་ལ་ཡོན་ཏན་ ཁ་དལ་ དུ་ལྟ་བ་དང༌། ཉན་ཐོས་ཀྱི་ཐེག་པ་དང་ལྡན་པའི་ཆོས་མི་མཉན་མི་བསླབ་པ་དང༌། བྱང་ཆུབ་སེམས་དཔའི་སྡེ་སྣོད་དོར་ནས་ཉན་ཐོས་ཀྱི་སྡེ་སྣོད་ལ་བརྩོན་པ་དང༌།
སངས་རྒྱས་ཀྱི་བསྟན་བཅོས་ལ་མི་བརྩོན་པར་མུ་སྟེགས་ཀྱི་བསྟན་བཅོས་ལ་བརྩོན་པ་དང༌། སངས་རྒྱས་ཀྱི་བསྟན་བཅོས་ལ་བརྩོན་ཀྱང་མུ་སྟེགས་ཀྱི་བསྟན་བཅོས་ལ་དེ་ལས་དགའ་བར་བྱེད་པ་དང༌། ཐེག་ཆེན་ལ་སྐུར་པ་འདེབས་པ་དང༌། བདག་བསྟོད་གཞན་སྨོད་དང༌། ཆོས་སྨྲ་བ་པོ་ཡོད་ན་དེ་སྔོན་ནས་ཐོས་མ་མྱོང་བ་ཡིན་ན་དེ་ལ་མི་འགྲོ་བ་དང༌། ཆོས་སྨྲ་བ་དེ་ལ་འཕྱ་ཞིང་ཁྱད་དུ་གསོད་པ་དང་དེ་ཚིག་ལ་བསྟེན་གྱིས་དོན་ལ་མི་རྟོན་ནོ་ཞེས་སྨྲར་བ་དང༌། གཞན་གྱི་གྲོགས་དགོས་ན་དེ་མི་བྱེད་པ་དང༌། ནད་པ་ལ་ཕན་འདོགས་མི་བྱེད་པ་ དང༌། ནད་གཡོག་བཞིན་དུ་སྡུག་བསྔལ་སེལ་བའི་གྲོགས་བྱ་དགོས་པ་དེ་མི་བྱེད་པ་དང༌། ཚེ་འདི་ཕྱིའི་དོན་ལ་ལོག་པར་བྱེད་པ་ལ་དེ་ཚུལ་བཞིན་དུ་མི་བཅོས་པ་དང༌།
གཞན་གྱིས་ཕན་བཏགས་པ་ལ་ཕན་ལན་མི་བྱེད་པ་དང༌། གཞན་མྱ་ངན་གྱིས་ནོན་པ་ལ་དེ་སེལ་བའི་ཐབས་མི་བྱེད་པ་དང༌། ཟས་གོས་སོགས་འདོད་པ་དག་ལ་སྦྱིན་རྒྱུ་ཡོད་བཞིན་དུ་མི་སྦྱིན་པ་དང༌། འཁོར་བསྡུས་པ་ལ་ཆོས་དང་ནོར་གྱིས་རྗེས་སུ་མི་སྐྱོང་བ་དང༌། གཞན་གྱི་སེམས་དང་མཐུན་པར་མི་བྱེད་པ་དང༌། གཞན་གྱི་ཡོན་ཏན་བརྗོད་པར་མི་བྱེད་པ་དང༌། ཆད་པ་བཅད་འོས་པ་ལ་མི་བཅད་པ། སྐྲད་འོས་དང་རྨ་འབེབ་འོས་ལ་དེ་ལྟར་མི་བྱེད་པ་དང༌། རྫུ་འཕྲུལ་གྱིས་སྐྲག་པར་མི་བྱེད་པ་རྣམས་སོ།། དེ་ལས་ཐོག་མ་བདུན་ནི་སྦྱིན་པའི་མི་མཐུན་ཕྱོགས་དང༌།
དེ་ནས་དགུ་ཚུལ་ཁྲིམས་དང༌། བཞི་བཟོད་པ་དང༌། གསུམ་བརྩོན་འགྲུས་དང༌། ཡང་གསུམ་བསམ་གཏན་ དང༌། དེ་ནས་བརྒྱད་ཤེས་རབ་དང་འགལ་བ་སྟེ། དེ་ལྟར་དགེ་བ་ཆོས་སྡུད་དང་འགལ་བ་སོ་བཞི་དང༌། དེ་ནས་བཅུ་གཉིས་ནི་སེམས་ཅན་དོན་བྱེད་དང་འགལ་བར་བཤད་དོ། ། དེ་དག་ཀུན་ཀྱང་སེམས་སྨྱོ་བ་དང༌། དབང་མེད་དང༌། བྱམས་སྙིང་རྗེ་དང་ལྡན་པ་དང༌།
སེམས་དགེ་བས་བྱས་ན་ཉེས་པ་མེད་དོ། ། ང་རྒྱལ་མནར་སེམས་ཁོང་ཁྲོ་ཕྲག་དོག་སོགས་ཀྱིས་དེ་བྱས་པ་ནི་ཉོན་མོངས་པ་ཅན་གྱི་ཉེས་པའོ། ། སྙོམས་ལས་ལེ་ལོ་བག་མེད་ཀྱིས་དེ་བྱས་ན་ཉེས་པར་ནི་འགྱུར་ཡང་ཉོན་མོངས་པ་ཅན་གྱི་ཉེས་པར་ནི་མི་འགྱུར་རོ།། གཉིས་པ་ཟབ་མོ་ལྟ་བརྒྱུད་ལུགས་ནི། བསླབ་བཏུས་སུ་བསྟན་པ་ནམ་མཁའི་སྙིང་པོའི་མདོ་ལས་གསུངས་པ་ལྟར་ཏེ། དཀོན་མཆོག་གསུམ་གྱི་དཀོར་འཕྲོག་དང༌།། དམ་པའི་ཆོས་ནི་སྤོང་བ་དང༌།། རྟགས་ཅན་ཆད་པས་གཅོད་པ་དང༌།། མཚམས་མེད་ལྔ་ཡི་ལས་བྱེད་དང༌།། ཆད་པར་ལྟ་བ་འཛིན་པ་སྟེ།།
བྱང་སེམས་རྒྱལ་པོའི་རྩ་ལྟུང་ལྔ།། གྲོང་དང་ལྗོངས་དང་གྲོང་ཁྱེར་དང༌།། གྲོང་རྡལ་ཡུལ་འཁོར་འཇོམས་པ་དང༌།། བྱང་སེམས་བློན་པོའི་རྩ་ལྟུང་ལྔ།། མ་སྦྱངས་པ་ལ་སྟོང་ཉིད་སྟོན།། ཐེག་ཆེན་ལ་ཞུགས་ཕྱིར་བཟློག་དང༌།། སོ་ཐར་སྤངས་ཏེ་ཐེག་ཆེན་སྦྱོར།། སློབ་པའི་ཐེག་པ་ལ་སྨོད་དང༌།། རྙེད་ཕྱིར་བདག་བསྟོད་གཞན་སྨོད་དང༌།། ཟབ་མོ་བཟོད་པར་བརྫུན་སྨྲར་དང༌།།
རྔན་པར་དཀོན་མཆོག་དཀོར་སྦྱིན་ལེན།། སྤོང་རྫས་ཁ་ཏོན་པར་སྦྱིན་ཏེ།། ལས་དང་པོ་ཡི་ལྟུང་བ་བརྒྱད།། ཅེས་ཏེ། སྐུ་གསུང་ཐུགས་རྟེན་དང་དགེ་འདུན་ལ་ཕུལ་བའི་དཀོར་འཕྲོག་པ་དང༌། ཐེག་ཆེན་ཐེག་དམན་གྱི་ཆོས་སྤོང་བ་དང༌། ཚུལ་ཁྲིམས་ལྡན་ནམ་ཚུལ་འཆལ་གང་ཡིན་ཡང་རབ་བྱུང་གི་རྟགས་ཡོད་ཙམ་ཚུན་གྱི་གང་ཟག་ལ་གནོད་པ་བྱེད་པ་དང༌། ཕ་དང་མ་དང་དགྲ་བཅོམ་བསད་པ་དང་དགེ་འདུན་གྱི་སྡེ་གཉིས་སུ་དབྱེ་བའི་དབྱེན་དང༌། སངས་རྒྱས་ལ་ངན་སེམས་ཀྱིས་ཁྲག་འབྱིན་པ་སྟེ་མཚམས་མེད་ལྔ་པོ་དེ་ལས་གང་རུང་བྱས་པ་དང༌། ལས་ཀྱི་འབྲས་བུ་མེད་པ་དང་ཚེ་ཕྱི་མ་མེད་པར་སྨྲས་ནས་མི་དགེ་བ་ལ་སྤྱོད་པར་བྱེད་པའི་ཆད་ལྟ་འཛིན་པ་སྟེ་དེ་ལྔ་ནི་བྱང་སེམས་རྒྱལ་པོའི་རྩ་ལྟུང་ལྔ་ཞེས་སོ།།
མི་རིགས་བཞི་ཡོད་པ་ནི་གྲོང་དང༌། བཟོ་རིགས་བཅོ་བརྒྱད་ཡོད་པ་གྲོང་ཁྱེར་ དང༌། གྲོང་ཁྱེར་དུ་མ་ཡོད་པ་གྲོང་རྡལ་དང༌། གྲོང་རྡལ་དུ་མ་ཡོད་པ་ཡུལ་ལྗོངས་དང༌། ཡུལ་ལྗོངས་དུ་མ་ཡོད་པ་ཡུལ་འཁོར་ཏེ་གྲོང་སོགས་དེ་ལྔ་འཇོམས་པ་ནི་བློན་པོའི་རྩ་ལྟུང་ལྔའོ།། བློ་ཆུང་བློ་མ་སྦྱངས་པ་ལ་སྟོང་པ་ཉིད་ཀྱི་དོན་ཟབ་མོ་བསྟན་པ་སྟེ་མ་དད་ཅིང་སྐྲག་པར་འགྱུར་ན་དང༌། ཐེག་ཆེན་ལ་ཞུགས་ཟིན་པ་ལ་ཁྱོད་ཀྱིས་ཕར་ཕྱིན་དྲུག་སོགས་ལ་སྤྱད་མི་ནུས་པར་སྨྲར་ནས་ཉན་ཐོས་སམ་རང་རྒྱལ་གྱི་ཐེག་པར་གཞུག་པ་དང༌། སོ་ཐར་སྤངས་ནས་ཐེག་ཆེན་ལ་སྤྱོད་དུ་བཅུག་པ་དང༌། སློབ་པའི་ཐེག་པ་སྟེ་ཉན་རང་གི་ཐེག་པ་ལ་སྨད་པ་དང༌། རྙེད་བཀུར་ཕྱིར་དུ་བདག་ལ་བསྟོད་མ་འོས་ཀྱང་བསྟོད་ཅིང་གཞན་ལ་མི་འོས་པས་སྨད་པ་དང༌།
རྙེད་བཀུར་ཕྱིར་དུ་བདག་གིས་ཆོས་ཟབ་མོ་འདི་ལྟ་བུ་རྟོགས་པས་ཁྱོད་ཀྱིས་ཀྱང་སྒོམས་ཤིག་ཟེར་བ་ལྟ་བུའི་རྫུན་ལབ་པ་དང༌། དགེ་སྦྱོང་སོགས་དཀོན་མཆོག་གི་རྫས་རྒྱལ་རིགས་ལ་རྔན་པ་ལ་སྦྱིན་པ་དང༌། སྤོང་བ་བསམ་གཏན་པ་དེང་སང་བོད་ན་སྒོམ་ཆེན་པར་གྲགས་པའི་ལོངས་སྤྱོད་ཕྲོགས་ཏེ་ཀློག་པ་ཁ་ཐོན་པ་དེང་སང་མཚན་ཉིད་པར་གྲགས་པ་སོགས་ལ་སྟེར་རམ་སྟེར་འཇུག་པ་སྟེ་སྟེར་པོ་ལེན་པོ་ཀུན་ལ་ལྟུང་བ་སྟེ་དེ་རྣམས་ནི་ལས་དང་པོ་བའི་ལྟུང་བ་བརྒྱད་དོ།། དེ་ལས་ཕྱི་མ་བཞི་པོ་ལ་ལྟུང་མེད་མི་སྲིད་ལ། དང་པོ་མ་སྦྱངས་པ་ལ་སྟོང་ཉིད་སྟོན་པ་ནི་དད་པར་འགྱུར་ན་ཉེས་པ་མེད་པ་དང༌། གསུམ་པ་ཐེག་ཆེན་གྱི་སྣོད་དུ་མཐོང་ན་དང༌། བཞི་པ་ལའང་དགོས་པ་དང་ལྡན་ན་རུང་ངོ༌།། དེ་ཡང་རྒྱལ་པོའི་ལྟུང་བ་ལྔ་ནི་བྱང་ཆུབ་སེམས་དཔའ་རྒྱལ་པོའི་རིགས་ལ་འབྱུང་ཉེ་སྟེ། འོང་སླ་བ་དང་གཞན་རྣམས་ཀྱང་རང་རང་ལ་འགྱུར་ཉེ་བས་དེ་སྐད་དུ་གྲགས་པ་ལས་རེ་རེས་ཀྱང་ཐམས་ཅད་སྲུང་དགོས་རྒྱུ་ཡིན་ནོ། ། དེའང་བསྲུང་བྱ་རྒྱལ་པོའི་ལྔ།
བློན་པོའི་ལྔ། ལས་དང་པོ་བའི་བརྒྱད་དེ་མིང་དུ་བཅོ་བརྒྱད་དང༌། དེ་ལས་བློན་པོའི་ལྔ་པོ་རིགས་གཅིག་པས་རྫས་སུ་བཅུ་བཞིའོ།། དེ་ལྟར་འདིའི་རྩ་ལྟུང་རྣམས་དང༌། བྱང་སའི་རྩ་ལྟུང་བཞི་པོ་ཕན་ཚུན་གཅིག་གི་ཁོངས་སུ་གཅིག་འདུ་བ་དང་མི་འདུ་བ་སྣ་ཚོགས་བཤད་མོད་ཀྱང༌། རང་ལུགས་ནི་འདུ་ཞིང་གནས་སྐབས་ཀྱི་ཐ་སྙད་ཐ་དད་ཙམ་དང༌། བྱང་སའི་དེ་ནི་བྱང་ཆུབ་སེམས་དཔའི་རབ་བྱུང་ལ་འབྱུང་ཉེ་བ་རྣམས་སོ།། སྡོམ་པ་གཏོང་བའི་རྒྱུ་དངོས་དམིགས་བསལ་དུ་བཤད་པ་ནི། སྐྱབས་འགྲོ་བཏང་དང་སྨོན་སེམས་ལོག། བསླབ་པ་ཕུལ་དང་ལོག་ལྟ་སྐྱེས།།
ཉན་རང་ཡིད་བྱེད་སྐྱེས་པ་དང༌།། སེམས་ཅན་བློ་ཡིས་སྤངས་པ་རྣམས།། བྱང་སྡོམ་རྩད་ནས་གཏོང་བའི་རྒྱུ།། རྩ་བའི་ལྟུང་བས་ཉམས་ཤིང་འཇིག། ཉེས་བྱས་སོགས་ཀྱིས་ན་སྨད་དོ།། ཞེས་ཏེ། སྐྱབས་འགྲོ་དང་སྨོན་སེམས་བཏང་ན་གཏོང་སྟེ་རྩིག་པ་ཞིག་ན་རི་མོ་མི་གནས་པ་བཞིན་ཏེ་རྟེན་ལོག་པའི་ཕྱིར་རོ། ། བྱང་སྡོམ་གྱི་བསླབ་པ་ཕུལ་ན་གཏོང་སྟེ་སྡོམ་པ་ལ་ཕྱིན་ཅི་ལོག་ཏུ་ཁས་བླངས་པའི་ཕྱིར། ལོག་ལྟ་སྐྱེས་ན་གཏོང་སྟེ་ཐར་པ་ དང༌། ལས་འབྲས་མེད་པར་འཛིན་པས་དགེ་བའི་རྟེན་ཆད་པའི་ཕྱིར།
ཉན་རང་གི་ཡིད་བྱེད་སྐྱེས་པ་སྟེ་བདག་བྱང་ཆུབ་ཆེན་པོས་ཅི་ཞིག་བྱ་རང་ཉིད་ཞི་བ་འཐོབ་པར་བྱའོ་སྙམ་ན་གཏོང་སྟེ། སྨོན་སེམས་ཀྱི་མི་མཐུན་ཕྱོགས་སྐྱེས་པའི་ཕྱིར། སེམས་ཅན་བློས་སྤངས་ན་གཏོང་སྟེ། དེས་སྨོན་སེམས་གཏོང་ལ་རྟེན་ལོག་ན་བརྟེན་པ་མི་གནས་པའི་ཕྱིར། རྩ་ལྟུང་གཞན་ཁ་ཅིག་གིས་གཏོང་ལ་ཁ་གཅིག་གིས་རྩ་བ་མི་གཏོང་ཀྱང་ཉམས་པ་ནུས་མེད་དུ་བྱེད་དོ། ། ཞེས་དཔའ་བོ་རིན་པོ་ཆེའི་བསྡུ་བར་མཛད་དེ། འདི་ལ་ཐར་རྒྱན་ནས། སྨོན་པ་གཏན་ནས་གཏོང་བའི་རྒྱུ་ནི། སེམས་ཅན་བློས་སྤངས་པ། ནག་པོའི་ཆོས་བཞི་བརྟེན་པ།
མི་མཐུན་པའི་སེམས་སྐྱེས་པ་གསུམ་དང༌། འཇུག་སྡོམ་འཆོར་བའི་རྒྱུ་ནི། བྱང་ས་ལས་བཤད་པའི་རྩ་ལྟུང་བཞི་ཀུན་དཀྲིས་ཆེན་པོས་སྤྱད་ན་གཏོང་བར་སྔོན་དུ་བཤད་པ་བཞིན་དང༌། སྡོམ་པ་ཉི་ཤུ་པ་ལས་དེའི་སྟེང་དུ་སྨོན་པའི་སེམས་བསྐྱེད་ཤོར་ན་འཆོར་བ་དང༌། རྣམ་པར་གཏན་ལ་དབབ་པ་བསྡུ་བ་ལས་སྔ་མ་གཉིས་དང་བསླབ་པ་ཕུལ་བ་དང་ལོག་ལྟ་སྐྱེས་པ་བཅས་བཞིས་གཏོང་བ་དང༌། སློབ་དཔོན་ཞི་བ་ལྷའི་ཞལ་ནས་མི་མཐུན་པའི་སེམས་སྐྱེས་པས་གཏོང་ངོ་ཞེས་པ་ཙམ་བཤད་དོ། ། ཞེས་གསུངས་ལ། ཀརྨ་ཤིང་རྟ་ལས། སྨོན་སེམས་མ་ཤོར་ན་རྩ་ལྟུང་བྱུང་ཡང་སྡོམ་པ་གཏན་ནས་མི་གཏོང་བ་ཀླུ་སྒྲུབ་བརྒྱུད་པའི་ལུགས་དང༌། ཀུན་དཀྲིས་ཆེན་པོའི་རྩ་ལྟུང་གིས་གཏོང་བ་ཐོགས་མེད་བརྒྱུད་པའི་ལུགས་སུ་དོན་གྱིས་ཐོབ་བོ། །
དེ་རྣམས་ཀྱིས་དགག་པའི་བསླབ་བྱ་བཤད་ཟིན་ཏོ།། གཉིས་པ་བསྒྲུབ་པའི་བསླབ་བྱ་བཤད་པ་ནི། བསྒྲུབ་པའི་བསླབ་བྱ་ཕར་ཕྱིན་དྲུག། བསྡུ་ན་ཚུལ་ཁྲིམས་རྣམ་གསུམ་སྤྱད།། ཅེས་ཏེ། བསྒྲུབ་པའི་བསླབ་བྱ་ནི། སྦྱིན་པ། ཚུལ་ཁྲིམས། བཟོད་པ། བརྩོན་འགྲུས།
བསམ་གཏན། ཤེས་རབ་སྟེ་ཕ་རོལ་དུ་ཕྱིན་པ་དྲུག་གམ། ཡང་ན་སྡོམ་པའི་ཚུལ་ཁྲིམས། དགེ་བ་ཆོས་སྡུད་ཀྱི་ཚུལ་ཁྲིམས། སེམས་ཅན་དོན་བྱེད་ཀྱི་ཚུལ་ཁྲིམས་ཏེ་ཚུལ་ཁྲིམས་གསུམ་མོ།། དེ་ཡང་ཕ་རོལ་དུ་ཕྱིན་པ་དྲུག་བཤད་ན། ཚུལ་ཁྲིམས་གསུམ་ཡང་འདུས་པས་ན་དེ་བཤད་པར་བྱ་སྟེ། དེ་ལ་བསྡུས་དོན་རྣམ་པར་བཞག་པ་དང༌། ཡན་ལག་རྒྱས་པར་བཤད་པ་གཉིས་ཀྱི། དང་པོ་ནི།
ཐར་རྒྱན་ལས། གྲངས་ངེས་གོ་རིམ་ངེས་པ་དང༌།། མཚན་ཉིད་དང་ནི་ངེས་ཚིག་དང༌།། རབ་ཏུ་དབྱེ་དང་བསྡུ་བ་སྟེ།། དྲུག་གིས་ཕ་རོལ་ཕྱིན་པ་བསྡུས།། ཞེས་པ་ལྟར་དྲུག་ལས། དང་པོ་གྲངས་ངེས་ནི། མངོན་མཐོའི་དོན་དུ་སྦྱིན་ཚུལ་བཟོད་གསུམ་དང༌། ངེས་ལེགས་ཀྱི་དོན་དུ་རྗེས་མ་གསུམ་མོ། ། ཡང་ན་གཞན་དོན་སྒྲུབ་ཕྱིར་སྔ་མ་གསུམ།
རང་དོན་སྒྲུབ་ཕྱིར་ཕྱི་མ་གསུམ་མོ།། གཉིས་པ་གོ་རིམ་ནི། སྦྱིན་པ་ལ་བརྟེན་ནས་ཚུལ་ཁྲིམས་དང༌། ཚུལ་ཁྲིམས་ལ་བརྟེན་ནས་བཟོད་པ་སོགས་སྐྱེ་བའི་རིམ་པས་སམ། ཡང་ན་སྦྱིན་པ་ལས་ཚུལ་ཁྲིམས་མཆོག་ཏུ་གྱུར་པ་སོགས་དམན་པ་སྔོན་དང་མཆོག་ཕྱི་ནས་བསྟན་པའི་རིམ་པའམ། ཡང་ན་རགས་པ་སྔོན་དང་ཕྲ་བ་ཕྱི་ནས་ཏེ་གང་ལྟར་འཇུག་སླ་བ་དག་སྔོན་དུ་བསྟན་ནོ།། གསུམ་པ་མཚན་ཉིད་ནི། ཁྱད་པར་བཞི་ལྡན་ཏེ་མི་མཐུན་པའི་ཕྱོགས་ཉམས་པར་བྱེད་པ་དང༌། རྣམ་པར་མི་རྟོག་པའི་སེམས་བསྐྱེད་པ་དང༌། འདོད་པ་ཐམས་ཅད་རྫོགས་པར་བྱེད་པ་དང༌།
སེམས་ཅན་ཐམས་ཅད་ཐེག་པ་གསུམ་ལ་སྨིན་པར་བྱེད་པའོ། ། ངེས་ཚིག་ནི་མ་བྲིས་སོ། ། ལྔ་པ་རབ་དབྱེ་ནི། སྦྱིན་པའི་སྦྱིན་པ་སྦྱིན་པའི་ཚུལ་ཁྲིམས་སོགས་རེ་རེ་ལའང་དྲུག་དྲུག་སྟེ་སོ་དྲུག་གམ་བརྒྱ་སྟོང་དུའང་དབྱེར་ཡོད་དོ།། དྲུག་པ་བསྡུ་བ་ནི། ཚོགས་གཉིས་སུ་འདུ་སྟེ་སྦྱིན་ཚུལ་གཉིས་བསོད་ནམས་ཀྱི་ཚོགས། ཤེས་རབ་ཡེ་ཤེས་ཀྱི་ཚོགས་དང༌། གཞན་གསུམ་གཉིས་ཀར་གཏོགས་ པའོ། ། བསླབ་པ་གསུམ་དུའང་འདུ་སྟེ་ལྷག་པ་ཚུལ་ཁྲིམས་ཀྱི་བསླབ་པ་ནི་སྦྱིན་ཚུལ་བཟོད་གསུམ་དང༌། ལྷག་པ་སེམས་ཀྱི་བསླབ་པ་ནི་བསམ་གཏན་དང༌།
ལྷག་པ་ཤེས་རབ་ཀྱི་བསླབ་པ་ནི་ཤེས་རབ་ཡིན་ནོ།། གཉིས་པ་ཡན་ལག་རྒྱས་པར་བཤད་པ་ནི། དང་པོ་སྦྱིན་པ་ལ། དེ་ལ་དང་པོ་ སྦྱིན་པ་ནི། ཟང་ཟིང་ཆོས་དང་མི་འཇིགས་པའི།། སྦྱིན་པ་རྣམ་གསུམ་སྦྱིན་པར་བྱ།། ཞེས་བྱ་སྟེ། དང་པོ་ཟང་ཟིང་གི་སྦྱིན་པ་ལ། བསམ་པ་དངོས་པོ་ཞིང་དང་ཐབས་ཏེ་མ་དག་པ་བཞི་སྤང་ཞིང་དག་པ་བསྒྲུབ་པར་བྱའོ། ། དེ་ལ་བསམ་པ་མ་དག་པ་ནི།
འགྲན་སེམས་གྲགས་འདོད་སོགས་ལོག་པའི་བསམ་པ་དང༌། སྲིད་པའི་འབྱོར་བ་དང༌། ཉན་རང་གི་རྒྱུར་བསྔོ་བ་ནི་དམན་པའི་བསམ་པ་སྟེ་མ་དག་པའོ། ། དངོས་པོ་མ་དག་པ་ནི། དུག་དང༌། མཚོན་དང༌། རི་དྭགས་ཀྱི་རྒྱ་སོགས་དང༌། བུ་སོགས་མི་འདོད་བཞིན་དུ་གཞན་ལ་སྦྱིན་པ་དང༌། མང་པོ་དང་བཟང་པོ་ཡོད་བཞིན་ཉུང་ངུ་དང་ངན་པ་སྟེར་བ་རྣམས་སོ། ། ཞིང་མ་དག་པ་ནི།
འབྱོར་བ་ཅན་ལ་ནོར་དང་འགྲངས་པ་ལ་ཟས་སྦྱིན་པ་སོགས་སོ། ། ཐབས་མ་དག་པ་ནི། ཁྲོས་བཞིན་དང་མི་དགའ་བཞིན་དུ་དང་བརྙས་བཞིན་བསྡིགས་བཞིན་སྦྱིན་པའོ། ། དངོས་པོ་དག་པ་ནི། སྦྱིན་ཡུལ་ལ་ཕན་ཐོགས་པའོ། ། ཞིང་དག་པ་ནི། ལས་དང་པོ་བས་ཡོན་ཏན་དང་ཕན་འདོགས་ཀྱི་ཞིང་ལ་མཆོད་ལ་སྙིང་རྗེ་ཆེར་གོམས་ནས་སྡུག་བསྔལ་དང་གནོད་བྱེད་ཀྱི་ཞིང་ལ་གཙོ་བོར་སྦྱིན་ནོ། ། ཐབས་དག་པ་ནི། དགའ་ཞིང་འགྱོད་པ་མེད་པར་གུས་པས་རང་གི་ལག་བརྡར་ཏེ་སྦྱིན་པར་བྱའོ།། ཡང་ན་སྦྱིན་པ་ལ་གསུམ་སྟེ།
ཡང་ཡང་སྦྱིན་པ་དང༌། ཕྱོགས་རིས་མེད་པ་དང༌། བསམ་པ་རྫོགས་པར་སྦྱིན་པའོ། ། གཉིས་པ་ཆོས་ཀྱི་སྦྱིན་པ་ནི། དམ་པའི་ཆོས་བཤད་པའོ། ། གསུམ་པ་མི་འཇིགས་པའི་སྦྱིན་པ་ནི། རྒྱལ་པོ་སྟག་སེང་མེ་ཆུ་སོགས་ཀྱི་འཇིགས་པ་སྐྱོབ་པའོ།། གཉིས་པ་ཚུལ་ཁྲིམས་ནི། ཚུལ་ཁྲིམས་སྡོམ་པའི་ཚུལ་ཁྲིམས་དང༌།། དགེ་བ་ཆོས་སྡུད་ཚུལ་ཁྲིམས་དང༌།།
སེམས་ཅན་དོན་བྱེད་ཀྱི་ཚུལ་ཁྲིམས་སོ།། ཞེས་བྱ་སྟེ། ཚུལ་ཁྲིམས་ཀྱི་ངོ་བོ་ནི། ཕ་རོལ་ལས་བླངས་པ་དང་བསྲུང་བའོ། ། དབྱེ་བ་གསུམ་ལས། སྡོམ་པའི་ཚུལ་ཁྲིམས་ལ། ཐུན་མོང་དང༌། ཐུན་མོང་མ་ཡིན་པ་གཉིས་ཀྱི། དང་པོ་ནི། སོ་ཐར་རིས་བདུན་གང་རུང་བསྲུང་བའོ། །
ཐུན་མོང་མིན་པ་ནི། བྱང་སྡོམ་ཉིད་བསྲུང་བའོ། ། དགེ་སློང་བྱང་ཆུབ་སེམས་དཔའ་ལ་གོས་ལྷག་འཆང་བ་དང་ཟླ་འཇོག་སོགས་མང་ཞིག་གཞན་དོན་དུ་གནང་ལ། གཞན་དོན་ཆེན་པོར་འགྱུར་བ་མཐོང་ན་རྩ་བ་བཞི་ཡང་བསྟན་པ་ལ་མི་གནོད་པའི་ཕྱིར་ཉན་ཐོས་ཀྱི་བསླབ་པ་ཕུལ་ནས་སྤྱོད་པར་གསུངས་སོ། ། དགེ་བ་ཆོས་སྡུད་ཀྱི་ཚུལ་ཁྲིམས་ནི། བྱང་སྡོམ་བླངས་ཟིན་ནས་དགེ་བ་བྱེད་ཚད་ཐམས་ཅད་དེ་བསྡུ་ན་ཕར་ཕྱིན་དྲུག་ལ་སྤྱོད་པའོ། ། སེམས་ཅན་དོན་བྱེད་ཀྱི་ཚུལ་ཁྲིམས་ནི། བྱང་སྡོམ་བླངས་ནས་སེམས་ཅན་ལ་ཕན་བདེ་སྒྲུབ་པ་ཐམས་ཅད་དེ་བསྡུ་ན་བྱང་ས་ལས་བཤད་པའི་བཅུ་གཅིག་གམ་བཅུ་གཉིས་ཏེ་སྔར་བཤད་པའི། དགོས་པའི་གྲོགས་སུ་འགྲོ་མི་བྱེད། ། ཅེས་པ་སོགས་སོ།།
གཞན་ཡང་བག་ཡོད་དང་ལྡན་པས། ལུས་ཀྱིས་ཞི་དུལ་འཛུམ་པ་དང༌། ངག་གིས་སྨྲ་བ་ཉུང་ཞིང་འཇམ་པ་དང༌། ཡིད་ཀྱིས་རྙེད་བཀུར་གཉིད་རྨུག་ལ་མི་ཆགས་པ་སོགས་ལའང་བསླབ་བོ།། གསུམ་པ་བཟོད་པ་ནི། ཇི་མི་སྙམ་པའི་བཟོད་པ་དང༌།། སྡུག་བསྔལ་དང་ལེན་བཟོད་པ་དང༌།།

ཆོས་ལ་ངེས་སེམས་བཟོད་པའོ།། ཞེས་བྱ་སྟེ། དེ་ལ་བཟོད་པའི་ངོ་བོ་ནི་ཇི་མི་སྙམ་པའོ། ། དབྱེ་ན་གསུམ་གྱི། དང་པོ་གནོད་པ་ལ་ཇི་མི་སྙམ་པའི་བཟོད་པ་ནི། བདག་དང་བདག་གི་ཕྱོགས་ལ་གཤེ་བ་དང་ཁྲོ་བ་དང་མཚང་འབྲུ་བ་སོགས་མི་འདོད་པ་བྱེད་པ་དང༌། གནོད་པའི་གེགས་བྱེད་པ་ལ་བཟོད་པ་སྟེ། དེ་བཟོད་པའི་ཕྱིར་སྤྱོད་འཇུག་ལས་ཐབས་དགུ་སྒོམ་པར་གསུངས་ཏེ། གནོད་བྱེད་བདག་ལ་གནོད་པ་བྱེད་པ་དེ་ཁོ་རང་ལ་རང་དབང་མེད་པ་ཡིན་བསམ་པ་སོགས་སོ།། བྱང་ས་ལས་ནི། འདུ་ཤེས་ལྔ་སྒོམ་པར་གསུངས་ཏེ།
གནོད་བྱེད་ཕ་མར་ཤེས་པ་ཡིད་དུ་འོང་བའི་འདུ་ཤེས་དང༌། གནོད་པ་ནི་རྐྱེན་ལ་རག་ལས་ཤིང་ཆོས་ཙམ་དུ་ཟད་དེ་བདག་མེད་དོ་སྙམ་པ་ཆོས་ཙམ་ལ་རྗེས་སུ་འབྲང་བའི་འདུ་ཤེས་དང༌། མི་རྟག་པའི་འདུ་ཤེས་དང༌། སྡུག་བསྔལ་བའི་འདུ་ཤེས་དང༌། ཡོངས་སུ་རྗེས་སུ་བཟུང་བའི་འདུ་ཤེས་རྣམས་སོ། ། སྡུག་བསྔལ་དང་ལེན་གྱི་བཟོད་པ་ནི། ཆོས་ཕྱིར་དཀའ་བ་སྤྱད་ནུས་པ་སྟེ། རབ་བྱུང་བས་གཟུགས་དང་ཁ་དོག་ངན་པར་འཆང་བ་སོགས་དང་ཆོས་ཉན་པ་དང་ཁ་འདོན་དང་སྒོམ་དང་ནམ་གྱི་ཆ་སྟོད་སྨད་ལ་མི་ཉལ་བའི་རྣལ་འབྱོར་སོགས་དང་སེམས་ཅན་གྱི་དོན་བྱེད་པ་སོགས་ཀྱིས་ངལ་དུབ་བཀྲེས་སྐོམ་བཟོད་པའོ། ། ཆོས་ལ་ངེས་སེམས་ཀྱི་བཟོད་པ་ནི། སྟོང་པ་ཉིད་ལ་སོགས་པ་ཆོས་ཟབ་མོ་མི་སྤོང་ཞིང་མོས་པས་རྟོག་པར་བྱེད་པའོ།།
བཞི་པ་བརྩོན་འགྲུས་ནི། གོ་ཆ་ཡི་ནི་བརྩོན་འགྲུས་དང༌།། དེ་བཞིན་སྦྱོར་བའི་བརྩོན་འགྲུས་དང༌།། ཆོག་པར་མི་འཛིན་བརྩོན་འགྲུས་བརྩོམ།། ཞེས་ཏེ། ངོ་བོ་ནི་དགེ་བ་ལ་སྤྲོ་བའོ། ། དེའང་སྤྱིར་སྙོམས་ལས་ཀྱི་ལེ་ལོའི་གཉེན་པོར་མི་རྟག་པ་དང༌། སྒྱིད་ལུག་པའི་ལེ་ལོ་སྟེ་བདག་ལྟ་བུས་བྱང་ཆུབ་མི་ཐོབ་སྙམ་པའི་གཉེན་པོར་རིགས་ཀྱི་མིར་སྐྱེས་པས་བྱང་ཆུབ་ཐོབ་བོ་སྙམ་པའི་སྙིང་སྟོབས་བསྐྱེད་དོ། ། དགྲ་འདུལ་བ་སོགས་མི་དགེ་བའི་ལས་དང་བཟོ་བྱེད་པ་སོགས་ལུང་མ་བསྟན་གྱི་ལས་ཏེ་དམན་པའི་ལེ་ལོའི་གཉེན་པོར་དེ་དག་གི་ཉེས་དམིགས་བརྟག་ཅིང་མི་ལུས་རྙེད་དཀའ་བས་དེ་ལྟ་བུ་བྱ་འཕང་པར་ཤེས་པས་དོར་རོ།། བརྩོན་འགྲུས་དངོས་ལ།
གོ་ཆའི་བརྩོན་འགྲུས་ནི། བྱང་ཆུབ་མ་ཐོབ་བར་བརྩོན་འགྲུས་མི་འདོར་རོ་ཞེས་དམ་འཆའ་བ་དང༌། བྱེ་བྲག་ཏུ་ལོ་ཟླ་བ་ཞག་ཐུན་བཞིའི་ཁོངས་སུ་བརྩོན་པ་མི་འདོར་རོ་ཞེས་འཕེན་པ་གཏོང་བའོ། ། སྦྱོར་བའི་བརྩོན་འགྲུས་ལ་གསུམ་སྟེ། ཉོན་མོངས་པ་སྤང་བ་ལ་བརྩོན་འགྲུས་བྱ་བ་དང༌། དགེ་བ་བསྒྲུབ་པ་ལ་དང༌། སེམས་ཅན་གྱི་དོན་བྱ་བ་ལ་བརྩོན་འགྲུས་བྱ་བའོ། ། དེའི་དང་པོ་ནི། ཉོན་མོངས་པ་མི་འབྱུང་བར་བྱེད་པའོ། ། གཉིས་པ་ནི།
ཕར་ཕྱིན་དྲུག་ལ་བརྩོན་པ་སྟེ་དེ་ལའང་དབྱེ་ན་རྟག་ཏུ་བྱེད་པའི་བརྩོན་འགྲུས་ཞེས་བྱ་བ་རྒྱུན་མ་ཆད་པར་བྱེད་པ་དང༌། གུས་པར་བྱེད་པའི་བརྩོན་འགྲུས་ཞེས་དགའ་བཞིན་སྤྲོ་བཞིན་བྱེད་པ་དང༌། མི་གཡོ་བའི་བརྩོན་འགྲུས་ཞེས་ཉོན་མོངས་དང་སྡུག་བསྔལ་སོགས་ཀྱི་རྐྱེན་གྱིས་མི་གཡོ་བར་བྱེད་པ་དང༌། མི་ལྡོག་པའི་བརྩོན་འགྲུས་ཞེས་རྐྱེན་གྱིས་འཕྲོ་མི་གཅོད་པར་བྱེད་པ་དང༌། ང་རྒྱལ་མེད་པའི་བརྩོན་འགྲུས་ཞེས་ང་རྒྱལ་མེད་པར་འབད་པ་སྟེ་དེ་ལྟར་ལྔའོ། ། གསུམ་པ་སེམས་ཅན་དོན་བྱ་བའི་བརྩོན་འགྲུས་ནི། སེམས་ཅན་དོན་བྱེད་ཀྱི་ཚུལ་ཁྲིམས་ལ་འབད་ པའོ། ། ཆོག་པར་མི་འཛིན་པའི་བརྩོན་འགྲུས་ནི་ངོམས་པ་མེད་པའོ།། ལྔ་པ་བསམ་གཏན་ནི། མཐོང་ཆོས་བདེར་གནས་བསམ་གཏན་དང༌།།
ཡོན་ཏན་སྒྲུབ་པའི་བསམ་གཏན་དང༌།། སེམས་ཅན་དོན་དམིགས་བསམ་གཏན་བསྒོམ།། ཞེས་བྱ་སྟེ། ངོ་བོ་ནི། ཞི་གནས་ཀྱི་རང་བཞིན་སེམས་ནང་དུ་དགེ་བ་ལ་རྩེ་གཅིག་ཏུ་གནས་པ་སྟེ། དེ་ནི་ལུས་འདུ་འཛི་དང་སེམས་རྣམ་གཡེང་གིས་དབེན་པ་ལས་སྐྱེ་བས་དབེན་པ་བསྟེན་པར་བྱ་སྟེ། ཏིང་ངེ་འཛིན་གྱི་བློས་དགོན་པའི་ཕྱོགས་སུ་གོམ་པ་བདུན་བོར་ཡང་ཡོན་ཏན་མང་དུ་ཐོབ་པར་གསུངས་སོ། ། ལུས་འདུ་འཛི་ལ་དབེན་ཕྱིར་དབེན་པ་བརྟེན་ནས་སེམས་ཏིང་ངེ་འཛིན་ལ་གཞོལ་བར་བྱའོ།། དེ་ཡང་འདོད་ཆགས་ཀྱི་གཉེན་པོར་མི་སྡུག་པ་སྒོམ་མོ། ། ཞེ་སྡང་གི་གཉེན་པོར་ནི་བྱམས་པ་སྒོམ་མོ། །
གཏི་མུག་གི་གཉེན་པོ་ནི་རྟེན་འབྲེལ་བཅུ་གཉིས་ལུགས་འབྱུང་དང་ལུགས་ལྡོག་བགྲང་ངོ༌། ། ཕྲག་དོག་གི་གཉེན་པོ་ནི་བདག་གཞན་མཉམ་པ་བསྒོམ་མོ། །  ང་རྒྱལ་གྱི་གཉེན་པོ་ནི་བདག་གཞན་བརྗེ་བ་བསྒོམ་མོ། ། ཉོན་མོངས་ཆ་མཉམ་དུ་རགས་པའམ་རྣམ་རྟོག་མང་ན་རླུང་བསྒོམ་པ་ལ་བསླབ་པར་བྱའོ།། བསམ་གཏན་དངོས་ལ་དབྱེ་སྒོ་མང་མོད་ཀྱང་འདིར་གསུམ་སྟེ། མཐོང་བའི་ཆོས་ལ་བདེ་བར་གནས་པའི་བསམ་གཏན་དང༌། ཡོན་ཏན་སྒྲུབ་པའི་བསམ་གཏན་དང༌། སེམས་ཅན་གྱི་དོན་བྱེད་པའི་བསམ་གཏན་ནོ། ། དང་པོ་ནི། རྣམ་རྟོག་ཐམས་ཅད་དང་བྲལ་བ་ལུས་སེམས་ཤིན་ཏུ་སྦྱངས་པ་བསྐྱེད་པ་ཞི་ཞིང་རློམ་སེམས་དང་རོ་མྱང་བ་ མེད་པའོ།།
ཡང་ན་བསམ་གཏན་དང་པོ་དང༌། གཉིས་པ་དང༌། གསུམ་པ་དང་བཞི་པ་སྟེ། དང་པོ་ནི། རགས་པ་རྟོག་པ་དང་ཕྲ་བ་དཔྱོད་པ་( མེ་ལྟ་བུའོ་མཆན། )དང་ བཅས་པའོ། ། གཉིས་པ་ནི། དགའ་བ་( ཆུ་ལྟ་བུའོ།། )དང༌། གསུམ་པ་ནི།
བདེ་བ་( རླུང་ལྟ་བུའོ།། ) དང་ ། བཞི་པ་ནི། བཏང་སྙོམས་དང་ལྡན་པའོ། ། ཡོན་ཏན་སྒྲུབ་པའི་བསམ་གཏན་ལ་གཉིས་ཏེ། ཐུན་མོང་དང༌། ཐུན་མོང་མིན་པའོ། ། ཐུན་མོང་ནི། ཟད་པར་བཅུ་དང༌། ཟིལ་གནོན་བརྒྱད་དང༌།
རྣམ་ཐར་བརྒྱད་སོགས་ཉན་ཐོས་དང་ཡོན་ཏན་ཐུན་མོང་དུ་སྒྲུབ་པ་རྣམས་སོ། །  ཐུན་མོང་མིན་པ་ནི། ཉན་རང་ལས་འདས་པའི་ཡོན་ཏན་རྣམས་སོ། ། སེམས་ཅན་དོན་བྱེད་ནི། ཏིང་ངེ་འཛིན་གྱི་མཐུས་ལུས་ཀྱི་བཀོད་པ་མཐའ་ཡས་པར་སྤྲུལ་ཏེ་གཞན་དོན་བཅུ་གཅིག་སྒྲུབ་པའོ། ། ཞི་གནས་དང་ལྷག་མཐོང་ཞེས་པའི་ཞི་གནས་ནི་བསམ་གཏན་གྱི་ཆ་དང༌། ལྷག་མཐོང་ནི་ཤེས་རབ་ཀྱི་ཆ་ཡིན་མོད་ཀྱང་ཞི་ལྷག་དེ་གཉིས་ཟུང་དུ་ཆུད་པ་ཉིད་བསྒོམ་པར་བྱའོ།། དེའང་སྤྱིར་དུ་ནི་སེམས་གནས་པའི་ཐབས་དགུ་དང༌། ཡིད་བྱེད་བདུན་( སོ་སོར་རིག་པ་ཡིད་བྱེད་སོགས་སོ་མཆན། ) རྣམས་བསྒོམ་དགོས་ཏེ།
དེའང་སེམས་གནས་པའི་ཐབས་དགུས་འཇིག་རྟེན་པའི་ཞི་གནས་མཚན་ཉིད་པ་ཤིན་སྦྱངས་དང་ལྡན་པའི་ཏིང་ངེ་འཛིན་སྐྱེ་ཞིང༌། དེའི་སྟེང་དུ་འཇིག་རྟེན་པའི་ལྷག་མཐོང་སྒྲུབ་པར་བྱེད་པ་ལ་ཡིད་བྱེད་བདུན་གྱིས་བསམ་གཏན་དང་པོའི་དངོས་གཞི་འཐོབ་པར་བྱེད་ལ། དེ་ནས་རིམ་བཞིན་བསམ་གཏན་བཞིའི་བར་དང༌། དེ་ནས་གཟུགས་མེད་བཞི་དང༌། དེའི་མཐར་འགོག་པའི་སྙོམས་འཇུག་སྟེ་སྙོམས་འཇུག་དགུ་རིམ་བཞིན་སྐྱེ་བར་འགྱུར་མོད་ཀྱང༌། བྱང་ཆུབ་པར་སེམས་པ་དག་གིས་ནི་གཟུགས་མེད་བཞི་ལ་བསླབ་པར་མི་བྱའོ།། དེ་ལས་སྙོམས་འཇུག་དང་པོ་བརྒྱད་ནི། ཕྱི་རོལ་པའི་དྲང་སྲོང་རྣམས་ཀྱིས་ཀྱང་འགྲུབ་པས་འཇིག་རྟེན་པའི་ལམ་དང་འདས་པའི་ལམ་ཐུན་མོང་བ་ཡིན་ལ། དགུ་པ་ལ་ནི་དགྲ་བཅོམ་པ་གཉིས་ཀའི་ཆ་ལས་རྣམ་གྲོལ་རྣམས་དང་རང་སངས་རྒྱས་རྣམས་འཇུག་ལ་དེ་ལས་ལྡང་བར་ཡང་བྱེད་དོ། ། བྱང་ཆུབ་སེམས་དཔའ་རྣམས་ཀྱིས་ནི་ས་དང་པོ་ཐོབ་ནས་འཇུག་པར་ནུས་མོད་ཀྱང་ཞག་བདུན་ལས་ལྷག་པར་མི་འཇུག་པར་བཅོམ་ལྡན་འདས་ཀྱིས་བཅའ་བར་མཛད་ལ།
འགོག་པ་ལ་འཇུག་བཞིན་དུ་འགྲོ་བའི་དོན་འབྱུང་བ་ནི་བཅོམ་ལྡན་འདས་ཀྱི་སྤྱོད་ཡུལ་ལོ། ། དེས་ན་བསམ་གཏན་དམ་པ་འདི་ནི་འཇིག་རྟེན་དང་འཇིག་རྟེན་ལས་འདས་པའི་ཡོན་ཏན་ཐམས་ཅད་ཀྱི་རྟེན་དང༌། འདིས་ནི་ཕར་ཕྱིན་གཞན་དྲུག་རྣམས་ཀྱང་ངང་གིས་འབྱུང་ངོ༌།། སྤྱིར་དེང་སང་སྒོམ་བྱེད་པ་ནི་ཤིན་ཏུ་མང་མོད། སྒོམ་འདིའང་དད་པས་ཀུན་ནས་བསླང་བ་མེད་ན་དགེ་བ་ཙམ་དུའང་མི་འགྲོ་བ་དང༌། བདག་མེད་རྟོགས་ཤིང་འཁོར་གསུམ་མི་རྟོགས་པའི་ཤེས་རབ་མེད་ན་ཐར་ལམ་དུའང་གཏན་མི་འགྲོ་བར་བཤད་པའང་ཤེས་དགོས་པར་སྣང་ངོ༌། ། ཕར་ཕྱིན་དེ་ཐམས་ཅད་ཀྱང་འཁོར་གསུམ་ཡོངས་སུ་དག་པའི་ཤེས་རབ་ཀྱིས་ཟིན་པ་དང་ཞེན་པ་དང་རེ་བ་མེད་པས་དང་མཐར་བསྔོ་བ་བྱ་བ་སྟེ་སྤེལ་བའི་ཐབས་དང་སྟོང་པ་དང་སྙིང་རྗེས་ཟིན་པ་སྟེ་དག་པའི་ཐབས་ཀྱིས་སྤྱོད་ པར་བྱའོ།། དྲུག་པ་ཤེས་རབ་ནི། འཇིག་རྟེན་པ་ཡི་ཤེས་རབ་དང༌།། འཇིག་རྟེན་འདས་པ་དམན་པ་དང༌།།
འཇིག་རྟེན་འདས་པ་ཆེན་པོའམ།། ཡང་ན་ཐོས་བསམ་སྒོམ་བྱུང་ངོ༌།། ཞེས་བྱ་སྟེ། དེའང་དགེ་བའི་ཆོས་ཐམས་ཅད་ཤེས་རབ་ཀྱི་ཕ་རོལ་ཏུ་ཕྱིན་པ་ཁོ་ན་ཐོབ་པའི་ཆེད་དུ་སྟེ། ངོ་བོ་ནི་ཆོས་རབ་ཏུ་རྣམ་པར་འབྱེད་པའོ། ། ཆོས་རབ་ཏུ་རྣམ་འབྱེད་དངོས་ནི། སངས་རྒྱས་ཀྱི་ས་ལ་ཡོད་པའི་ཆོས་ཡིན་ཀྱང་འདིར་བསླབ་པར་བྱ་བ་ནི་དེའི་རྒྱུ་ལ་བསླབ་པའོ། ། དེ་ལ་གསུམ་ལས་འཇིག་རྟེན་པའི་ཤེས་རབ་ནི། བཟོ་གསོ་སྒྲ་ཚད་ཀྱི་རིག་གནས་བཞི་ལ་བརྟེན་ནས་སྐྱེས་པའི་ཤེས་རབ་བོ། ། འཇིག་རྟེན་ལས་འདས་པའི་ཤེས་རབ་གཉིས་ནི།
ནང་རིག་པ་ལ་བརྟེན་ནས་སྐྱེས་པ་སྟེ། དང་པོ་དམན་པ་ནི་ཉན་རང་གི་ཐོས་བསམ་སྒོམ་གསུམ་ལས་བྱུང་བའི་ཤེས་རབ་སྟེ་བདེན་བཞི་ལ་རྟོགས་ པའོ། ། འཇིག་རྟེན་ལས་འདས་པ་ཆེན་པོའི་ཤེས་རབ་ནི། ཐེག་པ་ཆེན་པོའི་ཐོས་བསམ་སྒོམ་གསུམ་ལས་བྱུང་བ་སྟེ་བདག་མེད་གཉིས་ཀྱིས་ཆོས་ཐམས་ཅད་རང་བཞིན་གྱི་སྟོང་ཉིད་སྐྱེ་མེད་དུ་ཤེས་པའོ།། ཡང་ན་ཐོས་པ་ལས་བྱུང་བའི་ཤེས་རབ་ནི། ལུང་རིག་དུ་མ་ཐོས་ཤིང་དེའི་དོན་ཤེས་པའོ། ། བསམ་བྱུང་གི་ཤེས་རབ་ནི། བདག་མེད་གཉིས་དང་བདེན་པ་གཉིས་ཤེས་པས་ཤེས་བྱ་ལ་སྒྲོ་འདོགས་ཆོད་པའི་ལྟ་བའོ། ། སྒོམ་བྱུང་གི་ཤེས་རབ་རྒྱུད་ལ་བསྐྱེད་པའི་ཐབས་ནི། དབུ་མའི་ཁྲིད་དུ་གྲགས་པ་འདི་རྣམས་ཡིན་པས་གཞན་ལས་ཤེས་པར་བྱའོ།།
དེ་བས་ན་ཤེས་རབ་ཀྱི་དོན་ནི། རིག་གནས་དང༌། གྲུབ་མཐའ་དང༌། བདེན་པ་དང༌། སྟོང་ཉིད་རྣམས་སོ་སོར་རྟོགས་པའི་ཤེས་རབ་དང༌། སོ་སོར་རིག་པའི་ཡེ་ཤེས་ཀྱིས་ཤེས་པར་བྱ་བའི་ཕྱིར། ཐོས་བསམ་སྔོན་དུ་འགྲོ་བས་ཡིད་བྱེད་དང་བྲལ་བའི་ཚུལ་གྱིས་སེམས་རྣལ་དུ་དབབ་ནས་བསྒོམ་པར་བྱ་བའོ། ། ཐོས་མང་ངེས་པར་སྔོན་དུ་འགྲོ་དགོས་པའང་མིན་ཏེ་བླ་མའི་གསུང་གིས་བདེན་པ་གཉིས་ཀྱི་གནད་གསང་ལག་པའི་མཐིལ་དུ་སྦྱིན་དུ་ཡོད་པའི་ཕྱིར་རོ།། སྤྱི་དོན་དྲུག་པ་ཕན་ཡོན་ནི། རྒྱལ་བའི་སྲས་ཀྱི་ནང་དུ་ཆུད།།
བསླབ་པ་ཀུན་གྱི་རྟེན་དུ་གྱུར།། སྡིག་པའི་ཕུང་པོ་རྩད་ནས་གཅོད།། རྫོགས་སངས་རྒྱས་ཀྱི་རྩ་བ་ཚུགས།། བསོད་ནམས་དཔག་ཏུ་མེད་པ་འཐོབ།། སངས་རྒྱས་ཐམས་ཅད་མཉེས་པར་འགྱུར།། སེམས་ཅན་ཀུན་ལ་ཕན་པ་མཆོག། མྱུར་དུ་རྫོགས་འཚང་རྒྱ་བ་སྟེ།། སྨོན་སེམས་ཕན་ཡོན་རྣམ་པ་བརྒྱད།། རང་དོན་བསོད་ནམས་རྒྱུན་མི་འཆད།། གཞན་དོན་མཐའ་ཡས་འབྱུང་བ་སྟེ།།
ཁྱད་པར་འཇུག་པའི་ཕན་ཡོན་གཉིས།། གྲངས་སུ་ཆད་པར་བསྟན་པའོ།། མདོར་ན་གནས་སྐབས་མཐར་ཐུག་གི།། ཕན་བདེ་ཐམས་ཅད་འབྱུང་བ་ནི།། གྲངས་སུ་མ་ཆད་ཕན་ཡོན་ནོ།། ཞེས་ཏེ། ཚིག་རྐང་དང་པོ་ནི། བྱང་ཆུབ་ཀྱི་སེམས་མེད་ན་སྤྱོད་པ་ཕུན་ཚོགས་ཅི་ཡོད་ཀྱང་ཐེག་ཆེན་པར་མི་ཚུད་སངས་རྒྱས་མི་འཐོབ་ལ་སེམས་སྐྱེས་མ་ཐག་རྒྱལ་སྲས་ཀྱི་མིང་ཐོབ་བོ། ། གཉིས་པ་ནི། སེམས་བསྐྱེད་པ་དེ་མེད་ན་བྱང་ཆུབ་སེམས་དཔའི་བསླབ་པའམ་ཚུལ་ཁྲིམས་རིན་པོ་ཆེ་སྐྱེ་ཞིང་གནས་པའི་རྟེན་ས་མེད་པར་འགྱུར་བས་སོ། །
གསུམ་པ་ནི། དགེ་བའི་ནང་ན་བྱང་ཆུབ་སེམས་ཁོ་ན་སྡིག་པ་འཛེམས་པའི་མཆོག་གོ། ། གཞན་ནི་གོ་སླ་ལ། འཇུག་སེམས་ཀྱི་ཕན་ཡོན་དང་པོ་ནི། དེ་ཡང་བྱང་ཆུབ་སེམས་དཔའི་བསླབ་བྱ་ལ་སློབ་པར་ཁས་བླངས་ཞིང་སྒྲུབ་འདོད་ཀྱི་བློ་བརྟན་པོར་སྐྱེས་པ་ནི་འཇུག་སེམས་སྐྱེས་པ་ཡིན་ལ། དེ་ཕྱིན་ཆད་ནས་གཉིད་དང༌། བརྒྱལ་བ་དང༌། ར་རོ་བ་སོགས་བག་མེད་པའི་དབང་དུ་གྱུར་ཏེ་གསལ་པོར་མི་དྲན་པའི་གནས་སྐབས་ན་ཡང་བསོད་ནམས་ནམ་མཁའ་དང་མཉམ་པ་རྒྱུན་མི་འཆད་པར་འབྱུང་ན་དེ་ལས་གཞན་དགེ་བའི་འདུན་པ་དང་བཅས་པའི་དུས་ན་ལྟ་ཅི་སྨོས་པའོ། ། ཕ་རོལ་དུ་ཕྱིན་པ་དྲུག་གི་སོ་སོའི་ཕན་ཡོན་སོགས་ཀྱང་རྒྱས་པར་ཐར་རྒྱན་སོགས་ལས་ཤེས་པར་བྱའོ།། བདུན་པ་ཉམས་པའི་ཉེས་དམིགས་ནི།
སེམས་མཆོག་དེ་ལས་ཉམས་གྱུར་ན།། རྒྱལ་ཀུན་མི་མཉེས་འགྲོ་ཀུན་བསླུས།། རང་གཞན་དོན་ཉམས་ངན་འགྲོར་འགྲོ།། དེ་བས་འབད་དེ་སེམས་འདི་སྲུངས། ། ཅེས་སོ།། བརྒྱད་པ་ཕྱིར་བཅོས་ནི། རྩ་བའི་ལྟུང་བ་ཆེན་པོ་རྣམས།། བྱང་ཆུབ་སེམས་དཔའི་ཚོགས་ལ་བཤགས།། སྡོམ་པ་སླར་ཡང་བླང་བར་བྱ།། ཟག་པ་འབྲིང་ནི་གསུམ་ལ་བཤགས།།
གཅིག་གི་མདུན་དུ་ལྷག་མ་རྣམས།། གཞན་ཡང་རྒྱལ་སྲས་ནམ་སྙིང་གི།། མཚན་ནས་བརྗོད་ཅིང་ཕྱག་འཚལ་ན།། རྨི་ལམ་སྐལ་མཚམས་ལུས་བསྟན་ཏེ།། དེ་ཡིས་ལྟུང་བ་ལས་སློང་བྱེད།། མ་གྲུབ་ན་ནི་སྐྱ་རེངས་ལ།། གསོལ་བ་བཏབ་ན་དེ་ཡིས་སྦྲོན།། གཞན་ཡང་ཉིན་མཚན་ཐུན་དྲུག་ཏུ།། ཕུང་པོ་གསུམ་པ་ལ་སོགས་པས།། འཆགས་ལ་ཉེས་པའི་ཆུས་མི་གོས།།
ཆོས་ཀུན་གཟོད་ནས་ཞི་བ་སྟེ།། མཁའ་དང་སྒྱུ་མ་ལྟར་ཤེས་ནས།། འགྲོ་ལ་སྙིང་རྗེ་མི་འདོར་བ།། དེ་ལ་ཉེས་པའི་གནས་མི་དམིགས།། ཞེས་ཏེ། ཚིག་རྐང་ཐོག་མ་ལྔ་ནི་རྒྱ་ཆེན་སྤྱོད་པ་ལས་འོངས་པ་སྟེ་ཀུན་དཀྲིས་ཆེན་པོས་བྱས་པའི་ཕམ་འདྲ་རྣམས་ཀྱིས་ནི་སྡོམ་པ་ཉམས་པས་སླར་ལེན་པར་བྱ་དགོས་མོད། དེའང་མ་བླང་བའི་སྔོན་དུ་བྱང་སེམས་བཞི་ཡན་ཆོད་ཀྱི་མདུན་དུ་བཤགས་སྡོམ་དགོས་ཞེས་བཞེད་དོ། ། འདིས་ཉམས་ཐེབ་བདུན་ལས་ལྷག་པར་ཉམས་ན་བླང་དུ་མེད་པར་གཙང་ནག་པས་གསུངས་པར་གྲགས་ཀྱང་བོད་གཞན་མི་བཞེད་དོ།། ཟག་པ་འབྲིང་ཞེས་པ་ནི་ཀུན་དཀྲིས་འབྲིང་གིས་བྱས་པའི་ཕམ་འདྲ་སྟེ་བྱང་ཆུབ་སེམས་དཔའ་གསུམ་གྱི་མདུན་དུ་བཤགས་སྡོམ་བྱའོ། ། ཆུང་ངུ་ནི་གཅིག་ལ་བཤགས་ཤིང་བསྡོམ་མོ། །
དེ་ལས་གཞན་གྱི་ཉེས་བྱས་རྣམས་ནི་ཕུང་པོ་གསུམ་པ་འདོན་པས་འདག་གོ ། འདིའི་བཤགས་པའི་ཚིག་ནི་སོ་ཐར་གྱི་བཤགས་སྡོམ་ཉིད་ཁ་བསྒྱུར་བའང་སྣང་ལ། དབུ་མ་ལུགས་རང་ལ་ནི་བཤགས་ཚིག་གཞན་མེད་པར་ལྟུང་བཤགས་དང༌། ནམ་སྙིང་ལ་གསོལ་བ་འདེབས་པ་ཙམ་གསུངས་སོ།། ལྟུང་བཤགས་དང༌། སྤྱི་བཤགས་འདིའང་བོད་ཀྱི་བན་དེ་རྣམས་ཀྱི་འདོན་རྒྱུ་ལ་འཐུས་ཆེན་པོ་འདུག་པས་ཉིན་ཐུན་གསུམ། མཚན་ཐུན་གསུམ་སྟེ་ཐུན་དྲུག་སོགས་ལ་ཅི་ནུས་འདོན་པར་ཞུ་སྟེ། སོ་ཐར་དང་མི་འདྲ་བར་རྩ་ལྟུང་བྱུང་ཡང་ཐུན་ཁོངས་དེ་ལས་མ་ཡོལ་བར་བཤགས་ན་འདགས་པར་གསུངས་པས་སོ། ། གལ་ཏེ་ཡུན་རིང་ལུས་པའི་ལྟུང་བ་བྱུང་ན་བཤགས་སྡོམ་དང་གཉེན་པོའི་རིགས་ལ་ནན་ཆེར་བསྐྱེད་པར་བྱའོ།། བྱང་ཆུབ་སེམས་དཔའ་ལས་དང་པོ་བའི་རྩ་ལྟུང་ནི།
ནམ་མཁའི་སྙིང་པོ་ལ་གསོལ་བ་བཏབ་ན་དེས་སྨོན་ལམ་གྱི་དབང་གིས་སེལ་བར་བྱེད་པ་བཤད་པས་ལྟུང་བ་ཅན་དེས་ཁྲུས་དང་གཙང་སྦྲ་བྱ་སྤོས་བཏུལ་ཏེ། བྱང་ཆུབས་སེམས་དཔའ་ནམ་སྙིང་གི་མཚན་ནས་བརྗོད་དེ་ཕྱག་འཚལ་ན་དངོས་སམ་རྨི་ལམ་དུ་མི་ནས་བྱའི་བར་སྐལ་པ་དང་འཚམ་པའི་གཟུགས་བསྟན་ནས་ལྟུང་བ་དེ་ལས་དག་པའི་ཐབས་སྟོན་པར་འགྱུར་ལ། གལ་ཏེ་དེ་མ་བྱུང་ན་ཐོ་རེངས་ལ་ལངས་ཏེ། ལྷའི་བུ་སྐྱ་རེངས་ལ་སྐྱ་རེངས་སྐྱ་རེངས་ཐུགས་རྗེ་ཆེན་པོ་ཅན་ཁྱོད་འཛམ་བུའི་གླིང་དུ་ཤར་མ་ཐག་ཏུ་བདག་ལ་ཐུགས་རྗེས་ཁྱབ་པར་མཛོད་ཅིག ། བྱང་ཆུབ་སེམས་དཔའ་ནམ་མཁའི་སྙིང་པོ་ཐུགས་རྗེ་ཅན་ལ་བདག་གི་ཚིག་གིས་སྦྲོན་ཏེ་བདག་གི་རྨི་ལམ་དུའང་དེ་སྟོན་པར་འགྱུར་ཞིང༌། གང་གིས་ཐབས་དེ་ལྟུང་བ་བཤགས་པར་འགྱུར་བ་དང༌། འཕགས་པའི་ཐེག་པ་ཆེན་པོ་ལ་ཐབས་དང་ཡེ་ཤེས་ཐོབ་པར་མཛོད་ཅིག་ཅེས་སྨྲས་ནས་གཉིད་ལོག་ན་སྐྱ་རེངས་ཤར་ཚེ་ནམ་སྙིང་རྨི་ལམ་དུ་སྐལ་བ་བཞིན་སྟོན་པས་ལྟུང་བ་འཆག་པ་སྟོན་ནོ། ། ཞེས་གསུངས་སོ།། རྨི་ལམ་དུ་ལུང་བསྟན་པར་བྱ་བའི་གཟུངས་ནི། ཏདྱ་ཐཱ།
སུ་མྲྀ་ཤ་སུ་མྲྀ་ཤ་སུ་མྲྀ་ཤ་ཀཱ་རུ་ཎི་ཀ ། ཙ་ར་ཙ་ར་བི་ཙ་ར་ས་ཙ་ར། ཀཱ་རུ་ཎི་ཀ ། མུ་ར་མུ་ར། བེ་ག་དྷ་རི་མ་ཙ་མེ། བྷུ་ཛ་སཱ་ད་ཀཱ་རུ་ཎི་ཀ ། ཙིནྡྷ་མ་ཎི་པཱུ་ར་ཡ་ཀཱ་རུ་ཎི་ཀ ། སརྦ་ཤ་མེ་སྠཱ་པཱ་ཡ་ཨཛྙཱ་དྷ་རི། སྥུ་གུང་སྥུ་གུང༌། རུ་ཏི་བི་བེ་ཀ་གུང་དྲྀཥྟི་བི་བེ་ཀ་གུང་པཱུ་ར་ཡ་ཀཱ་རུ་ཎི་ཀ་པཱུ་ར་ཡནྟུ་མ་མ་ཨ་ཤ།
སརྦ་པཉྠ་ཙ་ཨ་ཤོ་ཀ་ག་རི་སྭཱ་ཧྭ། ཞེས་འདི་ཉལ་ཁར་བཟླས་ན་ལུང་བསྟན་པར་གསུངས་ཤིང༌། བཤགས་པའི་ཚེའང་འདི་འདོན་ན་ལེགས་པ་འདྲ་ཞེས་དཔའ་བོས་གསུངས་སོ།། ཡང་བཤགས་ཡུལ་མ་རྙེད་ན་སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་ཡིད་ཀྱིས་དམིགས་ཏེ། ཕུང་པོ་གསུམ་པ་སོགས་པས་བཤགས་ཤིང་སྡོམ་པར་དམ་བཅས་ནས་སླར་བླངས་པས་ཀྱང་ཐམས་ཅད་སོར་ཆུད་པར་བྱེད་དེ། ཐེག་པ་ཆེན་པོ་འདི་ནི་སེམས་ཀྱི་ལས་ཁོ་ན་གཙོ་བའི་ཕྱིར་རོ།། འདིར་སྨྲས་པ། ཕ་རོལ་ཕྱིན་པ་དྲུག་གི་གྲུར། ། ཞུགས་པའི་བྱང་ཆུབ་སེམས་དཔའ་དག། །
ཁྱད་པར་བསམ་གཏན་ཤེས་རབ་ཀྱི། ། ཉམས་ལེན་རྒྱུད་ལ་སྦྱར་བ་ལ། ། ཞི་ལྷག་ཟུང་དུ་ཆུད་པ་ཡིས། ། དོན་དམ་སེམས་དེ་སྐྱེ་ཐབས་བྱ། ། དོན་དམ་རྒྱུད་ལ་མ་སྐྱེས་ན། ། སྦྱིན་པ་ལ་སོགས་ཡན་ལག་གཞན། ། ཀུན་མཁྱེན་སངས་རྒྱས་ལམ་ལས་རིང༌། །  དོན་དམ་སེམས་མཆོག་རིན་ཆེན་ལ། ། ཡུན་རིང་དུས་ནས་མ་སྦྱངས་ན། ། ནམ་ཞིག་ལྷག་གེར་མཐོང་ངོ་ཞེས། །
བསྒུགས་ནས་སྡོད་ལ་འབྲས་བུ་མེད། ། ཚུལ་གནས་འདོད་ཆུང་ཆོག་ཤེས་པས། ། ཐོས་དོན་བསམ་ཞིང་བསྒོམ་བྱ་སྟེ། ། མཐུན་པའི་གནས་སུ་རབ་གནས་པས། ། སེམས་ནི་ལས་སུ་རུང་བ་ཡི། ། ཞི་གནས་ཏིང་འཛིན་བསྒོམ་པར་བྱ།  རྟོག་པའི་རླུང་གིས་མི་གཡོ་བའི། ། ཞི་གནས་སྣུམ་དང་བྲལ་གྱུར་ན། ། ལྷག་མཐོང་མར་མེའི་འོད་མི་འབྱུང༌། ། ལྷག་མཐོང་སྒྲོན་མེའི་འོད་ཀྱིས་ནི། །
མི་ཤེས་མུན་པ་སེལ་བས་ན།།  འཇིག་རྟེན་པ་དང་ཐུན་མོང་དུ། ། བསམ་གཏན་ཡན་ལག་བཅས་པ་བཞི། ། བྱང་ཆུབ་དམ་པའི་རྒྱུ་ཡིན་གསུངས། ། འདིར་ནི་བདེན་གཉིས་གནས་ཚུལ་གང༌། ། ཇི་བཞིན་རྟོགས་པ་ལྷག་མཐོང་ངོ༌། ། ཐོག་མར་བདག་མེད་རྣམ་པ་གཉིས། ། གཏན་ལ་དབབ་པའི་སྒོ་ནས་བརྩམ། ། ཚོགས་གཉིས་ཟུང་དུ་འཇུག་པའི་གནད། ། སྟོང་ཉིད་སྙིང་རྗེའི་སྙིང་པོ་ཅན། །
ཐེག་ཆེན་ལམ་གྱི་གཞུང་ཤིང་ཡིན། ། དྲན་པ་ཉེར་བཞག་བཞི་དང་ནི། ། ཡང་དག་སྤོང་བ་བཞི་དང་ནི། ། རྫུ་འཕྲུལ་རྐང་པ་རྣམ་བཞི་བཅས། ། ཚོགས་ཀྱི་ལམ་དུ་ལྡན་( འདི་ནི་བྱང་ཆུབ་ཏུ་སེམས་བསྐྱེད་པ་ནས་བཟུང་སྟེ ། དྲོད་ཀྱི་ཡེ་ཤེས་མ་སྐྱེས་བར་གྱི་ཐོས་བསམ་སྒོམ་གསུམ་མོ།། ) པ་སྟེ། ། འདི་ལ་ཐར་པ་ཆ་མཐུན་དང༌། ། ལས་དང་པོ་ཡི་ས་ཡང་ཟེར། ། བསམ་གཏན་གྱི་ནི་དངོས་གཞི་དང༌། །
ཆོས་རྒྱུན་ཏིང་ངེ་འཛིན་ཡང་སྐྱེ། ། དབང་པོ་ལྔ་དང་སྟོབས་ལྔ་ནི། ། སྦྱོར་ལམ་ངེས་འབྱེད་ཡན་ལག་བཞིར། ། ལྡན་ཅིང་ས་ནི་མོས་སྤྱོད་དོ། ། བྱང་ཆུབ་ཡན་ལག་བདུན་པོ་ནི། ། མཐོང་བའི་ལམ་དང་ངེས་ལྡན་ཏེ། ། དེ་དུས་ས་ནི་དང་པོ་ཐོབ།།  ས་འདི་བསྐལ་པ་གྲངས་མེད་ནི། ། གཅིག་གིས་ཡང་དག་འགྲུབ་པར་འགྱུར། ། འཕགས་ལམ་ཡན་ལག་བརྒྱད་པོ་ནི། །
བསྒོམ་པའི་ལམ་དུ་ལྡན་པ་སྟེ། ། ལམ་འདི་ས་བཅུའི་བར་དུ་བགྲོད། ། བསྐལ་པ་གྲངས་མེད་གཉིས་པ་ཡིས། ། ས་བརྒྱད་ཐོབ་པར་ནུས་པ་སྟེ། ། གྲངས་མེད་གསུམ་པ་དག་གིས་ནི། ། ས་བཅུའི་བར་དུ་རྣམ་པར་འགྲོ། ། དེ་མཐའ་རྡོ་རྗེ་ལྟ་བུ་ཡི། ། ཏིང་ངེ་འཛིན་གྱི་རྗེས་སུ་ནི། ། ཟད་དང་མི་སྐྱེ་ཤེས་པ་ཡི། ། མཐའ་རུ་ཕྱིན་པའི་ལམ་རྙེད་དོ། །
རྒྱུ་དང་ལམ་གྱི་ཆོས་རྣམས་ནི། ། ལྕགས་ཀྱི་ཁམས་དང་འདྲ་བ་ ལ། ། རྡོ་རྗེའི་ཏིང་འཛིན་གསེར་འགྱུར་རྩིས། ། སངས་རྒྱས་ཆོས་ཀྱི་གསེར་དུ་བྱེད། ། དེ་ལ་སྐུ་དང་ཡེ་ཤེས་དང༌། ། ཕྲིན་ལས་མཁའ་ལྟར་ཐ་གྲུ་ཡས། ། ཀུན་མཁྱེན་ཉིད་ཀྱི་སྤྱོད་ཡུལ་ཉིད། ། ཅེས་སོ།། དེ་ལྟར་འདི་ནི་གཙོ་བོར་དཔའ་བོ་རིན་པོ་ཆེའི་སྤྱོད་འཇུག་གི་འགྲེལ་པའི་སྤྱི་དོན་དང༌། ཐར་རྒྱན་གཉིས་ལས་བཏུས་ཤིང༌།
ཉེ་བར་རྟོགས་བྱའི་ཆ་ལགས་མོད། རྒྱ་བོད་ཀྱི་རྣམ་བཞག་དུ་མ་ལ་བརྟེན་ནས་གོམས་པར་མ་བྱས་པའི་གྱི་ན་མཁན་པོ་ཁོ་ན་ཡང་མིན་ནོ། ། སྡོམ་གསུམ་རྣམ་པར་བསྟན་པ་ཉེར་མཁོའི་བུམ་བཟང་ཞེས་བྱ་བ་ལས། སྡོམ་པ་གཉིས་པ་བྱང་ཆུབ་སེམས་དཔའི་སྐབས་ཏེ་ལེའུ་གཉིས་པའོ།། །། སྡོམ་པ་གསུམ་པ་རིག་འཛིན་སྔགས་ཀྱི་སྡོམ་པ། དེ་ནས་སྡོམ་པ་གསུམ་པ་རིག་འཛིན་སྔགས་ཀྱི་སྡོམ་པ་བཤད་པར་བྱ་བ་ནི། སྤྱིར་སྔགས་ཀྱི་ཐེག་པ་ལ་རྒྱུད་སྡེ་ཆེན་པོ་བཞི་ཡོད་པ་ལས་དེ་རྣམས་ཀྱི་དམ་ཚིག་དང༌། སྡོམ་པའི་རྣམ་གཞག་ནི། རྗེ་ཀརྨ་པ་རང་བྱུང་ཞབས་ཀྱིས་མཛད་པའི་དམ་ཚིག་རྒྱ་མཚོའི་སྙིང་པོ་ཉིད་ཤེས་ན་ལེགས་པར་ཚང་བ་དང༌། ཁྱད་པར་རང་རེ་བོད་ཡུལ་བ་རྣམས་ནི་རྣལ་འབྱོར་བླ་ན་མེད་པའི་རྒྱུད་ཁོ་ན་ལ་བསྙེགས་པར་བྱེད་པས་ན།
བླ་མེད་ནས་བཤད་པའི་དམ་ཚིག་བསྲུང་ཐབས་ཀྱི་རྣམ་བཞག་ལ་དམ་ཚིག་རྒྱ་མཚོ་འདི་ལྟ་བུའི་གཞུང་གཞན་དུ་མེད་པ་ཉིད་ཡིན་པས། འདིར་ཡང་དམ་ཚིག་རྒྱ་མཚོ་གཞུང་འགྲེལ་གྱི་དོན་བསྡུས་ཉིད་བཀོད་པར་བྱེད་ལ། དེ་དག་གི་སྔོན་དུ་རྒྱུད་སྡེའི་རྣམ་གཞག་ཕྱོགས་ཙམ་ཞིག་ཀྱང་ཤེས་དགོས་པར་སྣང་བས་འདིར་ནི། རྒྱུད་སྡེའི་རྣམ་གཞག་བསྡུས་ཏེ་བསྟན་པས། སྤྱིའི་ཁོག་དབུབ་པ་དང༌། དམ་ཚིག་བསྲུང་ཐབས་རྒྱས་པར་བསྟན་པས་ཉམས་སུ་ལེན་པར་བྱ་བའོ། ། དང་པོ་ནི། འདི་སྐད་དུ། དེ་ནས་རྡོ་རྗེ་ཐེག་པ་ཡི། ། དམ་ཚིག་རྣམ་པར་བཞག་འདོད་ནས།།
སྤྱི་དོན་ཅུང་ཟད་འདིར་བསྟན་བྱ། ། གདུལ་བྱ་གང་ཟག་ཁྱད་པར་དང༌།། བགྲོད་བྱ་ལམ་རིམ་ཁྱད་པར་དང༌། ། ཐོབ་བྱ་འབྲས་བུའི་ཁྱད་རྣམས་ཀྱིས།། མདོ་ལས་ཁྱད་པར་མང་འཕགས་པ། ། གསང་སྔགས་ཐེག་པའི་ཁྱད་ཆོས་ཏེ།། དབྱེ་ན་བྱ་རྒྱུད་སྤྱོད་རྒྱུད་དང༌། ། རྣལ་འབྱོར་དང་ནི་བླ་མེད་དོ།། ཞེས་བྱ་སྟེ། དེ་ཡང་གསང་སྔགས་ཞེས་སམ།
རྡོ་རྗེའི་ཐེག་པའམ། འབྲས་བུའི་ཐེག་པའམ། རིག་པ་འཛིན་པའི་སྡེ་སྣོད་དམ། རྒྱུད་སྡེའམ། སྔགས་ཀྱི་ཐེག་པ། གསང་བའི་ཐེག་པ་རྣམས་སུ་གྲགས་པ་འདི་རྣམས་དོན་གཅིག་ཡིན་ལ། དེ་དག་ནི་ཕ་རོལ་ཏུ་ཕྱིན་པའི་ལམ་ལས་ཀྱང་ཁྱད་པར་དུ་མས་འཕགས་པ་ཞིག་སྟེ། གང་ཟག་དབང་པོ་རྣོ་ཞིང་རྒྱུད་སྨིན་པ་ལ་ལྟུང་བས་མ་གོས་པ་སྟེ་མཚན་ཉིད་གསུམ་ལྡན་དང༌། ལམ་ཐབས་མང་བ། ཐབས་ལ་མ་རྨོངས་པ།
དཀའ་བ་མེད་པ་གསུམ་དང༌། འབྲས་བུ་རྫོགས་པའི་སངས་རྒྱས་དངོས། སྔགས་ཀྱིས་ཐོབ་དགོས་པ་སོགས་ཀྱིས་ཁྱད་པར་བྱེད་པར་ཀརྨ་ཤིང་རྟ་ལས་བཤད་ལ། འདི་ལ་རྒྱ་གར་གྱི་སློབ་དཔོན་རྣམས་ཀྱིས་ནི་ཁྱད་པར་དུ་འཕགས་ཆོས་བཅུ་གཅིག་དང༌། བདུན་དང༌། བཞི་སོགས་སོ་སོར་བཞེད་ཅིང༌། རྗེ་ཙོང་ཁ་པས་ནི་གཟུགས་སྐུའི་ས་བོན་ཐེབ་པའི་ཕྱིར་དུ་གཟུགས་སྐུ་དང་རྣམ་པ་འདྲ་བའི་ལྷ་བསྒོམ་པ་ཡོད་མེད་ཀྱིས་མདོ་སྔགས་འབྱེད་པར་བཞེད་( སྔགས་རིམ་ལས་མཆན། ) ལ། ས་པཎྜི་ཏའི་ཞལ་ནས་ཆོ་གའི་བྱ་བ་ཡོད་མེད་ཡིན་ཞེས་( སྡོམ་གསུམ་རབ་དབྱེ་ལས་མཆན། ) བཞེད་མོད།
དེ་འདྲ་རེ་རེས་ནི་དབྱེ་མི་ཐུབ་བོ། ། ཚུལ་གསུམ་སྒྲོན་མེ་ལས། དོན་གཅིག་ན་ཡང་མ་རྨོངས་དང༌། ། ཐབས་མང་དཀའ་བ་མེད་པ་དང༌།། དབང་པོ་རྣོན་པོའི་དབང་བྱས་ནས། ། སྔགས་ཀྱི་ཐེག་པ་ཁྱད་པར་འཕགས།། ཞེས་གསུངས་ཤིང༌། དེ་ལའང་འགྲེལ་ལུགས་མང་ངོ༌། ། དེ་ལྟ་བུས་ཁྱད་པར་དུ་འཕགས་པའི་རྒྱུད་སྡེ་དེ་ལ་དབྱེ་བ་སྣ་ཚོགས་ཡོད་ཀྱང་ཡོངས་སུ་གྲགས་པ་ལ། བྱ་རྒྱུད།
སྤྱོད་རྒྱུད། རྣལ་འབྱོར་གྱི་རྒྱུད། རྣལ་འབྱོར་བླ་མེད་ཀྱི་རྒྱུད་དེ་རྒྱུད་སྡེ་བཞི་ཡིན་ནོ།། དེ་ལྟར་བཞིར་དབྱེ་བའི་སྒོ་ནི་མི་རིགས་བཞི་( སམྦུ་ཊི་ལས། ) དང༌། འདོད་ཆགས་རིགས་བཞི་དང༌། དབང་པོ་རྣོ་རྟུལ་བཞི་( རྡོ་གུར་ལས་སོ།། ) དང༌། གནས་སྐབས་བཞི་( དུས་འཁོར་ལས་སོ།། ) སོགས་ཀྱི་གཉེན་པོ་དང༌།
དེ་དག་གི་སྒོ་ནས་བཤད་དོ། ། བྲམ་ཟེ་སོགས་མི་རིགས་བཞི་རྗེས་སུ་བཟུང་བའི་དོན་དུ་རྒྱུད་བཞིར་བཞག་པར་བཤད་པ་ལ་བུ་སྟོན་གྱིས་བརྟག་གོ་ཞེས་གསུངས་ཤིང༌། རྗེ་ཙོང་ཁ་པས་ཤིན་ཏུ་བཀག་ཀྱང་རྒྱུད་དུ་གསལ་བར་སྣང་ངོ༌།། དེ་ལྟ་བུའི་རྒྱུད་སྡེ་ཆེན་པོ་བཞི་སོ་སོར་བཤད་པ་ལ། དང་པོ་བྱ་བའི་རྒྱུད་ནི། ཕྱི་ཡི་བྱ་བ་གཙོར་སྟོན་པས། ། བྱ་བའི་རྒྱུད་ཅེས་གྲགས་དེ་ལ།། དབྱེ་ན་དྲུག་གམ་གསུམ་མམ་གཉིས། ། མངོན་རྟོགས་ལམ་གྱི་རིམ་པ་ནི།། འཇུག་སྤྱོད་དབང་དང་དམ་ཚིག་དང༌། །
སྦྱོར་སྤྱོད་མཚན་བཅས་མཚན་མེད་དང༌།། སྒྲུབ་སྤྱོད་དངོས་གྲུབ་སྒྲུབ་པ་དང༌། ། གྲུབ་སྤྱོད་འབྲས་བུའི་དམ་ཚིག་གོ། ཞེས་བྱ་སྟེ། བྱ་བའི་རྒྱུད་ཅེས་པའི་ངེས་ཚིག་ནི། ཁྲུས་དང༌། གཙང་སྦྲ། བསྙུང་གནས་དང༌། གོས། དུས་གསུམ་དུ་བརྗེ་བ་ལ་སོགས་ཕྱིའི་བྱ་བ་གཙོ་བོར་སྟོན་པས་དེ་སྐད་བྱ་སྟེ།
སྔགས་ཀྱི་སྒོར་ནི་འཇུག་འོས་ལ་མཉམ་བཞག་ཁོ་ནར་ནི་གནས་མི་ནུས་པར་བྱ་བ་མང་པོ་ལ་མོས་པ་དག་འཇུག་པའི་ལམ་མོ། ། དབྱེ་ན། དེ་བཞིན་གཤེགས་པའི་རིགས་( དམ་ཚིག་གསུམ་བཀོད་དང་འཇམ་དཔལ་སོགས་མཆན། ) དང༌། པདྨ་( ཚེ་དཔག་དང་སྤྱན་རས་གཟིགས་སོགས་མཆན། ) དང༌། རྡོ་རྗེ་( མི་འཁྲུགས་པ་སོགས་མཆན། )དང༌། ནོར་ཅན་དང༌། ལྔས་རྩེན་ དང༌།
འཇིག་རྟེན་པའི་རིགས་ཏེ་རིགས་དྲུག་དང༌། དེའི་ཐོག་མ་གསུམ་ལ་རིགས་ཀྱི་གཙོ་བོ་བདག་པོ་ཡུམ་ཁྲོ་བོ་ཁྲོ་མོ་ཡུམ་ཕོ་ཉ་ཕོ་ཉ་མོ་སོགས་ཀྱི་དབྱེ་བ་བཅས་ཡོད་པ་དང༌། རིགས་དྲུག་པོ་དེ་བསྡུ་ན་དང་པོ་གསུམ་དུ་འདུས་ལ། དེའང་ཐབས་ཤེས་གཉིས་སམ། གཉིས་མེད་དུ་འདུའོ།། དེ་ལ་འཇུག་ཚུལ་ལམ་མངོན་རྟོགས་ཀྱི་རིམ་པ་ནི། འཇུག་པའི་སྤྱོད་པ་དང༌། སྦྱོར་བའི་སྤྱོད་པ་དང༌། སྒྲུབ་པའི་སྤྱོད་པ་དང༌། འགྲུབ་པའི་སྤྱོད་པ་སྟེ་བཞིའོ། །
དང་པོ་འཇུག་སྤྱོད་ནི། དབང་དང༌། དམ་ཚིག་སྟེ། དེ་ལ་དབང་ནི། འདིར་ཆུ་དང་ཅོད་པན་གྱི་དབང་གཉིས་ལས་མ་བསྟན་ལ། དེའི་ཅོད་པན་གྱི་དབང་ཡང་ཕྱག་རྒྱ་སྤྱི་བོར་བཞག་པ་ཉིད་ཡིན་ནོ། ། འོན་ཀྱང་སློབ་དཔོན་ལ་ལས་ཆུ་དབང་ཙམ་དང༌། ལ་ལས་རྣལ་འབྱོར་རྒྱུད་བཞིན་སོགས་ཅི་རིགས་མཛད་དོ་ཞེས་བུ་སྟོན་གྱིས་གསུངས་ཀྱང༌། དེ་བྱ་རྒྱུད་རང་རྐང་མིན་པར་འཆད་དོ། ། སྤྱིར་བྱ་རྒྱུད་ལ་ཡོངས་གྲགས་སུ་ཆུ་དང༌།
ཅོད་པན་གྱི་དབང་གཉིས་གཙོ་བོའི་དབང་དུ་བཞག་ཅིང༌། རྡོ་རྗེ་སློབ་དཔོན་གྱི་དབང་ཡིན་ལ། དེའི་འཁོར་རམ་རྡོ་རྗེ་སློབ་མའི་དབང་ནི་བཟླས་ལུང་དང༌། བྱབ་ཁྲུས་སྲུང་གསུམ་དང༌། རྫས་བརྒྱད་ཀྱི་དབང་རྣམས་ཡོད་ལ། གཞན་ཡང་སྐུ་གསུང་ཐུགས་ཀྱི་རྗེས་གནང་དང༌། བཟླས་ལུང་ཙམ་རྗེས་སུ་དྲན་པར་བྱེད་པའི་རིགས་གཏད་ཀྱང་ཡོད་དོ།། འོ་ན་དབང་དངོས་ལ་ཆུ་ཅོད་པན་གཉིས་ལས་མེད་པར་བཤད་དོན་ཅི་ཞེ་ན། དེ་གཉིས་རྡོ་རྗེ་སློབ་དཔོན་དུ་འགྱུར་བྱེད་ཀྱི་དབང་ཡིན་པས་ཏེ། སྤྱིར་དབང་ཞེས་པ་རིགས་གང་གི་སྒོ་ནས་དབང་ཐོབ་ན་དེའི་བྱ་བ་མཐའ་དག་ལ་དབང་བྱེད་པ་སྟེ།
འདི་ལ་རྡོ་རྗེའི་རིགས་ཀྱི་དབང་ཐོབ་པས་རིགས་དེའི་རྒྱུད་བཤད་པའི་སློབ་དཔོན་དུ་འགྱུར་ལ། པདྨའི་རིགས་ཀྱིས་རིགས་དེ་གཉིས་ཀ་དང༌། དེ་བཞིན་གཤེགས་རིགས་ཀྱིས་རིགས་དེ་གསུམ་ཆར་གྱི་སློབ་དཔོན་དུ་འགྱུར་རོ།། གཉིས་པ་དམ་ཚིག་ནི། སྤྱིར་གསང་སྔགས་ལ་ཞུགས་པ་ཐམས་ཅད་ཀྱིས་དཀོན་མཆོག་གསུམ་ལ་སྐྱབས་སུ་འགྲོ་བ་དང༌། བྱང་ཆུབ་ཆེན་པོར་སེམས་སྐྱེད་པ། དཀྱིལ་འཁོར་དུ་དབང་བསྐུར་བ་རྣམས་ནི་དགོས་པ་གཞིར་བཅས་ལ། འདིར་བྱ་བའི་རྒྱུད་ལ་དམ་ཚིག་གི་རིམ་པ་གྲངས་སུ་ཆད་པ་དང༌། མ་ཆད་པ་ཅི་རིགས་གསུངས་པ་ལས་མཁས་པ་རྣམས་ཀྱིས་རྣམ་གཞག་སྣ་ཚོགས་སྨྲར་ནའང་བུ་སྟོན་གྱིས་སྤྱི་རྣམ་དུ། ཇོ་བོའི་དམ་ཚིག་བསྡུས་པར་བྱ་རྒྱུད་ལ་རྩ་ལྟུང་སུམ་ཅུ་གསུངས་པས་དེ་ལེགས་གྲུབ་ལས་གསུངས་པའི་མཁས་པས་ཞེ་སྡང་མི་བྱའོ། །
ཞེས་སོགས་འདི་ཡིན་ནམ་དཔྱད་ཅེས་འབྱུང་བ་ དང༌། དུས་འཁོར་ལས། རྒྱུད་བཞི་ཀ་ལ་རྩ་ལྟུང་བཅུ་བཞི་རེ་གསུངས་པ་དེ་ངོས་འཛིན་ཚེ་གསང་བ་སྤྱི་རྒྱུད་ཀྱི་འདི་ལ་བྱེད་པ་དང༌། འཇམ་དཔལ་རྩ་རྒྱུད་ལས། རྩ་ལྟུང་ལྔ་བཤད་པ་རྣམས་གྲགས་ཆེ་བས་དེ་རྣམས་ཤེས་པར་བྱ་ཞིང༌། ཡན་ལག་གི་ལྟུང་བ་ཡང་ཅི་རིགས་ཏེ་བྱམས་པ་གླིང་པའི་སྔགས་འདུལ་ནང་དུ་ལྟ་བདེ་བར་བཀོད་སྣང་ངོ༌།། དེ་དག་ལས་སྤྱི་རྒྱུད་ཀྱི་བཅུ་བཞི་ནི། དཀོན་མཆོག་ལ་དད་པ། ༡ སྔགས་ལ་དད་པ། ༢ ཐེག་ཆེན་ལ་མོས་པ།
༣ ཞིང་མཆོག་ ( བླ་མ་སོགས་མཆན། ) ལ་གུས་པ། ༤ ལྷ་རྣམས་ལ་མི་སྡང་བ། ༥ དུས་མཚམས་སུ་མཆོད་པ། ༦ གཞན་གཞུང་མི་མཆོད་པ། ༧ བློ་བུར་བ་ ( མགྲོན། ) མཆོད་པ། ༨ བྱམས་པ་མི་བཏང་བ། ༩ བསོད་ནམས་ལ་འབད་པ་ དང༌། ༡༠ གསང་སྔགས་ལ་བརྩོན་པ།
༡༡ དམ་ཚིག་གཞན་བསྲུང་བ། ༡༢ དམ་མེད་ལ་སྔགས་རྒྱ་མི་སྦྱིན་པ། ༡༣ རྒྱུད་གསང་ཞིང་རྟོགས་པར་བྱ་བའོ།། ༡༤ འབྲུག་པ་པད་དཀར་གྱི་དམ་ཚིག་རྣམ་པར་བཞག་པའི་རྩ་བའང་དེར་སྣང་ངོ༌།། དམ་ཚིག་དེ་ལས་གལ་ཏེ་ཉམས་ན་རང་རིགས་ཀྱི་སྙིང་པོ་འབུམ་བཟླ་བ་དང༌། ཡང་ན་མེས་རྨོངས་པར་བྱེད་པའི་སྙིང་པོ་སྟོང་བཟླས་པ་སྟེ། གཟུངས་དེ་ཡང་རྡོ་རྗེ་མི་ཕམ་( ལག་ན་རྡོ་རྗེ་དབང་བསྐུར་བ་ལས་གསུངས་སོ་མཆན། ) པ་མེ་ལྟར་རབ་ཏུ་རྨོངས་པར་བྱེད་པའི་གཟུངས་ཡིན་པར་བཤད་དོ། ། ཡང་ན་ཞི་བའི་སྦྱིན་སྲེག་གམ། དབང་གསར་དུ་ལེན་པའམ།
བདག་འཇུག་ལེན་པ་རྣམས་བྱའོ།། གཉིས་པ་སྦྱོར་བའི་སྤྱོད་པ་ལ། ཀུན་རྫོབ་ཀྱི་ཏིང་ངེ་འཛིན་རྣམས་བཅས་ལ་སྦྱོར་བ་དང༌། དོན་དམ་གྱི་ཏིང་ངེ་འཛིན་གཉིས་སུ་མེད་པ་ལ་སྦྱོར་བ་གཉིས་ལས།  དང་པོ་ནི། ཁྲུས་དང༌། གཙང་སྦྲ་བྱ་བ་དང༌། གནས་དང་བདག་བསྲུང་བ། མདུན་གྱི་བྲིས་སྐུ་ལ་ལྷ་སྤྱན་དྲངས་ལ་མཆོད་པ་སོགས་གྲུབ་ནས་དངོས་གཞི་ལ། བདག་གི་དེ་ཁོ་ན་ཉིད།
ལྷའི་དེ་ཁོ་ན་ཉིད། སྔགས་ཀྱི་དེ་ཁོ་ན་ཉིད་གསུམ་ཉམས་སུ་བླང་བར་བྱ་སྟེ། དེའི་དང་པོ་ནི། དོན་དམ་བྱང་ཆུབ་ཀྱི་སེམས་སྤྲོས་པ་དང་བྲལ་བ་བསྒོམ་པའོ། ། གཉིས་པ་ནི། ལྷ་སྒོམ་པ་སྟེ། འདི་ལ་བླ་མ་( ས་སྐྱ་པ་སོགས། ) འགའ་ཞིག་བདག་བསྐྱེད་མེད་པར་བཞེད་པས་མདུན་དུ་ཡེ་ཤེས་པ་ཉིད་སྤྱན་དྲངས་པ་ལ་དམིགས་ནས་མཆོད་བསྟོད་དང༌། སྔགས་ཟླ་བ་སོགས་བྱེད་ལ། བླ་མ་( ཙོང་ག་པ་སོགས་མཆན།
) འགའ་ཞིག་བདག་བསྐྱེད་ཡོད་པར་བཞེད་ནས་བདག་མདུན་གཉིས་ལ་དམ་ཡེ་གཉིས་ཀ་ཡོད་མེད་ཅི་རིགས་སོ་སོར་བཞེད། རང་ལུགས་བྱ་རྒྱུད་ཙམ་པོ་བ་ལ་བདག་བསྐྱེད་མེད་པ་དང༌། ཁྱད་པར་བ་ལ་བདག་བསྐྱེད་ཡོད་པར་བཞེད་པ་འདི་དོན་ལའང་གནས་ཤིང༌། སྤྱིར་བྱ་རྒྱུད། སྤྱོད་རྒྱུད་ལྟར་གྱི་ཉམས་ལེན་ཞེས་ལྷ་ངོ་བོ་གཅིག་ལ་ཉམས་སུ་ལེན་ལུགས་དེ་ལྟར་མཛད་དོ།། ལྷ་བསྐྱེད་ཚུལ་དངོས་ནི། སྟོང་པའི་ལྷ་ཞེས་སྔོན་བཤད་པ་བདག་གི་དེ་ཁོ་ན་ཉིད་དེ་ཉིད་དང༌། དེ་ནས་ཡི་གེའི་ལྷ་ཞེས་ནམ་མཁར་ཟླ་བའི་སྟེང་དུ་ལྷ་གང་ཡིན་དེའི་སྔགས་ཕྲེང་བསམ་པ་དང༌། དེ་ནས་སྒྲའི་ལྷ་ཞེས་དེ་ལས་སྔགས་སྒྲ་གྲགས་པར་བསམ་པ་ དང༌། དེ་ནས་གཟུགས་ཀྱི་ལྷ་ནི་དེ་ལས་འོད་ཟེར་སྤྲོ་བསྡུ་བྱས་ཏེ་ལྷ་གང་ཡིན་པའི་གཟུགས་སུ་བསམ་པ་དང༌།
ཕྱག་རྒྱའི་ལྷ་ནི་དེ་ལས་ཕྱག་རྒྱས་བྱིན་རློབ་པ་དང༌། དེ་ལྟར་མ་ཡེངས་པར་བསྒོམ་པ་ནི་མཚན་མའི་ལྷ་ཞེས་ཏེ། དེ་ལྟར་ལྷ་དྲུག་གི་སྒོ་ནས་བསྒོམ་པ་ནི་རྒྱུད་གཞན་ནས་མངོན་བྱང་ལྔས་ལྷ་བསྐྱེད་པའི་དོད་དོ།། གསུམ་པ་སྔགས་ཀྱི་དེ་ཁོ་ན་ཉིད་ནི། སྔགས་བཟླ་སྟེ། དེའང་ཡན་ལག་བཞི་ལྡན་ཁྱད་པར་གྱི་བཟླས་པ་ནི། གཞི་བདག་མདུན་གྱི་ཐུགས་ཀར་སེམས་ཟླ་དཀྱིལ་དུ་སྒྲ་སྔགས་ཕྲེང་སྟེ། དེའང་མེ་ལོང་ནང་དུ་ཤར་བ་བཞིན་བསམས་ནས་བསྙེན་ཚད་སྟན་ཐོག་གཅིག་ལ་འགྲོ་དགོས་ལ། སྔགས་བཟླ་ཚེ་སྦྲིད་པ། འོག་རླུང༌།
གད་མོ། གླལ་བ་སོགས་ཤོར་ན་འཕྲལ་དུ་ཉེ་རེག་བྱེད་ཅིང་ཕྲེང་བའི་འགོ་ནས་གྲངས་བཟུང་དགོས་པ་སོགས་དང༌། ཡིད་ཟླས་སམ་ཤུབ་བུ་ཞེས་རང་གི་ཐོས་ཙམ་དུ་བཟླ་བ་སོགས་དགོས་ལ། བསྙེན་ཚད་ནི་ཡིག་འབྲུ་བཅོ་ལྔ་མན་ལ་འབྲུ་འབུམ་དང༌། སོ་གཉིས་མན་ལ་སུམ་འབུམ་དང༌། དེ་བས་མང་ལ་ཁྲི་བཟླས་པ་དང༌། སྒྲུབ་པའི་ཚེ་ནི་གྲུབ་པའི་ངེས་པ་རྙེད་ཀྱི་བར་དུ་བཟླ་དགོས་ལ། ལས་ཕྲན་ལ་སྔོན་དུ་བསྙེན་པ་འགྲོ་མི་དགོས་པར་ཡང་བཤད་དོ།། གཉིས་པ་དོན་དམ་ཏིང་ངེ་འཛིན་ལ། མེ་གནས།
སྒྲ་གནས། སྒྲ་མཐའ་བསམ་གཏན་ཏེ་གསུམ་གྱི། དང་པོ་ནི། བདག་གི་དེ་ཁོ་ན་ཉིད་སྔོན་དུ་འགྲོ་བས། སྙིང་གར་མར་མེའི་མེ་ལྕེ་ལྟ་བུ་དང་སྔགས་ཀྱི་སྒྲ་ལ་སེམས་བཟུང་བའོ། ། སྒྲ་གནས་ནི། སྒྲ་འབའ་ཞིག་ལ་སེམས་བཟུང་བའོ། ། སྒྲ་མཐའི་ནི། དོན་དམ་སྟོང་པ་ཉིད་དོ། ། མཚན་བཅས་སྔོན་དུ་སོང་བས་མཚན་མེད་ཀྱི་ཏིང་འཛིན་བྱ་ཞིང་དེའང་མེ་གནས་སྒྲ་གནས་གཉིས་ནི་ཞི་གནས་དང་སྒྲ་མཐའ་ནི་ལྷག་མཐོང་ངོ༌།།
གསུམ་པ་སྒྲུབ་པའི་སྤྱོད་པ་ནི། བསྙེན་པ་སྔོན་དུ་སོང་ནས་རལ་གྲི་དང༌། མིག་སྨན་སོགས་རྫས་དང༌། ལུས་དང༌། ལོངས་སྤྱོད་རྣམས་འདོད་ལྷ་དང་སྐལ་མཉམ་གྱི་རིག་འཛིན་མཁའ་སྤྱོད་ཀྱི་དངོས་གྲུབ་སྒྲུབ་པ་སྟེ། འདི་ལ་རིག་འཛིན་སོགས་དངོས་གྲུབ་རབ་དང༌། བཅུད་ལེན་སོགས་འབྲིང་དང༌། ཐ་མ་དབང་དུ་འདུ་བ་སོགས་ཞེས་འབྱུང༌། བཞི་པ་གྲུབ་པའི་སྤྱོད་པ་ནི། དངོས་གྲུབ་གྲུབ་ནས་རང་གཞན་གྱི་དོན་བྱེད་ནས་བྱང་ཆུབ་ཆེན་པོར་གྱུར་པའི་བར་ཏེ་འབྲས་བུའི་སྤྱོད་པའོ།།
གཉིས་པ་སྤྱོད་པའི་རྒྱུད་ནི། ཕྱི་དང་ནང་གི་བྱ་བ་གཉིས། ། མཉམ་པོར་སྤྱོད་པ་སྤྱོད་རྒྱུད་དེ།། དབྱེ་ན་རིགས་ནི་རྣམ་པ་གསུམ། ། མངོན་རྟོགས་ལམ་གྱི་རིམ་པ་ནི།། ཕྱི་ཡི་འཇུག་སྤྱོད་དབང་དམ་ཚིག ། ནང་འཇུག་མཚན་བཅས་མཚན་མེད་དོ།། སྦྱོར་སྤྱོད་མཚན་བཅས་བཟླས་བརྗོད་དེ། ། མཚན་མེད་ཏིང་འཛིན་གོམས་པའི་ ཐབས། ། སྒྲུབ་སྤྱོད་ཕྱི་ནང་དངོས་གྲུབ་བོ།།
ཞེས་བྱ་སྟེ། སྤྱོད་པའི་རྒྱུད་ཅེས་པ་ཕྱི་ལུས་ངག་གི་བྱ་བ་དང༌། ནང་སེམས་ཀྱི་ཏིང་ངེ་འཛིན་གཉིས་ཀ་མཉམ་པར་སྤྱོད་པས་དེ་སྐད་བྱ་ལ། བྱ་བ་མང་པོ་ཡང་མི་མོས་པར་དེ་ཁོ་ན་ཉིད་ལ་མོས་པ་དག་འཇུག་པའི་ལམ་མོ། ། དབྱེ་ན། དེ་བཞིན་གཤེགས་རིགས་( རྣམ་སྣང་མངོན་བྱང་དང་མི་གཡོ་བའི་རྟོགས་པ་སོགས། ) དང༌། པདྨའི་རིགས་དང༌། རྡོ་རྗེའི་རིགས་( ཕྱག་རྡོར་དབང་བསྐུར་བའི་རྒྱུད་སོགས་མཆན། ) སོ།།
འཇུག་ཚུལ་མངོན་པར་རྟོགས་པའི་རིམ་པ་ནི། འཇུག་པའི་སྤྱོད་པ། སྦྱོར་བའི་སྤྱོད་པ། སྒྲུབ་པའི་སྤྱོད་པའོ། ། དང་པོ་ལ། ཕྱི་འཇུག་གི་སྤྱོད་པ་དང༌། ནང་འཇུག་གི་སྤྱོད་པ་གཉིས་ཀྱི། དང་པོ་ལ། དབང་དང༌། དམ་ཚིག་སྟེ་དབང་ནི་སྔ་མ་དེའི་སྟེང་དུ་རྡོ་རྗེ་དྲིལ་བུ་མིང་གི་དབང་དང་བཅས་པའོ། །
དམ་ཚིག་ནི། དུས་གསུམ་དུ་ནོད་པ་ཡིན་ཏེ་སྟ་གོན་གྱི་སྐབས་ལུས་ཕུལ་ནས་ཀུན་རྫོབ་སེམས་བསྐྱེད་བཟུང་བ་སྟེ་བྱ་རྒྱུད་དང་འདྲ་བ་དང༌། དཀྱིལ་འཁོར་དུ་འཇུག་པའི་སྐབས་སུ་དོན་དམ་སེམས་བསྐྱེད་འབོག་པའི་སྒོ་ནས་ དང༌། དབང་བསྐུར་རྫོགས་པའི་སྐབས་ནས་( ཁས་བླང་པ་རྣམས། ) སོ།། བསྲུང་བྱ་དངོས་ནི། མི་དགེ་བཅུ་དང༌། དམ་པའི་ཆོས་སྤང་བ། བྱང་ཆུབ་ཀྱི་སེམས་སྤང་བ། སེར་སྣ་བྱེད་པ།
སེམས་ཅན་ལ་གནོད་པ་བྱེད་པ་སྟེ་རྩ་ལྟུང་བཅུ་བཞིའོ། ། བྱ་སྤྱོད་ཀྱི་རྩ་ལྟུང་བྱང་སྡོམ་གྱི་ལྟུང་བ་དང་མཚུངས་པ་ལྟར་གྱུར་ནའང་སྨིན་གྲོལ་གྱིས་ཟིན་པའི་སྡོམ་པ་ཡིན་པས་དེ་དག་དང་མི་མཚུངས་ཤིང་ལྷག་པར་འགྱུར་རོ།། གཉིས་པ་ནང་འཇུག་ལ། མཚན་བཅས་ལྷ་སྒོམ་པ་དང༌། མཚན་མེད་དོན་དམ་སྟོང་པ་ཉིད་སྒོམ་པའོ། ། ལྷ་སྒོམ་ཚུལ་ཡང་བདག་མདུན་ལྷར་བསྐྱེད་ནས་མདུན་བསྐྱེད་ཀྱི་ཐུགས་ཀའི་ཟླ་བ་སྔགས་ཕྲེང་དང་བཅས་པ་ལ་སེམས་བཟུང་སྟེ། དེའང་བདག་དང༌། གནས་དང༌། རྣལ་འབྱོར་བསྲུང་བ་སྔོན་དུ་འགྲོ་བས་ཡི་གེ་དང་པོ་ཟླ་དཀྱིལ་བསམ་པ། ཡི་གེ་གཉིས་པ་དེ་སྟེང་དུ་སྔགས་བསམ་པ་གཞི་དང་པོ་བདག་ལྷར་བསམ་པ།
གཞི་གཉིས་པ་མདུན་དུ་ལྷ་བསམས་པ་སྟེ་ཡི་གེ་དང༌། ཡི་གེ་གཞི་དང༌། གཞིའི་རིམ་པས་བསྒོམ་མོ།། གཉིས་པ་སྦྱོར་བའི་སྤྱོད་པ་མཚན་བཅས་ནི། སྔ་མ་དེ་ཉིད་ལ་དམིགས་ནས་བཟླས་བརྗོད་འབུམ་ཕྲག་ཏུ་བྱེད་པ་ཕྱིའི་བཟླས་བརྗོད་དང༌། ནང་གི་བཟླས་བརྗོད་ནི་རང་ཐུབ་པར་གསལ་བའི་ཐུགས་ཀར་རྣམ་སྣང་དེའི་ཐུགས་ཀར་ཟླ་བ་ལ་སྔགས་བཀོད་ནས་བཟླ་བ་དང༌། མཚན་མེད་ནི་དེ་ལྟ་བུའི་ལྷ་ཡང་རང་བཞིན་མེད་པར་བརྟག་སྟེ་མཉམ་པར་བཞག་ནས་ཡིད་བཟླས་བྱེད་པའོ།། གསུམ་པ་སྒྲུབ་པའི་སྤྱོད་པ་ནི། ཕྱིའི་དངོས་གྲུབ་རལ་གྲི་སོགས་སྒྲུབ་པ་དང༌། ནང་གི་དངོས་གྲུབ་མངོན་ཤེས་ལྔ་སོགས་སོ། །
དེ་ལྟར་རྣམ་སྣང་མངོན་བྱང་ལྟར་གྱི་ཁོག་ཕུབ་བུ་སྟོན་གྱིས་གསུངས་པ་ལྟར་རོ།། གསུམ་པ་རྣལ་འབྱོར་རྒྱུད་ནི། ནང་གི་རྣལ་འབྱོར་གཙོར་སྟོན་པས། ། རྣལ་འབྱོར་རྒྱུད་དུ་རབ་གྲགས་པ།། དབྱེ་ན་བརྗོད་བྱ་རིགས་ལྔ་སྟེ། ། མངོན་པར་རྟོགས་པའི་ལམ་དག་ནི།། འཇུག་ཏུ་རུང་བའི་གང་ཟག་དང༌། ། ཐབས་ལ་ལེགས་པར་འཇུག་པའི་སྒོ།། འབྲས་བུ་ཐོབ་པར་བྱེད་པའི་ཐབས། ། འབྲས་བུ་རྣམ་པར་བཞག་པས་བསྡུས།།
འཇུག་སྒོ་དབང་དང་དམ་ཚིག་དང༌། ། ཐོབ་ཐབས་བཟླས་བརྗོད་བསྒོམ་པ་སྟེ།། ཏིང་ངེ་འཛིན་ནི་རྣམ་གསུམ་དང༌། ། རྣལ་འབྱོར་བཞི་སོགས་བརྟེན་ནས་སོ།། ཞེས་བྱ་སྟེ། རྣལ་འབྱོར་རྒྱུད་ཅེས་པ་ནི་ནང་ཐབས་ཤེས་ཀྱི་རྣལ་འབྱོར་བསྒོམ་པར་གཙོ་བོར་གྱུར་པས་རྣལ་འབྱོར་རྒྱུད་དེ། དབྱེ་ན། བརྗོད་བྱ་རིགས་དུ་མའམ་བསྡུ་ན་དེ་བཞིན་གཤེགས་པ། རྡོ་རྗེ། རིན་ཆེན།
པདྨ། ལས་ཏེ་རིགས་ལྔ་དང༌། བཞི་དང༌། གཉིས་དང༌། དེའང་གཅིག་ཏུ་བསྡུ་བའི་བར་ཡོད་ལ། བརྗོད་བྱེད་ལ་རྩ་རྒྱུད། ( དེ་ཉིད་བསྡུས་པ་སོགས། ) བཤད་ རྒྱུད། ( རྡོ་རྗེ་རྩེ་མོ་སོགས། ) ཕྱི་མ་རྒྱུད།
( གཙུག་དགུ་སོགས། ) ཆ་མཐུན་གྱི་( ངན་སོང་སྦྱོང་རྒྱལ་སོགས། ) རྒྱུད་རྣམས་ཡོད་ཅིང༌། མངོན་པར་རྟོགས་པའི་ལམ་ནི། འཇུག་རུང་གི་གང་ཟག ། ཐབས་ལ་འཇུག་པའི་སྒོ། འབྲས་བུ་ཐོབ་པར་བྱེད་པའི་ཐབས། འབྲས་བུ་ཉིད་རྣམ་པར་བཞག་པ་དང་བཞིའི། དང་པོ་བྱ་བ་མང་པོ་གཡེང་བའི་རྒྱུར་ཤེས་ནས་གཙོ་བོར་བསྒོམ་པ་ཉིད་ལ་མོས་པ་ དང༌། དད་པ་ཆེ་བ།
དམ་ཚིག་དང་སྡོམ་པ་བསྲུང་ནུས་པ། ཆོས་ལ་ཡིད་ཆེས་པ། བྱང་ཆུབ་ཏུ་སེམས་བསྐྱེད་པ་དང་ལྡན་པ་ནི་འཇུག་རུང་གི་གང་ཟག་གོ། གཉིས་པ་ཐབས་ལ་འཇུག་པའི་སྒོ་ནི། དབང་དང་དམ་ཚིག་སྟེ། དབང་ནི་སྔ་མ་དེ་ལྔ་རྡོ་རྗེ་སློབ་མའི་དབང་དང༌། དེའི་སྟེང་དུ་ཕྱིར་མི་ལྡོག་པའི་དབང༌། གསང་བའི་ དབང༌། རྗེས་གནང༌། ལུང་བསྟན།
དབུགས་དབྱུང༌། གཟེངས་བསྟོད་དེ་སློབ་དཔོན་གྱི་དབང་དྲུག་དང་བཅས་པའི་དབང་བཅུ་གཅིག་ཡིན་ལ། དེའང་མེ་ཏོག་གང་ལ་ཕོག་པའི་རིགས་དེའི་ཕྱག་མཚན་མིང་བུམ་པས་དབང་བསྐུར་བ་ཡིན་ནོ། ། སློབ་དཔོན་གྱི་དབང་གི་སྐབས་སུ་སློབ་མ་རྡོ་རྗེ་སེམས་དཔར་བསྐྱེད་པ་ནི་རིགས་ཀུན་གྱི་ཁྱབ་བདག་ཡིན་པས་དཀྱིལ་འཁོར་ཐམས་ཅད་ཀྱི་སློབ་དཔོན་དུ་འགྱུར་ལ། མེ་ཏོག་ཕོག་པའི་ལྷ་ཙམ་བསྐྱེད་ན་ནི་དེ་ཉིད་ཀྱི་རྒྱུད་སྟོན་པ་པོར་འགྱུར་རོ། ། འདིའི་གསང་བའི་དབང་ཞེས་པ་བླ་མེད་ཀྱི་གསང་དབང་དང་མཚུངས་པ་ནི་མ་ཡིན་ནོ།། གཉིས་པ་དམ་ཚིག་ལ། རྩ་ལྟུང་བཅུ་བཞི་སྟེ། བོད་ཁ་ཅིག་གིས་རྡོ་རྗེ་རྩེ་མོའི། ཁྱོད་ཀྱིས་སྲོག་ཆགས་བསད་མི་བྱ། །
ཞེས་སོགས་ལ་ངོས་འཛིན་ཀྱང༌། དངོས་ནི་སྒྲུབ་ཕྱོགས་ནས་བཅུ་བཞི། དགག་ཕྱོགས་ནས་བཅུ་བཞི་ཡོད་པའི། དང་པོ་ནི། རིགས་ལྔའི་དམ་ཚིག་དང་འགལ་བ་དག་ཡིན་པས་རིགས་ལྔའི་དམ་ཚིག་དངོས་ནི་རྗེས་ནས་བཤད་ལ། བཅུ་བཞིའི་རྐང་གྲངས་ནི། སངས་རྒྱས་རིགས་ཀྱི་དམ་ཚིག་དཀོན་མཆོག་གསུམ་དོར་བ་དང༌། དེ་ནས་རིམ་པར། རྡོར་དྲིལ་ཕྱག་རྒྱ་སློབ་དཔོན་བཞི། སྦྱིན་པ་རྣམ་བཞི།
ཕྱི་ནང་གསང་བ་ཐེག་པ་གསུམ། སྡོམ་པ་དང་མཆོད་པའི་ལས་གཉིས་ཏེ་བཅུ་བཞི་པོ་ དོར་བའོ།། དགག་ཕྱོགས་ནས་བཅུ་བཞི་ནི། རྩེ་མོ་ལས། དེ་ལ་དམ་ཚིག་གང་ཞེ་ན། ། ཞེས་སོགས་ལྟར། དཀོན་མཆོག་གསུམ་སྤངས་པ།
༡ བྱང་སེམས་དོར་བ། ༢ ལྷ་རྣམས་སྨད་པ། ༣ སྔགས་རྒྱ་སྨད་པ།
༤ སློབ་དཔོན་བརྙས་པ། ༥ བླ་མའི་བཞོན་པ་དང་མཚོན་ཆ་ཕྱག་མཚན་སོགས་འགོང་བ། ༦ བཟའ་བྱ་མིན་པ་བཟའ་བ། ༧ གསང་བ་བསྒྲག་པ། ༨ སྔགས་རྒྱའི་བསླབ་པ་དོར་བ། ༩ གནོད་འཚེ་བྱ་བ། ༡༠ ཐེག་དམན་བསམ་པ། ༡༡ སེམས་ཅན་དོན་དང་འཁོར་བ་ལ་སྐྱོ་བ། ༡༢ ཕར་ཕྱིན་དྲུག་གི་སྤྱོད་པ་དོར་བ། ༡༣ བྱ་མིན་བྱ་བ་བཅས་བཅུ་བཞི་སྟེ།
དགག་ཕྱོགས་ཀྱི་བཅུ་བཞི་འདི་ཀརྨ་ཤིང་རྟ་ལས་སོ།། དེ་ལས་གཞན་རྣལ་འབྱོར་རྒྱུད་ལས་ལྟུང་བའི་བྱེ་བྲག་བཤད་པ་རྣམས་ནི་ཡན་ལག་གི་ལྟུང་བའི་གྲར་བརྩི་སྟེ་མང་བས་འདིར་ནི་འབྲི་མ་ཐུབ་བོ། ། འོན་ཀྱང་དེང་སང་ཐམས་ཅད་ཀྱི་ཁ་འདོན་དུ་རླུང་ལྟར་གྲགས་པའི། ཁྱོད་ཀྱིས་སྲོག་ཆགས་བསད་མི་བྱ། ། མ་བྱིན་པར་ཡང་བླང་མི་བྱ། ། ཞེས་སོགས་ཀྱི་དོན་ཙམ་ཡང་ཤེས་པར་བྱའོ། ། ཉམས་ན་འཆོས་ཚུལ་སྔ་མ་དང་མཚུངས་ཤིང་ཕྱི་ནས་ཀྱང་གསལ་ལོ།། གསུམ་པ་འབྲས་བུ་ཐོབ་པར་བྱེད་པའི་ཐབས་ཀྱི་གཙོ་བོ་ནི། ཏིང་འཛིན་གསུམ་དང་རྣལ་འབྱོར་བཞི་སྟེ། ཏིང་འཛིན་གསུམ་ནི།
དང་པོའི་སྦྱོར་བ། དཀྱིལ་འཁོར་རྒྱལ་མཆོག ། ལས་རྒྱལ་མཆོག་གསུམ་སྟེ། དང་པོ་ནི། ཚོགས་བསགས་པའི་རིམ་པའོ། ། གཉིས་པ་ནི། དཀྱིལ་འཁོར་སྐྱེད་པའོ། ། གསུམ་པ་ནི། ཡེ་ཤེས་པ་སྤྱན་དྲངས་པ་ནས་ཕྱག་རྒྱ་བཞིས་རྒྱས་གདབ་ཕྲིན་ལས་བཅོལ་བའི་བར་རོ། ། བླ་མེད་ལྟར་ན་རྟེན་བསྐྱེད་པ་ནས་གཙོ་བོ་ཡབ་ཡུམ་གྱི་བར་དང་པོའོ། །
དེ་གཉིས་ལས་སྤྲུལ་པའི་དཀྱིལ་འཁོར་པ་རྫོགས་པ་ནི་གཉིས་པའོ། ། དེ་ནས་ལྷས་ཞིང་སྦྱོང་བ་སོགས་ཀྱི་མཛད་པ་ནི་གསུམ་ པའོ། ། གསང་འདུས་འཕགས་ལུགས་པ་སོགས་ནི་གཞན་ནོ། ། རྣལ་འབྱོར་བཞི་ནི། རྣལ་འབྱོར། རྗེས་སུ་རྣལ་འབྱོར། ཤིན་ཏུ་རྣལ་འབྱོར། ཐམས་ཅད་རྣལ་འབྱོར། དང་པོ་ནི། བདག་ལྷར་བསྐྱེད་པའོ། །
གཉིས་པ་ནི། ཡེ་ཤེས་པ་དང་དབྱེར་མེད་པའོ། ། གསུམ་པ་ནི། བདག་དང་བརྟན་གཡོ་དབྱེར་མེད་པར་བསྒོམ་པའོ། ། དེ་ཐམས་ཅད་ཀྱིས་སེམས་རྩེ་གཅིག་ཏུ་གྱུར་པ་ནི་ཐམས་ཅད་རྣལ་འབྱོར་རོ། ། ཏིང་ངེ་འཛིན་གསུམ་སྒོམ་མི་ནུས་པས་ནི་རྣལ་འབྱོར་བཞི་བསྒོམ་པར་བཤད་དོ།། དེ་ནས་དེ་དག་གི་ཡན་ལག་བསྙེན་པ་ལ། ཚིག་དང༌། རྡོ་རྗེའི་བཟླས་པ་གཉིས་ཏེ། དང་པོ་ནི།
དེ་བཞིན་གཤེགས་པའི་རིགས་ལ་སྒྲ་མེད། རྡོ་རྗེའི་རིགས་ལ་འབྲུག་སྒྲ་ལྟ་བུ། པདྨ་དང་རིན་ཆེན་ལ་ཕྲ་ཞིང་གསལ་བའོ། ། རྡོ་རྗེའི་བཟླས་པ་ལ། དམིགས་བཅས་དང༌། དམིགས་མེད་གཉིས་བཤད་དོ། ། ཏིང་འཛིན་གསུམ་གྱི་ཡན་ལག་ཏུ་བཟླས་བརྗོད་བཞག་པ་འདི་ལྟ་ན་ཡང་དེང་སང་ཉམས་སུ་ལེན་པའི་སྲོལ་ལ་བརྟག་ན་བཟླས་བརྗོད་ཉིད་དངོས་གཞི་ལྟ་བུར་སྣང་མོད་ཀྱང་དབང་པོ་དམན་པའི་ལུགས་ལ་དེ་ཉིད་ཡིན་ཤས་ཁའོ། ། དེ་དག་ནི་ཕྱོགས་མཚོན་ཙམ་སྟེ། རྣལ་འབྱོར་རྒྱུད་ཀྱི་མངོན་རྟོགས་ཀྱི་ཆིངས་གཞན་དུ་ན་བསྙེན་པ་དང༌། སྒྲུབ་པ་གཉིས་ཀྱི།
དང་པོ་ལ། རགས་པ་ལྷ་དང༌། ཕྲ་བ་ཕྱག་མཚན་ལ་དམིགས་པ་གཉིས་ཀྱི། ལྷ་ལ་དམིགས་པ་ལ། དབང་རྣོན་གྱི་ཏིང་ངེ་འཛིན་རྣམ་གསུམ་དང༌། དབང་བརྟུལ་རྣལ་འབྱོར་རྣམ་བཞི་ལ་སྒོམ་པ་དང༌། དེ་ནས་དེ་གཉིས་གང་ཡིན་ཀྱང་ཕྲ་བ་ཕྱག་མཚན་ལ་དམིགས་པ་ནི། རང་ལྷའི་མདོག་དང་མཐུན་པའི་རྡོ་རྗེ་ཏིལ་འབྲུ་ཙམ་ཞིག་ལྟེ་བ་ནས་སྣ་རྩེར་སྤྲོས་ཏེ་དེ་ལ་སེམས་བཟུང་བ་དང༌། གཉིས་པ་བསྒྲུབ་པ་ལ། བསམ་གཏན་ལ་དང༌།
བཟླས་བརྗོད་ལ་བརྟེན་པ་གཉིས། དང་པོ་ལ། ཕྱག་རྒྱ་དང་མངོན་ཤེས་སྒྲུབ་པ་དག་གྲུབ་ནས་ལྷ་གྲངས་དང་མཐུན་པའི་སྒྲུབ་པ་པོ་རྣམས་ཀྱིས་ལྷ་སོ་སོའི་ཁ་དོག་དང་ཆ་ལུགས་དབྱིབས་ལྟ་བུར་བྱས་ལ། རང་གི་ལྷ་དབང་དུ་གྱུར་པའི་ཚུལ་གྱིས་འགྲུབ་པར་འགྱུར་བ་སྟེ། ལན་གཅིག་གིས་མ་འགྲུབ་ན་བདུན་གྱི་བར་བསྐྱར་བ་དང༌། མ་འགྲུབ་ན་ལྷ་བསད་པའི་སྦྱོར་བ་ཞེས་སྤོག་ཆོག་བྱ་བ་རྣམས་དབང་རྣོན་གྱི་ལུགས་དང༌། གཉིས་པ་བཟླས་བརྗོད་ལ་བརྟེན་པ་ལ། དབང་རྣོན་རྡོར་བཟླས་ལ་བརྟེན་པ་ དང༌། དབང་བརྟུལ་ཚིག་ཟླས་ལ་བརྟེན་པ་གཉིས་ཀྱི། རྡོར་ཟླས་རླུང་ལ་བརྟེན་པ་དང་ཚིག་ཟླས་སྔར་བཤད་བཞིན་ནོ། །
དེ་གྲུབ་ནས་དངོས་གྲུབ་སྒྲུབ་ཚུལ་ལའང༌། བསམ་གཏན་གྱི་དངོས་གྲུབ་མཆོག་ཐུན་སྒྲུབ་ཚུལ་རྣམས་དང༌། བཟླས་བརྗོད་ཀྱི་དངོས་གྲུབ་ལྷའི་སྤྱན་སྔར་མཚན་ཐོག་ཐག་ཏུ་བཟླ་བ་སོགས་དང༌། སྦྱིན་སྲེག་གི་དངོས་གྲུབ་སྒྲུབ་ཚུལ་རྣམས་སོ།། ཡང་དེ་ཉིད་བཅུའི་སྒོ་ནས་བརྗོད་ན། དེ་ཉིད་བཅུ་ནི། དཀྱིལ་འཁོར་དང༌། སྔགས་དང༌། ཕྱག་རྒྱ་( རྒྱས་འདེབས་སོ།། ) དང༌།
བདག་དང་གནས་སོགས་བསྲུང་( བསྲུང་འཁོར་སོགས། ) བ་དང༌། སྤྱན་དྲངས་པའི་ཆོ་ག་དང༌། བཟླས་བརྗོད་དང༌། བསྒོམ་པ་( ཏིང་འཛིན་གསུམ་དང་རྣལ་འབྱོར་བཞི། )དང༌། སྦྱིན་སྲེག་དང༌། ཉེར་བསྡུ་ ( ཕྱག་རྒྱ་དགྲོལ་བ། ) དང༌། མཆོད་ནས་གཤེགས་སུ་གསོལ་བའོ། །
བཞི་པ་འབྲས་བུ་ནི། དོན་གཉིས་མཐར་ཐུག་པའི་སངས་རྒྱས་སྐུ་བཞིའི་བདག་ཉིད་ཅན་དུ་འགྲུབ་བོ།། བཞི་པ་རྣལ་འབྱོར་བླ་ན་མེད་པའི་རྒྱུད་ནི། རྣལ་འབྱོར་རྒྱུད་ཀྱི་རྩེར་གྱུར་པས། ། རྣལ་འབྱོར་བླ་མེད་གྲགས་དེ་ལ།། དབྱེ་ན་རྗོད་བྱེད་ཐབས་དང་ནི། ། ཤེས་རབ་དང་ནི་གཉིས་མེད་ཀྱིས།། བརྗོད་པར་བྱ་བ་རིགས་དྲུག་སྟོན། ། མངོན་རྟོགས་རྒྱུ་ཐབས་འབྲས་གསུམ་སྟེ།། རྒྱུ་ནི་ཤེས་རབ་བརྩོན་ལྡན་ལ། །
ཐབས་ནི་སྨིན་བྱེད་དབང་བཞི་དང༌།། དེ་ཡིས་ཐོབ་པའི་སྡོམ་པ་དང༌། ། དེ་མཐར་ཕྱིན་པའི་སྤྱོད་པ་དང༌།། ལམ་དངོས་ཉམས་སུ་ལེན་དང་བཞི། ། སྡོམ་པ་བསྲུང་དང་བཟའ་བ་དང༌།། སྤྱོད་དང་མི་འབྲལ་དམ་ཚིག་བཞི། ། སྤྱོད་པ་ཐུན་མོང་ཐུན་མིན་གཉིས།། ལམ་དངོས་ཉམས་སུ་ལེན་པ་ལ། ། དངོས་ནི་བསྐྱེད་དང་རྫོགས་རིམ་སྟེ།། དེ་གྲོགས་གཏོར་མ་སྦྱིན་སྲེག་སོགས། །
ཉེ་གྲོགས་གནས་དུས་གྲོགས་རྫས་སོགས།། འབྲས་བུ་རྡོ་རྗེ་འཆང་ཆེན་ནོ།། ཞེས་བྱ་སྟེ། ཐབས་ཤེས་དབྱེར་མེད་དུ་སྦྱོར་བས་རྣལ་འབྱོར་དང༌། དེའི་གོང་ན་གཞན་མེད་པས་བླ་མེད་རྒྱུད་དེ། དེ་ལ་དབྱེ་ན་ཐབས་ཀྱི་རྒྱུད་( ཕ་རྒྱུད་མཆན། ) དང༌། ཤེས་རབ་ཀྱི་རྒྱུད་ ( མ་རྒྱུད། ) དང༌། གཉིས་སུ་མེད་པའི་རྒྱུད་གསུམ་གྱི།
དང་པོ་ནི། གསང་འདུས་གཤེད་སྐོར་སོགས་སོ། ། གཉིས་པ་ནི། བདེ་དགྱེས་སངས་རྒྱས་ཐོད་པ་བདེན་བཞི་སོགས་སོ། ། གཉིས་མེད་རྒྱུད་ནི་དུས་ཀྱི་འཁོར་ལོའོ། ། འོན་ཀྱང་འདི་ལ་རང་རང་གིས་རྩིས་ཆེ་བ་རེ་གཉིས་མེད་རྒྱུད་ཡིན་པར་བྱེད་པ་ཡང་སྣང་མོད་དཔྱད་བྱ་མང་ངོ༌། ། བརྗོད་བྱ་རིགས་དྲུག་སྟེ་མི་བསྐྱོད། ( གསང་འདུས་ཕྱག་རྡོར་བདེ་དགྱེས་ཐོད། ) རྣམ་སྣང༌། ( སྒྱུ་དྲ་གཤེད་སྐོར་གདན་བཞི།
) རིན་འབྱུང༌། འོད་དཔག་མེད། དོན་གྲུབ་( རལ་གཅིག ) དང་ལྔ་དང༌། དྲུག་པ་རྡོ་རྗེ་འཆང་( ཟླ་གསང་ཐིག་ལེ། )ངོ༌།། ལམ་ལ། སྨིན་བྱེད་ཀྱི་དབང༌། དེས་ཐོབ་པའི་སྡོམ་པ། མཐར་ཕྱིན་པའི་སྤྱོད་པ།
ལམ་དངོས་ཉམས་སུ་ལེན་པ་དང་བཞི་ལས། དང་པོ་ནི། སློབ་མ་གང་ལའང་མ་ཆགས་ཤིང་ཚེ་གཅིག་གིས་རྡོ་རྗེ་འཆང་སྒྲུབ་པ་ལ་བརྩོན་པ་ཤེས་རབ་དང་ལྡན་པ་ཞིག་གིས་མཚན་ཉིད་དང་ལྡན་པའི་རྡོ་རྗེ་སློབ་དཔོན་ལས་སྐུ་བཞི་མངོན་དུ་བྱེད་པའི་དབང་བཞི་ཞུ་སྟེ། དེའང་བུམ་པ་གསང་བ་ཤེས་རབ་ཡེ་ཤེས་བཞི་པ་བཅས་བཞིའི། དང་པོ་བུམ་པའི་དབང་ནི། རྣལ་འབྱོར་རྒྱུད་ནས་བཤད་པའི་དབང་བཅུ་གཅིག་དང་ཆ་འདྲ་བ་དང༌། གསང་དབང་ནི། སློབ་དཔོན་ཡབ་ཡུམ་སྙོམ་འཇུག་མཛད་པ་ལས་བྱུང་བའི་ཐིག་ལེ་དཀར་དམར་སྟེར་བ་དང༌། ཤེར་དབང་ནི། སློབ་དཔོན་གྱིས་གཏད་པའི་ཤེས་རབ་མ་དང་སྦྱོར་བའི་བདེ་བ་ཡང་དག་རིག་པ་དང༌།
དབང་བཞི་པ་ནི། ཕྱག་རྒྱ་ཆེན་པོ་ལས་སྐྱེས་པའི་བདེ་ཆེན་སྟོང་པ་དང་ཟུང་དུ་འཇུག་པའོ།། གཉིས་པ་སྡོམ་པ་ནི། དེའང་དག་པ་རྡོ་རྗེའི་ལུས་དང་དྲི་བྲལ་གྱི་རྡོ་རྗེའི་ཐུགས་ལ་སྤྲོས་ཚོགས་བདེ་ཆེན་ལྷན་སྐྱེས་ལ་སྒྲིབ་བྱེད་རྣམས་སྡོམ་པ་སྟེ། དེའང་ཐོག་མར་རྒྱུན་བཤགས་ཀྱི་དུས་ནས་མཐར་དབང་བཞི་ཡོངས་སུ་རྫོགས་པའི་བར་ཅི་རིགས་པར་ཐོབ་པ་དག་ནི་སངས་རྒྱས་ཀུན་གྱི་དམ་ཚིག་དང་སྡོམ་པ་ཞེས་བྱ་ཞིང༌། ཁྱད་པར་དུ་བླ་མེད་ཅེས་པ་ནི་རྡོ་རྗེ་སློབ་དཔོན་གྱི་དབང་གི་སྐབས་སུ་ཐོབ་བོ།། དེའང་དང་པོ་བུམ་པའི་དབང་གི་སྡོམ་པས་ཐོབ་པ་ནི། བསྲུང་བའི་དམ་ཚིག་སྟེ། རིགས་ལྔ་སྤྱི་དང༌། སོ་སོའི་དམ་ཚིག་དང༌།
རྩ་ལྟུང་བཅུ་བཞི་དང༌། ཡན་ལག་བརྒྱད་རྣམས་ཡིན་ལ། དེ་ལས་རིགས་ལྔའི་དམ་ཚིག་ལ་མཚོན་ན་ཐོག་མར་འཇུག་པའི་སྐབས་སུ་རིགས་ལྔའི་སྡོམ་བཟུང་ལན་གསུམ་བྱས་པའི་ཚེ་ཐོབ་པར་འགའ་ཞིག་བཞེད་ཀྱང༌། ལན་གསུམ་བཟླས་པ་དེ་ནི་རྗེས་ནས་ཆོ་གས་བསྐྱེད་ཅིང་ཐོབ་པའི་ཚེ་བསྲུང་བར་ད་ལྟ་ནས་ཁས་ལེན་པ་ཡིན་ལ། རིགས་པའི་དབང་ལྔའི་ཆོ་གའི་སྐབས་སུ་རྣལ་འབྱོར་རྒྱུད་ཀྱི་རྡོ་རྗེ་སློབ་དཔོན་གྱི་དབང་གི་སྐབས་སུ་ཐོབ་པའི་རིགས་པའི་དབང་ལྔ་དང་མཚུངས་པར་ཐོབ་ཅིང༌། བླ་མེད་ཀྱི་ཐུན་མོང་མ་ཡིན་པའི་རིགས་ལྔའི་དམ་ཚིག་རྣམས་ཀྱི་ཚབ་ཀྱང་སོ་སོར་རིམ་བཞིན་ཐོབ་ལ་ཡོངས་སུ་རྫོགས་པ་དང༌། མངོན་སུམ་ནི་རྡོ་རྗེ་སློབ་དཔོན་གྱི་དབང་གི་སྐབས་སུ་ཐོབ་པ་དང༌། སློབ་དཔོན་གྱི་དབང་དེའང་བླ་མེད་ཀྱི་ཐུན་མོང་མ་ཡིན་པའི་སློབ་དཔོན་གྱི་དབང་ནི། དབང་བཞི་ཀ་རྫོགས་པའི་རྗེས་སུ་བསྐུར་དགོས་པར་བཞེད་དེ། བུམ་དབང་གི་མཐར་སློབ་དཔོན་གྱི་དབང་བསྐུར་བ་ནི་ཡོ་ག་དང་བསྟུན་པར་བཞེད་པའང་ཡོད་དོ། །
གསང་དབང་གི་སྡོམ་པས་ཐོབ་པ་ནི། བཟའ་བའི་དམ་ཚིག་སྟེ་ཤ་ལྔ་བདུད་རྩི་ལྔ་བསྟེན་པའོ། ། ཤེར་དབང་གིས་ཐོབ་པ་ནི། སྤྱད་པའི་དམ་ཚིག་སྟེ་སྲོག་ཆགས་བསད་པ་སོགས་ཁྱད་པར་གྱི་དམ་ཚིག་རྣམས་སོ། ། དབང་བཞི་པའི་སྡོམ་པས་ཐོབ་པ་ནི། མི་འབྲལ་བའི་དམ་ཚིག་སྟེ་ཧེ་རུ་ཀའི་ཆ་ལུགས་དང་ཤེས་རབ་མ་བསྟེན་པའོ། ། བསྲུང་བའི་དམ་ཚིག་རྒྱས་པར་དང༌། ཕྱིར་བཅོས་བཅས་རྗེས་ནས་དམ་ཚིག་རྒྱ་མཚོས་འཆད་ལ། མདོར་བསྡུས་སུ་བསྟན་པ་དེ་དག་ནི་རྗེ་མི་བསྐྱོད་ཞབས་ཀྱིས་གསུངས་ལས་སོ།། གསུམ་པ་སྤྱོད་པ་ནི།
ཐུན་མོང་དང༌། ཐུན་མོང་མིན་པ་གཉིས་ལས། ཐུན་མོང་ནི། ལས་དང་པོ་བའི་སྤྱོད་པ་ཞེས་དབང་གིས་རྒྱུད་སྨིན་པས་བསྐྱེད་རྫོགས་མོས་པས་སྒྲུབ་པ་སྟེ་ཚོགས་ལམ་གྱི་སྐབས་སོ། ། ཐུན་མོང་མིན་པ་ལ། ཀུན་བཟང་སྤྱོད་པ། གསང་སྤྱོད། རིག་པ་བརྟུལ་ཞུགས། ཕྱོགས་ལས་རྣམ་རྒྱལ། ཚོགས་སྤྱོད་བཅས་ལྔའོ། །
དེའི་དང་པོ་གཉིས་པ་གསུམ་པ་གསུམ་ནི་རིམ་བཞིན་སྦྱོར་ལམ་གྱི་སྐབས་སུ་སྦྱང་པ་སྟེ་དང་པོ་རྩེ་གཅིག་ཏུ་བརྩོན་པ་དང༌། གཉིས་པ་འཇིགས་པའི་སར་སྦས་ཏེ་སྤྱོད་( ཟླ་གཅིག་གོ། ) པ་དང༌། གསུམ་པ་ལ་སྤྲོས་བཅས་ཧེ་རུ་ཀའི་ཆ་ལུགས་རིག་མ་དང་བཅས་ཀྱིས་གནས་སོགས་ཉུལ་( ཟླ་བ་དྲུག་མཆན། ) བ་དང༌། སྤྲོས་མེད་དབེན་པར་དངོས་རིག་ཡོད་མེད་གང་རུང་དང༌། ཤིན་ཏུ་སྤྲོས་མེད་མུ་ཏོ་བའི་ཚུལ་དུ་སྐྱོང་( ལྐུག་པ་སྨྱོན་པའི་ཚུལ། ) སྟེ་གསུམ་ དང༌། ཕྱོགས་ལས་རྣམ་རྒྱལ་དང་ཚོགས་སྤྱོད་གཉིས་ནི་ས་ཐོབ་ནས་སངས་རྒྱས་པའི་བར་དུ་ཟུང་འབྲེལ་དུ་སྔ་མ་རང་དོན་དང་ཕྱི་མ་གཞན་དོན་དུ་གཙོ་བོར་སྤྱོད་པའོ། ། འོན་ཀྱང་དེ་རྣམས་གོ་རིམ་གཅིག་ཏུ་ངེས་པ་རང་ཡང་མ་ཡིན་ནོ། །
འདིར་སྤྱོད་པ་སྐྱོང་བའི་གནས་ཉེར་བཞི་སོགས་བོད་དང་རྒྱ་ནག་སོགས་སུ་ཅི་རིགས་ཡོད་པར་དུས་འཁོར་ལས་གསལ་བར་གསུངས་པའང་ཤེས་དགོས་སོ།། བཞི་པ་ལམ་དངོས་ཉམས་སུ་ལེན་པ་ལ། སྤྱིར་བུམ་དབང་གི་ཉམས་ལེན་གཙོ་ཆེར་བསྐྱེད་རིམ་ཡིན་ལ། གསང་དབང་གི་ཉམས་ལེན་སྟེང་སྒོ་རྣམ་གྲོལ་གྱི་ཆོས་ཏེ་གཏུམ་མོ། སྒྱུ་ལུས། རྨི་ལམ། འོད་གསལ། འཕོ་བ། བར་དོའི་གདམས་པ་རྣམས་དང༌། ཤེར་དབང་གི་ལམ་དགའ་བཞིའི་ཡེ་ཤེས་ཉམས་སུ་མྱོང་བ་དང༌།
དབང་བཞི་པའི་ལམ་གཉིས་མེད་རང་བྱུང་གི་ཡེ་ཤེས་ཉམས་སུ་མྱོང་བ་སྟེ་དང་པོའི་ལམ་དག་ནི་རགས་པར་བསྐྱེད་རིམ་དང༌། ཕྱི་མ་གསུམ་གྱི་ལམ་རགས་པར་རྫོགས་རིམ་དུ་འདུས་པས། རྣལ་འབྱོར་ཆེན་པོའི་ལམ་ཀུན་བསྐྱེད་རྫོགས་གཉིས་སུ་འདུས་པར་བསྐྱེད་པའི་རིམ་པ་ལས། བཅོས་མའི་རྣལ་འབྱོར། བཟོས་པའི་རིམ་པ། རྗེས་དཔག་གི་ལམ་ཞེས་སོགས་མིང་གི་རྣམ་གྲངས་སུ་འགྱུར་ལ། རྫོགས་པའི་རིམ་པ། མ་བཅོས་པའི་རྣལ་འབྱོར། ལྷན་ཅིག་སྐྱེས་པའི་རིམ་པ། དེ་ཁོ་ན་ཉིད་ཀྱི་རིམ་པ།
རྣལ་མའི་རྣལ་འབྱོར། མངོན་སུམ་གྱི་ལམ་ཞེས་པ་རྣམས་རིམ་པ་ཕྱི་མའི་མིང་གི་རྣམ་གྲངས་སུ་འགྱུར་རོ།། གཞན་ཡང་ཀརྨ་ཤིང་རྟར་གསུངས་པ་སྐྱེད་རྫོགས་ཀྱི་ཁྱད་པར་ལ། འབྲས་བུའི་སྒོ་ནས་ལྷའི་སྒྲུབ་ཐབས་དང་ཡེ་ཤེས་ཀྱི་སྒྲུབ་ཐབས་ཞེས་དང༌། དངོས་གྲུབ་ཀྱི་སྒོ་ནས་འཇིག་རྟེན་པའི་སྒྲུབ་ཐབས་དང་འཇིག་རྟེན་ལས་འདས་པའི་སྒྲུབ་ཐབས་ཞེས་དང༌། ཡིད་བྱེད་ཀྱི་སྒོ་ནས་རྣམ་པར་རྟོག་པའི་དང་དེ་ཁོ་ན་ཉིད་ཀྱི་སྒྲུབ་ཐབས་ཞེས་དང༌། ངོ་བོའི་སྒོ་ནས་འཇིག་རྟེན་པ་དང་འཇིག་རྟེན་ལས་འདས་པའི་བདེན་པའམ། ཀུན་རྫོབ་དང་དོན་དམ་པའི་བདེན་པ་དང༌། རང་བཞིན་གྱི་སྒོ་ནས་སྔགས་ཀྱི་སྐུ་དང་ཡེ་ཤེས་ཀྱི་སྐུའམ། རྒྱ་ཆེ་བའི་སྐུ་དང་ཟབ་པའི་སྐུའམ།
བཏགས་པ་དང་མ་བཏགས་པའི་ལམ་སོགས་ཀྱིས་འབྱེད་དགོས་པར་བཤད་དེ། དེ་ལས་བསྐྱེད་པའི་རིམ་པ་ཞེས་བྱ་བ་ནི། ཐ་མལ་གྱི་སྣང་ཞེན་སྦྱོང་བར་བྱེད་པའི་ལྷའི་རྣལ་འབྱོར་ཏེ། འདི་ལ་དབྱེ་ན། སེམས་ཅན་སྐྱེ་གནས་བཞི་སྦྱོང་བའི་ཕྱིར་བསྐྱེད་ཚུལ་དངོས་རྣམ་པ་བཞིར་ངེས་པས། དེའང་རྫུས་སྐྱེས་སྦྱོང་བྱེད་སྐད་ཅིག་དྲན་རྫོགས་དང༌། དྲོད་གཤེར་སྐྱེས་སྦྱོང་བྱེད་( དྲོད་གཤེར། ) པད་ཟླ་ལ་ས་( རྣམས། ) བོན་ཙམ་ལས་བསྐྱེད་པ་དང༌། སྒོང་སྐྱེས་སྦྱོང་བྱེད་མངོན་བྱང་ལྔས་བསྐྱེད་པ་དང༌།
མངལ་སྐྱེས་སྦྱོང་བྱེད་མངོན་བྱང་ལྔས་བསྐྱེད་པའི་གཙོ་བོ་ཡབ་ཡུམ་འོད་དུ་ཞུ་བ་སླར་འཁོར་གྱི་ལྷ་མོའི་གླུས་བསྐུལ་བས་བཞེངས་པའི་སྦྱོར་མཚམས་ནས་འཁོར་ལྷ་རྣམས་སྤྲོ་བ་དང་བཅས་པ་སྟེ། དེ་ལྟར་མཁས་དབང་འགའ་ཞིག་བཞེད་ལ། ཡང་གཞན་འདྲ་བར་དྲོད་གཤེར་སྐྱེས་སྦྱོང་བྱེད་མངོན་བྱང་ལྔ་བསྐྱེད་དང༌། སྒོང་སྐྱེས་སྦྱོང་བྱེད་ས་བོན་ཕྱག་མཚན་གོང་བུ་ཙམ་ལས་བསྐྱེད་པ་ཞེས་ཀྱང་བཞེད་དོ།། མདོར་ན་བསྐྱེད་པའི་ཆིངས་ཀྱི་རིམ་པ་ཕྱོགས་མཚོན་འདི་ཙམ་ཞིག་ཡོད་དེ། དེ་ཡང་མངོན་བྱང་ལྔ་བསྐྱེད་ཅེས་པ་ནི། ཨཱ་ལི་ལས་ཟླ་བ། ཀཱ་ལི་ལས་( མཉམ་ཉིད། ) ཉི་མ། དེའི་བར་རམ་སྟེང་དུ་ས་བོན་ལས་( སོར་རྟོགས།
) ཕྱག་མཚན། དེ་རྣམས་གཅིག་ཏུ་འདྲེས་( བྱ་གྲུབ། ) པ། དེ་ལས་སྐུ་ཡོངས་སུ་( ཆོས་དབྱིངས་ཡེ་ཤེས། ) རྫོགས་པ་བཅས་དེ་ལྔ་ལ་ཡེ་ཤེས་ལྔ་ཞེས་སམ་མངོན་པར་བྱང་ཆུབ་པ་ལྔ་ཞེས་རྣལ་འབྱོར་རྒྱུད་དང་བླ་མེད་ལ་མང་དུ་གྲགས་ཤིང་ནང་གསེས་མེ་ལོང་ལྟ་བུ་བཤད་ཚུལ་མི་འདྲ་བའི་ཁྱད་པར་ཅི་རིགས་ ཅན་ནོ།། ཡང་ཆོ་ག་གསུམ་བསྐྱེད་ཅེས་ས་བོན་གྱིས་ངག་སྦྱོང་ལ། དེ་ཕྱག་མཚན་དུ་གྱུར་པས་ཡིད་སྦྱོང་བ། ལྷར་རྫོགས་པས་ལུས་སྦྱོང་བ་སྟེ་བསྐྱེད་ཚུལ་གཅིག་དང༌། རྡོ་རྗེ་བཞི་བསྐྱེད་ཅེས། དང་པོར་སྟོང་ཉིད།
གཉིས་པ་ས་བོན་དགོད་པ། གསུམ་པ་གཟུགས་རྫོགས་པ། བཞི་པ་དེར་ཡིག་འབྲུ་དགོད་པ་བཅས་དང༌། མངོན་བྱང་ལྔ་སྐྱེད་བཞིན་སྟོང་ཉིད་ལས་བྱང་ཆུབ་པ། ཟླ་བ་ལས། ཡིག་འབྲུ་ལས། ཕྱག་མཚན་ལས། སྐུ་ཡོངས་རྫོགས་ལས་བྱང་ཆུབ་པ་ཞེས་ཏེ་བསྐྱེད་ཚུལ་ལོ།། གཞན་ཡང་མ་རྒྱུད་( གུར་ལས ) ། ལས་ཆོ་གའི་ཆིངས་ཡན་ལག་དྲུག་ཏུ་བཞག་སྟེ།
ཕོ་བྲང་དང་གཙོ་བོ་( རྒྱུ་རྡོར་འཛིན། ) བསྐྱེད་པ་རྣམ་སྣང་གི་ཡན་ལག ། དེ་ནས་གཟུང་དབང་གི་བར་རྗེས་ཆགས་རྡོ་རྗེ་སེམས་དཔའི་ཡན་ལག་( རྗེས་ཆགས་ཞེས་གཙོ་བོས་རྗེས་ཆགས་ཀྱིས་འཁོར་གྱི་ལྷ་སྤྲོ་བའོ་མཆན། ) དབང་སྐུར་མི་བསྐྱོད་པ། བདུད་རྩི་མྱང་བ་འོད་དཔག་མེད། བསྟོད་པ་རིན་འབྱུང༌། མཆོད་པ་དོན་གྲུབ་ཀྱི་བར་རོ། ། ཕ་རྒྱུད་འདུས་པ་ལས་ཡན་ལག་བཞིར་བཞག་སྟེ། དམ་ཚིག་པ་སྐྱེད་པ་བསྙེན་པ། སྐྱེ་མཆེད་བྱིན་རློབ་པ་ཉེར་སྒྲུབ།
སྐུ་གསུང་ཐུགས་བྱིན་རློབ་པ་སྒྲུབ་པ། དབང་བསྐུར་ནས་རྒྱས་གདབ་པར་སྒྲུབ་ཆེན་ཏེ་ཡན་ལག་འདི་བཞི་གོང་བཤད་ཀྱི་རྡོ་རྗེ་བཞི་དང་སྦྱོར་བའང་ཡོད་པ་དང༌། བཤད་ཚུལ་མི་འདྲ་བ་གཞན་ཡང་མང་ངོ༌།། ཕ་རྒྱུད་གཤིན་རྗེའི་གཤེད་རྒྱུད་ལས། རྣལ་འབྱོར་བཞི་སྟེ། རྒྱུ་རྡོ་རྗེ་འཛིན་པ་རྣལ་འབྱོར། འབྲས་བུ་རྡོ་རྗེ་འཛིན་པ་ནི་རྗེས་སུ་རྣལ་འབྱོར། དེ་ལས་སྤྲོས་པའི་དཀྱིལ་འཁོར་རྫོགས་པ་ནི་ཤིན་ཏུ་རྣལ་འབྱོར། དེ་ནས་དཀྱིལ་འཁོར་བསྡུ་བའི་བར་རྣལ་འབྱོར་ཆེན་པོར་དཔལ་འཛིན་གྱིས་བཤད་པ་ལས་འབྱུང་བ་དང༌། གཞན་ཡང་རྒྱུད་རྣམས་ལས་རྣལ་འབྱོར་བཞི་ཅི་རིགས་བཤད་དོ། །
དུས་ཀྱི་འཁོར་ལོ་ལས། བསྙེན་དང་ཉེ་སྒྲུབ་སྒྲུབ་དང་སྒྲུབ་ཆེན་གྱི་ཡན་ལག་བཞི་ལ། དཀྱིལ་འཁོར་རྒྱལ་མཆོག་ལས་རྒྱལ་མཆོག་ཐིག་ལེའི་རྣལ་འབྱོར་ཕྲ་མོའི་རྣལ་འབྱོར་བཞིའི་རིམ་པས་ཏེ། དང་པོ་ནི། དཀྱིལ་འཁོར་བ་རྫོགས་པར་སྤྲོས་པའོ། ། གཉིས་པ་ནི། འཁོར་གྱི་ལྷ་བསྡུས་ཏེ་བསྐྱེད་ནས་འབྱིན་པའོ། ། ཕྱི་མ་གཉིས་ནི་དེ་དང་དེའི་སེམས་འཛིན་ནོ།། གཞན་ཡང་སྐད་ཅིག་གིས་བྱང་ཆུབ་པ། རྣམ་པ་ལྔས་བྱང་ཆུབ་པ།
( དཀྱིལ་འཁོར་རྒྱལ་མཆོག ) རྣམ་པ་ཉི་ཤུས་བྱང་ཆུབ་པ། ( ལས་རྒྱལ་མཆོག ) སྒྱུ་འཕྲུལ་དྲ་བས་བྱང་ཆུབ་པ་( ཕྲ་ཐིག་གཉིས། ) ཞེས་དང༌། དཀྱིལ་འཁོར་དབྱིབས་ཀྱི་( རྒྱལ་མཆོག ) རྣལ་འབྱོར། སྔགས་ཀྱི་( ལས་རྒྱལ་མཆོག ) རྣལ་འབྱོར། ཆོས་ཀྱི་( ཕྲ་ཐིག་གཉིས།
) རྣལ་འབྱོར། རྣམ་པར་དག་པའི་རྣལ་འབྱོར་གྱི་རིམ་པ་དང༌། གཞན་ཡང་ཡན་ལག་བཅུ་གཉིས་ཀྱི་ཆིངས་སོགས་ཀྱང་དུས་ཀྱི་འཁོར་ལོ་ལས་འབྱུང་ངོ༌། ། ཏིང་འཛིན་གསུམ་ནི་སྔོན་དུ་རྣལ་འབྱོར་རྒྱུད་དུ་བཤད་པ་ལྟར་ཏེ། དེའི་དང་པོའི་སྦྱོར་བ་ཁོ་ན་ལའང་རྣལ་འབྱོར་བཞི་བསྡུ་བ་ཡོད་ ཅིང༌། དེའི་ཚེ་ ( ཕྲེང་བ་ནས་བཤད་བརྒྱུད་ཀུན་གྱི་ཆིངས་ཡིན་མཆན། ) རྣལ་འབྱོར་དྲུག་ཏུ་གྲགས་པ་དང༌། ཏིང་འཛིན་གསུམ་གྱི་རྣལ་འབྱོར་བཞི་བསྡུ་ ( གསང་འདུས་འཕགས་ལུགས་པ་མཆན། ) བ་དང༌། དེ་སོགས་བརྒྱུད་དང་སློབ་དཔོན་རྣམས་ཀྱིས་བཞག་པའི་ཆིངས་རྒྱས་བསྡུས་ཅི་རིགས་པ་སྟེ་ཆེ་ལོང་ཙམ་མོ།།
བསྐྱེད་རིམ་ལྷ་སྒོམ་པ་ལ་སྐྱོ་ན་སྔགས་བཟླ་བ་ཉིད་ལ་འཇུག་པ་གང་ཞིག་བོད་དུ་དེང་བཟླས་པ་ཉིད་ཉམས་ལེན་གྱི་མཐིལ་པོར་ཡོད་པས། གལ་ཆེ་བའི་དབང་གིས་ཀརྨ་ཤིང་རྟ་ལས་བྱུང་བའི་བཟླ་དུས་དམིགས་པའི་རྣམ་གཞག་གི་རྐང་གྲངས་ཙམ་བཀོད་དེ། དེའང་ལྷའི་རྣམ་པ་ཙམ་དྲན་བཞིན་བཟླ་བ་ལ་གཟུགས་ཀྱི་བཟླས་པ་ཞེས་དང༌། སྔགས་བརྗོད་པ་ཙམ་ངག་གི་བཟླས་པ་དང༌། དེ་ལའང་སྐད་གསང་བསྟོད་དེ་བཟླ་བ་རིག་བྱེད་བཀླག་པ་ལྟ་བུའི་བཟླས་པ་དང༌། གོང་བས་ཐོས་ཙམ་དུ་བཟླ་བ་ཤུབ་བུའི་བཟླས་པ་སྟེ་གཉིས་སུ་དབྱེ་བ་དང༌། མི་བརྗོད་པར་ཡིད་ཀྱིས་བཟླ་བ་ལ་ཡིད་བཟླས་དང༌། དྲག་ཏུ་བརྗོད་པ་ཁྲོ་བོའི་བཟླས་པ་དང༌། སྔགས་ཕྲེང་རང་གི་རྡོ་རྗེ་ནས་ཡུམ་གྱི་པདྨར་བརྒྱུད་དེ་དེ་ལྟར་ཡབ་ཡུམ་གྱི་སྐུའི་དབྱིབས་བརྒྱུད་དེ་འཁོར་བ་ཁྱོགས་ཀྱི་བཟླས་པ་དང༌། དེ་ལའང་ཞི་བ་ལ་སྔགས་ཕྲེང་ངམ་འོད་ཕྲེང་མགལ་མེའི་འཁོར་ལོ་ལྟ་བུ།
རྒྱས་པ་ལ་སྒྲོའི་ཆུན་པོ་ལྟ་བུ། དབང་ལ་ལྕགས་སྒྲོག་སྦྲེལ་བ་ལྟ་བུ། དྲག་པོ་ལ་ཐག་མདུང་འཕེན་པའམ་ཐག་གུ་སྒྲིལ་བ་ལྟ་བུ་སྟེ་ཁ་དོག་ཀྱང་ཞི་བ་ལ་དཀར་པོ་སོགས་སོ།། ཡང་སྔགས་ཕྲེང་སྔར་ལས་གོ་བཟློག་སྟེ་རང་གི་ཁ་ནས་ཡུམ་གྱི་ཞལ་དུ་ཞུགས་ནས་འཁོར་བ་ནི་ཁྱོགས་ཀྱི་བཟླས་པ་ལས་དྲག་པོའི་བཟླས་པའོ། ། ཁྱོགས་ཀྱི་བཟླས་པ་དོ་ལའི་བཟླས་པ་འཁོར་བའི་བཟླས་པ་རྣམས་དོན་གཅིག་གོ། ། ལྷའམ་འོད་ཟེར་སྤྲོ་ཞིང་བསྡུ་བ་ནི་སྤྲོ་བསྡུའི་བཟླས་པའམ་དམ་ཚིག་གི་བཟླས་པའོ། ། ལྷ་ཐམས་ཅད་ཀྱིས་སྔགས་བཟླ་བར་བསམ་པ་ནི་དམ་ཚིག་གི་བཟླས་པར་བཤད་པའང་ཡོད་དོ། ། སྔགས་བཀོད་པ་ལ་བཟླས་ཏེ་བཟླ་བ་ནི་བཀོད་པའི་བཟླས་པའམ་གོང་བུའི་བཟླས་པའོ། ། སྔགས་ཡིད་ཀྱིས་བཟླས་ཏེ་རླུང་འཇུག་གནས་འབྱུང་གསུམ་ལ་དམིགས་པ་རྡོ་རྗེའི་བཟླས་པ་སྟེ་དབྱེ་ན་རླུང་གསུམ་བརྗོད་པའི་ཡི་གེ་གསུམ་གྱི་སྒྲ་གདངས་སུ་དྲན་པ་བརྗེད་པ་རྡོར་བཟླས་དང༌། རླུང་གསུམ་དཀར་དམར་སྔོ་བ་ལ་དམིགས་པ་སོགས་དམིགས་པ་རྡོར་ཟླས་དང༌།
རླུང་གསུམ་ཨོཾ་ཨཱཿ་ཧཱུྃ་གསུམ་དུ་ཤེས་པ་བརྡའ་གྱུར་རྡོར་ཟླས་དང༌། རླུང་གསུམ་དེ་བཞིན་ཉིད་ཀྱི་ངང་དུ་འཇོག་པ་དོན་དམ་རྡོར་ཟླས་སོ། ། སྤྲོས་མེད་ཕྱག་རྒྱ་ཆེན་པོའི་ངང་དུ་བཟླ་བ་ནི་འགོག་བཟླས་ཆེན་པོ་དང༌། སྲོག་རྩོལ་གྱི་རླུང་བསྡམས་ཏེ་བཟླ་བ་འགོག་ཟླས་ཆུང་ངུའོ།། གཉིས་པ་རྫོགས་པའི་རིམ་པ་ནི། ཕ་རྒྱུད་ལ་གསང་འདུས་ཀྱི་རྫོགས་རིམ་རིམ་ལྔ་སྟེ། བསྐྱེད་པའི་རིམ་པ། ( ལུས་དབེན། ) སེམས་ལ་དམིགས་པ། ( སེམས་དབེན།
) བདག་བྱིན་རློབ་པའི་རིམ་པ། ( སྒྱུ་ལུས། ) མངོན་པར་བྱང་ཆུབ་པའི་རིམ་པ། ( འོད་གསལ། ) ཟུང་དུ་འཇུག་པའི་རིམ་པ་བཅས་ལྔར་མཛད་ཀྱང་འདི་ལ་དབྱེ་བསྡུའི་བཞེད་པ་མང་བ་དང༌། གཞན་ཡང་ཕ་རྒྱུད་གཤེད་སྐོར་སོགས་ཀྱི་རྫོགས་རིམ་སྐོར་དང༌། མ་རྒྱུད་ལ་བདེ་མཆོག་གི་རྫོགས་རིམ་གཙོ་བོ་དྲིལ་བུ་རིམ་ལྔ་ཞེས་བདག་བྱིན་རློབ་པའི་རིམ་( སེམས་བརྟན་བྱེད། ) པ་སྣ་ཚོགས་རྡོ་རྗེའི་( རླུང༌། ) རིམ་པ། ནོར་བུ་འགེངས་པའི་རིམ་( དམ་རྒྱ་ལས་རྒྱ་ཆོས་རྒྱ་ཕྱག་ཆེན་བཅས།
) པ། ཛཱ་ལན་དྷ་རའི་རིམ་པ། ( གཏུམ་མོ། ) བསམ་གྱིས་མི་ཁྱབ་པའི་རིམ་པ་བཅས་( གཉིས་མེད་ཡེ་ཤེས། ) དང༌། གཞན་ཡང་ལཱུ་ནག་གི་རྫོགས་རིམ་དང༌། ཀྱཻ་རྡོར་ལ་ལམ་འབྲས་བུ་དང་བཅས་པ་ཞེས། སྣང་གསུམ། རྒྱུད་གསུམ། ཚད་མ་བཞི།
སྙན་རྒྱུད་བཞི། རྟེན་འབྲེལ་ལྔའི་ལམ་དང༌། མན་ངག་གི་གནད་བདུན་སོགས་ཀྱིས་འཆད་པ་དང༌། གཞན་ཡང་མ་རྒྱུད་མཱ་ཡཱ་སོགས་ཀྱི་རྫོགས་རིམ་སྐོར་རོ།། གཉིས་མེད་རྒྱུད་དུས་ཀྱི་འཁོར་ལོའི་རྫོགས་རིམ་ལ། རྣལ་འབྱོར་ཡན་ལག་དྲུག་ཅེས། སོར་སྡུད། བསམ་གཏན། སྲོག་རྩོལ། འཛིན་པ།
རྗེས་དྲན། ཏིང་འཛིན་བཅས་དྲུག་ཏུ་གསུངས་པའི་དང་པོ་ཐ་མལ་གྱི་དབང་ཤེས་ལས་ལྡོག་སྟེ་སྟོང་གཟུགས་མཐོང་བྱེད། གཉིས་པ་དེ་བརྟན་བྱེད། གསུམ་པ་ལས་རླུང་དབུ་མར་གཞུག་ཐབས་རླུང་གི་སྦྱོར་བ། བཞི་པ་དེ་བརྟན་བྱེད། ལྔ་པ་གཏུམ་མོ་ཀུན་རྟོག་གི་ཕྱག་རྒྱ་དང༌། ལས་རྒྱ་དང༌། ཕྱག་ཆེན་ཏེ་ཕྱག་རྒྱ་གསུམ་དྲན་པ། དྲུག་པ་བདེ་སྟོང་ཏིང་འཛིན་དངོས་སོ།། ཕ་རྒྱུད་མ་རྒྱུད་ཐམས་ཅད་ཀྱི་རྫོགས་རིམ་སྐོར་འདུས་པ་ནི།
ནཱ་རོ་ཆོས་དྲུག་སྟེ། གཏུམ་མོ་ལམ་གྱི་གཞུང་ཤིང༌། སྒྱུ་ལུས་ལམ་གྱི་བོགས་འདོན། རྨི་ལམ་ལམ་གྱི་ཚོད་འཛིན། འོད་གསལ་ལམ་གྱི་སྙིང་པོ། ཞེས་རྩ་བའི་ཆོས་བཞི་དང༌། བར་དོ་ལམ་གྱི་བློ་ཚོད། འཕོ་བ་ལམ་གྱི་སྐྱེལ་མ་སྟེ་ཡན་ལག་གི་ཆོས་གཉིས་བསྣན་པའོ།། དེ་ལྟར་བུམ་དབང་གི་ལམ་རིམ་པ་དང་པོར་བཞག་ཅིང་རིམ་པ་གཉིས་པའི་སྐོར་འདི་དབང་གོང་མ་གསུམ་གྱི་ལམ་དུ་བཞག་པ་ནི་རགས་པའི་ལུགས་སུ་བཞག་པ་ཡིན་གྱི། ཞིབ་པར་ནཱ་རོ་ཆོས་དྲུག་ལྟ་བུའི་ཆོས་ཚན་རེ་ལ་དབང་བཞི་ཀའི་ལམ་ཚང་བ་དང༌།
དེ་ལས་ཀྱང་ཞིབ་ན་གཏུམ་མོ་ལྟ་བུའི་ཆོས་རེ་ལའང་དབང་བཞིའི་ལམ་ཚང་བ་བརྩིར་རུང་བ་དང༌། བསྐྱེད་རིམ་གྱི་རྫོགས་རིམ་ཞེས་པ་སོགས་དུ་མ་ཞིག་གི་དབྱེ་བསྡུ་ཡོད་པ་ཡིན་ནོ།། སྤྱིར་རྫོགས་རིམ་གྱི་སྒྲ་དོན་དངོས་མ་བཅོས་པའི་རྣལ་འབྱོར་དུ་ངེས་པས་མ་བཅོས་པའི་རྣལ་འབྱོར་མཐར་ཐུག་པ་ནི་དབང་བཞི་པའི་ལམ་གཉིས་མེད་རང་བྱུང་གི་ཡེ་ཤེས་ཕྱག་རྒྱ་ཆེན་པོ་ཉམས་སུ་མྱོང་བ་ཉིད་ལས་གཞན་མེད་ལ། འདི་ལ་ལྟོས་ན་རྫོགས་རིམ་གྱི་མིང་ཅན་གཞན་ཐམས་ཅད་ཀྱང་བཅོས་( ངེད་ཀྱི་ཕྱག་རྒྱ་ཆེན་པོ་ནི། ། རིམ་པ་གཉིས་ཀྱི་ཏིང་འཛིན་ཡིན། ། ཞེས་པས་བསལ། མཆན། ) མའི་ལམ་རིམ་པ་དང་པོའི་གྲངས་སུ་བཤད་དོ།། དེའང་གཉིས་མེད་ཅེས་པ་ནི་བདེ་སྟོང་གཉིས་སུ་མེད་པ་སྟེ། འགྱུར་བ་དེ་ལས་འདས་པའི་འགྱུར་མེད་ཀྱི་བདེ་བ་དང༌།
དཔྱད་སྟོང་ ( རྗེ་ཙོང་ཁ་པའི་དཔྱད་སྟོང་དང་འགྱུར་བདེ་བསལ་མཆན། ) ལས་འདས་པའི་རྣམ་ཀུན་མཆོག་ལྡན་གྱི་སྟོང་པ་ཉིད་དབྱེར་མི་ཕྱེད་པའོ། ། བདེ་སྟོང་དེ་གཉིས་ནི་གཞི་ལམ་འབྲས་གསུམ་ལ་གཉིས་སུ་མེད་པས་གཉིས་མེད་རང་བྱུང་གི་ཡེ་ཤེས་ཞེས་པར་གྲུབ་བོ། ། འོན་ཀྱང་ལམ་གྱི་སྐབས་འདིར་ཐུན་མོང་མིན་པའི་སྟོང་པ་རྒྱུ་དང་དེའི་བདེ་བ་འབྲས་བུའི་ཚུལ་གྱིས་མངོན་དུ་གྱུར་ཏེ། རྒྱུད་རྣམས་ལས་སྙིང་པོའི་སྟོང་ཉིད་ལ། ལྷན་ཅིག་སྐྱེས་དགའ་སྐྱེད་པར་བྱེད་པ་( མཆོག་མི་འགྱུར་ལས་མཆན། ) ཞེས་དང༌། འབྲས་བུ་ནི་འགྱུར་མེད་བདེ་བའི་ཡེ་ཤེས་ཀྱི་སེམས་( རྣམ་པར་བསྡུ་བ་ལས། ) སོ། ། ཞེས་སོགས་འབྱུང་བ་ལྟ་བུའོ། །
སྟོང་ཉིད་དེའི་ངོ་བོ་ཡང༌། པྲ་ཕབ་པ་ལྟར་རང་གི་སེམས་ཀྱིས་མ་བརྟག་པའི་སྣང་བ། ཁམས་གསུམ་པའི་རྣམ་པ་ཅན། རྡུལ་ཕྲ་རབ་ཀྱི་ཆོས་ཉིད་ལས་འདས་པའི་རང་གི་ངོ་བོ་རང་བཞིན་མེད་ཅིང་རྣམ་པར་རྟོག་པ་དང་བྲལ་བ། མངོན་སུམ་གྱི་རིག་པ། འོད་གསལ་བའི་ཡེ་ཤེས་ཀྱི་སྒྱུ་མ་བདེ་བ་ཆེན་པོའི་འབྱུང་གནས་སུ་གྱུར་པ་ཞིག་ཏུ་བཤད་དོ།། འདིར་དཔྱད་སྟོང་གི་བདེ་བ་ཆེན་པོའི་ཡེ་ཤེས་མི་བསྐྱེད་དམ་ཞེ་ན། ཕུང་པོ་རྣམ་དཔྱད་སྟོང་པ་ཉིད། ། ཆུ་ཤིང་བཞིན་དུ་སྙིང་པོ་མེད། ། ཅེས་སོགས་མང་དུ་འབྱུང་བས་ཤེས་སོ། །
ཡང་འདི་ལྟར་ན་ལས་ཀྱི་ཕྱག་རྒྱ་སོགས་བཅོམ་ལྡན་འདས་ཀྱིས་གསུངས་པ་དོན་མེད་པར་འགྱུར་རོ་ཞེ་ན། དབང་པོའི་བྱེ་བྲག་གིས་དོན་མེད་པའང་མ་ཡིན་ནོ།། འོ་ན་དྭགས་པོ་བཀའ་བརྒྱུད་པ་ལ་ཡོངས་སུ་གྲགས་པའི་ཕྱག་རྒྱ་ཆེན་པོ་འདི་གོང་བཤད་ཉིད་དམ་ཞེ་ན། སྤྱིར་དྭགས་པོ་བཀའ་བརྒྱུད་པ་ལ་གང་ཟག་དབང་པོའི་རིམ་པས་ཐབས་ཀྱི་བྱེ་བྲག་གིས། མདོ་སྔགས་སྙིང་པོའི་ཕྱག་ཆེན་གསུམ་དུ་གྲགས་པ་ལྟར་ན། དང་པོ་ནི། དོན་ཕར་ཕྱིན་ལ་ཕྱག་ཆེན་གྱི་མིང་གིས་བསྟན་པ། གསང་སྔགས་དང་རྗེས་སུ་མཐུན་པ་ཞེས་སོགས་བཤད་པ་བཞིན་དང༌། གཉིས་པ་ནི། གོང་བཤད་ཉིད་དང༌།
གསུམ་པ་ནི། བྱིན་རླབས་འཕོ་བའི་དབང་བསྐུར་གྱིས་སྨིན་གྲོལ་དུས་གཅིག་བྱེད་པ་སྟེ་དེ་ཙམ་ཞིག་གིས་གནད་ཚང་བར་བྱེད་པའི་ཁྲིད་རྒྱུན་ནོ།། འོ་ན་རྫོགས་པའི་སངས་རྒྱས་སྒྲུབ་པ་ལ་བསྐྱེད་རྫོགས་གཉིས་ཀ་ངེས་པར་ཚང་མི་དགོས་སམ་ཞེ་ན། འདི་ལ་ཀརྨ་ཤིང་རྟ་ནས་བཤད་པ་ལྟར་ཏེ། གདུལ་བྱ་ཐུན་མོང་བ་ དང༌། དབང་རྣོན་གཉིས་ཀྱི། དང་པོ་ལ་བསྐྱེད་རྫོགས་ཟུང་འབྲེལ་དགོས་པ་དང༌། དེའང་ཀླུ་སྒྲུབ་ཡབ་སྲས་ཀྱི་དགོངས་པ་དང༌། དྲིལ་བུ་པ་དང༌། ལྭ་བ་པའི་བདེ་མཆོག་སྒྲུབ་ཐབས་ལས་དང༌།
མར་མེ་མཛད་དང༌། བོད་སྔགས་འགོས་རྗེས་འབྲང་དང་བཅས་པས་ནི་བསྐྱེད་རིམ་ལ་བརྟན་པ་ཐོབ་ནས་རྫོགས་རིམ་ལ་འཇུག་པར་བཤད་པ་དང༌། མར་འབྲོག་བརྒྱུད་པའི་ས་སྐྱ་བཀའ་བརྒྱུད་བྱིང་ནི་ཐུན་སྟོད་ལ་བསྐྱེད་རིམ། ཐུན་སྨད་ལ་རྫོགས་རིམ་བསྒོམ་པ་དང༌། དབང་རྣོན་གྱིས་ནི་ཟུང་འཇུག་ཏུ་བསྒོམ་པར་བཞེད་པ་ དང༌། དབང་པོ་ཤིན་ཏུ་རྣོན་པོའི་གང་ཟག་ལ་བསྐྱེད་རིམ་སྔོན་དུ་ངེས་པར་འགྲོ་དགོས་པ་མ་ཡིན་ནོ།། དེ་ལྟ་བུའི་བསྐྱེད་རྫོགས་དེ་དག་གི་ཡན་ལག་ལས་དབྱེ་ན། ལམ་རྒྱུད་ལ་བསྐྱེད་པ། དེའི་ཡུལ། སྤང་བྱ།
སྤོང་ཐབས། སྤངས་འབྲས་དང་ལྔའི་དང་པོ་ལ། ལམ་དངོས་ དང༌། དེའི་གྲོགས་དང༌། ཉེ་བའི་གྲོགས་གསུམ་གྱི། དང་པོ་བསྐྱེད་རྫོགས་གཉིས། གཉིས་པ་དེའི་གྲོགས་ལ་གཏོར་མ། སྦྱིན་སྲེག ། རབ་གནས། སཱཙྪ།
བུམ་ཆོག་བཅས་ལྔ། གསུམ་པ་ཉེ་གྲོགས་ལ་གནས་དུས་གྲོགས་རྫས་ཡོ་བྱད་བཅས་ལྔ། གཉིས་པ་དེའི་ཡུལ་ལ་འཇུག་ཡུལ་སེམས་ཅན་གྱི་དོན་དུ་སངས་རྒྱས་ཐོབ་པ་ལ། དམིགས་ཡུལ་བསྐྱེད་རིམ་ལྷ་སྔགས་དང་རྫོགས་རིམ་སྟོང་ཉིད་ལ། གསུམ་པ་སྤང་བྱ་རྣམ་རྟོག་ཐ་མལ་གྱི་རྟོག་པ་ངན་པ་དང༌། ལྷ་སོགས་བཟང་པོར་ཞེན་པའི་རྟོག་པ་གཉིས་སོ།། བཞི་པ་སྤང་ཐབས་ངན་རྟོག་བསྐྱེད་རིམ་གྱིས་སྤོང་ལ། བཟང་རྟོག་རྫོགས་རིམ་གྱི་སྤོང་ངོ༌། ། ལྔ་པ་སྤངས་འབྲས་ཐུན་མོང་མངོན་ཤེས་ལ་སོགས་པ་དང༌། ཐུན་མོང་མ་ཡིན་པ་ཕྱག་ཆེན་གྱི་དངོས་གྲུབ་ཐོབ་པའོ།།
གཉིས་པ་དམ་ཚིག་རྒྱ་མཚོའི་གཞུང་འགྲེལ་པ་དང་ བཅས་པའི་དོན་བསྡུས་པ་དགོད་པ་ནི། བླ་མ་རྡོ་རྗེ་སེམས་དཔའ་དང༌། ། སངས་རྒྱས་ཚོགས་དང་སེམས་དཔའ་ཆེ།། དཔའ་བོ་རྣལ་འབྱོར་མའི་འཁོར་ལོ། ། མངོན་དུ་སྟོན་ལ་ཕྱག་འཚལ་ལོ།། ཞེས་མཆོད་ཕྱག་མཛད་ནས། རྒྱལ་བས་རྒྱུད་ཀུན་ལས་གསུངས་པའི། ། རྩ་བའི་དེ་ཉིད་རྣམས་བཤད་བྱ།། ཞེས་སངས་རྒྱས་ཀྱིས་བྱ་རྒྱུད་སྤྱོད་རྒྱུད་རྣལ་འབྱོར་རྒྱུད་བླ་མེད་ཐམས་ཅད་དུ། སྔགས་ཀྱི་རྩ་བ་སྨིན་བྱེད་དབང་ཞུས་ནས་གྲོལ་ལམ་བསྐྱེད་རྫོགས་གཉིས་སྒྲུབ་པ་གལ་ཆེ་ལ།
དེའི་གྲོགས་དམ་ཚིག་དང་སྡོམ་པར་གསུངས་པས་ན་སྔགས་ལམ་མྱུར་དུ་བགྲོད་ཅིང༌། བདུད་ཀྱིས་བར་དུ་མི་གཅོད་པའི་ཕྱིར་དེ་བཤད་པར་བྱའོ། ། ཞེས་པའི་དོན་ནོ།། རྡོ་རྗེ་ཐེག་པར་འཇུག་པ་རྣམས། ། མཚན་ཉིད་ལྡན་པའི་བླ་མ་ལ།། སློབ་མ་སངས་རྒྱས་མངོན་འདོད་པས། ། སྨིན་བྱེད་དབང་བཞི་ཚུལ་བཞིན་ཞུ།། ཐོབ་ནས་བརྟུལ་ཞུགས་སྡོམ་པ་དང༌། ། དམ་ཚིག་རྩ་བ་ཡན་ལག་བཅས།། དང་པོ་བར་མ་མཆོག་དང་ནི། །
ཕྱི་ནང་གསང་གསུམ་དེ་བཞིན་ཉིད།། རྒྱུད་རྣམས་རིམ་པས་ཚུལ་བཞིན་ཞུ། ། རང་གི་སྲོག་བཞིན་ལེགས་པར་བསྲུང༌།། ཞེས་གསུངས་ཏེ། རྡོ་རྗེ་ཐེག་པར་འཇུག་པ་ལ་བླ་མ་གལ་ཆེ་བས། བླ་མའང་ཉོན་མོངས་ཞི་བ། སྒོ་གསུམ་དུལ་བ། མཁས་ཤིང་སྙིང་བརྩེ་དང་ལྡན་པ། རྡོ་རྗེ་ཐེག་པའི་དམ་ཚིག་ལ་གནས་ཤིང་དོན་སྒོམ་པ། སྐྱོ་ངལ་དང་གཡོ་སྒྱུ་མེད་པ་སོགས་ཀྱི་མཚན་ཉིད་དང་ལྡན་པ་དགོས་ལ།
དེ་མ་ཡིན་པ་ནི་སྤང་བར་བྱ་སྟེ། དེའང་ང་རྒྱལ་དང༌། ཁྲོ་བ་དང༌། དམ་ཚིག་དང་བྲལ་བ་དང༌། རྫས་ཉིད་ལ་ཞེ་གནག་པ་དང༌། བདག་མ་སྨིན་པ་སློབ་མ་བསླུ་བ་ཉིད་སོགས་སོ།། དེའང་ས་དང་པོའི་ཡེ་ཤེས་མཐོང་བའི་འཕགས་པ་ནི་མཆོག་ཡིན་ལ། ཡེ་ཤེས་མ་མཐོང་བའི་སོ་སྐྱེ་ཡང་དགེ་སློང་ཡིན་ན་མཆོག་དང༌། འབྲིང་དགེ་ཚུལ་དང༌། ཐ་མ་ཁྱིམ་པ་སྟེ།
ཡེ་ཤེས་མ་མཐོང་བའི་ཁྱིམ་པ་དགེ་སློང་གི་བླ་མར་བསྟེན་དགོས་བྱུང་ན་རབ་བྱུང་གི་ཆས་དགེ་འདུན་ལ་ཕུལ་ནས་གཟོད་བསྟེན་པར་གསུངས་སོ། ། དེ་ནི་བསྟན་པ་ལ་ཆེ་བ་བྱ་བའི་ཆེད་དུ་ཡིན་མོད་ངེས་པར་མཐའ་གཅིག་ཏུ་དེ་དགོས་པར་ཡང་མ་ངེས་སོ། ། བླ་མ་མཚན་ཉིད་དང་ཇི་ལྟ་བར་ལྡན་པ་སྙིགས་མའི་དུས་འདིར་དཀའ་བར་གྱུར་པས་སྐྱོན་ཡོན་འདྲེས་པ་ལས་ཡོན་ཏན་ཤས་ཆེ་བ་ཙམ་ནི་ཐེ་ཚོམ་མེད་པར་བསྟེན་པར་བྱའོ། ། བླ་མ་དེ་རྙེད་ནས་ཇི་ལྟར་བསྟེན་པའི་ཚུལ་ནི་བླ་མ་ལྔ་བཅུ་པའི་གཞུང་འདི་ཅིས་ཀྱང་ཤེས་པར་མཛད་འཚལ་བ་ལས་འདིར་བྲིར་མི་ལང་ལ། མདོར་བསྡུ་ན་བླ་མ་མཆོག་རྣམས་ཀྱི་བཀའ་ནི་ཚིག་གཅིག་ཅི་གསུངས་ཐམས་ཅད་དེ་བཞིན་དུ་མི་སྒྲུབ་མི་རུང་ལ། དེ་ཙམ་གྱི་མཆོག་གི་བླ་མ་རང་མིན་ནའང་ཆོས་དང་མཐུན་པའི་བཀའ་ཐམས་ཅད་བསྒྲུབ་པ་དང་གཞན་ནི་བཏང་སྙོམས་སུ་བྱའོ། ། སློབ་མའང་རྒྱུད་སྣོད་དུ་རུང་བས་ལོངས་སྤྱོད་ཡོད་ན་དབང་ཡོན་སྟོབས་བསྐྱེད་དེ་མ་ཕུལ་ན་དབང་མི་ཐོབ་ལ། ལོངས་སྤྱོད་མེད་པ་ལ་དབང་མ་སྦྱིན་ནའང་སློབ་དཔོན་གྱི་སྐྱོན་ཡིན་པས་ལམ་དོན་གཉེར་དེ་ལྟ་བུ་དག་དབང་ཡོན་མེད་པ་ལའང་ལེགས་པར་ཐོབ་པས་དབང་གི་རིམ་པ་ཞུ་ཞིང༌། དམ་ཚིག་དང་སྡོམ་པ་རྣམས་ཀྱང་སློབ་དཔོན་གྱིས་བརྡའ་སྤྲད་པ་བཞིན་ཤེས་པར་བྱའོ། ། དང་པོ་བར་པ་མཆོག་ཅེས་པ་ནི་འོག་ནས་བཤད་པ་ལྟར་དམ་ཚིག་དང་ལམ་སྦྱར་བ་སྟེ་དང་པོ་ཚོགས་སྦྱོར་བར་མ་མ་དག་ས་བདུན་མཆོག་དག་པའི་སའོ། །
ཕྱི་ནང་གསང་ཅེས་པ་ནི་རིམ་བཞིན་བཤད་པ་བཞིན་རེ་རེ་ལའང་དབྱེ་བ་ ཡོད་པའོ།། ད་ནི་དམ་ཚིག་དང་སྡོམ་པའི་ཚུལ་དངོས་ལ། བརྟུལ་ཞུགས་བཤད་པ་དང༌། སྡོམ་པ་བཤད་པ་དང༌། དེ་དག་གི་གོ་རིམ་དང༌། ལྟུང་བའི་ཚུལ་རྣམ་པར་དབྱེ་བའོ། །  དང་པོ་ནི། རྡོ་རྗེ་ཐེག་པར་གནས་རྣམས་ཀྱི། ། བརྟུལ་ཞུགས་ཉི་ཤུ་རྩ་ལྔ་སྟེ།།

སྲོག་གཅོད་རྫུན་དུ་སྨྲར་བ་དང༌། ། གཞན་གྱི་བུད་མེད་ནོར་འཕྲོག་དང༌།། ཆང་འཐུང་སྨྱོས་པར་བྱེད་པ་སྟེ། ། སྤང་ཞིང་བསླབ་པའི་གཞི་ལྔའོ།། རྒྱན་པོ་ཁ་ན་མ་ཐོའི་ཟས། ། ངན་ཚིག་བསྟན་བཅོས་སྨྲར་བ་དང༌།། མུ་སྟེགས་ཀླ་ཀློའི་ཆོས་སྤྱོད་པ། ། རྣམ་ལྔ་བྱ་བ་མིན་པ་ལྔ།། དུད་འགྲོ་བྱིས་པ་བུད་མེད་དང༌། ། སྐྱེས་པ་མཆོད་རྟེན་བསྣུན་མི་བྱ།། དགེ་བའི་གྲོགས་དང་རྗེ་བོ་དང༌། །
དགེ་འདུན་རྣམས་དང་རྒྱལ་བ་དང༌།། ཡིད་བརྟན་རྣམས་ལ་འཁུ་མི་བྱ། ། གཟུགས་སྒྲ་དྲི་རོ་རེག་བྱ་ལ།། མིག་སོགས་དབང་པོའི་ཞེན་མི་བྱ། ། འདི་རྣམས་དང་པོའི་བརྟུལ་ཞུགས་སོ།། ཞེས་གསུངས་ཏེ། བསྲུང་བྱ་ལྔ། མི་བྱ་བ་ལྔ། མི་བསྣུན་པ་ལྔ། མི་འཁུ་བ་ལྔ།
མི་ཞེན་པ་ལྔ་སྟེ་ལྔ་ལྔ་ཉི་ཤུ་རྩ་ལྔ་པོ་དེ་རྣམས་ནི་ལས་དང་པོ་པ་དག་གི་བསླབ་བྱར་དུས་འཁོར་ལས་གསུངས་པ་སྟེ་དཀྱིལ་འཁོར་དུ་འཇུག་པའི་སྔོན་དུ་བླ་མས་སྦྱིན་ཞིང་སློབ་མས་ཁས་བླང་བར་བྱ་བའོ། ། དེ་ལས་དང་པོ་སྲོག་གཅོད་སོགས་ལྔ་ནི། ཉན་ཐོས་ལ་ཡང་ཡོད་པའི་གཏན་ཁྲིམས་ལྔ་སྟེ་འདིའི་སྐབས་སུ་དེ་དག་གི་རྒྱུ་ཤིན་ཏུ་ཕྲ་ཞིང་ཕྲ་བ་ཙམ་ཡང་མི་རུང་བས་ཁྱད་པར་དུ་བྱས་པ་ཙམ་ལས་གཞན་འདྲ་བས་གོ་སླའོ། ། དེ་ནས་རྒྱན་པོ་ནི་ཆོ་ལོ་མིག་མང་རྒྱལ་བློན་རྩེ་བ་སོགས་སོ། ། ཁ་ན་མ་ཐོའི་ཟས་ནི་བསྔོས་ཤ་སོགས་སོ། ། ངན་ཚིག་( རྒྱུད་འགྲེལ་ལས་ཚིག་ངན་ཀློག་པ་དང་ཞེས་བྱུང་མཆན། ) བསྟན་བཅོས་ནི་ཐར་ལམ་དང་འགལ་བའི་བསྟན་བཅོས་( དམག་དང་རྒྱལ་པོ་སོགས་ཀྱི་གཏམ་ཞེས་བྱུང་མཆན། ) སོ། ། མུ་སྟེགས་པའི་ཆོས་ནི་ཕྱི་རོལ་པའི་ཆོས་སོ། ། ཀླ་ཀློའི་ཆོས་ནི་ཁ་ཆེའི་ཆོས་ལུགས་ཏེ་མགོ་དཀར་དུ་གྲགས་པ་འདིའི་འོ། །
དེ་རྣམས་ནི་མི་བྱ་བ་ལྔའོ། ། དུད་འགྲོ་སོགས་ལྔ་ནི་བསད་པར་མི་བྱ་སྟེ་དེ་ལས་མཆོད་རྟེན་དང་སྐུ་གཟུགས་སོགས་ནི་བཤིག་མི་རུང་བའོ། ། འཁུ་བར་མི་བྱ་བ་ནི་རང་གི་གྲོགས་དང༌། དཔོན་( རྒན་རབས་སོགས་ཞེས་ཀྱང་སྣང་མཆན། ) དང༌། སངས་རྒྱས་དང༌། དགེ་འདུན་དང༌། རང་ལ་ཡིད་བརྟེན་པ་( བླ་མ་ཞེས་འབྱུང་མཆན། ) རྣམས་ལ་སྡང་བར་མི་བྱའོ། ། གཟུགས་སོགས་ལྔ་ལ་ནི་ཞེན་ཆགས་མི་བྱ་བ་ལ་སོགས་པའོ།།
གཉིས་པ་རིགས་ལྔའི་སྡོམ་པ་ལ། ཐེག་ཆེན་སྤྱི་དང་ཐུན་མོང་བ་དང༌། ཐུན་མོང་མ་ཡིན་པ་བླ་མེད་ཀྱི་སྡོམ་པ་གཉིས་ཀྱི། དང་པོ་ནི། ཐུན་མོང་སྤྱི་ཡི་སྡོམ་པ་ནི། ། རྣམ་པ་ལྔ་རུ་རྒྱལ་བས་གསུངས།། སངས་རྒྱས་རྣལ་འབྱོར་སྡོམ་པ་ནི། ། སྨོན་འཇུག་སེམས་བསྐྱེད་ཚུལ་ཁྲིམས་དང༌།། སྡོམ་དང་དགེ་བ་ཆོས་སྡུད་དང༌། ། དོན་བྱེད་རྣམ་གསུམ་འཛིན་པའོ།།
རྡོ་རྗེ་དྲིལ་བུ་ཕྱག་རྒྱ་དང༌། ། བླ་མའི་དམ་ཚིག་རྡོ་རྗེའི་རིགས།། ཟང་ཟིང་མི་འཇིགས་ཆོས་དང་བྱམས། ། སྦྱིན་པ་རྣམ་བཞི་རིན་ཆེན་ནོ།། ཕྱི་ནང་གསང་གསུམ་ཐེག་པ་ཡི། ། དམ་པའི་ཆོས་འཛིན་པདྨའོ།། མཆོད་བསྟོད་ལས་ཀྱི་བྱ་བ་རྣམས། ། སོ་སོར་འཛིན་བྱེད་ལས་ཀྱི་རིགས།། ཞེས་གསུངས་ཏེ། ཐུན་མོང་ཞེས་པ་ནི་ཐེག་ཆེན་གྱི་གཞུང་ཐམས་ཅད་ལས་གསུངས་པས་ཐུན་མོང་སྟེ།
དེའང་གསང་སྔགས་ཀྱི་སྐབས་འདིར་རིགས་ལྔའི་སྡོམ་པ་ཞེས་བྱ་བར་གསུངས་ཞེས་ཚིག་གཉིས་ཀྱིས་སྤྱིར་བསྟན་པ་ཡིན་ལ། དེ་ཡང་དབང་གི་ཆོ་ག་ཕལ་ཆེར་ཚིག་མཐུན་པར། ཇི་ལྟར་དུས་གསུམ་མགོན་པོ་རྣམས། ། ཞེས་སོགས་ཀྱིས་སྡོམ་པ་འབོག་པར་བྱེད་པ་དེས་བསྟན་པའི་དོན་ཏེ། དང་པོ་སངས་རྒྱས་འཁོར་ལོའི་རིགས་ཀྱི་སྡོམ་པ་ནི། སྨོན་འཇུག་གི་སེམས་བསྐྱེད་ནས། སྡོམ་པའི་ཚུལ་ཁྲིམས། དགེ་བ་ཆོས་སྡུད་ཀྱི་ཚུལ་ཁྲིམས། སེམས་ཅན་དོན་བྱེད་ཀྱི་ཚུལ་ཁྲིམས་ཏེ་ཚུལ་ཁྲིམས་གསུམ་འཛིན་པ་སྟེ། སྔོན་བྱང་སྡོམ་གྱི་སྐབས་སུ་བཤད་པ་ལྟར་རོ། །
རྡོ་རྗེའི་རིགས་ཀྱི་སྡོམ་པ་ལ། ཕྱི་རྫས་ཀྱི་རྡོར་དྲིལ་ཚད་ལྡན་དང༌། ལག་པའི་ཕྱག་རྒྱ་འཛིན་པ་དང༌། ནང་རྩ་རླུང་ཐིག་ལེ་དང༌། གསང་བ་བདེ་སྟོང་གཉིས་སུ་མེད་པར་འཛིན་པ་དང༌། བླ་མ་བཀུར་བ་རྣམས་ཏེ་སོར་གདུབ་ལ་རྡོར་དྲིལ་གྱི་དབྱིབས་བྱེད་པ་བྱུང་བའང་འདིའི་ཕྱིའི་དམ་ཚིག་གི་རྣམ་པའོ། ། རིན་ཆེན་རིགས་ཀྱི་དམ་ཚིག་ཏུ་ཟང་ཟིང་གི་སྦྱིན་པ་སོགས་སྦྱིན་པ་བཞི་པོ་ཉིན་རེའང་སྦྱིན་པར་བྱ་དགོས་པས། ཟང་ཟིང་ནི་ལོངས་སྤྱོད་དང༌། སྐྱབས་ནི་འཇིགས་པ་སྐྱབས་པ་དང༌། ཆོས་ནི་ཆོས་བཤད་པ།
བྱམས་པ་ནི་སེམས་ཅན་ཐམས་ཅད་བདེ་བ་ཐོབ་པར་ཤོག་བསམ་པ་སྟེ་རྗེས་མ་འདི་དོ་གལ་ཆེའོ། ། པདྨའི་རིགས་ཀྱི་ནི། ཕྱི་ཉན་རང་གི་ཐེག་པའི་ཆོས་དང་མཐུན་པ། ནང་བྱང་སེམས་དང་མཐུན་པ། གསང་བ་སྔགས་དང་མཐུན་པར་དེ་གསུམ་མ་འདྲེས་རྫོགས་པར་འཛིན་པའོ། ། ལས་ཀྱི་རིགས་ཀྱི་ནི། སེམས་ཅན་ཐམས་ཅད་ལ་ཕན་པའི་ཕྱིར་མཆོད་པ་དང་གཏོར་མ་དང་སྦྱིན་སྲེག་ལས་རབ་འབྱམས་སྒྲུབ་པའོ། ། དེ་ཐམས་ཅད་ཀྱང་བསྡུ་ན་བྱང་ཆུབ་དུ་སེམས་བསྐྱེད་པ་ཁོ་ན་ལ་འདུའོ།། འོ་ན་ཕ་རོལ་དུ་ཕྱིན་པ་དང་ཁྱད་མེད་དོ་སྙམ་ན། འདི་ནི་ཐབས་ཤེས་དང༌།
ཀུན་རྫོབ་དང༌། དོན་དམ་པའི་བདག་ཉིད་ཅན་དབང་ལས་རྟོགས་པས་ཁྱད་པར་དུ་བྱས་ པའོ། ། དེ་ལ་ཕྱི་ནི་སྨོན་འཇུག་བྱང་ཆུབ་སེམས་དང༌། དེ་ལ་བརྟེན་པའི་དོན་དམ་བྱང་ཆུབ་སེམས་སྔར་བྱང་སྡོམ་དུ་བཤད་པ་ཉིད་དང༌། ནང་དུ་ནི་རྟེན་ཀུན་རྫོབ་ཁམས་བྱང་ཆུབ་ཀྱི་སེམས་དང༌། དེ་ལ་བརྟེན་པའི་བདེ་བ་ཆེན་པོ་སྟེ། ཚུལ་འདི་སྔ་མ་ལ་མ་གྲགས་པས་ན་སྔ་མ་ལ་ཡོངས་སུ་མ་རྫོགས་པའི་ལམ་ཞེས་བྱའོ། ། རྒྱུ་མཚན་དེས་ན་ཕྱི་སྡོམ་པའི་ཚུལ་ཁྲིམས་དང༌། ནང་ལུས་ལ་ཐིག་ལེ་སྡོམ་པ་དང༌། གསང་བ་བདེ་སྟོང་དབྱེར་མེད་ཀྱི་སྡོམ་པ་དང༌།
དེ་ཁོ་ན་ཉིད་མཚན་མ་ཐམས་ཅད་དང་བྲལ་བའི་ཚུལ་རིག་པར་བྱ་བ་ནི་རྡོ་རྗེ་ཐེག་པའི་སྡོམ་པའོ། ། འདིའི་ཆོ་ག་ནི་ཟླ་བ་རྡོ་རྗེའི་སེམས་བསྐྱེད་ཅེས་པ་དེ་བྱུང་ངོ༌།། གཉིས་པ་ཐུན་མོང་མ་ཡིན་པ་བླ་མེད་ཀྱི་སྡོམ་པ་ནི། ཁྱད་པར་བླ་མེད་སྡོམ་པ་ནི། ། རྡོ་རྗེ་རིགས་ལ་སྲོག་གཅོད་དེ།། ཞིང་བཅུ་རླུང་དང་རྟོགས་པར་གསུངས། ། རིན་ཆེན་རིགས་ལ་མ་བྱིན་ལེན།། ནོར་དང་བུད་མེད་ཐེག་པ་ཆེ། ། གཞན་དང་རང་དོན་སྒྲུབ་བྱེད་པའོ།། པདྨའི་རིགས་ཀྱི་དམ་ཚིག་མཆོག །
ལས་ཆོས་དམ་ཚིག་ཕྱག་རྒྱ་ཆེ།། བུད་མེད་ཡིན་ཏེ་བསྟེན་པའོ། ། ལས་ཀྱི་རིགས་ནི་རྫུན་དུ་སྨྲར།། བདག་དང་སེམས་ཅན་མི་དམིགས་པར། ། མྱ་ངན་འདས་ལ་འགོད་པར་གྲགས།། འཁོར་ལོའི་རིགས་ལ་ཤ་ལྔ་དང༌། ། ཆང་དང་ཡུལ་ཀུན་བསྟེན་པ་སྟེ།། ཕྱི་ནང་གསང་བའི་རིམ་པ་ཡི། ། མ་ཉམས་སྤྱོད་པ་བླ་ན་མེད།། ཅེས་གསུངས་ཏེ།
ཁྱད་པར་རྣལ་འབྱོར་བླ་མེད་ལ་ནི། རྡོ་རྗེའི་རིགས་ལ་སྲོག་བཅད་པར་བྱ་སྟེ་སྲོག་བཅད་པ་ལའང་ཕྱི་ནང་གསུམ་ལས། ཕྱིའི་སྲོག་གཅོད་ནི་ཞིང་བཅུ་ཚང་བའི་དགྲ་བསྒྲལ་པ་དང༌། ནང་དུ་ནི་རླུང་བསད་པ་དང༌། དེ་ཁོ་ན་ཉིད་དུ་རྟོག་པ་བསད་པ་གསུམ་མོ། ། དེའི་དང་པོ་ནི། བསྒྲལ་བའི་ཞིང་བཅུ་ཞེས་སྔགས་སྔ་འགྱུར་དུ། དཀོན་མཆོག་སློབ་དཔོན་སྐུ་དགྲ་དང༌། ། དམ་ཉམས་ལོག་ལྟ་འཁུས་པ་དང༌།། འདུ་བར་འོས་མིན་ཡོངས་ལ་གནོད། །
ངན་སོང་གསུམ་དང་བཅུ་པོ་ནི།། རྣལ་འབྱོར་ཀུན་གྱིས་དང་དུ་བླང༌། ། ཞེས་པའོ།། དེའང་བསམ་པ་ནི་སྙིང་རྗེ་ཆེན་པོས་བསྒྲལ་ལ། བསད་པ་གསོ་ནུས་པའི་གང་ཟག་ཡིན་ན་ཏིང་འཛིན་ཙམ་གྱིས་བསད་པར་ནུས་མོད། དེ་ལྟ་བུ་མིན་ན་རང་དོན་མིན་པ་དང་ལྷའམ་བླ་མས་བཀས་གནང་བ་དང༌། དེས་འདུལ་ངེས་དང༌། གཞན་མ་དད་པ་མེད་པ་དང༌། ལོག་པར་སྦྱོར་བར་མི་འགྱུར་ན་ཕན་ཡོན་ཆེན་པོ་ཐོབ་ཅིང་དེ་ལྟར་མིན་ན་མི་རུང་ངོ༌། ། གཉིས་པ་ནང་དུ་རླུང་བསད་པ་ནི།
རླུང་ལ་སྲོག་ཅེས་བྱ་སྟེ་དེ་བཅད་པ་ནི་བུམ་པ་ཅན་སོགས་ཀྱིས་དགག་པའོ། ། གསུམ་པ་དེ་ཁོ་ན་ཉིད་དུ་ནི། ཡིད་དང་རྣམ་པར་ཤེས་པའི་གཟུང་འཛིན་བཅད་པའོ། ། དེ་གསུམ་ན་རང་གཞན་གྱི་དོན་སྒྲུབ་བྱེད་དོ།། རིན་ཆེན་རིགས་ཀྱི་སྡོམ་པ་ལ་ནི། མ་བྱིན་པ་བླང་སྟེ། དེའང་ནོར་དང༌། བུད་མེད་དང༌། ཐེག་ཆེན་གསུམ་བླང་བར་བྱའོ། ། དེ་ཡི་དང་པོ་ནི།
སྙིང་རྗེ་ཆེན་པོས་སེར་སྣ་ཅན་ལས་ནོར་སྦྱིན་པ་ལ་འགོད་པ་དང༌། སེམས་ཅན་གྱི་དོན་དུ་གསང་སྔགས་བསྒྲུབ་ནས་ནོར་རྫས་ཐམས་ཅད་བཀུག་པའོ། ། གཉིས་པ་ནི། ཕན་སེམས་ཀྱིས་ཆགས་པ་ཅན་ལས་བུད་མེད་འཕྲོག་སྟེ་ཉོན་མོངས་དང་ངན་འགྲོ་ལས་བཟློག་པ་དང༌། བདེ་ཆེན་ཡེ་ཤེས་ཀྱི་དོན་དུ་ལྷ་མི་གནོད་སྦྱིན་སོགས་ཀྱི་བུ་མོ་དགུག་པའོ། ། གསུམ་པ་ནི། ཐེག་ཆེན་ཡེ་ཤེས་དེ་རང་རིག་གི་རྟོགས་པས་མ་བྱིན་པ་བླང་བར་བྱའོ།། པདྨ་རིགས་ཀྱི་སྡོམ་པ་ནི། ཕྱིའི་བུད་མེད་ལས་རྒྱ། ནང་ཆོས་རྒྱ།
གསང་བ་དམ་རྒྱ། དེ་ཁོ་ན་ཉིད་ཕྱག་རྒྱ་ཆེན་པོ་སྟེ་ཕྱི་ནང་གི་བུད་མེད་བསྟེན་པར་བྱ་བའི། དང་པོ་ནི། བུད་མེད་བསྟེན་པའོ། ། གཉིས་པ་ནི། སྣང་བ་སྒྱུ་མ་ལྟ་བུའོ། ། གསུམ་པ་ནི། གཏུམ་མོའོ། ། བཞི་པ་ནི། གཉུག་མ་ལྷན་ཅིག་སྐྱེས་པའི་རང་ཞལ་བལྟ་བའོ། །
དེའི་དང་པོ་ཕྱིའི་བུད་མེད་བསྟེན་པའི་དོན་ནི། བདེ་ཆེན་ཡེ་ཤེས་ཀྱི་དོན་དུ་ཁྱིམ་པ་རྡོར་འཛིན་ནམ། དབང་གི་རྟེན་ནམ། རྗེས་དྲན་གྱི་སྐབས་སམ། རིག་པ་བརྟུལ་ཞུགས་སྤྱོད་པའི་སྐབས་ལྟ་བུར་ལྷ་དང་བླ་མས་ལུང་བསྟན་པའི་ཚེ་ལྷ་སྔགས་ཏིང་འཛིན་གསུམ་དང་ལྡན་པས་གསང་ཞིང་སྐྱེ་བོ་མ་དད་པ་མེད་པར་བསྟེན་ཏེ། སྔགས་སྐྱེས་ཞེས་མིའི་བུ་མོ་དགེ་ལ་མོས་པ་སོགས་སམ། ཞིང་སྐྱེས་ཅེས་ཡུལ་སོ་གཉིས་ཀྱི་བུ་མོའམ། རིགས་སྐྱེས་ཅེས་རང་རང་གི་རིགས་དེ་དང་ལྡན་པ་དག་གོ། ལས་ཀྱི་རིགས་ཀྱི་སྡོམ་པ་ལ་ནི། རྫུན་སྨྲར་ཏེ་རྫུན་ནི་སྤྱིར་འཁོར་འདས་ཐམས་ཅད་དོན་དམ་པར་མ་གྲུབ་བཞིན་དུ་སེམས་ཅན་ཐམས་ཅད་འཁོར་བ་ལས་སྒྲོལ་ནས་མྱ་ངན་འདས་པའི་སར་བཞག་ཅེས་པ་ནི་རྫུན་ཆེན་པོའོ། །
དབྱེ་ན་གསུམ་སྟེ་ཕྱི་ལྟར་ན་གཞན་ལ་ཕན་ཕྱིར་བརྫུན་སྨྲར་བ་དང༌། ནང་ལྟར་ན་མཐར་སངས་རྒྱས་ཀྱི་སར་འཇོག་པའི་ཕྱིར་དུ་གནས་སྐབས་སུ་དེ་དང་དེའི་དྲོད་པ་ལ་ཉན་རང་གི་ཐེག་པ་སྟོན་པ་བརྫུན་ནོ། ། གསང་བ་ལྟར་ན་བརྗོད་མེད་ཉིད་བརྗོད་པ་ཀུན་གྱི་རྒྱུའོ།། འཁོར་ལོ་རྣམ་སྣང་གི་རིགས་ཀྱི་སྡོམ་པ་ལ། ཕྱི་ཤ་ལྔ་བདུད་རྩི་ལྔ་ཆང་བསྟེན་པ་དང༌། ནང་དུ་ན་རྩ་རླུང་བྱང་ཆུབ་སེམས་ལ་དབང་ཐོབ་པར་བྱ་བའི་ཕྱིར་དབང་ཤེས་ལྔ་ཡུལ་ལ་མི་འཕྲོ་བ་དང་ལུས་རིགས་ལྔར་དག་པ་དང༌། གཏུམ་མོའི་འབར་འཛག་ལས་བདུད་རྩི་མྱོང་བ་དང༌། གསང་བ་རྣམ་པར་མི་རྟོག་པས་རྣམ་རྟོག་བཟའ་བའོ། ། དེ་ལས་ཤ་ལྔ་ནི་རྒྱ་གར་གྱི་ཡུལ་དབུས་སུ་བཟའ་མི་རུང་བའི་ཤ་ཡིན་ཕྱིར་དེ་གསོད་མཁན་ཡང་མེད་པས་དམ་ཚིག་གི་རྫས་སུ་རུང༌། ཡུལ་བོད་ལྟ་བུ་ལ་བ་ལང་གི་ཤ་ལྟ་བུ་མི་( དྲི་མེད་འོད་ལས་བཤད།
) རུང་བའི་ཚོད་ཡིན་ལ། འོན་ཀྱང་ལས་ཀྱིས་ཤི་བ་ཡིན་ན་སྐྱོན་མེད་དོ།། དེ་ཡང་ལུས་སྟོབས་བསྐྱེད་པའི་ཕྱིར་དང༌། རོ་མཉམ་པའི་ཕྱིར་དང་ཆང་ཡང་མྱོས་པའི་སྐྱོན་མེད་ན་འཐུང་ལ། བདུད་རྩི་ལྔ་ང་རྒྱལ་གཞོམ་པའི་ཕྱིར་དང༌། རང་བཞིན་གྲུབ་པའི་སྨན་ཡིན་པས་བསྟེན་ཅིང༌། བསྟེན་ཚུལ་ཡང་ལས་དང་པོ་པས་གསང་བའི་ཚུལ་གྱིས་ཅུང་ཟད་བསྟེན་ལ། དྲི་རོ་བསྒྱུར་ཐུབ་པའི་ནུས་པ་ཐོབ་ནས་གང་འདོད་བཟའ་བ་ལས་གཞན་དུ་དྲི་ང་བ་དང་ནད་སོགས་སུ་འགྱུར་བ་དང༌། དེས་གཞན་མ་དད་པར་བྱེད་ན་ནི་དམྱལ་བར་འགྲོའོ། ། འོན་ཀྱང་བདུད་རྩི་ཞེས་རྣམ་གྲངས་གཅིག་ཁོ་ནའང་མ་ཡིན་ཏེ།
དངོས་ཀྱི་བདུད་རྩི་ཡེ་ཤེས་ལྔ། སྙིགས་ཀྱི་བདུད་རྩི་ལུས་ཀྱི་ལྔ། རོ་བཅུད་ཀྱི་བདུད་རྩི་དངུལ་ཆུ། ( ཁུ་བ། ) ལྷ་ཚེར། ( ཁྲག ) མུ་ཟི། ( བཤང་བ། ) བྷྲི་ག་ར་ཙ་ ( ཚབ་ར་མོ་ཤག་ཡིན་ཟེར་ཏེ་གཅིན། ) འབྲས་བུ་( རྐང༌།
) གསུམ་མོ། ། རླུང་གི་བདུད་རྩི་རླུང་ལྔའོ། ། མིང་གིས་བཏགས་པའི་བདུད་རྩི་ལྔ་ནི། ག་པུར་སི་ལ་ཨ་རུ་ར་གླ་རྩི་ཙནྡན་ནོ། ། འདི་རྣམས་གནས་སྐབས་དང་མཐུན་པར་བསྟེན་ནོ།། གསུམ་པ་དེ་རྣམས་ཀྱི་གོ་རིམ་བསྟན་པ་ནི། དགེ་བསྙེན་དགེ་ཚུལ་དགེ་སློང་དང༌། ། ཡེ་ཤེས་ཀྱིས་རྒན་རིམ་པ་བཞིན།། འཇིག་རྟེན་འཇིག་རྟེན་འདས་པ་ཡི། ། རྣམ་གྲངས་མཁས་པས་ཤེས་པར་བྱ།།
ཞེས་གསུངས་ཏེ། དེ་ལྟར་གོང་དུ་བཤད་པ་བརྟུལ་ཞུགས་དང༌། སྡོམ་པ་ཐུན་མོང་བ་དང༌། ཁྱད་པར་བ་བཅས་གསུམ་པོ་དེ་ནི་རིམ་བཞིན་དགེ་བསྙེན་དང༌། དགེ་ཚུལ་དང༌། དགེ་སློང་དང་མཐུན་པའི་རིམ་པར་གནས་ཏེ། སྤྱིར་དགེ་བསྙེན་དགེ་ཚུལ་དགེ་སློང་གསུམ་ལའང་ཆོ་གའི་རིམ་པས་ཕྱེ་བའི་དགེ་བསྙེན་སོགས་གསུམ་དང༌། བརྡར་བཏགས་པའི་གསུམ་དང༌། ལམ་ལ་ཞུགས་ཞིང་འབྲས་བུ་ཐོབ་པ་དང་སྦྱར་བའི་གསུམ་ཡོད་པའི། དང་པོ་ནི།
དེ་ལྟར་བརྟུལ་ཞུགས་ཉི་ཤུ་རྩ་ལྔ་འཛིན་པ་ནི་དགེ་བསྙེན་ནོ། ། རིགས་ལྔའི་སྡོམ་པ་ཐུན་མོང་བ་འཛིན་པ་ནི་དགེ་ཚུལ་ལོ། ། ཁྱད་པར་བ་འཛིན་པ་ནི་དགེ་སློང་ངོ༌།། དེ་ཡང་དུས་འཁོར་ལས་གསུངས་པས། དུས་འཁོར་ལ་བྱིས་པ་འཇུག་པའི་དབང་བདུན་ཞེས་ཐོག་མར་བསྐུར་བ་ཡིན་ལ། དེ་ཐོབ་ནས་སྔགས་ཀྱི་དགེ་བསྙེན་དུ་བརྗོད་པ་དེས་རྒྱུད་ཉན་པ་དང་ལྟ་བ་ལ་དབང་བ་དང༌། དེ་ནས་བུམ་དབང་ཐོབ་ནས་དགེ་ཚུལ་དང༌། གསང་དབང་ཐོབ་ནས་དགེ་སློང་སྟེ་དེས་ཁྱད་པར་གྱི་སྡོམ་པ་ཐོབ་ཅིང༌། རྒྱུད་གཞན་ལ་སྟོན་པ་དང༌། ལུང་འབོག་པ་ལ་དབང་ཞིང༌།
དེ་ནས་དབང་གསུམ་པས་གནས་བརྟན་ཞེས་བྱ་ལ། འཇིག་རྟེན་པའི་བཞི་པ་ཐོབ་ནས་རྒྱལ་ཚབ་ཅེས་པ་སྟེ་འཇིག་རྟེན་པའི་བཞི་པ་ཕྱིན་ནི་འཇིག་རྟེན་པའི་དབང་ཡིན་ལ། བདག་པོ་ཆེན་པོའི་དབང་གིས་འཇིག་རྟེན་ལས་འདས་པའོ། ། ལས་ཐམས་ཅད་བྱ་བ་ནི་དབང་དེ་མ་ཐོབ་བར་དུ་མི་དབང་ངོ༌།། གཉིས་པ་བརྡར་བཏགས་པའི་དགེ་བསྙེན་སོགས་ནི། ཉན་ཐོས་ཀྱི་ཐེག་པར་དགེ་བསྙེན་དགེ་ཚུལ་དགེ་སློང་གསུམ་དང་དེ་ནས་བྱང་ཆུབ་སེམས་དཔའ་དང་རིག་པ་འཛིན་པའི་བར་ཐོབ་པ་ཉིད་དོ།། གསུམ་པ་ལམ་དང་སྦྱར་བ་ནི། ཚོགས་ལམ་དང་སྦྱོར་ལམ་དུ་གནས་པ་ནི་ཁྱིམ་པ་རྡོ་རྗེ་འཛིན་པའོ། ། དེ་ནས་མ་དག་པ་བདུན་གྱི་བར་ནི་དགེ་བསྙེན་ནོ། ། བརྒྱད་པ་ནི་དགེ་ཚུལ་ལོ། །
དགུ་པ་ནི་དགེ་སློང་ངོ༌། ། བཅུ་པ་ནི་གནས་བརྟན་ནོ། ། འོད་ཟེར་ཆེན་པོའི་དབང་ནི་རྡོ་རྗེ་སློབ་དཔོན་གྱི་དབང་ངོ༌། ། གོ་རིམ་དེ་ལྟར་དུ་བྱས་པས་ན། དེ་ལ་སོ་སོ་སྐྱེ་བོ་རྣམས་ནི་བསླབ་པ་གཞོན་པས་རྒན་པ་ལ་བཀུར་སྟི་བྱ་ལ། ཡོན་ཏན་གྱིས་རྒན་པ་ལའང་དེ་བཞིན་ནོ། ། ཡེ་ཤེས་ཀྱིས་རྒན་པ་( ང་དང་མངོན་ཤེས་ཐོབ་པའོ་མཆན། ) ནི་ཐམས་ཅད་ཀྱིས་བཀུར་རོ། ། འདི་རྣམས་ཚུལ་བཞིན་མི་སྤྱོད་ན་བསྟན་པ་ལ་སྨད་པར་འགྱུར་བས་བྱང་ཆུབ་འདོད་པས་ལེགས་པར་སློབ་བོ།། བཞི་པ་ལྟུང་བའི་ཚུལ་རྣམ་པར་དབྱེ་བ་ནི།
དེ་ལ་རྣམ་དབྱེའི་དམ་ཚིག་ནི། ། རྩ་ལྟུང་བཅུ་བཞི་ཡན་ལག་བརྒྱད།། གཞན་ཡང་དམ་ཚིག་བཅོ་ལྔ་དང༌། ། ཡན་ལག་རྣམ་གྲངས་བཅས་པའོ།། ཞེས་མདོར་བསྟན་ནས། རྒྱས་པར་བཤད་པ་ལ། རྩ་ལྟུང་བཅུ་བཞི། ཡན་ལག་གི་ལྟུང་བ་བརྒྱད། ཕྲིན་ལས་སྒྲུབ་པ་ལ་བརྟེན་པའི་ལྟུང་བ་བཅོ་ལྔ། དེ་ལས་ཡན་ལག་ཏུ་གྱུར་པ་བདུན།
དེ་རྣམས་ཉེས་པ་ཆེ་ཆུང་གི་རིམ་པ་བསྟན་པའོ། ། དང་པོ་ནི། དེ་ལས་རྩ་བ་བཅུ་བཞི་ནི། ། བླ་མ་དམ་པ་མི་བརྙས་དང༌།། རྒྱལ་བའི་བཀའ་ལས་མི་འདའ་ཞིང༌། ། རྡོ་རྗེའི་སྤུན་ལ་ཁྲོ་མི་བྱ།། སེམས་ཅན་ཀུན་ལ་བྱམས་མི་སྤང༌། ། བྱང་ཆུབ་སེམས་ནི་ཉམས་མི་བྱ།། རང་གཞན་གྲུབ་མཐའ་ལ་མི་སྨད། ། གསང་བ་མ་སྨིན་ལ་མི་བསྒྲག།
ཕུང་པོ་ཁམས་སོགས་མི་བརྙས་དང༌། ། དག་པའི་ཆོས་ལ་སོམ་ཉི་སྤང༌།། གདུག་ལ་རྟག་ཏུ་བྱམས་ལྡན་མིན། ། མིང་བྲལ་དོན་ལ་སྒྲོ་འདོགས་སྤང༌།། དད་ལྡན་སེམས་ཅན་སུན་མི་དབྱུང༌། ། དམ་ཚིག་རྙེད་པ་སྤང་མི་བྱ།། ཤེས་རབ་བུད་མེད་མི་སྨད་པའོ། ། ཉོན་མོངས་དྲག་པོ་ལ་བརྟེན་ནས།། འདིར་འགལ་རྩ་ལྟུང་ཞེས་བརྗོད་དོ།། ཞེས་སློབ་དཔོན་ཀླུ་སྒྲུབ་ཀྱིས་ཆོ་ག་ཉི་ཤུ་པར་གསུངས་པ་ལྟར་ཏེ།
དེ་ལྟར་རྩ་བའི་ལྟུང་བ་བཅུ་བཞི་པོ་དེ་རྣམས་སྤྱིར་དུ་ནི་སྔར་བཤད་པ་བཞིན་བུམ་པའི་དབང་གིས་ཐོབ་པའི་སྡོམ་པར་བཞག་མོད། བྱེ་བྲག་ཏུ་ནི་གང་དང་གང་དུ་འབྲེལ་འགལ་ཆེ་བ་དེ་དང་དེས་ཐོབ་ཅིང་དེ་དག་གི་ལྟུང་བར་འགྱུར་ཏེ་བཅུ་གསུམ་པ་དང་ལྔ་པ་གསང་དབང་གི་བཅུ་བཞི་པ་ཤེར་དབང་གི་དགུ་པ་དང་བཅུ་གཅིག་པ་དབང་བཞི་པའི་གཞན་དགུ་བུམ་དབང་གིའོ་ཞེས་དཔའ་བོ་རིན་པོ་ཆེས་གསུངས་སོ།། དེ་དག་གི་ལྕི་ཡང་གི་རིམ་པའང་དང་པོ་ཉིད་ཐམས་ཅད་ལས་ལྕི་ལ། དེ་ནས་རིམ་བཞིན་ཡང་བའི་རྣམ་པ་དང༌། འོན་ཀྱང་འདིར་བཤད་པའི་བཅུ་བཞི་ལས་ལྕི་བའི་ལྟུང་བ་གཞན་སྔགས་ལ་མེད་པས་རྩ་ལྟུང་བཅུ་བཞི་ཞེས་སྔགས་ལ་ཞུགས་པ་དག་གིས་ཅུང་ཟད་གཅིག་ཀྱང་སྤྱད་དུ་མི་ཕོད་པ་དག་ལས། དང་པོ་ནི། བླ་མའི་ཐུགས་དཀྲུག་པ་སྟེ། དེའང་མཆོག་དང་ཐུན་མོང་གི་དངོས་གྲུབ་ཐམས་ཅད་ནི་སློབ་དཔོན་ལས་ཐོབ་ལ། སངས་རྒྱས་ཐམས་ཅད་ཀྱི་ངོ་བོའང་སློབ་དཔོན་ཉིད་ཡིན་པས་མཆོད་ན་བསོད་ནམས་དཔག་མེད་ཐོབ་ལ། བརྙས་ན་སྡུག་བསྔལ་དཔག་མེད་ཐོབ་པས།
དེའང་དབང་ཐོབ་པ་དང༌། རྒྱུད་བཤད་པ་དང༌། གདམས་ངག་སྦྱིན་པ་སྟེ་གསུམ་ལྡན་དང༌། དེ་བཞིན་དུ་གཉིས་ལྡན་དང༌། གཅིག་ལྡན་ཏེ་ལྟུང་བ་འབྱུང་བའི་ཡུལ་ལྕི་ཡང་གསུམ། ཐུགས་འཁྲུགས་པར་བྱེད་པ་ལའང་ལུས་ཀྱིས་བརྡེག་པ། ངག་གིས་སྨོད་པ། ཡིད་ཀྱིས་བརྣབ་སེམས་གནོད་སེམས་ལོག་ལྟ་སྟེ་དེ་རྣམས་ལའང་དབྱེ་བ་དུ་མ་དང༌། ཡང་ན་སྨོད་པ་དང༌། བརྙས་པ་དང༌།
ཐུགས་དཀྲུག་པ་གསུམ་སྟེ་སློབ་མ་རང་ཉིད་ཀྱིས་མི་དགེ་སོགས་སྤྱད་ནས་ཐུགས་འཁྲུགས་ན་བླ་མ་དམ་པ་ཡིན་པའི་རྟགས་ཡིན་པས་ལྕི་ལ་བླ་མ་ཉིད་ཀྱི་སྐུ་དོན་ལ་ཐུགས་འཁྲུགས་ན་དམ་པ་དངོས་ཙམ་མིན་ནོ།། མདོར་ན་ཚིགས་བཅད་གཅིག་ཙམ་ཐོས་ནའང་བླ་མར་ནི་བཟུང་དགོས་ལ། ཕམ་པ་སྟེ་རྩ་ལྟུང་དངོས་སུ་འགྱུར་བའི་ཚད་ནི་རྗེས་བཤད་ཀྱི་སྦྱོར་བ་བདུན་ཚང་ནའོ། ། དེ་མི་འབྱུང་བའི་ཕྱིར་མོས་གུས་དང་བླ་མའི་རྣལ་འབྱོར་ཐུན་བཞི་སོགས་ལ་བྱ་བ་དང་གོང་དུ་བཤད་པ་ལྟར་བླ་མ་ལྔ་བཅུ་པའི་གཞུང་ཡང་ཤེས་པར་བྱ་དགོས་སོ།། གཉིས་པ་ནི། རྒྱལ་བའི་བཀའ་འམ་བླ་མས་ཆོས་བཞིན་དུ་གསུངས་པའི་བཀའ་བཅག་པ་སྟེ། དེའང་རྒྱལ་བའི་བཀའ་ལ་མཐའ་དྲུག ། ཚུལ་བཞི། དགོངས་པ་ཅན་བཞི། ལྡེམ་དགོངས་བཞི་སོགས་ཀྱིས་བཅིངས་ཏེ་ཡོད་པས་ལས་དང་པོ་པས་རང་ཉིད་ཀྱི་བློས་འཇུག་དཀའ་ནའང་བླ་མའི་གསུངས་ལས་ཐོས་པས་དེ་དང་མི་འགལ་བར་བྱ་ལ།
དེ་ལས་ཐེག་ཆེན་གྱི་ཆོས་སྤངས་ན་ཕམ་པ་དང༌། བཀའི་ཚིག་གཅིག་ལ་ཞེན་ནས་བཀའི་ཚིག་དེ་དང་མི་མཚུངས་པའི་རྣམ་པ་ཅན་གཞན་ལ་སྡང་ན་སྦོམ་( སྟོང་པ་སོགས་ལ་མ་ཞེན་པར་བྱའོ།། )པོའོ།། བཀའ་ལ་སྒྲོ་བཀུར་ཆུང་ངུ་བྱེད་པ་ནི་ཉེས་བྱས་སོ། ། རྗེས་བཤད་ཀྱི་སྦྱོར་བ་བདུན་ཚང་ན་རྩ་ལྟུང་དུ་འགྱུར་བ་ནི་ཐམས་ཅད་ལ་ཤེས་དགོས་སོ། ། གཞན་གྱི་མངོན་ཞེན་བཟློག་པའི་ཕྱིར་སྨྲས་པ་སོགས་ནི་ཉེས་མེད་དོ།། རྩ་ལྟུང་གསུམ་པ་ནི། རྡོ་རྗེའི་སྤུན་ལ་ཁྲོས་པ་སྟེ། དེའང་སྤུན་དང༌། རྡོ་རྗེའི་སྤུན་ དང༌།
ཉེ་བའི་སྤུན་དང༌། ཁྱད་པར་གྱི་སྤུན་དང༌། བྱེ་བྲག་གི་སྤུན་ཏེ་ལྔ་ལས། དང་པོ་སྤུན་ནི། སངས་རྒྱས་ཀྱི་བསྟན་པ་ལ་ཞུགས་པ་ཐམས་ཅད་ཡིན་ལ། གཉིས་པ་རྡོ་རྗེའི་སྤུན་ནི། སྔགས་དང་ཁྱད་པར་བླ་མེད་ལ་ཞུགས་པ་ཐམས་ཅད་དང༌། གསུམ་པ་ཉེ་བའི་སྤུན་ནི། དཔེར་ན་བདེ་མཆོག་ལྟ་བུ་ཡི་དམ་གཅིག་གི་དབང་ཐོབ་པ་ཐམས་ཅད་དེ་དེ་ཐོབ་ཕྱིན་ས་ཀར་རྙིང་མེད་པ་ཐམས་ཅད་དང༌། བཞི་པ་ཁྱད་པར་གྱི་སྤུན་ནི།
སློབ་དཔོན་གཅིག་པ་དང༌། ལྔ་པ་བྱེ་བྲག་གི་སྤུན་ནི། དུས་གཅིག་ཏུ་བླ་མ་དང་དཀྱིལ་འཁོར་བཅས་གཅིག་ལས་དབང་བཞི་རྫོགས་པར་བླངས་པའོ། ། དེ་བཞིན་དུ་བུད་མེད་ལ་ནི་སྲིང་མོ་དང་ཉེ་བའི་སྲིང་མོ་སོགས་སྦྱར་རོ། ། དེ་ནི་སློབ་དཔོན་ཡེ་ཤེས་ཞབས་ཀྱིས་བཞེད་པ་སྟེ་དུས་འཁོར་ལས་ནི་སྤྱིར་སེམས་ཅན་ཐམས་ཅད་མ་སྤུན་དང་དཀྱིལ་འཁོར་གཅིག་ཏུ་ཞུགས་པ་ནི་རྡོ་རྗེའི་སྤུན་དང༌། སྔགས་ལ་ཞུགས་པ་ཐམས་ཅད་ནི་ཉེ་བའི་སྤུན་དང༌། བསྟེན་པ་གཅིག་ལ་གནས་པ་ཐམས་ཅད་མཛེས་པའི་སྤུན་དང༌། སློབ་དཔོན་གཅིག་པ་ཁྱད་པར་རྡོ་རྗེ་སྤུན་དང༌། བྱེ་བྲག་ཏུ་ཐོབ་པ་ནི་བྱེ་བྲག་རྡོ་རྗེ་སྤུན་དང༌། སྤུན་གྱི་དབྱེ་བ་གཞན་ཡང་དུ་མ་འདུག་ཀྱང་འདིར་མ་བྲིས་ལ།
སྤུན་རྣམས་ལ་དེ་ལྟར་ལྕི་ཡང་ནི་ཆེ་མོད་ཀྱང་སྤུན་གོང་མ་ལ་སྦྱོར་བ་བདུན་ཐལ་ན་རྩ་ལྟུང་དུ་འགྱུར་ཞིང༌། གཞན་ནི་དེའི་རིམ་པས་ཤེས་ལ་ཕན་སེམས་དང་བག་མེད་ཟློག་པ་སོགས་ཉེས་མེད་དོ།། རྩ་ལྟུང་བཞི་པ་སེམས་ཅན་ཐམས་ཅད་ལ་བྱམས་པ་མི་སྤང་བ་ནི། སེམས་ཅན་ཡིན་ཚད་ལས་གང་རུང་གཅིག་ཀྱང་བློས་སྤངས་པ་སྟེ་བྱང་སྡོམ་ལས་བཤད་པ་ཉིད་དོ། ། སེམས་བསྐྱེད་པ་དང་མ་བྲལ་བར་བྱ་སྟེ་ཚད་མེད་བཞི་དང་ལྡན་པར་བྱའོ། ། དེའང་མནར་སེམས་དགུ་དང་ལྡན་ན་ལྟུང་བ་དང༌། སེམས་ཁོང་ནས་འཁྲུགས་ན་སྦོམ་པོ་སྟེ། དུས་འདས་ན་ལྕི་བའམ་སྦྱོར་བ་ཙམ་ཉེས་བྱས་སོ། ། འདིར་ཉན་ཐོས་ཐེག་པར་ནི་ཞེ་སྡང་ལས་འདོད་ཆགས་ཉེས་པ་ལྕི་བར་བཤད་ལ། ཐེག་ཆེན་དུ་ནི་འདོད་ཆགས་རི་རབ་ཙམ་ལས་ཞེ་སྡང་སྐད་ཅིག་ཙམ་ཡང་ལྕི་བར་བཤད་དོ།།
རྩ་ལྟུང་ལྔ་པ་ནི། ཀུན་རྫོབ་བྱང་ཆུབ་ཀྱི་སེམས་དང༌། དོན་དམ་བྱང་ཆུབ་ཀྱི་སེམས་སྟོང་པ་ཉིད་དང༌། དེའི་བརྟེན་པ་ཁུ་བ་ཉམས་པ་གསུམ་ཡིན་ལ། དེ་ལ་སྔོན་( སྔ་མ་སྔོན་དུ་འཆད་ལ། དོན་དམ་སྟོང་ཉིད་བཅུ་གཅིག་པར་འཆད་དོ་མཆན། ) མ་གཉིས་ནི་སྔ་ཕྱིར་གཞན་དུ་འཆད་ལ། འདིར་ནི་ཁུ་བ་ཉམས་པ་ཉིད་དེ། འདི་ལ་རྒྱུ་མཚན་མེད་དོ་སྙམ་པས་སྤངས་ན་བཀའ་འདས་པའང་ཡིན་པས་སྦྱོར་དངོས་རྗེས་གསུམ་ཚང་ན་རྩ་ལྟུང༌། རྗེས་མ་ཚང་ན་སྦོམ་པོ། །
རང་དབང་མ་ཐུབ་པར་ཉམས་ཤིང་དེ་མ་ཐག། འགྱོད་པ་ལྟ་བུ་ནི་ཉེས་བྱས་སོ། ། སྙིང་རྗེ་ཆེན་པོ་དང་སློབ་མ་སྨིན་པར་བྱེད་པའི་སྐབས་སོགས་སུ་ཉེས་མེད་དུ་ འགྱུར་རོ།། རྩ་ལྟུང་དྲུག་པ་ནི། རྙེད་བཀུར་འདོད་པས་གྲུབ་མཐའ་གཞན་ལ་སྨོད་པ་སྟེ། ཐེག་ཆེན་གྱི་རྒྱུད་སྡེ་ལ་བསམ་སྦྱོར་བདུན་གྱིས་སྨད་ན་ལྟུང་བའོ། ། ཐེག་ཆེན་གྱི་མདོ་ལ་སྨད་ན་སྦོམ་པོའོ། ། ཐེག་དམན་ལ་ཉེས་བྱས་སོ། ། ཕྱི་རོལ་པ་ལ་ཕྲ་མོའི་ཉེས་བྱས་སོ། ། ཐེག་ཆེན་ལ་གཞུག་པ་དང༌།
ལྟ་ངན་སུན་ཕྱུང་བ་དང༌། དེ་འདུལ་བའི་བསམ་པས་སྨད་ན་ཉེས་མེད་དུ་མ་ཟད་བསོད་ནམས་དཔག་ཏུ་མེད་པ་ཐོབ་བོ། ། འདི་དང་འོག་མ་གཉིས་ཀ་ལྟུང་བ་གཉིས་པའི་ཡན་ལག་ཡིན་ནོ།། རྩ་ལྟུང་བདུན་པ་ནི། གསང་སྔགས་ཀྱི་ཆོས་སློབ་མ་མ་སྨིན་པ་ལ་མི་བཤད་པ་སྟེ། མ་སྨིན་པ་ལ་དབྱེ་ན་བཞི་སྟེ། ཆོས་ལ་ཁོང་ཁྲོ་བའི་ལོག་ལྟ་ཅན་ནི་རྒྱུད་མ་སྨིན་པ་དང༌། བདག་ཏུ་ལྟ་བ་དང༌། འཁོར་བ་ལ་སྐྱོ་བ་དང༌། སེམས་ཅན་གྱི་དོན་མི་བྱེད་པ་གསུམ་ནི་རྐྱེན་གྱིས་མ་སྨིན་པ་སྟེ་དེ་བཞི་ལ་རྒྱུད་བླ་མ་ནས་རིམ་བཞིན་འདོད་ཆེན་མུ་སྟེགས་ཉན་རང་བཞིས་སྒྲིབ་པའི་སྒྲིབ་པ་བཞིར་གསུངས་སོ། །
དེ་ལྟར་མ་སྨིན་པ་ལ་རིམ་པ་ལྟར་གོང་མ་རྣམས་གསང་དགོས་ཏེ་རིམ་གྱིས་ཐབས་མཁས་པས་བསྒྲག་པར་བྱའོ། ། དབྱེ་བ་ནི་གོང་མ་དང་མཚུངས་སོ། ། ཆོས་ཟབ་མོ་ལ་ལོག་ལྟ་སྐྱེས་ན་ལྟ་ཅི་སྨོས་ཤ་ལྔ་བསྟེན་པ་ལ་ལོག་ལྟ་སྐྱེས་ན་མཐོང་བ་དེ་ཕྱིའི་སྐྱེ་བ་བརྒྱ་ལེན་པ་དང༌། བྲིས་སྐུ་སོགས་སྐལ་མེད་ཀྱིས་མཐོང་ན་རང་ཉིད་བསྟན་པ་པོ་དེ་ལ་ཚེ་འདིར་དངོས་གྲུབ་མེད་པར་ བཤད་དོ།། བརྒྱད་པ་ནི། རང་གཞན་གྱི་ཕུང་པོ་ཁམས་སྐྱེ་མཆེད་ཐམས་ཅད་མི་བརྙས་པ་སྟེ་གཟུགས་སྐུ་དྲི་བཅས་ཡིན་པས་སོ། ། གལ་ཏེ་རང་གི་གཟུགས་ལ་བསད་པ་དང༌། སྤྱུག་པ་དང༌། བཅིང་བ་དང༌། རང་ལ་ཞེ་སྡང་ཞིང་ཡི་མུག་པ་དང༌།
བཀའ་སྤྱད་ཀྱིས་ཉོན་མོངས་པར་བྱེད་པ་དང༌། ལུས་མི་གཙང་བར་བསྒོམ་ཞིང་ཡན་ལག་སོགས་མ་རུང་བར་བྱེད་པ་སྟེ། དེ་ལྟར་ཤེས་བཞིན་དུ་བརྙས་པ་ནི་ལྟུང་བ་དངོས་སོ། ། དེ་དག་ལས་ལུས་བརྙས་པ་དངོས་ནི། མུ་སྟེགས་པའི་དཀའ་སྤྱད་དང༌། ཡན་ལག་ཞ་བོར་བྱེད་པ་དང༌། ནད་ཀྱིས་གཟིར་བ་ལ་ཁྲོ་བ་ལ་སོགས་པ་ཡིན་གྱི་བཀའ་ལས་གསུངས་པའི་སྨྱུང་གནས་སོགས་ནི་དེ་ལྟ་མ་ཡིན་ནོ། ། ལྟུང་བ་དངོས་ཀྱི་ཡན་ལག་མ་ཚང་ན་སྦོམ་པོའོ། ། དོན་གཞན་མེད་པར་ཟས་གཅོད་པ་སོགས་ཉེས་བྱས་སོ། ། དོན་ཆེན་ཆོས་ལྡན་ནི་ཉེས་ མེད་དོ།།
དགུ་པ་ནི། རང་བཞིན་དག་པའི་ཆོས་ལ་ཐེ་ཚོམ་བྱེད་པ་སྟེ། དག་པའི་ཆོས་ནི་ཆོས་ཐམས་ཅད་ཆུ་ནང་གི་ཟླ་བ་ལྟར་རང་བཞིན་མེད་པར་སྣང་ཙམ་པ་འདི་ཀུན་རྫོབ་ཀྱི་བདེན་པ་ཡིན་ལ་དོན་དམ་བདེན་པ་ནི་སྟོང་པ་ཉིད་ཡིན་མོད་ཀྱང་དེ་ལས་དོན་དམ་བདེན་པར་སོམ་ཉི་ཟ་བའི་ལྟུང་བ་ནི་བཅུ་གཅིག་པར་བཤད་པས་འདིར་སྔ་མ་བཟུང་ངོ༌།། དེ་ཡང་རྟེན་འབྲེལ་བཅུ་གཉིས་སོགས་དང་སེམས་ཅན་སངས་རྒྱས་སུ་གནས་འགྱུར་བའི་ཡོན་ཏན་བརྒྱ་ཕྲག་བཅུ་གཉིས་སོགས་གཞི་ལམ་འབྲས་བུའི་རྣམ་གཞག་འདི་རྣམས་དེ་ཙམ་དུ་འགལ་ལོ་སྙམ་པ་ལས་ལྟུང་བ་འདི་འབྱུང་སྟེ། སངས་རྒྱས་ལ་རྟོག་པ་མེད་པ་དང༌། གཞན་སེམས་མཁྱེན་པའི་མངོན་ཤེས་མངའ་བ་གཉིས་ལས་གང་རུང་གཅིག་མི་བདེན་ཏེ་འགལ་སྙམ་པ་ལྟུང་བ་དངོས་གཞི་སྟེ་གཞན་རྩ་ལྟུང་དྲུག་པ་བཞིན་ནོ།། བཅུ་པ་ནི། གདུག་པ་ཅན་ལ་བྱམས་པ་ལྟར་བྱེད་པ་སྟེ། གདུག་པ་ནི་བདུད་མུ་སྟེགས་དྲེགས་པ་ཅན་སྙིང་རྗེ་མེད་པ་དང་ཡང་དག་པའི་བཀས་མི་འདུལ་བ་སོགས་ཡིན་ཅིང༌། བྱམས་པ་ཞེས་པར་ལོག་སྤྱོད་དེ་དག་བཟང་པོ་ཡིན་པ་ལྟར་དེ་ལ་དགའ་བར་བྱེད་ཅིང་རང་གར་འཇོག་པའོ། །
དེ་དེ་ལྟར་དུ་དོར་ན་ངན་སོང་དུ་ལྟུང་བས། བསྡུ་དངོས་བཞི་དང་དྲག་ཤུལ་སོགས་ཀྱིས་མི་འདུལ་བར་མཐུན་པར་བྱེད་ན་ལྟུང་བའོ། ། འདུལ་ནུས་ཀྱང་སྙོམས་ལས་ཀྱིས་ལུས་ན་སྦོམ་པོའོ། ། མི་ནུས་ཀྱང་སྙིང་རྗེས་( འདུལ་ནུས་པར་གྱུར་ཅིག་བསམ་པ་སོགས་མཆན། ) མི་འཛིན་ན་ཉེས་བྱས་སོ།། བཅུ་གཅིག་པ་ནི། ཐ་སྙད་ལས་འདས་པའི་ཡུལ་ལ་སྒྲོ་སྐུར་བྱེད་པ་སྟེ། ཐ་སྙད་ལས་འདས་པའི་ཡུལ་ནི། ཆོས་དབྱིངས་དང་ཆོས་ཉིད་དང་དེ་བཞིན་ཉིད་ཅེས་པའི་རང་བཞིན་འདི་དང་འདིའོ་ཞེས་བརྗོད་པའི་ཡུལ་ལས་འདས་པ་སྟེ་དབུ་མའི་གཞུང་སོགས་ལས་རྒྱས་པར་བསྟན་ཏོ། ། དེ་ལ་ཡོད་པ་དང༌།
མེད་པ་དང༌། གཉིས་ཡིན་དང༌། གཉིས་མིན་དང༌། བློས་སྒྲོ་འདོགས་ཤིང་སོ་སོ་སྐྱེ་བོའི་བློ་ཡུལ་དང་སྦྱོར་ན་ལྟུང་བའོ། ། ཕྲ་རགས་ནི་དྲུག་པར་གྲུབ་མཐའི་སྐབས་བཞིན་ནོ། ། དད་པས་མོས་ནས་རྟོགས་པ་ནི་སྐྱོན་མ་ཡིན་ནོ།། བཅུ་གཉིས་པ་ནི། དད་ལྡན་སེམས་ཅན་སུན་མི་འབྱིན་པ་སྟེ། ཐེག་པ་ལ་གསར་དུ་འཇུག་པའི་ལས་དང་པོ་བ་ལ་དད་པ་ཉིད་གལ་ཆེ་བས་དད་ལྡན་ལ། ཁྱོད་ཀྱིས་བརྩོན་པས་ཅི་ཞིག་བྱ།
སངས་རྒྱས་ནི་སྒྲུབ་དཀའ་འོ་ཞེས་བརྗོད་ནས་སུན་ཕྱུང་བ་དང༌། གསང་སྔགས་ཀྱི་གསང་སྤྱོད་མཐོང་བས་མ་དད་པ་སོགས་ཀྱིས། རྡོ་རྗེ་ཐེག་པ་ལས་ལོག་ན་ལྟུང་བ་དངོས་དང༌། མདོ་དང་ཉན་ཐོས་ལས་ལོག་ན་སྦོམ་པོའོ། ། རེ་ཞིག་སྒྱིད་ལུག་ན་ཉེས་བྱས་སོ། ། དེ་ཕྱིར་དད་པ་བསྐྱེད་པར་བྱའོ།། བཅུ་གསུམ་པ་ནི། དམ་ཚིག་རྙེད་པ་སྤངས་པ་སྟེ། དམ་ཚིག་གི་སྒྲ་ནི་སྔར་བཤད་པའི་ཤ་ལྔ། བདུད་རྩི་ལྔ།
ཆང་ལ་སོགས་པ་ཕྱི་ནང་གསང་བའི་དོན་དུ་བསྟན་པ་དེ་རྣམས་དང༌། གཞན་ཡང་ཡན་ལག་འོག་ནས་འབྱུང་བ་དང༌། སྐུའི་དམ་ཚིག་ལྷ་བསྒོམ་པ་དང༌། གསུང་གི་དམ་ཚིག་སྔགས་བཟླས་པ་དང༌། ཐུགས་ཀྱི་མི་རྟོག་པར་བསྡུ་བ་སོགས་ཡིན་ཞེས་གསུངས་པས་འདིར་དང་པོ་རྣམས་སོ། ། སྤངས་པ་ནི་རྣལ་འབྱོར་གྱི་གོ་རིམ་གྱིས་མི་སྤྱོད་པར་ཁྱད་དུ་གསོད་པའོ། ། དེ་ལའང་ཚོགས་རྫས་མིན་པར་ཆང་ལ་བག་མེད་བྱེད་པ་དང༌། ཤི་ཤ་མིན་པའི་ཤ་ཟ་བ་སོགས་འདིར་ཡང་ཤེས་པར་བྱའོ།། མདོར་ན་ཚོགས་འཁོར་གྱི་རྫས་སོགས་ལའང་བརྡའི་མིང་གིས་མ་བརྗོད་ན་ལྟུང་བའོ། ། ཤེས་བཞིན་ཉོན་མོངས་དང་བཅས་པས་ཁྱད་དུ་གསོད་ན་དངོས་གཞིའོ། །
གོང་མའི་བྱ་བ་དོར་ནས་འོག་མའི་དམ་ཚིག་ལྟར་བྱེད་པ་སྦོམ་པོའོ། ། མི་ཤེས་པ་དང་སྙོམས་ལས་ཀྱིས་ལུས་པ་ནི་ཉེས་བྱས་སོ། ། གཞན་གྱི་དོན་དང་མཉམ་པ་ཉིད་དུ་རྟོགས་པས་ནི་ཉེས་པ་མེད་དོ།། བཅུ་བཞི་པ་ནི། ཤེས་རབ་ཀྱི་རང་བཞིན་བུད་མེད་ལ་སྨོད་པ་སྟེ། ཤེས་རབ་ནི་ཆོས་ཐམས་ཅད་ཀྱི་རང་བཞིན་ཤེས་རབ་ཀྱི་ཕ་རོལ་ཏུ་ཕྱིན་པའོ། ། དེའི་རང་བཞིན་ནི་སྔར་བཤད་པའི་ཕྱག་རྒྱ་བཞིའོ། ། དེའི་བྱེ་བྲག་ནི་བུད་མེད་དངོས་སོ། ། སྨོད་པ་ནི་མི་གུས་ཤིང་ཡིད་མི་ཆེས་པའོ། ། ཕྱག་རྒྱ་བཞི་ཀ་ལ་སྨོད་ན་དངོས་གཞིའོ། །
བུད་མེད་ལ་ངག་གིས་ཉེས་པ་བརྗོད་པའང་ཉེས་བྱས་སུ་འགྱུར་རོ། ། ཉོན་མོངས་དྲག་པོ་ཞེས་སོགས་ཚིག་གཉིས་ནི་བཅུ་བཞི་པོ་ཐམས་ཅད་ཀྱི་བསྡུ་བའོ།། གཉིས་པ་ཡན་ལག་གི་ལྟུང་བ་བརྒྱད་ནི། དེ་ནས་ཕྱོགས་མཐུན་ཡན་ལག་ནི། ། དམ་མེད་རིག་མ་བསྟེན་མི་བྱ།། ཚོགས་ཀྱི་འཁོར་ལོར་རྩོད་པ་སྤང༌། ། མ་གསུངས་པ་ཡི་རིག་མ་ལས།། དམ་ཚིག་བདུད་རྩི་བླང་མི་བྱ། ། གསང་ཆོས་དུས་ལྡན་བསྟན་པར་བྱ།། ཆོས་དྲི་བྲེ་མོའི་གཏམ་མི་བྱ། །
ཉན་ཐོས་ནང་དུ་ཞག་བདུན་མིན།། རྣལ་འབྱོར་ཡེ་ཤེས་མི་ཤེས་པར། ། རྡོ་རྗེ་འཛིན་པར་ཁས་མི་བླང༌།། དུས་མིན་གསང་ཆོས་བསྟན་པ་མིན། ། འདིར་འགལ་ཡན་ལག་ལྟུང་བ་བརྒྱད།། ཅེས་གསུངས་པ་ནི། རྩ་བ་བཅུ་བཞི་དང༌། རྗེས་སུ་མཐུན་པའི་ཡན་ལག་སྟེ་ཕམ་པ་མེད་པར་སྦོམ་པོ་དང་མཚུངས་པས་ཡན་ལག་ཡིན་ལ། ཡང་ན་དང་པོ་གསུམ་རང་རྒྱུད་སྨིན་པར་བྱ་བ་དང༌། འོག་མ་ལྔ་གཞན་རྒྱུད་སྨིན་པར་བྱེད་པའི་ཡན་ལག་ཡིན་ནོ། །
དང་པོ་ནི། ཁྱིམ་པ་རྡོ་རྗེ་འཛིན་པ་སོགས་ལ་རིག་མ་བསྟེན་པར་གསུངས་པ་ཐོས་ནས་དམ་ཚིག་དང་མི་ལྡན་པ་བསྟེན་ན་ཉེས་པའོ། ། དམ་ཚིག་དང་མི་ལྡན་པ་ནི་དབང་མ་ཐོབ་པ་དང་གསང་མི་ཐུབ་པ་དང༌། སྔགས་པ་བདག་ཉིད་ལ་མི་དད་པ་དང་མཚན་ཉིད་བཤད་པ་དང་མི་ལྡན་པའོ། ། མཚན་ལྡན་ཡང་འདོད་སེམས་ཀྱིས་བསྟེན་ན་ཉེས་བྱས་སོ། ། གཉིས་པ་ནི། ཚོགས་འཁོར་གྱི་སྐབས་སུ་གྲལ་དང་བཟའ་བཏུང་སོགས་ལ་རྩོད་ པའོ། ། རྩོད་པ་གྲལ་ལ་གྱེས་གོང་དུ་ཞི་ན་ཉེས་བྱས་དང་དེ་ལས་འདས་ན་སྦོམ་པོའོ། ། གསུམ་པ་ནི། རྒྱུད་ནས་མ་གསུངས་ཤིང་སྨད་པའི་རིག་མ་ལ་ཕྱི་ནང་གི་དམ་ཚིག་བདུད་རྩི་བླང་བར་མི་བྱ་ཞིང་བླངས་ནས་དུས་ལས་མ་འདས་གོང་བཤགས་ན་ཉེས་བྱས་སོ། །
བཞི་པ་ནི། གསང་བའི་ཆོས་ཤེས་ཤིང་དུས་དང་ལྡན་པར་ཕན་( སྣོད་དུ་དང་མཆན། ) པར་འདོད་པ་ལ་བཤད་པར་བྱ་སྟེ། གཞན་དུ་འདོད་པས་ལོངས་སྤྱོད་མེད་པར་མི་སྟོན་པའམ་རང་གི་ཆེད་དམ་དཔེ་མཁྱུད་བྱེད་ན་ཉེས་པ་སྟེ། འདོད་པས་མི་སྟོན་ན་སྦོམ་པོའོ། ། རུང་ངམ་མི་རུང་ཞེས་ཐེ་ཚོམ་ནས་མ་བསྟན་ན་ཉེས་བྱས་སོ། ། ལྔ་པ་ནི། གཞན་ ( སྣོད་རུང་གིས་མཆན། ) གྱིས་ཆོས་ཀྱི་དྲི་བ་དྲིས་པ་ལ་ལན་དུ་བྲེ་མོའི་གཏམ་ཞེས་ཀུ་རེ་ལྟ་བུས་དེ་རླུང་ལ་བཀུར་བར་( དོར་བ་ མཆན། ) མི་བྱའོ། །
ཐེག་ཆེན་ཆོས་ལ་སྦོམ་པོའོ། ། ཐེག་དམན་གྱི་ཆོས་ལ་ཉེས་བྱས་སོ། ། དྲུག་པ་ནི། ཐེག་ཆེན་ལ་མི་འདོད་པའི་ཉན་ཐོས་ཀྱི་ནང་དུ་ཞག་བདུན་གནས་པ་སྟེ། དེའང་རང་ཚུལ་དོར་ནས་གནས་ན་སྦོམ་པོ་དང༌། རྐྱེན་དབང་གིས་གནས་ན་ཉེས་བྱས་སོ། ། བདུན་པ་ནི། གསང་སྔགས་ཀྱི་ཚུལ་ཕྱི་ནང་གཞན་གསུམ་དང་ཟུང་འཇུག་རྣལ་འབྱོར་མི་ཤེས་པས་ཕྱིའི་བྱ་བ་སྐྱེད་རིམ་སོགས་ཀྱི་ཕྱོགས་ཙམ་ཤེས་པས་ང་ནི་སྔགས་འཆང་རྡོ་རྗེ་འཛིན་པའོ་ཞེས་ཁས་མི་བླང་ལ། མངོན་པའི་ང་རྒྱལ་གྱིས་བྱས་ན་སྦོམ་པོ་དང༌། ང་རྒྱལ་མེད་པས་བརྗོད་ན་ཉེས་བྱས་སོ། །
བརྒྱད་པ་ནི། ནང་གི་སྣོད་དང་མི་ལྡན་པའི་སློབ་མ་ལ་ཚོགས་བཤད་བསྟན་རྒྱུ་ལ་ཤིན་ཏུ་གསང་བའི་དོན་བསྟན་ན་ཉེས་པ་སྟེ། སློབ་མའང་རིན་པོ་ཆེ་ལྟ་བུ་དང༌། ཙནྡན་ལྟ་བུ་དང༌། པདྨ་དང༌། པདྨ་དཀར་པོ་དང༌། ཨུཏྤལ་ལྟ་བུའི་གང་ཟག་ལྔ་ལས་རིན་པོ་ཆེ་ལྟ་བུ་ལ་སློབ་བཤད་དང༌། གཞན་ལ་ཚོགས་བཤད་བསྟན་པའི་སྣོད་དོ། ། སྣོད་ཤེས་བཞིན་བཤད་ན་སྦོམ་པོ་དང་མ་ཤེས་ན་ཉེས་བྱས་སོ། ། བརྒྱད་པོ་འདི་རྣམས་ནི་ཡན་ལག་གི་གཙོ་བོ་དུས་འདས་ན་རྩ་བ་དང་འདྲ་བར་འགྱུར་རོ།།
འདིར་ཚོགས་ཀྱི་འཁོར་ལོར་རྩོད་པ་ནི་ཆོས་ཀྱི་གཏམ་སོགས་ལ་རྩོད་པ་སྟེ་ཁྲོས་ནས་རྩོད་ན་རྡོ་རྗེའི་སྤུན་ལ་ཁྲོ་བ་དང་འདི་གཉིས་ཀར་འགྱུར་རོ། ། བརྒྱད་པ་འདི་ཡང་གསང་སྒྲོག་ཏུ་མི་འགྱུར་ཏེ་རྒྱུད་ཉན་པ་ལ་དབང་བའི་སློབ་མ་ཡིན་པས་སོ། ། དེ་སོགས་ཞིབ་ཆ་དུ་མ་ཡོད་དོ། ། འདིའི་ཡན་ལག་གི་ལྟུང་བ་བརྒྱད་འདིའི་ངོས་འཛིན་འདྲ་མིན་མང་བས་འདིར་ནི་འཇམ་དཔལ་གྲགས་པའི་གཞུང་བཞིན་བཀོད་པར་མཛད་ཅིང༌། གཞུང་དེ་ཚད་ལྡན་དུ་མཛད་( ལ་ལ་དག་གིས་འདི་འཇམ་དཔལ་གྲགས་པའི་གཞུང་མིན་པར་ཡང་བྱེད་དོ་མཆན། ) དོ།། གསུམ་པ་ཕྲིན་ལས་སྒྲུབ་པ་ལ་བརྟེན་པའི་ལྟུང་བ་བཅོ་ལྔ་པ་ཞེས་བྱ་བ། སློབ་དཔོན་དཔའ་བོས་ཕྱུང་སྟེ་སྟོན་པ་དང་མཐུན་པར་གསུངས་པ་ནི། གཞན་ཡང་རྣམ་པ་བཅོ་ལྔ་སྟེ། ། མཆོད་སོགས་དུས་ལས་འདས་པ་དང༌།།
རང་ལྷ་བླང་དོར་བྱེད་པ་གཞན། ། ཕྱི་རོལ་འཇིག་རྟེན་ལྷ་དགའ་དང༌།། དངོས་པོ་ཐར་ཟུག་ཞེན་ཅིང་སྒོམ། ། དབང་མ་རྫོགས་པར་གཞན་ལ་བསྐུར།། ཚེ་འདིའི་དོན་དུ་བསྟན་པ་དང༌། ། འོག་མའི་བསླབ་པ་ཁྱད་དུ་གསོད།། རྙིང་ཕྱིར་རང་ཚུལ་གོང་མར་སྟོན། ། ནུས་མེད་ཕྲིན་ལས་རྩོམ་པ་དང༌།། དོན་མེད་སྙོམས་ལས་ཀྱིས་གནས་བྱེད། ། བརྩེ་སེམས་སྤོང་བར་བྱེད་པ་དང༌།།
དམན་པའི་སྤྱོད་པ་བྱེད་ལ་དགའ། ། འཇིག་རྟེན་གཡེང་བས་དུས་འདའ་ཞིང༌།། ཉམས་པ་ཡལ་བར་འདོར་བྱེད་ཅིང༌། ། རང་གི་སྤྱོད་པ་དོར་བྱེད་པ།། འདི་རྣམས་ལྟུང་བར་གསུངས་པ་ཡིན།། ཞེས་པའི། དང་པོ་ནི། བསྐྱེད་རྫོགས་ལ་གནས་པར་དམ་བཅས་ནས་ཉིན་དང་མཚན་དུ་ལུས་ངག་ཡིད་ཀྱིས་མཆོད་བསྟོད་དང་བཟླས་པ་དང༌། ཐ་ན་མོས་པ་ཡང་དྲན་པར་མི་བྱེད་ན་དུས་ལས་འདས་ནས་ལྟུང་བར་འགྱུར་བས་སླར་གཉིས་པ་ལྡབས་སུ་བརྩོན་པར་བྱའོ། ། དོན་གཞན་གོང་མ་དང་ན་བ་དང་བླ་མའི་བྱ་བ་སོགས་ལས་ཆག་ན་ཉེས་པ་མེད་དོ། །
གཉིས་པ་ནི། རང་གི་ཡི་དམ་དུ་བཟུང་བ་དེ་ལས་ལྷ་གཞན་བཟང་བའི་རྟོག་པ་བླང་དོར་( སྔ་མ་དོར་བའོ་མཆན། ) བྱེད་ན་ལྟུང་བའོ། ། གསུམ་པ་ནི། ཕྱི་རོལ་པ་དང་འཇིག་རྟེན་པའི་ལྷ་ལ་མཆོད་པ་སོགས་བྱེད་ཅིང་མཆོག་ཏུ་འཛིན་པ་སྟེ་གཞན་ཕན་དང་དོན་ཆེན་གཞན་དང་དབང་མེད་ལ་ཉེས་མེད་དོ། ། བཞི་པ་ནི། སྐྱེད་རིམ་སྒྱུ་མ་ལྟ་བུའམ། ཡང་ན་ཐུན་བསྡུ་བ་ལ་སོགས་པའི་རྫོགས་རིམ་གྱིས་རྒྱས་མི་འདེབས་པར་ལྷ་སྐུ་སོགས་གདོས་བཅས་ཐེར་ཟུག་ཏུ་བསྒོམས་ན་ལྟུང་བ་སྟེ། དམིགས་པ་འཛིན་པ་དང་ནུས་མཐུ་བརྟན་པར་བྱེད་པ་ལ་ཉེས་པ་མེད་དོ།། ལྔ་པ་ནི།
དབང་མ་རྫོགས་པར་གཞན་ལ་བསྐུར་བ་སྟེ་ལུང་བསྟན་ཐོབ་ན་རུང་ ངོ༌། ། དྲུག་པ་ནི། ཟབ་མོའི་དོན་ཚེ་འདི་ཁོ་ནའི་དོན་དུ་བསྟན་པ་སྟེ། གཙོ་བོར་ཚེ་ཕྱི་མ་དྲན་ན་རུང་ངོ༌། ། བདུན་པ་ནི། བསླབ་པ་འོག་མ་བརྙས་པ་སྟེ་གོང་མ་ཡར་ལྡན་དུ་མཐོང་ན་རུང་ངོ༌། ། བརྒྱད་པ་ནི། འདོད་པས་ལོངས་སྤྱོད་སྙན་གྲགས་བསྒྲུབ་ཕྱིར་རང་ལ་མེད་པའི་ཡོན་ཏན་ཡོད་པར་སྟོན་ཅིང་ཚུལ་འཆོས་བྱེད་པ་སྟེ་དོན་ཆེན་གཞན་ཕན་དང་འཁྲུལ་ན་ཉེས་མེད་དོ། ། དགུ་པ་ནི། ནུས་པ་མེད་པར་ཞི་རྒྱས་ལ་སོགས་པའི་ལས་སྦྱོར་བྱེད་པ་སྟེ་དེས་གཞན་མ་མོས་པ་དང་ལོག་པར་བྱེད་པའི་རྐྱེན་བྱེད་ནའོ། །
རང་དག་གི་མཐུ་བརྟས་པར་བྱེད་པ་དང་གྲོགས་བྱེད་པ་ལ་རུང་ངོ༌།། བཅུ་པ་ནི། དོན་མེད་པར་སྙོམས་ལས་ཀྱིས་གནས་པར་བྱེད་ཅིང་རང་གཞན་གྱི་རྒྱུད་སྨིན་པར་མི་བྱེད་པ་སྟེན་པ་དང་རྐྱེན་གྱིས་ཡིན་ན་རུང་ངོ༌། ། བཅུ་གཅིག་པ་ནི། ཕན་གདགས་ཡུལ་གྱི་སེམས་ཅན་ནད་ཀྱིས་ཟིན་པ་ལྟ་བུ་དམན་པ་དག་གི་སྐྱབས་ནུས་བཞིན་མི་བྱེད་པའོ། ། བཅུ་གཉིས་པ་ནི། ཐེག་པ་འོག་མའི་སྤྱོད་པ་ལ་དགའ་བར་སྤྱོད་པ་སྟེ་གཞན་འདུལ་བར་བྱ་བ་སོགས་ལ་རུང་ངོ༌། ། བཅུ་གསུམ་པ་ནི། འཇིག་རྟེན་པའི་རྣམ་གཡེང་གིས་དུས་འདའ་བས་གཞན་དང་མཐུན་པར་བྱེད་པ་སྟེ་དེས་འདུལ་བ་ལ་རུང་ ངོ༌། ། བཅུ་བཞི་པ་ནི།
དམ་ཚིག་ཉམས་པ་སོགས་འདུལ་བར་ནུས་བཞིན་དུ་མི་འདུལ་བ་སྟེ། དུས་ཤེས་པས་རེ་ཞིག་བཞག་རུང་ཞིང་གཞན་གྱིས་འདུལ་ན་བཞག་གོ ། བཅོ་ལྔ་པ་ནི། ཐེག་པ་དང་རྒྱུད་བཞི་པོ་དང༌། ལས་དང་པོ་ནས་རྣལ་འབྱོར་མཆོག་གི་བར་དུ་གོ་རིམ་ལྟར་གསུངས་པའི་སྤྱོད་པ་མི་བྱེད་པར་གཞན་བྱེད་པའོ།། འདིར་རིགས་ལྡན་འཇམ་དཔལ་གྲགས་པས་ སྤྱོད་པའི་སྐབས་སུ་སྤྱོད་པ་བཞི་གསུངས་ཏེ། ལས་དང་པོ་བས་ཀུན་ཏུ་བཟང་པོའི་སྤྱོད་པ་བྱ་ལ། རྒྱུད་གཞན་ནས་ཀུན་ཏུ་བཟང་པོའི་སྤྱོད་པ་གནས་སྐབས་གཞན་དུ་བསྟན་ཏེ་དེ་ནི་དགོངས་པ་གཞན་ཡིན་ ནོ། ། ཅུང་ཟད་བརྟན་པ་ཐོབ་ནས་རིག་པ་བརྟུལ་ཞུགས་ཀྱི་སྤྱོད་པ་བྱ་སྟེ་གསང་སྤྱོད་ཟླ་བ་དྲུག་ལ་སོགས་པར་བྱ་བར་བཤད་དོ། ། བརྟན་པ་ཐོབ་པ་རྣམས་ཀྱིས་མགོན་པོ་ཀུན་དུ་སྤྱོད་པ་ལ་གནས་པར་བྱའོ། །
ཞེས་བཤད་པའི་རྒྱུད་ཆེན་པོ་ལས་འབྱུང་ངོ༌། ། ཞེས་གསུངས་སོ། ། དེ་རྣམས་དགོས་པ་ཆེན་པོ་དང་འབྲེལ་ན་ལྟུང་བ་མེད་དོ།། བཞི་པ་དེ་ལས་ཡན་ལག་ཏུ་གྱུར་པ་བདུན་བཤད་པ་ནི། དམ་པ་ཉེར་བསྟེན་གཅིག་ཤོས་མིན། ། སྣོད་དང་ལྡན་པ་རྣམ་པར་བརྟག། འདོད་ཕྱིར་གཞན་ལ་གནོད་པ་སྤང༌། ། དཀོན་མཆོག་ལ་སོགས་ནོར་ལ་མིན།། གཞན་དོན་སྐད་ཅིག་ཡལ་མི་དོར། ། དགེ་ཀུན་སེམས་བསྐྱེད་བསྔོ་བས་བཟུང༌།།
རྣམ་ཤེས་འཕོ་བའི་དེ་ཉིད་མཁས། ། འདི་ཡང་ཡན་ལག་ཉེས་པར་བཤད།། ཅེས་ཏེ། དང་པོ་བླ་མ་དམ་པ་བརྟེན་ཅིང་དམ་པ་མིན་པ་སྤོང་བ་དང༌། གཉིས་པ་སློབ་མ་སྣོད་རུང་སྡུད་ཅིང་སྣོད་དང་མི་ལྡན་པ་མི་སྡུད་པ་དང༌། གསུམ་པ་འདོད་པས་སྔགས་ལ་སོགས་པའི་དོན་ཆུང་བ་ལ་སེམས་ཅན་ལ་ཤ་དང་རུས་པ་ལ་སོགས་པའི་ཕྱིར་འཚེ་བ་སོགས་དང༌། བཞི་པ་དཀོན་མཆོག་གི་རྫས་སོགས་ལྕི་བའི་རྫས་ལོངས་མི་སྤྱོད་དེ་འདོད་པས་སྤོས་དྲི་ཡང་མི་སྣོམ་པ་དང༌། ལྔ་པ་གཞན་དོན་བྱ་བ་དང༌། དྲུག་པ་དགེ་བ་ཐམས་ཅད་སེམས་བསྐྱེད་པ་དང་བསྔོ་བས་ཟིན་པར་བྱ་སྟེ་དགེ་བའི་རྩ་བ་དང་ལྡན་པར་བྱ་བ་དང༌། བདུན་པ་རྣམ་ཤེས་འཕོ་བའི་དེ་ཉིད་མཁས་པ་སྟེ་དུས་སུ་མ་བབས་བར་དུ་མི་འཕོ་བ་དང༌།
འོད་གསལ་ལས་སྙིང་རྗེའི་ལྡང་བའི་ཚུལ་ཤེས་པར་བྱའོ། ། དེ་ཐམས་ཅད་ལ་ཕྲ་རག་གི་རིམ་པའི་བྱེ་བྲག་ཤེས་པར་བྱའོ།། ལྔ་པ་དེ་རྣམས་ཉེས་པ་ཆེ་ཆུང་གི་རིམ་པ་སྤྱིར་བསྟན་པ་ནི། མདོར་ན་རྒྱུད་ཀྱི་རིམ་པ་བཞིན། ། དབང་བཞིའི་ཚུལ་དང་རྗེས་འབྲེལ་བས།། བློ་དང་ལྡན་པས་ལེགས་པར་སྤྱད། ། ཁམ་སོགས་དབྱེ་བའི་གོ་རིམ་ཡང༌།། ཉོན་མོངས་ཀུན་བསླང་དེར་ཤེས་ལྡན། ། ལུས་ངག་སྦྱོར་བརྟེན་བར་བཅད་ཅིང༌།། མ་འཁྲུལ་འགྱོད་མེད་ཚད་ལས་འདས། །
བདུན་ལྡན་ཕམ་པ་ཞེས་བརྗོད་ལ།། དངོས་གཞི་མེད་དང་ཚད་ལས་འདས། ། ལྟུང་བ་ཞེས་བརྗོད་ལྷག་མ་འདྲ།། དེ་བས་དམན་དང་ཡན་ལག་གི། ། གཙོ་བོ་ལྕི་སྟེ་སྦོམ་པོ་བཞིན།། ཡན་ལག་གཞན་དག་ལྟུང་བྱེད་མཚུངས། ། ཕྱོགས་མཐུན་ཕྲ་མོ་ཉེས་བྱས་ཏེ།། ལྟུང་བའི་གཟུགས་བརྟན་ཉེས་མེད་དག ། ལེགས་ཤེས་གཉེན་པོ་རབ་ཏུ་བརྟེན།། ཞེས་ཏེ།
རྒྱུད་བཞིའི་རིམ་པས་བསྲུང་དགོས་པ་ནི་བྱ་སྤྱོད་ལ་དོ་གལ་ཆེ་བ་སྨོན་འཇུག་དང༌། བླ་མའི་དམ་ཚིག་དང༌། བསྐྱེད་རྫོགས། བཟླས་བརྗོད། མཆོད་བསྟོད་རྣམས་ དང༌། བླ་མེད་དང་རྣལ་འབྱོར་རྒྱུད་ལ་བཞི་ཀ་དང་ལྡན་པའི་ཕྱིར་ཐམས་ཅད་བཟུང་བ་དང་དབང་བཞི་དང་འབྲེལ་ཆེ་བ་ནི་རྩ་ལྟུང་ཉིད་ཀྱི་སྐབས་སུ་བཤད་པ་བཞིན་ནོ། ། དེ་ཡང་སྔར་རྩ་ལྟུང་ཉིད་ཀྱི་སྐབས་སུ་བཤད་པའི་སྦྱོར་བདུན་ཚང་ན་ཕམ་པར་འགྱུར་རོ་ཞེས་བཅུ་བཞི་པོ་ཐམས་ཅད་ལ་ཤེས་དགོས་པ་ནི། བསམ་པ་ཉོན་མོངས་པས་ཀུན་ནས་བསླངས་པ། དེ་ལ་དེ་ཡིན་པར་ཤེས་པ་དང༌། ལུས་ངག་གི་སྦྱོར་བ་གང་གིས་ཉེས་པ་བསྐྱེད་པ་དེ་བརྟན་པ་དང༌།
བར་བཅད་ཅེས་པ་ནི་ལྟུང་བ་སོ་སོའི་དངོས་གཞི་དང༌། འགྱོད་པ་མེད་པར་ཡི་རང་བ་དང༌། སེམས་མ་འཁྲུལ་བ་དང༌། བླ་མ་བཞུགས་ན་བླ་མ་ལ་ལོ་གཅིག་གམ་གསུམ་ཚུན་དུ་མ་བཤགས་ན་ཚད་ལས་འདས་པ་( བླ་མ་མ་བཞུགས་ན་བཤགས་སྡོམ་ལེགས་པར་བྱས་པས་དོན་ཚང་ངོ༌།། ) སྟེ་བདུན་ཚང་ན་ཕམ་པ་དང༌། ཚད་ལས་མ་འདས་པའི་ཡན་ལག་དྲུག་ཚང་ན་ལྟུང་བ་ཞེས་སོ་ཐར་གྱི་ལྷག་མ་དང་འདྲ་བ་དང༌། ཡན་ལག་གཞན་མེད་པའི་དངོས་གཞི་ནི་སྦོམ་པོ་དང༌། དེ་བས་ཀྱང་དམན་ན་ལྟུང་བྱེད་ དང༌། ཡན་ལག་གཞན་མེད་པའི་ལུས་ངག་གི་སྦྱོར་བ་གཅིག་ནི་ཉེས་བྱས་དང་འདྲ་ལ་དྲན་པ་ཉམས་ཏེ་བྱས་པའི་དངོས་གཞིའང་ཉེས་བྱས་སོ།། ལྟུང་བའི་གཟུགས་བརྙན་ཞེས་པ་ནི།
གཞན་གྱི་དོན་དུ་འགྱུར་བ་མཐོང་བ་སོགས་དོན་ཆེན་པོ་དང༌། བར་ཆད་དུ་འགྲོ་བ་དང༌། གནང་བ་ཐོབ་པ་དང༌། ན་ཞིང་མི་ནུས་པ་ལ་ཉེས་པ་མེད་པར་གསུངས་སོ།། ད་ནི་དམ་ཚིག་ཐམས་ཅད་བསྡུ་ན། དཀོན་མཆོག་ཕྱི་ནང་བྱང་ཆུབ་སེམས། ། ཡུལ་དང་ཡུལ་ཅན་ཕྱི་ནང་རྐྱེན།། ཚར་བཅད་རྗེས་བཟུང་ཕྲིན་ལས་སུ། ། དམ་ཚིག་ཐམས་ཅད་བསྡུས་པའོ།། ཞེས་དཀོན་མཆོག་གསུམ་དང༌།
ཕྱི་ནང་བྱང་ཆུབ་སེམས་མི་སྤང་བ་དང༌། ཡུལ་དང་ཡུལ་ཅན་གྱི་དག་པ་ལ་ཐེ་ཚོམ་མི་ཟ་བ་དང༌། ཕྱི་ནང་གི་མཐུན་རྐྱེན་ཉེ་བར་བརྟེན་པ་དང༌། ཚར་གཅོད་རྗེས་བཟུང་གི་ཕྲིན་ལས་དུས་ལས་མི་འདའ་བས་བསྡུས་ཞེས་དཔའ་བོས་འགྲེལ་ལོ།། དེ་ནས་དེ་ལྟར་བཤད་པའི་ལྟུང་བ་དེ་དག་ལས་ཉམས་ན་བཤགས་ཚུལ་ནི། གལ་ཏེ་ཉམས་ན་བཤགས་བྱ་སྟེ། ། དབང་བསྐུར་སྦྱིན་སྲེག་གསང་སྔགས་དང༌།། མཎྜལ་གཏོར་མའི་རིམ་པ་ནི། ། ཉམས་པའི་ཚད་དུ་སྦྱར་ཏེ་སྤྱད།། ལུས་ངག་ཡིད་ཀྱི་རིམ་པ་ཡིས། །
དཀའ་སྤྱད་བསམ་གཏན་ཚུལ་བཞིན་བྱ།། ཞེས་ཏེ། རྩ་ལྟུང་གི་གཉེན་པོར་སློབ་དཔོན་ལ་ཅི་འབྱོར་བས་མཆོད་དེ་དབང་བསྐུར་སླར་ལེན་པའམ། ཡང་ན་རང་ཉིད་ཀྱིས་བདག་འཇུག་ལེན་པ་དང་བླ་མ་བསྟེན་པའི་ཚུལ་ལ་ནན་ཏན་བྱེད་པ་དང༌། སྦྱིན་སྲེག་དང༌། དཀྱིལ་འཁོར་གྱི་བསྙེན་པ་བསྐྱར་བ་དང༌། རྡོ་རྗེ་སེམས་དཔའི་ཡིག་བརྒྱ་འབུམ་འདོན་པའམ། རྩ་ལྟུང་བྱང་བའི་རྟགས་མ་ཐོབ་ཀྱི་བར་འདོན་པ་དང༌། སྟོང་པ་ཉིད་བསྒོམ་པ་རྣམས་ཡིན་ལ། གཞན་ཡང་ཕྱག་སྐོར་ཚྭ་ཚྭ་སྨྱུང་གནས་ཚོགས་གཏོར་མ་མཎྜལ་སོགས་གང་ལ་གང་འོས་སྦྱར་ཞིང༌།
དེ་ཡང་རྩ་ལྟུང་དང་པོའི་གསུམ་ལྡན་གྱི་བླ་མ་ལ་སྦྱོར་བ་བདུན་ཐལ་ན་དཀའ་སྤྱད་དང༌། དངོས་པོ་ཀུན་ཕུལ་བ་དང༌། བཀའ་བསྒྲུབ་པ་དང༌། དབང་བསྐུར་ལེན་བདུན་ཞུ་བ་དང༌། ཚོགས་འཁོར་ཉེར་གཅིག ། སྦྱིན་སྲེག་འབུམ་ཕྲག་བདུན། སྔགས་བྱེ་བ་ལྔ། མཎྜལ་ཉིས་འབུམ། སྲོག་ཆགས་བྱེ་བའི་ཚེ་སྐྱབས་པ་རྣམས་སྒྲུབ་དགོས་པར་གསུངས་ལ། འདིའི་སྦྱོར་བ་བདུན་གྱི་དངོས་གཞི་བར་བཅད་ཅེས་པ་དེ་ནི་གོ་ཚུལ་གཞན་ཡང་ཡོད་ཀྱང༌།
མདོར་ན་ཉོན་མོངས་དྲག་པོས་ཀུན་སློང་གིས་བླ་མ་ལ་སྨོད་པའམ་བརྙས་པའམ་རང་གི་མི་དགེ་སྤྱད་པས་ཐུགས་འཁྲུགས་པའམ་མཚོན་སོགས་བསྣུན་པ་གང་རུང་གིས་དངོས་གཞིར་འགྱུར་ལ། དེ་ལ་སྦྱོར་བ་གཞན་རྣམས་ཀྱང་ཚོགས་ངན་རྩ་ལྟུང་དང་པོར་འགྱུར་ངེས་སོ།། གཞན་ཡང་རྩ་ལྟུང་གཉིས་པ་ལ་ཡི་དམ་ལྷའི་ཕྲ་ཐིག་སྒོམ་པ། གསུམ་པ་ལ་སྤྱོད་པ། ཕྱག་མཎྜལ་སྔགས་ཚོགས་འཁོར་སྐྱེ་མེད་སྒོམ་པ་དང༌། བཞི་པ་ལ་སླར་བླང་བ་( བྱང་སྡོམ་དུ་བཤད་པ་བཞིན། ) དང༌། གང་ཟག་ལ་བཤགས་པ་དང༌། ལྔ་པ་ལ་བསྐྱེད་རིམ་དང༌། བདག་བྱིན་རློབ་པའི་རིམ་པ་དང༌།
ཀུན་རྫོབ་དང་དོན་དམ་གྱི་བྱང་ཆུབ་མཆོག་ཏུ་སེམས་བསྐྱེད་པ་དང༌། དྲུག་པ་ལ་ཆོས་ཀུན་མཉམ་པ་ཉིད་དུ་ཤེས་པ་དང༌། བདུན་པ་ལ་དབང་དང་ཚོགས་དང་སྙིང་རྗེ་བསྐྱེད་པ་དང༌། བརྒྱད་པ་ལ་དབང་དང་ཚོགས་དང་ནང་གི་ཚུལ་རྟོགས་པ་དང༌། དགུ་པ་ལ་བསམ་གྱིས་མི་ཁྱབ་པ་རྟོགས་པ་དང༌། བཅུ་པ་ཕྲིན་ལས་རྣམས་བསྒྲུབ་ཅིང་སྙིང་རྗེ་བསྐྱེད་པ་དང༌། བཅུ་གཅིག་པ་རྣམ་པར་མི་རྟོག་པ་བསྒོམ་པ་དང༌། བཅུ་གཉིས་པ་ཚོགས་མཎྜལ་སྔོན་དུ་འགྲོ་བས་བཤགས་ཤིང་གཞན་ཕན་བསྒྲུབ་པ་དང༌། བཅུ་གསུམ་པ་གནས་སྐབས་ཤེས་པས་དང་ཚོགས་མཎྜལ་དབང༌། བཅུ་བཞི་པའང་དབང་ཚོགས་ཀྱིས་སོ།།
རྒྱུ་མཚན་དེ་བས་ན་ལུས་ངག་ཡིད་གསུམ་བློ་དང་ལྡན་པས་ཞིབ་ཏུ་བརྟག་ལ། ཉིན་གཅིག་བཞིན་དུ་བསླབ་པ་གསུམ་ལ་བསམ་མནོ་བཏང་ཞིང་བསྐྱེད་རྫོགས་ཀྱི་རྣལ་འབྱོར་བསྒོམ་པ་དང༌། བླ་མ་དང་སངས་རྒྱས་ཀྱི་བཀའ་བསྒྲུབ་ཅིང་ཐམས་ཅད་ལ་དག་སྣང་བསྐྱེད་ལ། སེམས་ཅན་ཐམས་ཅད་ལ་སྙིང་རྗེ་བསྒོམ་ཞིང༌། ཅི་ནུས་ལ་ཕན་པར་བྱ་བ་དང༌། གནོད་བྱེད་རྣམས་ཀྱང་ནུས་པ་དང་སྦྱར་ཏེ་བཟློག་ལ་བསྟན་པ་ལ་བཀོད་ཅིང༌། རང་གི་ཡོན་ཏན་ལ་རློམ་སེམས་སྤང་ལ། བསམ་གྱིས་མི་ཁྱབ་པའི་དོན་ལ་མོས་པར་བྱས་ནས། གལ་ཏེ་ཉེས་པ་བྱུང་བ་མཐོང་ན་དེ་མ་ཐག་ཏུ་གཉེན་པོས་བཟློག་ལ། ཡི་གེ་བརྒྱ་པ་བརྗོད་ན་ལྟུང་བས་མི་གོས་པར་རིག་པར་བྱའོ།།
ད་ནི་ཉམས་པའི་ཉེས་དམིགས་ནི། མ་བཤགས་རྡོ་རྗེ་དམྱལ་བ་སོགས། ། ཚུལ་མིན་སྡུག་བསྔལ་བསམ་ལས་འདས།། ཞེས་ཏེ། རྡོ་རྗེ་དམྱལ་བ་ནི། སྔགས་ཀྱི་དམ་ཚིག་ཉམས་པ་དག་ལྟུང་བའི་གནས་ཏེ། དམྱལ་བ་གཞན་ལས་སྡུག་བསྔལ་དུ་མ་འགྱུར་དུ་ཆེ་བ་དང༌། གཞན་ཡང་ཡི་དྭགས་སུ་སྐྱེ་བ་སོགས་ཉེས་དམིགས་དུ་མ་གསུངས་ཤིང༌། མདོར་ན་ཉེས་པ་ཆུང་ངུས་ཀྱང་གནོད་པ་ཆེན་པོར་འགྱུར་བས་མྱུར་དུ་བཤགས་པར་བྱའོ།། མ་ཉམས་པའི་ཕན་ཡོན་ནི།
མ་ཉམས་རབ་ནི་ཚེ་གཅིག་གིས། ། རྡོ་རྗེ་སེམས་དཔའ་ཉིད་འགྲུབ་ཅིང༌།། ཐུན་མོང་དངོས་གྲུབ་ཐམས་ཅད་ཀུན། ། ཐོགས་མེད་བསམ་པ་ཙམ་གྱིས་འགྲུབ།། ཅེས་གསུངས་ཏེ། དེའང་རྡོ་རྗེ་ཐེག་པ་ཐོས་པ་དང༌། དེ་ལ་དད་པ་ཙམ་ཡང་སྐྱེ་བ་དུ་མའི་སྔོན་ནས་སངས་རྒྱས་ཉིད་ཀྱིས་བྱིན་གྱིས་བརླབས་པའི་མཐུས་ཡིན་ལ། ཐོས་པ་དང་དྲན་པ་ཙམ་གྱིས་ཀྱང་སྡིག་པ་དག་པ་དང༌། ལོངས་སྤྱོད་ཐོབ་པ་སོགས་ཏེ་ཕན་ཡོན་མཐའ་ཡས་པ་བཤད་པ་ལས། འདིར་འཇམ་དཔལ་གྲགས་པས་ཅུང་ཞིག་བསྡུས་པ་ནི།
བདེ་གཤེགས་རྣམས་ཀྱིས་བུ་བཞིན་རབ་དགོངས་ནས།། སྐུ་གསུམ་ཡེ་ཤེས་སྒྲིབ་མེད་མངོན་དུ་གྱུར།། ནད་མེད་ནོར་དང་རྐང་འགྲོ་མང་པོ་འཕེལ།། འབད་པ་མེད་པར་འདོད་པ་ཀུན་འགྲུབ་ཅིང༌།། རྒྱལ་པོ་ལ་སོགས་གསོང་པོར་སྨྲ་བ་དང༌།། སྐྱེ་བོ་མང་པོས་རྟག་ཏུ་བཀུར་བར་འགྱུར།། འཁོར་དང་ལོངས་སྤྱོད་མང་པོས་རྣམ་པར་མཛེས།། རིམས་གདོན་གནོད་པ་ཀུན་ལས་མྱུར་དུ་ཐར།། རིན་ཐང་མེད་པའི་རིན་ཆེན་རྣམས་ཀྱང་ཐོབ།། གདོན་དང་མཁའ་འགྲོ་རྣམས་ཀྱིས་འབར་བར་མཐོང༌།།
རྡོ་རྗེ་འཆང་བ་མང་པོས་རྗེས་སུ་འབྲང༌།། བྱང་ཆུབ་སེམས་དཔའ་མང་པོས་སྤུན་བཞིན་དགོངས།། སྔགས་དང་ཞིང་སྐྱེས་མཁའ་འགྲོའི་དངོས་གྲུབ་སྟེར།། འཇིག་རྟེན་སྐྱོང་བ་ཀུན་གྱིས་རྟག་ཏུ་སྐྱོང༌།། གདུག་པ་ཅན་རྣམས་མཐོང་ན་དགའ་བར་བྱེད།། འབད་པ་མེད་པར་གསུངས་པའི་ལས་རྣམས་འགྲུབ།། ཞིང་གཞན་བསྐལ་མང་སྡོམ་ལ་གནས་པ་བས།། སྐད་ཅིག་འདིར་གནས་འབྲས་བུ་རྫོགས་པར་བྱེད།། ཐབས་ཀྱི་བསོད་ནམས་ཚོགས་ནི་རབ་རྫོགས་བྱེད།། བདེན་པའི་ངག་ཅན་དེ་ནི་ལུང་བསྟན་ཏེ།།
བརྟག་པ་རྣམ་ལྡོག་བདེན་པའི་དོན་མཐོང་ནས།། ས་ནས་སར་འཕགས་མི་མཐུན་ཕྱོགས་སྤངས་ཏེ།། སྒྱུ་མ་ལྟ་བུར་རྟོགས་མེད་མཉམ་པར་བྱས།། ཁ་སྦྱོར་བདེ་བ་མཚན་གྱིས་རྣམ་པར་བརྒྱན།། སྟོབས་སོགས་སངས་རྒྱས་ཆོས་རྣམས་ཡོངས་རྫོགས་ནས།། འབད་རྩོལ་མེད་པར་ཡིད་བཞིན་ནོར་བུ་ལྟར།། དུས་ལས་ཡོལ་མེད་དྭངས་པའི་ཆུ་ཟླ་བཞིན།། དེ་དག་སྡོམ་ལྡན་རྣམས་ལ་མངོན་སུམ་བཞིན།། ཞེས་ཏེ། མཐར་ཐུག་རྫོགས་པའི་སངས་རྒྱས་ཀྱི་སྐུ་དེ་ལྟ་བུའང་ཚེ་འདི་ཉིད་ལ་མངོན་དུ་བྱེད་པའི་ཕན་ཡོན་དེ་ལྡན་ཉམས་སུ་ལེན་པ་ལ་རྣམ་པ་ཀུན་དུ་འབད་པར་བྱའོ།།
དེ་ནས་མཇུག་ཡོངས་སུ་རྫོགས་པའི་བྱ་བ་ནི། དཔལ་ལྡན་རྡོ་རྗེ་ཐེག་པ་སངས་རྒྱས་ཀུན་གྱི་ལམ།། རྒྱུད་རྣམས་ཀུན་དུ་གསུངས་པ་སྨིན་གྲོལ་དོན་བསྟན་པ།། དེ་དག་སྙིང་པོ་དམ་ཚིག་རྩ་ལྟུང་ཡན་ལག་བཅས།། རྒྱལ་སྲས་མཁས་གྲུབ་རྣམས་ཀྱིས་རྒྱ་ཆེར་བསྟན་གྱུར་ཀྱང༌།། སྙིགས་དུས་དད་ལྡན་དེང་སོགས་ཐེག་མཆོག་མོས་པ་རྣམས།། ཚེ་ཐུང་སྣ་ཚོགས་གཡེང་བས་སྤྱད་པར་མི་ནུས་ལ།། ཕན་པར་བསམ་ནས་རང་བྱུང་རོལ་པའི་རྡོ་རྗེ་ཡིས།། རྒྱལ་སྲས་རྒྱུད་འགྲེལ་མཁས་གྲུབ་རྣམས་ཀྱིས་མཛད་ལྟར་བྲིས།། ཉེས་པའི་ཚོགས་རྣམས་རྡོ་རྗེ་འཛིན་དང་མཁའ་འགྲོ་ལ།།
བཟོད་པར་གསོལ་ཅིག་སྒྲིབ་པ་ཐམས་ཅད་སེལ་བར་ཤོག། དགེ་བ་ཅི་ཡོད་མཁའ་མཉམ་སེམས་ཅན་ཐམས་ཅད་ལ།། བསྔོས་པས་སྒྲིབ་གསུམ་བྲལ་བའི་རྡོ་རྗེ་འཛིན་གྱུར་ཅིག། ཨེ་ཝཾ་མཱ་ཡཱ་རྡོ་རྗེ་རོལ་པ་སེམས་དཔའི་ཐུགས་ཏེ་གཉིས་མེད་རོལ་པ་གང༌། ། ཧེ་རུ་ཀ་དཔལ་རྣལ་འབྱོར་མར་ལྡན་རབ་ཏུ་དགྱེས་པའི་ལྷ་ཚོགས་གར་བཅས་པ། ། སྤྲོས་མེད་རང་བཞིན་སྤྲོས་པའི་སྒྲ་དབྱངས་ཆོས་ཚུལ་རབ་སྒྲོག་མཆོག་རབ་སེམས་ཅན་རྣམས། །  སྲིད་པ་འདིར་ནི་ཞི་བར་རོལ་པས་རྒྱུ་དང་མི་རྒྱུ་ལྷན་ཅིག་གར་བྱེད་ཤོག། ཅེས་བརྩོམས་པའི་རྒྱུ་མཚན། བསྡུས་ཚུལ། བསྔོ་བ་སོགས་དང་བཅས་རྫོགས་པར་བསྟན་པར་མཛད་དོ། །
གཞུང་འདི་བྱེད་པའི་ཚེ་བླ་མ་དང་ཧེ་རུ་ཀས་བྱིན་གྱིས་བརླབས་པའི་རྟགས་དང་ནམ་མཁའ་ལའང་འཇའ་དང་འོད་དུ་འཁྱིལ་ཞིང་སྣང་བས་ཐམས་ཅད་ཀྱིས་བྲིས་ཤིང་ཉམས་སུ་ལོངས་ཤིག ། ཞེས་ཀྱང་གསུངས་སོ།། འདིར་གོང་དུ་རྩ་ལྟུང་བཅུ་གསུམ་པས་བསྟན་པའི་དམ་ཚིག་ཏུ་ཡོ་བྱད་བཅང་བར་བྱ་བ་ལ། སྐུའི་དམ་ཚིག་ཏུ་བྲིས་སྐུ་ལྷའི་ཆགས་ཚད་དང༌། དཀྱིལ་འཁོར་གྱི་ཐིག་ཚད། གསུང་གི་བགྲང་འཕྲེང་དང༌། གླེགས་བམ་གྱི་དེ་ཉིད། ཐུགས་ཀྱི་ཌཱ་མ་རུ་ཐོད་པ་ཁ་ཊཱཾ་ག ། ཡོན་ཏན་དང༌། ཕྲིན་ལས་ཀྱི་ཧེ་རུ་ཀའི་རྒྱན་དྲུག །
གཞན་ཡང་དགང་བླུགས་ལས་བཞིའི་ཐབ་ཐིག་ཙམ་ཡན་ཆད་ཀྱང་རྒྱུད་ལས་བསྟན་པ་བཞིན་གྱི་ཚད་དང་མཚན་ཉིད་ཚང་བར་ཤེས་དགོས་རྒྱུར་འདུག་པ་ལས་ལྷའི་ཆགས་ཚད་ནི་ལྷ་བྲིས་པའི་ལས་སུ་བབ་འདུག་མོད་ཀྱང་གཞན་ནི་སྔགས་ཀྱི་རྡོ་རྗེ་སློབ་དཔོན་གྱི་ལས་སུ་བབ་འདུག་པའང་ཤེས་པར་བྱ་དགོས་སོ།། ཡང་སྐབས་འདིར་གསང་སྔགས་རྙིང་མ་བ་ལ་གྲགས་པའི་ཚུལ་ཡང་ཟུར་ཙམ་བཤད་ན། དེ་ཡང་ཐེག་པ་རིམ་པ་དགུ་ཞེས་ཏེ། ཉན་རང་བྱང་སེམས་གསུམ། ཀྲི་ཡ་ཨུ་པ་ཡོ་ག་གསུམ། མ་ཧཱ་ཨ་ནུ་ཨ་ཏི་གསུམ་སྟེ་དགུའོ། ། དེ་ལས་ཉན་རང་གཉིས་ནི་འདིའི་ལེའུ་དང་པོ་ལ་བཤད་པ་ཉིད་དང༌། བྱང་སེམས་ནི་ལེའུ་གཉིས་པ་ལ་བཤད་པ་ཉིད་དང༌། ཀྲི་ཡ་ནི་བྱ་རྒྱུད་དང༌། ཨུ་པ་ནི་སྤྱོད་རྒྱུད་དང༌།
ཡོ་གེ་ནི་རྣལ་འབྱོར་གྱི་རྒྱུད་དང༌། མ་ཧཱ་ཨ་ནུ་ཨ་ཏི་གསུམ་ནི་བླ་མེད་ཀྱི་ཉམས་ལེན་གྱི་སྒོ་ནས་དབྱེ་བའམ་ཕ་མ་གཉིས་མེད་ཀྱི་རྒྱུད་གསུམ་ལ་དབྱེ་བའོ། ། དེའི་ཕྱིར་དེ་དག་གི་རྩ་བ་སྐུ་གསུང་ཐུགས་ཀྱི་དམ་ཚིག་ཡན་ལག་གི་དམ་ཚིག་དང་བཅས་པ་ཇི་སྙེད་གཅིག་གསུངས་པ་ཐམས་ཅད་ཀྱང་དམ་ཚིག་རྒྱ་མཚོ་འདིར་མི་འདུ་བ་མ་ཡིན་མོད་འོན་ཀྱང་རྣམ་དབྱེ་དེ་དག་གཞན་ལས་ཤེས་ པར་བྱའོ།། རྙིང་མ་བ་ཕལ་ཆེར་ལ་གྲགས་པ་ལྟར་ན་མ་ཧཱ་ཡོ་ག་ནི། གསར་མའི་རྒྱུད་དང་མཐུན་པ་ཡིན། ཨ་ནུ་ཨ་ཏི་གཉིས་གསར་མའི་རྒྱུད་ལས་གོང་དུ་འཕགས་པ་ཡིན་པར་འདོད་ཀྱང༌། དེ་ནི་རྒྱུད་དོན་ཟབ་མོ་ཐོས་མ་མྱོང་བའི་སྐད་ཆ་ཡིན་གྱི། མ་ཧཱ་ཞེས་སོགས་ནི་རྣལ་འབྱོར་ཆེན་པོ། རྗེས་སུ་རྣལ་འབྱོར། ཤིན་ཏུ་རྣལ་འབྱོར་ཟེར་རྒྱུ་ཡིན་པས་དེ་ཙམ་ནི་གསར་མའི་རྒྱུད་ལའང་མེད་པ་མ་ཡིན་ལ།
སྤྱོད་པ་གཙོ་ཆེ་བ་མ་ཧཱ། ཏིང་འཛིན་གཙོ་ཆེ་བ་ཨ་ནུ། ལྟ་བ་གཙོ་ཆེ་བ་ཨ་ཏིའམ། ཡང་ན་བསྐྱེད་རིམ། རྫོགས་རིམ། ཟུང་འཇུག་གཙོ་གང་ཆེའི་ངོས་ནས་བཏགས་པར་བཤད་པས་གོང་བཤད་ཉིད་ལས་མ་འདས་ སོ། ། དེའི་ཕྱིར་ན་རྒྱུད་རེ་རེ་ལ་ཆོས་སྐད་རེ་རེ་ཡོད་པའི་རྗེས་སུ་འབྲངས་ནས་ཆོས་ལུགས་རེ་རེ་བྱེད་ན་མང་ངོ༌། ། འོན་ཀྱང་བསྟན་པ་སྔ་དར་དང༌། ཕྱི་དར་གཉིས་ལ་ཆོས་སྐད་ཁྱད་ཆེ་བ་གཉིས་ཡོད་པ་དང༌། དེའི་སྒྲ་དང་མཐུན་པའི་རྒྱུད་ཀྱང་གཉིས་སུ་གྱེས་པ་ཡིན་འདྲ་བ་བདག་སྙམ་མོ།།
དེ་ལྟར་རྒྱུད་སྡེ་བཞིས་བསྟན་པའི། ། སྨིན་གྲོལ་དམ་ཚིག་བརྩོན་གྱུར་ན།། ཞི་རྒྱས་དབང་དང་དགུག་པ་དང༌། ། བསད་བསྐྲད་རྨོངས་དང་རེངས་རྣམས་དང༌།། གྲུབ་པའི་རལ་གྲི་བཅུད་ཀྱི་ལེན། ། བདུད་རྩིའི་འབྲས་བུ་རེག་པ་དང༌།། རིལ་བུ་རོ་ཙ་ན་ཉིད་དང༌། ། མིག་སྨན་རྐང་བྱུག་ཤིང་གི་ལྷམ།། རིག་པ་འཛིན་དང་མཁའ་ལ་སྤྱོད། ། དུས་ནི་ཐུང་ངུར་འགྲུབ་བྱེད་ཅིང༌།།
ལས་རླུང་ཉི་ཁྲི་ཆིག་སྟོང་དང༌། ། དྲུག་བརྒྱ་འགག་པའི་བྱེ་བྲག་ལས།། ས་བཅུ་ལམ་ལྔ་ལེགས་བགྲོད་དེ། ། འཇིག་རྟེན་འདས་པའི་དབང་ཕྱུག་བརྒྱད།། མངོན་བྱེད་རྡོ་རྗེ་སེམས་དཔའ་འང༌། ། བྱ་སྤྱོད་ཚུལ་གྱིས་ཐབས་མཁས་ཙམ།། ལྡན་ཡང་མི་ཚེ་དྲུག་ཅུ་སྟེ། ། རྣལ་འབྱོར་མི་ཚེ་བཅུ་དྲུག་ཡིན།། བླ་ན་མེད་པ་ཚེ་གཅིག་གིས། ། བརྩོན་ལྡན་ངེས་པར་འགྲུབ་པར་འགྱུར།།
ཞེས་བྱའོ།། སྡོམ་གསུམ་རྣམ་པར་བསྟན་པ་ཉེར་མཁོའི་བུམ་བཟང་ཅེས་བྱ་བ་མདོ་རྒྱུད་རྒྱ་མཚོའི་སྙིང་པོ་ལས། སྡོམ་པ་གསུམ་པ་རིག་འཛིན་སྔགས་ཀྱི་སྐབས་ཏེ་ལེའུ་གསུམ་པའོ།། །། དེ་ནས་དེ་ལྟར་དུ་བཤད་པའི་སྡོམ་པ་གསུམ་པོ་དེ། གང་ཟག་གཅིག་གི་རྒྱུད་ལ་ཇི་ལྟར་གནས་པ་དང༌། བསྲུང་བའི་ཚུལ་ནི། ཇི་ལྟར་ཞེ་ན་བཤད་པ། དེ་ལྟར་སོ་ཐར་སྡོམ་པ་དང༌། ། བྱང་ཆུབ་སེམས་དང་རིག་པ་འཛིན།། རྣམ་གསུམ་གང་ཟག་གཅིག་རྒྱུད་ལ། །
གནས་ཚེ་ངོ་བོ་ཐ་དད་སྟེ།། སྲུང་ནའང་སོ་སོར་ཆོལ་པར་བསྲུང༌། ། འདོམ་ཐུག་འགལ་བ་བྱུང་ན་ནི།། གོང་མའི་བསླབ་པ་དང་དུ་ལེན། ། སྐྱོན་ཀུན་འོག་མ་ཟིལ་གྱིས་གནོན།། དེ་བཞིན་ཡོན་ཏན་ཡར་ལྡན་ཏེ། ། གཏོང་དང་ཐོབ་པ་ཐ་དད་ཏེ།། ཞེས་བྱ་སྟེ། དེའང་སྡོམ་གསུམ་གང་ཟག་གཅིག་གི་རྒྱུད་ལ་གནས་ཚུལ་ལ་མི་མཚུངས་པའི་བཤད་པ་འགའ་ཡོད་དེ། འཕགས་ཡུལ་དུའང་དབང་གི་ལྡེ་མིག་ལས་གསུངས་པ་ལྟར་ན།
སྔགས་སྡོམ་གྱི་རྟེན་བྱང་སྡོམ་དང༌། དེའི་རྟེན་སོ་ཐར་དུ་བཤད་པ་རྟེན་ཅན་དང༌། གོང་མ་ཐོབ་( རྗེས་མ་མཆན། ) པ་ན་འོག་མ་( སྔོན་མ་མཆན། ) འཕེལ་ཞིང་དག་པར་འདོད་པ་དང༌། སྡོམ་པ་གཅིག་ཉིད་ཕྱི་སོ་ཐར་ནང་བྱང་སྡོམ་གསང་བ་སྔགས་སུ་འདོད་པ་དང༌། གོང་མ་གོང་མ་ལ་འོག་མ་འོག་མ་ཚང་བར་འདོད་པ་སྟེ་ཡར་ལྡན་ དང༌། གོང་མ་ཐོབ་པས་འོག་མའང་གནས་འགྱུར་བ་སྟེ་རིམ་པ་ཅན་དུ་འདོད་པ་དང༌། གཅིག་དང་གཅིག་མ་འདྲེས་པ་སྟེ་མ་འདྲེས་ཡོངས་རྫོགས་སུ་འདོད་པ་དང་དྲུག་གོ། དེང་སང་བོད་འདིར་གྲགས་ཆེ་བ་ནི་སློབ་དཔོན་ཨ་བྷྱ་ཀཱ་རས་གསེར་གྱི་རྒྱན་གསེར་ཡིན་པར་རིགས་གཅིག་ཀྱང་མགོ་རྒྱན་དང་རྐང་རྒྱན་ལག་གདུབ་དུ་ཐ་དད་པ་བཞིན་དུ།
སྡོམ་གསུམ་སྤོང་སེམས་སུ་གཅིག་ཀྱང་གསུམ་དུ་ཐ་དད་པར་བཞེད་པ་དང༌། པཎ་ཆེན་བི་བྷུ་ཏི་ཙནྡྲ་ནི། སྐར་མ་ཟླ་བ་ཉི་མ་གསུམ་བཞིན་ཕྱི་མས་སྔ་མ་ཟིལ་གྱིས་མནན་ནས་བག་ལ་ཞ་བར་འགྱུར་བ་དང༌། ངོ་བོ་ཐ་དད་པར་འདོད་པ་དང༌། དཔལ་ལྡན་ས་སྐྱ་པ་ནི། རྩ་ལྟུང་འཁྲུལ་སྤོང་དང༌། སྡོམ་གསུམ་རབ་དབྱེའི་དགོངས་པ་འགྲེལ་ནས་སྡོམ་གསུམ་གནས་འགྱུར་ངོ་བོ་གཅིག་ལྡོག་པ་ཐ་དད་པར་འདོད་པ་དང༌། དགེ་ལྡན་པ་ནི། མཁས་གྲུབ་དགེ་ལེགས་དཔལ་བའི་སྡོམ་གསུམ་རྣམ་བཞག་ཏུ་ལི་སྡེར་དང༌། དེར་ཆུ་བླུག་པ་དང༌།
དེར་ཨིནྡྲ་ནཱི་ལ་བཞག་པ་བཞིན་དུ་ཐ་དད་དང་འོག་མ་གོང་མའི་ཡན་ལག་དང་རྟེན་ཅན་དུ་འདོད་པ་དང༌། དྭགས་པོ་བཀའ་བརྒྱུད་པ་རྣམས་ནི་རྗེ་སྒམ་པོ་པའི་གསུངས་ལས། ངོ་བོ་ཐ་དད་དང༌། སྲུང་ན་ཆོལ་པར་སྲུང༌། འདོམ་ཐུག་ན་གོང་མ་གཙོ། འོག་མའི་སྐྱོན་ཟིལ་གྱིས་གནོན། ཡོན་ཏན་ཡར་ལྡན་ཡིན་ཞེས་འབྱུང་བ་ལྟར་འདོད་པ་དང༌། གསང་སྔགས་རྙིང་མ་པ་རྣམས་རྗེ་ཀློང་ཆེན་པའི་གསུངས་ལས། རང་ལྡོག་མ་འདྲེས། དགག་དགོས་ཡོངས་རྫོགས་སོགས་འདོད་པ་རྣམས་ཏེ་ ( གོང་མ་ཐོབ་ནས་འོག་གཏང་བར་འདོད་པའང་ཡོད་སྣང་མཆན།
) དེའི་འདོད་པ་ཕྱི་མ་དྲུག་པོ་ཡང་སྔ་མ་དྲུག་ཏུ་ཅི་རིགས་ཚང་ཡོད་པ་འདྲའོ།། དེ་དག་ལས་མི་འཐད་པའི་རྣམ་པ་གཞན་ལུགས་སུ་བཞག་པ་དང༌། ཡིད་ཡུལ་དུ་བབ་པ་རང་ལུགས་སུ་བཞག་པ་ནི་གང་ཞེ་ན། གཞན་ནི་གཞན་དུ་སྣ་ཚོགས་ཡོད་མོད། འདིར་ཀརྨ་པ་རང་བྱུང་མཚོ་སྐྱེས་རྡོ་རྗེའི་ཞལ་སྔ་ནས་གསུངས་པ་ལྟར་རྣམ་པར་བཞག་པ་ལ། དགག་སྒྲུབ་ཀྱི་ཆ་ནི་དེས་མཛད་པའི་རྣམ་བཞག་ཏུ་ལྟ་བར་བྱ་ལ། སྡོམ་པ་གསུམ་གྱི་སོ་སོ་ཐར་པ་ཐེག་དམན་གྱི་སྡོམ་པ་ཉིད་དང༌། བྱང་སྡོམ་ཉིད་དང༌། སྔགས་སྡོམ་གསུམ་གྱི་ལེན་ཡུལ་དུས་བསམ་པ་རྟེན་སོགས་མི་གཅིག་པས་ངོ་བོ་ཐ་དད་པ་དང༌། སོ་སོ་ནས་བཤད་པ་བཞིན་ཚང་བར་བསྲུང་བས་སོ་སོར་ཆོལ་པར་བསྲུང་ཅེས་པ་དང༌།
འདོམ་ཐུག་ཅེས་བྱང་སྡོམ་སྲུང་བའི་ཕྱིར་སྙིང་རྗེས་མ་བྱིན་ལེན་དགོས་པ་དང་བླངས་ན་སོ་ཐར་ཉམས་པར་འགྱུར་བ་གཉིས་ཐུག་ན་གོང་མ་བྱང་སྡོམ་གཙོ་ཆེ་བ་སོགས་མང་པོ་ཤེས་པ་དང༌། དེའི་ཕྱིར་ན་དེ་དག་འོག་མའི་སྐྱོན་ཟིལ་གྱིས་ནོན་པ་ཡིན་པ་དང་ཡོན་ཏན་ཡར་ལྡན་ཡང་ཡིན་ནོ།། འདི་རྣམས་ལ་ཅུང་ཟད་དཔྱད་ན། སྡོམ་གསུམ་ངོ་བོ་གཅིག་ཅེས་པ་ནི་ཅུང་ཟད་བཤད་མི་བདེ་སྟེ། དཔེར་ན་དམིགས་གཅིག་ལ་བཀར་ན། ནད་མེད་ཀྱི་ནོར་བུས་བུད་མེད་ཀྱི་རྨའི་ཁ་ཤུན་ལས་འདས་པར་རོལ་ཞིང༌། དེའི་བདེ་བ་མྱངས་པ་ཙམ་གྱིས་སྡོམ་པ་གཏན་ནས་ཉམས་པར་གྱུར་པའི་སྡོམ་པ་དེ་དང༌། དེའི་བདེ་བ་དེ་ཉིད་ལམ་དུ་བྱེད་པའི་སྡོམ་པ་དེ་གཉིས་ངོ་བོ་གཅིག་པ་དང༌། འབྱུང་བ་ཆེན་པོ་བཞི་དག་རྒྱུ་བྱས་པའི་གཟུགས་ཅན་གྱི་སྡོམ་པ་ཞིག་དང༌། བདེ་སྟོང་གཉིས་སུ་མེད་པའི་ངོར་བཞུགས་པའི་སྡོམ་པ་གཉིས་གཅིག་ཏུ་འགྱུར་བ་སོགས་བློས་གཞིག་མི་བདེ་བ་མང་ངོ༌།།
དངོས་སུ་དེ་ལྟར་ནའང་བརྒྱུད་པའི་ཚུལ་གྱིས་དོན་འགལ་མེད་པས་གཅིག་ཟེར་ན་ནི་ཧ་ཅང་ཐལ་ལོ། ། རྙིང་མ་བའི་རང་ལྡོག་མ་འདྲེས་ཞེས་པ་ནི་ལྡོག་པ་ཐ་དད་ཟེར་རྒྱུ་ཡིན་འདྲ་བས་ལྡོག་པ་ཐ་དད་པ་ཙམ་གྱིས་ནི་ངོ་བོ་དབྱེ་མི་ནུས་པས་གོང་བཤད་ཉིད་ དོ། ། རང་ལྡོག་མ་འདྲེ་ཞེས་པའི་མ་འདྲེས་ཟེར་བ་ལ་བརྟགས་ན་ངོ་བོ་ཐ་དད་དུའང་བཞེད་འདྲའོ། ། རྟེན་ཅན་དུའང་བཤད་དཀའ་སྟེ་ཁྱབ་ཆེ་ཆུང་དུས་རྟེན་སོགས་དཔེ་དང་དཔེ་ཅན་མི་མཚུངས་པ་སོགས་དུ་མ་ཞིག་བཤད་སུ་དྲན་ཀྱང་མི་སྤྲོའོ།། སྡོམ་གསུམ་རྣམ་པར་བསྟན་པ་ཉེར་མཁོའི་བུམ་བཟང་ཅེས་བྱ་བ་མདོ་རྒྱུད་རྒྱ་མཚོའི་སྙིང་པོ་ལས། སྡོམ་པ་གསུམ་གང་ཟག་གཅིག་གི་རྒྱུད་ལ་ལྡན་ཚུལ་གྱི་སྐབས་ཏེ་ལེའུ་བཞི་པ་སྟེ་མཐའ་མའོ།། །། དེ་ལྟར་སྡོམ་གསུམ་རྣམ་བཞག་ནི། ། ཉེར་མཁོའི་བུམ་པ་ཞེས་བྱ་བ།། ཐར་འདོད་སྐྱེས་བུའི་ཚོགས་རྣམས་ལ། ། ཉེ་བར་མཁོ་བའི་བུམ་པ་ཉིད།།
མདོ་རྒྱུད་རྒྱ་མཚོའི་སྙིང་ཁུ་ནི། ། སྡོམ་པ་དམ་ཚིག་ལགས་པས་ན།། ཉམས་ལེན་སྙིང་པོར་དྲིལ་བ་འདི། ། བྱེ་བ་རིང་བསྲེལ་ཉིད་དུའང་འགྱུར།། དེས་ན་མདོ་རྒྱུད་ལུང་འདྲེན་མེད། ། རང་གིས་བརྟག་པའི་མཐའ་དཔྱད་མེད།། འོན་ཀྱང་གོང་མའི་ཞལ་གྱི་ལུང༌། ། དྲི་མེད་ཡིད་རྟོན་འོས་པའི་ཕུལ།། སྙིང་རྗེའི་བདུད་རྩི་གསོལ་གསོལ་ནས། ། མཁྱེན་པའི་བཞིན་རས་ཟླ་མེད་པ།།
དཔལ་ལྡན་ཀརྨ་བཀའ་བརྒྱུད་ཀྱི། ། གསུང་གི་ཟེར་ཡང་བདུད་རྩི་ཉིད།། རང་བློའི་རྣམ་དཔྱོད་ཉག་ཕྲན་ནི། ། སྔོན་མེད་གནམ་རུ་ལ་སྦྱར་ཡང༌།། སྐྱེས་ཐོབ་སྦྱོར་བྱུང་རྩལ་ཞན་པས། ། ཟབ་མོའི་དོན་ལ་ཕོག་པ་དཀའ།། འོན་ཀྱང་གཞུང་བཤད་འགའ་ཞིག་གི། ། སྤྱི་དང་ཚིག་དོན་མངར་བའི་རོ།། ཅུང་ཟད་མྱངས་པའི་ཕུན་ཚོགས་ཀྱང༌། ། མངོན་དུ་བྱས་པའི་ཚུལ་ཅན་ཡིན།།
སྡོམ་པ་དང་ནི་དམ་ཚིག་དག ། སྙིང་གི་ཐིག་ལེར་མི་འཛིན་ན།། བསྐྱེད་རྫོགས་ལས་བཞིའི་ཕྲིན་ལས་སོགས། ། རྩ་བ་རུལ་བའི་ཤིང་བཞིན་འགྱུར།། དེ་བཞིན་འདི་ཚུལ་མི་ལྡན་ན། ། སྐུ་བསོད་རྒྱས་པའི་བླ་མ་ཡང༌།། མི་གཙང་ཕུང་པོ་དར་བཟང་གིས། ། མཛེས་པར་བྱས་པའི་ངང་ཚུལ་འགྱུར།། རྒྱ་མཚོ་དེས་ནི་རིན་ཆེན་འཛིན། ། སྡོམ་པ་གསུམ་འདིས་བསླབ་གཞི་འཛིན།།
བསླབ་པའི་གཞིས་ནི་འཇིག་རྟེན་དང༌། ། འཇིག་རྟེན་འདས་པའི་དཔལ་འཛིན་འགྱུར།། སོ་སོ་ཐར་པའི་རྩ་བ་བརྟན། ། བྱང་ཆུབ་སེམས་ཀྱི་སྡོང་པོ་མཐོ།། གསང་བ་སྔགས་ཀྱི་འབྲས་ལྡིང་ན། ། རྒྱལ་བསྟན་རྫོགས་པའི་ཤིང་གཅིག་སྟེ།། གཞན་གནོད་སྤངས་པའི་ལྡིང་ཁང་རྩེར། ། གཞན་ཕན་འགོག་པ་མེད་པའི་འཕྲུལ།། སྨིན་གྲོལ་ནོར་བུའི་ཏོག་བཀོད་ན། ། བསྟན་འཛིན་མཆོག་ཏུ་གུས་པས་འབོད།།
བདག་གི་ལྷག་བསམ་གྱིས་བསྐྲུན་པའི། ། གཞུང་བཟང་ཨུཏྤལ་ཆུན་པོ་འདི།། རིས་མེད་ཕྱོགས་ཀྱི་བུ་མོ་ཡི། ། རྣ་བའི་རྒྱན་དུ་བྱེད་གྱུར་ཅིག། ལྷག་བསམ་དག་པས་བྱས་པ་དང༌། ། སྨོན་ལམ་བཏབ་པའི་བདེན་པ་ཡིས།། གཞུང་འདིའི་ཚུལ་ལས་མི་འདའ་བའི། ། བརྟུལ་ཞུགས་སུས་ཀྱང་འཛིན་གྱུར་ཅིག། སྡོམ་གསུམ་ལྡན་པ་ཐམས་ཅད་ལ། ། བདག་གིས་སྙིང་ནས་དད་འཕེལ་བས།།
ཕྱོགས་རིས་མེད་པ་དེ་ཡི་མཐུས། ། གསར་རྙིང་ཀུན་གྱི་གསོས་སུ་ཤོག།། གྱི་ནར་བྱུང་རྒྱལ་མ་ཡིན་པར། ། དགེ་སྦྱོར་གཞན་ཡང་བློས་དོར་ཏེ།། ལུས་སེམས་ཞག་མང་ངལ་བྱས་པས། ། དེ་ཙམ་གཞན་ལ་ཕན་ཐོགས་ཤོག། ཀུན་ཀྱང་ཚུལ་འདིར་ཞུགས་པ་ལ། ། གལ་སྲིད་བག་མེད་ཉོན་མོངས་ཀྱིས།། འགལ་བའི་སྤྱོད་པ་བྱུང་སྲིད་ན། ། བཤགས་བསྡོམས་ཚད་དང་ལྡན་གྱུར་ཅིག།
དེ་ལྟའི་སྤྱོད་པ་རླབས་པོ་ཆེས། ། ཚེ་གཅིག་རྡོ་རྗེ་འཆང་འགྲུབ་ནས།། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་གྱུར་ཅིག། ཚུལ་དང་མཐུན་པར་སྤྱོད་པའི་མཐུས། ། འཇིག་རྟེན་ཀུན་ཀྱང་ནད་མུག་ཞི།། ཚེ་བསོད་དཔལ་འབྱོར་རྒྱས་པ་སོགས། ། བསམ་དོན་ཡིད་བཞིན་འགྲུབ་གྱུར་ཅིག། ཅེས་པ་འདི་ནི་སྔོན་ནས་སྤྲུལ་པའི་སྐུའི་བཀས་ཀྱང་བསྐུལ་ཞིང་སྙན་ངག་གིས་ཚིགས་སུ་བཅད་པའི་ཡི་གེ་རྟེན་བཅས་ཀྱིས་ཀྱང་བསྐུལ་བ་གནང་བ་དང༌། གྲྭ་པ་གཞན་འགའ་ཞིག་ལའང་ཉེ་བར་མཁོ་བ་  དང༌།
ནང་ཆེན་པ་བློ་གསར་ཀརྨ་མཐའ་ཡས་ཀྱིས་ཀྱང་ནན་གྱིས་བསྐུལ་ནའང༌། རེ་ཞིག་ལུས་པ་ལ་སླད་ནས་རྒྱལ་རོང་རྒྱལ་སྲས་ནང་སོ་ཆོས་མཛད་ཀུན་དགའ་ཆོས་འཕེལ་གྱི་ཉམས་བཞེས་སུའང་མཁོ་བ་བཅས་ཀྱིས། ༧སྐུ་ཞབས་རིན་པོ་ཆེ་སི་ཏུ་ཆོས་ཀྱི་འབྱུང་གནས་ཀྱི་ཞབས་པད་སྤྱི་བོའི་རྒྱན་དུ་བྱེད་པ་ཀརྨ་ངེས་ལེགས་བསྟན་འཛིན་གྱིས་མདོ་སྨད་དཔལ་སྤུངས་ཐུབ་བསྟན་ཆོས་འཁོར་གླིང་དུ་མགྱོགས་པར་གྲུབ་པར་བགྱིས་པས་ཉེས་པའི་ཆ་མཆིས་ན། བླ་མ་ཡི་དམ་མཁའ་འགྲོའི་ཚོགས་ལ་སྙིང་ནས་བཤགས་ཤིང༌། དགེ་བའི་ཆ་མཆིས་ན་སེམས་ཅན་ཐམས་ཅད་ཀྱིས་དུས་གསུམ་དུ་བསགས་པའི་དགེ་བ་ཇི་སྙེད་མཆིས་པ་དག་གི་སྣ་འདྲེན་དུ་གྱུར་ཏེ། རྫོགས་པའི་སངས་རྒྱས་སྐུ་བཞིའི་གོ་འཕང་དུ་འཇུག་པ་དང༌། གནས་སྐབས་སུའང་དགེ་ལེགས་དུ་མའི་དཔལ་དང་ལྡན་པའི་རྒྱུར་གྱུར་ཅིག། ཉེས་པར་སྤྱོད་གང་སྤོང་བ་ཡི། ། འཁོར་བའི་གཞི་ལས་ངེས་ཐར་བྱེད། ། དུ་མའི་རྟེན་དུ་ཉེར་གྱུར་པ། །
སོ་སོར་ཐར་པའི་སྡོམ་པར་གྲགས། ། མྱ་ངན་འདས་པ་རབ་ཐོབ་མེད། ། གཞན་གནོད་གཞིར་བཅས་ཀྱིས་དབེན་པ། ། རྣམ་བདུན་ཆེན་པོས་ཉེར་འཕགས་གང༌། ། བྱང་ཆུབ་སེམས་ཀྱི་ཐེག་པར་འདོད། ། ཁྱད་པར་དུ་མས་ཉེར་མཛེས་ཞིང༌། ། གདོད་མའི་དེ་ཉིད་ཡེ་ཤེས་ཉིད། ། སྐད་ཅིག་གཅིག་རྫོགས་ཐབས་ཚུལ་ཅན། ། གསང་ཆེན་གསང་བའི་སྡོམ་པར་བསྔགས། ། དེ་ཚུལ་རྣམ་གསུམ་དོན་གྱི་གཞུང༌། །
ལེགས་རྟོགས་ཆུབ་ཤིང་སེམས་བྱེད་ཉིད། ། བསྟན་འཛིན་ཞེས་སུ་ཉེར་འབོད་པས། ། སངས་རྒྱས་བསྟན་པའང་དེ་ལས་བྱུང༌། ། དེས་ན་ཐར་འདོད་ཡོངས་ཀྱི་གསོས། ། ཉེ་བར་མཁོ་བའི་གཞུང་བཟང་འདི། ། ལུས་ཅན་དུ་མའི་དཔལ་གྱུར་ཕྱིར། ། ཡི་གེའི་ཕྱི་མོ་འཕེལ་བྱའི་ཆེད། ། པར་ཡིག་འཕྲུལ་གྱི་ངོ་མཚར་བསྐྲུན། ། འདིར་འབད་ལེགས་བྱས་འོད་སྣང་གིས། ། རིས་མེད་རྒྱལ་བསྟན་པད་ཚལ་རྒྱས། །
འགྲོ་ཀུན་ངེས་ལེགས་ལམ་བཟང་དུ། ། འཇུག་པའི་སྨན་ལོན་ཉིད་ཐོབ་ཤོག ། ཞེས་པའང་ཉེར་མཁོའི་གཞུང་བཟང་འདི་ཉིད་སྡེ་བཞི་དགེ་བཅུའི་རྒྱལ་ཁབ་དཔལ་སྤུངས་ཐུབ་བསྟན་ཆོས་འཁོར་གླིང་དུ་པར་དུ་སྒྲུབས་སྐབས་ཀརྨ་རཏྣས་སྨྲས་པ་དགེའོ།། སྡོམ་གསུམ་ཉེར་མཁོའི་བུམ་བཟང་གི་ས་བཅད། ལེའུ་དང་པོ་སོ་སོ་ཐར་པའི་སྡོམ་པའི་སྐབས། སྡོམ་པ་གསུམ། སོ་སོ་ཐར་པའི་སྡོམ་པ་དང༌། 27 བྱང་ཆུབ་སེམས་དཔའི་སྡོམ་པ་དང༌། 28 རིག་འཛིན་སྔགས་ཀྱི་སྡོམ་པའོ།། 28 སྡོམ་པ་གསུམ་ལས།
དང་པོ་སོ་སོ་ཐར་པའི་སྡོམ་པ་ལ་བཞི། དང་པོ་བསྙེན་གནས། 32 བསྲུངས་པའི་ཕན་ཡོན། 33 གཉིས་པ་དགེ་བསྙེན། 33 ཉམས་ན་བཅོས་པའི་ཚུལ། 35 སྐྱབས་སུ་སོང་བའི་ཕན་ཡོན། 35 དགེ་བསྙེན་གྱི་སྡོམ་པའི་ཕན་ཡོན། 36 གསུམ་པ་དགེ་ཚུལ་གྱི་སྡོམ་པ། 36 ལས་ཆོག་གི་གོ་རིམ། 36 སྤང་བྱ་ཡན་ལག་བཅུ།
36 བཞི་པ་དགེ་སློང་གི་སྡོམ་པ་ལ་གཉིས། མ་ཐོབ་པ་ཐོབ་པར་བྱེད་པ་དང༌། 37 ཐོབ་པ་མི་ཉམས་པར་བསྲུང་བའོ།། 45 དང་པོ་ཐོབ་བྱེད་ཀྱི་ཆོ་ག་མངོན་གྱུར་བཅུ། དང་པོ་སངས་རྒྱས་མངོན་གྱུར། 38 གཉིས་པ་ཆོས་མངོན་གྱུར། 38 གསུམ་པ་དགེ་འདུན་མངོན་གྱུར། 38 བཞི་པ་མཁན་པོ་མངོན་དུ་གྱུར་པ། 40 ལྔ་པ་སློབ་དཔོན་མངོན་གྱུར། 40 དྲུག་པ་བསྙེན་པར་རྫོགས་འདོད་མངོན་དུ་གྱུར་པ།
41 བདུན་པ་ཡོ་བྱད་མངོན་གྱུར། 43 བརྒྱད་པ་ཡོངས་དག་མངོན་གྱུར། 43 དགུ་པ་གསོལ་བ་མངོན་གྱུར། 44 བཅུ་པ་ལས་མངོན་གྱུར་རོ།། 44 གཉིས་པ་ཐོབ་པ་མི་ཉམས་པར་བསྲུང་བའི་ཐབས་ལ་གཉིས། སྤྱིར་གནས་ཀྱི་བླ་མ་བརྟེན་ཚུལ་སོགས་དང༌། 45 དགག་སྒྲུབ་བྱེ་བྲག་ཏུ་བཤད་པའོ།། 55 སྤྱིར་གནས་ཀྱི་བླ་མ་བརྟེན་ཚུལ་སོགས་ལ་གསུམ། སློབ་མའི་བྱ་བ་དང༌། 45 བླ་མའི་བྱ་བ་དང༌།
48 བླ་སློབ་གཉིས་ཀའི་བྱ་བའོ།། 49 གཉིས་པ་དགག་སྒྲུབ་བྱེ་བྲག་ཏུ་བཤད་པ་ལ་གཉིས། དགག་པའི་བསླབ་བྱ་བཤད་པ་དང༌། 55 བསྒྲུབ་པའི་བསླབ་བྱ་བཤད་པའོ།། 97 དང་པོ་ལ་ལྟུང་བ་སྡེ་ལྔ་སྟེ། ཕམ་པའི་སྡེ། 55 ལྷག་མའི་སྡེ། 58 ལྟུང་བྱེད། 62 སོར་བཤགས། 91 ཉེས་བྱས་སོ།།
92དང་པོ་ ཕམ་པའི་སྡེ ་ལ་བཞི་སྟེ། དང་པོ་མི་ཚངས་སྤྱོད་ཀྱི་ཕམ་པ། 55 གཉིས་པ་མ་བྱིན་ལེན་གྱི་ཕམ་པ། 56 གསུམ་པ་སྲོག་གཅོད་ཀྱི་ཕམ་པ། 57 བཞི་པ་མི་ཆོས་བླ་མའི་རྫུན་གྱི་ཕམ་པ། 58 གཉིས་པ་ལྷག་མ་བཅུ་གསུམ་སྟེ། དང་པོ་ཁུ་བ་འབྱིན་པའི་དགེ་འདུན་ལྷག་མ། 59 གཉིས་པ་རེག་པའམ་འཛིན་པའི་དགེ་འདུན་ལྷག་མ། 59 གསུམ་པ་འཁྲིག་ཚིག་སྨྲ་བའི་ལྷག་མ། 59 བཞི་པ་བསྙེན་བཀུར་བསྔགས་པའི་ལྷག་མ།
59 ལྔ་པ་གཉེན་ཁ་བྱེད་པའི་ལྷག་མ། 60 དྲུག་པ་ཁང་པ་བྱེད་པའི་ལྷག་མ། 60 བདུན་པ་ཁང་ཆེན་གྱི་ལྷག་མ། 60 བརྒྱད་པ་གཞི་མེད་ཀྱི་ལྷག་མ། 60 དགུ་པ་བག་ཙམ་གྱི་ལྷག་མ། 61 བཅུ་པ་དགེ་འདུན་དབྱེན་གྱི་ལྷག་མ། 61 བཅུ་གཅིག་པ་དེ་རྗེས་ཕྱོགས་པའི་ལྷག་མ། 61 བཅུ་གཉིས་པ་ཁྱིམ་སུན་འབྱིན་པའི་ལྷག་མ། 61 བཅུ་གསུམ་པ་བཀའ་བློ་མི་བདེ་བའི་ལྷག་མ། 61 གསུམ་པ་ལྟུང་བྱེད་ཀྱི་སྡེ་ལ་གཉིས།
སྤང་ལྟུང་དང༌། 62 ལྟུང་བྱེད་འབའ་ཞིག་པའོ།། 71 དང་པོ་ལ་བཅུ་ཚན་གསུམ་ལས། བཅུ་ཚན་དང་པོ་ལ། ༡ དང་པོ་གོས་ལྷག་འཆང་བའི་སྤང་ལྟུང༌། 62 ༢ གཉིས་པ་འབྲལ་བའི་སྤང་བ། 63 ༣ གསུམ་པ་ཟླ་འཇོག་གི་སྤང་ལྟུང༌། 64 ༤ བཞི་པ་ཁྲུར་འཇུག་པའི་སྤང་ལྟུང༌། 64 ༥ ལྔ་པ་གོས་ལེན་པ། 64 ༦ དྲུག་པ་སློང་བ།
64 ༧ བདུན་པ་སློང་བ་རིགས་པའི་སྤང་བ། 65 ༨ བརྒྱད་པ་དཔག་པ་སློང་བའི་ལྟུང་བ། 65 ༩ དགུ་པ་སོ་སོ་ནས་དཔག་པ་སློང་བ། 65 ༡༠ བཅུ་པ་བསྐུར་བའི་སྤང་བ། 65 བཅུ་ཚན་གཉིས་པ་ལ། ༡༡ དང་པོ་སྲིན་བལ་ལས་སྟན་བྱེད་པའི་སྤང་ལྟུང༌། 66 ༡༢ གཉིས་པ་འབའ་ཞིག་པ། 66 ༡༣ གསུམ་པ་ཆ་གཉིས་ཀྱི་སྤང་བ། 66 ༡༤ བཞི་པ་ལོ་དྲུག་མི་འཆང་བ། 66 ༡༥ ལྔ་པ་མཐོ་གང་མི་ལྷན་པར་སྤྱོད་པའི་སྤང་ལྟུང༌།
66 ༡༦ དྲུག་པ་ལམ་དུ་བལ་ཁུར་བ། 66 ༡༧ བདུན་པ་བལ་རྨེལ་འཇུག་པ། 66 ༡༨ བརྒྱད་པ་གསེར་དངུལ་ལ་རེག་པའི་སྤང་ལྟུང༌། 66 ༡༩ དགུ་པ་མངོན་མཚན་ཅན་གྱི་སྤྱོད་པ། 68 ༢༠ བཅུ་པ་ཉོ་ཚོང་བྱེད་པའི་སྤང་བ། 68 བཅུ་ཚན་གསུམ་པ་ལ། ༢༡ དང་པོ་ལྷུང་བཟེད་འཆང་བའི་སྤང་བ། 68 ༢༢ གཉིས་པ་ལྷུང་བཟེད་ལྷག་པོ་འཆང་བ། 69 ༢༣ གསུམ་པ་འཐག་དུ་འཇུག་པ། 69 ༢༤ བཞི་པ་འཐག་པ་སྐྱེད་པ།
69 ༢༥ ལྔ་པ་བྱིན་འཕྲོག། 69 ༢༦ དྲུག་པ་བརྟད་བྱུང་གི་སྤང་ལྟུང༌། 69 ༢༧ བདུན་པ་དགོན་པའི་འབྲལ་སྤང༌། 70 ༢༨ བརྒྱད་པ་རས་ཆེན་གྱི་སྤང་བ། 70 ༢༩ དགུ་པ་བསྔོས་བསྒྱུར། 70 ༣༠ བཅུ་པ་བསོག་འཇོག་གི་སྤང་བ། 71 གཉིས་པ་ལྟུང་བྱེད་འབའ་ཞིག་པ་ལ་བཅུ་ཚན་དགུ་ལས། བཅུ་ཚན་དང་པོ་ལ། ༡ དང་པོ་རྫུན་སྨྲ་བའི་ལྟུང་བྱེད། 71 ༢ གཉིས་པ་སྐྱོན་བརྗོད་པའི་ལྟུང་བྱེད།
72 ༣ གསུམ་པ་ཕྲ་མ་བྱེད་པའི་ལྟུང་བྱེད། 72 ༤ བཞི་པ་སྐྱོ་སྔོགས་བྱེད་པ། 72 ༥ ལྔ་པ་བུད་མེད་ལ་ཆོས་སྟོན་པའི་ལྟུང་བྱེད། 72 ༦ དྲུག་པ་བསྙེན་པར་མ་རྫོགས་པ་དང་ལྷན་ཅིག་འདོན་པ། 72 ༧ བདུན་པ་གནས་ངན་ལེན་བརྗོད་པ། 72 ༨ བརྒྱད་པ་མི་ཆོས་བླ་མ་བདེན་པར་སྨྲ་བའི་ལྟུང་བྱེད། 73 ༩ དགུ་པ་བཤེས་ངོར་སྨྲ་བའི་ལྟུང་བྱེད། 73 ༡༠ བཅུ་པ་ཁྱད་དུ་གསོད་པ། 73 བཅུ་ཚན་གཉིས་པ་ལ། ༡༡ དང་པོ་ས་བོན་སྐྱེ་བ་འཇིག་པའི་ལྟུང་བྱེད།
73 ༡༢ གཉིས་པ་འཕྱ་བའི་ལྟུང་བྱེད། 74 ༡༣ གསུམ་པ་བསྒོ་བ་རྣར་གཟོན་པ། 75 ༡༤ བཞི་པ་གནས་མལ་ལས་གྱུར་པ། 75 ༡༥ ལྔ་པ་གདིང་བ་ལས་གྱུར་པ། 75 ༡༦ དྲུག་པ་སྐྲོད་པ། 76 ༡༧ བདུན་པ་ཕྱིས་གནོན་པ། 76 ༡༨ བརྒྱད་པ་རྩ་དབྱུང་འདུག་པ། 76 ༡༩ དགུ་པ་སྲོག་ཆགས་དང་བཅས་པས་འདེབས་པ། 76 ༢༠ བཅུ་པ་རིམ་པ་གསུམ་ལས་ལྷག་པར་བརྩིག་པ། 76 བཅུ་ཚན་གསུམ་པ་ལ།
༢༡ དང་པོ་མ་བསྐོས་པར་སྟོན་པ། 77 ༢༢ གཉིས་པ་ཉི་མ་ནུབ་ཀྱི་བར་དུ་ཆོས་སྟོན་པ། 77 ༢༣ གསུམ་པ་ཟས་ཀྱི་ཕྱིར་སྟོན་པ། 77 ༢༤ བཞི་པ་གོས་བཟོ་བའི་ལས། 77 ༢༥ ལྔ་པ་གོས་སྦྱིན་པ། 77 ༢༦ དྲུག་པ་དགེ་སློང་མ་དང་ལྷན་ཅིག་ལམ་དུ་འཇུག་པ། 77 ༢༧ བདུན་པ་གྲུར་འཇུག་པ། 77 ༢༨ བརྒྱད་པ་དབེན་པར་འདུག་པ།
78 ༢༩ དགུ་པ་དབེན་པར་འགྲེང་བ། 78 ༣༠ བཅུ་པ་སྦྱོར་བཅུག་ཟས།
78 བཅུ་ཚན་བཞི་པ་ལ། ༣༡ དང་པོ་ཡང་ཡང་བཟའ་བའི་ལྟུང་བྱེད། 78 ༣༢ གཉིས་པ་འདུག་གནས་སུ་བཟའ་བ། 79 ༣༣ གསུམ་པ་ལྷུང་བཟེད་དོ་གསུམ་ལས་ལྷག་པར་ལེན་པ། 79 ༣༤ བཞི་པ་སྤངས་པ་བཟའ་བ། 79 ༣༥ ལྔ་པ་སྤངས་པ་སྟོབས་པ། 80 ༣༦ དྲུག་པ་འདུས་ཤིང་བཟའ་བ། 80 ༣༧ བདུན་པ་དུས་མིན་བཟའ་བ། 80 ༢༨ བརྒྱད་པ་བསོག་འཇོག་བྱས་པ་བཟའ་བ། 80 ༢༩ དགུ་པ་བྱིན་ལེན་མ་བྱས་པར་ལོངས་སྤྱོད་པ།
81 ༤༠ བཅུ་པ་བསོད་པ་སློང་བ། 82 བཅུ་ཚན་ལྔ་པ་ལ། ༤༡ དང་པོ་སྲོག་ཆགས་དང་བཅས་པའི་ཆུ་ལ་ལོངས་སྤྱོད་པའི་ལྟུང་བྱེད། 82 ༤༢ གཉིས་པ་ཉལ་པོ་ཤོམ་པའི་ཁྱིམ་ན་འདུག་པའི་ལྟུང་བྱེད། 83 ༤༣ གསུམ་པ་འགྲེང་ནས་འདུག་པ། 83 ༤༤ བཞི་པ་གཅེར་བུ་པ་ལ་སྦྱིན་པ། 83 ༤༥ ལྔ་པ་དམག་ལ་ལྟ་བ། 83 ༤༦ དྲུག་པ་དམག་ནང་དུ་གནས་པ། 83 ༤༧ བདུན་པ་དཔུང་གི་ཡན་ལག་ཉམས་སུ་མྱོང་བ། 83 ༤༨ བརྒྱད་པ་བརྡེག་པ།
83 ༤༩ དགུ་པ་བརྡེག་པར་གཟས་པ། 83 ༥༠ བཅུ་པ་གནས་ངན་ལེན་འཆབ་པ། 84 བཅུ་ཚན་དྲུག་པ་ལ། ༥༡ དང་པོ་ཟས་གཅོད་དུ་འཇུག་པའི་ལྟུང་བྱེད། 84 ༥༢ གཉིས་པ་མེ་ལ་རེག་པ། 84 ༥༣ གསུམ་པ་འདུན་པ་ཕྱིར་བསྒྱུར་བ། 84 ༥༤ བཞི་པ་བསྙེན་པར་མ་རྫོགས་པ་དང་ལྷན་ཅིག་ཉལ་བ། 85 ༥༥ ལྔ་པ་སྡིག་ལྟ་མི་གཏོང་བ། 85 ༥༦ དྲུག་པ་སྤངས་པའི་རྗེས་སུ་ཕྱོགས་པ། 85 ༥༧ བདུན་པ་དགེ་ཚུལ་བསྙིལ་བ་བསྡུད་པ།
85 ༥༨ བརྒྱད་པ་ཁ་མ་བསྒྱུར་བ་བགོས་པ། 86 ༥༩ དགུ་པ་ལོངས་པའི་གཞིར་གཏོགས་པ། 86 ༦༠ བཅུ་པ་ཁྲུས་བྱེད་པ། 86 བཅུ་ཚན་བདུན་པ་ལ། ༦༡ དང་པོ་དུད་འགྲོ་གསོད་པའི་ལྟུང་བྱེད། 87 ༦༢ གཉིས་པ་འགྱོད་པ་སྐྱེད་པ། 87 ༦༣ གསུམ་པ་ག་ག་ཚིལ་བྱེད་པ། 87 ༦༤ བཞི་པ་ཆུ་ལ་རྩེ་བ། 87 ༦༥ ལྔ་པ་བུད་མེད་དང་ལྷན་ཅིག་ཉལ་བ། 87 ༦༦ དྲུག་པ་དངངས་པར་བྱེད་པ།
87 ༦༧ བདུན་པ་སྦེད་པའི་ལྟུང་བ། 87 ༦༨ བརྒྱད་པ་གདེང་མེད་པར་སྤྱོད་པ། 87 ༦༩ དགུ་པ་སྐུར་བ་འདེབས་པ། 87 ༧༠ བཅུ་པ་སྐྱེས་པ་མེད་སར་བུད་མེད་དང་ལྷན་ཅིག་ལམ་དུ་འགྲོ་བ། 87 བཅུ་ཚན་བརྒྱད་པ་ལ། ༧༡ དང་པོ་རྐུན་མ་དང་ལྷན་ཅིག་ལམ་དུ་འགྲོ་བའི་ལྟུང་བྱེད། 88 ༧༢ གཉིས་པ་ཉི་ཤུ་མ་ལོན་པར་བསྙེན་པར་རྫོགས་པ། 88 ༧༣ གསུམ་པ་ས་རྐོ་བ། 88 ༧༤ བཞི་པ་མགྲོན་དུ་གཉེར་བ་ལ་རིང་དུ་འདུག་པ། 88 ༧༥ ལྔ་པ་བསླབ་པ་ཉེ་བར་འཇོག་པ།

88 ༧༦ དྲུག་པ་ཉན་རྣ་ལས་བྱུང་བ། 88 ༧༧ བདུན་པ་མི་སྨྲ་བར་འགྲོ་བ། 89 ༧༨ བརྒྱད་པ་མ་གུས་པའི་ཚུལ་གྱིས་ལྟུང་བྱེད། 89 ༧༩ དགུ་པ་ཆང་འཐུང་བ། 89 ༨༠ བཅུ་པ་དུས་མིན་གྲོང་དུ་འགྲོ་བ། 89 བཅུ་ཚན་དགུ་པ་ལ། ༨༡ དང་པོ་གྲོང་དུ་རྒྱུ་བའི་ལྟུང་བྱེད། 89 ༨༢ གཉིས་པ་རྒྱལ་པོའི་ཕོ་བྲང་དུ་ནུབ་མོ་འགྲོ་བ། 89 ༨༣ གསུམ་པ་བསླབ་གཞིའི་དངོས་པོ་ཁྱད་དུ་གསོད་པ། 90 ༨༤ བཞི་པ་ཁབ་རལ་འཆོས་པ། 90 ༨༥ ལྔ་པ་ཁྲི་རྐང་འཆོས་པ།
90 ༨༦ དྲུག་པ་ཤིང་བལ་བརྡལ་བ། 90 ༨༧ བདུན་པ་གདིང་བ་ལས་གྱུར་པ། 90 ༨༨ བརྒྱད་པ་གཡན་དགབ་ལས་གྱུར་པ། 90 ༨༩ དགུ་པ་དབྱར་གྱི་རས་ཆེན། 90 ༩༠ བཅུ་པ་བདེ་བར་གཤེགས་པའི་ཆོས་གོས་ལས་གྱུར་པ། 90 བཞི་པ་སོར་བཤགས་ཀྱི་སྡེ་ལ་བཞི་ཡོད། དང་པོ་དགེ་སློང་མ་ལས་ཟས་ལེན་པའི་སོར་བཤགས། 91 གཉིས་པ་གྲལ་རིམ་དུ་མ་ཕེབས་པར་བྲིམ་དུ་འཇུག་པ་མ་བཟློག་པར་བཟའ་བ། 91 གསུམ་པ་བསླབ་པ་དྲལ་ཏེ་ཁྱིམ་དུ་འཇུག་པ། 91 བཞི་པ་ནགས་བརྟགས་པ་ལས་གྱུར་པའི་སོ་སོར་བཤགས་པར་བྱ་བ།
92 ལྔ་པ་ཉེས་བྱས་ཀྱི་སྡེ་ལ་བརྒྱ་དང་བཅུ་གཉིས། 92 དང་པོ་གོས་ཀྱི་སྡེ་ཚན་བཅུ། 93 གཉིས་པ་སྤྱོད་ཡུལ་དུ་འགྲོ་བ་ཉི་ཤུ། 93 གསུམ་པ་སྟན་ལ་འདུག་པར་བྱ་བ་དགུ། 94 བཞི་པ་བྱིན་ལེན་བྱ་བ་བརྒྱད། 94 ལྔ་པ་ཟས་བཟའ་བ་ཉེར་གཅིག། 94 དྲུག་པ་ལྷུང་བཟེད་ལ་བཅུ་བཞི། 95 བདུན་པ་ཆོས་བཤད་པ་ཉེར་དྲུག། 95 བརྒྱད་པ་བསྒྲུབ་པའི་ཚུལ་གསུམ། 96 དགུ་པ་རྒྱུ་བ་དགག་པ།
96 ཚུལ་ཁྲིམས་བསྲུང་བའི་ཕན་ཡོན། 96 ཚུལ་ཁྲིམས་ཉམས་པའི་ཉེས་དམིགས། 96 གཉིས་པ་བསྒྲུབ་པའི་བསླབ་བྱ་བཤད་པ་ལ་ལྔ། བསླབ་པ་ཡོངས་སུ་སྦྱོང་བའི་གཞི། 97 བདེ་བར་གནས་པའི་རྐྱེན་གྱི་གཞི། 115 ཆོ་ག་ཁྱད་འབྲེལ་ལས་ཀྱི་གཞི། 130 ཉེས་པ་དག་བྱེད་ཕྱིར་བཅོས་གཞི། 133 མཐའ་གཉིས་སྤངས་པ་གནས་མལ་གྱི་གཞིའོ།། 142 དང་པོ་བསླབ་པ་ཡོངས་སུ་སྦྱོང་བའི་གཞི ་ ལ་གསུམ། གསོ་སྦྱོང༌།
97 དབྱར་གནས། 109 དགག་དབྱེའོ།། 112 དང་པོ་གསོ་སྦྱོང་ལ་གཉིས། ཞི་གནས་ཀྱི་གསོ་སྦྱོང་བཤད་པ། 97 མཐུན་པའི་གསོ་སྦྱོང༌། 98 གཉིས་པ་མཐུན་པའི་གསོ་སྦྱོང་ལ་གཉིས། སྤྱིར་བཤད་པ་དང༌། 98 བྱེ་བྲག་ཏུ་བཤད་པའོ།། 102 གསོ་སྦྱོང་གི་ཕྱག་ལེན་དང་ཆོ་གའི་གོ་རིམ། 105 གསོ་སྦྱོང་དངོས་ལ་གསུམ།
སྔོན་འགྲོ་དང༌། 106 དངོས་གཞི་དང༌། 107 རྗེས་སོ།། 107 གཉིས་པ་བདེ་བར་གནས་པའི་རྐྱེན་ལ་གཉིས། བདེ་བར་གནས་པའི་རྐྱེན་གོས་དང༌། 115 སྨན་ནོ།། 126 དང་པོ་གོས་ལ་གསུམ། སྲ་བརྐྱང་གི་གཞི། 115 གོས་ཀྱི་གཞི། 117 ཀོ་ལྤགས་ཀྱི་གཞིའོ།།
125 གཉིས་པ་སྨན་གྱི་གཞི་ལ་བཞི། སྨན་ལ་དུས་རུང་དང༌། 126 ཐུན་ཚོད་དུ་རུང་བ་དང༌། 126 ཞག་བདུན་པ་དང༌། 126 འཚོ་བའི་བར་དུ་བཅང་བའོ།། 127 གསུམ་པ་ཆོ་ག་ཁྱད་འབྲེལ་ལས་ཀྱི་གཞི། 130 ལས་དངོས་ལ་གསུམ། དང་པོ་གསོལ་བ་འབའ་ཞིག་པའི་ལས་ཉེར་བཞི། 130 གཉིས་པ་གསོལ་གཉིས་ཀྱི་ལས་ཞེ་བདུན། 131 གསུམ་པ་གསོལ་བཞིའི་ལས་སུམ་ཅུ།
132 བཞི་པ་ཉེས་པ་དག་བྱེད་ཕྱིར་བཅོས་ཀྱི་གཞི་ལ་གཉིས། ལྟུང་བ་ཕྱིར་བཅོས་དང༌། 133 རྩོད་པ་ཕྱིར་བཅོས་སོ།། 139 ཕམ་པ་འཆབ་བཅས། 133 འཆབ་མེད། 133 དགེ་འདུན་ལྷག་མའི་ལྟུང་བ་འཆོས་པ། 134 སྤོ་བ། 135 མགུ་བ། 135 སྤང་ལྟུང་སུམ་ཅུ་པའི་ཉེས་པ་དག་པའི་ཐབས། 135 སྨད་པ་ནན་ཏུར།
136 བསྐྲད་པ་ནན་ཏུར། 136 གནས་དབྱུང་བདུན། 136 གསོ་སྦྱོང་བཞག་པའི་ནན་ཏུར། 137 དགག་དབྱེ་བཞག་པའི་ནན་ཏུར། 137 ལྷུང་བཟེད་ཁ་སྦུབ་པ། 137 ས་གཞན་ན་གནས་པ། 138 ཁྱད་པར་གྱི་སྤྱོད་པ་ལྔ་སྤང་བ། 138 དམན་པའི་སྤྱོད་པ། 138 སོ་སོ་ཐར་པའི་སྡོམ་པ་གཏོང་བའི་རྒྱུ། 139 གཉིས་པ་རྩོད་པ་ཕྱིར་བཅོས་ལ་བཞི།
དང་པོ་འགྱེད་ཕྱིར་རྩོད་པ། 139 གཉིས་པ་མི་གདམས་པའི་ཕྱིར་རྩོད་པ་ཞི་བར་བྱེད་པ། 140 གསུམ་པ་ལྟུང་བའི་ཕྱིར་རྩོད་པ་ཞི་བར་བྱེད་པ། 141 བཞི་པ་བྱ་བ་ལས་ཀྱི་ཕྱིར་རྩོད་པ་ཞི་བར་བྱེད་པ། 141 ཐེག་ཆེན་སོ་ཐར་གྱི་ངོ་བོ། 146 ཉམས་ན་ཕྱིར་བཅོས་པ། 146 གཏོང་རྒྱུ། 146ལེའུ་གཉིས་པ་བྱང་ཆུབ་སེམས་ཀྱི་སྡོམ་པའི་སྐབས། གཉིས་པ་བྱང་ཆུབ་སེམས་ཀྱི་སྡོམ་པ་ལ་དོན་བརྒྱད་ལས། དང་པོ་སྐྱེ་བའི་རྒྱུ།
151 གཉིས་པ་བྱང་ཆུབ་སེམས་ཀྱི་ངོ་བོ། 152 གསུམ་པ་དབྱེ་བ། 153 བཞི་པ་ཆོ་ག། 156 གང་ལས་བླང་བའི་ཡུལ་བླ་མ། 158 གང་གིས་ལེན་པའི་རྟེན། 158 ཆོ་ག་དངོས་ལ་གཉིས། ཟབ་མོ་ལྟ་རྒྱུད་ཀྱི་ལུགས་དང༌། 159 རྒྱ་ཆེན་སྤྱོད་རྒྱུད་ཀྱི་ལུགས་སོ།། 159 གཉིས་པ་རྒྱ་ཆེན་སྤྱོད་རྒྱུད་ཀྱི་ལུགས་ལ་གཉིས། སྨོན་པའི་སེམས་བསྐྱེད་པ་དང༌།
159 འཇུག་པའི་སྡོམ་པ་བཟུང་བའོ།། 159 ལྔ་པ་བསླབ་བྱ་ལ་གཉིས། སྨོན་པའི་བསླབ་བྱ་དང༌། 160 འཇུག་པའི་བསླབ་བྱའོ།། 163 གཉིས་པ་འཇུག་པའི་བསླབ་བྱ་ལ་གཉིས། དགག་པའི་བསླབ་བྱ་དང༌། 163 སྒྲུབ་པའི་བསླབ་བྱའོ།། 171 དང་པོ་དགག་པའི་བསླབ་བྱ་ལ་གཉིས། རྒྱ་ཆེན་སྤྱོད་རྒྱུད་པའི་ལུགས། 163 ཟབ་མོ་ལྟ་བརྒྱུད་ལུགས།
168 སྡོམ་པ་གཏོང་བའི་རྒྱུ་དངོས་དམིགས་བསལ་དུ་བཤད་པ། 170 ཕ་རོལ་དུ་ཕྱིན་པ་དྲུག་བཤད་པ་ལ་གཉིས། བསྡུས་དོན་རྣམ་པར་བཞག་པ་དང༌། 172 ཡན་ལག་རྒྱས་པར་བཤད་པའོ།། 173 དང་པོ་བསྡུས་དོན་རྣམ་པར་བཞག་པ་ལ་དྲུགདང་པོ་གྲངས་ངེས། 172 གཉིས་པ་གོ་རིམ།
172 གསུམ་པ་མཚན་ཉིད། 172 བཞི་པ་ངེས་ཚིག 172 ལྔ་པ་རབ་དབྱེ། 173 དྲུག་པ་བསྡུ་བ།
173 གཉིས་པ་ཡན་ལག་རྒྱས་པར་བཤད་པ་ལ་དྲུག དང་པོ་སྦྱིན་པ། 173 གཉིས་པ་ཚུལ་ཁྲིམས། 174 གསུམ་པ་བཟོད་པ། 175 བཞི་པ་བརྩོན་འགྲུས། 176 ལྔ་པ་བསམ་གཏན། 177 དྲུག་པ་ཤེས་རབ། 179 སྤྱི་དོན་དྲུག་པ་ཕན་ཡོན། 180 བདུན་པ་ཉམས་པའི་ཉེས་དམིགས། 182 བརྒྱད་པ་ཕྱིར་བཅོས་སོ།།
182ལེའུ་གསུམ་པ་རིག་འཛིན་སྔགས་ཀྱི་སྡོམ་པའི་སྐབས། སྡོམ་པ་གསུམ་པ་རིག་འཛིན་སྔགས་ཀྱི་སྡོམ་པ་བཤད་པ་ལ། རྒྱུད་སྡེའི་རྣམ་གཞག་བསྡུས་ཏེ་བསྟན་པ་དང༌། 187 རྒྱུད་སྡེ་ཆེན་པོ་བཞི་སོ་སོར་བཤད་པ་ལ། དང་པོ་བྱ་བའི་རྒྱུད། 189 ངེས་ཚིག། 189 དབྱེ་བ། 189 འཇུག་ཚུལ་ལམ་མངོན་རྟོགས་ཀྱི་རིམ་པ་ལ་བཞི། འཇུག་པའི་སྤྱོད་པ་དང༌། 189 སྦྱོར་བའི་སྤྱོད་པ་དང༌།
191 སྒྲུབ་པའི་སྤྱོད་པ་དང༌། 193 འགྲུབ་པའི་སྤྱོད་པའོ།། 193 དང་པོ་འཇུག་སྤྱོད་ལ་གཉིས། དབང་དང༌། 189 དམ་ཚིག་གོ། 190 གཉིས་པ་སྦྱོར་བའི་སྤྱོད་པ་ལ་གཉིས། ཀུན་རྫོབ་ཀྱི་ཏིང་ངེ་འཛིན་རྣམས་བཅས་ལ་སྦྱོར་བ་དང༌། 191 དོན་དམ་གྱི་ཏིང་ངེ་འཛིན་གཉིས་སུ་མེད་པ་ལ་སྦྱོར་བའོ།། 192 གཉིས་པ་སྤྱོད་པའི་རྒྱུད། ངེས་ཚིག།
193 དབྱེ་བ། 193 འཇུག་ཚུལ་མངོན་པར་རྟོགས་པའི་རིམ་པ་ལ་གསུམ། འཇུག་པའི་སྤྱོད་པ། 194 སྦྱོར་བའི་སྤྱོད་པ། 194 སྒྲུབ་པའི་སྤྱོད་པའོ།། 194 དང་པོ་ལ་གཉིས། ཕྱི་འཇུག་གི་སྤྱོད་པ་དང༌། 194 ནང་འཇུག་གི་སྤྱོད་པའོ།། དང་པོ་ལ་གཉིས། དབང་དང༌།
194 དམ་ཚིག 194 གསུམ་པ་རྣལ་འབྱོར་རྒྱུད། ངེས་ཚིག 195 དབྱེ་བ། 195 མངོན་པར་རྟོགས་པའི་ལམ་ལ། འཇུག་རུང་གི་གང་ཟག 195 ཐབས་ལ་འཇུག་པའི་སྒོ། 195 འབྲས་བུ་ཐོབ་པར་བྱེད་པའི་ཐབས། 197 འབྲས་བུ་ཉིད་རྣམ་པར་བཞག་པའོ།། 199 གཉིས་པ་ཐབས་ལ་འཇུག་པའི་སྒོ་ལ་གཉིས།
དབང་དང༌། 195 དམ་ཚིག་གོ། 196 བཞི་པ་རྣལ་འབྱོར་བླ་ན་མེད་པའི་རྒྱུད། ངེས་ཚིག 199 དབྱེ་བ། 199 ལམ་ལ་བཞི། སྨིན་བྱེད་ཀྱི་དབང༌། 200 དེས་ཐོབ་པའི་སྡོམ་པ། 200 མཐར་ཕྱིན་པའི་སྤྱོད་པ། 201 ལམ་དངོས་ཉམས་སུ་ལེན་པའོ།།
202 བཞི་པ་སྤང་ཐབས་ངན་རྟོག་བསྐྱེད་རིམ་གྱིས་སྤོང༌། 209 ལྔ་པ་སྤངས་འབྲས། 209 གཉིས་པ་དམ་ཚིག་རྒྱ་མཚོའི་གཞུང་འགྲེལ་པ་དང་བཅས་པའི་དོན་བསྡུས་པ་དགོད་པ། 210 དམ་ཚིག་དང་སྡོམ་པའི་ཚུལ་དངོས་ལ་བཞི། བརྟུལ་ཞུགས་བཤད་པ་དང༌། 212 སྡོམ་པ་བཤད་པ་དང༌། 213 དེ་དག་གི་གོ་རིམ་དང༌། 217 ལྟུང་བའི་ཚུལ་རྣམ་པར་དབྱེ་བའོ།། 219 གཉིས་པ་རིགས་ལྔའི་སྡོམ་པ་ལ་གཉིས། ཐེག་ཆེན་སྤྱི་དང་ཐུན་མོང་བ་དང༌།
213 ཐུན་མོང་མ་ཡིན་པ་བླ་མེད་ཀྱི་སྡོམ་པའོ།། 214 བཞི་པ་ལྟུང་བའི་ཚུལ་རྣམ་པར་དབྱེ་བ་རྒྱས་པར་བཤད་པ་ལ་ལྔ། རྩ་ལྟུང་བཅུ་བཞི། 219 ཡན་ལག་གི་ལྟུང་བ་བརྒྱད། 226 ཕྲིན་ལས་སྒྲུབ་པ་ལ་བརྟེན་པའི་ལྟུང་བ་བཅོ་ལྔ། 228 དེ་ལས་ཡན་ལག་ཏུ་གྱུར་པ་བདུན། 230 དེ་རྣམས་ཉེས་པ་ཆེ་ཆུང་གི་རིམ་པ་བསྟན་པའོ།། 230 དམ་ཚིག་ཐམས་ཅད་བསྡུ་ཚུལ། 232 ལྟུང་བ་དེ་དག་ལས་ཉམས་ན་བཤགས་ཚུལ། 232 ཉམས་པའི་ཉེས་དམིགས།
234 མ་ཉམས་པའི་ཕན་ཡོན། 234 མཇུག་ཡོངས་སུ་རྫོགས་པའི་བྱ་བ། 236
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
