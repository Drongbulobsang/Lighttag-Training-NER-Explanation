མཛོད་བདུན།
པོད ༣
ཆོས་དབྱིངས་རིན་པོ་ཆེའི་མཛོད།
"$ ༄༅། །དྷརྨྨདྷཱཏུརཏྣཀོཥནཱམབིཛཧཱརམ། ། ༄༅། །ཆོས་དབྱིངས་རིན་པོ་ཆེའི་མཛོད་ཅེས་བྱ་བ་བཞུགས།། །། ༄༅། །རྒྱ་གར་སྐད་དུ། དྷརྨ་དྷཱ་ཏུ་རཏྣ་ཀོ་ཥ་ནཱ་མ། བོད་སྐད་དུ། ཆོས་དབྱིངས་རིན་པོ་ཆེའི་མཛོད་ཅེས་བྱ་བ། དཔལ་ཀུན་ཏུ་བཟང་པོ་ལ་ཕྱག་འཚལ་ལོ། ། གདོད་ནས་ལྷུན་གྲུབ་ངོ་མཚར་རྨད་ཀྱི་ཆོས། ། རང་བྱུང་ཡེ་ཤེས་འོད་གསལ་བྱང་ཆུབ་སེམས། །
སྣང་སྲིད་སྣོད་བཅུད་འཁོར་འདས་འབྱུང་བའི་མཛོད། ། མི་གཡོ་སྤྲོས་དང་བྲལ་ལ་ཕྱག་འཚལ་ལོ། ། ཐེག་པའི་ཡང་རྩེ་རི་རྒྱལ་ཉི་ཟླའི་ཀློང༌། ། འོད་གསལ་ལྷུན་གྲུབ་རྡོ་རྗེ་སྙིང་པོའི་ཀློང༌། ། རྩོལ་ཞིང་སྒྲུབ་མེད་རང་བཞིན་བབས་ཀྱི་ཀློང༌། ། ཡེ་འབྱམས་རྨད་དུ་བྱུང་བ་བཤད་ཀྱིས་ཉོན། ། ལྷུན་གྲུབ་ཀློང་ལས་ཐམས་ཅད་འབྱུང་བཞི་གཞི། ། ངོ་བོ་སྟོང་ལ་རང་བཞིན་མ་འགགས་པས། ། ཅིར་ཡང་མ་གྲུབ་ཅིར་ཡང་འཆར་བ་སྟེ། ། སྐུ་གསུམ་ཀློང་ནས་འཁོར་འདས་རང་ཤར་ཀྱང༌། །
དབྱིངས་ལས་མ་གཡོས་ཆོས་ཉིད་བདེ་བའི་ཞིང༌། ། སེམས་ཉིད་ཀློང་ཆེན་འགྱུར་མེད་ནམ་མཁའི་ངང༌། ། རོལ་པ་ངེས་མེད་ཐུགས་རྗེ་ཆོ་འཕྲུལ་ཀློང༌། ། ཐམས་ཅད་དབྱིངས་ཀྱི་རྒྱན་ལས་ལོགས་ན་མེད། ། ཕྱི་ནང་འདུ་འཕྲོ་བྱང་ཆུབ་སེམས་ཀྱི་རྩལ། ། ཅིར་ཡང་མ་ཡིན་ཅིར་ཡང་སྣང་བའི་ཕྱིར། ། ངོ་མཚར་ཆོ་འཕྲུལ་ཡ་མཚན་རྨད་ཀྱི་ཆོས། ། ཕྱི་ནང་སྐྱེ་འགྲོ་གཟུགས་སུ་སྣང་བ་ཀུན། ། དབྱིངས་ཀྱི་རྒྱན་ཏེ་སྐུ་ཡི་ངོ་བོར་ཤར། ། མ་ལུས་གྲགས་པའི་སྒྲ་སྐད་ཇི་སྙེད་ཀུན། །
དབྱིངས་ཀྱི་རྒྱན་ཏེ་གསུང་གི་འཁོར་ལོར་ཤར། ། དྲན་རིག་འགྱུ་འཕྲོ་མི་རྟོག་བསམ་ཡས་ཀྱང༌། ། དབྱིངས་ཀྱི་རྒྱན་ཏེ་ཐུགས་ཀྱི་འཁོར་ལོར་ཤར། ། འགྲོ་བ་རིགས་དྲུག་སྐྱེ་གནས་བཞི་པོ་ཡང༌། ། ཆོས་དབྱིངས་ངང་ལས་གཡོས་པ་རྡུལ་ཙམ་མེད། ། སྣང་སྲིད་ཡུལ་དྲུག་གཟུང་འཛིན་སྣང་བ་ཡང༌། ། ཆོས་དབྱིངས་ངང་ན་མེད་སྣང་སྒྱུ་མའི་ཚུལ། ། རྟེན་མེད་སང་སེང་ཡེ་སྟོང་ཡངས་པ་ཆེ། ། རང་གསལ་ཇི་བཞིན་ཆོས་དབྱིངས་རྒྱན་དུ་ཤར། ། ཇི་ལྟར་སྣང་གྲགས་དབྱིངས་ཀྱི་ངང་ཆེན་འདིར། །
ལྷུན་མཉམ་མི་གཡོ་ཆོས་སྐུ་བྱང་ཆུབ་སེམས། ། ཡེ་བབས་རང་སྟོང་འཕོ་དང་འགྱུར་མེད་པས། ། ཅིར་སྣང་ཆོས་ཉིད་རང་བྱུང་ཡེ་ཤེས་ངང༌། ། བྱ་དང་རྩོལ་མེད་བདེ་ཀློང་གཅིག་ཏུ་འཁྱིལ། ། རང་གསལ་མི་གཡོ་ལོངས་སྤྱོད་རྫོགས་པ་ནི། ། གང་སྣང་ཉིད་ནས་རང་བཞིན་ལྷུན་གྱིས་གྲུབ། ། བཅོས་ཤིང་བསྒྱུར་མེད་ལྷུན་མཉམ་གདལ་བའོ། ། སྣ་ཚོགས་མ་འདྲེས་རོལ་པའི་འཆར་ཚུལ་ལས། ། སྤྲུལ་པ་རང་བྱུང་ཡ་མཚན་འཕྲུལ་གྱི་དོན། ། བྱ་བྲལ་ཀུན་ཏུ་བཟང་ལས་གཡོས་པ་མེད། །
གཡང་ས་མེད་པའི་བྱང་ཆུབ་སེམས་ཉིད་ལ། ། རྩོལ་བ་མེད་པའི་སྐུ་གསུམ་ལྷུན་རྫོགས་ཀྱང༌། ། དབྱིངས་ལས་མ་གཡོས་ལྷུན་གྲུབ་འདུས་མ་བྱས། ། སྐུ་དང་ཡེ་ཤེས་ཕྲིན་ལས་ལྷུན་རྫོགས་ཀྱང༌། ། ཚོགས་ཆེན་ཡེ་རྫོགས་ཡེ་ཤར་ཆེན་པོའི་ཀློང༌། ། ཡེ་ནས་ལྷུན་གྲུབ་འཕོ་འགྱུར་མེད་པའི་ཞིང༌། ། ཆོས་དབྱིངས་ངང་ལས་ཆོས་ཉིད་གཟིགས་པ་ཡང༌། ། མཁྱེན་པ་མ་འགགས་དབྱིངས་ཀྱི་རྒྱན་དུ་ཤར། ། བྱས་ཤིང་སྒྲུབ་མེད་ཡེ་ནས་གནས་པ་ཉིད། ། ཉི་མཁའ་བཞིན་ཏེ་ངོ་མཚར་རྨད་ཀྱི་ཆོས། །
ཡེ་ནས་ལྷུན་གྱིས་གྲུབ་པའི་དབྱིངས་རུམ་འདིར། ། འཁོར་བ་ཀུན་བཟང་མྱ་ངན་འདས་པ་བཟང༌། ། ཀུན་བཟང་ཀློང་ན་འཁོར་འདས་ཡེ་ནས་མེད། ། སྣང་བ་ཀུན་བཟང་སྟོང་པ་ཀུན་ཏུ་བཟང༌། ། ཀུན་བཟང་ཀློང་སྣང་འཁོར་འདས་ཡེ་ནས་མེད། ། སྐྱེ་ཤིང་ཀུན་བཟང་བདེ་སྡུག་ཀུན་ཏུ་བཟང༌། ། ཀུན་བཟང་ཀློང་ན་བདེ་སྡུག་སྐྱེ་ཤི་མེད། ། བདག་གཞན་ཀུན་བཟང་རྟག་ཆད་ཀུན་ཏུ་བཟང༌། ། ཀུན་བཟང་ཀློང་ན་བདག་གཞན་རྟག་ཆད་མེད། ། མེད་ལ་ཡོད་པར་འཛིན་པས་འཁྲུལ་པར་བརྟགས། །
རྟེན་མེད་རྨི་ལམ་འདྲ་བའི་རང་བཞིན་ལ། ། འཁོར་འདས་རང་མཚན་ཞེན་པ་མཚར་རེ་ཆེ། ། ཐམས་ཅད་ཀུན་བཟང་ལྷུན་གྲུབ་ཆེན་པོ་ནི། ། མ་འཁྲུལ་མི་འཁྲུལ་འཁྲུལ་པར་མི་འགྱུར་བས། ། སྲིད་པ་མིང་ཙམ་ཡོད་མེད་མཐའ་ལས་འདས། ། སུ་ཡང་གང་དུ་སྔར་ཡང་མ་འཁྲུལ་ལ། ། ད་ལྟ་མི་འཁྲུལ་སླད་ཀྱིས་འཁྲུལ་མི་འགྱུར། ། འདི་ནི་སྲིད་གསུམ་ཀ་དག་དགོངས་པའོ། ། འཁྲུལ་པ་མེད་པས་མ་འཁྲུལ་ཆོས་སུ་མེད། ། ཡེ་ནས་ལྷུན་གྲུབ་རང་བྱུང་རིག་པ་ཆེ། །
མ་གྲོལ་མི་གྲོལ་གྲོལ་བར་མི་འགྱུར་ལ། ། འདས་པ་མིང་ཙམ་སུ་ཡང་གྲོལ་མ་མྱོང༌། ། གྲོལ་བར་མི་འགྱུར་བཅིངས་པ་ཡེ་ནས་མེད། ། མཁའ་བཞིན་རྣམ་དག་རྒྱ་ཆད་ཕྱོགས་ལྷུང་བྲལ། ། འདི་ནི་ཡོངས་གྲོལ་ཀ་དག་དགོངས་པའོ། ། མདོར་ན་ལྷུན་གྲུབ་ཡངས་པའི་དབྱིངས་རུམ་ནས། ། རོལ་པའི་རྩལ་གྱི་འཁོར་འདས་ཅི་ཤར་ཡང༌། ། ཤར་ཙམ་ཉིད་ནས་འཁོར་འདས་ཡོད་མ་མྱོང༌། ། གཉིད་ཀྱི་རྩལ་ལས་རྨི་ལམ་ཅི་ཤར་ཡང༌། ། དོན་ལ་མེད་དེ་རང་རིག་བདེ་བའི་མལ། །
ལྷུན་མཉམ་ཡངས་པ་ཆེན་པོར་ཕྱམ་གདལ་ལོ། ། ཆོས་དབྱིངས་རིན་པོ་ཆེའི་མཛོད་ལས། ། འཁོར་འདས་དབྱིངས་ལས་གཡོས་པར་བསྟན་པའི་ལེའུ་སྟེ་དང་པོའོ།། །། དབྱིངས་ཀྱི་རང་བཞིན་གདོད་ནས་ལྷུན་གྲུབ་ལ། ། ཕྱི་དང་ནང་མེད་ཀུན་ཏུ་ཁྱབ་པར་གདལ། ། མཐའ་ཡི་མུ་མེད་སྟེང་འོག་ཕྱོགས་མཚམས་འདས། ། ཡངས་དོག་གཉིས་མེད་རིག་པ་མཁའ་ལྟར་དག ། དམིགས་པས་སྤྲོ་བསྡུ་བྲལ་བའི་ཀློང་ཉིད་དུ། ། སྐྱེ་མེད་དབྱིངས་ལས་སྐྱེ་བའི་ཆོ་འཕྲུལ་རྣམས། ། ཅིར་ཡང་མ་ངེས་གར་ཡང་རྒྱ་ཆད་མེད། །
འདི་ཞེས་མི་མཚོན་དངོས་པོ་མཚན་མ་མེད། ། ཕྱོགས་འབྱམས་ནམ་མཁའ་འདྲ་བའི་རང་བཞིན་ལ། ། སྐྱེ་མེད་ལྷུན་གྲུབ་སྔ་ཕྱི་ཐོག་མཐའ་བྲལ། ། འཁོར་འདས་ཀུན་གྱི་ངོ་བོ་བྱང་ཆུབ་སེམས། ། མ་བྱུང་མ་སྐྱེས་མ་ངེས་ལྷུན་གྲུབ་ནི། གང་ནས་མ་འོངས་གར་ཡང་སོང་བ་མེད། ། སྔ་ཕྱི་རིས་མེད་བྱང་ཆུབ་སེམས་ཀྱི་ཀློང༌། ། འགྲོ་དང་འོང་མེད་ཀུན་ཏུ་ཁྱབ་པར་གདལ། ། ཐོག་མཐའ་དབུས་མེད་ཆོས་ཉིད་དེ་བཞིན་ཉིད། ། ཕྱམ་གདལ་མཁའ་མཉམ་དག་པའི་རང་བཞིན་ལ། །
ཐོག་མཐའ་མེད་དེ་སྔ་ཕྱིའི་ཡུལ་ལས་འདས། ། སྐྱེ་འགག་མེད་དེ་དངོས་པོ་མཚན་མ་མེད། ། འགྲོ་འོང་མེད་དེ་འདི་ཞེས་མཚོན་དང་བྲལ། ། རྩོལ་ཞིང་སྒྲུབ་མེད་བྱ་བའི་ཆོས་ཀྱིས་སྟོང༌། ། ཕྱོགས་ཆ་དབུས་མེད་དེ་བཞིན་ཉིད་ཀྱི་གཞི། ། དམིགས་མེད་རྒྱུན་ཆད་མེད་དེ་མཉམ་པའི་ཀློང༌། ། ཐམས་ཅད་ཆོས་ཉིད་མཉམ་པའི་རང་བཞིན་ལས། ། མཉམ་པའི་ཀློང་ན་མི་གནས་གཅིག་ཀྱང་མེད། ། གཅིག་མཉམ་ཀུན་མཉམ་བྱང་ཆུབ་སེམས་ཀྱི་ངང༌། ། མ་སྐྱེས་མཁའ་མཉམ་ཡངས་པར་ཕྱམ་གདལ་བས། །
མཉམ་ཉིད་ངང་ལ་རྒྱུན་ཆད་མེད་པའི་ཕྱིར། ། ལྷུན་གྲུབ་ཕྱོགས་མེད་ཀུན་ཁྱབ་གདལ་བའི་བརྗོད། ། སྟེང་འོག་བར་མེད་ཡེ་ཀློང་ཡངས་པའི་རྫོང༌། ། ཕྱོགས་མེད་ཀུན་ཤོང་སྐྱེ་མེད་ཆོས་སྐུའི་རྫོང༌། ། མི་འགྱུར་ལྷུན་གྲུབ་རིན་ཆེན་གསང་བའི་རྫོང༌། ། སྣང་སྲིད་འཁོར་འདས་ཡེ་རྫོང་ཕྱམ་གཅིག་རྫོགས། ། ཕྱོགས་མེད་ཀུན་ཁྱབ་གདལ་བའི་ས་གཞི་ལ། ། འཁོར་འདས་རིས་མེད་བྱང་ཆུབ་སེམས་ཀྱི་མཁར། ། ཆོས་ཉིད་ཀློང་ཡངས་རྩེ་མོ་ལྷུན་མཐོ་ཞིང༌། ། མ་བྱས་རང་བཞིན་ཕྱོགས་བཞི་ཡངས་པའི་དཀྱིལ། །
རིམ་རྩོལ་བྲལ་བའི་འཇུག་སྒོ་ཤིན་ཏུ་ཡངས། ། ལྷུན་གྲུབ་འབྱོར་པའི་བཀོད་པས་བརྒྱན་པ་དེར། ། རང་བྱུང་ཡེ་ཤེས་རྒྱལ་པོ་གདན་ལ་བཞུགས། ། འདུ་འཕྲོར་སྣང་བ་ཡེ་ཤེས་རྩལ་རྣམས་ཀུན། ། བློན་པོར་གྱུར་པས་ཡུལ་ལ་དབང་བསྒྱུར་ཞིང༌། ། རང་གནས་བསམ་གཏན་བཙུན་མོ་དམ་པ་དང༌། ། དགོངས་པ་རང་ཤར་སྲས་དང་བྲན་གཡོག་བཅས། ། བདེ་ཆེན་ཀློང་དཀྱིལ་རང་གསལ་རྟོག་པ་མེད། ། མི་གཡོ་བསམ་བརྗོད་བྲལ་བའི་ངང་ཉིད་ལས། ། སྣང་སྲིད་སྣོད་བཅུད་ཀུན་ལ་མངའ་དབང་བསྒྱུར། །
ཆོས་དབྱིངས་ཡངས་པའི་ཡུལ་ཁམས་རྒྱ་ཆེའོ། ། ཡུལ་དེར་གནས་ན་ཐམས་ཅད་ཆོས་ཀྱི་སྐུ། ། རང་བྱུང་ཡེ་ཤེས་གཅིག་ལས་མ་གཡོས་པར། ། མ་བྱས་ཡེ་ཟིན་རྩོལ་སྒྲུབ་འདས་པ་ཉིད། ། གྲ་ཟུར་མེད་པའི་ཐིག་ལེ་ཟླུམ་པས་ན། ། ཇི་བཞིན་དབྱེ་བསལ་མེད་པའི་ཀློང་དུ་འཁྱིལ། ། འགྲོ་དྲུག་གནས་དང་སངས་རྒྱས་ཞིང་ཁམས་ཀྱང༌། ། གཞན་ན་མེད་དེ་ཆོས་ཉིད་ནམ་མཁའི་ངང༌། ། རང་གསལ་བྱང་ཆུབ་སེམས་སུ་རོ་གཅིག་པས། ། རིག་པའི་ངང་དུ་འཁོར་འདས་འུབ་ཆུབ་བོ། །
ཐམས་ཅད་ཀུན་འབྱུང་ཆོས་དབྱིངས་མཛོད་འདི་ནི། ། འདས་པ་མ་བཙལ་ཡེ་ནས་ལྷུན་གྲུབ་པས། ། ཆོས་སྐུ་མི་འགྱུར་ཡུལ་མེད་ཀུན་འབྱམས་ལ། ། ཕྱི་ནང་སྣོད་བཅུད་སྣང་བ་ལོངས་སྤྱོད་རྫོགས། ། གཟུགས་བརྙན་ལྟ་བུར་རང་ཤར་སྤྲུལ་པའི་སྐུ། ། སྐུ་གསུམ་རྒྱན་དུ་མ་རྫོགས་ཆོས་མེད་པས། ། ཐམས་ཅད་སྐུ་གསུང་ཐུགས་ཀྱི་རོལ་པར་ཤར ། བདེ་གཤེགས་ཞིང་ཁམས་མ་ལུས་གྲངས་མེད་ཀྱང༌། ། ཉིད་ལས་བྱུང་བའི་སེམས་ཉིད་སྐུ་གསུམ་ཀློང༌། ། འཁོར་བའི་རང་བཞིན་འགྲོ་དྲུག་གྲོང་ཁྱེར་ཀྱང༌། །
ཆོས་དབྱིངས་ངང་ལས་གཟུགས་བརྙན་ཤར་བ་ཙམ། ། སྐྱེ་ཤི་བདེ་སྡུག་སྣ་ཚོགས་སྣང་བ་ཡང༌། ། སེམས་ཉིད་ཀློང་འདིར་སྤྲུལ་པའི་ལྟད་མོ་བཞིན། ། མེད་ལ་ཡོད་ལ་སྣང་ལ་གཞི་མེད་པས། ། མཁའ་ལ་སྤྲིན་བཞིན་གློ་བུར་རྐྱེན་བྱུང་ཙམ། ། ཡོད་མིན་མེད་མིན་རང་བཞིན་མཐའ་འདས་པས། ། སྤྲོས་བྲལ་ཐིག་ལེའི་ངང་དུ་འུབ་ཆུབ་བོ། ། སེམས་ཉིད་བྱང་ཆུབ་སེམས་ཀྱི་ངར་བཞིན་ནི། ། མཁའ་ལྟར་དག་པས་སྐྱེ་ཤི་བདེ་སྡུག་མེད། ། དངོས་པོ་རིས་མེད་འཁོར་འདས་ཆོས་ལས་གྲོལ། །
འདི་ཞེས་མི་མཚོན་མཁའ་ཀློང་རབ་ཡངས་པས། ། མི་འགྱུར་མི་འཕོ་ལྷུན་གྲུབ་འདུས་མ་བྱས། ། འོད་གསལ་རྡོ་རྗེ་སྙིང་པོར་སངས་རྒྱས་པས། ། ཐམས་ཅད་ཀུན་ཀྱང་རང་བྱུང་བདེ་བའི་ཞིང༌། ། ལྷུན་མཉམ་བྱང་ཆུབ་མཆོག་གི་ངང་ཉིད་དོ། ། ཆོས་དབྱིངས་རིན་པོ་ཆེའི་མཛོད་ལས། སྣང་སྲིད་ཞིང་ཁམས་སུ་ཤར་བའི་ལེའུ་སྟེ་གཉིས་པའོ།། །། ཐམས་ཅད་ཀུན་འདུས་བྱང་ཆུབ་སེམས་སུ་འདུས། ། བྱང་ཆུབ་སེམས་ལས་མ་གཏོགས་ཆོས་མེད་པས། ། ཆོས་ཀུན་བྱང་ཆུབ་སེམས་ཀྱི་རང་བཞིན་ནོ། །
བྱང་ཆུབ་སེམས་ཀྱི་མཚོན་དཔེ་ནམ་མཁའ་འདྲ། ། སེམས་ལ་རྒྱུ་མེད་སྐྱེ་བའི་ཡུལ་མེད་པས། ། མི་གནས་བརྗོད་འདས་བསམ་ཡུལ་འདས་པ་ཉིད། ། ནམ་མཁའི་དབྱིངས་ཞེས་དཔེ་རུ་མཚོན་པ་ཙམ། ། མཚོན་དཔེ་ཉིད་ཀྱང་འདི་ཞེས་བྱར་མེད་ན། ། མཚོན་དཔེའི་དོན་ལ་བསམ་བརྗོད་ག་ལ་སྲིད། ། འདི་ནི་རང་བཞིན་དག་པའི་དཔེར་ཤེས་བྱ། ། དོན་ནི་རང་རིག་མཁའ་མཉམ་བྱང་ཆུབ་སེམས། ། བསམ་པའི་ཡུལ་མིན་མཚོན་བརྗོད་འདས་པ་སྟེ། ། རང་གསལ་མི་གཡོ་འོད་གསལ་ཡངས་པའི་ཀློང༌། །
མ་བྱས་ལྷུན་གྲུབ་ཡངས་དོག་མཐོ་དམན་མེད། ། ཆོས་སྐུ་བྱང་ཆུབ་སྙིང་པོའི་དཀྱིལ་ཡངས་སོ། ། རྟགས་ནི་རྩལ་ལས་ཅིར་ཡང་འཆར་བ་སྟེ། ། ཤར་བའི་དུས་ན་ཤར་ས་ཤར་མཁན་མེད། ། ཤར་ཞེས་མིང་ཙམ་དཔྱད་ན་ནམ་མཁའ་འདྲ། ། རིས་མེད་མཉམ་པ་ཆེན་པོར་འུབ་ཆུབ་པས། ། ཕྱམ་གདལ་གཟུང་འཛིན་མེད་པའི་ཀློང་ཉིད་དོ། ། རང་བྱུང་ཡེ་ཤེས་ཆོས་ཉིད་ཕྱོགས་ཡན་ལ། ། དཔེ་དོན་རྟགས་ཀྱི་ངེས་པའི་མཚོན་དཔེ་བསྟན། ། མཁའ་མཉམ་གཟེར་ཆེན་གསུམ་གྱི་བདག་ཉིད་དུ། །
ཐམས་ཅད་ཀུན་འདུས་རང་བཞིན་དབྱེ་བསལ་མེད། ། ཕྱམ་མཉམ་ཡངས་པ་ཆེན་པོའི་དབྱིངས་རུམ་ན། ། ཐམས་ཅད་ཡེ་མཉམ་སྔ་ཕྱི་བར་གསུམ་མེད། ། ཀུན་བཟང་རྡོ་རྗེ་སེམས་དཔའི་དགོངས་པའོ། ། བྱང་ཆུབ་སེམས་ནི་ཉི་མའི་སྙིང་པོ་འདྲ། ། ངང་གིས་འོད་གསལ་ཡེ་ནས་འདུས་མ་བྱས། ། སྒྲིབ་པའི་ཆོས་མེད་ཟང་ཐལ་ལྷུན་གྱིས་གྲུབ། ། སྤྲོས་པའི་ཚོགས་མེད་མི་རྟོག་ཆོས་ཉིད་དང༌། ། སྟོང་པའི་ཆོས་སྐུ་གསལ་བས་ལོངས་སྤྱོད་རྫོགས། ། ཟེར་ལྡན་སྤྲུལ་པ་སྐུ་གསུམ་འདུ་བྲལ་མེད། །
ཡེ་ནས་ཡོན་ཏན་ལྷུན་གྱིས་གྲུབ་ཟིན་པས། ། སྐྱོན་དང་ཉེས་ཆའི་མུན་པས་བསྒྲིབས་པ་མེད། ། སྔ་ཕྱི་དུས་གསུམ་འཕོ་འགྱུར་མེད་པར་གཅིག ། སངས་རྒྱས་སེམས་ཅན་ཀུན་ལ་ཁྱབ་པར་གཅིག ། འདི་ནི་རང་བྱུང་བྱང་ཆུབ་སེམས་ཞེས་བྱ། ། དེ་ཡི་རྩལ་ནི་ཅིར་ཡང་འཆར་བ་སྟེ། ། རྟོག་དང་མི་རྟོག་སྣང་སྲིད་སྣོད་བཅུད་དང༌། ། སྐྱེ་འགྲོའི་སྣང་བ་སྣ་ཚོགས་ཇི་སྙེད་དོ། ། འདི་ཀུན་ཤར་ཡང་རང་བཞིན་འགག་མེད་དེ། ། སྨིག་རྒྱུའི་ཆུ་དང་རྨི་ལམ་སྒྲ་བརྙན་བཞིན། །
སྤྲུལ་པ་གཟུགས་བརྙན་དྲི་ཟའི་གྲོང་ཁྱེར་དང༌། ། མིག་ཡོར་ཇི་བཞིན་མེད་པ་གསལ་སྣང་དུ། ། གཞི་མེད་རྟེན་མེད་གློ་བུར་སྣང་བ་ཙམ། ། བར་སྐབས་རེ་འགའི་ཆོས་སུ་རྟོགས་པར་བྱ། ། ལྷུན་གྲུབ་བྱང་ཆུབ་སེམས་ཀྱི་རང་བཞིན་ལས། ། རོལ་པ་མ་འགགས་འཁོར་འདས་ཆོས་འཕྲུལ་འབྱུང༌། ། ཆོས་འཕྲུལ་དེ་ཀུན་དབྱིངས་སུ་འུབ་ཆུབ་པས། ། གདོད་མའི་ངང་ལས་གཡོས་པ་མེད་ཤེས་བྱ། ། འདིར་ནི་ཐམས་ཅད་བྱང་ཆུབ་སེམས་ཀྱི་ངང༌། ། གཅིག་རྫོགས་ཀུན་རྫོགས་མ་བྱས་དོན་ཀུན་རྫོགས། །
རང་བཞིན་ལྷུན་རྫོགས་རང་བྱུང་ཡེ་ཤེས་སོ། ། བྱང་ཆུབ་སེམས་ནི་སྣང་དང་མི་སྣང་ལས། ། འཁོར་འདས་ཕྱི་ནང་ཆོས་སུ་མེད་ན་ཡང༌། ། དེ་ཡི་རྩལ་ལས་གཡོས་པའི་རང་བཞིན་གྱིས། ། སྣང་སྲིད་འཁོར་འདས་སྣ་ཚོགས་རོལ་པར་ཤར། ། ཤར་ཙམ་ཉིད་ནས་རང་བཞིན་སྟོང་པའི་གཟུགས། ། སྐྱེ་བ་མེད་ལས་སྐྱེ་བར་སྣང་བ་སྟེ། ། སྣང་དུས་ཉིད་ནས་སྐྱེས་པ་འགའ་ཡང་མེད། ། འགག་པ་མེད་པ་འགག་པར་སྣང་ན་ཡང༌། ། འགག་པ་མེད་དེ་སྒྱུ་མ་སྟོང་པའི་གཟུགས། །
གནས་པ་ཉིད་ནས་གནས་པའི་ཆོས་མེད་དེ། ། གནས་མཁན་གཞི་མེད་འགྲོ་འོང་མེད་པའི་ངང༌། ། ཇི་ལྟར་སྣང་བ་དེ་ལྟར་མ་གྲུབ་པས། ། རང་བཞིན་མེད་ཅེས་བཏགས་པ་ཙམ་དུ་ཟད། ། སྣང་བ་དེ་ཡང་རྩལ་ལས་རང་ཤར་བས། ། རྟེན་འབྲེལ་ཉིད་ཅེས་རང་བཞིན་བརྡ་ཙམ་བརྗོད། ། རྩལ་ལས་ཤར་བར་སྣང་བའི་རང་དུས་ནས། ། ཤར་དང་མ་ཤར་ཕྱོགས་དང་རིས་མེད་པས། ། རྩལ་ཡང་བརྡ་ཙམ་ངོ་བོ་འགའ་མེད་པ། ། ཐམས་ཅད་རྟག་ཏུ་འཕོ་འགྱུར་མེད་པའི་ངང༌། །
བྱང་ཆུབ་སེམས་ལས་གཡོས་པ་རྡུལ་ཙམ་མེད། ། ཆོས་དབྱིངས་རིན་པོ་ཆེའི་མཛོད་ལས། བྱང་ཆུབ་ཀྱི་མཚོན་དཔེ་བསྟད་པའི་ལེའུ་སྟེ་གསུམ་པའོ།། ༈ །།ཀུན་འདུས་བྱང་ཆུབ་སེམས་ཀྱི་རང་བཞིན་ནི། ། སྣང་བ་མ་ཡིན་སྣང་བའི་ཆོས་ལས་འདས ། སྟོང་པ་མ་ཡིན་སྟོང་པའི་ཆོས་ལས་འདས། ། ཡོད་པ་མ་ཡིན་དངོས་པོ་མཚན་མ་མེད། ། མེད་པ་མ་ཡིན་འཁོར་འདས་ཀུན་ལ་ཁྱབ། ། ཡོད་མེད་མ་ཡིན་ལྷུན་མཉམ་གདོད་མའི་དབྱིངས། ། ཕྱོགས་དང་རིས་མེད་གཞི་རྩ་དངོས་པོ་མེད། །
རྒྱུན་ཆད་མེད་པའི་རིག་པ་བྱང་ཆུབ་ཀློང༌། ། འཕོ་དང་འགྱུར་མེད་མཁའ་དབྱིངས་ཡེ་ནས་གདལ། ། རང་བྱུང་ཡེ་ཤེས་ཡེ་ཟླ་མེད་པའི་དོན། ། མི་སྐྱེའི་མི་འགག་ཐིག་ལེ་གཅིག་ཏུ་འདུས། ། མ་ངེས་ཀུན་ཁྱབ་ཕྱོགས་མཐའ་ཡོངས་ཀྱི་མེད། ། ལྷུན་མཉམ་མི་གཡོ་རྡོ་རྗེ་སྙིང་པོའི་གདུང༌། ། འདུ་འབྲལ་མེད་པའི་དབྱིངས་མཆོག་རམ་འབྱམས་འདི། ། ཚིག་གིས་མཚོན་པའི་སྤྱོད་ཡུལ་མ་ཡིན་ཏེ། ། ཤེས་རབ་ཀློང་རྡོལ་སོ་སོ་རང་རིག་ཡུལ ། བསམ་བརྗོད་སྤྲོས་དང་བྲལ་བའི་རྣལ་འབྱོར་པས། །
མཚོན་དང་མི་མཚོན་མེད་པར་ཐག་བཅད་དེ། ། སྒོམ་དང་བསྒོམ་པར་བྱ་བ་མ་རྙེད་པས། ། བྱིང་རྒོད་རྣམ་རྟོག་དགྲ་བོ་བསད་མ་དགོས། ། ཡེ་ནས་སྤྱི་བླུགས་གནས་པའི་ཆོས་ཉིད་ལ། ། བདག་དང་གཞན་དུ་རྟོག་པའི་མི་མངའ་བས། ཁམས་གསུམ་འདི་ཉིད་རང་བཞིན་མཉམ་པའི་ཞིང༌། ། དུས་གསུམ་རྒྱལ་བ་རང་སྣང་དག་པ་སྟེ། ། སྤང་བླང་མེད་པར་ཐམས་ཅད་ཕྱམ་གཅིག་པས། ། གཞན་ནས་ཐོབ་པར་བྱ་བ་རྡུལ་ཙམ་མེད། ། ཆོས་ཀུན་སེམས་ཉིད་ཀློང་ཆེན་དེར་གསལ་ལ། །
མཉམ་པའི་དོན་ལས་གཡོས་པ་ཅུང་ཟད་མེད། ། ཕྱི་དང་ནང་མེད་འཆར་ནུབ་རྙོག་པ་མེད། ། མཐའ་ཡི་མུན་སེལ་རྩ་བ་བྱང་ཆུབ་སེམས། ། གང་ཡང་མ་སྤངས་གོལ་ས་ཤུགས་ལ་ཆོད། ། འགྲོ་བའི་སྣང་ཚུལ་སྣ་ཚོགས་འཇིག་རྟེན་དང༌། ། དག་པའི་སངས་རྒྱས་སྐུ་དང་ཡེ་ཤེས་ཀྱང༌། ། རྟོགས་དང་མ་རྟོགས་རྩལ་ལས་ཤར་བ་ཡི། ། རོལ་པ་མ་འགགས་ནམ་མཁའི་དབྱིངས་ཁྱབ་ཀྱང༌། ། ཆོས་དབྱིངས་ངང་ལས་རྟོགས་དང་མ་རྟོགས་ཙམ། ། རྟོགས་པས་བདེ་གཤེགས་དག་པའི་སྣང་བ་དང༌། །
མ་རྟོགས་མ་རིག་གཟུང་འཛིན་བག་ཆགས་ལས། ། སྣ་ཚོགས་སྣང་ཡང་དབྱིངས་ལས་གཡོས་པ་མེད། ། བྱང་ཆུབ་སེམས་ཅན་ཀུན་གྱི་དངོས་གཞི་སྟེ། ། མཚན་ཉིད་མ་འགགས་སྣ་ཚོགས་ཅིར་ཤར་ཡང༌། ། རང་གསལ་ཆོས་ཉིད་དག་པའི་དབྱིངས་སུ་གསལ། ། དབྱེ་བསལ་མེད་དོ་རྒྱ་ཡན་རིག་པའི་འགྲོས། ། ཟང་ཐལ་ཡེ་ཤེས་རང་བྱུང་ཀློང་ཡངས་ཤིང༌། ། མ་བསྒྲིབས་ཕྱི་ནང་མེད་པར་འོད་གསལ་བས། ། རང་རིག་སེམས་ཀྱི་མེ་ལོང་འོད་པོ་ཆེ། ། འདོད་འབྱུང་ནོར་བུ་རིན་ཆེན་ཆོས་ཀྱི་དབྱིངས། །
བཙལ་བ་མེད་པ་ཐམས་ཅད་རང་བྱུང་བས། ། རང་བྱུང་ཡེ་ཤེས་འདོད་དགུར་འབྱུང་བའི་དཔལ། ། ཆེ་བའི་ཡོན་ཏན་རྣམ་གྲངས་ཇི་སྙེད་པ། ། དབྱིངས་ལས་དབྱིངས་བྱུང་ཐབས་མཆོག་མ་འགགས་ཤར། ། ཐམས་ཅད་སྐྱེ་མེད་དབྱིངས་སུ་ལྷུན་རྫོགས་པས། ། དངོས་པོ་ཟིལ་གནོན་སྟོང་ཉིད་བྱང་ཆུབ་ཀློང༌། ། སྟོང་པ་ཟིལ་གནོན་བྱང་ཆུབ་རང་རིག་ཀློང༌། ། བྱང་ཆུབ་སེམས་ལ་སྣང་སྟོང་ཡེ་ནས་མེད། ། གཉིས་མེད་མ་ཞེན་བསམ་ཡས་ཆོ་འཕྲུལ་འབྱུང༌། ། དུས་གསུམ་དུས་མེད་སྐྱེ་མེད་ཆོས་ཀྱི་དབྱིངས། །
མི་འགྱུར་མི་ཕྱེད་འདུས་མ་བྱས་པའི་ཀློང༌། ། དུས་གསུམ་སངས་རྒྱས་རིག་པའི་ཡེ་ཤེས་དབྱིངས། ། གཟུང་འཛིན་ཟིལ་གནོན་རང་རིག་བྱང་ཆུབ་ཀློང༌། ། ཕྱི་དང་ནང་མེད་ཆོས་ཉིད་ལྷུན་ཡངས་སོ། ། ཆོས་དབྱིངས་རིན་པོ་ཆེའི་མཛོད་ལས། ། བྱང་ཆུབ་སེམས་ཀྱི་རང་བཞིན་བསྟན་པའི་ལེའུ་སྟེ་བཞི་པའོ།། ༈ །།སེམས་ཉིད་བྱང་ཆུབ་སེམས་ཀྱི་ངོ་བོ་ལ། ། ལྟ་བ་བསྒོམ་མེད་སྤྱོད་པ་སྤྱད་དུ་མེད། ། འབྲས་བུ་བསྒྲུབ་མེད་ས་ལམ་བགྲོད་དུ་མེད། ། དཀྱིལ་འཁོར་བསྐྱེད་མེད་བཟླས་བརྗོད་རྫོགས་རིམ་མེད། །
དབང་ལ་བསྐུར་མེད་དམ་ཚིག་བསྲུང་དུ་མེད། ། ཡེ་ནས་ལྷུན་གྲུབ་དག་པའི་ཆོས་ཉིད་ལ། ། གློ་བུར་རིམ་རྩོལ་རྒྱུ་འབྲས་ཆོས་ལས་འདས། ། འདི་དག་བྱང་ཆུབ་སེམས་ཀྱི་ངོ་བོ་སྟེ། ། ཉི་མ་སྤྲིན་དང་མུན་པས་མ་བསྒྲིབས་ལ། ། གློ་བུར་མ་བྱས་དབྱིངས་ན་ངང་གིས་གསལ། ། རྩོལ་ཞིང་སྒྲུབ་པའི་ཆོས་བཅུ་གང་བསྟན་པ། ། རྩལ་ལས་གློ་བུར་འཁྲུལ་ངོར་གསུངས་པ་ཉིད། ། རིམ་རྩོལ་དབང་པོའི་རིམ་པས་འཇུག་པའི་ཐབས། ། ཨ་ཏི་ཡོ་ག་རྡོ་རྗེ་སྙིང་པོའི་དོན། །
ཇི་བཞིན་རྣལ་དུ་འབྱོར་ལ་བསྟན་པ་མིན། ། རིམ་འཇུག་རྩོལ་བ་ཅན་གྱི་གང་ཟག་རྣམས། ། ཆོས་ཉིད་གདོད་མའི་དབྱིངས་སུ་དྲང་བའི་ཕྱིར། ། ཉན་ཐོས་རང་རྒྱལ་བྱང་ཆུབ་སེམས་དཔའི་ཐེག ། ཆུང་ངུ་གསུམ་ལ་བསྟན་པའི་རིམ་པ་སྟེ། ། ཀྲཱི་ཡ་ཨུ་པ་ཡོ་ག་རྣམ་པ་གསུམ། ། འབྲིང་པོ་གསུམ་ལ་རང་བཞིན་བསབ་ཀྱིས་གྲུབ། ། མ་ཧཱ་ཨ་ནུ་ཨ་ཏི་རྣམ་པ་གསུམ། ། ཆེན་པོ་གསུམ་ལ་གདོད་ནས་སྣང་བ་སྟེ། ། རྒྱུ་འབྲས་ཐེག་པའི་ཆོས་ཀྱི་སྒོ་དབྱེ་བས། །
སྐལ་ལྡན་འགྲོ་བ་བྱང་ཆུབ་གསུམ་ལ་འདྲེན། ། ཀུན་ཀྱང་མཐར་ཐུག་རྡོ་རྗེ་སྙིང་པོའི་དོན། ། གསང་ཆེན་རྨད་དུ་བྱུང་འདིར་འཇུག་དགོས་པས། ། ཀུན་གྱི་རྩེ་མོ་འོད་གསལ་མཆོག་མི་འགྱུར། ། མངོན་པར་བྱང་ཆུབ་སྙིང་པོའི་ཐེག་པར་གྲགས། ། ཆོས་ཀྱང་གཉིས་ལས་བླང་དོར་བྱ་རྩོལ་ཅན། ། རྩལ་ལས་རོལ་པར་ཤར་བའི་རང་བཞིན་གྱི། ། སེམས་དང་སེམས་བྱུང་བག་ཆགས་སྦྱང་ཕྱིར་བསྟན། ། དེ་དག་སེམས་ལས་ཡེ་ཤེས་དག་པར་འདོད། ། བླང་དོར་བྱ་རྩོལ་མེད་པའི་ཆོས་ཆེན་ནི། །
རང་བྱུང་ཡེ་ཤེས་བྱང་ཆུབ་སེམས་ཉིད་ཀྱི། ། ངོ་བོ་ཐད་དྲང་ངང་ལས་མ་གཡོས་པར། ། མངོན་དུ་བྱེད་པས་གཞན་དུ་རྩོལ་མི་དགོས། ། རང་ལ་བཞག་ནས་གཞན་དུ་འཚོལ་མི་བྱེད། ། འདི་ནི་ཉི་མའི་ངོ་བོ་དེ་ཉིད་དོན། ། རང་གཞག་འོད་གསལ་མི་གཡོ་གནས་པར་འདོད། ། གཞན་ནི་སྤྲིན་དང་མུན་སེལ་རྩལ་སྒྲུབ་ཀྱིས། ། ཉི་མ་གདོད་སྒྲུབ་བྱེད་དང་མཚུངས་པར་བསྟན། ། དེས་ན་འདི་གཉིས་ཁྱད་པར་གནམ་ས་བཞིན། ། དིང་སང་ཨ་ཏིར་རློམ་པའི་གླང་ཆེན་དག །
འགྱུ་འཕྲོའི་རྟོག་ཚོགས་བྱང་ཆུབ་སེམས་ཡིན་ལོ། ། རྨོངས་པ་འདི་ཀུན་མུན་པའི་ཀློང་ཉིད་དང༌། ། རང་བཞིན་རྫོགས་པ་ཆེན་པོའི་དོན་ལ་རིང༌། ། རྩལ་དང་རྩལ་ལས་ཤར་བའང་མི་ཤེས་ན། ། བྱང་ཆུབ་སེམས་ཀྱི་ངོ་བོ་སྨོས་ཅི་དགོས། ། འདིར་ནི་གདོད་ནས་དག་པའི་བྱང་ཆུབ་སེམས། ། དོན་དམ་དབྱིངས་ཀྱི་ཆོས་ཉིད་བདེན་པ་ནི། ། སྨྲ་བསམ་འདས་པས་ཤེས་རབ་ཕ་རོལ་ཕྱིན། ། ངང་གིས་མི་གཡོ་རང་བཞིན་འོད་གསལ་ཞིང༌། ། འགྱུ་འཕྲོའི་སྤྲོས་དང་ཡེ་ནས་བྲལ་བ་ལ། །
ངོ་བོ་ཞེས་བརྗོད་ཉི་མའི་སྙིང་པོ་འདྲ། ། དེ་ཡི་རྩལ་ནི་འཆར་ཚུལ་མ་འགགས་པའི། ། རིག་པ་ཟང་ཐལ་རྟོག་དཔྱོད་གཉིས་དང་བྲལ། ། སལ་གྱིས་གསལ་ཡང་གཟུང་འཛིན་མེད་པ་ཡིན། ། རྩལ་ལས་ཤར་བའི་རིག་པ་སྤྲོས་པའི་བློ། ། དེས་བསྐྱེད་གཟུང་འཛིན་བག་ཆགས་སྣ་ཚོགས་ཅན། ། ཡུལ་མེད་ཡུལ་དུ་གཟུང་བའི་ཡུལ་ལྔ་དང༌། ། བདག་མེད་བདག་ཏུ་འཛིན་པའི་ཉོན་མོངས་ལྔ། ། ཕྱི་ནང་སྣོད་བཅུད་འཁྲུལ་སྣང་ཇི་སྙེད་དེ། ། འཁོར་བར་སྣང་བ་རྩལ་ལས་ཡང་ཤར་བ། །
མ་རྟོགས་ལོག་པར་གཟུང་བའི་སྣང་བ་ཉིད། ། གང་ནས་མ་འོངས་གང་དུ་མ་སོང་ལ། ། གར་ཡང་མིག་གནས་ཆོས་ཉིད་ཀློང་ཆེན་དུ། ། རྟོགས་པས་ཁམས་གསུམ་ཡོངས་གྲོལ་དགོངས་པ་ཞེས། ། ཨ་ཏི་ལྷུན་གྲུབ་རྡོ་རྗེ་སྙིང་པོའི་ལུང༌། ། ཀུན་བཟང་ཡངས་པ་ཆེན་པོའི་ཀློང་ནས་ཤར། ། རྣམ་དག་བྱང་ཆུབ་སེམས་ཀྱི་ངོ་བོ་ལ། ། ལྟ་བའི་ཡུལ་མེད་ལྟ་བའི་ཆོས་སུ་མེད། ། བལྟ་བར་བྱ་དང་བྱེད་པ་རྡུལ་ཙམ་མེད། ། སྒོམ་པའི་བློ་མེད་བསྒོམ་བྱའི་ཆོས་ཀྱང་མེད། །
སྤྱད་དང་སྤྱོད་པ་གཉིས་མེད་ལྷུན་གྲུབ་པས། ། བསྒྲུབ་པར་བྱ་བའི་འབྲས་བུ་རྡུལ་ཙམ་མེད། ། མེད་པའི་ཆོས་ལ་བགྲོད་པའི་ས་མེད་པས། ། ཕྱིན་པར་བྱ་བའི་ལམ་ཡང་ཡེ་ནས་མེད། ། འོད་གསལ་ཐིག་ལེ་ཆེན་པོར་གྲུབ་ཟིན་པས། ། རྣམ་རྟོག་འཕྲོ་འདུ་བསྐྱེད་པའི་དཀྱིལ་འཁོར་དང༌། ། སྔགས་དང་ཁ་ཏོན་དབང་དང་དམ་ཚིག་མེད། ། རིམ་སྡུད་ལ་སོགས་མི་དམིགས་རྫོགས་རིམ་མེད། ། ཡེ་ནས་གྲུབ་ཟིན་སྐུ་དང་ཡེ་ཤེས་ལས། ། འདུས་བྱས་གློ་བུར་རྐྱེན་བྱུང་རྒྱུ་འབྲས་མེད། །
འདི་དག་ཡོད་ན་རང་བྱུང་ཡེ་ཤེས་མིན། ། འདུས་བྱས་ཉིད་ཕྱིར་འཇིག་པ་ཉིད་དང་ནི། ། ལྷུན་གྲུབ་འདུས་མ་བྱས་ཞེས་གང་སླད་མཚོན། ། དེ་ཕྱིར་དོན་དམ་དབྱིངས་ཀྱི་ངོ་བོ་ལ། ། རྒྱུ་འབྲས་ལས་འདས་རང་བཞིན་རྣམ་བཅུ་མེད། ། རྩོལ་དང་སྒྲུབ་མེད་སེམས་ཉིད་རྣལ་མའི་དོན། ། ཡོད་མེད་སྤྲོས་ཀུན་ཞི་བར་མཁྱེན་འཚལ་ལོ། ། ཆོས་དབྱིངས་རིན་པོ་ཆེའི་མཛོད་ལས། ། རྩོལ་སྒྲུབ་རྒྱུ་འབྲས་ལས་འདས་པའི་ལེའུ་སྟེ་ལྔ་པའོ།། ༈ །།ཉི་མའི་སྙིང་པོར་འོད་རྣམས་འདུས་པ་ལྟར། །
ཆོས་ཀུན་རྩ་བ་བྱང་ཆུབ་སེམས་སུ་འདུས། ། སྣང་སྲིད་སྣོད་བཅུད་མ་དག་འཁྲུལ་པ་ཡང༌། ། གང་བྱུང་རྟེན་དང་གནས་པའི་དབྱིངས་བརྟགས་པས། ། གཞི་མེད་ཡེ་གྲོལ་སེམས་ཀྱི་ངང་དུ་འདུས། ། ཆོས་ཉིད་ཡེ་ཀློང་ཡངས་པ་ཆེན་པོའི་ངང༌། ། འཁྲུལ་དང་མ་འཁྲུལ་མིང་དོན་འདས་པར་འདུས། ། དག་པའི་རང་སྣང་སྐུ་དང་ཞིང་ཁམས་དང༌། ། ཡེ་ཤེས་སྤྲིན་ལས་ངོ་མཚར་རོལ་པ་ཡང༌། ། རང་བྱུང་ངང་ལས་འདུ་འབྲལ་མེད་པར་འདུས། ། སྣང་སྲིད་འཁོར་འདས་ཀུན་འདུས་བྱང་ཆུབ་སེམས། །
ཉི་མཁའ་བཞིན་དུ་སྟོང་གསལ་འདུས་མ་བྱས ། གདོད་ནས་རང་བྱུང་ཡེ་ཀློང་ཡངས་པ་ཡིན། ། སེམས་ཉིད་ཀློང་ཆེན་འགྱུར་མེད་ནམ་མཁའི་ངང༌། ། རོལ་པ་ངེས་མེད་བྱང་ཆུབ་སེམས་ཀྱི་རྩལ། ། འཁོར་འདས་ཐེག་པ་ཀུན་ལ་དབང་བསྒྱུར་བའི། ། བྱར་མེད་གཅིག་གིས་ཐམས་ཅད་ཟིལ་གྱིས་མནན། ། མཐའ་རུ་གྱུར་པའི་ཡུལ་གཞན་ལོགས་ན་མེད། ། ཆོས་ཉིད་བྱང་ཆུབ་སེམས་ལས་གར་མ་གཡོས། ། ཐམས་ཅད་ཀུན་བཟང་ལྷུན་གྲུབ་གཅིག་ཤར་བས། ། མ་ལུས་ཀུན་འདུས་འགྲན་ཟླ་བྲལ་བའི་མཆོག །
ཆེ་བའི་ཆེ་བ་ཀུན་བཟང་ཆོས་ཀྱི་དབྱིངས། ། རྒྱལ་པོ་ལྟ་བུར་ཐམས་ཅད་ཀུན་འདུས་པས། ། འཁོར་འདས་ཀུན་ལ་དབང་བསྒྱུར་གར་མ་གཡོས། ། ཐམས་ཅད་ཀུན་བཟང་མི་བཟང་གཅིག་མེད་པས། ། བཟང་ངན་མེད་པར་ཀུན་ཏུ་བཟང་པོར་གཅིག ། གྲུབ་དང་མ་གྲུབ་ཐམས་ཅད་དབྱིངས་གཅིག་པས། ། ཐམས་ཅད་ལྷུན་གྲུབ་མི་གཡོ་མཉམ་པར་གཅིག ། གཅིག་ལས་ཀུན་ཤར་མ་ལུས་ཆོས་ཀྱི་དབྱིངས། ། བྱར་མེད་ངང་ལ་སྒྲུབ་མེད་བཙལ་དུ་མེད། ། རྩོལ་སྒྲུབ་རང་གི་དབྱིངས་ལས་གཞན་མེད་པས། །
གང་ལས་རྩོལ་ཞིང་གང་དུ་སྒྲུབ་པར་བྱེད། ། བཙལ་བས་ཡུལ་མེད་བསྒོམས་པས་མཐོང་བ་མེད། ། བསྒྲུབ་པའི་གནད་མེད་གཞན་ནས་འོང་བ་མེད། ། འགྲོ་འོང་མེད་པས་མཉམ་ཉིད་ཆོས་ཀྱི་སྐུ། ། ལྷུན་རྫོགས་ཐིག་ལེ་ཆེན་པོའི་དབྱིངས་སུ་འདུས། ། ཉན་ཐོས་རང་རྒྱལ་བྱང་ཆུབ་སེམས་དཔའི་ལུང༌། ། བདག་དང་བདག་གི་མེད་པར་ཐག་བཅད་ནས། ། སྤྲོས་བྲལ་ནམ་མཁའ་འདྲ་བར་དགོངས་དོན་གཅིག ། ཨ་ཏི་མཆོག་གསང་རྣལ་འབྱོར་ཆེན་པོའི་ལུང༌། ། བདག་གཞན་དབྱེར་མེད་ཡངས་པའི་ནམ་མཁའ་ལ། །
རང་བྱུང་ཡེ་ཤེས་ཇི་བཞིན་རྣམ་འཇོག་པས། ། དགོངས་དོན་དེ་ཀུན་སྙིང་པོའི་མཆོག་འདིར་འདུས། ། ཀྲཱི་ཡ་ཨུ་པ་ཡོ་ག་རིགས་གསུམ་ཡང༌། ། བདག་དང་ལྷ་དང་ཏིང་འཛིན་མཆོད་སྤྲིན་ལས། ། སྒོ་གསུམ་རྣམ་དག་དངོས་གྲུབ་འདོད་པར་གཅིག ། རྡོ་རྗེ་རྩེ་མོ་ལུང་རྒྱལ་གསང་བ་ཡང༌། ། སྣང་གྲགས་རིག་པ་རྣམ་དག་ཡེ་ནས་ལྷ། ། སྒོ་གསུམ་རྣམ་དག་དངོས་གྲུབ་མངོན་གྱུར་པས། ། དགོངས་པ་དེ་ཀུན་སྙིང་པོའི་མཆོག་འདིར་འདུས། ། མ་ཧཱ་ཨ་ནུ་ཨ་ཏི་རྣམ་གསུམ་ཡང༌། །
སྣང་སྲིད་སྣོད་བཅུད་ལྷ་དང་ལྷ་མོའི་ཞིང༌། ། དབྱིངས་དང་ཡེ་ཤེས་རྣམ་དག་དབྱེར་མེད་པས། ། ཆོས་ཉིད་མི་གཡོ་རང་བྱུང་ཡེ་ཤེས་འདོད། ། མཆོག་གསང་རབ་འདིར་ཐམས་ཅད་རྣམ་དག་པས། ། མ་བྱས་གཞལ་ཡས་ཡེ་ཀློང་བདེ་བའི་ཞིང༌། ། ཕྱི་དང་ནང་མེད་ཀུན་ཁྱབ་གདལ་བ་ལས། ། བླང་དོར་བྱ་རྩོལ་མཚན་མའི་ཆོས་མེད་པར། ། ཐམས་ཅད་ཡེ་འབྱམས་ཆོས་སྐུའི་ཀློང་དུ་གྲོལ། ། དགོངས་པ་དེ་ཀུན་གསང་ཆེན་སྙིང་པོར་འདུས། ། གཅིག་རྫོགས་ཀུན་རྫོགས་ཆོས་ཀུན་འདུས་པའི་ཀློང༌། །
ཡེ་བབས་རང་གསལ་ལྷུན་གྲུབ་ཆེན་པོར་འདུས། ། ཆོས་དབྱིངས་རིན་པོ་ཆེའི་མཛོད་ལས། ། ཐམས་ཅད་བྱང་ཆུབ་སེམས་སུ་འདུས་པར་བསྟན་པའི་ལེའུ་སྟེ་དྲུག་པའོ།། ༈ །།རང་བཞིན་ལྷུན་གྲུབ་བྱང་ཆུབ་སེམས་ཀྱི་ལུང༌། ། མ་བྱས་དོན་གྲུབ་རི་རྒྱལ་རྩེ་མོ་ནི། ། ཀུན་ལས་འཕགས་སོ་ཐེག་མཆོག་རྒྱལ་པོ་ཆེ། ། ཇི་ལྟར་རི་རྒྱལ་རྩེ་མོར་ཕྱིན་པ་ན། ། དམའ་བའི་ལུང་རྣམས་དུས་གཅིག་མཐོང་བ་སྟེ། ། ལུང་གི་རྩེ་མོའི་རང་བཞིན་མཐོང་དང་བྲལ། ། དེ་བཞིན་ཨ་ཏི་རྡོ་རྗེ་སྙིང་པོ་ནི། །
ཐེག་པའི་ཡང་རྩེ་དོན་ཀུན་གསལ་བར་མཐོང༌། ། འོག་མའི་ཐེག་པས་འདི་དོན་མཐོང་བ་མེད། ། དེ་ཕྱིར་ལྷུན་གྲུབ་རྩེ་མོར་གྱུར་པའི་རྩེ། ། ཇི་ལྟར་ཡིད་བཞིན་ནོར་བུ་ཆེན་པོ་ལ། ། གསོལ་བ་བཏབ་ན་འདོད་དགུ་ངང་གིས་འབྱུང༌། ། ཕལ་པའི་དངོས་ལ་དེ་ལྟ་མ་ཡིན་ནོ། ། རྡོ་རྗེ་སྙིང་པོ་སྐུ་གསུམ་ལྷུན་གྲུབ་པས། ། རང་གཞག་དབྱིངས་ལས་སངས་རྒྱས་རང་ལ་འགྲུབ། ། རྩོལ་ཞིང་སྒྲུབ་མེད་ཆེ་བ་དེ་ཉིད་དོ། ། འོག་མའི་ཐེག་པས་བླང་དོར་འབད་བྱས་ཀྱང༌། །
བསྐལ་པར་མི་འགྲུབ་ཚི་ཆད་ནད་དུ་ཆེ། ། ཡེ་ནས་ལྷུན་མཉམ་རིག་པ་བྱང་ཆུབ་སེམས། ། ཇི་བཞིན་རང་བབས་ཆོས་ཉིད་ཡངས་པ་ནི། ། རང་བཞིན་ཆོས་སྐུ་མཉམ་ཉིད་གདོད་མའི་ཀློང༌། ། ཀུན་ལ་ཡོད་དེ་སྐལ་ལྡན་འགའ་ཡི་ཡུལ། ། ཇི་བཞིན་བཞག་ན་ངང་དེར་བབས་ཀྱིས་འགྲུབ། ཁྱབ་གདལ་རང་གསལ་ལྷུན་གྲུབ་ལོངས་སྤྱོད་རྫོགས། ། ཀུན་ལ་ཡོད་ཀྱང་མཐོང་བ་འགའ་ཡི་ཡུལ། ། གང་སྣང་རང་གཞག་བྱ་རྩོལ་བྲལ་ན་མངོན། ། མ་འགགས་རོལ་པ་སྤྲུལ་སྐུ་གདལ་བའི་ཀློང༌། །
ཀུན་ལ་ཡོད་དེ་འཆར་བའི་དུས་ན་གསལ། ། ཡིད་བཞིན་ཡོན་ཏན་ཕྲིན་ལས་ཆོ་འཕྲུལ་ཡང༌། ། གཞན་ན་མེད་དེ་རང་རིག་དག་པའི་ཀློང༌། ། ཆུ་དང་རྙོག་བཞིན་རང་དྭངས་བཞག་ན་གསལ། ། བཙལ་བས་མི་རྙེད་གདོད་ནས་དག་པའི་ཆོས། ། སངས་རྒྱས་བྱང་ཆུབ་རང་བྱུང་ཀློང་ན་གསལ། ། སྔར་གྲུབ་ཟིན་པས་ད་གཟོད་བསྒྲུབ་མི་དགོས། ། ཆེ་བ་རང་གནས་དགོངས་པ་ཆོས་ཉིད་ཀློང༌། ། མི་འགྱུར་ལྷུན་གྱིས་གྲུབ་ལ་རྩོལ་མི་བྱེད། ། ཡེ་གཞི་བབས་གཞི་བྱང་ཆུབ་སྙིང་པོའི་གཞི། །
རང་བཞིན་ངང་ལས་གཡོས་པས་འགའ་མེད་པས། ། ཀློང་གསལ་རིག་པའི་དོན་ལས་མ་གཡོ་ཞིག ། ཐམས་ཅད་བཞག་པས་འགྲུབ་པའི་རྒྱུ་མཚན་ཡང༌། ། མི་འགྱུར་ཀུན་འགྲོ་ཁྱབ་བདག་ཡེ་ཤེས་ལྔ། ། སྐུ་ལྔ་གསུང་ལྔ་ཐུགས་ལྔ་ཡོན་ཏན་ལྔ། ། ཕྲིན་ལས་ལྔ་སྟེ་དང་པོའི་སངས་རྒྱས་ཀྱང༌། ། ཐོག་མཐའ་མེད་པའི་ཀློང་འདིར་ལྷུན་གྲུབ་པས། ། གཞན་དུ་མ་འཚོལ་རང་བཞིན་ཡེ་ནས་གྲུབ། ། སངས་རྒྱས་ཀུན་གྱི་ཆོས་སྐུ་བྱང་ཆུབ་ཀྱང༌། ། མི་འགྱུར་མཉམ་པའི་དོན་ལས་གཞན་དུ་མེད། །
དེ་ཡང་རང་བྱུང་ངང་འདིར་ལྷུན་གྲུབ་པས། ། མ་ཚོལ་མ་བསྒྲུབས་རེ་དོགས་ལྷུན་གྱིས་ཞོག ། སེམས་ཅན་ཀུན་གྱི་རང་བྱུང་ཡེ་ཤེས་ཀྱང༌། ། མ་བྱས་མ་བཙལ་ཆོས་སྐུལ་ལྷུན་གྲུབ་པས། ། སྤང་བླང་མ་འཛིན་ཆོས་དབྱིངས་ངང་འདིར་ཞོག ། མི་གཡོ་མི་བསམ་ལྷུན་མཉམ་ངོ་བོ་ལ། ། མ་བྱས་དོན་གྲུབ་བཞི་ཀློང་ཡངས་པ་ཡིན། ། མི་འགྱུར་ཀུན་འགྲོ་སྐུ་དང་ཡེ་ཤེས་བདག ། རྒྱལ་ཐབས་སྤྱི་བླུགས་རང་བྱུང་ཆེན་པོའི་དབང༌། ། སྣང་སྲིད་སྣོད་བཅུད་ཡེ་གྲོལ་ལྷུན་གྲུབ་པས། །
བྱ་རྩོལ་མི་དགོས་རང་བཞིན་ལྷུན་གྱིས་གྲུབ། ། ཐམས་ཅད་ཀུན་གྲུབ་ལྷུན་གྲུབ་ཆེན་པོར་རྒྱས། ། ཆོས་དབྱིངས་རིན་པོ་ཆེའི་མཛོད་ལས། ། ཐམས་ཅད་བྱང་ཆུབ་ཀྱི་སེམས་སུ་ཡེ་ནས་ལྷུན་གྱིས་གྲུབ་པར་བསྟན་པའི་ལེའུ་སྟེ་བདུན་པའོ།། ༈ །།ཐམས་ཅད་དབྱིངས་གཅིག་རང་བྱུང་ཡེ་ཤེས་ལ། ། གཉིས་སུ་མེད་པ་ངོ་བོའི་འདུག་ཚུལ་ཏེ། ། གཉིས་སྣང་མ་འགགས་རྩལ་ལས་རོལ་པར་ཤར། ། སྣང་བཏགས་གཉིས་མེད་བྱང་ཆུབ་སེམས་ཞེས་བྱ ། འཕོ་འགྱུར་མེད་པའི་རིག་པ་བྱང་ཆུབ་ལ། ། སྤངས་ཐོབ་མེད་པའི་སྣང་སྲིད་འཁོར་འདས་ཤར། །
གཟུང་འཛིན་མེད་པའི་རྣལ་འབྱོར་ངོ་ཁ་ལ། ། མེད་ལ་སྣང་འདི་ཡ་མཚན་དགོད་པོ་འཆོར། ། སྣང་བར་མེད་ལ་སྣ་ཚོགས་སྣང་བར་ཤར། ། སྟོང་པར་མེད་ལ་མཐའ་དབུས་ཁྱབ་པར་གདལ། ། གཟུང་འཛིན་མེད་ལ་ང་བདག་སོ་སོར་ཞེན། ། གཞི་རྩ་མེད་ལ་ཚེ་རབས་བརྒྱུད་མར་སྣང༌། ། དགག་སྒྲུབ་མེད་ལ་བདེ་སྡུག་བླང་དོར་བྱེད། ། ཕར་བལྟས་སྐྱེ་འགྲོའི་སྣང་བ་མཚར་རེ་ཆེ། ། མི་བདེན་བདེན་པར་ཞེན་པས་བདེན་བདེན་འདྲ། ། མ་འཁྲུལ་འཁྲུལ་པར་ཞེན་པས་འཁྲུལ་འཁྲུལ་འདྲ། །
ངེས་མེད་ངེས་པར་བཟུང་བས་ངེས་ངེས་འདྲ། ། ཡིན་མིན་ཡིན་པར་བཟུང་བས་ཡིན་ཡིན་འདྲ། ། མི་འཐད་འཐད་པར་བཟུང་བས་འཐད་འཐད་འདྲ། ། སྣ་ཚོགས་ཅོལ་ཆུང་ཡུལ་གྱིས་སེམས་ཁྲིད་ནས། ། དོན་མེད་རིག་པ་སྐད་ཅིག་བརྒྱུད་མར་མཐུད། ། ཉིན་ཞག་ཟླ་བ་ལོ་དང་མི་ཚེ་འདས། ། གཉིས་མེད་གཉིས་སུ་བཟུང་བས་འགྲོ་བ་བསླུས། ། རྣལ་འབྱོར་དག་པའི་སེམས་ལ་ཚུལ་བལྟས་པས། ། རྟེན་གཞི་མེད་པའི་རིག་པ་མིང་དང་བྲལ། ། མཚོན་བརྗོད་མ་མཐོང་ལྟ་སྒོམ་ཁྲིགས་ཆགས་བུད། །
ཕྱལ་བ་ལྷུག་པ་ཡངས་པ་ཕྱམ་གདལ་བས། ། ཉམས་ལེན་མ་ཤེས་ཐུན་མཚམས་ཕྱོགས་རིས་མེད། ། ཐམས་ཅད་རྒྱ་ཡན་ཕྱམ་ཕྱམ་བར་མཚམས་བྲལ། ། ལུས་དང་ཡུལ་དང་སྣང་བའི་གཏད་མེད་པར། ། ནམ་མཁའི་ཀློང་ཡངས་མཉམ་པར་ཕྱམ་གདལ་བས། ། ནང་གི་ཆོས་ཞེས་བདག་ཏུ་འཛིན་པ་མེད། ། ཕྱི་རོལ་སྣང་བའི་ཡུལ་ལ་ཕར་བལྟས་པས། ། ཐམས་ཅད་སང་སེང་འལ་འོལ་ཟང་མ་ཐལ། ། ར་རི་ཟབ་ཟེབ་གཟའ་གཏད་ཆོས་དང་བྲལ། ། སྣང་གྲགས་དྲན་རིག་མྱོང་ཚོར་སྔར་བཞིན་མེད། །
འདི་ཅི་རང་བཞིན་སྨྱོན་པའི་སྣང་བའམ། ། རྨི་ལམ་ནང་བཞིན་རང་ལ་དགོད་པོ་འཆོར། ། དགྲ་གཉེན་ཆགས་སྡང་ཉེ་རིང་འདུ་ཤེས་བྲལ། ། ཉིན་མཚན་རིས་མེད་མཉམ་པར་ཕྱམ་གཅིག་པས། ། དམིགས་གཏད་མཚན་མར་འཛིན་པའི་འཁོར་བ་སངས། ། རང་བྱུང་ཡེ་ཤེས་ངང་ཞེས་མི་རྟོག་པས། ། བླང་དོར་སྤང་གཉེན་གཟེབ་ལས་འདས་པ་ཡིན། ། འདི་ལྟར་རྟོགས་ན་གཉིས་མེད་ཡེ་ཤེས་ཏེ། ། རང་བྱུང་ཀུན་ཏུ་བཟང་པོའི་དགོངས་པར་ཕྱིན། ། ལྡོག་པའི་གནས་མེད་ཟད་པའི་སར་ཕྱིན་ཏེ། །
རང་བྱུང་ངང་ནས་མཉམ་ཉིད་མ་རྟོགས་པར། ། གཉིས་མེད་ཉིད་ཚེས་ཚིག་ལ་མངོན་ཞེན་ནས། ། ཅི་ཡང་མི་དམིགས་ཡིད་དཔྱོད་གདེང་འཆའ་བ། ། ལོག་རྟོགས་ཉིད་དེ་མ་རིག་མུན་པའི་ཀློང༌། ། དེ་ཕྱིར་རང་བྱུང་འཕོ་འགྱུར་མེད་པ་ལ། ། བསམ་རྫོགས་རྒྱལ་པོ་གཉིས་སུ་མེད་པར་སྦྱང༌། ཁམས་གསུམ་ཡོངས་གྲོལ་འཁོར་འདས་གཉིས་མེད་དོན། ། རང་བཞིན་ཁོང་ནས་རང་ཤར་ཆོས་སྐུའི་རྫོང༌། ། མཁའ་ལྟར་རྣམ་དག་དཔེ་ལས་འདས་པ་འབྱུང༌། ། འདི་དང་འདི་ཞེས་སོ་སོར་ཞེན་པའི་བར། །
གཉིས་སུ་གནས་པས་རང་གཞན་འཁྲུལ་པའི་གཟེབ། ། གང་ཚེ་འདི་ཞེས་ཐ་དད་རིས་མེད་ཅིང༌། ། ཐམས་ཅད་ཕྱམ་མཉམ་དམིགས་གཏད་མེད་པ་ན། ། ཐམས་ཅད་ཕྱམ་མཉམ་དམིགས་གཏད་མེད་པ་ན། ། གཉིས་མེད་རྟོགས་ཞེས་རྡོ་རྗེ་སེམས་དཔས་གསུངས། ། ཆོས་དབྱིངས་རིན་པོ་ཆེའི་མཛོད་ལས། ། བྱང་ཆུབ་ཀྱི་སེམས་ལ་གཉིས་སུ་མེད་པར་བསྟན་པའི་ལེའུ་སྟེ་བརྒྱད་པའོ།། ༈ །།རང་བཞིན་ཡངས་པ་ཆེན་པོའི་ཀློང་གཅིག་ལ། ། མཁའ་མཉམ་བྱང་ཆུབ་སེམས་ཀྱི་གནམ་གཟེར་ནི། ། གནད་དུ་དྲིལ་ཏེ་བཅུད་དུ་ཕྱུང་བ་ནི། །
ཆེ་བའི་ཆེ་བ་ཀུན་བཟང་ཡངས་པའི་ཐུགས། ། རང་གི་ངོ་བོས་སྤྱི་རྒྱ་རླབས་ཀྱིས་བཅད། ། ཀློང་ཆེན་གཅིག་ལ་རྟོགས་དང་མ་རྟོགས་དང༌། ། གྲོལ་དང་མ་གྲོལ་གཉིས་མེད་མཉམ་པ་ཆེ། ། སྒོ་ངའི་ནང་ནས་འདབ་གཤོག་རྒྱས་པའི་བྱ། ། རྒྱ་དང་བྲལ་ནས་ནམ་མཁའི་ཀློང་ན་གནས། ། ཀླུ་རྣམས་ཟིལ་གནོན་གཡང་ས་ཤུགས་ཀྱིས་ཆོད། ། ཐེག་པའི་ཡང་རྩེ་རྡོ་རྗེ་སྙིང་པོ་ཡང༌། ། ཇི་བཞིན་རྟོགས་པའི་རྣལ་འབྱོར་སྐལ་བ་ཅན། ། ཐེག་དམན་ཟིལ་གནོན་འཁོར་བའི་གཡང་ས་ཆོད། །
ཀུན་གྲོལ་མཉམ་པ་ཆེན་པོར་གནས་པ་དེ། ། རྒྱུ་འབྲས་རྩོལ་སྒྲུབ་ཅན་ལ་མི་རིགས་ཀྱང༌། ། ཐེག་མཆོག་མི་གཡོ་མཉམ་པའི་དོན་ལ་འཐད། ། ཐམས་ཅད་བདེ་ཆེན་མཁའ་མཉམ་ཆོས་སྐུའི་ཀློང༌། ། ཆོས་སྐུའི་ཀློང་དུ་མ་གྲོལ་འགའ་ཡང་མེད། ། ཆོས་ཉིད་རང་བཞེངས་རྡོ་རྗེ་སྙིང་པོའི་སྐུ། ། བག་ཆགས་ལུས་ལ་སྙིང་པོའི་རྩལ་རྫོགས་ཏེ། ། སྐྱེ་ཤི་བར་དོ་སྲིད་པའི་ལུས་བོར་ནས། ། རིག་པ་གཅིག་པུ་ཀུན་དང་དབྱེར་མེད་ཅིང༌། ། ལྷུན་གྲུབ་ས་ལ་རྒྱལ་བའི་སྲིད་ཟིན་ནས། །
རྒྱུ་ཆད་མེད་པར་སྤྲུལ་པ་འབྱུང་བ་དང༌། ། ཐོགས་པ་མེད་པར་ཀུན་ལ་འཇུག་པ་ནི། ། བྱར་མེད་རླུང་ཞོན་རྣལ་འབྱོར་སྤྱོད་ཡུལ་ཏེ། ། དམན་པའི་ཐེག་པ་ཀུན་ལ་མི་རིགས་ཀྱང༌། ། ཨ་ཏིས་རིག་པར་སྟོན་པ་འབྲས་བུའི་གནད། ། སྐྱེ་མེད་སྐྱེ་བའི་ཆོ་འཕྲུལ་འབྱུང་བ་ལ། ། རྒྱུ་འབྲས་མཚན་མར་འཛིན་པ་འཁྲུལ་པའི་བློ། ། ཨ་ཏིས་རྒྱུ་རྐྱེན་མེད་པར་བསྟན་པ་ནི། ། འོག་མ་རྣམས་ལ་མི་རིགས་རིགས་པའི་གནད། ། སངས་རྒྱས་སེམས་ཅན་དགོངས་སྤྱོད་དབྱེར་མེད་ལ། །
འཁོར་འདས་གཉིས་སུ་འཛིན་པ་འཁྲུལ་པའི་ཀློང༌། ། ཨ་ཏིས་གཉིས་སུ་མེད་པར་བསྟན་པ་དེས། ། འོག་མ་རྣམས་ལ་མི་རིགས་རིགས་པའི་གནད། ། རྟོགས་དང་མ་རྟོགས་མེད་པར་གྲོལ་བ་ལ། ། རྟོགས་ནས་གྲོལ་བར་འདོད་པ་ཉམས་པའི་དགྲ། ། ཨ་ཏིས་མཉམ་ཉིད་གཅིག་ཏུ་བསྟན་པ་དེ། ། འོག་མ་རྣམས་ལ་མི་རིགས་རིགས་པའི་གནད། ། མཚོན་བྱེད་ཐབས་ཀྱི་ཁྱད་པར་མ་བསྟེན་པར། ། བརྗོད་མེད་རྟོགས་པར་མི་འདོད་བླུན་པོའི་བློ། ། ཨ་ཏིས་དོན་དམ་དབྱེར་མེད་བསྟན་པ་དེ། །
འོག་མ་རྣམས་ལ་མི་རིགས་རིགས་པའི་གནད། ། རྫོགས་ཆེན་ཡེ་གདལ་གཏིང་མཐའ་མེད་པ་ལ། ། ཐུགས་པ་མེད་ཅེས་ཟེར་བ་བླུན་པོའི་ཀློང༌། ། ཨ་ཏི་མུ་མེད་ཆིག་ཆོད་བསྟན་པ་དེ། ། འོག་མའི་བློ་ཡུལ་མི་རིགས་རིགས་པའི་གནད། ། ཐིག་ལེ་གཅིག་ལ་རྒྱུ་མཚན་གོ་བཟློག་པས། ། འབྲས་བུ་རེ་དོགས་ཆོད་དེ་མཁའ་དང་མཉམ། ། ཡངས་སོ་ཆེའོ་མཁའ་མཉམ་རྒྱལ་བའི་ཐུགས། ། སྤངས་ཐོབ་མེད་དེ་ཐིག་ལེ་གཅིག་གི་ཀློང༌། ། ཡེ་ནས་གྲོལ་ལོ་རྟོགས་དང་མ་རྟོགས་མེད། །
རྣལ་འབྱོར་མཁའ་མཉམ་བྱ་བྲལ་ལམ་དུ་བདེ། ། ཡེ་སངས་རྒྱས་པའི་རིག་པ་ཡུལ་མེད་འདི། ། འཁོར་བར་མི་འཁྱམ་འཁྲུལ་གཞི་ཀུན་ལས་འདས། ། སུ་ཡང་མ་འཁྲུལ་འཁྲུལ་པའི་གནས་མེད་དེ། ། ཐམས་ཅད་ཆོས་དབྱིངས་ཀློང་གསལ་གཅིག་གི་ངང༌། ། སྔ་ཕྱིར་རིས་མེད་མཁའ་མཉམ་ཡངས་པ་ཉིད། ། ཡེ་བབས་ལྷུན་གྲུབ་འཁོར་བ་གདོད་ནས་དག ། གྲོལ་བར་མི་འཇུག་མྱ་ངན་འདས་མི་ལེན། ། མི་འགྱུར་ཀློང་ཆེན་འཁོར་འདས་ཡོད་མ་མྱོང༌། ། འདི་ལ་སྤངས་ཐོབ་རེ་དོགས་མི་དམིགས་ཤིང༌། །
གདོད་ནས་བྱང་ཆུབ་གཞི་ཀློང་ཡངས་པ་ཆེ། ། ཐམས་ཅད་མིང་ཙམ་དོན་ལ་མཚོན་བརྗོད་འདས། ། གྲོལ་དང་འཁྲུལ་མེད་འཁོར་འདས་ལ་ཟློས་པས། ། སུ་ཡང་མ་རྩོལ་བཅོས་བསྒྱུར་མ་བྱེད་ཅིག ། ཡངས་དོག་མཐོ་དམན་མེད་པའི་རིག་པ་ལ། ། རྒྱ་ཆད་ཕྱོགས་ལྷུང་མེད་ཀྱིས་དམིགས་གཏད་ཤོལ། ། བྱ་བྱེད་འགྲོ་འོང་མེད་པའི་རིག་པ་ལ། ། དུས་དང་གཉེན་པོ་མེད་ཀྱིས་འཛིན་རྩོལ་ཞོག ། ཆེད་དུ་དམིགས་པ་ཡོད་ན་འཆིང་བའི་རྒྱུ། ། གང་ལའང་གཏད་འཛིན་མ་འཆའ་ཕྱམ་ལ་ཐོང༌། །
ཆོས་ཀུན་ཡེ་ནས་གྲོལ་རུང་མ་གྲོལ་རུང༌། ། གནས་ལུགས་རང་བཞིན་དག་རུང་མ་དག་རུང༌། ། སེམས་ཉིད་སྤྲོས་དང་བྲལ་རུང་མ་བྲལ་རུང༌། ། གཉུག་མའི་གཤིས་ལ་གྲུབ་རུང་མ་གྲུབ་རུང༌། ། འཁོར་འདས་རང་བཞིན་གཉིས་རུང་མི་གཉིས་རུང༌། ། བསམ་བརྗོད་ཀུན་ལས་འདས་རུང་མ་འདས་རུང༌། ། དགག་སྒྲུབ་འཁྲུལ་པ་ཞིག་རུང་མ་ཞིག་རུང༌། ། རྟོགས་པའི་ལྟ་བ་རྟོགས་རུང་མ་རྟོགས་རུང༌། ། ཆོས་ཉིད་དོན་ལ་བསྒོམས་རུང་མ་བསྒོམས་རུང༌། ། བླང་དོར་མེད་པས་སྤྱད་རུང་མ་སྤྱད་རུང༌། །
གནས་ལུགས་འབྲས་བུ་གྲུབ་རུང་མ་གྲུབ་རུང༌། ། ས་དང་ལམ་རྣམས་བགྲོད་རུང་མ་བགྲོད་རུང༌། ། སྒྲིབ་པ་ཀུན་དང་བྲལ་རུང་མ་བྲལ་རུང༌། ། བསྐྱེད་རྫོགས་ཆོས་ཉིད་རྫོགས་རུང་མ་རྫོགས་རུང༌། ། ཐར་པའི་འབྲས་བུ་ཐོབ་རུང་མ་ཐོབ་རུང༌། ། འགྲོ་དྲུག་འཁོར་བར་འཁྱམས་རུང་མ་འཁྱམས་རུང༌། ། རང་བཞིན་ལྷུན་གྱིས་གྲུབ་རུང་མ་གྲུབ་རུང༌། ། རྟག་ཆད་གཉིས་འཛིན་བཅིངས་རུང་མ་བཅིངས་རུང༌། ། ཆོས་ཉིད་དགོངས་པར་སླེབ་རུང་མ་སླེབ་རུང༌། ། གོང་མའི་རྗེས་སུ་སྙོགས་རུང་མ་སྙོགས་རུང༌། །
གནམ་ས་འདྲེན་ལྡོག་སྣང་བ་ཅི་ཤར་ཡང༌། ། ཕྱལ་བ་ལྷུག་པ་གཞི་མེད་ཟང་ཀ་མ། ། གཏད་མེད་ཟང་ཟིང་བདུན་བུན་ཆལ་མ་ཆོལ། རེ་དོགས་གཉིས་མེད་སྨྱོན་པའི་ངང་ཚུལ་ཅན། ། ལྟ་སྒོམ་རིས་མེད་ཆེད་འཛིན་འདོད་བློ་ཞིག ། ཞེ་འདོད་འཁྲིས་མེད་འདི་ཞེས་རྩོལ་སྒྲུབ་མེད། ། གང་བྱུང་བྱུང་ལ་གང་སྣང་སྣང་དུ་ཆུག ། གང་ཤར་ཤར་ལ་གང་ཡིན་ཡིན་དུ་ཆུག ། གང་ཡང་ཡིན་ལ་གང་ཡང་མིན་དུ་ཆུག ། ཀུན་སྤྱོད་ངེས་མེད་རིག་པ་ཐོད་རྒལ་ངང༌། །
ཆོས་དང་ཆོས་མིན་རྩིས་གཞི་འགའ་མེད་པས། ། གཏད་མེད་ཟང་ཀ་གྲུབ་མཐའི་གཟེབ་ལས་འདས། ། ཟ་འཆག་ཉལ་འདུག་ཉིན་ཞག་ཕྱམ་གདལ་བས། ། རང་བཞིན་ཆོས་ཉིད་མཉམ་པའི་ངང་ཉིད་དེ། ། མཆོད་པའི་ལྷ་མེད་བརྡུང་བའི་འདྲེ་ཡང་མེད། ། སྒོམ་པའི་ཆོས་མེད་ཐ་མལ་རང་དགའི་ངང༌། ། མ་བཅོས་རྒྱལ་པོ་སྙེམས་མེད་ཕྱམ་གཅིག་པས། ། ཕྱལ་བ་ལྷུག་པ་ལྷུན་གྲུབ་གཅིག་པུ་ཉིད། ། མ་བྱས་ཡེ་ཟིན་རྩོལ་སྒྲུབ་བྲལ་བས་བདེ། ། ལྟ་བའི་གཞི་མེ་སྒོམ་པའི་ངང་མེད་ལ། །
སྤྱད་པའི་ཆོས་མེད་བསྒྲུབ་འདོད་འབྲས་བུ་མེད། ། ཐམས་ཅད་རིས་མེད་མཉམ་པར་ཕྱམ་གདལ་བས། ། བྱ་རྩོལ་མ་དགོས་ཡངས་དོག་མེད་པར་བདེ། ། སྨོན་པ་མེད་པས་སྒྲུབ་བློའི་ཆོས་ཟད་དེ། ། སྤང་བྱ་མེད་པས་གཉེན་པོའི་འཆིང་ཞེན་འདས། ། གང་ཡིན་ཀུན་ཡིན་ཡིན་མིན་འགའ་མེད་པས། ། གང་སྣང་གང་ཤར་འདེམ་ཀ་མེད་པར་གྲོལ། ། མ་གྲོལ་མི་འགྲོལ་རང་གྲོལ་ཆོས་མེད་པས། ། ཕྱམ་གཅིག་གཏད་མེད་ལ་བཟླའི་ཆོས་ལས་འདས། ། ཀློང་ཡངས་ཀློང་ཡངས་ཀློང་ཆེན་ཡངས་པའི་ངང༌། །
ཀློང་ཆེན་རབ་འབྱམས་ཀློང་གསལ་ཀློང་འབྱམས་པས། ། ཀློང་གཅིག་གཉིས་མེད་བདེ་ཀློང་འཁྱིལ་པ་ནི། ། སྣ་ཚོགས་རང་གྲོལ་ཆོས་ཉིད་ཟད་སར་ཕྱིན། ། མི་འགྱུར་ལྷུན་གྲུབ་འདུན་མ་ལེགས་པའི་རྩེ། ། བདག་གཞན་རྗེས་སུ་འཇུག་པའི་འགྲོ་རྣམས་ཀྱང༌། ། འདི་བཞིན་ཡེ་འབྱམས་ཀློང་ཆེན་གཅིག་ཏུ་དྲིལ། ། ཀུན་བཟང་ས་ལ་གཏན་སྲིད་ཟིན་པ་ཡིན། ། ཆོས་དབྱིངས་རིན་པོ་ཆེའི་མཛོད་ལས། ། ཆོས་ཐམས་ཅད་བྱང་ཆུབ་སེམས་ཀྱི་ཀློང་དུ་ལ་བཟླ་བར་བསྟན་པའི་ལེའུ་སྟེ་དགུ་པའོ།། ༈ །།རང་བཞིན་གདོད་ནས་དག་པའི་བྱང་ཆུབ་སེམས། །
བཏང་གཞག་འགྲོ་འོང་མེད་པའི་ཆོས་ཉིད་ལ། ། བཙལ་བས་མི་འགྲུབ་ཆོས་ཉིད་ནམ་མཁའི་ཀློང༌། ། རང་བཞི་བཞག་པས་འོད་གསལ་ཉི་ཟླ་འཆར། ། ཡུལ་ཀྱང་མི་དགག་སེམས་ཀྱང་མི་གཟུང་བར། ། རང་བཞིན་ལྷུན་གྲུབ་ངང་ལས་མི་གཡོ་ན། ། ཀུན་བཟང་ཡངས་པ་ཆེན་པོའི་དགོངས་པའི་ཕྱིན། ། མི་སྤྲོ་མི་བསྡུ་རང་དྭངས་སང་ངེ་བ། ། དྭངས་པའི་རྒྱ་མཚོ་མི་གཡོ་མཉམ་པ་བཞིན། ། ཆོས་ཉིད་གཏིང་གསལ་རང་བྱུང་ཡེ་ཤེས་དང༌། ། འབྱུང་འཇུག་རེ་དགོས་བྲལ་བར་གནས་པ་ཡིན། །
ཚིག་གིས་མི་མཚོན་འཇུར་བུའི་སེམས་མེད་པར། ། རང་བབས་གྱིན་འདའ་བཅོས་བསླད་མེད་པ་ནི། ། ཀློང་ཐིམ་ཆོས་ཉིད་མཚན་མ་མེད་པ་སྟེ། ། སྒོམ་དང་བསྒོམ་པར་བྱ་བའི་ཆོས་མེད་པས། བྱིང་རྒོད་རང་ཡན་རང་བྱུང་དགོངས་པར་ཤར། ། སྤངས་པས་མི་སྤོང་ཀུན་རྟོག་རིག་པའི་རྩལ། ཆོས་ཉིད་ངང་དུ་དབྱེ་བསལ་རིས་མེད་པས། ། བསྒྲུབས་པས་མི་འགྲུབ་ཆོས་ཉིད་དབྱིངས་སུ་ཤར། ། འཁོར་བ་མ་སྤངས་རང་བྱུང་ཡེ་ཤེས་སུ། ། ཀློང་ཆེན་རྩལ་གྱི་རྣལ་འབྱོར་དག་པས་མཐོང༌། །
ཡེ་ནས་སྣང་སེམས་རབ་བབས་ཆོས་ཉིད་ངང༌། ། ཏིང་འཛིན་མི་གཡོ་ཆུ་བོའི་རྒྱུན་ཤར་བས། ། རྡོ་རྗེ་རྩེ་མོ་ཀུན་བཟང་ཐུགས་ཀྱི་མཆོག ། ཡངས་པའི་ཆོས་མཆོག་ནམ་མཁའི་མཐའ་དང་མཉམ། ། དབྱེ་བསལ་མེད་པར་ཐམས་ཅད་སྒོམ་པའི་མཆོག ། ཡེ་འབྱམས་རྨད་བྱུང་རྒྱལ་པོ་ལྷུན་གྱིས་གྲུབ། ། ཡེ་ནས་སྤྱི་བླུག་འོད་གསལ་ཆུ་བོའི་རྒྱུན། ། བཏང་གཞག་མེད་པའི་ངང་འདིར་ལྷུན་གྲུབ་པས། ། འཁོར་འདས་རང་བཞིན་ཆོས་དབྱིངས་དགོངས་པའི་མཆོག ། མི་གཡོ་བརྗོད་འདས་མཁའ་མཉམ་ཀློང་ཆེན་ཉིད། །
འགྲོ་བ་ཀུན་ལ་ཡེ་ནས་བབས་ཀྱིས་གྲུབ། ། བདག་ལས་གཞན་དུ་སྣང་བ་འཁྲུལ་པའི་སེམས། ། བསྒོམ་དང་རྩོལ་བར་འདོད་པ་འཁྲུལ་པའི་སེམས། ། འཁྲུལ་པ་ཆོས་ཉིད་ངང་བཞག་མཉམ་པའི་ཞིང༌། ། མི་གཡོ་གདོད་ནས་དག་པའི་རང་བཞིན་ཀློང༌། ། བྱ་དང་རྩོལ་མེད་གཞག་དང་མ་བཞག་མེད། ། མི་འགྱུར་ལྷུན་གྱིས་གྲུབ་པའི་ཆོས་ཉིད་ལ། ། དམིགས་བསམ་ཚོལ་ཁྲོ་བྲལ་བའི་རང་རིག་གིས། ། ཡང་ཡང་བལྟས་ན་བལྟ་རུ་མེད་པ་མཐོང༌། ། བལྟར་མེད་རིག་པ་སྤྱི་བླུགས་ལྟ་བ་ཡིན། །
མ་བསྒོམས་རིག་པ་བཏང་གཞག་བྲལ་བ་ལ། ། ཡང་ཡང་བསྒོམས་ན་བསྒོམ་དུ་མེད་པ་མཐོང༌། ། སྒོམ་མེད་རིག་པ་སྤྱི་བླུགས་སྒོམ་པ་ཡིན། ། མ་བསྒོམས་རིག་པ་བཏང་གཞག་བྲལ་བ་ལ། ། ཡང་ཡང་བསྒོམས་ན་བསྒོམ་དུ་མེད་པ་མཐོང༌། ། སྒོམ་མེད་རིག་པ་སྤྱི་བླུགས་སྒོམ་པ་ཡིན། ། གཉིས་མེད་བླང་དོར་བྲལ་བའི་གནས་ལུགས་ལ། ། ཡང་ཡང་སྤྱད་ན་སྤྱད་དུ་མེད་པ་མཐོང༌། ། སྤྱད་མེད་རིག་པ་སྤྱི་བླུགས་སྤྱོད་པ་ཡིན། ། ཡེ་ཟིན་རེ་དོགས་བྲལ་བའི་ལྷུན་གྲུབ་ལ། །
ཡང་ཡང་བསྒྲུབས་ན་བསྒྲུབ་ཏུ་མེད་པ་མཐོང༌། ། བསྒྲུབ་མེད་རིག་པ་སྤྱི་བླུགས་འབྲས་བུ་ཡིན། ། མཉམ་ཉིད་ངང་ལས་ཡུལ་དུ་མི་རྟོག་ཅིང༌། ། སེམས་སུ་མི་འཛིན་རེ་དོགས་འབྱུང་འཇུག་ཞི། ། ཡུལ་སེམས་མཉམ་པའི་ངང་དེར་གནས་པ་ནི། ། ཆོས་ཉིད་ཀློང་ལས་ངང་གིས་གཡོས་པ་མེད། ། མཚན་མའི་ཡུལ་ལ་ཡུལ་མེད་སྤྱི་བླུགས་གནས། ། ཡེ་ནས་གཉིས་མེད་རིག་པ་སྤྱི་བླུགས་པས། ། འཁོར་འདས་དབྱེར་མེད་རྫོགས་པ་ཆེན་པོའི་ངང༌། ། ཐམས་ཅད་བླང་དོར་མེད་པར་ཕྱམ་གདལ་ལོ། །
དངོས་དང་དངོས་མེད་དབྱིངས་སུ་མཉམ་པ་དང༌། ། སངས་རྒྱས་སེམས་ཅན་དབྱིངས་སུ་མཉམ་པ་དང༌། ། ཀུན་རྫོབ་དོན་དམ་དབྱིངས་སུ་མཉམ་པ་དང༌། སྐྱོན་དང་ཡོན་ཏན་དབྱིངས་སུ་མཉམ་པ་དང༌། ། མཐོ་དམན་ཕྱོགས་མཚམས་དབྱིངས་སུ་མཉམ་པའི་ཕྱིར། ། རང་བྱུང་ངང་ལས་རོལ་པ་ཅི་ཤར་ཡང༌། ། ཤར་བའི་དུས་ན་མཉམ་ཤར་བཟང་ངན་མེད། ། དེ་ལ་བླང་དོར་གཉེན་པོས་བཅོས་ཅི་དགོས། ། གནས་པའི་ཚེ་ན་མཉམ་གནས་བཟང་ངན་མེད། ། ད་ལྟ་སེམས་ལས་གང་བྱུང་རང་ཞིར་གློད། །
གྲོལ་བའི་ཚེ་ན་མཉམ་གྲོལ་བཟང་ངན་མེད། ། དྲན་པའི་རྗེས་ལ་དགག་སྒྲུབ་འཕྲོ་མ་མཐུད། ། ཐམས་ཅད་གཞི་ཀློང་བྱང་ཆུབ་སེམས་ཉིད་ལས། ། རྩལ་དང་རོལ་པའི་འཆར་ཚུལ་མ་ངེས་པས། ། མཉམ་པར་ཤར་ཡང་གདོད་མའི་ཀློང་ནས་ཤར། ། མི་མཉམ་ཤར་ཡང་མཉམ་པའི་དབྱིངས་ནས་ཤར། ། མཉམ་པར་གནས་ཀྱང་རང་གཞག་ཆོས་ཉིད་ངང༌། ། མི་མཉམ་གནས་ཀྱང་མཉམ་པའི་དབྱིངས་ན་གནས། ། མཉམ་པར་གྲོལ་ཡང་རང་བྱུང་ཡེ་ཤེས་ཀློང༌། ། མི་མཉམ་གྲོལ་ཡང་མཉམ་པའི་དབྱིངས་སུ་གྲོལ། །
ཐམས་ཅད་ཡེ་མཉམ་རང་བྱུང་རིག་པ་ལ། ། ཤར་དང་མ་ཤར་དབྱིངས་ལ་ཡེ་ནས་མེད། ། གནས་དང་མི་གནས་དབྱིངས་ལ་ཡེ་ནས་མེད། ། གྲོལ་དང་མ་གྲོལ་དབྱིངས་ལ་ཡེ་ནས་མེད། ། མི་གཡོ་མཉམ་པ་ཆེན་པོའི་རིག་པ་ལ། ། ཤར་བའི་དུས་ན་རང་ཤར་རང་ས་ཟིན། ། གནས་པའི་དུས་ན་རང་གནས་རང་ས་ཟིན། ། གྲོལ་བའི་དུས་ན་རང་གྲོལ་རང་ས་ཟིན། ། མི་འགྱུར་སྤྲོས་དང་བྲལ་བའི་རིག་པ་ལ། ། ཤར་བ་ཡེ་ཤར་གནས་པ་ཡེ་གནས་ལ། །
གྲོལ་བ་ཡེ་གྲོལ་ནམ་མཁའི་རང་བཞིན་ནོ། ། ཤར་གནས་གྲོལ་གསུམ་ཤར་གྲོལ་རྒྱུན་ཆད་མེད། ། རྒྱུན་ཆད་མེད་པས་རྒྱུ་འབྲས་བར་མ་ཆོད། ། རྒྱུ་འབྲས་མེད་པས་འཁོར་བའི་གཡང་ས་ཆོད། ། གཡང་ས་མེད་པས་གོལ་ས་ག་ལ་ཡོད། ། ཡེ་ནས་མི་འགྱུར་ཀུན་ཏུ་བཟང་པོའི་ཀློང༌། ། འཕོ་འགྱུར་མེད་པ་རྡོ་རྗེ་སེམས་དཔའི་ཀློང༌། ། གནས་ལུགས་རང་ངོ་ཤེས་པ་ཙམ་ཉིད་ལ། ། སངས་རྒྱས་ཞེས་སུ་མིང་འདི་བཏགས་པར་ཟད། ། འདི་ཉིད་རྟོགས་ནས་བླང་དོར་ཆོས་མེད་པས། །
ཐམས་ཅད་ཆོས་ཉིད་གཅིག་ཏུ་ཕྱམ་གདལ་བ། ། གསེར་གླིང་ལྟ་བུར་དབྱེ་བསལ་མེད་པ་ཡིན། ། མཐའ་ཡིས་མ་རེག་གོལ་སྒྲིབ་གདར་ཤ་ཆོད། ། གཡང་ས་མེད་པའི་བྱང་ཆུབ་སེམས་ཉིད་ལ། ། འབད་རྩོལ་མེད་པའི་སྐུ་གསུམ་ལྷུན་རྫོགས་ཀྱང༌། ། བསམ་བརྗོད་འདས་ཤེས་མིང་ཙམ་བརྗོད་པར་ཟད། ། སྣང་བ་རྒྱ་ཡན་རིག་པ་རང་བྱུང་གསལ། ། མ་བསྒྲིབས་ཕྱི་ནང་མེད་པར་ཟང་ཐལ་བས། ། མ་བཅོས་རྣལ་གཞག་ཆོས་ཉིད་ཆེན་པོར་གསལ། ། བློ་བདེའི་མལ་ན་ལུས་སེམས་ཁོང་གློད་དེ། །
ཤེས་པ་བག་ཡངས་བྱར་མེད་སྐྱེས་བུ་བཞིན། ། སྒྲིམས་གློད་མེད་པར་ལུས་སེམས་གང་བདེར་གཞག ། ཇི་ལྟར་འདུག་ཀྱང་རང་གི་ངང་ལས་འདུག ། ཇི་ལྟར་གནས་ཀྱང་རང་གི་ངང་ལ་གནས། ། ཇི་ལྟར་འགྲོ་ཡང་རང་གི་ངང་ལ་འགྲོ། ། བྱང་ཆུབ་དབྱིངས་ལ་འགྲོ་འོང་ངང་གིས་མེད། ། འགྲོ་འོང་མེད་པ་རྒྱལ་བ་རྣམས་ཀྱི་སྐུ། ། ཇི་ལྟར་སྨྲས་ཀྱང་རང་གི་ངང་ལ་སྨྲ། ། ཇི་ལྟར་བརྗོད་ཀྱང་རང་གི་ངང་ལ་བརྗོད། ། བྱང་ཆུབ་སེམས་ལ་སྨྲ་བརྗོད་ངང་གིས་མེད། །
སྨྲ་བརྗོད་མེད་པ་དུས་གསུམ་རྒྱལ་བའི་གསུང༌། ། ཇི་ལྟར་བསམས་ཀྱང་རང་གི་ངང་ལ་བསམ། ། ཇི་ལྟར་རྟོག་ཀྱང་རང་གི་ངང་ལ་རྟོག ། བྱང་ཆུབ་སེམས་ལ་བསམ་རྟོག་ཡེ་ནས་མེད། ། བསམ་རྟོག་བྲལ་བ་དུས་གསུམ་རྒྱལ་བའི་ཐུགས། ། མེད་ལ་ཅིར་ཡང་འབྱུང་བ་སྤྲུལ་པའི་སྐུ། ། ཉིད་ལ་ཉིད་ལོངས་སྤྱོད་པ་ལོངས་སྤྱོད་རྫོགས། ། དེ་ལ་དངོས་གཞི་མེད་པས་ཆོས་སྐུ་སྟེ། ། འབྲས་བུ་སྐུ་གསུམ་ལྷུན་གྱིས་གྲུབ་པའི་ཀློང༌། ། བྱང་ཆུབ་སེམས་ཀྱི་ཀློང་ཆེན་ངང་ཉིད་ལས། །
དྲན་པའི་རྣམ་པར་རྟོག་པ་མི་འབྱུང་སྟེ། ། ཤེས་པའི་མཚན་མ་ཡིད་ལ་མི་གཡོ་ན། ། དེ་ཉིད་སངས་རྒྱས་ཉག་ཅིག་དགོངས་པ་ཡིན། ། བྱང་ཆུབ་རང་བཞིན་ནམ་མཁའི་དཀྱིལ་ཡངས་འདྲ། ། དྲན་དང་རྟོག་པ་མེད་པ་སྒོམ་པའི་མཆོག ། རང་གི་རང་བཞིན་མ་གཡོས་བཅོས་པ་མེད། ། མི་བསམ་ཡིད་ལ་བྱེད་པ་རྣམ་བྲལ་བ། ། རང་བབས་ཆོས་ཉིད་དུས་གསུམ་འཕོ་འགྱུར་མེད། ། འགྱུ་འཕྲོའི་ཀུན་རྟོག་མེད་པ་སྒོམ་པའི་མཆོག ། དེ་བཞིན་ཉིད་དེར་གང་གནས་དམ་པའི་སེམས། །
སངས་རྒྱས་ཉག་ཅིག་མཚོན་པ་ཀུན་དང་བྲལ། ། མ་གཡོ་ཆོས་དབྱིངས་འཛིན་རྟོག་ཕྱམ་འདས་པ། ། རྒྱལ་བའི་དགོངས་ཀློང་རང་བཞིན་ཡངས་པའི་ཆོས། ། ལུས་སེམས་བཅོས་པའི་འཆིང་བ་རྣམས་སྤངས་ཤིང༌། ། གྱིན་འདར་ལྷོད་ཆགས་དྲན་བསམ་ཅི་འགྱུས་ཀྱང༌། ། གཞི་གཞག་ཆོས་ཉིད་ངང་ལས་མི་གཡོ་ན། ། ཐམས་ཅད་ཀུན་བཟང་དགོངས་ཀློང་ཡངས་པ་ཡིན། ། མ་བཟུང་མ་བཏང་འཇུར་བུའི་སྒྲིམས་གློད་མེད། ། ཇི་བཞིན་རང་བབས་རྒྱ་ཡན་ངང་གིས་ཟིན། ། མི་གཡོ་ཕྱམ་གདལ་ཡངས་དོག་མེད་པའི་ཀློང༌། །
དྲན་བསམ་ཐམས་ཅད་རང་བྱུང་རང་ཞི་ན། ། རྡོ་རྗེ་སེམས་དཔའ་ནམ་མཁའི་དགོངས་པ་ཡིན། ། མ་བཅོས་ཀློང་དུ་མ་ཡེངས་ངང་ལྡན་ན། ། དྲན་རྟོག་ཡུལ་ལ་འཇུག་པའང་ཆོས་ཉིད་ངང༌། ། ཆེད་དུ་འཇུར་བུས་བཅོས་ན་ཆོས་ཉིད་ཀྱང༌། ། མི་རྟོག་མཁའ་ལྟར་ཡངས་ཀྱང་མཚན་མའི་གཟེབ། ། ཉིན་མཚན་སྒོམ་པས་འདའ་ཡང་འཆིང་ཞེན་ཉིད། ། བསམ་གཏན་ལྷ་དང་མཚུངས་པར་རྒྱལ་བས་གསུངས། ། དེ་བས་མ་ཡེངས་འབད་རྩོལ་ཞིག་པའི་སེམས། ། རང་བབས་འཛིན་རྩོལ་འདས་པ་ཤིན་ཏུ་གཅེས། །
རང་བྱུང་ཡེ་ཤེས་ཕྱོགས་དང་རིས་མེད་པས། ། འདི་ཞེས་མི་མཚོན་རང་བཞིན་སྤྲོས་ཀུན་ཞི། ། དེ་བས་ཡིད་ལ་བྱེད་པ་རྣམས་སྤངས་ཏེ། ། གཞི་བྲལ་ཡངས་པ་ཆེན་པོའི་དོན་ལ་བསླབ། ། ཆོས་ཉིད་ཉག་ཅིག་རང་བྱུང་ཡེ་ཤེས་ཏེ། ། ལྟ་བ་ཉག་ཅིག་སྤྲོས་པའི་མཐའ་དང་བྲལ། ། སྒོམ་པ་ཉག་ཅིག་བཏང་གཞག་འགྲོ་འོང་མེད། ། སྤྱོད་པ་ཉག་ཅིག་བླང་དོར་བྱར་མེད་ཅིང༌། ། འབྲས་བུ་ཉག་ཅིག་སྤངས་ཐོབ་གཉིས་དང་བྲལ། ། འདི་ནི་རང་བྱུང་ལྷུན་གྲུབ་དགོངས་པ་ཡིན། །
སྣང་སྲིད་སྣོད་བཅུད་འཁོར་དང་མྱ་ངན་འདས། ། ཆོས་སོ་ཅོག་ཀུན་ཆོས་ཉིད་དགོངས་པའི་ངང༌། ། རང་བྱུང་ཡེ་ཤེས་ཉིད་ལས་མ་གཡོས་པས། ། གང་ཡང་གཞི་གཞག་དགོངས་པར་ཤེས་པར་བྱ། ། སྣ་ཚོགས་ཡུལ་དུ་སྣང་བའི་ཆོས་ཉིད་ལ། ། གང་དུ་འདི་ལྟར་འཇོག་ཅེས་མི་རྟོག་པར། ། རང་བབས་སྤྲོ་བསྡུ་བྲལ་བར་ལྷུན་གྱིས་ཞོག ། ཆོས་ཉིད་མཉམ་པའི་ཀློང་དུ་ངང་གིས་གནས། ། དཀར་དམར་ཡུལ་དུ་སྣང་བའི་རྣམ་པ་ལ། ། དབང་པོ་མི་བསྡུ་མིག་ཀྱང་མི་འགུལ་པས། །
བདག་ལ་མི་བསམ་གཞན་ལ་མི་རྟོག་པར། ། ཕྱམ་ཕྱལ་ཡངས་པ་ཆེན་པོར་ངང་གིས་ཞོག ། རྒྱ་བསྐྱེད་དཔངས་བསྟོད་སྤྲོ་བསྡུ་བྲལ་བའི་སེམས། ། ཀུན་མཉམ་རང་བྱུང་ཡེ་ཤེས་དགོངས་པ་ལ། ། ཕྱི་ནང་བར་མེད་ནམ་མཁའ་འདྲེས་པའི་ཉམས ། བདེ་གསལ་སྤྲོས་དང་བྲལ་བའི་ཏིང་འཛིན་འཆར། ། གཞི་གཞག་མི་གཡོ་མཉམ་པའི་དགོངས་པ་ལ། ། ཕྱི་དང་ནང་མེད་གཟུང་འཛིན་སྤྲོས་དང་བྲལ། ། ཡུལ་ཞེས་གཞན་དུ་ཞེན་པའི་སེམས་མེད་པས། ། གཟུང་བའི་ཆོས་མེད་སྣོད་བཅུད་སྣང་ཞེན་བྲལ། །
འཁོར་བར་སྐྱེ་བའི་ཡུལ་མེད་ནམ་མཁའ་འདྲ། ། རང་ཞེས་སེམས་ལ་ནང་དུ་མི་རྟོག་པས། ། འཛིན་པའི་ཆོས་མེད་སྲིད་པའི་ཀུན་རྟོག་ཞི། ། འཁོར་བར་སྐྱེ་བའི་མཁན་པོ་རྩད་ནས་ཆོད། ། དེ་ཚེ་མཁའ་འདྲ་ཕྱི་ནང་འཁྲུལ་པའི་ཆོས། ། གང་ཡང་མི་དམིགས་ཆོས་སྐུའི་དགོངས་པར་ཕྱིན། ། ཟད་པའི་སར་ཐུག་འགྲོ་དང་འོང་མེད་པས། ། ཐམས་ཅད་ཀློང་འབྱམས་ཀུན་ཏུ་བཟང་པོའི་ཞིང༌། ། ཆོས་སྐུའི་ཕོ་བྲང་མཆོག་ཏུ་ཕྱིན་པ་ཡིན། ། ད་ལྟའི་རིག་པ་གཞི་ལས་མ་གཡོས་ན། །
དེ་ཉིད་གོམས་ཆས་ཕྱི་མའི་སྲིད་པ་སྟོངས། ། ཡང་སྲིད་ལེན་པའི་ལས་དང་བག་ཆགས་བྲལ། ། རྒྱུ་འབྲས་ལ་ཟློས་འཁོར་འདས་མཉམ་པར་བརྗོད། ། སྲིད་ཞིར་མི་གནས་བྱང་ཆུབ་སྙིང་པོར་ཕྱིན། ། འདིར་ཡང་ཞི་གནས་རྩེ་གཅིག་ཕྱེད་པ་གཅེས། ། རང་བཞིན་རྫོགས་པ་ཆེན་པོའི་དགོངས་པ་ཡིན། ། ངང་ལས་གཡོས་ན་ཡིད་དཔྱོད་འཁོར་བ་ཉིད། ། དེ་ལ་རྒྱུ་འབྲས་ཉིད་དེ་ལ་མ་ཟློས། ། ནོར་བའི་སྐྱེ་བོ་འོག་ནས་འོག་ཏུ་འགྲོ། ། དེས་ན་མཆོག་གསང་རྫོགས་པ་ཆེན་པོ་ནི། །
དབྱིངས་ལས་མ་གཡོས་རྩལ་རྣམས་གཞི་ལ་འཁྱོལ། ། དགོངས་པ་མི་གཡོ་མཉམ་པར་གནས་པ་ཡིན། ། འདི་ཡི་ངང་ལ་རྒྱུ་འབྲས་བྱ་རྩོལ་མེད། ། ལྟ་བ་བསྒོམ་དུ་མེད་པ་ལ་སོགས་ཏེ། ། མཐའ་དབུས་གཉིས་མེད་འགོག་པའི་ཚུལ་བརྗོད་ཀྱི། ། གཞན་དུ་ངང་ལས་ཕྱིར་འཁྱལ་རྩལ་ཉིད་ལས། ། རོལ་པ་སྣ་ཚོགས་སྣང་སྲིད་དགུ་འཆར་པས། ། རྒྱུ་འབྲས་མེད་ཅེས་ནམ་ཡང་མ་བརྗོད་ཅིག ། རྟེན་འབྲེལ་རྐྱེན་འབྱུང་འདུས་བྱས་གྲངས་བསམ་འདས། ། འཁོར་བའི་འཁྲུལ་སྣང་ཞི་བདེའང་གྲངས་བསམ་འདས། །
དེ་ཀུན་རྒྱུ་རྐྱེན་ཚོགས་པའི་རྟེན་འབྲེལ་ཉིད། ། གཤིས་ལ་གཞལ་ན་གང་ཡང་མ་གྲུབ་ལྟར། ། ལམ་དུ་བྱེད་པས་གཤིས་ཐོག་མི་གཡོའི་དུས། ། གང་ཡང་མི་དམིགས་དགོངས་པའི་དུས་ན་རྩི། ། གཤིས་ཐོག་མཐར་ཕྱིན་གང་ཡང་གོས་མི་འགྱུར། ། ཉོན་མོངས་ལས་དང་བག་ཆགས་ཀློང་ཆེན་འདི། ། རྟེན་མེད་སྒྱུ་མས་སྤྲུལ་པའི་རྩེད་མོ་བྱེད། ། འདི་ལས་ཐར་དགོས་རྒྱུ་འབྲས་ལ་ཟློས་འཚལ། ། དེ་ཡི་ཐབས་ནི་འདི་ལས་མཆོག་གཞན་མེད། ། དེ་ཕྱིར་ཆོས་དབྱིངས་དགོངས་པ་མ་གཡོས་གཅེས། །
འདི་ཉིད་ཁོ་བོའི་སྙིང་གཏམ་ཟབ་མོའི་ཀློང༌། ། ཀུན་ཡིན་ཀུན་མིན་ཡིན་མིན་འདས་པ་གཅེས། ། ཆོས་དབྱིངས་རིན་པོ་ཆེའི་མཛོད་ལས། དགོངས་པ་ཆོས་ཉིད་ལས་མི་གཡོ་བར་བསྟན་པའི་ལེའུ་སྟེ་བཅུ་པའོ།། ༈ །།ཐམས་ཅད་མཁའ་མཉམ་བྱང་ཆུབ་སེམས་གཅིག་ལ། ། གཉིས་སུ་བཟུང་བས་རྒྱུ་འབྲས་སྲིད་པར་འཁྲུལ། ། འཁྲུལ་སྣང་རྟེན་མེད་སྒྱུ་མའི་སྣང་བ་ལ། ། ཐུག་ཕྲད་རྗེས་མེད་རྩིས་གདབ་བྲལ་བར་སྐྱོང༌། ། མི་འདོད་ཐོག་ཏུ་བབ་ལ་དོར་བྱའི་སེམས། ཁྲོ་དང་མི་དགའ་ཕྲག་དོག་འཁྲུག་དང་འཚིག །
སྐྱོ་བས་ཡིད་དབྱུང་ན་ཚ་སྡུག་བསྔལ་སེམས། ། འཆི་དང་སྐྱེ་བས་འཇིག་ལ་སོགས་པ་སྟེ། ། རྩལ་ལས་རོལ་པར་ཤར་དུས་ངོས་བཟུང་ལ། ། མི་སྤོང་མི་སྦྱོང་མི་སྒྱུར་མི་ལེན་ཞིང༌། ། མི་ལྟ་མི་སྒོམ་རང་བབས་ཕྱམ་གཅིག་ཏུ། ། དམིགས་བསམ་སྤྲོ་བསྡུ་བྲལ་བར་ལྷུན་གྱིས་ཞོག ། རྗེས་མེད་རང་ཡལ་མཁའ་ཀློང་ཡངས་པའི་སེམས། ། གསལ་དྭངས་ངར་དང་བཅས་པ་ཁོང་ནས་འཆར། ། ཡིན་མིན་མེད་པའི་རིག་པ་ཕྱོགས་ཡན་ལ། ། འདིར་གཏད་མེད་པའི་སྣང་བ་ཐུག་ཕྲད་ཀྱིས། །
འདིར་བཟུང་མེད་པའི་ངང་དེར་རང་གཞག་པས། ། འདིར་གྲོལ་མེད་པའི་དགག་སྒྲུབ་རྗེས་མེད་ཡལ། ། འཛིན་ཞེན་མེད་པའི་ཉམས་མྱོང་ཁོང་རྡོལ་འབྱུང༌། ། འདི་ཉིད་ཇི་བཞིན་དགོངས་ཀློང་ཡེ་ནས་ཡངས། ། དེ་བཞིན་འདོད་ཅིང་ཡིད་ལ་དགའ་བའི་སེམས། ། གྲུབ་བདེ་གཉེན་དང་གཏམ་སྙན་ལོངས་སྤྱོད་དང༌། ། གནས་དང་ཕྱོགས་ནི་ཡིད་དུ་འོང་བ་དེར། ། རང་བཞིན་དགའ་བས་བརྒྱན་པའི་སེམས་ཤར་བ། ། དེ་ཉིད་ངོ་བཟུང་རང་བབས་ཅོག་གཞག་གིས། ། གདོད་མའི་དབྱིངས་སུ་མ་བཅོས་ལྷུན་གྱིས་གྲུབ། །
རང་བཞིན་བར་མ་འགྲོ་འདུག་གྱིན་འདར་གནས། ། དགའ་དང་མི་དགའ་གཉིས་མིན་ཅི་ཤར་ཡང༌། ། ཤར་དུས་ངོས་བཟུང་སྤང་བླང་མ་བྱས་པས། ། རང་བབས་ཆོས་ཉིད་དབྱེ་བསལ་མེད་པ་ནི། ། གཏི་མུག་འོད་གསལ་ཆེན་པོར་གྲོལ་ཞེས་བྱ། ། མཚན་མོ་ལ་སོགས་གཉིད་ཀྱིས་མྱོས་པ་ནའང༌། ། རང་བབས་སྤྲོ་བསྡུ་བྲལ་བའི་ངང་ཉལ་པས། ། རགས་པར་སྣང་བ་ནུབ་པས་དེར་འཛིན་ནུབ། ། ཕྲ་བ་ཆེས་ཕྲ་འཛིན་པར་བཅས་ནུབ་པས། ། ཆ་མཉམ་མི་རྟོག་ངང་དུ་རིག་པའི་སེམས། །
འབྱུང་འཇུག་རེ་དོགས་བྲལ་བར་རང་བཞིན་གནས། ། ཀུན་རྟོག་ཆོས་དབྱིངས་གྲོལ་བའི་དུས་ཡིན་པས། ། འཁོར་བ་མྱང་འདས་གྲོལ་ཞེས་བརྗོད་པ་ཡིན། ། གཉིད་ཀྱང་རང་བྱུང་གདོད་མའི་ཀློང་ཆེན་ཏེ། ། རྩལ་རྣམས་ངོ་བོའི་དབྱིངས་སུ་གཞིར་ཐིམ་པས། ། རོལ་པར་འཛིན་པའི་སྤྲོས་ཀུན་ངང་གིས་ཞི། ། བྱར་མེད་རང་བྱུང་ཡེ་ཤེས་དགོངས་པའོ། ། དེ་ལྟར་འདོད་དང་མི་འདོད་བར་མའི་སེམས། ། དུས་གསུམ་རྩལ་ལས་རོལ་པར་ཤར་ཏོ་ཅོག ། དབྱིངས་ལས་བྱུང་ཞིང་དབྱིངས་ཀྱི་ངང་དུ་ཤར། །
དབྱིངས་སུ་མ་གཏོགས་གཡོས་པས་འགའ་མེད་པས། ། གཟེད་དང་བཅོས་བསྒྱུར་གང་ཡང་མི་བྱེད་པར། ། དབྱིངས་ཉིད་ངོས་གཟུང་ངང་དེར་གཞག་མ་ཐག ། རང་ཞི་རང་ཡལ་རང་སར་གྲོལ་བ་གནད། ། ཉོན་མོངས་ལས་དང་བག་ཆགས་ཐམས་ཅད་ཀྱང༌། ། རྩལ་ལས་རོལ་པར་ཤར་བའི་ཆོ་འཕྲུལ་ལས། ། གཉེན་པོ་བཟང་བྱས་ཐར་པའི་ལམ་ཉིད་ཀྱང༌། ། རྩལ་ལས་རོལ་པར་ཤར་པའི་ཆོ་འཕྲུལ་ཏེ། ། གཉིས་ཀ་རྩལ་ལས་རོལ་པར་ཡེ་ཤར་བས། ། ངོ་ཤེས་ངང་དུ་མ་བཅོས་འཇོག་པ་གནད། །
བང་མཉམ་འགྲོས་མཉམ་གཞི་ནས་གཡོས་པར་མཉམ། ། རྐྱེན་བྱུང་འདུས་བྱས་རྒྱུ་འབྲས་མ་འདས་པས། ། རང་གཞག་ཅོག་གཞག་རྒྱུ་འབྲས་ཟློས་པ་གཅེས། ། འདི་ནི་མཆོག་གསང་ཐེག་པའི་ཡང་རྩེ་སྟེ། ། བློ་དམན་རྣམས་ལ་མི་སྨྲ་ཤིན་ཏུ་གསང༌། ། སྒྲོ་སྐུར་དབང་གིས་སྙིང་པོའི་བསྟན་པ་འཆལ། ། སྒྲོ་འདེབས་ཉིད་དང་དགོངས་པ་ལོག་པར་ཞུགས། ། གསང་སྒོ་འཆོལ་རྣམས་མཐའ་མེད་ངན་འགྲོར་ལྟུང༌། ། དེ་བས་རབ་གསང་ཐེག་པ་རྒྱལ་པོའི་གདུང༌། ། སྐལ་བཟང་དམ་པ་རྣམས་ལ་བསྟན་ཞིང་གཏད། །
མདོར་ན་གང་སྣང་ཡུལ་སེམས་རྐྱེན་རྣམས་ལ། ། གཉེན་པོའི་མི་འཇུག་རྩོལ་བས་མ་སྤངས་པར། ། རང་གཞག་ཅོག་གཞག་རང་བབས་རིག་པའི་གནད། ། བདེ་སྡུག་ཐམས་ཅད་རིག་པའི་འཆར་ཚུལ་ལས། ། བླང་དོར་གཉིས་སུ་བཟུང་བས་སྲིད་པར་འཆིང༌། ། གང་སྣང་ཡུལ་མཉམ་དབང་པོའི་ངོར་གསལ་ཙམ། ། གང་ཤར་སེམས་མཉམ་དྲན་རིག་རྗེས་མེད་ཙམ། ། གཉིས་ཀ་འཕྲལ་མཉམ་དགག་སྒྲུབ་འཆིང་བ་ཙམ། ། དོན་ལ་ཕུགས་མཉམ་གཞི་མེད་སྣང་བ་ཙམ། ། ཡུལ་རྣམས་རིམ་མཉམ་གཞིགས་ན་རྗེས་མེད་ཙམ། །
བློ་རྣམས་ངོར་མཉམ་དཔྱད་ན་ནམ་མཁའ་ཙམ། ། ཡུལ་སེམས་གཉིས་མེད་པར་སྣང་དག་པ་ཙམ། ། དེ་ལྟར་སུས་ཤེས་ཀུན་ཏུ་བཟང་པོའི་གདུང༌། ། རྒྱལ་བའི་སྲས་མཆོག་ས་རབ་རིག་པ་འཛིན། ། འདི་ལྟར་ཆོས་རྣམས་ཡོད་མཉམ་མེད་མཉམ་ལ། ། སྣང་མཉམ་སྟོང་མཉམ་བདེན་མཉམ་རྫུན་མཉམ་པས། ། སྤང་གཉེན་འབད་རྩོལ་འཆིང་ཞེན་ཀུན་ཐོང་ལ། ། ཡུལ་མེད་མཉམ་པ་ཆེན་པོར་ཕྱམ་གདོལ་ཅིག ། སེམས་མེད་རིག་པ་ཆེན་པོར་ཕྱག་གདོལ་ཅིག ། སྐྱོན་མེད་དག་མཉམ་ཆེན་པོར་ཕྱམ་གདོལ་ཅིག །
ཆོས་དབྱིངས་རིན་པོ་ཆེའི་མཛོད་ལས། རྐྱེན་སྣང་མཁའ་མཉམ་དག་པར་བསྟན་པའི་ལེའུ་སྟེ་བཅུ་གཅིག་པའོ།། ༈ །།ཆོས་ཀུན་བྱང་ཆུབ་སེམས་སུ་ཡེ་གྲོལ་བས། ། མ་གྲོལ་བ་ཡི་ཆོས་ནི་ཡོད་མ་ཡིན། ། འཁོར་བ་ཡེ་གྲོལ་གདོད་ནས་དག་པར་གྲོལ། ། འདས་པ་ཡེ་གྲོལ་ལྷུན་གྱིས་རྫོགས་པར་གྲོལ། ། སྣང་བ་ཡེ་གྲོལ་གཞི་རྩ་མེད་པར་གྲོལ། ། སྲིད་པ་ཡེ་གྲོལ་བྱང་ཆུབ་སྙིང་པོར་གྲོལ། ། སྤྲོས་པ་ཡེ་གྲོལ་མུ་མཐའ་མེད་པར་གྲོལ། ། སྤྲོས་མེད་ཡེ་གྲོལ་མ་སྐྱེས་དག་པར་གྲོལ། །
བདེ་བ་ཡེ་གྲོལ་ཆོས་ཉིད་ཕྱམ་དུ་གྲོལ། ། སྡུག་བསྔལ་ཡེ་གྲོལ་གཞི་མཉམ་ཡངས་པར་གྲོལ། ། བར་མ་ཡེ་གྲོལ་མཁའ་མཉམ་ཆོས་སྐུར་གྲོལ། ། དག་པ་ཡེ་གྲོལ་དག་གཞིས་སྟོང་པར་གྲོལ། ། མ་དག་ཡེ་གྲོལ་ཡོངས་གྲོལ་ཆེན་པོར་གྲོལ། ། ས་ལམ་ཡེ་གྲོལ་བསྐྱེད་རྫོགས་བྲལ་བར་གྲོལ། ། ལྟ་སྒོམ་ཡེ་གྲོལ་སྤང་བླང་མེད་པར་གྲོལ། ། སྤྱོད་པ་ཡེ་གྲོལ་ཀུན་ཏུ་བཟང་པོར་གྲོལ། ། འབྲས་བུ་ཡེ་གྲོལ་རེ་དོགས་མེད་པར་གྲོལ། ། དམ་ཚིག་ཡེ་གྲོལ་ཆོས་ཉིད་ཆེན་པོར་གྲོལ། །
བཟླས་བརྗོད་ཡེ་གྲོལ་གླེང་བརྗོད་བྲལ་བར་གྲོལ། ། ཏིང་འཛིན་ཡེ་གྲོལ་བསམ་ཡུལ་མེད་པར་འགྲོ། ། ཡོད་མེད་ཡེ་གྲོལ་མཐའ་ལས་འདས་པར་གྲོལ། ། རྟག་ཆད་ཡེ་གྲོལ་གཞི་རྩ་མེད་པར་གྲོལ། ། ཡང་དག་ཡེ་གྲོལ་དམིགས་བསམ་འདས་པར་གྲོལ། ། ཡང་དག་མིན་གྲོལ་ཕྱོགས་བསམ་འདས་པར་འགྲོ། ། ལས་རྣམས་ཡེ་གྲོལ་གོས་པ་མེད་པར་གྲོལ། ། ཉོན་མོངས་ཡེ་གྲོལ་འཆིང་གྲོལ་མེད་པར་འགྲོལ། ། བག་ཆགས་ཡེ་གྲོལ་རྟེན་གཞི་མེད་པར་གྲོལ། ། རྣམ་སྨིན་ཡེ་གྲོལ་མྱོང་གཞི་མེད་པར་གྲོལ། །
གཉེན་པོ་ཡེ་གྲོལ་སྤང་བྱ་མེད་པར་གྲོལ། ། སྤང་བླང་གཉིས་མེད་མཁའ་མཉམ་ཡངས་པར་གྲོལ། ། གྲོལ་བ་ཡེ་གྲོལ་བཅིངས་པ་མེད་པར་གྲོལ། ། མ་གྲོལ་ཡེ་གྲོལ་བཅིང་གྲོལ་མེད་པར་གྲོལ། ། གློད་པ་ཡེ་གྲོལ་གློད་རྒྱུ་མེད་པར་གྲོལ། ། ཅོག་གཞག་ཡེ་གྲོལ་འཇོག་རྒྱུ་མེད་པར་གྲོལ། ། མདོར་ན་སྣང་ཞིང་སྲིད་པའི་ཆོས་རྣམས་དང༌། ། མི་སྣང་མི་སྲིད་ཆོས་ལས་འདས་སོ་ཅོག ། ཐམས་ཅད་ཡེ་ནས་དབྱིངས་སུ་གྲོལ་ཟིན་པས། ། ད་གཟོད་འབད་པས་སུས་ཀྱང་གྲོལ་མི་དགོས། །
དེ་ལ་འབད་རྩོལ་བྱས་ཀྱང་དོན་མེད་པས། ། མ་བྱེད་མ་བྱེད་རྩོལ་ཞིང་སྒྲུབ་མ་བྱེད། ། མ་ལྟ་མ་ལྟ་ཡིད་ཀྱི་ཆོས་མ་ལྟ། ། མ་བསྒོམས་མ་བསྒོམས་བློ་ཡི་ཆོས་མ་བསྒོམས། ། མ་དཔྱད་མ་དཔྱད་ཡུལ་སེམས་རྗེས་མ་དཔྱད། ། མ་བསྒྲུབས་མ་བསྒྲུབས་རེ་དོགས་འབྲལ་མ་བསྒྲུབ། ། མ་སྤངས་མ་སྤངས་ཉོན་མོངས་ལས་མ་སྤངས། ། མ་ལེན་མ་ལེན་ཡང་དག་ཆོས་མ་ལེན། ། མ་འཆིངས་མ་འཆིངས་རང་གི་རྒྱུད་མ་འཆིངས། ། ཐམས་ཅད་ཕྱམ་ལོག་གང་ལའང་ཡུལ་མེད་པས།
ཁྲིགས་དང་ཆོས་མེད་དམིགས་གཏད་ངོས་གཟུང་མེན། ། གཞི་ལོག་ལམ་ལོག་འབྲས་བུའི་ཆོས་ལོག་པས། ། ལེགས་ཉེས་ཤོར་གོང་རྡུལ་ཙམ་དམིགས་སུ་མེད། ། ཕྱམ་ཕྱམ་ཕྱང་ཆད་ཡེ་ཆད་སྣང་སྲིད་ཆད། ། འཁོར་འདས་རུ་ལོག་དབྱིངས་ཀྱི་སོ་ན་མེད། ། གང་ཡིན་ཅི་ཡིན་འདི་ཡིན་གཏད་སོ་མེད། ཁྱེད་ཅག་ཅི་བྱ་ང་ནི་གང་ན་འདུག ། སྔར་ཤུལ་ད་མེད་འདི་ལས་སུས་ཅི་བྱ། ། ཧ་ཧ་འདི་འདྲ་མཚར་ཆེ་དགོད་རེ་བྲོ། ། སྣང་སྲིད་སྣོད་བཅུད་འཁྲུལ་པ་རུ་ལོག་པས། །
ཉིན་མཚན་ཡེ་སངས་རང་སངས་ནམ་མཁའ་སངས། ། ཞག་དང་ཚེས་སངས་ལོ་ཟླ་བསྐལ་པ་སངས། ། གཅིག་སངས་ཀུན་སངས་ཆོས་དང་ཆོས་མིན་སངས། ། འཁོར་འདས་འཁྲུལ་གཞི་གདོད་མའི་དབྱིངས་སུ་སངས། ། དབྱིངས་ཞེས་ཐ་སྙད་བློ་ཡི་ཆོས་སངས་པས། ། གང་སྒྲུབ་ཅི་འབད་ད་ནི་ཅི་ཞིག་གཉེར། ། འདོད་བློའི་འཁྲིས་ཟད་ནམ་མཁའ་ཡ་མཚན་ཆེ། ། ཆོས་མེད་སྤྲང་པོའི་རང་བཞིན་དེ་འདྲར་ཟད། ། ས་གཞི་རིན་ཆེན་ནམ་མཁའ་བར་སྣང་རྫོང༌། ། རྟེན་མེད་ཡེ་གྲོལ་དགོངས་པར་ལྷུན་གྲུབ་པས། །
སྲིད་གསུམ་སྣོད་བཅུད་ཡུལ་མེད་ཆེན་པོར་གྲོལ། ། ཕྱོགས་མེད་ཕྱོགས་སུ་འཛིན་པས་བཅིངས་པ་རྣམས། ། རང་བཞིན་མ་ཤེས་རང་གིས་རང་བསླད་པས། ། རང་ལ་རང་རྨོངས་འཁྲུལ་པ་ཨ་རེ་འཁྲུལ། ། འཁྲུལ་པ་མེད་ལ་གཡང་སར་འཛིན་པས་འཁྲུལ། ། འཁྲུལ་དང་མ་འཁྲུལ་བྱང་ཆུབ་སེམས་ཀྱི་ཀློང༌། ། བྱང་ཆུབ་སེམས་ལ་འཁྲུལ་གྲོལ་ཡེ་ནས་མེད། ། དེ་ལས་རོལ་པར་ཤར་ལ་འཛིན་པས་བཅིངས། ། དོན་ལ་འཆིང་གྲོལ་གཉིས་མེད་ཡུལ་སེམས་མེད། ། མེད་ལ་ཡོད་པར་འཛིན་པས་མ་བསླུ་ཅིག །
ཡེ་སངས་རྒྱས་པས་གྲོལ་བའི་རིག་པ་དེ། ། གཏད་འཛིན་ཆོས་ཀྱི་གཟེབ་ཏུ་མ་འཆིངས་ཤིག ། ཡེ་ནས་ཡུལ་མེད་རྣམ་ཀུན་དག་པའི་ཀློང༌། ། མཁའ་མཉམ་བདེ་ཆེན་གཞི་རྩ་བྱང་ཆུབ་ཀློང༌། ། དེ་ལ་འཁོར་བ་མི་སྲིད་གདོད་མའི་བབས། ། ཐིག་ལེ་ཉག་ཅིག་གྲྭ་ཟུར་མེད་པ་ལ། ། གཅིག་དང་ཐ་དད་འཛིན་པ་འཁྲུལ་པའི་སེམས། ། རང་བྱུང་ཡེ་ཤེས་རྒྱུ་རྐྱེན་མེད་པ་ལ། ། འཁོར་བའི་ལམ་དུ་འཛིན་པ་བྱང་ཆུབ་གེགས། ། ལྷུན་གྲུབ་ཕྱོགས་མེད་མཐའ་དང་བྲལ་བ་ལ། །
ཕྱོགས་ལྟའི་མཐའ་ལ་ཞེན་པ་སྙེམ་བྱེད་བདུད། ། དངོས་མཚན་མེད་པའི་སྟོང་པ་འགག་མེད་ལ། ། ཡོད་མེད་སྣང་སྟོང་འདོགས་པ་ལོག་པའི་བློ། ། དེས་ན་གང་འདོད་ཕྱོགས་རིས་གཟེབ་བོར་ལ། ། ལྷུན་གྲུབ་ཕྱོགས་མེད་ནམ་མཁའ་ལྟར་ཤེས་བྱོས། ། སྣང་གྲགས་མཐོང་ཐོས་ཚོགས་དྲུག་ཅི་ཤར་ཡང༌། ། ཐམས་ཅད་རང་གསལ་དབྱེ་བསལ་མེད་པའི་ཀློང༌། ། ཡེ་གྲོལ་མཉམ་པའི་ཀློང་དུ་ལ་ཟློས་ཤིག ། མཉམ་ཉིད་གཅིག་ལ་ཅིར་སྣང་འབྱུང་བས་དབྱིངས། ། ཡོན་ཏན་ཐམས་ཅད་སྐྱེད་པར་བྱེད་པས་གཞི། །
ཐམས་ཅད་བྱ་བྱེད་མེད་པར་གྲོལ་བས་ཀློང༌། ། ཀུན་འབྱུང་སྙིང་པོར་ཤར་བས་བྱང་ཆུབ་སེམས། ། མཁའ་འདྲ་གདོད་ནས་དག་པར་ཤེས་པར་བྱ། ། རང་བྱུང་ཡེ་ཤེས་གཞི་ཀློང་ཡངས་པ་ལ། ། ཡེ་ནས་དྲི་མེད་འཁོར་བས་མ་གོས་བྱང༌། ། ཡོན་ཏན་ལྷུན་གྲུབ་རྒྱུ་འབྲས་འདས་པ་ཆུབ། ། རང་རིག་སྙིང་པོ་འོད་གསལ་དག་པས་སེམས། ། བྱང་ཆུབ་སེམས་སུ་ཀུན་འདུས་རྣམ་པར་དག ། རྩལ་ལས་རོལ་པར་ཤར་བའི་རང་ངོ་ལ། ། རྟོགས་པས་གློ་བུར་ཡང་སངས་རྒྱས་པ་དང༌། །
མ་རྟོགས་མ་རིག་འཁྲུལ་པའི་ཚོགས་ཤར་བས། ། ཀུན་གཞི་ལས་མཆེད་ཚོགས་བརྒྱད་ཡུལ་དང་བཅས། ། སྣང་སྲིད་སྣོད་བཅུད་རོལ་པར་ཅི་ཤར་ཡང༌། ། བྱང་ཆུབ་སེམས་ཀྱི་ཀློང་ལས་གཡོས་པ་མེད། ། སེམས་ཀློང་མ་གཡོས་མཉམ་པའི་ངང་གནས་ན། ། འཁོར་འདས་འུབ་ཆུབ་དགོངས་ཀློང་ཡངས་པར་གྲོལ། ། གཤིས་ལས་འཁོར་འདས་མི་སྲིད་རང་བཞིན་བབས། ། བཟང་ངན་བླང་དོར་མི་སྲིད་རང་བཞིན་བབས། ། སྤངས་ཐོབ་གཟུང་འཛིན་མི་སྲིད་རང་བཞིན་བབས། ། དུག་ལྔའི་ཉོན་མོངས་མི་སྲིད་རང་བཞིན་བབས། །
རྒྱ་ཆད་ཕྱོགས་ལྷུང་མི་སྲིད་རང་བཞིན་བབས། ། རྩལ་དང་འཆར་བ་མི་སྲིད་རང་བཞིན་བབས། ། ཕྱོགས་ཙམ་བཏགས་པ་མི་འགོག་རང་བཞིན་བབས། ། རང་བྱུང་ཡེ་ཤེས་ཆོས་ཟད་མིང་མེད་ལ། ། རྩལ་དང་རོལ་པ་ཅི་ཤར་གཞི་མེད་ཉིད། ། འཆིང་གྲོལ་མེད་པ་གནས་ལུགས་རང་བཞིན་བབས། ། གྲོལ་ཞེས་བརྡར་བཏགས་རང་ཡལ་རྗེས་མེད་ཙམ། ། ཀུན་ཡིན་ཀུན་མིན་བཏགས་པར་མི་འགལ་བས། ། ཡེ་ནས་གྲོལ་ཞེས་ཚིག་ཏུ་བརྗོད་པ་ཡིན། ། དབྱེ་བསལ་མེད་དོ་ལྷུན་གྲུབ་ཀློང་དུ་གྲོལ། །
འདུ་འབྲལ་མེད་དོ་ཐིག་ལེའི་ཀློང་དུ་གྲོལ། ། ཅིར་ཡང་འཆར་རོ་ངེས་མེད་ཀློང་དུ་གྲོལ། ། གཟུགས་སུ་སྣང་ངོ་སྣང་བ་རང་སར་གྲོལ། ། སྒྲ་རུ་གྲགས་སོ་གྲགས་པ་རང་སར་གྲོལ། ། དྲི་རུ་ཚོར་བ་ཚོར་བའི་དབྱིངས་སུ་གྲོལ། ། རོ་མྱོང་རེག་པ་རང་སའི་ངང་དེར་གྲོལ། ། དྲན་རིག་བྱུང་ཚོར་གཅིག་རྩ་རྟེན་མེད་གྲོལ། ། གཅིག་ཏུ་གྲོལ་ལོ་ཆོས་ཉིད་ཀློང་དུ་གྲོལ། ། གཉིས་སུ་མེད་དོ་ཡུལ་སེམས་མཉམ་པར་གྲོལ། ། རང་བྱུང་གྲོལ་ལོ་ཡེ་ཤེས་ཀློང་དུ་གྲོལ། །
ལྷུན་གྲུབ་གྲོལ་ལོ་གཞི་དབྱིངས་དག་པར་གྲོལ། ། སྣ་ཚོགས་གྲོལ་ལོ་ཉག་ཅིག་ཀློང་དུ་གྲོལ། ། ཕྱོགས་མེད་གྲོལ་ལོ་ལྷུན་གྲུབ་ཀློང་དུ་གྲོལ། ། ཐམས་ཅད་གྲོལ་ལོ་སྙིང་པོའི་ཀློང་དུ་གྲོལ། ། འོད་གསལ་གྲོལ་ལོ་ཉི་ཟླའི་ཀློང་དུ་གྲོལ། ། ཆོས་ཉིད་གྲོལ་ལོ་ནམ་མཁའི་ཀློང་དུ་གྲོལ། ། ཆོས་ཅན་གྲོལ་ལོ་རྒྱ་མཚོའི་ཀློང་དུ་གྲོལ། ། མི་འགྱུར་གྲོལ་ལོ་རི་རྒྱལ་ཀློང་དུ་གྲོལ། ། གདོད་ནས་གྲོལ་ལོ་སྐྱེ་མེད་ཀློང་དུ་གྲོལ། ། ཕྱམ་གཅིག་གྲོལ་ལོ་ཡེ་སངས་ཀློང་དུ་གྲོལ། །
ཡོངས་གྲོལ་གྲོལ་ལོ་ཡེ་རྒྱས་ཀློང་དུ་གྲོལ། ། ཆོས་དབྱིངས་རིན་པོ་ཆེའི་མཛོད་ལས། ། ཆོས་ཐམས་ཅད་བྱང་ཆུབ་སེམས་སུ་ཡེ་ནས་གྲོལ་བའི་རང་བཞིན་བསྟན་པའི་ལེའུ་སྟེ་བཅུ་གཉིས་པའོ།། ༈ །།ཆོས་རྣམས་ལྷུན་གྲུབ་བྱང་ཆུབ་སྙིང་པོ་ལ། ། འབད་རྩོལ་མེད་པའི་གནད་ཀྱིས་གོམས་བྱས་ན། ། ཡེ་སངས་རྒྱས་ལ་ཡང་སངས་རྒྱས་འབྱུང་སྟེ། ། འདི་ནི་བླ་མེད་རྡོ་རྗེ་སྙིང་པོའི་དོན། ། རིམ་དགུའི་སྙིང་པོ་བྱང་ཆུབ་ཀློང་ཆེན་ཡིན། ། མཁའ་དཀྱིལ་ཉི་ཟླའི་དཀྱིལ་འཁོར་འོད་གསལ་ཡང༌། ། མ་རྟོགས་སྤྲིན་ཆེན་སྙིང་པོས་ཡོངས་བསྒྲིབས་པས། །
མི་སྣང་བྱང་ཆུབ་རང་ལ་ཡོད་པའི་ཚུལ། ། སྤྲིན་ཆེན་དབྱིངས་སུ་བཞག་པས་རང་དེངས་ལྟར། ། འབད་རྩོལ་མེད་པས་རྒྱུ་འབྲས་སྤྲིན་བྲལ་ནས། ། མཁའ་དཀྱིལ་བྱང་ཆུབ་སྙིང་པོ་རང་ལས་འཆར། ། དབང་པོའི་རིམ་པས་ཐེག་པ་ཐ་དད་ལ། ། ངོ་བོ་ཉི་བཞིན་ཆོས་དབྱིངས་ཀློང་ན་གསལ། ། རྩལ་ལས་ཟེར་བཞིན་ཀུན་ཤར་རིས་མེད་པས། ། ས་དང་ཆུ་མཚོར་དྲོད་ཀྱིས་ཁྱབ་པ་ན། ། རླངས་ལས་སྤྲིན་གྱི་རོལ་པར་ཤར་བ་ཡིས། ། ངོ་བོ་ཉིད་དང་རྩལ་ཡང་བསྒྲིབས་པ་བཞིན། །
ངོ་བོ་ཉིད་ལས་རང་རྩལ་མ་དག་པའི། ། རོལ་པས་སྙིང་པོའི་དེ་ཉིད་རང་ངོར་སྒྲིབ། ། སྣང་སྲིད་སྣོད་བཅུད་འཁྲུལ་སྣང་བསམ་མི་ཁྱབ། ། ཉི་ཟེར་རྩལ་ལས་རླུང་བསྐྱོད་སྤྲིན་དེངས་ལྟར། ། རང་ངོ་རྟོགས་ལས་རོལ་པ་རྒྱན་དུ་ཤར། ། འཁྲུལ་པ་ཡེ་གྲོལ་རང་སར་ད་གྲོལ་བས། ། འཁྲུལ་སྣང་འཁྲུལ་འཛིན་མ་སྤངས་དབྱིངས་སུ་ཞི། ། གར་སོང་ཆ་མེད་དྭངས་པའི་ནམ་མཁའ་ལ། ། སྐུ་དང་ཡེ་ཤེས་ལྷུན་གྲུབ་ཉི་མ་ཤར། ། གཞན་ནས་མ་འོངས་རང་སྣང་དག་པ་ཙམ། །
གཉིས་སྐྱེས་སྒོ་ངའི་ནང་ནས་འདབ་རྒྱས་པ། ། སྒོང་རྒྱས་འཐུམས་ལྟར་ད་ལྟར་མི་སྣང་ཡང༌། ། སྒོང་རྒྱ་རལ་བས་མཁའ་དཀྱིལ་ལྡིང་བ་ལྟར། ། གཟུང་འཛིན་འཁྲུལ་རྟོག་ཟག་པ་སྔར་ཟད་ཀྱང༌། ། ཟག་འབྲས་ལྷག་བཅས་སྒོང་རྒྱ་རལ་མ་ཐག ། ལྷུན་གྲུབ་རིག་པ་རང་གསལ་རང་ལ་འཆར། ། སྐུ་དང་ཡེ་ཤེས་སྣང་བས་མཁའ་དབྱིངས་ཁྱབ། ། རང་ངོ་ཤེས་པས་ཀུན་བཟང་ཀློང་དུ་གྲོལ། ། ཕྱོགས་བཅུར་ཐུགས་རྗེའི་རོལ་པ་ཚད་མེད་ལས། ། སྤྲུལ་པ་འཕྲོ་པས་འགྲོ་བའི་དོན་ཀུན་བྱེད། །
འཁོར་བ་ཇི་སྲིད་མཛད་པ་ཉེ་བར་སྟོན། ། འདི་ནི་རང་བཞིན་བབས་ཀྱི་ངོ་བོ་ལས། ། རྩལ་གྱི་ཐུགས་རྗེ་ཕྱོགས་མེད་ཤར་བ་སྟེ། ། རོལ་པས་གཞན་དོན་ཕུན་སུམ་ཚོགས་པ་ཡིན། ། མ་དག་ཆ་བཅས་རོལ་པ་ཉེར་ཞི་ཡང༌། ། མ་དག་འགྲོ་ལ་སྤྲུལ་པ་སྣང་བ་ནི། ། སྟོན་པའི་ཇི་བཞིན་ཤུགས་ཀྱི་ཐུགས་རྗེ་དང༌། ། འགྲོ་སེམས་གཙང་མའི་ལས་སྨོན་དག་པས་འཆར། ། དེ་ཚེ་ཞིང་ཀུན་སྤྲུལ་པ་ཚད་མེད་ཅིང༌། ། མཐའ་ཡས་འགྲོ་བ་བྱང་ཆུབ་འདྲེན་མཛད་ཀྱང༌། །
སྟོན་པའི་ཆོས་སྐུ་དབྱིངས་ལས་མི་གཡོ་སྟེ། ། རང་བྱུང་ཡེ་ཤེས་རྟག་ཆད་ཕྱོགས་ལྷུང་མེད། ། དབྱིངས་ལས་རང་ཤར་སྟུག་པོ་བཀོད་པར་ནི། ། རིག་འཛིན་མཁའ་འགྲོ་ས་བཅུའི་སེམས་དཔའ་ལ། ། ལོངས་སྤྱོད་རྫོགས་པའི་བཀོད་པ་བསམ་ཡས་སྣང༌། ། དེ་ཡང་དབྱིངས་ལས་སྟོན་པའི་ཐུགས་རྗེ་དང༌། ། གདུལ་བྱའི་མོས་དགེས་ལྷུན་གྲུབ་རང་ངོར་སྣང༌། ། ཆོས་སྐུའི་ངོ་བོ་རང་བྱུང་ཡེ་ཤེས་ཏེ། ། རོལ་པར་ཐམས་ཅད་མཁྱེན་པའི་ཡེ་ཤེས་མཚོ། ། གདོད་མའི་དབྱིངས་ན་ཐིག་ལེ་གཅིག་ཏུ་བཞུགས །
ལོངས་སྐུའི་ངོ་བོ་རང་བཞིན་ལྷུན་གྲུབ་སྟེ། ། རོལ་པར་རིགས་ལྔ་ཡེ་ཤེས་རྣམ་པ་ལྔ། ། ནམ་མཁའི་དབྱིངས་ཀུན་གང་བར་སྣང་བ་ཡིན། ། སྤྲུལ་སྐུའི་ངོ་བོ་ཐུགས་རྗེའི་འཆར་གཞི་སྟེ། ། རོལ་པར་གང་ལ་གང་འདུལ་དེར་སྣང་ཞིང༌། ། འཕྲིན་ལས་ཆེན་པོས་མངའ་དབང་འབྱོར་པ་ཡིན། ། འདི་དག་རྒྱུ་འབྲས་རྩོལ་བས་མ་བསྒྲུབས་ཏེ། ། ཡེ་ནས་ལྷུན་གྲུབ་ཅོག་གཞག་ངང་ལ་སྣང༌། ། མཆོག་གསང་རབ་ལ་ཚེ་འདིར་སྣང་བ་སྟེ། ། དེ་ལས་གཞན་དུ་བར་དོར་མི་བསླུ་བས། །
རྡོ་རྗེ་སྙིང་པོ་རྩེ་མོའི་ཐེག་པ་ནི། ། རྒྱུ་འབྲས་ཐེག་པ་ཀུན་ལས་ཁྱད་པར་འཕགས། ། ཆོས་དབྱིངས་རིན་པོ་ཆེའི་མཛོད་ལས། ། ཆོས་ཐམས་ཅད་བྱང་ཆུབ་ཀྱི་སེམས་སུ་ཡེ་སངས་རྒྱས་པ་ལ་རྩོལ་བ་དང་སྒྲུབ་པ་མེད་པར་ཡང་སངས་རྒྱས་པར་བསྟན་པའི་ལེའུ་སྟེ་བཅུ་གསུམ་པའོ།། ༈ །།དེ་ལྟར་ཆོས་ཉིད་རྡོ་རྗེ་སྙིང་པོའི་གླུ། ། མཁའ་མཉམ་གདོད་ནས་དག་པའི་རང་བཞིན་འདི། ། མི་འགྱུར་གཞི་རྩ་བྲལ་བའི་གནས་ཉིད་དུ། ། རང་ཤར་འཕོ་འགྱུར་མེད་པའི་རོལ་པར་ཤར། ། ཡེ་མཉམ་ཕྱམ་གདལ་ཀློང་ཆེན་ཡངས་པའི་དོན། ། གར་ཡང་མ་ཕྱིན་གདོད་མའི་རང་བཞིན་ངང༌། །
མི་གཡོ་ལྷུན་གྱིས་གྲུབ་པའི་ཆོས་ཉིད་ལ། ། རྒྱ་ཆད་མེད་ཅིང་ཕྱོགས་ལྷུང་བྲལ་བར་གྱུར། ། དོན་རྣམས་ཇི་བཞིན་མཁའ་མཉམ་ཡངས་པའི་དཀྱིལ། ། གང་དུ་རང་བྱུང་ཀློང་ཆེན་རྒྱལ་པོ་ནི། ། རྟག་ཏུ་མི་གཡོ་སྣ་ཚོགས་རང་སར་གྲོལ། ། འདི་ཞེས་མི་མཚོན་དབྱིངས་རུམ་ཡངས་པར་ཕྱིན། ། རྟོགས་པའི་དུས་ངེས་མཁའ་འདྲའི་རྣལ་འབྱོར་པས། ། རང་ཉམས་ཕྱོགས་གཅིག་ལུང་དོན་མཐུན་པ་ནི། ། རྩ་བའི་སེམས་ལུང་ཉི་ཤུ་རྩ་གཅིག་དང༌། ། ཀློང་གསུམ་མན་ངག་སྡེ་བཞི་མཐུན་པར་བཀོད། །
དགེ་བ་དེ་ཡིས་མ་ལུས་འགྲོ་བ་ཀུན། ། མ་འབད་བཞིན་དུ་གདོད་མའི་སར་ཕྱིན་ནས། ། ཀུན་བཟང་ས་ལ་འཕོ་འགྱུར་མེད་པ་ཡི། ། དོན་གཉིས་ལྷུན་གྲུབ་ཆོས་ཀྱི་རྒྱལ་པོར་ཤོག ། ཕྱོགས་རྣམས་ཀུན་ཏུ་བདེ་དཔལ་འབྱོར་པ་ནི། ། དག་པའི་ཞིང་བཞིན་འདོད་དགུ་ལྷུན་གྲུབ་ཅིང༌། ། ཆོས་རྔ་སྒྲོགས་པས་ཐར་པའི་རྒྱལ་མཚན་འཛུགས། ། དམ་ཆོས་མི་ནུབ་བསྟན་པ་རྒྱས་པར་ཤོག ། ཆོས་དབྱིངས་རིན་པོ་ཆེའི་མཛོད་ཅེས་བྱ་བ། ། ཐེག་པ་མཆོག་གི་རྣལ་འབྱོར་པ་ཀློང་ཆེན་རབ་འབྱམས་ཀྱིས་གངས་རི་ཐོད་དཀར་གྱི་མགུལ་དུ་ལེགས་པར་བཀོད་པ་རྫོགས་སོ།། །།
དགེའོ། ། དགེའོ། ། དགེའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
