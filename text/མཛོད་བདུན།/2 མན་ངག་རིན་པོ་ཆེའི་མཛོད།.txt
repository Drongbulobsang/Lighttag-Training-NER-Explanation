མཛོད་བདུན།
པོད ༢
མན་ངག་རིན་པོ་ཆེའི་མཛོད།
"$ ༄༅། །ཨུཔདེཤརཏྣཀོཥནཱམབིཛཧཱརམྲ། ། ༄༅། །མན་ངག་རིན་པོ་ཆེའི་མཛོད་ཅེས་བྱ་བ་བཞུགས། ༄༅། །རྒྱ་གར་སྐད་དུ། ཨུ་པ་དེ་ཤ་རཏྣ་ཀོ་ཥ་ནཱ་མ། བོད་སྐད་དུ། མན་ངག་རིན་པོ་ཆེའི་མཛོད་ཅེས་བྱ་བ། སངས་རྒྱས་དང་བྱང་ཆུབ་དཔའ་ཐམས་ཅད་ལ་ཕྱག་འཚལ་ལོ། ། ཐུགས་རྗེ་མཆོག་གི་ཡེ་ཤེས་གྲུ་ཆེན་གྱིས། ། སྲིད་གསུམ་རྒྱ་མཚོའི་ཕ་རོལ་ཕྱིན་གྱུར་ཅིང༌། །
དེད་དཔོན་ཡིད་བཞིན་ས་མཐོར་རབ་གཤེགས་པའི། ། རྒྱལ་བ་སྲས་བཅས་རྣམས་ལ་ཕྱག་འཚལ་ལོ། ། སྐལ་བཟང་རབ་མཆོག་ཐར་བ་འདོད་རྣམས་ལ། ། མདོ་རྒྱུད་མན་ངག་སྙིང་པོའི་བཅུད་བསྡུས་ཏེ། ། ཡང་ཟབ་གནད་རྣམས་མ་ལུས་བསྟན་པ་ནི། དྲུག་ཚན་དྲུག་གིས་བཤད་ཀྱིས་གུས་པས་ཉོན། ། དེ་ལ་ཐོག་མར་འཇུག་པའི་ཆོས་དྲུག་ནི། ལམ་གྱི་གཞི་རྟེན་བསླབ་གསུམ་བསྲུང་བ་དང༌། ། སྣ་ཚོགས་ཐོས་བསམ་ཕྱོགས་མེད་བྱ་བ་དང༌། ། སྒོ་གསུམ་ཞི་ཞིང་རང་རྒྱུད་གདུལ་བ་དང༌། །
སྡིག་ལ་འཛེམ་ཞིང་དགེ་བ་སྤེལ་བ་དང༌། ། ངོ་ཚ་ཁྲེལ་ཡོད་དད་པ་བསྐྱེད་པ་དང༌། ། དགེ་བའི་བཤེས་དང་དགེ་གྲོགས་བསྟེན་པ་སྟེ། ། དང་པོའི་ལས་ཅན་རྣམས་ལ་ཤིན་ཏུ་གཅེས། ། དེ་ནས་གཅིག་པུ་དབེན་པར་གནས་འདོད་ན། ། སྟ་གོན་བྱ་བའི་ཆོས་དྲུག་གཅེས་པ་སྟེ། ། བླ་མ་དང་བྲལ་རང་རྐྱ་ཐུབ་པ་དང༌། ། ཐེ་ཚོམ་གེགས་སེལ་དྲི་རྒྱུ་མེད་པ་དང༌། ། ལུས་ལ་ནད་གདོན་བར་ཆད་མེད་པ་དང༌། ། མི་ཆོས་ཁྱུ་ནས་ཁེགས་པར་བུད་པ་དང༌། །
དོན་གཉིས་བསྒྲུབ་པའི་གདམས་པ་ཚང་བ་དང༌། ། ལྟ་བའི་དགོངས་པ་བློ་ཐག་ཆོད་པའོ། ། དེ་ནས་དགོན་པ་བསྟེན་པའི་ཆོས་དྲུག་ནི། ། ས་ཕྱོགས་དབེན་ཞིང་མཚན་ཉིད་ཚང་བ་དང༌། ། གྲུབ་ཐོབ་གོང་མས་ཞབས་ཀྱིས་བཅགས་པ་དང༌། ། ཉམས་གྲིབ་མེད་པས་དམ་ཅན་འདུ་བ་དང༌། ། རྣམ་གཡེང་འདུ་འཛིའི་རྐྱེན་རྣམས་མེད་པ་དང༌། ། མཐུན་རྐྱེན་ཡོ་བྱད་བསྒྲུབ་པར་སླ་བ་དང༌། ། མི་དང་མི་མིན་འཚེ་བ་མེད་པའོ། ། དེ་ནས་མཐུན་རྐྱེན་བསྒྲུབ་པའི་ཆོས་དྲུག་ནི། །
བཟའ་བཏུང་འཚོ་བ་མཐའ་གཉིས་མ་ལྷུང་དང༌། ། དགོས་པའི་མཆོད་རྫས་བསྒྲུབ་རྫས་ཚོགས་པ་དང༌། ། ཟབ་མོའི་གདམས་ངག་དཔེ་ཆ་ཚང་བ་དང༌། ། བར་ཆད་བཟློག་པའི་རྟེན་འབྲེལ་མཐུན་རྫས་དང༌། ། གང་དགོས་ཡན་ལག་ཚགས་སུ་ཚུད་པ་དང༌། ། ནོར་རྫས་མང་པོའི་སྐྱེད་འབྲེལ་མེད་པའོ། ། དེ་ནས་གྲོགས་མཆོག་མཐུན་པའི་ཆོས་དྲུག་ནི། ། རིགས་རྒྱུད་བཟང་ཞིང་ངང་རྒྱུད་དུལ་བ་དང༌། ། དད་དང་བརྩོན་འགྲུས་ཤེས་རབ་ཆེ་བ་དང༌། ། ཉམས་ལེན་མཐུན་ཞིང་འགྲོགས་ན་བདེ་བ་དང༌། །
ང་རྒྱལ་ཆུང་ཞིང་དབང་པོ་དུལ་བ་དང༌། ། བརྩེ་གདུང་ཆེ་ཞིང་ཟབ་མོའི་གསང་ཐུབ་བསྟེན། ། ཉམས་ལེན་མཐར་ཐུག་དམ་པའི་ཆོས་དྲུག་ནི། ། རྒྱབ་བརྟེན་ལུང་སྤྱོད་གཏན་ཚིགས་གཏན་ལ་ཕབ། ། མན་ངག་གནད་བསྣུན་ས་ལམ་རིམ་པ་རྫོགས། ། མཐོ་དམན་ཀུན་འདྲེན་མཐའ་འཛིན་བྲལ་བའོ། ། སྒྲུབ་པ་བསྲན་ཚུགས་མཐར་ཕྱིན་ཆོས་དྲུག་ནི། ། གསོད་ཀྱང་དམ་པའི་ཆོས་ལས་བློ་མི་ལྡོག ། ན་ཡང་ལོག་པར་ལྟ་བ་མི་སྐྱེ་ཞིང༌། ། དམ་བཅའ་ངོ་སྲུང་བར་ཆོད་ཀྱིས་མི་ཤིགས། །
མཉམ་གཞག་མྱོང་བ་རྗེས་ཐོབ་བསྲེ་ནུས་ཤིང༌། ། མ་གྲུབ་བར་དུ་བརྩོན་པ་འདོར་མི་བྱེད། ། སྤང་གཉེན་ཐུག་ཕྲད་རོ་སྙོམས་ནུས་པའོ། ། དེ་ནས་བསམ་པར་བྱེད་པའི་ཆོས་དྲུག་ནི། ། ལེ་ལན་ཐམས་ཅད་རང་ལས་བྱུང་བ་དང༌། ། སྡུག་བསྔལ་ཐམས་ཅད་སྔོན་གྱི་ལས་ལས་བྱུང༌། ། སྔོན་ལས་དེ་ཡང་འཕྲལ་གྱི་རྐྱེན་ལས་བྱུང༌། ། རྐྱེན་ངན་རང་གི་ཀུན་རྟོག་གཡོ་ལས་བྱུང༌། ། དེ་ཡང་འཁྲུལ་པའི་ཡུལ་ཕྱིར་འབྲེངས་ལས་བྱུང༌། ། དེ་ཡིས་ཐར་ལམ་སྒྲིབ་པ་བསམ་པའོ། །
ཉེས་ཀུན་རང་གིས་བྱས་པའི་ཆོས་དྲུག་ནི། ། སྐྱེ་ཤིའི་སྡུག་བསྔལ་རང་ལས་བྱུང་བས་ཏེ། ། བཙལ་གྱིས་མ་རྙེད་འཚོལ་བའི་སྡུག་བསྔལ་དང༌། ། འཚོ་སྐྱོང་སྡུག་བསྔལ་རང་གི་ཆེད་ཀར་བྱས། ། དགྲ་གཉེན་གཉིས་ལ་ཆགས་སྡང་འཛིན་པ་ཡིས། ། དགྲ་ཕྲད་གཉེན་བྲལ་སྡུག་བསྔལ་རང་གིས་བྱས། ། ངན་སོང་གསུམ་གྱི་སྡུག་བསྔལ་ཆེན་པོ་ཡང༌། ། གཞན་མིན་རང་གི་ལས་ཀྱིས་བྱས་པའོ། ། ཉེས་སྣང་ངན་རྟོག་འཁྲུལ་པའི་ཆོས་དྲུག་ནི། ། རང་སེམས་མ་ཐུལ་གནོད་བྱེད་ཟད་མེད་དང༌། །
གནོད་བྱེད་སྣང་བ་རང་སྣང་མ་དག་དང༌། ། གྲག་སྟོང་སྒྲ་ལ་རང་གར་རྗེས་གཅོད་དང༌། ། རང་ཡན་སེམས་ལ་དགག་སྒྲུབ་འཛིན་པ་དང༌། ། བདེ་སྡུག་ངེས་མེད་ངེས་པར་འཛིན་པ་དང༌། ཁོང་ཁྲོ་འཁོན་ངན་རང་རྒྱུད་སྲེག་པའོ། ། འཁྲུལ་སྣང་བཟློག་པ་དོན་ཆེན་ཆོས་དྲུག་ནི། ། གནོད་ལ་བཟོད་བྱ་སྙིང་རྗེས་བསྐྱེད་པ་དང༌། ། འདྲེར་རྟོག་མི་གཟུང་ཕ་མ་ལྷར་ཤེས་དང༌། ། འཁྲུལ་པར་ཞེན་ལ་བདེན་མེད་རྩལ་སྦྱོང་དང༌། ། འཁྲུལ་རྩ་སེམས་ཀྱི་རྩ་བ་བཅད་པ་དང༌། །
གང་སྣང་རྐྱེན་རྣམས་ལམ་དུ་བསྒྱུར་བ་དང༌། ། ཐ་མལ་མ་ཡེངས་གཉེན་པོ་བསྟེན་པའོ། ། འཁོར་བའི་རང་རྒྱུད་ཉེན་པོའི་ཆོས་དྲུག་ནི། ། ལུས་སེམས་སྡུག་བསྔལ་མ་བྲལ་བདེ་བ་མེད། ། ཚེ་འདིའི་སྡུག་བསྔལ་བཙལ་བས་འབྲལ་དུས་མེད། ། རང་ལུས་དབང་མ་ཐོབ་པས་བདེ་དོན་མེད། ། དར་ལ་སྙུགས་རིང་བདེ་བའི་གོ་སྐབས་མེད། ། ལས་མ་ཟད་པར་འཁོར་བའི་སྡུག་བསྔལ་ལོ། ། ཅིས་ཀྱང་དགོས་མེད་བསམ་པའི་ཆོས་དྲུག་ནི། ། ལམ་སྣ་མ་ཟིན་གང་བྱས་དགོས་པ་མེད། །
དགེ་བ་མ་བསྒྲུབས་ཅིས་ཀྱང་དགོས་པ་མེད། ། ཆོས་ལ་མ་སྤྱད་ཚེ་རིང་དགོས་པ་མེད། ། ཆོས་མིན་གཞན་གྱིས་ཕན་བཏགས་དགོས་པ་མེད། ། ཚོགས་གཉིས་མ་བསགས་ཡོ་བྱད་དགོས་པ་མེད། ། བྱང་ཆུབ་མ་བསྒྲུབས་ཅིས་ཀྱང་དགོས་མེད་བསམ། ། ཐར་ལམ་དེད་དཔོན་བླ་མའི་ཆོས་དྲུག་ནི། ། མུན་པར་འཁྱམས་ལ་ཡེ་ཤེས་སྒྲོན་མེ་སྦོར། ། གཡང་སར་འཁྱམས་རྣམས་ཡང་དག་ལམ་ལ་འཛུད། ། ཆུ་བོས་ཁྱེར་བ་བདེ་ཆེན་གཟིངས་ཀྱིས་འཛིན། ། བཙོན་རར་ཆུད་རྣམས་རྣམ་གྲོལ་ས་ལ་འདྲེན། །
སྡུག་བསྔལ་འདམ་བྱིང་ཐར་པའི་སྐམ་སར་འདོན། ། གཟུང་འཛིན་བཅིངས་རྣམས་ཡེ་ཤེས་རལ་གྲིས་གཅོད། ། དེ་ཕྱིར་བླ་མ་སངས་རྒྱས་ཉིད་དུ་བསམ། ། འདུས་བྱས་མི་རྟག་འཇིག་པའི་ཆོས་དྲུག་ནི། ། རྒྱུ་རྐྱེན་འདུས་ཕྱིར་འཇིག་པ་ཉིད་དང་ནི། ། སྔར་སྐྱེས་མ་ལུས་ཤི་བས་འཇིག་ངེས་དང༌། ། སྣོད་བཅུད་མི་རྟག་འགྱུར་བས་འཇིག་ངེས་དང༌། ། ཚེ་ལ་ངེས་མེད་འཆི་བས་འཇིགས་པ་དང༌། ། ཉིན་མཚན་སྐད་ཅིག་འགྲོ་བས་འཇིག་པ་དང༌། ། སྐྱེས་མཐའ་འཆི་བར་ངེས་ཕྱིར་འཇིག་པ་བསམ། །
དེ་ནས་ཆོས་ལ་སྦྱར་བའི་ཕན་ཡོན་དྲུག ། མོས་དང་རྣ་བར་ཐོས་དང་ཡི་རང་དང༌། ། བསྟོད་དང་ཞུགས་དང་ཅུང་ཟད་སྤྱད་རྣམས་ཀྱང༌། ། འཁོར་བ་མཐའ་ཅན་ཐར་པའི་ས་བོན་བསྐྲུན། ། ཚུལ་བཞིན་སྤྱད་པའི་ཕན་ཡོན་རྣམ་པ་དྲུག ། ཀུན་གྱིས་བཀུར་དང་བསྟོད་དང་ལྷས་བསྲུང་དང༌། ། ཚེ་འདིར་བདེ་མང་ཤི་འཕོས་མཐོར་རིས་འགྲོ ། མཐར་ཐུག་རྫོགས་པའི་བྱང་ཆུབ་འགྲུབ་པའོ། ། ཆོས་དང་མི་ལྡན་ཉེས་པ་རྣམ་དྲུག་ནི། ། མ་རིག་གིས་བསྒྲིབས་རྒན་མོ་ལོང་མ་འདྲ། །
སྲིད་པར་སླུ་མཁས་སྨད་འཚོང་བུ་མོ་འདྲ། ། དོན་མེད་གཡེང་བས་ཚོང་འདུས་ལྟད་མོ་འདྲ། ། སྣང་བ་འབྲིད་མཁས་བུ་ཆུང་འཚོ་བ་འདྲ། ། རིག་པ་ཅོལ་ཆུང་བྱིས་པའི་རྩེད་མོ་འདྲ། ། འཁྲུལ་སྣང་བཅད་དཀའ་ཉ་མོ་རྒྱས་ཟིན་འདྲ། ། དོན་ཆུང་ལས་ལ་མི་ཚེ་ཟད་པར་བྱེད། ། ཆོས་ལས་ཉམས་པའི་ཉེས་པ་རྣམ་དྲུག་ནི། ། རང་བས་དམན་པས་བརྙས་པར་འགྱུར་བ་དང༌། ། ལྷ་མིའི་གནས་སུ་གཏམ་ངན་གྲགས་པ་དང༌། ། མི་གཙང་སྣོད་བཞིན་དམ་པས་སྤང་བ་དང༌། །
བསྲུང་བའི་ལྷས་འདོར་བར་ཆད་མང་བ་དང༌། ། བསམ་པ་མི་འགྲུབ་བསོད་ནམས་དཔལ་ཉམས་དང༌། ། ཕྱི་མར་ངན་སོང་སྡུག་བསྔལ་མྱོང་བ་དང༌། ། ཕྱི་དུས་རེ་བའི་ཉེས་པ་རྣམ་དྲུག་ནི། ། དལ་འབྱོར་ཐོབ་དུས་ཆོས་ལམ་མ་བསྒྲུབས་ན། ། ཡེང་མའི་ལམ་ལ་མི་ཚེ་ཟད་པ་དང༌། ། འཆི་བ་ངེས་མེད་ཐོག་རྫིས་འོང་བ་དང༌། ། ཤི་ནས་འཁོར་བ་ངན་སོང་ལྟུང་བ་དང༌། ། སྡུག་བསྔལ་དྲག་པོས་ལུས་སེམས་གདུངས་པ་དང༌། ། འགྱོད་པ་དྲན་ཡང་ཤིན་ཏུ་མནར་བ་དང༌། །
ཐར་བའི་དུས་མེད་ཡུན་རིང་གནས་པའོ། ། འཁོར་བའི་གནས་ལ་འཇིགས་པའི་ཆོས་དྲུག་ནི། ། མི་རྣམས་སྡུག་བསྔལ་བསམས་ན་ཡིད་རེ་སྐྱོ། ། ལྷ་མིན་སྡུག་བསྔལ་བསམས་ན་སྐྱི་རེ་གཡའ། ། ལྷ་ཡི་སྡུག་བསྔལ་བསམས་ནི་གཡང་རེ་ཟ། ། བྱོལ་སོང་སྡུག་བསྔལ་བསམས་ན་ངུ་རེ་བྲི། ། ཡི་དྭགས་སྡུག་བསྔལ་བསམས་ན་སྐྱི་རེ་བུང༌། ། དམྱལ་བའི་སྡུག་བསྔལ་བསམས་ན་སྙིང་རེ་འདར། ། དེ་བས་འགྲོ་དྲུག་གནས་ནས་འབྲོས་རེ་རན། ། རན་པ་བས་ཀྱང་ཕྱིས་པར་གྱུར་པ་ཙམ། །
དེ་ལས་ཐར་བར་བྱེད་པའི་ཆོས་དྲུག་ནི། ། རྟག་ལྟ་ཡུལ་ཕྱུང་ཕྱི་དུས་ལེ་ལོ་བོར། ། སང་ཕོད་བཅས་ཞོག་ཅི་ཡོད་ཆོས་ལ་ཐོང༌། ། ཐ་མལ་སྤྱོད་བོར་བསྟན་པའི་སྲོལ་དུ་ཞུགས། ། སྟོབས་བཞིའི་གཉེན་པོས་ལམ་ངན་སྡིག་པ་སྦྱོངས། ། ཆོས་སྤྱོད་རྣམ་བཅུས་ཚོགས་གཉིས་ཅི་ནུས་སོགས། ། སྦྱོར་དངོས་རྗེས་གསུམ་ཆོས་ཀྱི་ལམ་དུ་ཆུག ། དེ་ཡིས་འཁོར་བའི་གནས་ལས་མྱུར་དུ་ཐར། ། ཆོས་ཀྱི་བར་གཅོད་ནོར་པ་རྣམ་དྲུག་ནི། ། ཆེ་བཙན་དྲེགས་པས་གཡེངས་པའི་ཆེན་པོའི་ནོར། །
མི་ཆོས་བྱ་བ་བསྒྲུབ་པའི་བཙུན་པ་ནོར། ། ཐ་སྙད་མི་ཚེ་འདའ་བའི་སྟོན་པ་ནོར། ། དུག་ལྔས་རང་རྒྱུད་བསྲེག་པའི་སྔགས་པ་ནོར། ། བླུན་རྨོངས་ལོག་འཚོ་བསྒྲུབ་པའི་སྒོམ་ཆེན་ནོར། ། བློ་ལྟོས་འཁྲུལ་སྣང་འཆའ་བའི་སྐྱེ་བོ་ནོར། ། ནོར་བ་སྦྱངས་ནས་ཆོས་ལ་བརྩོན་པ་གཅེས། ། མ་ནོར་ཕན་པར་བྱེད་པའི་ཆོས་དྲུག་ནི། ། བརྩེ་བའི་གདམས་ངག་བླ་མའི་གསུང་ལ་ཉོན། ། ཡིད་ཆས་གཏད་ས་རྒྱལ་བའི་བཀའ་ལུང་ལྟོས། ། ཉིན་མཚན་ཐུན་མཚམས་དགེ་སྡིག་བསྔོ་བགྲང་གྱིས། །
ཕྱི་མ་གར་འགྲོ་རྒྱུ་འབྲས་རྟེན་འབྲེལ་སོམས། ། ལུས་དང་ལོངས་སྤྱོད་གཅེས་འཛིན་ཆགས་ཞེན་སྤོངས། ། རྒྱུད་ལུང་མན་ངག་སེམས་ཀྱི་སྟེང་དུ་ཕོབ། ། དེ་ལྟར་བྱས་ན་མྱུར་དུ་སངས་རྒྱས་འགྲུབ། ། ཚུལ་བཞིན་ལེགས་པར་བལྟ་བའི་ཆོས་དྲུག་ནི། ། འཇིག་རྟེན་བྱ་བས་ཕན་པ་འདུག་གམ་ལྟོས། ། བསགས་པའི་ནོར་རྫས་བཞག་ནས་སོང་བ་ལྟོས། ། ཕན་བཏགས་ལན་དུ་གནོད་པ་སྐྱེལ་ལ་ལྟོས། ། མང་པོའི་ནང་ནས་གཅིག་པོར་སོང་བ་ལྟོས། ། སོ་ནམ་གསོག་བུན་རང་ཤི་རང་དབང་ལྟོས། །
ཆེ་བཙན་སྙན་གྲགས་བོར་ནས་སོང་བ་ལྟོས། ། དེ་ལྟར་བལྟས་ནས་རང་ལ་ནང་དུ་སྦྱོར། ། ཡང་དག་དོན་ཆེན་འགྱོད་མེད་རྣམ་དྲུག་ནི། ། ཆོས་ཕྱིར་དཀའ་སྤྱད་ཤི་ཡང་འགྱོད་པ་མེད། ། དམན་པའི་ས་བཟུང་ཁ་ཉེན་འགྱོད་པ་མེད། ། ཕ་ཡུལ་རྒྱབ་སྐྱུར་མདོ་ཆུང་འགྱོད་པ་མེད། ། ཆོས་ཕྱིར་ནོར་བཏང་ལྟོགས་ཀྱང་འགྱོད་པ་མེད། ། སྡིག་སྤངས་ངན་སོང་སོང་ཡང་འགྱོད་པ་མེད། ། སྣོད་ངན་ཆོས་དང་རིང་བ་རྣམ་དྲུག་ནི། ། ཕག་བཞིན་ཅི་རྙེད་ཟ་བས་བསྒྲུབ་མི་ནུས། །
རང་མཐོང་རྨ་བྱ་འདྲ་བས་འགྲོགས་མི་ཤེས། ། ཚིག་ཚུགས་ཕ་བོང་འདྲ་བས་སྐབས་མི་ཕྱེད། ། ཀུན་འཛུགས་བཟེ་མ་འདྲ་བས་དམ་མི་ཐུབ། ། སྦྲུལ་བཞིན་གདུག་རྩུབ་ཆེ་བས་རྒྱུད་མི་ཐུལ། ། སྤྲེལ་བཞིན་སྤྱམ་ལ་འབྱོར་བས་བསྒྲུབ་མི་ཚུགས། ། གླང་བཞིན་ཤེས་རབ་བླུན་པས་ཆོས་མི་གོ ། དེ་ཕྱིར་འདི་དག་སྤངས་ནས་བསྒྲུབ་པ་གཅེས། ། སྣོད་ངན་དབང་དུ་མི་གཏོང་ཆོས་དྲུག་ནི། ། ཚེ་འདིར་བློ་འཇུག་བྱུར་ངན་སྒོར་དབྱུང་ཞིང༌། ། དགེ་ལ་སྤྲོ་བ་དཔལ་ཡིན་ཕུགས་སུ་ཆུག །
ང་རྒྱལ་རང་མཐོང་འདྲེ་ངན་བསྐྲད་བྱ་ཞིང༌། ། དམན་པའི་ས་འཛིན་དངོས་གྲུབ་སྔ་ལྟས་བསྟེན། ། གཉེན་པོ་མཆོག་འཛིན་བདུད་དཔུང་བོར་བྱ་ཞིང༌། ། རྣམ་རྟོག་གྲོགས་འཆར་ལྟས་ངན་གཡང་དུ་ཁུག ། དེ་རྣམས་ལྡན་ན་ཆོས་རབ་བཟང་པོའི་སྣོད། ། མཐར་ཕྱིན་ཆོས་ཀྱི་བློ་སྣ་རྣམ་དྲུག་ནི། ། འཆི་བདག་འཇིགས་བསྐྱེད་གཤེད་མས་བདས་འདྲ་དང༌། ། འཁོར་བར་སྐྱོང་བསྐྱེད་ཁྱོ་ངན་ཆུང་མ་འདྲ། ། འཁྲུལ་སྣང་ཞེན་ལོག་སྐྱུགས་ནད་ཟས་མཐོང་འདྲ། ། མི་ཆོས་ཡིད་བྱུང་མཛའ་བོས་བསླུས་པ་འདྲ། །
སོ་ནམ་སྒྱིད་ལུགས་ས་ཁུངས་ཞིང་ངན་འདྲ། ། ཉེ་འབྲེལ་གདུང་ཆད་དགྲར་ལངས་བུ་ཚ་འདྲ། ། དེ་དང་ལྡན་པས་དམ་ཆོས་ཚད་དུ་ཕྱིན། ། དེ་དང་མི་ལྡན་འགྲོ་བ་རྣམས་དྲུག་ནི། ། ཐོས་པ་བྱས་ཀྱང་ཚིག་གི་རྩོད་པ་མཁན། ། བཤད་པ་བྱས་ཀྱང་ཕྲག་དོག་ཁ་སྦྱང་མཁན། ། སྒོམ་པ་བྱས་ཀྱང་རྣམ་རྟོག་ཡིད་སྨོན་མཁན། ། བསམ་པ་བྱས་ཀྱང་ཟས་ནོར་ཁེ་སྤོགས་མཁན། ། གཅིག་པུར་བསྡད་ཀྱང་ཉོན་མོངས་རྣམ་རྟོག་མཁན། ། སྲུང་སྡོམ་བྱས་ཀྱང་ཉོན་མོངས་ཁ་གསག་མཁན། །
འགྲོ་བ་དྲུག་ལྡན་བརྟགས་ཏེ་རིང་དུ་སྤང༌། ། ནང་དུ་རང་ལ་བལྟ་བའི་ཆོས་དྲུག་ནི། ། འཁོར་བའི་གནས་དང་འབྲེལ་པ་ཆོད་དམ་བལྟ། ། དགྲ་གཉེན་གཉིས་ལ་ཆགས་སྡང་འདུག་གམ་བལྟ། ། འགྲོ་དུས་བཟང་པོའི་ནོམ་པ་འདུག་གམ་བལྟ། ། སྒོམ་དུས་གྲུབ་རྟགས་ཚད་དུ་སྐྱོལ་ལམ་བལྟ། ། གཞན་དོན་ཤུལ་དུ་དད་པ་ལོག་གམ་བལྟ། ། འཆི་དུས་དག་པའི་སྣང་བ་འཆར་རམ་བལྟ། ། དེ་ལྟར་བལྟས་ན་འདུན་མ་ལེགས་པའི་རྩེ། ། ཆོས་དང་རིང་གྱུར་ཉེས་པ་རྣམ་དྲུག་ནི། །
དོན་ཆེན་མི་སྒྲུབ་འཆི་བ་མ་དྲན་ལས། ། ཆེ་བཙན་བསྒྲུབ་པ་བསླུ་བར་མ་ཤེས་ལས། ། གཉེན་བཤེས་བརྩེ་གདུང་འབྲལ་བར་མ་ཤེས་ལས། ། འདོད་ཡོན་སྲེད་པ་ཉེས་མང་མ་ཤེས་ལས། ། ནོར་རྫས་གསོག་འཇོག་འཇོག་བར་མ་ཤེས་ལས། ། སྒོམ་སྒྲུབ་ལེ་ལོ་མི་རྟག་མ་ཤེས་ལས། ། བྱུང་བའི་ཉེས་པ་འདི་ཀུན་སྤང་བར་མཛོད། ། རང་རྒྱུད་ཆོས་དང་འདྲེས་པའི་ཆོས་དྲུག་ནི། ། ཞེན་པ་རང་ལོག་རོ་གོས་གཡང་སྒྱུར་འདྲ། ། སྙིང་རྗེས་རྒྱུད་བརླན་བུ་གཅིག་མ་དང་འདྲ། །
ཡོན་ཏན་ཤུགས་སྐྱེས་དབྱར་ཀའི་ས་གཞི་འདྲ། ། བརྩོན་པ་རྒྱུན་རིང་རལ་གྲིའི་འཁོར་ལོ་འདྲ། ། འཁྲུལ་སྣང་རང་གྲོལ་སྤྲུལ་གྱི་མདུད་པ་འདྲ། ། གནས་ལུགས་དང་ཕྱིན་དེད་དཔོན་ཡུལ་སླེབས་འདྲ། ། དེ་འདྲའི་ཚད་ལྡན་སྐྱེས་མཆོག་གོང་མ་ལགས། ། ཆོས་དང་མི་མཐུན་འཁྲུལ་བའི་ཆོས་དྲུག་ནི། ། འཁོར་བར་ཞེན་པའི་བློ་ནི་འབྲལ་རེ་དཀའ། ། ས་ཟིན་མེད་པའི་རིག་པ་བསླུ་རེ་སླ། ། ཚོགས་དྲུག་ཡུལ་གྱི་འཁྲུལ་པ་འབྲིད་རེ་མཁས། ། དོན་མེད་འཁོར་བའི་བྱ་བ་འཕྲོ་རེ་གཤིན། །
ཉིན་མཚན་གཉིས་ཀྱིས་ཚེ་འཛད་འགྲོ་རེ་མགྱོགས། ། དོན་ཆུང་མི་ཚེ་སྐྱེལ་བ་གྲངས་རེ་མང༌། ། འདི་དག་བསམས་ནས་དམ་པའི་ཆོས་མཛོད་ཀྱི། ། ཡང་དག་དོན་ལ་བསྐུལ་བའི་ཆོས་དྲུག་ནི། ། སླུ་ངེས་ཆགས་སྡང་གཉིས་པོས་ནམ་སླུ་འམ། ། འབྲལ་ངེས་ལུས་སེམས་འདི་གཉིས་ནམ་འབྲལ་ལམ། ། འཁྱེར་ངེས་འབྱུང་བཞིའི་གཡར་པོ་ནམ་ཁྱེར་རམ། ། ནུབ་ངེས་ཚེ་འདིའི་སྣང་བ་ནམ་ནུབ་བམ། ། འཇོག་ངེས་སྒྱུ་མའི་ནོར་རྫས་ནམ་འཇོག་གམ། ། ཡོང་ངེས་འཆི་བདག་ཐོག་རྫིས་ནམ་ཡོང་ངམ། །
སྙམ་དུ་སྙིང་ནས་ཉིན་མཚན་བསམ་པར་བྱ། ། རང་རྒྱུད་ཆེས་དང་བསྲེ་བའི་ཆོས་དྲུག་ནི། ། འདོད་པ་ཟད་འདོད་ཆོག་ཤེས་སེམས་ལ་བསྟེན། ། དགྲ་སྡང་ཟ་འདོད་ཁོང་ཁྲོ་ནང་དུ་ཐུལ། ། གཞན་དོན་འགྲུབ་འདོད་སེམས་བསྐྱེད་རྒྱུད་ལ་སྦྱོར། ། གཞན་སྣང་འདུལ་འདོད་བྱིན་རླབས་ནང་དུ་སྤོར། ། ཞིང་ཁམས་སྤྱོད་འདོད་རང་རིག་འོད་གསལ་སྦྱོངས། ། སྡུག་བསྔལ་ཞིང་འདོད་བདེ་ཆེན་ནང་དུ་སྤོར། ། ནང་གི་རྟེན་འབྲེལ་ཕྱི་རུ་འཆར་བ་ཡིན། ། དལ་འབྱོར་ཐོབ་ཀྱང་སྙིང་མེད་ཆོས་དྲུག་ནི། །
མ་རིག་གཉེན་པོ་ཐོས་བསམ་འདོར་བ་དང༌། ། བྱིན་རླབས་རྩ་བ་བླ་མ་སྤོང་བ་དང༌། ། དངོས་གྲུབ་འབྱུང་གནས་ཡི་དམ་སྤོང་བ་དང༌། ། བསྒྲུབ་བྱའི་རྩ་བ་བསམ་གཏན་ཕྱི་བཤོལ་དང༌། ། སྡིག་སྒྲིབ་ཆགས་ཤིང་ནད་གདོན་སྤོང་བློ་དང༌། ། གཞན་སྣང་དད་བྱེད་སྤྱོད་ལམ་འགལ་བ་རྣམས། ། སྙིང་མེད་མི་ལ་ཁབ་ལེན་ལྕགས་བཞིན་འདུ། ། གང་ཟག་རྣམས་ཀྱི་སྐྱོན་དྲུག་དོར་བ་ནི། ། ཞེ་བཅད་མེད་བའི་བྱ་མང་མགོ་མི་ཐོན། ། གཉེན་བཤེས་བརྩེ་གདུང་ཆགས་སྡང་སྒྲོག་མི་ཐར། །
ཟས་ལ་རྔམ་པ་ལྟོ་གོས་ཁོལ་པོར་འཆོར། ཁ་ལྟའི་རྦད་ཁམ་སྙིང་པོའི་དོན་ལ་འདྲེད། ། འདུན་པ་སྐྱེ་དུས་མ་འབད་འགྲུབ་དུས་མེད། ། ད་ལྟ་མ་འདྲིས་བར་དོར་ལས་སྟོབས་གཅོག ། དེ་བས་སྐྱོན་དྲུག་བརྟགས་ཏེ་སྤང་བ་གཅེས། ། བལྟ་ཐབས་དྲུག་གིས་རང་རྒྱུད་གདུལ་བ་ནི། ། ཡུལ་ལ་བདེན་འཛིན་དུས་བཞིའི་འགྱུར་ལྡོག་ལྟོས། ། ཚེ་ལ་རྟག་འཛིན་རྩྭ་ཁའི་ཟིལ་པ་ལྟོས། ། རྒྱུ་འབྲས་རྨོངས་ན་ས་བོན་མྱུ་གུ་ལྟོས། ། སྣང་སེམས་མ་ཤེས་ཉལ་བའི་རྨི་ལམ་ལྟོས། །
རོ་གཅིག་མ་ཤེས་བུ་རམ་གཟུགས་བརྙན་ལྟོས། ། གཉིས་མེད་མ་ཤེས་ཆུ་དང་ཆབ་རོམ་ལྟོས། ། དེ་ལྟར་བལྟས་པས་སོ་སོའི་གཉེན་པོ་ཆེ། ། འདུ་ཤེས་དྲུག་གིས་ལམ་དུ་བསླང་བ་ནི། ། བླ་མ་མཆོག་ལ་སྨན་པའི་འདུ་ཤེས་དང༌། ། མཆེད་གྲོགས་ནད་གཡོག་ཉམས་ལེན་ནད་གསོ་དང༌། ། རང་ལ་ནད་པ་ཆོས་ལ་སྨན་དང་ནི། ། འབྲས་བུ་ནད་སོས་ལྟ་བུར་བསམ་བྱ་ཡིས། ། ཕྱིན་ཅི་ལོག་ཏུ་སེམས་པ་དོར་བར་བྱ། ། ལེགས་པར་སྤྱད་ལས་ངེས་པ་རྣམ་དྲུག་ནི། །
བླ་མ་བསྟེན་པས་བྱིན་རླབས་འོང་བར་ངེས། ། ཡི་དམ་བསྒོམས་པས་དངོས་གྲུབ་འོང་བར་ངེས། ། དམ་ཚིག་བསྲུངས་བས་དམ་ཅན་འདུ་བར་ངེས། ། ཉམས་ལེན་བརྩོན་པས་ཉམས་རྟགས་འཆར་བར་ངེས། ། གནས་ལུགས་བསྐྱངས་པས་སྒྲིབ་གཉིས་འབྱང་པར་ངེས། ། ཡེང་མེད་རྩལ་སྦྱོངས་ཡོན་ཏན་འཆར་བར་ངེས། ། རང་བཞིན་ཤེས་པས་སྐྲག་པ་རྣམ་དྲུག་ནི། ། འཇིག་རྟེན་བྱ་བ་གླང་ཆེན་འདམ་ཚུད་དང༌། ། གཉེན་འབྲེལ་བརྩེ་གདུང་བཙོན་རའི་སྲུང་མ་དང༌། ། ཚེ་འདིའི་ལོངས་སྤྱོད་ཁྱི་རྒན་རུས་འཆའ་དང༌། །
མ་རིག་སྡིག་སྤྱོད་གཡང་ཁའི་དམུས་ལོང་དང༌། ། དུག་ལྔའི་ཉོན་མོངས་དུག་སྦྲུལ་གཙེ་བ་དང༌། ། ཡུལ་དྲུག་ཆགས་པ་སྦྲང་བུ་རྩིས་ཟིན་ལྟར། ། སྐྲག་པ་བསྐྱེད་ནས་རེང་དུ་དོར་བ་གཅེས། ། འཇིག་རྟེན་མི་ཆོས་ཉེས་པ་རྣམ་དྲུག་ནི། ། ཡུལ་མཁར་འཛིན་པ་དམྱལ་བའི་ལྕགས་ཁང་དང༌། ། བུ་དང་ཆུང་མ་རལ་གྲི་ལོ་མའི་ཚལ། ། རྒྱན་དང་གོས་བཟང་མེ་ལྕེ་འབར་བ་འདྲ། ། བཟའ་བཏུང་བསྲེགས་པ་ལྕགས་ཀྱི་ཐོ་ལུམ་དང༌། ། བྲན་གཡོག་ལས་མི་དམྱལ་བའི་སྲུང་མ་དང༌།
ཁྲོ་དང་འཐབ་རྩོད་མདག་མེའི་སེར་བ་ལྟར། ། དགེ་ལེགས་འཇོམས་པའི་གནས་སུ་མཁྱེན་པར་མཛོད། ། འདོད་ལ་ཉེས་པར་ཤེས་པའི་ཆོས་དྲུག་ནི། ། འདོད་པས་ཚེ་འདིར་ལུས་སེམས་གདུང་བ་དང༌། ། ཕྱི་མར་ངན་འགྲོ་གཏན་དུ་འཁོར་བར་འཁྱམ། ། ཀུན་དང་རྩོད་བཅས་མི་དགེ་ངང་གིས་འཕེལ། ། དགེ་བ་འགྲིབ་ཕྱིར་དམ་པ་རྣམས་ཀྱིས་སྨད། ། ཆགས་པས་འཆིང་བའི་སྐྱོན་དྲུག་བསྟན་པ་ནི། ། ལུས་ནི་མི་གཙང་ཀུན་གྱི་སྣོད་དང་ནི། ། རྩ་རྒྱུད་རུས་པ་འབྲེལ་བའི་དྲ་བ་དང༌། །
རྣག་དང་ཆུ་སེར་ངན་སྐྱུགས་བཤང་གཅིའི་རྫིང༌། ། བུ་ག་དགུ་ཡི་ལམ་དང་བཅས་པ་དང༌། ། སྣོད་དྲུག་དོན་ལྔ་སྲིན་བུའི་གྲོང་ཁྱེར་དང༌། ། གདོས་བཅས་ནད་ཀུན་འབྱུང་བའི་རང་བཞིན་དུ། ། མི་ཤེས་ལུས་ལ་ཆགས་པས་བསླུ་བར་འགྱུར། ། དོན་མེད་སྙིང་པོ་མེད་པའི་ཆོས་དྲུག་ནི། ། སྣ་ཚོགས་ཡུལ་དུ་སྣང་བའི་ཆོས་རྣམས་ཀུན། ། མི་རྟག་མྱུར་དུ་འཇིག་པས་ཆུ་བུར་འདྲ། ། གང་ཡང་སྙིང་པོ་མེད་པས་ཆུ་ཤིང་འདྲ། ། འཁྲུལ་པས་བྱིས་པ་བསླུས་པས་སྨིག་རྒྱུ་འདྲ། །
མེད་བཞིན་སྣ་ཚོགས་སྣང་བས་སྒྱུ་མ་འདྲ། ། བག་ཆགས་དབང་གིས་སྣང་བས་རྨི་ལམ་འདྲ། ། རིང་དུ་མི་གནས་འགྱུར་བས་གློག་དང་འདྲ། ། དེ་ལྟར་ཤེས་རྣམས་སྲིད་པའི་ཕ་རོལ་འགྲོ། ། ཆོས་བྱེད་ཐ་མ་འཇུག་པའི་ཚུལ་དྲུག་ནི། ། འཁོར་བའི་སྡུག་བསྔལ་མཐོང་བས་ལམ་སྣ་འཚོལ། ། ཅི་བྱས་དོན་མེད་གོ་བས་ཁེ་གྲགས་ཆུང༌། ། ང་རྒྱལ་འདོད་བློ་ཆུང་བས་དམན་ས་འཛིན། ། དད་བརྩོན་གྲོགས་དང་འགྲོགས་པས་ཉམས་ལེན་བརྩོན། ། ཐེག་ཆེན་རིགས་སྐྱེས་དམན་པས་བློ་མི་ཁེངས། །
ཤེས་བྱའི་གནས་ལ་དད་པས་གང་ལའང་མོས། ། དམ་པ་རྣམས་ཀྱི་འཇུག་སྒོ་དང་པོ་ཡིན། ། ཆོས་བྱེད་འབྲིང་གི་དགོས་པའི་ཆོས་དྲུག་ནི། ། སོ་ནམ་རྨོ་རྐོ་ཞིང་ཆུའི་མུ་མི་བསྲུང༌། ། ལང་ཚོ་ཁེ་སྤོགས་ཚོང་གི་ཁུར་མི་ཁུར། ། ངོ་སྲུང་བང་ཆེན་གཉེན་བཤེས་སེམས་མི་འཛིན། ། ཞེ་སྡང་ཕྱོགས་རིས་འཐབ་རྩོད་བྱ་བ་དོར། ། གསོག་བྲུན་ཕྱི་རྩིས་གནས་ཀྱི་མཁར་ལེན་སྤང༌། ། འདུ་འཛིའི་བདུད་ལས་མི་ཆེན་བཤེས་འདྲིས་མེད། ། ཆོས་མཛད་རྣམས་ཀྱི་འཇུག་སྡོམ་གཉིས་པའོ། །
རྣལ་འབྱོར་རབ་ཀྱི་དུར་ཁྲོད་ཆོས་དྲུག་ནི། ། ཐ་མལ་འགོ་བས་མི་དང་མི་འགྲོགས་ཤིང༌། ། སྒོ་གསུམ་སྤྱོད་སྦས་ཅི་བྱེད་མིས་མི་མཐོང༌། ། ཟས་གོས་མི་གཉེར་རོ་ཟས་རོ་གོས་འཚོ། ། ཉམ་ང་མེད་པས་མཁའ་འགྲོའི་སྤྱོད་པ་བྱེད། ། གསང་སྤྱོད་ཉམས་སྐྱོང་ཐ་མལ་སྤྱོད་པ་སྤང༌། ། ཆོས་ཉིད་ངང་གནས་བདེ་ཆེན་རྟོགས་པ་སྟེ། ། ཐར་ལམ་བགྲོད་རྣམས་འཇུག་སྲོལ་གསུམ་པར་བཞེད། ། ཡང་རབ་ཕྱོགས་བྲལ་རྣལ་འབྱོར་ཆོས་དྲུག་ནི། ། རང་ཡུལ་མི་ཡུལ་གང་ལའང་མ་ཆགས་དང༌། །
རྟག་དང་ཆད་པའི་མཐའ་གཉིས་ལས་གྲོལ་དང༌། ། ཉེ་རིང་གང་གིས་ངོ་མི་ཤེས་པ་དང༌། ། ས་གཅིག་མི་ཞེན་སྤྲིན་ལྟར་འཕྱོ་བ་དང༌། ། ཚོགས་དྲུག་ཡུལ་སྣང་གྲོགས་སུ་འཆར་བ་དང༌། ། བཟང་ངན་གང་ལའང་ངོས་གཟུང་མེད་པ་སྟེ། ། རྣམ་གྲོལ་ལམ་བཟང་འཇུག་སྒོ་བཞི་པ་ཡིན། ། བསྒྲུབ་པར་འདོད་པས་དོགས་པ་དྲུག་སྤང་སྟེ། ། མ་མགུ་དོགས་དང་མཐུན་འཇུག་ངོ་སྲུང་སྤང༌། ། མེད་ཀྱིས་དོགས་ནས་ནོར་དང་རྫས་མི་གསོག ། སྡུག་གིས་དོགས་ནས་ཕྱི་རྩིས་བྱ་བ་སྤང༌། །
དམས་ཀྱིས་དོགས་ནས་མཐོན་པོའི་ས་མི་སྒྲུབ། ། ཉེས་ཀྱིས་དོགས་ནས་མི་ཆོས་འདུན་མ་དོར། ། མཐོས་ཀྱིས་དོགས་ནས་གཞན་གྱི་སེམས་མི་དཀྲུགས། ། ཉམས་ལེན་གནད་ཀྱི་མཚམས་དྲུག་བཅད་པ་ནི། ། ཆགས་སྡང་བྲལ་བས་ཕྱི་ཡི་མཚམས་བཅད་དང༌། ། གསོག་འཇོག་མེད་པས་ནང་གི་མཚམས་བཅད་དང༌། ། གཟུང་འཛིན་བྲལ་བས་གསང་བའི་མཚམས་བཅད་དང༌། ། བཟང་པོར་རེ་བའི་ཡར་གྱི་མཚམས་བཅད་དང༌། ། ངན་པར་དོགས་པའི་མར་གྱི་མཚམས་བཅད་དང༌། ། བྱ་བྱེད་དམིགས་འཛིན་བར་གྱི་མཚམས་བཅད་དང༌། །
འདི་དྲུག་ལྡན་ན་བར་ཆད་འབྱུང་མི་སྲིད། ། སངས་རྒྱས་བསྒྲུབ་བའི་རག་ལས་ཆོས་དྲུག་ནི། ། བསྒྲུབ་པའི་རྟེན་མཆོག་དལ་འབྱོར་རག་ལས་དང༌། ། མ་བསྒྲུབས་མི་གྲོལ་སྒྲུབ་ལ་རག་ལས་དང༌། ། སྒྲུབ་པ་ལེགས་པར་ཤེས་ལ་རག་ལས་དང༌། ། ཤེས་པ་དང་པོའི་ཐོས་ལ་རག་ལས་དང༌། ། ཐོས་ཏེ་གནད་འགྲོ་བསམ་ལ་རག་ལས་དང༌། ། ཐམས་ཅད་དགེ་བའི་བཤེས་ལ་རག་ལས་སོ། ། བཟང་པོའི་མཚན་ཉིད་རྣམ་པ་དྲུག་ལྡན་ནི། ། བསོད་ནམས་བསགས་པས་རིགས་བཟང་ངང་རྒྱུད་དུལ། །
མཁྱེན་རབ་རྒྱས་པས་ཤེས་བྱའི་དོན་ལ་མཁས། ། ཤེས་རབ་འཕགས་པས་ཆོས་ཉིད་ཕྱོགས་བྲལ་རྟོགས། ། ཉམས་ལེན་བརྩོན་པས་ཉམས་རྟོགས་གྲུབ་རྟགས་ཐོན། ། ཐུགས་རྗེ་ཐབས་མཁས་གཞན་དོན་སྐྱོ་ངལ་མེད། ། གདམས་པའི་གནད་ལྡན་ལམ་སྣ་ཁྲིད་པར་ནུས། ། འགྲོ་མཆོག་སྐྱེ་བོ་དམ་པའི་ཚུལ་འདི་དགེ ། སློབ་མ་དམ་པས་བསྟེན་པའི་ཆོས་དྲུག་ནི། ། སྲིད་པར་སྐྱོ་ཞིང་འཁྲུལ་སྣང་ཡིད་འབྱུང་དང༌། ། ཆོས་མིན་བྱ་བ་དགོས་མེད་བཞག་པ་དང༌། ། འདུ་འཛི་རྣམ་གཡེང་དགྲ་ལྟར་སྤང་བ་དང༌།
ཁེ་གྲགས་ལོ་འདོད་རེ་ལྟོས་མེད་པ་དང༌། ། ཉེ་འབྲེལ་ངོ་སྲུང་འབྲེལ་ཐག་ཆོད་པ་དང༌། ། དགྲ་གཉེན་ཉེ་རིང་ཆགས་སྡང་བོར་བ་དང༌། ། འཇིག་རྟེན་བློས་བཏང་དམ་ཆོས་བསྒྲུབ་པའོ། ། སྣ་ཐག་གཞན་ལ་མ་ཤོར་ཆོས་དྲུག་ནི། ། བྲན་ཁོལ་མ་སྐྱེས་དབང་མེད་མི་འབབ་དང༌། ཁྱིམ་ཐབ་མ་བྱས་གཉིས་འདུས་འཆིང་རེས་མེད། ། ཆེན་པོར་མ་སྐྱེས་གང་འདོད་ཆོས་ལ་སྤྱོད། ། ཤོལ་འདེབས་སྒྲོག་མེད་ནམ་དྲན་གང་དགར་སྤྱོད། ། མི་འགྲུབ་དམ་བཅའ་ཁས་བླངས་མེད་པ་དང༌། །
ལས་ངན་དམག་དཔུང་སྡུག་བསྔལ་མཚོ་མ་བརྡོལ། ། འདི་འདྲའི་རང་དབང་ཡོད་རྣམས་སྤྲོ་བར་རིགས། ། བསྒོམ་ཞིང་བསྒྲུབ་པའི་འཚོ་བ་ཆོས་དྲུག་ནི། ། མཐའ་གཉིས་མ་ལྷུང་ཡོ་བྱད་རང་འཚོ་དང༌། ། ཟས་ཀྱི་ཚོད་རིགས་འགྲངས་ལྟོག་ཆ་སྙོམས་དང༌། ། འབྱུང་འཁྲུགས་ནད་ཀྱིས་ཁམས་མ་འཁྲུགས་པ་དང༌། ཁ་ཟས་བཟང་པོས་ལུགས་བརྒྱགས་མ་གྱུར་དང༌། ། ཧ་ཅང་ངན་ཆེས་འབྱུང་བ་མ་རྒུད་དང༌། ། ཉིན་མཚན་ཚོད་ཟིན་དུས་མིན་ཟ་བ་སྤོང༌། ། འདི་ནི་དགེ་སྦྱོར་གནད་དུ་འགྲོ་བའི་གྲོགས། །
དད་བརྩོན་བསྐུལ་འདེབས་རྐྱེན་གྱི་ཆོས་དྲུག་ནི། ། རྐྱེན་ངན་བཏུད་ལས་མི་རྟག་རྒྱུད་ལ་སྐྱེས། ། རྒྱུ་འབྲས་ཤེས་ནས་ལས་ངན་དུག་བཞིན་སྤོང༌། ། མོས་གུས་ཚུད་པས་བླ་མ་སངས་རྒྱས་མཐོང༌། ། ཆོས་ལ་ངེས་པས་དགེ་སྦྱོར་བྲོད་པ་སྐྱེ། ། དགེ་འདུན་དད་པས་ཡང་འདྲེན་སྐྱེལ་མ་ཞུ། ། སངས་རྒྱས་འདོད་པས་བརྩོན་པས་ཅི་ཐོབ་བྱེད། ། སྐལ་བཟང་དམ་པ་རྣམས་ཀྱི་ལུགས་ཡིན་ནོ། ། རང་རྒྱུད་འདུལ་སྦྱོང་གདུལ་བའི་ཆོས་དྲུག་ནི། ། ལོག་བློ་མི་རྒོད་ཆོས་བློས་མི་འགྱུར་བ། །
ཞེ་བཅད་བཟོད་དཀའ་སྡུག་བསྲན་ཐུབ་པ་དང༌། ། འཁོར་བའི་ཉེས་མཐོང་སྐྲག་པས་ཡིད་འབྱུང་དང༌། ། སྣོད་ངན་སྐྱོན་མེད་རང་རྒྱུད་དག་པ་དང༌། ། ཐོས་བསམ་ཆེ་བས་ཆོས་མཆོག་བསྟན་པ་རྟོགས། ། དབང་དང་དམ་ཚིག་ཟབ་མོའི་སྣོད་གྱུར་པ། ། མཆོག་གླིང་རིན་ཆེན་སྣོད་ལས་དཀོན་པར་སྣང༌། ། ཉམས་ལེན་རྐྱེན་ངན་མི་འཕྲོགས་ཆོས་དྲུག་ནི། ། ལུས་ཀྱིས་སྡུག་བསྔལ་སྣ་ཚོགས་ཐུབ་པ་དང༌། ། ངག་གིས་མི་དགེ་དོན་མེད་འཆལ་གཏམ་ཐུབ། ། སེམས་ཀྱིས་བདེ་སྡུག་ལེགས་ཉེས་ཟུག་རྔུ་ཐུབ། །
མི་མེད་དབེན་པར་སྐྱོ་ངལ་འཇིགས་སྐྲག་ཐུབ། ། འདུ་འཛིའི་གྲོང་དུ་ཡེང་མེད་གཉེན་པོ་ཐུབ། ། སྲུང་སྡོམ་བསླབ་པས་ཡུལ་རྐྱེན་ངན་པ་ཐུབ། ། དེ་དག་ལྡན་ན་ཆོས་ལམ་བདེ་བར་འགྲུབ། ། ཐར་ལམ་ཡོན་ཏན་འདྲེས་པ་རྣམ་དྲུག་ནི། ། ཐུན་མོང་ཆོས་འདྲེས་ཕྱི་མའི་བྱང་ཆུབ་བསྒྲུབ། ། གསང་སྔགས་ཆོས་འདྲེས་སྐུ་གསུང་ལམ་དུ་སློང༌། ། མཐར་ཐུག་གནད་འདྲེས་མཐར་འཛིན་གོལ་ས་ཆོད། ། ཐེག་ཆེན་ཆོས་འདྲེས་ཅི་བྱེད་གཞན་དོན་སྤྱོད། ། ཉན་རང་ཆོས་འདྲེས་འཁོར་བའི་བྱ་བ་དོར། །
དེ་འདྲའི་གང་ཟག་ཆོས་དང་རང་རྒྱུད་འདྲེས། ། མངོན་ཞེན་ཨ་མཐས་འཇིག་པའི་ཆོས་དྲུག་ནི། ། ཡུལ་དྲུག་རྫུན་པས་འཁྲུལ་པར་ཐག་ཆོད་དང༌། ། བྱ་བྱེད་དོན་མེད་འཁྲུལ་པར་ཐག་ཆོད་དང༌། ། མངོན་ཞེན་སླ་བས་འཁྲུལ་བར་ཐག་ཆོད་དང༌། ། སྙན་གྲགས་བསྟོད་བཀུར་འཁྲུལ་པར་ཐག་ཆོད་དང༌། ། དགྲ་གཉེན་ངེས་མེད་འཁྲུལ་བར་ཐག་ཆོད་དང༌། ། བདེན་མེད་ཤེས་ན་འཁྲུལ་སྣང་འཁྲུལ་འཛིན་ཞིག ། དལ་འབྱོར་དོན་དང་བཅས་པའི་ཆོས་དྲུག་ནི། ། འབྱོར་ཡང་དོན་མེད་སླུ་བས་སྒྲུབ་ལ་འབད། །
ཐོས་ཀྱང་ཚིག་ཕྱིར་འཆར་བས་སྒྲུབ་ལ་འབད། ། ཤེས་ཀྱང་སྙིང་པོ་སྟོར་བས་སྒྲུབ་ལ་འབད། ། བསམས་ཀྱང་རྣམ་རྟོག་མཆེད་ཕྱིར་སྒྲུབ་ལ་འབད། ། བཤད་ཀྱང་གོ་ཡུལ་ལུས་པས་སྒྲུབ་ལ་འབད། ། མ་བསྒྲུབས་མངོན་དུ་མི་སྣང་སྒྲུབ་ལ་འབད། ། འཁོར་བ་བློས་བཏང་བློ་སྦྱོང་ཆོས་དྲུག་ནི། ། དོན་མེད་སླུ་བས་འཇིག་རྟེན་བྱ་བ་བཏང༌། ། སྲིད་པ་འཕེལ་བས་འདོད་ཡོན་ཞེན་པ་བཏང༌། ། སྙིང་པོ་མེད་པས་འདུན་གྲོས་ངན་པ་བཏང༌། ། ཐམས་ཅད་འདོར་བས་ནོར་རྫས་ཞེན་པ་བཏང༌། །
འདུས་བྱས་འབྲལ་བས་གཉེན་འདུན་གདུང་སེམས་བཏང༌། ། ཕུང་ཁྲོལ་རྩ་བ་ཆགས་སྡང་གཟུང་འཛིན་བཏང༌། ། དེ་དག་བཏང་ན་དམ་ཆོས་ངང་གིས་འགྲུབ། ། རྒྱུ་འབྲས་ངེས་ཤེས་བསྐྱེད་པའི་ཆོས་དྲུག་ནི། ། སྡེ་སྣོད་ཉན་ལ་རྒྱུ་འབྲས་ཡིད་ཆེས་བྱ། ། ཆུ་ཐིགས་བུམ་ཁེངས་དཔེ་ཡིས་ཚོགས་གཉིས་བསགས། ། མེ་ཕྲས་ནགས་ཚལ་བསྲེགས་དཔེས་སྡིག་པ་སྤང༌། ། སྐྱིད་སྡུག་སྔོན་ལས་འགྱུར་བས་བསོད་ནམས་བསགས། ། དུས་གཅིག་ཚོགས་རྫོགས་མིན་པའི་རིམ་གྱིས་སློབ། ། བདག་འཛིན་ཡོད་པར་ལས་ཡོད་ཡིད་ཆེས་བྱ། །
ཉན་བྱེད་སྣོད་ཀྱི་སྐྱོན་དྲུག་སྤང་བ་ནི། ། དུས་ལ་མ་བབས་རྫ་སོ་མ་བཏང་དང༌། ། རྣ་བ་མི་གཏོད་ཁ་བུབ་ལྟ་བུ་དང༌། ཐོས་པ་མི་བརྟན་ཞབས་རྡོལ་ལྟ་བུ་དང༌། ། ཉོན་མོངས་དང་འདྲེས་དུག་ཅན་ལྟ་བུ་དང༌། ། ལམ་དུ་མི་འགྲོ་དྲི་མས་སྤགས་འདྲ་དང༌། ། ཚིག་གིས་ང་རྒྱལ་སྣོད་ངན་གང་འདྲ་བའི། ། སྐྱོན་རྣམས་སྤངས་ཏེ་ལེགས་པར་རབ་ཏུ་ཉོན། ། ཡང་དག་ཐོས་བ་དམ་པའི་ཆོས་དྲུག་ནི། ། ཤེས་རབ་མཆོག་ལྡན་དོན་གཉེར་གཟུ་བོར་གནས། །
བཤེས་གཉེན་བསྟེན་དང་ཐོས་པས་མི་ངོམས་ཤེས། ། མང་པོ་ལ་བརྟེན་མཁས་རྣམས་མཉེས་བྱས་ཤིང༌། ། མང་པོ་ཐོས་པས་སྣ་ཚོགས་ཆོས་སྒོ་ཕྱེད། ། མང་དུ་ཐོས་པས་ཡང་ཡང་ངེས་བྱས་ཤིང༌། ། མང་པོ་ཐོས་དང་དྲིས་ཤིང་བརྩད་པ་སྟེ། ། རྒྱ་མཚོ་འདྲ་བའི་ཆོས་མཛོད་འཛིན་པར་འགྱུར། ། དེ་ནས་བསམ་པ་དག་པའི་ཆོས་དྲུག་ནི། ། ཚིག་འདིས་དོན་ནི་ཅི་ཞིག་བསྟན་སྙམ་དང༌། ། དབྱེ་ན་གང་ཡིན་བསྡུ་ན་ཇི་ལྟ་བུ། ། རྣམ་གྲངས་ཅི་ཞིག་གང་གི་ཕྱོགས་སུ་གཏོགས། །
དྲིལ་ནས་ཉམས་ལེན་མཐའ་ནི་གང་ཡིན་ཞེས། ། ལེགས་པར་བསམ་པས་རིན་ཆེན་ཆོས་སྒོ་འབྱེད། ། དེ་ནས་སྒོམ་པ་དག་པའི་ཆོས་དྲུག་ནི། ། གནས་ལུགས་མ་རྨོངས་རྟག་ཆད་མཐའ་ལས་གྲོལ། ། ཐེག་ཆེན་ལམ་གྱུར་སྟོང་ཉིད་སྙིང་རྗེ་འབྲེལ། ། ཆོས་ཉིད་ངང་གནས་བྱིང་རྒོད་ཡེང་བ་མེད། ། ཞི་ལྷག་ཟུང་འབྲེལ་ཉམས་རྟོགས་གོང་དུ་འཕེལ། ། རེ་དོགས་གཟུང་འཛིན་དམིགས་པ་མཚན་མ་མེད། ། ཉོན་མོངས་སྒྲིབ་པའི་གཉེན་པོར་གྱུར་པ་སྟེ། ། བསམ་གཏན་པ་དེ་སྲིད་པའི་ཕ་རོལ་འགྲོ། །
རྐྱེན་གྱིས་རྫི་བ་མེད་པའི་ཆོས་དྲུག་ནི། ། བསྟོད་སྨད་སྒྲ་ལ་བྲག་ཅར་ཤེས་པ་དང༌། ། གཞན་གྱི་ཆགས་སྡང་འདུན་མ་བྱེད་པ་དང༌། ། རང་གི་བྱེད་སྤྱོད་ཆོས་ལས་མི་འགལ་དང༌། ། ཡོ་བྱད་སྦྱིན་འབྲས་གསོག་བྲུན་མི་བྱ་དང༌། ། གནད་དོན་དགེ་བསྐུལ་སྤང་ལོ་མི་བྱ་དང༌། ། དག་སྣང་མོས་གུས་རྒྱུན་ཆད་མེད་པ་སྟེ། ། མི་མཐུན་རྐྱེན་རྣམས་བསྒྱུར་བའི་དཔའ་བོ་ཡིན། ། དྲི་མའི་བསམ་ངན་སྤང་བའི་ཆོས་དྲུག་ནི། ། སྙན་གྲགས་ཆེ་བ་བསྒྲུབ་པའི་བསམ་ངན་དང༌། །
རྙེད་དང་ལོངས་སྤྱོད་བསྒྲུབ་པའི་བསམ་ངན་དང༌། ། ཡུལ་སྣང་བདེན་པར་འཛིན་པའི་བསམ་པ་དང༌། ། ལུས་ངག་འདོད་པས་བསྐོལ་པའི་བསམ་པ་དང༌། ། ཚེ་འདིའི་འཚོ་བ་བསྒྲུབ་པའི་བསམ་པ་དང༌། ། རང་ཉིད་གཅིག་པུ་ཐར་འདོད་བསམ་པ་སྟེ། ། བདུད་ཀྱི་བྱིན་རླབས་ལས་བྱུང་མཁས་པས་སྤང༌། ། དབང་པོ་ཡུལ་ཕྱིར་མ་འབྲེངས་ཆོས་དྲུག་ནི། ། རང་ཡུལ་ཆགས་སྡང་དུག་གིས་མ་ཐེབས་དང༌། ། འདོད་ཡོན་རང་དགའི་གདུང་བས་མ་ཟིན་དང༌། ། འཇིག་རྟེན་ཆོས་བརྒྱད་མཚོན་གྱིས་མ་བཏབ་དང༌། །
སྤྱོད་ལམ་གཡོ་སྒྱུའི་དྲི་མས་མ་གོས་དང༌། ། སྣ་ཚོགས་འདུ་འཛིའི་རླུང་གིས་མ་བསྐྱོད་དང༌། ། ཉིན་མཚན་ཆོས་སྤྱོད་བཟང་པས་འདའ་པ་སྟེ། ། དམ་པ་རྣམས་ཀྱི་ཚུལ་ལ་འཇུག་པར་བྱ། ། དད་པས་ཁམས་གསོ་ཐུབ་པའི་ཆོས་དྲུག་ནི། ། མོས་པའི་དད་པས་གསོལ་འདེབས་བླ་མ་སྒོམ། ། གུས་པའི་དད་པས་དཀོན་མཆོག་མཆོད་ལ་བརྩོན། ། ཡིད་ཆེས་དད་པས་ཡི་དམ་སྒོམ་སྒྲུབ་བྱེད། ། དང་བའི་དད་པས་ཆོས་ཉིད་དོན་ལ་གཞོལ། ། མི་ལྡོག་དད་པས་རྐྱེན་ངན་གྲོགས་སུ་བསྒྱུར། །
མཐར་འཛིན་དད་པས་རང་རྒྱུད་ཆོས་དང་བསྲེ། ། དེ་ཕྱིར་ཐར་ལམ་སྒྲུབ་པ་ཤིན་ཏུ་གཅེས། ། སྲུང་སྡོམ་ངོ་ལྐོག་མེད་པའི་ཆོས་དྲུག་ནི། ། བསྟན་པའི་རྩ་བ་ཚུལ་ཁྲིམས་ཤེས་པ་དང༌། ། ངན་སོང་སྣ་ཁྲིད་སྡིག་པར་ཤེས་པ་དང༌། ། སྲུང་སྡོམ་མེད་ན་ཆོས་རྩ་རུལ་བ་དང༌། ། ཡོན་ཏན་ཀུན་གྱི་རྟེན་དུ་ཤེས་པ་དང༌། ། མཐོ་རིས་འཛེག་པའི་སྐས་སུ་ཤེས་པ་དང༌། ། ཐར་པར་བགྲོད་པའི་བཞོན་པར་ཤེས་པ་དང༌། ཁྲིམས་གཙང་བསྲུངས་ལ་གཅེས་སྤྲས་ནན་ཏན་བྱ། །
གཉེན་པོས་རྐྱེན་ངན་ཐུབ་པའི་ཆོས་དྲུག་ནི། ། ཉན་ཐོས་བཞིན་དུ་དགྲ་ལྟས་སྤོང་བ་དང༌། ། ཕ་རོལ་ཕྱིན་ལྟར་ཡོངས་སུ་སྦྱོང་བ་དང༌། ། སྔགས་ལྟར་ཐབས་ཀྱིས་ལམ་དུ་བསྒྱུར་བ་དང༌། ། ཡང་ཟབ་གནད་ཀྱིས་རང་སར་གྲོལ་བ་དང༌། ། མཐའ་བྲལ་ངང་དུ་རང་ཞིར་བཏང་བ་དང༌། ། བྱ་བཙལ་མེད་པར་ཡོངས་ལ་ལ་བཟླ་སྟེ། ། བློ་རིགས་བསྟུན་ནས་གང་ལྟར་སྒོམ་བྱེད་ཀྱང༌། ། འགག་ལ་ཉོན་མོངས་རང་དགྲར་མ་ཤོར་གཅེས། ། སྣོད་ལྡན་སློབ་མ་བཟང་པོའི་ཆོས་དྲུག་ནི། །
མི་གཞི་ལེགས་ཤིང་ངོ་ཚ་ཁྲེལ་ཡོད་པ། ། གསུང་བཞིན་སྒྲུབ་ཅིང་དད་མོས་ཕུན་སུམ་ཚོགས། ། ལུས་སྲོག་དོར་ནས་སྒྲུབ་ལ་སྙིང་རུས་ཆེ། ། གྲོགས་ལ་བརྩེ་ཞིང་སྙིང་རྗེས་རང་རྒྱུད་བརླན། ། སྐྱོ་དུབ་མེད་པས་བཟོད་ལྡན་ཕན་བདེ་བྱེད། ། སྒོ་གསུམ་ཞི་ཞིང་དམ་ཚིག་སྡོམ་ལ་གནས། ། དེ་ནི་སྐལ་བཟང་ཆོས་ཀྱི་བདུད་རྩིའི་སྣོད། ཁོམ་ལྡན་རྙེད་དཀའ་བསམ་པའི་ཆོས་དྲུག་ནི། ། མི་ལུས་ཐོབ་དཀའ་ད་རེས་འབད་པ་ཐོན། ། བླ་མ་རྙེད་དཀའ་ཡོན་ཏན་འབྲས་བུ་ལོང༌། །
ཆོས་དང་ཕྲད་དཀའ་བརྩོན་པས་ཉམས་སུ་ལོང༌། ། ཟབ་དོན་ཐོས་དཀར་སྙན་བརྒྱུད་སྙིང་པོ་བསྒྲུབ། ། འཁྲུལ་སྣང་བཅད་དཀའ་གཉིས་མེད་དོན་ལ་སྦྱང༌། ། མཐུན་རྐྱེན་ཚོགས་དཀའ་འཛོམ་དུས་ཉམས་ལེན་འབུངས། ། འདིར་བདེ་ཕྱི་མར་བདེ་བའི་འདུན་གྲོས་ཡིན། ། ཆོས་ལ་ཞུགས་པའི་གལ་ཆེ་རྣམ་དྲུག་ནི། ། ཕྱི་མ་རྒྱུན་རིང་སྦྱིན་པ་གལ་རེ་ཆེ། ། བདེ་འགྲོའི་ཐེམ་སྐས་ཚུལ་ཁྲིམས་གལ་རེ་ཆེ། ། བཟོད་པའི་གོ་མཚོན་བསྲན་ཚུགས་གལ་རེ་ཆེ། ། ཡོན་ཏན་འབྱུང་གནས་བརྩོན་འགྲུས་གལ་རེ་ཆེ། །
དམིགས་པས་མི་གཡོ་བསམ་གཏན་གལ་རེ་ཆེ། ། དོན་སྒྲུབ་ལྷུན་གྲུབ་ཤེས་རབ་གལ་རེ་ཆེ། ། གལ་ཆེན་བསྒྲུབས་ལ་ཐར་ལམ་མྱུར་དུ་བགྲོད། ། དེ་དང་མི་ལྡན་སྐྱོན་དྲུག་བསྟན་པ་ནི། ། སྦྱིན་པ་མ་བཏང་ཡི་དྭགས་མདུན་ན་བསྒུག ། ཚུལ་ཁྲིམས་མ་བསྲུངས་དུད་འགྲོ་མདུན་ན་བསྒུག ། བཟོད་པ་མ་བསྒོམས་དམྱལ་བ་མདུན་དུ་བསྒུག ། བརྩོན་འགྲུས་མི་རྩོམ་མི་ཁོམ་གཡང་སར་སྒུགས། ། བསམ་གཏན་མི་སྒོམ་བདུད་བཞིའི་དཔུང་ཚོགས་སྒུགས། ། ཤེས་རབ་མ་བསྒོམ་གཏན་དུ་སྲིད་པ་སྒུགས།
དགྲ་རྣམས་མདུན་སྒུགས་དེ་ཡི་དབང་དུ་འགྱུར། ། ཟབ་མོ་རྒྱུད་སྦྱོར་མི་དགོས་རྣམ་དྲུག་ནི། ། གང་འདུག་དགེ་བ་འཕེལ་ན་དགོན་པ་བསྟེན་མི་དགོས། ། རྣམ་རྟོག་རང་སར་གྲོལ་ན་འཁོར་བ་སྤང་མི་དགོས། ། རང་གི་བག་མེད་བསྲུངས་ན་གཞན་སེམས་བསྲུང་མི་དགོས། ། མ་བཅོས་སེམས་ཉིད་རྟོགས་ན་དཔེ་ཆ་ཀློག་མི་དགོས། ། ཅི་སྣང་སྒྱུ་མར་རྟོགས་ན་ཞེན་པ་བཟློག་མི་དགོས། ། གནས་ལུགས་རང་ངོ་ཤེས་ན་སངས་རྒྱས་བཙལ་མི་དགོས། ། འདི་དག་དང་ལྡན་སྐྱེས་ཆེན་འགྲོ་མཆོག་ལགས། ། ཆོས་བསྒྲུབ་གྲོགས་སུ་མཆོག་དྲུག་བསྟན་པ་ནི། །
མཆོད་གནས་མཆོག་ཏུ་བླ་མ་དཀོན་མཆོག་བཀུར། ། གཏོང་བའི་མཆོག་ཏུ་ཚེ་འདིའི་བྱ་བ་གཏོང༌། ། ནོར་གྱི་མཆོག་ཏུ་ཐོས་བསམ་དད་པ་བསྟེན། ། བཤེས་ཀྱི་མཆོག་ཏུ་སེམས་ཉིད་རང་ངོ་ཤེས། ། སེམས་བསྐྱེད་མཆོག་ཏུ་རང་འདོད་འཁྲི་བ་སྤོང༌། ། གྲུབ་རྟགས་མཆོག་ཏུ་བླ་མ་སངས་རྒྱས་མཐོང༌། ། དེ་དག་འབྱོར་ན་དོན་གཉིས་ལྷུན་འགྲུབ་འགྱུར། ། བྱ་བ་མ་ཡིན་རྣམ་དྲུག་སྤང་བ་ནི། ། རྒྱུད་ཚོད་མི་ཤེས་གང་ཟག་གཤེ་སྐུར་སྤང༌། ། ལོག་འཚོའི་རྙེད་པས་དད་ལྡན་སུན་མ་འདོན། །
བག་མེད་ཐོ་ཅོའི་སྨྱོན་སྤྱོད་ཤུགས་མ་དྲགས། ། གཞན་ལ་ཁྱད་གསོད་མཐོ་དོགས་བརྙས་མ་བྱེད། ། ལྟོ་རྒྱབ་ཆེད་དུ་དམ་པའི་ཆོས་མ་འདོར། ། རྒྱུ་འབྲས་ཟབ་མོའི་རྟེན་འབྲེལ་ཁྱད་མ་གསོད། ། འདི་དག་སྤངས་ན་སྐྱེས་བུ་དམ་པར་འགྱུར། ། ཆོས་བྱེད་རྣམས་ཀྱི་བྱ་བ་རྣམ་དྲུག་ནི། ། བླ་མ་ཡི་དམ་མཁའ་འགྲོ་གཙུག་གིས་འཁུར། ། སྒོ་གསུམ་དགེ་བ་བྱང་ཆུབ་ལམ་དུ་བསྒྱུར། ། ངར་འཛིན་བདེན་ཞེན་རྟག་འཛིན་ལིངས་ཀྱིས་བསྐྱུར། ། ཚེ་འདིའི་བློ་སྣ་སྐྱེས་ཚད་འབུར་འཇོམས་ཀྱིས། །
ཉོན་མོངས་དུག་ལྔ་གཉེན་པོས་ཡུལ་ནས་ཕྱུང༌། ། ཐོས་བསམ་སྒོམ་པའི་ནོར་རྫས་རྒྱུད་ལ་བསྟེན། ། དེ་ཡིས་རང་གཞན་འབྱོར་བ་ཉེ་བར་སྐྱེ། ། ཉམས་སུ་ལེན་དུས་དགོས་པའི་ཆོས་དྲུག་ནི། ། མྱུར་དུ་འཆི་ངེས་ཆོས་མིན་འདོར་དགོས་ཤིང༌། ། བཏང་སྙོམས་འབྱུང་ཉེ་སྙོམ་ལས་མེད་པ་དགོས། ། བརྩོན་འགྲུས་འཆོར་རྐྱེན་གཉེན་པོ་བསྟེན་དགོས་ཤིང༌། ། དད་གུས་ལོག་སླ་གོ་འདྲིས་མ་ཁྱེར་དགོས། ། འཁྲུལ་སྣང་བཅད་དཀའ་བདེན་མེད་ཤེས་དགོས་ཤིང༌། ། ལོག་སྤྱོད་འགོ་ལྷ་མི་དང་མི་འགྲོགས་དགོས། །
ནང་པའི་ཁོངས་ཆུད་སྐྱབས་འགྲོ་རྣམ་དྲུག་ནི། ། སངས་རྒྱས་སྐུ་གསུམ་བསྒྲུབ་བྱར་སྐྱབས་འགྲོ་ཞིང༌། ། ཐེག་གསུམ་ཆོས་ལ་ལམ་དུ་སྐྱབས་སུ་འགྲོ། ། ཉན་རང་བྱང་སེམས་གྲོགས་སུ་སྐྱབས་འགྲོ་ཞིང༌། ། མཁས་གྲུབ་བླ་མ་བསྟེན་པར་སྐྱབས་སུ་འགྲོ། ། ཡི་དམ་ལྷ་ཚོགས་དངོས་གྲུབ་སྐྱབས་འགྲོ་ཞིང༌། ། ཡེ་ཤེས་མཁའ་འགྲོ་བྱིན་རླབས་སྐྱབས་འགྲོ་བ། ། འདི་དག་དང་པོ་སྔོན་འགྲོའི་ཆོས་ལ་གཅེས། ། དད་ཅན་རྣམས་ཀྱི་ངོ་ཤེས་རྣམ་དྲུག་ནི། ། འགྲོ་ངོ་ཤེས་པས་རང་དོན་ཆོས་སུ་ཆུག །
འབོར་ངོ་ཤེས་པས་འཁྲུལ་སྣང་ཞེན་ཆགས་སྐྱུངས། ། ཉན་ངོ་ཤེས་པས་བླ་མའི་གདམས་ངག་ཉོན། ། སྤོང་ངོ་ཤེས་པས་སྒོམ་གསུམ་སྡིག་པ་སྤོངས། ། སྤྱོད་ངོ་ཤེས་པས་ཟབ་དོན་ཆོས་ལ་སྤྱོད། ། ལྟ་ངོ་ཤེས་པས་སེམས་ཉིད་དོན་ལ་ལྟོས། ། དེ་ལྟར་བྱས་ན་ཡང་དག་དོན་ལ་ཉེ། ། སྐལ་བཟང་རྣམས་ཀྱི་གོམས་པའི་གནད་དྲུག་ནི། ། གནས་ལུགས་བྱར་མེད་ཡིན་གྱིས་སྤྲོས་མེད་གནད། ། སྒོམ་པ་འོད་གསལ་ཡིན་གྱིས་ཡེང་མེད་གནད། ། སྤྱོད་པ་སྒྱུ་མ་ཡིན་གྱིས་བདེན་མེད་གནད། །
འབྲས་བུ་ལྷུན་གྲུབ་ཡིན་གྱིས་རང་ཆས་གནད། ། རྐྱེན་ངན་རང་གྲོལ་ཡིན་གྱིས་འཛིན་མེད་གནད། ། བདེ་སྡུག་རང་སེམས་ཡིན་གྱིས་རྩལ་སྦྱོང་གནད། ། དེ་དང་ལྡན་ན་མ་བྱས་དོན་ཀུན་འགྲུབ། ། རིགས་པ་དྲུག་གིས་རང་ལ་གྲོས་འདེབས་ནི། ། ཚེ་ལ་ངེས་མེད་བརྩོན་འགྲུས་བརྩམ་པར་རིགས། ། འཁོར་བའི་སྡུག་བསྔལ་སྐྱོ་བ་སྐྱེ་བར་རིགས། ། འགྲོ་དྲུག་ཚད་མེད་སྙིང་རྗེས་སྐྱོང་བར་རིགས། ། བླ་མའི་མོས་གུས་རྒྱུན་ཆད་མེད་པར་རིགས། ། ཟབ་མོའི་གདམས་ངག་ཉམས་སུ་བླང་བར་རིགས། །
རང་ངོ་ཤེས་དུས་དབེན་པ་བསྟེན་པར་རིགས། ། རིགས་པའི་རྗེས་འགྲོ་སྐྱེས་བུའི་མཆོག་རབ་ཡིན། ། ཐེག་པའི་དོན་འདུས་ཤེས་པའི་ཆོས་དྲུག་ནི། ། ཉོན་མོངས་རང་གི་ཐ་མལ་སྐྱོན་ཤེས་དགོས། ། ཉོན་མོངས་སྤོང་བ་ཉན་རང་ལམ་ཤེས་དགོས། ། ཉོན་མོངས་སྤྱོད་པ་རྒྱལ་སྲས་ལམ་ཤེས་དགོས། ། ཉོན་མོངས་བསྒྱུར་བ་གསང་སྔགས་ལམ་ཤེས་དགོས། ། རང་བཞིན་ཡོངས་ཤེས་རང་བྱུང་ཡེ་ཤེས་དགོས། ། བླང་དོར་གྲོལ་བྱ་བཙལ་མེད་ཤེས་པ་དགོས། ། དེ་དག་ལྡན་ན་ཉོན་མོངས་གོས་པ་མེད། །
ཆོས་བྱེད་རྣམས་ཀྱི་བློ་སྣ་རྣམ་དྲུག་ནི། ། འཁོར་བའི་མཚང་རྟོགས་ངན་པའི་སྐྱོན་འཚོལ་འདྲ། ། དེ་ལས་འབྲོས་བློ་དམག་མི་རུ་ལོག་འདྲ། ། ཕྱིར་མི་བཟླག་བློ་ཝ་མོ་གལ་ཐར་འདྲ། ། འཁོར་བ་སྤང་བློ་རྗེ་ངན་འཁོར་གཡོག་འདྲ། ། འཁྱམས་ཀྱིས་དོགས་བློ་ལམ་ངན་ས་འཚོལ་འདྲ། འཁོར་བ་གྲོལ་བློ་ཆབ་རོམ་ཆུར་ཞུ་འདྲ། ། རྒྱུད་ལ་ཆོས་སྦྱོར་བློ་སྣ་རྣམ་དྲུག་ནི། ། འཛིན་བློ་སྦྲང་མ་སྦྲང་རྩིར་འབྱར་བ་འདྲ། ། བསམ་བློ་ས་རྡོའི་ནང་ནས་གསེར་འཚོལ་འདྲ། །
རྟོགས་བློ་གསེར་སྦྲམ་ལག་ཏུ་ཐོབ་པ་འདྲ། ། འདྲིས་པར་བསྒོམ་བློ་བྱི་དོར་བྱེད་འདྲ་དང༌། ། ཡོན་ཏན་འཕེལ་བློ་དེ་ལ་རྒྱན་དུ་བྱེད། ། མངོན་དུ་གྱུར་བློ་འདོད་དགུ་འབྱུང་འདྲའོ། ། ཐེག་ཆེན་ཆོས་ལ་འབྲེལ་པ་དྲུག་ལྡན་ནི། ། དངོས་འཛིན་འཇིག་ལ་ལྟ་བ་ཉམས་མྱོང་འབྲེལ། ། སྙོམ་ལས་སེལ་ལ་དད་པ་བརྩོན་འགྲུས་འབྲེལ། ། ཐེག་དམན་སྐྱོབ་ལ་ཐབས་དང་ཤེས་རབ་འབྲེལ། ཁོང་ཁྲོ་འབྱིན་ལ་རང་སྐྱོན་གཞན་བདེན་འབྲེལ། ། འཕགས་ལམ་བགྲོད་ལ་མོས་གུས་སྙིང་རུས་འབྲེལ། །
གོལ་ས་གཅོད་ལ་ཐོས་བསམ་ཉམས་ལེན་འབྲེལ། ། ལེགས་པར་དགོས་ཏེ་ཤིན་ཏུ་དཀོན་པར་སྣང༌། ། གོང་ན་མེད་པའི་གདམས་པ་རྣམ་དྲུག་ནི། ། གནས་ལུགས་གོ་ན་ཐོས་པ་གོང་ན་མེད། ། རྩ་བ་ཆོད་ན་བསམ་པ་གོང་ན་མེད། ། ཡེ་ཤེས་སྐྱེས་ན་ཐབས་ལམ་གོང་ན་མེད། ། ཆོས་ལ་བཀོལ་བཏུབ་བྱིན་རླབས་གོང་ན་མེད། ། སྐྱེ་ཤི་མེད་རྟོགས་དངོས་གྲུབ་གོང་ན་མེད། ། ཐོབ་རྒྱུ་མེད་རྟོགས་གདེང་ཚད་གོང་ན་མེད། ། དེ་དག་སྦྱོར་ན་སངས་རྒྱས་རང་ལས་འབྱུང༌། །
མཐར་ཕྱིན་བསྒྲུབ་ལ་མ་ཤོར་རྣམ་དྲུག་ནི། ། ཟླར་དགའ་གྲོགས་ཀྱི་དབང་དུ་མ་ཤོར་དང༌། ། ངོར་བསྟོད་ཟས་ཀྱི་དབང་དུ་མ་ཤོར་དང༌། ། འབྲེལ་འདྲིས་རྣམ་གཡེང་དབང་དུ་མ་ཤོར་དང༌། ། བརྩེ་གདུང་གཉེན་གྱི་དབང་དུ་མ་ཤོར་དང༌། ། བཟོ་རིགས་བཤེས་གཉེན་དབང་དུ་མ་ཤོར་དང༌། ། གསོག་བྲུན་ནོར་རྫས་དབང་དུ་མ་ཤོར་དང༌། ། དེ་ལྟར་དྲུག་ལྡན་ཆོས་ལམ་མཐར་ཕྱིན་འགྱུར། ། མི་གཞིའི་སྐྱོན་དྲུག་བརྟགས་ཏེ་འདོར་བ་ནི། ། རང་འཁྲུག་གཞན་སྨོད་དུག་ལྔ་རགས་པ་དང༌། །
ཅོལ་ཆུང་འདོ་མེད་བློ་སྣ་རགས་པ་དང༌། ། དོན་མེད་བྱ་བྱེད་འབྲེལ་འདྲིས་དགའ་བ་དང༌། ། གྱོང་པོ་ཆིག་ཚུགས་བསྐུལ་དུ་མི་བཏུབ་དང༌། ། མཐོ་འགྲོགས་གསར་བས་ཕྱི་ཤོལ་ཆེ་བ་དང༌། ། ངན་གཡོ་གྱ་གྱུས་ཞེ་བཞག་ཆེ་བ་རྣམས། ། དམ་ཆོས་བསྒྲུབ་ལ་སྐྱོན་ཡོན་བརྟགས་ཏེ་སྤང༌། ། ཀུན་སྤྱོད་སྐལ་བ་ངན་པའི་སྐྱོན་དྲུག་ནི། ། བྱས་པ་མི་གཟོ་དྲིན་ལན་ཉེས་ཀྱིས་འཇལ། ། རང་ལ་མི་འཇལ་གཞན་ལ་ཕོད་ཁམ་ཆེ། ། འགྱུར་ལྡོག་མང་ཞིང་མི་རྟག་ཁམས་འདུས་ཆེ། །
གདོང་ལྕང་ངོར་དགའ་ཁ་ཞེ་གཉིས་པ་ཅན། ། དོན་ལྡན་མི་ཤེས་བློ་མང་གཏམ་ལ་དགའ། ། བྱས་བ་མེད་པར་རེ་བ་ཆེ་བ་རྣམས། ། སྐལ་ངན་དམ་ཆོས་ཕྱོགས་མིན་རིང་དུ་སྤང༌། ། མཐར་ཕྱིན་སྐྱོན་ལས་གྲོལ་བའི་ཆོས་དྲུག་ནི། ། བློ་བརྟན་རང་རྒྱུད་དགེ་ཞིང་བྱ་བ་ཉུང༌། ། སྙིང་རུས་ཞེ་བཅད་ཆེ་ཞིང་བཟོད་དང་ལྡན། ། གཞན་གྱིས་མི་བརྫི་རྐྱེན་གྱིས་འཕྲོག་པ་མེད། ། ཕྱི་ཐག་རྒྱུན་རིང་དད་གུས་ངོ་ལྐོག་མེད། ། བློ་བཟང་གྲོས་འདུན་ཆེ་ཞིང་ཐབས་ལ་མཁས། །
གཞན་སྐྱོན་མི་བརྗོད་རང་སྐྱོན་མཚང་ནས་འདོན། ། དེ་འདྲའི་སྐྱེས་མཆོག་བྱང་ཆུབ་གཏན་གྱི་གྲོགས། ། ཆོས་བྱེད་རྣམས་ཀྱི་ཕྲག་དོག་སྐྱོན་དྲུག་ནི། ། གཞན་ལ་རྙེད་མང་ལོངས་སྤྱོད་འབྱོར་འདོད་དང༌། ། འཁོར་མང་བུ་སློབ་རྒྱས་པར་འདོད་པ་དང༌། ། བསོད་ནམས་ཅི་ཆེ་འདུ་བ་མང་འདོད་དང༌། ། སྙན་གྲགས་བ་དན་རྒྱལ་ཁམས་ཁྱབ་འདོད་དང༌། ། ཀུན་ལས་རབ་འཕགས་ཆེ་ཁྱད་འདོད་པ་དང༌། ། རང་ལས་གཞན་མིན་གཅིག་ཀྱང་མི་འདོད་པ། ། འདི་དག་འདོད་ལྷའི་མེ་ཏོག་མདའ་ཡིས་བཅོམ། །
དེ་ལས་རྟགས་དྲུག་འཆར་བའི་མྱུ་གུ་ནི། ། བསོད་ནམས་འདུ་འཛི་ཅན་ལ་ཡིད་སྨོན་འདིང༌། ། ཆོས་མཛད་གོང་མ་རྣམས་ལ་ངན་སྐྱོན་བརྗོད། ། གཞན་གྱི་ཕུན་ཚོགས་མཐོང་ལ་ཁོང་ཁྲོ་འཁྲུག ། བྱམས་སེམས་གཞན་དོན་ཅན་ལ་ཟུར་ཟ་གཏོང༌། ། སྒོམ་རུབ་དངོས་གྲུབ་ཅན་ལ་གཤེ་སྐུར་འདེབས། ། མ་རིག་ལོག་པར་ལྟ་བའི་ཁ་འཛིན་བྱེད། ། དེ་འདྲའི་སྐལ་ངན་བསྟེན་པའི་སྐྱོན་དྲུག་ནི། ། མཐོང་བ་ཙམ་གྱིས་ངེས་འབྱུང་དད་པ་འགྲིབ། ། ཐོས་པ་ཙམ་གྱིས་ཐར་པའི་ལམ་དང་རིང༌། །
དྲན་པ་ཙམ་གྱིས་འཁོར་བའི་ས་བོན་འདེབས། ། རེག་པ་ཙམ་གྱིས་བྱིན་རླབས་དངོས་གྲུབ་ཡལ། ། གཏམ་འདྲེས་ཙམ་གྱིས་དག་སྣང་མོས་གུས་འགྲིབ། ། ཆོས་ཀྱི་འབྲེལ་ཚད་བདུད་གྱིས་བྱིན་བརླབས་པ། ། ཤི་བའི་འོག་ཏུ་མནར་མེད་གནས་སུ་འགྲོ། ། དེ་བས་དེ་འདྲའི་སྐལ་ངན་སྤང་བར་གྱིས། ། ངན་པའི་རྟགས་དྲུག་རང་བཞིན་བསྟན་པ་ནི། ། ཆོས་ལ་ལྟ་ཅི་ཐ་མལ་པས་ཀྱང་དམན། ། བསྟན་ཞུགས་ལྟ་ཅི་མ་རབས་བས་ཀྱང་དམན། ། ཐེག་ཆེན་ལྟ་ཅི་མུ་སྟེགས་བྱེད་ལས་དམན། །
གསང་སྔགས་ལྟ་ཅི་ལོག་སྲེད་ཅན་ལས་དམན། ། ཉམས་ལེན་ལྟ་ཅི་སྡིག་ཅན་རྣམས་ལས་དམན། ། ལྟ་སྒོམ་ལྟ་ཅི་ཆོས་དང་གནམ་ས་བཞིན། ། བསྟན་པའི་ཆོམ་རྐུན་ཆོས་ལྟར་བཅོས་པ་སྟེ། ། དད་ལྡན་ལོག་ལམ་ངན་འགྲོར་ཁྲིད་པས་སྤང༌། ། ཡ་བྲལ་དྲུག་གིས་མི་འགྲུབ་བསྟན་པ་ནི། ། སེམས་བསྐྱེད་ཡོད་ཀྱང་སྨོན་ལམ་མ་བཏབ་ན། ། གཟུགས་སྐུའི་སྒྲིབ་སྦྱོང་ས་བོན་ཐབས་མི་འགྱུར། ། སྙིང་རྗེ་ཡོད་ཀྱང་རང་འདོད་མ་ཟད་ན། ། ཐེག་ཆེན་གཞན་དོན་སྤྱོད་པའི་གྲལ་མི་ཚུད། །
མཐུན་འཇུག་བྱས་ཀྱང་དུས་ལ་མ་བབས་ན། ། གཞན་དོན་མི་འགྲུབ་སླར་ལ་འཆར་ཀའི་རྒྱུ། ། རི་ཁྲོད་བསྟེན་ཀྱང་བློ་སྣ་མ་ལོག་ན། ། ཆགས་སྡང་མཐུན་འཇུག་འཁྲི་བ་ཆོད་པར་དཀའ། ། དད་གུས་མེད་པའི་གསོལ་བ་སྟོང་བཏབ་ཀྱང༌། ། བྱིན་རླབས་རང་བཞིན་ཆར་ཐིགས་གཅིག་མི་འབབ། ། མཁྱེན་པ་ཆེ་ཡང་སྤྲོས་ལས་མ་གྲོལ་ན། ། འཁོར་འདས་མི་ཕྱེད་གྲུབ་མཐའི་གཟེབ་ཏུ་བཅིངས། ། དེ་ཕྱིར་མན་ངག་ཟུང་དུ་འབྲེལ་པ་གཅེས། ། ཆོས་བྱེད་རྣམས་ཀྱི་དགོས་པ་རྣམ་དྲུག་ནི། །
འཁོར་བས་སྐྲག་པས་གཤེད་མས་དེད་འདྲ་དང༌། ། དགེ་སྦྱོར་བརྩོན་པས་སོ་ནམ་བྱེད་འདྲ་དང༌། ། གཉེན་པོར་འགྲོ་བ་ནད་པ་སྨན་བཞིན་དང༌། ། གཞན་ཕན་ལྷུར་ལེན་བུ་ཆུང་སྐྱོང་འདྲ་དང༌། ། རང་རྒྱུད་འདུལ་མཁས་ཀོ་བ་ཉེད་འདྲ་དང༌། ། ངར་འཛིན་དགྲ་གསོད་མི་ཤ་འདོན་འདྲ་སྟེ། ། འདི་རྣམས་དགོས་པ་རྟག་ཏུ་རྒྱུད་ལ་བསྟེན། ། མཐར་ཐུག་དྲུག་གི་རང་རྒྱུད་གདུལ་བ་ནི། ། བཙོན་བུའི་མཐར་ཐུག་ཡུལ་ལ་ཆགས་ཞེན་སྤངས། ། སོ་ནམ་མཐར་ཐུག་དགེ་ལ་བརྩོན་པ་བསྟེན། །
གཏན་ཡུལ་མཐར་ཐུག་གནས་ལུགས་ས་འཛིན་མཛོད། ། བསྲུང་བའི་མཐར་ཐུག་ངར་འཛིན་གཅེས་འཛིན་བོར། ། དགྲ་ཡི་མཐར་ཐུག་དུག་ལྔ་རང་རྒྱུད་ཐུལ། ། ཉམས་ལེན་མཐར་ཐུག་དྲན་པ་ཡེང་མེད་སྐྱོངས། ། འདི་དང་ལྡན་ན་དགོས་འདོད་ཡིད་བཞིན་འགྲུབ། ། ཆོས་བྱེད་རྣམས་ཀྱི་འཆོར་བའི་ཉེན་དྲུག་ནི། ། དད་པ་ཡོད་ཀྱང་ཁེ་གྲགས་མ་སྤངས་ན། ། མཐར་ཐུག་མི་ཆོས་འཆོར་བའི་ཉེན་ཡོད་གཟབ། ། དགོན་པ་བསྟེན་ཡང་ཞེ་བཅད་མི་ལེན་ན། ། མཐར་ཐུག་གཡེང་བར་འཆོར་བའི་ཉེན་ཡོད་གཟབ། །
གྲུབ་རྟགས་ཐོན་ཡང་རློམ་སེམས་པ་སྤངས་ན། ། མཐར་ཐུག་བདུད་ཀྱིས་འཁྱེར་བའི་ཉེན་ཡོད་གཟབ། ། དམ་ཅན་འདུ་ཡང་སྙིང་རྗེ་མི་ལྡན་ན། ། མཐར་ཐུག་ལས་མཐའ་ལོག་པའི་ཉེན་ཡོད་གཟབ། ། དགོངས་པ་མཐོ་ཡང་ཞེན་པ་མ་ལོག་ན། ། མཐར་ཐུག་དྲེད་པོར་འཆོར་བའི་ཉེན་ཡོད་གཟབ། ། འགྲོ་དོན་བརྩོན་ཡང་རང་འདོད་འཁྲིས་ཞུགས་ན། ། མཐར་ཐུག་ཟོག་པོར་སོང་བའི་གཉེན་ཡོད་གཟབ། ། སྒྲིབ་པ་དྲུག་པོ་སྤོང་པའི་དགོས་པ་ནི། ། དམ་ཆོས་མི་འཛིན་སྤངས་པའི་སྒྲིབ་པ་ཡིན། །
བདུད་ལས་གང་ཡིན་མི་ཤེས་སྒྲིབ་པ་ཡིན། ། བླ་མའི་མོས་གུས་མེད་པ་སྒྲིབ་པ་ཡིན། ། མཆེད་གྲོགས་དག་སྣང་མེད་པ་སྒྲིབ་པ་ཡིན། ། ཐེག་མཆོག་ཞུགས་ལ་སྨོད་པ་སྒྲིབ་པ་ཡིན། ། སྒོ་གསུམ་ཉེས་སྤྱོད་གཡོ་སྒྱུ་སྒྲིབ་པ་ཡིན། ། དེ་དག་སྤངས་ནས་ཐར་ལམ་བསྒྲུབ་པ་གཅེས། ། སྒྲིབ་བྲལ་རིན་ཐང་མཐའ་ཡས་ཆོས་དྲུག་ནི། ། ལན་ལ་མི་རེ་སྦྱིན་པ་ཕྱོགས་མེད་གཏོང༌། ། སྲིད་པར་མི་གཉེར་ཚུལ་ཁྲིམས་རྣམ་དག་བསྲུང༌། ། སེམས་ཅན་མི་གཏོང་བྱམས་དང་སྙིང་རྗེ་སྐྱེ། །
དམ་ཆོས་ཤེས་པས་ནམ་ཡང་ངོམས་པ་མེད། ། རྙེད་བཀུར་མི་གཉེར་འགྲོ་ལ་ཆོས་རབ་སྟོན། ། ཕྱོགས་རིས་མི་བྱེད་ཀུན་ལ་སེམས་བཟང་སྙོམས། ། རབ་དགེ་འདི་འདྲའི་སྤྱོད་པ་དམ་པ་ལགས། ། ཐེག་ཆེན་བསྟན་པའི་ཡོན་ཏན་རྣམ་དྲུག་ནི། ། བཤེས་གཉེན་བསྟེན་ལ་གཡེལ་བ་མེད་པ་དང༌། ། སེམས་ཅན་དོན་བྱེད་སྐྱོད་དུབ་མེད་པ་དང༌། ། གནས་ལུགས་རྟོགས་ཀྱང་ང་རྒྱལ་མེད་པ་དང༌། ། དོན་དུ་མི་འགྱུར་རྙེད་པ་སྤོང་བ་དང༌། ། ཟབ་མོའི་དོན་ལ་སྐྲག་པ་མེད་པ་དང༌། །
དགེ་ཚོགས་སྒྲུབ་ལ་ཆོག་ཤེས་མེད་པའོ། ། ཉོན་མོངས་དགྲ་ཆེན་གཞོམ་པའི་ཆོས་དྲུག་ནི། ། ཉིན་འགའི་དགེ་སྦྱོར་ཉོན་མོངས་མི་ཕྱེད་པས། ། སྒྲུབ་པ་རྒྱུན་བསྲིང་ངང་ཐུང་མེད་པ་གཅེས། ། ཐོག་མེད་ཉོན་མོངས་ཤིན་ཏུ་གདུལ་དཀའ་བས། ། གཉེན་པོ་རབ་ཟབ་ཐབས་བཅས་བསྟེན་པ་གཅེས། ། བདག་འཛིན་གཞིག་དཀའ་གཟུང་འཛིན་རླབས་ཆེ་བས། ། ཚོགས་གཉིས་དཔུང་བསྐྱེད་དགེ་ལ་འབད་པ་གཅེས། ། འཁོར་བའི་གཅོང་ནད་ཡུན་རིང་སྦྱང་དཀའ་བས། ། འཚོ་བྱེད་བླ་མ་རྟག་ཏུ་བསྟེན་པ་གཅེས། །
དུག་ལྔའི་མེ་དཔུང་རབ་ཏུ་གཞིལ་དཀའ་བས། ། བྱང་ཆུབ་སེམས་བསྐྱེད་རྒྱ་མཚོ་བསྟེན་པ་གཅེས། ། ལས་ངན་བསགས་པའི་བགྲོད་ལམ་མཐུར་བདེ་བས། ། ཐར་པའི་སྐས་ལ་ཡར་ལ་འཛེག་པ་གཅེས། ། སྡེ་སྣོད་བསླབ་གསུམ་ཁྱད་པར་ཆོས་དྲུག་ནི། ། ཉན་ཐོས་སྡེ་སྣོད་སྟོན་ལས་སྒྲའི་རྗེས་འབྲེང༌། ། རང་རྒྱལ་རང་རྟོགས་རྟེན་འབྲེལ་ནང་ནས་འཆར། ། བྱང་སེམས་རང་གཞན་ཡེ་ཤེས་མཐའ་ཡས་ལྡན། ། ཉན་ཐོས་བསླབ་པ་ཕྱོགས་གཅིག་རང་རྒྱུད་ཙམ། ། རང་རྒྱལ་བར་མ་རང་དོན་ལྷུར་ལེན་ཞིག །
བྱང་སེམས་སྙིང་རྗེ་ངེས་པར་འབྱུང་བ་ཡིན། ། འཇིག་རྟེན་སྐྱོན་དུ་ལྟ་བའི་ཆོས་དྲུག་ནི། ། སྙན་གྲགས་འབྲུག་སྒྲ་འདྲ་བས་དགའ་བ་སྤང༌། ། ལོངས་སྤྱོད་སྤྲིན་དང་འདྲ་བས་ཞེན་པ་སྤང༌། ། ཉེ་འཁོར་རྒན་འཁོགས་བུ་འདྲ་རེ་བ་སྤང༌། ། ཡུལ་ཁྱིམ་མགྲོན་ཁང་འདྲ་བས་རི་ཁྲོད་འགྲིམས། ། བདེ་སྐྱིད་རྨི་ལམ་འདྲ་བས་བདེན་མ་འཛིན། ། ཐམས་ཅད་བོར་ནས་འགྲོ་བས་ཆགས་ཞེན་སྐྱུངས། ། དེ་ལྟར་བྱས་ན་ཇེ་བདེར་འགྱུར་བ་ཡིན། ། ཆོས་བྱེད་རྣམས་ཀྱི་བྱར་དགོས་རྣམ་དྲུག་ནི། །
གང་དུ་སྐྱེས་ཀྱང་གཞན་དོན་འགྲུབ་དགོས་པས། ། སེམས་བསྐྱེད་སྨོན་ལམ་རྒྱ་ཆེན་སྦྱང་བར་བྱ། ། སྐྱིད་ན་ཆོས་ཀྱི་བྱིན་རླབས་ཤེས་དགོས་པས། ། ཕན་ཡོན་བསམ་ལ་ནན་ཏན་བརྩོན་པར་བྱ། ། སྡུག་ན་སྔོན་གྱི་ལས་སུ་ཤེས་དགོས་པས། ། རྒྱུ་འབྲས་བསམ་ལ་བློ་སྦྱོང་སྙིང་པོར་བྱ། ། ན་ན་དགེ་སྦྱོར་རྩལ་སྦྱོང་ཤེས་དགོས་པས། ། མ་ན་པ་ལ་རིག་པ་གཅུན་པར་བྱ། ། རྒས་ན་བློ་སེམས་བདེ་བ་ཅིག་དགོས་པས། ། གཞོན་དུས་བསགས་སྦྱོང་ལས་ལ་འབད་པར་བྱ། །
ཤི་ན་བྱ་བ་རྫོགས་པ་ཅིག་དགོས་པས། ། མ་ཤི་བར་ལ་འབྲེལ་ཐག་གཅད་པར་བྱ། ། འདི་དག་སྙིང་ནས་བསླབ་པའི་ཆོས་སུ་སྣང༌། ། གདམས་ངག་དྲུག་གིས་གནད་དུ་བརྡེག་པ་ནི། ། བཟའ་མི་ཚོང་འདུས་མགྲོན་པོ་ཚོགས་པ་འདྲ། ། ནམ་འབྲལ་མི་ཤེས་མཐར་ཐུག་དོན་ལ་སྦྱངས། ། གཉེན་འདུན་ལྕང་ཁའི་བྱིའུ་ཆུང་འདུས་པ་འདྲ། ། ནམ་གྱེས་མི་ཤེས་གདུང་སེམས་འཁྲི་བ་ཆོད། ། ཚེ་སྲོག་མི་རྟག་རྩྭ་ཁའི་ཟིལ་པ་འདྲ། ། སྒོམ་སྒྲུབ་ཆོས་ལ་རྩོལ་བ་དྲག་ཏུ་སྐྱེད། །
སྨྲ་མང་འཁྲུལ་པའི་དགྲར་སྡང་ནེ་ཙོ་འདྲ། ། ངག་འཁྱལ་བྲེ་མོའི་གཏམ་འདྲ་སྨྲ་བཅད་ཀྱིས། ། ཆོས་སྒྲུབ་མཚོ་གླིང་ནོར་བུ་ལེན་འདྲ་བས། ། སྙན་བརྒྱུད་གདམས་ངག་ལྷུག་པར་སྤེལ་མི་བྱ། ། འགྲོགས་ཡུན་རིང་ན་སངས་རྒྱས་སྐྱོན་མཐོང་བས། ། མི་གཞན་རྣམས་དང་གནས་མལ་གཅིག་མི་བྱ། ། འདི་དག་སྙིང་གཏམ་མཆོག་ཡིན་གུས་པས་ཉོན། ། ཆོས་བྱེད་རྣམས་ཀྱི་དུས་ཚོད་རྣམ་དྲུག་ནི། ། མཚན་ལྡན་བླ་མ་རྣམས་དང་ཕྲད་པའི་ཚེ། ། སྤྲོས་པ་གཅོད་པའི་དུས་ཡིན་ཐེ་ཚོམ་དྲིས། །
རྐྱེན་ངན་ཡུལ་དང་རིག་པ་ཕྲད་པའི་ཚེ། ། ཉམས་ལེན་བསྲེ་བའི་དུས་ཡིན་རྩལ་སྦྱོང་གྱིས། ། ཟབ་མོའི་སྙན་བརྒྱུད་མན་ངག་རྙེད་པའི་ཚེ། ། འཁྲུལ་པ་འཇིག་པའི་དུས་ཡིན་ཐོག་ཏུ་ཁོལ། ། བརྩོན་འགྲུས་དྲག་པོས་སྒྲུབ་ལ་འབད་པའི་ཚེ། ། བར་ཆད་འོང་བའི་དུས་ཡིན་བདུད་ལ་བརྟག ། སྒྲུབ་པ་མཐར་ཕྱིན་དངོས་གྲུབ་འོང་བའི་ཚེ། ། བདུད་ཀྱི་བར་ཆད་འོང་བས་ཤིན་ཏུ་གཟབ། ། གནས་ལུགས་དོན་ལ་ལྟ་བའི་རྩལ་སྦྱོང་ཚེ། ། གོལ་སྒྲིབ་འོང་བའི་དུས་ཡིན་བླ་མ་བསྟེན། །
འདི་དག་ཟབ་མོའི་གནད་ཡིན་ཡིད་ལ་ཟུངས། ། ཚུལ་བཞིན་བསྒྲུབ་པའི་བྱ་དགོས་རྣམ་དྲུག་ནི། ། ངན་སྤྱོད་འགོ་ཅན་མི་དང་འགྲོགས་མི་བྱ། ། བཟང་སྤྱོད་བསླབ་དཀའ་བཤེས་གཉེན་བསྟེན་པར་བྱ། ། སྣང་བ་འབྲིད་མཁས་ཡུལ་ལ་མ་ཡེངས་བྱ། ། རིག་པ་ཅོལ་ཆུང་འཁྲུལ་ཕྱིར་མ་སོང་བྱ། ། ཆགས་སྡང་གདོས་དྲགས་ཕྱོགས་རིས་མ་སོང་བྱ། ། འཁྲུལ་སྣང་འདྲིས་སླ་ཞེན་ཆགས་རྩད་གཅོད་བྱ། ། ཐ་མ་འགྱོད་པ་མེད་པའི་ཆོས་དྲུག་ནི། ། ངོ་ཚ་ཁྲེལ་འཛེམ་ལྡན་པས་ཤི་ཡང་འགྱོད་པ་མེད། །
མི་དགེ་སྡིག་པ་མ་བྱས་ཤི་ཡང་འགྱོད་པ་མེད། ། ཆོས་ཕྱོགས་ཟས་ནོར་བཏང་བས་ཤི་ཡང་འགྱོད་པ་མེད། ། བསླབ་གསུམ་གཙང་མ་བསྲུངས་པས་ཤི་ཡང་འགྱོད་པ་མེད། ། དགེ་ལ་རྟག་ཏུ་བརྩོན་པས་ཤི་ཡང་འགྱོད་པ་མེད། ། རང་སེམས་གནོང་འགྱོད་མེད་པས་ཤི་ཡང་འགྱོད་པ་མེད། ། འདི་དག་རྣམས་དང་ལྡན་པར་བྱ་བ་གཅེས། ། འབྲིང་གི་བྲོད་པ་དྲུག་དང་ལྡན་པ་ནི། ། དཀོན་མཆོག་བསྟེན་པས་འཁོར་བ་སྐྱོབ་རེ་བྲོད། ། ཚོགས་གཉིས་བསགས་པས་འདི་བས་བདེ་སྟེ་བྲོད། ། དམ་ཚིག་བསྲུངས་པས་མཁའ་འགྲོས་བསུ་སྟེ་བྲོད། །
ཡི་དམ་བར་དོར་ལམ་སྣ་འདྲེན་ཏེ་བྲོད། ། བླ་མ་མཆོག་དང་འདུ་འབྲལ་མེད་དེ་བྲོད། ། སེམས་ཉིད་གོམས་པས་འོད་གསལ་འཆར་ཏེ་བྲོད། ། འདའ་དཀའ་འཆི་བྲོད་གདམས་པ་ཟབ་མོ་ཡིན། ། རྣལ་འབྱོར་རབ་ཀྱི་འཆི་རྒྱུ་མེད་དྲུག་ནི། ། རང་རིག་དགོངས་པ་ཡེ་ནས་འཆི་རྒྱུ་མེད། ། རང་བྱུང་ཡེ་ཤེས་ཡེ་ནས་འཆི་རྒྱུ་མེད། ། འོད་གསལ་ཆོས་ཉིད་ཡེ་ནས་འཆི་རྒྱུ་མེད། ། ངར་འཛིན་རིག་བྲལ་ཡེ་ནས་འཆི་རྒྱུ་མེད། ། རྒྱུ་འབྲས་ལ་དོར་ཡེ་གྲོལ་འཆི་རྒྱུ་མེད། །
རེ་དོགས་གཉིས་མེད་ནམ་མཁའ་འཆི་རྒྱུ་མེད། ། དེ་ལྟར་རྟོགས་ནས་འཆི་བདག་བདུད་དང་བྲལ། ། མ་རྟོགས་དངོས་པོར་བཟུང་བའི་སྐྱོན་དྲུག་ནི། ། རང་ལ་ཡོད་པ་བཞག་ནས་གཞན་དུ་བཙལ། ། སྒོམ་ཆེན་གནས་ལུགས་མ་ཤེས་མཚན་མས་བཅིངས། ། ཡུལ་སྣང་བརྫུན་པར་མ་ཤེས་བདེན་པར་འཛིན། ། དབྱིངས་གཅིག་གནས་ལུགས་མ་རྟོགས་སོ་སོར་འཛིན། ། རང་རིག་ངོ་བོ་མ་ཤེས་མཐོ་དམན་བགྲོད། ། འཁྲུལ་པའི་མངོན་ཞེན་མ་ཆོད་བདུད་ཀྱིས་བསླུས། ། མ་རྟོགས་ལོག་པའི་སྐྱོན་རྣམས་བརྟགས་ཏེ་སྤང༌། །
ཕྱིར་མི་ལྡོག་པའི་གདམས་ངག་རྣམ་དྲུག་ནི། ། བླ་མ་བསྟེན་པས་མི་ཆོས་ཕྱིར་མི་ལྡོག ། ཡུལ་གྱི་ཉེས་བསམས་མི་ཆོས་ཕྱིར་མི་ལྡོག ། བདེ་སྡུག་བསམས་པས་མི་ཆོས་ཕྱིར་མི་ལྡོག ། འཇིག་རྟེན་ཉེས་བསམས་མི་ཆོས་ཕྱིར་མི་ལྡོག ། འཁྲུལ་པ་བལྟས་པས་མི་ཆོས་ཕྱིར་མི་ལྡོག ། སྡུག་བསྔལ་འདམ་བསམས་མི་ཆོས་ཕྱིར་མི་ལྡོག ། དེ་ལྟར་བསམས་ན་འཇིག་རྟེན་ཆོས་ལས་གྲོལ། ། གཉེན་པོའི་མེལ་ཚེ་དྲུག་གིས་བསྐོར་བ་ནི། ། ཉིན་མཚན་ཚེ་རྐུ་གཉེན་པོའི་མེལ་ཚེ་གྱིས། །
དུག་ལྔས་རྒྱུད་སྲེག་གཉེན་པོའི་མེལ་ཚེ་གྱིས། ། འདོད་པས་མི་ངོམས་གཉེན་པོའི་མེལ་ཚེ་གྱིས། ། དྲག་པོའི་ལས་ལ་གཉེན་པོའི་མེལ་ཚེ་གྱིས། ། དོན་མེད་ལས་ལ་གཉེན་པོའི་མེལ་ཚེ་གྱིས། ། སྒོ་གསུམ་ཅི་སྤྱོད་གཉེན་པོའི་མེལ་ཚེ་གྱིས། ། ཉོན་མོངས་དགྲ་རྐུན་གླགས་སྐབས་རྙེད་མི་འགྱུར། ། ཉམས་ལེན་མི་འགྲུབ་འཆོང་ས་རྣམ་དྲུག་ནི། ། མཁོས་ཆུང་གང་ཟག་མི་ཚེ་དོན་མེད་འཆོར། ། དྲག་འདོད་ཅན་དེ་མི་ཚེ་ལོ་འདོད་འཆོར། ། ཟས་སྲེད་ཅན་དེ་ཟས་ཕྱིར་མུག་ལྟོར་འཆོར། །
མི་རྒོད་ནོར་ཅན་ཁེ་སྤོགས་ཚོང་ལ་འཆོར། ། དད་མེད་ཐོས་བསམ་ཆོས་དྲེད་རྒྱུས་ཅན་འཆོར། ། ཐོས་ཆུང་བླུན་སྒོམ་ལོག་པའི་ལམ་དུ་འཆོར། ། འཆོར་བ་དྲུག་པོར་མ་སོང་ཤིན་ཏུ་གཅེས། ། སྐྱོན་རྣམས་བྱུང་ན་བསལ་ཐབས་ཆོས་དྲུག་ནི། ། མོས་གུས་ཤོར་ན་ཡོན་ཏན་དཀའ་བས་སོམས། ། གཡེང་བས་ཁྱེར་ན་རྣམ་རྟོག་གྲོགས་སུ་སློང༌། ། བསྒོམས་ཀྱང་སྐྱེད་མེད་སྣ་ཚོགས་ཐབས་ཀྱིས་ཆུན། ། འབྱུང་འཁྲུགས་ན་ཚ་རྒྱུ་རྐྱེན་འབྲས་བུར་རྟོགས། ། འདུ་བ་ཡལ་ན་ཚོགས་དང་གཏོར་མ་རེམ། །
སེམས་བསྐྱེད་ཤོར་ན་གཉེན་པོས་བསྐྱར་ལ་བླང༌། ། དེ་ཡིས་གེགས་རྣམས་གང་བྱུང་སེལ་བ་ཡིན། ། རྒྱུད་ལ་སྦྱོར་བ་ཕྱི་ནང་གནད་དྲུག་ནི། ། ནད་དུ་བདག་འཛིན་འཁྲི་བ་གཅད་པ་གནད། ། ཕྱི་རུ་ཡུལ་སྣང་ཆོས་སྐུར་འཁྱེར་བ་གནད། ། བར་དུ་འཛིན་རྟོག་གྲོགས་སུ་བླང་བ་གནད། ། ཡར་ལ་ལྟ་དགོངས་ཟད་པར་བྱེད་པ་གནད། ། མར་ལ་ཆོས་སྤྱོད་གཞུང་བཞིན་བསྲུང་བ་གནད། ། བར་དུ་ཡེང་མེད་ཤེས་བཞིན་བསྲུང་བ་གནད། ། དེ་དག་འཛོམ་ན་ཐལ་ལམ་མྱུར་དུ་བགྲོད། །
སངས་རྒྱས་འདོད་ལ་གཅེས་པ་རྣམ་དྲུག་ནི། ། སྒྱུ་མ་རྟོགས་ཀྱང་རྒྱུ་འབྲས་འཛེམ་པ་གཅེས། ། ངེས་ཤེས་ཐོབ་ཀྱང་ཁྱད་གསོད་མེད་པ་གཅེས། ། གྲོགས་སུ་འཆར་ཡང་དབེན་པར་གནས་པ་གཅེས། ། སྒོམ་མེད་གོ་ཡང་རྣམ་རྟོག་འདུལ་བ་གཅེས། ། མཉམ་རྗེས་མེད་ཀྱང་ཐ་མལ་མ་ཤོར་གཅེས། ། གནས་ལུགས་རྟོགས་ཀྱང་ལུང་རིག་ཞུན་འཐར་གཅེས། ། མཐོན་པོར་ཕྱིན་ཡང་འདི་དྲུག་མ་བྲལ་གཅེས། ། མཐར་འཛིན་འཆིང་བར་བསྟན་པའི་ཆོས་དྲུག་ནི། ། ཆགས་ན་ཡི་དམ་ཡིན་ཡང་འཆིང་བའི་རྒྱུ། །
བཟུང་ན་མཐོན་པོའི་གྲུབ་མཐའ་འང་འཆིང་བའི་རྒྱུ། ། འཛིན་ན་སྙིང་རྗེ་ཡིན་ཡང་འཆིང་བའི་རྒྱུ། ། རློམ་ན་དགོངས་པ་ཟབ་ཀྱང་འཆིང་བའི་རྒྱུ། ། ཞེན་ན་ཉམས་རྟོགས་ཡིན་ཡང་འཆིང་བའི་རྒྱུ། ། མྱོང་འཛིན་གཉིས་མེད་ཡིན་ཡང་འཆིང་བའི་རྒྱུ། ། ཐ་མལ་ངར་འཛིན་ནོར་རྫས་སྨོས་ཅི་དགོས། ། དེས་ན་གང་ལའང་ཞེན་ཆགས་མེད་པ་གཅེས། ། འཆིང་བའི་སྒྲོག་དྲུག་བཅད་པའི་མན་ངག་ནི། ། ནོར་རྫས་མངོན་ཞེན་སྤེལ་སྲུང་སྒྲོག་གིས་འཆིང༌། ། རིགས་རྒྱུད་མངོན་ཞེན་ཁ་གྲགས་སྒྲོག་གིས་འཆིང༌། །
རྣམ་གཡེང་ཆགས་ཞེན་འདུ་འཛིའི་སྒྲོག་གིས་འཆིང༌། ། ཐ་སྙད་ཚིག་ཞེན་ང་རྒྱལ་སྒྲོག་གིས་འཆིང༌། ། ཉམས་རྟོགས་མངོན་ཞེན་རློམ་སེམས་སྒྲོག་གིས་འཆིང༌། ། ཆོས་སྤྱོད་མངོན་ཞེན་གཉེན་པོའི་སྒྲོག་གིས་འཆིང༌། ། སྒྲོག་དང་བྲལ་བའི་ཆོས་པ་དཀའ་བར་སྣང༌། ། ཆོས་བྱེད་རྣམས་ཀྱི་འོང་བའི་ཆོས་དྲུག་ནི། ། ཆགས་སྡང་སྐྱེ་བའི་ཡུལ་ནས་བྱར་བྲོས་དང༌། ། ཆོས་སྤྱོད་དགེ་སྦྱོར་ངང་གིས་འཕེལ་བར་འོང༌། ། ཀོ་ལོང་སྡོམ་པའི་ཟུར་མགོ་མ་རྣོ་དང༌། ། འགྲོགས་པ་རྒྱུན་རིང་འཐབ་རྩོད་ཉུང་བར་འོང༌། །
བླ་མ་དམ་པའི་གསུང་བཞིན་གུས་བསྒྲུབ་དང༌། ། ཐུགས་ལ་འདོགས་ཤིང་བྱིན་རླབས་དངོས་གྲུབ་འོང༌། ། རང་གི་སྣ་ཐག་གཞན་ལ་མ་གཏད་དང༌། ། ཤིན་ཏུ་སྐྱིད་ཅིང་སྒྲུབ་པ་མཐར་ཕྱིན་འོང༌། ། སྤྱོད་ཅིང་བོར་ལ་ཞི་དུལ་ལྡན་གྱིས་དང༌། ། ཀུན་དང་མཐུན་ཞིང་ཡིད་དུ་འཐད་པར་འོང༌། ། ཕྱོགས་འཛིན་བོར་ལ་བཟང་པོའི་སེམས་གཟུང་དང༌། ། ཆད་མར་འཛིན་ཅིང་ཀུན་གྱིས་བསྟོད་པར་འོང༌། ། ངན་པའི་རེ་བ་རྣམ་དྲུག་སྤོང་བ་ནི། ། བྱས་པ་མེད་པར་ཕན་འདོགས་འོང་དུ་རེ། །
དཀའ་བ་མ་སྤྱད་སྐྱིད་པ་འོང་དུ་རེ། ། སྒྲུབ་པ་མེད་པར་དངོས་གྲུབ་ཐོབ་ཏུ་རེ། ། མི་ཆོས་མ་བོར་ལྷ་ཆོས་འོང་དུ་རེ། ། ཉམས་སུ་མ་བླངས་བཤད་རིངས་གཞན་ཕན་རེ། ། ཅུང་ཟད་བསྒྲུབས་ལ་བསྙེན་བཀུར་འོང་དུ་རེ། ། ཐར་པའི་ལམ་དང་རྒྱ་མཚོའི་ཤར་ནུབ་བཞིན། ། རང་བཞིན་ངན་པའི་ཀུན་སྤྱོད་རྣམ་དྲུག་ནི། ། བཟའ་བཏུང་བགོ་ན་རང་བཞིན་ཆེ་བར་འདོད། ། ཉོ་ཚོང་བྱེད་ན་རྒྱལ་ཁ་རང་ལ་འདོད། ། གོས་གོན་ཚེ་ན་རང་གྲོ་འཇམ་ལ་འདོད། །
རང་འཆང་བཟང་ལ་གཞན་གཏོང་ངན་པར་འདོད། ། ཞག་གཅིག་གནས་ལའང་རང་སྐྱིད་ས་ཕྱོགས་འདོད། ། ཆོས་དང་བླ་མས་ཉེ་འབྲེལ་གཅེས་པར་འདོད། ། དེ་འདྲའི་མི་ལ་ཐར་པའི་མྱུ་གུ་སྐམ། ། མ་ནོར་ལམ་དུ་འཇུག་པའི་ཆོས་དྲུག་ནི། ། དགོན་པའི་ས་བཟུང་ང་དང་བདག་མ་འཛིན། ། འཚོ་བའི་རྐྱེན་བཟུང་ང་དང་བདག་མ་འཛིན། ། མཁས་བཙུན་ཚུལ་བཟུང་ཐོན་པོའི་ཆ་མ་འཛིན། ། མ་དང་སྤྱོད་སྲངས་གཞན་གྱི་ངོ་མ་བསྲུང༌། ། སྙིང་རྗེས་ཕན་ཐོགས་ཁྱིམ་ཐབ་ནོར་མ་བསྲེལ།
ཕྱོགས་མེད་སྦྱིན་མཐོང་ཡུས་དང་ལན་མ་རེ། ། ཉམས་ལེན་རང་རྐྱ་ཐུབ་པའི་ཆོས་དྲུག་ནི། ། ངོ་ལྐོག་མེད་པའི་ཚུལ་ཁྲིམས་རྐྱེན་ངན་ཐུབ། ། གདམས་ངག་ཁོང་ཁྲོལ་གང་ཡང་ཉམས་ལེན་ཤེས། ། བར་ཆད་བགེགས་སེལ་ནད་གདོན་འདོན་ལ་མཁས། ། ཐོས་བསམ་མཐའ་ཆོད་གཞན་ལ་དྲི་རྒྱུ་མེད། ། གོལ་སྒྲིབ་མཐའ་ཆོད་ཐེག་པ་མཐོ་དམན་ཤེས། ། བདུད་ཀྱིས་མི་ཚུགས་གོ་ཆ་ལྡན་པའོ། ། ངོ་ཚ་རྣམ་དྲུག་སྤང་བར་གདམས་པ་ནི། ། ནོར་རྫས་ཡོ་བྱད་སོ་གན་ངོ་ཚའི་གནས། །
གོས་བཟང་ཕྱི་འཆོར་ཆེ་ན་ངོ་ཚའི་གནས། ། རྒྱུན་དང་སྒེག་ཆོས་བྱེད་པ་ངོ་ཚའི་གནས། ། ཟང་ཟིང་གཡེང་བ་བསྒྲུབས་ན་ངོ་ཚའི་གནས། ། ཆོས་མིན་བྱ་བ་མང་པོ་ངོ་ཚའི་གནས། ། ཆེ་ཁྱད་ང་རྒྱལ་དྲེགས་པ་ངོ་ཚའི་གནས། ། སྙིང་ནས་ཆོས་མཛད་རྣམས་ཀྱིས་སྤང་བར་འཚལ། ། གོང་མའི་རྣམ་ཐར་བསྟེན་པའི་ཆོས་དྲུག་ནི། ། ཡེང་མེད་མི་རྟག་འཆི་བས་བསྐུལ་མ་གཏབ། ། འཁོར་བ་སྡུག་བསྔལ་ཤེས་པས་རྒྱབ་ཏུ་བོར། ། རྒྱལ་སྲིད་ལོངས་སྤྱོད་མཆིལ་མ་བཞིན་དུ་བོར། །
དད་བརྩོན་རྣམ་དག་བསྟན་པའི་ཆོས་སྒོར་ཞུགས། ། དགེ་བའི་བཤེས་བཙལ་ཐོས་བསམ་སྤྲོས་བ་བཅད། ། དཀའ་ཐུབ་ཆེར་སྦྱང་ལུས་སྲོག་འབེམ་དུ་བཙུགས། ། དེ་ལྟར་མཛད་པས་གྲུབ་པ་བརྙེས་པ་དང༌། ། དེ་ལ་ཚད་བཙུགས་སྒྲུབ་ལ་འབད་པར་བྱ། ། དེ་ལས་གཞན་དོན་ཆོས་དྲུག་འབྱུང་བ་ནི། ། ཐུགས་རྗེ་འབྱོངས་པས་ཉེ་རིང་མེད་པར་བརྩེ། ། རྟོགས་པ་ཚད་ཕྱིན་བདག་འཛིན་འཁྲུལ་པ་ཞིག ། རྒྱུད་ཚོད་ཤེས་པས་རྟེན་འབྲེལ་ཐབས་ལ་མཁས། ། ཆོས་ཉིད་གྲོལ་བས་ཅི་སྣང་གྲོགས་སུ་འཆར། །
བྱིན་རླབས་ཞུགས་པས་གཞན་སྣང་བསྒྱུར་ནུས་ཤིང༌། ། གདུལ་བྱ་དུས་བབ་དད་ལྡན་འགྲོ་བ་འདུ། ། ཕྱི་ནང་རྟེན་འབྲེལ་གཅིག་ཏུ་འགྲིགས་པ་ཡིན། ། དགེ་སྦྱོར་རྒྱུད་ལ་མ་ཁེལ་སྐྱོན་དྲུག་ནི། ། ཉམས་ལེན་མེད་ན་ཤེས་ཀྱང་འཁོར་བར་འཁྱམ། ། འབེམ་དྲུང་བཞག་ནས་གཞན་དུ་རྒྱང་མདའ་འཕེན། ། ཇག་པ་ཤར་རི་ནུབ་རིར་རམ་མདར་རྒྱུག ། རྐུན་མ་ནགས་བྲོས་རྐང་རྗེས་བྱེ་རིར་བཅད། ། ཆུས་ཁྱེར་རམ་མདའ་སྐམ་ལ་རྒྱུག་པ་སྟེ། ཁྱེར་བའི་སྨྲང་ཡོད་མདོས་གཏོང་ས་མི་ཤེས། །
དེ་འདྲའི་གང་ཟག་བདེ་ཆེན་ས་དང་རིང༌། ། དཀའ་བའི་སྐྱོན་དྲུག་འབྱུང་བས་བསྟན་པ་ནི། ། འཁོར་པར་འདུན་ལ་ཡང་དག་དད་པ་དཀའ། ཁྲེལ་འཛེམ་མེད་པའི་བསླབ་གསུམ་བསྲུང་བ་དཀའ། ། མཚན་ལྡན་མ་མཇལ་ཐར་ལམ་ཚུད་པ་དཀའ། ། ཐབས་ལམ་མ་ཆུན་ཡེ་ཤེས་འཆར་བ་དཀའ། ། མཐར་འཛིན་མ་གྲོལ་ལྟ་བ་རྟོགས་པར་དཀའ། ། མངོན་ཤེས་མེད་པའི་གཞན་དོན་འབྱུང་བ་དཀའ། ། དཀའ་བ་ལགས་པས་ཀུན་གྱིས་འགྲུབ་པ་དཀོན། ། ཉམས་ལེན་ཡེང་ཐུབ་གོམས་པ་རྣམ་དྲུག་ནི། །
དལ་འབྱོར་དྲན་པས་དོན་མེད་བྱ་བ་སྤང༌། ། མི་རྟོག་ཡེང་མེད་ལེ་ལོའི་དགྲ་དང་བྲལ། ། དངོས་གྲུབ་རྙེད་པས་བརྩོན་པ་རྒྱུན་མི་འཆད། ། ཉམས་རྟོགས་འཕེལ་བས་སྒོམ་སྒྲུབ་བྲོད་པ་སྐྱེ། ། རིག་པ་དབང་ཐོབ་ཡེང་རྐྱེན་ཆོས་ཉིད་འཆར། ། མདོ་རྒྱུད་ཆོས་དང་རང་རྒྱུད་འདྲེས་པའོ། ། མཐར་ཕྱིན་པར་དུ་བསྟེན་པའི་ཆོས་དྲུག་ནི། ། ཉེ་འབྲེལ་བོར་ལ་ཆོས་ལྡན་གྲོགས་བཟང་བསྟེན། ། སྡིག་གྲོགས་བོར་ལ་མཁས་བཙུན་བླ་མ་བསྟེན། ། འདུན་གྲོས་བོར་ལ་གཏན་གྱི་སྐྱིད་འདུན་ཆོས། །
ཐོས་བསམ་བསྟེན་ལ་རྒྱུད་ལ་ཅི་འདྲིས་གྱིས། ། གྲོང་ཡུལ་སྤངས་ལ་རི་དོགས་དབེན་བ་བསྟེན། ། གདམས་པ་ཚོལ་ལ་བརྩོན་པས་སྒྲུབ་པ་གྱིས། ། དེ་ལྟར་བྱས་ན་དངོས་གྲུབ་མྱུར་དུ་ཐོབ། ། ཕན་གནོད་འདྲེས་མར་སོང་བ་རྣམ་དྲུག་ནི། ། ཡོན་ཏན་མི་སྐྱེ་བླ་མ་བསྟེན་པ་དང༌། ། སྲོལ་དུ་མི་ཆུང་སློབ་མ་བསྟེན་པ་དང༌། ། ཆོས་བརྒྱད་མ་བྲལ་སྒྲུབ་པ་བྱེད་པ་དང༌། ། ལོག་འཚོས་རྙེད་འཚོལ་གཞན་དོན་བྱེད་པ་དང༌། ། བསྲུང་སེམས་མེད་པའི་སྡོམ་ཁྲིམས་ནོད་པ་དང༌། །
དགེ་སྡིག་འཆོལ་བའི་གསང་སྔགས་སྤྱོད་པ་དང༌། ། ཕན་གནོད་འདྲེས་པས་ཆོས་ཀྱི་གཟུགས་བརྙན་ཡིན། ། ལོག་གནོན་གཟེར་བུ་ལྟ་བུའི་ཆོས་དྲུག་ནི། ། གནོད་བྱེད་དགྲ་སྡང་བཏུལ་ཞིང་སླར་མང་བས། ། ལོག་གནོན་བདག་འཛིན་གདུག་པ་འདུལ་བ་གནད། ། འདོད་ཡོན་སྤྱད་ཅིང་ཞེན་པ་སླར་འཕེལ་བས། ། ལོག་གནོན་བཙན་ཐབས་ཞེན་པ་གཅོད་པ་གནད། ། དལ་ཚོགས་ལོང་གཏམ་སྨྲས་ཤིང་སླར་མང་བས། ། ལོག་གནོན་མི་སྨྲ་གཅིག་པུར་འདུག་པ་གནད། ། གཞན་སེམས་གཟུང་འཛིན་བྱར་དགོས་སླར་མང་བས། །
ལོག་གནོན་གར་བབས་རང་ལ་སྒྱུར་བ་གནད། ། རང་སེམས་སྒྲིམས་ཤིང་འདུར་བུ་སླར་མང་བས། ། ལོག་གནོན་རང་བབས་ངང་དེར་གློད་པ་གནད། ། བྱ་བྱེད་སྤྲོས་པ་བྱས་ཤིང་སླར་མང་བས། ། ལོག་གནོན་ཅོག་གཞག་རང་བབས་གཏོང་བ་གནད། ། འདི་རྣམས་ལྡན་ན་རེ་དོགས་གཉིས་འཛིན་འཇིག ། རང་རྒྱུད་ཆོས་ལ་འབྱེད་བའི་རྟགས་དྲུག་ནི། ། འདོད་ཡོན་བདུད་ཤེས་འཁོར་བར་ཞེན་ལོག་རྟགས། ། ཅི་བྱས་ལམ་འགྱུར་བྱིན་རླབས་ཞུགས་པའི་རྟགས། ། རིག་པ་དབང་བསྒྱུར་དངོས་གྲུབ་མཚོག་ཐོབ་རྟགས། །
གཞན་གྱིས་མི་འགྱུར་ལྟ་དགོངས་སྐྱེས་པའི་རྟགས། ། བླ་མ་མཇལ་སྤྲོ་མོས་གུས་ཞུགས་པའི་རྟགས། ། ཚེ་འདི་བློས་ཐེངས་ཆོས་ཀྱིས་ཕན་ཐོགས་རྟགས། ། རྟགས་ཆེན་དྲུག་ལྡན་སྐྱེས་བུ་དམ་པ་ཡིན། ། མི་འཇིགས་རྣམ་དྲུག་དགོས་པར་བསྟན་པ་ནི། ། ཟབ་དོན་ཉམས་བླངས་ངན་རྟོག་དགྲས་མི་འཇིགས། ། སེམས་ཉིད་དོན་བལྟས་ཆོས་བརྒྱད་དགྲས་མི་འཇིགས། ། ཆོས་སྐུ་རྩལ་འབྱོངས་གཟུང་འཛིན་དགྲས་མི་འཇིགས། ། གཞི་མེད་ལམ་བླངས་སྒྲིབ་གཉིས་དགྲས་མི་འཇིགས། ། བདེ་ཆེན་ཉམས་བླངས་སྡུག་བསྔལ་དགྲས་མི་འཇིགས། །
ཕྱོགས་བྲལ་ཉམས་བླངས་རེ་དོགས་དགྲས་མི་འཇིགས། ། དེ་དག་གང་ལྡན་བྱས་པ་དོན་ཆེན་འགྲུབ། ། ཆོས་ལ་ཞུགས་པའི་སྤང་བླང་ཆོས་དྲུག་ནི། ། ཤེས་བཞིན་མ་བསྟེན་སྤྱོད་ལམ་མོས་མི་འབྱོར། ། མཐུན་འཇུག་མ་སྤངས་དགེ་སྦྱོར་སྲང་མི་ཆུད། ། གནད་ཀྱིས་མ་གཅུན་ཉམས་མྱོང་དྲོད་མི་སྐྱེ། ། དུས་ལ་མ་བབས་གཞན་དོན་ཕན་མི་ཐོགས། ། ནུས་མཐུ་མ་གྲུབ་པར་ཆད་རྐྱེན་མི་སོལ། ། ཟུང་འཇུག་མ་བསླངས་ཚེ་གཅིག་སངས་རྒྱས་མེད། ། རེ་བས་དགེ་སྦྱོར་གནད་དུ་འགྲོ་བ་གཅེས། །
ངན་པའི་འདུ་ཤེས་རྣམ་དྲུག་སྤང་བ་ནི། ། བླ་མ་མི་མཐོང་བྱིན་རླབས་སྟོར་བས་ངན། ། གྲོགས་ལ་དགྲར་ཤེས་དམ་ཚིག་རལ་བས་ངན། ། རང་ཉིད་ཆེ་ཕྱིར་ཆོས་ལམ་རིང་བས་ངན། ། གདམས་ངག་ཟོང་འཚོང་ལོག་འཚོ་འདྲེས་པས་ངན། ། ཡི་དམ་རྐྱེན་བཟློག་ལམ་སྣ་སྟོང་བས་ངན། ། ཆོས་སྤྱོད་ནོར་འཚོལ་ཐར་ལམ་སྟོར་བས་ངན། ། ངན་པ་དྲུག་བྲལ་སྒྲུབ་པ་ཤིན་ཏུ་གཅེས། ། ཐར་ལམ་རང་བཞིན་མ་དྲན་ཆོས་དྲུག་ནི། ། ཡུལ་ལ་ཡངས་པས་མོས་གུས་མ་དྲན་དང༌།
མུ་ལྟོ་ཟས་འཚོལ་དཀོན་མཆོག་མ་དྲན་དང༌། གཤིས་ངན་སྦུབས་ཐུང་དམ་ཚིག་མ་དྲན་དང༌། ། མིག་འགྲིབས་སྙིང་མེད་སྡུག་བསྔལ་མ་དྲན་དང༌། ། རྫས་སྲེད་རྙེད་འཚོལ་དགེ་བ་མ་དྲན་དང༌། ། ཞེ་སྡང་དུག་སེམས་སེམས་བསྐྱེད་མ་དྲན་དང༌། ། དོན་མེད་འཕྱལ་བས་ངན་སོང་མ་དྲན་དང༌། ། འདི་དྲུག་ལྡན་པས་ཡུན་རིང་འཁྱམས་པ་ཡིན། ། གདམས་ངག་རྣམ་དྲུག་བསྐུལ་མ་གདབ་པ་ནི། ། དམ་པ་རྣམས་ཀྱི་རྣལ་འབྱོར་ཕ་ནོར་ཡིན། ། སྒྲུབ་པ་སྙོམ་ལས་ཕྱི་བཤོལ་མི་བཞག་འཚལ། །
རྣམ་རྟོག་འཆར་སྒོམ་ཤེས་རབ་བུད་ཤིང་ཡིན། ། དམིགས་གཏང་སེམས་འཛིན་མཆོག་ཏུ་མི་འཛིན་འཚལ། ། སྡུག་བསྔལ་རྐྱེན་ངན་དགེ་བའི་བསྐུལ་མ་ཡིན། ། མྱ་ངན་སྨྲེ་སྔགས་སྤོང་བློ་མི་བགྱིད་འཚལ། ། དུག་ལྔར་སྣང་བ་ཡེ་ཤེས་གསང་ལམ་ཡིན། ། དགྲ་སྡང་ཚོགས་ལྟས་ལོག་པར་མི་གཟུང་འཚལ། ། བར་ཆད་སྣ་ཚོགས་དངོས་གྲུབ་སྔ་ལྟས་ཡིན། ། འཁུ་འཕྲོག་ངན་རྟོག་ཞེ་སྡང་མི་བགྱིད་འཚལ། ། འཁོར་བར་སྣང་བ་རྒྱལ་བའི་ཞིང་ཁམས་ཡིན། ། འཁྲུལ་སྣང་གཉིས་འཛིན་བདེན་ཞེན་མི་འཆའ་འཚལ། །
བསླད་པ་དྲུག་གིས་ཆོས་ཉིད་གོལ་བ་ནི། ། གནས་ལུགས་རྒྱ་ཡན་ཕྱོགས་མེད་ཡིན་པ་ལ། ། ཞེ་འདོད་བློ་ཡི་རྟོག་པ་བྱུང་བས་བསླད། ། ཆོས་ཉིད་སྨྲ་བསམ་བརྗོད་ལས་འདས་པ་ལ། ། ཡོད་མེད་མཐར་འཛིན་སྒྲོ་སྐུར་བཏབ་པས་བསླད། ། སེམས་ཉིད་གཉིས་མེད་སྐྱེ་འགག་མེད་པ་ལ། ། སྐྱེ་ཤིར་འཛིན་པའི་འདུ་ཤེས་བསྐྱེད་པས་བསླད། ། ཡུལ་སྣང་སེམས་ཉིད་སྟོང་པའི་མེ་ལོང་ལ། ། ཆགས་སྡང་གཉིས་འཛིན་བདེན་ཞེན་ཞུགས་པས་བསླད། ། དོན་དམ་སྤྲོས་པའི་མཚན་མས་དབེན་པ་ལ། །
བདེན་འཛིན་དོན་གྱི་ཐེ་ཚོམ་བྱས་པས་བསླད། ། གནས་ལུགས་ཀུན་གཞི་ཕྱོགས་མེད་རྟེན་འབྲེལ་ལ། ། གཟུང་འཛིན་འཁྲུལ་པའི་བག་ཆགས་འགོས་པས་བསླད། ། ལོག་པའི་འཚོ་བ་རྣམ་དྲུག་སྤང་བ་ནི། ། ཚུལ་འཆོས་སླུ་བྲིད་རྙེད་པ་ལོག་འཚོ་ཡིན། ཁ་གསག་མགོ་བསྐོར་རྙེད་པ་ལོག་འཚོ་ཡིན། ། ཞེན་འདོད་གཞོགས་སློང་བྱེད་པ་ལོག་འཚོ་ཡིན། ། ཆོས་དཔག་ངན་ཁྲམ་བྱེད་པ་ལོག་འཚོ་ཡིན། ། ཐོས་བསམ་རྙེད་པ་འཚོལ་བ་ལོག་འཚོ་ཡིན། ། ནོར་རྫས་ཐ་མལ་སྤྱོད་པ་ལོག་འཚོ་ཡིན། །
ཚུལ་བཞིན་བསྒྲུབ་པས་དེ་དག་སྤངས་ན་ལེགས། ། ཆོས་སྤྱིའི་གདམས་ངག་རྣམ་དྲུག་བསྟན་པ་ནི། ། མས་འཛེག་ཀུན་སྤྱོད་གཙང་བ་གདམས་ངག་ཡིན། ། སེམས་བསྐྱེད་ཚད་མེད་བཞིས་སྦྱངས་གདམས་ངག་ཡིན། ། གང་ཡང་ཟུང་འཇུག་ཉམས་ལེན་གདམས་ངག་ཡིན། ། ས་ལམ་ཟབ་མོའི་གནད་བཙལ་གདམས་ངག་ཡིན། ། ལྟ་བ་སེམས་ཉིད་མཐའ་གྲོལ་གདམས་ངག་ཡིན། ། ཕྱོགས་མེད་ཐོས་བསམ་བྱེད་པ་གདམས་ངག་ཡིན། ། རེ་ཐག་ཆོད་པའི་གདམས་ངག་རྣམ་དྲུག་ནི། ཁྲེལ་མེད་མི་ལ་སྲུང་སྡོམ་རེ་ཐག་ཆོད། །
སྙིང་རུས་མེད་ལ་སྒྲུབ་པ་རེ་ཐག་ཆོད། ། དད་གུས་མེད་ལ་བྱིན་རླབས་རེ་ཐག་ཆོད། ། ཤེས་རབ་མེད་ལ་རྟོགས་པ་རེ་ཐག་ཆོད། ། སྙོམ་ལས་ཅན་ལ་གྲུབ་རྟགས་རེ་ཐག་ཆོད། ། བསམ་ངན་མི་ལ་ཕན་སེམས་རེ་ཐག་ཆོད། ། བསླབ་པའི་གོ་རིམས་རྣམ་དྲུག་བསྟན་པ་ནི། ། འཇུག་སྒོ་དང་པོ་འདྲི་ཀློག་སྒྲ་ཚད་བསླབ། ། གཉིས་པར་ཁྲིམས་བསྲུང་སྡེ་སྣོད་ཐོས་བསམ་བྱ། ། གསུམ་པར་ལམ་འཇུག་བླ་མ་དམ་པ་བསྟེན། ། བཞི་པར་མཉེས་བྱ་སྙན་བརྒྱུད་དམ་པ་ཉན། །
ལྔ་པར་བསྒྲུབ་བྱ་མཐར་ཕྱིན་བརྩོན་འགྲུས་བརྩམ། ། དྲུག་པར་གཞན་དོན་སྐྱོ་ངལ་མེད་པར་བྱ། ། དེ་རྣམས་རྗེས་འཇུག་སྐྱེས་བུ་དམ་པའི་སྲོལ། ། སྐལ་བཟང་སློབ་མ་སྐྱོང་བའི་ཆོས་དྲུག་ནི། ། དད་ཅན་གང་མོས་རྗེས་སུ་འཛིན་ཤེས་དང༌། ། བརྩོན་འགྲུས་བྱ་བྱེད་མི་གཞུག་ལམ་དགོད་ཤེས། ། ཐོས་བསམ་ཆག་འབྱམས་མི་གཞུག་སྒྲུབ་ལ་འཛུད། ། རྙེད་འཚོལ་ཡོན་ཏན་མི་སློབ་དགེ་སྦྱོར་འཛུད། ། གསོག་བྲུན་ནོར་སོག་མི་སློབ་ཆོག་ཤེས་བསླབ། ། ཚེ་འདིའི་གྲོས་འདུན་མི་སྦྱོར་ཆོས་མགོ་འདོན། །
དེ་དག་ཐབས་མཁས་བཤེས་གཉེན་བཟང་པོའི་ལུགས། ། དྲན་པའི་བྱ་ར་བཏང་བའི་ཆོས་དྲུག་ནི། ། ཚེ་འདིར་ཤོར་རམ་དྲན་པའི་བྱ་ར་བཏང༌། ། ལེ་ལོས་གཡེངས་སམ་དྲན་པའི་བྱ་ར་བཏང༌། ། གོལ་སྒྲིབ་བྱུང་ངམ་དྲན་པའི་བྱ་ར་བཏང༌། ། འཁྲུལ་རྟོགས་ཤར་རམ་དྲན་པའི་བྱ་ར་བཏང༌། ། འཆལ་གཏམ་ཤོར་རམ་དྲན་པའི་བྱ་ར་བཏང༌། ། ཐ་མལ་ལུས་སམ་དྲན་པའི་བྱ་ར་བཏང༌། ། ཆོས་མཛད་རྣམས་ཀྱི་བྱ་བ་རྣམ་དྲུག་ནི། ། ཚེ་ལ་ལོང་མེད་མྱུར་དུ་འགྲོ་རྩིས་བྱ། །
ལས་འབྲས་ཆེ་ཕྲ་དགེ་སྡིག་བླང་དོར་བྱ། ། གཞན་དོན་འགྲུབ་དཀའ་རང་དོན་མ་ཤོར་བྱ། ། ཤེས་བྱ་ཐུག་མེད་ཚིག་འབྱམས་མ་ཤོར་བྱ། ། མི་ཤེས་བླུན་སྒོམ་རྨོངས་པར་མ་ཤོར་བྱ། ། མཁས་བཙུན་བཟང་འདོད་ང་རྒྱལ་མ་སོང་བྱ། ། སྒྲུབ་འདོད་ལེགས་པར་བསམ་པའི་ཆོས་དྲུག་ནི། ། ཚེ་འདི་མ་བྲལ་ཕ་ཡུལ་བློས་མི་ཐེངས། ། འདོད་ཞེན་མ་ལོག་དབེན་པར་སྡོད་མི་ཚུགས། ། གྲུབ་མཐའ་མ་གྲོལ་རང་རྒྱུད་ཆོས་ཀྱིས་འཆིང༌། ། བསམ་གཏན་མ་སྐྱེས་སྟན་ལ་འདུག་མི་ཚུགས། །
གཉེན་པོ་བྲལ་བས་རྣམ་གཡེང་རྐྱེན་མི་ཐུབ། ། བརྟུལ་ཞུགས་མཆོག་འཛིན་གཉེན་པོ་དུག་ཏུ་འགྲོ། ། དེ་བས་འདི་དག་ལེགས་པར་བསམ་པ་གཅེས། ། ཕྱི་ནང་རྟགས་དྲུག་ལེགས་པར་བསྟན་པ་ནི། ། དཔྱད་ལྡན་མི་དཔེ་གང་བརྩམས་མཐར་ཕྱིན་དང༌། ། རྟོགས་ལྡན་མི་དཔེ་གཏམ་ལ་བསྐྱར་ཐུབ་དང༌། ། གོ་རིག་ལྡན་པས་གང་ཡང་ཤེས་པ་དང༌། ། ངེས་ཤེས་སྐྱེས་ཏེ་དཀའ་སྤྱད་ནུས་པ་དང༌། ། ཆོས་དང་འདྲེས་ཏེ་རང་རྒྱུད་དུལ་བ་དང༌། ། ཤེས་རབ་ཅན་དེ་ཐོས་པས་མི་ངོམས་དང༌། །
ནང་གི་རྟགས་ཀྱི་ཕྱི་རོལ་ཤར་བ་ཡིན། ། གཟུང་འཛིན་མདུད་པ་དགྲོལ་བའི་ཆོས་དྲུག་ནི། ། ཆགས་སྡང་སྐྱེས་དུས་སེམས་ལ་བལྟས་ཏེ་དགྲོལ། ། དུག་ལྔ་སྐྱེས་དུས་རང་ངོ་བལྟས་ཏེ་དགྲོལ། ། ཟུག་རྔུ་བྱུང་དུས་བདེ་ཆེན་བསྒོམས་ཏེ་དགྲོལ། ། རྣམ་རྟོག་འཐོར་ནུས་རང་བཞིན་བཅད་དེ་དགྲོལ། ། ངལ་དུབ་སྐྱེས་དུས་ལྷོད་དེ་གློད་དེ་དགྲོལ། ། འཐིབས་ཤིང་ལྟེང་ཚེ་གསལ་དག་ངར་བཅས་དགྲོལ། ། བསྒྲུབ་པའི་ཆོས་ལ་བཅས་པ་རྣམ་དྲུག་ནི། ། གདམས་ངག་ཟབ་མོ་ངོ་སྤྲོད་བཅས་པ་དགོས། །
ངོ་སྤྲོད་གོང་མའི་ཕྱག་བཞེས་བཅས་པ་དགོས། ། ཕྱག་བཞེས་དེ་ཡང་ཉམས་མྱོང་བཅས་པ་དགོས། ། ཉམས་མྱོང་དྲོད་ཚད་རྟགས་དང་བཅས་པ་དགོས། ། དྲོད་རྟགས་ཐོབ་བྱའི་འབྲས་བུར་བཅས་པ་དགོས། ། འབྲས་བུ་གཞན་དོན་མཛད་པར་བཅས་པ་དགོས། ། ཡ་བྲལ་ལམ་དེ་གོལ་བའི་གནས་སུ་འཁྱོག ། གཅེས་པའི་གདམས་ངག་རྣམ་དྲུག་བསྟན་པ་ནི། ། དགེ་སྦྱོར་གང་བྱེད་ཐུན་ལས་མི་འདའ་གཅེས། ། བཀའ་ལུང་ཆོས་དང་རང་རྒྱུད་འདྲེས་པ་གཅེས། ། བསམ་གཏན་རྐྱེན་ཐུབ་རང་རྒྱུད་མི་འཁྲུགས་གཅེས། །
ལྟ་བ་མཐའ་གྲོལ་ཕྱོགས་འཛིན་མེད་པ་གཅེས། ། ཆོས་ཉིད་ངང་དང་འདུ་འབྲལ་མེད་པ་གཅེས། ། ཅིར་སྣང་ཐབས་ལ་ཡེ་ཤེས་སྐྱེ་བ་གཅེས། ། ཡང་དག་ཆོས་ལ་གྱིས་པ་རྣམ་དྲུག་ནི། ། འཁོར་བའི་ཉེས་ལྟོས་ཞེན་པ་ལོག་པ་གྱིས། ། བདེན་མེད་རྩལ་སྦྱངས་སྒྱུ་མར་ཤེས་པ་གྱིས། ། བྱང་ཆུབ་སེམས་བསྐྱེད་གཞན་དོན་ལྟོས་མེད་གྱིས། ། དགོངས་བ་བློ་འདས་འཁོར་འདས་ཕྱེད་པ་གྱིས། ། རྣམ་རྟོག་ངག་ཤར་རང་གྲོལ་ཡེ་ཤེས་གྱིས། ། བྱིན་རླབས་རང་འབར་གཞན་སྣང་བསྒྱུར་བ་གྱིས། །
བསྒོམ་པའི་གོ་ལས་བཅད་པའི་ཆོས་དྲུག་ནི། ། འཕྲོ་རྒོད་མ་སོང་སྤྲོས་མེད་དོན་ལ་གནས། ། ལྟེངས་པོར་མ་སོང་རིག་པའི་གསལ་ངར་གདགས། ། ཕྱལ་པར་མ་སོང་དྲན་པའི་རྩི་ཡིས་གཟུང༌། ། ཧད་པོར་མ་སོང་བདེ་གསལ་ཉམས་དང་ལྡན། ། རེ་དོགས་མ་སོང་ལྷུན་གྲུབ་འོད་གསལ་ངང༌། ། སྒོར་ཚེ་མ་སོང་རྒྱ་བསྐྱེད་དཔངས་གཏོད་སྒོམ། ། དེ་ལྟར་བྱས་ན་མ་ནོར་ལམ་གྱི་མཆོག ། ལམ་ཞུགས་རྣམས་ཀྱི་མ་སོང་རྣམ་དྲུག་ནི། ། འགྱུར་མེད་དད་པ་གཟུང་འཛིན་མ་སོང་དང༌། །

འཁོར་བའི་སྐྱོ་ཤས་སྡུག་བསྔལ་མ་སོང་དང༌། ། ཐོས་བསམ་མཁྱེན་རྒྱ་ཐ་སྙད་མ་སོང་དང༌། ། སྙིང་རུས་སྒྲུབ་པ་སྐྱིད་འདོད་མ་སོང་དང༌། ། གཞན་དོན་སེམས་བསྐྱེད་མཚན་མར་མ་སོང་དང༌། ། མཐོན་པོའི་ལྟ་བ་རློམ་སེམས་མ་སོང་དང༌། ། ཤིན་ཏུ་གཅེས་ཏེ་རབ་ཏུ་ཉུང་བར་གདའ། ། ཡང་ཟབ་གནད་དུ་འགྲོ་བའི་ཆོས་དྲུག་ནི། ། ང་སོང་རྟག་ཏུ་རང་ཕམ་འབའ་ཞིག་ལོང༌། ཁོ་ཕྱུང་ཁོང་པར་བདེན་པའི་ཡུས་མ་བཞག ། གོ་ཆོད་དོན་མེད་གཡེང་པའི་སྨྲ་བ་བོར། ། ཀུན་མཐོང་སྤྲོས་བྲལ་སེམས་ཉིད་ངང་ལ་ལྟོས། །
འབྲེལ་ཆོད་ཡུལ་དྲུག་གཟུང་འཛིན་རྗེས་མ་སྙེག ། སྟུག་སྤོངས་ཆོས་ཉིད་དོན་གྱིས་གཏན་ཡུལ་ཟུང༌། ། དེ་ལྟར་བྱས་ན་རང་དོན་མྱུར་དུ་འགྲུབ། ། ཡིན་པ་དྲུག་གིས་ལེགས་པར་བསྟན་པ་ནི། ། གྲོས་ཕུག་བླ་མ་ལ་གཏོད་འཁྲུལ་པ་མི་འབྱུང་ཡིན། ། དགེ་སྦྱོར་ཕྱི་དུས་མ་བཞག་ཤི་ཡང་མེ་འགྱོད་ཡིན། ། དགྲ་གཉེན་ཕྱོགས་རིས་མ་འཛིན་ཀུན་སྣང་མཐུན་པ་ཡིན། ། བཟང་བྱས་དྲིན་ལན་ལོན་དང་གར་ཡང་དྲིན་པ་ཡིན། ། ཕྲག་དོག་གནོད་འཛུགས་སྤངས་དང་རང་རྒྱུད་དུལ་བ་ཡིན། ། དམ་པའི་རྣམ་ཐར་སྐྱོངས་དང་ཅི་བསམ་འགྲུབ་པ་ཡིན། །
ཡང་ཟབ་ཤེས་རྒྱུད་གྲོལ་བའི་ཆོས་དྲུག་ནི། ། ལྟ་བ་སེམས་ཉིད་ཡིན་གྱིས་རང་ངོ་ཤེས་པར་གྱིས། ། སྒོམ་པ་འོད་གསལ་ཡིན་གྱིས་ངང་དྭངས་ཕྱིན་པར་གྱིས། ། སྤྱོད་པ་སྒྱུ་མ་ཡིན་གྱིས་ཅིར་སྣང་ལམ་དུ་སློང༌། ། ཉམས་མྱོང་ཆོས་ཉིད་འཆར་གྱིས་ཞེན་འཛིན་རྩད་ནས་ཆོད། ། འབྲས་བུ་རང་ཆས་ཡིན་གྱི་རེ་དོགས་འཛིན་པ་ཤོལ། ། འཕྲིན་ལས་གཞན་དོན་ཡིན་གྱིས་ཐུགས་རྗེས་འགྲོ་བ་དྲོངས། ། ཆོས་མཛད་རྣམས་ཀྱི་རང་བཞིན་རྣམ་དྲུག་ནི། ། གཞན་དོན་སེམས་བསྐྱེད་ཡོད་ན་འགྲོ་བ་བྱམས། ། སྡང་བ་འབྱུང་སྲིད་བཟོད་པའི་གྲོགས་ཤེས་དགོས། །
བྱམས་པའི་གཏོང་ཕོད་ཡོད་ན་འཁོར་ཚོགས་འདུ། ། མ་འདུས་དགེ་སྦྱོར་འཕེལ་བའི་གྲོགས་ཤེས་དགོས། ། རྟོགས་པ་ཡོད་ན་དམ་ཅན་སྤྲིན་བཞིན་འདུ། ། མ་འདུས་དམ་ཚིག་ཉམས་པའི་རྟགས་ཤེས་དགོས། ། ཞེན་པ་སྙིང་ནས་ལོག་ན་ནོར་རྫས་འདུ། ། མ་འདུས་དགེ་སྦྱོར་འཕེལ་བའི་གྲོགས་ཤེས་དགོས། ། དངོས་གྲུབ་ཐོབ་ཁར་བར་ཆད་སྣ་ཚོགས་འབྱུང༌། ། མ་བྱུང་གོང་མའི་བྱིན་རླབས་ཡིན་ཤེས་དགོས། ། སྒྲུབ་པ་བརྩོན་འགྲུས་ཅན་ལ་བདུད་རྣམས་འཇུག ། མ་ཞུགས་དགེ་སྦྱོར་གནད་དུ་ཚུད་ཤེས་དགོས། །
དེ་ལྟར་མ་ཤེས་ལོག་པར་ལྟས་ཉེན་ཆེ། ། མཐར་ཐུག་དོན་གྱི་གདམས་པ་རྣམ་དྲུག་ནི། ། ལྟ་བ་རྟོགས་པར་འདོད་ན་རྟོགས་མཁན་ཚོལ། ། དེ་ཉིད་མ་རྙེད་མཐའ་བཞིའི་རྒྱ་ལས་གྲོལ། ། ཏིང་འཛིན་བསྒོམ་པར་འདོད་ན་བསྒོམ་མཁན་ཚོལ། ། དེ་ཉིད་མ་རྙེད་འགྱུར་བ་དངོས་མེད་བསམ། ། སྤྱོད་པ་སྤྱད་པར་འདོད་ན་སྤྱོད་མཁན་ཚོལ། ། དེ་ཉིད་མ་རྙེད་དབྱེར་མེད་རང་སར་གྲོལ། ། འབྲས་བུ་བསྒྲུབ་པར་འདོད་ན་བསྒྲུབ་མཁན་ཚོལ། ། དེ་ཉིད་མ་རྙེད་སྐུ་གསུམ་རང་ལ་རྫོགས། །
འཕྲིན་ལས་བསྒྲུབ་པར་འདོད་ན་བསྒྲུབ་མཁན་ཚོལ། ། དེ་ཉིད་མ་རྙེད་མ་བཙལ་ལྷུན་གྱིས་གྲུབ། ། ས་ལམ་བགྲོད་པར་འདོད་ན་བགྲོད་མཁན་ཚོལ། ། དེ་ཉིད་མ་རྙེད་གནས་ལུགས་རང་སར་སྐྱོལ། ། དེ་ཉིད་མཐར་ཐུག་སྙིང་པོའི་གདམས་པ་སྟེ། ། ཐམས་ཅད་རིག་པའི་ཆོ་འཕྲུལ་ཤེས་པར་མཛོད། ། རང་སེམས་མཆོག་ཏུ་འདུལ་བའི་ཆོས་དྲུག་ནི། ། རང་གི་ང་རྒྱལ་རློམ་སེམས་རི་བོ་བསྒྱེལ། ། གཞན་ལ་ཕྲག་དོག་ཡི་དམ་ལྷ་རུ་ཁུར། ། གཞན་དོན་ཆགས་ཞེན་ཤེས་རབ་མཚོན་གྱིས་ཆོད། །
རྒྱུ་འབྲས་ཁྱད་གསོད་དགེ་སྡིག་ཤན་ཐང་ཕྱེད། ། སྐུར་འདེབས་སྒྲོ་སྐུར་བག་ཡོད་ཞི་དུལ་བསྟེན། ། གཞན་སྐྱོང་སེམས་འཁྲུག་སྣང་བ་མ་དག་སོམས། ། དེ་ལྟར་བྱས་ན་རང་རྒྱུད་ཆོས་དང་འདྲེ། ། ངོ་སྤྲོད་དྲུག་གིས་ཤན་ཐང་དབྱེ་བ་ནི། ། རིག་པ་གསལ་དག་གྲུབ་མཐའ་ཀུན་ལས་གྲོལ། ། ལྟ་བའི་ངོ་སྤྲོད་ཡིན་ནོ་ཕུ་ཐག་ཆོད། ། རང་དྭངས་བདེ་ཆེན་དམིགས་གཏད་གཉིས་འཛིན་གྲོལ། ། སྒོམ་པའི་ངོ་སྤྲོད་ཡིན་ནོ་ངང་ལ་སྐྱོངས། ། ཐབས་ཤེས་ཟུང་འབྲེལ་བྱང་ཆུབ་ལམ་དུ་སློང༌། །
སྤྱོད་པའི་ངོ་སྤྲོད་ཡིན་ནོ་སྒྱུ་མར་སྦྱོངས། ། སྣང་སྲིད་ཞིང་ཁམས་ཐ་མལ་ཞེན་རྟོག་ལོག ། དམ་ཚིག་ངོ་སྤྲོད་ཡིན་ནོ་རྣམ་དག་གྱིས། ། ཅིར་སྣང་རང་བྱུང་ཡེ་ཤེས་བདེ་བའི་ངང༌། ། དབང་བཞིའི་ངོ་སྤྲོད་ཡིན་ནོ་ས་ལམ་བགྲོད། ། དེ་ལྟར་གང་བྱས་གསང་སྔགས་རྣལ་འབྱོར་ཆེ། ། ཆོས་བཞིན་སྤྱོད་ལ་རབ་དྲུག་ཚང་བ་ནི། ། ཆགས་ཞེན་མེད་པས་སྦྱིན་པའི་རབ་ཏུ་གདའ། ། རང་རྒྱུད་དྲི་མེད་ཚུལ་ཁྲིམས་རབ་ཏུ་གདའ། ཁོང་ཁྲོས་མི་འཁྲུགས་བཟོད་པའི་རབ་ཏུ་གདའ། །
ངེས་འབྱུང་སྐྱོ་ཤས་བརྩོན་འགྲུས་རབ་ཏུ་གདའ། ། དགོངས་པའི་ངང་གནས་བསམ་གཏན་རབ་ཏུ་གདའ། ། སེམས་ཉིད་དོད་རྟོགས་ཤེས་རབ་རབ་ཏུ་གདའ། ། ཐེག་ཆེན་སྤྱི་ཡི་གདམས་ངག་རྣམ་དྲུག་ནི། ། རྟག་ཏུ་འཆི་བསམ་བརྩོན་འགྲུས་ལྕག་གིས་བྲབ། ། ཅི་བྱེད་གོམས་གཙོ་ཆོས་ཀྱི་ཕྱོགས་སུ་བསླབ། ། བསགས་པ་བགྲང་ཞིང་དགེ་སྡིག་གསོ་སྦྱོང་བྱ། ། དམ་པ་གསུམ་མཆོད་ཚོགས་གཉིས་བསག་ལ་འབད། ། དགེ་སྦྱོར་སྲོལ་གཞུག་སྣང་བ་ཆོས་ལ་བསྒྱུར། ། ཅི་བྱེད་གཞན་དོན་བདག་མེད་དོན་དང་སྤྲད། །
དེ་ལྟར་སུ་བྱེད་ཐེག་མཆོག་སྙིང་པོར་ཞུགས། ། ཡ་བྲལ་ཉེས་པ་རྣམ་དྲུག་སྤང་བ་ནི། ། བསྟེན་པ་མཚན་ལྡན་བླ་མ་མ་བྲལ་དགོས། ། དེ་དང་བྲལ་ན་ཐར་པའི་ལམ་མི་ཚུད། ། རང་རྒྱུད་བརྟན་པའི་དད་པ་མ་བྲལ་དགོས། ། དེ་དང་བྲལ་ན་ཆོས་ཉིད་ཡུལ་མི་ཕྱིན། ། ཉམས་ལེན་ཟབ་མོའི་གདམས་ངག་མ་བྲལ་དགོས། ། དེ་དང་བྲལ་ན་བྱང་ཆུབ་མྱུ་གུ་མེད། ། སྤྲོས་སྤྱོད་ཐོས་བསམ་ཤེས་རབ་མ་བྲལ་དགོས། ། དེ་དང་བྲལ་ན་ཐེ་ཚོམ་སྒྲོག་མི་ཁྲོལ། །
འདུག་ས་རི་དོགས་དབེན་པ་མ་བྲལ་དགོས། ། དེ་དང་བྲལ་ན་རྣམ་གཡེང་འདུ་འཛིས་འཁྱེར། ། བརྩོན་འགྲུས་སྙིང་རུས་དམ་བཅས་མ་བྲལ་དགོས། ། དེ་དང་བྲལ་ན་ཡོན་ཏན་ཐོབ་དུས་མེད། ། དེ་ཡིས་ཕྱིར་ན་ཡ་བྲལ་མ་སོང་གཅེས། ། འབྲལ་མེད་བསྟེན་ལ་བདུད་དྲུག་སྤང་བ་ནི། ། བླ་མ་བསྟེན་ལ་གོས་དྲིས་བདུད་མ་ཞུགས། ། དཀོན་མཆོག་བསྟེན་ལ་མ་གུས་བདུད་མ་ཞུགས། ། དགོན་པ་བསྟེན་ལ་བཏང་སྙོམས་བདུད་མ་ཞུགས། ། ཐོས་བསམ་བསྟེན་ལ་སྣ་དྲེད་བདུད་མ་ཞུགས། །
བསམ་གཏན་བསྟེན་ལ་འཕེལ་མེད་བདུད་མ་ཞུགས། ། གཞན་དོན་བསྟེན་ལ་རྣམ་གཡེང་བདུད་མ་ཞུགས། ། དགོས་པར་སྣང་སྟེ་ཉིན་མོའི་སྐར་ཚོགས་བཞིན། ། བསླབ་པའི་མཐའ་དྲུག་འགྲོགས་པར་བསྟན་པ་ནི། ། ཕུ་ཐག་འཁྲུས་པའི་ལྟ་བ་མཆོག་དང་འགྲོགས། ། དེ་མེད་ཆོས་ཉིད་གནམ་འཕང་ཆོད་མི་ནུས། ། གཞི་རྟེན་བསླབ་གསུམ་དམ་ཚིག་གཙང་དང་འགྲོགས། ། དེ་མེད་འདོད་པའི་དངོས་གྲུབ་ཐོབ་མི་ནུས། ། དུས་ཚོད་ཤེས་པའི་སྤྱོད་པ་མཆོག་དང་འགྲོགས། ། དེ་མེད་འཁོར་བའི་ཕ་རོལ་སྒྲོལ་མེ་ནུས། །
ཉམས་ལེན་རང་བྱང་ཡེ་ཤེས་གདེང་དང་འགྲོགས། ། དེ་མེད་གཟུང་འཛིན་ཉོན་མོངས་གདོས་མི་ཆོད། ། ཉམས་མྱོང་གོང་འཕེལ་བོགས་འབྱིན་རྩལ་སྦྱོང་འགྲོགས། ། དེ་མེད་ཉོན་མོངས་གཡུལ་ངོ་བཟློག་མི་འགྱུར། ། ཟབ་མོའི་མན་ངག་ཕྱོགས་མེད་ཀུན་དང་འགྲོགས། ། དེ་མེད་གང་དགོས་འདོད་པའི་དོན་མི་འགྲུབ། ། དེ་ཕྱིར་ཡང་དག་སྙིང་པོའི་དོན་འདིར་བསླབ། ། གཙོ་བོ་རྣམ་དྲུག་གདམས་ངག་བསྟན་པ་ནི། ། འདུག་སའི་གཙོ་བོ་རི་དོགས་དབེན་པ་བསྟེན། ། དེ་ལས་གཞན་དུ་ཡུལ་འཁོར་སྡུག་བསྔལ་རྒྱུ། །
ལམ་གྱི་གཙོ་བོ་བླ་མ་སངས་རྒྱས་ཁུར། ། དེ་ལས་གཞན་དུ་ལམ་རྟགས་རྟེན་འབྲེལ་འཆུགས། ། དམ་ཚིག་གཙོ་བོར་གང་ཡང་ཟུང་འཇུག་གཅེས། ། དེ་ལས་གཞན་དུ་ཡ་བྲལ་དོན་མི་འགྲུབ། ། ཉམས་རྟོགས་གཙོ་བོར་རྣམ་རྟོག་ཡེ་ཤེས་བསྒྱུར། ། དེ་ལས་གཞན་དུ་སྤང་བྱའི་དཔུང་མི་ཆོམ། ། འདུ་ཤེས་གཙོ་བོར་འཁོར་བའི་ཞེན་པ་བཟློག ། དེ་ལས་གཞན་དུ་ཚེ་འདིའི་དབང་དུ་འཆོར། ། ལྟ་བའི་གཙོ་བོར་རྟོགས་མཁན་རང་ངོ་གྲོལ། ། དེ་ལས་གཞན་དུ་རྟག་ཆད་མཐའ་མི་གྲོལ། །
འདི་དག་གཅེས་པའི་མཛོད་ཡིན་གུས་པར་ཟུང༌། ། ཤུགས་ཀྱིས་འགྲུབ་པའི་ཆོས་དྲུག་བསྟན་པ་ནི། ། བྱ་བ་བཏང་ན་དགེ་སྦྱོར་ཤུགས་ཀྱིས་འགྲུབ། ། བསླབ་གསུམ་གཙང་ན་དམ་ཅན་ཤུགས་ཀྱིས་འདུ། ། སྙིང་རྗེ་འབྱོངས་ན་འགྲོ་དོན་ཤུགས་ཀྱིས་འབྱུང༌། ། བསྙེན་སྒྲུབ་ཐེམ་ན་འཕྲིན་ལས་ཤུགས་ཀྱིས་འབྱུང༌། ། ལྷུག་པར་གློད་ན་ཆོས་ཉིད་ཤུགས་ཀྱིས་མཐོང༌། ། མཆོག་ཉིད་བསྒྲུབས་ན་ཐུན་མོང་ཤུགས་ཀྱིས་འགྲུབ། ། མང་བ་དྲུག་ཏུ་མ་སོང་ཆོས་དྲུག་ནི། ། ཞེན་པ་མ་ལོག་འདི་པར་འཁྱོག་པ་མང༌། །
ཤེས་བྱ་མི་སྒྲུབ་ཐ་མལ་ཤི་བ་མང༌། ། གཉེན་པོ་མ་བསྟེན་བསླབ་གསུམ་རལ་བ་མང༌། ། ཐོས་བསམ་མ་བྱས་སྒོམ་པ་གོལ་བ་མང༌། ། རྒྱུ་འབྲས་ཁྱད་གསོད་ངན་སོང་ལྟུང་བ་མང༌། ། འདུ་འཛི་བདུད་ཀྱིས་སྒྲུབ་པ་བསླུས་པ་མང༌། ། མང་པོའི་གསེབ་དེར་བདག་ཉིད་མ་སོང་འཚལ། ། ཡིན་པ་དྲུག་གིས་བདུད་ལས་རྒྱལ་བ་ནི། ། བསྐུལ་འདེབས་ཡེང་མེད་ཡིན་ནོ་ལེ་ལོའི་བདུད་མ་བསྐུར། ། བློ་སྦྱོར་གཞན་གཅེས་ཡིན་ནོ་རང་འདོད་བདུད་མ་བསྐུར། ། གནས་ལུགས་ཐག་ཆོད་ཡིན་ནོ་ཐེ་ཚོམ་བདུད་མ་བསྐུར། །
ཉམས་ལེན་མཐའ་བྲལ་ཡིན་ནོ་ཕྱོགས་རིས་བདུད་མ་བསྐུར། ། སྒྲུབ་པ་གནད་སྣུན་ཡིན་ནོ་ཁ་འབྱམས་བདུད་མ་བསྐུར། ། དགོངས་པ་མཐའ་གྲོལ་ཡིན་ནོ་གྲུབ་མཐའི་བདུད་མ་བསྐུར། ། ཚད་དྲུག་ལེགས་པར་གཏན་ལ་དབབ་པ་ནི། ། རྒྱུ་འབྲས་ཕྲ་སྦྱད་དད་པ་ཆེ་བའི་ཚད། ། གཏམ་ལ་འཇིགས་པ་ཁྲེལ་འཛེམ་ཆེ་བའི་ཚད། ། ཡོན་ཏན་འགོ་བ་གྲོགས་པོ་བཟང་བའི་ཚད། ། སེམས་ཉིད་ཡུལ་བྲལ་སྒོམ་པ་བཟང་བའི་ཚད། ། སྐྱོན་ཡོན་མི་འཕྲོགས་ཉམས་ལེན་རྫོགས་པའི་ཚད། ། སྐུ་གསུམ་ལམ་སློང་ཟད་པར་སྐྱོལ་བའི་ཚད། །
ཚད་རྣམས་ལྡན་པའི་སྐྱེས་བུ་མཆོག་རབ་ཡིན། ། ཉེས་པ་དྲུག་ལྡན་མི་བྱ་བསྟན་པ་ནི། ། སྡོམ་གསུམ་བླངས་ནས་ཉེས་ལྟུང་འཁུར་མི་བྱ། ། སྙིང་པོའི་དོན་བོར་ཚིག་ཕྱིར་འབྲེང་མི་བྱ། ། བྱང་ཆུབ་མི་སྒྲུབ་ཆོས་བརྒྱད་ལྷུང་མི་བྱ། ། མི་ལུས་ཐོབ་ནས་སྟོང་པར་ལོག་མི་བྱ། ། ཟབ་དོན་རྙེད་ནས་དམན་པར་འཇུག་མི་བྱ། ། སྡེ་སྣོད་འཆད་མཁས་ཉམས་ལེན་མད་མི་བྱ། ། སྒྲུབ་ལ་ཉེས་པ་བསམ་པའི་ཆོས་དྲུག་ནི། ། བར་ཆོད་མང་ན་མཐུན་འཇུག་རྩིག་པ་བསྒྱེལ། །
འདུན་པ་མ་ལོག་ལོང་མེད་རྒྱུད་ལ་བསྟེན། ། སྙིང་རྗེ་མ་སྐྱེས་རང་ལ་དཔེ་ལོང་སྟོས། ། བྱིན་རླབས་ཡལ་ན་མོས་གུས་བརྩོན་འགྲུས་བསྐྱེད། ། གནོད་བྱེད་མང་ན་ཞུན་འཐར་མང་དུ་སྦྱོངས། ། གཞན་དོན་འདོད་ན་སེམས་བསྐྱེད་སྨོན་ལམ་ཐོབ། ། དེ་ལྟར་བྱས་ན་ཉེས་པའི་སྐྱོན་ལས་གྲོལ། ། སྒྲུབ་པའི་དམ་ཆོས་ཚད་མ་དྲུག་ལྡན་ནི། ། མདོ་རྒྱུད་ལུང་ཟིན་བཀའ་ཡི་ཚད་མ་དང༌། ། བརྒྱུད་པ་མ་ཆད་གདམས་ངག་ཚད་མ་དང༌། ། ཉམས་སེལ་མ་ཞུགས་བྱིན་རླབས་ཚད་མ་དང༌། །
འདྲ་མིན་མ་བསླད་ཡང་དག་ཚད་མ་དང༌། ། རང་རྒྱུད་ཁེལ་བ་ཉམས་མྱོང་ཚད་མ་དང༌། ། མངོན་སུམ་རྗེས་དཔག་གཏན་ཚིགས་ཚད་མ་དང༌། ། རྣམ་པ་དྲུག་ལྡན་ཤིན་ཏུ་གཅེས་པ་ཡིན། ། རང་སྐྱོན་མཚང་ནས་འབྲུ་བའི་ཆོས་དྲུག་ནི། ། ངན་གཡོའི་ཁྲིམས་ཀྱིས་རང་མགོ་མ་བསྐོར་ཅིག ། མི་དགེའི་སྡིག་པས་རང་ཕུང་མ་བསྒྲུབས་ཤིག ། ཞེན་འཛིན་ཕུང་འདྲེས་རང་བདུད་མ་འབེབས་ཤིག ཁོང་ཁྲོའི་སེམས་ཀྱིས་རང་སེམས་མ་དཀྲུགས་ཤིག ། རྣམ་གཡེང་འདུ་འཛིས་རང་དོན་མ་སླུ་ཤིག །
འཁོར་བའི་གཡང་སར་རང་ཉིད་མ་འདོར་ཅིག ། གྲོས་དེ་ཉན་ན་འདུན་མ་ལེགས་པར་འོང༌། ། མཐོ་དམན་དྲིལ་ནས་བསྟན་པའི་ཆོས་དྲུག་ནི། ། ཡར་ལ་བླ་མ་ཡི་དམ་མཁའ་འགྲོ་མཆོད། ། མར་ལ་སྣོད་བཅུད་ལོངས་སྤྱོད་འབྲེལ་ཐག་ཆོད། ། བར་དུ་སྣང་སྟོང་ཟུང་འཇུག་དོན་ལ་སྦྱོངས། ། ཕར་ལ་དགེ་བ་སེམས་ཅན་དོན་ལ་བསྔོས། ། ཚུལ་ཁྲིམས་ཐོབ་ནས་རལ་བ་ཡ་རེ་ཆ། ། བར་དུ་བདག་གཞན་དགེ་སྦྱོར་དམིགས་མེད་སྐྱོལ། ། དེ་ཡིས་ལམ་ཟབ་སྙིང་པོའི་དམ་ཆོས་འགྲུབ། །
ཆོས་དང་འཇོལ་བ་ཡ་ཆ་རྣམ་དྲུག་ནི། ། མི་ལུས་ཐོབ་ནས་སྡིག་སྤྱོད་ཡ་རེ་ཆ། ། ཆོས་དང་ཕྲད་ནས་མི་བསྒྲུབ་ཡ་རེ་ཆ། ། ཚུལ་ཁྲིམས་ཐོབ་ནམ་རལ་བ་ཡ་རེ་ཆ། ། དམ་ཚིག་ཉམས་པའི་སྒྲུབ་པ་ཡ་རེ་ཆ། ། ཆོས་ཀྱིས་རྙེད་འཚོལ་ལོག་འཚོ་ཡ་རེ་ཆ། ། རང་དོན་ཕྱལ་པའི་གཞན་དོན་ཡ་རེ་ཆ། ། བསམས་ཤིང་ཡི་མུག་གང་ཟག་མང་བར་གདའ། ། ཆོས་ལ་འདྲེད་པའི་རྒྱུ་དྲུག་བསྟན་པའི་རྒྱུ། ། གྲོགས་ངན་བསྟེན་ན་དགེ་སྦྱོར་འདྲེད་པའི་རྒྱུ། །
བླ་མའི་སྐྱོན་རྟོག་མོས་གུས་འདྲེད་པའི་རྒྱུ། ། རྩོལ་བས་མི་སྒོམ་ཉམས་མྱོང་འདྲེད་པའི་རྒྱུ། ། ཡེང་བའི་ལམ་སྡོད་དམ་ཆོས་འདྲེད་པའི་རྒྱུ། ། གཞན་གྱི་སྐྱོན་རྟོགས་དག་སྣང་འདྲེད་པའི་རྒྱུ། ། ལང་ཅན་རིག་པ་འཁྲུལ་བར་འདྲེད་པའི་རྒྱུ། ། རྒྱུ་དྲུག་སྤངས་ལ་དམ་ཆོས་བསྒྲུབ་པར་བྱ། ། དགྲ་དྲུག་སྤང་བར་གདམས་པའི་ཆོས་དྲུག་ནི། ། དལ་འབྱོར་མི་ལུས་ལྟོ་རྒྱབ་དགྲར་མ་བསྐུར། ། གཞན་དོན་སེམས་བསྐྱེད་ཐེག་དམན་དགྲར་མ་བསྐུར། ། སེམས་ཉིད་ནོར་བུ་འཁྲུལ་པའི་དགྲ་མ་བསྐུར། །
ཚོགས་གཉིས་ཡིད་བཞིན་ཚེ་འདིའི་དགྲར་མ་བསྐུར། ། སྙིང་པོའི་སྒྲུབ་པ་ལེ་ལོའི་དགྲར་མ་བསྐུར། ། མོས་གུས་གདུང་སེམས་ལོག་ལྟའི་དགྲར་མ་བསྐུར། ། འདོད་ཡོན་རང་གར་སྤྱོད་པའི་ཉེས་དྲུག་ནི། ། གཟུགས་ཀྱིས་མིག་བསླུས་ཕྱི་ལེབ་མར་མེ་བཞིན། ། སྒྲ་ཡིས་རྣ་བ་གླིང་བུ་རི་དགས་བཞིན། ། དྲི་ཡིས་སྣ་བསླུས་བུང་བ་ཙནྡན་བཞིན། ། རོ་ཡིས་ལྕེ་བསླུས་ཉ་མོས་ལྕགས་ཀྱུ་བཞིན། ། རེག་གིས་ལུས་བསླུས་གླང་ཆེན་འདམ་ཚུད་བཞིན། ། ཆོས་ཀྱིས་ཡིད་བསླུས་རྔ་མོ་བུ་ཤི་བཞིན། །
ཚོགས་དྲུག་ཡུལ་ལ་རང་གར་མ་སོང་འཚལ། ། འགལ་བ་ལམ་དུ་སློང་བའི་ཆོས་དྲུག་ནི། ། ཚེ་འདིའི་བློ་སྐྱེས་ཞེན་པ་ནང་ནས་ལོག ། ནད་གདོན་ཅི་བྱུང་སྡིག་སྒྲིབ་ཕྱགས་མར་ལྟོས། ། རྐྱེན་ངན་བར་ཆད་དགེ་བའི་བསྐུར་ཤིང་ལྟོས། ། དགྲ་སྡང་གནོད་འཚེ་བཟོད་པའི་བསྐུལ་མར་ལྟོས། ། རྣམ་རྟོག་གང་ཤར་ཡེ་ཤེས་གསལ་འདེབས་ལྟོས། ། སྣོད་བཅུད་སྣང་བ་རྒྱལ་བའི་ཞིང་དུ་ལྟོས། ། རྐྱེན་རྣམས་བྱང་ཆུབ་ལམ་དུ་འགྲོ་བ་ཡིན། ། དེ་ལྟར་མ་ཤེས་མ་གོ་རྣམ་དྲུག་ནི། །
སྐྱོན་ཡོན་གཉིས་ལ་བླང་དོར་བྱེད་པ་དང༌། ། འགྲོ་དྲུག་ཞིང་ལ་མཐོ་དམན་བྱེད་པ་དང༌། ། རིག་པའི་དངོས་ལ་སྐྱེ་འགག་འཛིན་པ་དང༌། ། ཟང་ཀའི་ཤེས་པ་སྤང་གཉེན་བྱེད་པ་དང༌། ། རིག་པའི་དོན་ལ་སྦྱང་བགྲོད་འདོད་པ་དང༌། ། འབྲས་བུ་ལོགས་ནས་བསྒྲུབ་བྱར་འདོད་པ་དང༌། ། མཐོན་པོའི་དོན་གྱིས་རང་བཞིན་མ་གོས་བས། ། བློ་དམན་བྱིས་པ་གྲོང་པའི་ཆོས་ལ་སྦྱོར། ། ཆོས་བསྒྲུབ་རྣམས་ལ་ངོ་ཚ་རྣམ་དྲུག་ནི། ། བསྟན་པའི་སྒོར་ཞུགས་སྡིག་སྦྱོར་ངོ་རེ་ཚ། །
ཐ་སྙད་ཚིག་ཞེན་མི་སྒྲུབ་ངོ་རེ་ཚ། ། སེམས་བསྐྱེད་ཁས་བླངས་བདག་འཛིན་ངོ་རེ་ཚ། ། ཆོས་དང་འཇིགས་རྟེན་བསྲེ་བ་ངོ་རེ་ཚ། ། ཆགས་སྡང་འཐབ་རྩོད་བྱེད་པ་ངོ་རེ་ཚ། ། ཆོས་དང་གང་ཟག་གཤེ་བ་ངོ་རེ་ཚ། ། ངོ་ཚ་ཚུལ་བཞིན་སྤོང་བ་ཤིན་ཏུ་དཀོན། ། ཡང་དག་དོན་གྱི་གདམས་པ་རྣམ་དྲུག་ནི། ། འདུ་འཛི་བདུད་ལས་ཡིན་གྱིས་འཁྲི་བ་ཆོད། ། བསོད་ནམས་བར་ཆོད་ཡིན་གྱིས་དགའ་བྲོད་བོར། ། ཆེ་གྲགས་འདུད་ལས་ཡིན་གྱིས་དམའ་ས་ཟུང༌། །
ཕྱོགས་འཛིན་རྟག་ཆད་ཡིན་གྱིས་དབྱིངས་གཅིག་དྲིལ། ། གནད་མེད་སྡུག་སྒུར་ཡིན་གྱིས་གདམས་པ་ཚོལ། ། ཉམས་མེད་ཁ་ལྟ་ཡིན་གྱིས་རྒྱུད་དང་སྦྱོར། ། དེ་ལྟར་བྱས་ན་ལེགས་པའི་ཡོན་ཏན་འགྲུབ། ། རན་པའི་ཚོད་ཟིན་དྲུག་གིས་གདམས་པ་ནི། ། སྐྱེ་ཤི་བར་དོ་འདིར་འཁྱམས་གྲངས་མང་བས། ། ད་རེས་འགྱུར་མེད་བཙན་ས་བཟུང་རེ་རན། ། སྡུག་བསྔལ་འཁྲུལ་འཁོར་འདིར་ཚུད་གྲངས་མང་བས། ། ད་རེས་བདེ་ཆེན་ས་ལ་འགྲོ་རེ་རན། ། སྐྱེ་ཤིའི་ཕུང་པོ་འདོར་ལེན་གྲངས་མེད་པས། །
ད་རེས་འགྱུར་མེད་ཆོས་སྐུ་ཐོབ་རེ་རན། ། མ་རིག་མུན་ཁྲོད་འཐོམས་པ་གྲངས་མང་བས། ། ད་རེས་ཡེ་ཤེས་སྒྲོན་མ་སྤོར་རེ་རན། ། བདུད་བཞིའི་དམག་དཔུང་འདིས་བཅོམ་གྲངས་མང་བས། ད་རེས་འཁོར་བའི་གཡུལ་ངོ་བཟློག་རེ་རན། ། འདོད་པའི་ཁོལ་པོ་འདི་བྱས་གྲངས་མང་བས། ། ད་རེས་གཏན་གྱི་སོན་མ་ཟིན་རེ་རན། ། རན་པ་བས་ཀྱང་ཐལ་བར་གྱུར་འདི་སོམས། ། འགྲོ་བ་དྲུག་གི་དོན་ལ་བརྟག་པ་ནི། ། སྡུག་བསྔལ་རང་བཞིན་བདེ་བར་མ་ཤེས་ན། །
བདེ་བ་འདོད་པ་སྡུག་བསྔལ་ནད་དུ་ཆེ། ། ཆགས་སྡང་རང་རིག་མཉམ་ཉིད་མ་ཤེས་ན། ། འདོར་ལེན་བྱེད་པ་སྤང་བླང་ནད་དུ་ཆེ། ། རྐྱེན་ངན་རང་བཞིན་གྲོགས་སུ་མ་ཤེས་ན། ། ཐབས་ཤེས་གཞན་བརྟེན་འཆིང་བའི་གཟེབ་ཏུ་ཆེ། ། ལྟས་ངན་རང་བཞིན་གཡར་དུ་མ་ལོན་ན། ། དངོས་གྲུབ་ཉིད་ཀྱང་བདུད་དང་གོལ་བར་འགྲོ། ། རང་གི་སེམས་རྒྱུད་ཆོས་ཀྱིས་མ་བཏུལ་ན། ། ཚིག་ཚོགས་ཆེ་ཡང་ནེ་ཚོའི་འདོན་པར་འགྲོ། ། དགེ་བ་གང་བྱེད་སེམས་བསྐྱེད་མི་ལྡན་ན། །
ཉན་རང་ཉིད་དམ་བསོད་ནམས་ཆ་མཐུན་འགྲོ། ། དེ་བས་ཡང་དག་གནད་དུ་འགྲོ་བ་གཅེས། ། ཆོས་བྱེད་རྣམས་ཀྱི་འོང་བའི་ཆོས་དྲུག་ནི། ། དབེན་པ་བསྟེན་ན་དགེ་སྦྱོར་འཕེལ་བར་འོང༌། ། གཞན་ལ་བསྟོད་ན་ཤུགས་ཀྱིས་དད་པར་འོང༌། ། རང་རྒྱུད་བཏུལ་ན་དགེ་བ་འཕེལ་བར་འོང༌། ། ནོར་བདུན་བསགས་ན་དབུལ་ཕོངས་སེལ་བར་འོང༌། ། ཡོན་ཏན་སྤེལ་ན་རྒྱལ་བའི་གདུང་འཛིན་འོང༌། ། འགྲོ་དྲུག་བསྐྱངས་ན་རྒྱལ་སྲས་སྤྱོད་པ་འོང༌། ། དོད་བ་བཞིན་དུ་མཛད་པའི་སྐྱེ་བོ་ཉུང༌། །
གལ་ཆེ་དྲུག་གིས་སྤྲོ་བ་བསྐྱེད་པ་ནི། ། མོས་གུས་དད་པ་གཏིང་ནས་སྐྱེ་དཀའ་བས། ། བཅོས་ཤིང་བློས་བསྒྱུར་འབད་པ་གལ་རེ་ཆེ། ། རྣམ་རྟོག་སྣ་ཚོགས་གྲོགས་སུ་འཆར་དཀའ་བས། ། ཅི་སྐྱེས་དྲན་པ་གྲོལ་བ་གལ་རེ་ཆེ། ། སྣོད་བཅུད་སྣང་བ་ཞིང་ཁམས་འཆར་དཀའ་བས། ། སྐྱུར་མ་རྨི་ལམ་ཤེས་པ་གལ་རེ་ཆེ། ། དགོངས་པ་རྟོགས་གྲོལ་དུས་མཉམ་འབྱུང་དཀའ་བས། ། ནན་ཏན་སྒོམ་པ་སྐྱེད་པ་གལ་རེ་ཆེ། ། དངོས་སུ་གཞན་ལ་ཕན་པ་འབྱུང་དཀའ་བས། །
སྨོན་པ་སེམས་བསྐྱེད་བསླབ་པ་གལ་རེ་ཆེ། ། ཆགས་ཞེན་འཛིན་པ་མེད་འདི་རབ་དཀའ་བས། ། བགས་ཀྱིས་འདོད་ཆུང་ཆོག་ཤེས་གལ་རེ་ཆེ། ། དེ་དག་བསླབས་པས་མྱུར་དུ་མཆོག་ལ་རེག ། ཆོས་བྱེད་རུ་བརྒྱངས་བཅད་པ་རྣམ་དྲུག་ནི། ། ཡར་གྱི་རུ་བརྒྱངས་ལྟ་བའི་གྲོས་ཐག་བཅད། ། མར་གྱི་རུ་བརྒྱངས་སྤྱོད་པའི་དུས་ཆོད་ཤེས། ། ཕལ་གྱི་རུ་བརྒྱངས་ཡུལ་སྣང་སྒྱུ་མར་ཤེས། ། ཚུལ་གྱི་རུ་བརྒྱངས་གཟུང་འཛིན་ཞེན་པ་དོར། ། ཕྱི་རུ་རུ་བརྒྱངས་ཐོས་བསམ་ཕྱོགས་མེད་བྱ། །
ནང་གི་རུ་བརྒྱངས་རང་རྒྱུད་དུག་ལྔ་འདུལ། ། དེ་ལྟར་མཛད་ན་འཁོར་བའི་དམག་དཔུང་ལོག ། ཉོན་མོངས་རེ་བ་ངན་པའི་ཆོས་དྲུག་ནི། ། རང་རྒྱུད་མ་བཏུལ་གཞན་རྒྱུད་ཐུལ་དུ་རེ། ། གོ་ཡུལ་རྟོགས་པས་གནས་ལུགས་ཤེས་སུ་རེ། ། དམིགས་བཅས་བསྒོམས་པས་ཉོན་མོངས་འདག་ཏུ་རེ། ། ཕྱོགས་འཛིན་ཆོས་ཀྱིས་ཐར་ལམ་བགྲོད་དུ་རེ། ། དགེ་བ་མ་བསྒྲུབས་མཐོ་རིས་ཐོབ་ཏུ་རེ། ། སྡིག་པ་མ་སྤངས་ངན་འགྲོར་མི་ལྟུང་རེ། ། རེ་བའི་མི་ལ་དགོས་པ་བསླུས་པར་མཆི། །
མ་ཚོར་དྲན་པ་སྟོར་བའི་ཆོས་དྲུག་ནི། ། མི་ཚེ་ཉོན་མོངས་དུག་ལྔས་འདའ་བྱས་ནས། ། ངན་སོང་འགྲོ་བ་མ་ཚོར་དྲན་པ་སྟོར། ཁྱིམ་ཐབ་བུ་ཚས་འབྲེལ་པའི་སྒྲོག་ཞུགས་ནས། ། སྡུག་བསྔལ་མཚོར་བྱིང་མ་ཚོར་དྲན་པ་སྟོར། ། དགྲ་གཉེན་རིས་བཅད་ཆགས་སྡང་འདའ་བྱས་ནས། ། མར་འགྲོའི་ལས་སོང་མ་ཚོར་དྲན་པ་སྟོར། ། སྒོ་གསུམ་བྱ་བྱེད་གང་ཡང་མ་སྤངས་པར། ། སེམས་ཉིད་གནས་སུ་རེ་བས་དྲན་པ་སྟོར། ། ཚེ་འདིའི་འཇིག་རྟེན་བྱ་བ་མ་སྤངས་པར། །
ཐར་ལམ་སྙོགས་སུ་རེ་བ་དྲན་པ་སྟོར། ། སྟོང་ལྟའི་ཚིག་ལ་ཞེན་ནས་རྩོལ་བ་སྟོར། ། ཉམས་རྟོགས་དྲོད་རྟགས་རེ་བས་དྲན་པ་སྟོར། ། མ་ཚོར་དྲན་པ་སྟོར་བའི་མི་རེ་མང༌། ། བདག་གཞན་ཐུན་མོང་དགོས་པའི་ཆོས་དྲུག་ནི། ། འཁོར་བའི་སྡུག་བསྔལ་བསམ་སྟེ་ཆོས་ལ་བསྐུལ། ། དད་གུས་རྒྱུན་དུ་བསྒོམས་ཏེ་རང་རྒྱུད་འདུལ། ། གསོ་སྦྱོང་འབད་པས་རང་གཞན་སྒྲིབ་པ་སྦྱང༌། ། སེམས་བསྐྱེད་བཟང་པོས་རང་གཞན་དོན་གཉིས་འགྲུབ། ། སྨིན་གྲོལ་ལྡན་པས་རང་གཞན་དགེ་ལ་སྦྱར། །
ཉམས་ལེན་བརྩོན་པས་རང་གཞན་འཁྲུལ་པ་གཞོམ། ། གཅེས་པའི་གནད་དྲུག་ལེགས་པར་བསྟན་པ་ནི། ། འདི་ཕྱིའི་འདུན་གྲོས་ངན་པར་མ་སོང་གཅེས། ། ཐ་མལ་རྣམས་དང་སྤྱོད་ལམ་མ་འདྲེས་གཅེས། ། སྔོན་ལས་རགས་པས་རྒྱུ་འབྲས་ཞིབ་མོ་གཅེས། ། ཤེས་རབ་སྙིང་རྗེ་ཟུང་དུ་འགྲེལ་བ་གཅེས། ། ཐབས་ཀྱི་འདོད་ཡོན་ལམ་དུ་སློང་བ་གཅེས། ། དབྱེར་མེད་རྟོགས་པས་བཙན་ས་འཛིན་པ་གཅེས། ། འདི་དང་སུ་ལྡན་རྣལ་འབྱོར་ཡང་རབ་ཡིན། ། ཡེང་མེད་ལམ་དུ་བསླང་བའི་ཆོས་དྲུག་ནི། །
དང་པོའི་ལས་ཅན་འདུ་བྱེད་མ་ཡེངས་བྱ། ། མཉམ་རྗེས་སློབ་རྣམས་ཆོས་ཉིད་མ་ཡེངས་བྱ། ། གོམས་པས་དྲན་སྣང་ཡེ་ཤེས་མ་ཡེངས་བྱ། ། ཀློང་གྱུར་དུས་སུ་ཡེང་མེད་ཡེང་མཁན་མེད། ། བརྟན་པ་མཐར་ཕྱིན་ཡེང་ཡུལ་ཆོས་ཉིད་ངེས། ། ཆོས་ཟད་དུས་ན་མཚོན་བརྗོད་ཡུལ་ལས་འདས། ། དེ་འདྲའི་ཆད་དུ་སྐྱོལ་བར་མཛད་པ་ཞུ། ། ནོར་ར་རེ་གཉིས་བརྟག་པའི་ཆོས་དྲུག་ནི། ། མོས་ཤིང་སྐྱོ་བས་ཤེས་པ་མ་བདེ་དང༌། ། རྐྱེན་ངན་དབང་གིས་མི་དགའ་ནོར་ར་རེ། །
ཚད་མེད་མོས་གུས་གཏིང་ནས་སྐྱེས་པ་དང༌། ། བཅོས་མའི་དད་པ་ཁ་ནས་སྐྱེས་པ་ནི། ། ཡུད་ཙམ་བལྟས་ན་ཕན་ཚུན་ནོར་ར་རེ། ། གཉེན་བཤེས་སྣང་སེམས་འཁྲི་ཐག་ཆོད་པ་དང༌། ། བརྩེ་མེད་སེམས་ཐག་རིང་བ་ནོར་ར་རེ། ། ཡི་དམ་དངོས་གྲུབ་མཆོག་རབ་སྟེར་བ་དང༌། ། བདུད་ཀྱི་བར་ཆད་ཆོ་འཕྲུལ་ནོར་ར་རེ། ། ཐུགས་རྗེས་མ་ལུས་འགྲོ་བ་འདྲེན་པ་དང༌། ། ཆོས་བརྒྱད་གཞན་དོན་གཟུགས་བརྙན་ནོར་ར་རེ། ། འོད་གསལ་ཆོས་ཉིད་ངང་ལ་འབྱམས་པ་དང༌། །
སྟོང་པ་ཧད་པོར་ཤོར་བ་ནོར་ར་རེ། ། དེ་དག་རང་བཞིན་བརྟག་པའི་ཆོས་དྲུག་ནི། ། སྐྱོ་བས་མ་བདེ་ཡུལ་མཆོག་ཕྲད་ནས་སངས། ། རྐྱེན་ངན་གང་ལ་དགའ་བ་མེད་པའོ། ། གཏིང་ནས་མོས་གུས་ལུས་སེམས་འགྱུར་བ་སྟེ། ཁ་ནས་དད་པ་དབང་པོ་མདངས་མི་འགྱུར། ། འཁྲི་བ་ཆོད་པས་ཅིས་ཀྱང་དགོས་མེད་ཤེས། ། སེམས་ཐག་རིང་བ་གནས་སྐབས་བྱེ་བྲག་འོང༌། ། དངོས་གྲུབ་མཆོག་སྟེར་ཉམས་དགའ་བྱིན་འཐིབས་ལ། ། བདུད་ཀྱི་བར་ཆད་སྐྱི་ཟིང་ཤེས་བ་འཚུབ། །
འགྲོ་བ་འདྲེན་པ་རང་འདོད་འཁྲིས་མེད་ལ། ། ཆོས་བརྒྱད་གཞན་ཕན་རང་འདོད་རྙེད་བཀུར་འདོད། ། ཆོས་ཉིད་ངང་འབྱམས་དབང་པོ་དྭངས་ཤིང་གསལ། ། སྟོང་པ་ཧད་པོ་མུན་འཐོམས་ལྟ་བུ་སྟེ། ། དེ་ཕྱིར་མ་ནོར་བྱེ་བྲག་ཤེས་པ་གཅེས། ། གཅིག་ཆོག་དྲུག་གི་གདམས་ངག་བསྟན་པ་ནི། ། སྐྱེ་བ་གཅིག་ཆོག་ད་རེས་འབྲེལ་ཐག་ཆོད། ། ཚོགས་གསོག་གཅིག་ཆོག་བླ་མ་སངས་རྒྱས་ཁུར། ། བྱ་བ་གཅིག་ཆོག་བླ་མ་སངས་རྒྱས་བསྒྲུབ། ། བསླབ་པ་གཅིག་ཆོག་ཆོས་མིན་བྱ་བ་བོར། །
ངོ་སྤྲོད་གཅིག་ཆོག་འགྱུར་བ་ཆོས་ཉིད་སྤྲོད། ། ཉམས་ལེན་གཅིག་ཆོག་དེ་ཉིད་ངང་ལ་སྐྱོངས། ། དེ་ལ་མ་ཉན་མྱུར་དུ་བདེ་ཆེན་འགྲུབ། ། ཟབ་མོ་གནད་ཀྱི་གདམས་པ་རྣམ་དྲུག་ནི། ། ཆོས་ཀྱིས་ཕན་འདོད་སེམས་ལ་གང་ཕན་བསྟེན། ། རང་རྒྱུད་འདུལ་འདོད་རང་གྲོས་རང་ལ་ཐོབ། ། ཆོས་སྐུ་ཐོབ་འདོད་ཐོལ་བྱུང་འགྱུར་ངོས་གཟུང༌། ། ཉམས་སྐྱོང་སེམས་ཉིད་ཡེང་བོར་ནང་དུ་ལྟོས། ། འགྱུ་དྲན་གཅོད་འདོད་རླུང་སེམས་གཅུད་ལ་བོར། ། མཐར་ཐུག་སྐྱེལ་འདོད་མ་བཅོས་རྣལ་དུ་ཞོག །
འདི་ནི་ཡང་ཟབ་སྙིང་པོའི་གདམས་པ་ཡིན། ། ཕྱི་ནང་རྟེན་འབྲེལ་རྟགས་དྲུག་མན་ངག་ནི། ། དད་པ་སྐྱེས་རྟགས་འཇིག་རྟེན་བྱ་བ་གཏོང༌། ། བྱིན་རླབས་ཞུགས་རྟགས་དམན་པའི་འདུ་ཤེས་བསྐྱེད། ། གཞན་ཕན་སེམས་རྟགས་ཅི་བྱས་གཞན་ལ་ཕན། ། མངོན་ཞེན་ལོག་རྟགས་ཆོས་བརྒྱད་མགོ་སྙོམས་པའོ། ། དོན་དམ་འབྱོར་རྟགས་གཉིས་འཛིན་ངང་གིས་ཆུང༌། ། རང་གྲོས་ཐེབས་རྟགས་དགེ་ལ་རྟག་པར་བརྩོན། ། རྟགས་རྣམས་ལྡན་དེ་སྲིད་པའི་ཕ་རོལ་འགྲོ། ། རྫོགས་པ་ཆེན་པོ་རྡོ་རྗེའི་ཚིག་དྲུག་ནི། །
གཞི་ཡི་རྫོགས་ཆེན་སེམས་ཉིད་གཏན་ལ་དབབ། ། ལམ་གྱི་རྫོགས་ཆེན་མཐའ་གྲོལ་གནད་དུ་བསྣུན། ། འབྲས་བུའི་རྫོགས་ཆེན་རེ་དོགས་ཟད་སར་སྐྱོལ། ། ཡུལ་གྱི་རྫོགས་ཆེན་སྣང་བ་འཛིན་མེད་གྲོལ། ། སེམས་ཀྱི་རྫོགས་ཆེན་རྣམ་རྟོག་གྲོགས་སུ་འཆར། ། དོན་གྱི་རྫོགས་ཆེན་འགྱུ་བ་རང་ཡལ་དངས། ། དེ་ལྟར་སུས་ཤེས་རྣལ་འབྱོར་རྒྱལ་པོ་ཆེ། ། གདེང་དུ་ཚུད་པའི་རྟགས་དྲུག་འཆར་བ་ནི། ། བར་དོ་རང་ཞི་སྐྱེལ་མ་བཟང་པོ་འདྲ། ། སྒྲིབ་པ་རང་དག་ནོར་བུ་རང་དངས་འདྲ། །
ཉམས་མྱོང་རང་འབར་ཆང་གི་གླུམ་ལངས་འདྲ། ། བདེ་ཆེན་རང་འབར་གར་ཆང་འཐུངས་པ་འདྲ། ། སེམས་ཉིད་རང་ཟིན་སྤྲང་མ་རྩི་འབྱར་འདྲ། ། བྱིན་རླབས་ཤུགས་འབྱུང་ལོ་ཐོག་ལེགས་པ་འདྲ། ། དེ་ལྟར་འཆར་དུས་རྣལ་འབྱོར་ཆེན་པོ་ཡིན། ། ཆོས་བྱེད་རྣམས་ཀྱི་མ་ཉེ་རྣམ་དྲུག་ནི། ། མཆོད་གནས་ཉེ་འབྲེལ་བྱེད་པས་ཚོགས་གཉིས་ཕྱོགས་མ་ཉེ། ། སྒྲུབ་པ་དལ་ཁོམ་བྱེད་པས་དངོས་གྲུབ་ཕྱོགས་མ་ཉེ། ། དགེ་སྦྱོར་རྐྱེན་ལོག་བྱེད་པས་སངས་རྒྱས་ཕྱོགས་མ་ཉེ། ། བཟླས་བརྗོད་ལོང་གཏམ་བྱེད་པས་ནུས་མཐུ་ཕྱོགས་མ་ཉེ། །
ཡོན་ཏན་ང་རྒྱལ་བྱེད་པས་གནས་ལུགས་ཕྱོགས་མ་ཉེ། ། ལག་ལེན་མི་ཆོས་བྱེད་པས་ལྷ་ཆོས་ཕྱོགས་མ་ཉེ། ། དེ་ལྟར་མ་སོང་ཤིན་ཏུ་གཅེས་པ་ལགས། ཁེ་ཉེན་ཆེ་བའི་གདམས་པ་རྣམ་དྲུག་ནི། ། རྨུ་རྒོད་དག་དང་འབྲེལ་འདྲིས་བྱེད་པ་དང༌། ། རང་རྒྱུད་ངན་དང་ཆོས་ཀྱིས་འབྲེལ་པ་དང༌། ། གཉེན་པོ་མེད་པས་བསླབ་ཁྲིམས་ལེན་པ་དང༌། ། ཐོས་བསམ་མེད་པས་སྒོམ་པ་བྱེད་པ་དང༌། ། དམ་ཚིག་འཕྱལ་པའི་གསང་སྔགས་བསྒྲུབ་པ་དང༌། ། དེད་དཔོན་རྒྱ་མཚོར་ནོར་བུ་ལེན་པ་རྣམས།
ཁེ་ཉེན་ཆེ་བས་ལེགས་པར་བརྟགས་པ་གཅེས། ། ཉམས་སུ་ལེན་པའི་གདམས་ངག་རྣམ་དྲུག་ནི། ། སྣང་བ་ཅི་ཤར་རང་ངོ་རང་སངས་བཏང༌། ། རིག་པ་ཅི་རིག་རང་བྱུང་རང་དག་བཞག ། འགྱུར་བ་ཅི་འགྱུར་བྱ་ལམ་རྗེས་མེད་ཁྱེར། ། དབྱེར་མེད་མཐའ་གྲོལ་རྒྱ་ཡན་ཡེ་གྲོལ་ཐོང༌། ། གྲོལ་མཁན་བལྟས་པས་འཁོར་འདས་ཕུག་སྟོང་ལྟོས། ། གཉིས་འཛིན་ཞིག་པས་གནས་ལུགས་གཞི་ལ་བསྐྱལ། ། དེ་ལྟར་ཤེས་ན་ཐེག་མཆོག་དོན་ལ་མཁས། ། མིན་པ་དྲུག་གིས་ལ་ཤན་དབྱེ་བ་ནི། །
བསོད་ནམས་གྲགས་འདོད་བླ་མ་བཟང་པོ་མིན། ། ནོར་རྫས་ཆེར་འཛིན་ཆོས་སྒྲུབ་བཟང་པོ་མིན། ། མི་ཆོས་གཙོར་འཛིན་རབ་བྱུང་བཟང་པོ་མིན། ། བདག་ལྟ་ཕྱོགས་འཛིན་རྣལ་འབྱོར་བཟང་པོ་མིན། ། བསྐལ་པར་རིམ་བགྲོད་གསང་སྔགས་བཟང་པོ་མིན། ། ཕྱོགས་ལྷུང་རྒྱ་ཆད་རྫོགས་ཆེན་བཟང་པོ་མིན། ། ཀུན་མཉམ་ཡངས་པ་ཆེན་པོར་མཁྱེན་འཚལ་ལོ། ། ཆོས་ཉིད་དོན་ལ་གཞག་པའི་ཆོས་དྲུག་ནི། ། གཟུང་བའི་ཡུལ་ལ་སྒོ་ལྔས་རྟེན་མ་བྱེད། ། འཛིན་པའི་སེམས་ལ་སྤྲོ་བསྡུས་བཟོ་མ་བྱེད། །
བདེ་གསལ་ཞེན་མེད་རྣམ་རྟོག་འཕྲ་མ་གཞུག ། རང་བྱུང་ལྷུག་པ་སྤྲོས་པའི་གོས་མ་གོན། ། ཆོས་ཉིད་རྒྱ་ཡན་སེམས་འཛིན་སྒྲོག་མ་གཞུག ། ཡངས་གྲོལ་བློ་ཡངས་འདུ་ཤེས་གཟེབ་མ་བཅིངས། ། དེ་ལྟ་སུས་ཤེས་ཡང་དག་དོན་ལ་ཉེ། ། ཐེག་ཆེན་ཆོས་དོན་མ་གོ་ཆོས་དྲུག་ནི། ། འགྲོ་ཀུན་རྒྱལ་བའི་སྲས་པོ་དམ་པ་ལ། ། དམན་པ་ཁྱད་གསོད་ཐེག་ཆེན་དོན་མ་གོ། ། སློང་བ་ཐམས་ཅད་དགེ་བསྐུལ་དྲིན་ཅན་ལ། ། སེར་སྣའི་འཇུར་གེགས་ཐེག་ཆེན་དོན་མ་གོ། །
གནོད་བྱེད་དགྲ་འདྲེ་བཟོད་པའི་ཡུལ་མཆོག་ལ། ། ཞེ་སྡང་ཁོང་ཁྲོ་ཐེག་ཆེན་དོན་མ་གོ། ། ཉེས་སྐྱོན་ངན་སྨྲས་སྐྱོན་སེལ་གདམས་ངག་ལ། ། ངར་འཛིན་ཀོ་ལོང་ཐེག་ཆེན་དོན་མ་གོ། ། རྙེད་བཀུར་སྙན་གྲགས་ཕུང་འདྲེའི་ནང་བྱེན་ལ། ། ཆོས་བརྒྱད་རློམ་སེམས་ཐེག་ཆེན་དོན་མ་གོ། ། བྱིན་རླབས་ནུས་མཐུ་བདུད་ཀྱི་སྣ་འདྲེན་ལ། ། ང་རྒྱལ་རློམ་སེམས་ཐེག་ཆེན་དོན་མ་གོ། ། དེ་དག་མང་བས་འཁོར་བར་འཁྱམས་པ་ཡིན། ། སྤངས་ནས་བསྡད་པར་བྱ་བའི་ཆོས་དྲུག་ནི། །
འདུ་འཛིན་གཡེང་བའི་ཡུལ་སྤངས་དབེན་པར་སྡོད། ། སྡེ་ཚན་ཕྱོགས་རིས་སྤངས་ལ་འདྲིས་མེད་སྡོད། ། འཇིག་རྟེན་སོ་ནམ་འབྲེལ་སྤངས་བདེ་བར་སྡོད། ། མང་པོའི་ཆོགས་སྤངས་གཅིག་ཏུ་དབེན་པར་སྡོད། ། དོན་དང་བྱ་བ་མང་སྤངས་དབེན་པར་སྡོད། ། མི་དགེ་ལུང་མ་བསྟན་སྤངས་དགེ་བར་སྡོད། ། དེ་ལྟར་བསྡང་དུས་བྱ་བ་རྣམ་དྲུག་ནི། ། རིག་པ་གཅེས་བུ་རང་ངོ་ཟིན་པར་བྱ། ། སེམས་ཀྱི་གནས་ལུགས་གཏན་ལ་དབབ་པར་བྱ། ། ཤེས་པ་སྙམ་བྱེད་འདུན་མ་བྲལ་བར་བྱ། །
དངོས་འཛིན་གཟའ་གཏད་ཆེད་དུ་གཟུང་མི་བྱ། ། བརྩོན་འགྲུས་འདོད་བློ་རང་སར་ཆོད་པར་བྱ། ། བྱེད་མཁན་ངོ་བོ་ཟད་སར་སྐྱོལ་བར་བྱ། ། རིག་པ་བསམ་གཏན་གནས་པའི་ཆོས་དྲུག་ནི། ། སྣང་ཚུལ་མ་འགགས་བཀྲ་ཡལ་སང་ངེ་བ། ། ཤེས་པ་མ་རྨུགས་ཡེ་རེ་སིང་ངེ་བ། ། འཕྲོ་རྒོད་མ་སྙོགས་རང་དངས་སིང་ངེ་བ། ། འཕྲོ་རྒོད་མ་ཤོར་མཉམ་པར་ལྷན་ནེ་བ། ། རྨུགས་འཐིབས་མེད་པར་རང་ཤར་ལྷག་གེ་བ། ། མཐའ་བཞིར་མ་བསྐྱོད་རང་བབས་ཕྱལ་ལེ་བ། །
མཚན་ཉིད་དྲུག་ལྡན་གོལ་ས་མེད་པ་ཡིན། ། ལྟ་སྒོམ་ཉམས་སུ་བླང་བའི་ཆོས་དྲུག་ནི། ། ཅིར་སྣང་ལྟ་བར་ཤེས་པས་གྲུབ་མཐའི་འཛིན་པ་གྲོལ། ། ཅིར་སེམས་སྒོམ་པར་ཤེས་པས་ཐུན་མཚམས་རིས་ལས་གྲོལ། ། ཅི་བྱས་འཛིན་མེད་སྤྱོད་པས་ཆེད་འཛིན་ཞེན་པ་གྲོལ། ། ཅིར་སྣང་དགོངས་པར་ཤར་བས་ཉམས་སུ་མྱོང་བ་གྲོལ། ། ཅིར་བགྲོད་ཆོས་ཉིད་ཆོད་པས་ས་ལམ་ཚད་མར་གྲོལ། ། ཅི་བསྒྲུབ་སྐུ་ལྡར་གྲུབ་པས་འབྲས་བུའི་ཞེན་པ་གྲོལ། ། དེ་འདྲའི་རྣལ་འབྱོར་ནམ་མཁའ་ལྟ་བུ་ཡིན། ། སྐྱོན་དྲུག་བརྟགས་ཏེ་སྤང་བར་བྱ་བ་ནི། །
དད་བརྩོན་ལྡན་ཡང་བླ་མ་འབྲལ་སྔས་ན། ། ལམ་མཐར་མ་ཕྱིན་བྱེའུ་ཕྲུག་མ་བྲལ་འདྲ། ། རྒྱུ་འབྲས་གོ་ཡང་འདོད་བློ་མ་ཕྱིན་ན། ། རྐྱེན་དབང་འཆོར་བ་གཡོ་སྒྱུ་ཁྲམ་པ་འདྲ། ། ཤེས་རབ་ཆེ་ཡང་ཉམས་སུ་མི་ལེན་ན། ། དགོས་དུས་མི་བསྟོངས་གཡུལ་ངོར་མཚོན་སྟོར་འདྲ། ། རང་ངོ་འཕྲོད་ཀྱང་གོམས་འདྲིས་མ་བྱས་ན། ། རྣམ་རྟོག་དགྲས་ཁྱེར་གཡུལ་ངོའི་བུ་ཆུང་འདྲ། ། སྒོམ་ཡུན་རིང་ཡང་ཞེན་བློ་མ་ཞིག་ན། ། ངལ་བ་དོན་མེད་རབས་ཆད་ཁེ་གྲགས་འདྲ། །
ཡིན་མིན་ཤེས་ཀྱང་ཕྱོགས་རིས་མ་ཕྱེད་ན། ། ཉོན་མོངས་རོ་སྡང་མདེའུ་ཤའུ་འདྲ། ། དེ་བས་སྐྱོན་དབང་མ་སོང་ཤིན་ཏུ་གཅེས། ། གནས་ལུགས་རྟོགས་ན་མི་དགོས་རྣམ་དྲུག་ནི། ། རང་ལུས་རི་བོར་དྲི་མེད་སེམས་གནས་ན། ། རི་དོགས་དབེན་པའི་དགོན་པ་བསྟེན་མི་དགོས། ། གང་བྱུང་ཆོས་ཉིད་ངང་ལས་མི་འདའ་ན། ། དུས་ཚོད་ངེས་གཟུང་སྡུག་རྒུར་མཚམས་མི་དགོས། ། སྣང་གྲགས་ཡེ་ཤེས་རོལ་པར་འཆར་བ་ན། ། ཐུན་མཚམས་བར་བཅད་ཆེད་དུ་བསྒོམ་མི་དགོས། །
སྤང་ཐོབ་མཚན་མ་གཞི་ལ་རང་དག་ན། ། མཚན་བཅས་བསགས་སྣང་འདུན་མ་བཏང་མི་དགོས། ། ཅིར་སྣང་སྐུ་གསུམ་ཞིང་དུ་འཆར་བ་ན། ། སྒོམ་སྒྲུབ་ཡུལ་ལ་གཉེན་པོ་བསྟེན་མི་དགོས། ། དགོངས་པ་ཕྱོགས་མེད་རྒྱ་ཡན་འཆར་བ་ན། ། རེ་དང་དོགས་པའི་འདུ་ཤེས་བསྐྱེད་མི་དགོས། ། དེ་དང་སུ་ལྡན་ཡེ་ཤེས་དོན་དང་མཇལ། ། འགྲོ་བ་དྲུག་གི་མན་ངག་སྟོན་པ་ནི། ། མི་དགེ་ཐུབ་པའི་མི་དེ་རང་བཞིན་དཔའ་བོར་འགྲོ། ། དུག་ལྔ་ཁོང་གསོད་མི་དེ་སྐྱེས་བུ་མཐུ་ཅན་འགྲོ། །
དམིགས་འཛིན་མེད་པའི་མི་དེ་དགེ་སྦྱོར་ཅན་དུ་འགྲོ། ། ཤེས་བཞིན་བག་ཡོད་འཆང་དེ་མཁས་ཤིང་མཛངས་པར་འགྲོ། ། གནོད་འཛུགས་སྤོང་བའི་མི་དེ་གོ་མཚོན་ཅན་དུ་འགྲོ། ། དམ་ཅན་བསྐོར་བའི་མི་དེ་འཁོར་འབངས་ཅན་དུ་འགྲོ། ། དེ་ལྟར་ཅི་འགྲོ་བྱ་བ་གདམས་པའི་མཆོག ། བསླུ་བས་སྤང་བར་བྱ་བའི་ཆོས་དྲུག་ནི། ། རང་རིག་མ་བསླངས་གཞན་རིག་རྫུན་པོས་བསླུ། ། འོད་གསལ་མ་ཡིན་ཞི་གནས་ལྟད་པོས་བསླུ། ། ཚིག་ཆོད་མ་ཡིན་བཏང་སྙོམས་འབྱམས་པས་བསླུ། ། རང་དག་མ་ཡིན་རྣམ་རྟོག་ཉིད་འཁྲུལ་བསླུ། །
ཟུང་འཇུག་མ་ཡིན་བྱར་མེད་ཁ་འབྱམས་བསླུ། ། རང་གནས་མ་ཡིན་རྩེ་གཅིག་སེམས་འཛིན་བསླུ། ། འདྲ་གཉིས་བསླུ་བས་དོན་མེད་མ་བཏང་ཅིག ། འགྲོ་བ་དྲུག་གི་རང་བཞིན་བསྟན་པ་ནི། ། དམིགས་མེད་རང་བཞིན་མ་རྟོགས་དགེ་བཅུ་འཆིང་བར་འགྲོ། ། རང་ལ་ཞེན་ལོག་མ་སྐྱེས་སྤྲོས་མེད་བླང་དོར་འགྲོ། ། ཆོས་འདས་དབྱིངས་སུ་མ་བྱས་བསྒོམས་ཀྱང་བློ་བྱས་འགྲོ། ། ཐུག་ཕྲད་རང་ངོ་མ་རྟོགས་བསྒོམས་ཀྱང་བཅོས་མར་འགྲོ། ། རང་དྭངས་གནས་ལུགས་མ་ཤེས་བསྒོམས་ཀྱང་རྟོག་པར་འགྲོ། ། ཡེ་གྲོལ་འཛིན་མེད་མ་ཤེས་བསྒོམས་ཀྱང་མཚན་མར་འགྲོ། །
འགྲོ་བའི་གནས་ལས་ལོག་པ་ཤིན་ཏུ་གཅེས། ། གསོད་པ་དྲུག་གི་གདམས་ངག་བསྟན་པ་ནི། ། འདྲེ་གདོན་ཞི་བར་འདོད་ན་ལུས་སྲོག་གཅེས་འཛིན་སོད། ། མཐུན་འཇུག་བྱ་བར་འདོད་ན་ང་རྒྱལ་ཁེངས་སེམས་སོད། ། སྡུག་བསྔལ་ཞི་བར་འདོད་ན་གཉིས་འཛིན་མཚན་མ་སོད། ། གནས་ལུགས་དགོངས་པ་འདོད་ན་གཉེན་པོ་མཆོག་འཛིན་སོད། ། གཉིས་མེད་ཡེ་ཤེས་འདོད་ན་སྒོམ་བློའི་གཉེན་པོ་སོད། ། ཚེ་གཅིག་བྱང་ཆུབ་འདོད་ཕྱི་ཤོལ་ལེ་ལོ་སོད། ། དེ་དག་ལྡན་ན་གང་ཡིན་བདུད་བཞི་དགྲ་ལས་རྒྱལ། ། མེད་པ་དྲུག་གི་རང་བཞིན་བསྟན་པ་ནི། །
སེམས་ཅན་ཅི་མགུ་བྱས་ན་རྒྱལ་མཆོད་ལོགས་ན་མེད། ། གཞན་དོན་དང་ལེན་བྱས་ན་ཐར་ལམ་ལོགས་ན་མེད། ། དབྱེ་བསལ་གཉིས་མེད་རྟོགས་ན་མཉམ་ཉིད་ལོགས་ན་མེད། ། ཡུལ་སེམས་གཉིས་མེད་རྟོགས་ན་ཆོས་ཉིད་ལོགས་ན་མེད། ། འཁོར་བ་བདེན་མེད་ཤེས་ན་མྱང་འདས་ལོགས་ན་མེད། ། བསྒྲུབ་མཁན་ངོ་བོ་སྟོར་ན་གོལ་སྒྲིབ་བསལ་དུ་མེད། ། དེ་ལྟར་རྟོགས་རྣམས་ཆོས་སྐུ་རང་ཆས་འགྲུབ། ། དཀའ་བ་དྲུག་གི་རང་བཞིན་བསྟན་པ་ནི། ། ཆོས་ལ་ཞུགས་དཀའ་དེ་བས་མི་ལྡོག་དཀའ། ། སྡེ་སྣོད་ཤེས་དཀའ་དེ་བས་རྒྱུད་སྦྱོར་དཀའ། །
དམ་ཚིག་ཐོབ་དཀའ་དེ་བས་ལེགས་བསྲུང་དཀའ། ། ཟབ་དོན་ཕྲད་དཀའ་དེ་བས་ཉམས་ལེན་དཀའ། ། དགོངས་པ་སྐྱེ་དཀའ་དེ་བས་སྐྱོང་བ་དཀའ། ། གཞན་དོན་བྱེད་དཀའ་དེ་བས་སྐྱོ་བཟོད་དཀའ། ། སངས་རྒྱས་འདོད་ན་དཀའ་ཡང་བསྒྲུབ་འཚལ་ལོ། ། ངོ་མཚར་ཆེ་བའི་གདམས་ངག་རྣམ་དྲུག་ནི། ། དད་བརྩོན་ཡོད་ན་ཆོས་ཀྱི་སྦྱིན་པ་ལ། ། དགོས་སུ་སྤྱད་རྒྱུ་ཡོད་པ་ངོ་མཚར་ཆེ། ། མོས་གུས་ཡོད་ན་བླ་མ་སངས་རྒྱས་ལ། ། གདམས་ངག་མཉན་དུ་ཡོད་པ་ངོ་མཚར་ཆེ། །
ཟབ་མོའི་ཐབས་ཀྱིས་ཟིན་ན་འདོད་ཡོན་ལྔ། ། མ་སྤངས་སྤྱད་པས་གྲོལ་བ་ངོ་མཚར་ཆེ། ། བརྩོན་པས་ཉམས་སུ་བླངས་ན་སེམས་ཅན་གྱིས། ། ཚེ་གཅིག་སངས་རྒྱས་འགྲུབ་པ་ངོ་མཚར་ཆེ། ། རྟོག་པའི་ངང་ལ་མ་ཡེངས་བསྒོམས་བྱས་ན། ། གཏིང་གསལ་ཆོས་ཉིད་མངོན་གྱུར་ངོ་མཚར་ཆེ། ། དཀྱིལ་འཁོར་གསུམ་ལ་རྟག་ཏུ་འདྲིས་བྱས་ན། ། སྐུ་གསུམ་ཡེ་ཤེས་འཆར་བ་ངོ་མཚར་ཆེ། ། ཆོས་བྱེད་རྣམས་ཀྱི་སྐྱོན་དྲུག་བསྟན་པ་ནི། ། བྱེ་བྲག་མི་ཤེས་ལྟ་བའི་མིག་དང་བྲལ། །
གཏན་དུ་དགོས་པ་དགེ་སྦྱོར་གྲོགས་དང་བྲལ། ། ཐར་པར་ཁྲིད་བྱེད་བཤེས་གཉེན་ལོང་ཁྲིད་མེད། ། ཐོགས་བར་བྱེད་པ་ཐོས་བསམ་འཁར་བ་ཆག ། མི་འདོད་ཉོན་མོངས་གཟུང་འཛིན་གདོན་གྱིས་བརླབས། ། ཐར་མེད་སྲིད་ལས་ངན་སོང་གཡང་འཕྱང་བ། ། ཉེས་པ་དྲུག་ལྡན་འགྲོ་བ་འདི་དག་ཀུན། ། སྙིང་རྗེས་བཟོད་དཀའ་མཆི་མ་འཁྲུག་ནའང༌། ། ལས་ངན་མ་ཟད་དྲང་བའི་ཐབས་དང་བྲལ། ། ལོག་པར་མ་སོང་དྲུག་གི་གདམས་པ་ནི། ། དཀོན་མཆོག་གསུམ་ལ་ཞབས་ཏོག་མ་གྲུབ་ཀྱང༌། །
སྡིག་པ་མ་སོག་ངན་འགྲོའི་འཇིགས་པ་སོམས། ། བླ་མ་མཆོག་ལ་མོས་གུས་མ་གྲུབ་ཀྱང༌། ། སྒྲོ་སྐུར་མ་འདེབས་ལོག་ལྟའི་ཉེས་དམིགས་སོམས། ། མཆེད་གྲོགས་རྣམས་ལ་བརྩེ་གདུང་མ་གྲུབ་ཀྱང༌། ། ཕྲག་དོག་མ་བྱེད་དམ་ཉམས་ཉེས་དམིགས་སོམས། ། རང་གི་ཕ་ཆོས་གཞུང་བཞིན་མ་གྲུབ་ཀྱང༌། ། ཆོས་མཛད་མ་སྨད་ལས་ངན་ཉེས་དམིགས་སོམས། ། འཁྲུལ་སྣང་དངོས་ལ་བདེན་འཛིན་མ་ཞིག་ཀྱང༌། ། རྟག་པར་མ་འཛིན་ཕྱི་ནང་འགྱུར་བ་སོམས། ། དངོས་སུ་གཞན་ལ་ཕན་འདོགས་མ་འགྲུབ་ཀྱང༌། །
གནོད་པ་མ་སྐྱེལ་ལས་འབྲས་རྟེན་འབྲེལ་སོམས། ། ཉན་རང་རིགས་པ་དྲུག་གི་གདམས་ངག་ནི། ། ཅུང་ཟད་བྱ་བ་ཆག་པའི་སྡུག་བསྔལ་ལྟོས། ། དགེ་སྦྱོར་ཆག་ལ་སྡུག་བསྔལ་བྱ་བར་རིགས། ། དངོས་པོའི་བདེ་འགྱུར་ཆགས་པའི་སྡུག་བསྔལ་ལྟོས། ། ཉམས་མྱོང་འཕེལ་ཆག་སྡུག་བསྔལ་བྱ་བ་རིགས། ། ཞག་གཅིག་ཟས་སྐོམ་ཆག་པའི་སྡུག་བསྔལ་ལྟོས། ། ཐུན་བཞིའི་དགེ་སྦྱོར་ཆག་ལ་སྡུག་བསྔལ་རིགས། ། ཚེ་འདིའི་དགྲ་མགོ་མ་ཐུལ་སྡུག་བསྔལ་ལྟོས། ། ཉོན་མོངས་དགྲ་མགོ་ཤོར་ལ་སྡུག་བསྔལ་རིགས། །
འཁྲུལ་བའི་བཟའ་ཚོ་ཤི་བའི་སྡུག་བསྔལ་ལྟོས། ། གཏན་གྲོགས་ཆོས་དང་བྲལ་ལ་སྡུག་བསྔལ་རིགས། ། བྱ་བྱེད་ཅུང་ཟད་ཆག་པའི་སྡུག་བསྔལ་ལྟོས། ། དལ་འབྱོར་ཆོས་སྤྱོད་ཆག་ལ་སྡུག་བསྔལ་རིགས། ། རིགས་པའི་དོན་ལ་བསམས་ན་ཤིན་ཏུ་དགེ ། ཚུལ་བཞིན་བསྒྲུབ་པའི་བོར་བ་རྣམ་དྲུག་ནི། ། འཁོར་བའི་འདམ་རྫབ་འཇིག་རྟེན་བྱ་བ་བོར། ། བྱུར་གྱི་གདོས་ཐག་ཁྱིམ་ཐབ་བུ་ཚ་བོར། ། བྱིས་པའི་རྩེད་མོ་འཁྲུལ་སྣང་བདེན་ཞེན་བོར། ། མགོ་བསྐོར་སླུ་བྲིད་འདོད་ཡོན་ལོངས་སྤྱོད་བོར། །
བདུད་ཀྱི་ཞགས་པ་གཞན་གྱི་བཀུར་གནས་བོར། ། ཕ་མེས་ཕུང་སྲི་མ་རིག་གཟུང་འཛིན་བོར། ། དེ་ལྟར་བྱས་ན་འཁོར་བའི་གནས་ལས་ཐར། ། གདམས་པའི་གནས་དྲུག་ཆིངས་སུ་བསྟན་པ་ནི། ། ཐུག་ཕྲད་ཀུན་གྲོལ་མ་ཤེས་སྣང་བའི་རྟོག་མི་ཆོམས། ། ཅེར་མཐོང་ཅེར་གྲོལ་མ་ཤེས་གཉིས་འཛིན་རྩད་མི་ཆོད། ། ཉམས་མྱོང་གཏིང་གསལ་མ་ཤེས་མི་རྟོག་ལྟེངས་པོར་འཆོར། ། གཉིས་སྣང་འཁྲུལ་པར་མ་གོ་ཞེན་ཆགས་འཁྲིས་མི་ཆོད། ། ཚེ་ལ་ལོང་མེད་མ་ཤེས་དགེ་སྦྱོར་ལྟེང་ལྷོད་འཆོར། ། རིག་པའི་རྩལ་ཁ་མ་འབྱོངས་འགྲོ་དྲུག་གཡང་མི་ཆོད། །
དེ་དག་གནད་ལ་ལེགས་པར་བསླབ་པ་གཅེས། ། མཐར་ཐུག་དྲུག་གིས་གནད་འགག་བསྡམ་པ་ནི། ། སྡུག་པའི་མཐར་ཐུག་ཡིན་གྱིས་གཞན་གྱིས་མགོ་དབོན་བོར། ། སྐྱིད་པའི་མཐར་ཐུག་ཡིན་གྱིས་བྱ་བ་ཐེངས་པར་གྱིས། ། ཕུང་བའི་མཐར་ཐུག་ཡིན་གྱིས་མི་དགེའི་སྤྱོད་པ་སྤོངས། ། འཚེངས་པའི་མཐར་ཐུག་ཡིན་གྱིས་དགེ་ལ་སྤྱོད་པ་སྒྲུབས། ། བཟང་པོའི་མཐར་ཐུག་ཡིན་གྱིས་འཇིག་རྟེན་རྒྱབ་ཏུ་བོར། ། ངན་པའི་མཐར་ཐུག་ཡིན་གྱིས་ཆོས་ལས་ལྡོག་པ་ཞོག ། དེ་ལྟར་བྱས་ན་ཡང་རབ་དམ་པའི་རྩེ། ། སྤང་བ་དྲུག་གིས་རང་རྒྱུད་གདུལ་བ་ནི། །
མི་གཙང་གཅིན་རྟུག་ཡིན་གྱིས་ཟས་ཀྱི་སྲེད་པ་ཆོད། ། སྙན་གྲགས་བྲག་ཅ་ཡིན་གྱིས་འཇིག་རྟེན་གྲགས་པ་སྤངས། ། འཁྲུལ་སྣང་དགྲ་རུ་ལྡང་གིས་ཆགས་སྡང་འདུན་མ་སྤངས། ། དུག་ལྔའི་མཚོན་ཆ་འཛུགས་ཀྱིས་གཟུང་འཛིན་ང་བདག་སྤངས། ། ཆེ་བཙན་ལྷ་ཆོས་འཆོར་གྱིས་མི་ཆེན་ལབ་མོ་སྤངས། ། སྡིག་འཕེལ་དགེ་སྦྱོར་ཆག་གིས་ནོར་རྫས་གསོག་བྲུན་སྤངས། ། དེ་ལྟར་བྱས་ན་སྒྲུབ་པ་འཕེལ་བར་མཆི། ། ཆོས་ཉིད་དོན་དམ་མཇལ་བའི་ཆོས་དྲུག་ནི། ། ཅེར་མཐོང་ངོ་ཤེས་ཉམས་མྱོང་གཏིང་ནས་སད། ། ཉམས་ཞེན་རང་ལོག་སྣང་བ་རྗེས་མེད་སངས། །
འཇིག་རྟེན་རྟོག་བྲལ་ཡེ་ཤེས་ཟང་ཐལ་ཤར། ། འདི་དྲུག་སུ་ལྡན་ཆོས་ཉིད་ཉམས་སུ་མྱོང༌། ། འདུ་ཤེས་དྲུག་གི་གདམས་པ་བསྟན་པ་ནི། ། དུས་གསུམ་ཐུན་ཕྱེ་མི་རྟག་འདུ་ཤེས་སྒོམས། ། གཉེན་དང་མཛའ་བཤེས་མགྲོན་པོའི་འདུ་ཤེས་སྒོམས། ། གར་འདུག་གནས་ལ་མགྲོན་ཁང་འདུ་ཤེས་སྒོམས། ། ཟས་ནོར་ལོངས་སྤྱོད་རྩེད་མོའི་འདུ་ཤེས་སྒོམས། ། བྱ་བ་གང་བྱེད་རྨི་ལམ་འདུ་ཤེས་སྒོམས། ། ཉེ་རིང་གར་འགྲོ་འཆི་བའི་འདུ་ཤེས་སྒོམས། ། དེ་དང་ལྡན་ན་འཁོར་བའི་གནས་ལས་ཐར། །
གཅེས་པ་དྲུག་གི་གདམས་ངག་བསྟན་པ་ནི། ། སེམས་ཉིད་དོན་མཐོང་རྟོགས་པའི་རང་ཉམས་གཅེས། ། གདམས་ངག་མཚང་ཤེས་གོ་བའི་ཤེས་རབ་གཅེས། ། དཀའ་བའི་གནད་ཁྲོལ་གྲུབ་མཐའི་དོན་མཐོང་གཅེས། ། གོ་ཆ་ཐུབ་པའི་ཚུལ་ཁྲིམས་རྣམ་དག་གཅེས། ། འཁྲུལ་པ་ཆོད་པའི་ཤེས་རབ་དྲི་མེད་གཅེས། ། ཆེད་འཛིན་གྲོལ་བའི་སྤྱོད་པ་གཏད་མེད་གཅེས། ། ལམ་དུ་སློང་བ་སྤྱི་ཡི་ཆོས་དྲུག་ནི། ། མར་གྱི་ཟག་ཆུ་བསྡམས་པའི་རྒྱུ་འབྲས་ཕྲ་མོ་སྤྱད། ། ཡར་གྱི་ཕུ་ཐག་བསྲིངས་པ་མཐོན་པོའི་རྩེ་མོ་སྙེགས། །
བར་གྱི་འཕྲེད་ཁ་བཅད་པ་ཆོས་སྤྱོད་སྲང་དུ་གཞུག ། སྦྱོར་བ་ཐེག་དམན་ལས་ལྡོག་བྱང་ཆུབ་སེམས་བསྐྱེད་བྱ། ། དངོས་གཞི་བདེན་ཞེན་དགག་པ་རང་བཞིན་མེད་ཤེས་དང༌། ། རྗེས་ལ་ལམ་དུ་བསྒྱུར་བ་འཁོར་གསུམ་དག་པར་བསྔོ། ། དེ་དྲུག་ལྡན་ན་དགེ་སྦྱོར་ལམ་དུ་འགྲོ། ། འཁྲོལ་ཆགས་ཡངས་པ་ཆེན་པོའི་ཆོས་དྲུག་ནི། ། བློ་རྒྱ་ཆུང་བས་མི་འོང་སྡེ་སྣོད་འཁྲོལ་ཤེས་དགོས། ། ཤེས་ནས་འབྱམས་པས་མི་འོང་གདམས་ངག་འཁྲོལ་ཤེས་དགོས། ། ཟབ་མོས་སྐྲག་པས་མི་འོང་རྒྱུད་སྡེའི་འཁྲོལ་ཤེས་དགོས། ། ཚིག་ཕྱིར་འབྲེངས་པས་མི་འོང་བསྒྲུབ་པའི་འཁྲོལ་ཤེས་དགོས། །
ཕྱོགས་ཆའི་གྲུབ་མཐས་མི་འོང་གང་ལ་འཁྲོལ་ཤེས་དགོས། ། ཐེ་ཚོམ་སོམ་ཉིས་མི་འོང་ངེས་ཤེས་འཁྲོལ་ཤེས་དགོས། ། དེ་ལྟར་སུས་ཤེས་ཆོས་ཀུན་གཅིག་ཏུ་འདུས། ། ཡང་དག་དོན་ལ་སྦྱོར་བའི་ཆོས་དྲུག་ནི། ། ཅི་བསླབ་གཞན་གྱི་དོན་དུ་སྦྱར་བ་དང༌། ། སྙིང་རྗེས་སྡུག་བསྔལ་རང་ཉམས་སྦྱར་བ་དང༌། ། ལོངས་སྤྱོད་ཅི་བྱུང་ཚོགས་སུ་གཏང་བ་དང༌། ། སྡོམ་གསུམ་དམ་ཚིག་གཙང་མ་བསྲུང་བ་དང༌། སྤྱོད་ལམ་ཆོས་ཉིད་དག་དང་མ་བྲལ་དང༌། མོས་གུས་གདུང་བས་གསོལ་བ་གདབ་པ་རྣམས། །
དམ་པའི་རྣམ་ཐར་ཡིན་ནོ་རྗེས་སུ་སྒྲུབས། ། ན་བ་ལམ་དུ་བསླང་བའི་ཆོས་དྲུག་ནི། ། ན་བས་འཁོར་བའི་ལས་ངན་ཟད་པར་བྱེད། ། ན་བས་ཉོན་མོངས་དྲི་མ་འཁྲུ་བར་བྱེད། ། ན་བས་མོས་གུས་གདུང་བའི་གསོལ་འདེབས་བྱེད། ། ན་བས་བརྩོན་འགྲུས་དགེ་སྦྱོར་བསྐུལ་མ་བྱེད། ། ན་བས་ཐར་པའི་ལམ་དང་སྤྱོད་པར་བྱེད། ། ན་བས་རྩལ་སྦྱོང་བོགས་འདོན་གསལ་འདེབས་བྱེད། ། དེ་ཕྱིར་ན་བ་མཁས་པས་ལམ་དུ་བསླང༌། ། ཤེས་པ་དྲུག་གི་གདམས་ངག་བསྟན་པ་ནི། །
གནོད་བྱེད་དགྲ་འདྲེ་ཕན་འདོགས་ལྷར་ཤེས་དང༌། ། ཉེ་འབྲེལ་བརྩེ་གདུང་མར་འདྲེན་གནོད་སྐྱེལ་དང༌། ། རང་རྒྱུད་ཉོན་མོངས་དགྲ་སྡང་ཚེར་མ་དང༌། ། ངར་འཛིན་སྲུང་སྐྱོབ་གནོད་བྱེད་འགོང་པོ་དང༌། ། མི་མཐུན་རྐྱེན་ངན་ཐར་ལམ་བོགས་འབྱིན་དང༌། ། སྙན་གྲགས་བསྟོད་པ་སྐྱོན་གྱི་ངན་ཚད་དུ། ། ཤེས་པར་བྱ་བ་ཤིན་ཏུ་རྣམ་དྲུག་གཅེས། ། ངེས་དོན་སྙིང་པོའི་གདམས་ངག་རྣམ་དྲུག་ནི། ། སྐྱེ་མེད་ངང་ལས་འཁྲུལ་གཞི་ངོས་གཟུང་ཞིང༌། ། འགག་མེད་འཆར་དུས་འཁྲུལ་པ་རྩད་ནས་ཆོད། །
གཉིས་མེད་རྟོག་པས་འཁོར་བ་རུ་བཟློག་ཅིང༌། ། བློ་དངོས་རང་གྲོལ་མཐའ་བཞིའི་གེགས་རྣམས་བསལ། ། ལྟ་བས་ཕུ་བཅད་འཁོར་འདས་ཁོག་དགྲོལ་ཞིང༌། ། སྤྱོད་པས་མངའ་ཁྲོལ་སྤྱོད་ལམ་ལམ་དུ་སློང༌། འདི་ངག་ཟབ་དོན་སྙིང་པོ་མཐར་ཐུག་ཡིན། ། བྱ་བ་དྲུག་གིས་གནད་དུ་བརྡེག་པ་ནི། ། མི་གཞི་འགྱུར་མེད་ཆོས་ལས་མི་བཟློག་བྱ། ། སེམས་ལ་གཡོ་མེད་གཞན་གྱིས་མ་ཁྲེལ་བྱ། ། དད་གུས་འགྲིབ་མེད་རེས་འགར་མ་སོང་བྱ། ། བསླབ་གསུམ་གཅེས་སྤྲས་ཉེས་ལྟུང་མ་གོས་བྱ། །
རྟག་ཏུ་འཆི་བསམ་སྙོམ་ལས་མ་ལུས་བྱ། ། ཐུག་ཕྲད་ཉོན་མོངས་གཉེན་པོས་རང་གྲོལ་བྱ། ། དེ་དྲུག་ལྡན་ན་དགོས་པ་ཐམས་ཅད་འགྲུབ། ། ཡེ་ཤེས་སྤར་བའི་གདམས་པ་རྣམ་དྲུག་ནི། ། འཛིན་མེད་ངང་དུ་སྣང་བ་ས་ལེ་བ། ། གཉིས་མེད་ངང་དུ་མཉམ་པར་ལྷན་ནེ་བ། ། གསལ་དག་ངང་དུ་རང་གདངས་སང་ངེ་བ། ། འོད་གསལ་ངང་དུ་རང་གསལ་ས་ལེ་བ། ། ཆོས་ཉིད་ངང་དུ་དགའ་འཛུམ་ཤིག་གེ་བ། ། བློ་འདས་དབྱིངས་སུ་ཡངས་པ་ཕྱལ་ལེ་བ། །
མ་བཅོས་རང་བཞིན་རྫོགས་པ་ཆེན་པོར་འགྲུབ། ། རང་བཞིན་གནད་དང་བསྲེ་བའི་ཆོས་དྲུག་ནི། ། རང་རིག་བློ་འདས་གཉུག་མའི་ཡེ་ཤེས་ལ། ། རང་བབས་སྒོམ་པ་འོད་གསལ་ཆེན་པོ་ནི། ། གྲིམས་པར་བསྒྲིམས་ལ་ལྷོད་པར་གློད་པ་སྟེ། ། ཕྱལ་བར་མ་ཤོར་མ་ཡེངས་དྲན་པས་ཟིན། ། འཕྲོ་གནས་རིས་མེད་མཉམ་པའི་ངང་གཅིག་པ། ། ཕྱོགས་བྲལ་ནམ་མཁའ་འདྲ་བའི་རང་བཞིན་ནི། ། ཆོས་སྐུ་ཕྱག་རྒྱ་ཆེན་པོར་ལྷུན་གྱིས་གྲུབ། ། མི་གནས་འཕོ་འགྱུར་མེད་པའི་ཆོས་དྲུག་ནི། །
རིག་པ་སྟོང་གསལ་སྤྲོས་དང་བྲལ་བ་ལ། ། གཟུང་འཛིན་རེ་དོགས་དྲི་མས་མ་བསླད་པར། ། རང་བབས་སོ་མ་གཅེར་བུ་རང་གའི་ངང༌། ། མི་བསམ་མི་སྤྱོད་མི་སྒོམ་མི་རྟོག་པར། ། སལ་ལེ་སེང་ངེ་ཡེ་རེ་ཝལ་ལེ་བ། ། ཤར་གྲོལ་རིས་མེད་ཐ་མལ་ཤེས་པ་ནི། ། མ་ལུས་སྡུག་བསྔལ་སྤྲོས་ཀུན་ཞི་བྱེད་ཡིན། ། ཆོས་ཉིད་མཉམ་པ་ཆེན་པོའི་ཆོས་དྲུག་ནི། ། མཐའ་གྲོལ་རིག་པ་ནམ་མཁའ་ལྟ་བུ་ལ། ། འཁོར་འདས་རིས་མེད་སྤང་བླང་ཐ་སྙད་བྲལ། །
བྱར་མེད་ཆོས་སྐུ་གཞི་གྲོལ་ལྟ་བའི་ངང༌། ། གང་ལའང་མི་སེམས་དམིགས་འཛིན་བྲལ་བ་ནི། ། གནས་ལུགས་རང་བཞིན་ཤེས་རབ་ཕ་རོལ་ཕྱིན། ། བློ་ཡི་སྙེམས་བྲལ་ཞེན་པའི་འཁྲིས་ཆོད་པ། ། རྒྱལ་བ་ཀུན་གྱི་སྤྱོད་ཡུལ་ལྷུན་གྱིས་གྲུབ། ། རིག་པ་ཆོས་ཉིད་གནས་པའི་ཚད་དྲུག་ནི། ། དད་པའི་ངང་ལ་ཁམས་སོས་ཡལ་ལེ་བ། ། གནས་ལུགས་ངང་ལ་ལྷུན་ཆགས་མེར་རེ་བ། ། བསམ་གཏན་ངང་ལ་བརྗིད་ཆགས་ལྷན་ནེ་བ། ། ཉམས་མྱོང་ངང་ལ་བཀྲག་ཕྱིན་སལ་ལེ་བ། །
ཆོས་ཉིད་ངང་ལ་དངས་ཆགས་སང་ངེ་བ། ། རང་རིག་ངང་ལ་ངར་ཆགས་ཧུར་རེ་བ། ། དེ་ལྟར་བསྒོམས་པས་ཡེ་ཤེས་རིག་པའི་ཀློང༌། ། སྐལ་བཟང་སྣོད་དང་ལྡན་པའི་ཆོས་དྲུག་ནི། ། མོས་གུས་ཚུད་པས་ཅི་བྱས་དད་མི་ལྡོག ། ཆོས་ལ་དད་པས་དགེ་སྡིག་རྒྱུ་འབྲས་འཛེམ། ། དམ་ཚིག་གཙང་བས་མཆེད་ལ་བརྩེ་གདུང་ཆེ། ། ཆོས་དང་འདྲེས་པས་དགེ་སྦྱོར་གཅེས་སྤྲས་བྱེད། ། གཉེན་པོ་ཆེ་བས་རྐྱེན་ངན་རང་སར་གྲོལ། ། བྲོད་པ་རྙེད་པས་སྒོམ་སྒྲུབ་བརྩོན་པ་ནི། །
དམ་ཆོས་རིན་ཆེན་སྣོད་མཆོག་ལགས་པར་གསུངས། ། སྣོད་ངན་དོན་ཆུང་ཆོས་དྲུག་བསྟན་པ་ནི། ། ཡུན་རིང་བསྒོམས་ཀྱང་རང་རྒྱུད་མ་གྲོལ་ན། ། དགོན་པར་གནས་ཀྱང་དོན་ཆུང་རི་དྭགས་འདྲ། ། སྡེ་སྣོད་ཤེས་ཀྱང་གཉེན་པོར་མ་སོང་ན། ། སྒོམ་པ་དོན་ཆུང་མུ་སྟེགས་ལམ་ཞུགས་འདྲ། ། དཀའ་སྤྱད་ཆེ་ཡང་ཡོན་ཏན་མ་སྐྱེས་ན། ། འབད་པ་དོན་ཆུང་སྤང་ཕུག་ཕྱི་བ་འདྲ། ། དེ་བས་གནད་དུ་འགྲོ་བ་ཤིན་ཏུ་གཅེས། ། བླ་མ་མཆོག་གི་རྟགས་དྲུག་བསྟན་པ་ནི། །
བསྟེན་ཚེ་བག་དྲོ་ཆོས་ལ་བློ་འགྲོ་ན། ། བསྒྲུབས་པའི་བྱིན་རླབས་སྤྲིན་ཕུང་ཡོད་པའི་རྟགས། ། སློབ་མ་སྒྲུབ་བཅུག་ཡོན་ཏན་སྣ་མང་ན། ། ཟབ་མོའི་སྙན་བརྒྱུད་གདམས་པ་ཆེ་བའི་རྟགས། ། འཁོར་དང་ཡོ་བྱད་གཞན་ཤོར་ཕྲག་དོག་མེད། ། འཇིག་རྟེན་མངོན་ཞེན་འདོད་བློ་ཟད་པའི་རྟགས། ། བློ་རིགས་གང་ཡང་ལམ་དུ་འཇུག་ཤེས་ན། ། འགྲོ་དོན་ཐབས་མཁས་ཐུགས་རྗེ་ཡོད་པའི་རྟགས། ། སྡུག་བསྔལ་བ་ལ་ཕན་འདོགས་རྒྱ་ཆེ་ན། ། ཚད་མེད་སེམས་བསྐྱེད་སྙིང་རྗེ་འབྱོངས་པའི་རྟགས།
ཁོང་ཡངས་བློ་བདེ་བྱ་བ་བྲལ་བ་ན། ། གནས་ལུགས་རྟོགས་པའི་གདེང་དང་ལྡན་པའི་རྟགས། ། དེ་འདྲའི་མཚན་ལྡན་བླ་མ་བཙལ་ལ་བསྟེན། ། ཆོས་སྒྲུབ་རྣམས་ཀྱི་རྟགས་དྲུག་སྤང་བ་ནི། ། མི་ཆོས་ཁ་འཛིན་ཆེ་ན་ཆགས་སྡང་ཡོད་པའི་རྟགས། ། ཅི་བྱས་སྡང་བར་མཐོང་ན་ལོག་ལྟ་སྐྱེས་པའི་རྟགས། ། འཁྲུལ་སྣང་གཅེས་འཛིན་མང་ན་དགེ་སྦྱོར་འགྲིབ་པའི་རྟགས། ། ཕ་ཡུལ་ཡོ་བྱད་སོག་ན་ཆོས་ལས་ལོག་པའི་རྟགས། ། ཚེ་འདིའི་དོན་དུ་གཉེར་ན་བར་ཆད་བདུད་ཀྱི་རྟགས། ། ཆོས་ལ་ངེས་ཤེས་མེད་ན་ཐར་ལམ་སྟོར་བའི་རྟགས། །
ནོར་པ་དྲུག་གི་རང་བཞིན་སྤང་བ་ནི། ། འདི་ཕྱིའི་སྐྱབས་གནས་བླ་མ་མི་མཆོད་པར། ། མགུ་བྱེད་ཉེ་འབྲེལ་སྐྱོང་བའི་ཤིན་ཏུ་ནོར། ། དངོས་གྲུབ་རྩ་བ་བཟླས་བརྗོད་མི་བྱེད་པར། ། ཟད་མེད་ལོང་གཏམ་གཏོང་བ་ཤིན་ཏུ་ནོར། ། དད་སོགས་འཕགས་པའི་ནོར་བདུན་མི་གསོག་པར། ། སྡུག་བསྔལ་རྩ་བ་ནོར་སོག་ཤིན་ཏུ་ནོར། ། སེམས་ཉིད་དོན་གྱི་གནས་ལུགས་མི་སྒོམ་པར། ། རྣམ་གཡེང་འདུ་འཛིའི་བྱ་བ་སྒྲུབ་པ་ནོར། ། ཉེས་པའི་འབྱུང་གནས་ངར་འཛིན་མི་འདུལ་བར།
ཁེ་གྲགས་ལོ་འདོད་མངོན་རློམ་བྱེད་པ་ནོར། ། མ་རིག་མུན་སེལ་ཐོས་བསམ་མི་བྱེད་པར། ། སྙམ་བྱེད་མུན་པའི་བླུན་སྒོམ་བྱེད་པ་ནོར། ། ནོར་པ་སྤངས་ན་ཐར་ལམ་ཉེ་བར་འགྱུར། ། གདམས་ངག་དྲུག་གིས་གནད་དུ་བསྣུན་པ་ནི། ། རྐ་མེད་ཡུར་བར་མི་འབབ་མཁས་པའི་བླ་མ་བསྟེན། ། འཁྲུལ་པར་འགྲོ་བའི་རྟེན་ཡིན་ལོག་དམན་བྱ་བ་དོར། ། གཞན་གྱི་ངན་སྤྱོད་འགོ་བས་མི་དང་འགྲོགས་མི་བྱ། ། བསམ་གཏན་གཡེང་བའི་ཚེར་མ་ཐ་སྙད་ཚིག་མ་རྩོད། ། བྲེལ་དོ་ཟིན་པའི་དུས་མེད་བྱ་བྱེད་འཕྲོ་ལ་བོར། །
དངོས་གྲུབ་རིང་བར་འགྱུར་བས་ཡི་དམ་གཞན་མ་སྤེལ། ། བཟའ་བཏུང་སྲེད་པ་འཕེལ་བས་གང་བྱུང་འཚོ་བ་བསྟེན། ། དེ་ལྟར་བྱས་ན་ཀུན་སྤྱོད་དགེ་བ་འཕེལ། ། སློབ་དཔོན་ངན་པའི་སྐྱོན་དྲུག་འགོ་བ་ནི། ། བཤེས་གཉེན་ངན་པ་བསྟེན་པའི་སློབ་མ་དག ། གྲུབ་མཐའ་ངན་པས་རྟག་ཆད་མཐར་འཛིན་འགོ ། སྤྱོད་པ་ངན་པས་མི་དགེ་ལོག་པར་འཁྲིད། ། གྲུབ་རྟགས་ངན་པས་ཁོང་ཁྲོ་གདུག་རྩུབ་འཕེལ། ། སྒོམ་པ་ངན་པས་འཁྲུལ་སྣང་བག་ཆགས་སྦྱོང༌། ། ཉམས་ལེན་ངན་པས་འཇིག་རྟེན་ཆོས་ལ་འཆེལ། །
འབྲས་བུ་ངན་པས་འཁོར་བ་ངན་སོང་ལྟུང༌། ། དེ་ཕྱིར་དད་ལྡན་ཐར་ལམ་གཉེར་རྣམས་ཀྱིས། ། བར་ཆད་བདུད་དུ་སློབ་དཔོན་ངན་པ་ཆེ། ། དེ་བས་བརྟགས་ཏེ་རབ་ཏུ་སྤང་བར་བྱ། ། གྲོགས་ངན་སྤྱོད་པ་འགོ་བའི་ཆོས་དྲུག་ནི། ། བསམ་མེད་བྱིས་དང་འགྲོགས་ན་དོན་ཆུང་སྤྱོད་པ་འགོ ། ན་ཕྲད་གཞོན་དང་འགྲོགས་ན་རྩེ་རྒོད་སྤྱོད་པ་འགོ ཁྱིམ་པ་རྣམས་དང་འགྲོགས་ན་སོ་ནམ་ཁེགས་གྲགས་འགོ ། ཚོང་པ་དག་དང་འགྲོགས་ན་ཁེ་སྤོགས་གསོག་བྲུན་འགོ ། ཞེ་སྡང་ཅན་དང་འགྲོགས་ན་གདུག་རྩུབ་སྤྱོད་པ་འགོ །
གཉེན་བཤེས་སྐྱོང་དང་འགྲོགས་ན་ལྟོ་གོས་བཟའ་འཚོལ་འགོ ། དེ་བས་གྲོགས་ངན་སྤངས་ལ་གྲོགས་བཟང་ཆོས་ལྡན་བསྟེན། ། བྱུར་ངན་ཁྱིམ་ཐབ་བསྟེན་པའི་ཉེས་དྲུག་ནི། ། མི་རྟག་བརྒྱུད་ལ་སྐྱེས་ཀྱང་སྒྲུབ་པ་ལེ་ལོས་འཁྱེར། ། དད་པ་ཤེས་རབ་འཛེམ་ཡང་བྱ་བའི་སྐབས་མི་རྙེད། ། ཚེ་འདི་དགོས་མེད་ཤེས་ཀྱང་འཇིག་རྟེན་བློས་མི་ཐེངས། ། ཟབ་མོའི་གདམས་པ་ཡོད་ཀྱང་ཉམས་ལེན་ཡིད་སྨོན་ལུས། ། ཐོས་བསམ་ཤེས་རྒྱ་ཆེ་ཡང་རང་གཞན་ཕན་མི་ཐོགས། ། གནས་ལུགས་ལྟ་བ་གོ་ཡང་ཐ་མལ་ངང་དུ་འཆི། ། དེ་འདྲའི་དབང་དུ་མ་སོང་ཤིན་ཏུ་གཟབ་པར་བྱ། །
སླུ་བྲིད་བདུད་ཀྱི་ཆོས་དྲུག་བསྟན་པ་ནི། ། ནོར་སྲེད་ཅན་རྣམས་རྫས་ཀྱིས་བསླུས་པའི་བདུད། ། མཁྱེན་རྒྱ་ཅན་རྣམས་ཡོན་ཏན་བསླུས་བའི་བདུད། ། མཐོན་པོའི་རིགས་རྣམས་སྐྱེས་པས་བསླུས་པའི་བདུད། ། འདུ་བ་ཅན་རྣམས་བསོད་ནམས་བསླུས་པའི་བདུད། ། ལས་ངན་ཅན་རྣམས་རྐྱེན་ངན་བསླུས་པའི་བདུད། ། གྲགས་འདོད་ཅན་རྣམས་གཏམ་གྱིས་བསླུས་པའི་བདུད། ། ཤིན་ཏུ་མང་བས་དེ་དབང་མ་སོང་བྱ། ། བསླབ་ཉེས་དྲེད་པོར་སོང་བའི་སྐྱོན་དྲུག་ནི། ། ཐ་མལ་བསམ་བློ་བྱ་བྱེད་ལོང་གཏམ་མང༌། །
འཁྲུལ་པའི་ཉེས་སྤྱོད་གཅིག་ཕྱིར་གཅིག་མཐུན་འབྱུང༌། ། ལྟ་བར་བདག་འཛིན་ཆགས་སྡང་སྣ་ཚོགས་སྤྱོད། ། སྒོམ་པར་ངན་སེམས་ལོག་ལྟ་རྒྱུན་མི་ཆད། ། སྤྱོད་པར་མི་དགེ་ཆོས་མིན་སྣ་ཚོགས་སྤྱོད། ། ཆོས་ལ་བློ་འདྲེད་ཚེ་འདིའི་དབང་སོང་བ། ། དེ་དག་ཐར་པའི་ལམ་སྟོར་དྲེད་པོ་སྟེ། ། བསླབ་ཉེས་ངན་ལང་ཆེ་བས་རིང་དུ་སྤང༌། ། དགེ་སྡིག་འདྲེས་མ་སྤང་བའི་ཆོས་དྲུག་ནི། ། བཅུད་མེད་ཆགས་སྡང་འཕེལ་བའི་སློབ་དཔོན་མ་བསྟེན་ཅིག ། སྣོད་མེད་ཉེས་སྐྱོན་རྟོགས་པའི་སློབ་མ་མ་བསྟེན་ཅིག །
མི་དགེ་སྡིག་པ་བསགས་པའི་དགེ་བ་མ་བྱེད་ཅིག ། བཀུར་སྟི་ཁ་ལན་རེ་བའི་སྦྱིན་པ་མ་བཏང་ཅིག ། ཟས་ནོར་ཉེ་འབྲེལ་གསོ་བའི་མཆོད་པ་མ་བྱེད་ཅིག ། གཡོ་སྒྱུས་རྙེད་པ་འཚལ་བའི་ཆོས་བཤད་མ་བཏང་ཅིག ། འདི་ལ་ཉན་ན་ཆོས་དང་མཐུན་པར་འོང༌། ། ལོ་འདོད་དོན་དང་འགལ་བའི་ཆོས་དྲུག་ནི། ། ཐ་མལ་བློ་མ་ལོག་པའི་ཆོས་པ་ཡིན་ལོ་དང༌། ། དད་གུས་བསྙེན་བཀུར་མེད་པའི་བླ་མ་བསྟེན་ལོ་དང༌། ། ཆོས་དང་རང་རྒྱུད་མ་འདྲེས་སྟོན་ཆེན་ཡིན་ལོ་དང༌། ། འདུ་འཛི་སྙོམ་ལས་མ་སྤངས་དགོན་པ་བསྟེན་ལོ་དང༌། །
ཡོན་ཏན་གོང་དུ་མི་འཕེལ་བསམ་གཏན་སྒོམ་ལོ་དང༌། ། སྒྲུབ་པ་གནད་དུ་མ་བསྣུན་གཞན་དོན་བྱེད་ལོ་དང༌། ། འདི་དྲུག་འདྲ་མིན་འཆོལ་བས་མཁས་པས་རིང་དུ་སྤང༌། ། ཟོལ་མ་དྲུག་གིས་བསླུ་བའི་ཆོས་དྲུག་ནི། ། ལྟ་བ་ཟོལ་མ་གདེང་དུ་མ་ཚུད་པའི། ། གཡོམ་རྒྱུག་སྤྲོས་བྲལ་འདིས་ཀྱང་རང་སེམས་སླུ། ། སྒོམ་པ་ཟབ་མོ་གནད་དུ་མ་ཐེབས་པའི། ། བླུན་སྒོམ་ཡིད་དཔྱོད་འདིས་ཀྱང་རང་སེམས་སླུ། ། སྤྱོད་པ་ཟོལ་མ་བག་དང་མི་ལྡན་པའི། ། སྨྱོ་སྤྱོད་རྩིང་པོ་འདིས་ཀྱང་རང་སེམས་སླུ། །
དམ་ཚིག་ཟོལ་མ་ཉེས་ལྟུང་མི་འཛེམ་པའི། ། སྲུང་སྡོམ་ངོ་ལྐོག་འདིས་ཀྱང་རང་སེམས་སླུ། ། ཐོས་བསམ་ཟོལ་མ་སངས་རྒྱས་མི་འདོད་པའི། ། ང་མཁས་གྲགས་འདོད་འདིས་ཀྱང་རང་སེམས་སླུ། ། འབྲས་བུ་ཟོལ་མ་སེམས་ཉིད་མ་རྟོགས་པའི། ། ཕྱི་དུས་ཡིད་སྨོན་འདིས་ཀྱང་རང་སེམས་སླུ། ། སླུ་བྲིད་དབང་དུ་མ་སོང་ཤིན་ཏུ་གཅེས། ། མི་རིགས་བྱ་བ་སྤང་བའི་ཆོས་དྲུག་ནི། ། ཕ་མེས་བླ་འཚོང་ཆོས་དཔག་ཁྲོམ་མ་བྱེད། ། སྤུན་གྲོགས་དམེ་ཤོར་མཆེད་གྲོགས་རྩོད་མ་བྱེད། །
སྤྱི་ཡུལ་ཁྲིམས་འཇིགས་ཆོས་མིན་ལས་མ་བྱེད། ། ངན་སྐྱུགས་དུག་འཐོར་གཞན་གྱི་རྔན་མ་འདྲེན། ། ཚོད་མེད་ཞལ་བཅེ་གང་ཟག་ཆོས་མ་གཤེ། ། མ་བཅོལ་གཉེར་པའི་མི་ཆོས་འདུན་མ་ཞོག ། བཅོལ་ཞིང་དབང་བ་ཆོས་ཀྱིས་སངས་རྒྱས་བསྒྲུབ། ། ཚུལ་བཞིན་ཆོས་ལ་བསྒྲུབ་པར་ཞུགས་རྣམས་ཀྱིས། ། གྲོང་ཡུལ་ཕྱིན་པའི་ཉེས་པ་རྣམས་དྲུག་ནི། ། ཉམས་གྲིབ་ཕོག་པས་ཉམས་དང་བྱིན་རླབས་ཡལ། ། ཉོན་མོངས་ལྡང་བས་བསླབ་གསུམ་སྲུང་སྡོམ་ཤོར། ། དམ་བཅའ་འཆག་པས་རྐྱེན་དང་བར་ཆད་མང༌། །
འཁྲུལ་སྣང་འགོས་པས་ལྟ་སྒོམ་རྩལ་གསུམ་ཤོར། ། ཐ་མལ་འགོས་པས་རང་རྒྱུད་ཆོས་ལས་འདྲེད། ། ལས་ངན་དབང་གིས་ཐ་མལ་ཁྱིམ་ཐབ་འགྲོ། ། དེ་ཕྱིར་གྲོང་ཡུལ་མི་འགྲིམ་དབེན་པ་བསྟེན། ། རྒྱ་ལམ་འགྲོ་ཡང་བཙོན་རའི་འདུ་ཤེས་ཀྱིས། ། དབང་པོ་ཡུལ་ལ་མ་ཡེངས་ཤིན་ཏུ་གཟབ། ། བསྒྲུབ་པའི་གནས་དྲུག་ཆིངས་སུ་བཅིང་བ་ནི། ། ལྟ་བའི་གནས་ལུགས་སངས་རྒྱས་དགོངས་པར་སྐྱོལ། ། ཉམས་ལེན་མན་ངག་ཐབས་ཀྱིས་གནད་དུ་གཟེར། ། རིག་པའི་ཡེ་ཤེས་གཏན་ཚིགས་འགག་ཏུ་གཏེམས། །
སྐྱེ་ཚུལ་གནད་རྣམས་ཡུལ་སྣང་ཐུག་ཕྲད་གྲོལ། ། ཐམས་ཅད་སེམས་ཉིད་འགྱུར་མེད་ངང་དུ་བསྡམ། ། ཆོས་སྤྱི་རྫོགས་པ་ཆེན་པོར་བཅིང་བ་སྟེ། ། འདི་དག་གནད་བསྣུན་ཚེ་འདིས་བྱང་ཆུབ་འགྲུབ། ། གཞི་དྲུག་འདིངས་པའི་གདམས་ངག་བསྟན་པ་ནི། ། ཤེས་རབ་གཞི་འདིངས་ཐོས་བསམ་སྦྱོར་བ་དང༌། ། ཐེག་ཆེན་གཞི་འདིངས་སེམས་བསྐྱེད་བསླབ་པ་དང༌། ། བྱིན་རླབས་གཞི་འདིངས་བརྒྱུད་པ་བཟང་བ་དང༌། ། རྟོགས་པའི་གཞི་འདིངས་སེམས་ཉིད་རྟོགས་པ་དང༌། ། ཡོན་ཏན་གཞི་འདིངས་དད་བརྩོན་འབྲེལ་བ་དང༌། །
བདེ་སྐྱིད་གཞི་འདིངས་འཁོར་བ་སྤང་བ་སྟེ། ། དམ་པ་རྣམས་ཀྱི་མཛད་པའི་རྗེས་སུ་སློབ། ། ཟང་ཟིང་ནོར་རྫས་བསགས་པའི་སྐྱོན་དྲུག་ནི། ། དུག་ལྔའི་རྟེན་ཡིན་ཆགས་སྡང་ཟག་པ་འཕེལ། ། སེར་སྣའི་འཆིང་བྱེད་ཡི་དྭགས་ལས་ངན་སོག ། འཇིག་རྟེན་ཆོས་སོང་བྱང་ཆུབ་ལམ་དང་བྲལ། ། སྐྱེད་འཕེལ་བསྐྱང་བསྲུང་མི་ཚེ་སྡུག་བསྔལ་ཟད། ། ཉམས་ལེན་ཆོས་འཛོལ་ལྷ་མིའི་ངན་སྨྲས་འདུ། ། བར་ཆད་བདུད་ཡིན་ཐ་མར་སྲོག་ལ་རྒོལ། ། དེ་བས་ནོར་རྫས་གསོག་བྲུན་སྐྱེད་འཕེལ་ཀུན། །
དམ་ཆོས་སྒྲུབ་པས་རིང་དུ་སྤང་བར་བྱ། ། བཟའ་ཚང་ལེགས་པར་བཙལ་བའི་ཆོས་དྲུག་ནི། ། ཕ་ཡི་དམ་པར་ཆོས་དབྱིངས་འགྱུར་མེ་ཚོལ། ། མ་ཡི་དམ་པར་རང་བྱུང་ཡེ་ཤེས་ཚོལ། ། བུ་ཡི་དམ་པར་རང་བྱུང་ཁྱེའུ་ཆུང་ཚོལ། ། གྲོགས་ཀྱི་དམ་པར་གཉིས་མེད་ཟུང་འཇུག་ཚོལ། ། ནོར་གྱི་དམ་པར་སེམས་ཉིད་ནོར་བུ་ཚོལ། ། གནས་ཀྱི་དམ་པར་སྐུ་གསུམ་ཞིང་ཁམས་ཚོལ། ། དེ་དག་འཛོམ་ན་རིག་པའི་གཏན་ཡུལ་ཟིན། ། ཉམས་ལེན་སྲོལ་དུ་འཇུག་པའི་ཆོས་དྲུག་ནི། །
འཁོར་བའི་སྐྱེལ་མར་སྐྱབས་འགྲོ་ཉམས་སུ་བླང༌། ། སོ་ནམ་ལས་སུ་ཆོས་སྤྱོད་ཉམས་སུ་བླང༌། ། མྱུར་མགྱོགས་རྟ་ཕོར་ཐབས་ལ་ཉམས་སུ་བླང༌། ། ནོར་གྱི་དབྱིག་ཏུ་ཚོགས་གཉིས་ཉམས་སུ་བླང༌། ཁེ་སྦོགས་འཕེལ་དུ་ཡོན་ཏན་ཉམས་སུ་བླང༌། ། ཟས་སྐོམ་བཅུད་དུ་གདམས་ངག་ཉམས་སུ་བླང༌། ། དེ་ལྟར་སུས་བྱས་གོང་མའི་བརྒྱུད་པ་ཟིན། ། རིག་པ་ལམ་གཞུག་གདམས་ངག་རྣམ་དྲུག་ནི། ། སྐབས་སུ་རང་སྣང་མཐུན་པའི་རྐྱེན་གྲོགས་ལྟོས། ། རང་སྣང་ཤེས་པས་ཉམས་མྱོང་གྲོགས་སུ་འཆར། །
སྐབས་སུ་མི་མཐུན་གནོད་པའི་རྐྱེན་སྣང་ལྟོས། ། འཁྲུལ་པ་ཞེན་ལོག་གནད་དུ་ཆེ་བ་ཡིན། ། སྐབས་སུ་གྲོགས་དང་གཞན་གྱི་བླ་མ་ལྟོས། ། བཟང་ངན་ཤེས་ན་ཉམས་ལེན་བསྐུལ་མ་ཡིན། ། སྐབས་སུ་མཁའ་ལ་འབྱུང་བཞིའི་ཆོ་འཕྲུལ་ལྟོས། ། སེམས་ཉིད་ངང་དུ་འབད་རྩོལ་ཞིག་པ་ཤེས། ། སྐབས་སུ་རང་གི་ཡུལ་མཁར་ལོངས་སྤྱོད་ལྟོས། ། སྒྱུ་མར་ཤེས་པས་འཁྲུལ་སྣང་ཞེན་པ་ལོག ། སྐབས་སུ་གཞན་གྱི་མི་ནོར་ལོངས་སྤྱོད་ལྟོས། ། སྙིང་རྗེར་ཤེས་པས་འཁོར་བའི་འདོད་བ་སྤོང༌། །
མདོར་ན་སྣ་ཚོགས་སྣང་བའི་ཆོས་རྣམས་ལ། ། རང་བཞིན་བརྟགས་པས་བདེན་ཞེན་འཁྲུལ་པ་འཇིག ། བལྟས་པས་ལེགས་པར་མཐོང་བའི་ཆོས་དྲུག་ནི། ། ཕྱི་རོལ་སྣང་བ་དུས་བཞིའི་འགྱུར་ལྡོག་ལྟོས། ། མི་རྟག་སྐྱོ་ཤས་བློ་སྣ་ཐུང་བ་འཆར། ། ཕན་བཏགས་ལན་དུ་གནོད་པ་བྱེད་པ་ལྟོས། ། སྙིང་ནས་ཞེན་ལོག་ཐུན་མོང་མ་ཡིན་འཆར། ། དོན་མེད་གཞན་གྱིས་ཆགས་སྡང་བྱེད་པ་ལྟོས། ། ངེས་འབྱུང་དྲག་པོས་གང་ལའང་དགོས་མེད་འཆར། ། བསྐྱངས་པའི་བུ་ཚས་ཕ་མར་མི་བསྟོངས་ལྟོས། །
གཞན་ལ་བློ་ལྟོས་རེ་བ་ཆུང་བ་འཆར། ། འབྱོར་ལྡན་ཤི་ནས་སྒྲེན་མོར་སོང་བ་ལྟོས། ། ཡོ་བྱད་གཉེན་འདུན་ཞེན་པ་ལོག་པ་འཆར། ། ཐར་ལམ་དེད་དཔོན་བླ་མའི་སྐུ་དྲིན་ལྟོས། ། སྙིང་ནས་མོས་གུས་འཆི་མ་གཡོ་བ་འཆར། ། དེ་ལྟར་བདེ་སྡུག་འཁྲུལ་པའི་རྐྱེན་རྣམས་ལ། ། ལེགས་པར་བསམ་ཏེ་ངེས་འབྱུང་སྐྱོ་ཤས་བསྐྱེད། ། སྐབས་སུ་ལེན་པར་ལྟ་བའི་ཆོས་དྲུག་ནི། ། སྐབས་སུ་རང་གཞན་ལུས་ཀྱི་བྱེད་སྤྱོད་ལྟོས། ། གར་མཁན་རྩེད་མོ་འདྲར་མཐོང་བདེན་མེད་འཆར། །
སྐབས་སུ་ངག་གི་སྨྲ་བརྗོད་སྒྲ་ལ་ལྟོས། ། གྲགས་སྟོང་བྲག་ཅ་འདྲར་མཐོང་བརྗོད་མེད་འཆར། ། སྐབས་སུ་ཡིད་ཀྱི་བདེ་སྡུག་ཅི་ཤར་ལྟོས། ། རིག་པའི་རོལ་པར་མཐོང་བས་གནས་ལུགས་འཆར། ། སྐབས་སུ་འགྱུ་དྲན་རྟོག་པའི་རང་ངོ་ལྟོས། ། རང་ཡལ་ཤེས་པས་ཆོས་སྐུ་ཅེར་མཐོང་འཆར། ། སྐབས་སུ་སེམས་ཉིད་མ་གཡོས་ངང་ལ་ལྟོས། ། འཕྲོ་འདུ་མེད་མཐོང་ཟད་པའི་དགོངས་པ་འཆར། ། སྐབས་སུ་ཅོག་བཞག་བྱ་བཅལ་བྲལ་ལ་ལྟོས། ། བྱར་མེད་མཐོང་བས་བློ་བདེ་ཁོང་ནས་འཆར། །
ད་ལྟར་སུས་ཤེས་ཟབ་མོའི་དོན་ལ་མཁས། ། རང་བཞིན་ལེགས་པར་བསམ་པའི་ཆོས་དྲུག་ནི། ། སྐྱེ་རྒ་ན་འཆིའི་དམག་ལ་བག་ཟོན་བསྐྱེད། ། སྔར་བསགས་ལས་ཀྱི་བུ་ལོན་ད་རེས་སྦྱངས། ། གཟུང་འཛིན་འཇིགས་པའི་འཕྲང་ལ་ད་རེས་བྲོས། ། རྣམ་སྨིན་སྡིག་པའི་ཁུར་པོ་རྒྱབ་ཏུ་བོར། ། འཛད་ངེས་ཚེ་ཡི་ཐར་ལམ་བྱང་ཆུབ་བསྒྲུབས། ། འཆི་བའི་ལ་ཆེན་རྒལ་ལ་བསམ་བློ་ཐོང༌། ། དེ་ལྟར་བྱས་ན་ཐར་པའི་སྐམ་སར་སྙེགས། ། གཅུད་ལ་བོར་བའི་དམ་ཆོས་རྣམ་དྲུག་ནི། །
སྐྱུག་ལོག་བསམ་བས་འཁོར་བ་གཅུད་ལ་བོར། ། བརྩོན་འགྲུས་བསྟེན་ནས་ཉམས་ལེན་གཅུད་ལ་བོར། ། མོས་གུས་གསོལ་བས་བླ་མ་གཅུད་ལ་བོར། ། དམ་ཚིག་བསྙེན་སྒྲུབ་ཡི་དམ་གཅུད་ལ་འབོར། ། གཏོར་ཚོགས་བརྩོན་པས་མཁའ་འགྲོ་གཅུད་ལ་འབོར། ། ཡང་ཟབ་གདམས་པས་ལྟ་སྒོམ་གཅུད་ལ་འབོར། ། དེ་ལྟར་སུས་བྱས་དངོས་གྲུབ་མྱུར་དུ་ཐོབ། ། མཉམ་པ་དྲུག་དགོས་ལེགས་པར་བསྟན་པ་ནི། ། འགྲོ་དྲུག་ཕ་མར་ཤེས་པས་དགྲ་དང་བུ་མཉམ་དགོས། ། ནོར་རྫས་འཁྲུལ་སྣང་ཤེས་པས་གསེར་དང་བོང་མཉམ་དགོས། །
གཤིས་ལ་ལས་འབྲས་མེད་པས་དགེ་སྡིག་མཉམ་ཤེས་དགོས། ། ཚོགས་དྲུག་ཆོས་ཉིད་ཤེས་པས་མཉམ་རྗེས་མེད་ཤེས་དགོས། ། ཉོན་མོངས་ཡེ་ཤེས་གསལ་བས་སྤང་བླང་མེད་ཤེས་དགོས། ། གནས་ལུགས་གདོད་ནས་དག་པའི་འཁོར་འདས་མཉམ་ཤེས་དགོས། ། དེ་ལྟར་མཉམ་ཤེས་ཆེན་པོའི་རྣལ་འབྱོར་ཡིན། ། མི་འཇུག་དྲུག་གི་གདམས་ངག་བསྟན་པ་ནི། ། ཅིར་སྣང་བདེན་མེད་རྟོགས་པས་འཁྲུལ་སྣང་ཡིད་མི་འཇུག ། ཅི་བྱས་དོན་མེད་རྟོགས་པས་འཇིག་རྟེན་ཡིད་མི་འཇུག ། རང་དོན་གོལ་སར་རྟོགས་པས་ཐེག་དམན་ཡིད་མི་འཇུག ། གཞི་མ་སྐྱེ་མེད་རྟོགས་པས་སྐྱེ་འགག་ཡིད་མི་འཇུག །
སེམས་ཉིད་དམིགས་མེད་རྟོགས་པས་མཚན་འཛིན་ཡིད་མི་འཇུག ། ཆོས་ཉིད་བྱ་བྲལ་རྟོགས་པའི་རྩོལ་སྒྲུབ་ཡིད་མི་འཇུག ། གནས་ལུགས་རྟོགས་པའི་རྟགས་སུ་ཤུགས་ལ་འཆར། ། མ་སོང་དྲུག་གི་གདམས་ངག་བསྟན་པ་ནི། ། ལམ་ཁྱེར་གཡོམ་རྒྱུག་མ་སོང་ཕྲ་རགས་རྣམ་རྟོག་འཇོམས། ། ས་ལམ་གཡོམ་རྒྱུག་མ་སོང་སྒྲིག་གཉིས་སྤང་བྱ་ཞིང༌། ། རྒྱུ་འབྲས་གཡོམ་རྒྱུག་མ་སོང་དགེ་སྡིག་བླང་དོར་བྱེད། ། སྒོམ་པ་གཡོམ་རྒྱུག་མ་སོང་རང་གསལ་འཛིན་པ་མེད། ། སྤྱོད་པ་གཡོམ་རྒྱུག་མ་སོང་བྱ་བྱེད་ཆོས་ལ་སྤྱོད། ། མཛད་སྤྱོད་གཡོམ་རྒྱུག་མ་སོང་དམ་པའི་རྣམ་ཐར་སྐྱོང༌། །
དེ་དག་གང་ལྡན་དམ་ཆོས་སྙིང་པོར་འགྲུབ། ། སྐྱོན་དྲུག་སྤོང་བར་གདམས་པའི་ཆོས་དྲུག་ནི། ། ལྟ་བ་རྟོགས་ཆོག་དེ་ནས་བྱ་རྒྱུ་མེད། ། ཉམས་ལེན་ཁ་འབྱམས་སྐྱོ་དེ་ངོས་ཟིན་དགོས། ། བསམ་གཏན་རང་གསལ་ངང་དུ་གནས་པ་བཙལ། ། སྒོམ་པ་སྙེམས་བྱེད་དོན་དེ་ངོས་ཟིན་དགོས། ། དྭངས་གསལ་མ་ཕྱེད་བྱིང་འཐིབས་འཁྱིམ་བ་ཙམ། ། སེམས་འཛིན་གོལ་བའི་སྐྱོན་དེ་ངོས་ཟིན་དགོས། ། གཅིག་ལ་ཨ་འཐས་དྲོད་རྟགས་སྐྱེས་ན་ཡང༌། ། ཀོར་ཙེར་བཅིངས་པའི་སྐྱོན་དེ་ངོས་ཟིན་དགོས། །
གཅིག་ལ་བལྟས་པས་གཉིས་སུ་བྱུང་ཚོར་འཕྲོ། ། རྣམ་རྟོག་རྐུན་བུའི་སྐྱོན་དེ་ངོས་ཟིན་དགོས། ། མཉམ་གཞག་དུས་ན་དུག་ལྔ་མགོ་ནོན་ཡང༌། ། རྗེས་ལ་རགས་སྐྱེ་རྩ་བ་མ་ཆོད་སྐྱོན། ། ད་རུང་སེམས་ཉིད་མ་རྟོགས་ངོས་ཟིན་དགོས། ། ངོས་ཟིན་བྱས་ཏེ་གཉེན་པོས་གྲོལ་བ་གཅེས། ། ལ་བཟླ་དྲུག་གིས་འཁོར་བར་བསྒྲལ་བ་ནི། གནས་ལུགས་རང་བཞིན་བློ་ཡི་ཡུལ་ལས་འདས། ། གཞི་ཡི་དུས་སུ་སེམས་ཀྱི་ཆོས་ལ་རྟོག ། མྱོང་འཛིན་ཞེན་རྟོག་འཁོར་བའི་ཆོས་ཡིན་པས། །
ལམ་གྱི་དུས་སུ་ཉམས་མྱོང་ཆོས་མི་སྒོམ། ། རྣམ་དག་སྤྱོད་ཡུལ་འཁོར་འདས་གཉིས་མེད་པས། ། འབྲས་བུའི་དུས་ན་སེམས་ཅན་དོན་མི་བྱེད། ། རང་གི་བློ་ཡིས་མ་བསླད་གནས་ལུགས་གཞི། ། ཤེས་བྱའི་ཡུལ་དང་བྲལ་བས་སྤྲོས་དང་བྲལ། ། སྤྱིར་ཡང་མི་ཤེས་མི་འཛིན་ཡང་དག་ལམ། ། དྲན་བསམ་འཚོལ་འཕྲོའི་དམིགས་གཏད་ཀུན་དང་བྲལ། ། མཚན་མར་མི་དམིགས་མཐར་ཐུག་འབྲས་བུའི་མཆོག ། སྒྲིབ་མེད་ཟང་ཀ་རང་གསལ་ཕྱོགས་ལྷུང་བྲལ། ། དེ་ལྟར་སུས་ཤེས་ཡངས་པའི་རྣལ་འབྱོར་ཆེ། །
རྟོགས་པ་དྲུག་གི་རང་བཞིན་བསྟན་པ་ནི། ། གཞན་གྱིས་སྒྲས་རྟོགས་བླ་མའི་མན་ངག་དང༌། ། སྣང་བའི་ཡུལ་རྟོགས་བདེན་མེད་སྒྱུ་མ་དང༌། ། འཛིན་པའི་སེམས་རྟོགས་རྩ་བྲལ་ནམ་མཁའ་དང༌། ། རིག་པའི་ངོ་རྟོགས་སྒྲིབ་མེད་གཅེར་བུ་བ། ། མཐོང་བའི་དོན་རྟོགས་བློ་ཡི་མཐའ་འདས་དང༌། ། སྒོམ་པའི་གདེང་རྟོགས་གཞི་མའི་ཟད་ས་སྟེ། ། གང་གིས་དེ་རྟོགས་དགོངས་པ་ནམ་མཁའའི་ངང༌། ། བྱ་བྱེད་མེད་པར་ཡེ་བབས་ལྷུན་གྱིས་གྲུབ། ། བདུད་ཀྱི་བར་དུ་གཅོད་པའི་ཆོས་དྲུག་ནི། །
བླ་མ་བོར་ནས་སྡིག་གྲོགས་བསྟེན་པད་ང༌། ། བྱང་ཆུབ་བོར་ནས་འཁོར་བའི་ལམ་ཞུགས་དང༌། ། རང་དོན་བོར་ནས་གཞན་དོན་ལྟར་སྣང་བྱེད། ། དགོས་མེད་བོར་ནས་འཇིག་རྟེན་ཆོས་བརྒྱད་གཉེར། ། དབེན་པ་བོར་ནས་འདུ་འཛི་རྣམ་གཡེང་ཞུགས། ། གཉིས་མེད་བོར་ནས་མཚན་མ་ཚིག་ཕྱིར་འབྲེང༌། ། དེ་འདྲའི་མི་ལ་བདུད་ཀྱིས་བྱིན་བརླབས་པས། ། འདི་ཕྱིར་སྡུག་བསྔལ་གཏན་གྱི་འདུན་མ་འཕྱུགས། ། ཡེང་མེད་དབྱར་གཏང་བའི་ཆོས་དྲུག་ནི། ། སྤྱོད་པའི་རང་བཞིན་གླང་ཆེན་ཡན་འདྲ་འདི། །
ཉམ་ངའི་འདམ་དུ་ཚུད་དམ་བྱ་ར་བཏང༌། ། ལྟ་བའི་རང་བཞིན་སྣང་སྟོང་དབྱེར་མེད་འདི། ། བདག་འཛིན་འདྲེ་ཡིས་ཁྱེར་རམ་བྱ་ར་བཏང༌། ། རིག་པའི་རང་དྭངས་འོད་གསལ་ཁྱེའུ་ཆུང་འདི། ། འཁྲུལ་པའི་རྗེས་ཕྱིར་འབྲེངས་སམ་བྱ་ར་བཏང༌། ། བྱིན་རླབས་རྩ་བ་མོས་གུས་ལོ་ཐོག་འདི། ། ལོག་ལྟའི་སད་ཀྱིས་ཁྱེར་རམ་བྱ་ར་བཏང༌། ། བྱང་ཆུབ་ཐར་ལམ་བགྲོད་པའི་སྒྲོན་མེད་འདི། ། འདོད་པའི་རླུང་གིས་གཡོས་སམ་བྱ་ར་བཏང༌། ། འཆི་མེད་བདུད་རྩི་བླ་མའི་གདམས་ངག་འདི། །
ཐེ་ཚོམ་དུག་དང་འདྲེས་མ་བྱ་ར་བཏང༌། ། དེ་ཕྱིར་ཡེང་མེད་བྱ་ར་གཅེས་པ་ཡིན། ། ཡང་དག་དོན་ལ་མི་རྟོགས་ཆོས་དྲུག་ནི། ། སྐྱེ་བློས་སྐྱེ་མེད་མི་རྟོགས་བློ་འདས་ཕྱིར། ། དངོས་བློས་སྟོང་ཉིད་མི་རྟོགས་ཡུལ་འདས་ཕྱིར། ། བྱ་བློས་བྱར་མེད་མི་རྟོག་བྱ་བྲལ་ཕྱིར། ། སྙམ་བློས་གཉིས་མེད་མི་རྟོགས་བསམ་བྲལ་ཕྱིར། ། ཞེན་བློས་མཐའ་བྲལ་མི་རྟོགས་ཕྱོགས་བྲལ་ཕྱིར། ། སྤྱོད་བློས་སྤྲོས་མེད་མི་རྟོགས་སྤྱོད་འདས་ཕྱིར། ། དངོས་པོ་མཚན་མར་མ་འཛིན་གནས་ལུགས་དོན། །
མ་བསམ་ཟང་ཀ་ཐ་མལ་དམིགས་རྟོགས་བྲལ། ། གནས་ལུགས་རང་ངོ་བརྟག་པའི་ཆོས་དྲུག་ནི། ། རང་རིག་ཟང་ཀ་བཅོས་བསླད་མེད་པ་ནི། ། ཐ་མལ་མ་ཡིན་ལུང་མ་བསྟན་ལས་ལོག ། ཀུན་རྟོགས་མ་ཡིན་གཟུང་འཛིན་གཉིས་དང་བྲལ། ། གཉེན་པོ་སེམས་མིན་སྤང་གཉེན་ཀུན་ལས་འདས། ། གཞན་གྱིས་མི་མཐོང་སོ་སོར་རང་རིག་སྟེ། ། རང་ཞེས་མི་དམིགས་དམིགས་མྱོང་ཀུན་ལས་འདས། ། རྟག་ཏུ་ཡོད་ཀྱང་གསང་འདི་ཤེས་དཀའ་བས། ། རྟོགས་དང་མི་རྟོགས་ཀུན་འདས་ཀུན་ཁྱབ་ཡིན། །
གང་གིས་འདི་ཤེས་གནས་ལུགས་དོན་ལ་མཁས། ། རང་བཞིན་མངོན་དུ་ཕྱུང་བའི་ཆོས་དྲུག་ནི། ། རྟོགས་པའི་དུས་ན་རང་གསལ་སང་ངེ་བ། ། མི་རྟོག་དུས་ན་མ་འགགས་ཝལ་ལེ་བ། ། ཅིར་སྣང་དུས་ན་རང་གསལ་ལྷག་གེ་བ། ། གཟུང་འཛིན་དུས་ན་ཀུན་གསལ་སལ་ལེ་བ། ། མཉམ་གཞག་དུས་ན་མཐའ་གྲོལ་སང་ངེ་བ། ། འཕྲོ་གནས་མཉམ་དུས་བར་མེད་ཧ་རེ་བ། ། འདི་འདྲའི་གནད་ཤེས་རྣལ་འབྱོར་རྩེ་མོར་ཕྱིན། ཁྱད་དུ་བསད་ནས་བསྒྲུབ་པ་རྣམ་དྲུག་ནི། །
ངལ་དུབ་བཀྲེས་སྐོམ་སྡུག་བསྔལ་ཁྱད་བསད་དགོས། ། མི་ཡུལ་འབྲེལ་འདྲིས་སོ་ནམ་ཁྱད་བསད་དགོས། ། དགྲ་གཉེན་ཆགས་སྡང་ཁེ་གྲགས་ཁྱད་བསད་དགོས། ། སྒོ་ལྔའི་ཡུལ་ལ་ཆགས་ཞེན་ཁྱད་བསད་དགོས། ། བསྟོད་སྨད་ཚིག་ལ་དགག་སྒྲུབ་ཁྱད་བསད་དགོས། ། དྲན་རྟོག་རང་ཡལ་སྤང་གཉེན་ཁྱད་བསད་དགོས། ། དེ་ལྟར་ལྡན་ན་ཐར་ལམ་བྱང་ཆུབ་འགྲུབ། ། ཕ་རོལ་ཕྱིན་དྲུག་མ་བྲལ་བསྒྲུབ་པ་ནི། ། སྦྱིན་པ་སེར་སྣའི་དགྲ་ལ་མ་བསྐུར་ཅིག ། ཚུལ་ཁྲིམས་འཆལ་བའི་ཇག་པས་མ་འཇོམས་ཤིག །
བཟོད་པ་ཁོང་ཁྲོའི་མཚོན་གྱིས་མ་དབུག་ཅིག ། བརྩོན་འགྲུས་ལེ་ལོའི་སྒྲོག་ཏུ་མ་འཆིངས་ཤིག ། བསམ་གཏན་གཡེང་བའི་དུག་དང་མ་བསྲེ་ཅིག ། ཤེས་རབ་རྨོངས་པའི་མུན་པས་མ་བསྒྲིབས་ཤིག ། དེ་ལྟར་མི་མཐུན་དྲུག་པོ་སྤངས་ལ་སྒྲུབས། ། འབྲེལ་མེད་དྲུག་གི་རང་བཞིན་བཤད་པ་ནི། ། སྡུག་བསྔལ་རྒྱན་མཐོང་མི་ལ་ཐར་པའི་ལས་འབྲེལ་མེད། ། སྤྱོད་པ་ངོས་སྲུང་མི་ལ་འཁྲུལ་ཞིག་ལས་འབྲེལ་མེད། ། ཐོས་བསམ་ཁེ་གྲགས་མི་ལ་ཉམས་ལེན་ལས་འབྲེལ་མེད། ། མི་དགེའི་སྡུག་སྤྱོད་མི་ལ་མཐོ་རིས་ལས་འབྲེལ་མེད། །
སྙོམ་ལས་ལེ་ལོའི་མི་ལ་ཉམས་མྱོང་ལས་འབྲེལ་མེད། ། བདག་ལྟ་ཆགས་སྡང་མི་ལ་བསྒྲུབ་པའི་ལས་འབྲེལ་མེད། ། དེ་འདྲའི་འབྲེལ་མེད་དབང་དུ་རང་ཉིད་མ་སོང་གཅེས། ། བསྒོམ་དུས་སེམས་ལ་བལྟ་ཐབས་རྣམ་དྲུག་ནི། ། རེས་འགའ་སེམས་དེ་གནས་ཤིང་བརྟན་ལ་བལྟ། ། སྐྱེ་འགགས་གནས་གསུམ་བྲལ་བར་སུས་ཤེས་པ། ། སེམས་ཉིད་རང་དབང་ཐོབ་པར་གོམས་པའི་གནད། ། རེས་འགའ་དེ་འདུས་ཉམས་མྱོང་རང་ངོ་བལྟ། ། མི་གནས་ཆགས་ཡུལ་མེད་པར་སུས་ཤེས་པ། ། དགའ་བྲོད་རང་སྣང་སྐྱེ་མེད་རྟོགས་པའི་གནད། །
རེས་འགའ་ཡོན་ཏན་གོང་འཕེལ་རྣམས་ལ་བལྟ། ། མ་འགགས་ཆོ་འཕྲུལ་རང་གྲོལ་སུ་ཤེས་པ། ། སྐྱེ་མེད་ཡོན་ཏན་བྱུང་འབྱུང་བ་སྤྱོད་པའི་གནད། ། རེས་འགའ་མཉམ་གཞག་ཆོས་ཉིད་དོན་ལ་བལྟ། ། རང་བྱུང་བདེ་ཆེན་ཡེ་དག་སུས་ཤེས་པ། ། ཆོས་ཀུན་མཉམ་ཉིད་ལམ་དུ་སློང་བའི་གནད། ། རེས་འགའ་ཕྱི་ནང་རིག་པ་རང་བབས་བལྟ། ། འཁོར་བ་གཟུང་འཛིན་བྲལ་བ་སུས་ཤེས་པ། ། དོན་དམ་ཉག་ཅིག་རྩད་ནས་ཆོད་པའི་གནད། ། རེས་འགའ་མ་བསྒོམས་རིག་པ་རང་བབས་བལྟ། །
ལྟ་སྒོམ་བྱང་མེད་ཟང་ཀ་སུས་ཤེས་པ། ། ཆོས་སྐུ་རང་ངོ་ཅེར་མཐོང་སྤྲོད་པའི་གནད། ། གནད་དྲུག་ལྡན་པའི་སྐལ་བཟང་རྣལ་འབྱོར་པ། ། ཆོས་ཟད་ངང་དུ་བློ་ཟད་ཉམས་རེ་དགའ། ། ངན་པའི་རང་བཞིན་རྣམ་དྲུག་སྤང་བ་ནི། ། སེར་སྣ་སྡུག་འཁུམས་མི་ཡི་ཕྱི་མའི་རྒྱགས་མི་སོག ། དད་མེད་བླ་མ་མི་བསྟེན་གདམས་པའི་ནོར་མི་བསགས། ། གང་ཤེས་ཉམས་ལེན་མི་བརྩོན་བྱང་ཆུབ་ལམ་མི་རྙེད། ། མཛའ་བཤེས་ཉེ་འབྲེལ་ཆགས་པས་བར་དོར་ཟླ་མི་རྙེད། ། བདག་ལྟ་ངར་འཛིན་ཆོས་ཀྱིས་བདུད་བཞིའི་དཔུང་མི་བཟློག །
འདོད་པའི་ཁོལ་པོ་བྱེད་པས་གཏན་ཡུལ་ཚུགས་མི་ཟིན། ། ངན་པའི་ལས་དྲུག་བསགས་པའི་ཉེས་པ་རང་ལ་འཁོར། ། དེ་བས་བཟང་པོའི་ལས་ལ་བསླབ་པ་གཅེས། ། དགོས་པ་དྲུག་གི་རང་བཞིན་བཤད་པ་ནི། ། དང་པོར་ཡིད་ཕམ་ངེས་འབྱུང་སྐྱེ་དགོས་ཏེ། ། ཡུལ་ལ་མི་འཇུག་ཆོས་ལ་དམིགས་པ་དགོས། ། དེ་ནས་ཤེས་པ་ངལ་གསོ་ཤེས་དགོས་པས། ། རྒྱལ་བའི་སྐུ་གསུང་ཐུགས་སུ་གློད་ཤེས་དགོས། ། དེ་ནས་སེམས་ལ་དབུགས་ཆེན་འབྱིན་དགོས་ཏེ། ། རྟོགས་པའི་གདེང་གིས་ཉམ་ང་མེད་པ་དགོས། །
དེ་ནས་བློ་མཆོག་བདེ་ཆེན་ཐོབ་དགོས་ཏེ། ། ཀ་དག་ས་ལ་མངོན་དུ་གྱུར་པ་དགོས། ། དེ་ནས་བདེ་བ་གཞན་ལ་སྤེལ་དགོས་ཏེ། ། འཕྲིན་ལས་རྣམ་བཞིས་འགྲོ་བ་འདྲེན་པ་དགོས། ། དེ་ནས་མི་ལྡོག་ས་ལ་གནས་དགོས་ཏེ། ། ལྷུན་གྲུབ་ཕྱག་རྒྱ་མངོན་དུ་གྱུར་པ་དགོས། ། དགོས་པ་དྲུག་གིས་མཐར་ཕྱིན་བྱ་བ་གཅེས། ། མ་སྐྱོལ་ལམ་དུ་བསླང་བའི་ཆོས་དྲུག་ནི། ། མ་བསྒོམས་སྣ་ཚོགས་འགྱུ་དྲན་རང་ངོ་ལྟོས། ། གང་བྱུང་རང་སར་རང་ངོ་ཤེས་པ་དེས།
ཅིར་སྣང་སྐྱེ་མེད་ཞིང་དུ་གྲོར་བར་ངེས། ། སྒོ་ལ་འཇུག་པའི་སྦྱོར་བའི་ཤེས་པ་ལྟོས། ། བདེ་སྡུག་རྒྱུ་མཐུན་མཉམ་པར་ཤེས་པ་དེས། ། བླང་དོར་མཉམ་ཉིད་དབྱེར་མེད་གྲོལ་བར་ངེས། ། དངོས་གཞི་ཟག་མེད་མ་སྐྱེས་བར་ལ་ལྟོས། ། སེམས་ཉིད་ཀུན་སྣང་རང་བཞིན་ཤེས་པ་དེས། ། རིམ་གྱིས་སེམས་འཇུག་སྐྱེ་མེད་ཚུད་པར་ངེས། ། མཉམ་གཞག་ལས་ལངས་རྗེས་ཤེས་ངོ་ལ་ལྟོས། ། སེམས་ཉིད་དོན་དང་གཉིས་མེད་འདྲེས་ཤས་དེས། ། མཉམ་རྗེས་དབྱེར་མེད་ངང་དུ་ཚུད་པར་ངེས། །
དེ་རྗེས་གང་འགྱུས་རྣམ་རྟོག་རང་ངོ་ལྟོས། ། ཉོན་མོངས་གང་སྐྱེས་རང་ཞིར་ཤེས་པ་དེས། ། སྣང་ཤེས་ཐོག་མའི་གཞི་ལ་སྦྱོར་བར་ངེས། ། སྦྱོར་དངོས་རྗེས་གསུམ་གཅིག་ཏུ་དྲིལ་ལ་ལྟོས། ། གསུམ་ག་རྗེས་མེད་བྱ་ལམ་ཤེས་པ་དེ། ། དུས་གསུམ་རང་བཞིན་གནད་ཅིག་རྟོགས་པར་ངེས། ། དེ་ལྟར་ཤེས་ན་རྗེས་ཤེས་ཆོས་ཉིད་འཆར། ། ཡོན་ཏན་དྲུག་ཆར་རང་བཞིན་བཤད་པ་ནི། ། འཁོར་བའི་སྡུག་བསྔལ་བྲེད་ནས་སྐྱབས་འཚོལ་དང༌། ། དད་པས་རྒྱུད་འདུལ་རྒྱལ་བའི་རྗེས་སུ་སློབ། །
བསོད་ནམས་ཆེ་མཐོང་གཏོང་ཕོད་ཚོགས་གཉིས་འབད། ། བརྩོན་པའི་ལྕགས་འདེབས་ཉིན་མཚན་དགེ་བ་འབད། ། ངོ་ཚ་ཁྲེལ་ཡོད་ཆོས་ཕྱོགས་སྲོག་གཏོང་ཕོད། ། ཤེས་རབ་དོན་དཔྱོད་སྣང་ཤེས་ཆོས་ཉིད་འཁྱེར། ། དེ་དག་ཚང་རྣམས་འཁོར་བའི་ཕ་རོལ་འགྲོ། ། ཅིས་ཀྱང་དགོས་པའི་བསྒྲུབ་བྱ་རྣམ་དྲུག་ནི། ། ཚེ་འདིའི་བྱ་བ་མི་གཙང་འདམ་རྫབ་བོར། ། མཐའ་གྲོལ་ཡེ་ཤེས་ཁྲི་གདུགས་ཅི་འཆར་གྱིས། ། མ་རིག་མུན་པའི་སྨག་རུམ་ཅི་སངས་གྱིས། ། ཉམས་རྟོགས་སྒྲོ་བཏགས་མྱུ་གུ་ཅི་སྐྱེས་གྱིས། །
གཟུང་འཛིན་འཁྲུལ་སྣང་རྨི་ལམ་ཅི་སངས་གྱིས། ། འབྲས་བུ་སྐུ་གསུམ་ནོར་བུ་ཅི་ལོན་གྱིས། ། དམ་པའི་གདམས་ངག་ཡིན་ནོ་སེམས་ལ་ཞོག ། རང་བཞིན་མཆོག་ལ་བསླབ་པའི་ཆོས་དྲུག་ནི། ། འཁྲུལ་པའི་ལུས་ཀྱི་བྱ་བྱེད་སྤངས་པ་དང༌། ། དོན་མེད་ངག་གི་སྨྲ་བརྗོད་སྤངས་པ་དང༌། ། རྣམ་རྟོག་ཡིད་ཀྱི་འཕྲོ་འདུ་སྤངས་པ་དང༌། འདོན་ཡོན་རང་གའི་ཞེན་འཛིན་སྤངས་པ་དང༌། ། རྣམ་གཡེང་འདུ་འཛིན་འབྲེལ་འདྲིས་སྤངས་པ་དང༌། ། གཞན་སེམས་འཛིན་པའི་ངོ་སྲུང་སྤངས་པ་སྟེ། །
འདི་དང་སུ་ལྡན་དམ་ཆོས་ཚུལ་བཞིན་འོང༌། ། འདོད་པའི་གཟེབ་ཏུ་བཅིང་པའི་ཆོས་དྲུག་ནི། ། སྤྲོས་པའི་བློ་དང་བྲལ་བར་འདོད་པ་དང༌། ། བདེ་སྟོང་དབྱེར་མེད་ཟུང་འཇུག་འདོད་པ་དང༌། ། དམིགས་མེད་མཁའ་ལྟར་རྣམ་དག་འདོད་པ་དང༌། ། སྟོང་པ་ཡེ་ཤེས་སྙིང་པོ་ཅན་འདོད་དང༌། ། རིག་པ་འོད་གྱི་ཁང་བུ་ཅན་འདོད་དང༌། ། གདོད་ནས་ཡེ་གྲོལ་རང་བྱུང་ཡེ་ཤེས་འདོད། ། ཕྱོགས་རེའི་དོན་མཐོང་གླང་ཆེན་སྨྲས་པ་བཞིན། ། བདག་ལྟའི་དངོས་པོ་མཚན་མ་ཞེན་པ་ཡིན། །
དེ་བས་ཕྱོགས་འཛིན་བདག་ལྟའི་གཟེབ་བོར་ལ། ། ཡིན་མིན་མེད་པའི་རང་རིག་ཕྱོགས་བྲལ་ནི། ། མཐའ་གྲོལ་ཡངས་པ་ཆེན་པོར་ཐག་ཆོད་ཅིག །

ཉམས་སུ་ལེན་པའི་རང་འགག་རྣམ་དྲུག་ནི། ཕྱི་རོལ་གཟུང་བའི་ཤེས་པ་རང་འགགས་དང༌། ། ནང་གི་འཛིན་རྟོག་ཤེས་པ་རང་སར་འགགས། ། གསང་བ་སྣང་ངོ་དམིགས་བ་རང་འགགས་དང༌། ཁོ་ན་ཉིད་དྲན་ཆད་ཆོད་རང་འགགས་དང༌། ། མཐར་ཐུག་ཉམས་སྣང་རང་ངོ་རང་འགགས་དང༌། ། ཉམས་རྗེས་རེས་འཇོག་རིག་པ་རང་འགགས་ཏེ། ། འདི་དྲུག་མཐར་ཕྱིན་དགོངས་པ་ཟད་སར་སྐྱོལ། ། མ་འདས་དྲུག་གི་ཉམས་སུ་བླང་བ་ནི། ། རང་ལུས་རྒྱལ་བའི་དཀྱིལ་འཁོར་མ་འདས་ངང༌། ། ངག་བརྗོད་གསུང་གི་འགྲོ་དོན་མ་འདས་དང༌། །
ཡིད་ནི་ཆོས་སྐུའི་དགོངས་པ་མ་འདས་དང༌། ། བཟའ་བཏུང་བདུད་རྩིའི་མཆོད་ལས་མ་འདས་དང༌། ། འགྲོ་དྲུག་སྒྱུ་མའི་འཕྲིན་ལས་མ་འདས་དང༌། ། ཉམས་ལེན་ཆོས་ཉིད་དོན་ལ་མ་འདས་དང༌། ། རྣམ་པ་དྲུག་ལ་གང་གིས་བསླབས་གྱུར་པ། ། གསང་མཆོག་རྒྱལ་པོའི་མཛད་ལ་སྤྱོད་པ་ཡིན། ། འཁོར་བའི་རང་བཞིན་དཔེ་དྲུག་བསྟན་པ་ནི། ། གང་ཡང་བདེན་མེད་སྒྱུ་མའི་སྐྱེས་བུ་འདྲ། ། དེ་བཞིན་འཁྲུལ་སྣང་སྣ་ཚོགས་རྨི་ལམ་འདྲ། ། སྣང་དུས་རང་བཞིན་མེད་པ་ཆུ་ཟླ་འདྲ། །
བཟང་ངན་བདེ་སྡུག་འགྱུར་བས་སྤྲིན་དང་འདྲ། ། ཚོར་དང་མ་ཚོར་མི་རྟག་ཟིལ་པ་འདྲ། ། རང་བྱུང་རང་ཞིག་ཆུ་ཡི་ཆུ་བུར་འདྲ། ། དེ་ལྟར་རྒྱུད་ལ་སྦྱར་ཏེ་བསྒོམ་པ་གཅེས། ། མྱ་འདས་རང་བཞིན་དཔེ་དྲུག་བསྟན་པ་ནི། ། སྣ་ཚོགས་སེམས་ཉིད་འདུས་པ་ཉི་ཟེར་སྙིང་པོ་འདྲ། ། སེམས་ཉིད་སྐྱོན་གྱིས་མ་གོས་འདམ་གྱི་པདྨ་འདྲ། ། ཡོན་ཏན་ལྷུན་གྱིས་འགྲུབ་པ་ཡིད་བཞིན་ནོར་བུ་འདྲ། ། རང་གསལ་རྟོག་པས་མ་བསྒྲིབས་ཉི་ཟླ་སྤྲིན་བྲལ་འདྲ། ། ཀུན་ཁྱབ་ཕྱོགས་ལྷུང་མེད་པ་སྟོང་གསལ་ནམ་མཁའ་འདྲ། །
ཀུན་རྫོབ་འཕེལ་འགྲིབ་མེད་པས་རྒྱ་མཚོ་ཆེན་པོ་འདྲ། ། དེ་ལྟར་སུས་ཤེས་འཁོར་འདས་གཉིས་མེད་གྲོལ། ། གཅེས་བ་དྲུག་གིས་རང་ལ་བསྐུལ་བ་ནི། ། རང་མདུན་རང་གིས་བཅད་དེ་ཆོས་ལ་འཇུག་པ་གཅེས། ། རང་བསྐུལ་རང་ལ་བཏབ་སྟེ་དགེ་སྦྱོར་བསྐུལ་བ་གཅེས། ། རང་གྲོལ་རང་ལ་བཏབ་སྟེ་གཉེན་པོར་བསྟེན་པ་གཅེས། ། རང་ལས་རང་གིས་བྱས་ཏེ་དཀའ་བ་སྤྱད་པ་གཅེས། ། རང་མགོར་རང་གིས་བཏོན་ཏེ་སྒྲུབ་པ་མཐར་ཕྱིན་གཅེས། ། རང་གཉེན་རང་གིས་བསྐྱངས་ཏེ་འགྲོ་དྲུག་བསྒྲལ་བ་གཅེས། ། སྤྱི་ཡི་གདམས་ངག་ཡིན་པས་སེམས་ལ་ཞོག །
རྒྱུད་དང་དགེ་སྦྱོར་བསྲེ་བའི་ཆོས་དྲུག་ནི། ། དགེ་སྡིག་ཅི་བྱས་ཡང་ཡང་བརྟག་པར་བྱ། ། ཐ་མལ་རང་གི་རྣམ་རྟོག་གདུལ་བར་བྱ། ། རྟག་ཏུ་གུས་པས་གསོལ་བ་ཡེང་མེད་གདབ། ། བཀའ་དང་བསྟན་བཅོས་གསུང་བཞིན་ནན་ཏན་བྱ། ། རྟོགས་པའི་གདེང་གིས་རང་སྣང་བསླང་བར་བྱ། ། ཅི་བྱེད་ཕྱོགས་བྲལ་དགོངས་པས་ཟིན་པར་བྱ། ། དེ་ལྟར་བྱས་ན་ཐར་ལམ་བྱང་ཆུབ་འགྲུབ། ། ཆོས་བྱེད་རྣམས་ཀྱི་མ་སོང་རྣམ་དྲུག་ནི། ། དད་པའི་ཞིང་ས་མེད་ན་བདེ་བའི་འབྲས་མི་འབྱུང༌། །
མཁས་བཙུན་བླ་མ་མེད་ན་རིག་པའི་མུན་མི་སེལ། ། སྐྱིད་བདེའི་དམ་ཆོས་མ་སྤྱད་སྡུག་བསྔལ་མཚོ་མོ་རྡོལ། ། དགེ་བཅུས་ལམ་སྣ་མ་དྲངས་ཆོས་ཀྱི་རྩ་བ་ཤོར། ། ད་ལྟའི་ཡུལ་ནས་མ་ཕྱིན་སྙོམ་ལས་སྒྲོག་གིས་བཅིངས། ། ཤེས་རབ་མིག་དང་མི་ལྡན་འཁོར་བའི་གཡང་སར་ལྷུང༌། ། དེ་ལྟར་མ་སོང་འབད་པས་བསྒྲུབ་པ་གཅེས། ། མ་བྱས་རེ་བ་དྲུག་གི་རང་བཞིན་ནི། ། སྡིག་སྤྱད་ངན་སོང་སྡུག་བསྔལ་མི་མྱོང་རེ། ། དགེ་བ་མ་བྱས་བདེ་འགྲོ་ཐོབ་ཏུ་རེ། ། ཉོན་མོངས་མ་སྤངས་འཁྲུལ་པ་འདག་ཏུ་རེ། །
ཚོགས་གཉིས་མ་འབད་སངས་རྒྱས་ཐོབ་ཏུ་རེ། ཅི་བྱེད་ཚེ་འདི་བྱས་པས་ཕྱི་མ་བདེ་བར་རེ། ། ཐར་ལམ་ཆོས་ལ་མ་སྦྱད་འཁོར་བར་མི་འཁྱམ་རེ། ། རེ་བ་འདོད་ཀྱང་ཐོག་ཏུ་མི་འབབ་མཆི། ། བདེ་འགྲོ་མཐོ་རིས་ཐོབ་པའི་ཆོས་དྲུག་ནི། ། སྔོན་བསགས་ལེགས་པར་སྤྱད་པའི་ལས་འཕྲོ་ཡོད། ། ད་ལྟ་སྒོ་གསུམ་གཡོ་མེད་དྲང་པོར་གནས། ། སེམས་ཅན་རིགས་ལ་རྣམ་པར་འཚེ་བ་མེད། ། ལས་འབྲས་དད་པས་དགེ་སྡིག་ཤན་ཐང་ཕྱེད། ། ཡང་དག་ངེས་དོན་ལྟ་བ་བཟང་ལ་མོས། །
དད་གུས་ལྡན་པས་ཆོས་ལ་བརྩོན་པ་སྟེ། ། མཐོ་རིས་དགའ་བདེ་ལག་པའི་མཐིལ་ན་ཡོད། ། ངན་སོང་འགྲོ་བ་དག་གི་ཆོས་དྲུག་ནི། ། རང་གར་ཁྲོ་ཞིང་ངང་རྒྱུད་རྩུབ་པ་དང༌། ། དགེ་ལ་སྨོད་ཅིང་སྡིག་པའི་ལས་ལ་བསྟོད། ། ཐབས་ཀྱིས་གཞན་བསླུ་གཡོ་དང་སྒྱུར་ལྡན་ཞིང༌། ། གཞན་དག་ཕུན་ཚོགས་མཐོང་ལ་ཕྲག་དོག་བྱེད། ། ནོར་རྫས་ཞེན་ཆགས་སེར་སྣ་གཏོང་སེམས་མེད། ། གཞན་ལ་ཁྱད་གསོད་ང་རྒྱལ་རློམ་སེམས་ཆེ། ། འདི་དག་སུ་ལྡན་ངན་སོང་མདུན་ནས་བསུ། །
སྡུག་བསྔལ་ཚད་མེད་ཐར་པའི་དུས་མེད་མྱོང༌། ། ཐར་ལམ་བསྒྲུབ་པའི་དམ་ཆོས་རྣམ་དྲུག་ནི། ། མོས་གུས་དྲག་པོས་བླ་མ་མཁས་བསྟེན་ལ། ། ཐོས་བསམ་རྒྱ་སྐྱེད་རྩ་བ་ཆོད་པ་ཡིན། ། བྱིན་རླབས་མགོན་སྐྱབས་མེད་ན་བར་མ་དོར། ། བར་ཆོད་བདུད་ཀྱིས་བསླུ་པས་དཀོན་མཆོག་ཁུར། ། དགྲ་གཉེན་ཡིད་འབྱུང་མ་སྐྱེ་ཉོན་མོངས་ཀྱི། ། འདབ་ལས་མི་ཐོན་ཆགས་སྡང་བདུད་ལས་ཁྲོལ། ། ཤེས་བཞིན་བྱ་རས་མ་ཟིན་ངན་སོང་གི ། གཡང་སར་སྐྱུར་བས་བག་ཡོད་རྒྱུན་དུ་བསྟེན། །
ཆོས་སྤྱོད་དཔུང་དང་མི་ལྡན་འཁོར་བ་ཡི། ། གཡུལ་ངོ་མི་བཟློག་གསོ་སྦྱོང་ལས་ལ་འབད། ། དམིགས་མེད་རྩིས་མ་ཟིན་ནས་འདུས་བྱས་ཀྱི། ། དགེ་བས་བྱང་ཆུབ་མི་འགྲུབ་ཤེས་རབ་སྤྲེལ། ། དེ་ལྟར་བརྩོན་ན་བྱང་ཆུབ་མྱུར་དུ་འགྲུབ། ། ཚོགས་བསག་དགེ་ལ་འབད་པའི་ཆོས་དྲུག་ནི། ། ཡར་ལ་གོང་མའི་བཀུར་སྟི་ཚོགས་ཆེ་བས། ། བླ་མ་ཡི་དམ་མཁའ་འགྲོ་མཆོད་པ་གཅེས། ། མར་ལ་འོག་མའི་ཕན་འདོག་ཚོགས་ཆེ་བས། ། ཚད་མེད་སྙིང་རྗེས་སྡུག་ཕོངས་བསྐྱང་བ་གཅེས། །
ནང་དུ་ཕྱོགས་མེད་དམ་ཆོས་ཚོགས་ཆེ་བས། ། ཐོས་པ་བསམ་པ་བསྒོམ་པ་བརྩོན་པར་གྱིས། ། ཕར་ལ་གཞན་ལ་ཕན་འདོགས་ཚོགས་ཆེ་བས། ། སེམས་བསྐྱེད་ཆོས་བཤད་མགོན་སྐྱབས་དཔུང་གཉེན་མཛོད། ། ཚུར་ལ་མཚན་མའི་དམིགས་མེད་ཚོགས་ཆེ་བས། ། ངར་འཛིན་རློམ་སེམས་མཚན་མར་འཛིན་པ་སྤངས། ། བར་དུ་གནས་ལུག་བསྒྲུབ་པ་ཚོགས་ཆེ་བས། ། མཐར་ཐུག་དོན་གྱི་དཀོན་མཆོག་གསུམ་པོ་བསྒྲུབ། ། དེ་ལྟར་སྤྱད་ན་མྱུར་དུ་སངས་རྒྱས་འགྲུབ། ། རང་ཕུང་རང་གིས་བསྒྲུབ་པའི་ཆོས་དྲུག་ནི། །
བྱམས་པས་སྨྲ་བའི་གདམས་ངག་མི་ཉན་ཏེ། ། རུས་སྦལ་ཁ་ནས་ཤིང་ཤོར་འདྲ་བས་ཕུང༌། ། ལས་ངན་བྱས་ནས་སྐྱིད་པར་འདོད་པ་དེ། ཁོང་དུ་དུག་ཟོས་བདེ་བར་འདོད་འདྲས་ཕུང༌། ། བླ་མ་བོར་ནས་སྡིག་གྲོགས་བསྟེན་པ་དེ། ། སྐྱེལ་མ་བཞག་ནས་དགྲ་གསེབ་ཕྱིན་འདྲས་ཕུང༌། ། ལྷ་ཆོས་བབས་ནས་མི་ཆོས་སྤྱོད་པ་དེ། ། རྒྱལ་སྲིད་བབས་ནས་ཕྱུགས་རྟག་འཚོ་འདྲས་ཕུང༌། ། དེ་ལྟར་མ་སོང་ཤིན་ཏུ་གཅེས་པ་ཡིན། ། མ་སོང་དྲུག་གིས་རང་གྲོས་བཏབ་པ་ནི། །
གྲོང་པར་མ་སོང་རི་ཁྲོད་དབེན་པ་བསྟེན། ། གདོས་ཆོས་མ་སོང་སྒོ་གསུམ་ཞི་དུལ་ལྡན། ། བློ་རྒོད་མ་སོང་བློ་སྣ་ཚོགས་ལ་ཁུག ཁྲེལ་མེད་མ་སོང་ཁས་བླངས་དམ་བཅའ་བསྒྲུབ། ། དམ་མེད་ས་སོང་བླ་མ་མཆེད་གྲོགས་བཀུར། ། སྡུག་འཁུམས་མ་སོང་ཡངས་པ་ཁྲོལ་ལེ་བ། ། བློ་བདེའི་མལ་དུ་ཉལ་བ་ཤིན་ཏུ་གཅེས། ། ཕོངས་པ་དྲུག་གིས་ལེགས་པར་བསམ་པ་ནི། ། ཕ་རྒན་དྲིན་ཅན་བླ་མ་བཀའ་དྲིན་ཅན། ། བརྗེད་དུ་ཕོངས་པས་བསྙེན་བཀུར་གསོལ་བ་ཐོབ། །
མ་རྒན་དྲིན་ཅན་འགྲོ་དྲུག་སེམས་ཅན་རྣམས། ། སྡུག་ཏུ་ཕོངས་པས་བདེ་ཆེན་ལམ་སྣ་དྲོངས། ། རང་ཉིད་དལ་འབྱོར་རྙེད་དཀའི་སྒོ་གསུམ་འདི། ། དལ་དུ་ཕོངས་པས་གཞན་དོན་དགེ་ལ་བཀོལ། ། གྲོགས་མཆོག་རྣམས་དང་དངོས་གྲུབ་ཡི་དམ་ལྷ། ། འབྲས་བུ་ཕོངས་པས་རྟག་ཏུ་གུས་པས་འགྲོགས། ། བུ་མཆོག་རང་བྱུང་ཁྱེའུ་ཆུང་མཛེས་པ་འདི། ། འཁྲུལ་དུ་ཕོངས་པས་ཆོས་ཉིད་བཙན་ས་ཟུང༌། ། ཕ་ནོར་སེམས་ཉིད་ནོར་བུ་རིན་ཆེན་འདི། ། ཤོར་དུ་ཕོངས་པས་མ་ཡེངས་གཅེས་སྤྲས་གྱིས། །
གཏན་སྲིད་འཛིན་ན་གདམས་པ་དེ་དྲུག་གཅེས། ། ཆོས་མཐར་མ་ཕྱིན་ཉེས་པ་རྣམ་དྲུག་ནི། ། སྲིད་པར་སྐྱེ་བའི་སྡུག་བསྔལ་མི་འདོད་ཀྱང༌། ། ཆུ་འབུར་སས་མི་ནོན་པ་ལྟ་བུ་འབྱུང༌། ། རྒས་ཤིང་འཁོགས་པའི་སྡུག་བསྔལ་མི་འདོད་ཀྱང༌། ། མེ་ཏོག་སད་ཀྱིས་རྙེད་པ་བཞིན་དུ་འོང༌། ། ན་བའི་སྡུག་བསྔལ་དྲག་པོ་མི་འདོད་ཀྱང༌། ། གསེར་མིག་ཉ་མོ་བྱེ་ཚན་བསྒྲེས་བཞིན་འོང༌། ། རང་གཞན་འབྲེལ་བའི་སྡུག་བསྔལ་མི་འདོད་ཀྱང༌། ། རྔ་མོ་རང་གི་བུ་སྟོར་བཞིན་དུ་འོང༌། །
དགྲ་འདྲེས་གནོད་པའི་སྡུག་བསྔལ་མི་འདོད་ཀྱང༌། ། བྱེའུ་ཆུང་ཁྲ་ཡིས་འདེད་པ་ལྟ་བུ་འོང༌། ། འཆི་བའི་སྡུག་བསྔལ་དྲག་པོ་མི་འདོད་ཀྱང༌། ། མར་མེ་རླུང་གིས་བཏབ་བཞིན་འོང་བ་སྟེ། ། འདི་དག་བསམས་ནས་ཆོས་ལ་བརྩོན་པར་མཛོད། ། འདོད་ཀྱང་མི་འོང་གདམས་པ་རྣམ་དྲུག་ནི། ། བཟའ་ཚང་ཉེ་འབྲེལ་འདི་དང་དུས་རྟག་ཏུ། ། མི་འབྲལ་འགྲོགས་པར་འདོད་ཀྱང་འབྲལ་བར་ངེས། ། བཟང་པོའི་གནས་མལ་འདི་རུ་དུས་རྟག་ཏུ། ། མི་འབྲལ་འདུག་པར་འདོད་ཀྱང་འགྲོ་བར་ངེས། །
བདེ་སྐྱིད་ལོངས་སྤྱོད་འདི་དང་དུས་རྟག་ཏུ། ། མི་འབྲལ་སྤྱོད་པར་འདོད་ཀྱང་འབོར་བར་ངེས། ། དལ་འབྱོར་མི་ལུས་མཆོག་འདི་དུས་རྟག་ཏུ། ། མི་འབྲལ་རྟག་པར་འདོད་ཀྱང་འཆི་བར་ངེས། ། བཟང་པོའི་བླ་མ་འདི་དང་དུས་རྟག་ཏུ། ། མི་འབྲལ་ཆོས་ཉན་འདོད་ཀྱང་འབྲལ་བར་ངེས། ། དམ་པའི་གྲོགས་བཟང་རྣམས་དང་དུས་རྟག་ཏུ། ། མི་འབྲལ་འགྲོགས་པར་འདོད་ཀྱང་འབྲལ་བར་ངེས། ། དེ་རིང་ཉིད་ནས་བརྩོན་པའི་གོ་བགོས་ཏེ། ། འབྲལ་མེད་བདེ་ཆེན་གླིང་དུ་བགྲོད་རེ་རན། །
སྐྱོ་ཤས་གཏིང་ནས་སྐྱེ་བའི་གྲོགས་རྣམས་ལ། ། ཆོས་མེད་སྤྲང་པོ་བདག་གིས་དེ་སྐད་བསྐུལ། ། མི་འདོད་ངང་གིས་འོང་བའི་ཆོས་དྲུག་ནི། ། འཁོར་བའི་ཆོས་ལ་དགོས་མེད་རྒྱབ་ཏུ་བོར། ། མྱ་འདས་བདེ་བ་ནི་འདོད་རང་གི་འོང༌། ། དཀར་པོའི་ཆོས་ལ་དད་བརྩོན་ཕྱོགས་མེད་ཀྱིས། ། བདེ་སྐྱིད་དམ་ཆོས་མི་འདོད་ངང་གིས་འོང༌། ། ཅི་སྤྱོད་བླ་མ་དམ་པའི་གསུང་བཞིན་སྒྲུབས། ཟབ་མོའི་གདམས་པ་མི་འདོད་ངང་གིས་འོང༌། ། ཚད་མེད་བཞི་ལ་རང་གི་སེམས་སྦྱོངས་དང༌། །
གཞན་དོན་འགྲོ་དོན་མི་འདོད་ངང་གིས་འོང༌། ། འདོད་བློ་བོར་ལ་ཅི་ཡོད་ཚོགས་སུ་ཐོངས། ། ལོངས་སྤྱོད་འབྱོར་པ་མི་འདོད་ངང་གི་འོང༌། ། སངས་རྒྱས་དགོངས་པ་འདུ་བྲལ་མེད་པ་སྒོམས། ། འཁྲུལ་སྣང་བདག་འཛིན་ངང་གིས་སྟོངས་པར་འོང༌། ། གཞུང་བཞིན་བསྒྲུབས་ན་དེ་ལྟར་འོང་བར་ངེས། ། དགོས་པའི་ཆོས་དྲུག་ལེགས་པར་བསམ་པ་ནི། ། འཁོར་བའི་འཁྲུལ་སྣང་འདི་ལ་སྐྱུག་ལོག་པ། ། རོ་མྱགས་འདབ་མཐོང་ལྟ་བུའི་ཞེན་ལོག་དགོས། ། མི་དགེ་ལས་ཅན་རྣམས་ལ་འཛིན་པ་ནི། །
བག་མ་ཡོང་མ་ཐག་འདྲ་བག་ཡོད་དགོས། ། ཆོས་མིན་ལས་ལ་འགྱོད་པའི་བློ་སྐྱེས་པས། ། སྐྱེས་བུ་དུག་འཐུངས་སྡུག་བསྔལ་དྲན་འདྲ་དགོས། ། ཉོན་མོངས་སྤང་བྱ་ཟིལ་གྱིས་གནོན་ནུས་པ། ། རི་དྭགས་རྒྱལ་པོ་འདྲ་བའི་གཉེན་པོ་དགོས། ། རྣམ་རྟོག་ཅི་སྐྱེས་རང་སར་གྲོལ་ནུས་པ། ། ལན་ཚྭ་ཆུ་ཐིགས་འདྲ་བའི་ཐུག་ཕྲད་དགོས། ། ཆོས་དང་ཆོས་མིན་ལེགས་པར་འབྱེད་ཤེས་པ། ། ངང་པའི་མཆུ་དང་འདྲ་བའི་ཤེས་རབ་དགོས། ། དེ་དྲུག་ལྡན་ན་དམ་ཆོས་ཀུན་དང་མཐུན། །
རྣལ་འབྱོར་རབ་ལ་དགོས་པའི་ཆོས་དྲུག་ནི། ། ལྟ་བ་རྒྱལ་པོ་འདྲ་བས་ས་ཟིན་དགོས། ། སྤྱོད་པ་བློན་པོ་འདྲ་བས་དུས་ཤེས་དགོས། ། སྲུང་སྡོམ་སྒོ་སྲུངས་འདྲ་བས་རྐྱེན་ཐུབ་དགོས། ། ཤེས་རབ་བྲན་དང་འདྲ་བས་ཀུན་ཁྱབ་དགོས། ། རྣམ་རྟོག་སྤྲིན་དང་འདྲ་བས་རང་ཡལ་དགོས། ། ཡོན་ཏན་མཛོད་ཁང་འདྲ་བས་གང་ཡང་དགོས། ། དེ་དང་ལྡན་ན་དོན་གཉིས་ལྷུན་གྱིས་གྲུབ། ། བཟང་པོར་བསྒྲུབ་པའི་དམ་ཆོས་རྣམ་དྲུག་ནི། ། རྗེ་དཔོན་རྒྱལ་པོར་འདོད་ན་རང་ཉིད་ཆོས་ལ་བསྐུལ། །
དཔའ་བོའི་རྒྱལ་པོར་འདོད་ན་ཉོན་མོངས་དགྲ་དཔུང་ཆོམས། ། གཙོ་བོའི་རྒྱལ་པོར་འདོད་ན་བཀའ་ལུང་འདུན་གྲོས་ཆོས། ། མཐུ་སྟོབས་རྒྱལ་པོར་འདོད་ན་བདག་ལྟའི་འགོང་བོ་ཐུལ། ། ཕྱུག་པོའི་རྒྱལ་པོར་འདོད་ན་ཚོགས་གཉིས་ལོངས་སྤྱོད་སྒྲུབས། ། སྨན་པའི་རྒྱལ་པོར་འདོད་ན་རང་སྐྱོན་གཅོང་ནད་ཐོན། ། དེ་ལྟར་ཤེས་ན་ལྷ་མིའི་གཙོ་བོར་འགྱུར། ། དགྲ་ལ་བག་ཟོན་བྱ་བའི་ཆོས་དྲུག་ནི། ། ཆོས་ལ་ངེས་འབྱུང་དད་བ་སྐྱེས་པའི་ཚེ། ། གཉེན་འདུན་གྲོས་འདེབས་བརྩེ་གདུང་དགྲ་རུ་སྡང༌། ། འཁོར་བའི་བྱ་བ་ཐམས་ཅད་སྤང་བའི་ཚེ། །
ཆགས་ཞེན་འཁྲི་བར་རང་གི་དགྲ་རུ་སྡང༌། ། ཆོས་སྤྱོད་ཟས་ནོར་སྦྱིན་གཏོང་བྱས་པའི་ཚེ། ། གཞན་གྱིས་ཁར་འདྲེན་རློམ་སེམས་དགྲ་རུ་ལྡང༌། ། ཟབ་མོའི་གདམས་ངག་ཉམས་སུ་ལེན་པའི་ཚེ། ། ཡིད་གཉིས་སོམ་ཉི་ཐེ་ཚོམ་དགྲ་རུ་ལྡང༌། ། གོང་འཕེལ་ཉམས་ཀྱི་དྲོད་རྟགས་ཤར་བའི་ཚེ། ། དགའ་བྲོད་ཞེན་འཛིན་དམིགས་བཅས་དགྲ་རུ་སྡང༌། ། སྣ་ཚོགས་ཡོན་ཏན་འཆར་སྒོ་ཕྱེད་པའི་ཚེ། ། ང་རྒྱལ་རློམ་སེམས་རང་མཐོང་དགྲ་རུ་ལྡང༌། ། ལྡང་བའི་དགྲ་ལ་བག་ཟོན་བྱ་བ་གཅེས། །
བྱམས་སེམས་བཟོད་པ་བསྒོམ་པའི་གོ་ཆ་མཆོག ། ཆོས་བྱེད་མི་ལ་མིང་དྲུག་གདམས་པ་ནི། ། རང་མགོ་ཆོས་སུ་ཐོན་ན་དྲག་པོ་ཡིན། ། སྒོ་གསུམ་དགེ་ལ་འཛུད་ན་དད་ལྡན་ཡིན། ། གཡོ་སྒྱུ་ཟོལ་ཁྲམ་མེད་ན་བཟང་པོ་ཡིན། ། ལོག་པའི་ལམ་ལོག་ཤེས་ན་བློ་ལྡན་ཡིན། ། མི་ཚེ་ཆོས་ཀྱིས་སྐྱེལ་ན་མདོ་ཅན་ཡིན། ། གཞན་ཕན་སྙིང་རྗེ་ཆེ་ན་ཐེག་ཆེན་ཡིན། ། དམ་པ་རྣམས་ཀྱི་སྤྱོད་ལམ་བསླབ་པར་བྱ། ། སྡུག་བསྔལ་རྒྱ་ལས་ཐར་པའི་ཆོས་དྲུག་ནི། །
རྙེད་དཀའི་མི་ལུས་ཐོབ་ནས་ཆོས་དང་འཕྲད། ། མཚན་ལྡན་བླ་མ་འཇལ་ནས་མོས་གུས་ཐོབ། ། འཁོར་བའི་བྱ་བ་སྤངས་པས་འདུ་འཛི་མེད། ། ཟབ་མོའི་གདམས་པ་འཆང་བས་གོལ་སྒྲིབ་མེད། ། སྤྱོད་ལམ་དགེ་བ་འདའ་བས་སྙོམ་ལས་མེད། ། བདེ་ཆེན་ལྷུན་གྱིས་གྲུབ་པས་དམིགས་འཛིན་བྲལ། ། དེ་དྲུག་ལྡན་ན་ཟུག་རྔུ་ལྡང་མི་ནུས། ། ཤེས་པ་དྲུག་གི་གདམས་པ་བསྟན་པ་ནི། ། དབེན་པར་སྐྱོ་བས་གཅིག་བུར་མི་ཚུགས་ན། ། སེམས་འཛིན་ལ་སོགས་ཉམས་ལེན་མེད་པར་ཤེས། །
མང་པོའི་མི་དང་འགྲོགས་པར་མི་ཤེས་ན། ། ཐབས་ལ་མི་མཁས་རང་རྒྱུད་ངན་པར་ཤེས། ། བླ་མ་བསྟེན་ཡང་ཆོས་མིན་མི་སྤོང་ན། ། དེ་ཡི་བྱིན་རླབས་ཡོན་ཏན་མ་འགོས་ཤེས། ཁེངས་ཤིང་མ་དུལ་ང་རྒྱལ་ཆེ་བ་ན། ། ཉམས་མྱོང་རྩི་མེད་གནས་ལུགས་མ་རྟོགས་ཤེས། ། གདམས་ངག་ཆུང་ལ་ལེ་ལོ་ཆེ་བ་ན། ། ཐར་ལམ་མེ་སྙོགས་འཁོར་བར་འཁྱམས་པར་ཤེས། ། རང་དོན་གཙོར་འཛིན་སྙིང་རྗེ་མེད་པ་ན། ། ཐེག་ཆེན་ལམ་དང་སེམས་བསྐྱེད་མེད་པར་ཤེས། །
རྟགས་ལ་བརྟེན་ནས་ནང་གི་ཚུལ་རིག་པས། ། ཆོས་མིན་ལོག་པར་ཞུགས་པ་སྤང་འཚལ་ལོ། ། ཆུད་གཟན་དྲུག་གི་རྣམ་གྲངས་བསྟན་པ་ནི། ། ངན་སོང་མི་འཇིགས་སྡིག་པའི་ལས་ངན་སོག ། རྙེད་དཀའི་དལ་འབྱོར་མི་ལུས་ཆུད་རེ་གཟན། ། ཆོས་སྒོར་ཞུགས་ནས་ཕྱོགས་རིས་ཆགས་སྡང་བྱེད། ། ཡང་དག་དོན་གྱི་དད་པ་ཆུད་རེ་གཟན། ། ཐོས་བསམ་ཚིག་གི་ང་རྒྱལ་རྡོ་འཇོང་འཆང༌། ། གནས་ལུགས་རྟོགས་པའི་ཤེས་རབ་ཆུད་རེ་གཟན། ། ཟབ་མོའི་གསང་སྔགས་ཉམས་ལེན་དོན་བཞག་ནས། །
གནད་མེད་བརྩོན་འགྲུས་དཀའ་ཐུབ་ཚུད་རེ་གཟན། ། ཟུང་འཇུག་གཉིས་མེད་ཡེ་ཤེས་མཆོག་བོར་ནས། ། སྣང་སྟོང་མཐར་འཛིན་སྒོམ་པ་ཆུད་རེ་གཟན། ། རི་དོགས་བདེན་གནས་ཆོས་འགྲུབ་གནས་བཞག་ནས། ། སྡེ་དགོན་གྲོང་འགྲིམ་དངོས་གྲུབ་ཆུད་རེ་གཟན། ། དེ་བས་དེ་དག་ལམ་དུ་མ་སོང་གཅེས། ། གོང་མའི་རྗེས་སུ་སྙེགས་པའི་ཆོས་དྲུག་ནི། ། སྡིག་སྒྲིབ་བག་ཆགས་རྩད་ནས་གཅོད་འདོད་ན། ། སེམས་ཉིད་རང་བཞིན་གཞི་རྩ་བྲལ་བ་ལྟོས། ། དགོས་འདོད་ནོར་བུ་ཡིད་བཞིན་བཙལ་འདོད་ན། །
ཟབ་མོའི་ལམ་ལ་རྩོལ་བ་རྒྱུད་དུ་བསྲིངས། ། གནས་ལུགས་དོན་གྱི་ཆོས་ཉིད་རྟོགས་འདོད་ན། ། བཙལ་བས་མི་རྙེད་རང་བཞིན་ཞོག་ལ་ལྟོས། ། གདམས་ངག་ཉམས་ལེན་རྒྱུད་ལ་སྦྱོར་འདོད་ན། ། རང་རྒྱུད་ཐུལ་ལ་དེ་ནས་ཉམས་སུ་ལོང༌། ། སྙིང་ནས་དམ་ཆོས་ཚུལ་བཞིན་སྒྲུབ་འདོད་ན། ། ཚེ་འདི་བློས་ཐོངས་ཞེན་ཐག་འཁྲི་བ་ཆོད། ། གོང་མའི་རྗེས་སུ་མྱུར་དུ་སྙེགས་འདོད་ན། ། མཛད་སྤྱོད་ལྟོས་ལ་སྒྲུབ་པ་སྙིང་པོར་གྱིས། ། འདི་དག་གནད་ཀྱི་མན་ངག་སྙིང་པོ་ཡིན། །
སྤྱི་ཡི་ཚུལ་དང་མི་མཐུན་ཆོས་དྲུག་ནི། ། རང་གི་ངན་སྤྱོད་སྣ་དགུ་ཚང་བྱས་ནས། ། གཞན་དག་མགུ་རེ་ཆོས་པའི་ལུགས་མ་ཡིན། ། རང་གི་གཡོ་སྒྱུ་ཁྲམ་གསུམ་ཚད་བྱས་ནས། ། དཀོན་མཆོག་མཉེས་རེ་ཆོས་པའི་ལུགས་མ་ཡིན། ། དབེན་པའི་གནས་སུ་བརྩོན་པས་མི་བསྒྲུབ་པར། ། ཆོས་ལ་རེ་འཁང་ཆོས་པའི་ལུགས་མ་ཡིན། ། ཚིག་ཏུ་སྙིང་རྗེ་ལག་ལེན་རང་འདོད་སྒྲུབ། ། གཞན་དོན་འགྲུབ་རེ་ཆོས་པའི་ལུགས་མ་ཡིན། ། སེམས་ལ་བདག་འཛིན་ཁ་ལ་སྟོང་པ་ཉིད། །
ཐར་ལམ་སྙོགས་རེ་ཆོས་པའི་ལུགས་མ་ཡིན། ། སེམས་ལ་རང་ལྟ་ཁ་ལ་མཐའ་བྲལ་ཟེར། ། གནས་ལུགས་རྟོགས་རེ་ཆོས་པའི་ལུགས་མ་ཡིན། ། དེ་བས་བསྟན་པ་སྤྱི་ཡི་སྲོལ་ཉམས་སྤང༌། ། ཤིན་ཏུ་དགེ་ཞིང་ལེགས་པའི་ཆོས་དྲུག་ནི། ། བསྟན་པ་གནས་ཤིང་དལ་འབྱོར་ཐོབ་དུས་འདིར། ། འཁོར་བའི་དོང་ལས་མྱུར་དུ་འབྲོས་རེ་རན། ། ཐོས་བསམ་སྙིང་པོའི་ཉམས་སུ་ལེན་དུས་འདིར། ། རང་རྒྱུད་ཁེངས་པའི་ཆོས་དང་བསྲེ་རེ་རན། ། སྣ་ཚོགས་སྡུག་བསྔལ་འགལ་རྐྱེན་མང་དུས་འདིར། །
སྒྲུབ་པའི་ཆོས་ལ་སྙིང་རུས་བསྐྱེད་རེ་རན། ། ཚོགས་དྲུག་སྒོ་ལ་ཡུལ་དྲུག་ཤར་དུས་འདིར། ། གཟུང་འཛིན་གཉིས་སྣང་རང་སར་གྲོལ་རེ་རན། ། ལྟ་སྒོམ་སྤྱོད་པའི་དོན་ལ་བསྒོམ་དུས་འདིར། ། རིག་པའི་རྩལ་སྦྱོང་ཕྱོགས་མེད་བྱེད་རེ་རན། ། གཏན་གྱི་འདུན་མ་ད་རེས་བསྒྲུབ་དུས་འདིར། ། བརྩེ་བའི་གདམས་ངག་འབད་པས་སྒྲུབ་རེ་རན། ། དེ་ལྟར་གཉེན་པོས་རང་ཚོད་མ་ཟིན་ན། ། འཆི་དུས་ལུས་ལ་འཆི་བདག་བཞད་གད་བྱེད། ། མི་འགྲུབ་འགལ་བ་གླབ་ཅོལ་ཆོས་དྲུག་ནི། །
རང་གིས་རང་ལ་རང་དབང་མ་ཐོབ་པར། ། གཞན་དང་དབྱེར་འདོད་འགལ་བ་གླ་བཅོལ་ཞིག ། རང་ཕན་མ་བསྒྲུབས་ཕན་འདོགས་མི་ནུས་བཞིན། ། གཞན་ཕན་སྒྲུབ་འདོད་འགལ་བ་གླ་བཅོལ་ཞིག ། རང་ཉིད་སློབ་མའི་མཚན་ཉིད་མི་ལྡན་པར། ། སློབ་དཔོན་བྱེད་འདོད་འགལ་བ་གླ་བཅོལ་ཞིག ། རང་ཉིད་ཀོ་སྐམ་བཞིན་དུ་མ་དུལ་བར། ། གཞན་རྒྱུད་འདུལ་བ་འགལ་བ་གླ་བཅོལ་ཞིག ། རང་ལ་འདིར་རྒྱག་རྟོགས་པའི་གདེང་མེད་པར། ། གཞན་ལ་སྒོམ་འབོགས་འགལ་བ་བླ་བཅོལ་ཞིག །
རང་ཉིད་ཐ་མལ་ཀུན་སྤྱོད་མ་ལོག་པར། ། གཞན་དག་ཆོས་འགོད་འགལ་བ་གླ་བཅོལ་ཞིག ། དེ་འདྲའི་རང་བཞིན་སྐྱོན་གྱིས་མ་གོས་གཅེས། ། དམ་ཆོས་ལེགས་པར་བསྐུལ་བའི་ཆོས་དྲུག་ནི། ། དོན་མེད་འཇིག་རྟེན་བྱ་བ་སྤོང་འདོད་ན། ། དད་པ་སྐྱེ་དུས་བྱ་བྱེད་འཕྲོ་ལ་ཞོག ། བྱས་ཀྱང་ཆུ་གཉེར་འདྲ་སྟེ་ཟིན་དུས་མེད། ། དབེན་པའི་གནས་སུ་ཕྱིན་ནས་སྒྲུབ་འདོད་ན། ། དྲན་དུས་དྲན་པ་ཤོལ་མེད་དེ་ཀར་སོང༌། ། དེ་དུས་མ་ཕྱིན་འགལ་རྐྱེན་ཤོལ་འདེབས་མང༌། །
བླ་མ་བསྟེན་དུས་ཅི་གསུང་བཀའ་ཉན་དགོས། ། ངས་བྱས་ཡུས་ཀྱིས་ཐུགས་ཟིན་དུས་མི་འོང༌། ། སེམས་ཉིད་བལྟ་དུས་མ་བཅོས་རང་བཞག་དགོས། ། མ་བཞག་བཅོས་མས་རང་ངོ་མཐོང་དུས་མེད། ། ཡོན་ཏན་འཚོལ་དུས་བརྩོན་འགྲུས་གཉུག་བསྲིང་དགོས། ། ངང་ཐུང་རྗེས་འཇོག་ཡོན་ཏན་རྫོགས་དུས་མེད། ། ཟད་སར་སྐྱེལ་དུས་གནས་ལུགས་ས་ཟིན་དགོས། ། གཞན་དུ་བཙལ་བས་རྙེད་པའི་དུས་མི་འོང༌། ། གནས་ལུགས་སྒྲུབ་པའི་གཉེན་པོ་རྣམ་དྲུག་ནི། ། ཆེ་བཟང་མ་ཐོས་མིག་ཟུང་དམན་པའི་འདུག་སར་བསྡད། །
མང་པོའི་མགོ་དཔོན་མི་བྱ་བཟང་པོའི་འོག་ཏུ་ཞུགས། ། བཟང་འདོད་སྙན་གྲགས་མི་སྒྲུབ་ངར་འཛིན་རི་བ་སྐྱེལ། ། རང་འདོད་རྒྱལ་ཁ་མི་སྒུག་ཆོག་ཤེས་ཕམ་ཁ་བླང༌། ། མི་ངོའི་དཀར་ནག་མི་ལྟ་རང་རྒྱུད་དགེ་སྡིག་ལྟ། ། ཚོགས་དྲུག་ཡུལ་ལ་མ་ཡེང་སེམས་ཀྱི་རང་ངོ་ལྟོས། ། དེ་ལྟར་རྣམ་པ་དྲུག་ལྡན་སྒྲུབ་པ་གནད་དུ་ཕྱིན། ། ངེས་པ་རྣམ་དྲུག་མན་ངག་བསྟན་པ་ནི། ། མོས་གུས་གདུང་སེམས་བཅས་ཏེ་གསོལ་བ་འདེབས་ནུས་ན། ། སེམས་ཉིད་རང་ངོ་རྟོགས་ཤིང་བྱིན་རླབས་འཇུག་པར་ངེས། ། རང་བབས་བྱར་མེད་ངང་ལ་ལྷུག་པར་གློད་ཤེས་ན། །
རང་རིག་གཉིས་མེད་ཡེ་ཤེས་ཇི་བཞིན་གསལ་བར་ངེས། ། གཉིས་འཛིན་མཚན་མའི་རྣམ་རྟོག་ངང་ངོ་བལྟ་ཤེས་ན། ། རང་ཐོག་བཅོས་བསླད་མེད་པར་རང་སར་གྲོལ་བར་ངེས། ། འཁྲུལ་སྣང་གཟུང་འཛིན་རྣམ་རྟོག་རང་སར་འཇོག་ཤེས་ན། ། རང་དྭངས་མི་རྟོག་ཡེ་ཤེས་རང་བཞིན་འཆར་བར་ངེས། ། ཐབས་ཀྱིས་རིག་པ་གཅུན་ན་གནས་ལུགས་གདོད་མའི་གཞི། ། མི་གཡོ་སྤྲོས་དང་བྲལ་བའི་ལྷུན་གྲུབ་འཆར་བར་ངེས། ། སྙོམ་ལས་ལེ་ལོ་མེད་པར་བརྩོན་འགྲུས་རྒྱུན་བསྲིངས་ན། ། ས་ལམ་ཡོན་ཏན་དྲོད་རྟགས་ནང་ནས་འཆར་བར་ངེས། ། ཡིན་པ་དྲུག་གི་རྣམ་གྲངས་བསྟན་པ་ནི། །
གཞན་དག་གཡོ་སྒྱུས་བསླུས་པ་རང་ཉིད་བསླུས་པ་ཡིན། ། གཞན་ལ་རྒྱལ་ཁ་བྱིན་ན་རང་ལ་བྱིན་པ་ཡིན། ། གཞན་ལ་གདུག་རྩུབ་གནོད་པ་རང་ལ་བསྐྱལ་བ་ཡིན། གཞན་ལ་ཇི་ལྟར་ཕན་བཏགས་རང་ལ་བཏགས་པ་ཡིན། ། གཞན་ལ་ཕྲག་དོག་གཤེ་སྐུར་རང་ལ་བཏབ་པ་ཡིན། ། གཞན་དོན་ཚོགས་གཉིས་ཅི་བསགས་རང་ལ་བསགས་པ་ཡིན། ། དེ་འདྲ་གོ་བ་དཀོན་ཏེ་རྒྱུད་ལ་འགེལ་བ་དཀོན། ། དེ་བས་དེ་ཉིད་དོན་ལ་རང་གི་སེམས་སྦྱང་བྱ། ། འཛིན་པ་མེད་པའི་རྣམ་གྲངས་དྲུག་པོ་ནི། ། དད་གུས་མེད་པའི་མི་ལ་ཐུགས་རྗེས་འཛིན་པ་མེད། །
ཤེས་རབ་མེད་པའི་མི་ལ་ཐོས་བསམ་འཛིན་པ་མེད། ། དམ་ཚིག་མེད་པའི་མི་ལ་དངོས་གྲུབ་འཛིན་པ་མེད། ། བསླབས་ཀྱང་མི་ཉན་མི་ལ་ཁ་ཏས་འཛིན་པ་མེད། ། རང་རྒྱུད་ངན་པའི་མི་ལ་ཆོས་ཀྱིས་འཛིན་པ་མེད། ། དྲིན་གཟོ་མེད་པའི་མི་ལ་ཕན་ཐོགས་འཛིན་པ་མེད། ། ཆོས་ཀྱིས་རྡུགས་པར་བསྟན་པ་རྣམ་དྲུག་ནི། ། ནང་ནས་ཉོན་མོངས་དགྲ་རུ་མ་མཐོང་ན། ། ཕྱི་ནས་བླ་མའི་གདམས་པ་རྡུགས་པར་གདའ། ། ཚེ་འདིའི་བྱ་བ་རྒྱབ་ཏུ་མ་བོར་ན། ། ཉམས་ལེན་འགྲུབ་པའི་དུས་ཤིག་རྡུགས་པར་གདའ། །
རྒས་ཀའི་ཕྱི་ཚིས་སྡུག་དོགས་མ་སྤངས་ན། ། སྙིང་ནས་བརྩོན་པའི་དམ་ཆོས་རྡུགས་པར་གདའ། ། ནང་ནས་རང་ལ་ངེས་ཤེས་མ་སྐྱེས་ན། ། ཆོས་དང་བླ་མའི་མོས་གུས་རྡུགས་པར་གདའ། ། འཁོར་བའི་སྡིག་སྤྱོད་མི་གེད་མ་སྤངས་ན། ། འཕགས་པའི་ཐུགས་རྗེས་འདྲེན་པར་རྡུགས་པར་གདའ། ། གཅིག་ཏུ་ཨ་འཐས་བདེན་ཞེན་མི་འདོར་ན། ། ཕྱོགས་རིས་མེད་པའི་གདམས་པ་རྡུགས་པར་གདའ། ། ཡི་ཆད་དགོད་རེ་བྲོ་བའི་ཆོས་དྲུག་ནི། ། འདུག་དང་མི་འདུག་རང་དབང་ཆ་མེད་པའི། །
གནས་ཀྱི་སོ་ཚེས་ཡི་ཆད་དགོད་རེ་བྲོ། ། སྤྱོད་དང་མི་སྤྱོད་རང་དབང་ཆ་མེད་པའི། ། ནོར་གྱིས་གསོག་བྲུན་ཡི་ཆད་དགོད་རེ་བྲོ། ། གོན་དང་མི་གོན་རང་དབང་ཆ་མེད་པའི། ། གོས་ཀྱི་རྩོལ་སྒྲུབ་ཡི་ཆད་དགོད་རེ་བྲོ། ། ཟ་དང་མི་ཟར་ང་དབང་ཆ་མེད་པའི། ། ཟས་ཀྱི་བྱ་བྱེད་ཡི་ཆད་དགོད་རེ་བྲོ། ། འགྲོགས་དང་མི་འགྲོགས་རང་དབང་མེད་པ་ཡི། ། གྲོགས་ཀྱི་ཉེས་ཁ་ཡི་ཆད་དགོད་རེ་བྲོ། ། བསྟོངས་དང་མི་བསྟོངས་རང་དབང་མེད་པ་ཡི། །
བུ་ཚའི་གཅེས་སྤྲས་ཡི་ཆད་དགོད་རེ་བྲོ། ། འཇིག་རྟེན་འཁྲུལ་པའི་སྤྱོད་པ་མཐོང་ཙ་ན། ། ཡི་ཆད་དགོད་རེ་བྲོ་བ་ཤིན་ཏུ་མང༌། ། དགོས་པ་དྲུག་གི་རྣམ་གྲངས་བསྟན་པ་ནི། ། འཇིག་རྟེན་བྱ་བ་ཅིས་ཀྱང་འབོར་དགོས་ཤིང༌། ། མ་རིག་མུན་པ་ཅིས་ཀྱང་སངས་པ་དགོས། ། གཟུང་འཛིན་མཁར་བ་ཅིས་ཀྱང་འགྱེལ་བ་དགོས། ། ཉམས་རྟོགས་ཡོན་ཏན་ཅིས་ཀྱང་འཕེལ་བ་དགོས། ། ཟུང་འཇུག་ཡེ་ཤེས་ཅིས་ཀྱང་འཆར་དགོས་ཤིང༌། ། སྐུ་གསུམ་ནོར་བུ་ཅིས་ཀྱང་ལོན་པ་དགོས། །
ཡ་ཆའི་རྣམ་གྲངས་དྲུག་པོ་བསྟན་པ་ནི། ། རབ་ཏུ་བྱུང་ནས་ལོ་མང་ལོན་ན་ཡང༌། ། སྲུང་སྡོམ་གནད་བཀག་མི་ཤེས་ཡ་རེ་ཆ། ། ཆོས་སྒོར་ཞུགས་ནས་ལོ་མང་ལོན་ན་ཡང༌། ། དགེ་སྡིག་ད་གཟོད་བསླབ་དགོས་ཡ་རེ་ཆ། ། ཐེག་ཆེན་ཞུགས་ནས་ལོ་མང་ལོན་ན་ཡང༌། ། སེམས་བསྐྱེད་བསླབ་ཕྱོགས་མི་ཉེ་ཡ་རེ་ཆ། ། ཐོས་བསམ་བྱས་ནས་ལོ་མང་ལོན་ན་ཡང༌། ། ཉམས་ལེན་བློ་ཁ་མ་ཕྱོགས་ཡ་རེ་ཆ། ། སྒོམ་པ་བྱས་ནས་ལོ་མང་ལོན་ན་ཡང། །
དྲོད་རྟགས་ཡོན་ཏན་མ་སྐྱེས་ཡ་རེ་ཆ། ། ལྟ་བ་རྟོགས་ནས་ལོ་མང་ལོན་ན་ཡང༌། ། དངོས་འཛིན་འཁྲུལ་བ་མ་ཞིག་ཡ་རེ་ཆ། ། འདི་དག་མཁར་ལན་ཐོག་མར་བྱས་རྗེས་སུ། ། རྩིག་རྨང་གདོན་ནས་བླང་བ་ཤིན་ཏུ་མཚར། ། བརྟགས་ཤིང་དགོད་བྲོ་བསམས་ཤིང་ཡིད་མུག་པས། ། དམ་པ་བསྟེན་ལ་ཐོས་བསམ་སྒོམ་པ་སྒྲུབས། ། ཆོས་ཉིད་རང་ཆས་གནད་དྲུག་བསྟན་པ་ནི། ། མ་བརྟགས་མ་དཔྱད་རང་ངོ་རང་གིས་མཐོང༌། ། མ་བསམ་མ་ཕྱིས་འཁོར་བ་ཀ་ནས་དག །
མ་བཅད་མ་བཀྲོལ་མཚན་མ་རང་སར་གྲོལ། ། མ་བཙལ་མ་བསྒྲུབས་སྐུ་ལྔ་ལྷུན་གྱིས་གྲུབ། ། མ་སྤངས་མ་བླངས་སྐྱོན་ཡོན་མཐའ་ལས་འདས། ། མ་བྱས་མ་འབད་འཕྲིན་ལས་ལྷུན་གྱིས་འགྲུབ། ། དེ་ལྟར་སུས་ཤེས་སྙིང་པོའི་གནད་ལ་མཁས། ། བཤེས་གཉེན་མཁས་པའི་གདམས་ངག་རྣམ་དྲུག་ནི། ། དད་མེད་དད་པ་བསྐྱེད་ལ་མཁས་པ་དང༌། ། བླང་དོར་གནས་ལ་སློབ་པར་མཁས་པ་དང༌། ། སྒྲུབ་པས་གནད་དུ་གཏོང་ལ་མཁས་པ་དང༌། ། བར་ཆད་བགེགས་ལས་སྐྱོབ་པར་མཁས་པ་དང༌། །
ཟུང་འབྲེལ་སྙན་བརྒྱུད་སྟོན་ལ་མཁས་པ་དང༌། ། རྐྱེན་ངན་ལམ་དུ་བསྒྱུར་ལ་མཁས་པའོ། ། རིགས་པ་དྲུག་གི་རང་བཞིན་བསྟན་པ་ནི། ། ཐ་མལ་ནད་ལ་སྨན་པ་བསྟེན་ཚོད་ཏུ། ། འཁོར་བའི་ནད་འབྱིན་བླ་མ་བསྟེན་པར་རིགས། ། འཇིགས་པའི་འཕྲང་ལ་སྐྱེལ་མ་བསྟེན་ཚོད་དུ། ། བར་དོའི་སྐྱབས་ལ་བླ་མ་བསྟེན་པར་རིགས། ། གྲོས་འདུན་ཆེད་དུ་རྒན་རབས་བསྟེན་ཚོད་དུ། ། གཏན་གྱི་གྲོས་འདུན་བླ་མ་བསྟེན་པར་རིགས། ཁ་ཉེན་དངང་གིས་རྗེ་དཔོན་བསེན་ཚོད་དུ། །
རྐྱེན་ངན་ཞི་ཕྱི་བླ་མ་བསྟན་པར་རིགས། ། གྲུ་བས་ཐབས་མཁས་མཉེན་པ་བསྟེན་ཚོད་དུ། ། སྡུག་བསྔལ་མཚོ་སྒྲོལ་བླ་མ་བསྟེན་པར་རིགས། ། ཚོང་པས་རྒྱ་མཚོའི་དེད་དཔོན་བསྟེན་དོད་དུ། ། བྱང་ཆུབ་འགྲུབ་ཕྱིར་བླ་མ་བསྟེན་པར་རིགས། ། ལྟོས་པ་དྲུག་གི་རྣམ་གྲངས་བསྟན་པ་ནི། ། ད་ལྟའི་ནད་ཀྱི་སྡུག་བསྔལ་ཟུག་རྔུ་ལྟོས། ། ངན་སོང་གསུམ་གྱི་སྡུག་བསྔལ་བཟོད་དམ་སོམས། ། བཙོན་རར་བཟུང་རྣམས་འབྲོས་པའི་འབད་རྩོལ་ལྟོས། ། འཁོར་བའི་བཙོན་རར་རང་བརླག་བྱེད་དམ་སོམས། །
ཚེ་འདིའི་ལྟོས་གོས་རྩོལ་བ་བྱེད་ལ་ལྟོས། ། གཏན་གྱི་སོ་ནམ་ད་རེས་འཆོར་བ་སོམས། ། ཡུད་ཙམ་འགྲོགས་པའི་གྲོགས་ངན་སྐྱོན་ལ་ལྟོས། ། བཟོད་དཀའི་སེམས་ཅན་འགྲོགས་དཀར་བཟོད་དམ་སོམས། ། ཐ་མལ་གཡང་སར་བག་ཟོན་བྱེད་ལ་ལྟོས། ། ངན་སོང་གཡང་སར་འགྲོ་བའི་སྡུག་བསྔལ་སོམས། ། ཚེ་འདིའི་བཟའ་ཚོ་ཤི་བའི་མྱ་ངན་ལྟོས། ། གཏན་གྲོགས་ཆོས་དང་བྲལ་བའི་རང་བཞིན་སོམས། ། དེ་ལྟར་བསམས་ན་སྲིད་པའི་ཕ་རོལ་འགྲོ། ཉམས་སུ་ལེན་པའི་མན་ངག་རྣམ་དྲུག་ནི། །
བར་སྣང་ངོས་ལ་ཉི་མ་ཤར་བ་ལྟར། ། རང་བྱུང་ཡེ་ཤེས་གསལ་སྟོང་གནད་ལ་དབབ། ། རི་རབ་བརྩེ་ནས་རི་ཕྲན་ཀུན་མཐོང་ལྟར། ། སེམས་ཉིད་དོན་མཐོང་དགོངས་པའི་རྩེ་མོར་དཔྱད། ། གསེར་གླིང་ཕྱིན་དུས་བོང་པ་མི་རྙེད་ལྟར། ། ཡེང་རྐྱེན་ཡུལ་རྣམས་ཆོས་ཉིད་རང་ངོ་སྤྲད། ། སེར་བུ་རྡུལ་བྲལ་མཁའ་ལ་འགྱུ་བ་ལྟར། ། རྣམ་རྟོག་མཚན་མ་རང་སར་དྭངས་སུ་གཞུག ། མཚོན་ཚོགས་འཕངས་པ་མེ་ཏོག་ཆར་གྱུར་ལྟར། ། ཅི་སྣང་ཐམས་ཅད་ཆོས་སྐུའི་ལམ་དུ་བླང༌། །
སེང་གེ་རྩལ་གསུམ་རང་ལ་རྫོགས་པ་ལྟར། ། རེ་དོགས་མཚན་མ་མཉམ་ཉིད་ཟིལ་གྱིས་མནན། ། དེ་ལྟར་སུས་ཤེས་ཡང་ཟབ་གནད་ལ་མཁས། ། ཐེག་པའི་ལམ་ཁྱེར་དྲིལ་བའི་ཆོས་དྲུག་ནི། ། སྣོད་བཅུད་འཁྲུལ་སྣང་ངོ་སྤྲད་དག་སྣང་ལམ་དུ་ཁྱེར། ། འཁོར་བ་སྡུག་བསྔལ་ངོ་སྤྲད་སྙིང་རྗེ་ལམ་དུ་ཁྱེར། ། འགྲོ་དྲུག་ཕ་མར་ངོ་སྤྲད་བྱམས་པ་ལམ་དུ་ཁྱེར། ། རྒྱུ་འབྲས་རྟེན་འབྲེལ་ངོ་སྤྲད་སྡོམ་གསུམ་ལམ་དུ་ཁྱེར། ། དབང་བཞི་སྒོ་གསུམ་ངོ་སྤྲད་བསྐྱེད་རྫོགས་ལམ་དུ་ཁྱེར། ། སྣང་གྲགས་སེམས་ཉིད་ངོ་སྤྲད་ཆོས་ཉིད་ལམ་དུ་ཁྱེར། །
དེ་དང་ལྡན་ན་གོལ་ས་སྒྲིབ་པ་མེད། ། ལེ་ལོར་མི་འཇོག་གནད་ཀྱི་ཆོས་དྲུག་ནི། ། དབེན་གནས་བས་མཐར་བཙལ་འདོད་ཕྱི་ཐལ་འགྲོ། ། སེམས་ལ་གཟུང་འཛིན་དབེན་པར་བྱ་བ་གནད། ། གདམས་ངག་ཚིག་ལས་བཙལ་འདོད་ཕྱི་ཐལ་འགྲོ། ། ཐབས་ལམ་ཉམས་ལེན་ཟབ་མོ་བཙལ་བ་གནད། ། འཚོ་བ་གསོག་བྲུན་ལྟོས་པ་ཕྱི་ཐལ་འགྲོ། ། གང་བྱུང་ཆོག་ཤེས་བྱ་འཚོ་བསླབ་པ་གནད། ། སྒོམ་སྒྲུབ་བྲེལ་ཤོམ་རྗེས་བྱེད་ཕྱི་ཐལ་འགྲོ། ། བྱ་བྱེད་རྩོལ་འཕྲོ་བོར་ནས་བྱེད་པ་གནད། །
ཉམས་རྟོགས་བསགས་སྦྱོང་བསྐྱར་ཏེ་ཕྱི་ཐལ་འགྲོ། ། ཟབ་མོ་གནད་བསྣུན་བཙན་ཐབས་བསྐྱེད་པ་གནད། ། ས་ལམ་རིམ་གྱིས་འཚོལ་བ་ཕྱི་ཐལ་འགྲོ། ། སེམས་ཉིད་སྐུ་གསུམ་བརྟན་ཞིང་གོམས་པ་གནད། ། ཉམས་སུ་བླངས་ན་སངས་རྒྱས་བྱང་ཆུབ་འགྲུབ། ། གནད་དྲུག་དོན་ལ་བསླབ་པའི་ཆོས་དྲུག་ནས། ། ཉམས་པ་མེད་པའི་བྱང་ཆུབ་སེམས་ལ་གནས། ། ཚོགས་གཉིས་མི་ངོམས་ཕ་རོལ་ཕྱིན་ལ་གནས། ། ཤེས་རབ་སྦྱང་ཕྱིར་ཆོས་ཀྱི་གཏམ་ལ་གནས། ། བསམ་གཏན་བསྒྲུབ་ཕྱིར་དགོན་པ་དབེན་ལ་གནས། །
འདུ་བྱེད་སྐྱུང་ཕྱིར་སྦྱངས་པའི་དོན་ལ་གནས། ། ས་མཆོག་བསྒྲུབ་ཕྱིར་བླ་མ་བཀུར་ལ་གནས། ། དེ་ལྟར་སུ་གནས་ཐེག་མཆོག་ལམ་ཆེན་ཞུགས། ། ཉན་ན་ལམ་དྲུག་ལེགས་པར་བསྟན་པ་ནི། ། ལུས་སེམས་གཡོ་བ་སྤང་ཕྱིར་དགོན་པའི་ལམ། ། བདག་གཞན་གདུང་བ་མེད་ཕྱིར་ཚོང་པའི་ལམ། ། རང་བཞིན་འགྱོད་པ་མེད་ཕྱིར་ལེགས་པའི་ལམ། ། ཡོན་ཏན་བསྒྲུབ་ཕྱིར་ཡང་དག་འཇོག་པའི་ལམ། ། བརྩམས་པ་མཐར་ཕྱིན་བྱ་ཕྱིར་གྲུབ་པའི་ལམ། ། སྔོན་ནས་ལེགས་པར་སྦྱང་ཕྱིར་ལྷུན་གྲུབ་ལམ། །
མལ་དྲུག་སུ་ཉལ་བདེ་ཞིང་སྐྱིད་པ་ཡིན། ། ཐེག་ཆེན་རྣམས་ཀྱི་འགྲོ་བའི་ས་དྲུག་ནི། ། སངས་རྒྱས་ཆོས་འདོད་ཆོས་ཉིད་ངང་དུ་འགྲོ། ། སེམས་ཅན་དོན་འདོད་གང་འཚམས་ཆོས་སྟོན་འགྲོ། ། རང་སེམས་རྟོགས་འདོད་དུག་གསུམ་མེད་པར་འགྲོ། ། ཤེས་རབ་ཐོབ་འདོད་ཆོས་ཀྱི་རྒྱུད་དུ་འགྲོ། ། གདུལ་བྱའི་དབང་གིས་སྐྱེ་བ་ཀུན་དུ་འགྲོ། ། ཐར་ལམ་འདོད་པས་བླ་མ་བསྟེན་དུ་འགྲོ། ། དེ་ལྟར་སུ་འགྲོ་སངས་རྒྱས་ཆོས་བསླབ་ཡིན། ། ཡིད་གནས་དགོས་པའི་རྣམ་གྲངས་རྣམ་དྲུག་ནི། །
དགེ་བའི་རྩ་བ་རྩོམ་ལ་ཡིད་གནས་དགོས། ། ཆོས་ལ་ནན་ཏན་ལྷུ་བླང་ཡིད་གནས་དགོས། ། བླ་མེད་བྱང་ཆུབ་ཡིད་ཞུགས་ཡིད་གནས་དགོས། ། གཞན་དོན་བྱང་ཆུབ་སེམས་ལ་ཡིད་གནས་དགོས། ། ཉིན་མཚན་ཆོས་ཉིད་དོན་ལ་ཡིད་གནས་དགོས། ། ངེས་འབྱུང་སྐྱོ་ཤས་བསྐྱེད་ལ་ཡིད་གནས་དགོས། ། དེ་ལྟར་གང་བྱེད་རྒྱལ་སྲས་ལམ་བཟང་ཞུགས། ། ངག་དྲུག་རྣམ་གྲངས་རབ་ཏུ་བསྟན་པ་ནི། ། སེམས་ཅན་སྦྱོང་པ་མི་ཟད་སྟོན་པའི་དག ། ཆོས་ཚུལ་རྒྱ་མཚོ་རབ་ཏུ་སྟོན་པའི་ངག །
སངས་རྒྱས་ཡོན་ཏན་བསྔགས་པ་བརྗོད་པའི་ངག ། ཐེག་ཆེན་མི་ཟད་རབ་ཏུ་སྟོན་པའི་ངག ། ཕྱོགས་བཅུའི་ནམ་མཁའ་ཆོས་སྒྲས་འགེངས་པའི་ངག ། འཁོར་བ་འཇིག་ཅིང་མྱ་ངན་འདས་སྟོན་ངག ། དེ་དག་སུ་སྡན་རྒྱལ་བའི་སྲས་པོ་ཆེ། ། ལུས་དྲུག་རྣམ་འཕྲུལ་རབ་ཏུ་བསྟན་པ་ནི། ། མི་རྣམས་སྨིན་ཕྱིར་མི་ཡི་ལུས་དང་ནི། ། ངན་སོང་གདུལ་ཕྱིར་མི་མ་ཡིན་པའི་ལུས། ། ལྷ་དང་ལྷ་མིན་སྨིན་མཛད་ལུས་དང་ནི། ། ཆུང་ངུ་འདུལ་ཕྱིར་ཉན་ཐོས་རང་རྒྱལ་ལུས། །
ཐེག་ཆེན་འགོད་ཕྱིར་སེམས་དཔའི་ལུས་དང་ནི། ། དབང་རྫོགས་བྱ་ཕྱིར་ལོངས་སྤྱོད་རྫོགས་པའི་ལུས། ། མངའ་དབང་འབྱོར་བ་རྣམས་ལ་ལྷུན་གྱིས་གྲུབ། ། རྒྱལ་སྲས་རྣམས་ཀྱི་མགོ་དྲུག་བསྟན་པ་ནི། ། ལྷ་དང་བཅས་པའི་འཇིག་ན་འདུ་བྱའི་ཕྱིར། ། ཡོན་ཏན་མཆོག་ལྡན་བླ་མ་འདུད་པའི་མགོ། ། དཀོན་མཆོག་གསུམ་གྱི་གདུང་རྒྱུད་མི་བཅད་ཕྱིར། ། བདེ་གཤེགས་རྣམས་ཀྱི་ཚུལ་སྤངས་བསྡུས་པའི་མགོ ། སྟོང་གསུམ་ཀུན་གྱི་བདག་པོར་འགྱུར་བྱའི་ཕྱིར། ། རྣམ་དག་ཟ་བམ་མོས་པ་སྒང་བའི་མགོ། །
འགྲོ་ཀུན་བྱང་ཆུབ་ལམ་ལ་དགོད་བྱའི་ཕྱིར། ། སེམས་ཅན་ཐམས་ཅད་ཡོངས་སུ་སྨིན་བྱེད་མགོ། ། གོང་ན་མེད་པའི་ཆོས་རབ་གྲུབ་བྱའི་ཕྱིར། ། ཤེས་རབ་ཕ་རོལ་ཕྱིན་ལ་གནས་པའི་མགོ ། ཁམས་གསུམ་ཀུན་གྱིས་མཆོད་པར་བྱ་བའི་ཕྱིར། ། དགེ་བའི་རྩ་བ་ཡོངས་སུ་བསྔོ་བའི་མགོ ། དེ་ལྟར་ལྡན་རྣམས་ས་མཆོག་དཀྱིལ་འཁོར་འགྲུབ། ། རྒྱལ་སྲས་རྣམས་ཀྱི་རྣ་བ་དྲུག་ལྡན་ནི། ། སྙན་མིན་ཐོས་དགག་སྒྲུབ་མེད་པ་དང༌། ། ཉན་ནས་གཏམ་ཐོས་མི་འདོད་སྨོད་མི་བྱེད། །
སེམས་དཔའ་བྱུང་བའི་གཏམ་ཐོས་སྤྲོ་བ་སྐྱེ། ། མི་ཁོམ་སྐྱེ་ཐོས་སྙིང་རྗེའི་གོ་ཆ་གྱོན། ། སངས་རྒྱས་བསྔགས་ཐོད་འདོར་ཕྱིར་བརྩོན་འགྲུས་རྩོམ། ། ཕྱོགས་བཅུའི་འཇིག་རྟེན་སྒྲ་ཀུན་བྲག་ཅར་ཞེས། ། དེ་ལྟར་ཉན་པའི་རྣ་བ་དྲུག་ལྡན་བྱ། ། རྒྱལ་སྲས་རྣམས་ཀྱི་ལྟ་བའི་མིག་དྲུག་ནི། ། འཇིག་རྟེན་གཟུགས་རྣམས་བལྟ་ཕྱིར་ཤ་ཡི་མིག ། སེམས་ཅན་རིགས་རྣམས་བལྟ་ཕྱིར་ལྷ་ཡི་མིག ། སེམས་ཅན་དབང་པོ་བལྟ་ཕྱིར་ཤེས་རབ་མིག ། ཆོས་རྣམས་ཇི་བཞིན་བལྟ་ཕྱིར་ཆོས་ཀྱི་མིག །
སྒྲིབ་པ་མེད་པར་བྱ་ཕྱིར་ཆགས་མེད་མིག ། ཆོས་དབྱིངས་བལྟ་ཕྱིར་ཐམས་ཅད་མཁྱེན་པའི་མིག ། དེ་དང་ལྡན་པས་སེམས་ཅན་དོན་ཡོངས་འགྲུབ། ། རྒྱལ་སྲས་རྣམས་ཀྱི་ལག་པ་རྣམ་དྲུག་ནི། ། རྒྱལ་མོས་ཡིད་ཆེས་བྱ་ཕྱིར་དད་པའི་ལག ། སློང་བ་ཡིད་བཞིན་ཚིམ་ཕྱིར་གཏོང་བའི་ལག ། ཐེ་ཚོམ་བཅད་ཕྱིར་ཐོས་པ་དམ་པའི་ལག ། སེམས་ཅན་འདོན་ཕྱིར་བདེ་བར་འཇོག་པའི་ལག ། འགྲོ་ལ་ཆོས་སྟོན་སེར་སྣ་མེད་པའི་ལག ། ཚོགས་སྡུད་རྒྱལ་མཆོད་རིམ་གྲོ་བྱེད་པའི་ལག །
དེ་དང་ལྡན་པས་ཆོས་ཀྱི་སྣང་བ་སྟོན། ། རྒྱལ་སྲས་རྣམས་ཀྱི་རྐང་པ་དྲུག་ལྡན་ནི། ། སྨོན་ལམ་རྫོགས་ཕྱིར་ཚུལ་ཁྲིམས་རྐང་པ་དང༌། ། བྱང་ཆུབ་ཆོས་སྡུད་བརྩོན་འགྲུས་རྐང་པ་དང༌། ། བརྩམས་པ་མཐར་ཕྱིན་དམ་བཅའ་རྐང་པ་དང༌། ། བླ་མའི་བཀའ་སྒྲུབ་མཐུན་པའི་རྐང་པ་དང༌། ། ཐོས་པས་མི་ངོམས་ཤེས་རབ་རྐང་པ་དང༌། ། ལེགས་པར་སྤྱོད་བྱེད་ནན་ཏན་རྐང་པ་དང༌། ། དྲུག་ལྡན་སྐྱེས་བུ་རྒྱལ་བའི་ས་རབ་བགྲོད། ། བདུད་ཀྱིས་མི་ཚུགས་གོ་ཆ་རྣམ་དྲུག་ནི། །
འགྲོ་བ་སྐྱོབ་པ་བྱམས་པའི་གོ་ཆ་དང༌། ། བརྩམས་པ་མཐར་ཕྱིན་སྨོན་ལམ་གོ་ཆ་དང༌། ། འགྲོ་བས་བསྒྲལ་བ་སྙིང་རྗེའི་གོ་ཆ་དང༌། ། མ་རིག་སེལ་བ་ཤེས་རབ་གོ་ཆ་དང༌། ། ཐེག་ཆེན་སེམས་ལྡན་བཟོད་པའི་གོ་ཆ་དང༌། ། དགེ་བ་མངོན་སྒྲུབ་ཐབས་མཁས་གོ་ཆ་དང༌། ། རྒྱལ་སྲས་རྣམས་ཀྱི་ས་མཁན་སྤྱོད་པའི་གྲོགས། ། མཚོན་དྲུག་འཆང་བའི་རྣམ་གྲངས་བསྟན་པ་ནི། ། གཉིས་འཛིན་གཅོད་པ་མཉམ་ཉིད་མཚོན་དང་ནི། ། ཉོན་མོངས་གཅོད་པ་ཤེས་རབ་ཡེ་ཤེས་མཚོན། །
ལོག་འཚོ་གཅོད་པ་ཡང་དག་འཚོ་མཚོན་དང༌། ། འཆལ་བ་རྒྱུན་གཅོད་ཚུལ་ཁྲིམས་རྣམ་དག་མཚོན། ། སེར་སྣའི་གཟེབ་གཅོད་གཏོང་བའི་མཚོན་དང་ནི། ། སེམས་ཅན་སྨིན་བྱེད་ཡོངས་སུ་མི་སྐྱོའི་མཚོན། ། དེ་དག་དང་ལྡན་སྲིད་པའི་འཁྲི་ཤིང་གཅོད། ། ཕུལ་དུ་བྱུང་བའི་གདམས་ངག་རྣམ་དྲུག་ནི། ། འགྲོ་ཀུན་ཡེ་ནས་སངས་རྒྱས་ཤེས་མོད་ཀྱང༌། ། སེམས་ཅན་བསྒྲལ་ཕྱིར་ཚོགས་གཉིས་རྒྱ་ཆེར་བསྒྲུབ། ། སངས་རྒྱས་ཞིང་རྣམས་མཁའ་འདྲ་ཤེས་ན་ཡང༌། ། ཞིང་ཁམས་སྦྱངས་ལ་བརྩོན་འགྲུས་དཔེ་མེད་རྩོམ། །
སེམས་ཅན་སྨིན་ལ་རབ་ཏུ་མི་སྐྱོ་ཞིང༌། ། བདག་མེད་དོན་གྱི་མཚན་ཉིད་མ་སྤངས་ཤིག ། མངོན་པར་ཤེས་པས་རྣམ་པར་འཕྲུལ་བྱ་ཞིང༌། ། ཆོས་དབྱིངས་ངང་ལས་གཡོ་བ་མེད་པར་བྱ། ། བྱང་ཆུབ་མཆོག་ཏུ་སེམས་བསྐྱེད་མི་གཏོང་ཞིང༌། ། ཐམས་ཅད་མཁྱེན་པའི་ཡེ་ཤེས་འབྱུང་བར་གྱིས། ། ཆོས་ཀྱི་འཁོར་ལོ་ཐམས་ཅད་ཚིམ་བྱེད་ཅིང༌། ། ཆོས་ཉིད་ངང་ལས་ཡོངས་སུ་འདའ་མི་བྱ། ། དེ་དང་ལྡན་རྣམས་བདེ་གཤེགས་གོ་འཕང་ཐོབ། ། བདུད་ཀྱི་ལས་དྲུག་ཤེས་ནས་སྤང་བ་ནི། །
གཞན་དོན་སེམས་ཞུམ་བསམ་པ་འཁྲུགས་པ་དང༌། ། དོན་རྒྱ་ཆུང་ངུས་མགུ་ཞིང་གཅིག་ལས་མི་བཟོད་དང༌། ། ཆོས་ལ་ཐེ་ཚོམ་ཟ་ཞིང་དམ་པའི་ཆོས་སྤོང་དང༌། ། སེམས་ཅན་སྨིན་པར་མི་བྱེད་གཅིག་པུ་ཐར་འདོད་དང༌། ། རང་ཉིད་འཁོར་བས་སྐྲག་ནས་སྤྱོད་པ་རླབས་ཆེན་འདོར། ། སྨོན་ལམ་ལྷག་པར་མི་དམིགས་ཉོན་མོངས་ཞི་བར་འདོད། ། འདི་དག་བདུད་ཀྱི་ལས་ཏེ་རིང་དུ་སྤང༌། ། གོང་མས་བྱིན་གྱིས་བརླབས་པའི་རྟགས་དྲུག་ནི། ། བླ་མེད་རྫོགས་པའི་བྱང་ཆུབ་སེམས་མཆོག་སྐྱེ། ། བདུད་ཀྱི་ལས་རྣམས་ཤེས་ནས་རྣམ་པར་བཟློག །
ཐེག་ཆེན་ཆོས་ཐོས་དེ་ལ་ནན་ཏན་བྱེད། ། འཁོར་བར་གཞན་དོན་སྒྲུབ་ལ་སྐྱོ་བ་མེད། ། ཉན་རང་ཆོས་སྟོན་དེ་ལ་མཆོག་འཛིན་མེད། ། དགོངས་པ་རྟོགས་ཀྱང་སྤྱོད་པ་སྒྲུབ་ལ་བརྩོན། ། རྒྱལ་སྲས་ཆོས་མཆོག་གཞུགས་རྣམས་མཛད་སྤྱོད་ཡིན། ། ཆོས་སྟོན་འདོད་པ་དག་གི་བདུད་དྲུག་ནི། ། མགོན་པོར་མེད་ལ་དམ་ཆོས་མི་སྟེང་བདུད། ། སྣོད་ལྡན་སློབ་མ་ཁྱད་དུ་གསོད་པ་བདུད། ། ཟང་ཟིང་ཆེད་དུ་དམ་ཆོས་སྟོན་པ་བདུད། ། སྣོད་མིན་རྣམས་ལ་ཟབ་མོ་སྟོན་པ་བདུད། །
ཐེག་མཆོག་མོས་པ་ཐེག་དམན་སྟོན་པ་བདུད། ། གང་མོས་མི་སྟོན་ཕྱོགས་འབྱམས་སྟོན་པ་འདུད། ། འདི་དག་རྣམས་ཀྱིས་མ་བསླུས་ཤིན་ཏུ་གཅེས། ། སློང་མས་ལོག་པའི་བདུད་དྲུག་སྤང་བ་ནི། ། བཤེས་གཉེན་བོར་ནས་སྡིག་པའི་གྲོགས་པོ་བསྟེན། ། ལམ་སྟོན་མགོན་བྲལ་བདུད་ཀྱིས་ཟིན་པ་ཡིན། ། ཐེག་ཆེན་བོར་ནས་ཐེག་དམན་ཉན་པ་ནི། ། གོ་ལས་ལམ་ལོག་བདུད་ཀྱིས་ཟིན་པ་ཡིན། ། ཐར་ལམ་བོར་ནས་འཇིག་རྟེན་ཤེས་བྱ་འཚོལ། ། བྱ་བྱེད་སྤྱོད་ལོག་བདུད་ཀྱིས་ཟིན་པ་ཡིན། །
སྐྱེ་བར་མི་དགའ་མྱ་ངན་འདའ་འདོན་གཉེར། ། སེམས་བསྐྱེད་གོ་ཆའི་བདུད་ཀྱིས་ཟིན་པ་ཡིན། ། རང་གིས་མ་ཐོས་དམ་པའི་ཆོས་ལ་སྨོད། ། བླང་དོར་འཁྲུལ་པའི་བདུད་ཀྱིས་ཟིན་པ་ཡིན། ། དགེ་སྡིག་སྤང་བླང་ཆོས་མིན་མི་ཤེས་པ། ། མ་རིག་མུན་ཐིབ་བདུད་ཀྱིས་ཟིན་པ་ཡིན། ། སྣོད་ལྡན་རྣམས་ཀྱིས་དེ་དྲུག་སྤང་བ་གཅེས། ། བདུད་ཀྱི་ལས་ཀྱིས་མི་ཚུགས་ཆོས་དྲུག་ནི། ། ང་རྒྱལ་སྤངས་ནས་བཤེས་གཉེན་བསྙེན་བཀུར་བྱེད། ཁོང་ཁྲོ་སྤངས་ནས་གཞན་གྱི་བསྔགས་པ་བརྗོད། །
སྙོམ་ལས་སྤངས་ནས་ཟབ་མོའི་དོན་ལ་བརྩོན། ། ཕྱོགས་འཛིན་སྤངས་ནས་སངས་རྒྱས་ཆོས་ཀུན་འཚོལ། ། ཕྱོགས་རིས་སྤངས་ནས་ཟུང་འཇུག་ལམ་དུ་ཞུགས། ། བྱ་བྱེད་སྤངས་ནས་སྒྲུབ་པ་སྙིང་པོར་བྱེད། ། དེ་དང་སུ་ལྡན་བདུད་དཔུང་འཇོམས་པར་ནུས། ། ཐེག་ཆེན་བསླབ་པ་འཆོར་བའི་ཆོས་དྲུག་ནི། ། དཀོན་མཆོག་སྤོང་ཞིང་མཆོད་འོས་བསླུ་བ་དང༌། ། ལྷག་པའི་བསམ་སྤངས་གཡོ་སྒྱུས་སྤྱོད་པ་དང༌། ། རྒྱལ་སྲས་རྣམས་ལ་ཚིག་ངན་སྨྲ་བ་དང༌། ། གཞན་དགེ་བྱེད་ལ་འགྱོད་པ་བྱེད་པ་དང༌། །
ཐེག་མཆོག་ཞུགས་ལ་ཁོང་ཁྲོ་ཕྲག་དོག་བྱེད། ། ཐབས་ཤེས་ཡ་བྲལ་ལམ་ལ་ཞུགས་པ་སྟེ། ། འདི་དྲུག་སྤངས་ལ་རྟག་ཏུ་ནན་ཏན་བྱ། ། གཞན་དོན་སྤྱོད་ཚེ་ཕྲག་དོག་གཤེ་སྐུར་འབྱུང༌། ། དེ་ལ་སྐྱོ་བ་ལོག་པའི་ཆོས་དྲུག་ནི། ། རང་གིས་གཞན་ལ་སྨད་པའི་རྣམ་སྨིན་དང༌། ། ཉོན་མོངས་ལས་ངན་འཛད་པའི་ཐབས་ཆེན་དང༌། ། ཉེས་ཀུན་མཚང་ནས་འབྱིན་པའི་ཁ་ཏ་དང༌། ། མཐོ་དམན་མི་བྱེད་ཁྱི་སྒྲ་གཟུགས་འདྲ་དང༌། ། བཟོད་པའི་ཡུལ་འགྱུར་དགེ་འཕེལ་ལས་ཡོད་དང༌། །
ངོས་གཟུང་རྗེས་མེད་སྟོང་པའི་ཆོ་འཕྲུལ་བསྟེན། ། འདི་དག་བསམས་ལ་ཁོང་ཁྲོའི་ཟུག་རྔུ་དང༌། ། མི་དགའ་སྐྱོ་བ་སྤངས་ལ་གཞན་དོན་བྱ། ། འཁོར་གྱི་ལོག་སྒྲུབ་བཟོད་པའི་ཆོས་དྲུག་ནི། ། སླར་ཡང་ལྷག་པའི་སྙིང་རྗེས་གཟུང་བ་ནི། ། འཁོར་གཞན་རྣམས་ལ་རེ་བ་བསྐྱུངས་པ་དང༌། ། སྔ་ཕྱིར་བྱུང་བའི་རྣམ་གྲངས་བསམ་པ་དང༌། ། རང་གི་ལས་དང་རྐྱེན་ལས་བསམ་པ་དང༌། ། སུ་དང་འགྲོགས་ཀྱང་ཚུལ་དེ་དཔག་པ་དང༌། ། ཐམས་ཅད་རྨི་ལམ་སྒྱུ་མར་བསམ་པ་སྟེ། །
འཁོར་ངན་སྐྱོ་ལ་གཉེན་པོ་དེ་དྲུག་བསྟེན། ། རྟག་ཏུ་གདབ་པའི་སྨོན་ལམ་རྣམ་དྲུག་ནི། ། གང་དུ་སྐྱེས་པའི་སྐྱེ་བ་ཐམས་ཅད་དུ། ། མཐོ་རིས་ཡོན་ཏན་བདུན་ལྡན་ཐོབ་པར་ཤོག ། སྐྱེས་མ་ཐག་ཏུ་ཆོས་དང་ཕྲད་གྱུར་ཅིག ། ཚུལ་བཞིན་བསྒྲུབ་པའི་རང་དབང་ཡོད་པར་ཤོག ། དེར་ཡང་བླ་མ་དམ་པ་མཉེས་བྱེད་ཅིང༌། ། ཉིན་དང་མཚན་དུ་ཆོས་ལ་སྤྱོད་པར་ཤོག ། ཆོས་རྟོགས་ནས་ནི་སྙིང་པོའི་དོན་བསྒྲུབས་ཏེ། ། ཚེ་དེས་སྲིད་པའི་རྒྱ་མཚོ་རྒལ་བར་ཤོག །
སྲིད་པར་དམ་པའི་ཆོས་རབ་སྟོན་བྱེད་ཅིང༌། ། གཞན་ཕན་སྒྲུབ་ལ་སྐྱོ་ངལ་མེད་པར་ཤོག ། རླབས་ཆེན་གཞན་དོན་ཕྱོགས་རིས་མེད་པ་པ་ཡིས། ། ཐམས་ཅད་ཕྱམ་གཅིག་སངས་རྒྱས་འགྲུབ་པར་ཤོག ། སྨོན་ལམ་རྒྱལ་པོ་འདི་དག་རྟག་ཏུ་གདབ། ། བསོད་ནམས་ཕན་ཡོན་ཚད་མེད་ནམ་མཁའ་བཞིན། ། ཆོས་མཛོད་འཛིན་པའི་གདམས་པ་རྣམ་དྲུག་ནི། ། གཡོ་སྒྱུ་མེད་བས་དམ་ཆོས་ཚོལ་བ་དང༌། ། ཆོས་ལ་ནན་ཏན་གུས་པས་བསྒྲུབ་པ་དང༌། ། གཞན་ལ་སྟོན་ཅིང་ཡོན་ཏན་སྔགས་པ་བརྗོད། །
ཆོས་སྨྲ་རྣམས་ལ་སྟོད་པའི་འདུ་ཤེས་བསྐྱེད། ། བཀུར་སྟི་རིམ་གྲོ་སྲི་ཞུས་རྟག་བསྟེན་ཅིང༌། ། སྐྱོ་ངལ་མེད་པས་ཆོས་མཛོད་འཛིན་པ་སྟེ། ། རྒྱལ་སྲས་རྣམས་ཀྱི་སྤྱོད་པ་རྨད་བྱུང་ཡིན། ། ཚད་མེད་དྲུག་གིས་འགྲོ་བ་་དྲང་བ་ནི། ། སྡུག་བསྔལ་བྲལ་འདོད་སྙིང་རྗེ་ལག་ཏུ་བླང༌། ། བདེ་ལ་འགོད་འདོད་བྱས་པ་ལག་ཏུ་བླང༌། ། བདེ་ཐོབ་མི་འབྲལ་དགའ་བ་ལག་ཏུ་བླང༌། ། ཉེ་རིང་མེད་པའི་བཏང་སྙོམས་ལག་ཏུ་བླང༌། ། འཇུག་པའི་ཆོས་ལ་དམིགས་པ་ལག་ཏུ་བླང༌། །
འཁོར་གསུམ་མི་རྟོག་དམིགས་མེད་ལག་ཏུ་བླང༌། ། སེམས་བསྐྱེད་སྤེལ་བའི་དོན་ལ་བསླབ་པ་གཅེས། ། སངས་རྒྱས་ཆོས་དྲུག་ལེགས་པར་བསྒྲུབ་པ་ནི། ། སེམས་ཅན་ཀུན་ལ་བརྩེ་བའི་མིག་གིས་བལྟ། ། བྱ་དང་མི་བྱའི་འདུ་བྱེད་ཇི་བཞིན་ཤེས། ། བྱང་ཆུབ་ཆེན་པོའི་ཡེ་ཤེས་ཇི་ལྟར་རྟོགས། ། སེམས་ཅན་དོན་དུ་འཁོར་བ་མི་སྤོང་ཞིང༌། ། རང་བཞིན་མི་རྟོག་འཁོར་བས་གོས་པ་མེད། ། སངས་རྒྱས་འདོད་ན་བརྩོན་པས་བསྒྲུབ་པ་སྟེ། ། རྒྱལ་སྲས་རྣམས་ཀྱི་ཕུན་ཚོགས་སྤྱོད་པ་ཡིན། །
བར་ཆད་དྲུག་གི་རང་བཞིན་སྤང་བ་ནི། ། ཐོས་ཉུང་གྲོང་ལ་སོགས་པར་འཇུག་པ་སྤང༌། ། སྲུང་སྡོམ་མི་ལྡན་གཞན་གྱི་བཀུར་སྟི་སྤང༌། ། དབང་པོ་མ་བསྡམས་བུད་མེད་ལྟ་བ་སྤང༌། ། མཉམ་པར་མ་བཞག་དབང་པོའི་འཇུག་པ་སྤང༌། ། ལུས་སེམས་རྩུབ་པས་མི་མཐུན་གནས་པ་སྤོང༌། ། འཚོ་བ་མ་དག་ཚུལ་འཆོས་བཅོས་མ་སྤང༌། ། དེ་དག་མ་སྤངས་བདུད་ཀྱིས་བསླུ་བར་འགྱུར། ། ངན་པའི་གྲོགས་དྲུག་སྤང་བར་གདམས་པ་ནི། ། འཇིག་རྟེན་རྒྱང་ཕན་མུ་སྟེགས་ཅན་མི་འགྲོགས། །
སོ་སོ་སྐྱེ་བོ་འདི་དོན་གཉེར་མི་འགྲོགས། ། བརྩེ་མེད་རང་དོན་ཉན་ཐོས་རྣམས་མི་འགྲོགས། ། གཞན་ཕན་བློ་བྲལ་རང་རྒྱལ་འདོད་མི་འགྲོགས། ། ཟང་ཟིང་རྙེད་སྡུད་གཡེང་བར་གྱུར་མི་འགྲོགས། ། རྙེད་བཀུར་གྲགས་འདོད་འཁོར་མང་བསྟེན་མི་འགྲོགས། ། ངན་པ་འགྲོགས་ན་དེ་བས་ཆེས་ངན་འགྱུར། ། གཅེས་པའི་ཡོན་ཏན་རྣམ་དྲུག་བསྟན་པ་ནི། ། བདག་མེད་རྟོགས་ལ་སེམས་ཅན་སྙིང་རྗེ་གཅེས། ། སྟོང་ཉིད་མོས་ལ་ལས་འབྲས་ཡིད་ཆེས་གཅེས། ། ཞི་བར་གནས་ལ་སྲིད་པར་མི་གནས་གཅེས། །
སྦྱིན་པ་གཏོང་ལ་རྣམ་སྨིན་མི་རེག་གཅེས། ། ཚུལ་ཁྲིམས་སྲུང་ལ་རློམ་སེམས་སྤང་བ་གཅེས། ། དགོན་པར་གནས་ལ་ཡོ་བྱད་སྐྱོང་བ་གཅེས། ། འདི་དྲུག་ལྡན་ན་དམ་ཆོས་ཚུལ་བཞིན་འགྲུབ། ། དམ་ཆོས་བསྟེན་པའི་དགོས་པ་རྣམ་དྲུག་ནི། ། རང་གཞན་ཀུན་གྱི་ཤེས་རབ་སྦྱང་བ་ང༌། ། འཁོར་དུ་འདུས་པའི་ཐེ་ཚོམ་བཅད་པ་དང༌། ། བསྟན་པ་སྐྱོང་ཞིང་དམ་ཆོས་འཛིན་པ་དང༌། ། བླང་དོར་དམིགས་ཤེས་ལོག་པའི་ལམ་ལྡོག་དང༌། ། མཐོ་དམན་ཁྱད་ཤེས་ཟབ་མོའི་ལམ་འཇུག་དང༌། །
གྲུབ་པའི་མཐའ་ཤེས་གོལ་སྒྲིབ་ཆོད་པ་སྟེ། ། ཆོས་སྨྲ་རྣམས་ཀྱིས་བརྩོན་པའི་དགོས་པ་ཡིན། ། སངས་རྒྱས་རྣམས་དང་ཕྲད་པའི་ཆོས་དྲུག་ནི། ། བསླབ་གསུམ་ཚུལ་ཁྲིམས་རྣམས་དག་བསྲུང་བ་ཆེ། ། རྩེ་གཅིག་ཏིང་འཛིན་རྒྱལ་བའི་སྐུར་བསྒོམ་དང༌། ། མོས་གུས་མཆོད་བསྟོད་བཟླས་པ་རྟག་བརྩོན་དང༌། ། བྱ་བྱེད་གཡེང་བོར་སེམས་ཉིད་བལྟ་བ་དང༌། ། ཉོན་མོངས་མེད་ཀྱང་སྲིད་ན་སྐྱེ་བ་ལེན། ། གཡེལ་མེད་བརྩོན་པར་དགེ་བའི་ཕྱོགས་ལ་འབད། ། ལྷག་བསམ་རྣམ་དག་བཟང་པོའི་སྨོན་ལམ་འདེབས། །
འདི་དྲུག་བརྩོན་ན་རྒྱལ་བས་རྗེས་སུ་འཛིན། ། སྲོག་ལ་བབས་ཀྱང་མི་གཏོང་རྣམ་དྲུག་ནི། ། གཞན་དོན་རྫོགས་པའི་བྱང་ཆུབ་སེམས་མི་གཏོང༌། ། ཐུབ་པའི་བསྟན་པ་དམ་པའི་ཆོས་མི་གཏོང༌། ། འཁོར་བར་འཁྱམས་པའི་སེམས་ཅན་བློས་མི་གཏོང༌། ། སྒྲིབ་སྦྱོང་སྙིང་པོ་དགེ་བའི་རྩ་མི་གཏོང༌། ། ལམ་འདྲེན་བླ་མ་ཡི་དམ་ལྷ་མི་གཏོང༌། ། འཕགས་ལམ་ས་སྤྱོད་མཐོན་པོའི་ལམ་མི་གཏོང༌། ། གཉེན་པོ་སྟོབས་སུ་གྱུར་པའི་ཆོས་དྲུག་ནི། ། ཇི་ལྟར་ཕོངས་ཀྱང་དགེ་སྦྱོར་མི་འདོར་དང༌། །
ཇི་ལྟར་བཟང་ཡང་ངན་པ་མི་བརྙས་དང༌། ། བསྐུལ་མཁན་མེད་ཀྱང་གཞན་གྱི་ཐར་ལམ་འདྲེན། ། ཕན་པ་བཏགས་ཀྱང་ལན་ལ་རེ་བ་མེད། ། གནོད་བ་བསྐྱལ་ཡང་གནོད་ལན་ཁོ་ཁྲོ་མེད། ། དྲན་དང་ཤེས་བཞིན་གཉེན་པོ་སྤྱོད་པའོ། ། བྱང་ཆུབ་ཆོས་འགྲུབ་ཐབས་མཁས་རྣམ་དྲུག་ནི། ། སེམས་ཅན་ཀུན་ལ་བྱམས་དང་སྙིང་རྗེ་ལྟ། ། འདུ་བྱེད་ཐམས་ཅད་ཇི་ལྟར་ཤེས་པ་དང༌། ། ཉོན་མོངས་མེད་ཀྱང་སྲིད་ན་སྐྱེ་བ་ལེན། ། དེ་ཡང་འགྲོ་ལ་ཕན་པ་མི་འདོར་དང༌། །
སངས་རྒྱས་ཡེ་ཤེས་འདོད་ལ་རབ་ཏུ་བརྩོན། ། ཐམས་ཅད་དམིགས་མེད་མཁའ་ལྟར་ཤེས་པ་དང༌། ། བྱང་ཆུབ་བསྔོ་བ་ཐབས་མཁས་སྤྱོད་པ་ཡིན། ། ཐབས་ཆེན་དྲུག་གི་རིམ་པ་བསྟན་པ་ནི། ། དགེ་བ་ཆུང་ངུ་ཆེན་པོར་བསྒྱུར་བའི་ཐབས། ། ཅུང་ཟད་བསྔོ་དང་རྗེས་སུ་ཡི་རང་བྱེད། ། ཚེགས་ཆུང་བསོད་ནམས་ཆེན་པོ་བསྒྲུབ་པའི་ཐབས། ། འཕགས་པའི་གཉེན་གནས་གཞན་དང་ལམ་དུ་འཇུག ། གཞན་གྱི་ཞེ་འགྲས་ཁོང་ཁྲོ་སེལ་བའི་ཐབས། ། སེམས་ཅན་མཐུན་འཇུག་ལས་བཞིས་ཕན་འདོགས་བྱེད། །
ཐ་མལ་འགྲོ་བ་བསྟན་ལ་དྲངས་བའི་ཐབས། ། མཐུན་པའི་གཏམ་སྨྲ་ཟས་གོས་ལོངས་སྤྱོད་སྦྱིན། ། ལམ་ཞུགས་སྐྱེ་བ་སྨིན་པར་བྱེད་པའི་ཐབས། ། གང་མོས་བློ་ཁྲིད་ཐེག་ཆེན་བསྔགས་པ་བརྗོད། ། སྨིན་པ་དེ་དག་གྲོལ་བར་བྱེད་པའི་ཐབས། ། ཟབ་ཅིང་རྒྱ་ཆེན་གནད་འགྲོའི་ཆོས་རབ་བསྟན། ། དེ་དག་དང་ལྡན་གཞན་དོན་དཀའ་བ་མེད། ། མི་མཐུན་ལམ་དུ་འཇུག་པའི་ཐབས་དྲུག་ནི། ། མཐུན་པར་འཇུག་ཐབས་རང་སྤྱོད་ཞི་དུལ་གྱིས། ། གཞན་བསྟོད་ཡི་རང་མཐུན་པས་དེ་ནས་འཇུག །
བསྒྲག་ཅིང་འགིང་ཐབས་ཚུལ་བཞིན་ཁྱེད་བསྒྲུབས་ན། ། མཐུན་རྐྱེན་སྒྲུབ་ཅེས་དམ་པའི་ཆོས་ལ་འཇུག ། མི་མཐུན་འཁྲུག་ཐབས་རེ་ཞིག་ཁྲོ་ཚུལ་དང༌། ། ཅུང་ཟད་གནོད་བྱ་དམ་པའི་ཆོས་ལ་གཞུག ། སྡིག་པའི་ནན་ཐབས་ཕན་སེམས་སྡིགས་མོ་ཡིས། ། ཚོམ་རྔམས་བྱ་ཞིང་ཚུལ་བཞིན་ལམ་དུ་གཞུག ། ལན་འདོད་ཐབས་ནི་དྲིན་ལོག་བཙུར་ལ་གཞུག ། རྣམ་དག་ཐབས་ནི་རྣམ་འཕྲུལ་འགྲོ་དོན་ཏེ། ། རྒྱལ་སྲས་རྣམས་ཀྱིས་ཐབས་མཁས་གཞན་ཕན་བྱ། ། རྒྱ་ཆེན་དོན་ལ་བསླབ་པའི་ཆོས་དྲུག་ནི། །
འཁོར་བ་ཇི་སྲིད་འགྲོ་ལ་ཕན་འདོད་དང༌། ། ཞེ་སྡང་འཚེ་མེད་ཀུན་ལ་བྱམས་སེམས་དང༌། ། རྨོངས་མེད་ཐབས་ཀྱིས་འགྲོ་བ་བསྒྲལ་འདོད་དང༌། ། ཕྲག་དོག་མེད་བློ་མཉམ་ཉིད་བདེ་འགོད་དང ། ང་རྒྱལ་རློམ་མེད་གཞན་དོན་འབའ་ཞིག་དང༌། ། སེར་སྣའི་འཁྲིས་མེད་དགེ་ཚོགས་བཏང་བློ་དང༌། ། ལྡན་པས་ཕན་བདེ་བྱེད་པས་བསླབ་པ་གཅེས། ། བདག་འཛིན་རྩད་ནས་གཅོད་པའི་ཆོས་དྲུག་ནི། ། རྒྱལ་རྣམས་བདག་གི་མགོན་སྐྱབས་བྱེད་པ་བཞིན། ། བདག་གིས་དེ་དག་གྲོགས་སུ་ཅི་འགྲོ་བྱ། །
རྒྱལ་སྲས་ཚོགས་རྣམས་མགོན་སྐྱབས་བྱེད་པ་བཞིན། ། བདག་གིས་དེ་དག་གྲོགས་བྱ་གཞན་ཕན་སྒྲུབ། ། དམ་ཅན་རྣམས་ཀྱིས་བདག་གི་གྲོགས་བྱེད་བཞིན། ། བདག་གིས་དེ་དག་དམ་ཚིག་སྟོང་གྲོགས་བྱ། ། སངས་རྒྱས་ཆོས་རྣམས་མགོན་སྐྱབས་གྱུར་པ་བཞིན། ། བདག་གིས་ཆོས་ཀྱི་གྲགས་གྱུར་ལེགས་བསྒྲུབ་བྱ། ། བརྩེ་བའི་རང་བཞིན་བདག་གི་གྲོགས་གྱུར་བཞིན། ། བདག་གིས་དེ་དག་གྲོགས་གྱུར་དགེ་ལ་འབད། ། དམ་པའི་བླ་མ་བདག་གིས་མགོན་གྱུར་བཞིན། ། བདག་གིས་སེམས་ཅན་མགོན་གྱུར་ཕན་བྱེད་བྱ། །
སྙམ་དུ་བསམ་ཞིང་གུས་པས་བསྟན་པར་བྱ། ། རྣམ་དག་དྲུག་གི་རང་བཞིན་བསྟན་པ་ནི། ། ཐོས་བསམ་རྣམ་དག་ཕྱོགས་མེད་དགོངས་པ་རྟོགས། ། ལྟ་བ་རྣམ་དག་ཟུང་འཇུག་དོན་ལ་མཁས། ། སྒོམ་པ་རྣམ་དག་གཉིས་འཛིན་རང་སར་སངས། ། སྤྱོད་པ་རྣམ་དག་རང་རྒྱུད་དྲི་མ་མེད། ། ཉམས་རྟགས་རྣམ་དག་འགག་མེད་རྩལ་དུ་འབྱོངས། ། དངོས་གྲུབ་རྣམ་དག་ཆོས་ཉིད་ཀློང་དུ་གྱུར། ། དེ་ལྟར་ལྡན་ན་ཐེག་ཆེན་དོན་ལ་མཁས། ། བདག་ལས་གཞན་གཅེས་བསྒྲུབ་པའི་ཆོས་དྲུག་ནི། །
བདག་གཞན་བླང་དོར་མཐོང་ཚོར་འདི་ལྟར་བྱ། ། བདག་གི་སྡུག་བསྔལ་ཁྱད་དུ་བསད་བྱས་ལ། ། གཞན་གྱི་སྡུག་བསྔལ་ཞི་ལ་བརྩོན་པ་བསྐྱེད། ། བདག་གི་བདེ་བ་ཁྱད་དུ་བསད་བྱས་ལ། ། གཞན་གྱི་བདེ་བ་སྒྲུབ་ལ་བརྩོན་པ་བསྐྱེད། ། བདག་གི་དུག་ལྔ་རྣམ་རྟོག་ཁྱད་བསད་ལ། ། གཞན་གྱི་ཉོན་མོངས་འཇོམས་ཕྱིར་བརྩོན་བ་བསྐྱེད། ། བདག་གི་ཡེ་ཤེས་སྐྱེ་བ་ཁྱད་བསད་ལ། ། གཞན་གྱི་ཡེ་ཤེས་བསྐྱེད་ལ་བརྩོན་པ་བསྐྱེད། ། བདག་གི་སྒྲིབ་གཉིས་སྦྱོང་བ་ཁྱད་བསད་ལ། །
གཞན་གྱི་སྒྲིབ་གཉིས་སྦྱང་ཕྱིར་བརྩོན་པ་བསྐྱེད། ། བདག་གི་ཚོགས་གཉིས་བསག་པ་ཁྱད་བསད་ལ། ། གཞན་གྱི་ཚོགས་གཉིས་བསག་ཕྱིར་བརྩོན་པ་བསྐྱེད། ། དེ་ལྟར་སུ་བྱེད་མྱུར་དུ་རང་དོན་འགྲུབ། ། དགོངས་པ་དཔག་པར་དཀའ་བའི་ཆོས་དྲུག་ནི། ། རྒྱལ་སྲས་ཀུན་གྱི་སྤྱོད་པ་མ་ལུས་པ། ། གཅིག་ཏུ་བསྡོམས་པ་བདག་གིས་སྤྱད་སྙམ་དང༌། ། བདག་གིས་བྱང་ཆུབ་ཐོབ་ཚེ་བདེ་གཤེགས་རྣམས། ། ཀུན་མཉམ་འཕྲིན་ལས་བདག་གིས་བསྒྲུབ་སྙམ་དང༌། ། སེམས་ཅན་རེ་རེའི་ཕྱིར་ཡང་བདག་གིས་ནི། །
བསྐལ་པ་གྲངས་མེད་སྡུག་བསྔལ་བཟོད་སྙམ་དང༌། ། རྒྱལ་སྲས་རྣམས་ཀྱིས་སྤྱད་པར་མ་ནུས་པའི། ། སེམས་ཅན་དོན་རབ་དཀའ་བ་སྤྱད་སྙམ་དང༌། ། དཔག་ཏུ་མེད་པའི་ཞིང་ཁམས་རེ་རེར་ཡང༌། ། སངས་རྒྱས་མཛད་བ་བསམ་ཡས་བསྒྲུབ་སྙམ་དང༌། ། དེ་དག་བདག་གིས་རྫོགས་པར་མ་བྱས་ན། ། རྒྱལ་བ་སྲས་བཅས་བསླུས་པར་འགྱུར་སྙམ་པའི། ། གོ་ཆ་ཆེན་པོ་དྲུག་ནི་རྟག་ཏུ་བགོ ། བདུད་ཀྱིས་མི་ཐུབ་གོ་ཆ་རྣམ་དྲུག་ནི། ། ཉ་པ་ཤན་པ་ཞིང་པ་དམག་མི་དང༌། །
ཚོང་པ་བྲན་ཁོལ་འཚོ་བ་ཙམ་གྱི་ཕྱིར། ། ཚ་གྲང་བཀྲེས་སྐོམ་གཅེས་པའི་སྲོག་དོར་ནས། ། སྙོམ་ལས་མེད་པར་རྟག་ཏུ་སྒྲུབ་བྱེད་ན། ། དཔེ་དྲུག་མཐོང་ནས་ཚད་མེད་འགྲོ་བའི་ཕྱིར། ། རྙེད་དཀའི་བྱང་ཆུབ་བསྒྲུབ་ལ་ནན་ཏན་བསྐྱེད། ། བདུད་དྲུག་སྤང་བར་གདམས་པའི་ཆོས་དྲུག་ནི། ། ཐར་ལམ་སེམས་བསྐྱེད་གཞན་དོན་སྒོམ་སྒྲུབ་བོར། ། རང་དོན་སྙན་གྲགས་བསྒྲུབས་ན་ཁེ་གྲགས་བདུད། ། རང་རྒྱུད་ཐ་མལ་གནས་ལས་མ་འཕགས་པར། ། འཕགས་པའི་སྤངས་རྟོགས་ཚིག་རྩོད་དྲེད་པོའི་བདུད། །
རྩེ་གཅིག་བསམ་གཏན་ཕྱི་དུས་རབ་བཞག་ནས། ། འབྲས་བུ་ཡིད་སྨོན་རེ་བ་ལེ་ལོའི་བདུད། ། རི་ངོགས་དབེན་པ་བསྟེན་པ་རབ་སྤངས་ནས། ཁ་སྤོགས་སོ་ནམ་འབུན་སྐྱེད་འདོད་པའི་བདུད། ། ལུང་རིག་མན་ངག་ཐོས་བསམ་རབ་སྤངས་ནས། ། བླུན་སྒོམ་ཡིད་དཔྱོད་སྦོམ་ཡོར་རྨོངས་བའི་བདུད། ། རང་སྐྱོན་ཁོང་དུ་སྦས་ནས་གཞན་གྱི་སྐྱོན། ། མེད་ཀྱང་སྒྲོ་འདོགས་གཤེ་བ་ཕྲག་དོག་བདུད༌། ། རང་རྒྱུད་བདུད་ཀྱིས་མ་ཟིན་ཤིན་ཏུ་གཅེས། ། མི་བསྐྱོད་སྐྱོན་ལས་ཐར་པའི་ཆོས་དྲུག་ནི། །
ཉན་རང་སེམས་ཀྱིས་མི་བསྐྱོད་རི་རྒྱལ་འདྲ། ། ཉོན་མོངས་རྣམ་རྟོག་མི་བསྐྱོད་ནམ་མཁའ་འདྲ། ། རྙེད་བཀུར་འཆིང་བས་མི་བསྐྱོད་འཕགས་པ་འདྲ། ། ན་ཚ་སྡུག་བསྔལ་མི་བསྐྱོད་ས་གཞི་འདྲ། ། བཀྲེས་སྐོམ་ཚ་གྲང་མི་བསྐྱོད་རྒྱ་མཚོ་འདྲ། ། གདོན་བགེགས་འཚེ་བས་མི་བསྐྱོད་མེད་དཔུང་འདྲ། ། དེ་དང་སུ་ལྡན་ཐེག་མཆོག་དོན་ལ་གནས། ། ཤིན་ཏུ་གཅེས་པའི་ཆོས་དྲུག་བསྟན་པ་ནི། ། རང་བདེ་གཞན་བདེ་བྱེད་པ་ཤིན་ཏུ་གཅེས། ། གོང་མས་དམན་པའི་དོན་བྱེད་ཤིན་ཏུ་གཅེས། །
བདེ་ལེགས་སེམས་ཅན་དྲིན་ཤེས་ཤིན་ཏུ་གཅེས། ། གནོད་ལ་ཕན་བདེ་བྱེད་པ་ཤིན་ཏུ་གཅེས། ། རྒྱལ་བ་མཆོད་པས་སེམས་ཅན་དོན་བྱེད་གཅེས། ། རང་བདེ་བོར་ནས་གཞན་སྡུག་བསལ་བ་གཅེས། ། འདི་དག་ཐེག་ཆེན་གཞུང་སྲོལ་ཆེན་པོ་ཡིན། ། བཀའ་དྲིན་ཆེ་བའི་གདམས་པ་རྣམ་དྲུག་ནི། ། འཚེ་བས་ཉེན་ནས་ཆོས་དང་ཕྲད་པ་སྟེ། ། ཐར་ལམ་རྙེད་པས་གནོད་བྱེད་བཀའ་དྲིན་ཆེ། ། སྡུག་བསྔལ་ཡིད་བྱུང་ཆོས་དང་འཕྲད་པ་དེ། ། གཏན་བདེ་རྙེད་པས་སྡུག་བསྔལ་བཀའ་འདྲིན་ཆེ། །
མི་མིན་གནོད་པས་ཆོས་དང་འཕྲད་པ་དེ། ། འཇིགས་མེད་རྙེད་པས་འདྲེ་གདོན་བཀའ་འདྲིན་ཆེ། ། མ་སོགས་སྡང་བས་ཆོས་དང་འཕྲད་པ་དེ། ། ཕན་བདེ་རྙེད་པས་སྡང་བྱེད་བཀའ་དྲིན་ཆེ། ། རྐྱེན་ངན་དྲག་པོས་ཆོས་དང་འཕྲད་པ་དེ། ། འགྱུར་མེད་ལམ་རྙེད་རྐྱེན་ངན་བཀའ་དྲིན་ཆེ། ། གཞན་གྱིས་བསྐུལ་བས་ཆོས་དང་འཕྲད་པ་དེ། ། སྙིང་པོའི་དོན་རྙེད་བསྐུལ་མཁན་བཀའ་དྲིན་ཆེ། ། མཉམ་དུ་དྲིན་གཟོ་དགེ་བ་དེ་ལ་བསྔོ། ། འཚེ་བ་ལམ་སློང་གཏན་ཚིགས་རྣམ་དྲུག་ནི། །
གནོད་པའི་སྐྱགས་གནས་བླ་མ་ཕྲད་ཕྱིར་དང༌། ། སྡུག་བསྔལ་སྐྲག་ནས་ཆོས་ལ་འཇུག་ཕྱིར་དང༌། ། ཚད་མེད་གཅིག་སྐྱེས་སེམས་བསྐྱེད་འཕེལ་ཕྱིར་དང༌། ། སེམས་ཅན་དོན་སྦྱངས་བསག་སྦྱོང་བརྩོན་ཕྱིར་དང༌། ། རང་ངོ་བལྟས་པས་རྟོགས་པ་བསྐྱེད་ཕྱིར་དང༌། ། ས་ལམ་ཡོན་ཏན་གོང་དུ་འཕེལ་ཕྱིར་དང༌། ། དགེ་ལ་བསྐུལ་ཕྱིར་གནོད་འཚེ་དང་དུ་བླང༌། ། གཞན་དོན་བསྒྲུབས་པའི་ཕན་ཡོན་རྣམ་དྲུག་ནི། ། འཇིགས་ཀུན་བསྐྱབ་པའི་སྐྱེལ་མ་བྱེད་པ་དང༌། ། གདོན་བགེགས་རྣམས་ཀྱི་སྲུང་བ་བྱེད་པ་དང༌། །
འདུ་བའི་ནང་སེམས་སྨན་པ་བྱད་པ་དང༌། ། ལས་དང་ཉོན་མོངས་རྩད་ནས་གཅོད་པ་དང༌། ། ཚོགས་གཉིས་རྫོགས་ནས་བྱང་ཆུབ་ཐོབ་པ་སྟེ། ། དཔག་མེད་ཕན་ཡོན་ནམ་མཁའི་དབྱིངས་བཞིན་ནོ། ། རབ་ཏུ་བསྔགས་པའི་ཕན་ཡོན་རྣམ་དྲུག་ནི། ། སྡིག་ཆེན་མ་ལུས་འཇོམས་པར་བྱེད་པ་དང༌། ། སངས་རྒྱས་ཅན་གྱིས་བསྔགས་པར་འགྱུར་བ་དང༌། ། འཁོར་བ་སྤང་ཞིང་ཕན་བདེ་འགྲུབ་པ་དང༌། ། རྒྱལ་སྲས་ས་ཐོབ་མཆོད་སྡོང་འགྱུར་བ་དང༌། ། ཚད་མེད་འགྲོ་བའི་དེད་དཔོན་འགྱུར་བ་དང༌། །
གནས་སྐབས་མཐར་ཐུག་དོན་གཉིས་ཕུན་སུམ་ཚོགས། ། གནས་ལུགས་ཏན་ལ་དབབ་པའི་མོས་དྲུག་ནི། ། གནས་ལུགས་འགྱུར་མེད་ནམ་མཁའ་ལྟ་བུ་དང༌། ། མི་གཡོ་འགག་མེད་རྒྱ་མཚོ་ལྟ་བུ་དང༌། ། རྟོག་མེད་འདོད་འབྱུང་ནོར་བུ་ལྟ་བུ་དང༌། ། རྐྱེན་གྱིས་ཐ་དད་ག་པུར་ལྟ་བུ་དང༌། ། གསལ་སྟོང་རྙོག་མེད་མེ་ལོང་ལྟ་བུ་དང༌། ། ཀུན་ཁྱབ་ཕྱོགས་མེད་ཏིལ་མར་ལྟ་བུ་དང༌། ། རྣམ་པ་དྲུག་ཏུ་གཏན་ལ་དབབ་པ་གཅེས། ། དང་པོ་ནམ་མཁའ་ལྟ་བུའི་ཆོས་དྲུག་ནི། །
ཕྱོགས་ལྷུང་མེད་པས་ནམ་མཁའ་ལྟ་བུ་དང༌། ། རྒྱ་ཆད་མེད་པས་ནམ་མཁའ་ལྟ་བུ་དང༌། ། ཡངས་དོག་མེས་པས་ནམ་མཁའ་ལྟ་བུ་དང༌། ། མཐོ་དམན་མེད་པས་ནམ་མཁའ་ལྟ་བུ་དང༌། ཁ་དོག་དབྱིངས་མེད་ནམ་མཁའ་ལྟ་བུ་དང༌། ། འཁོར་འདས་ཀུན་འབྱུང་ནམ་མཁའ་ལྟ་བུའོ། ། གཉིས་པ་རྒྱ་མཚོ་ལྟ་བུའི་ཆོས་དྲུག་ནི། ། གནས་ལུགས་ཡངས་ཤིང་རྒྱ་ཆེ་རྒྱ་མཚོ་འདྲ། ། དངོས་མེད་ཟང་ཐལ་གཏིང་ཟབ་རྒྱ་མཚོ་འདྲ། ། བློ་ཡིས་དཔག་དཀའ་ཚད་མེད་རྒྱ་མཚོ་འདྲ། །
མཐའ་གཉིས་མི་གཡོ་དྭངས་པ་རྒྱ་མཚོ་འདྲ། ། ཀློང་ཡངས་མ་འགགས་རང་གསལ་རྒྱ་མཚོ་འདྲ། ། རྟོག་པའི་རྦ་རླབས་རང་གྲོལ་རྒྱ་མཚོ་འདྲ། ། གསུམ་པ་ནོར་བུ་འདྲ་བའི་ཆོས་དྲུག་ནི། ། རྟོག་མེད་དགོས་འདོད་འབྱུང་བས་ནོར་བུ་འདྲ། ། བྱུང་ཡང་ཕྱོགས་ལྷུང་མེད་པས་ནོར་བུ་འདྲ། ། གནས་ལུགས་རང་བཞིན་དག་པས་ནོར་བུ་འདྲ། ། རྩལ་ལས་རྒྱན་དུ་ཤར་བས་ནོར་བུ་འདྲ། ། དྭངས་གསལ་སྤྲོས་པ་མེད་པས་ནོར་བུ་འདྲ། ། ཐམས་ཅད་དབྱིངས་གཅིག་རང་བཞིན་ནོར་བུ་འདྲ། །
བཞི་པ་ག་པུར་འདྲ་བའི་ཆོས་དྲུག་ནི། ། མ་རྟོགས་འཁོར་བ་འབྱུང་བས་་ག་པུར་འདྲ། ། རིགས་དྲུག་སྡུག་བསྔལ་མྱོང་བས་ག་བུར་འདྲ། ། རྟོགས་ནས་སངས་རྒྱས་འབྱུང་བས་ག་པུར་འདྲ། ། སྐུ་གསུམ་ཞིང་བདེ་འགྲུབ་པས་ག་པུར་འདྲ། ། གཞི་ལ་གཉིས་ཀ་མེད་པས་ག་པུར་འདྲ། ། རྐྱེན་གྱིས་ཐ་དད་སྣང་བས་ག་པུར་འདྲ། ། ལྔ་པ་མེ་ལོང་ལྟ་བུའི་ཆོས་དྲུག་ནི། ། གནས་ལུགས་གཞི་ནས་གསལ་བས་མེ་ལོང་འདྲ། ། སྒྲིབ་གཡོགས་གཡའ་དང་བྲལ་བས་མེ་ལོང་འདྲ། །
རོལ་པ་འགག་མེད་འཆར་བས་མེ་ལོང་འདྲ། ། མཚན་ཉིད་གཉིས་སུ་མེད་པས་མེ་ལོང་འདྲ། ། རྟོག་མེད་རང་དྭངས་གནས་པས་མེ་ལོང་འདྲ། ། རང་གསལ་ཡེ་ནས་དག་པས་མེ་ལོང་འདྲ། ། དྲུག་པ་ཏིལ་མར་འདྲ་བའི་ཆོས་དྲུག་ནི། ། སེམས་ཅན་སངས་རྒྱས་ཁྱབ་པས་ཏིལ་མར་འདྲ། ། རྒྱུ་འབྲས་སྐྱེ་ཤི་སྣང་བས་ཏིལ་མར་འདྲ། ། སེམས་ཉིད་ཡུལ་ལ་སྣང་བས་ཏིལ་མར་འདྲ། ། ཡུལ་རྟོག་སེམས་ཉིད་གྲོལ་བས་ཏིལ་མར་འདྲ། ། བསྒོམས་ནས་ཆོས་སྐུར་འཆར་བས་ཏིལ་མར་འདྲ། །
འབྲས་བུ་རྒྱུར་མི་ལྡོག་པས་ཏིལ་མར་འདྲ། ། དེ་ལྟར་རྟོགས་ན་གནས་ལུགས་དོན་ལ་མཁས། ། གཉིས་སྣང་ཞེན་པ་གཅོད་པའི་ཆོས་དྲུག་ནི། ། རྨི་ལམ་དཔེས་མཚོན་སྣང་བ་སེམས་སུ་སྤྲད། ། རྨི་ལམ་སད་པས་སྟོང་ལྟར་སྣང་བ་ཡང༌། ། རང་བཞིན་གྱིས་སྟོང་མ་རིག་སངས་ཚེ་དག ། ཕྱི་རོལ་ཡུལ་གྱི་བདེན་འཛིན་འཇིག་པ་ཡིན། ། སྒྱུ་མའི་དཔེས་མཚོན་སྣང་སེམས་ནུས་མཐུར་སྤྲད། ། གང་སྣང་གིས་སྟོང་བག་ཆགས་འཁྲུལ་པར་ཤེས། ། གཟུགས་བརྙན་དཔེས་མཚོན་སེམས་ཉིད་རང་བཞིན་སྤྲད། །
སྣང་བས་སྟོང་སྟེ་གཟུང་འཛིན་འབྲལ་བ་ཤེས། ། ན་བུན་དཔེས་མཚོན་སེམས་ཀྱི་རོལ་པར་སྤྲད། ། ཡུལ་སྣང་རང་ཡལ་སྟོང་པར་རྟོགས་པ་ཡིན། ། འཇའ་ཚོན་དཔེས་མཚོན་སེམས་ཀྱི་རྒྱན་དུ་སྤྲད། ། མཁའ་ལ་ཐིམ་ལྟར་རང་སྣང་ཡེ་ཤེས་གྲོལ། ། མིན་ཤེལ་དཔེས་མཚོན་སེམས་ཀྱི་རང་གདངས་སྤྲད། ། རང་ངོ་རང་གདངས་གཉིས་མེད་ཡེ་ཤེས་གྲོལ། ། ངོ་སྤྲོད་དྲུག་གི་བསྡུ་བའི་ཆོས་དྲུག་ནི། ། དོན་གྱི་ཀུན་གཞི་གཉིས་མེད་རིས་བྲལ་དང༌། ། དེ་ལ་འཁྲུལ་སྣང་འཁོར་བའི་རང་བཞིན་དང༌། །
འཁྲུལ་སྣང་འཁྲུལ་འཛིན་རང་སེམས་ཆོ་འཕྲུལ་དང༌། ། དེ་ལས་བཟློག་པ་གཞི་མེད་རྩལ་སྦྱོང་དང༌། ། སྣང་སེམས་རང་ལོག་ཡེ་ཤེས་གྲོལ་བ་དང༌། ། ཡེ་ཤེས་རང་དྭངས་གདོད་མར་བཙན་ས་ཟིན། ། འདི་དྲུག་ཆོས་ཀྱི་སྤྱི་ཆིངས་གལ་པོ་ཆེ། ། རྟོགས་པ་ཙམ་གྱིས་རང་བཞིན་འཚེངས་པ་ཡིན། ། ཟབ་དོན་མཐར་ཐུག་སྐུ་གསུང་ངོ་སྤྲོད་ནོ། ། རྣམ་པ་དྲུག་ལས་དང་པོ་ལྷུན་གྲུབ་ནི། ། ཤེལ་གོང་མེ་ལོང་ཉི་ཟེར་རྣམ་པ་དང༌། ། ངང་དྭངས་རང་བཞིན་བདག་ཉིད་གསུམ་ཉིད་འོད། །
ཆོས་སྐུ་རང་བཞིན་རྣམ་པར་དག་པའི་ངང༌། ། ཤེལ་གོང་དྲི་མེད་གདོད་ནས་དག་པ་འདྲ། ། ལོངས་སྐུ་འདུག་ཚུལ་འོད་གསལ་རང་བཞིན་ཏེ། ། མེ་ལོང་དག་པའི་ནང་ནས་གཟུག་བརྙན་འདྲ། ། སྤྲུལ་སྐུ་སྣང་ཚུལ་ཕྱི་ནང་མེད་བདག་ཉིད། ། ཉི་ཟླའི་ཟེར་བཞིན་ཕྱོགས་བཅུར་འཕྲོ་བ་ཡིན། ། འདི་དག་རང་ལ་ཡེ་ནས་ལྷུན་གྲུབ་པས། ། གཞན་ནས་མ་ཚོལ་རང་ཆས་ཤེས་པར་གྱིས། ། གཉིས་པ་ནོར་བུ་འགག་མེད་ངོ་སྤྲོད་པ། ། རང་བཞིན་གྱིས་དག་ངོ་བོ་ཆོས་ཀྱི་སྐུ། །
འོད་གསལ་མ་འགགས་རང་བཞིན་ལོངས་སྤྱོད་རྫོགས། ། ཡེ་ཤེས་མ་འགགས་ཐུགས་རྗེ་སྤྲུལ་པའི་སྐུ། ། རང་ཆས་ཉིད་དེ་བྱད་ཀྱི་ནོར་བུ་བཞིན། ། གསུམ་པ་ཉི་མ་རང་ཤར་ངོ་སྤྲད་དང༌། ། ཉི་མའི་སྙིང་པོ་ཟང་ཐལ་མི་རྟོག་ལྟར། ། རིག་པའི་ཡེ་ཤེས་མི་རྟོག་ཆོས་ཀྱི་སྐུ། ། སྤྲིན་གྱིས་མ་བསྒྲིབས་རང་གསལ་དག་པ་བཞིན། ། སྒོ་ལྔ་ཧར་སངས་གསལ་བ་ལོངས་སྤྱོད་རྫོགས། ། ཟེར་རྣམས་ཀུན་ཏུ་འཆར་ཞིང་སྣང་བ་ལྟར། ། ཡུལ་དྲུག་འཆར་བ་མ་འགགས་སྤྲུལ་པའི་སྐུ། །
ནམ་ལངས་ཉི་ཤར་འདྲ་བའི་རང་རིག་ལ། ། སྐུ་གསུམ་རང་ཆས་རང་ངོ་ཤེས་པར་གྱིས། ། བཞི་བ་དབྱིངས་ཤར་ཉི་མས་ངོ་སྤྲད་པ། ། མཁའ་ལྟར་རྣམ་དག་ཆོས་ཉིད་ཆོས་སྐུ་ལ། ། ཉི་ལྟར་རང་བྱུང་འོད་གསལ་ལོངས་སྤྱོད་རྫོགས། ། རང་བཞིན་གཉིས་མེད་རིག་སྟོང་སྤྲུལ་པའི་སྐུ། ། ངང་ལ་ཡོད་པ་རང་ངོ་ཤེས་པར་གྱིས། ། ལྡང་པ་དཔེ་དོན་རྟགས་གསུམ་ངོ་སྤྲད་པ། ། དཔེ་ནི་མཁའ་ལྟར་རྣམ་དག་ཆོས་ཀྱི་སྐུ། ། རྒྱ་ཆད་ཕྱོགས་ལྷུང་ཀུན་ལས་འདས་པ་ཡིན། །
དོན་ནི་འོད་གསལ་རང་དག་ལོངས་སྤྱོད་རྫོགས། ། ཡེ་ནས་ལྷུན་གྲུབ་འདུས་མ་བྱས་པ་ཡིན། ། རྟགས་ནི་རང་འོད་དངོས་སྣང་སྤྲུལ་པའི་སྐུ། ། སྒྲོན་མ་རང་གསལ་ཡིད་ཆེས་བསྐྱེད་པ་ཡིན། ། དྲུག་པར་དབྱིངས་རིག་མཐར་ཐུག་སྤྲད་པ་ནི། ། མཁའ་ལྟར་ཆོས་དབྱིངས་ཀ་དག་ཆོས་ཀྱི་སྐུ། ། དབྱིངས་ལྟར་འདུག་ཚུལ་འོད་གསལ་ལོངས་སྤྱོད་རྫོགས། ། ཕྱོགས་དང་བྲལ་ལྟར་རིག་སྟོང་སྤྲུལ་པའི་སྐུ། ། རང་རིག་ངང་འདིར་ཡེ་ནས་གྲུབ་ཟིན་པས། ། གཞན་དུ་མ་ཚོལ་རྙེད་པའི་དུས་མེད་དོ། །
དེ་ལྟར་མ་ཤེས་རྡོ་བ་གསེར་སྒྲུབ་དང༌། ། དམུས་ལོང་གསེར་ཚོལ་ཉི་མའི་སྤྲིན་བསྒྲིབས་དང༌། ། རྐང་མེད་སྐས་འཛེག་ལོང་བས་ལྷ་ཁང་ཕྱིན། ། མུན་ནག་ཟླ་ཤར་ལྟ་བུར་འགྲོ་བ་སྟེ། ། གསལ་གསལ་འདྲ་ཡང་མ་རིག་བག་ཞར་ཡོད། ། དེ་བས་མ་ནོར་ལེགས་པར་ཐག་བཅད་ནས། ། སེམས་ཉིད་དོན་ལ་བརྟན་པ་ཐོབ་བ་གཅེས། ། མཉམ་རྗེས་འབྲལ་མེ་དགོངས་པ་རྣམ་དྲུག་ནི། ། དཔེ་རྣམས་དྲུག་གིས་ཤེས་པར་བྱ་བ་ལས། ། དང་པོ་བར་སྣང་སེར་བུའི་དཔེས་མཚོན་ནས། །
གསལ་དག་ཡེ་ཤེས་ནམ་མཁའ་ལྟ་བུའི་ངང༌། ། འགྱུ་བ་དག་གྲལ་རང་དྭངས་ཉམས་སུ་བླང༌། ། ཟང་ཐལ་འཛིན་མེད་ཉམས་སུ་མྱོང་བ་ཡིན། ། དེ་ལྟར་མ་ཤེས་རྩེ་གཅིག་ཏིང་འཛིན་ནི། ། མར་མེ་རླུང་གིས་བསྐྱོད་བཞིན་རྐྱེན་མི་ཐུབ། ། གཉིས་པ་ནམ་ལངས་ཉི་ཤར་དཔེས་མཚོན་དང༌། ། ངང་དྭངས་གསལ་འགྲིབ་མཐའ་བྲལ་ཉམས་སུ་བླང༌། ། རང་དག་གསལ་དྭངས་ཡེ་ཤེས་མྱོང་བ་ཡིན། ། དེ་ལྟར་མ་ཤེས་རིམ་ནད་ཐེབས་པ་ལྟར། ། བྱིང་རྨུག་འཕྲོ་རྒོད་གནས་ལུགས་དོན་ལ་སྒྲིབ། །
གསུམ་པ་རླུང་མེད་མར་མེའི་དཔེས་མཚོན་ནས། ། སྣང་སེམས་གཡོ་འགུལ་མེད་པར་ཉམས་སུ་བླང༌། ། མ་བཅོས་མཉམ་པ་ཆེན་པོ་མྱོང་བ་ཡིན། ། དེ་ལྟར་མ་ཤེས་བུ་ཆུང་ངན་པ་ལྟར། ། ཐུན་མཚམས་བསྒོམས་པས་དགོས་དུས་མི་བསྟོངས་ཉིད། ། བཞི་པ་ནམ་མཁའ་ཀློང་ཡངས་དཔེས་མཚོན་པ། ། གསལ་ཁྱབ་མཐའ་སྟོང་ཕྱག་གདལ་ཉམས་སུ་བླང༌། ། རེ་དོགས་འཛིན་གྲོལ་དགོངས་པ་ཉམས་སུ་མྱོང༌། ། དེ་ལྟར་མ་ཤེས་བྱ་ཕྲན་གཤོག་ཆག་གིས། ། མཁའ་ལ་འཕུར་བཞིན་བརྩོན་འགྲུས་གཡང་སར་ལྷུང༌། །
ལྔ་པ་རྒྱ་མཚོ་རྦ་རླབས་དཔེས་མཚོན་ནས༌། ། རང་བྱུང་ཀློང་ཐིམ་ངང་དུ་ཉམས་སུ་བླང༌། ། སྐྱེ་འགག་གནས་གསུམ་ཆོས་ཉིད་ཀློང་འདྲེས་མྱོང༌། ། དེ་ལྟར་མ་ཤེས་གཞི་ལ་གཉིས་བཟུང་ན། ། དགག་སྒྲུབ་གཟུང་འཛིན་ཡུལ་དང་འབྲལ་མི་ནུས། ། དྲུག་པ་ཆུ་ཕྲན་རྒྱ་མཚོ་དཔེས་མཚོན་ནས། ། རྟོག་ཚོགས་སེམས་ཉིད་ངང་འདུས་ཉམས་སུ་བླང༌། ། དུ་མ་རོ་གཅིག་ཐིག་ལེ་ཉག་གཅིག་མྱོང༌། ། དེ་ལྟར་མ་ཤེས་ཡུངས་ཀར་བང་འཐོར་ལྟར། ། རྟོག་པའི་རྣམ་གྲངས་སྙིང་པོས་འདུལ་མི་ནུས། །
དེ་འདྲའི་མན་ངག་གནད་དུ་བསྣུན་ཤེས་ན། ། ཆུ་བོ་རྒྱུན་ཀྱི་རྣལ་འབྱོར་ཆེན་པོ་ཡིན། ། དེ་ལྟར་མ་ཤེས་ཆུ་ཕྲན་སྐམས་པ་ལྟར། ། ལྟ་སྒོམ་སྤྱོད་པས་རྐྱེན་མི་ཐུབ་པ་ཡིན། ། ལྟ་བའི་རང་ས་གཟུང་བའི་གནད་དྲུག་ལས། ། དང་པོ་གཟུང་འཛིན་མེད་པའི་ལྟ་བ་ལ། ། རང་རིག་གཉིས་མེད་རང་ས་གཟུང་བ་ནི། ། ཡུལ་དྲུག་སྟོང་པས་གཟུང་བའི་མཐའ་ལས་གྲོལ། ། རང་གསལ་ཡེ་ཤེས་འཛིན་པའི་མཐའ་ལས་གྲོལ། ། གཟུང་འཛིན་གཉིས་མེད་གཉིས་ཀའི་མཐའ་ལས་གྲོལ། །
མཐའ་མིང་ཙམ་གཉིས་མིན་མཐའ་ལས་གྲོལ། ། དེ་ལྟར་རྟོགས་པས་གང་ལའང་ཞེན་འཛིན་མེད། ། གཉིས་པ་ཡོད་མེད་རྟག་ཆད་ལས་གྲོལ་བའི། ། ལྟ་བས་རང་ས་གཟུང་བའི་མན་ངག་ནི། ། རང་བྱུང་ཡེ་ཤེས་ཡིན་པས་མེད་པའི་མཐའ་ལས་གྲོལ། ། རྟོག་པའི་དྲི་མ་མེད་པས་ཡོད་པའི་མཐའ་ལས་གྲོལ། ། ཡུལ་མེད་མིང་དང་བྲལ་བས་གཉིས་ཀའི་མཐའ་ལས་གྲོལ། ། རོལ་པ་གཉིས་ཀར་སྣང་བས་གཉིས་མེད་མཐའ་ལས་གྲོལ། ། ཡེ་གྲོལ་ཡོངས་གྲོལ་ཆེན་པོར་ཤེས་པར་གྱིས། ། གསུམ་པ་སྐྱེ་འགག་གྲོལ་བར་ས་བཟུང་ནི། །
མཁའ་ལྟར་སྐྱེ་གཞི་མ་གྲུབ་སྐྱེ་བའི་མཐའ་ལས་གྲོལ། ། རོལ་པ་མ་འགགས་འགག་པའི་མཐའ་ལས་གྲོལ། ། སྐྱེ་དུས་སྐྱེད་མེད་གཉིས་ཀའི་མཐའ་ལས་གྲོལ། ། ལྟ་བྱེད་མ་གྲུབ་གཉིས་མེད་མཐའ་ལས་གྲོལ། ། རང་བཞིན་དབྱིངས་གཅིག་དག་པར་རྟོགས་པར་གྱིས། ། བཞི་པ་སྣང་སྟོང་ལས་གྲོལ་ས་བཟུང་ནི། ། རང་བཞིན་གསལ་བས་སྟོང་པའི་མཐའ་ལས་གྲོལ། ། རྣམ་པར་མི་རྟོག་སྣང་བའི་མཐའ་ལས་གྲོལ། ། དབྱེ་བསལ་མེད་པས་གཉིས་ཀའི་མཐའ་ལས་གྲོལ། ། གཟའ་གཏད་མེད་པས་གཉིས་མེད་མཐའ་ལས་གྲོལ། །
རང་གྲོལ་མཉམ་པ་ཆེན་པོ་ཤེས་པར་གྱིས། ། ལྔ་པ་རྟག་ཆད་ལས་གྲོལ་ས་བཟུང་ནི། ། ཅི་ཤར་ངོ་བོ་སྟོང་པས་རྟག་པའི་མཐའ་ལས་གྲོལ། ། སྟོང་པ་སྣ་ཚོགས་འཆར་བས་ཆད་པའི་མཐའ་ལས་གྲོལ། ། སྣང་སྟོང་འདུ་འབྲལ་མེད་པས་གཉིས་ཀའི་མཐའ་ལས་གྲོལ། ། ལྟ་མཁན་རང་ངོ་དག་པས་གཉིས་མེད་མཐའ་ལས་གྲོལ། ། ཐམས་ཅད་ཡེ་ནས་མ་སྐྱེས་གདོད་ནས་དག་པར་གཟུང༌། ། དྲུག་པ་བཟང་ངན་གྲོལ་བར་ས་བཟུང་ནི། ། མཐོན་པོར་མ་ཆད་བཟང་པོའི་མཆོག་འཛིན་སངས། ། དམའ་མོར་མ་ཆད་ངན་པའི་སྤང་བློ་སངས། །
གཉིས་སུ་མ་ཆད་གཉིས་འཛིན་རང་སར་སྟོང༌། ། གཉིས་མེད་མ་ཆད་མུ་མཐའ་ཀུན་ལས་གྲོལ་དེ་ལྟར་ལྟ་བའི་རྫོང་ཆེན་མ་ཤེས་ན། ། རང་ཚུགས་མི་ཐུབ་གོལ་སྒྲིབ་ལྡང་པ་དང༌། ། འོག་མའི་དོན་ལས་བོགས་མི་ཐོན་པར་འགྱུར། ། དེས་ན་ས་བཟུང་གནད་ཀྱི་མན་ངག་གཅེས། ། རྣམ་རྟོག་གྲོགས་སུ་སྤོང་བའི་ཆོས་དྲུག་ནི། ། རྣམ་ཤེས་རང་ཡལ་སེར་བུ་ལྟ་བུར་ཁྱེར། ། རང་བྱུང་ཡེ་ཤེས་ནང་ནས་འཆར་བ་ཡིན། ། འགྱུ་བ་རང་དག་བར་སྣང་གློག་ལྟར་སྦྱངས། ། ཅི་འགྱུས་རང་གསལ་ཡེ་ཤེས་འཆར་བ་ཡིན། །
དྲན་པ་རང་སངས་ཆུ་རྙོག་ལྟ་བུར་ཁྱེར། ། ཅི་དྲན་རང་བྱུང་རྒྱལ་བའི་དགོངས་པར་འཆར། ། ཅི་རྟོག་ཆོས་ཉིད་ལེངས་བ་གྲོགས་སུ་ཁྱེར། ། བླང་དོར་མེད་པའི་དགོངས་པ་ཁོང་ནས་འཆར། ། འཛིན་པ་རང་ཟད་ཡུལ་མེད་གྲོགས་སུ་ཁྱེར། ། གཞི་མེད་མཐོང་ཡལ་ཡེ་ཤེས་ངང་ལ་འཆར། ། རང་གདངས་གསལ་དག་ཀློང་གསལ་གྲོགས་སུ་ཁྱེར། ། ཝལ་པོ་རྗེས་མེད་ཡེ་ཤེས་ཁོ་ནས་འཆར། ། དེ་ལྟར་ཉམས་སུ་ལེན་པའི་རྣལ་འབྱོར་ལ། ། རྣམ་རྟོག་ཉིད་ལས་ཡེ་ཤེས་འཆར་བ་ཡིན། །
ཤིང་སྐམ་དག་ལས་མེ་ཆེན་འབར་བ་ལྟར། ། ཐམས་ཅད་གྲོགས་སུ་འཆར་བ་ཤིན་ཏུ་གཅེས། ། ཆོས་ཉིད་ངང་ལ་གནས་པའི་གནད་དྲུག་ནི། ། རྩ་རླུང་ཁམས་རྣམས་རང་གནད་དགོད་པའི་གནད། ། ལུས་ནི་བསམ་གཏན་ཆོས་དྲུག་བཅའ་བ་དང༌། ། ཐ་མལ་རང་གའི་འཁྲུལ་སྣང་དགྲོལ་བའི་གནད། ། སྣོད་བཅུད་རྒྱལ་བའི་དཀྱིལ་འཁོར་ཤེས་པ་དང༌། ། བདེ་བ་ཆེན་པོ་རང་ལུགས་འབར་བའི་གནད། ། འོག་སྒོ་བསྡམ་ཏེ་སྟེང་རླུང་བསྡུ་བ་དང༌། ། རྟོག་མེད་ཆོས་ཉིད་ངང་ལ་གནས་པའི་གནད། །
ལྕེ་རྩེ་གྱེན་བཟློག་རྒན་གཉིས་མ་རེག་བྱ། ། རང་གསལ་ཡེ་ཤེས་མཁའ་ལ་དག་པའི་གནད། ། མིག་གཉིས་མཐོ་གང་ནམ་མཁར་གཏད་པ་དང༌། ། གཉུག་མའི་ཡེ་ཤེས་ལྷུན་གྱིས་གྲུབ་པའི་གནས། ། སེམས་ཉིད་མ་བཅོས་ཀློང་ནས་དྭངས་སངས་བཞག ། དེ་ལྟར་ཐབས་ལྡན་ཆོས་ཉིད་ངང་ལ་གནས། ། བརྩོན་པས་གནད་དུ་བསྣུན་ཅིག་སྐལ་ལྡན་ཀུན། ། ཆོས་ཉིད་ངང་ལ་བཞག་ཐབས་རྣམ་དྲུག་ནི། ། མན་ངག་དྲུག་གིས་ཤེས་པར་བྱ་བ་ལ། ། དང་པོ་དུས་གསུམ་དབྱེར་མེད་མན་ངག་གིས། །
གཉིས་འཛིན་བློ་ཡི་རྟོག་མཐའ་བསལ་བ་ནི། ། འདས་རྗེས་མི་དཔྱད་མ་འོངས་སྔུན་མི་བསུ། ། ད་ལྟར་འཛིན་མེད་ངང་དུ་ལྷན་གྱིས་བཞག ། ཐི་བྱ་ཚང་དུ་འཇུག་པའི་མན་ངག་གིས། ། རེ་དོགས་གཉིས་ཀྱི་རྟོག་མཐའ་བསལ་བ་ནི། ། ད་ལྟར་སེམས་ལ་འབྱུང་འཇུག་གཉིས་མེད་པས། ། མ་ཡེངས་མཉམ་ཉིད་ངང་ལ་གློད་ལ་ཞོག ། སྐྱེས་བུ་བྱ་བ་བཏང་བའི་མན་ངག་གིས། ། གཟའ་གཏད་འཛིན་པའི་རྟག་མཐའ་བསལ་བ་ནི། ། སེམས་ཉིད་གནས་ལུགས་མ་བཅོས་མཉམ་པའི་ངང༌། །
འཛིན་བྲལ་ཆེན་པོར་བོར་ལ་ཕྱམ་གཅིག་བཞག ཁྱུང་ཆེན་ནམ་མཁའ་ལྡིང་བའི་མན་ངག་གིས། ། ཐེ་ཚོམ་གཉིས་འཛིན་རྟོག་མཐའ་བསལ་བ་ནི། ། ཤེས་པ་མཐའ་བཅད་རང་བྱུང་རྣལ་མའི་ངང༌། ། ཡངས་པ་ཆེན་པོར་བོར་ལ་ཕྱམ་གཅིག་བཞག ། ནམ་ལངས་ཉི་ཤར་དག་པའི་མན་ངག་གིས། ། ཡུལ་སྣང་སྣ་ཚོགས་རྟོག་མཐའ་བསལ་བ་ནི། ། དབང་པོ་མ་བསྡུ་འགྱུ་བ་མི་དགག་པར། ། ཚོགས་དྲུག་ལྷུག་པར་བཏང་ལ་གློད་ལ་བཞག ། མཚན་མ་རང་སར་དང་པའི་མན་ངག་གིས། །
སྣ་ཚོགས་རྣམ་རྟོག་རྟོག་མཐའ་བསལ་བ་ནི། ། ཅི་སྣང་ཡུལ་ལ་བླང་དོར་གཉིས་མེད་པར། ། མ་བཅོས་སོ་མའི་ངང་ལ་ཇི་བཞིན་བཞག ། དེ་ལྟར་བཞག་རྣམས་གཉིས་མེད་ངང་གནས་པས། ། མཐའ་གྲོལ་ཀློང་ཡངས་དགོས་པ་འཆར་བར་ངེས། ། བསྒོམ་པའི་སྤྱི་སྐྱོན་རྣམ་དྲུག་བསྟན་པ་ནི། ། གསལ་དྭངས་མ་ཕྱེད་མི་རྟོག་སྟེང་བོར་སོང༌། ། ཆེད་དུ་གསལ་བསྒོམས་ཡེ་ཤེས་ཕྱོགས་ཆར་སོང༌། ། འཕྲོ་བ་ནང་བསྡུས་སེམས་འཛིན་ཀོལ་ཙེར་སོང༌། ། གཏིང་གསལ་མ་རྟོགས་ཁ་འབྱམས་ཕྱལ་བར་སོང༌། །
གཏིང་ཐག་མ་ཆོད་ཐེ་ཚོམ་རྐྱེན་དབང་སོང༌། ། སྒོ་གསུམ་བཅོས་མས་རྣམ་རྟོག་ཉིད་འཁྲུལ་སོང༌། ། དེ་ལྟར་སྐྱོན་དྲུག་གར་བྱུང་སྒྲིབ་པ་སྟེ། ། ཡང་དག་དོན་འདོད་རྣམས་ཀྱིས་བསལ་ནས་བསྒོམ། ། གོལ་ས་དྲུག་གི་རྣམ་གྲངས་བསྟན་པ་ནི། ། སྐྱེ་མཆེད་མུ་བཞིའི་སྒོམ་པ་ཡིད་བྱེད་དང༌། ། ཀུན་རྫོབ་རྒྱུ་འབྲས་མེད་འཛིན་ཆད་ལྟ་དང༌། ། གཟུང་འཛིན་མི་འགྱུར་རྟག་པ་ཆེན་པོར་འཛིན། ། ཡུལ་སྣང་དགྲ་དང་ཚེར་མར་བལྟས་ནས་སོང༌། ། ཐམས་ཅད་སེམས་བསྡུས་རང་རིག་རང་གསལ་བསྒོམ། །
རྟོག་ཚོགས་ལྷར་འགྱུར་དོན་ལས་འགྱངས་པ་སྟེ། ། དེ་དྲུག་མ་སོང་ཆོས་ཉིད་ཕྱོགས་བྲལ་ཀློང༌། ། མཉམ་པ་ཆེན་པོའི་ངང་ལས་མ་འདས་གཅེས། ། སྐྱོན་དྲུག་བྱུང་ནས་བཅོས་པའི་ཐབས་དྲུག་ནི། ། མཁའ་ལ་སྤྲིན་དེངས་ལྟ་བུར་བཅོས་པ་ནི། ། སེམས་ཀྱི་ཆོ་འཕྲུལ་སྣ་ཚོགས་ཅི་ཤར་ཡང༌། ། ཆོས་ཉིད་མཁའ་ལ་རང་བཞིན་དྭངས་པས་བཅོས། ཁང་སྟོང་རྐུན་མས་ཕྱིན་ལྟར་བཅོས་པ་ནི། ། རྣམ་རྟོག་ངོ་བོ་རང་བཞིན་མེད་པ་དེ། ། ཅི་སྐྱེས་དུས་ནས་མ་སྐྱེས་ངོས་གཟུང་མེད། །
གློད་པ་ཙམ་ལས་བསལ་དུ་མེད་པར་བཅོས། ། དགུན་གྱི་ནགས་མེ་མཆེད་ལྟར་བཅོས་པ་ནི། ། ཡུལ་རྟོག་ཅི་བྱུང་དེ་ཉིད་ངོ་བརྟགས་པས། ། ཆོས་ཉིད་གྲོགས་སུ་སྦར་བས་བཅོས་པར་བྱ། ། དུག་ལ་སྔགས་ཀྱིས་བཏབ་ལྟར་བཅོས་པ་ནི། ། རྣམ་རྟོག་སྐྱེ་མེད་ངང་དུ་བསད་པས་བཅོས། ། འབངས་ཀྱིས་རྒྱལ་པོ་མཐོང་ལྟར་བཅོས་པ་ནི། ། དུག་ལྔ་སྐྱེ་དུས་ངོས་གཟུང་རང་གློད་པས། ། ཆོས་ཉིད་དོན་དང་རང་ངོ་ཕྲད་པར་བཅོས། ། གཟིགས་ཀྱི་བྱ་རོག་ལྟ་བུར་བཅོས་པ་ནི། །
འཕྲོ་རྒོད་ཅི་བྱུང་ཆོས་ཉིད་ལྡོག་པ་ལས། ། གཞན་དུ་འགྲོ་ས་མེད་པའི་ངང་དུ་བཅོས། ། དེ་ལྟར་གནད་དུག་འགྱུས་དྲན་ཅི་སྐྱེས་ཀུན། ། རང་ཐོག་རང་དག་རང་སངས་དགྲོལ་བ་གཅེས། ། ཡང་དག་རྟོག་པའི་གདེང་གི་རྟགས་དྲུག་ནི། ། སྐྱོན་ཡོན་གང་ལའང་དཔའ་བཀོང་ཞུམ་པ་མེད། ། གདོས་བཅས་ལུས་ལ་རང་སེམས་ཆོས་སྐུར་ཞུགས། ། འཁོར་བར་མ་ཆགས་གཞན་དོན་སྐྱོ་ངུབ་མེད། ། གོལ་སྒྲིབ་ཕྱོགས་བྲལ་ཐིག་ལེ་ཉག་གཅིག་རྫོགས། ། བདུད་རྣམས་ཆོས་ཉིད་བར་ཆད་ཉམ་ང་མེད། །
བདེ་སྡུག་མཁའ་ཀློང་སྤང་བླང་རེ་དོགས་མེད། ། དེ་ལྟར་རྟོགས་རྣམས་གནས་ལུགས་མཐར་ཕྱིན་འགྱུར། ། ཡང་དག་བརྟན་པ་ཐོབ་པའི་ཚད་དྲུག་ནི། ། སྣང་སྲིད་ཆོས་རྣམས་སྒྱུ་མའི་རང་སྣང་ཞིང༌། ། རང་བཞིན་མེད་པའི་རྟགས་ལ་རྒྱུན་དུ་འཆར། ། ཉོན་མོངས་ངོ་བོ་ཡེ་ནས་ཀ་དག་པས། ། དུག་ལྔ་མི་འཁྲུགས་རང་གསལ་ཡེ་ཤེས་འཆར། ། སྐྱོན་ཡོན་ཡེ་ཤེས་ཆེན་པོར་ཡེ་ཤར་བས། ། བླང་དོར་གཉིས་ཀྱི་འདུན་པ་རང་སངས་འཆར། ། སྙིང་པོའི་དོན་ལ་གཞན་སྣང་མེད་རྟོགས་པས། །
དྲན་རྟོག་ཆོས་ཉིད་ངང་དུ་གསལ་བ་དང༌། ། སེམས་ཉིད་ནོར་བུ་རང་ལ་རྙེད་གྱུར་པས། ། འཆི་འཕོའི་འཇིགས་བྲལ་ཉམ་ང་མེད་པར་འཆར། ། རང་སེམས་ཆོས་ཉིད་སངས་རྒྱས་དོན་མཐོང་བས། ། བརྩོན་འགྲུས་རེ་དོགས་འཆིང་བ་གྲོལ་བ་འཆར། ། དེ་འདྲའི་རྣལ་འབྱོར་མངོན་པར་སངས་རྒྱས་ཡིན། ། དགོངས་པ་ཀློང་དུ་གྱུར་བའི་གདེང་དྲུག་ནི། ། ཆོས་རྣམས་མཐའ་བྲལ་དབུ་མར་རྟོགས་པ་དང༌། ། ཟུང་འཇུག་འོད་གསལ་ཆེན་པོར་རྟོགས་པ་དང༌། ། མཉམ་ཉིད་བདེ་བ་ཆེན་པོར་རྟོགས་པ་དང༌།
གཉིས་མེད་ཐིག་ལེ་ཉག་ཅིག་རྟོགས་པ་དང༌། ། ལྷུན་གྲུབ་ཕྱོགས་བྲལ་ཆེན་པོར་རྟོགས་པ་དང༌། ། ཀ་དག་རྣལ་མར་རྟོགས་པ་མཐར་ཕྱིན་ཡང༌། ། དེ་དག་རྟོགས་པར་འདོད་པ་པོ་མེད་ཅིང༌། ། རྟོགས་པ་ཉིད་ལ་རློམ་པའི་སེམས་མེད་པས། ། སྒྱུ་མའི་རྣལ་འབྱོར་དཔེ་དང་བྲལ་བ་ཡིན། ། དེ་ལྟར་རྟོགས་པའི་གྲོལ་ཚུལ་རྣམ་དྲུག་ནི། ། ཕྱི་རོལ་ཡུལ་རྣམས་སྣང་བའི་དུས་ཉིད་ནས། ། སྣང་ཐོག་གྲོལ་བ་ཆབ་རོམ་ཆུ་ཞུ་འདྲ། ། ནང་དུ་རིག་པའི་ཆོས་རྣམས་རིག་དུས་ནས། །
རིག་ཐོག་གྲོལ་བ་ཆུ་བུར་ཆུར་ཐིམ་འདྲ། ། བར་དུ་འགྱུ་བའི་ཡིད་གཉིས་འགྱུ་དུས་ན། ། འགྱུ་ཐོག་གྲོལ་བ་བར་སྣང་གློག་འགྱུ་འདྲ། ། སྒྲ་བཏགས་མིང་རྣམས་གྲག་པའི་དུས་ཉིད་ནས། ། མིང་ཐོག་གྲོལ་བ་བྲག་ཅའི་སྒྲ་དབྱངས་འདྲ། ། གཟུང་བའི་གྲུབ་མཐའ་འདོད་པའི་དུས་ཉིད་ནས། །

འདོད་ཐོག་གྲོལ་བ་མཁའ་ལ་འཇའ་ཡལ་འདྲ། ། བསྒྲུབས་པའི་འབྲས་བུ་གྲུབ་ཐོག་ཉིད་གྲོལ་བ། ། ནོར་བུའི་རྒྱལ་ལ་དགོས་འདོད་འབྱུང་བཞིན་ཏེ། ། རང་བཞིན་རང་གྲོལ་གཉེན་པོ་རང་སར་དེངས། ། མིང་མེད་ཡུལ་བྲལ་དགོངས་པར་ལྷུན་གྱིས་གྲུབ། ། དེ་ལྟར་རབ་རྣམས་སྐྱེ་ཤི་བར་དོར་གྲོལ། ། འབྲིང་རྣམས་ཆོས་ཉིད་བར་དོར་གྲོལ་བ་ནི། ། དྲུག་ཚན་གཉིས་ཀྱིས་ཤེས་པར་བྱ་བ་ལས། ། ལུས་རྒྱའི་ངོར་ལུགས་རྣམ་པ་དྲུག་པོ་ནི། ། ཕྱི་ནང་སེམས་སུ་འདུས་པའི་དུས་ཀྱི་ཚེ། ། གཟུང་བའི་ཡུལ་དང་བྲལ་བའི་དུས་ཡིན་ལ། །
སེམས་ཉིད་ཡེ་ཤེས་དབང་དུ་འདུས་པའི་ཚེ། ། འཛིན་པའི་སེམས་དང་རང་བཞིན་བྲལ་བ་ཡིན། ། རིག་པ་ཡེ་ཤེས་བག་ཆགས་སྦུབས་འདུས་ཚེ། ། ས་རླུང་ཆུ་ལ་ཐིམ་པས་ལུས་མི་ཐེགས། ། འཕོ་བ་བྱ་ཞིང་བཤད་གཅི་དྲིང་ན་འབྱུང༌། ། ཆུ་རླུང་མེ་རུ་ཐིམ་པས་ལུས་ཀྱི་ཡན་ལག་འཕྲ། ། བྱང་ལ་རྡུལ་ཆགས་ཁ་ཆུ་སྣ་ཆུ་འཛག ། མེ་རླུང་རླུང་ཐིམ་ཁ་སྣའི་ཆུ་སྐམ་ཞིང༌། ། ལུས་ཀྱི་དྲོད་ཤོར་ཁ་སྣའི་གཟི་མདངས་སྡུད། ། འདི་ཡི་དུས་སུ་རྐང་མཐིལ་དྲོད་འདུས་ན། །
དམྱལ་བ་སྐྱེ་ཞིང་གསང་བར་ཡི་དྭགས་དང༌། ། ལྟེ་བ་བྱོལ་སོང་སྙིང་ག་མི་དང་ནི། ། མགྲིན་པ་ལྷ་མིན་མིག་འདུས་ལྷར་སྐྱེ་ལ། ། སྤྱི་བོར་དྲོད་ཡལ་བླ་མེད་འབྲས་བུ་འཐོབ། ། རླུང་གི་རླུང་རྣམས་རྣམ་ཤེས་ཐིམ་པའི་དུས། ། ཕྱི་དབུགས་བརྩེགས་འབྱུང་ནང་དུ་སྡུད་མི་ཤེས། ། མིག་གི་རང་འོད་སྒྲོན་མ་ཡལ་འགྱུར་ཞིང༌། ། ཕྱི་ཡི་དབུགས་ཆད་རྣམ་ཤེས་འོད་གསལ་ཐིམ། ། ནང་དབུགས་ཆད་ཅིང་ལུས་སེམས་འབྲལ་བ་སྟེ། ། ལུས་དེ་དེར་བཞག་ཡེ་ཤེས་དབྱིངས་ལ་འཆར། །
འདི་དག་ཐོག་མར་འབྱུང་བའི་ཐིམ་ཚུལ་ཡིན། ། དྲུག་ཚན་གཉིས་པ་དབང་པོའི་གྲོལ་ཚུལ་ལ། ། རྣམ་པ་དྲུག་ལས་དང་པོ་བསྟན་པ་ནི། ། དབང་པོ་རབ་ཀྱི་རྣོན་པོ་དེ་ཉིད་ལ། ། བར་དོ་མི་འཆར་ལུས་རྒྱ་བྲལ་མ་ཐག ། ཆོས་ཉིད་ལྷག་མཐོང་ཆེན་པོར་རང་གསལ་ནས། ། སྤྲོས་པའི་མཐའ་དང་བྲལ་བར་གནས་པ་ཡིན། ། གཉིས་པ་དབང་པོ་རབ་ཀྱི་རྟུལ་པོ་ནི། ། སྐད་ཅིག་གསུམ་པར་གྲོལ་བ་ཐོབ་པ་སྟེ། ། ལུས་སེམས་བྲལ་བའི་སྐད་ཅིག་དང་པོ་ལ། །
རང་གསལ་ཆོས་སྐུ་རྟོག་བྲལ་ཆེན་པོ་འཆར། ། སྐད་ཅིག་གཉིས་པར་ལོངས་སྐུ་ཟེར་དུ་འཆར། ། སྐད་ཅིག་གསུམ་པར་འོད་གསལ་རྣམ་གྲོལ་ནས། ། མཁའ་ལྟར་མཉམ་ཉིད་ཆོས་སྐུའི་ངང་དུ་གནས། ། གསུམ་པ་འབྲིང་གི་རྣོན་པོ་ཞག་གཅིག་གམ། ། གསུམ་དུ་རྟོག་བྲལ་བརྒྱལ་ཐབས་གནས་པ་སྟེ། ། དེ་ཉིད་སངས་ནས་ཡེ་ཤེས་འོད་དུ་འཆར། ། སྐུ་ཡི་རང་འོད་གསུང་གི་རང་སྒྲ་དང༌། ། ཐུགས་ཀྱི་ཟེར་གདངས་ཞག་སྔར་འཆར་དུས་སུ། ། སྐུ་གསུང་ཐུགས་སུ་རང་ངོ་ཤེས་པས་གྲོལ། །
བཞི་པ་དབང་པོ་འབྲིང་གི་རྟུལ་པོ་ནི། ། ཞག་གསུམ་བར་རམ་ལྔ་རུ་བརྒྱལ་ཐབས་གནས། ། དེ་སངས་ཡེ་ཤེས་ལྔ་འཕྲོ་འོད་གསལ་ཏེ། ། དངངས་སྐྲག་མ་སྐྱེས་འཇིགས་མེད་རང་སྣང་གྲོལ། ། ལྔ་པ་དབང་པོ་ཐ་མའི་རྣོན་པོ་ནི། ། ཞག་གསུམ་བར་དུ་ལྔ་རུ་བརྒྱལ་ཐབས་གནས། ། དེ་སངས་ཡེ་ཤེས་ལྔ་ཡི་འོད་གསལ་ཏེ། ། ཞག་ལྔ་ལོན་ནས་ཡེ་ཤེས་སྣང་བ་ནུབ། ། འོད་ལས་ཡུལ་དང་སྒྲ་ལས་ཟེར་དང་ནི། ། ཟེར་ལས་རྟོག་པར་ཤར་དང་དེ་ཡི་ཚེ། །
སྔོན་གྱི་ཡུལ་དང་ནོར་དང་མི་རྣམས་ཀྱི། ། དྲན་པ་སད་དུས་སྔ་མའི་ཆོས་དྲན་ནས། ། གཉེན་པོ་སད་དེ་འཛིན་མེད་རང་གསལ་གྱི། ། ཡེ་ཤེས་རང་ཤར་བར་དོའི་སྣང་བ་གྲོལ། ། ཆོས་དབྱིངས་ངང་དུ་མངོན་པར་བྱང་ཆུབ་ཡིན། ། དྲུག་པ་དབང་པོ་ཐ་མའི་རྟུལ་པོ་ནི། ། ཞག་གཅིག་རིག་པ་བརྒྱལ་ཐབས་གནས་པ་ལས། ། དེ་སངས་ཡེ་ཤེས་སྣང་བ་ཞག་གཅིག་འཆར། ། དེ་ནུབ་སྔ་མའི་གཟུགས་སུ་ཡོད་སྙམ་ཞིང༌། ། དབང་པོ་ཀུན་ཚང་གར་ཡང་ཐོགས་མེད་རྒྱུ། །
རྣམ་ཤེས་རྟེན་བྲལ་ཡུལ་དང་འདུག་ས་ཚོལ། ། ལས་ཀྱིས་མངལ་སྒོ་ཐ་དད་འཇུག་པ་ལས། ། དེ་ཉིད་མི་ལུས་ཡོན་ཏན་བདུན་ཐོབ་ནས། ། ཟབ་མོའི་ཆོས་ཕྲད་སྐྱེ་པ་དེས་གྲོལ་འགྱུར། ། དེ་ཡང་ཤིན་ཏུ་སྡིག་པ་ཅན་རྣམས་ལ། ། བར་དོ་མི་སྣང་ལུས་སེམས་བྲལ་མ་ཐག ། རང་སྣང་འཁྲུལ་ནས་དམྱལ་བར་སྣང་བ་ཡིན། ། སྡིག་པ་འབྲིང་སྤྱད་བར་དོ་ཡུན་ཟུང་གནས། ། དེ་ནས་ངན་སོང་གཞན་གཉིས་མྱོང་བ་ཡིན། ། དགེ་སྡིག་ཆ་སྙོམས་བར་དོ་ཡུན་རིང་སྟེ། །
ཞག་གྲངས་བཞི་བཅུ་རྩ་དགུ་གནས་པ་ལས། ། དེ་ནས་ལས་ཀྱིས་ལུས་ལེན་འགྱུར་བ་ཡིན། ། དེ་ཡང་ཆོས་ཉིད་བར་དོ་ནུབ་པ་ལས། ། རྟུལ་པོ་གཉིས་ལ་སྲིད་པའི་བར་དོ་འཆར། ། དེ་བས་ང་ལྟ་མི་དགེ་རྣམ་སྤངས་ཏེ། ། དགེ་སྒྲུབ་སེམས་ཉིད་གཏན་སྲིད་ཟིན་པ་གཅེས། ། ཕན་པའི་གདམས་ངག་ཡིན་ནོ་སེམས་ལ་ཞོག ། མཐར་ཐུག་འབྲས་བུ་མངོན་དུ་གྱུར་པའི་ཚེ། ། མངོན་པར་བྱང་ཆུབ་ཆོས་དྲུག་བསྟན་པ་ནི། ། གཟུང་འཛིན་འཁྲུལ་པའི་བག་ཆགས་ཀུན་བྲལ་ནས། །
འཁྲུལ་སྣང་འཁྲུལ་འཛིན་དབྱིངས་སུ་ནུབ་པ་ཡིན། ། སྤྲིན་དེངས་ཉི་མཁའ་བཞིན་དུ་དག་པའི་ཚེ། ། དང་པོ་ཆོས་སྐུ་དག་པ་གཉིས་ལྡན་ནི། ། གསལ་བའི་ཡེ་ཤེས་ཆོས་ཉིད་དབྱིངས་སུ་ཤར། ། སྤྲོས་བྲལ་འོད་གསལ་ཁྱབ་གདལ་ཆེན་པོ་ཉིད། ། ལྷུན་གྲུབ་ཀ་དག་ཕྱོགས་ལ་གྲོལ་བ་ཡིན། ། གཉིས་པ་ལོངས་སྤྱོད་རྫོགས་སྐུ་དག་པ་ནི། ། དེ་ཉིད་ངང་ལས་ས་བཅུའི་སེམས་དཔའ་ལ། ། འཇའ་ཚོན་ལྟ་བུ་རིགས་ལྔ་གངས་ཆེན་མཚོ། ། མཚན་རྫོགས་དཔེ་བྱད་འབར་བ་སྣང་བ་ཡིན། །
གསུམ་པ་སྤྲུལ་སྐུའི་དེ་ཉིད་ཟླ་གཟུགས་བཞིན། ། གདུལ་བྱའི་ཆུ་སྣོད་གང་ཡོད་དེར་སྣང་སྟེ། ། བཟོ་དང་སྐྱེ་བ་མཆོག་གི་སྤྲུལ་པ་སོགས། ། གང་ལ་གང་འདུལ་དེ་ལ་དེར་སྣང་བས། ། འགྲོ་དྲུག་གནས་ན་སྲིད་པ་ཇི་སྲིད་བར། ། སེམས་ཅན་དོན་མཛད་འཕྲིན་ལས་བསམ་མི་ཁྱབ། ། སྐུ་ལ་བརྟེན་པའི་ཡེ་ཤེས་དྲུག་ལྡན་ནི། ། ཆོས་དབྱིངས་ཡེ་ཤེས་ཆོས་ཉིད་འཕོ་འགྱུར་མེད། ། མེ་ལོང་ཡེ་ཤེས་རང་གསལ་ཀུན་སྣང་གཞི། ། མཉམ་ཉིད་ཡེ་ཤེས་རོ་གཅིག་འབྱེད་པ་མེད། །
ཀུན་རྟོག་ཡེ་ཤེས་ཇི་སྙེད་ཇི་བཞིན་གཟིགས། ། བྱ་གྲུབ་ཡེ་ཤེས་མཛད་པ་བསམ་མི་ཁྱབ། ། ལྷུན་གྲུབ་ཡེ་ཤེས་འདུས་མ་བྱས་ཉིད་ནི། ། དཔེ་བྲལ་རྒྱལ་བའི་ཡེ་ཤེས་ཀུན་གྱི་བདག ། ནོར་བུ་བཞིན་དུ་མི་རྟོག་དོན་ཀུན་འབྱུང༌། ། བཞི་པ་ཐུག་རྗེ་འགྲོ་ལ་འབྱུང་ཚུལ་ནི། ། སེམས་བསྐྱེད་སྨོན་ལམ་ཚོགས་གཉིས་བསགས་པ་དང༌། ། ལྷུན་གྲུབ་ངང་ལས་ཡེ་ཤེས་སྟོབས་ཀྱིས་འབྱུང༌། ། ལྔ་པ་ཐུགས་རྗེ་ཇི་ལྟར་སྐྱེ་ཚུལ་ནི། ། རང་བཞིན་ཤུགས་ཀྱིས་ཐུགས་རྗེ་སྐྱེ་བ་དང༌། །
ཡུལ་དང་ཕྲད་པའི་ཐུགས་རྗེ་སྐྱེ་བ་དང༌། ། བསྐུལ་ཞིང་གསོལ་བ་གདབ་པས་སྐྱེ་བའོ། ། དྲུག་པ་དེ་ལས་འགྲོ་དོན་མཛད་ཚུལ་ནི། ། རྟེན་ཅན་རྟེན་མེད་ངོ་བོ་ཉིད་གསུམ་སྟེ། ། ཕྱོགས་ཆར་ཆད་རྣམས་འདི་བཞི་ངེས་བྱ་བ། ། ཆོས་སྐུས་གོ་འབྱེད་རྟེན་མེད་དོན་མཛད་ཅིང༌། ། སྨོན་ལམ་སེམས་བསྐྱེད་ནུས་པས་སྒྲིབ་སྦྱངས་ཏེ། ། འགྲོ་ལ་གཟུགས་སྐུ་སྣང་བར་མཛད་པའོ། ། ལོངས་སྐུ་ཡེ་ཤེས་ཐུགས་རྗེ་རང་སྣང་བས། ། རྟེན་ཅན་དོན་མཛད་ས་བཅུའི་སྒྲིབ་པ་སྦྱོང༌། །
ངོ་བོ་ཉིད་ཀྱིས་དོན་མཛད་དབྱིངས་ཀྱི་སྐུ། ། ཡོད་མེད་སྒྲོ་སྐུར་ཞི་བའི་ངང་ཉིད་ལས། ། གདུལ་བྱ་རྣམས་ལ་གང་འདོད་དེར་སྣང་བས། ། སྣ་ཚོགས་སྤྲུལ་པས་དོན་ཀུན་མཛད་པ་ཡིན། ། གྲུབ་པའི་མཐའ་ལས་རྟེན་ཅན་དོན་མཛད་པ། ། མཐར་ཐུག་རྫོགས་པའི་སངས་རྒྱས་ས་དེ་ན། ། སྐུ་དང་ཡེ་ཤེས་གྲུབ་པས་དོན་མཛད་འདོད། ། རྟེན་མེད་དེ་ལྟར་གྲུབ་པས་འགག་མེད་དེ། ། འོན་ཀྱང་དྲང་སྲོང་མཆོད་སྡོང་བསྒྲུབས་པ་བཞིན། ། སྨོན་ལམ་དབང་གིས་དེ་ལྟར་སྣང་བ་མཛད། །
ངོ་བོ་ཉིད་ཀྱིས་དོན་གཉིས་མཛད་པ་ཡང༌། ། དེ་དག་གཉིས་ལྟར་ཡོད་མེད་སྒྲོ་སྐུར་གྲོལ། ། དབྱེར་མེད་ངོ་བོ་ཉིད་ཀྱི་སྐུ་དེ་ལས། ། ཇི་ལྟར་འཚམས་པར་བཞག་ནས་དོན་བྱེད་འདོད། ། འདི་དག་གསུམ་ཡང་དོན་ལ་གཅིག་དགོས་པས། ། སྔ་མ་ལྟ་བུར་ཁོང་དུ་ཆུད་པར་བྱ། ། དེ་ཡིས་ཕྱོགས་འཛིན་ཡོད་མེད་གཟེབ་ལས་གྲོལ། ། དེ་ལྟར་བླ་མེད་བྱང་ཆུབ་བརྙེས་པ་ནི། ། སོ་སོ་སྐྱེ་བོ་མོས་པ་ཕུན་ཚོགས་ལ། ། ཐུན་མོང་ཁྱད་པར་མཆོག་གི་ལམ་གསུམ་ལ། །
བརྟེན་ནས་འབད་པས་རིམ་གྱིས་གོང་བགྲོད་དེ། ། ཡོན་ཏན་ཡིད་བཞིན་ལྷུན་གྱིས་གྲུབ་པས་ན། ། ཐར་ལམ་བསྒྲུབ་པ་རང་བཞིན་འབད་པ་གཅེས། ། དེང་སང་དུས་ངན་བསམས་ཤིང་སྐྱོ་བ་འཕེལ། ། ཚེ་ལ་ལོང་མེད་ཡེང་མའི་ལམ་ལ་འཛད། ། ཤེས་བྱ་ཐུག་མེད་སྤྲོས་ལ་ཟད་པ་མེད། ། དེ་བས་ཉིན་མཚན་སྙིང་པོའི་ཆོས་སྒྲུབས་ཤིག ། ཚེ་འདིའི་བྱ་བ་ཤི་ཤིར་ཟིན་དུས་མེད། ། གཅིག་གིས་གཅིག་ཁྲིད་ཆུ་ཡི་གཉེར་མ་འདྲ། ། འཆི་དུས་བསྟོངས་སམ་ལེགས་པར་སེར་ཐོབ་ལ། །
དི་རིང་ཉིད་ནས་ཐར་པའི་བྱང་ཆུབ་སྒྲུབས། ། གར་འགྲོ་ཅིར་འགྱུར་བདག་ལ་ཆ་ཡོད་པ། ། སུས་བསྟོངས་འདིར་བདེ་མི་འཇིགས་གདེང་ཅི་ཡོད། ། དེ་བས་ད་ལྟར་རང་དབང་ཡོད་དུས་སུ། ། གཏན་ཡུལ་ཐར་པའི་གནས་སུ་སྙེགས་རེ་རན། ། ལུས་དང་ལོངས་སྤྱོད་མཛའ་བཤེས་གཉེན་འདུན་དང༌། ། ཚེ་འདིའི་སྣང་བ་མ་ལུས་ཀུན་བོར་ནས། ། གཅིག་པུ་སུས་ཀྱང་མི་བསྟོངས་འགྲོ་བ་སོམས། ། དེ་དུས་སྐྱབས་དང་དཔུང་གཉེན་ཚོལ་རེ་རན། ། ད་ལྟའི་འདི་བཞིན་གཏན་དུ་མི་འོང་བས། །
གནས་ས་འདྲེ་ལྡོག་འཆི་བདག་འབྱུང་བའི་ཚེ། ། བདག་གིས་ཅི་བྱ་དེ་དུས་སུ་ལ་རེ། ། དེ་བས་ད་ལྟ་དམ་པའི་ཆོས་སྒྲུབས་ཤིག ། མཛངས་དང་གྲོས་འདུན་མཁས་དང་མི་མཁས་དང༌། ། འཆི་དུས་རག་སྟེ་དགེ་བའི་དཔུང་ཚོགས་བསྐྱེད། ། སྙིང་པོའི་སེམས་ཉིད་གཉུག་མའི་དོན་ལ་སྒོམས། ། མཐོ་རིས་བདེ་འགྲོའི་དགའ་བདེ་ལྷུན་གྱིས་གྲུབ། ། ཐར་པའི་གནས་བཟང་རིན་ཆེན་ཕོ་བྲང་དུ། ། རྒྱལ་བས་སྔུན་བསུ་རང་རིག་ཡེ་ཤེས་མཆོག ། བྱང་ཆུབ་འབྱོར་པ་ཤིན་ཏུ་མཐའ་ཡས་ཤིང༌། །
རྟག་ཏུ་མི་འགྱུར་བདེ་ཆེན་དོན་ལ་སྤྱོད། ། ཆོས་མེད་སྤྲང་པོ་བདག་གིས་དེ་སྐད་བསྐུལ། ། ཕན་པའི་སྙིང་གཏམ་ལགས་ཀྱིས་སེམས་ལ་ཞོག ། དེ་ལྟར་ཆོས་ཚུལ་ཡོན་ཏན་རིན་ཆེན་མཛོད། ། དྲུག་ཚན་རེས་ཀྱང་སྙིང་པོའི་དོན་འགྲུབ་པ། ། ཡིད་བཞིན་རིན་ཆེན་གདམས་པའི་སྙིང་པོ་འདི། ། དད་ལྡན་ཐར་པ་བསྒྲུབ་རྣམས་དོན་དུ་སྤྲོས། ། དགེ་བ་དེ་ཡིས་བདག་དང་འགྲོ་བ་ཀུན། ། མ་ལུས་བདེ་གཤེགས་སྙིང་པོའི་སར་གཞོལ་ནས། ། སྤངས་དང་རྟོགས་པའི་ཡོན་ཏན་ཕུན་ཚོགས་ཏེ། །
དོན་གཉིས་ལྷུན་གྲུབ་ཆོས་ཀྱི་རྒྱལ་པོར་ཤོག ། བདག་ཀྱང་དེང་ནས་ཚེ་རབས་ཐམས་ཅད་དུ། ། སྲིད་ན་མི་སྐྱོ་སེམས་ཅན་དོན་བསྒྲུབ་ཅིང༌། ། དམ་པ་རྣམས་ལས་ཆོས་ཀྱི་མཛོད་ཐོས་ཏེ། ། ཚུལ་བཞིན་བསྒྲུབས་པས་རྒྱལ་བ་མཉེས་པར་ཤོག ། བྱང་ཆུབ་ཐོབ་ཀྱང་སེམས་ཅན་མི་འདོར་ཞིང༌། ། འཁོར་བར་གནས་ཀྱང་ཉེས་པས་ཀྱང་མི་གོས། ། མཐོང་ཐོས་དྲན་རེག་ཐར་པའི་ལམ་འདྲེན་པས། ། རྒྱལ་བ་སྲས་བཅས་རབ་ཏུ་མཉེས་པར་ཤོག ། སྐལ་ལྡན་རྣམས་ལ་ཟབ་མོའི་ཆོས་སྟོན་ཅིང༌། །
སྐལ་མེད་རྣམས་ལ་ཆོས་ཀྱི་ས་བོན་འདེབས། ། སྒྲུབ་པ་ལྷུར་ལེན་ཉམས་ལེན་མཐར་ཕྱིན་པས། ། དཔལ་མགོན་བླ་མ་དམ་པ་མཉེས་པར་ཤོག ། མན་ངག་རིན་པོ་ཆེའི་མཛོད་ཅེས་བྱ་བ། བདེ་བར་གཤེགས་པའི་གསུང་རབ་ལ་མང་དུ་ཐོས་པའི་ནོར་གྱིས་འབྱོར་ཞིང༌། ཟབ་པ་དང༌། རྒྱ་ཆེ་བའི་དོན་ལ། ཐོས་པ་དང༌། བསམ་པ་དང༌། སྒོམ་པའི་ཤེས་རབ་ཀྱིས་ལེགས་པར་སྦྱངས་བ།
ཐེག་པ་མཆོག་གི་རྣལ་འབྱོར་ཀློང་ཆེན་རབ་འབྱམས་ཀྱིས་སྦྱར་བ་རྫོགས་སོ། ། དགེའོ།། དགེའོ།། དགེའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
