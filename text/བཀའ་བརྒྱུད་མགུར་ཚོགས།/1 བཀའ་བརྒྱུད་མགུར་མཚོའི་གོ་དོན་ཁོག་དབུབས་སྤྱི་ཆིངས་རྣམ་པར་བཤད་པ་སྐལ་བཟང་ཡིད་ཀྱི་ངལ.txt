བཀའ་བརྒྱུད་མགུར་ཚོགས།
པོད ༡
བཀའ་བརྒྱུད་མགུར་མཚོའི་གོ་དོན་ཁོག་དབུབས་སྤྱི་ཆིངས་རྣམ་པར་བཤད་པ་སྐལ་བཟང་ཡིད་ཀྱི་ངལ་གསོ།
"‚ &!"# འོ་ན་བཀྲ་ཤིས་བདེ་ལེགས་དང་ལྡན་པར་གྱུར་ཅིག ། རྒྱལ་བ་ཀུན་གྱི་བློ་གྲོས་གཅིག་བསྡུས་པ། ། མགོན་པོ་གསུང་གི་དབང་ཕྱུག་ཞིང་རྒྱ་མཚོར། ། དབྱངས་ཀྱི་ཡན་ལག་འབྱམས་ཀླས་རྣམ་འགྱུར་གྱིས། ། ཆོས་འཁོར་ཡོངས་འདོམས་བཀའ་བརྒྱུད་མཆོག་ལ་འདུད། ། སྒྲུབ་ལ་བརྩོན་པའི་ཤུགས་དྲག་པས། ། མངོན་པར་རྟོགས་པ་མཆོག་བརྙེས་ཏེ། ། གྲུབ་པའི་དབང་ཕྱུག་ཀུན་གྱི་རྗེ། །
བཞད་པ་རྡོ་རྗེ་ལ་ཕྱག་འཚལ། ། དེ་ལ་གངས་ཅན་གྱི་ལྗོངས་ཆེན་པོ་འདིར་གང་ལ་ཞུགས་པས་བླ་ན་མེད་པའི་བྱང་ཆུབ་ཀྱི་གཞལ་མེད་ཁང་དུ་གདོན་མི་ཟ་བར་འཇུག་པ། རྡོ་རྗེ་ཐེག་པའི་གདམས་ངག་ཟབ་དགུ་ཐང་མར་བརྡལ་ནས་འདོམས་པར་མཛད་པས། སྙིང་པོའི་དོན་གྱི་བསྟན་པ་མ་དྲོས་པའི་མཚོ་ལྟར་རྒྱས་པའི་དཔལ་འཛིན་པ་ལ་མཚུངས་ཟླ་མ་མཆིས་པ་ནི། མངའ་བདག་མར་པའི་བཀའ་བརྒྱུད་རིན་པོ་ཆེ་ཞེས་འཇིག་རྟེན་གསུམ་དུ་སྙན་གྲགས་ཀྱི་རྔ་བོ་ཆེས་ཁྱབ་པ་འདི་ཉིད་ཡིན་ལ། དེ་ཡང་བཅོས་མའི་འཆིང་བ་ཐམས་ཅད་གླང་པོའི་ཁྱུ་མཆོག་གིས་འདམ་བུའི་ཚལ་ལྟར་བརྫིས། སངས་རྒྱས་ཐམས་ཅད་འཚང་རྒྱ་བར་གང་ནས་བྱོན་པའི་ཤུལ་ལམ་ཆེན་པོ་མཛུབ་ཚུགས་སུ་བསྟན། སློབ་རིས་སུ་གཏོགས་སོ་ཅོག་ཐམས་ཅད་ཀྱང་ཆོས་བརྒྱད་ཀྱི་ཐལ་བ་རླུང་ལ་བསྐུར། རིའི་བུ་བྱས། ན་བུན་གྱི་གོས་གྱོན།
ལྟོ་གོས་གཏམ་གསུམ་ལ་གྱོང་བསྐུར། ལུས་འདུ་འཛི། ངག་བྲེ་མོ། སེམས་རྣམ་རྟོག་ལས་དབེན་པའི་མཚམས་པོ་ཆེ་ལེགས་པར་བཅད་ནས། སྟན་ཐོག་གཅིག་ཏུ་སྤང་ལ་བེ་ཕུར་བཏབ་པ་ལྟར་སྡོད་ཚུགས། དེས་བླ་མས་བསྟན་པའི་གདམས་ངག་གི་བདུད་རྩི་སྙིང་ལ་བཞག་ནས་བརྒལ་དཀའ་སྲིད་པའི་ར་བ་ཐོག་པ་མེད་པར་བྲལ་ཏེ། ཟུང་འཇུག་རྡོ་རྗེའི་གོ་འཕང་ཞེས་བྱ་བའི་མིང་སྙན་པོ་ཅན་དེར་སོང་བ་ལ་རྩོད་པ་མེད་པས། གྲུབ་ཐོབ་གངྒཱའི་ཀླུང་གི་བྱེ་མ་སྙེད་སྔར་བྱོན། ཕྱིས་འབྱོན་པར་འགྱུར། ད་ལྟ་འབྱོན་བཞིན་པ་འདི་ཀ་ལགས་ལ།
དེ་ལྟ་བས་ན་སྔོན་བྱོན་པ་གྲུབ་པའི་འཁོར་ལོས་བསྒྱུར་བ་དེ་དག་གིས་ཨེ་ཝཾ་ཟུང་དུ་འཇུག་པའི་ཡེ་ཤེས་ཀྱི་སྡོམ་པ་མངོན་དུ་མཛད་པའི་ཉམས་སྐྱུགས། རྡོ་རྗེའི་མགུར་རྣམས་གྲུབ་པའི་སྐྱེ་བོ་གཅིག་ནས་གཅིག་ཏུ་བརྒྱུད་དེ་གསུང་རྒྱུན་མ་ཉམས་པར་འཕེལ་བའི་དབྱངས་ཀྱི་རྟ་ལས་དྲངས་ཏེ་ལེན་པའི་འདིའི་ཁུངས་ཀྱང༌། སྤྱིར་བསྟན་པའི་མངའ་བདག་སྟོན་པ་བཅོམ་ལྡན་འདས་ཀྱིས་འཁོར་ལོ་ཟབ་རྒྱས་མཐའ་དག་ཀྱང༌། གསུང་ཆོས་ཀྱི་དུང་གྲུབ་པའི་དཔལ་གྱི་མགུལ་ནས་དབྱངས་ཀྱི་ཡན་ལག་རྒྱ་མཚོས་བསྙད་པ་དང༌། གསུང་རབ་ཡན་ལག་བཅུ་གཉིས་ཀྱི་ཡ་རྒྱལ་གཅིག་དབྱངས་ཀྱིས་བསྙད་པའི་སྡེར་གྲགས་ཤིང་གྲུབ་པ་དང༌། འདུལ་བའི་སྡེ་སྣོད་རྣམས་ལས་ཀྱང༌། རྒྱུན་ཆགས་གསུམ་པ་དབྱངས་ཀྱི་ང་རོ་དང་བཅས་ཏེ་གདོན་པར་བྱའོ། ། ཞེས་འབྱུང་ཞིང༌། སངས་རྒྱས་ཕལ་པོ་ཆེའི་ཆོས་ཀྱི་རྣམ་གྲངས་རྒྱལ་སྲས་ཀུན་ཏུ་བཟང་པོའི་སྤྱོད་པའི་སྨོན་ལམ་གྱི་རྒྱལ་པོ་ལས། དེ་དག་བསྔགས་པ་མི་ཟད་རྒྱ་མཚོ་རྣམས། །
དབྱངས་ཀྱི་ཡན་ལག་རྒྱ་མཚོའི་སྒྲ་སྐད་ཀྱིས། ། རྒྱལ་བ་ཀུན་གྱི་ཡོན་ཏན་རབ་བརྗོད་ཅིང༌། ། བདེ་བར་གཤེགས་པ་ཐམས་ཅད་བདག་གིས་བསྟོད། ། ཞེས་གསུངས་པ་སོགས་ཐེག་པ་ཆེ་ཆུང་གི་སྡེ་སྣོད་དུ་མ་ནས་དཀོན་མཆོག་བསྟོད་པའི་སྒྲ་དབྱངས་དང༌། དམ་པའི་ཆོས་ཀྱི་སྒོ་དུ་མ་དབྱངས་ཀྱི་ང་རོ་དང་སྙན་པའི་གདངས་ཀྱིས་འདོན་པ་དང༌། གདོན་པ་དང༌། ཉེ་བར་སྟོན་པ་དང༌། ལུང་འབོགས་པ་དང༌། ཁ་ཏོན་བགྱི་བར་གསུངས་ཤིང༌། ཁྱད་པར་ཟབ་མོ་རྡོ་རྗེ་ཐེག་པའི་ཡང་རྩེ་རྣལ་འབྱོར་བླ་ན་མེད་པའི་རྒྱུད་སྡེ་རབ་འབྱམས་རྣམས་ལས་ཚོགས་ཀྱི་འཁོར་ལོ་དང་དཔའ་བོ་དཔའ་མོའི་དགའ་སྟོན་གྱི་ཚེ་རྡོ་རྗེའི་གླུ་བླངས་པའི་རྣམ་བཞག་མཐའ་ཡས་པ་ཞིག་བྱུང་བ།
དཔེས་མཚོན་ན། དགྱེས་རྡོར་རྩ་རྒྱུད་བརྟག་པ་ཕྱི་མའི་ལེའུ་བཞི་པར། རྡོ་རྗེ་ཆོས་དང་སངས་རྒྱས་དང༌། ། རྣལ་འབྱོར་མ་དང་མ་མོ་ཡིས། ། གླུ་དང་གར་ནི་འདི་དག་གིས། ། ལེགས་པར་གླུ་བླངས་གར་ཡང་བྱ། ། ཞེས་དང༌། ཧེ་རུ་ཀ་འདུས་པའི་རྒྱུད་ལས། གླུ་དང་གར་དང་སྤྱོད་པ་ཀུན། ། རྒྱལ་བའི་མཛད་པར་མ་གྱུར་མེད། །
ཅེས་གསུངས་པ་སོགས་དཔག་ཏུ་མེད་དོ། ། དེ་ཡང་རྒྱ་གར་འཕགས་ཡུལ་དུ་རྒྱལ་བས་ལུང་བསྟན་པའི་རྣལ་འབྱོར་གྱི་དབང་ཕྱུག་བརྒྱད་དང༌། ཚོགས་ཀྱི་འཁོར་ལོའི་འདུ་བ་གཅིག་ཏུ་སྤྱོད་པའི་རྣལ་འབྱོར་ཕོ་མོ་བརྒྱད་ཅུ་རྩ་བཞི་སོགས་བསམ་གྱིས་མི་ཁྱབ་པ་དག་གི་དོ་ཧ་རྡོ་རྗེའི་མགུར་སྔོན་གྱི་ལོ་པཎ་སྐྱེས་མཆོག་བཀའ་དྲིན་ཅན་རྣམས་ཀྱིས་བོད་དུ་བསྒྱུར་བ་ཇི་སྙེད་མངོན་སུམ་དུ་བཞུགས་པས་ཀྱང་ཤེས་ལ། ཁྱད་པར་བཀའ་བརྒྱུད་རིན་པོ་ཆེའི་རྟོགས་པ་རྡོ་རྗེའི་མགུར་འདི་དག་ནི་ཐོས་པ་ཙམ་གྱིས་དད་པའི་དྲན་པ་གསོ། ཡིད་ཆེས་ཀྱི་ངེས་ཤེས་བསྐྱེད། ཉམས་ཀྱི་ངར་ལྷུང༌། རྟོགས་པའི་དཔའ་བསྐྱེད། མདོར་ན་རྒྱུད་སྡེ་རྒྱ་མཚོའི་ཉིང་ཁུ། མཁས་གྲུབ་བྱེ་བའི་དགོངས་དོན། མཁའ་འགྲོ་འབུམ་སྡེའི་སྙིང་ཁྲག །
ཐར་ལམ་གསལ་བའི་སྒྲོན་མེ། སྐལ་ལྡན་དབང་རྣོན་ཐོས་པའི་མོད་ལ་འཆིང་བ་ཐམས་ཅད་ལས་རྣམ་པར་གྲོལ་ཏེ་ད་ལྟ་རང་འཚང་རྒྱ་ནུས་པ་ཤ་སྟག་ལགས་སོ། ། དེ་ལྟ་བུའི་མགུར་གྱི་སྤྱི་ཆིངས་ལ་དོན་ལྔ་སྟེ། མགུར་ལེན་པའི་དགོས་པ། མགུར་བླངས་པའི་དུས། མགུར་ཇི་ལྟར་བླངས་པ། མགུར་ལེན་དུས་ཀྱི་བསམ་པ། མགུར་སྤྱི་དང་བྱེ་བྲག་གི་དོན་ནོ། ། དེ་ལ་དང་པོ་མགུར་ལེན་པའི་དགོས་པ་ནི། ཕྱི་རོལ་གདོན་གྱི་བར་ཆད།
འབྱུང་བ་ལུས་འཁྲུགས་ཀྱི་བར་ཆད། ཏིང་ངེ་འཛིན་སེམས་ཀྱི་བར་ཆད་གསུམ་གྱི་གཡུལ་ལས་རྒྱལ་ཞིང༌། འཇིག་རྟེན་དང་འཇིག་རྟེན་ལས་འདས་པའི་སྲུང་མ་ཐམས་ཅད་ཀྱིས་མེལ་ཚེ་བྱེད་པས་དགེ་བའི་ཕྱོགས་མཐའ་དག་རྣམ་པར་འཕེལ་བར་འགྱུར། གནས་སྐབས་སུ་ཚེ་རིང་བ་དང༌། ནད་མེད་པ་དང༌། བསམ་པ་ཐམས་ཅད་འགྲུབ་པ་དང༌། རལ་གྲི་ལ་སོགས་པའི་གྲུབ་པ་བརྒྱད་འཐོབ། སྣང་བ་དབང་དུ་འདུ། སྙན་པས་ཕྱོགས་བཅུར་ཁྱབ། ཕྲིན་ལས་འདོད་དགུར་བསྒྱུར།
དཔའ་བོ་མཁའ་འགྲོ་ཆོས་སྐྱོང་སྲུང་མ་ཐམས་ཅད་པདྨའི་མཚོ་ལ་ངང་པ་ལྟར་འདུ། ཞེན་ཆགས་མེད་ཀྱང་ལོངས་སྤྱོད་ཀྱི་ཆར་འབབ། ལམ་གོང་མ་གོང་མའི་ཡོན་ཏན་འབད་མེད་དུ་སྐྱེ་ཞིང་ཆོས་ཉིད་ཀྱི་དོན་རྟོགས། མཐར་ཐུག་ཕྱག་རྒྱ་ཆེན་པོ་མཆོག་གི་དངོས་གྲུབ་ཚེ་འདི་ཉིད་ལ་ཐོབ་པའོ། ། གཉིས་པ་མགུར་བླངས་པའི་དུས་ནི། རྩ་བའམ་བརྒྱུད་པའི་བླ་མའི་དུས་ཆེན་དང༌། རྒྱལ་བའི་དུས་ཆེན་བཞི་སོགས་དང༌། དཀྱིལ་འཁོར་ཆེན་པོ་བསྒྲུབ་ཅིང་མཆོད་པ་ལ་འཇུག་ཅིང་དབང་བླངས་བའི་རྗེས་ཐོབ། དབང་བསྐུར་བ་དང༌། རབ་ཏུ་གནས་པ་དང༌།
ཚོགས་ཀྱི་འཁོར་ལོ་དང༌། ཐུན་མཚམས་དང༌། སྐྱོ་བསེང་དང༌། བརྟུལ་ཞུགས་ཀྱི་སྤྱོད་པ་བྱེད་པའི་དུས་ལ་སོགས་པར་ལེན་པའོ། ། གསུམ་པ་མགུར་ཇི་ལྟར་བླངས་པའི་ཚུལ་ནི། ལུས་ངག་གི་རྣམ་འགྱུར་ཡིན་ཏེ་ལུས་ཀྱི་ལས་སུ་བཀའ་བརྒྱུད་རིན་པོ་ཆེའི་རིགས་ཀྱི་དབང་རྟགས་སྒོམ་ཞྭ་བརྗིད་ཆགས་དང༌། ཆོས་གོས་རྣམ་གསུམ་གྱོན། ལུས་གནད་རྣམ་པར་སྣང་མཛད་ཀྱི་ཆོས་བདུན་བཅས་ཏེ་ལེན། ངག་གི་ལས་སུ་བྱིན་རླབས་དོན་གྱི་བརྒྱུད་པའི་བླ་མ་གྲུབ་པའི་འཁོར་ལོས་བསྒྱུར་བ་རྣམས་གྱི་གསུང་རྒྱུན་ཉམས་པ་མེད་པ། སློབ་དཔོན་མཁས་པ་དག་གི་ཞལ་ལས་ལེགས་པར་བསླབས་པ།
འགལ་འཁྲུལ་ནོར་བའི་སྐྱོན་དང་བྲལ་བ། དད་འདུས་ཉན་པ་པོ་རྣམས་ཀྱང་སྣང་བ་ཆོས་སུ་བསྒྱུར་བ། བྱིན་རླབས་ཀྱི་ཟིལ་ཆེན་འབེབས་པ། ཉམས་རྟོགས་རྩོལ་མེད་དུ་སྐྱེ་བ། རྣ་བར་སྙན་ཅིང་ཡིད་ལ་འབབ་པར་ལེན་པའོ། ། བཞི་པ་མགུར་ལེན་པའི་དུས་ཀྱི་བསམ་པ་ནི། ཡིད་ཀྱི་ལས་ཏེ། ཐོག་མར་དབང་གི་ཡེ་ཤེས་དྲན་པར་བྱས་ལ་ཅུང་ཟད་གཟེངས་བསྟོད་དེ་གསོལ་བ་བཏབ་པ་གཅིག་པུས་འཁོར་འདས་ཀྱི་བདེ་ལེགས་ཐམས་ཅད་འབྱུང་བ་དང༌། བཀའ་བརྒྱུད་ཡིད་བཞིན་ནོར་བུ་ལ་མི་ཕྱེད་པའི་དད་པ་དང༌། བྱམས་སྙིང་རྗེ་བྱང་ཆུབ་སེམས་ཀྱིས་ཀུན་ནས་བསླང་སྟེ་སྣང་བ་དང་མི་སྣང་བའི་སེམས་ཅན་ནམ་མཁའི་མཐའ་ཀླས་པ་དག་ལ་ཆོས་ཀྱི་སྦྱིན་པ་བཏང་བ་དང༌།
ལུས་ལྷ་ངག་སྔགས་སེམས་ཆོས་ཉིད་ཀྱི་དཀྱིལ་འཁོར་གསུམ་དང་མ་བྲལ་ཞིང༌། ཁྱད་པར་རིག་སྟོང་ཟུང་འཇུག་ཕྱག་རྒྱ་ཆེན་པོའི་ཏིང་ངེ་འཛིན་ལས་མ་གཡོས་པར་ལེན་པའོ། ། ལྔ་པ་མགུར་སྤྱི་དང་བྱེ་བྲག་གི་དོན་ནི། ཡིད་ཆེས་མོས་གུས་བསྐྱེད་པ་ལོ་རྒྱུས་རྣམ་ཐར། ཐར་ལམ་སྣང་བར་བྱེད་པ་དྲང་དོན་རྒྱུ་འབྲས། རྣམ་མཁྱེན་འབྲས་བུའི་དངོས་རྒྱུ་ཀུན་རྫོབ་བྱང་སེམས། ཞུ་བདེ་ལྷན་སྐྱེས་ངོ་སྤྲོད་པ་བདེ་སྟོང་ཕྱག་ཆེན། རང་རིག་ལྷན་སྐྱེས་མཛུབ་ཚུགས་སུ་སྟོན་པ་གནས་ལུགས་ཕྱག་ཆེན་སོགས་མདོར་ན་རྒྱལ་བའི་གསུང་རབ་འོ་མའི་རྒྱ་མཚོ་བསྲུབས་པ་ལས་བྱུང་བའི་མར་གྱི་སྙིང་པོ་ལྟ་བུ་ཤ་སྟག་ཡིན་པས། གོང་མའི་གསུང་ཡིག་རྙིང་ཁུང་ཐུབ་སོར་བཞག་སྟེ། ངག་གི་ལམ་ནས་ལྷག་ཆད་མེད་པར་བསྒྲགས་པ་ཉིད་ལས་སུ་ཞིག་གིས་སྤོབས།
གཞན་ཡང་སྔ་རབས་པའི་གསུང་སྒྲོས་ལ། ཁྱབ་བདག་རྡོ་རྗེ་འཆང་ཆེན་པོས་ཆོས་ཉིད་གདོད་མའི་གནས་ལུགས་ཀྱི་མགུར་དུ་གསུངས། བདེ་མཆོག་འཁོར་ལོ་ཏཻ་ལོ་པས་ཟུང་འཇུག་ལྷན་སྐྱེས་ཀྱི་ཡེ་ཤེས་ངོ་སྤྲོད་དུ་གསུངས། རྡོ་རྗེ་སེམས་དཔའ་ནཱ་རོ་ཏ་པས་འབྱུང་བ་རོ་སྙོམས་ཀྱི་གདམས་ངག་ཏུ་གསུངས། དགྱེས་མཛད་ལོ་ཙཱ་ཆེན་པོས་བསྲེ་འཕོ་མཚམས་སྦྱོར་གྱི་ཟབ་དོན་དུ་གསུངས། གསང་བ་འདུས་པ་མི་ལ་ཆེན་པོས་རླུང་སེམས་དབྱེར་མེད་ཀྱི་མན་ངག་ཏུ་གསུངས། གསུང་གི་རྡོ་རྗེ་སྒམ་པོ་པས་ཏིང་འཛིན་ཞི་མཆོག་གི་ལམ་སྲོལ་དུ་གསུངས། ལོག་པར་དད་སེལ་ཕག་མོ་གྲུ་པ་དང༌། དྲུག་པ་སེང་གེ་རྒྱལ་མཆོག་དུས་གསུམ་མཁྱེན་པ་སོགས་བཀའ་བརྒྱུད་གོང་མ་རྣམས་ཀྱིས་སྟོང་ཉིད་རྟེན་འབྲེལ་གྱི་ཆོས་ཚུལ་དང༌། མོས་གུས་རྟོགས་པ་རོ་མཉམ།
སྟོང་ཉིད་སྙིང་རྗེ་ཟུང་འཇུག ། རྒྱུ་འབྲས་དབྱེར་མེད། མི་རྟག་ངེས་འབྱུང་ཞེན་ལོག ། བླ་མ་རང་སེམས་དབྱེར་མེད། གེགས་སེལ་བོགས་འདོན་སོགས་ཀྱི་ཉམས་མགུར་ཅི་རིགས་པར་གསུངས། དེ་དག་ནི་གཙོ་ཆེ་བའམ་མཚོན་པ་ཙམ་སྟེ། རྗེ་བཙུན་ཆེན་པོ་མི་ལས་མགུར་ཆེན་ཁྲི་ཚོ་གཅིག་དང་དྲུག་སྟོང་གསུངས་པའི་ཁྲི་ཕྲག་གཅིག་པོ་མཁའ་འགྲོས་འོག་མིན་དུ་སྤྱན་དྲངས། སྟོང་ཚོ་དྲུག་ཕྱི་རབས་སློབ་བརྒྱུད་ཀྱི་དོན་དུ་བཞགས་སྐད་ན། དེ་དག་གི་ཚིག་དོན་གྱི་ཕ་མཐའ་སུ་ཞིག་གིས་འཛིན་པར་ནུས། དེ་ལས་མཉམ་མེད་དྭགས་པོའི་བཀའ་བརྒྱུད་པ་སོ་སོ་རང་རང་གི་དོན་བརྒྱུད་ཀྱི་ཕྱག་བཞེས་མགུར་ཆེན་གྱི་ཁྲིགས་ཀ་ཅི་རིགས་པར་བཞུགས་མོད།
འདིར་སྒྲུབ་བརྒྱུད་རིན་པོ་ཆེ་ཀརྨ་ཀཾ་ཚང་བར་སྔོན་གྱི་ཕྱག་བཞེས་ཉམས་མེད་ཀྱི་ཁར། རྗེ་བརྒྱད་པ་མི་བསྐྱོད་རྡོ་རྗེ་དགའ་བའི་དབྱངས་ཅན་གྱིས་རྗེ་ཉིད་ཀྱི་གསུངས་དབྱངས་འགའ་ཞིག་གཙོ་བོར་བྱས་ནས་བཀའ་བརྒྱུད་གོང་མ་དག་གིས་གསུང་མགུར་ཁ་ཤས་ཤིག་འགྲིགས་ཆགས་སུ་བཀོད་དེ་དབྱངས་ཚིག་ཐམས་ཅད་ལ་དག་ཐེར་དང་བཅས་རྒྱས་པར་སྤེལ་ཏེ། དེ་ལ་ས་བཅད་ཀྱང་དང་པོ་གསོལ་འདེབས་མཆོད་བསྟོད་དང་བཅས་ནས་མགུར་གྱི་སྣ་འདྲེན། བར་དུ་ལོ་རྒྱུས་བྱུང་ཁུངས་དང་བཅས་ནས་མགུར་གྱི་ཁོག་དབུབས། ཚིགས་བཅད་འབྲུ་གནོན་དང་བཅས་ནས་མགུར་གྱི་གསལ་བཏབ། དུས་ཚོད་གནས་སྐབས་དང་བསྟུན་ནས་མགུར་གྱི་མཚམས་སྦྱར། མཐར་ཚོགས་འཁོར་བཀྲ་ཤིས་སྨོན་ལམ་དང་བཅས་ནས་མགུར་གྱི་ཆོ་ག་བསྡུ་དགོས་ཞེས་གསུངས་པའི་ཕྱག་ལེན་ལྟར་རིམ་བཞིན་སྤེལ་བ་མོས་པ་ལགས་སོ། ། ཞེས་པས་མཚམས་སྦྱར་བའམ། དེ་ལས་བསྡུས་པར་མོས་ན། ༈ ཨོཾ་སྭ་སྟི།
རྒྱལ་བ་མཆོག་གི་སྙིང་པོ་དོན་གྱི་བསྟན་པ་རིན་པོ་ཆེ་གསལ་བར་མཛད་པ་ལ། འགྲན་པའི་ཟླ་ཐམས་ཅད་དང་བྲལ་བ་བཀའ་བརྒྱུད་རིན་པོ་ཆེ་ཞེས་འཇིག་རྟེན་གསུམ་དུ་སྙན་པར་གྲགས་ཤིང༌། ཆོས་ཐམས་ཅད་ཀྱི་རྩ་བ་ཟབ་མོ་ཕྱག་རྒྱ་ཆེན་པོའི་སྒོ་ནས་ལུས་འཇའ་ལུས་དང༌། སེམས་ཆོས་ཀྱི་སྐུར་མངོན་པར་རྫོགས་པར་སངས་རྒྱས་པའི་སྐྱེས་བུའི་ཁྱུ་མཆོག་དེ་རྣམས་ཀྱིས། གདུལ་བྱ་སོ་སོའི་སྐལ་བ་དང་མཚམས་པར་ཐོས་གྲོལ་རྟོགས་ཚད་རྡོ་རྗེའི་གླུ་རིམ་པ་འབྱམས་ཀླས་པ་ཞིག་གསུངས་པ་ལས། འདིར་མོས་གུས་ཀྱི་གསོལ་བ་འདེབས་པ་དང༌། རྣམ་པར་ཐར་པ་ལ་ངེས་ཤེས་བསྐྱེད་པ་དང༌། འཁོར་བ་ལ་ཞེན་པ་བཟློག་པ་དང༌། ཉམས་རྟོགས་ཀྱི་ཡོན་ཏན་ལ་བོགས་དབྱུང་བ་སོགས་ཀྱི་ཆེད་དུ་རགས་པ་ཙམ་བརྗོད་ན། ཞེས་གླེང་བསླངས་ཏེ།
གསུང་མགུར་སོ་སོའི་གོང་བཤད་བརྗོད་དེ་དབྱངས་འཐེན་པར་བྱའོ། ། མཐར་ཚོགས་འཁོར་གྱི་རིམ་པ་བཅས་ལེགས་པར་གྲུབ་ནས། བཀྲ་ཤིས་རྒྱས་པར་སྤེལ་ཞིང༌། ཐེག་པ་ཆེན་པོའི་སྨོན་ལམ་གྱིས་མཐའ་རྒྱས་པར་བྱའོ། ། འདི་ཡང་མང་ཐོས་དད་བརྩོན་དང་ལྡན་པ། ། དབང་གསུམ་ལ་གནས་བཀའ་བརྒྱུད་པ་རྣམས་དང༌། ། ཉམས་རྟོགས་བོགས་འདོན་རྡོ་རྗེའི་མགུར་དབྱངས་ཀྱི། ། གོ་དོན་ཁོག་དབུབས་ལེགས་པར་བཤད་པ་སྟེ། ། འདི་བྲིས་དགེ་བས་འཇིག་རྟེན་ཁམས་རྣམས་སུ། ། སྒྲུབ་བརྒྱུད་བསྟན་པས་འགྲོ་ཀུན་སྨིན་གྲོལ་ཤོག། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
