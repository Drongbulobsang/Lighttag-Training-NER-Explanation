བཀའ་བརྒྱུད་མགུར་ཚོགས།
པོད ༢
The Text
"#& "$ ༄། ཛྙཱནཝརྵཏིསྭཡཾམུཀྟིནིརབྷོགམཧཱསུཁཔྲཛྭལནིརརྠསརསྱགརྦྷཔརམསིདྷཱབྷིཀཱརསྱཤཱིགྷྲཾཔནྠཱམཱཙཔཔརཾཔརྻགུརཱུཎཱིབཛྲསྱསྭརནཱམཱསྟི། ༄། །མཆོག་ག &!"#$%&ི་དངོས་གྲུབ་མངོན་དུ་བྱེད་པའི་མྱུར་ལམ་བཀའ་བརྒྱུད་བླ་མ་རྣམས་ཀྱི་རྡོ་རྗེའི་མགུར་དབྱངས་ཡེ་ཤེས་ཆར་འབེབས་ རང་གྲོལ་ལྷུན་གྲུབ་བདེ་ཆེན་རབ་འབར་ངེས་དོན་རྒྱ་མཚོའི་སྙིང་པོ་ཞེས་བྱ་བ་བཞུགས་སོ། ། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བླ་མ་སངས་རྒྱས་རིན་པོ་ཆེ་ལ་གསོལ་བ་འདེབས་སོ། ། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བླ་མ་ཀུན་ཁྱབ་ཆོས་ཀྱི་སྐུ་ལ་གསོལ་བ་འདེབས་སོ། ། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བླ་མ་བདེ་ཆེན་ལོངས་སྤྱོད་རྫོགས་པའི་སྐུ་ལ་གསོལ་བ་འདེབས་སོ། ། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བླ་མ་ཐུགས་རྗེ་སྤྲུལ་པའི་སྐུ་ལ་གསོལ་བ་འདེབས་སོ། ། མ་ནམ་མཁའ་དང་མཉམ་པའི་སེམས་ཅན་ཐམས་ཅད་རྣལ་འབྱོར་གྱི་དབང་ཕྱུག་སངས་རྒྱས་མཉན་པ་ཆེན་པོའི་གོ་འཕང་ཐོབ་པར་བྱིན་གྱིས་བརླབ་ཏུ་གསོལ། རྣལ་འབྱོར་གྱི་དབང་ཕྱུག་ཆེན་པོ་དང་འབྲལ་བ་མེད་པའི་མཆོག་གི་དངོས་གྲུབ་སྩོལ་ཞིག །
བཀའ་བརྒྱུད་རྡོ་རྗེ་འཆང་ནས་བཟུང་སྟེ་རྒྱལ་དབང་རིག་པའི་རྡོ་རྗེའི་བར་དུ་བྱོན་པའི་དཀོན་མཆོག་གསུམ་པོ་དེ་དག་རྣལ་འབྱོར་གྱི་དབང་ཕྱུག་སངས་རྒྱས་རྡོ་རྗེ་འཆང་གི་སྐུར་གསལ་བ་ལ་ཕྱོགས་བཅུའི་ཞིང་རབ་འབྱམས་ཀྱི་སངས་རྒྱས་དང་བྱང་ཆུབ་སེམས་དཔའ་དཔའ་བོ་མཁའ་འགྲོ་ཆོས་སྐྱོང་སྲུང་མའི་ཚོགས་དང་བཅས་པས་བསྐོར་བ་མདུན་གྱི་ནམ་མཁའི་གནས་སུ་བཛྲ་ས་མཱ་ཛཿ བཅོམ་ལྡན་འདིར་ནི་བྱོན་པ་ལེགས། ། བདག་ཅག་བསོད་ནམས་ཕྱག་རྒྱ་ཆེ། ། བདག་གི་ཡེ་ཤེས་སྤེལ་སླད་ཕྱིར། ། རྟེན་འདི་ཉིད་དུ་དབྱེར་མེད་གསོལ། ། མཆོད་པ་ཐམས་ཅད་ཡོངས་སྤངས་ནས། ། བླ་མ་མཆོད་པ་བརྩམ་པར་བྱ། ། གང་ཚེ་མཆོད་ཡུལ་མ་དམིགས་ཤིང༌། ། མཆོད་བྱེད་མཆོད་པ་མ་གྲུབ་པ། ། དེ་ཚེ་མཆོད་པ་བླ་ན་མེད། །
རིན་ཆེན་སེམས་དེ་བཟུང་བར་བྱ་བའི་ཕྱིར། ། ཞེས་སོགས་ནས་མཎྜལ་དང༌། རྙེད་བཀུར་ཆོས་བརྒྱད་གྲགས་པའི་རོ་རྣམས་ལ། ། ཞེས་སོགས་ཀྱི་བསྟོད་པ་རྣམས་ཀྱིས་བསྟོད་ནས། ། དང་པོར་བཀའ་བརྒྱུད་རྡོ་རྗེ་འཆང་གི་མགུར་ནས་བཟུང་སྟེ་ཁོ་བོའི་མགུར་གྱི་བར་དབྱངས་སྙན་པོས་འདོན་པར་བྱ་སྟེ། དེ་ཡང་ཚིག་ལྷད་མ་ཞུགས་ཤིང་དབྱངས་སྙན་པོས་འདོན་པ་དང༌། ཡིད་ལ་དེ་དག་གི་དོན་ལེགས་པར་བསྒོམ་ཞིང་རྒྱུད་ལ་ཅི་འདྲེ་འདྲེ་བྱེད། ལྷག་པར་དུས་བཟང་བཞི་ལ་སངས་རྒྱས་མཉན་པའི་སྐུ་འབག་གི་མདུན་དུ་ཐེག་པ་ཆེན་པོའི་གསོ་སྦྱོང་བླངས་ཏེ་མགུར་མ་བྱ་ཞིང༌། གཞན་ཡང་ཉི་ཤུ་དགུའི་དུས་སུ་སངས་རྒྱས་མཉན་པའི་དུས་ཆེན་ལ་མགུར་གྲ་ལེགས་པར་སྒྲིག་པ་དང༌། གཞན་ཡང་ནད་ཡམས་དང་འགལ་རྐྱེན་སོགས་མི་མཐུན་པས་གཙེས་པ་དང༌།
གཤིན་པོ་ལ་སོགས་པ་རྣམས་ཀྱི་དོན་དུ་མགུར་གྲ་ལེགས་པར་སྒྲིག་པར་ཞུ། ༈ ན་མོ་གུ་རུ། གསང་བའི་དགྱེས་པ་སྡོམ་མཛད་པ། ། ཤྲཱི་ཧེ་རུ་ཀ་ལ་གསོལ་བ་འདེབས། ། འོད་དགའ་བ་བརྩེ་བའི་དུར་ཁྲོད་ན། ། ཡུམ་ཡེ་ཤེས་མཁའ་འགྲོར་གསོལ་བ་འདེབས། ། གནས་ཨོ་རྒྱན་གསང་བའི་བྷ་ག་ན། ། དཔལ་ཏཻ་ལོ་སངས་རྒྱས༴ ཡུམ་ཡེ་ཤེས་མཁའ་འགྲོའི་སྤྱོད་ཡུལ་ན། ། གྲུབ་ཆེན་ནཱ་རོ་པཎ་ཆེན་ལ༴
བདག་མེད་ལྷ་མོའི་ཚོགས་འཁོར་པའི། ། རྗེ་ལྷོ་པ་ཡབ་སྲས་ལ༴ མཁའ་སྤྱོད་བཙུན་མོའི་ནང་རོལ་ན། ། རྗེ་རས་པ་ཆེ་ཆུང་ལ༴ བཀའ་ཕྱག་རྒྱ་ཆེན་པོའི་དོན་རྒྱུད་པ། ། རྗེ་ལྷ་རྗེ་ཁུ་དབོན་ལ༴ འོད་གསལ་གྱི་རྫུ་འཕྲུལ་སྟོན་མཛད་པ། ། རྗེ་དུས་གསུམ་མཁྱེན་པ་ལ༴ གདུལ་དཀའ་ཚར་གཅོད་ཀྱི་ཕྲིན་ལས་པ། ། རྗེ་སངས་རྒྱས་རས་ཆེན་ལ་༴
སྣང་སྲིད་ཟིལ་གནོན་གྱི་རང་དབང་ཅན། ། རྗེ་སྤོམ་བྲག་ཆེན་པོ་ལ༴ ཤར་ཀང་པོ་གངས་རའི་སྒྲུབ་བརྒྱུད་པ། ། རྗེ་ཀརྨ་པ་ལ༴ གནད་ཕོ་ཉ་མུ་དྲའི་བདག་ཉིད་ཅན། ། རྗེ་གྲུབ་ཐོབ་ཆེན་པོ་ལ༴ རྒྱུད་བདེ་བའི་མཁྱེན་པ་སྤེལ་མཛད་པ། ། རྗེ་རང་བྱུང་རྡོ་རྗེ་ལ༴ འོད་རྡོ་རྗེ་དྭངས་མའི་གཞལ་ཡས་ན། ། རྒྱལ་བ་གཡུང་སྟོན་ཞིག་པོ་ལ༴
ལྷ་དཀྱིལ་འཁོར་འདུས་པའི་དམ་ཚིག་ཅན། ། རྗེ་རོལ་པའི་རྡོ་རྗེ་ལ༴ གླུ་འདོད་ཆེན་འབར་བའི་སྙན་དངགས་ན། ། རྗེ་མཁའ་སྤྱོད་དབང་པོ་ལ༴ དཔལ་མི་ཕམ་རྣལ་འབྱོར་ཅོད་པན་ན། ། རྗེ་དེ་བཞིན་གཤེགས་པ་ལ༴ སེམས་བདེ་རླུང་གི་རོ་ཆེན་མྱོང་མཛད་པ། ། རྗེ་ཆོས་དཔལ་ཡེ་ཤེས་ལ༴ དྲག་ཆེན་གྱི་ཐིག་ལེ་གདལ་བ་པོ། ། རྗེ་རཏྣ་བྷ་དྲ་ལ༴
མཁའ་ཁྱབ་ཏུ་བདེ་བའི་ཀུ་ཅོ་ཅན། ། རྗེ་མཐོང་བ་དོན་ལྡན་ལ༴ འཇམ་དབྱངས་ཀྱི་དགའ་བས་ཆེར་མྱོས་པའི། ། རྗེ་བན་སྒར་ཀུན་མཁྱེན་ལ༴ ཟབ་གསལ་གྱི་རྟོགས་པ་དོན་བྱེད་པ། ། རྗེ་གོ་ཤྲི་ཆེན་པོ་ལ༴ སྤྲོས་བྲལ་གྱི་ལྟ་སྟངས་གྲུབ་པའི་རོ། ། རྗེ་ཆོས་གྲགས་རྒྱ་མཚོ་ལ༴ མཆོག་ཁ་སྦྱོར་གྱི་ཡན་ལག་རྫོགས་པའི་ཐུགས། ། རྗེ་སངས་རྒྱས་མཉན་པ་ལ༴
བུ་རྗེས་འཇུག་ལ་མངོན་སུམ་ཞལ་སྟོན་པ། ། རྗེ་མི་བསྐྱོད་རྡོ་རྗེ་ལ༴ མཁའ་ཁྱབ་ཀྱི་འགྲོ་ལ་བདེ་སྩོལ་བ། ། དཔལ་དཀོན་མཆོག་ཡན་ལག་ལ༴ ཐུགས་སྙིང་རྗེ་ལྡན་པ་སྤྲུལ་པའི་སྐུ། ། རྗེ་དབང་ཕྱུག་རྡོ་རྗེ་ལ༴ རླུང་དྷུ་ཏིར་དག་པའི་ཕོ་བྲང་ན། ། རྗེ་ཆོས་ཀྱི་དབང་ཕྱུག་ལ༴ གནས་གཙུག་གཏོར་ཚངས་པའི་ཡུལ་ས་ན། ། རྗེ་ཆོས་དབྱིངས་རྡོ་རྗེ་ལ༴
གནས་ཟབ་གསལ་ལྷ་ཡི་ཕོ་བྲང་ན། ། རྗེ་གྲགས་པ་མཆོག་དབྱངས་ལ༴ གནས་དབྱིངས་དང་ཡེ་ཤེས་ཕོ་བྲང་ན། ། དཔལ་ཡེ་ཤེས་སྙིང་པོ་ལ༴ གནས་གྲུ་འཛིན་ལྷ་ཡི་བ་གམ་ན། ། རྗེ་ཡེ་ཤེས་རྡོ་རྗེ་ལ༴ ཟབ་གསལ་གྱི་མཁྱེན་པ་རྨད་བྱུང་བ། ། རྗེ་ཆོས་ཀྱི་དོན་གྲུབ་ལ༴ མཆོག་འཇིགས་མེད་དོན་ཀུན་གྲུབ་པ་ན། ། རྗེ་བྱང་ཆུབ་རྡོ་རྗེ་ལ༴
མཁྱེན་གཉིས་ཀྱི་བསྟན་པའི་ཉི་འོད་བརྡལ། ། རྗེ་ཆོས་ཀྱི་འབྱུང་གནས་ལ༴ བདེ་ཆེན་ཀྱི་འཁོར་ལོར་རྟག་རོལ་བ། ། རྗེ་བདུད་འདུལ་རྡོ་རྗེ་ལ༴ སྣང་སྲིད་ཀུན་སྒྱུ་མའི་ངང་ཚུལ་ཅན། ། རྗེ་ཆོས་གྲུབ་རྒྱ་མཚོ་ལ༴ དོན་འགྱུར་མེད་ཆོས་སྐུའི་ཕོ་བྲང་ནས། ། རྗེ་པདྨ་ཉིན་བྱེད་ལ༴ འབྲེལ་ཚད་ཀུན་ཕྱིར་མི་ལྡོག་ལ་བཀོད། ། རྗེ་ཐེག་མཆོག་རྡོ་རྗེ་ལ༴
མཆོག་བདེ་སྟོང་སྒྱུ་མའི་རོལ་མོ་མཁན། ། རྗེ་བློ་གྲོས་མཐའ་ཡས་ལ༴ མཚན་ཐོས་ཚད་ཐར་པའི་ལམ་ལ་དཀྲི། ། རྗེ་མཁའ་ཁྱབ་རྡོ་རྗེ་ལ༴ དཔལ་བདུད་བཞིའི་དཔུང་རྣམས་འཇོམས་མཛད་མཁན། ། རྗེ་པདྨ་དབང་མཆོག་ལ༴ དུག་མ་རིག་གཉིས་འཛིན་འགྲོལ་མཛད་མཁན། ། རྗེ་འཇམ་མགོན་བླ་མར༴ དུས་གསུམ་སངས་རྒྱས་ཀྱི་འཕྲིན་ལས་པ། ། ཁྱབ་བདག་རིག་པའི་རྡོ་རྗེ་ལ་གསོལ་བ་འདེབས། །
ཆོས་བདེན་གཉིས་ཀྱི་ཐ་སྙད་གྲོལ་བ་དང༌། ། ལམ་ཟང་ཐལ་གྱི་རེ་དོགས་སྤངས་པ་ཡི། ། དོན་ཐ་མལ་གྱི་ཤེས་པ་རྗེན་པ་ལ། ། སངས་རྒྱས་ལ་ལག་གཏད་བྱེད་པར་ཤོག། །། ༈ ན་མོ་གུ་རུ། མི་ལས་འདས་པའི་སྐྱེས་ཆེན་སྐྱེ་འཆི་ལ་རང་དབང་ཐོབ་ཅིང་མངོན་པར་ཤེས་པའི་རྫུ་འཕྲུལ་རྒྱ་ཆེན་པོ་མངའ་བ། ཉོན་མོངས་པ་དང་ཉེ་བའི་ཉོན་མོངས་པའི་གནས་ངན་ལེན་གྱི་དྲི་མ་བྲལ་བ། དེ་བཞིན་གཤེགས་པའི་གསུང་རབ་མཐའ་དག་གི་དགོངས་པ་འགྲེལ་པ་ལ་མི་འཇིགས་པའི་སྤོབས་པ་ཐོབ་པ། སྙིགས་མའི་དུས་སུ་མཁྱེན་རབ་དང་ཐུགས་རྗེ་ཐོགས་པ་མེད་པ། སེང་གེ་སྲབ་མེད་ནམ་མཁར་འཕྱོ་བ་ལྟ་བུ་རང་སྣང་རྣམ་པར་དག་ནས་གཞན་སྣང་བསྒྱུར་བར་ནུས་པའི་རྗེ་བཙུན་དམ་པ་ཀརྨ་པ་མི་བསྐྱོད་རྡོ་རྗེའི་ཞལ་སྔ་ནས་ཀྱིས་དཔལ་ལྡན་བླ་མ་དཀོན་མཆོག་གསུམ་གྱི་ངོ་བོ་བདེ་བ་ནས་བདེ་བར་བྱོན་པ་རྣམས་ཀྱིས་སེམས་ཅན་སྡུག་བསྔལ་ནས་སྡུག་བསྔལ་དུ་འགྲོ་བ་རྣམས་ལ་ཐུགས་རྗེའི་དགོངས་པ་བསྐུལ་བའི་ཕྱིར་ཞལ་གདམས་གསོལ་བ་འདེབས་པ་མང་དག་ཅིག་གསུངས་པ་ལས།
ཁ་འཐོར་བ་ཅི་རིགས་པ་ཞིག་ཟིན་བྲིས་སུ་བྱས་པ་ནི་འདི་ལྟ་སྟེ། དེ་ཡང་རང་ལོ་སོ་གཉིས་པ་ཧོར་ཟླ་བདུན་པའི་གནམ་གང་གི་ནུབ་མོ་རྨི་ལམ་དུ་ས་གཞི་ནམ་མཁའ་དང་བཅས་པ་བུན་ལོང་དུ་བྱེད་པ་ལ། དམར་ཆེན་དང༌། ལྗང་ཆེན་དང༌། སྔོ་དྭངས་དང༌། དཀར་ཆེན་དུ་ལམ་ལམ་བྱེད་པའི་འཕྲོ་ཞིག་ནས་ནམ་མཁའ་རྣམ་པར་དག་པ་སྔོ་མཐིང་གི་དབུས་ན་རྟེན་མེད་པར་རྗེ་དུས་གསུམ་མཁྱེན་པ་དེ་ཆོས་གོས་རྣམ་གསུམ་ཞྭ་ནག་དང་བཅས་པ་ཕྱག་མཉམ་བཞག་ཕྱེད་ལོག་གེ་བ་ཞིག་དང༌། ཕྱེད་མ་སྐྱིལ་ཀྲུང་གིས་ལམ་བྱུང་བས་ཧ་ཐལ་ཆེས་པའི་མི་བཟོད་པའི་ཉམས་ཞིག་བྱུང་བས་རྟོག་མེད་ལ་དར་ཅིག་སོང་བས། རྗེས་ནས་རྟོག་པ་ཞིག་སྐྱེས་ཙ་ན་རྗེ་དུས་གསུམ་མཁྱེན་པ་དེ་སྐུ་ཁྲ་ཚུབ་བེར་སོང་ནས་ནམ་མཁའ་ཐམས་ཅད་འཇའ་ཚོན་བརྗོད་མི་ཤེས་པའི་འོད་ཟེར་དུ་སོང་བའི་བར་ནས་བདུད་རྩི་དང་མེ་ཏོག་གི་ཆར་ཁྲ་ཆོལ་ལེ་འབབ་ཀྱིན་འདུག་པས། གུ་རུ་རཏྣ་མའི་གསོལ་འདེབས་ལ་ངེས་ཤེས་རྙེད། དེ་ནས་ཕྱི་ཉིན་གཉིད་སད་ནས་ཀྱང་ཉི་མ་ཕྱེད་ཙམ་གྱི་བར་དུ་སྣང་བ་ཟི་བུན་ནེ་བ་ལ་སོང་བ་ཞིག་བྱུང་བ་གཞན་ལ་མི་བསྒྲགས་སྙམ་ཡང་དེ་ལྟ་བུ་ལ་དགའ་ཚོར་བློས་མི་བཟོད་པ་བྱུང་ནས་ལོ་རྒྱུས་ཡེ་གེར་བྲིས་ཏེ་གསོལ་བ་བཏབ་པ་ནི།
༈ ཕ་དྲན་ནོ་དེ་དུས་གསུམ་གྱིས་སངས་རྒྱས་དྲན། ། ཕ་དྲན་ནོ་དེ་དུས་གསུམ་གྱི་མཁྱེན་པ་དྲན། ། ཕ་དྲན་ནོ་དེ་ཀརྨའི་བཀའ་བརྒྱུད་དྲན། ། ཕ་དྲན་ནོ་དེ་སྒྲུབ་བརྒྱུད་ཀྱི་ངོ་མཚར་དྲན། ། བདག་འཁོར་བ་རུ་དོན་མེད་དེ་ཙམ་འཁྱམས། ། རྗེ་ཁྱེད་ཀྱི་ཐུགས་རྗེས་དེ་ཙམ་དུ་བཟུང༌། ། དེ་བཟུང་ཡང་གཏི་མུག་གིས་བསླད་ཆེས་པས། ། རྗེ་ཁྱེད་ཀྱི་མཚན་ཙམ་ག་ལ་ཐོས། ། བདག་ད་ལན་མི་ལུས་ཙམ་པོ་ཐོབ། ། རྗེ་ཁྱེད་ཀྱི་བསྟན་པའི་སྒོ་རུ་ཞུགས། །
རྗེ་ཁྱེད་ཀྱི་བསྟན་པ་རྣམ་དག་ལ། ། ཞུགས་ནས་བསྟན་པ་འཁྲུལ་མེད་ཀྱི། ། སྒྲུབ་པའི་མཆོད་པ་མེད་པའི་རྗེས། ། བསྟན་པ་བཤིག་པའི་ལས་ངན་ཅན། ། ཟང་ཟིང་གཡོ་བའི་མི་སྲུན་ལ། ། སྐུ་རྫུ་འཕྲུལ་མིག་ལ་བསྟན་མཛད་ནས། ། སླར་ད་རུང་རྗེས་སུ་འཛིན་པ་ཡི། ། ཐུགས་རྗེ་མཐའ་མེད་མཐོང་བའི་དུས། ། བདག་བ་ལང་ལས་ཀྱང་བླུན་པ་ལ། ། མི་བཟོད་མོས་པ་གཏིང་ནས་སྐྱེས། །
ཨ་མ་ལ་སྐྱེས་ནས་ད་ལྟའི་བར། ། ལས་བྱས་པ་དོན་ལྡན་འདི་ལས་མེད། ། འདི་བསྒྲུབས་ནས་བྱུང་བ་མ་ཡིན་ཏེ། ། སངས་རྒྱས་ཀྱི་ཕྲིན་ལས་ཟབ་མོ་དེ། ། བདག་ཚུར་མཐོང་གི་སྤྱོད་ཡུལ་མ་ཡིན་པས། ། བློ་འདས་ཀྱི་རྫུ་འཕྲུལ་ཡིན་པར་གོ ། ངེས་ཤེས་ཞིག་དེ་རུ་སྐྱེས་འདུག་གོ ། གསོལ་བ་ཞིག་བཏབ་ན་དེ་གས་ཆོག ། ཐེབས་རྒྱུ་ཡོད་ངེས་ཀྱི་རྗེ་བཙུན་རེད། ། རྗེ་ཁྱེད་ཀྱི་བསྟན་པ་རྣམ་དག་གི །
ཁུར་ཐེག་པའི་ནུས་པ་ཡོད་མིན་ཡང༌། ། རྗེ་ཁྱེད་ལ་ཕྱོགས་མོས་ཙམ་བྱས་ནས། ། མགོ་གཏད་ས་མ་ལོག་ཙམ་བྱུང་བ་ནས། ། བྱས་པ་དོན་ལྡན་ལ་ངོ་སྤྲད་ཐོབ། ། ངོ་སྤྲོད་དེ་རྗེ་བཙུན་བླ་མ་ལ་འབུལ། ། བཀའ་དྲིན་ལ་ནམ་མཁའི་མཐའ་དང་མཉམ། ། ཞེས་གསོལ་བ་བཏབ་པའོ། ། དེ་ཡང་རང་ལོ་སུམ་ཅུ་སོ་གཉིས་པ་ཧོར་ཟླ་བཅུ་གཅིག་པའི་ཚེས་བཅོ་བརྒྱད་ཀྱི་ནུབ་རྨི་ལམ་ན་ནམ་མཁའ་དྲི་མ་དང་བྲལ་བའི་དབུས་སུ་རིན་པོ་ཆེ་མཉན་པ་གྲུབ་ཐོབ་དེ་དར་དཀར་པོའི་དོ་ལིའི་ཁར་རྣལ་འབྱོར་མ་མང་པོས་སྤྱན་དྲངས་ཏེ་འོད་ཟེར་དང་གཟི་བརྗིད་མཚུངས་པ་མེད་པ་ཞིག་གིས་ཤེས་པ་བརྒྱལ་ཐབས་སུ་སོང་བ་དང་རེ་ཞིག་ནས་གཉིད་སད་པས་ནམ་མཁར་ཟླ་བའི་འོད་གསལ་བས་རི་བོའི་གྲིབ་མ་ནག་ཡོར་དུ་བྱས་པ་དང་སྙིགས་དུས་ཀྱི་སྡུག་བསྔལ་གྱི་སེམས་ཅན་མང་དུ་བསམས་ནས་གསོལ་བ་བཏབ་པ། ༈ རྗེ་གཅིག་ལ་ངོ་མཚར་རྨད་བྱུང་བ། ། དུས་དེང་སང་ཙམ་དུ་དྲན་པའི་ཚེ། །
རྗེ་སྲིད་པར་དཀའ་བའི་དཀོན་མཆོག་མཆོག ། སྔར་མཐོང་ངོ་འབྲེལ་བ་དོན་དང་ལྡན། ། ངེད་མགོན་མེད་རྣམས་ཉོན་མོངས་གདོན་གྱིས་སྨྱོ། ། སྨྱོ་ཆེས་པས་རང་སྲོག་རང་གིས་གཅོད། ། བཅད་ཟིན་ནས་ངན་སོང་གསུམ་དུ་ལྷུང༌། ། ལྷུང་ཟིན་ནས་ཐར་དུས་མེད་ལུགས་སོགས། ། ད་བསམ་བློ་བཟོད་བླགས་མེད་པ་སྐྱེས། ། དེ་སྐྱེས་པས་ཅི་བྱེད་གཏོལ་དང་བྲལ། ། ཡུས་ཆེས་པས་ལུང་པ་སྟོང་པ་ནི། ། མཚན་མ་ཆོད་སྨྲེ་སྔགས་ཅི་ཡང་བཏོན། །
དུས་ནམ་འཆི་ཆ་མེད་སེམས་ལ་ཤར། ། སྐྲག་ཆེས་པས་ཚེ་མཇུག་ཡུད་ཙམ་འདི། ། དོན་མེད་དུ་གཏོང་རེའི་ཁོ་ཐག་བཅད། ། བདག་དམ་ཆོས་རྣལ་མ་མ་བྱུང་ཡང༌། ། ཆོས་མིན་གྱི་བྱ་བ་བྱེད་རེ་ཤི། ། ད་མི་ལུས་ཡུད་ཙམ་ཡོད་དུས་འདིར། ། འདོད་ཡོན་སྤུ་གྲིའི་སྦྲང་རྩི་ལ། ། འཁྲུལ་སྣང་ལྕེ་ལྡག་ག་ལ་ཕོད། ། སྐྱེ་འཆི་མཐའ་མེད་སྙིང་རླུང་ལྡང༌། ། གནས་འཁོར་བ་འདི་ལས་འབྲོས་སྙིང་འདོད། །
འཁོར་བ་ཤ་བཙོན་དུ་ཤེས་ཙ་ན། ། ད་ཚེ་འདིའི་བྱ་བ་ག་ལ་བྱེད། ། ལས་སྡིག་པས་བསྒྲུབས་པའི་འབྲས་བུ་དང༌། ། དེ་རང་དབང་ཐོབ་པའི་བདག་རྐྱེན་དང༌། ། གྲུབ་ནས་སྡུག་བསྔལ་མཐའ་མེད་གསུམ། ། དུས་གཅིག་ཏུ་འཛོམ་པ་མཐོང་བའི་དུས། ། བྱས་པ་དོན་མེད་ལ་ཡི་མུག་སྐྱེས། ། ཕ་མི་བཟོད་ཐུགས་རྗེ་ཅན་རྣམས་འབོད། ། བསོད་ཟད་རྣམས་སྐྱབས་ཡུལ་གྱི་དཀོན་ལུགས་དང༌། ། མཆོད་གནས་རྣམས་སྡུག་བསྔལ་གྱི་མྱོང་ཚབས་དང༌། །
གཉིས་ཀ་ཡང་ཆགས་སྡང་གི་བསམ་ལུགས་གསུམ། ། དུས་གཅིག་ལ་ཆུ་ལ་ལྕེབས་པའི་དུས། ། བདུད་རྒྱལ་ལོའི་ཡིད་ཆད་གཏིང་ནས་སྐྱེས། ། རང་ལ་ནུས་པ་ཅི་ཡང་མེད། ། ཅི་དྲག་འདི་དྲག་སེམས་ལ་གྱ། ། རྒྱལ་ཁམས་ཀྱི་མི་ལ་བདེ་བ་མེད། ། ཕྱུགས་འབུ་སྲིན་ཡན་ཆད་རང་ཤི་བྲལ། ། མཐོང་ཐོས་དམྱལ་ཐག་གི་གཅོད་ལུགས་དང༌། ། ཡོད་དགུ་གཏན་བརླག་གི་གོད་ལུགས་དང༌། ། ངལ་བ་འབྲས་མེད་ཀྱི་སྤྱོད་པ་སོགས། །
དུས་ད་ལྟ་སྙིང་རླུང་མཐའ་མེད་ལངས། ། ད་དམ་པའི་ལྷ་ཆོས་མ་བྱུང་ཡང༌། ། སྲོག་བསྡོས་ཀྱིས་ཚེ་འདི་སྒྲུབ་རེ་ཤི ། ཞེས་གསོལ་ཏོ། ། དེ་ཡང་རང་སོ་གསུམ་གྱི་ཧོར་ཟླ་གསུམ་པའི་ཚེས་བཅོ་ལྔའི་རྨི་ལམ་ན། རི་བོའི་ངོགས་རྒྱས་པ་ལྟར་མི་བཟོད་པ་ཞིག་ན་འཇའ་སྤྲིན་གྱི་ཕུང་པོ་གཞལ་དུ་མེད་པ་ལང་ལིང་གི་བར་མཚམས་ན། མེ་ཏོག་ཁ་དོག་སྣ་ཚོགས་པ་ཆེ་ཆུང་ཡང་ཤིང་རྟའི་འཕང་ལོ་ཙམ་གྱི་ནང་དུ། རེས་སྐུ་སྐེད་ཡན་ཙམ། རེས་སྐུ་སྨད་ཙམ། རེས་ཞལ་གྱི་དཀྱིལ་འཁོར་ཙམ་ར་རིར་གྱུར་པའི་རྣལ་འབྱོར་གྱི་དབང་ཕྱུག་མི་ལ་རས་པ་དེ་གྱ་གྱུ་པོར་སྣང་ཞིང་ལྷག་པར་དབུ་སྐྲ་ཕོད་ཀ་ལིང་ངེ་བ་དེ་གཞན་ལས་ཀྱང་ཆེས་གནག་པའི་འོད་ཟེར་གྱི་རང་བཞིན་གྱིས་རང་གི་ཤེས་ཉམས་ལ་བལྟ་མི་བཟོད་པ་ཙམ་གྱི་འཕྲོས་ལ་མོས་གུས་ཀྱི་ཤེས་པ་བཙན་ཐབས་སུ་འགགས།
དེ་ནས་གཉིད་སད་པ་དང༌། སླར་མོས་གུས་ཀྱི་ཤུགས་སྤྲུགས་ནས་གསོལ་བ་བཏབ་པ་ནི། ༈ རྗེ་གནས་རྣམ་དག་འོག་མིན་གྱི་ཞིང་ཁམས་ན། ། སངས་རྒྱས་དྲུག་པ་ཆོས་སྐུ་རྡོ་རྗེ་འཆང༌། ། ཁོང་ས་བཅུའི་དབང་ཕྱུག་རྣམས་ལ་སྣང༌། ། ངེད་དད་མེད་བླུན་པོ་རོ་ལངས་ངོར། ། རྗེ་རྣལ་འབྱོར་རས་པ་ཆེན་པོར་སྣང༌། ། རྗེ་མི་བཟོད་ཐུགས་རྗེས་ད་ཟུངས་ཤིག ། ཞེ་ཐག་པ་ནས་མོས་གུས་མ་ཆུད་པས། ། རྗེ་བཙུན་རྣམས་གྱ་གྱུར་འཇའ་བཞིན་ཡལ། །
གསུང་མི་བཟོད་སྒྲ་དབྱངས་ལྡན་ན་ཡང༌། ། དེ་ཆ་ཤས་ཕྲ་མོ་ཅུང་ཟད་ལས། ། རྒྱུད་བཟོད་མེད་དུ་འཁོལ་བའི་ཟབ་གསལ་བ། ། ཡིད་རང་དབང་མེད་པར་འཕྲོག་བྱེད་པའི། ། ངོ་མཚར་གྱི་ངེས་པ་མ་སྐྱེས་པས། ། བདག་མོས་གུས་ཁ་ཙམ་སོང་བ་ལ། ། དུས་གསུམ་གྱི་སངས་རྒྱས་རྩལ་བསྐྱེད་ནས། ། ཕ་འགྲོ་མགོན་གྱི་སྤྲུལ་སྐུ་རས་པ་ཁྱོད། ། རྣམ་ཐར་གྱི་མཛད་པ་ངོ་མཚར་ལ། ། ཡིད་ཆེས་ཀྱི་དད་པ་ཅུང་ཟད་སྐྱེས། །
དེ་རྟེན་འབྲེལ་རྣམ་པར་དག་པའི་མཐུས། ། གཉིད་འཁྲུལ་པས་བསླད་པའི་སྣང་བ་ལ། ། བསམ་བརྗོད་ལས་འདས་པའི་དགའ་སྤྲོའི་ངོར། ། ཡེ་མཐོང་མ་མྱོང་བའི་རྗེ་བཙུན་ཞིག ། བརྡ་སྤྲོད་མཁན་མེད་པར་ངང་གིས་ཤེས། ། དུས་དེ་རྗེ་བཙུན་ལ་ཡི་ག་ཤོར། ། བསམ་རྒྱུ་ལ་དཀོན་མཆོག་ཁྱེད་རང་ཤེས། ། བདག་མི་སྲུན་གྱི་འདུལ་ཚུལ་ཁྱེད་རང་མཁས། ། འདུན་མ་བློ་ཉེས་པོ་ཆོས་བཞིན་ལམ་སྣ་དྲོངས། ། བདག་འཇིག་རྟེན་ཕལ་པའི་བྱ་བ་སོགས། །
ཚེ་སྟོང་ཟད་དུ་འགྲོ་བའི་སྤྱོད་པ་ལ། ། ལག་ལེན་དུ་བྱེད་པ་ག་ལ་ཞིག ། རྨི་ལམ་དུ་འདོད་པའང་མི་འབྱུང་བའི། ། བཀའ་དྲིན་ཞིག་རྗེ་བཙུན་ཁྱེད་ལ་རགས། ། རང་མ་ཚོར་ཆོས་བརྒྱད་གེགས་ཚོགས་ཀྱིས། ། བདག་སྙིང་འདི་རྗེན་ཟན་མི་བྱེད་ཅིང༌། ། གཉིས་ཕུང་གི་སྡིག་ལ་མ་འབགས་པར། ། སྤྲང་སྙོམས་ཆུང་གི་ངང་ལ་འཆི་ཐུབ་ཅིག ། ཕ་རྗེ་བཙུན་རས་པས་བྱིན་གྱིས་རློབས། ། ཞེས་གསོལ་བ་བཏབ་པའོ། །
དེ་ནས་ཡང་ཐ་སྐར་གྱི་ཉ་བའི་ཟླ་བ་ཡར་གྱི་ངོ་རང་ལོ་སོ་བཞི་པ་ལ། མཆིལ་ཕུ་ཞེས་པའི་རི་སུལ་དབེན་པ་ཞིག་ཏུ་བྱང་ཆུབ་ཀྱི་སེམས་སྒོམ་པ་ལ་ནན་ཏན་དུ་བྱེད་པའི་སྐབས་ཞིག་ན། རྨི་ལམ་གྱི་སྣང་བ་ལ་རི་བོ་རབ་ཏུ་རྒྱས་པ་ལྷུན་སྟུགས་པ་ཞིག་གི་ངོས་ན། མེ་ཏོག་རབ་ཏུ་བཀྲ་བའི་ཚལ་ཞིག་ཏུ་ཡིད་དུ་འོང་བའི་གཞོན་ནུ་མ་བརྗོད་དུ་མི་བྲ་བ་དུ་མའི་དབུས་ན། རྣལ་འབྱོར་གྱི་དབང་ཕྱུག་རྗེ་བཙུན་གླིང་རྗེ་རས་པ་དེ་ཉིད་འོད་ཟེར་ཉི་མ་འབུམ་ཕྲག་ཟིལ་གྱིས་གནོན་པའི་སྐུ་ཅན་ཞིག་ཡད་ཡུད་དུ་གསལ་བའི་མོད་ལ་མོས་གུས་ཀྱི་བློ་ཤུགས་དུས་མཐའི་མེ་ལྟར་འབར་བས། གཉིད་སད་ནས་དེའི་རྗེས་སུ་གསོལ་བ་བཏབ་པ་ནི། ༈ ཡང་ཡེ། བསམ་ཤིང་གཞིག་ན་མི་ལུས་རིན་ཆེན་ཐོབ། ། བརྟགས་ཤིང་དཔྱད་ན་འཁྲུལ་མེད་རྗེ་བཙུན་མཇལ། ། འབད་པས་བསྒྲུབས་ཏེ་བྱ་བ་ངན་པ་སྤངས། །
ནུས་ན་དམ་པའི་ཆོས་ལས་གཉེར་བྱ་མེད། ། སྐབས་དེར་ཡང་སྐྱབས་གནས་ཀྱི་སྐུ་དྲིན་བྱུང༌། ། སྐབས་དེར་ཡང་སྐྱབས་མཆོག་གི་ཀརྨ་པ། ། རྗེ་དུས་གསུམ་མཁྱེན་པ་ལ་གསོལ་བ་འདེབས། ། ཐུགས་མི་རྟོག་ཡེ་ཤེས་ཀྱིས་བྱིན་གྱིས་རློབས། ། མདའ་སྙེ་མོ་ལུང་པ་མ་གི་ན། ། མི་སྐྱ་སེར་མེད་པ་ཐམས་ཅད་ཀུན། ། ཞིང་ཐ་བའི་འདུལ་སྦྱོང་བྱེད་པ་དང༌། ། ས་ཁང་མཁར་རྩིག་པའི་བྲེལ་བས་མནར། ། ཕུ་ཇོ་མོ་གངས་ཀྱི་མདུན་རོལ་ན། །
འབྲོག་སྦྲ་ཁྱིམ་འཛིན་པའི་སྐྱ་སེར་ཀུན། ། ལས་བེའུ་ལུག་འཚོ་སྐྱོང་བྲེལ་ཞིང་ཕོངས། ། གཏན་མི་ཚེ་མ་ཕྱིད་དོགས་ཀྱིས་སྡུག ། བར་འདི་ན་སེར་མོས་ཁ་བསྒྱུར་བའི། ། གོས་གྲུ་བཞི་གྱོན་པའི་སྐྲ་བྲེགས་པ། ། ཟས་འཚོ་བ་གར་ཕྱིད་ལྟ་བ་ཡི། ། ཕུགས་གཏན་འདུན་ཡིད་ལ་མི་འཆར་བའི། ། བསམ་མེད་ཀྱི་ལུང་པ་སྟོང་པར་འཁྱམས། ། རྐྱེན་དེ་འདྲས་བཟོད་མེད་ཀྱི་སྙིང་རྗེ་སྐྱེས། ། སྙིང་རྗེ་དྲག་པོ་ཞིག་སྐྱེས་ཙ་ན། །
སྐྱབས་མེད་མགོན་མེད་ཀྱི་མ་རྒན་ལ། ། ཕོངས་མེད་གཉེར་མེད་དུ་དམྱལ་བ་འདིས། ། ཡིད་བསམ་དུ་མི་བཟོད་གདུང་བ་སྐྱེས། ། རྗེ་ཐུགས་རྗེ་ཆེན་པོ་མངའ་བ་ཡི། ། ཡབ་དཀོན་མཆོག་གསུམ་པོ་དུས་དེར་དྲན། ། དེ་དྲན་པས་ན་མེད་དུ་གསོལ་བ་བཏབ། ། བཏབ་ཆེས་ན་སྣང་ཤས་སུ་འགྲོ་དོགས་པས། ། མི་མེད་ཀྱི་ལུང་སྟོང་སྙིང་ལ་འདོད། ། འཁོར་ཁྲི་ཕྲག་འདུས་པའི་རྗེས་འཇུག་ཀུན། ། སྡེ་སོ་སོར་ཕྱོགས་འཛིན་གཞུང་འཛུགས་ནས། །
སྡིག་མི་དགེ་བཅུའི་གཏན་རྒྱུན་སྤེལ། ། དེ་དར་བས་མ་རྒན་གྱི་བདེ་སྐྱིད་འཇོམས། ། དེ་མ་བཟོད་འཁོར་གཡོག་གི་འཁྲི་བ་ཆོད། ། འཁོར་གཡོག་སློབ་མེད་པའི་དུས་ཚོད་ན། རང་གཅིག་པུའི་ལུས་ངག་ཡིད་གསུམ་དེ། ། མཁའ་དགུང་སྔོན་ཡངས་པའི་དཀྱིལ་ཞིག་ན། མཁའ་ལྡིང་གི་རྒྱལ་པོ་བདེ་བ་བཞིན། ། སྐྱིད་ཆེས་ཀྱི་དགའ་བ་སྙིང་ནས་ཚོར། ། ནོར་ཟང་ཟིང་གི་འདུ་ལོང་རྒྱས་པ་ལ། ། ཆོག་ཤེས་མེད་ཀྱི་རྐུ་འཕྲོག་རྩོད་པ་དེ། །
གནས་ངན་སོང་གསུམ་པོ་མ་གཏོགས་པ། ། ཡུལ་འགྲོ་ས་གཞན་ན་མེད་མཐོང་ནས། ། མེད་ཐབས་མེད་ཀྱི་མཁོ་དགུའི་ནོར། ། མི་ང་ཡི་ཡིན་ཞེས་མ་བཟུང་བས། ། ཡིད་བཞིན་གྱི་ནོར་བུ་རིན་ཆེན་དེ། ། རི་བོ་ཡི་རྒྱལ་པོ་མཆོག་རབ་ཙམ། ། མདུན་འདི་ན་ཕྱུར་བུར་བཀང་ན་ཡང༌། ། དེ་གཅེས་འཛིན་མེད་པའི་གནས་སྐབས་ན། ། འདོད་ཆེས་པའི་སེར་སྣ་ག་ལ་འོང༌། ། གང་ཡིན་པ་གཅིག་ཏུ་བསྐྱུར་ནས་བཏང༌། །
མི་གཏད་མེད་རང་ལ་མི་ལྟ་བར། ། གཞན་ཚར་ཆོས་རྗེས་ལ་རྒྱུག་པ་དེ། ། བྲག་གཡང་ས་ཆེན་པོའི་མཐའ་ལོགས་སུ། ། ཕྱེ་ལེབ་འཕུར་བའི་རྗེས་སོ་ན། ། བྱིས་པ་བསམ་མེད་རྒྱུག་པ་བཞིན། ། རང་སྲོག་འཆོར་བ་མ་གཏོགས་པ། ། བདེ་སྐྱིད་ཕུན་ཚོགས་མི་འོང་བས། ། གཟུགས་བྱད་ཅུང་ཟད་ལེགས་པ་ལ། ། དབང་པོ་ཐམས་ཅད་འཆོར་བ་དང༌། ། ཚིག་སྒྲོས་པ་སྙན་དང་མི་སྙན་པར། །
བློ་ཆགས་སྡང་དྲག་པོ་སྐྱེ་ལུགས་སོགས། ། མནོག་ཆུང་ཞིང་ཡ་ངའི་གནས་རྣམས་ལ། ། ལོངས་སྤྱོད་རྒྱུ་ཞིག་རྙེད་ན་རང་སྲོག་ཀྱང༌། ། ཇི་མི་སྙམ་བཟོད་ཀྱི་སྨྱོན་པ་ལ། ། འདི་ཅི་བྱུང་སྙམ་སྟེ་ཡིད་དངངས་པས། ། འཕྲལ་ཉམས་མི་དགའ་ཞིང་ནམ་ཕུགས་སུ། ། གཏན་སྡུག་བསྔལ་ཐར་མེད་མྱོང་དགོས་པས། ། ཞེ་ཐག་པ་ནས་མ་བཟོད་ངེས་འབྱུང་སྐྱེས། ། དེ་སྐྱེས་པས་ཅོལ་ཆུང་གི་སྤྱོད་པ་ལ། ། ལུས་ངག་ཡིད་གསུམ་མ་བཀོལ་བས། །
སྒོ་གསུམ་ལས་རུང་དགེ་རྩ་འཕེལ། ། དེ་འཕེལ་བས་དཀོན་མཆོག་གི་བཀའ་དྲིན་ཐོབ། ། ད་ཚེ་མཇུག་ཅུང་ཟད་གང་ཡོད་དེ། ། དོན་མེད་སྙོམས་ལས་སུ་མ་བཏང་བར། ། རང་མགོ་རང་འདོན་གྱི་དུས་ལ་བབ། ། ཆེ་ཆེ་སྙན་སྙན་གྱི་གོ་འཕང་དེ། ། ལོ་བརྒྱ་ཕྲག་ཙམ་ཡང་མི་འཁྱོངས་པས། ། མིང་སྐམ་མི་མཐོང་ཡུད་ཙམ་ལ། ། བློ་དགོས་མེད་ཀྱི་ངེས་ཤེས་གཏིང་ནས་སྐྱེས། ། གནས་འཁོར་བ་འདི་ལ་སྲིད་རྩེ་ནས། །
མར་དམྱལ་བ་མནར་མེད་ཡན་ཆད་ལ། ། དམན་པ་སྡུག་བསྔལ་སྤྱོད་པ་ལས། ། མཆོག་ཏུ་གྱུར་པ་མ་མཐོང་བས། ། རང་གཞན་མཐོ་འབྲིང་ཐ་མ་ཀུན། ། དམན་པའི་གནས་སུ་སྙིང་རེ་རྗེ། ། སྦ་གསང་སྤྱོད་ལམ་བཅོས་མ་ཡིས། ། བྱ་བཞག་གལ་ཆེན་སྒྲུབ་རློམ་པས། ། མི་ཚེ་དལ་བར་མ་བསྡད་ནས། ། འབུངས་གསུམ་བཏོན་པའི་བྱ་བ་ཡང༌། ། བསམ་མེད་བྱིས་པའི་རྩེད་མོ་བཞིན། །
འབྲས་བུ་ཡོད་སྙམ་ག་ལ་བགྱིད། ། དམུ་རྒོད་བསྡུ་བའི་དར་རྒྱས་ལ། ། རང་གཞན་གཉིས་ཀའི་གཏན་འདུན་ཀུན། ། གཏན་ནས་རླག་བྱེད་ཡིན་པ་ལ། ། ཕེར་ཡོད་ཅན་དུ་ག་ལ་འཁྲུལ། ། གཞན་ལ་བདེ་སྐྱིད་རེ་བ་ཡི། ། ཞུ་སྒོ་ངོ་འཛིན་ལ་སོགས་པ། ། སེམས་ལ་གདུང་བ་འབར་བའི་རྒྱུ། ། གོ་ས་ཆེན་པོ་འགྲིམ་པ་དེ། ། རྣམ་གཡེང་ཆེ་ལ་ཕན་ཡོན་མེད། །
གཅིག་ཏུ་དབེན་པར་གནས་པ་ན། ། སྡིག་པ་ངང་གིས་འགགས་པའི་ཕྱིར། ། སྨྲ་བརྗོད་གྲོགས་འདྲའི་མཛའ་བཤེས་ཀུན། ། ཉེ་བར་སྨོས་ནས་ཆགས་པ་ཡི། ། གདུང་སེམས་སྲེད་པ་རིང་ནས་སྤངས། ། མི་ཚེ་ཡིད་བདེའི་ངང་དུ་འཁྱོལ། ། ཟས་བསོད་སྙོམས་ཁ་ལན་མི་དགོས་ཤིང༌། ། མི་གཞན་གྱིས་རང་ལ་དམ་པའི་ཆོས། ། འདི་རྣམ་དག་སྤྱོད་པ་ཡིན་ཞེས་ནས། ། ཡུལ་མི་མཐོང་མེད་པའི་ས་ཕྱོགས་སུ། །
རྡོ་རྗེན་གྱི་སྟེང་གི་བྱ་བྱིའུ་བཞིན། ། འཁོར་གཏན་འཁྲིས་བྱ་ས་མེད་པ་ཡི། ། བྱ་བ་ཞིག་སྙིང་ནས་གཏང་བར་རིག ། དེ་ཐོང་ན་བཀའ་བརྒྱུད་ཀྱི་བྱིན་རླབས་ཞུགས། ། གསོལ་བ་ན་མེད་དུ་བཏབ་པ་ཡིས། ། དངོས་གྲུབ་ཀྱང་དེ་ལས་གཞན་དུ་མེད། ། བདག་མོས་གུས་ཀྱི་བློ་ཤུགས་གང་མཆིས་པ། ། སྟོབས་གཅིག་ཏུ་བསྒྲིལ་པས་ཁམས་གསུམ་གྱི། ། འཁོར་བའི་ལུས་དང་ལོངས་སྤྱོད་དང༌། ། འཁོར་སྙན་གྲགས་བཅས་པ་བཞི་པོ་ལ། །
བརྟེན་པའི་སྣང་ཤས་ཐ་ཤལ་དེ། ། བདག་གཞན་གྱི་རྒྱུད་ལ་འགོག་པར་མཛོད། ། ཅེས་གསོལ་བ་བཏབ་པའོ།། ༈ ན་མོ་གུ་རུ། རྩོལ་མེད་ཀྱི་བྱིན་རླབས་སྣོད་བཅུད་ཐམས་ཅད་ལ་འཇུག་པར་ནུས་པས་གཞན་སེམས་བྱིན་གྱིས་རློབས་པའི་མཐུ་ཅན། མངོན་པར་ཤེས་པ་ཐོགས་པ་མེད་པས་བསམ་པ་ཇི་ལྟ་བ་བཞིན་དུ་རིས་དང་ཕྱོགས་ལྷུང་མེད་པར་རྗེས་སུ་འཛིན་པའི་སྙིང་རྗེའི་གཞན་དབང་དུ་སོང་བ། སྐུའི་རྣམ་པ་མཐོང་བ་ཙམ་གྱིས་ཀྱང་གཞན་སྣང་བསྒྱུར་ཏེ། དད་པ་དང་ཉམས་རྟོགས་ཤུགས་ཀྱིས་བསྐྱེད་ཅིང༌། ལས་དང་སྐལ་བར་མི་ལྡན་པ་ཐ་ཤལ་དག་ཀྱང་ཐ་མལ་གྱི་རྣམ་རྟོག་རེ་ཞིག་ཏུ་རྒྱུན་གཅོད་པར་ནུས་པ། མཁས་བཙུན་བཟང་གྲུབ་གྱི་གྲགས་པ་དོན་གཉེར་གྱི་བླ་མ་རྣམས་ཀྱི་རྣམ་ཐར་ལ་ངན་སྐྱུགས་ལྟར་གཟིགས་ནས།
མཐོ་དམན་བར་པ་ཀུན་ལ་རྗེས་དང་བཀུར་སྟི་དང་ཁེངས་པ་བསྐྱུངས་པའི་ཚུལ་གྱིས་ང་རྒྱལ་ཅན་མ་བརྟུལ་བར་ཤུགས་ཀྱིས་ཐུལ་བ། ཡོན་ཏན་གྱི་ཆ་ཤས་སངས་རྒྱས་ཀུན་གྱིས་ཀྱང་བརྗོད་པར་དཀའ་བའི་དྲིན་ཅན་ཆོས་ཀྱི་རྗེ་ཀརྨ་པ་དབང་ཕྱུག་རྡོ་རྗེའི་ཞལ་སྔ་ནས་ཀྱིས་མི་རྟག་པར་བསྐུལ་བ་དང༌། བརྩོན་འགྲུས་སུ་བསྐུལ་བ་དང༌། གནས་ལ་བསྟོད་པ་དང༌། ཆོས་ཀྱི་དབྱིངས་སུ་ལྟ་བའི་རྡོ་རྗེའི་མགུར་མང་དག་ཅིག་གསུང་བ་རྣམས་ཀྱི་ནང་ནས་ཁ་འཐོར་བ་ཅི་རིགས་པ་ཞིག་ཟིན་བྲིས་སུ་བྱས་པ་ནི་འདི་ལྟ་སྟེ། དེ་ཡང་རང་ལོ་ཉེར་བདུན་པ་ལ་གདན་ས་ཆེན་པོ་མཚུར་ཕུའི་ཡང་དབེན་དུ་བསྡད་པའི་ཚེ། མཆེད་གྲོགས་འགའ་ཞིག་གིས་མགུར་མ་ཞིག་གྱིས་ཟེར་བར་བརྟེན་བཀའ་བརྒྱུད་གོང་མ་ཚོས་བྱིན་གྱིས་རླབས་ཤིང་ཞབས་ཀྱིས་བཅགས་ཐུགས་དམ་རྟོགས་པ་ཕུལ་ཕྱིན་ཐུགས་ལ་འཁྲུངས་པའི་གནས་འདིར་དགེ་སྦྱོར་ཞིག་བྱས་ན་ཉམས་རྟོགས་སྐྱེ་ངེས་སྙམ་པའི་ངེས་ཤེས་ཤིག་ཀྱང་སྐྱེས། སྔོན་གྱི་བཀའ་བརྒྱུད་གོང་མའི་རྣམ་ཐར་ཀྱང་དྲན། ད་ལྟའི་ཆོས་པར་རློམ་པ་བདག་ལ་སོགས་པ་རྣམས་ཀྱི་བྱ་སྤྱོད་ལའང་ཡིད་མ་བདེ། ད་བཀའ་བརྒྱུད་གོང་མའི་རྣམ་ཐར་དེ་འདྲ་བ་ལ་རང་གི་སྐལ་བས་མ་གྲུབ་པས་དངོས་སུ་ད་ལྟ་སྙེགས་མ་ནུས་ནའང་མ་འོངས་པ་ན་སློབ་ནུས་པར་གྱུར་ཅིག་པར་སྨོན་ལམ་བཏབ་སྟེ་དེའི་དུས་སུ་བླ་མ་དང་གནས་ཀྱི་ཡོན་ཏན་དྲན་ཞིང་རང་གཞན་དགེ་བ་ལ་བསྐུལ་བའི་གསོལ་འདེབས་གདུང་དབྱངས་འདི་ལྟར་དུ་བཏོན་པ་ལགས་སོ།།
༈ དཔལ་འཇིག་རྟེན་དབང་ཕྱུག་ཀརྨ་པ། ། རྗེ་དེ་ཡི་སྐུ་གསུང་ཐུགས་རྡོ་རྗེ། ། གསང་མི་ཟད་འཁོར་ལོའི་མཛོད་འཛིན་པ། ། ཕ་དྲིན་ཅན་ཆོས་རྗེའི་ཞབས་ལ་འདུད། ། གནས་ཡིད་འོང་བཀྲ་ཤིས་ལྷུན་ཆགས་འདིར། ། རི་སྤོ་མཐོན་རིན་ཆེན་བྲག་རི་ལ། ། ལྷ་ཡི་དམ་ཞི་ཁྲོ་རབ་འབྱམས་བཞུགས། ། སེམས་རྩེ་གཅིག་སྒྲུབ་པའི་གནས་སུ་བཟང༌། ། ལྷོ་ནགས་མའི་རི་ངོགས་བརྗིད་ཆགས་པར། ། ཤིང་སྣ་ཚོགས་སྤོས་དྲི་ལྡན་པའི་ངོས། །
ཡུམ་བཅོམ་ལྡན་སྒྲོལ་མ་དངོས་སུ་བཞུགས། ། མཆོག་ཐུན་མོང་དངོས་གྲུབ་བདེ་བླག་སྩོལ། ། ནུབ་གངས་དཀར་ཤེལ་གྱི་མཆོད་རྟེན་མདུན། ། རིགས་རྣམ་ལྔ་རྒྱལ་བའི་དཀྱིལ་འཁོར་བཞུགས། ། དེ་མཐོང་བ་ཙམ་གྱིས་ཐོགས་མེད་ཀྱི། ། ལས་ཉོན་མོངས་སྐྱེ་བའི་སྒྲིབ་པ་སེལ། ། བྱང་པདྨ་རཱ་གའི་བྲག་ངོས་ལ། ། དཔལ་རྟ་མགྲིན་དབང་གི་རྒྱལ་པོ་ནི། ། ལྷ་དཔའ་བོ་རྒྱ་མཚོས་བསྐོར་བ་ཡང༌། ། དོན་འཁོར་འདས་ཀུན་ལ་རང་དབང་སྒྱུར། །
ཤར་ལྷ་གདན་ཇོ་ཤཱཀ་མཆེད་ལས་སྤྲུལ། ། རྡོ་སྲ་མཁྲེག་རིན་ཆེན་ཕ་ཝང་ལ། ། དཔལ་ཤཱཀྱའི་རྒྱལ་པོ་རང་བྱོན་ནི། ། བསྟན་རྣམ་དག་ཡུན་དུ་གནས་པར་མཛད། ། དབུས་འོག་མིན་གནས་མཆོག་རྡོ་རྗེ་གདན། ། རྗེ་དུས་གསུམ་མཁྱེན་པ་ལ་སོགས་པ། ། དུས་གསུམ་གྱི་སངས་རྒྱས་བཞུགས་པའི་གནས། ། མཚུར་མདོ་བོ་སྤྲུལ་པའི་གཙུག་ལག་ཁང༌། ། ལར་འཛམ་གླིང་ཙམ་ན་འགྲན་ཟླ་བྲལ། ། འདི་གང་གི་མཐོང་དང་བགྲོད་པ་དང༌། །
ལན་གཅིག་ཙམ་ཡིད་ལ་དྲན་པས་ཀྱང༌། ། ཚེ་བསྐལ་པའི་སྡིག་སྒྲིབ་འདག་ངེས་ཤིང༌། ། བདག་ཟང་ཟིང་གཡེང་བས་ཡིད་འཁྲུགས་པས། ། གནས་ཇོ་མོ་གངས་དང་མཚུར་ཕུ་སོགས། ། ཕ་བཀའ་བརྒྱུད་རྣམས་ཀྱི་བཞུགས་གནས་སུ། ། རྩེ་གཅིག་ཏུ་སྒྲུབ་པ་སྙིང་ལ་བརྣགས། ། དེ་བརྣགས་ཀྱང་གཉེན་པོའི་སྟོབས་ཞན་ཅིང༌། ། ཚེ་འདི་ལ་འཁྲི་བ་མ་ཆོད་པས། ། འཕྲལ་གཞན་དོན་མིང་དུ་བཅོས་པ་ནས། ། ཉིན་མཚན་མེད་གྲོགས་སྦུར་ལྟ་བུར་གཡེངས། །
ད་རང་ལ་བསམ་བཞིན་སྙིང་རྩ་ཁོལ། ། ཆོས་བྱ་བློའི་ངང་དུ་ལང་ཚོ་ཡོལ། ། ལར་ཁ་ཞེ་མི་མཐུན་རང་སྤྱོད་འདི། ། ཕ་བླ་མས་མཁྱེན་ཏེ་རང་ལ་གནོད། ། ད་ཀརྨའི་རྗེས་འཇུག་སྒྲུབ་འདོད་རྣམས། ། འཆི་མི་རྟག་དྲག་པོས་རྒྱུད་བསྐུལ་ཏེ། ། ཚེ་འདི་ཡི་བྱ་བ་ཅོག་ཞོག་ལ། ། ཆོས་སྒྲུབ་པ་སྙིང་པོར་མཛོད་ཅིག་དང༌། ། ཚེ་གཏན་གྱི་འདུན་མ་འགྲུབ་པར་ངེས། ། སྤྱིར་མང་པོའི་བསམས་པས་སེམས་རྩ་འཁྲུགས། །
བློ་ཐེ་ཚོམ་གྱི་འདུན་མས་གར་མི་ཕྱིན། ། རྟེན་བསོད་སྙོམས་ཕྱག་དར་ཁྲོད་ཀྱི་གོས། ། སྣོད་ལྷུང་བཟེད་ཡོ་བྱད་ཉི་ཚེ་དང༌། ། ཟས་སྡིག་མེད་དཀའ་ཐུབ་བཅུད་ལེན་བརྟེན། ། འཕྲལ་སྦྱོང་དེ་བྱུང་ཡང་བོགས་སུ་ཆེ། ། སྤྱིར་བསམ་པའི་གཙོ་བོ་བྱང་སེམས་སྦྱོངས། ། རང་གཅིག་པུའི་འདུན་མ་དམ་པས་ཁྲེལ། ། མ་འགྲོ་དྲུག་ཆེད་དུ་སྙིང་རྗེ་ཡིས། ། ལམ་ཟབ་མོ་སྟོང་ཉིད་སྙིང་རྗེ་སྒོམས། ། ཆོས་གདམས་ངག་ཤློ་ཀ་གཅིག་ནས། །
བཀའ་བརྒྱད་ཁྲི་བཞི་སྟོང་ཆོས་ཕུང་རྣམས། ། དོན་རང་རྒྱུད་ཉམས་སུ་མ་བླངས་ན། ། སྨྲ་མཁས་ཀྱང་ནེ་ཙོའི་ཟློས་གར་ཙམ། ། རྗེ་བླ་མས་སྩལ་བའི་གདམས་ངག་རྣམས། ། དུས་དང་པོར་ཐོས་པས་སྒྲོ་འདོགས་བཅད། ། དུས་གཉིས་པར་བསམ་པས་གཏན་ལ་ཕབ། ། མཐར་རྩེ་གཅིག་སེམས་ལ་མཉམ་པར་བཞག ། ཡིད་ཉོན་མོངས་རྟོག་པ་རབ་ཞི་སྟེ། ། སེམས་མི་གཡོ་བརྟན་པར་གྱུར་པ་ནས། ། ཆོས་ཀུན་ལ་བདག་མེད་ཤེས་རབ་མཆོག །
དོན་ཡིན་ལུགས་ཞི་ལྷག་ཟུང་འཇུག་སྒོམས། ། ཕ་བླ་མ་ཡིད་བཞིན་ནོར་བུ་ལ། ། ཉིན་མཚན་མེད་གསོལ་བ་དྲག་བཏབ་སྟེ། ། བློ་གཉིས་འཛིན་འཁྲུལ་བའི་སྣང་བ་འདི། ། བུན་ལོང་དེར་གཏད་མེད་ཧྲུལ་གྱིས་ཐོང༌། ། དུས་སྔ་ཕྱི་མེད་པའི་ཤེས་པ་ལ། ། ལར་བཟོ་བཅོས་ཀྱི་ལྷན་པ་དོན་མེད་པས། ། གང་ཤར་བ་རིག་པའི་ངོ་བོ་ལ། ། དུས་རྒྱུན་དུ་མ་བཅོས་ལྷུག་པར་ཞོག ། སེམས་ཡེ་ནས་སངས་རྒྱས་ཡིན་པ་ལ། །
འདི་ཡིན་ལ་ཡིན་བཞིན་མཛུབ་བཙུགས་ནས། ། དཔལ་དྭགས་པོའི་ཞལ་ལུང་གནད་ཀྱི་མཆོག ། དོན་མངོན་སུམ་ངོ་སྤྲོད་སློབ་དཔོན་ལགས། ། ཚིག་འདི་ལ་དགེ་བ་ཅི་མཆིས་པ། ། ཁྱོད་གསོལ་འདེབས་ཀྱི་སློབ་བུས་གཙོ་བྱས་པའི། ། མི་ཁོ་བོའི་རྗེས་འཇུག་གདུལ་བྱ་རྣམས། ། དཔལ་རྡོ་རྗེ་འཆང་དབང་མྱུར་འགྲུབ་ཤོག ། ཅེས་པ་འདི་ཀརྨ་ཅོ་ལེ་སོགས་ཀྱིས་བསྐུལ་བ་ལ་བརྟེན་མཚུར་ཕུའི་དབེན་གནས་བསམ་གཏན་ཡིད་འོང་གླིང་གི་དབང་ཕྱུག་ཕུག་ཏུ་བྲིས་པ་བཀྲ་ཤིས་དཔལ་འབར་འཛམ་གླིང་རྒྱན་དུ་ཤོག། ན་མོ་གུ་རུ། སྐྱབས་གནས་བསླུ་མེད་དཀོན་མཆོག་རྣམ་པ་གསུམ། །
དེ་དང་དབྱེར་མེད་དྲིན་ཅན་ཆོས་ཀྱི་རྗེ། ། དཔལ་ལྡན་བླ་མའི་ཞབས་ལ་གསོལ་བ་འདེབས། ། དུས་རྣམས་ཀུན་ཏུ་བྱིན་གྱིས་བརླབ་ཏུ་གསོལ། ། དོན་མེད་རྒྱལ་ཁམས་འགྲིམ་པའི་སྙོམ་ལས་པས། ། རང་གི་སེམས་ལ་ཅུང་ཟད་ཕན་ཕྱིར་དུ། ། ཡིད་ལ་གང་དྲན་ཐོ་ཆོར་སྨྲས་པ་འདི། ། རང་གཞན་དགེ་ལ་བསྐུལ་བའི་རོལ་མོར་སྨོན། ། དལ་འབྱོར་ལུས་འདི་ཡང་ཡང་ཐོབ་པར་དཀའ། ། ཚེ་འདི་མི་རྟག་མྱུར་དུ་འཇིག་པར་ངེས། ། ཕྱི་མ་གར་སྐྱེ་ཚེ་འདིའི་ལས་ལ་རག །
ཐར་མེད་འཁོར་བར་འཁྱམས་ན་ཇི་ལྟར་བྱེད། ། ཚེ་འདིའི་རྙེད་བཀུར་ནམ་མཁའི་གློག་དང་འདྲ། ། དགེ་བ་གང་བསགས་ཕྱི་མའི་བརྒྱགས་ཕྱེ་ཡིན། ། མི་དགེའི་བྱ་བ་རྡུལ་ཙམ་མི་བྱེད་པར། ། ད་རེས་གཏན་འདུན་སྒྲུབ་པའི་དུས་ལ་བབ། ། ལོངས་སྤྱོད་སྟོབས་འབྱོར་སྙན་གྲགས་འཛོམ་ན་ཡང༌། ། རང་ཉིད་འཆི་ཚེ་དེ་དག་ཀུན་གྱིས་འབོར། ། ཕྱི་ཚིས་ཚེ་འདིའི་གྲབས་གཤོམ་མི་བྱེད་པར། ། འདོད་ཆུང་ཆོག་ཤེས་དབེན་པ་བརྟེན་ན་ལེགས། ། རང་གི་དགྲ་ལ་ཅི་ནུས་གནོད་སྐྱེལ་ཞིང༌། །
གཉེན་ལ་གདུང་སེམས་ནོར་ལ་ཆགས་ཞེན་ཆེ། ། ལྷོ་ཟོང་བྱང་སྐྱེལ་ཚོང་ཁེ་བུན་བསྐྱེད་དང༌། ། རྐང་བཞི་བྲན་བཀོལ་འདི་ཡང་སྤང་བར་རིགས། ། གསུང་རབ་མང་པོ་ཐོས་པའི་མཁས་ཡུས་དང༌། ། གཅིག་པུར་རི་ལ་སྡོད་པའི་སྒོམ་ཆེན་ཡུས། ། དཀའ་ཐུབ་ཨན་ཙམ་བྱས་པའི་ལྟོགས་ཡུས་རྣམས། ། ཆོས་བརྒྱད་ཡིན་པས་འདི་དག་སྤང་བར་བྱ། ། སྲོག་གཅོད་བྱས་པའི་ཤ་ཡི་ཁ་ཟས་དང༌། ། དབང་མེད་འབྱུང་བ་ལུས་སེམས་འཁྲུལ་པའི་ཆང༌། ། སྡོམ་པ་འཕྲོག་བྱེད་ན་ཆུང་མཛེས་མ་རྣམས། །
དུག་ལྟར་སྤང་བར་བྱས་ན་མི་ལེགས་སམ། ། མ་མཐོང་རྫུན་གྱི་མངོན་ཤེས་འཆད་པ་དང༌། ། མི་ཕན་བཞིན་དུ་ནད་པ་སྲིའུ་གསོ། ། མཐུ་དང་ངན་བྱེད་དམག་ལས་དྲག་སྔགས་བཟླ། ། འདི་ཡང་ཆོས་དང་རྒྱབ་འགལ་མ་ཡིན་ནམ། ། དེང་སང་ཆོས་པ་བཟང་རློམ་མང་ལགས་ཀྱང༌། ། རང་སྐྱོན་རང་གིས་རིག་པ་དཀའ་མོར་གདའ། ། དེ་ཕྱིར་བཀའ་བརྒྱུད་གོང་མའི་རྣམ་ཐར་ལ། ། མིག་ལྟོས་ཡར་ལྟ་གྱིས་ལ་ཉམས་སུ་ལོངས། ། དཔལ་ལྡན་བླ་མ་འབྲལ་མེད་སྤྱི་བོར་སྒོམས། །
སྐུ་དྲིན་བསམ་ཞིང་གསོལ་བ་ཡང་ཡང་ཐོབ། ། ཐུགས་ཡིད་གཅིག་བསྲེའི་མོས་གུས་ཕུལ་ཕྱིན་ན། ། འདུན་མ་དེ་ཉིད་ཁོ་ནས་འགྲུབ་སྟེ་མཆི། ། དེ་ཕྱིར་གོ་བ་སྐམ་པོའི་འཆར་ཚུལ་འདི། ། བླ་མ་རྗེ་དང་མཆེད་གྲོགས་སྙན་དྲུང་དུ། ། སེམས་ལ་གང་ཤར་དབྱངས་འདི་མཆོད་པར་འབུལ། བརྩེ་བའི་སླད་དུ་དགྱེས་པ་བསྐྱེད་པར་མཛོད། ། ཅེས་མགུར་པ་ཁ་ཤས་ཀྱིས་བསྐུལ་བའི་ངོར་དཔལ་གྱི་མཚུར་ཕུར་ཐུན་མཚམས་ཤིག་ལ་ཡི་གེར་བཀོད་པའོ།། ༈ ན་མོ་གུ་རུ། དེ་ཡང་དུས་གསུམ་གྱི་སངས་རྒྱས་ཐམས་ཅད་ཀྱི་མཁྱེན་པ་དང་བརྩེ་བ་དང་ནུས་པའི་སྤྱི་གཟུགས་གདུལ་བྱ་བློ་གྲོས་དག་པ་དག་གི་ཡིད་མཚོར་རོལ་གར་བསྒྱུར་བ།
བསྐལ་པ་ཚད་མེད་པར་སེམས་ཅན་གྱི་ཁམས་ལ་རྣམ་པར་བརྟགས་ནས། དམིགས་པ་མེད་པའི་སྙིང་རྗེ་ཆེན་པོ་གོམས་པ་རབ་ཀྱི་ཕུལ་དུ་དབྱུང་དུ་མེད་པ་བརྟན་པའི་བརྩེ་ཆེན་གྱིས་སྲིད་པ་དང་ཞི་བའི་མྱ་ངམ་གྱི་ཐང་དུ་དུབ་པ་མཐའ་དག་དབུགས་འབྱིན་པར་གཡར་གྱིས་བཞེས་པ་བདག་གིར་མཛད་པ། བདག་ཅག་གི་དཔལ་ལྡན་བླ་མ་དམ་པ་ཐོས་གྲོལ་ཆེན་པོའི་དོན་གྱི་སླད་དུ་མཚན་ནས་སྨོས་ན། དཔལ་ཀརྨ་པ་ཆེན་པོ་རྗེ་བཙུན་རྒྱལ་བའི་དབང་པོ་ཆོས་དབྱིངས་རྡོ་རྗེའི་ཞལ་སྔ་ནས་རྡོ་རྗེའི་མགུར་དབྱངས་མང་དག་ཅིག་གསུངས་པ་ལས་ཁ་འཐོར་ཅི་རིགས་ཤིག་ཟིན་བྲིས་སུ་བྱས་པ་ལས། རྗེ་བཙུན་དམ་པ་དེ་ཉིད་ལྷ་ཆེན་ཡར་ལྷ་ཤམྦྷོའི་གངས་རིའི་ལྷ་ཞོལ་བོད་རྗེ་གཉའ་ཁྲི་བཙན་པོས་དང་པོར་མངའ་རིས་སུ་བདག་གིར་མཛད་པའི་ཡུལ་ཡར་མོ་ལུང་གི་སའི་ཐིག་ལེར་ཞབས་ཟུང་གི་འཁོར་ལོ་འགོད་པར་གནང་སྐབས། བསིལ་ལྡན་གངས་རིའི་ལྗོངས་ཀྱི་སྐྱེ་དགུ་མཐའ་དག་ཉམ་ཐག་པ་གཟིགས་པས་ཐུགས་སྐྱོ་ཤས་གཏིང་ནས་འཁྲུངས་ཤིང་བཟོད་བླག་མེད་པའི་སྙིང་རྗེ་ཚད་མེད་པས། འགྲོ་བ་འདི་དག་སྐྱོབ་པའི་དུས་ལ་བབ་པའི་ཚེ། མཆོག་གསུམ་རྒྱ་མཚོའི་ངོ་བོ་དཔལ་ལྡན་བླ་མ་དག་གི་ཐུགས་རྗེ་བསྐུལ་ཞིང༌། བདག་ཉིད་ཀྱི་བཀའ་བརྒྱུད་གོང་མའི་རྣམ་ཐར་བཞིན་འཁོར་བའི་འདུ་འཛི་ལས་རིང་དུ་དབེན་པ་ལ་ཐུགས་གཞོལ་བའི་ཡིད་དམ་ལེན་པའི་རྡོ་རྗེའི་མགུར་བཞེངས་པ་ནི་འདི་ལྟ་སྟེ། རྗེ་རྡོ་རྗེ་འཆང་ཆེན་མན་ཆད་ནས། །
ཕ་དབང་ཕྱུག་རྡོ་རྗེ་ཡན་ཆད་ཀྱི། ། སངས་རྒྱས་ཀྱི་བརྒྱུད་པ་མ་ཆད་པ། ། འགྲོ་དོན་གྱི་རྫུ་འཕྲུལ་སྟོན་པ་རྣམས། ། དུས་དེང་སང་སེམས་ཅན་བསོད་ཟད་ལ། ། ཐུགས་མི་བཟོད་ཕྲིན་ལས་སྐྱོབ་ཏུ་གསོལ། ། མི་ཁོ་བོ་ཡང་ལྷོ་མོན་མཚམས་སུ་འགྲོ། ། རྟེན་ཁྱད་པར་ཅན་མཚན་ལྡན་རྣམ་གཉིས་མཇལ། ། ཁྱད་པར་སྤྲུལ་པའི་སྲས་མཁར་བསྐོར། ། འབྲོག་ལ་ཕྱི་གངས་ཀྱི་ར་བར་འགྲོ། ། ལྷོ་གྲོ་བོ་ལུང་གི་གཙུག་ལག་མཇལ། །
བྲག་རྒོད་ཚང་ཅན་ལ་གནས་མལ་འཆའ། ། རྗེ་མི་ལའི་རྫོང་དྲུག་གཏན་ཡུལ་བྱེད། ། བདག་གངས་དཀར་སྟོངས་སུ་རི་ཚུགས་འཛིན། ། རྗེ་མི་ལ་ཁོ་རང་མི་བསམ་རེ། ། ཉི་མ་དེ་རིང་ཡང་སྙིང་ནས་གསོལ་བ་འདེབས། ། སྐྱོ་ཤས་ཀྱི་དགོས་མེད་ཞེ་ནས་བསྐུལ། ། ཁ་སང་དེ་རིང་ཡང་ན་ཚས་དམྱལ་ཐག་བཅད། ། སྙིང་ནས་གསོལ་འདེབས་ཀྱང་བློ་སྣ་བྲོད་པར་བྱུང༌། ། འབྲལ་མེད་དུ་རྗེ་ལ་གསོལ་བཏབ་པས། ། ན་ཚ་ཡང་གཞི་མེད་བུན་ནེར་སོང༌། །
སྐུ་དྲིན་ཡང་འཁོར་ཐབས་མེད་པར་གོ ། དུས་དེང་སང་འགྱུར་སྤྱོད་ཅི་འདྲ་ན། ། སྡེ་ཕྱོགས་རིས་བྱེད་པའི་ཆགས་སྡང་ཅན། ། བསམ་ཆུང་ཁ་དཀར་གྱི་བཀོད་པ་མཛད། ། དྲན་རྒྱ་ཅན་བྲེལ་བ་ཆེ་བ་ཀུན། ། དོན་མེད་དུ་བྱ་བཞག་མང་བ་རྣམས། ། སྐྱབས་དམ་པར་རློམ་ནས་བདེ་སྐྱིད་འཕྲོག ། ཚེ་ཐུང་གི་སྐྱིད་ཐབས་ག་ལ་འཚོལ། ། ཕུན་ཚོགས་ཀྱང་རྟག་པར་མི་འདུག་པས། ། དུས་ད་ལྟ་ཉིད་ནས་ཨེ་འཆི་ན། །
མི་བཟོད་སྐྱོ་བ་གཏིང་ནས་སྐྱེ་བར་བྱུང༌། ། དུས་ན་ནིང་ད་ལོའི་བསམ་པ་ལ། ། ཡིད་བདེ་བ་སྐད་ཅིག་མ་ཤར་བས། ། མཆི་མས་གདོང་བརླན་ངུ་མོ་འདི་ལྟར་ཤོར། ། ཀྱེ་མ་འདི་ནས་སངས་རྒྱས་མ་ཐོབ་པར། ། རྗེས་འཇུག་དར་རྒྱས་འཁོར་འབངས་ལོངས་སྤྱོད་རྣམས། ། རྨི་ལམ་དུ་བྱུང་ཡང་བདུད་རྒྱལ་ཡིན། ། མཆིལ་མའི་ཐལ་བ་ལྟ་བུར་གང་དགའ་གྱིས། ། ནམ་གཞག་གཏན་གྱི་འདུན་མ་སྒྲུབ་པ་སོགས། ། ཁོ་བོ་བདག་ལ་ལྟོས་པའི་རྗེས་འཇུག་ཀུན། །
གཉེན་འཛའ་གྲོགས་སོགས་སེམས་ལ་མ་འཁྲིས་ན། ། དགྲ་སྟོབས་ལྡན་གྱིས་ཟིལ་གནོན་མི་ཡོང་ཞིང༌། ། ཡུལ་གང་དུ་ཕྱིན་ཡང་ཕ་ཁྱིམ་ཡིན། ། མི་དགེ་བཅུ་སོགས་ཕྱོགས་བཅུར་སྤེལ་བ་རྣམས། ། བདུད་བར་ཆད་ཡིན་པར་ངོ་ཤེས་ནས། ། ཐལ་མོ་བརྡབས་ནས་ངུ་མོ་བྱེད་པ་འདི། ། སྤྱིར་གྱི་དྭགས་པོ་བཀའ་བརྒྱུད་མཚན་ལྡན་དང༌། ། ཁྱད་པར་མི་མཆོག་དུས་གསུམ་མཁྱེན་པ་ཞེས། ། སྒྲུབ་བརྒྱུད་ཉིན་སྐར་ཙམ་ལས་དཀོན་པ་ཡིན། ། བ་ཐག་མ་ཆད་ཙམ་ནི་མཛད་པ་ཡིན། །
ང་ཀརྨ་བཀའ་བརྒྱུད་ཀྱི་སྒྲུབ་བརྒྱུད་འདི། ། དགུན་དུས་སུ་སྨྱུ་གུ་འཁྲུངས་པ་འདྲ། ། མི་སྲིད་པ་སྲིད་པ་རྙེད་པའི་དུས། ། སྙིང་རུས་ལ་ཞེ་གཅིག་ད་རེས་དགོས། ། དུས་དེང་སང་སྙིགས་མའི་སྤྱོད་ཚུལ་མཐོང༌། ། འདྲེ་ལྷ་རུ་མཆོད་པས་བདུད་དུ་བབ། ། དེ་བབ་པས་མི་འདོད་སྣ་ཚོགས་བྱུང༌། ། བཀའ་སྲུང་ཡི་དམ་ཆོས་སྐྱོང་ལ། ། ལོག་ལྟ་སྒོམ་ཞིང་ཡི་ཆད་བྱེད། ། ཁོང་ཐུགས་རྗེ་ཆུང་བ་མ་ཡིན་ཏེ། །
རང་ལ་མོས་གུས་མ་སྐྱེས་པས། ། དེ་ལན་རང་ལ་འཁོར་བ་ཡིན། ། དེ་འདྲའི་བསྐལ་པ་ཤར་བའི་ཚེ། ། མ་རབས་ཀྱིས་ཡ་རབས་རྗེ་རྣམས་འབུད། ། རྗེ་རྒྱལ་པོ་རྣམས་འབངས་ཀྱི་ཁྲོད་དུ་འཁྱམས། ། མ་རབས་ཚིག་སུན་གྱིས་ནང་མི་མཐུན། ། སྙིང་དམར་པོར་ཟོས་ཀྱང་མི་ཚིམ་པའི། ། ཞེ་སྡང་གི་འཐབ་རྩོད་ཅི་ཡང་བྱེད། ། དེ་བྱས་པས་ཉེས་མེད་ཀྱི་སེམས་ཅན་རྣམས། ། ལྟག་ཆད་བཞིན་མར་ལ་འགྲོ་གཉེན་འདུག །
དེ་ལྷག་པར་བསམས་ནས་སྤྱན་རས་གཟིགས། ། སྐུ་ཟླ་བ་ལྟ་བུའི་བདུད་རྩི་ལ། ། གསུང་བསིལ་ཟེར་ལྟ་བུར་ཉོན་མོངས་ཞི། ། ཐུགས་ནམ་མཁའ་ལྟ་བུར་དམིགས་པ་མེད། ། དུས་དེ་ཙ་ན་དགྲ་གཉེན་གྱི་དབྱེ་བ་མེད། ། མི་བདག་གིས་ལས་འབྲས་བསླུ་མེད་དྲན། ། བདེན་མི་བདེན་མངོན་སུམ་འདི་ལ་ལྟོས། ། སྐྱབས་དཀོན་མཆོག་དྲན་ཤིང་ཁ་ན་ཤོར། ། དེ་ཤོར་པ་ཤོག་བུའི་ངོས་སུ་བྲིས། ། དེ་བྲིས་པ་རྗེས་འཇུག་ལྟད་མོ་མཛོད། །
ཅེས་རང་ལོ་བཅོ་བརྒྱད་ལ་ཡར་ལྷ་ཤམྦྷོའི་འདབས་སུ་བྲིས་པའོ།། །། དེ་ཡང་མཚན་བརྗོད་པར་དཀའ་བ་དཔལ་ལྡན་ཀརྨ་པ་ཆེན་པོ་རྗེ་བཙུན་ཆོས་དབྱིངས་རྡོ་རྗེ་ཞེས་མཚན་ཉི་ཟླ་ལྟར་གྲགས་པ་དེ་ཉིད། རྗེ་བཙུན་དམ་པ་ཆོས་ཀྱི་དབང་ཕྱུག་དེས་ཐུགས་རྗེ་རྨད་དུ་བྱུང་བས་སེམས་ཅན་གྱི་དོན་དཔག་ཏུ་མེད་པ་མཛད་ནས་རིང་པོར་མ་ལོན་པར་ཡོངས་སུ་མྱ་ངན་ལས་འདས་པ་དེའི་སྐུ་གདུང་རིན་པོ་ཆེའི་མཆོད་རྟེན་བཞེངས་པའི་གནས་སྐབས་དེར་བླ་མ་རྗེ་བཙུན་ཡབ་སྲས་གཉིས་ལ་སྙིང་ཁུང་རུས་པའི་གཏིང་ནས་མོས་གུས་ཅན་གྱི་སྒོམ་ཆེན་པ་འགའ་ཞིག་གཟིགས་པས་དགྱེས་ཤིང་མཉེས། རྗེ་བཙུན་ཉིད་ཀྱང་མོས་གུས་ཚད་མེད་པ་འཁྲུངས། དད་པའི་ཡུས་ཀྱིས་བརྣངས་པའི་གདུངས་ཤུགས་དེས། ཉམས་འབར་ཞིང་འདི་ཡིན་དང་འདི་མིན་གང་ཡང་མེད་པའི་ངང་དུ་དར་ཅིག་ལུས། ཇི་ཞིག་ན་འདི་ལྟ་བུ་སྒྲུབ་རྒྱུད་ཀྱི་རྣམ་ཐར་ལ་བསླབ་ཅིང༌། ། བླ་མ་ལ་མོས་གུས་ཀྱི་མཉེས་པ་སྒྲུབ་པ་སྐལ་ལྡན་གཞན་དག་ལའང་བསྐུལ་མ་འདེབས་པའི་ཕྱིར་ལོ་རྒྱུས་ཡི་གེར་བྲིས་ཏེ་གསོལ་བ་བཏབ་པ་ནི། ༈ ན་མོ་གུ་རུ། འོད་དཔག་མེད་མགོན་ཞྭ་དམར་ཅོད་པན་འཛིན། །
བྱང་ཆུབ་སེམས་དཔའ་རྒྱལ་བ་མ་ཕམ་པ། ། ང་ཡི་སྐྱབས་གཅིག་ཆོས་ཀྱི་དབང་ཕྱུག་ལ། ། མི་ཕྱེད་དད་པས་སྙིང་ནས་ཕྱག་བགྱིའོ། ། ཁྱེད་ཀྱི་བརྩེ་བའི་ཐུགས་རྗེས་རྗེས་བཟུང་ནས། ། ཅི་སླད་ད་ནི་དུས་རིང་བཏང་སྙོམས་སུ། ། བོར་བའི་གནས་སྐབས་འདི་འདྲ་ཇི་ལྟར་ཕོད། ། ཐུགས་རྗེས་ད་གཟིགས་ཆོས་ཀྱི་དབང་ཕྱུག་ཀྱེ། ། ཨ་ཡེ་རིགས་ཅན་གསུམ་གྱི་གདུལ་བྱ་ཡི། ། ནང་ནས་སྨོན་ལམ་བཟང་པོའི་འབྲེལ་པ་ཅན། ། ཁོ་བོ་མ་གཏོགས་བསམ་རྒྱུ་མེད་པ་རྣམས། །
ཚུར་ཤོག་ཚུར་ཤོག་དཔལ་ལྡན་བླ་མ་ཡི། ། བརྩེ་བས་བསྐྱངས་པའི་བུ་རྣམས་ད་ཚུར་ཤོག ། དེ་ལྟ་དལ་འབྱོར་དོན་ལྡན་རྙེད་དཀའ་བའི། ། ངེས་དོན་ནོར་བུ་དགོས་འདོད་ཀུན་འབྱུང་བ། ། འབད་པ་མེད་པར་བླ་མས་དུས་འདི་རུ། ། ཡུ་བུའི་ལག་ཏུ་བྱིན་ན་དེ་ལས་ཅི། ། ད་དུང་འཆིང་བུའི་དུམ་བུས་ཅི་ཞིག་བྱེད། ། ད་འདུ་འཛིའི་ནང་དུ་བག་ཕབ་ནས། ། གཏམ་གྲགས་པ་འཁོར་འབངས་སྐྱོང་བ་ཡི། ། ཚེ་འདི་ཡི་བྱ་བའི་འདུན་གྲོས་མཁན། །
འཁོར་བ་རུ་ཡང་ཡང་རང་གཞན་ཀུན། ། ཐོག་མེད་ཀྱི་དུས་ནས་དམྱལ་ཐག་བཅད། ། དེ་བཅད་ཀྱང་རྩི་ལ་སྦྲང་མ་བཞིན། ། འཁྲུལ་པ་འདིས་ད་རུང་བསླུ་བ་འདྲ། ། མི་རྟག་མི་རྟག་འདུས་བྱས་རྣམས་མི་རྟག ། སྒྱུ་མ་མཁན་གྱི་སྒྱུ་མ་ཇི་ལྟ་བུར། ། སྒྱུ་ལུས་མི་རྟག་ངེས་པར་འཇིག་པ་ཉིད། ། ཞག་རེ་སོང་བཞིན་འཆི་དང་ཉེ་བར་གདའ། ། བཟང་ངན་གྱི་གདགས་གཞི་མང་བ་དང༌། ། ཚུལ་འཆོས་ངོ་སྲུང་གི་བསླུ་བྲིད་དང༌། །
རང་སྣང་མ་དག་པའི་ཀུན་སློང་དང༌། ། རྣམ་རྟོག་འདིས་ད་དུང་བསླུ་བ་འདྲ། ། མ་ཡེངས་མ་ཡེངས་བྱ་ར་གྱིས། ། དུས་དེ་རིང་ནས་རི་སུལ་ཤིང་དྲུང་དང༌། ། ངེས་མེད་བས་མཐའི་གནས་མལ་བསྟེན། ། དུས་དེ་རིང་ནས་ཁ་ཟས་བསོད་སྙོམས་དང༌། ། གོས་ཕྱག་དར་ཁྲོད་ཀྱི་ངན་ངོན་ཙམ། ། ཆོག་ཤེས་ཀྱི་འཚོ་ཆས་དེ་ཀས་ཆོག ། རྒྱལ་ཁམས་ཕྱོགས་མེད་འགྲིམ་དུས་སུ། ། ཆོས་བརྒྱད་རྣམ་གཡེང་བྱིས་པ་ཡི། །
ཉེས་པའི་དྲི་མས་མ་གོས་པར། ། རྡུལ་གྱི་ནང་དུ་དངུལ་ཆུ་བཞིན། ། མ་རྒན་རྣམས་སྨྱོ་ཚབས་ཆེ་བ་དང༌། ། དད་མེད་མཐར་སྐྱེལ་གྱི་གདིང་ཚན་ཅན། ། རང་སེམས་བསྐྱེད་ཀྱི་འཁོས་ཀ་ཆུང་བ་འདིས། ། དེ་མཐོང་ཡང་བྱ་ཐབས་ཡེ་མ་རྙེད། ། སངས་རྒྱས་ཀྱི་བསྟན་པ་འདུལ་བ་ཡི། ། བསླབ་པ་རྣམ་དག་ལ་གཅེས་སྤྲས་དགོས། ། སྔོན་རོལ་གྱི་བསྐལ་པ་གྲངས་མེད་དུ། ། འཁོར་བ་རུ་ལན་ཅིག་མ་ཡིན་པར། །
ལས་ཉོན་གྱི་དབང་གིས་དེ་ཙམ་འཁོར། ། ངན་འགྲོའི་སྡུག་བསྔལ་དེ་ཙམ་མྱོང༌། ། དགེ་བ་ལ་ཅུང་ཟད་འབྲེལ་ཐོགས་པས། ། དུས་ད་ལྟ་ལྷ་ལས་ཆེས་ལྷག་པའི། ། དལ་འབྱོར་འདི་ཐོབ་པའི་གནས་སྐབས་འདིར། ། བྱང་ཆུབ་ཀྱི་ཆེད་དུ་འབད་སྩོལ་འགའ། ། བྱེད་རྒྱུ་ཡང་ཡོད་ལ་བྱེད་རིན་ཆོག ། གཞན་ལབ་ལབ་མང་པོ་ངས་མི་ཤེས། ། མི་རྟག་རྨི་ལམ་ཙམ་གྱི་ཚེ་འདི་ཡི། ། བྱ་བ་འགའ་ཡང་བྱེད་ལོང་ག་ལ་ཡོད། །
བུ་བཅོས་མིན་གྱི་མོས་གུས་སྐྱེས་ཙམ་ན། ། བླ་མ་ཡང་དེ་ཀས་མཉེས་པ་ཡིན། ། དེ་མཉེས་པའི་ཐུགས་རྗེའི་སྤྲིན་ཆེན་ལས། ། བྱིན་རླབས་ཀྱི་ཆར་པ་རྒྱུན་དུ་འབབ། ། དེ་བབ་པས་མོས་གུས་ཀྱི་མྱུ་གུ་སྐྱེས། ། དེ་སྐྱེས་པས་བྱང་ཆུབ་ཀྱི་འབྲས་བུ་སྨིན། ། དེ་སྨིན་པས་མ་རྒན་ཀུན་གྱིས་ཟོས། ། དེ་ཟོས་པས་བདེ་ཆེན་གྱི་རོ་མཆོག་མྱོང༌། ། དེའི་ནུས་བཅུད་ཀྱིས་རང་རིག་ལམ་གྱིས་མཐོང༌། ། དེ་མཐོང་བའང་བླ་མའི་བཀའ་དྲིན་ཡིན། །
འཆི་བས་བྲལ་བར་མ་གྱུར་ན། ། བུ་ད་དུང་ང་ཡི་གམ་དུ་ཤོག ། ཨ་ལ་ལ་སྒྲུབ་བརྒྱུད་ཀྱི་བྱིན་རླབས་ལ། ། ཨ་ལ་ལ་བུ་ཡི་མོས་གུས་ལ། ། འབྲལ་མེད་དུ་ཐུགས་ཡིད་གཅིག་འདྲེས་ཤོག ། ཨ་ལ་ལ་བླ་མའི་ཐུགས་རྗེ་ལ། ། ལར་ཐམས་ཅད་ཐམས་ཅད་བླ་མའི་དྲིན། ། དུས་ད་ལྟ་བྱིས་པའི་སྣང་ངོ་རུ། ། གོ་ར་ལ་ཆུད་པའི་རི་དྭགས་བཞིན། ། འདི་རྒྱུན་དུ་རྩ་བཞིན་མཐོང་སྙམ་ཡང༌། །
སྙིང་རྗེའི་དབང་གིས་སྤྱན་རས་གཟིགས། ། ཞྭ་མཐོན་མཐིང་གི་ཅོད་པན་འཛིན་པ་བཅུའི། ། གྲངས་སུ་བླ་མར་འདྲེན་པ་ང༌། ། ལར་སྐྱེ་བ་འདི་ཀས་ཐ་མ་ཡིན། ། བུ་མོས་གུས་ཤིག་བྱེད་ན་བྱེད་རེ་རན། ། གསོལ་བ་ཞིག་འདེབས་པའི་དུས་ལ་བབ། ། ཟུར་བསྟན་པས་ད་ནི་ཆོག་ཚོད་ཡིན། ། ལྡེབས་ཤིག་བསྟན་ན་རན་ནས་འདུག ། དེ་གོའམ་མ་རྒན་སེམས་ཅན་རྣམས། ། དེ་གོའམ་མ་རྒན་གདིང་ཚན་ཅན། །
དེ་གོའམ་མ་རྒན་དད་མེད་པོ། ། དེ་གོའམ་མ་རྒན་དྲེད་པོ་རྣམས། ། ཁྱོད་ད་དུང་སེམས་ལ་བསྐོར་ལྡབ་གྱིས། ། ཀ་ཡེ་ནམ་མཁའ་ལ་ནི་ནམ་མཁའ་བཞིན། ། ཟབ་ཞི་སྤྲོས་བྲལ་རྨད་བྱུང་བདུད་རྩིའི་གསང༌། ། རང་རིག་རང་གིས་གསལ་བ་དེ་ཁོ་ན། ། བདེ་ཆེན་ལྷན་སྐྱེས་ཕྱག་རྒྱ་ཆེ་བརྙེས་ཤོག ། སུ་ལའང་འདི་ལྟ་བུ་མི་སྨྲ་སྙམ་ཡང༌། ད་དུང་སྒྲུབ་བརྒྱུད་གོང་མ་དང༌། ཁོ་བོ་ལ་ཞེ་ཐག་པ་ནས་མཉེས་ཚོར་ཆེ་བའི་སྒོམ་ཆེན་མོས་གུས་ཅན་འགའ་རེ་མཐོང་བས་དེ་ལ་ཁོ་བོ་མོས་གུས་སྐྱེས་དགའ་བ་ཚད་མེད་པ་བྱུང་མང་པོ་ཞིག་དུས་འདི་ཡིན་འདི་མིན་ཡེ་མེད་པར་དར་ཅིག་ལུས།
རང་གི་གང་སྙམ་གྱི་གླུ་འདི་བྱང་ཆུབ་སེམས་དཔའ་ཆོས་ཀྱི་དབང་ཕྱུག་དང་ཐུགས་ཡིད་གཅིག་ཏུ་འདྲེས་པ་ཤཱཀྱའི་དགེ་སློང་བས་མཐའ་ལ་དགའ་བ་ཆོས་དབྱིངས་རྡོ་རྗེ་ཕྲིན་ལས་མངོན་པར་མཐོ་བའི་དཔལ་གྱིས་རི་བོ་སྤོས་ངད་ལྡན་པ་བྱ་དང་རི་དྭགས་དུ་མ་བག་ཡངས་སུ་རྒྱུ་བ་མེ་ཏོག་རྒྱས་པའི་ནགས་ཚལ་དང་ཉེ་བའི་གྲུབ་པའི་གནས་མཆོག་འོག་མིན་མཚུར་ཕུའི་གཞལ་མེད་ཁང་ཆེན་པོ་ནས་བྲིས་པའོ།། ༈ དེ་ཡང་སྙིགས་མའི་དུས་འདིར་མཚན་ཙམ་ཐོས་པས་འཁོར་བ་མཐའ་ཅན་དུ་བྱེད་པའི། རྗེ་བཙུན་ཐུགས་རྗེའི་བདག་ཉིད་རྒྱལ་མཆོག་ཀརྨ་པ་ཆོས་དབྱིངས་རྡོ་རྗེ་དེ་ཉིད་དུས་ཀྱི་འགྱུར་བ་ཟིང་ཟིང་པོས་ཐུགས་ཕྱུང་ཞིང༌། རྗེ་བླ་མ་ཐམས་ཅད་མཁྱེན་པའི་བཀའ་དྲིན་དྲན་པས། སྤྲུལ་པའི་སྐུའི་ཞལ་ལྟ་བ་དང༌། བདག་ཉིད་དབེན་པ་ལ་ཐུགས་གཞོལ་བ་དེའི་ཕྱིར་རེ་ཞིག་མདོ་ཁམས་ཤར་གྱི་ཕྱོགས་སུ་ཕེབས་པར་དགོངས་པའི་ཚེ་དབུས་གཙང་གི་ཆོས་མཛད་རྗེས་འཇུག་རྣམས་ལ་ཞལ་གདམས་ཕྱི་འཕྲིན་གྱི་ཚུལ་དུ་བསྩལ་བའི་རྡོ་རྗེའི་མགུར་དབྱངས་ནི་འདི་ལྟར་ལགས་སོ།། སྐྱབས་བཀའ་དྲིན་ཅན་ལ་གསོལ་བ་འདེབས། ། སྤྲང་རི་ཁྲོད་ཟིན་པར་བྱིན་གྱིས་རློབས། ། ད་ནས་ངེས་མེད་ཀྱི་རི་ལ་སྡོད། ། ཡུལ་ལ་ངེས་མེད་རྒྱལ་ཁམས་བསྐོར། །
ཟིན་པ་མེད་པའི་བྲེལ་བ་ཅན། ། བྱིས་པའི་ཐལ་བའི་རྩེད་མོ་འདྲ། ། སྔོན་ཆད་བྱས་པ་དོན་མེད་ཡིན། ། ད་བྱེད་ན་དགེ་བའི་བྱ་བ་གྱིས། ། ཁྱོད་སྔོན་ཆད་གཉིས་འཛིན་འཁྲུལ་པའི་དབང༌། ། མི་ལུས་རིན་ཆེན་ཐོབ་པ་འདི། ། དོན་མེད་འཁོར་བའི་འདམ་དུ་བོར། ། ཕྱིས་བཙལ་བས་རྙེད་པ་མ་ཡིན་པས། ། དུས་ད་ལྟ་དོན་ཆེན་སྒྲུབ་རེ་རན། ། ཁྱོད་སྔོན་ཆད་འཛའ་བཤེས་འདྲིས་ཡོད་པ། །
ཉེ་དུའི་ཚོགས་ཀྱིས་མི་སྟོངས་ཏེ། ། འཇིག་རྟེན་ཕ་རོལ་འགྲོ་བ་ན། ། རྒྱུས་ཡོད་ཡུལ་འཁོར་ཡོད་དམ་ཅི། ། སྐྱབས་སྐྱེལ་མ་འཚོལ་ན་ད་ལྟ་ཚོལ། ། དུས་འགྱུར་བ་མི་རྟག་སྟོན་གྱི་དུས། ། སྤང་མེ་ཏོག་སྣ་ཚོགས་མདངས་གསལ་བ། ། དུས་ཁ་སང་ཡོད་པ་ད་ནང་ཉམས། ། འདི་མི་རྟག་སྒྱུ་མའི་སློབ་དཔོན་ཡིན། ། ཁྱོད་དེ་ཕྱིར་བསམ་བཞིན་དབེན་པ་སྙོགས། ། ལུས་བཀྲེས་སྐོམ་ཉིན་རེ་མི་བཟོད་པ། །
འདི་གཅེས་པར་བཟུང་ཡང་མཐར་འབྲལ་བ། ། འབྱུང་བཞི་དུས་ཀྱིས་འགྲོ་བ་དང༌། ། རྣམ་ཤེས་བརྟན་པ་མེད་པ་འདི། ། སྒྱུ་མ་མཁན་གྱི་གྲོང་ཁྱེར་འདྲ། ། ཡུན་རིང་སྡོད་པའི་ལོངས་མེད་པར། ། དེ་གོ་ན་དམ་པའི་ལྷ་ཆོས་གྱིས། ། ནོར་ཡོད་དགུ་སྦྱིན་ཡང་མི་མགུ་སྟེ། ། ཚིག་སྙན་པས་རྣ་བ་མི་ཁུག་ཅིང༌། ། སྟོབས་དྲག་ཤུལ་ལས་ཀྱིས་མི་བཟློག་པ། ། འཆི་བ་བྱ་བའི་སྒྲ་བོ་ཆེ། །
འདིས་སྔོན་ཆད་དགྲ་གཉེན་ཕྱེ་མ་མྱོང༌། ། འདི་ནམ་ཡོང་ངེས་པ་མེད་པར་ཡོང༌། ། འདི་བསམ་ན་ཅིས་ཀྱང་དགོས་པ་མེད། ། བར་དོའི་ལམ་འཕྲང་མུན་པ་ནག ། ཁྱོད་ཆུ་བུར་མིག་གིས་མི་མཐོང་བས། ། ནང་འོད་གསལ་སྒྲོན་མེའི་གྲབས་ཤོམ་གྱིས། ། སང་ཤི་ཡང་འགྱོད་པ་མེད་པ་དགོས། ། ལོང་ཡོད་ཀྱི་གོ་སྐབས་མི་རྙེད་དེ། ། ལཽང་མེད་ཀྱི་བློ་སྣ་བཟུང་རེ་རན། ། གསོག་འཇོག་གི་ཨ་འཐས་མ་རེ་བར། །
འཚོ་བ་བྱ་འཚོལ་གྱི་འཚོ་བ་བཟང༌། ། གོས་དར་ཟབ་འཇམ་པོར་མི་རེ་བར། ། ཧྲལ་ཧྲུལ་གྱི་གོས་རྙིང་ལུས་ལ་དྲོ། ། ཁྱོད་དེ་ཕྱིར་བསམ་བཞིན་རི་ལ་འདུག ། ཡང་མཁའ་ལ་འཕུར་བའི་འདབ་ཆགས་དེ། ། ཁོ་གར་འགྲོ་རང་དབང་ཆེ་ན་ཡང༌། ། ཟས་ས་ལ་འཚོལ་དུས་བག་ཡོད་དགོས། ། སྙི་དམ་པོས་ཟིན་ན་ཇི་ལྟར་བྱ། ། ཁྱོད་གར་འགྲོ་རང་དབང་ཆེ་ན་ཡང༌། ། ཕྱོགས་འཛིན་གྱི་ཡུལ་ལ་རྒྱུ་བ་ན། །
བྱིས་པའི་སྐྱེ་བོའི་བློ་བྲིད་ཀྱི། ། འདུ་འཛིའི་རྒྱ་ལ་བག་ཡོད་དགོས། ། འདིས་ཟིན་ན་ནམ་ཕུག་བློ་རེ་འགྱོད། ། དེ་བསམ་ཞིང་དབེན་པའི་རི་ལ་འདུག ། ཅེས་མཁའ་འགྲོའི་གནས་མཆོག་མཚོ་དཀར་སྤྲུལ་པའི་ཕོ་བྲང་དུ་བླངས་སོ། ། དེ་ཡང་རྟོགས་ལྡན་ཆེན་པོ་ཞྭ་དམར་ཅོད་པན་འཛིན་པ་མཁའ་སྤྱོད་དབང་པོ་ཞེས་བྱ་བ་དེ་ཉིད་རྗེ་བཙུན་རི་ཁྲོད་པ་བདེ་བར་གཤེགས་པའི་གདན་ས་མཚུར་ཕུ་གནས་ནང་དུ་བཞུགས་པར་གསོལ་བས། འཁོར་སློབ་མཚན་ཅིག་མི་དད་ཅིང་སྐུར་ཞུས་སྣ་ཚོགས་བྱུང་བ་ལ་བརྟེན་ནས་ཡུལ་ཕྱོགས་འདི་ལྟ་བུར་བསྡད་པས་བླ་མའི་གདན་ས་མི་ཟིན་ཅིང་གཞན་དོན་དུ་མི་འགྱུར་བའི་ཁར་སྡིག་ཆེན་པོ་གསོག་པར་འགྱུར་དུ་འོང་དགོངས་ཏེ། གནམ་ལྷ་བརྒྱད་གངས་ཀྱི་ར་བ་ལ་སོགས་པར་གཤེགས་པའི་ཚེ། ཞལ་སློབ་རྣམས་ལ་ཞལ་བཀོད་ཕྱི་འཕྲིན་དུ་གསོལ་བ་ནི་འདི་ལྟ་སྟེ། ༈ ན་མ་ཨུཏྟ་རེ་བྷྱཿ
སྡེ་རིགས་མཐུན་པའི་མིང་ནི་དཔལ་ཡེ་ཤེས། ། མེ་ཏོག་ཕོག་པའི་མིང་ནི་མི་བསྐྱོད་རྒྱལ། ། བླ་མས་གནང་བའི་མིང་ནི་མི་ཕམ་པ། ། ལྷ་ཡིས་བཏགས་པའི་མིང་ནི་དྲི་མ་མེད། ། ཌཱ་ཀིས་གླུར་བླངས་མིང་ནི་མཁའ་ལ་སྤྱོད། ། འཕགས་མ་དགྱེས་པའི་མིང་ནི་ཙཎྜི་པ། ། དོན་མེད་མི་མང་ལྡན་པའི་སྤྲང་པོ་ཁྱོད། ། བྱང་ཆུབ་ལམ་གྱི་གླུ་འདི་ཉན་པར་མཛོད། ། ལྟོ་གོས་བྲང་བྲེང་ཙམ་ཞིག་གང་བྱས་ཕྱིད། ། མི་ལུས་ཡི་དྭགས་སྤྱོད་པས་ཅི་ཞིག་བྱེད། །
ཟས་ནོར་སྒྲུབ་པའི་རྩོལ་བ་རྒྱབ་ཏུ་སྐྱུར། ། ཞེན་པ་རང་ལོག་འདི་ནི་བྱང་ཆུབ་ལམ། ། བྱ་བཏང་སྐྱེས་བུ་གང་དུ་ཕྱིན་ཡང་སྐྱིད། ། རྩོད་པའི་ས་ཡུལ་བཟུང་ནས་ཅི་ཞིག་བྱེད། ། ཡུན་དུ་ས་གཅིག་སྡོད་བློ་རིང་དུ་སྤོངས། ། ཡུལ་ལ་ངེས་མེད་འདི་ནི་བྱང་ཆུབ་ལམ། ། རང་སྣང་དག་ན་སུ་ཡང་མཐུན་པའི་གྲོགས། ། སྡུག་བསྔལ་སྣ་ཐག་སྦྲེལ་ནས་ཅི་ཞིག་བྱེད། ། ཉེ་འབྲེལ་འཁོར་བའི་ཤལ་ཐག་རྦད་ཀྱིས་ཆོད། ། དགྲ་མེད་བཤེས་མེད་འདི་ནི་བྱང་ཆུབ་ལམ། །
ཆོས་དང་མཐུན་ན་འདུན་མ་ལྷ་ཡིས་སྒྲུབ། ། ལེགས་ཉེས་བརྩི་བགྲང་མང་པོས་ཅི་ཞིག་བྱེད། ། ཚེ་འདིའི་བྱ་བཞག་ཐམས་ཅད་ལིངས་ཀྱིས་བོར། ། བྱར་མེད་རང་ག་འདི་ནི་བྱང་ཆུབ་ལམ། ། རང་སེམས་རང་ངོ་ཤེས་ན་སངས་རྒྱས་རང༌། ། ཐ་སྙད་ཐོས་བསམ་མང་པོས་ཅི་ཞིག་བྱེད། གཞུང་ཚིག་རྟོག་པའི་རི་མོ་ཡལ་དུ་ཆུག ། གཅེར་མཐོང་རང་གྲོལ་འདི་ནི་བྱང་ཆུབ་ལམ། ། འཕྲལ་སྣང་རྨི་ལམ་ཙམ་འདི་གང་བྱས་རུང། ། རང་གིས་རང་ཉིད་བཅིངས་ནས་ཅི་ཞིག་བྱེད། །
གཏད་མེད་ཆལ་བའི་ངང་དུ་ལྷོད་ཀྱིས་ཞོག ། མ་བཅོས་ལྷུག་པ་འདི་ནི་བྱང་ཆུབ་ལམ། ། ཐབས་དང་ལྡན་ན་དུག་ཀྱང་བདུད་རྩིའི་མཆོག ། འགལ་མཐུན་སྤོང་སྒྱུར་མང་པོས་ཅི་ཞིག་བྱེད། ། གནད་ཀྱི་གདམས་པས་ཉོན་མོངས་གྲོགས་སུ་ཁྱེར། ། སྲོག་ཐིག་ཟབ་གནད་འདི་ནི་བྱང་ཆུབ་ལམ། ། ཨེ་མ་ནོར་བུ་རིན་ཆེན་རང་ལ་ཡོད། ། དོན་མེད་འཁོར་བར་འཁོར་ནས་ཅི་ཞིག་བྱེད། ། ལྷུན་གྲུབ་བདེ་ཆེན་ངང་དུ་རྩེན་གྱིས་ཞོགས། ། དགོས་འདོད་འབད་མེད་གྲུབ་འདི་བྱང་ཆུབ་ལམ། །
བྱང་ཆུབ་ལམ་བརྒྱད་གཅིག་ཏུ་དྲིལ་བའི་གླུ། ། སྔོན་རབས་དྲན་པས་སྐྱོ་བས་བསྐུལ་བའི་ཚིག ། ཐོ་རངས་ཐུན་མཚམས་གསེང་བའི་རོལ་མོར་བླངས། ། དོན་བཞིན་སྤྱོད་དམ་ཕྱི་རབས་གྲོགས་པོ་རྣམས། ། བྱང་ཆུབ་ལམ་ཡང་བདག་གིས་རྙེད། ། འདོང་ངོ་སྐལ་ལྡན་གྲོགས་པོ་རྣམས། ། བྱང་ཆུབ་ལམ་ལ་མི་འགྲོ་བའི། ། ཆོས་པའི་གཟུགས་ཀྱིས་ཅི་ཞིག་བྱེད། ། བྱང་ཆུབ་ལམ་ལ་འགྲོ་འདོད་ན། ། འཇིག་རྟེན་བྱ་བ་རྒྱབ་ཏུ་སྐྱུར། །
འཁོར་བའི་གནས་ལ་ཕྱི་ཕྱག་འཚོལ། ། དཔལ་ལྡན་བླ་མའི་རྗེས་བཞིན་འབྲངས། ། ཚེ་ཕྱི་མའི་བརྒྱགས་གྲབས་གྱིས་ཤིག་དང༌། ། གཏན་གྱི་འདུན་མ་ལེགས་ནས་འོང༌། ། རྣལ་འབྱོར་བདེ་སྤྱོད་བཟང་པོ་ཡི། ། བྱང་ཆུབ་ལམ་གླུ་དེ་སྐད་ལོ། ། དེ་ཡང་རྣལ་འབྱོར་གྱི་དབང་ཕྱུག་ཞྭ་དམར་ཅོད་པན་འཛིན་པ་མཁའ་སྤྱོད་དབང་པོ་ཞེས་བྱ་བ་དེ་ཉིད་ཀྱིས་ཆོས་ཐམས་ཅད་ཀྱི་གནས་སྣང་འཁྲུལ་པ་མེད་པར་གཟིགས་ནས་རྟོག་གེ་མཁན་གྱིས་བདེན་པ་གཉིས་ལ་སྒྲོ་སྐུར་བྱས་པ་དེ་ཐམས་ཅད་ཀྱི་མཚང་ཕྱར་ནས་ཆོས་ཅན་དང་ཆོས་ཉིད་ཐམས་ཅད་སྦུན་ལྐོགས་ལྟར་གྲོལ་བར་གྱུར་པ་ནི་འདི་ལྟ་སྟེ། ༈ ན་མཿཤྲཱི་གུ་རུ་ཝེ། དུས་ད་ལྟའི་སྣང་རིག་གསལ་ཙམ་འདི། ། ཆོས་ཀུན་རྫོབ་བདེན་པའི་རང་ངོ་ཡིན། །
འདི་མ་བཅོས་རང་གའི་གནད་ཤེས་ན། ། དོན་དམ་པའི་བདེན་པའང་དེ་ཁོ་ན། ། གཞུང་ཐ་སྙད་མཁན་གྱི་བདེན་གཉིས་དེ། ། ལུང་རིགས་པ་མང་ཡང་གནད་མ་གོ ། གཉིས་ཐ་དད་དུ་བཟུང་བས་གཉིས་མེད་ཉམས། ། བློ་སྤང་བླང་གི་འཁྲུལ་འཁོར་རྒྱུན་མི་འཆད། ། ངེད་མན་ངག་གནད་ཀྱི་བདེན་གཉིས་འདི། ། འཕྲལ་མངོན་སུམ་མཛུབ་ཚུགས་ལམ་དུ་བྱེད། ། དཔལ་རྡོ་རྗེ་འཆང་དངོས་བླ་མ་ཡི། ། ཐུགས་དགོངས་པའི་སྙིང་པོ་རྒྱུན་མི་འཆད། །
རྟེན་ཐབས་ཤེས་ཟུང་འཇུག་རྡོ་རྗེའི་ལུས། ། གནད་རྣམ་བཞི་གཅིག་ཏུ་ཚོགས་པ་དེ། ། དོན་ཀུན་རྫོབ་བདེན་པ་གསང་བའི་གསང། ། དེ་སྤྱོད་པའི་ཡེ་ཤེས་དོན་དམ་ཉིད། ། ནང་སྐུ་བཞིའི་འཁོར་ལོ་ལས་འོངས་པ། ། མཆོག་གསང་ཆེན་འཁོར་ལོའི་རྩེར་སྨིན་ཏེ། ། ཡུལ་ཡང་དག་འཁོར་ལོས་བརྒྱན་པ་དང༌། ། ལམ་བསམ་གཏན་བཞི་ཡི་རྩེ་མོས་རྙེད། ། རྒྱུད་ཟབ་མོ་གནད་ཀྱི་བདེན་གཉིས་ལ། ། ཕྱི་མ་གཏོགས་ནང་གསང་དོན་གསུམ་པོ། །
རྗེ་བླ་མ་ཞལ་ལ་གནས་པ་ཡང༌། ། དུས་དེ་རིང་རང་དྲན་གསོ་ཕྱིར་བརྗོད། ། བདག་བླ་མའི་ཞལ་གདམས་རྫོགས་པའི་བུ། ། ཉམས་རབ་འབར་སྣ་ཁ་མ་བསྐྱིལ་བར། ། གནད་མ་སྦས་གླུ་རུ་བླངས་པ་ལ། ། ཐུགས་དགྱེས་པར་མཛོད་ཅིག་ཌཱ་ཀིའི་ཚོགས། ། དེ་ཡང་རྣལ་འབྱོར་དབང་ཕྱུག་ཞྭ་དམར་ཅོད་པན་འཛིན་པ་ལྔ་པ་དཔལ་དཀོན་མཆོག་ཤཱཀྱ་མཆོག་གི་གཙོ་བོའི་འབངས་རབ་ཏུ་ཚེས་པའི་ཞལ་སྔ་ནས་དེ་ཉིད་ཀྱི་གསུང་རྡོ་རྗེའི་གླུར་བཞེངས་པ་ཇི་སྙེད་པ་ལས། ཡོངས་འཛིན་དགེ་བའི་བཤེས་གཉེན་དང་བཀའ་བརྒྱུད་འཁྲུལ་བྲལ་གྱི་གསུང་ལ་ངེས་ཤེས་བསླུ་མེད་འཁྲུངས། འཕྲལ་སྣང་རང་གཞན་གྱི་འདུན་མ་བྱ་བཞག་སྐྱིད་སྡུག་གི་གནས་སྐབས་ཡུལ་དུས་ཐམས་ཅད་སྒྱུ་མ་དང་རྨི་ལམ་ལྟར་བུན་ལོང་དུ་གཟིགས། དཔོན་སློབ་མཆོད་ཡོན་གྲོགས་བཤེས་ཀྱི་འབྲེལ་བ་ཐོས་བསམ་སྒོམ་པའི་བྱ་བ་སོགས་ཀུན་རྫོབ་རྟེན་འབྲེལ་གྱི་སྣང་བ་དེ་ཐམས་ཅད་ཀྱང་རྟོགས་ན་ངེས་དོན་གནས་ལུགས་ཀྱི་མཚང་རྗེན་པར་སྟོན་པའི་བརྡ་དོན་དུ་འདུག་པར་མཁྱེན།
དེས་ན་མ་བཅོས་གཉུག་མ་ཐ་མལ་འཛིན་མེད་བཅིངས་མེད་གྲོལ་མེད་ཀྱི་གནས་ལུགས་ནམ་ཞོད་དུས་ཀྱིས་དྲོས་པ་ལྟར་མྱོང་བ་ནང་ནས་ཤར་བའི་དགོངས་པ་འཁྲུངས་ཏེ་དེ་དག་སྐལ་ལྡན་སློབ་མ་ལ་གདམས་པ་མན་ངག་ཏུ་དྲིལ་ཏེ་སྟོན་པར་བཞེད་པའི་ཚེ་རྡོ་རྗེའི་མགུར་བཞེངས་པ་ནི་འདི་ལྟ་སྟེ། ༈ བསམ་བློ་བཏང་ན་བཀའ་དྲིན་ཆེ་བ་དེ། ། རྗེ་བཙུན་ཐུགས་རྗེ་ཅན་གྱི་མི་བསྐྱོད་རྒྱལ། ། རྒྱུ་རྐྱེན་དམིགས་པའི་གཏད་སོ་མ་མཆིས་ཀྱང༌། ། ཐེག་གསུམ་ཆོས་ཀྱི་གོ་རྟོགས་ནང་ནས་ཤར། ། འདིར་ལྟོས་བྱ་བའི་མིག་ཁྲིད་ངན་པ་ཡང༌། ། གཏན་གྱི་འདུན་མའི་གྲབས་ཤོམ་བཟང་པོར་སོང༌། ། དང་པོར་ཚེ་འདིའི་རེ་ལྟོས་བཅས་པ་ཡང༌། ། ཐུགས་རྗེའི་ཐབས་ཀྱིས་ཕྱི་མའི་དོན་དུ་གྱུར། ། ཆུང་ངུའི་དུས་ནས་བཤེས་གཉེན་བསྟེན་པ་ཡང༌། །
ད་ལྟ་ལང་ཚོ་ཡོལ་ཚེ་འདུན་མ་གྲུབ། ། ཐ་སྙད་ཚིག་མཐའ་སྦྱང་བའི་ཐོབ་ཐོབ་ཀྱང༌། ། མྱོང་བ་རྒྱུད་ལ་སྐྱེས་པའི་གནད་གསང་རིག ། བླ་མའི་དཀོར་ལ་འབགས་པའི་ལོག་འཚོ་ཡང༌། ། རང་གཞན་རྣམ་པར་གྲོལ་བའི་དགེ་ཚོགས་གྱུར། ། ཡུན་རིང་རྟག་ཏུ་བསྟེན་པའི་གྲོགས་འདུན་ཡང༌། ། ད་ནི་གཏན་གྱི་དགེ་བའི་བཤེས་གཉེན་ཉིད། ། རང་ལ་ལྟོས་པ་བཅས་པའི་བུ་སློབ་ཀྱང༌། ། རྫུན་དང་གཡོ་སྒྱུས་མགོ་བོ་མ་བསྐོར་ཙམ། ། ཐོས་བསམ་དོན་དུ་གཉེར་བའི་གྲྭ་པ་ཡང༌། །
མཐོ་རིས་ཐར་པའི་རྒྱུ་ཚོགས་ཉིད་ལ་འགོད། ། ཡང་དག་འཇོག་ལ་མོས་པའི་སྒོམ་ཆེན་ཡང༌། ། ལྷག་པ་ཤེས་རབ་བསླབ་པར་དཀྲི་ཚུལ་ཤེས། ། ནམ་མཁའི་དཀྱིལ་ནས་གནམ་ལྕགས་ལྷུང་བ་ལྟར། ། དམིགས་མེད་ཐུགས་རྗེའི་དཀྱིལ་ནས་བྱིན་རླབས་བབས། ། ཨ་འཐས་མཚན་མའི་ལྗོན་ཤིང་རྩད་ནས་ཆོད། ། སྣང་བ་ཐམས་ཅད་ན་བུན་ལྟ་བུར་གྱུར། ། ཆེད་དུ་རྩོལ་སྒྲུབ་བྱས་པ་མ་ཡིན་ཀྱང༌། ། རྟེན་འབྲེལ་ཐུགས་རྗེའི་རོལ་གར་བསམ་མི་ཁྱབ། ། ཕ་རྒན་བཀའ་བརྒྱུད་རྣམས་ཀྱི་ཐུགས་རྗེར་གོ །
ཡང་སྒོས་བཀའ་དྲིན་ཅན་གྱི་ཐུགས་རྗེར་གོ ། ཐོག་མ་ཁོ་ནར་མི་རྟག་སྡུག་བསྔལ་གྱི། ། གནས་སྣང་ཤེས་ཀྱང་དེ་ལ་དོགས་པ་མེད། ། དེ་ལས་བར་དུ་མཐོ་རིས་ཐར་པ་ཡི། ། ཕན་ཡོན་ཤེས་ཀྱང་དེ་ལ་རེ་བ་མེད། ། མཐའ་མར་མ་རྒན་སེམས་ཅན་ཟད་མེད་ཀྱང༌། ། འགྲོ་དོན་སྒྲུབ་པའི་བློ་ལ་ཞུམ་པ་མེད། ། མ་གོ་མ་རིག་འཁྲུལ་པའི་མཚང་རིག་པས། ། འཁྲུལ་གྲོལ་མཉམ་པ་ཉིད་ཀྱི་ཡེ་ཤེས་ཤར། ། ཕྱི་ནང་ཡོ་བྱད་གང་ལའང་འཛིན་མེད་པས། །
མ་ཆགས་ཡོངས་སུ་གཏོང་བའི་སྦྱིན་པ་རྫོགས། ། ཀུན་ནས་འཁྲུགས་པའི་ཁོང་ཁྲོ་མ་དམིགས་པས། ། ཚུལ་ལྡན་བཟོད་པའི་ཕར་ཕྱིན་ངང་གིས་ཚང༌། ། སྒོམ་མེད་ཡེངས་མེད་ངང་དུ་གནས་པའི་ཕྱིར། ། ལེ་ལོའི་གོ་སྐབས་མེད་པའི་བརྩོན་འགྲུས་ཡིན། ། ཡང་དག་དོན་ལ་དམིགས་པ་མི་ཡོལ་བས། ། བསམ་གཏན་ལ་བརྟེན་ཤེས་རབ་རྣམ་པར་དག ། ཉོན་མོངས་ངོ་བོ་གཟོད་ནས་མ་དམིགས་ཤིང༌། ། ཆོས་དབྱིངས་གདོད་ནས་རྣམ་པར་དག་མཐོང་བས། ། བྱང་ཆུབ་ཕྱོགས་ཆོས་བྲལ་དང་རྣམ་སྨིན་གྱི། །
ཡོན་ཏན་ཐམས་ཅད་ལྷུན་གྱིས་གྲུབ་པར་གོ ། དཔག་བསམ་ཤིང་དང་བུམ་པ་བཟང་པོ་ལྟར། ། གཞིའི་ཡོན་ཏན་འབྲས་བུར་མ་འབད་གྲུབ། ། འབྲས་བུའི་ཕྲིན་ལས་རྟོག་མེད་འགྲོ་ཚོགས་ལ། ། གང་འདུལ་ཟད་པ་མེད་པར་འབྱུང་བ་ཉིད། ། སྐྱེས་པ་མཐའ་འཁོབ་ཀློ་མོན་ཕྱོགས་སུ་སྐྱེས། ། རྒས་པ་ཕྱོགས་རིས་མེད་པའི་ཡུལ་དུ་རྒས། ། འཆི་བ་ས་ཕྱོགས་གར་འབྱུང་གཏོལ་མ་མཆིས། ། དཀོན་མཆོག་ཡན་ལག་ཅེས་བྱའི་རྒན་པོ་བདག ། ཀུན་རྫོབ་རྟེན་འབྲེལ་བསམ་ན་གཏིང་ནས་སྐྱོ། །
འདས་པའི་བྱ་བཞག་ཐམས་ཅད་རྨི་ལམ་འདྲ། ། ད་ལྟའི་སེམས་སྣང་འདི་ཡང་གློག་འགྱུ་ཙམ། ། མ་འོངས་འདུན་མ་གཡང་སར་མིག་བཙུམ་འདྲ། ། དེ་འདྲའི་འདུན་གྲོས་ཀུན་ལ་གཞིག་ཙམ་ན། ། ཅི་བྱའི་གཏོལ་དང་བྲལ་ཏེ་བསམ་པ་སྟོར། ། འོན་ཀྱང་བསམ་གྱིས་མི་ཁྱབ་སེམས་ཀྱི་གསང༌། ། འཁོར་འདས་ཀུན་གྱི་གནས་ཚུལ་ཡིན་པར་གོ ། ད་ནི་བསམ་གཞིག་མང་པོས་ཅི་ཞིག་བྱ། ། བྱར་མེད་ལྷུག་པའི་ངང་དུ་ལུས་སེམས་གློད། ། བསམ་བརྗོད་བྲལ་བའི་རང་སེམས་སོ་མ་འདི། །
དུས་གསུམ་རྒྱལ་བའི་ཡུམ་མཆོག་ཕ་རོལ་ཕྱིན། ། མིང་བརྒྱས་མཚོན་པའི་དོན་ཀྱི་གནས་ཚུལ་གཅིག ། བརྡ་བརྒྱས་བསྟན་པའི་སྙིང་པོའི་ངོ་བོ་ཡིན། ། ཐབས་བརྒྱས་བཀྲི་བའི་ཉམས་ལེན་རྨད་དུ་བྱུང༌། ། ལམ་བརྒྱས་བགྲོད་ཀྱང་འདི་ཉིད་སྙེགས་པར་ཟད། ། སེམས་ཀྱི་ནོར་བུ་རང་ལ་གནས་པ་དེ། ། བླ་མའི་དྲིན་གྱིས་རང་ངོ་རང་ལ་འཕྲོད། ། ཐེག་མཆོག་སྙིང་པོའི་དོན་ལ་མོས་པ་རྒྱས། ། མདོར་ན་ཐམས་ཅད་བླ་མའི་བཀའ་དྲིན་ཡིན། ། བཀའ་དྲིན་གཞལ་བར་ལང་བ་མ་ཡིན་ཀྱང༌། །
མོས་པའི་བློ་ཡི་བདག་གཞན་ལུས་ལོངས་སྤྱོད། ། ཀུན་ནས་འདོད་པའི་ཡོན་ཏན་མི་དམན་པ། ། ཟག་མེད་མཆོད་པའི་སྤྲིན་དུ་མཆོད་པར་བཞེས། ། བཞེས་ནས་མར་གྱུར་འགྲོ་བ་མ་ལུས་པ། ། མངོན་པར་དགའ་བ་ཆོས་དབྱིངས་ཞིང་ཁམས་སུ། ། མི་བསྐྱོད་རྡོ་རྗེར་རོ་གཅིག་གྱུར་ནས་ཀྱང༌། ། འགྲོ་དོན་ཕྱོགས་མེད་འགྲུབ་པར་གྱིན་གྱིས་རློབས། ། ཞེས་སོ།། ༈ ན་མོ་གུ་རུ། བྱམས་དང་སྙིང་རྗེ་བྱང་ཆུབ་སེམས་ཀྱི་སྙིང་སྟོབས་བླ་ན་མ་མཆིས་པས་སེམས་ཅན་གང་དག་འཁོར་བའི་བཙོན་རར་སྡུག་བསྔལ་གྱིས་གཟིར་བ་ཀུན་ལ་ཐུགས་རྗེའི་འཇུག་པ་དུས་ལས་ཡོལ་བ་མེད་པ།
ཟབ་པ་དང་རྒྱ་ཆེ་བའི་ཐེག་ཚུལ་རྒྱ་མཚོ་ལྟ་བུའི་དགོངས་དོན་གྱི་ནོར་བུས་ཐུགས་ཀྱི་བང་མཛོད་ཡོངས་སུ་བལྟམས་པ། རབ་འབྱམས་ཤེས་བྱའི་ཚུལ་ཇི་སྙེད་པ་ཀུན་སྒྲིབ་མེད་ཇི་ལྟ་བར་མཁྱེན་པའི་ཡེ་ཤེས་མངའ་བ། བདེ་ལྡན་ཞིང་གི་མགོན་པོ་འོད་དཔག་ཏུ་མེད་པའི་སྒྱུ་འཕྲུལ་གྱི་རྣམ་རོལ། ཞྭ་དམར་ཅོད་པན་འཛིན་པ་དྲུག་པ་དཔལ་ལྡན་གར་དབང་ཆོས་ཀྱི་དབང་ཕྱུག་གི་ཞལ་སྔ་ནས། གདུལ་བྱའི་མོས་ཁམས་དང་མཚམས་པར་ཟབ་གསང་རྡོ་རྗེའི་མཛོད་སྒོ་བརྒྱ་ཕྲག་དུ་མ་ཕྱེ་བ་ལས་ཁ་འཐོར་བ་འགའ་ཞིག་རེས་ཟེག་ཏུ་བཀོད་པ་ནི་འདི་ལྟ་སྟེ། དེ་ཡང་ཞྭ་དམར་ཅོད་པན་འཛིན་པའི་མཚན་གྱི་བྱིན་གྱིས་བརླབས་པ་མིང་ཆོས་ཀྱི་དབང་ཕྱུག་ཏུ་འབོད་པ་བདག་རང་ལོ་བཅུ་གསུམ་པའི་དུས། རྣལ་འབྱོར་གྱི་དབང་ཕྱུག་ཆེན་པོ་བཞད་པ་རྡོ་རྗེའི་དབེན་གནས་གཉའ་གཉའི་རི་ཁྲོད་དུ་སྟན་ཆགས་པའི་ཚེ། བདག་ཅག་གི་ལུས་དང་ངག་དང་ཡིད་ཀྱི་སྐྱོན་གསུམ་བསལ་ནས་དད་པའི་ལམ་ལ་དཀྲི་བའི་བཀའ་དྲིན་ཅན། སེམས་ངོ་ལག་བཅང་དུ་གཏོད་པ། བསྡུ་བའི་དངོས་པོ་བཞི་དང་མི་འཇིགས་པ་བཞི་སོགས་སངས་རྒྱས་ཀྱི་ཡོན་ཏན་དང་ལྡན་པ་ཀརྨ་པ་དབང་ཕྱུག་རྡོ་རྗེའི་ཞལ་དཀྱིལ་ཡང་དང་ཡང་དུ་དྲན་པའི་མཐུས།
སླར་མོས་པ་ཆེར་བསྐྱེད་ནས་གསོལ་བ་བཏབ་པ་ནི་འདི་ལྟ་སྟེ། ༈ ན་མོ་བཛྲེ་ཤྭ་རཱ་ཡ། བླ་མས་བྱིན་གྱིས་བརླབས་པའི་རྣལ་འབྱོར་ང༌། ། དུས་དེ་རིང་སྐྱིད་པའི་གླུ་ཞིག་ལེན། ། དུས་དེ་རིང་དགའ་བའི་གླུ་ཞིག་ལེན། ། དཔལ་རྡོ་རྗེ་འཆང་ལ་གསོལ་བ་འདེབས། ། ཕ་མར་པ་རྗེ་ཡིས་བྱིན་གྱིས་རློབས། ། གུང་ཐང་པ་ལ་གསོལ་བ་འདེབས། ། དབང་ཕྱུག་རྡོ་རྗེས་བྱིན་གྱིས་རློབས། ། གོང་ན་དཔོན་མེད་ཀྱི་སྤྲང་པོ་ཞིག་ང་རེ་འདོད། །
འོག་ན་གཡོག་མེད་ཀྱི་བྱ་བཏང་ཞིག་ང་རེ་འདོད། ། ཚེ་མི་རྟག་རླུང་ནང་གི་མར་མེ་འདྲ། ། དེ་རྟག་འཛིན་མཁན་རྣམས་སྙིང་ནས་འཁྲུལ། ། ལས་རྒྱུ་འབྲས་བསླུ་མེད་ཀྱི་རང་བཞིན་ལ། ། བློ་དགེ་ཆོས་ལ་མི་འབུངས་སྙིང་རེ་རྗེ། ། བཀའ་བརྒྱུད་ཀྱི་བསྟན་པ་འཛིན་མཁན་ང༌། ། ཕ་མི་ལ་རས་པའི་རྣམ་ཐར་སྐྱོང༌། ། ཕ་མི་ལ་རས་པར་གསོལ་བ་འདེབས། ། ལར་ཆོས་ཉིད་སྟོང་པ་རུ་རྟོགས་པ་ལ། ། ཕྱི་ལྷ་འདྲེའི་ཆོ་འཕྲུལ་ག་ནས་འོང༌། །
རང་སེམས་བླ་མ་རུ་ཤེས་པ་ལ། ། བཅོས་མའི་མོས་གུས་སུ་ལ་བྱེད། ། ཆོས་ཀུན་སྤྲོས་དང་བྲལ་བ་ལ། ། བློས་བྱས་ཀྱི་བསྒོམ་རྒྱུ་ག་ནས་འོང༌། ། སྣང་སྲིད་བདེ་སྟོང་དུ་ཤར་བ་ལ། ། ཕ་ཡུལ་ལོགས་སུ་ག་ནས་དགོས། ། ཚེ་ཕྱི་མའི་འདུན་མ་མ་གཏོགས་པ། ། གཏན་གྱི་གྲོས་འདེབས་ལོགས་སུ་མེད། ། གྲོགས་མཆེད་ཀུན་ཐུགས་ལ་དེ་ལྟར་ཞོག ། ཅེས་ཞྭ་དམར་དྲུག་པས་རང་ལོ་བཅུ་བཞིའི་ཐོག་ཏུ་རྣལ་འབྱོར་གྱི་དབང་ཕྱུག་བཞད་པ་རྡོ་རྗེས་བྱིན་གྱིས་བརླབས་པའི་དབེན་གནས་གཉའ་གཉའི་རི་སུལ་དུ་བཅད་རྒྱའི་ཁོངས་སུ་བླངས་པའི་དགེ་བས་འཛམ་གླིང་བདེ་བར་གྱུར་ཅིག།
༈ ན་མོ་གུ་རུ། དེ་ཡང་རང་ལོ་བཅུ་དྲུག་པ་ཧོར་ཟླ་དགུ་པ་རྗེས་མའི་ཚེས་བཅོ་བརྒྱད་ཀྱི་སྐར་ཚོགས་འདུས་པའི་དུས་སུ། ཤར་ཕྱོགས་ནས་ཤར་ཕྱོགས་སུ་བལྟས་པ་ན་དག་པའི་སྣང་བ་ལ། ཤར་ཕྱོགས་སུ་ཤར་གྱི་ནམ་མཁའ་ཁྱབ་པ་ལྟ་བུའི་སྐུ་མངའ་བའི་གཟི་བརྗིད་ཅན་གྱི་རྗེ་བཙུན་མི་བསྐྱོད་རྡོ་རྗེ་དེ་ཉིད་ཕྱག་གཡས་པ་ཨོཾ་དང་ཧཱུྂ་སྦྱར་བའི་གར་སྟབས་ཀྱི་འཆི་མེད་བུམ་པའི་ནང་ནས་བདུད་རྩིའི་རྒྱུན་བབས་ཏེ་རང་གི་ལུས་ལ་ཞུགས་པའི་སྣང་བའི་ངང་ནས་སྐུ་དེ་ཡང་ཅུང་ཟད་ཙམ་ན་ཡལ་བའི་སྣང་བ་ཤར་བའི་མོད་ལ་གསོལ་བ་བཏབ་པ་ནི། རྗེ་མི་བསྐྱོད་ཞབས་ལ་ཕྱག་འཚལ་ལོ། ། སྤྱིར་སྣང་བ་ལ་ངེས་པ་མི་འདུག་ཀྱང༌། ། ཕ་བླ་མ་བྱོན་པ་ངོ་མཚར་བས། ། ཡང་གསོལ་འདེབས་ཀྱི་གདུང་ཤུགས་འདི་ལྟར་ལགས། ། རང་སེམས་ཆོས་དབྱིངས་ཀྱི་ནམ་མཁའ་ལ། ། ཉམས་སྣ་ཚོགས་ཀྱི་རྒྱུ་སྐར་འབུམ་ཕྲག་རྒྱས། །
རང་སེམས་ཀྱི་ངོ་བོར་བཞུགས་པ་ཡི། ། རྗེ་བླ་མ་དེ་སངས་རྒྱས་ཀྱི་ངོ་བོར་བཞུགས། ། རང་དད་པ་བྱེད་ན་དེ་ལ་བྱེད། ། གསོལ་བ་ཞིག་འདེབས་ན་དེ་ལ་འདེབས། ། ཕྱི་སྣོད་ཀྱི་འཇིག་རྟེན་ཞིང་ཁམས་ན། ། ནང་བཅུད་ཀྱི་སེམས་ཅན་སྐར་ཚོགས་བཀྲ། ། སེམས་ཉིད་ཀྱི་རྒྱུ་བ་མང་ལགས་ཀྱང༌། ། རྗེ་བླ་མའི་ཡེ་ཤེས་རོལ་པར་ཤར། ། རང་དད་པ་བྱེད་ན་དེ་ལ་བྱེད། ། གསོལ་བ་ཞིག་འདེབས་ན་དེ་ལ་འདེབས། །
རྗེ་ཐུགས་རྗེ་མངའ་བའི་ཀརྨ་པ། ། ང་རྒྱལ་གྱི་དོང་དུ་ལྷུང་བ་ཡི། ། མགོན་མེད་ཀྱི་དྲེད་པོ་བདག་འདྲ་ལ། ། ཐུགས་རྗེའི་མཐུ་ནུས་མ་ཆུང་བར། ། བྱིན་རླབས་ཀྱི་སྣང་བ་སྩལ་དུ་གསོལ། ། མི་ང་མདོ་རྒྱུད་ལ་སྦྱངས་པའི་དགོས་པ་ནི། ། སང་མཐའ་རུ་འཁྱོལ་བར་ཐུགས་རྗེས་ཟུངས། ། རྗེ་བླ་མ་འབྱོན་པའི་རྟགས་མཚན་འདིས། ། ང་ཡི་བསམ་པ་འདི་འགྲུབ་པར་ཐེ་ཚོམ་མེད། ། བྱིན་རླབས་ཀྱི་དངོས་གྲུབ་སྩལ་དུ་གསོལ། །
ཞེས་གསོལ་འདེབས་སུ་པ་ནམ་དུ་བྲིས། སརྦ་མངྒ་ལཾ། ༈ དེ་ཡང་ཐམས་ཅད་མཁྱེན་པ་གར་དབང་ཡེ་ཤེས་སྙིང་པོ་ཞི་བ་སྒྲ་དབྱངས་ཀྱི་རྒྱལ་པོ་དེ་ཉིད་ལོ་གསུམ་གྱི་བཅད་རྒྱར་བཞུགས་པའི་ཚེ། རྒྱལ་དབང་ཆོས་དབྱིངས་རྡོ་རྗེའི་སྐུ་དྲིན་བཟོད་མེད་དུ་དྲན་ནས་གདུང་དབྱངས་ཀྱིས་གསོལ་བ་བཏབ་པ་ནི་འདི་ལྟ་སྟེ། དཔལ་མི་འགྱུར་བྱང་ཆུབ་རྡོ་རྗེའི་གདན། ། རྗེ་སངས་རྒྱས་འདུས་པའི་ངོ་བོ་ཉིད། ། ཁོང་མདའ་བསྣུན་རྒྱལ་པོའི་སྐུར་སྣང་བ། ། ཞབས་པདྨོའི་དྲྭ་བར་མགོས་ཕྱག་འཚལ། ། ཡུལ་བྱང་ཕྱོགས་ལྷ་ལྡན་པཀྵུའི་འགྲམ། ། མཚུར་མདོ་བོ་ལུང་གི་དགོན་པ་ན། །
དཔལ་འཇིག་རྟེན་དབང་ཕྱུག་སྤྱན་རས་གཟིགས། ། རྗེ་དུས་གསུམ་མཁྱེན་པ་སྤྲུལ་པའི་སྐུ། ། དྲིན་འཁོར་མེད་ཆོས་དབྱིངས་རྡོ་རྗེ་དེས། ། སྙིགས་དུས་ཀྱི་འགྲོ་ལ་ལྷག་བརྩེ་བའི། ། ཐུགས་མི་བཟོད་སྙིང་རྗེའི་འོད་སྣང་ཅན། ། བློ་མ་རིག་པའི་སྒྲིབ་ཚོགས་ཀུན་ནས་བསལ། ། དེ་བསལ་བས་གཉིས་མེད་ཀྱི་ཡེ་ཤེས་རྒྱས། ། དེ་རྒྱས་པས་བྲལ་སྨིན་གྱི་ཡོན་ཏན་སྨིན། ། དེ་སྨིན་པས་དོན་གཉིས་ལྷུན་གྱིས་གྲུབ། ། དེ་གྲུབ་པས་ལུང་རྟོགས་ཀྱི་སྙིང་པོ་མཆོག །
ཆོས་ཕྱག་རྒྱ་ཆེ་ལ་དབང་བསྒྱུར་མཁན། ། ཐབས་ཀཱ་རུ་ཎི་ཀའི་འཛུམ་མདངས་ཅན། ། ཆོས་ཟབ་མོའི་འོད་ཟེར་ཀུན་ནས་འཕྲོས། ། མི་ཁོ་བོའི་སྙིང་གི་མུན་པ་བསལ། ། དྲིན་འཁོར་ཐབས་མེད་པའི་ངེས་ཤེས་སྐྱེས། ། དོན་རང་བྱུང་རིག་པའི་ཡེ་ཤེས་དང༌། ། དཔལ་བཛྲ་དྷརྨ་དྷཱ་ཏུའི་ཐུགས། ། སེམས་ལྷན་ཅིག་སྐྱེས་པའི་ངོ་བོར་འདྲེས། ། ཆོས་ཟད་སར་འཁྱོལ་བའི་དགེ་འབྲས་རྣམས། ། འགྲོ་དྲུག་གི་རྒྱུད་ལ་སྨིན་གྱུར་ཅིག །
ཅེས་སོ། ། དེ་ཡང་རྒྱལ་མཆོག་དམ་པ་ཡེ་ཤེས་རྡོ་རྗེ་དེ་ཉིད་གཞན་དོན་དུ་དགོངས་སྔས། ངེད་རང་བྱིས་པ་ཆུང་ངུའི་ན་ཚོད་དུ་ལུས། སྙིགས་དུས་ཀྱི་སྤྱོད་འགྲོས་ལ་སྐྱོ་བ་སྐྱེས། ངེད་རང་གི་གྲྭ་བུ་སློབ་ཏུ་གཏོགས་པ་རྣམས་ཀྱང་རང་སྣང་མ་དག་པའི་ཀུན་སློང་གིས་བཅིངས་ཏེ་སྡོམ་གསུམ་གྱི་རྣམ་དབྱེ་སྐད་ཅིག་ཀྱང་མི་དྲན་པར་བག་མེད་ཀྱི་སྤྱོད་པས་དུས་འདའ་བར་མཐོང་སྟེ་ཡིད་ལྷག་པར་སྐྱོ་བས་རྒྱུད་བསྐུལ་ཏེ་བརྒྱུད་པའི་བླ་མ་ཡི་དམ་ཆོས་སྐྱོང་གཞི་བདག་རྣམས་ལ་འདོད་དོན་མྱུར་འགྲུབ་ཀྱི་གསོལ་བ་བཏབ་པ་ནི་འདི་སྐད་དོ།། དཔལ་རྡོ་རྗེ་འཆང་དང་རྣལ་འབྱོར་མ། ། རྗེ་བཀའ་བབས་རྣམས་དང་ཏཻ་ལོ་པ། ། དཔལ་ནཱ་རོ་མཻ་ཏྲི་ལ་སོགས་པའི། ། ཁྱེད་བྱིན་རླབས་བརྒྱུད་པ་དགོངས་སུ་གསོལ། ། ལྷ་ཡི་དམ་ཆོས་སྐྱོང་དཀོན་མཆོག་གསུམ། །
ཀུན་གཅིག་བསྡུས་ཡེ་ཤེས་རྡོ་རྗེ་ཉིད། ། རྗེ་བྱང་ཆུབ་རྡོ་རྗེའི་སྐུར་སྣང་བ། ། དུས་ད་རེས་ཐུགས་རྗེས་བསྐྱབ་ཏུ་གསོལ། ། གནས་འོག་མིན་གྲུབ་པའི་ཕོ་བྲང་འདིར། ། ཕྱི་སོ་སོར་ཐར་པའི་ཚུལ་ཁྲིམས་དང༌། ། ནང་བྱང་ཆུབ་སེམས་དཔའི་ལྷག་བསམ་དང༌། ། གསང་བདེ་སྟོང་ཡེ་ཤེས་སྐྱོང་བ་ཡི། ། ཆོས་སྒྲུབ་བརྒྱུད་ཀྱི་བསྟན་པ་སྤེལ་བ་སོགས། ། ཡིད་འདོད་དོན་འགྲུབ་པར་བྱིན་གྱིས་རློབས། ། བགེགས་རིགས་ཀྱི་བར་ཆད་བཟློག་ཏུ་གསོལ། །
དགེ་ལེགས་ཀྱི་རྒྱལ་མཚན་བསྒྲེང་དུ་གསོལ། ། དཔལ་རང་བྱུང་རྒྱལ་མོ་ལ་སོགས་པ། ། འདིར་གནས་པའི་གཞི་བདག་ཐམས་ཅད་ཀྱང༌། ། མཐུན་རྐྱེན་གྱི་ཕྲིན་ལས་མཛད་དུ་གསོལ། ། བདག་དགེ་སྦྱོང་ཆོས་ཀྱི་དོན་གྲུབ་ལ། ། འདོད་དོན་གྱི་དངོས་པོ་ཡོད་དོ་ཅོག ། རང་འཁྲིས་ཀྱི་དྲི་མ་མེད་ལགས་པས། ། གཞན་དོན་དུ་འགྲུབ་པའི་བཀྲ་ཤིས་སྩོལ། ། ཅེས་པ་འདི་ཞྭ་དམར་ཅོད་པན་འཛིན་པ་བརྒྱད་པས་འོག་མིན་དཔལ་གྱི་མཚུར་ཕུར་མི་ཟད་པའི་ལོ་མཆུ་ཟླའི་ཡར་ཚེས་གང་བ་གཉིས་པའི་མཚན་ཐུན་དང་པོར་གནང་བའོ། ། རྗེ་བཙུན་བླ་མ་རྣམས་ལ་ཕྱག་འཚལ་ལོ། །
སྙིགས་དུས་འགྲོ་ལ་ལྷག་པར་རྗེས་འཛིན་པའི། ། བྱང་ཆུབ་རྡོ་རྗེའི་མཚན་ཅན་བླ་མ་རྗེའི། ། སྐུ་གསུང་ཐུགས་ཀྱི་མཛད་པ་ཇི་སྙེད་ལ། ། རྣམ་ཀུན་མི་ཕྱེད་དད་པས་ཕྱག་བགྱིའོ། ། ཞེས་རྗེ་བཙུན་བླ་མ་དེ་ཉིད་ལྷོ་ཕྱོགས་མོན་ཡུལ་དུ་བཞུགས་སྐབས་འཁོར་བའི་ཆོས་ཉིད་ལ་ཐུགས་སྐྱོ་བའི་ཚུལ་དུ་གསུང་རྡོ་རྗེའི་གླུར་བཞེངས་པ་འདི་ཉིད་ཟིན་ཐོ་རྟོགས་དཀའ་བ་ཞིག་སྣང་བས་ཕྱིས་མ་ར་ད་མ་ཀ་བཛྲས་གསལ་བར་བྲིས་པ་འདི་ལྟ་སྟེ། ༈ ན་མོ་གུ་རུ། རྗེ་སྐྱབས་གནས་དཀོན་མཆོག་ཐམས་ཅད་ཀྱི། ། གསང་སྤྱི་གཟུགས་བླ་མ་མཆོག་ལ་འདུད། ། ལྗོངས་ཁ་བ་ཅན་གྱི་ལྷོ་ཡི་ཕྱོགས། ། ནགས་ཚང་ཚིང་འཁྲིགས་པའི་དབེན་ས་ན། །
མི་སྙོམས་ལས་ཆོས་ལྟར་བཅོས་པ་ཡི། ། སེམས་ཀུན་གཞིའི་མཁའ་སྔོན་དྭངས་པ་ལ། ། ཡུལ་སྣ་ཚོགས་རྟོག་པའི་ཆུ་འཛིན་ཤར། ། དེ་ཅོལ་ཆུང་ཡི་གེའི་རིས་སུ་བྲིས། ། བཙོན་མཐའ་མེད་རྣམས་ཀྱི་སྡུག་བསྔལ་ལ། ། གཏན་ཐར་མེད་འཁོར་བར་རབ་འཁོར་བ། ། འདི་བསམ་གྱིན་བཟོད་མེད་ཡིད་རྩ་ཁོལ། ། ཀུན་ཐར་བར་འདོད་པའི་བློ་སྐྱེས་ཀྱང༌། ། རང་སེམས་བསྐྱེད་རྒྱ་ཁྱོན་ཆུང་བ་ཡིས། ། འགྲོར་ཕན་པའི་བགྱི་བ་རྔོ་མ་ཐོག །
དུས་སྙིགས་མའི་སྤྱོད་འགྲོས་མངོན་གྱུར་ཚེ། ། བསྟན་འཛིན་པར་སྙམ་པའི་བློའི་བུམ་པ། ། སྤངས་རྟོགས་ཀྱི་བཅུད་ཀྱིས་སྟོངས་པར་ཤར། ། ད་སྒྲུབ་བརྒྱུད་རྣམས་ཀྱི་རྗེས་འཇུག་པ། ། མགྱོགས་བྱེད་ཀྱི་གྲལ་དུ་ནོར་སྐྱོང་བཞིན། ། བདག་མི་སྲུན་རང་རྒྱུད་མ་ཐུལ་བ། ། འདི་དུག་ལ་བདུད་རྩིར་བསྒྱུར་བ་བཞིན། ། སྐྱབས་བསླུ་མེད་ལྷ་ཚོགས་རྣམས་ཀྱི་མཐུས། ། ཕ་རྗེས་སུ་བུ་ཡིས་སླེབས་པ་ཡི། ། ཐུགས་རྗེའི་ཟེར་འཕྲེང་སྤྲོ་བར་མཛོད། །
རྗེ་བཀའ་བརྒྱུད་གོང་མའི་རྣམ་ཐར་ལ། ། རྨོངས་བདག་ཀྱང་ལུས་གཡོ་མཆི་མ་འཁྲུགས། ། ཆོས་ཀུན་རྫོབ་སྣང་བ་ཕྱིའི་སྒྱུ་མ། ། གནད་མ་ཧཱ་མུ་དྲའི་གསང་ཟབ་མོ། ། འབད་རྩོལ་བྲལ་ཡོངས་གྲོལ་དོན་དམ་པ། ། མཆོག་མི་འགྱུར་བདེ་ཆེན་གཞལ་ཡས་རྩེར། ། དོན་རྣམ་ཀུན་མཆོག་ལྡན་བདེ་སྟོང་གར། ། དཔལ་རྡོ་རྗེ་འཛིན་པའི་རྒྱལ་སྲིད་ཆེ། ། བདག་འགྲོ་བ་ཀུན་གྱིས་མྱུར་འགྲུབ་ཤོག ། ཅེས་ལྷོ་ཕྱོགས་བུམ་ཐང་ལྗོན་པའི་ཚལ་གྱི་ཡང་དབེན་དུ་གཡར་ཁྲལ་དུ་བྲིས་པ་དགེ་ལེགས་ཀྱི་དངོས་པོ་ཐམས་ཅད་ཀུན་ཏུ་འབྱུང་བར་གྱུར་ཅིག།
༈ བདག་ཅག་རྣམས་ཀྱི་སྐྱབས་གཅིག་རྒྱལ་བའི་དབང་པོ་དཔལ་ཀརྨ་པ་བདུད་ཚོགས་འདུལ་བའི་རྡོ་རྗེའི་ཞལ་སྔ་ནས་སློབ་མ་རྣམས་ཆོས་ལ་བསྐུལ་བའི་རྡོ་རྗེའི་མགུར་བཞེངས་པ་ནི། སྐྱབས་དཀོན་མཆོག་གསུམ་ལ་གསོལ་བ་འདེབས། ། འཁྲུལ་བའི་གནས་ཁང་སྟོང་ཉིད་ལ། ། ཞེན་པ་རྡོ་ལ་རི་མོ་བཞིན། ། འགྱུར་ནས་སེམས་དབུས་རྒྱས་བཏབ་པའི། ། ཅོལ་ཆུང་འགྲོན་རྣམས་ཚུར་གསོན་དང༌། ། ལས་འཁོར་བའི་སྡུག་བསྔལ་བསམ་མི་ཁྱབ། ། དེ་བསམ་ཞིང་བསམ་ཞིང་མཆི་མ་འཁྲུགས། ། སྟེང་ལྷ་ཡུལ་སུམ་ཅུ་རྩ་གསུམ་ན། ། ལྷ་ཡི་བུ་དང་བུ་མོའི་ཚོགས། །
འདོད་ཡོན་རྩེད་འཇོ་རྒྱས་ལགས་ཀྱང༌། ། ཞག་བདུན་གོང་གི་སྔོན་རོལ་ན། ། འཆིའོ་ཞེས་པའི་སྒྲ་ཐོས་ཚེ། ། ཡིད་ལ་མྱ་ངན་དབྱུག་གུས་བསྣུན། ། རང་སེམས་སངས་རྒྱས་མ་རྟོགས་པས། ། སྲིད་པའི་རྒྱ་མཚོར་ལྷུང་ལགས་ན། ། རང་རེས་ལྷ་ཆོས་མཛད་རེ་རན། ། བར་པ་འཛམ་གླིང་ཞིང་མཆོག་ན། ། སྔོན་ཚེ་རྒྱལ་བསྟན་ཕྱོགས་བཅུར་རྒྱས། ། འགྲོ་མང་སྨིན་གྲོལ་ཐར་ལམ་བཀོད། །
རྫོགས་ལྡན་བསྟན་པ་དར་ལགས་ཀྱང༌། ། དེང་སང་སྙིགས་མ་ལྔ་ཡི་དུས། ། དམ་ཆོས་བལྟ་བའི་གཞུང་ལུགས་བོར། ། ལག་ན་མགོ་བསྐོར་བྲེ་སྲང་ཐོགས། ། གྲོང་ཡུལ་འགྲིམ་པའི་དགེ་བཤེས་ཀྱང༌། ། འདུས་བྱས་རང་མཚང་སྟོན་པའི་ཚེ། ། འཁོར་བའི་གནས་སུ་འོ་རེ་བརྒྱལ། ། རང་རེས་ལྷ་ཆོས་མཛད་རེ་རན། ། འོག་ཕྱོགས་དམྱལ་ཁམས་བཅོ་བརྒྱད་ན། ། ཚ་གྲང་སྡུག་བསྔལ་བསམ་ལས་འདས། །
བསྐལ་པ་ཆེན་པོ་གྲངས་མེད་མྱོང༌། ། རྣམ་པར་སྨིན་པའི་འབྲས་བུ་ལགས། ། རང་རེས་ལྷ་ཆོས་མཛད་རེ་རན། ། དགོས་སྐྱེ་རྒ་ན་འཆིའི་སྡུག་བསྔལ་འདི། ། ཀུན་ལ་ཡོད་ཀྱང་ཉམ་ང་མེད། །

ཨུ་དུམ་ཝ་རའི་མེ་ཏོག་འདི། ། རྫོགས་སངས་དྲུང་དུ་མ་ཕུལ་ན། ། རང་སར་ཡལ་བ་ཡི་རེ་མུག ། དལ་འབྱོར་བཅོ་བརྒྱད་ཐོབ་དུས་འདིར། ། དམ་ཆོས་མི་མཛད་ཤིན་ཏུ་གླེན། ། འཆི་བདག་གཤིན་རྗེའི་ཕོ་ཉ་དང༌། ། དུས་ཀྱི་སྦྲང་ཆར་ཟིམ་བུ་གཉིས། ། ནམ་དུ་འོང་བ་ཆ་མེད་པས། ། དུས་ལ་བབ་ཚེ་ལྷ་ཆོས་ཀྱང༌། ། ཕྱིས་པར་ངེས་སོ་རིགས་ཀྱི་བུ། ། ལར་ཆོས་མེད་སྙོམས་ལས་མཁན་པོ་འདི། །
མི་ཚེ་ཡད་ཡུད་འགྲོ་ལགས་ཀྱང༌། ། སེམས་ཀྱིས་མ་ཚོར་རྒན་པོར་སོང༌། ། ད་དུང་སྡོད་པའི་ཆ་འདིང་ཞིང༌། ། ནང་དུ་མཁོ་བའི་ཆས་ལེགས་རྣམས། ། བ་གམ་ཕྱུར་བུར་སྤུངས་ནས་ཀྱང༌། ། ཉོན་མོངས་དུག་ལྔ་མེ་བཞིན་དུ། ། ཕྱོགས་བཅུར་གཡོས་པས་དགེ་བ་ཡི། ། བྱང་ཆུབ་ཤིང་མཆོག་ཀུན་བསྲེགས་ཤིང༌། ། ཉམ་ཐག་དམྱལ་བའི་གཏིང་རྡོ་ལ། ། རིངས་པ་བཞིན་དུ་རྒྱུག་པ་འདི། །
ཁོ་བོ་གཏིང་ནས་སྙིང་རླུང་ལྡང༌། ། ལར་སྙིང་ནས་དམ་ཆོས་མཛད་དགོངས་ན། ། སྔོན་རྫོགས་སངས་རྒྱས་ཀྱིས་བཀའ་སྩལ་བ། ། མདོ་དམ་ཆོས་དྲན་པ་ཉེར་བཞག་སོགས། ། ལས་རྒྱུ་འབྲས་ཀྱི་འབྲས་བུ་ཡིད་ལ་སོམས། ། ཐམས་ཅད་སྟོང་ཉིད་རང་མདངས་ལ། ། བདག་ཏུ་འཛིན་པའི་སེམས་ཉིད་འདི། ། ཆོས་སྐུའི་རང་ཞལ་མ་མཐོང་ན། ། བདེ་བའི་གོ་སྐབས་སྐད་ཅིག་མེད། ། དེ་ཕྱིར་གཏན་གྱི་གོ་འཕང་མཆོག །
མྱུར་ལམ་མངོན་དུ་བྱེད་པ་ཡི། ། མ་ཧཱ་མུ་དྲའི་དོན་ཆེན་པོ། ། གནས་ལུགས་མངོན་དུ་རྟོགས་གྱུར་ནས། ། ཕུན་སུམ་ཚོགས་པ་ཉིད་གྱུར་ཅིག ། ཅེས་སོ།། ༈ སི་ཏུ་ཆོས་ཀྱི་འབྱུང་གནས་ཀྱི་གསུང་མགུར་ནི། ༈ ན་མཿཤྲཱི་གུ་ར་ཝེ། སྐྱབས་འཁོར་ལོའི་མགོན་པོ་ཀརྨ་པ། ། རྒྱལ་ཀུན་ལས་ལྷག་པའི་འདྲེན་པ་ཁྱོད། ། བདག་དཀོར་ཟན་དྲེད་པོ་ཁྱུ་གཅིག་ལ། །
དུས་ད་ཙམ་གཟིགས་པའི་སྐབས་ཡོད་དམ། ། སྙིགས་མ་ལས་སྙིགས་མར་གྱུར་པའི་དུས། ། ངེད་འཁོར་བ་རྣམས་ཀྱི་སྤྱོད་ཚུལ་འདི། ། ཁྱེད་བཀའ་བརྒྱུད་རྣམས་ཀྱིས་དགོངས་སྲིད་ན། ། ལས་ངན་གྱི་གཡང་ལས་མི་སྲུང་བར། ། ཐུགས་རྗེ་ཆེ་ཞེས་བརྫུན་དུ་གདའ། ། ཀྱེ་མ་འཁོར་བའི་ཆོས་ལ་སྙིང་པོ་མེད། ། སྒོས་སུ་སྙིགས་མའི་སྤྱོད་པ་ལ་སྙིང་པོ་མེད། ། ཁྱད་པར་ཚུལ་འཆོས་ཀྱི་ཆོས་པ་ལ་སྙིང་པོ་མེད། ། ཡང་སྒོས་ཟོབ་རྐྱལ་གྱི་བླ་མ་ལ་སྙིང་པོ་མེད། །
ངས་སྔོན་ཆད་སྙིང་པོར་བཟུང་བས་བསླུས། ། ཁྱེད་རྣམས་ཀྱིས་ཀྱང་སྙིང་པོར་བཟུང་བ་འཁྲུལ། ། དུས་དེང་སང་གི་འདུལ་བ་འཛིན་པ་རྣམས། ། འབྲས་སྤུངས་དམ་འབག་པའི་ཁ་དཔེ་ལྟར། ། ཆབ་ལེན་དང་ལྷྭམ་ཕུད་བྱིན་ལེན་སོགས། ། སྲོག་ལྟར་གཅེས་པའི་གཡོ་བརྫུན་གྱིས། ། ཕམ་པ་བཞི་འཇོལ་ཉོག་ཏུ་སྤྱོད་པ་བསྒྲིབས། ། བསྒྲིབས་ཆེས་པས་གཞན་མགོ་གདུགས་ལྟར་འཁོར། ། འཁོར་ཆེས་པས་དེ་འདྲ་ལ་སྐྱབས་སུ་མཆི། ། རྗེ་ཤཱཀྱའི་དབང་པོ་ཁྱེད་བདེན་ན། །
ལས་དེ་འདྲའི་ཐ་མ་ཅི་ཞིག་འགྱུར། ། དུས་དེང་སང་གི་བྱང་ཆུབ་སེམས་དཔའ་འགའ། ། མི་དྲག་ཞན་ཐམས་ཅད་འཛུམ་གྱིས་བསུ། ། སྟོབས་འབྱོར་ཅན་ཐམས་ཅད་ཆས་ཀས་བརྔན། ། འཁོར་སྲན་ཅན་ཐམས་ཅད་གཡོ་སྒྱུས་འདུལ། ། དགའ་སྡུག་དང་ཆགས་སྡང་མེད་དོ་སྐད། ། ཕྱོགས་མེད་ཀྱི་མཆོད་སྦྱིན་བྱེད་དོ་སྐད། ། སྐད་དེ་འདྲའི་སྐད་རྒྱང་ཆེ་དྲགས་པས། ། མི་ཤེས་ཤེས་བརྫུ་བྱེད་པ་དང་གཅིག ། མ་གྲུབ་གྲུབ་བརྫུ་བྱེད་པ་དང་གཉིས། །
བློ་ཕུགས་ནོར་ལ་གཏད་པ་དང་གསུམ། ། གཞོགས་སློང་ཐོབ་འཇལ་བྱེད་པ་དང་བཞི། ། ཆགས་སྡང་མེ་ལྟར་འབར་བ་དང་ལྔ། ། ཧྲིལ་གྱིས་གཡོགས་ནས་སྦས་པ་དེ། ། མི་གྲུང་པོ་རྣམས་ཀྱིས་ཀྱང་མ་མཐོང་བར། ། ཟང་ཟིང་གི་ལྕགས་ཀྱུས་ཡིད་དྲངས་པས། ། སྒོ་གསུམ་ཐལ་བར་བརླག་ལུགས་ཀྱིས། ། རྗེ་ཤཱཀྱའི་དབང་པོ་ཁྱེད་བདེན་ན། ། ལས་འདི་འདྲའི་ཐ་མ་ཅི་ཞིག་འགྱུར། ། དུས་དེང་སང་གི་གསང་སྔགས་འཛིན་པ་འགའ། །
དབང་བསྐུར་འཆད་ཉན་བྱེད་དོ་སྐད། ། བསྙེན་སྒྲུབ་བཅད་རྒྱ་བྱས་སོ་སྐད། ། རླུང་ནུས་གྲུབ་རྟགས་ཐོན་ནོ་སྐད། ། རྟོགས་པ་ནམ་མཁའ་དང་མཉམ་མོ་སྐད། ། བསྟན་འགྲོའི་དོན་ཆེན་འགྲུབ་བོ་སྐད། ། སྐད་དེ་འདྲའི་སྐད་རྒྱང་ཆེ་གྲགས་པས། ། གཞན་བསླུ་མཁན་ཡིན་པར་འཕྲིགས་མ་ཚུད། ། བསྐྱེད་རྫོགས་ཀྱི་གནད་གསང་མི་ཤེས་བཞིན། ། ལ་ལས་བསྐྱེད་རིམ་བསྐྱེད་རིམ་ཟེར། ། ལ་ལས་རྫོགས་རིམ་རྫོགས་རིམ་ཟེར། །
བསྐྱེད་རྫོགས་གཉིས་ལ་རྩོད་པ་ཤོར། ། དོན་མེད་དུ་དམྱལ་བའི་ས་བོན་ཐེབས། ། སྨིན་པ་དང་གྲོལ་ཚུལ་མི་ཤེས་པའམ། ། ཤེས་རྐྱང་དུ་ཆོས་ལ་དབང་ཟ་བས། ། མིག་ཚུམ་ཚུམ་དྲིལ་བུ་སིལ་སིལ་དང༌། ། ནས་ཐོར་ཐོར་ཞལ་ལྕེ་བདེ་བདེ་ཡིས། ། བློ་བཤར་རྒྱུགས་སྤྲོད་ཀྱི་དབང་ཁྲིད་བྱས། ། གློ་བུར་དུ་དམ་ཉམས་ཁྱུ་གཅིག་བཟོས། ། ཞེན་ལོག་དང་ངེས་འབྱུང་མོས་གུས་རྣམས། ། རྒྱང་རིང་དུ་དོར་ནས་རྩ་རླུང་དང༌། །
སྟོང་པ་ཉིད་ལ་སྦར་ཟིན་བྱས། ། དགེ་མེད་སྡིག་མེད་ཀྱི་ལྟ་བ་རྟོགས། ། རྩ་ལྟུང་བཅུ་བཞིའི་དངོས་གྲུབ་ཐོབ། ། བྱི་ཕྲུག་མང་པོའི་གྲུབ་རྟགས་ཐོན། ། བསྟན་པ་གཅིག་ལ་མང་པོར་ཕྱེས། ། རང་ཕྱོགས་བསྲུང་བར་བྱ་བའམ། ། གཞན་ཕྱོགས་འཇོམས་པར་བྱ་བའི་ཕྱིར། ། སྡིག་པ་ལ་ཚམ་ཚོམ་མེད་པར་འཇུག ། བསྟན་ཆུས་ཀྱི་བསྟན་བཤིགས་དེ་རུ་བྱུང༌། ། ན་དོགས་ཤི་དོགས་ཀྱི་རང་དོན་དད། །
སོ་བསོད་ལྐོག་ཉལ་གྱི་མཚམས་སྒྲུབ་བྱས། ། ཆགས་སྡང་རྨོངས་གསུམ་གྱི་འདུན་མ་ལ། ། ཡིད་བཟླས་དང་ཏིང་འཛིན་དུས་གཅིག་གྲུབ། ། རྗེ་ཤཱཀྱའི་དབང་པོ་ཁྱེད་བདེན་ན། ། ལས་འདི་འདྲའི་ཐ་མ་ཅི་ཞིག་འགྱུར། ། ལར་བསམས་བཞིན་དུ་ཀརྨའི་བཀའ་བརྒྱུད་དྲན། ། བསམས་བཞིན་དུ་མཚུངས་མེད་ཆོས་རྗེ་དྲན། ། བདག་བྱིས་པ་ཆུང་ངུའི་དུས་ནས་ཀྱང༌། ། ཚུལ་དེ་འདྲ་ལ་ཡིད་སྨོན་མ་བྱས་ཤིང༌། ། ཚེ་བློས་བཏང་གི་སྒྲུབ་པ་ལ་ཡིད་སྨོན་ཀྱང༌། །
སྙིགས་དུས་ཀྱི་གཞན་དབང་བཟློག་དཀའ་བས། ། བསམ་པ་བཞིན་ཐོག་ཏུ་མ་ཁེལ་མོད། ། དེ་སྣ་ཐག་རང་གི་མགོར་དཀྲི་བའི། ། རང་ཐག་རང་གིས་མ་ཆོད་ཕྱིར། ། རང་ཉིད་རུལ་བ་མ་གཏོགས་པ། ། ལེ་ལན་གཞན་ལ་མི་འདོད་དོ། ། ད་ཚེ་ཡི་ལྷག་མ་ཅི་ཡོད་པ། ། བླ་མ་དཀོན་མཆོག་ལ་བློ་བཀལ་བའི། ། ཅི་ཡོང་གང་ཡོང་སྒུག་པ་ལས། ། གཏན་ཆིས་ཀྱི་གྲུབ་ཡུལ་མི་འདིང་ངོ༌། །
ལར་སྣང་བ་སྒྱུ་མ་ལྟ་བུ་ལ། ། སེམས་རྩ་བྲལ་གྱིས་གཉེར་ཁ་མ་ཤོར་བས། ། བློ་ཨ་འཐས་ཀྱི་མདུད་པ་མི་དམ་པ། ། འདི་བཀའ་བརྒྱུད་རྣམས་ཀྱི་བྱིན་རླབས་ཡིན། ། དངོས་བསྟན་འགྲོའི་དོན་ཆེན་མ་གྲུབ་ཀྱང༌། ། ལས་དགེ་བ་ཅུང་ཟད་བསམ་པ་ཀུན། ། བསྟན་འགྲོ་ལ་ཕན་ཕྱིར་བསྔོ་སྨོན་བགྱིད། ། འདི་ཁ་ཙམ་ཚིག་ཙམ་མ་ཡིན་པས། ། རྗེ་རྒྱལ་བ་རྣམས་ཀྱིས་དགོངས་སམ་སྙམ། ། འཁོར་ཟོག་པོ་འདུས་པའི་ཁྱུ་ནང་དུ། །
བརྫུན་རྒྱབ་བརྫུན་གྱིས་སྐྱོར་བཞིན་དུ། ། ཟོལ་ཟོག་གི་ཕྲེང་བ་མ་སྤེལ་བས། ། འཕྲལ་གཡེང་གི་ལྟད་མོར་མི་ཆེ་ནའང༌། ། ལས་ངན་གྱི་ཁུར་པོ་ཅུང་ཟད་ཡང༌། ། ཚུལ་འདི་ཡང་བླ་མ་རྗེ་ཡི་དྲན། ། སྤྱིར་གནས་ལུགས་ཀྱི་དོན་ལ་བློ་ཕྱོགས་པས། ། བདེན་གཉིས་ཀྱི་གནས་ཚུལ་ཅུང་ཟད་ཤེས། ། ཤེས་རྐྱང་གིས་འཚེང་པར་མི་འདུག་པས། ། ད་ཉམས་སུ་ལོངས་ཤིག་སི་ཏུ་པ། ། ཞེས་ཡིད་ལ་གང་ཤར་གྱི་སྨྱོ་གླུ་ཐོལ་བྱུང་མའོ།།
༈ པདྨ་ཉིན་བྱེད་དབང་པོའི་གསུང་མགུར་ནི། བཀའ་བརྒྱུད་གྲུབ་ཐོབ་རྒྱ་མཚོའི་ཐུགས་རྗེ་བསྐུལ་དབྱངས་བྱིན་རླབས་སྤྲིན་ཕུང་ཞེས་བྱ་བ་བཞུགས་སོ།། ན་མོ་གུ་རུ་པདྨ་ཀ་རཱ་ཡ། དཔལ་རིགས་ཀུན་བདག་པོ་བཅོམ་ལྡན་འདས། ། མཆོག་ཁ་སྦྱོར་ཡན་ལག་བདུན་ལྡན་སྐུ། ། རྡོ་རྗེ་འཆང་དངོས་སུ་སྣང་བ་ཅན། ། རྗེ་བདུད་འདུལ་རྡོ་རྗེའི་ཞབས་ལ་འདུད། ། རྩོད་ལྡན་གྱི་སྙིགས་མ་ལྔ་བདོ་བའི། ། དུས་བསྐལ་པའི་རང་མདངས་ངོམས་པའི་མཐུས། ། བསླུ་ཆོས་དང་སྨོན་ལམ་གོམ་པ་ཡིས། །
ཕྱི་ལྟར་སྣང་བཟང་པོའི་ངང་ཚུལ་ཅན། ། རྒྱལ་ཁམས་ཀུན་འགེངས་ཤིང་བསྟན་པ་སྤེལ། ། ཆོས་གྲུབ་མཐའ་ཐ་སྙད་ང་རྒྱལ་རློམ། རིས་མཐུན་གྱི་ཆེ་དགུས་སྐྱབས་སུ་བསྟེན། ། འཕྲལ་བློ་སྣ་ཆོས་ལ་བསྒྱུར་རོ་སྐད། ། ཕུག་སྨོན་འབྲེལ་གྱིས་ཐར་པའི་ལམ་དོགས་ནས། ། ཡང་སྲིད་ཀྱི་གནས་ངན་འཁོར་མོ་ཡུག ། ཚུལ་དེ་འདྲའི་གཡང་སར་མ་ལྷུང་བའི། ། སྐལ་ལྡན་རྣམས་ལས་ཀྱི་འཕྲོ་ལྡན་སྙམ། ། སྔོན་སངས་རྒྱས་ཀྱི་དྲང་ངེས་ཟབ་མོའི་དོན། །
ཚུལ་ཇི་བཞིན་རྟོགས་པའི་གདེང་ཐོབ་པས། ། རྫུ་འཕྲུལ་གྱི་བཀོད་པ་བསམ་ལས་འདས། ། བཀའ་བརྒྱུད་པ་ཆེ་བཞི་ཆུང་བརྒྱད་དང༌། ། ཁྱད་པར་དུ་འཕགས་པ་སྒྲུབ་པའི་བརྒྱུད། ། དོན་ངེས་པ་ཀརྨ་ཀཾ་ཚང་གི ། ཆོས་བརྒྱུད་པའི་རིང་ལུགས་གྲལ་ཆུད་འདི། ། སྔོན་དཀར་པོ་དགེ་བའི་ས་བོན་སྨིན། ། ཐོབ་དཀའ་བའི་དལ་འབྱོར་ཕུན་ཚོགས་ལྡན། ། མཇལ་དཀའ་བའི་མཚན་ལྡན་རིན་པོ་ཆེ། ། མཐིང་དབང་གི་ཅོད་པན་འཆང་ཞབས་བསྙེན། །
དཔལ་འཇིག་རྟེན་དབང་དང་འོད་དཔག་མེད། ། མཆོག་གཉིས་སུ་མེད་པའི་རང་བཞིན་ནི། ། རྒྱལ་ཤཱཀ་ཐུབ་པདྨ་འབྱུང་སོགས་ཀྱིས། ། མདོ་སྔགས་རྒྱུད་ཀུན་ཏུ་གསལ་བར་བསྟན། ། རྗེ་སངས་རྒྱས་དངོས་སྣང་རང་གཟུགས་ཀྱི། ། སྐུའི་དཀྱིལ་འཁོར་མཇལ་ཞིང་གསུང་བདུད་རྩི། ། ཐུགས་ཡེ་ཤེས་རྡོ་རྗེའི་བྱིན་རླབས་ཐོབ། ། སྐལ་ཅན་ལས་སྐལ་པར་ལྡན་པར་བྱས། ། གསང་སྔགས་ཀྱི་ཐེག་པའི་ཡང་རྩེ་མཆོག ། དཔལ་ནཱ་རོ་མཻ་ཏྲིའི་བཞེད་པའི་གཞུང༌། །
ཆོས་ཟབ་མོ་གངྒཱའི་རྒྱུན་བཟང་པོ། ། རྗེ་མངའ་བདག་ལོ་ཙཱ་ཆེན་པོ་དེས། ། བློ་གྲོས་ཀྱི་བུམ་པར་བལྟམས་པ་ཡི། ། ལམ་མཐར་ཐུག་དོན་གྱི་བརྒྱུད་པ་མཆོག ། རྗེ་རས་པ་ཆེན་པོ་ནས་བཟུང་སྟེ། ། བདུད་འདུལ་བའི་རྡོ་རྗེའི་བར་བྱོན་པའི། ། གྲུབ་བརྙེས་ཀྱི་བརྒྱུད་པ་བར་མ་ཆད། ། ཆོས་བརྒྱུད་པ་ཉེ་རིང་བསྒྲང་མ་དགོས། ། སྐལ་ལྡན་ཀུན་དད་བརྩོན་ཤེས་རབ་ཀྱི། ། སེམས་མོས་གུས་ཞེན་ལོག་ངེས་འབྱུང་བློས། །
བྱམས་སྙིང་རྗེ་ཚད་མེད་མཁའ་ཁྱབ་ཀྱི། ། འགྲོ་བ་ཀུན་རྣམ་གྲོལ་སར་བཀོད་པའི། ། དམིགས་མེད་ཀྱི་ངང་དུ་ཉམས་ལེན་སྐྱོངས། ། རང་དབང་དེ་རང་ལ་ཡོད་དུས་འདིར། ། ཆོས་བརྒྱད་ལས་བློ་སྒྱུར་དབེན་ས་བཟུང༌། ། དམ་ཚིག་ལ་གཅེས་སྤྲས་འདུ་འཛི་སྤོང༌། ། ཉམས་ལེན་གྱི་ས་བོན་ཐེབས་གྱུར་ན། ། དུས་ནམ་ཞིག་འདུས་བྱས་ཡལ་བའི་ཚེ། ། ཆོས་དབྱིངས་ཀྱི་མཁའ་ཁྱབ་ཡངས་པ་རུ། ། བདེ་ཆེན་གྱི་ལོངས་སྤྱོད་རྫོགས་སྐུ་ཐོབ། །
འགག་མེད་ཀྱི་སྤྲུལ་སྒྱུར་སྟོན་ནུས་པ། ། བཀའ་ཟབ་ཆོས་བྱིན་རླབས་དྲིན་རེ་ཆེ། ། ལས་ཉོན་མོངས་དྲག་པོའི་རླུང་ཤུགས་ཀྱིས། ། ཟད་མེད་ཀྱི་རྣམ་གཡེང་ཆུ་རིས་ལྟར། ། འཁོར་བ་རུ་ཡང་འཁོར་བདག་འཛིན་དབང༌། ། ཡིད་བྱེད་ཀྱི་ཆོ་འཕྲུལ་དྭངས་དུས་མེད། ། རྗེ་རྒྱལ་བའི་ཐུགས་རྗེ་ཡོལ་མིན་ཀྱང༌། ། རྟག་འཛིན་གྱི་རྙེད་བཀུར་བདུད་བཞི་ཡི། ། ཁྲི་མུན་གྱི་དཔུང་གིས་ནོན་ལགས་ན། ། མཆོག་བྱིན་རླབས་འོད་སྣང་བསྟན་དུ་གསོལ། །
ལུས་ངག་ཡིད་ཉོན་མོངས་དབང་གྱུར་ན། ། གཉན་པོ་རྒྱུད་ཐོག་ཏུ་ཁེལ་བར་བྱིན་གྱིས་རློབས། ། རྟེན་འབྲེལ་ཀུན་ལུས་ལ་འགྲིགས་པར་བྱིན་གྱིས་རློབས། ། ཉམས་རྟོགས་པ་སེམས་ལ་འཆར་བར་བྱིན་གྱིས་རློབས། ། འགྲོ་དོན་ཕྱོགས་མེད་དུ་འགྲུབ་པར་བྱིན་གྱིས་རློབས། ། ས་ལམ་གྱི་ཡོན་ཏན་འཕེལ་བར་བྱིན་གྱིས་རློབས། ། ཚེ་གཅིག་ལ་སངས་རྒྱས་ཐོབ་པར་བྱིན་གྱིས་རློབས། ། སྐུ་བཞི་ཡི་རྒྱལ་ས་ཟིན་པར་བྱིན་གྱིས་རློབས། ། བསམ་དོན་ཀུན་ལྷུན་གྱིས་གྲུབ་པར་བྱིན་གྱིས་རློབས། ། ཞེས་པའང་སྒྲུབ་སྡེའི་བླ་མ་ཀུན་སྤངས་པ་ཨཱ་ནནྟ་བྷ་དྲས་གསེར་གྱི་མཎྜལ་དང་བཅས་འདི་ལྟར་བསྐུལ་ངོར།
སི་ཏུ་པདྨ་ཉིན་བྱེད་དབང་པོས་ས་ཟླའི་དཀར་ཕྱོགས་གང་བའི་དུས་དགེ་བར་སྤེལ། ༈ རྒྱལ་བའི་དབང་པོ་དཔལ་ལྡན་ཀརྨ་པ་ཐེག་པ་མཆོག་གི་རྡོ་རྗེའི་གསུང་མགུར་ནི། ན་མོ་གུ་རུ། སྐྱབས་དཀོན་མཆོག་ཀུན་འདུས་ཆོས་ཀྱི་རྗེ། ། རིགས་ཀུན་གྱི་བདག་པོ་རྡོ་རྗེ་འཆང༌། ། དཔལ་བདེ་བ་ཆེན་པོ་མི་ཡི་གཟུགས། ། རྗེ་པདྨ་ཉིན་བྱེད་དབང་པོ་ཞེས། ། སྐུ་མཚན་དཔེའི་གཟི་བརྗིད་ལྷག་པར་འབར། ། གསུང་གང་འདུལ་བདེན་ཚིག་ཆོས་སྒོ་སྟོན། ། ཐུགས་ཏིང་འཛིན་འཇུག་ལྡང་བསམ་མི་ཁྱབ། །
བཀའ་བརྒྱུད་པ་གསེར་གྱི་ཕྲེང་བའི་རྒྱན། ། ཁྱེད་དགོངས་པ་ཟབ་ཞི་ཆོས་ཀྱི་དབྱིངས། ། མགོན་རྒྱལ་བ་རྣམས་དང་དབྱེར་མེད་ཀྱང༌། ། བདག་གསོལ་བ་འདེབས་པའི་བུ་རྣམས་ལ། ། ཐུགས་སྙིང་རྗེ་ཆེན་པོས་དགོངས་སུ་གསོལ། ། མཆོག་འདུས་པའི་ཟིལ་གྱིས་མི་གནོན་པའི། ། སྐུ་ལྷུན་པོ་རྡོ་རྗེའི་བཞུགས་སྟངས་ཅན། ། བྱིན་རླབས་ཀྱི་ཟིལ་ཆེན་འགྲོགས་པ་དེ། ། ཡིད་རྩེ་གཅིག་དྲན་པས་གསོལ་བ་འདེབས། ། ལུས་སེར་གོས་གྱོན་ཀྱང་མི་ནག་ཚུལ། །
ལས་ཅི་བྱས་ཆོས་འགལ་ཤ་སྟག་སྤྱོད། ། དུས་ད་ལྟའི་རྟགས་ཙམ་འཛིན་རྣམས་ཀྱང༌། ། ལུས་ཚུལ་དང་ལྡན་པར་བྱིན་གྱིས་རློབས། ། གསུང་ཚངས་པའི་དབྱངས་ཀྱི་ཆོས་སྒྲ་སྒྲོགས། ། ཚིག་མཐའ་དག་ལེགས་པར་གསུང་བ་ལ། ། མི་མི་མིན་ཀུན་ཀྱང་ཚད་མར་གྱུར། ། བློ་གདུང་ཤུགས་དྲག་པོས་གསོལ་བ་འདེབས། ། རྫུན་ལོང་གཏམ་ཅ་ཅོས་མི་ཚེ་ཟད། ། ཀུན་ཁྱད་གསོད་མི་དགེའི་ལས་ངན་བསོགས། ། ངག་སྡིག་པའི་ཁུར་གྱིས་ནོན་པ་རྣམས། །
ཅི་སྨྲས་ཆོས་སུ་འགྲོ་བར་བྱིན་གྱིས་རློབས། ། སྤྱན་རྡོ་རྗེའི་ལྟ་སྟངས་མཁའ་ལ་གཟིགས། ། དོན་རྟོགས་པའི་ཡེ་ཤེས་དབྱིངས་དང་མཉམ། ། གཞན་རྗེས་འཛིན་ཐུགས་རྗེ་རྩོལ་མི་འཇུག ། བདག་མོས་པའི་ཤུགས་ཀྱིས་གསོལ་བ་འདེབས། ། ཉམས་ལེན་མཁན་ཡིན་པར་རློམ་ན་ཡང༌། ། འཁྲུལ་རྒྱ་འབྱམས་ངང་དུ་ཉིན་མཚན་མདའ། ། ཚེ་སྟོང་ཟད་གཏད་སོ་མེད་རྣམས་ཀྱི། ། བློ་ལས་སུ་རུང་བར་བྱིན་གྱིས་རློབས། ། ཡིད་བཞིན་གྱི་ནོར་བུ་རིན་ཆེན་ལྟར། །
འབད་མེད་ཀྱི་ཡོན་ཏན་ལྷུན་གྱིས་གྲུབ། ། འབྲེལ་ཚད་ལ་དཀར་པོའི་ཡོན་ཏན་བགོ ། དྲིན་ཅན་གྱི་བླ་མར་གསོལ་བ་འདེབས། ། བཟང་ཡོན་ཏན་ཆུང་ལ་ང་རྒྱལ་ཆེ། ། རང་མཐོང་དང་ལོག་ལྟས་དག་སྣང་བསྒྲིབས། ། སྐྱོན་ངན་གྱི་གོང་བུ་བདག་འདྲ་རྣམས། ། རྒྱུད་རྣམ་པར་དག་པར་བྱིན་གྱིས་རློབས། ། རང་འདོད་དང་ཆོས་བརྒྱད་རྩད་ནས་ཟད། ། གཞན་ཕན་ལ་བཏང་སྙོམས་སྐད་ཅིག་མེད། ། འབྲེལ་ཚད་དོན་ལྡན་གྱི་ཕྲིན་ལས་ཅན། །
ཡིད་ཁྱེད་ཤེས་མོས་པས་གསོལ་བ་འདེབས། ། ཚེ་འདིར་སྣང་ལས་ལ་མི་ཚེ་ཡོལ། ། ཁ་ལྟོ་རྒྱབ་ཙམ་ལ་སྡིག་པ་སྒྲུབ། ། ཆོས་ལག་ཏུ་མ་ལོན་སྐལ་དམན་རྣམས། ། ལས་ཆོས་དང་མཐུན་པར་བྱིན་གྱིས་རློབས། ། ལར་དེང་སང་བསྟན་པ་རྟགས་ཙམ་འཛིན། ། དུས་སྙིགས་མའི་རྣམ་འགྱུར་ཇེ་ཆེར་འཕེལ། ། མི་ཚེ་ཡང་དགུན་གྱི་ཉི་བཞིན་ཐུང༌། ། རྐྱེན་གློ་བུར་སྡུག་བསྔལ་མང་པོས་གཙེར། ། ཆོས་ཟབ་དགུ་དར་ཡང་ལག་ལེན་ནུབ། །
བསྟན་བཤིགས་ཀྱི་ཟོག་པོས་རྒྱལ་ཁམས་གང༌། ། ཆོས་མིན་དུ་སྤྱོད་རྣམས་དབུ་འཕང་མཐོ། ། ཆོས་ཚུལ་བཞིན་སྤྱོད་པ་ཉིན་སྐར་འདྲ། ། ལྷ་དཀོན་མཆོག་གསུམ་ལ་ཡིད་མི་ཆེས། ། བདུད་མི་མིན་ཤི་འདྲེ་སྐྱབས་སུ་བསྟེན། ། རྒྱུ་བླང་དོར་ཕྱིན་ཅི་ལོག་ཏུ་སྒྲུབ། ། དེ་བྱས་པས་མི་འདོད་སྣ་དགུ་འབྱུང༌། ། རྒྱལ་བསྟན་གྱི་སྙིང་པོ་སྒྲུབ་བརྒྱུད་བསྟན། ། ཚུལ་བཞིན་དུ་འཛིན་པ་ཤིན་ཏུ་དཀོན། ། སེར་གཟུགས་ཀྱིས་ས་སྟེང་གང་ན་ཡང༌། །
དགོས་དུས་སུ་སླེབས་པ་རབ་ཏུ་དཀོན། ། ཀྱེ་མ། སེམས་ཅན་མགོན་མེད་ལ་བསམ་ན་སྙིང་རྗེས་གདུང༌། ། འཁོར་བའི་འཁྲུལ་ཚབ་ལ་བསམ་ན་སྐྱོ་ཤས་སྐྱེ། ། རང་གིས་རང་ཕུང་འདི་མཐོང་ཚེ་མཆི་མ་འཁྲུག ། ངན་སོང་སྡུག་བསྔལ་འདི་དྲན་ཚེ་ཡ་རེ་ང། ། འདི་བསམ་བཞིན་དྭགས་པོའི་བཀའ་བརྒྱུད་དྲན། ། དགོས་མཚུངས་མེད་བྱམས་མགོན་ཆོས་རྗེ་དྲན། ། རྗེ་མཐོང་བས་གྲོལ་བ་པདྨའི་མཚན། ། རེག་པས་འཚིངས་པ་ཉིན་བྱེད་དབང༌། །
དྲན་ཙམ་གྱིས་ཆོག་པའི་རིན་པོ་ཆེ། ། ཡུལ་མདོ་ཁམས་ཕྱོགས་སུ་སྐུ་འཁྲུངས་ནས། ། ཚུལ་བསམ་མི་ཁྱབ་པའི་ཕྲིན་ལས་ཀྱིས། ། ལྗོངས་བོད་དང་བོད་ཆེན་གྱི་གདུལ་བྱ་རྣམས། ། ལེགས་ལམ་ལ་དཀྲི་བའི་ཐབས་མཁས་ཀྱི། ། མཛད་བཟང་དེ་ནམ་མཁའི་མཐའ་དང་མཉམ། ། དོན་སྙིང་པོའི་བསྟན་པ་རྒྱ་ཆེར་སྤེལ། ། དབྱིངས་རྣམ་ཐར་ལ་ཚད་དང་རིས་མེད་ཀྱང༌། ། ཚེ་རབས་ཀྱི་ཕྲེང་བར་རྗེས་བཟུང་ནས། ། སེམས་ཆོས་སྐུར་ངོ་སྤྲོད་བཀའ་དྲིན་ཅན། །
རྗེ་ཁྱེད་ལ་སྐྱབས་སུ་གསོལ་བ་ཡི། ། མི་བདག་སོགས་ལ་ཐུགས་བརྩེས་འདིར་དགོངས་ལ། ། ཐོག་མེད་ནས་འཁྲུལ་པར་བསླུས་པ་ཡི། ། ཅོལ་ཆུང་གི་རིག་པའི་ཁྱེའུ་འདི། ། གཞི་ཞེན་ལོག་དང་ངེས་འབྱུང་གི་རྐང་པ་ཟིན། ། ལམ་མོས་གུས་སྙིང་རྗེས་རྒྱུད་འཁུལ་ཏེ། ། གྲོགས་དམ་ཚིག་སྤྱོད་པ་རྣམ་དག་གིས། ། འབྲས་ཆོས་སྐུ་ཚེ་འདིར་འགྲུབ་པ་ཞིག ། རྗེ་དཔལ་ལྡན་བླ་མས་བྱིན་གྱིས་རློབས། ། ཞེས་པ་འདི་ཡང་བླ་མ་ཀརྨ་ཚུལ་ཁྲིམས་རྒྱ་མཚོས་བསྐུལ་བའི་ངོར་ཀརྨ་པའི་སྐུ་ཕྲེང་བཅུ་བཞི་པའི་མཚན་འཛིན་ཐེག་པ་མཆོག་གི་རྡོ་རྗེས་བྲིས་པ་དགེ།
༈ རྒྱལ་བས་ཏིང་ངེ་འཛིན་གྱི་རྒྱལ་པོའི་མདོ་སོགས་ལས་ལུང་བསྟན་པའི་དཔལ་ལྡན་བླ་མ་དམ་པ་བློ་གྲོས་མཐའ་ཡས་པའི་སྡེའམ། ཀརྨ་ངག་དབང་ཡོན་ཏན་རྒྱ་མཚོའི་ཞལ་སྔ་ནས་ཕྱག་རྒྱ་ཆེན་པོའི་རྟོགས་པ་མངོན་དུ་གྱུར་པའི་ཚེ་དོ་ཧ་རྡོ་རྗེའི་མགུར་བཞེངས་པ་ནི། མཉམ་མེད་དྭགས་པོ་བཀའ་བརྒྱུད་ཀྱི་ལྟ་སྒོམ་ལ་ངེས་པ་ཆ་ཙམ་རྙེད་པའི་གླུ་གཉུག་མ་རང་ཤར་ཞེས་བྱ་བ། རྡོ་རྗེ་འཆང་ཞེས་གཡེར་པོ་ཆེ། ། ཡོན་ཏན་བརྒྱད་ལྡན་ཏུ་སྐད་པ་དེ། ། བདག་ཐ་མལ་སྣང་ངོར་མི་ཡི་གཟུགས། ། མགོན་པདྨའི་མཚན་ཅན་བྱིན་རླབས་ཅན། ། སྙིང་པདྨ་འདབ་བརྒྱད་གུར་ཁང་དུ། ། དུས་སྐད་ཅིག་མ་བྲལ་གསོལ་བ་གདབ། ། རྟོགས་གྲོལ་དུས་མཉམ་གྱི་སྐལ་མེད་ཀྱང༌། །
རང་ངོ་ཤེས་ཙམ་གྱི་བྱིན་རླབས་ཐོབ། ། ཆོས་བརྒྱད་ལ་གཉེར་ཁ་ཆུང་དུ་སོང༌། ། འོད་གསལ་ཆོས་སྐུ་སྒྲ་བོ་ཆེ། ། ཐུགས་ཡིད་བསྲེས་པས་ལྷག་གེར་མཐོང༌། ། རྣམ་རྟོག་སྟེང་དུ་མི་རྟོག་རྙེད། ། བློ་བྲལ་ངང་ནས་ཡེ་ཤེས་ཤར། ། སངས་རྒྱས་དྭགས་པོའི་བུ་བརྒྱུད་དང་སྤྲོ་བས། ། རྗེས་ཤེས་ཀྱི་མགྲིན་པ་བཏེགས་སྙིང་འདོད། ། ནུབ་ཨོ་རྒྱན་མཁའ་འགྲོའི་གསང་མཛོད་ནས། ། གྲུབ་ཐོབ་ཏཻ་ལོ་ཆེན་པོ་ཡིས། །
ནོར་བུ་རྣམ་གསུམ་གཏེར་ཁ་ཕྱེས། ། བྱང་མེ་ཏོག་མདངས་འཕྲོག་དགོན་པ་ན། ། མཁས་པ་ནཱ་རོ་པཎ་ཆེན་གྱིས། ། རླུང་སེམས་གཉིས་མེད་ཀྱི་གྲུབ་རྟགས་ཐོན། ། ལྷོ་གྲོ་བོ་ལུང་གི་སྨན་ལྗོངས་སུ། ། དགྱེས་མཛད་སྤྲུལ་པའི་ལོ་ཙཱ་ཡིས། ། གྲུབ་ཐོབ་ཡོངས་ཀྱི་ཆུ་འགོ་བཙུགས། ། ནུབ་ལ་ཕྱི་གངས་ཀྱི་ར་བ་ན། ། སྐྱེས་མཆོག་བཞད་པ་རྡོ་རྗེ་ཡིས། ། ཚེ་གཅིག་ལ་ཟུང་འཇུག་གོ་འཕང་བསྒྲུབས། །
ཤར་དྭགས་ལ་སྒམ་པོའི་ཞིང་ཁམས་ནས། ། རྒྱལ་བ་གཉིས་པའི་འཚོ་བྱེད་ཞབས། ། ས་བཅུ་པའི་ཏིང་འཛིན་མངོན་དུ་གྱུར། ། གནས་སྐུ་གསུང་ཐུགས་ཀྱི་འཁོར་ལོ་ན། ། ཆེ་བཞི་ཆུང་བརྒྱད་གྲུབ་པའི་ཁྱུ། ། ཕྱག་རྒྱ་ཆེན་པོའི་སྲོག་མཐུ་གྲུབ། ། སངས་ལ་མི་རྒྱ་ཀ་མེད་བྱུང༌། ། བྱང་ཆུབ་སེམས་ཀྱི་དབང་སྡུད་མཁས། ། འགྲོ་དོན་མི་འབྱུང་ཀ་མེད་བྱུང༌། ། ཚོགས་གཉིས་རྫོགས་པའི་ནོར་སྒྲུབ་ཟབ། །
ལོངས་སྤྱོད་མི་རྫོགས་ཀ་མེད་བྱུང༌། ། གཅིག་ཤེས་ཀུན་གྲོལ་མཁྱེན་པ་རྒྱས། ། ལུང་ཆེན་མི་ཐོབ་ཀ་མེད་བྱུང༌། ། ཕ་བསགས་པ་ཅན་གྱི་བུ་བརྒྱུད་ལ། ། ནོར་རང་བཞིན་ཆེ་བ་སྔོན་གྱི་ལས། ། སེང་དཀར་མོ་ཁྱུང་ཆེན་ཕྲུ་གུ་རྣམས། ། རྩལ་རང་བཞིན་རྫོགས་པ་རིགས་ཀྱི་མཐུ། ། བཀའ་གྲུབ་ཐོབ་བརྒྱུད་པའི་རྗེས་འཇུག་ལ། ། སྒོམ་རང་བཞིན་སྐྱེ་བ་བྱིན་རླབས་སྟོབས། ། ལོ་གྲངས་མང་པོའི་སྡུག་ཡུས་དང༌། །
སོས་དལ་དུ་བསྡད་པའི་ང་རྒྱལ་དང༌། ། སྡུག་ཨུ་ཚུགས་བྱས་པའི་ཧམ་པ་དང༌། ། གཞན་ཁྱད་གསོད་བྱེད་པའི་ཕོ་ཚོད་དང༌། ། རང་སོ་སྐྱེ་རྣམ་རྟོག་གྲངས་འདེབས་ལ། ། ས་ལམ་གྱི་མངོན་རྟོགས་བརྩི་བ་སོགས། ། སྙིགས་དུས་ཀྱི་བླུན་སྒོམ་ཁྱད་ཆོས་རྣམས། ། མི་ལྡན་གྲུབ་ཐོབ་ཀྱི་མིང་མེད་ཀྱང༌། ། དཔེ་བརྒྱུད་པ་བཟང་པོའི་གདམས་ངག་གིས། ། དོན་ཕྱག་རྒྱ་ཆེན་པོའི་ཡེ་ཤེས་མཐོང༌། ། གཞི་ཕྱག་ཆེན་ལྟ་བའི་གནས་ལུགས་གོ །
ལམ་ཕྱག་ཆེན་སྒོམ་པ་ཉམས་སུ་མྱོང༌། ། འབྲས་ཕྱག་ཆེན་སངས་རྒྱས་སེམས་སུ་རྟོགས། ། མི་ང་རང་ངན་ཏེ་བླ་མ་བཟང༌། ། དུས་སྙིགས་མར་སྐྱེས་ཀྱང་སྐལ་བ་ཆེ། ། སྙིང་རུས་ཆུང་ཡང་གདམས་ངག་ཟབ། ། གཞི་ཕྱག་རྒྱ་ཆེན་པོ་ཟེར་ཙ་ན། ། གནས་ལུགས་དང་འཁྲུལ་ལུགས་གཉིས་སུ་གདའ། ། འཁོར་འདས་ཀྱི་རིས་སུ་མ་ཆད་ཅིང༌། ། སྒྲོ་སྐུར་སྤྲོས་པའི་མཐའ་དང་བྲལ། ། རྒྱུ་ཡིས་མ་བསྐྱེད་རྐྱེན་མ་བསྒྱུར། །
འཁྲུལ་པས་ངན་ཏུ་མ་སོང་ཞིང༌། ། རྟོགས་པས་བཟང་དུ་མ་སོང་བ། ། འཁྲུལ་མ་མྱོང་ལ་གྲོལ་མ་མྱོང༌། ། ངོ་བོ་གང་དུའང་མ་གྲུབ་པས། ། རྣམ་པ་འགག་མེད་ཅིར་ཡང་འཆར། ། འཁོར་འདས་ཀུན་ཁྱབ་ནམ་མཁའ་བཞིན། ། འཁྲུལ་དང་གྲོལ་བ་ཀུན་གྱི་གཞི། ། རང་གསལ་ཤེས་པ་འཆར་རུང་ཅན། ། ཀུན་གཞིའི་རྣམ་པར་ཤེས་དང་བཅས། ། ལུང་མ་བསྟན་དེའི་རིག་པའི་ཆ། །
ངོ་བོ་སྟོང་ལ་རང་བཞིན་གསལ། ། དབྱེར་མེད་རིག་པའི་སྙིང་པོ་ཅན། ། ངོས་བཟུང་མེད་པ་བར་སྣང་ཁམས། ། དྲི་མེད་རིན་ཆེན་དྭངས་པའི་ཤེལ། ། རང་རིག་རང་གསལ་མར་མེའི་མདངས། ། བརྗོད་དུ་མེད་པ་ལྐུགས་པའི་ཉམས། ། མ་བསྒྲིབས་ཡེ་ཤེས་ཟང་ཐལ་བ། ། འོད་གསལ་ཆོས་སྐུ་བདེ་གཤེགས་སྙིང༌། ། གདོད་ནས་རྣམ་དག་ལྷུན་གྱིས་གྲུབ། ། དཔེ་སུས་ཀྱང་མཚོན་པར་མི་ནུས་ཤིང༌། །
ཚིག་གང་ཡང་བརྗོད་པར་མི་ནུས་ལ། ། བློས་དཔྱད་པར་མི་བཟོད་ཆོས་ཀྱི་དབྱིངས། ། འདི་ཐོག་མ་ཉིད་དུ་གཏན་ལ་དབབ། ། སྒྲོ་འདོགས་ཐམས་ཅད་བཅད་ཀྱང་འཚལ། ། ལྟ་ཐོག་ནས་སྒོམ་པ་སྐྱོང་བ་དེ། ། མཁའ་ལྡིང་གནམ་འཕང་གཅོད་པ་འདྲ། ། གང་ལའང་ཉམ་ང་བག་ཚ་མེད། ། ལྟ་བ་མེད་པའི་སྒོམ་པ་དེ། ། དམུས་ལོང་ཐང་དུ་འཁྱམས་པ་འདྲ། ། ལམ་ངེས་པ་ཡིན་མིན་གཏད་སོ་མེད། །
སྒོམ་པར་མི་ནུས་ལྟ་བ་ཡང༌། ། ཕྱུག་པོ་སེར་སྣས་བཅིངས་པ་འདྲ། ། རང་གཞན་ལ་དགོས་པའི་འབྲས་མི་འབྱིན། ། ཟུང་འབྲེལ་དུ་སྐྱོང་བ་དམ་པའི་ལུགས། ། ལུང་མ་བསྟན་པའི་གཏི་མུག་ཆ། ། རྒྱུ་མཚན་ལྔས་རང་ངོ་མ་ཤེས་པས། ། ལྷན་སྐྱེས་མ་རིག་རྒྱ་མཚོ་ལས། ། བདག་འཛིན་འཁྲུལ་པའི་རྦ་རླབས་གཡོས། ། རིག་པ་བདག་དང་རང་སྣང་ཡུལ། ། གཟུང་འཛིན་གྱི་བག་ཆགས་འཐས་པ་ལས། །
ལས་བསགས་ཤིང་དེ་ལས་རྣམ་སྨིན་བྱུང༌། ། འཁོར་བ་ཟོ་ཆུའི་ཁྱུད་མོ་འཁོར། ། འཁོར་བཞིན་ཏུ་ངོ་བོ་དྲི་མ་མེད། ། སྣང་དུས་ཉིད་ནས་བདེན་པས་སྟོང༌། ། སྣང་ཙམ་ཡང་སྐུ་གསུམ་བཀྲ་ལམ་མེ། ། སྐྱེས་པའི་རང་བཞིན་མ་སྐྱེས་པ། ། མ་སྐྱེས་པ་དེ་འགག་པ་མེད། ། གཉིས་མེད་པར་ན་གནས་པ་བྲལ། ། བརྗོད་པར་དཀའ་བའི་སེམས་ཉིད་ལས། ། འཁོར་འདས་ཀྱི་ཆོ་འཕྲུལ་སྣ་ཚོགས་ཤར། །
རང་གྲོལ་དུ་ཤེས་པ་ལྟ་བའི་མཆོག ། རྟོགས་ན་ཐམས་ཅད་དེ་བཞིན་ཉིད། ། དགག་སྒྲུབ་མེད་ན་གཉུག་མའི་གཤིས། ། བློ་ལས་འདས་ན་མཐར་ཐུག་ལགས། ། ལམ་ཕྱག་རྒྱ་ཆེན་པོ་ཟེར་ཙ་ན། ། སེམས་ཉིད་དང་སྣང་སྲིད་ཕྱག་རྒྱ་ཆེ། ། སེམས་ལྷན་ཅིག་སྐྱེས་པ་ཆོས་ཀྱི་སྐུ། ། སྣང་བ་ལྷན་སྐྱེས་ཆོས་སྐུའི་འོད། ། དཔལ་ལྡན་བླ་མའི་བྱིན་རླབས་དང༌། ། རང་གི་ལས་འཕྲོ་འཛོམས་པ་ན། །
སྔར་འདྲིས་ཀྱི་མི་བཞིན་རང་ངོ་འཕྲོད། ། བཤད་བཤད་མང་པོའི་ཁ་ན་མེད། ། ལས་དང་པོ་པ་ལ་གང་ཡང་དགོས། ། འདས་མ་འོངས་རྟོག་པའི་སྐྱེལ་བསུ་སྤང༌། ། ད་ལྟར་གྱི་ཤེས་པ་སྐད་ཅིག་མར། ། བཟོ་མ་བྱས་གཉུག་མ་གཤིས་ཀྱི་ངང༌། ། བློས་ཆེད་དུ་བསྒོམ་རྒྱུ་རྡུལ་ཙམ་མེད། ། ཡེངས་འཁྲུལ་བར་སྐད་ཅིག་མ་ཤོར་བ། ། མ་ཡེངས་མི་སྒོམ་བཟོ་མེད་གནད། ། སོ་མ་ལྷུག་པ་རང་དྭངས་ངང༌། །
རྣམ་ཐར་སྒོ་གསུམ་གྱི་ནམ་མཁའ་ལ། ། དྲན་ཤེས་བཞིན་བྱ་ར་ལེགས་བཀོད་ནས། ། སེམས་སྒྲིམ་ཀློད་རན་པོས་རྟག་བསྐྱངས་བས། ། ཕྲ་རགས་སྦོམ་གསུམ་གྱི་རྟོག་ཚོགས་ཞི། ། སེམས་མ་བཅོས་རང་བབ་ངང་ལ་གནས། ། ཉམས་རིམ་པ་བཞི་པོ་རིམ་གྱིས་སྐྱེ། ། འོད་གསལ་གྱི་ཉི་མ་ཁོར་ཡུག་འཆར། ། སྒོམ་ཕྱག་རྒྱ་ཆེན་པོའི་རྩ་བ་ཚུགས། ། འདི་མེད་པའི་རྟོགས་པ་མཐོའོ་སྐད། ། རྨིངས་མེད་པའི་མཁར་གྱི་རྣམ་བཞག་འདྲ། །
འདིར་ཧ་ཅང་ཞེན་པའང་བདུད་ཀྱི་ལས། ། ཐོས་ཆུང་སྙིང་རུས་ཅན་ཕལ་ཆེར། ། ལྟར་སྣང་ཡོན་ཏན་གྱིས་བློ་བྲིད་ནས། ། རང་གཞན་ངན་འགྲོའི་ལམ་སྣ་བྱེད། ། ཉམས་བཟང་པོ་བདེ་གསལ་མི་རྟོག་ཀྱང༌། ། འཛིན་པ་ཡོད་ན་འཁོར་བའི་རྒྱུ། ། མོས་གུས་ཀྱིས་སྙིང་ལ་གཟེར་བཏབ་ནས། ། རིག་ཐོག་ཏུ་རྡོ་རུས་འཕྲོད་པ་ན། ། བྱིན་རླབས་ཀྱི་དོན་བརྒྱུད་འཕོས་པ་ལས། ། ཤོར་ས་བཞི་རུ་མ་ཤོར་ཞིང༌། །
གོལ་ས་གསུམ་དུ་མ་ལྷུང་བ། དགའ་བཞི་ལས་འདས་རྐྱེན་གསུམ་བྲལ། ། སྐྱེ་ལུགས་གསུམ་གྱིས་མཚམས་སྦྱར་བས། ། ཆེན་པོ་གསུམ་གྱི་བློས་མ་རེག ། ཉམས་མྱོང་བས་མ་སྦགས་རང་བྱུང་གཤིས། ། སྤྲིན་མེད་ནམ་མཁའི་དཀྱིལ་ལྟ་བུ། ། རང་རིག་རང་གསལ་སྨྲར་མི་གཏུབས། ། དཔེ་བྲལ་མི་རྟོག་ཡེ་ཤེས་ཏེ། ། ཐ་མལ་ཤེས་པ་རྗེན་པ་ཉིད། ། གོ་ཡུལ་དང་ཕོ་ཚོད་དུ་མ་ལུས་པར། །
ཆོས་ཀྱི་སྐུ་རུ་ལྷག་གིས་མཐོང༌། ། ཚོགས་དྲུག་གི་ཡུལ་སྣང་ཆུ་ཟླ་བཞིན། ། ཡེ་ཤེས་ཀྱི་ངང་དུ་ས་ལ་ལ། ། གང་ཤར་བཟོ་མེད་གཉུག་མའི་ངང༌། ། ཅིར་སྣང་ཕྱག་རྒྱ་ཆེན་པོའི་གཤིས། ། སྣང་སྲིད་ཆོས་སྐུ་བདེ་བ་ཆེ། ། སྒོམ་རང་བབ་འཇོག་པའི་ཞི་གནས་དང༌། ། དོན་མཐོང་མེད་མཐོང་བའི་ལྷག་མཐོང་གཉིས། ། གནས་འགྱུ་རིག་གོ་ཅོག་ཀུན་ལ། ། ཡ་བྲལ་མ་ཡིན་ཟུང་དུ་འཇུག །
རྣམ་རྟོག་འཁྲུལ་པ་སྤང་དུ་མེད། ། གཉེན་པོའི་དགེ་སྦྱོར་བསྒྲུབ་ཏུ་མེད། ། རང་སར་སླེབས་པའི་དུས་ཤིག་མཆིའོ། ། རྟོགས་པའི་རང་སོ་ཟིན་པ་ལ། ། སྒོམ་མིན་པ་ཅི་ཡང་ཡོད་མིན་ཞིང༌། ། བྲལ་ཐོབ་མེད་པའི་ས་མཚམས་ན། ། སྒོམ་པ་ཉིད་ཀྱང་མེད་མོད་ཀྱི། ། བློ་ཡི་སྤུ་རིས་མ་ཡལ་བའི། ། ལས་དང་པོ་པ་ལ་སྒོམ་པ་གཅེས། ། སྒོམ་པའི་ཐོག་ནས་མྱོང་བ་འབྱུང༌། །
མྱོང་བ་རིག་པའི་རྒྱན་ཏུ་ཤར། ། ལམ་ཁྱད་པར་དབྱེ་ན་རྣལ་འབྱོར་བཞི། ། སེམས་རང་ངོ་ཤེས་པ་རྩེ་གཅིག་ཡིན། ། དེ་ཆུང་འབྲིང་ཆེན་པོའི་རིམ་པ་ལས། ། བདེ་གསལ་གྱི་ངོ་བོ་རེས་འཇོག་མཐོང༌། ། མཉམ་བཞག་གི་ཏིང་འཛིན་རང་དབང་ཐོབ། ། ཉམས་འོད་གསལ་སྣང་བ་འཁོར་མ་ཡུག ། སེམས་རྩ་བྲལ་དུ་རྟོགས་པ་སྤྲོས་བྲལ་ཡིན། ། དེ་ཆུང་འབྲིང་ཆེན་པོའི་དབྱེ་བ་ལས། ། སྐྱེ་འགག་གནས་གསུམ་སྟོང་པར་རྟོགས། །
སྣང་འཛིན་སྟོང་འཛིན་གྱི་གཞི་རྩ་བྲལ། ། ཆོས་ཀུན་ལ་སྤྲོས་པའི་སྒྲོ་འདོགས་ཆོད། ། སྣང་སེམས་འདྲེས་པ་རོ་གཅིག་ཡིན། ། དེ་ཆུང་འབྲིང་ཆེན་པོའི་རིམ་པ་ལས། ། གཉིས་བསྡུས་ཀྱི་ཆོས་རྣམས་རོ་མཉམ་འདྲེས། ། སྣང་སེམས་ཆུ་ལ་ཆུ་བཞག་བཞིན། ། རོ་གཅིག་ལས་ཡེ་ཤེས་དུ་མ་འཆར། ། བློ་གཏན་ཟད་དུ་སོང་བ་སྒོམ་མེད་ཡིན། ། དེ་ཆུང་འབྲིང་ཆེན་པོའི་རིམ་པ་ལས། ། བསྒོམ་བྱ་སྒོམ་བྱེད་ཀུན་དང་བྲལ། །
ཤེས་སྒྲིབ་ཀྱི་བག་ཆགས་རིམ་གྱིས་བྱང༌། ། འོད་གསལ་མ་བུ་འདྲེས་པ་ལས། ། ཆོས་དབྱིངས་ཡེ་ཤེས་ཀློང་དུ་འབྱམས། ། མདོར་ན་མཉམ་པར་བཞག་པ་ལ། ། སེམས་ཅི་འདོད་དུ་གནས་པ་རྩེ་གཅིག་སྟེ། ། ཐ་མལ་གྱི་ཤེས་པའི་རང་ངོ་མཐོང༌། ། གཞི་མེད་དུ་རྟོགས་པ་སྤྲོས་བྲལ་ཡིན། ། ཆོས་གཉིས་སུ་འཛིན་པ་ཇི་སྙེད་ཀུན། ། རིག་ཐོག་ཏུ་གྲོལ་བ་རོ་གཅིག་སྟེ། ། སྒོམ་མི་སྒོམ་གྱི་ཐ་སྙད་ཀུན་ལས་འདས། །
བག་ཆགས་ཟད་པ་སྒོམ་མེད་ཅེས། ། རྣལ་འབྱོར་དབང་ཕྱུག་ཆེན་པོའི་ས། ། ནཱ་རོ་མཻ་ཏྲིའི་དབུ་བཟུང་ནས། ། རྗེ་བླ་མ་པདྨ་དབང་ཆེན་བར། ། བཀའ་བརྒྱུད་པ་གསེར་གྱི་ཕྲེང་བ་རྣམས། ། སྒོམ་མེད་ཆོས་སྐུའི་རྒྱལ་སར་གཤེགས། ། སྒྲིབ་གཉིས་ཀྱི་མུན་པ་དབྱིངས་སུ་སངས། ། མཁྱེན་པ་གཉིས་ཀྱི་རྩལ་ཆེན་རྒྱས། ། གཞན་དོན་མཁའ་ཁྱབ་ཀྱི་གཏེར་ཁ་བྱེ། ། བློ་ཐེ་ཚོམ་མེད་པའི་སྐྱབས་སུ་བཞུགས། །
བཀའ་བརྒྱུད་གཅིག་ལ་གཅིག་བརྟེན་ཅེས། ། ཚིག་ཙམ་མ་ཡིན་དོན་ལ་གྲགས། ། མི་རྨུ་རྒོད་སོ་སྐྱེ་བདག་འདྲ་ཡང༌། ། རྗེ་ཁྱེད་ཀྱི་བརྒྱུད་པའི་རྟགས་འཛིན་པས། ། སྒོམ་མེད་ཀྱི་རྒྱལ་སར་མྱུར་དུ་དྲོངས། ། བློ་གཏན་ཟད་དུ་མཛོད་གཅིག་ཐུགས་རྗེ་ཅན། ། འབྲས་ཕྱག་རྒྱ་ཆེན་པོ་སྐད་པ་དེ། ། གཞི་གཉུག་མའི་སྐུ་གསུམ་རང་ངོ་འཕྲོད། ། ལམ་ལྟ་སྒོམ་གནད་དུ་བསྣུན་པ་ལས། ། འབྲས་དྲི་བྲལ་སྐུ་གསུམ་མངོན་ཏུ་འགྱུར། །
གཤིས་སྟོང་ཉིད་སྤྲོས་བྲལ་ཆོས་ཀྱི་སྐུ། ། གདངས་རང་བཞིན་གསལ་བ་ལོངས་སྤྱོད་རྫོགས། ། རྩལ་སྣ་ཚོགས་འགག་མེད་སྤྲུལ་པའི་སྐུ། ། དངོས་པོ་ཀུན་གྱི་ཁྱབ་བདག་སྟེ། ། ཟུང་འཇུག་རང་བཞིན་ཕྱག་རྒྱ་ཆེ། ། སྤང་ཐོབ་མེད་པ་ཆོས་ཀྱི་དབྱིངས། ། ཟག་མེད་བདེ་བའི་ལང་ཚོ་ཅན། ། ཡེ་ཤེས་ཀྱི་ལོངས་སྤྱོད་རྒྱ་ཆེ་བ། ། ཐུགས་རྗེའི་རང་གཟུགས་བསམ་ལས་འདས། ། ཤེས་པས་སྲིད་ལ་མི་གནས་ཤིང༌། །
སྙིང་རྗེས་ཞི་ལ་མི་གནས་པར། ། རྩོལ་མེད་ཀྱི་ཕྲིན་ལས་ལྷུན་གྱིས་གྲུབ། ། གཞི་ལམ་གྱི་འོད་གསལ་མ་བུ་འདྲེས། ། གཞི་འབྲས་གཉིས་པོ་ལྟོ་བ་འབྱོར། ། སངས་རྒྱས་རང་གི་སེམས་ལས་རྙེད། ། དགོས་འདོད་ཀྱི་གཏེར་ཁ་ནང་ནས་བརྡོལ། ། ཨེ་མ་ངོ་མཚར་རྨད་དུ་བྱུང༌། ། ཕྱག་རྒྱ་ཆེན་པོའི་ལྟ་བ་ལ། ། འདི་ཡིན་གྱི་དཔྱད་ར་མི་འཇུག་པས། ། ཡིད་བྱེད་ཀྱི་ཤེས་པ་རྒྱང་དུ་བསྐྱུར། །
ཕྱག་རྒྱ་ཆེན་པོའི་སྒོམ་པ་ལ། ། འདི་སྙམ་གྱི་འཛིན་སྟངས་མ་མཆིས་པས། ། བཅོས་མའི་མཉམ་བཞག་བོར་ལ་ཐོང༌། ། ཕྱག་རྒྱ་ཆེན་པོའི་སྤྱོད་པ་ལ། ། འདི་བྱེད་ཀྱི་གཏད་སོ་མི་བདོག་པས། ། བྱ་དང་མི་བྱའི་རྟོག་པ་ཕྲལ། ། ཕྱག་རྒྱ་ཆེན་པོའི་འབྲས་བུ་ལ། ། འདི་བསྒྲུབ་ཀྱི་གསར་ཐོབ་མ་མཆིས་པས། ། རེ་དོགས་འདོད་བློ་རིང་དུ་བཏང༌། ། འདི་བཀའ་བརྒྱུད་ཡོངས་ཀྱི་དགོངས་པའི་མཐིལ། །
སྲས་བཅས་རྒྱལ་བའི་བགྲོད་གཅིག་ལམ། ། སྲིད་པའི་འཁྲུལ་འཁོར་ཟློག་པའི་ཐབས། ། ཚེ་གཅིག་སངས་རྒྱས་ཐོབ་པའི་ཆོས། ། བཀའ་མདོ་རྒྱུད་ཡོངས་ཀྱི་ཉིང་ཁུ་སྟེ། ། མི་བདག་དང་མཁའ་ཁྱབ་འགྲོ་བ་ཀུན། ། ཆམས་གཅིག་ཏུ་རྟོགས་གྲོལ་དུས་མཉམ་ནས། ། ཕྱག་རྒྱ་ཆེན་པོ་མཆོག་གྲུབ་ཤོག ། འདིའང་རྣམ་ཀུན་མཆོག་ལྡན་གྱི་སྟོང་ཉིད་ཤེས་རབ་ཀྱི་ཕ་རོལ་ཏུ་ཕྱིན་པ་ཉིད་རྣམ་པ་རྡོ་རྗེ་འཛིན་པའི་ཟོལ་དུ་སྣང་བའི་གསུང་རྣམ་པ་ཐམས་ཅད་པའི་རྒྱ་ལས་མི་འདའ་བའི་སླད་དུ། པདྨའི་འབངས་ཡོན་ཏན་རྒྱ་མཚོ་བློ་གྲོས་མཐའ་ཡས་པའི་སྡེས། དེ་བཱི་ཀོ་ཊི་གསུམ་པ་ཙཱ་འདྲ་རིན་ཆེན་བྲག་གི་གཡོན་མགུལ་ཀུན་བཟང་བདེ་ཆེན་འོད་གསལ་གླིང་དུ་སྨྲས་པ་ཤུ་བྷམ།།
༈ དེ་ཡང་རྣལ་འབྱོར་གྱི་དབང་ཕྱུག་བན་སྒར་འཇམ་དཔལ་བཟང་པོ་ཞེས་བྱ་བ་དེ་ཉིད་གཉན་ཆེན་པོ་ཐང་ལྷས་འཚོ་བ་ལོ་བཅུ་གཉིས་ཀྱི་བར་དུ་སྦྱར་ནས་ཕྱག་རྒྱ་ཆེན་པོའི་ཐུགས་དམ་འབའ་ཞིག་ལ་བཞུགས་པ་ན་ལོ་བདུན་སོང་བའི་མཚམས། ཐམས་ཅད་མཁྱེན་པ་མཐོང་བ་དོན་ལྡན་ཞིང་གཞན་དུ་གཤེགས་པའི་མཚན་མ་གཟིགས་པས་སྤྱན་ཆབ་ཆར་ལྟར་འབྲུབ་ཅིང་ཡིད་རྩེ་གཅིག་ཏུ་གདུང་བས་གསོལ་བ་བཏབ་པ་ནི། ༈ ན་མོ་གུ་རུ། མཚན་ལྡན་གྱི་བླ་མ་བརྒྱ་ཡོད་ཀྱང༌། ། དྲིན་ལྡན་གྱི་བླ་མ་གཅིག་ལས་མེད། ། མཚན་བརྗོད་པར་དཀའ་བའི་ཀརྨ་པ། ། འབྲལ་མེད་དུ་སྤྱི་བོའི་གཙུག་ཏུ་བཀུར། ། ཁྱེད་འཇིག་རྟེན་དབང་ཕྱུག་ས་ར་ཧ། ། དཔལ་རྟ་མགྲིན་པདྨ་འབྱུང་གནས་སོགས། ། དུས་གསུམ་གྱི་བདེ་བར་གཤེགས་པ་ཁྱེད། །
དུས་སྙིགས་མའི་འགྲོ་བའི་མགོན་དུ་བྱོན། ། མི་བདག་གི་དཔལ་དུ་ཤར་པས་ལེགས། ། ང་བདག་ལ་རེ་ལྟོས་བཅས་པའི་མི། ། ཁོང་ལ་ལས་དད་པའི་རྣམ་འགྱུར་བྱས། ། ཁོང་ལ་ལ་ཞེན་པའི་ཡིད་མོས་བྱེད། ། ཁོང་ལ་ལ་གཞན་གྱི་དེར་རྗེས་ཕྱོགས། ། ཚུལ་ཇི་ལྟར་བྱས་ཀྱང་རེ་ལྟོས་བཅས། ། དེ་འདྲེན་པའི་ནུས་པ་བདག་ལ་མེད། ། ཁྱེད་ཐུགས་རྗེ་ལྡན་པའི་རྡོ་རྗེ་འཆང༌། ། ཐུགས་མཁའ་ལྟར་ཡངས་པའི་ཀློང་ཡངས་ན། །
སྐུ་མཚན་དཔེས་སྤྲོས་པའི་འོད་སྟོང་འབར། ། གསུང་ཟབ་མོའི་དབྱངས་ཀྱི་ཚ་ཟེར་གྱིས། ། ངེད་མོས་པའི་བུ་སློབ་ཇི་སྙེད་པ། ། སང་བདེ་ཆེན་གྱི་གནས་སུ་ལམ་སྣ་དྲོངས། ། ལམ་ཟབ་མོ་རིམ་གཉིས་ཀྱི་རྣལ་འབྱོར་ཐོས། ། དེ་ཐོབ་ཀྱང་ཉམས་སུ་ལེན་པས་དབེན། ། བློ་ཡེངས་མ་ལམ་དུ་མི་ཚེ་ཟད། ། ཚེ་འདི་པའི་རྗེས་སུ་འབྲངས་པ་ཡི། ། གྲོགས་མིག་ལྟོས་ངན་པའི་དབང་སོང་ནས། ། རང་གཅིག་རྐྱ་ཐུབ་པ་མ་བྱུང་བས། །
ཡིད་རྩེ་གཅིག་སྙིང་ནས་གསོལ་འདེབས་ན། ། ད་ཅི་བྱེད་བླ་མ་དཀོན་མཆོག་མཁྱེན། ། རྗེ་མཚན་ལྡན་གྱི་བཀའ་དྲིན་དྲན་པའི་དུས། ། ཡུས་ཆེས་པས་ཅལ་ཅོལ་གསོལ་འདེབས་འདི། ། རྐྱེན་ངེས་འབྱུང་ཆ་ཙམ་སྐྱེས་པའི་ཚེ། ། ཚིག་རི་མོའི་ངོས་སུ་བཀོད་པ་ཡིན། ། ཞེས་སོ། ། དེ་ཡང་རྣལ་འབྱོར་གྱི་དབང་ཕྱུག་བན་སྒར་འཇམ་དཔལ་བཟང་པོ་ཞེས་བྱ་བ་དེ་ཉིད་ཀྱིས་དྲིན་ཅན་ཆོས་ཀྱི་རྗེ་མཐོང་བ་དོན་ལྡན་གྱི་སྤྲུལ་པའི་སྐུ་ཆོས་གྲགས་རྒྱ་མཚོ་འཁྲུངས་པའི་མཚན་མ་གསལ་བར་གཟིགས་པའི་ཚེ་དད་པའི་ཤུགས་ཀྱིས་སྤྲོ་ཆེས་པས་འདི་སྐད་དུ། ༈ ན་མོ་གུ་རུ། བན་དེ་རི་སྟོང་དུ་ཐོན་ན་རྒྱང་གླུ་ལེན། །
དེ་མི་ལེན་རྒྱུ་ཉམས་མྱོང་གི་སྤང་གཤོང་ལ། ། སེམས་རྟོགས་པའི་རྩི་ཐོག་འཁྲུངས་པས་ལེན། ། ད་དགའ་ཡོ་སྐྱིད་དོ་དྲིན་ཅན་རྗེ། ། མི་ང་ནི་བླ་མ་དགྱེས་པའི་བུ། ། ཉམས་རྟོགས་པ་འདི་རྗེ་བཙུན་གྱི་ཕྱག་རྟེན་བྱེད། ། རྗེ་དྲན་ནོ་ཡང་ཡང་གསོལ་བ་འདེབས། ། བདག་མོས་པའི་བུ་ལ་བྱིན་གྱིས་རློབས། ། ཕྱི་དལ་འབྱོར་ལུས་ལ་ཚངས་སྤྱོད་ཀྱིས་བརྒྱན། ། ནང་བྱང་ཆུབ་སེམས་གཉིས་ཀྱི་དཀྱིལ་འཁོར་བཀྲ། ། ལམ་རིམ་པ་གཉིས་ཀྱི་སྲང་ལ་ཞུགས། །
ད་དགའ་ཡོ་སྐྱིད་དོ་དྲིན་ཅན་རྗེ། ། ལུས་ཐ་མལ་ཞེན་པ་རྒྱང་བསྲིངས་ཏེ། ། ཁམས་ཕུང་པོ་སྐྱེ་མཆེད་སྣ་ཚོགས་པ། ། ལྷ་ཡི་དམ་རྒྱལ་བའི་སྐུ་རུ་ལྡང༌། ། ད་དགའ་ཡོ་སྐྱིད་དོ་དྲིན་ཅན་རྗེ། ། ངག་རླུང་གི་སྦྱོར་བ་གནད་དུ་བསྣུན། ། སྔགས་རྡོ་རྗེ་གསུམ་གྱི་བཟླས་པས་བྲན། ། ལས་རླུང་གི་རྒྱུ་བ་དབུ་མར་ལྡང༌། ། ད་དགའ་ཡོ་སྐྱིད་དོ་དྲིན་ཅན་རྗེ། ། སེམས་བདེ་སྟོང་ཕྱག་རྒྱ་ཆེན་པོ་ལ། །
དོན་འོད་གསལ་ལྷན་ཅིག་སྐྱེས་པས་བརྒྱན། ། འདི་ཆོས་སྐུའི་ངང་དུ་ལྷང་ངེ་བ། ། ད་དགའ་ཡོ་སྐྱིད་དོ་དྲིན་ཅན་རྗེ། ། བློ་གཏད་ས་དཀོན་མཆོག་གསུམ་ལ་བྱས། ། ཕུགས་འཕྲལ་གང་གཉིས་ཀྱི་སྐྱབས་གནས་ཞུས། ། ཅི་བསམ་པ་ཐོག་ཏུ་ཁེལ་བར་བྱུང༌། ། ད་དགའ་ཡོ་སྐྱིད་དོ་དྲིན་ཅན་རྗེ། ། ནོར་ཟང་ཟིང་འདི་ལ་ཞེན་པ་ལོག ། མི་མར་འདྲེན་གྱི་ཁ་ལ་མ་ཉན་པས། ། སྤྲང་བྱ་བཏང་གི་ཀྱུས་མགོ་ཐོན་པར་བྱུང༌། །
ད་དགའ་ཡོ་སྐྱིད་དོ་དྲིན་ཅན་རྗེ། ། ཕ་དྲིན་ཅན་གྱི་སྐུ་དྲིན་དྲན་པར་བྱུང༌། ། ཉམས་དགའ་བས་དེ་སྐད་ཁ་ནས་ཤོར། ། འདི་ངེས་པར་བདག་ལ་ཡོད་པ་མིན། ། ད་མྱུར་དུ་འགྲུབ་པར་བྱིན་གྱིས་རློབས། ། ཞེས་གསོལ་བའོ།། ༈ ན་མོ་གུ་རུ། རྣལ་འབྱོར་གྱི་དབང་ཕྱུག་ཏཻ་ལོ་པས་ནུབ་ཕྱོགས་སོ་མ་པུ་རིའི་གཙུག་ལག་ཁང་དུ་ཞབས་ལ་ལྕགས་སྒྲོགས་གསོལ་ནས་ལོ་བཅུ་གཉིས་སྒྲུབ་པ་མཛད་པས། ཐུན་མོང་གི་དངོས་གྲུབ་ཡི་དམ་ལྷའི་ཞལ་གཟིགས། འབྱུང་བའི་སྐྱེ་མཆེད་རག་པ་ལ་དབང་ཐོབ་ནས་སྤྱོད་པ་ལ་གཤེགས་པར་དགོངས་པ་ལ།
བླ་མ་དང་མཁན་པོས་མ་གནང་བས་གསུང་བཅག་ན་མི་རུང་བ་ལ། ཉའི་རྣམ་ཤེས་ནམ་མཁའ་ལ་སྤར་པའི་རྫུ་འཕྲུལ་བསྟན་པས། ཐམས་ཅད་ཀྱིས་གྲུབ་པ་ཐོབ་པར་ཤེས་ཏེ་ཁོང་རང་ཅི་བདེར་བཏང་བ་དང༌། རྒྱ་གར་ལྷོ་ཕྱོགས་ཀྱི་རྒྱུད་དུ་སློབ་དཔོན་ནཱ་གཱརྫུ་ན་ཚོལ་དུ་ཕྱིན་པས། ལྷོ་ཕྱོགས་ཀྱི་རྒྱུད་ན་འཇིགས་བྱེད་བཞད་པ་ཞེས་བྱ་བའི་དུར་ཁྲོད་ཆེན་པོ་ཞིག་ན་ལྷ་དབང་ཕྱུག་ཆེན་པོའི་རྟེན་ཡོད་པས། ནང་པ་དང་ཕྱི་པའི་ཌཱ་ཀི་མང་པོ་དུས་བཟང་ལ་རེ་མོས་ཀྱིས་ཚོགས་ནས། ཚོགས་ཀྱི་འཁོར་ལོ་བྱེད་པ་ཞིག་ཡོད་པ་ན་སློབ་དཔོན་བརྟུལ་ཞུགས་སྤྱོད་པ་མ་ཏཾ་གི་སྤྱིལ་པོར་བཞུགས་པ་དང་འཇལ་བ་ལ་གུ་རུ་ནཱ་གཱ་རྫུ་ནའི་རྒྱུས་ཡོད་དམ་དྲིས་པས། གུ་རུ་དྲི་ཟའི་རྒྱལ་པོ་ལ་ཆོས་གསུང་དུ་གཤེགས། སྐྱེས་བུ་ཁྱོད་རྗེས་སུ་འཛིན་པ་ལ་ང་མངགས་པ་ཡིན་གསུངས་པས་ཐེ་ཚོམ་མེད་པར་མཎྜལ་ཕུལ་ཏེ། བླ་མར་བཟུང་བ་ལས་དེ་ཉིད་དུ་དཔལ་གསང་བ་འདུས་པའི་དབང་བསྐུར།
གདམས་པ་བྱིན་ནས་སེམས་ཀྱི་དེ་ཁོ་ན་ཉིད་འདི་ལྟར་ཡིན་པས། དེ་ཁོ་ན་ཉིད་ཀྱི་དོན་ལ་དུས་རྟག་ཏུ་མ་ཡེངས་པར་སྒོམས་ཤིག ། ཅེས་གདམས་ནས་རིགས་ཀྱི་ང་རྒྱལ་བཅག་པ་དང༌། ལམ་གྱི་རྟོགས་པ་མངོན་དུ་བྱ་བའི་སྤྱོད་པ་རྗེས་སུ་གནང་སྟེ། སྐྱེས་བུ་ཁྱོད་འདི་ནས་ཤར་ཕྱོགས་བྷཾ་ག་ལའི་རྒྱུད་ས་ཚིགས་རིང་པོར་ཕྱིན་པ་ན་ཧ་རི་ཀཱི་ལ་ཞེས་བྱ་བ་ཟ་ཧོར་གྱི་གྲོང་ཁྱེར་ཆེན་པོ་ཞིག་ཡོད་དེ། སྔོན་རཱ་ཛ་ཨུད་མ་ཀི་མ་ར་ཞེས་བྱ་བ་སྤྲུལ་པའི་རྒྱལ་པོ་ཞིག་གིས་བྱིན་གྱིས་བརླབས་པའི་ས་ཕྱོགས་ཡིན་ཏེ། རང་བཞིན་གྱིས་སྒྲུབ་ཐག་ཉེ་ཞིང་ལམ་བགྲོད་པར་མྱུར་བ་ཡོད་པས། གྲོང་ཁྱེར་དེའི་དབུས་ན་པཉྩ་པ་ཎ་ཞེས་བྱ་བ་འདོད་ཡོན་ལྔ་འཛོམ་པའི་ཚོང་འདུས་ཞིག་ཡོད་དེ། དེ་ན་ཌཱ་རི་མ་སྨད་འཚོང་མའི་གཡོག་འཁོར་མང་པོ་དང་བཅས་ཡོད་པས། དེའི་གཡོག་གྱིས་ལ་ལམ་གྱི་རྟོགས་པ་སྦྱོངས་ཤིག །
རིང་པོར་མི་ཐོགས་པར་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འགྱུར་ལ། འགྲོ་བ་མང་པོ་ཡང་སྒྲོལ་བར་འགྱུར་རོ། ། ཞེས་ལུང་བསྟན་པར་མཛད་དེ། རྣལ་འབྱོར་གྱི་དབང་ཕྱུག་དེས་ཀྱང་བླ་མའི་བཀའ་བཞིན་དུ་བསྒྲུབས་ནས། མཚན་མོ་བཞིན་སྨད་འཚོང་མ་དེའི་སྐྱེས་པ་འགུགས་པ་དང་སྐྱེས་པའི་གྲོགས་བྱེད་ཅིང་ཉིན་མོ་བཞིན་ཏིལ་རྡུང་བའི་ལས་བྱེད་པ་ལས། ཅི་ཞིག་ལྟར་ན་གནས་ལུགས་དེ་ཁོ་ན་ཉིད་ཀྱི་རྟོགས་པ་མངོན་དུ་གྱུར་ཏེ། ཕྱག་རྒྱ་ཆེན་པོ་མཆོག་གི་དངོས་གྲུབ་བརྙེས་པ་ལས། གྲོང་ཁྱེར་བ་རྣམས་ལ་མཐོང་ཚུལ་ཐ་དད་པ་བྱུང་སྟེ། ལ་ལས་མེ་དཔུང་འབར་བ་གཅིག་ལ་མར་མེ་བཅུ་བཞིས་བསྐོར་བ་མཐོང༌། ལ་ལས་འོད་ཀྱི་ཕུང་པོ་ཞིག་གི་ནང་ན་དགེ་སློང་ཞིག་མཉམ་བཞག་ལ་བཞུགས་པར་མཐོང༌།
འགའ་ཞིག་གིས་ནི་རྣལ་འབྱོར་པ་དུར་ཁྲོད་ཀྱི་ཆས་ཀྱིས་བརྒྱན་པ་ཞིག་ལ་བུ་མོ་མང་པོས་ཕྱག་དང་བསྐོར་བ་བྱེད་པར་མཐོང་ནས་ཌཱ་རི་མ་ལ་བསྙད་དེ་ལྟར་ཕྱིན་པས་མདུན་གྱི་ནམ་མཁའ་ལ་འོད་ཕུང་གི་དབུས་སུ་རྒྱལ་པོ་རོལ་པའི་སྟབས་ཀྱིས་བཞུགས་ནས་ཕྱག་གཡས་ཀྱིས་གཏུན་ཤིང་ལྷུང་ཐབས་སུ་སྐྱུར་ཞིང་ཏིལ་འབྲུ་བ་མཐོང་བས། ཌཱ་རི་མ་འགྱོད་པས་སེམས་གདུངས་ཏེ། ཕྱག་དང་བསྐོར་བ་མཎྜལ་སྔོན་དུ་འགྲོ་བས་ཞབས་སྤྱི་བོར་བླངས་ནས། རྗེ་བཙུན་ཁྱེད་གྲུབ་ཐོབ་ཏུ་འདུག་པ་ངོ་མ་ཤེས་ནས་སྔོན་སྡིག་བསགས་པ་བཟོད་པར་བཞེས་འཚལ། དེང་ཕྱིན་ཆད་རྗེས་སུ་གཟུང་དུ་གསོལ། ཞེས་གསོལ་བ་བཏབ་པས་རྣལ་འབྱོར་པའི་ཞལ་ནས། ཁྱོད་ཀྱིས་ང་ལ་གང་ཟག་དམ་པར་ཤེས་བཞིན་དུ་ལས་བཅོལ་བ་མ་ཡིན་པས་ཉེས་པ་མེད་དེ། ངས་སྤྱོད་ལམ་དེ་ལ་བརྟེན་ནས་ལམ་སྦྱངས་པ་ཡིན་པས། ད་ལྟ་ངའི་རྒྱུད་ལ་སྐྱེས་པའི་ཆོས་ཐམས་ཅད་རང་བཞིན་སྐྱེ་བ་མེད་པ་གཉུག་མ་ལྷན་ཅིག་སྐྱེས་པའི་ཡེ་ཤེས་འདི་ཁྱོད་ཀྱི་སྙིང་ལ་འཇུག་པར་གྱུར་ཅིག ། ཅེས་གསུངས་ཤིང་མེ་ཏོག་སྤྱི་བོར་བཞག་པ་ཙམ་གྱིས་དེ་ཉིད་དུ་གྲོལ་ཏེ་བྱིན་རླབས་ཀྱི་ལམ་ལ་སྣང་བ་ཐོབ་པའི་རྣལ་འབྱོར་མར་གྱུར་ཏོ། །
དེ་ཙམ་ན་སྤྲུལ་པའི་རྣལ་འབྱོར་པ་ཞིག་གིས་ཌཱ་རི་མ་གྲོལ་བར་བྱས་སོ་ཞེས་རྒྱལ་པོས་ཐོས་ཏེ། གླང་པོ་ཆེ་ལ་བཞོན་ནས་འཁོར་མང་པོ་དང་ཐབས་གཅིག་ཏུ་བལྟ་བ་ལ་ལྷགས་པས་རྣལ་འབྱོར་པ་དང་ཌཱ་རི་མ་གཉིས་ཚོང་འདུས་ཀྱི་སྲང་མདོར་ཤིང་ཏཱ་ལ་བདུན་སྲིད་ཙམ་དུ་ནམ་མཁའ་ལ་འཕགས་ནས་བཞུགས་ཏེ། ཚངས་པ་ཆེན་པོའི་སྒྲ་དབྱངས་ཀྱི་ང་རོས་རྡོ་རྗེའི་མགུར་བཞེངས་པ། གང་ཞིག་སྙིང་པོར་གྱུར་པ་ཏིལ་གྱི་མར། ། རྨོངས་པས་ཏིལ་ལ་ཡོད་པར་ཤེས་གྱུར་ཀྱང༌། ། རྟེན་ཅིང་འབྲེལ་འབྱུང་ཡན་ལག་མ་ཤེས་པས། ། ཏིལ་མར་སྙིང་པོ་འབྱིན་པར་མི་ནུས་ལྟར། ། ལྷན་ཅིག་སྐྱེས་པ་གཉུག་མའི་ཡེ་ཤེས་དེ། ། འགྲོ་བ་ཀུན་གྱི་སྙིང་ལ་གནས་གྱུར་ཀྱང༌། ། བླ་མས་མ་མཚོན་རྟོགས་པར་མི་ནུས་ཏེ། །
ཏིལ་མར་བཞིན་དུ་བཞུགས་པ་གསལ་བ་མིན། ། ཏིལ་བརྡུངས་ཕུབ་མ་བསལ་བར་གྱུར་པ་ལས། ། ཏིལ་མར་སྙིང་པོ་འབྱུང་བ་དེ་བཞིན་དུ། ། བླ་མས་བསྟན་པ་དེ་བཞིན་ཉིད་ཀྱི་དོན། ། ཡུལ་རྣམས་དབྱེར་མེད་ངོ་བོ་གཅིག་ཏུ་འགྱུར། ། ཀྱེ་ཧོ། ། རིང་དུ་འགྲོ་བ་གཏིང་དཔག་དཀའ་བའི་དོན། ། ད་ལྟ་ཉིད་དུ་གསལ་བ་ངོ་མཚར་ཆེ། ། ཞེས་དོན་དམ་པར་ལམ་སྦྱང་བྱ་དང་སྤང་གཉེན་གྱི་ཁྱད་པར་དང་འབྲས་བུའི་སྤངས་རྟོགས་ལ་སོགས་པ་མེད་ཀྱང་ཀུན་རྫོབ་ཏུ་ཆོས་ཐམས་ཅད་རྒྱུ་འབྲས་ལ་རག་ལས་པས། ཏིལ་དང་ཏིལ་མར་གྱི་དཔེས་བསྟན་ཏེ།
གཏུན་དང་གཏུན་ཤིང་དང་སྐྱེས་བུའི་ལག་པའི་འདུ་བྱེད་ཀྱིས་བརྡུང་བ་དང༌། འཚིར་བར་མ་བྱས་ན་མར་གྱི་དོན་བྱེད་མི་ནུས་ཏེ། ཅིའི་ཕྱིར་ཞེ་ན་རྒྱུ་གཅིག་གིས་མ་ཡིན་རྐྱེན་གཅིག་གིས་མ་ཡིན་ཐམས་ཅད་རྟེན་འབྲེལ་ཀྱི་ནུས་པ་ཚོགས་པ་ལས་འབྱུང་བས་སོ། ། དེ་བཞིན་དུ་སེམས་ཅན་ཐམས་ཅད་ལ་ཆོས་ཀྱི་སྐུ་ཡིས་ཁྱབ་ཀྱང༌། བླ་མས་མ་མཚོན་ལམ་གྱི་རྟོགས་པས་མ་སྦྱངས་ན་འབྲས་བུ་མངོན་དུ་མི་བྱེད་པས་ཀུན་རྫོབ་ཏུ་ཆོས་ཐམས་ཅད་རྒྱུ་འབྲས་རྟེན་འབྲེལ་ལ་རག་ལས་པས་འདི་ལྟར་རོ། ། ཞེས་ཏིལ་བརྡུངས་པ་ལ་བརྟེན་ནས་དེ་ཁོ་ན་ཉིད་ཀྱི་ཡེ་ཤེས་མངོན་དུ་གྱུར་པའི་རྟོགས་ཚད་བརྗོད་པས། དུས་དེར་དེ་བཞིན་ཉིད་ཀྱི་སྒྲ་ཐོས་པ་ཙམ་གྱིས་དེར་འདུས་པ་ཐམས་ཅད་ཉོན་མོངས་པའི་འཆིང་བ་ལས་གྲོལ་ཏེ་དེ་ཁོ་ན་ཉིད་ཀྱི་ཡེ་ཤེས་མཐོང་ཞིང་མཁའ་སྤྱོད་ཀྱི་དངོས་གྲུབ་ཐོབ་ནས་ལན་གཅིག་ཟ་ཧོར་གྱི་ཡུལ་དེ་སྟོངས་བར་གྱུར་ཏོ་ཞེས་གྲགས་སོ།། ༈ རྗེ་མར་པའི་མགུར་ཆེན་རྣམས་བཞུགས་སོ། ། ན་མོ་གུ་རུ། གཉུག་མ་སྤྲོས་བྲལ་ཆོས་ཀྱི་སྐུ། །
འོད་གསལ་འགྲོ་འོང་མེད་པ་ལ། ། གཞན་དོན་བརྩེ་བ་ཆེན་པོ་ཡིས། ། ལོངས་སྤྱོད་རྫོགས་པའི་སྐུར་བསྟན་ནས། ། ས་བཅུའི་འཁོར་རྣམས་འདུལ་མཛད་པའི། ། བདེ་གཤེགས་དྲུག་པ་རྡོ་རྗེ་འཆང༌། ། དེས་གསུངས་བཀའ་རྣམས་སྡུད་པ་པོ། ། གསང་བདག་ཕྱག་ན་རྡོ་རྗེ་དང༌། ། རྗེ་བཙུན་མཁའ་འགྲོ་སུ་མ་ཏིས། ། བྱིན་གྱིས་བརླབས་མཛད་སྤྲུལ་པའི་སྐུ། ། ཏིལླི་ཞེས་བྱར་གྲགས་པ་ཡི། །
རྣལ་འབྱོར་དབང་ཕྱུག་ཐུགས་ཀྱི་སྲས། ། དཀའ་བ་སྤྱད་པའི་ནཱ་རོ་པ། ། མཁྱེན་པའི་མངའ་བདག་འཛམ་གླིང་རྒྱན། ། ཞབས་རྡུལ་ཟེའུ་འབྲུ་བསྟེན་མཛད་པའི། ། སྒྲ་སྒྱུར་མར་པ་ལོ་ཙཱ་དང༌། ། རས་ཆེན་ཡབ་སྲས་ལ་སོགས་པའི། ། བཀའ་བརྒྱུད་རྣམས་ལ་གུས་ཕྱག་འཚལ། ། རྡོ་རྗེ་ཐེག་པའི་རྒྱལ་སྲིད་ཀྱིས། ། འགྲོ་བ་སྐྱོང་མཛད་ཆོས་ཀྱི་རྗེ། ། ལྷོ་བྲག་མར་པའི་ཞབས་ལ་འདུད། །
དེ་ནས་རྗེ་མར་པས་དཔལ་ནཱ་རོ་པ་ལ་བདེ་མཆོག་གི་དབང་རྒྱུད་འགྲེལ་བཤད་རྣམས་དགོས་ཞེས་གསོལ་བ་བཏབ་པས། དབང་རྒྱས་པར་གནང་རྒྱུད་འགྲེལ་བཤད་ལུང་དུ་གནང་ནས་གལ་ཉམས་ལེན་ཆེ་བ་ཡིན་གསུངས། བཀའ་བབས་བཞིའི་གདམས་པར་གྲགས་པ་ནཱ་རོ་ཆོས་དྲུག་དང་གཉུག་མ་ལྷན་ཅིག་སྐྱེས་པའི་ཡེ་ཤེས་སེམས་སུ་ངོ་སྤྲོད་པ་ཕྱག་རྒྱ་ཆེན་པོ་རྣམས་གནང་ནས་བསྒོམས་པས། སྤྱིར་གྱི་གསང་སྔགས་བླ་མེད་ཀྱི་ཉམས་རྟོགས་ཁྱད་པར་ཅན་མང་པོ་ཐུགས་ལ་འཁྲུངས་ཤིང༌། ཁྱད་པར་དུ་གཏུམ་མོ་བསྒོམས་པས་བདེ་གསལ་མི་རྟོག་པ་ཟུང་འཇུག་མངོན་དུ་གྱུར་པས་སྒོ་གསུམ་གཡོ་འགུལ་མི་ནུས་པའི་ངང་ལ་ཞག་བདུན་གྱི་བར་བརྟན་པ་ཐོབ་པ་དང༌། རྟགས་བཅུ་རྣམས་བྱུང་བས་ཐུགས་སྤྲོ་བའི་ངང་ནས་ཉིན་མཚན་འདའ་བ་བྱུང་ངོ༌། ། དེ་ནས་མར་པའི་ཐུགས་དགོངས་ལ་ངས་བལ་པོ་དང་རྒྱ་གར་དུ་ལོ་བཅུ་གཉིས་ཙམ་སོང་འདུག ། དབང་དང་གདམས་ངག་ཐོབ་པ་ཙམ་དུ་མ་བཞག་པར་ཚིག་དོན་གཉིས་ལ་སློབ་གཉེར་དང་ཉམས་ལེན་རང་མི་འགྱོད་པ་བྱས་པས་སྨྲ་རྒྱུ་དང་སྒོམ་རྒྱུ་ཡང་གཞན་ལ་སྨོན་མི་དགོས་པ་བྱུང༌། ད་གསེར་ཕལ་ཆེར་རྫོགས་འདུག་པས་རེ་ཞིག་བོད་ལ་ཕྱིན་གསེར་ཅི་མང་རང་ཞིག་བསྒྲུབས་ཏེ། སླར་ཡང་རྒྱ་གར་དུ་ཡོངས་ནས་བླ་མ་རྣམས་འབུལ་བས་མཉེས་པ་དང་ཆོས་སྔར་ཐོབ་པ་རྣམས་ལ་དོགས་གཅོད་ནན་ཏན་བྱེད་པ་དང་མ་ཐོབ་པ་རྣམས་ཅི་ཐོབ་བྱེད།
བོད་དུ་སྤྱིར་སངས་རྒྱས་ཀྱི་བསྟན་པ་སྒོས་སྒྲུབ་བརྒྱུད་ཀྱི་བསྟན་པ་དར་བ་ཞིག་ཅིས་ཀྱང་བྱེད་དགོངས་པ་ཤར་ནས་གསེར་ལྷག་མ་གང་ཡོད་ཀྱིས་ལམ་ཆས་ཙམ་ཞིག་མ་གཏོགས་ཀུན་གྱིས་ཡོ་བྱད་བསྒྲུབས་ཏེ་བྲམ་ཟེ་སུ་ཀ་མ་ཏི་དང༌། རྣལ་འབྱོར་མ་སུ་ཁ་དྷ་རི་ལ་སོགས་པ་རྣམས་བཀུག་ནས་པཎ་ཆེན་ནཱ་རོ་པ་ལ་གཏང་རག་དང་དགའ་སྟོན་དུ་ཚོགས་མཆོད་ཕུལ་བའི་གྲལ་དུ་མར་པའི་ཐུགས་དགོངས་ལ། ཡང་བོད་ནས་རྒྱ་གར་དུ་འོངས་པའི་དོན་ལ་བླ་མ་མཁས་ཤིང་གྲུབ་པ་བརྙེས་པ་མང་པོ་དང་མཇལ། རྒྱུད་འགྲེལ་པ་དང་བཅས་པ་མང་པོ་ཐོབ་ཅིང་སློབ་གཉེར་བྱས། སྒྲ་སྐད་ལོ་ཙཱ་ནི་མཁས་པའི་ཚད་དུ་ཤེས། ཉམས་དང་རྟོགས་པ་ཕྱིན་ཅི་མ་ལོག་པ་ནི་རྒྱུད་ལ་སྐྱེས། ད་བར་ཆད་མེད་པར་བོད་དུ་ལོག་འགྲོ་བ་ཡིན་པས་དུས་དེ་རིང་ལས་དགའ་བ་མི་ཡོང་དགོངས་ནས་མགུར་ཆེན་བརྒྱད་ཀྱི་ཐོག་མ་དཔལ་ནཱ་རོ་པའི་དྲུང་དུ་དབྱངས་རིང་ཏམྦུ་རའི་ཁོང་རྒྱུད་ཀྱི་སྐད་ལ་རྟ་དྲངས་ཏེ། རྟོགས་པ་འདི་མགུར་ཏུ་ཕུལ་བ་ལགས་སོ།། ༈ རྗེ་མཚན་ལྡན་གྱི་བླ་མ་རིན་པོ་ཆེ། ། ཁྱེད་སྔོན་སྦྱངས་བསོད་ནམས་བསགས་པའི་ཕྱིར། །
སྤྲུལ་སྐུ་ཏཻ་ལོ་དངོས་དང་མཇལ། ། སྤང་དཀའ་སྲིད་པའི་སྡུག་བསྔལ་ལ། ། ཁྱད་དུ་བསད་པ་བཅུ་གཉིས་མཛད། ། དཀའ་བ་སྤྱད་པའི་ཐུགས་དམ་དེས། ། སྐད་ཅིག་ཉིད་ལ་བདེན་པ་གཟིགས། ། ཤྲཱི་ཛྙ་ན་སིདྡྷིའི་ཞབས་ལ་འདུད། ། སྒྲ་སྒྱུར་བོད་ཀྱི་བན་ཆུང་ང༌། ། སྦྱངས་པ་སྔ་མའི་ལས་འབྲེལ་གྱིས། ། ནཱ་རོ་པཎ་ཆེན་ཁྱེད་དང་མཇལ། ། རྒྱུད་ཟབ་མོར་གྲགས་པའི་དགྱེས་རྡོར་བསླབས།
སྙིང་པོ་མ་ཧཱ་མཱ་ཡཱ་གནང༌། ། ཡང་སྙིང་བདེ་མཆོག་འཁོར་ལོ་ཞུས། ། ལར་རྒྱུད་སྡེ་བཞི་ཡི་ཁོང་སྙིང་ཕྱུང༌། ། མ་སྐལ་བ་བཟང་མོས་རྗེས་གནང་བའི། ། བྱིན་རླབས་ཀྱི་ཆུ་རྒྱུན་མ་ཆད་པའི། ། དབང་བཞིའི་དོན་ལ་ངོ་སྤྲོད་མཛད། ། ཟག་པ་མེད་པའི་ཏིང་འཛིན་སྐྱེས། ། ཞག་བདུན་བར་དུ་བརྟན་པ་ཐོབ། ། སྲོག་རྩོལ་འཕོ་བ་ཉི་ཟླ་གཉིས། ། གཡོ་མེད་ནམ་མཁའི་ཁྱིམ་དུ་ཚུད། །
རང་བྱུང་ལྷན་ཅིག་སྐྱེས་པའི་ཉམས། ། བདེ་གསལ་མི་རྟོག་ཁོང་ནས་ཤར། ། བག་ཆགས་གཉིད་ཀྱི་འཁྲུལ་པ་དེ། ། འོད་གསལ་ལམ་གྱི་ངོ་བོར་རྟོགས། ། ཡིད་ཀྱི་གཡོ་བ་གཟུང་འཛིན་གཉིས། ། སྤྲོས་བྲལ་ཆོས་ཀྱི་སྐུ་རུ་ཐིམ། ། ཕྱི་སྣང་བ་སྒྱུ་མའི་འཁྲུལ་འཁོར་འདི། ། སྐྱེ་མེད་ཕྱག་རྒྱ་ཆེན་པོར་རྟོགས། ། ནང་འཛིན་པ་ཡིད་ཀྱི་རྣམ་ཤེས་འདི། ། སྔོན་ཆད་མཛའ་བོ་འཕྲད་པ་བཞིན། །
སེམས་ཉིད་རང་ངོ་རང་གིས་ཤེས། ། ལྐུགས་པས་རྨི་ལམ་རྨིས་པ་བཞིན། ། བརྗོད་དུ་མེད་པའི་ཉམས་ཤིག་ཤར། ། གཞོན་ནུས་བདེ་བ་མྱོང་བ་བཞིན། ། སྨྲ་རུ་མེད་པའི་དོན་གཅིག་རྟོགས། ། རྗེ་སྐུ་དྲིན་ཆེའོ་ནཱ་རོ་པ། ། སྔར་ཡང་དབང་བསྐུར་བྱིན་གྱིས་བརླབས། ། ད་རུང་སྐུ་དྲིན་བསྐྱང་དུ་གསོལ། ། ཞེས་རྟོགས་པ་ཕུལ་བས་པཎ་ཆེན་ནཱ་རོ་པའི་ཕྱག་མར་པའི་དབུ་ཐོག་ཏུ་བཞག་ནས་ཞལ་གདམས་ཀྱི་མགུར་འདི་གསུངས་སོ།། ༈ བོད་ཡུལ་གྱི་མར་པ་ལོ་ཙཱ་ཁྱོད། །
ཆོས་བརྒྱད་ཚེ་འདིའི་དོན་མ་སྒྲུབས། ། གཟུང་འཛིན་ང་ཁྱོད་རིས་མ་གཅོད། ། ཉེ་དུ་དགྲ་ལ་སྐུར་མ་འདེབས། ། གཞན་གྱི་ཆོས་ལ་སྒྲོ་མ་འདོགས། ། ཐོས་བསམ་མུན་སེལ་སྒྲོན་མེ་ཡིན། ། ཐར་པའི་ལམ་མཆོག་འཕྲང་མ་གཅོད། ། སྔར་ཡང་བླ་རྗེ་ཡིན་པས་ཆོག ། ཕྱིས་ཀྱང་ཁུར་ཅིག་བློས་མ་སྤོངས། ། རང་སེམས་ནོར་བུ་རིན་ཆེན་འདི། ། དྲེད་པོར་ཆུ་ལ་མ་བསྐུར་བར། །
བག་ཟོན་ཡེངས་མེད་སྲུངས་ཤིག་དང༌། ། དགོས་འདོད་བསམ་པ་ཐམས་ཅད་འགྲུབ། ། ཅེས་པ་དང༌། གཞན་ཡང་ཐུགས་བརྩེ་བའི་གསུང་མང་པོ་གནང་བ་རྣམས་ལ་དགྱེས་བཞིན་དུ་སླར་ཡང་སྐུ་དྲུང་དུ་ཡོང་བའི་དམ་བཅའ་ཕུལ་ནས་བོད་ལ་བྱོན་ནོ། ། དེ་ནས་རྗེ་མར་པས་བོད་ལ་ཆས་བྱོན་པ་ལས་ལི་ཤོ་ཀ་ར་ཞེས་བྱ་བ་བལ་བོད་མཚམས་ཀྱི་གྲོང་ཁྱེར་ཤོ་གམ་ལེན་པ་ཞིག་ཡོད་པ་དེར་ཞག་ཤས་བཞུགས་དགོས་བྱུང་བ་ལས། ནུབ་ཐ་མའི་རྨི་ལམ་ལ་མཁའ་འགྲོས་འདོ་ལི་ལ་བཏེགས་ནས་ལྷོ་ཕྱོགས་དཔལ་གྱི་རི་ལ་བྱོན་པས་བྲམ་ཟེ་ཆེན་པོ་ས་ར་ཧ་དང་མཇལ་ཏེ་ལུས་ངག་ཡིད་གསུམ་བྱིན་གྱིས་བརླབས། སྙིང་པོ་དོན་གྱི་ཆོས་ཕྱག་རྒྱ་ཆེན་པོའི་བརྡ་དོན་རྣམས་གནང་བས། སྐུ་ལ་ཟག་མེད་ཀྱི་བདེ་བ་དང༌། ཐུགས་ལ་ཕྱིན་ཅི་མ་ལོག་པའི་རྟོགས་པ་ཤར་བས་དགའ་སྤྲོ་དཔག་ཏུ་མེད་པ་ཞིག་རྨིས་པ་ལས། མནལ་སད་ནས་ཀྱང་གསུང་རྣམས་མ་བརྗེད་པར་འདུག་སྟེ་དགའ་སྤྲོ་དང་བཅས་པའི་ངང་ནས་མང་ཡུལ་དུ་ཕེབས་ཏེ་གླང་པོ་མཁར་དུ་ཟླ་བ་གཉིས་ཙམ་ཆོས་གསུང་ཞིང་བཞུགས་པས།
གཙང་དགྱེར་ཕུའི་ཀློག་སྐྱ་ཇོ་སྲས་དེ་སྐུ་གཤེགས་ནས་གདན་ས་མཛད་པའི་སྲས་པོ་ཆེ་བས་གསན་ཏེ་སྐྱིད་གྲོང་དུ་སྤྱན་འདྲེན་མི་བཏང་བྱུང་བ་ལ་འབྱོན་པར་ཞལ་གྱིས་བཞེས་དུས་བཏབ་ནས་བཏང་བས་དཔལ་ཁུད་ཀྱི་ལྷ་མཚོ་སྲིན་མཚོ་ནས་བསུ་བ་དང༌། དགྱེར་ཕུར་གདན་ཕེབས་པས་སྣ་ལེན་བཟང་པོ་བྱས། ཟླ་བ་གཅིག་གི་བར་ཆོས་གྲྭ་བཟང་པོ་གཙུགས། ཟླ་བ་ཡར་ངོའི་ཚེས་བཅུའི་ཉིན་དཔའ་བོ་དགའ་སྟོན་གྱི་ཚོགས་འཁོར་བསྐོར་བའི་གྲལ་དུ། ཇོ་སྲས་ཀྱིས་བླ་མ་མར་པ་ལ། བླ་མ་ཁྱེད་ལ་ངེད་ཡབ་སྲས་ཀྱིས་སྔར་ཡང་སྣ་ལེན་བཟང་པོ་བྱས། ད་ཡང་བགྱིད་ལགས་པས། དེ་རིང་ཚོགས་གྲལ་འདིར་སྔོན་ཆད་ཚིག་ཏུ་མ་བརྗོད་ཅིང་ཚིག་དང་དོན་དུ་འགྲིལ་བའི་དབྱངས་ཤིག་གསུང་འཚལ་ཞུས་པས། ཁོ་བོས་ཁ་སིང་དཔྱིད་ཀ་བལ་པོའི་མཐིལ་ནས་ཡར་དྲོ་ལམ་གཅིག་ཡོངས་པའི་ས་ན། ལི་ཤོ་ཀ་ར་བྱ་བ་མཐའ་འཁོབ་ཀྱི་གྲོང་ཁྱེར་ཤོ་གམ་མང་པོ་ལེན་པ་ཞིག་འདུག་པ་དེར་ཁོ་བོས་ཞག་འགའ་བསྡད་པས་ནུབ་གཅིག་གི་རྨི་ལམ་ན།
རིགས་ཀྱི་མཚན་ལྡན་མ་བྲམ་ཟེའི་བུ་མོའི་ཆ་བྱད་དུ་བྱས་ནས་ཁོ་བོ་ལ་ལྷོ་ཕྱོགས་དཔལ་གྱི་རི་ལ་འདེངས་ཟེར་ནས་ཁྲིད་དེ། བྲམ་ཟེ་ཆེན་པོ་དང་དངོས་སུ་མཇལ་བ་ལྟ་བུའི་རྨི་ལམ་བྱུང༌། དེའི་དུས་ཡིད་ལ་མི་བྱེད་པའི་སྙིང་པོའི་དོན་བྲམ་ཟེ་ཆེན་པོའི་ཞལ་ནས་འདི་ལྟ་བུ་ཐོས་གསུངས་ཏེ་ལྟ་བ་ཁྱུང་ཆེན་གཤོག་རྒྱང་ལྡིང་པའི་སྐད་ལ་རྟ་དྲངས་ཏེ་སེམས་གནད་དུ་བསྣུན་པ་དོ་ཧ་རྡོ་རྗེའི་མགུར་ཆེན་འདི་གསུངས་སོ།། ༈ དཔལ་དེ་རིང་བཀྲ་ཤིས་ཡར་གྱི་ངོ༌། ། དུས་ཁྱད་པར་ཅན་གྱི་ཚེས་བཅུ་ལ། ། དཔའ་བོ་དགའ་སྟོན་གྱི་ཚོགས་གྲལ་དུ། ། བུ་འགྱུར་བ་མེད་པའི་དམ་ཚིག་ཅན། ། ཁྱོད་ཀློག་སྐྱ་ཇོ་སྲས་ཞུ་འབུལ་བ། ། སྔར་མ་ཐོས་པའི་གླུ་ལོང་སྐད། ། ང་ཤུལ་རིང་ལམ་ལ་ཤར་བ་དེས། །
ལུས་ངལ་དུབ་དབང་དུ་སོང་བའི་ཕྱིར། ། གླུ་ཡིད་འཕྲོག་སྙན་པོ་མ་མཆིས་ཤིང༌། ། ཚིག་སྡེབ་སྦྱོར་མཁས་པོ་མི་ཤེས་ཀྱང༌། ། གྲོགས་ཁྱེད་ལས་ངོ་ཆེ་མེད་པའི་ཕྱིར། ། ངོ་ཆེའི་དཔྲལ་པ་མི་ལྡོག་པས། ། དོན་སྔར་མ་ཐོས་པའི་ཡ་མཚན་ཅན། ། རྗེ་བྲམ་ཟེའི་བཞེད་དགོངས་གླུར་ལེན་པས། ། ཁྱེད་གདན་གང་བཞུགས་པའི་མདོ་སྔགས་རྣམས། ། སྙན་ལྷན་ནེར་གསན་ལ་ཐུགས་དགོངས་འཚལ། ། དུས་ཁ་སང་དཔྱིད་ཟླ་ཐ་ཆུང་ལ། །
གཞི་བལ་པོའི་མཐིལ་ནས་ཡར་འཕགས་པའི། ། གདུགས་དྲོ་ལམ་མཆིས་ཀྱི་ཤུལ་ཁ་ན། ། བལ་པོ་ལིང་གི་ཤོ་གམ་རི། ། གདོལ་པ་ཅན་གྱི་གྲོང་ཁྱེར་དུ། ། མི་བརྡ་མི་འཇལ་གྱི་ཤོ་གམ་པས། ། མགྲོན་ཁ་ཞན་པོ་ཡི་བོད་རྣམས་བསྐྱིལ། ། མི་ངས་ཀྱང་དབང་མེད་ཞག་འགའ་བསྡད། ། དགུང་ནུབ་གཅིག་ཐམ་ཐུམ་རྨི་ལམ་ན། ། རིགས་ཀྱི་མཚན་ལྡན་ཚངས་སྐུད་ཅན། ། བྲམ་ཟེའི་བུ་མོ་མཛེས་མ་གཉིས། །
ཅུང་ཟད་འཛུམ་ཞིང་ཟུར་མིག་ལྟ། ། མི་ཁོ་བོའི་དྲུང་དུ་འོངས་ནས་ཀྱང༌། ། ལྷོ་དཔལ་གྱི་རི་ལ་འགྲོ་དགོས་སྐད། ། ཁོ་བོས་སྔོན་ཆད་ཕྱིན་མ་མྱོང༌། ། རྒྱུས་མེད་ལམ་ཡང་མི་ཤེས་སྨྲས། ། བུ་མོ་གཉིས་ཀྱི་ཞལ་ན་རེ། ། ཁྱོད་མིང་པོས་དཀའ་བ་སྤྱད་མི་དགོས། ། ངེད་ཀྱིས་ཕྲག་ལ་ཁུར་གྱི་ཟེར། ། འདོ་ལི་དར་གྱི་ལྡིང་ཁྲིར་བཅུག ། གདུགས་བཞིན་མཁའ་ལ་བཏེགས་ནས་ཀྱང༌། །
གློག་འགྱུ་སྐད་ཅིག་ཡུད་ཙམ་ལ། ། ལྷོ་དཔལ་གྱི་རི་ལ་ཕྱིན་པ་རྨིས། ། ཤིང་པཱཀྵ་ལྗོན་པའི་བསིལ་གྲིབ་ལ། ། ཏི་ར་རོ་ཡི་གདན་སྟེང་ན། ། རྗེ་བྲམ་ཟེ་ཆེན་པོ་ས་ར་ཧ། ། ཞལ་སྔར་མ་མཐོང་བའི་གཟི་མདངས་ཅན། ། བཙུན་མོ་གཉིས་ཀྱིས་མཐའ་བརྟེན་ནས། ། སྐུ་ལ་དུར་ཁྲོད་ཆས་ཀྱིས་བརྒྱན། ། དགྱེས་པའི་ཞལ་རས་འཛུམ་མདངས་ཅན། ། བུ་བདེ་བར་འོངས་སམ་ཞེས་ཀྱང་གསུངས། །
རྗེ་མཐོང་བར་དགའ་བས་མ་བཟོད་པར། ། ལུས་ཀྱི་སྤུ་གཡོས་མཆི་མ་འཁྲུགས། ། ལན་བདུན་བསྐོར་ཞིང་རྐྱང་ཕྱག་འཚལ། ། ཞབས་མཐིལ་སྤྱི་བོར་བླངས་ནས་ཀྱང༌། ། ཕ་ཐུགས་རྗེས་ཟུང་ཞེས་གསོལ་བཏབ་པས། ། ལུས་ལ་སྐུ་ཡིས་བྱིན་བརླབས་པ། ། ཕྱག་དབང་སྤྱི་བོར་རེག་ཙམ་གྱིས། ། ལུས་ཟག་མེད་བདེ་བས་ར་རོ་བ། ། གླང་ཆེན་ཆང་གིས་མྱོས་པ་བཞིན། ། གཡོ་འགུལ་མེད་པའི་ཉམས་ཤིག་ཤར། །
ངག་ལ་གསུང་གིས་བྱིན་བརླབས་པ། ། སྟོང་ཉིད་སེང་གེའི་ང་རོ་ཡིས། ། ཡི་གེ་མེད་པའི་དོན་གསུངས་པ། ། ལྐུགས་པས་རྨི་ལམ་རྨིས་པ་བཞིན། ། བརྗོད་དུ་མེད་པའི་ཉམས་ཤིག་ཤར། ། ཡིད་ལ་ཐུགས་ཀྱིས་བྱིན་བརླབས་པ། ། ལྷན་ཅིག་སྐྱེས་པ་ཆོས་ཀྱི་སྐུ། ། འགྲོ་འོང་མེད་པའི་དོན་རྟོགས་པས། ། དུར་ཁྲོད་གནས་པའི་མི་རོ་བཞིན། ། བསམ་དུ་མེད་པའི་ཉམས་ཤིག་ཤར། །
དེ་རྗེས་བདེ་ཆེན་དག་པའི་གསུང༌། ། རིན་ཆེན་མགུལ་གྱི་བུམ་པ་ནས། ། ཚངས་པའི་དབྱངས་ཀྱི་བརྡ་སྐད་ཀྱིས། ། སྤྲིན་བྲལ་ནམ་མཁའ་སྟོང་པའི་དོན། ། གནས་ལུགས་མཚོན་པ་རྡོ་རྗེའི་མགུར། ། སྐྱེ་མེད་རང་སྒྲ་འདི་སྐད་ཐོས། ། ན་མོ་སྟོང་ཉིད་སྙིང་རྗེ་དབྱེར་མེད་པ། ། རྒྱུན་ཆད་མེད་པ་གཉུག་མའི་སེམས། ། གདོད་ནས་དག་པ་དེ་བཞིན་ཉིད། ། ནམ་མཁས་ནམ་མཁའ་སྦྱོར་བ་མཐོང༌། །
རྩ་བ་ཁྱིམ་ན་གནས་པའི་ཕྱིར། ། ཡིད་ཀྱི་རྣམ་ཤེས་བཙོན་དུ་གཟུང༌། ། སྒོམ་པ་ཤེས་པ་ཕྱི་མ་ཡིས། ། སེམས་ལ་ལྷན་པ་གདབ་ཏུ་མེད། ། སྣང་སྲིད་སེམས་ཀྱི་རང་བཞིན་ཤེས། ། གཉེན་པོས་བཅོས་ཏེ་སྒོམ་དུ་མེད། ། སེམས་ཀྱི་གནས་ལུགས་དྲན་དུ་མེད། ། དེ་ཡང་མ་བཅོས་ངང་ལ་ཞོག ། དེ་དོན་མཐོང་ན་གྲོལ་བའི་ཕྱིར། ། བུ་ཆུང་གདོལ་པའི་སྤྱོད་ལ་ལྟོས། །
ཤ་ཟ་སྨྱོན་པ་གང་དགར་ཐོང༌། ། བསྙེངས་དང་བྲལ་བའི་སེང་གེ་བཞིན། ། སེམས་ཀྱི་གླང་པོ་ཡན་དུ་ཆུག ། བུང་བ་མེ་ཏོག་རྒྱུ་བ་ལྟོས། ། འཁོར་བ་སྐྱོན་དུ་མི་བལྟ་ཞིང༌། ། མྱ་ངན་འདས་པ་ཐོབ་བྱར་མེད། ། ཐ་མལ་ཤེས་པ་རང་ལུགས་དེ། ། མ་བཅོས་སོ་མ་ཉིད་དུ་ཞོགས། ། བྱ་བ་རྣམས་ལ་ཁྱོད་མ་རྟོགས། ། ཕྱོགས་དང་ཆ་ལ་མི་གནས་ཤིང༌། །
སྤྲོས་བྲལ་ནམ་མཁའི་དཀྱིལ་དུ་ལྟོས། ། ཆོས་ཟད་སར་འཁྱོལ་བ་སྙིང་པོའི་དོན། ། ལྟ་བའི་ཡང་རྩེ་ཕྱག་རྒྱ་ཆེ། ། སེམས་གནད་དུ་བསྣུན་པའི་བརྡ་དོན་ཞིག ། བྲམ་ཟེ་ཆེན་པོའི་ཞལ་ལས་ཐོས། ། སྐད་ཅིག་དེ་ལ་གཉིད་ཀྱང་སད། ། དེ་མ་བརྗེད་དྲན་པའི་ལྕགས་ཀྱུས་ཟིན། ། མ་རིག་གཉིད་ཀྱི་མུན་ཁུང་དུ། ། རིག་པ་ཡེ་ཤེས་མཐོང་ཕྱེ་ནས། ། སྤྲིན་མེད་མཁའ་ལ་ཉི་ཤར་ལྟར། །
འཁྲུལ་པའི་མུན་ནག་སངས་ནས་ཐལ། ། དུས་གསུམ་སངས་རྒྱས་ཞལ་མཇལ་ཀྱང༌། ། ཕྱིན་ཆད་ཞུ་རྒྱུ་མེད་དོ་སྙམ། ། སེམས་ཁོ་ཐག་ཆོད་པའི་ཉམས་ཤིག་སྐྱེས། ། ཡིད་འགྱུ་བ་ཟད་པ་ངོ་མཚར་ཆེ། ། ཨེ་མ་ཡི་དམ་མཁའ་འགྲོའི་ལུང་བསྟན་དང༌། ། བླ་མས་གསུངས་པ་ཟབ་མོའི་དོན། ། ངག་སྨྲ་རུ་མི་བཏུབ་གསུངས་ན་ཡང༌། ། དགུང་དོ་ནུབ་མི་སྨྲའི་ཐབས་མ་བྱུང༌། ། དུས་ད་རེས་ཙམ་ཞིག་མ་གཏོགས་པ། །
སྔོན་ཆད་ངག་ཏུ་བརྗོད་མ་མྱོང༌། ། ད་ཕྱིན་ཆད་བཟླས་སམ་རྣ་བས་ཉོན། ། ང་སྔོན་ཆད་ཤུལ་རིང་རྒྱང་གི་མི། ། མཛའ་བཤེས་གཉེན་མེད་གྲོགས་ཀྱང་མེད། ། ལུས་ངལ་དུབ་བཀྲེས་པར་གྱུར་པའི་ཚེ། ། བུ་ཁྱོད་ཀྱིས་གང་བྱས་སེམས་ལ་ཡོད། ། དེ་མ་བརྗེད་སེམས་ལ་ཤིན་ཏུ་གཅགས། ། དྲིན་འཁོར་བར་ཐལ་ལོ་སྙིང་གི་གྲོགས། ། རྗེ་གོང་ན་བཞུགས་པའི་བླ་མ་དང༌། ། དངོས་གྲུབ་སྟེར་བའི་ཡི་དམ་ལྷ། །
བར་ཆད་སེལ་བའི་ཆོས་སྐྱོང་རྣམས། ། མི་བདག་ལ་བཀའ་བཀྱོན་མི་གནང་འཚལ། ། དོན་འཁྲུལ་པར་གདའ་ན་བཟོད་པར་གསོལ། ། ཞེས་པའི་མགུར་གསུངས་པ་དང་ཀློག་སྐྱ་ཇོ་སྲས་ཀྱིས་བླ་མ་སངས་རྒྱས་དངོས་སུ་མཐོང་ངོ༌། ། དེ་ནས་ཡང་རྗེ་མར་པར་རྒྱ་གར་ལ་འབྱོན་གསུང་པ་ལ། སླར་ཡང་སློབ་འབངས་ཀུན་གྱིས་ཕྱག་ཕུལ་ནས་ད་སྐུ་ན་བྱོན་པ་དང་རྒྱ་གར་གྱི་འབྱོན་ལམ་ན་དཔལ་མོ་དཔལ་ཐང་ཞེས་བྱ་བའི་ཐང་ཆེན་པོ་རྟ་ཡང་ངལ་དུབ་ཆད་པ་དང་ཁ་ལ་བྱེ་ལ་ཞེས་བྱ་བ་ཤིན་ཏུ་གྲང་བས་དབྱར་ཡང་འཁྱགས་པ་དང་རོང་དང་བལ་པོ་ཚད་པ་ཤིན་ཏུ་ཆེ་བ་དང༌། ཆུ་བོ་གངྒཱ་ཆུ་ཆེན་པོ་འཇིགས་སུ་རུང་བ་དང་རྒྱ་གར་མཐའ་འཁོབ་དང་ལམ་བར་གྱི་ཡུལ་ཕྲན་མུ་གེ་ཆེ་ཞིང་ཨར་ཇག་རྒོད་པ་རྣམས་ནི་བླ་མ་རང་གི་གསུང་ཚད་མ་ལགས་པས་བདེན་ངེས་ཡིན། ད་དེ་ལྟ་བུའི་ཉེན་ལ་བསྡོས་ནས་རྒྱ་གར་བྱོན་རུང་སྐུ་ཚེའི་བར་ཆད་དུ་སོང་ན་རང་རེ་གྲྭ་པ་བུ་སློབ་གདུལ་བྱར་གྱུར་པ་རྣམས་སུ་ལ་རེ་ཞིང་ཇི་སྐད་བྱེད། གང་ཟག་གིས་ཉམས་ལེན་ནུས་ན་ཆོས་སྔར་བོད་དུ་བསྒྱུར་བ་རྣམས་ཀྱིས་ཅི་དགོས་ཆོག ། བླ་མ་ནི་ཐུགས་ཀྱི་དཀྱིལ་དུ་སྒོམ་ཞིང་བཞུགས་པ་ལ་གསོལ་བ་འབྲལ་མེད་དུ་བཏབ་པས།
ཐུགས་རྗེའི་བྱིན་རླབས་ལ་ཐག་ཉེ་རིང་མེད་ཕྱིར་འདིར་བཞུགས་རུང་ཆོག་ལགས་མོད། ཅིས་ཀྱང་སྔར་བོད་དུ་སྤྱན་དྲངས་པའི་ཆོས་ཀྱིས་མི་ཆོག་པར་ལེན་དགོས་ན་སྲས་དར་མ་མདོ་སྡེ་ཕྱག་ཕྱི་བ་དང་བཅས་པ་ལ་བསླབ་བྱ་ལམ་ཡིག་གནང༌། ཆོས་ཞུ་བ་ལ་བརྫངས་ཏེ་བླ་མ་རང་ད་ལན་བོད་ཀྱི་གདུལ་བྱ་རྣམས་ལ་དགོངས་ནས་ཅིས་ཀྱང་བཞུགས་པ་ཐུགས་རྗེས་འཛིན་པར་ཞུ་ཞེས་གསོལ་བ་བཏབ་པས། བླ་མའི་ཞལ་ནས། བླ་མའི་ཐུགས་རྗེ་ལ་ཉེ་རིང་མེད་རུང་ངས་ད་དུང་མཇལ་དུ་ཡོང་བའི་དམ་བཅའ་འཕུལ་ཡོད། བོད་ཀྱི་གདུལ་བྱ་རྣམས་ལ་ཐུགས་བརྩེ་བའི་ཕྱིར་སྔར་མ་ཐོབ་པའི་གདམས་ངག་ཁྱད་པར་ཅན་ཡོད་ཕྱིར་ལེན་པ་ལ་མཁའ་འགྲོས་བརྡ་བཀྲོལ་ནས་བསྐུལ་འདེབས་རིམ་པས་བྱེད་པ་ལ་ངེས་ཤེས་འདྲོངས་པས་འགྲོ་བ་ཡིན། དེ་ལ་སྤྱིར་དར་མ་མདོ་སྡེ་བཏང་རུང་ན་གཞོན་པས་ཀུན་སེམས་ལས་ཆེ་བ་མིན་པ་མི་ཡོང་ཞིང༌། ཁྱད་པར་ངས་བླ་མའི་དྲུང་དུ་ང་རང་ཡོང་བར་ཞུས་པ་མ་གཏོགས་བུ་གཏོང་བར་མ་ཞུས། ཚོང་པ་རྒན་པོ་ལུས་ཟུང་ངན་རུང་ལམ་རྒྱུས་བཟང་ཟེར་བ་ལྟར། ང་ལུས་ཅུང་ཟད་རྒས་རུང་རྒྱ་གར་དུ་མི་བགྲོད་པའི་རྒན་པོ་མིན་ཅིང་རྒྱ་གར་གྱི་རྒྱུས་ཀྱང་ང་རང་ཆེ་བས།
ད་ལན་ལས་ཅི་ལ་ཐུག་ཀྱང་ཆོས་ལེན་དུ་འགྲོ་བ་ཡིན། ལམ་བར་ན་འཇིགས་པ་དེ་དག་ཡོད་དེ་ང་ལ་དེ་དག་གིས་མི་བརྫི་བའི་གདེངས་འདི་དག་ཡོད་པས་ད་ལན་ཤི་བ་སྲོག་ལ་བབ་ཀྱང་རྒྱ་གར་དུ་འགྲོ་གསུང་རྒྱ་གར་ཕར་འབྱོན་གྱི་མགུར་འདི་གསུངས་སོ།། ༈ དཔལ་ནཱ་རོ་མཻ་ཏྲིའི་ཞབས་ལ་འདུད། ། ངས་ནཱ་རོའི་དྲུང་དུ་དམ་བཅས་པའི། ། དགོས་པ་མཆོག་ཅིག་ཡོད་པའི་ཕྱིར། ། གསུང་མཁའ་འགྲོས་བརྡ་བཀྲོལ་བསྐུལ་མཛད་པས། ། བླ་མ་དྲན་ཏེ་བཟོད་བླགས་མེད། ། ང་ལས་ཅི་ལ་ཐུག་ཀྱང་རྒྱ་གར་ལ་འགྲོ། ། འཆི་བ་སྲོག་ལ་བབ་ཀྱང་རྒྱ་གར་ལ་འགྲོ། ། དཔལ་མོ་དཔལ་ཐང་ཐང་དུ་ཆེ་ལགས་ཀྱང༌། །
ང་ལ་རྣམ་ཤེས་རླུང་ཞོན་གྱི་གདམས་ངག་ཡོད། ། འདི་མདོ་ཕྲུག་ཕལ་གྱི་དོ་ཟླ་མིན། ། ལས་ཅི་ལ་ཐུག་ཀྱང་རྒྱ་གར་ལ་འགྲོ། ། འཆི་བ་སྲོག་ལ་བབ་ཀྱང་རྒྱ་གར་ལ་འགྲོ། ། ཁ་ལ་བྱེ་ལ་ཤིན་ཏུ་གྲང་ལགས་ཀྱང༌། ། ང་ལ་གཏུམ་མོ་མེ་འབར་གྱི་གདམས་ངག་ཡོད། ། འདི་སྣལ་གོས་ཕལ་གྱི་དོ་ཟླ་མིན། ། ལས་ཅི་ལ་ཐུག་ཀྱང་རྒྱ་གར་ལ་འགྲོ། ། འཆི་བ་སྲོག་ལ་བབ་ཀྱང་རྒྱ་གར་ལ་འགྲོ། ། བལ་པོ་ཤིན་ཏུ་ཚད་པ་ཆེ་ལགས་ཀྱང༌། །
ང་ལ་འབྱུང་བ་རོ་སྙོམས་ཀྱི་གདམས་ངག་ཡོད། ། འདི་བཟང་དྲུག་ཕལ་གྱི་དོ་ཟླ་མིན། ། ལས་ཅི་ལ་ཐུག་ཀྱང་རྒྱ་གར་ལ་འགྲོ། ། འཆི་བ་སྲོག་ལ་བབ་ཀྱང་རྒྱ་གར་ལ་འགྲོ། ། ཆུ་བོ་གངྒཱ་ཆུ་རུ་ཆེ་ལགས་ཀྱང༌། ། ང་ལ་རྣམ་ཤེས་མཁའ་ལྡིང་གི་གདམས་ངག་ཡོད། ། འདི་གྲུ་གཟིངས་ཕལ་གྱི་དོ་ཟླ་མིན། ། ལས་ཅི་ལ་ཐུག་ཀྱང་རྒྱ་གར་ལ་འགྲོ། ། འཆི་བ་སྲོག་ལ་བབ་ཀྱང་རྒྱ་གར་ལ་འགྲོ། ། རྒྱ་གར་མཐའ་འཁོབ་མུ་གེ་ཆེ་ལགས་ཀྱང༌། །
ང་ལ་དཀའ་ཐུབ་ཆུ་འཐུང་གི་གདམས་ངག་ཡོད། ། འདི་བཟའ་བཏུང་ཕལ་གྱི་དོ་ཟླ་མིན། ། ལས་ཅི་ལ་ཐུག་ཀྱང་རྒྱ་གར་ལ་འགྲོ། ། འཆི་བ་སྲོག་ལ་བབ་ཀྱང་རྒྱ་གར་ལ་འགྲོ། ། ལམ་བར་དང་ཡུལ་ཕྲན་འཇིགས་པ་ཆེ་ལགས་ཀྱང༌། ། ང་ལ་མ་མོ་ཇག་ཆིང་གི་གདམས་ངག་ཡོད། ། འདི་ཟླ་སྐྱེལ་ཕལ་གྱི་དོ་ཟླ་མིན། ། ལས་ཅི་ལ་ཐུག་ཀྱང་རྒྱ་གར་ལ་འགྲོ། ། འཆི་བ་སྲོག་ལ་བབ་ཀྱང་རྒྱ་གར་ལ་འགྲོ། ། བླ་མ་ནཱ་རོ་དང་མཻ་ཏྲི་ཡང་རྒྱ་གར་ན་བཞུགས། །
དཔལ་ཞི་བ་བཟང་པོ་ཡང་རྒྱ་གར་ན་བཞུགས། ། རྟེན་མ་ཧཱ་བོ་དྷི་ཡང་རྒྱ་གར་ན་བཞུགས། ། ང་ལས་ཅི་ལ་ཐུགས་ཀྱང་རྒྱ་གར་ལ་འགྲོ། ། འཆི་བ་སྲོག་ལ་བབ་ཀྱང་རྒྱ་གར་ལ་འགྲོ། ། ཞེས་གསུངས་ཤིང་ཐག་ཆོད་པའི་ཚེ། སྔར་འབུལ་སྡུད་ལ་བྱུང་བའི་གསེར་དང་སློབ་མ་རྣམས་ཀྱི་འབུལ་བ་ཐམས་ཅད་གསེར་དུ་བསྒྲིལ་ནས་གསེར་དཀར་ཡོལ་གང་བྱུང་བ་བསྣམས་ཏེ། གཞན་ཕྱག་ཕྱི་ལ་གཏོང་བའི་ཞུ་བ་ཕུལ་བ་ཡང་མ་གནང་བར་གཅིག་པུར་རྒྱ་གར་ལ་བྱོན་ནོ། ། དེ་ནས་དཔལ་ནཱ་རོ་པ་ཆེན་པོས་མར་པ་ཆོས་ཀྱི་བློ་གྲོས་འདི་ངའི་རྒྱལ་ཚབ་ཏུ་བཀོད་པ་ཡིན་གསུངས། རྫོངས་ཀྱི་ཚོགས་མཆོད་བཤམས་པའི་གྲལ་དུ་བཀའ་ལུང་གནང་བ་ནི། ལོ་ཙཱ་བ་ཁྱོད་ལ་སྔར་ངས་ངོ་སྤྲད་པ་ལྟར་ཕུང་པོ་ལྔ་རིགས་ལྔ།
ཉོན་མོངས་པ་ལྔ་ཡེ་ཤེས་ལྔར་གདོད་ནས་གནས་པ་ངོ་འཕྲོད་ཕྱིར་ངོ་བོ་ལ་སྤང་བླང་མེད་པས་སྣང་སྲིད་ཀྱི་ཆོས་ཐམས་ཅད་རྒྱལ་བ་རིགས་ལྔའི་ངོ་བོར་གྱུར་ཅིང་དེ་དག་ཆོས་ཉིད་འགག་མེད་དུ་ཤར་བའི་རང་རྩལ་དུ་ཤེས་པས་ཟུང་འཇུག་ཏུ་མ་གྱུར་པའི་ཆོས་གཅིག་ཀྱང་མེད་ཕྱིར། ཆོས་ཉིད་ཀྱི་ཀློང་དུ་ཉམས་སུ་ལེན་པ་ལ་ཐོག་རྡུགས་མེད་པ་དཔེ་ནམ་མཁའ་ལ་བྱ་འཕུར་བ་ལྟ་བུ་ཡིན་ཞིང་དེ་རྟོགས་པའི་ཆོས་འཁོར་གྱི་བསྟན་པ་འཁོར་ལོས་སྒྱུར་བའི་རྒྱལ་པོ་ལྟ་བུ་མངོན་དུ་གྱུར་པ་ཡིན་པས། ལུང་གི་ཆོས་འཁོར་གྱི་བསྟན་པ་རྒྱལ་སྲིད་རིན་པོ་ཆེ་སྣ་བདུན་ལྟ་བུ་ཤུགས་ལ་འཛིན་པར་འགྱུར་བས་སྤྱིར་ཁྱོད་ཀྱིས་སངས་རྒྱས་ཀྱི་བསྟན་པ་ལ་མདོ་སྔགས་གཉིས་ཀ་ལུང་རྟོགས་ཀྱི་སྒོ་ནས་འཛིན་ཅིང༌། བྱེ་བྲག་ཏུ་གསང་སྔགས་ཀྱི་བསྟན་པ་ལུང་རྟོགས་གཉིས་ཉིན་མོར་བྱེད་པར་འགྱུར་ཞིང་ཁྱོད་ཀྱི་ཚེ་འདིའི་རིགས་རྒྱུད་ཆད་དེ་ཆོས་རྒྱུད་ཆུ་བོའི་གཞུང་ལྟར་སངས་རྒྱས་ཀྱི་བསྟན་པ་ནམ་གནས་ཀྱི་བར་དུ་གནས་པར་འགྱུར་ལ་མ་དག་པའི་གང་ཟག་འགའ་ཞིག་གི་སྣང་ངོར་ཁྱོད་ཚེ་འདིའི་འདོད་ཡོན་ལ་མངོན་ཞེན་རྡོ་ལ་རི་མོ་བྲིས་པ་བཞིན་དུ་འགྱུར་མི་སྲིད་ཅིང་བརྟན་བརྟན་དང་ཆེ་ཆེ་འདྲ་མོ་ཞིག་སྣང་རུང༌། ཁྱོད་རང་གི་ངོ་ཐོག་ན་ཆོས་ཉིད་དུ་ངོ་འཕྲོད་འདུག་པས་སྦྲུལ་ལ་མདུད་པ་བོར་བ་བཞིན་འཁོར་བ་རང་གྲོལ་དུ་འགྱུར་ལ། མ་འོངས་པའི་སློབ་རྒྱུད་ཐམས་ཅད་ཀྱང་སེང་གེ་དང་ཁྱུང་གི་ཕྲུག་གུ་བཞིན་དུ་ཇེ་བཟང་ཇེ་བཟང་ལ་འགྲོ་བ་ཡིན་ཞིང༌། རང་རེ་གཉིས་ཚེ་འདི་ལ་བརྩེ་གདུང་ནང་མཐུན་པས་འོད་གསལ་གྱི་ངང་ལ་འདུ་འབྲལ་མེད་ལ། ཕྱི་མ་ཡང་དག་པ་མཁའ་སྤྱོད་ཀྱི་གནས་སུ་ངས་བསུ་སྟེ་འབྲལ་མེད་དུ་འགྲོགས་པར་འགྱུར་བས་དགའ་བར་གྱིས་ཤིག་ཅེས་གསུངས་པས་མར་པས་ཆོས་རྒྱུད་ལ་དར་རྒྱས་ཡོང་བའི་ལུང་བསྟན་ཐུགས་རྗེས་བཟུང༌། མཐར་ཐུག་མདོ་སྔགས་ཀྱི་ལྟ་བ་རྟོགས་པ་ལ་ཁྱད་མི་འདུག་པས་གཉིས་ཀའི་རྟོགས་པ་དང་ལུང་གི་བསྟན་པ་འཛིན་རུང༌། རྣམ་པ་ཀུན་སྤྱོད་སོ་ཐར་ཉན་ཐོས་ཀྱི་ཆ་ལུགས་ཅན་ནི་མི་ཡོང་ལགས་སམ།
བདག་ལ་དར་མ་མདོ་སྡེ་ཞེས་བྱ་བ་ཞིག་གིས་ཐོག་དྲངས་ཤ་ནས་ཆད་པའི་བུ་བདུན་ཡོད་རུང༌། རིགས་རྒྱུད་ཆད་ན་མི་ཆད་པའི་ཐབས་ཀྱི་བཀའ་ལུང་གནང་དུ་རུང་ལགས་སམ་ཞེས་ཞུས་པས། པཎ་ཆེན་ནཱ་རོ་པའི་ཞལ་ནས། མ་འོངས་པ་ན་ཁྱོད་ཀྱི་ཆོས་རྒྱུད་ལ་ཕྱི་ཉན་ཐོས་ཀྱི་རྣམ་པ་ཅན་ལ་ནང་ཐེག་ཆེན་གྱི་དོན་རྟོགས་པའི་སར་གནས་ཀྱི་སེམས་དཔའ་འཁོར་བཅས་མང་པོ་འབྱུང་ཞིང༌། གཞན་ཆ་ལུགས་ངེས་མེད་ཀྱིས་སྒྲུབ་བརྒྱུད་ཀྱི་བསྟན་པ་དར་རྒྱས་སུ་བྱེད་པར་འགྱུར་ལ། བུ་བདུན་གྱི་མི་ཚད་སྟོང་ཡོད་ཀྱང་རིགས་རྒྱུད་ཡོངས་རིགས་སུ་མི་འདུག་ནའང་འགྱོད་མེད་ཀྱི་ཐབས་ལ་ཕ་བུ་ཀུན་ཡི་དམ་ལྷའི་བསྙེན་སྒྲུབ་ཀྱི་མཚམས་དམ་པོའི་ངང་ནས་མཁའ་འགྲོ་ཆོས་སྐྱོང་གི་ཚོགས་གཏོར་ལ་འབད་འབུངས་ཐོན། ཁྱོད་སྐྱེ་བ་སྔོན་ནས་སྦྱངས་པའི་ལས་འཕྲོ་ཅན་སར་གནས་ཀྱི་སེམས་དཔའ་ཆེན་པོ་ཡིན་ཕྱིར་འགྲོ་བ་མང་པོ་ལ་ཕན་ཐོགས་པར་འདུག་པས། བོད་གངས་ཅན་གྱི་གདུལ་བྱ་རྣམས་འདུལ་ཕྱིར་ངའི་རྒྱལ་ཚབ་ཏུ་མངའ་གསོལ་བ་ཡིན་ནོ་གསུངས། ཕྱག་གཡས་མར་པའི་དབུ་ཐོག་ཏུ་བཞག་ནས་མ་འོངས་ལུང་བསྟན་གྱི་མགུར་འདི་གསུངས་སོ།། ༈ སྔོན་ཚུལ་བཞིན་སྦྱངས་པའི་ལས་འཕྲོ་ཅན། །
གཉུག་མའི་དོན་རྟོགས་རྣལ་འབྱོར་པ། ། བོད་ཡུལ་གྱི་མར་པ་ལོ་ཙཱ་ཁྱོད། ། རིགས་ལྔ་བྱ་འཕུར་ཆོས་ཉིད་ཀློང༌། ། འཁོར་ལོ་སྒྱུར་རྒྱལ་རིན་ཆེན་འཛིན། ། རིགས་རྒྱུད་ནམ་མཁའི་མེ་ཏོག་ཡལ། ། ཆོས་རྒྱུད་ཆུ་བོའི་གཞུང་དང་འདྲ། ། ཞེན་པ་རྡོ་ལ་རི་མོ་བཀྲ། ། འཁོར་བ་ཆུ་རིས་རང་ཡལ་འགྱུར། ། བུ་སེང་གེ་ཁྱུང་གི་ཕྲུག་གུ་བཞིན། ། སློབ་མ་བས་ཀྱང་ཡང་སློབ་བཟང༌། །
ཐེག་པ་ཆེན་པོའི་དོན་རྟོགས་ནས། ། ལས་ཅན་སྨིན་དང་གྲོལ་གྱུར་པའི། ། སྐལ་ལྡན་གདུལ་བྱའི་རྒྱལ་པོ་ཁྱོད། ། ད་ནི་བོད་ཡུལ་དབུས་སུ་བྱོན། ། བྱང་ཕྱོགས་ཁ་བ་ཅན་གྱི་ལྗོངས། ། སྤོས་ཀྱི་ཤིང་སྣ་རྒྱས་པའི་ས། ། སྨན་སྣ་ཚོགས་སྐྱེ་བའི་རི་མགུལ་ན། ། སྐལ་ལྡན་གདུལ་བྱ་སྣོད་ལྡན་ཡོད། ། བུ་དེ་རུ་སོང་ལ་འགྲོ་དོན་མཛོད། ། ཁྱོད་ཀྱིས་འགྲོ་དོན་འགྲུབ་པར་ངེས། །
ཚེ་འདིར་བརྩེ་གདུང་ནང་མཐུན་པས། ། འོད་གསལ་ངང་ལ་འདུ་འབྲལ་མེད། ། ཕྱི་མ་དག་པ་མཁའ་སྤྱོད་དུ། ། ཁོ་བོས་བསུས་ནས་འབྲལ་མེད་དུ། ། འགྲོགས་པར་འགྱུར་ལ་གདོན་མི་ཟ། ། བུ་ཁྱོད་ཀྱི་སེམས་ལ་དེ་ལྟར་ཞོག ། ཅེས་གསུངས་ཤིང་ད་ཁྱོད་འདི་ནས་མཻ་ཏྲི་པའི་སར་སོང་ལ་འདོད་ཆོས་རྣམས་ནན་ཏན་གྱི་སྒོ་ནས་ཞུས་ཤིག ། སྔར་བས་ཀྱང་ངེས་ཤེས་འདྲོངས་པ་ཞིག་ཡོང་བར་འདུག་གི་གསུངས་སོ། ། དེ་ནས་མར་པས་བོད་ལ་འབྱོན་པར་ཐུགས་ཆས་པའི་ཚེ། ཕུལླ་ཧ་རིའི་ནུབ་ཕྱོགས་ཨ་མྲའི་ཚལ་གྱི་ཤིང་དྲུང་ཞིག་ཏུ་གཟིམས་པའི་ཐོ་རངས་ཤིག་ཐུགས་དགོངས་ལ།
ཡང་ངས་ཚེ་འདིར་བོད་ནས་རྒྱ་གར་ལ་ལན་གསུམ་འོངས་པའི་སྔ་མ་ལ་ལོ་བཅུ་གཉིས། བར་པ་ལ་ལོ་དྲུག ། ད་ལན་གསུམ་སྟེ་ཉེར་གཅིག་སོང་བ་ལས་དཔལ་ནཱ་རོ་པ་རང་གི་དྲུང་དུ་ལོ་བཅུ་དྲུག་དང་ཟླ་བ་བདུན་བསྡད་འདུག ། ཆོས་བྱས་པ་ལ་གྲུབ་ཐོབ་ཀྱི་བླ་མ་རྣམས་དང་མཇལ། སྒྲ་སྐད་དང་སློབ་གཉེར་ནི་མཐར་ཕྱིན་པ་ཤེས་དགོངས་ཏེ་དགྱེས་ཤིང་བོད་དུ་འབྱོན་པ་ལ་བླ་མ་དང་མཆེད་གྲོགས་རྣམས་ཤུལ་དུ་ལུས་པ་ལ་ནི་ཐུགས་འཕྲེང༌། ལམ་བར་གྱི་ཆུ་འཕྲང་ཨར་ཇག་འཇིགས་པ་རྣམས་ལ་ནི་འཚེར། སློབ་གཉེར་མཐར་ཕྱིན་གྱི་རྗེས་གདམས་ངག་ཁྱད་པར་ཅན་རྣམས་ཐོབ་ནས་བོད་དུ་བྱོན་པ་ལ་ནི་བྲོད་པའི་ཐུགས་ཉམས་དྲག་པོ་ཤར་བ་པཎ་ཆེན་ནཱ་རོ་པ་ལ་ཕྱི་ཕྱག་གི་ཚུལ་དུ་ཚོགས་མཆོད་ཅིག་ཕུལ་བའི་གྲལ་དུ་ལོ་རྒྱུས་དང་བཀའ་གནང་ཞུས་ནས། བུང་བ་རྒྱང་རིང་དུ་འཕུར་འགྲོ་བའི་སྒྲ་ལ་རྟ་དྲངས་ནས་ཡོངས་སུ་གྲགས་པའི་མགུར་ཆེན་ལམ་གླུ་རིང་མོ་འདི་བླ་མ་དང་མཆེད་ལྕམ་རྣམས་ལ་ཕུལ་ལོ།། ༈ རྗེ་འགྲོ་བའི་འདྲེན་མཛད་བཀའ་དྲིན་ཅན། ། གྲུབ་ཐོབ་བརྒྱུད་པའི་བླ་མ་རྣམས། །
མི་ཁོ་བོའི་སྤྱི་གཙུག་རྒྱན་དུ་བཞུགས། ། བཞུགས་ནས་བྱིན་གྱིས་བརླབ་ཏུ་གསོལ། ། རྒྱ་གར་གྱི་ནཱ་རོ་པཎ་ཆེན་དང༌། ། བོད་ཡུལ་གྱི་མར་པ་ལོ་ཙཱ་གཉིས། ། སྔར་སྦྱངས་སྨོན་ལམ་གཅིག་པས་མཇལ། ། ལོ་བཅུ་དྲུག་ཟླ་བ་བདུན་དུ་བསྟེན། ། དུས་སྐད་ཅིག་མི་འབྲལ་འགྲོགས་པའི་ཕྱིར། ། ཐུགས་ལ་མི་འདོགས་ཀྱི་སྐབས་མ་མཆིས། ། དཔལ་མེ་ཏོག་མདངས་འཕྲོག་གི་དགོན་པ་འདིར། ། དབང་བཞིའི་ཆུ་བོ་རྫོགས་པར་བསྐུར། །
སྙན་རྒྱུད་ཀྱི་གདམས་ངག་མཐར་ཐུག་གནང༌། ། བླ་མེད་ཐེག་པ་མཆོག་གི་དོན། ། གཉིས་མེད་རྩེ་གཅིག་མཉམ་པར་བཞག ། སེམས་སྟོང་པ་ཉིད་ལ་སྦར་ཟིན་བྱས། ། ཁ་བ་ཅན་ལྗོངས་བྱང་ཕྱོགས་སུ། ། ལུང་བསྟན་རྒྱལ་ཚབ་བཀོད་པའི་ཕྱིར། ། ད་ནི་བན་ཆུང་བོད་དུ་འགྲོ། ། བན་ཆུང་བོད་དུ་འགྲོ་བ་ལ། ། ཤུལ་ན་འཕྲེང་བ་རྣམ་གསུམ་ཡོད། ། ཡིད་ལ་གཅགས་པ་རྣམ་གསུམ་ཡོད། །
ལམ་ན་འཇིགས་པ་རྣམ་གསུམ་ཡོད། ། བར་ན་འཚེར་བ་རྣམ་གསུམ་ཡོད། ། གདོང་ན་བྲོད་པ་རྣམ་གསུམ་ཡོད། ། ངོ་མཚར་ཆེ་བ་རྣམ་གསུམ་ཡོད། ། གླུ་དེ་ཡི་རྗེས་ཟློས་མ་བཤད་ན། ། ཚིག་དེས་དོན་གྱི་བརྡ་མི་འཇོལ། ། ཤུལ་ན་འཕྲེང་བ་རྣམ་གསུམ་ནི། ། རྗེ་ནཱ་རོ་དང་མཻ་ཏྲིས་དབུས་མཛད་པའི། ། གྲུབ་ཐོབ་ཀྱི་བླ་མ་བརྒྱ་རྩ་གཅིག ། ཤུལ་དུ་ལུས་ཏེ་མ་བས་འཕྲེང༌། །
དཔལ་འཇིགས་མེད་གྲགས་པས་དབུ་མཛད་ནས། ། མཆེད་དང་ལྕམ་དྲལ་བརྒྱ་རྩ་གཅིག ། ཤུལ་དུ་ལུས་ཏེ་མ་བས་འཕྲེང༌། ། གནས་ཕུལླ་ཧ་རིས་སྣ་དྲངས་པའི། ། གྲུབ་ཐོབ་ཀྱི་གནས་ཆེན་བརྒྱ་རྩ་གཅིག ། ཤུལ་དུ་ལུས་ཏེ་མ་བས་འཕྲེང༌། ། ཡིད་ལ་གཅགས་པ་རྣམ་གསུམ་ནི། ། ལྷ་དྷརྨ་བོ་དྷི་ཨ་ཤོ་ཀ ། དྲིན་ཅན་གྱི་གནས་པོ་ཕོ་མོ་རྣམས། ། འབྲལ་མི་ཕོད་དེ་ཡིད་ལ་གཅགས། །
བྲམ་ཟེའི་ཁྱེའུ་གསེར་འཕྲེང་ཅན། ། ཤི་སྲོག་གིས་མཐུད་པའི་གྲོགས་པོ་བྱས། ། འབྲལ་མི་ཕོད་དེ་ཡིད་ལ་གཅགས། ། དེད་དཔོན་གྱི་བུ་མོ་སྔོ་བསངས་མ། ། མཚན་ལྡན་གྱི་རིག་མར་བསྟེན་བསྟེན་ནས། ། འབྲལ་མི་ཕོད་དེ་ཡིད་ལ་གཅགས། ། ལམ་གྱི་འཇིགས་པ་རྣམ་གསུམ་ནི། ། ཆུ་དུག་མཚོ་ཁོལ་མས་སྣ་དྲངས་ནས། ། ཤར་ཆུ་བོ་གངྒཱ་ད་བཟོད་བརྒལ། ། འདི་མ་མཐོང་གོང་ནས་ང་རེ་འཇིག །
རི་ཨུ་ཤི་རི་ཡི་ནགས་འདབས་ན། ། ཆོམ་རྐུན་གྱི་ཇག་པས་ལམ་ན་བསྒུག ། འདི་མ་མཐོང་གོང་ནས་ང་རེ་འཇིགས། ། གྲོང་ཁྱེར་ཏི་ར་ཧུ་ཏི་ན། ། ཁྲེལ་མེད་ཀྱི་ཤོ་གམ་ཆར་ལྟར་འབབ། ། འདི་མ་མཐོང་གོང་ནས་ང་རེ་འཇིགས། ། བར་གྱི་འཚེར་བ་རྣམ་གསུམ་ནི། ། འཕྲང་པ་ལ་ཧ་ཏི་མ་གཏོགས་པ། ། དཔྱ་འཕྲང་ཟམ་པ་བརྒྱད་ཅུ་གཅིག ། ཀྱེ་མ་དངུལ་ཆུ་བས་ཀྱང་འཚེར། །
ལ་ཁ་ལ་བྱེ་ལ་མ་གཏོགས་པ། ། ལ་ཆེན་ལ་ཆུང་བརྒྱད་ཅུ་གཅིག ། ཀྱེ་མ་དངུལ་ཆུ་བས་ཀྱང་འཚེར། ། ཐང་དཔལ་མོ་དཔལ་ཐང་མ་གཏོགས་པ། ། ཐང་ཆེན་ཐང་ཆུང་བརྒྱད་ཅུ་གཅིག ། ཀྱེ་མ་དངུལ་ཆུ་བས་ཀྱང་འཚེར། ། གདོང་གི་བྲོད་པ་རྣམ་གསུམ་ནི། ། སྒྲ་ཀ་ལ་ཙཱནྡྲས་སྣ་དྲངས་ནས། ། སྐད་སྣ་བརྒྱ་དང་རྩ་བརྒྱད་ཤེས། ། གྲོགས་ལོ་ཙཱ་ཚོགས་ན་ང་རེ་བྲོད། །
དགྱེས་རྡོར་གདན་བཞིས་སྣ་དྲངས་ནས། ། རྒྱུད་འགྲེལ་བརྒྱ་དང་རྩ་བརྒྱད་ཤེས། ། གྲོགས་སྟོན་ཆེན་ཚོགས་ན་ང་རེ་བྲོད། ། བཀའ་བཞིའི་གདམས་པས་སྣ་དྲངས་ནས། ། སྙན་རྒྱུད་བརྒྱ་དང་རྩ་བརྒྱད་ཤེས། ། གྲོགས་སྒོམ་ཆེན་ཚོགས་ན་ང་རེ་བྲོད། ། ངོ་མཚར་ཆེ་བ་རྣམ་གསུམ་ནི། ། བསྲེ་དང་འཕོ་བ་མ་གཏོགས་པའི། ། ཁྱད་ཆོས་བརྒྱ་དང་རྩ་བརྒྱད་ཤེས། ། ཆེ་ན་ངོ་མཚར་དེ་ཆེ་མོད། །
དུད་སོལ་ལྷ་མོ་མ་གཏོགས་པའི། ། བསྟན་སྲུང་བརྒྱ་དང་རྩ་བརྒྱད་ཤེས། ། ཆེ་ན་ངོ་མཚར་དེ་ཆེ་མོད། ། རིམ་ལྔའི་སྨར་ཁྲིད་མ་གཏོགས་པའི། ། རྫོགས་རིམ་བརྒྱ་དང་རྩ་བརྒྱད་ཤེས། ། ཆེ་ན་ངོ་མཚར་དེ་ཆེ་མོད། ། དེ་ཐམས་ཅད་བླ་མ་རྗེ་ཡི་དྲིན། ། འབངས་དྲིན་ལན་གཞལ་གྱིས་མི་འཁོར་བས། ། རྗེ་མི་འབྲལ་སྤྱི་གཙུག་རྒྱན་དུ་བཞུགས། ། དེ་འོག་མཆེད་དང་ལྕམ་དྲལ་རྣམས། །
བན་ཆུང་བོད་དུ་འགྲོ་བ་ལ། ། རྐྱེན་བར་ཆད་མེད་པའི་སྨོན་ལམ་ཞུ། ། དུས་ད་ནི་མཇལ་བར་ཡོང་མ་མཆིས། ། དཔལ་ཨུ་རྒྱན་ཡུལ་ལམ་མཁའ་སྤྱོད་དུ། ། ཚེ་ཕྱི་མ་ཅིས་ཀྱང་མཇལ་བར་ཞུ། ། ཞེས་བླ་མ་ལོ་ཙཱ་བས་མགུར་དེ་བཞེངས་པས། མཆེད་གྲོགས་གོང་མར་གྱུར་པ་བྲམ་ཟེ་སུ་མ་ཏི་ཀཱིརྟི་དང༌། རྣལ་འབྱོར་མ་སུ་ཁ་དྷཱ་རི་ལ་སོགས་པ་བརྒྱད་ཀྱིས་སྤྱན་ཆབ་ཤོར་རོ། ། དེ་ནས་རྗེ་མར་པས་བླ་མའི་སྐུའི་དཀྱིལ་འཁོར་ལ་དབང་བཞི་ཞུས་སྨོན་ལམ་བཏབ་ནས་བྱོན་པ་ལ། མཆེད་ལྕམ་གཤེགས་སྐྱེལ་བ་རྣམས་ཀྱིས་སྐུ་ཆས་ཀུན་བསྣམས།
རྗེ་མར་པ་རང་གིས་ཕུལླ་ཧ་རིའི་རྡོ་སྐས་ཀྱི་རྩ་བར་མ་ཕེབས་བར་ཕྱི་འགྲོས་ཀྱིས་བླ་མ་ལ་གོམ་པ་རེ་ལ་ཕྱག་རེ་དང་ཐེམ་སྐས་རེའི་སྟེང་ནས་ཕྱག་རེ་ཕུལ་ཞིང༌། རྡོ་སྐས་རྫོགས་མཚམས་སུ་བླ་མ་ལ་གདུང་ཤུགས་དྲག་པོས་ཕྱག་མང་དུ་བཙལ་བའི་ས་དེར་ཡང་རྡོ་ལ་རྗེ་མར་པའི་ཞབས་རྗེས་ཤིག་བྱུང་བ་ད་ལྟ་ཡང་ཡོད་དོ། ། གསུམ་པ་བོད་ལ་བྱོན་ཚུལ་ནི། དེ་ནས་མཻ་ཏྲི་པ་དང་དཔལ་ཞི་བ་བཟང་པོ་ཡེ་ཤེས་སྙིང་པོ་ལ་སོགས་པ་བཀའ་དྲིན་ཅན་གྱི་བླ་མ་རྣམས་ལ་ཕྱི་ཕྱག་ཕུལ་ནས། དགུན་བལ་པོར་སྙེལ་གསོ་ཞིང་བཞུགས་པའི་ཐུགས་དགོངས་དང༌།

བོད་ལ་ཚུར་བྱོན་ཏེ་བལ་པོ་ཕམ་མཐིང་དུ་ཕེབས་པ་དང༌། སྤྱི་ཐེར་བ་ཆོས་ཀྱི་སྤྱན་ཅན་དེ་ནི་སྐུ་ཡལ་འདུག་པིཎྜ་པས་ཐོག་དྲངས་པའི་མཆེད་ལྕམ་མང་པོས་སྣ་ལེན་དུ་ཚོགས་འཁོར་ཞིག་བཤམས་པའི་གྲལ་དུ་པིཎྜ་པའི་ཞལ་ནས། ལོ་ཙཱ་བ་ཁྱེད་ལ་ངས་དང་པོ་ནས་ཁྱེད་དཔོན་སློབ་ཀྱི་ཐུགས་རྗེ་དང་མོས་གུས་ནང་མཐུན་པས་ཞལ་མཇལ་བར་ངེས་བྱས་པ་ལྟར་ཞལ་མཇལ་བའི་སྙན་པ་ནི་སྔར་ནས་ཐོས། རང་རེ་གཉིས་བསྡེབས་ནས་བཙལ་བ་མ་གཏོགས་གཞན་གང་དང་གང་དུ་བཙལ། བླ་མ་དང་ཞལ་གང་དུ་མཇལ། སྐུ་ཆེ་བའི་ཡོན་ཏན་དང་ངོ་མཚར་ཆེ་བའི་ལྟས་ཅི་འདྲ་བ་མཐོང༌། ནཱ་རོ་མཻ་ཏྲི་གཉིས་མ་གཏོགས་པ་བླ་མ་དུ་ཙམ་བསྟེན། ངེད་རྣམས་ཀྱི་ཚོགས་ཆུང་འདི་ཁྱེད་བར་ཆད་མེད་པར་འདིར་བྱོན་པའི་དགའ་སྟོན་ཡིན། ཁྱེད་ཀྱིས་ཀྱང་སྐྱེས་ཁ་ལ་དྲི་བ་དེ་དག་གི་ལན་དུ་གླུ་ཞིག་ལོང་མཛོད་གསུངས་པའི་ལན་དུ་ཡིད་གདུང་ཤུགས་སྐྱོ་བ་སེལ་བར་བྱེད་པ་ཆོས་སྐྱོང་གི་བཤུག་གླུའི་སྐད་ལ་རྟ་དྲངས་ཏེ་བླ་མ་དང་མཇལ་ཚུལ་ངོ་མཚར་ལྟས་བརྒྱད་ཀྱི་མགུར་ཆེན་འདི་བླ་མ་དང་མཆེད་ལྕམ་རྣམས་ལ་ཕུལ་ལོ།། ༈ དཔལ་ཀ་ན་ཀ་ཤྲཱིས་དབུ་མཛད་པའི། ། འདིར་བཞུགས་གསོན་ཅིག་མཆེད་ལྕམ་རྣམས། །
མི་ང་རང་གང་ཡིན་ཟེར་ཙ་ན། ། མཚན་སྙན་མར་པ་ལོ་ཙཱ་ཡིན། ། ལྟེ་བ་བོད་ཡུལ་དབུས་སུ་བཅད། ། སྦྱངས་པ་ལྷོ་བལ་རྒྱ་རུ་བྱས། ། རྒྱ་གར་ཡུལ་དུ་ལན་གསུམ་ཕྱིན། ། དུས་ད་རེས་ནན་ཏན་ཞུ་ཏིག་བྱས། ། ཞབས་པད་སྤྱི་བོར་རེག་མཛད་ཅིང༌། ། གསུང་དོན་བདུད་རྩི་རྗེས་གནང་བའི། ། སྤྱིར་ཆོས་འབྲེལ་པ་ཙམ་གྱི་བླ་མ་མང༌། ། དཔལ་སིངྒ་གླིང་པས་སྣ་དྲངས་པའི། །
མངོན་ཤེས་རིག་པ་མངའ་བརྙེས་ཤིང༌། ། སྣང་བ་འགྱུར་ངེས་བཅུ་གསུམ་བཞུགས། ། ཀུན་གྱི་ནང་ནས་མཆོད་སྡོང་བཞིན། ། རྗེ་འགྲན་གྱི་དོ་མེད་ནཱ་རོ་པ། ། རྡོ་རྗེ་འཆང་ཆེན་མི་གཟུགས་ཅན། ། རྗེ་ཁོང་གི་དྲིན་ལ་འཁོར་ཐབས་མེད། ། ཕ་ཡིད་ལ་གཅགས་སོ་སྤྲུལ་པའི་སྐུ། ། མི་ཁོ་བོས་མ་བཙལ་ས་ཕྱོགས་མེད། ། ཞལ་ཡང་དེ་མཇལ་དེ་མ་མཇལ། ། རི་མུན་པ་ཅན་གྱི་ནགས་འདབས་སུ། །
ངོ་མཚར་ཤེལ་གྱི་ཕ་བོང་ལ། ། རྒྱ་ཡིས་འབུར་དུ་བཀོད་པ་བཞིན། ། ཕ་རྗེ་བཙུན་གཤེགས་པའི་ཞབས་རྗེས་མཐོང༌། ། ལར་ངོ་མཚར་ཆེ་ན་དེ་ཆེ་མོད། ། ཤིང་ཙནྡན་སྨན་གྱི་སྡོང་པོ་ལ། ། ནཱ་རོའི་ཐུགས་རྗེའི་རྣམ་འཕྲུལ་གྱིས། ། དགྱེས་རྡོར་སྤྲུལ་པའི་ལྷ་དགུ་ཡི། ། ཡུམ་ལྷན་ཅིག་སྐྱེས་མའི་ཐུགས་ཀ་ནས། ། ཨཥྚ་སྔགས་ཀྱི་འཁོར་ལོ་དེ། ། སྤུ་ཤད་རྩེ་མོས་བྲིས་འདྲ་ལས། །
འོད་ཟེར་སྣ་ཚོགས་འཕྲོ་བ་ཡིས། ། བདག་ལ་རྗེས་སུ་གནང་བར་མཛད། ། ངོ་མཚར་ཆེ་ན་དེ་ཆེ་མོད། ། ང་རང་དབང་མེད་པར་མཆི་མ་ཤོར། ། ངུ་སྙིང་འདོད་པའི་གདུང་སེམས་སྐྱེས། ། རབ་ཏུ་མ་བཟོད་སྨྲེ་སྔགས་བཏོན། ། རྩེ་གཅིག་ཡིད་ཀྱིས་གསོལ་བ་བཏབ། ། ཐུགས་རྗེས་གཟིགས་ནས་མདུན་དུ་བྱོན། ། མཐོང་ལམ་ལྟ་བུའི་དགའ་བ་སྐྱེས། ། ངོ་མཚར་ཆེ་ན་དེ་ཆེ་མོད། །
ངས་དཀོན་པའི་རིན་ཆེན་གསེར་ཕྱེ་ཕུལ། ། ང་ནི་དེ་ཀུན་མི་འདོད་གསུང༌། ། ཡང་ཡང་བསྐྱར་ཏེ་བཞེས་པར་ཞུས། ། ཕ་བླ་མ་དཀོན་མཆོག་མཆོད་ཅིག་གསུང༌། ། ལྟོས་མེད་ནགས་ཀྱི་གསེབ་ཏུ་གཏོར། ། ཁོ་བོ་ཕངས་སེམས་སྐྱེས་པ་ལ། ། ཁྱོད་འདོད་ན་སླར་ཡང་ཡོད་དོ་གསུང༌། ། ཕྱག་ཐལ་སྦྱར་སྙིམ་པ་ཁ་ཕྱེ་བས། ། མ་གོད་མ་ཉམས་སྔ་མ་བཞིན། ། ངོ་མཚར་ཆེ་ན་དེ་ཆེ་མོད། །
ཞབས་མཐེ་བོང་ས་ལ་བརྡབས་པ་ལ། ། རྡོ་དང་གསེག་མ་གསེར་དུ་གྱུར། ། ཐམས་ཅད་གསེར་གླིང་ཡིན་ནོ་གསུང༌། ། ངོ་མཚར་ཆེ་ན་དེ་ཆེ་མོད། ། སྤྱན་ལྟ་སྟངས་མཁའ་ལ་གཟིགས་པ་ཡིས། ། ལྟང་དཀར་ཉ་ཡི་ཁོག་པ་ནས། ། ཚོགས་ཀྱི་འཁོར་ལོའི་མཆོད་པ་བཤམས། ། རོ་བརྒྱ་ལྡན་པའི་ཁ་ཟས་བྱུང༌། ། ངོ་མཚར་ཆེ་ན་དེ་ཆེ་མོད། ། ཡན་ལག་བརྒྱད་ལྡན་རྫིང་བུ་རུ། །
ཁྲུས་བྱས་སྲུང་འཁོར་ཁྭ་ཏས་ཁྱེར། ། ལྟ་སྟངས་སྡིགས་མཛུབ་མཛད་མ་ཐག ། ཁྭ་ཏ་རེངས་ནས་ས་ལ་ལྷུང༌། ། བར་ཆད་བདུད་ལས་རྒྱལ་ལོ་གསུང༌། ། ངོ་མཚར་ཆེ་ན་དེ་ཆེ་མོད། ། ཁྱེད་འདི་རུ་མ་འདུག་བོད་ལ་སོང༌། ། ལྗོངས་བྱང་ཕྱོགས་ཁ་བ་ཅན་རྒྱུད་ན། ། གདུལ་བྱ་སྣོད་ལྡན་ཡོད་དོ་ཞེས། ། ལུང་བསྟན་རྗེས་སུ་གནང་བ་ཐོབ། ། ངོ་མཚར་ཆེ་ན་དེ་ཆེ་མོད། །
སྤྲུལ་སྐུ་ནཱ་རོ་པཎ་ཆེན་ལ། ། ངོ་མཚར་ཅན་གྱི་མཐོང་ལུགས་བརྒྱད། ། ཁྱོད་རྡོ་རྗེ་སྤུན་རྣམས་མ་གཏོགས་པ། ། ཁོང་གཞན་ལ་བཟླས་ན་ཡིད་མི་ཆེས། ། ད་དུས་བསྟན་པའི་སྙིགས་མ་ལ། ། ལོག་རྟོག་སྐྱེ་བོ་ཕྲག་དོག་ཆེ། ། ཡོན་ཏན་བརྗོད་ན་སྒྲོ་སྐུར་འདེབས། ། དེ་ཕྱིར་རང་མིན་གཞན་རྣམས་ལ། ། བཀའ་མཆེད་མི་སྤེལ་གསང་བར་ཞུ། ། དབྱངས་མཆོད་པར་འབུལ་ལོ་བླ་མ་རྗེ། །
ཐུགས་དགྱེས་པར་མཛོད་ཅིག་སྙིང་གྲོགས་རྣམས། ། ཞེས་གསུངས་པས་ཀུན་ཐུགས་མཉེས་པར་གྱུར་ཏོ། ། ཡང་དེ་ནུབ་སྤྱི་ཐེར་བའི་དུས་མཆོད་དང་ཚེས་བཅུའི་མཆོད་པ་ལྷན་ཅིག་བྱེད་པའི་སར། དགེ་སློང་འཇིགས་མེད་གྲགས་པས་དབུ་མཛད་རྣལ་འབྱོར་ཕོ་མོ་ཉི་ཤུ་ཙམ་ཚོགས་པའི་གྲལ་དུ། དགེ་སློང་འཇིགས་མེད་གྲགས་པ་ན་རེ། སྤྱིར་ཡང་ཁྱེད་བོད་གླུ་མཁས་པ་ཡིན་ཞིང་ཁྱད་པར་དུ་ལོ་ཙཱ་བ་ཁྱོད་རྒྱ་གར་དུ་ཡུན་རིང་བཞུགས་པ་ལ་སྲོག་ལ་བར་ཆད་མེད་པར་སློབ་གཉེར་མཐར་ཕྱིན་འདུག་པས་བཀྲ་ཤིས་པའི་གླུ་ཞིག་ལེན་དགོས། ཁྱེད་ཀྱི་བླ་མ་མཻ་ཏྲི་པ་དེ་ལྟ་བ་གཙོ་བོར་སྟོན་པ་ཡིན་ཟེར་བས་ཁོང་གི་དགོངས་པ་ཇི་ལྟར་བཞེད་འདྲིར་བྱུང་བས། དེའི་ལན་དུ་མཻ་ཏྲི་པའི་བཞེད་གཞུང་གི་མགུར་འདི་བཞེངས་པར་གདའ། ༈ དཔལ་རི་ཁྲོད་ཞབས་ཀྱིས་བྱིན་བརླབས་ཤིང༌། ། དགོངས་པའི་མཐར་ཐུག་སྙིང་པོའི་དོན། །
ཆོས་ཕྱག་རྒྱ་ཆེ་ལ་མངའ་བརྙེས་པ། ། རྗེ་མངའ་བདག་ཆེན་པོའི་ཞབས་ལ་འདུད། ། གྲོགས་སྙིང་དང་འདྲ་བའི་རྡོ་རྗེ་སྤུན། ། འབྲལ་ཐབས་མེད་དོ་མཆེད་ལྕམ་རྣམས། ། ཐ་དད་ལུས་ལ་སེམས་རྒྱུད་གཅིག ། དཔལ་འཇིགས་མེད་གྲགས་པ་མ་ལགས་སམ། ། ང་རྒྱ་གར་ཡུལ་ནས་ཡོངས་པ་དང༌། ། ཁྱེད་བལ་ཡུལ་མཐིལ་ན་བཞུགས་པ་གཉིས། ། ཚེ་འདུ་བྱེད་དབང་དུ་མ་ཐལ་བར། ། ཁ་སང་དེ་རིང་དུས་བཟང་ལ། །
མཁའ་འགྲོ་མཆོད་པའི་ཚོགས་གྲལ་དུ། ། དུས་མཚུངས་ཞལ་ཡང་འཛོམ་པ་དེ། ། དམ་ཚིག་ངོ་ལྐོག་མེད་པར་ངེས། ། མི་ཁོ་བོ་ཤིན་ཏུ་སྤྲོ་བ་སྐྱེས། ། ཁྱེད་དགའ་རུ་ཚོར་རམ་འདིར་བཞུགས་རྣམས། ། ང་བློ་རྨོངས་བོད་ཀྱི་བན་ཆུང་ལ། ། མི་ཁྱེད་ཀྱིས་མཚན་སྙན་ལོ་ཙཱར་བཏགས། ། ཁྱོད་སྒྲ་སྒྱུར་བོད་ཀྱིས་གླུ་ལོང་ཟེར། ། ངག་མགྲིན་པའི་གྲེ་འགྱུར་མི་བདེ་ཡང༌། ། ཁྱེད་གོང་མ་རྣམས་ཀྱི་བཀའ་མ་ཆོག །
རྗེ་ནཱ་རོ་མཻ་ཏྲི་རྣམ་གཉིས་ལ། ། སྐུ་དྲིན་རྗེས་སུ་དྲན་པའི་གླུ། ། ངོ་མཚར་ཅན་གྱི་མཐོང་ལུགས་ཡོད། ། སྙན་ལྷན་ནེ་གསོན་ཅིག་མཆེད་གྲོགས་རྣམས། ། རྗེ་རྟོགས་པ་ཅན་གྱི་མཻ་ཏྲི་པ། ། མི་ཁོང་གི་སྙན་པ་རྒྱང་ནས་འཁུམས། ། སྤྲུལ་སྐུའི་བཞུགས་གནས་རྒྱ་གར་ཡུལ། ། ལྗོངས་ཡངས་པ་ཅན་གྱི་གྲོང་ཁྱེར་དུ། ། ས་སྐྱོང་རྒྱལ་པོའི་ཅོད་པན་གྱིས། ། ཞབས་ཀྱི་ཟེའུ་འབྲུ་བསྟེན་མཛད་ཅིང༌། །
གནས་ལྔ་རིག་པའི་པཎ་ཆེན་རྣམས། ། མངའ་བདག་གཙུག་གི་རྒྱན་ཡིན་ཞེས། ། སྙན་པའི་བ་དན་ཕྱོགས་བཅུར་གྲགས། ། ཆོ་འཕྲུལ་བྱ་ཡི་ལོ་དུས་སུ། ། བདེ་གཤེགས་མཆོད་པ་མངའ་མཛད་ཕྱིར། ། མཚན་མངའ་བདག་ཅེས་བྱར་ཡོངས་སུ་གྲགས། ། རྗེ་སངས་རྒྱས་དེ་ཡི་ཞལ་སྔ་ནས། ། ཐེག་པའི་མཐར་ཐུག་སྙིང་པོའི་དོན། ། ཆོས་ཕྱག་རྒྱ་ཆེ་ལ་ངོ་སྤྲོད་བགྱིས། ། ཕྱི་གཟུང་བ་ཡུལ་གྱི་སྣང་བ་འདི། །
བདེ་བ་ཆེན་པོར་རྒྱུན་ཆད་མེད། ། སྐྱེ་མེད་ཆོས་ཀྱི་སྐུ་རུ་རྟོགས། ། ནང་འཛིན་པ་སེམས་ཀྱི་རྣམ་ཤེས་འདི། ། འགྱུ་བ་ངོས་བཟུང་མེད་པའི་ཕྱིར། ། རིག་པ་རྟེན་མེད་གཅེར་བུར་མཐོང༌། ། སྤྱིར་སྣང་ཞིང་སྲིད་པའི་ཆོས་རྣམས་ཀུན། ། གདོད་ནས་མ་གྲུབ་སྐྱེ་བ་མེད། ། ངོ་བོ་སྤྲོས་དང་བྲལ་བར་རྟོགས། ། འཁོར་བ་སྤང་བྱར་མི་འདོད་ཅིང༌། ། མྱ་ངན་འདས་པ་བསྒྲུབ་བྱར་མེད། །
འཁོར་འདས་རང་གྲོལ་གཉུག་མའི་ངང༌། ། ཟུང་འཇུག་བདེ་བ་ཆེན་པོར་རྟོགས། ། དུས་གསུམ་སངས་རྒྱས་ཐུགས་ཕྱུང་ཡང༌། ། མཐར་ཐུག་དེ་ལས་མེད་དོ་གསུངས། ། མི་ཁོ་བོའི་སྒྲོ་འདོགས་དི་ནས་ཆོད། ། རྗེ་མཻ་ཏྲི་ཆེན་པོའི་བཞེད་པ་ཡིན། ། ཁྱེད་ལྟ་བ་བཞེད་ན་དེ་ལ་མཛོད། ། དབྱངས་མཆོད་པར་འབུལ་ལོ་དཀོན་མཆོག་གསུམ། ། ཐུགས་དགྱེས་པར་མཛོད་ཅིག་གདན་གང་རྣམས། ། ཞེས་གསུངས་པས་ཁོང་རྣམས་རྗེ་མར་པ་ལ་ལྷག་པར་ངོ་མཚར་སྐྱེས་སོ། །
དེ་ནས་མེ་ཛ་གླིང་ན་བླ་མ་མི་མཉམ་རྡོ་རྗེ་ཞེས་བྱ་བ་མངའ་བདག་མཻ་ཏྲི་པས་བསྡུས་པའི་མཆེད་གྲོགས་ཡིན་ཞིང་རྗེ་རང་གིས་ཀྱང་ཀྲི་ཡ་ཚར་གཅིག་གསན་པའི་སློབ་དཔོན་ཡང་ཡིན་པ་ཞིག་ཡོད་པ་དེའི་དྲུང་དུ་ཕྱག་སྐྱེལ་དུ་བྱོན་པས་ཁོང་གི་གྲོགས་པོ་ཁ་ཆེའི་ལྷ་བཟོ་བ་ཞིག་གི་དཔལ་གསང་བ་འདུས་པའི་དཀྱིལ་འཁོར་ཞིག་གི་རབ་གནས་མཛད་ཅིང་གདའ་བ་ལ། དེའི་ཚོགས་གྲལ་དུ་བྱོན་པས་ཁོང་རྣམས་ན་རེ། ལོ་ཙཱ་བ་ཁྱོད་ཀྱིས་རྒྱ་གར་དུ་བྱོན་ཡུན་རིང་པོ་བཞུགས། ཁྱེད་ཀྱི་བླ་མ་ནཱ་རོ་པ་དེ་སྐུ་སྙན་པ་ཤིན་ཏུ་ཆེ་བར་གདའ་བ། ཁོང་གི་དྲུང་དུ་ཁྱེད་ཀྱིས་ཇི་ཙམ་བཞུགས། ཆོས་ནི་གང་གསན། ཁྱེད་རང་ལ་ཁོང་དུ་ཆུད་པའི་གདེངས་ཅི་ཡོད། ཁྱེད་ཀྱིས་རྒྱ་གར་ནས་བྱོན་པའི་སྐྱེས་སུ་གླུ་ཞིག་ལོང་ཟེར་བའི་ལན་དུ། ནཱ་རོ་པ་དང་མཇལ་ལུགས་ཀྱི་མགུར་འདི་བཞེངས་སོ།། ༈ རྗེ་གྲུབ་ཐོབ་རྣམས་ལ་ཕྱག་འཚལ་ལོ། །
སྐལ་ལྡན་བདག་ལ་བྱིན་གྱིས་རློབས། ། ང་མོས་པའི་བུ་ཡི་ལམ་སྣ་དྲོངས། ། ལར་མི་ང་ལ་གླུ་ལོང་མི་རིགས་ཏེ། ། ཁྱེད་མཆེད་གྲོགས་གོང་མའི་གསུང་མ་ཆོག ། ད་ནི་འཆི་བྲོད་ཀྱི་གླུ་ཞིག་ལེན། ། ཁྱེད་གདན་གང་ཐུགས་ལ་འདི་བཞེས་ལ། ། ཆོས་ཚུལ་བཞིན་ཉམས་སུ་ལེན་པར་ཞུ། ། ང་བོད་ཡུལ་གྱི་མར་པ་ལོ་ཙཱ་དང༌། ། རྒྱ་གར་གྱི་ནཱ་རོ་པཎ་ཆེན་གཉིས། ། ལྗོངས་མེ་ཏོག་རྒྱས་པའི་གྲོང་ཁྱེར་དང༌། །
རི་བོ་གསེར་གླིང་གི་དགོན་པར་མཇལ། ། དེ་ཚེ་རབས་ཀྱི་སྨོན་ལམ་དག་པ་འདྲ། ། གནས་བྱིན་རླབས་ཅན་དུ་གྲགས་པ་དེར། ། སྐུ་སྙན་པ་ཅན་གྱི་རྗེ་བཙུན་དེ། ། ལོ་བཅུ་དྲུག་ཟླ་བ་བདུན་དུ་བསྟེན། ། དབང་བཞི་ཡོངས་རྫོགས་ལན་བདུན་ཞུས། ། དཔལ་བདེ་མཆོག་འཁོར་ལོའི་བྱིན་རླབས་མཛད། ། རྒྱུད་ཟབ་མོ་དགྱེས་པ་རྡོ་རྗེ་གསུངས། ། ཡི་དམ་ལྷན་ཅིག་སྐྱེས་མ་གནང༌། ། གདམས་ངག་སྐོར་ཚེ་སྐོར་ཚེ་ཞུས། །
ལམ་རྩ་དང་རླུང་ལ་སྦར་འཛིན་བྱས། ། སངས་རྒྱས་ལག་པའི་མཐིལ་ན་གདའ། ། དུས་ལན་ཅིག་འཆི་བའི་ཚུལ་སྟོན་ཏེ། ། རྣམ་སྨིན་གྱི་ལུས་རྒྱ་གྲོལ་བའི་ཕྱིར། ། འདའ་ཀ་ཟབ་མོའི་གདིངས་ཡོད་དེ། ། བསྲེ་འཕོ་གནད་ཀྱི་མཚམས་སྦྱར་ནས། ། དཔལ་བོ་དཔའ་མོའི་བསུ་བ་ཡོད། ། རྒྱལ་མཚན་རོལ་མོའི་སྒྲ་དང་བཅས། ། བདེ་ཆེན་མཁའ་སྤྱོད་གནས་སུ་འགྲོ། ། དཔལ་ནཱ་རོ་པ་དང་མཇལ་བར་ངེས། །
ད་ནི་འཆི་ཡང་ང་རེ་བྲོད། ། ཁྱོད་འདིར་བཞུགས་ཀྱི་ཇོ་བོ་སྔགས་པ་ཀུན། ། དོན་སྙན་རྒྱུད་ཀྱི་ངོ་སྤྲོད་མི་མངའ་བར། ། བཤད་རྒྱུད་ཚིག་གི་ཐ་སྙད་ལ། ། ཚེ་གཅིག་སངས་རྒྱས་མ་རེ་མཛོད། ། ལར་སྙིང་ནས་དམ་ཆོས་མཛད་དགོངས་ན། ། ནཱ་རོ་མཻ་ཏྲིའི་བརྒྱུད་པ་ཟུངས། ། བུ་སློབ་མ་བས་ཀྱང་ཡང་སློབ་བཟང༌། ། བདེ་ནས་བདེ་བར་འགྲོ་སྟེ་མཆི། ། དབྱངས་སྙན་དུ་བྱོན་ནམ་འདིར་བཞུགས་རྣམས། །
དོན་འཁྲུལ་པར་གདའ་ན་བཟོད་པར་བཞེས། ། ཞེས་གསུངས་པས་ཁོང་རྣམས་ན་རེ། ལོ་ཙཱ་བ་ཁྱེད་ལ་སྤྱིར་བལ་པོ་ཕན་ཆད་བླ་མ་དུ་བཞུགས། བླ་མའི་གཙོ་བོར་རང་གང་ལ་བགྱིད། མངའ་བདག་གི་ཞབས་དྲུང་དུ་བསྡད་པ་ལ་སྐུ་ཆེ་བའི་ཡོན་ཏན་ཅི་འདྲ་མཐོང༌། གདམས་པའི་གཙོ་བོ་ནི་ཅི་ཞུས་འདྲིར་བྱུང་བས། ཡང་ལོ་ཙཱ་བས་དེའི་ལན་དུ་མགུར་འདི་བཞེངས་སོ།། ༈ བྲམ་ཟེ་ཆེན་པོའི་གདུང་འཚོབ་པའི། ། མཐའ་བྲལ་གཉུག་མའི་དོན་རྟོགས་ཕྱིར། ། དཔེ་མེད་ནམ་མཁའི་རྣལ་འབྱོར་པ། །
མཚན་མཻ་ཏྲི་ཞེས་བྱར་ཡོངས་སུ་གྲགས། ། ཕ་རྗེ་བཙུན་དེ་ཡི་བཀའ་སྲོལ་འཛིན། ། ལམ་འབྲལ་མེད་སྒོམ་གྱི་རྣལ་འབྱོར་པ། ། མི་ང་རང་མར་པ་ལོ་ཙཱ་འདི། ། སྐྱེ་ས་ཕམ་སྟེ་འགྲོ་ས་རྒྱལ། ། རྒྱ་གར་ཡུལ་དུ་ལན་གསུམ་ཕྱིན། ། ལུས་སྲོག་ལ་མ་བལྟས་དམ་ཆོས་བཙལ། ། རྗེ་སྤྲུལ་སྐུ་སངས་རྒྱས་རྣམས་དང་མཇལ། ། དབང་གདམས་ངག་བཅས་པ་ཐུགས་ལ་བཏགས། ། དུས་ད་རེས་དྲིན་ལན་སྐྱེས་དུ་མཆིས། །
ལར་ཁྱེད་ལ་བླ་མ་དུ་ཡོད་གསུངས། ། ཆོས་སྨོན་ལམ་གྱི་འབྲེལ་བ་བཅུ་གསུམ་བཞུགས། ། ཁྱད་པར་གྲུབ་ཐོབ་ཞལ་ལྔ་བཞུགས། ། རྗེ་འགྲན་གྱི་དོ་མེད་རྣམ་གཉིས་བཞུགས། ། གཙོ་བོ་པཎ་ཆེན་ནཱ་རོ་དང༌། ། དེ་འོག་རྒྱལ་སྲས་མཻ་ཏྲི་པ། ། ཁོང་ལྷག་པར་མ་བས་བརྩེ་བའི་ཕྱིར། ། ཡང་ཡང་ཡིད་ལ་འཕྲེང་ནས་ཀྱང༌། ། ཤར་ཆུ་བོ་གངྒཱའི་འགྲམ་དུ་ཕྱིན། ། རི་མེ་ལྟར་འབར་བའི་དགོན་པ་རུ། །
ཤིང་ནྱ་གྲོ་དྷ་ཡི་བསིལ་གྲིབ་ཏུ། ། རྗེ་མངའ་བདག་ཆེན་པོ་བཞུགས་པ་མཐོང༌། ། ས་དང་པོ་ལྟ་བུའི་དགའ་བ་སྐྱེས། ། ཌཱ་ཀི་མཉེས་པའི་མཆོད་པ་ཕུལ། ། བླ་མ་མཉེས་པའི་མཎྜལ་ལ། ། གུ་ལང་གསེར་གྱིས་མེ་ཏོག་བཀོད། ། ལུས་ཀྱིས་ཐལ་སྦྱར་རྐྱང་ཕྱག་འཚལ། ། སེམས་རྩེ་གཅིག་གདུང་བས་གསོལ་བ་བཏབ། ། རྒྱུད་ཟབ་མོ་བསྟོད་པ་གླུར་བླངས་དང༌། ། ཡི་དམ་དགྱེས་པ་རྡོ་རྗེ་ཞུས། །
མཐར་ཐུག་ཕྱག་རྒྱ་ཆེན་པོ་གནང༌། ། དཔལ་གཉིས་མེད་ཨ་བ་དྷཱུ་ཏི་པ། ། ཕ་རྗེ་བཙུན་དེ་ཡིས་ཐུགས་རྗེས་བཟུངས། ། གནད་ཟབ་མོ་བརྡ་ཡི་དབང་བཞི་བསྐུར། ། རྒྱུད་ཡོངས་སུ་དག་པར་བྱིན་གྱིས་བརླབས། ། གཞི་འདུན་པའི་ས་བོན་གཏིང་ནས་གཡོས། ། ནང་རིག་པ་སེམས་ཀྱི་འདུག་ཚུལ་དེ། ། འོད་གསལ་རྒྱུན་ཆད་མེད་པའི་ཕྱིར། ། མ་བཅོས་གཉུག་མའི་ངོ་བོ་བསྟན། ། གློ་བུར་གྱི་རྣམ་རྟོག་དབྱིངས་སུ་ཐིམ། །
ཟག་མེད་ཀྱི་བདེ་བ་ནང་ནས་ཤར། ། གདོད་ནས་དག་པ་ཀུན་གཞིའི་རྒྱུན། ། གཞི་ལམ་སྐུ་གསུམ་གཏན་ལ་ཕབ། ། སེམས་ཆོས་ཉིད་མ་དང་ཞལ་ཡང་མཇལ། ། དུས་ད་རེས་ངོ་མཚར་ཆེ་བའི་ལྟས། ། སྒྲོན་ཤིང་མར་མེ་མཛུབ་གང་ལ། ། ཞག་བདུན་བར་དུ་སྣང་བ་བྱུང༌། ། བེམ་པོར་གྱུར་པའི་ལྗོན་ཤིང་དེས། ། རབ་ཏུ་མ་བཟོད་གཡོ་འགུལ་བྱས། ། སྤྲུལ་པའི་ལྕེ་སྤྱང་དམར་པོ་བདུན། །
དངོས་སུ་གཏོར་མ་ལེན་པ་མཐོང༌། ། ས་གསུམ་གནས་པའི་མཁའ་འགྲོ་རྣམས། ། གཟུགས་མེད་སྔགས་ཀྱི་རང་སྒྲ་སྒྲོགས། ། བར་སྣང་གང་བའི་ཞིང་སྐྱོང་རྣམས། ། སྣ་ཚོགས་རོལ་མོ་སྒྲོགས་པ་ཐོས། ། ཁྱོད་སྐྱེ་བ་གསུམ་གྱི་འོག་རོལ་ཏུ། ། མཆོག་གི་དངོས་གྲུབ་ཐོབ་བོ་ཞེས། ། རྗེ་མངའ་བདག་ཆེན་པོའི་ཞལ་ནས་ཐོས། ། ལར་མི་ང་རང་ངན་ཏེ་བླ་མ་བཟང༌། ། ཆོས་ལྟ་བའི་ཡང་རྩེ་ཕུ་ཐག་ཆོད། །
ལམ་གྲུབ་མཐའ་དམའ་བའི་དོགས་མ་མཆིས། ། རྗེ་མཻ་ཏྲི་ཆེན་པོའི་བཞེད་པ་ལགས། ། མི་ཁྱེད་ཀྱི་ཐུགས་དགྱེས་དེ་ལ་མཛོད། ། ཅེས་བླ་མ་མི་མཉམ་རྡོ་རྗེས་དབུ་མཛད་མཆེད་གྲོགས་རྣམས་ལ་བྱོན་སྐྱེས་སུ་ཕུལ་བར་གདའ། དེ་ནས་རྗེ་མར་པ་དེ་ཉིད་བལ་ཡུལ་རིན་ཆེན་ཚུལ་གྱི་གཙུག་ལག་ཁང་ན་བླ་མ་པིཎྜ་པ་ལ་རལ་གཅིག་མའི་མངོན་རྟོགས་དང་བདུད་རྩི་འོད་ལྡན་གྱི་སྒྲུབ་ཐབས་དང༌། རྫོགས་རིམ་ཁ་འཐོར་བ་འགའ་གསན་བཞིན་བཞུགས་པ་ལས། ནུབ་གཅིག་གི་མནལ་ལམ་དུ་རྗེ་མངའ་བདག་མཻ་ཏྲི་པ་སེང་གེ་ལ་ཆིབས་ནས་ནམ་མཁའ་ལ་གཤེགས་པ་རྨིས། ཕ་རྗེ་བཙུན་ཐུགས་རྗེས་གཟུང་དུ་གསོལ་ཞེས་འོ་དོད་བོས་པས་མདུན་གྱི་ནམ་མཁའ་ལ་བྱོན་ནས་མཚོན་པའི་བརྡ་བསྟན། དཔེ་དང་བྲལ་བའི་ཆོས་གསུངས། མཐའ་ལས་འདས་པའི་དོན་རྟོགས།
སྔར་མ་སྐྱེས་པའི་ཉམས་ཤར་བ་རྨིས། དེར་མནལ་སད་པ་དང་བླ་མ་དྲན་ནས་མང་དུ་བཤུམས། དེའི་ཕྱི་ནུབ་བླ་མ་པིཎྜ་པ་ལ་ཆོས་ཐོན་པའི་གཏང་རག་དང་མཻ་ཏྲི་པ་ལ་གསོལ་བ་འདེབས་པའི་ཚོགས་མཆོད་བཟང་པོ་ཞིག་བཤམས་པའི་གྲལ་དུ་པིཎྜ་པའི་ཞལ་ནས། དོ་ནུབ་ཀྱི་ཚོགས་གྲལ་འདིར་ཁྱེད་རང་གི་ཐུགས་ལ་འཁྲུངས་པའི་མགུར་ཞིག་ཅིས་ཀྱང་ལེན་དགོས་གསུངས་པས་རྗེ་མར་པར་མཚན་ལྟས་ཟློས་པའི་མགུར། ཡིད་བྱིང་བ་གསེང་བར་བྱེད་པ་ཆུ་ལྕག་ཟིལ་པ་ཅན་གྱི་སྐད་ལ་རྟ་དྲངས་པའི་མགུར་ཆེན་འདི་གསུངས་སོ།། ༈ རྗེ་སྙིང་པོའི་དོན་རྟོགས་ཆོས་ཀྱི་སྐུ། ། མཚན་ཡོངས་སུ་གྲགས་པའི་མཻ་ཏྲི་པ། ། ཁོང་བསམས་ཤིང་སྐུ་དྲིན་ཆེ་བའི་ཕྱིར། ། མི་ཁོ་བོའི་ཡིད་ལ་ཤིན་ཏུ་གཅགས། ། ང་རྩེ་གཅིག་གདུང་བ་རྒྱུན་མི་ཆད། །
ཕ་བྱིན་གྱིས་རློབས་ཤིག་སྤྲུལ་པའི་སྐུ། ། ཁྱེད་འདྲེན་པའི་བླ་མ་སྐུ་དྲིན་ཅན། ། དཔལ་པིཎྜ་པ་ཡིས་དབུ་མཛད་ནས། ། ཁྱེད་འདིར་བཞུགས་ཀྱི་རྣལ་འབྱོར་ཕོ་མོ་རྣམས། ། གླུ་འདི་ལ་དར་ཅིག་སྙན་གསན་མཛོད། ། དབྱངས་འདི་ལ་མཁའ་འགྲོའི་བྱིན་རླབས་ཆགས། ། ང་མར་སྟོན་ཆོས་ཀྱི་བློ་གྲོས་འདི། ། ཚེ་སུམ་ཆ་རྒྱ་གར་ཡུལ་དུ་བསྐྱལ། ། ལོ་བཞི་བཅུའི་བར་དུ་ཐོས་བསམ་བྱས། ། དུས་ན་ནིང་གདུག་པ་སྦྲུལ་གྱི་ལོ། །
ཆོ་འཕྲུལ་ཁྲ་ཡི་ཟླ་བ་ལ། ། མི་ཁོ་བོ་ལམ་ལ་ཞུགས་ནས་མཆི། ། ཆུ་འཇིགས་སུ་རུངས་པའི་གངྒཱ་བརྒལ། ། རིགས་ངན་ཤི་སྐྱིད་ཀྱི་ཇག་པ་གཉིས། ། ཆུ་ལ་ཉ་ལྟར་འཛུལ་ཞིང་བྱུང༌། ། ཐང་ལ་རྟ་ལྟར་རྒྱུག་ཅིང་བྱུང༌། ། ཚེ་སྔ་ཕྱི་དྲན་པའི་དངངས་སྐྲག་ཤོར། ། ཕ་རྗེ་བཙུན་སྤྱི་བོར་བསྒོམས་པ་ལས། ། ཁོང་ཡང་ཡང་བལྟ་ཞིང་ལོག་ནས་ཐལ། ། སྲོག་ཆུ་ནས་བཏོན་ནོ་སྐུ་དྲིན་ཅན། །
ཕ་ཁྱེད་ཀྱི་དྲིན་ལན་འཁོར་ཐབས་མེད། ། དུས་ཁ་སང་ཟླ་བ་སྔ་མ་ཡི། ། ཁྱད་པར་ཡར་ངོའི་ཚེས་བཅུ་ལ། ། དུར་ཁྲོད་ར་མ་དོ་ལི་དེར། ། བླ་མ་མཉེས་པའི་མཆོད་པ་ཕུལ། ། མཁའ་འགྲོ་མཉེས་པའི་ཚོགས་འཁོར་བསྐོར། ། ཁོང་དེར་ཚོགས་ཀྱི་རྣལ་འབྱོར་མཐོང་བའི་ཚེ། ། རྗེ་ནཱ་རོ་མཻ་ཏྲི་ཏུར་གྱི་དྲན། ། ཐུགས་བརྩེ་བས་འབྲལ་མེད་བསྐྱངས་པའི་ཕྱིར། ། ཕ་ཡི་མཛད་སྤྱོད་ཡིད་ལ་དྲན། །
སེམས་གདུང་བས་མ་བཟོད་མཆི་མ་ཤོར། ། སླར་རྒྱ་གར་ཡུལ་དུ་ལྡོག་གམ་སྙམ། ། ནམ་ཐོ་རངས་ཐམ་ཐུམ་རྨི་ལམ་ན། ། གོས་ཤིང་ལོ་གྱོན་པའི་བུད་མེད་ཅེས། ། ཕྱག་གཡས་པ་བརྐྱང་མཛད་སོར་མོ་རྣམས། ། མི་ཁོ་བོའི་མགོ་ལ་རེག་མཛད་དེ། ། ཁྱོད་རྒྱ་གར་ཡུལ་དུ་མ་ལྡོག་པར། ། སླར་བོད་ཡུལ་དབུས་སུ་སོང་ཞིག་གསུངས། ། ལྗོངས་ཁ་བ་ཅན་དུ་མ་ཕྱིན་པར། ། ཕྱི་ནང་གི་བར་ཆད་མི་འབྱུང་ཞིང༌། །
གདུལ་བྱ་སྣོད་ལྡན་ཡོད་དོ་ཞེས། ། ལུང་བསྟན་བྱིན་གྱིས་བརླབས་པར་མཛད། ། དེ་ཞིང་སྐྱོང་གི་མཁའ་འགྲོ་ཡིན་པར་ངེས། ། དེ་ཡང་རྗེ་བཙུན་ཁྱེད་ཀྱི་དྲིན། ། མདང་བག་ཆགས་གཉིད་ཀྱི་རྨི་ལམ་ན། ། རྗེ་མངའ་བདག་རྒྱལ་སྲས་མཻ་ཏྲི་པ། ། ཁོང་སེང་གེ་ཆིབས་ནས་མཁའ་ལ་གཤེགས། ། མི་ཁོ་བོའི་མདུན་དུ་བྱོན་ནས་ཀྱང༌། ། སྐྱེ་མེད་མཚོན་པའི་བརྡ་གསུམ་བསྟན། ། ཡི་གེ་མེད་པའི་ཆོས་ཤིག་གསུངས། །
བརྗོད་དུ་མེད་པའི་དོན་ཞིག་རྟོགས། ། སྔོན་ཆད་མེད་པའི་ཉམས་ཤིག་ཤར། ། ནམ་ལངས་གཉིད་དེ་སད་ཙ་ན། ། རྗེ་ཡང་ཡང་དྲན་ནོ་མཻ་ཏྲི་པ། ། མི་ཁོ་བོའི་ཡིད་ལ་འབྲལ་མི་ཕོད། ། གདོང་མཆི་མས་གང་བའི་ངུ་འབོད་ཤོར། ། དབུགས་ཁ་ནས་མ་ཐོན་བྱང་ཁོག་བརྒྱངས། ། ཕ་སྙིང་ལ་འདོད་དོ་སྐོམ་ཆུ་ལྟར། ། མི་ཁོ་བོའི་གདུང་སེམས་མཁྱེན་ལགས་སམ། ། ཕ་ཡིས་ལམ་སྣ་དྲོངས་ཤིག་སྤྲུལ་པའི་སྐུ། །
ལར་རྨི་ལམ་བག་ཆགས་ཡིན་མོད་ཀྱང༌། ། ཕ་རྗེ་བཙུན་བྱོན་པ་ངོ་མཚར་ཆེ། ། སེམས་དགའ་ལ་མི་དགའ་མཐོ་དམན་བྱུང༌། ། ཁྱེད་འདིར་བཞུགས་ཀྱི་སྙན་དུ་ཞུས་པ་ལགས། ། ཞེས་གསུངས་པ་དང༌། ཡང་བླ་མ་པིཎྜ་པས་རྗེ་མར་པ་བྲོད་པ་བསྐྱེད་ཅིང༌། བླ་མའི་ངོ་བོ་གཅིག་ལ་རང་རང་གི་མཐོང་སྣང་ལྟར་ལས་ཡོན་ཏན་ཐ་དད་དུ་འབྱུང་བ་དང་རྨི་ལམ་དེ་རྣམས་ཇི་ལྟར་བྱུང་ཚུལ་དྲི་བའི་ཕྱིར་ལན་གསུངས་པ། ༈ གྲོགས་སྙིང་དང་འདྲ་བའི་ལོ་ཙཱ་བ། ། བུ་ཁྱོད་ལ་དད་པ་གཏིང་ནས་ཡོད། ། གཞི་རང་དབང་ཐོབ་པའི་འདུན་པ་ཡོད། །
ཡིད་ལྷག་པར་བརྩེ་བའི་སྙིང་རྗེ་ཡོད། ། རྒྱུད་ཡོངས་སུ་དག་པའི་སེམས་བསྐྱེད་ཡོད། ། རིགས་ཁྱད་པར་ཅན་གྱི་སྐྱེས་བུ་ཁྱོད། ། སྔོན་ཆད་བླ་མར་མ་བརྙེས་པས། ། ད་ལྟ་གྲུབ་ཐོབ་དངོས་དང་མཇལ། ། དེ་ཡང་གྲོགས་པོ་ང་ཡི་དྲིན། ། བྱས་པ་དྲིན་གཟོ་ཡོད་པའི་ཕྱིར། ། མི་ང་ཡང་གཙུག་གི་ནོར་བུར་མཐོང༌། ། བུ་བྱས་པ་ཤེས་པ་ངོ་མཚར་ཆེ། ། གསང་སྔགས་རྒྱལ་པོ་མཆོག་གི་ལམ། །
བགྲོད་པ་ཀུན་གྱི་གཞིར་གྱུར་པ། ། ལྷག་པའི་དམ་ཚིག་ཁྱོད་ལ་ཡོད། ། ལྷ་དང་མཁའ་འགྲོས་རྗེས་གནང་ཞིང༌། ། བླ་མའི་མན་ངག་སྙིང་ལ་ཞུགས། ། དུས་འདིར་བདེ་བ་ཐོབ་པར་རིགས། ། དུས་གསུམ་སངས་རྒྱས་ཐམས་ཅད་ཀྱི། ། དངོས་གྲུབ་ཀྱི་རྩ་བ་བླ་མ་སྟེ། ། སྤྲུལ་སྐུ་མཆོག་གི་རྗེ་བཙུན་ལ། ། ནམ་མཁའ་ལྟ་བུར་ངོ་ཤེས་ན། ། སྐྱེ་བ་མེད་པའི་དོན་རྟོགས་འགྱུར། །
ཉི་མ་ལྟ་བུར་ངོ་ཤེས་ན། ། གདལ་བའི་སྙིང་རྗེ་ཆེན་པོ་འབྱུང༌། ། ཟླ་བ་ལྟ་བུར་ངོ་ཤེས་ན། ། ཉོན་མོངས་གདུང་བ་སེལ་བར་བྱེད། ། རྒྱ་མཚོ་ལྟ་བུར་ངོ་ཤེས་ན། ། མི་གཡོ་མཆོག་གི་ཏིང་འཛིན་བརྙེས། ། ནོར་བུ་ལྟ་བུར་ངོ་ཤེས་ན། ། དགོས་འདོད་རེ་བ་ལྷུན་གྱིས་གྲུབ། ། དེད་དཔོན་ལྟ་བུར་ངོ་ཤེས་ན། ། ཐར་པའི་རིན་ཆེན་གླིང་དུ་སྐྱེས། །
དམག་དཔོན་ལྟ་བུར་ངོ་ཤེས་ན། ། ལོག་ལྟ་དགྲ་ཡི་གཡུལ་ངོ་འཇོམས། ། རལ་གྲི་ལྟ་བུར་ངོ་ཤེས་ན། ། དངོས་འཛིན་འཆིང་བ་གཅོད་པར་བྱེད། ། འཁོར་ལོ་ལྟ་བུར་ངོ་ཤེས་ན། ། མཐའ་ལ་མི་གནས་དོན་རྟོགས་འགྱུར། ། སེང་གེ་ལྟ་བུར་ངོ་ཤེས་ན། ། གཟུང་འཛིན་རི་དྭགས་ཟིལ་གྱིས་གནོན། ། གླང་པོ་ལྟ་བུར་ངོ་ཤེས་ན། ། ཉམ་ངའི་བདུད་ལས་ཐར་བར་བྱེད། །
རྟ་མཆོག་ལྟ་བུར་ངོ་ཤེས་ན། ། མྱ་ངན་འདས་པའི་དབྱིངས་སུ་སྐྱེལ། ། རྒྱལ་པོ་ལྟ་བུར་ངོ་ཤེས་ན། ། ཀུན་གྱིས་མཆོད་ཅིང་བཀུར་བར་བྱེད། ། རིགས་ལྡན་ཁྱོད་ཀྱིས་གང་མཐོང་བ། ། དྲིན་ཅན་ཕ་ལྟར་ངོ་ཤེས་པས། ། ཆོས་ཀྱི་རྒྱལ་སྲིད་རྒྱུན་མི་ཆད། ། བུ་ཁྱོད་ཀྱི་བག་ཆགས་རྨི་ལམ་ན། ། རྗེ་མངའ་བདག་ཆེན་པོ་བྱོན་ནས་ཀྱང༌། ། སྐྱེ་མེད་མཚོན་པའི་བརྡ་བསྟན་ཅིང༌། །
ཡི་གེ་མེད་པའི་ཆོས་གསུངས་པས། ། མཐའ་ལས་འདས་པའི་དོན་རྟོགས་ནས། ། སྔར་མ་སྐྱེས་པའི་ཉམས་ཤར་བ། ། དེ་དོན་གང་ལགས་སྨྲ་བར་རིགས། ། ཞེས་གསུངས་པས། ཡང་རྗེ་མར་པར་རྨི་ལམ་དུ་གསན་ཞིང་ཐུགས་ཉམས་སུ་བྱོན་པ་རྣམས། བླ་མ་པིཎྜ་པས་དབུ་མཛད་པའི་མཆེད་གྲོགས་རྣམས་ལ་རྟོགས་པ་ཕུལ་བ། ༈ རྗེ་བརྟུལ་ཞུགས་སྤྱོད་པའི་པིཎྜ་པ། མཚན་ལྷ་ཡིས་ལུང་བསྟན་ངོ་མཚར་ཆེ། ། དཔལ་གཉིས་མེད་རོལ་པའི་ཕྱག་འོག་ན། །
སེམས་ཐ་དད་མེད་པའི་རྡོ་རྗེ་སྤུན། ། ཤྲཱི་གུ་ཎ་མ་ཏིས་དབུ་མཛད་པའི། ། གྲལ་གཡས་ན་བཞུགས་པའི་དཔའ་བོ་གསོན། ། དེ་འོག་སྦས་པའི་རྣལ་འབྱོར་མ། ། ལྕམ་སུ་ཁ་བཛྲིས་དབུ་མཛད་པའི། ། གྲལ་གཡོན་ན་བཞུགས་པའི་དཔའ་མོ་གསོན། ། སྤྱིར་ཆོས་རྣམས་ཐམས་ཅད་སྒྱུ་མ་སྟེ། ། རྨི་ལམ་སྒྱུ་མ་ཁྱད་པར་འཕགས། ། ནམ་སྲོད་ལ་བག་ཆགས་རྨི་ལམ་བྱུང༌། ། དེ་ལ་བཟའ་གཏད་ཅི་ཡང་མེད། །
ནམ་གུང་བདུད་ཀྱི་སྤྲུལ་པ་སྟོན། ། དེ་ལ་ཡིད་བརྟན་བྱར་མི་རུང༌། ། ཐོ་རངས་ལྷ་ཡིས་ལུང་བསྟན་པ། ། ཆེ་ན་ངོ་མཚར་དེ་ཆེ་མོད། ། དགུང་ད་ནང་སྐྱ་རེངས་ཤར་བ་ལ། ། རྗེ་མངའ་བདག་ཆེན་པོ་བྱོན་ནས་ཀྱང༌། ། མཐར་ཐུག་སྟོན་པའི་ཆོས་གསུངས་པ། ། དེ་མ་བརྗེད་དྲན་པ་འདི་ལྟར་གདའ། ། སྤྱིར་ཆོས་རྣམས་ཐམས་ཅད་སེམས་ཉིད་དེ། ། རང་སེམས་ཉིད་ལས་བླ་མ་བྱུང༌། །
སེམས་ལས་གུད་ནས་གཞན་མེད་པས། ། ཅིར་སྣང་ཐམས་ཅད་སེམས་ཀྱི་ངང༌། ། དེ་ཡང་གདོད་ནས་མ་གྲུབ་པས། ། མ་སྐྱེས་གཉུག་མའི་གནས་ལུགས་ལ། ། རྣམ་རྟོག་རྩོལ་བས་སྤང་དུ་མེད། ། མ་བཅིངས་རང་སོ་ལྷུག་པར་ཞོག ། དེ་ཉིད་བརྡ་ཡིས་མཚོན་པའི་ཕྱིར། ། མི་རོ་གདོལ་པ་ཁྱི་དང་ཕག ། བུ་ཆུང་སྨྱོན་པ་གླང་ཆེན་དང༌། ། ནོར་བུ་རིན་ཆེན་ཨུཏྤ་ལ། །
དངུལ་ཆུ་རི་དྭགས་སེང་གེ་དང༌། ། བྲམ་ཟེ་ཁྲི་སྙན་མཐོང་ངམ་གསུངས། ། བརྡ་ཡིས་མཚོན་པའི་དོན་རྟོགས་པ། ། འཁོར་འདས་གཉིས་སུ་མི་འཛིན་ཅིང༌། ། སྤང་བླང་རྒྱུད་ལ་མི་སྦྱོར་བ། ། གཞན་ནས་འབྲས་བུ་མི་རེ་ཞིང༌། ། ཡིད་ལ་བྱར་མེད་སྤྲོས་དང་བྲལ། ། མཐའ་བཞི་དག་ཏུ་ལྷུང་བ་མེད། ། སྒོམ་དུ་མེད་ཅིང་ཡེངས་སུ་མེད། ། དྲན་དུ་མེད་ཅིང་བརྗོད་དུ་མེད། །
གང་གིས་ཀྱང་ནི་མཚོན་དུ་མེད། ། བླ་མའི་དྲིན་གྱིས་དེ་ལྟར་རྟོགས། ། དེ་དོན་རྟོགས་པའི་ཉམས་ཤར་བས། ། སེམས་དང་སེམས་བྱུང་འགགས་པ་ཡི། ། དབྱིངས་དང་རིག་པ་དབྱེར་མེད་དེ། ། སྐྱོན་དང་ཡོན་ཏན་སྐྱེ་འབྲི་མེད། ། བདེ་སྟོང་གསལ་ལ་མ་འགགས་པ། ། འོད་གསལ་འགྲོ་འོང་མེད་པར་ཤར། ། གཉུག་མ་ངོ་སྤྲོད་ལྟ་བའི་གནད། ། སྐྱེ་མེད་མཚོན་པའི་བརྡ་དོན་རྣམས། །
རྗེ་མངའ་བདག་ཆེན་པོའི་ཞལ་ནས་ཐོས། ། ངག་བརྗོད་པ་གླུ་རུ་མི་ལེན་རྒྱུ། ། རྗེ་གོང་དུ་བཀའ་ནན་ཆེས་པ་དང༌། ། མཆེད་གྲོགས་རྣམས་ཀྱི་ཞལ་མ་ཆོག ། མཁའ་འགྲོས་ཀོ་ལོང་མི་མཛད་ཞུ། ། ཞེས་པིཎྜ་པས་དབུ་མཛད་པའི་མཆེད་གྲོགས་རྣམས་ལ་བལ་ཡུལ་རིན་ཆེན་ཚུལ་གྱི་གཙུག་ལག་ཁང་དུ་མངའ་བདག་མཻ་ཏྲི་པ་རྨི་ལམ་དུ་བྱོན་ནས་ཕྱག་རྒྱ་ཆེན་པོ་བརྡའི་དོན་བསྟན་པ་རྣམས་མགུར་དུ་བཞེངས་པའོ།། ༈ རྗེ་བཙུན་མི་ལའི་གསུང་མགུར་ཐོར་བུ་བཞུགས། ༈ ན་མོ་གུ་རུ། གངས་ཅན་ཁྲོད་དུ་སྐུ་འཁྲུངས་ཤིང༌། ། འཇིག་རྟེན་སྐྱོན་གྱིས་མ་གོས་པ། །
ནཱ་རོའི་བརྒྱུད་པས་བྱིན་བརླབས་ཕྱིར། ། དཀའ་བ་སྤྱད་པའི་ངོ་མཚར་ཅན། ། འགྲོ་བའི་ནད་གསོ་སྨན་པའི་མཆོག ། ཉི་ཟླ་ལྟར་གྲགས་ཕྱག་གི་གནས། ། མཚན་མི་ལ་ཞེས་བྱར་ཡོངས་གྲགས་པའི། ། རས་པ་དེ་ལ་གུས་ཕྱག་འཚལ། ། འཁོར་བ་སྙིང་པོ་མེད་པར་ཐུགས་ལ་ཤར། ། ཟས་གོས་འདུན་པ་བྲལ་བས་རི་ཁྲོད་འགྲིམ། ། བདེ་དྲོད་ངོ་འཕྲོད་སྲོག་རྩོལ་གནད་དུ་ཚུད། ། རྗེ་བཙུན་མི་ལའི་སྐུ་ལ་ཕྱག་འཚལ་བསྟོད། །
རྒྱལ་བ་མ་ལུས་པའི་ཁྱབ་བདག་རྡོ་རྗེ་ཐེག་པའི་གསང་བ་ལེགས་པར་གྲུབ་པ། འཕགས་པའི་ཡུལ་ཉིད་ཀྱི་བདག་ཉིད་ཆེན་པོ་འཇམ་དཔལ་བཤེས་གཉེན་གྱི་རྣམ་འཕྲུལ་བྱང་ཕྱོགས་ཁ་བ་ཅན་གྱི་ལྗོངས་ན་འགྲན་ཟླ་ཐམས་ཅད་དང་བྲལ་བ་རྗེ་བཙུན་མི་ལ་རས་པ་ཆེན་པོ་དེ་ཉིད་བླ་མ་དང་ཇོ་མོས་ཐུགས་ལ་བཏགས་ཤིང་གདམས་ངག་ཐམས་ཅད་རྫོགས་པ་དང༌། ད་ང་ཡར་ལ་འགྲོ་ཞུས་ཏེ་མི་ལས་མགུར་ལ་སྔ་བ་གཙང་ལ་ཡར་འགྲོའི་མགུར་དུ་ཕུལ་བ་ཡིན་ནོ།། ༈ རྗེ་མི་བསྐྱོད་ཀྱི་ངོ་བོ་ཐུགས་རྗེ་ཅན། ། སྤྲང་ལན་གཅིག་ཡུལ་དུ་འགྲོ་བར་ཞུ། ། ང་ཡི་ཨ་མ་ལུས་ཀྱི་སྒྲོམ་བུ་དེ། ། དུས་ད་ལྟ་ཞིག་གམ་མ་ཞིག་བལྟ། ། སྲིང་མོ་པེ་ཏ་དཔལ་འདྲེན་དེ། ། དུས་ད་ལྟ་བདེ་འམ་མི་བདེ་བལྟ། ། ཁྱིམ་མཚེ་ཨ་ཁུ་གཡུང་དཔལ་དེ། །
དུས་ད་ལྟ་ཤིའམ་མ་ཤི་བལྟ། ། ཨ་ནེ་ཁྱུང་བཟའི་དཔའ་འདྲེན་དེ། ། དུས་ད་ལྟ་སྐྱིད་དམ་མི་སྐྱིད་བལྟ། ། ཁང་པ་ཀ་བཞི་གདུང་བརྒྱད་དེ། ། དུས་ད་ལྟ་འགྱེལ་ལམ་མ་འགྱེལ་བལྟ། ། གཙང་ཁང་ཟུར་བཞི་ལོགས་བརྒྱད་དེ། ། དུས་ད་ལྟ་ཞིག་གམ་མ་ཞིག་བལྟ། ། གཤོང་ཞིང་འོར་མོ་གྲུ་གསུམ་ལ། ། འཇག་སྐྱ་ཕྱུར་རམ་མ་ཕྱུར་བལྟ། ། དམ་ཆོས་གླེགས་བམ་རྒྱས་པ་དེ། །
དུས་ད་ལྟ་བཞུགས་སམ་མ་བཞུགས་བལྟ། ། བླ་མཆོད་དཀོར་གཉེར་ལྷ་འབུམ་དེ། ། དུས་ད་ལྟ་སྐུ་ཁམས་ཨེ་བཟང་བལྟ། ། རྗེ་མི་བསྐྱོད་ཀྱི་ངོ་བོ་ཐུགས་རྗེ་ཅན། ། སྤྲང་ལན་ཅིག་ཡུལ་དུ་འགྲོ་བ་ལ། ། སྐྱེལ་མ་དང་བསུ་མའི་ཐུགས་དམ་མཛོད། ། བར་ཆད་དང་རྐྱེན་ངན་གྱི་བཟློག་པ་མཛོད། ། ལུས་ངག་དང་བསམ་པའི་སྲུང་མ་མཛོད། ། སྨོན་ལམ་དང་ཐུགས་ཁུར་གྱི་རྟེན་འབྲེལ་མཛོད། ། ཐུགས་རྗེ་དང་ནུས་པའི་དབང་སྐུར་མཛོད། །
རྒྱུད་ལུང་དང་མན་ངག་གི་རྒྱབ་བརྟེན་མཛོད། ། ཚེ་རིང་ནད་མེད་ཀྱི་བཀྲ་ཤིས་མཛོད། ། སྤྲང་པོའི་སྐྱིད་སྡུག་ཁྱེད་རང་ཤེས། ། རི་ཁྲོད་ཐུབ་པར་བྱིན་གྱིས་རློབས། ། ཞེས་ཞུས་པས། བླ་མའི་ཞལ་ནས་འོ་མཐུ་ཆེན་ཡིད་གཉིས་དང་ཐེ་ཚོམ་མི་དགོས། ཁྱོད་ལ་ཡང་ང་ཤེས་ང་ལ་ཡང་ཁྱོད་ཤེས། ཆོས་ནུས་ན་ང་ཡང་གང་ནས་དགའ་འདི་ནས་དགའ་ངེས་པ་མེད་པར་དགའ་ཁྱོད་ཀྱང་གང་ནས་སྐྱིད་དང་འདི་ནས་སྐྱིད་མེད་པར་སྐྱིད་པས་རེམས་ཤིག་གསུངས་ཏེ་མགུར་འདི་གསུངས་སོ།། ༈ རྗེ་བླ་མ་རྣམས་ལ་གསོལ་བ་འདེབས། ། ལས་བྱས་པ་ཆོས་དང་མཐུན་པའི་བུ། །
ལུས་སྤྲུལ་སྐུ་སངས་རྒྱས་སུ་འགྲུབ་པར་ཤོག ། ངག་རྡོ་རྗེའི་བཟླས་པ་བདུད་རྩིའི་རོས། ། རྟེན་འབྲེལ་ལོངས་སྐུར་འགྲུབ་པར་ཤོག ། སེམས་རྩ་བ་བྱང་ཆུབ་ཀྱི་སྡོང་པོ་ལ། ། ཆོས་སྐུའི་ལོ་འདབ་རྒྱས་པར་ཤོག ། བླ་མའི་བཀའ་ཚིག་རྡོ་རྗེའི་གསུང༌། ། སྙིང་ལ་བརྗེད་མེད་གནས་པར་ཤོག ། ཡི་དམ་མཁའ་འགྲོའི་བྱིན་རླབས་དེ། ། སྲོག་གི་རྩ་བར་གནས་པར་ཤོག ། ཆོས་སྐྱོང་སྲུང་མའི་རྒྱབ་བརྟེན་དེས། །
འབྲལ་བ་མེད་པར་སྐྱོང་བར་ཤོག ། རྟེན་འབྲེལ་ཟབ་མོའི་སྨོན་ལམ་དེ། ། མྱུར་བ་ཉིད་དུ་འགྲུབ་པར་ཤོག ། ཆོས་མཛད་ཀུན་གྱི་ཐུགས་རྗེ་དེ། ། དུས་གསུམ་ཀུན་ཏུ་འཛིན་པར་ཤོག ། ཁྱོད་གཙང་བསིལ་མ་ལ་ཡི་ལ་ཐོག་ཏུ། ། བརྟན་མ་བཅུ་གཉིས་ཀྱི་བསུ་མ་ཡོད། ། སང་ཉིན་འགྲོ་བའི་ལམ་ཁ་ན། ། དཔའ་བོ་མཁའ་འགྲོའི་སྐྱེལ་མ་ཡོད། ། ཕ་ཡུལ་ཞེན་པའི་མཁར་ཞིང་ན། །
མི་རྟག་སྒྱུ་མའི་དམ་ཆོས་ཡོད། ། ཨ་ནེ་སྲིང་མོའི་ཉེ་འཁོར་ན། ། སྒྱུ་མ་བཤིག་པའི་གདམས་ངག་ཡོད། ། མི་མེད་ལུང་པའི་བྲག་ཕུག་ན། ། འཁོར་འདས་བརྗེ་བའི་ཚོང་འདུས་ཡོད། ། སྙིང་རུས་ལུས་ཀྱི་དགོན་པ་ན། ། ལྷ་བདེ་གཤེགས་འདུས་པའི་མཆོད་ཁང་ཡོད། ། ན་མེད་ཟྭ་ཡི་ཚོགས་འཁོར་ལ། ། མཁའ་འགྲོ་མཉེས་པའི་བདུད་རྩི་ཡོད། ། འཁྲུལ་འཁོར་གནད་ཀྱི་ཁ་བསྒྱུར་ལ། །
འབྲས་རིན་ཆེན་སྐྱེ་བའི་སོ་ནམ་ཡོད། ། ཡུལ་མི་རྩིས་ཆུང་བའི་རང་ཡུལ་དེར། ། འཕྲལ་གཡེང་བ་མེད་པའི་དགེ་སྦྱོར་ཡོད། ། མཚམས་དམ་པོ་མི་མེད་ཁྱི་མེད་ན། ། རྟགས་མྱུར་དུ་མཐོང་བའི་སྒྲོན་མེ་ཡོད། ། ཟས་དཀོར་ཟས་མེད་པའི་རང་ཟས་ལ། ། བདེ་བ་ལྷ་ཡི་ཕ་འབབ་ཡོད། ། གྲིབ་དྭངས་བ་ལྷ་ཡི་གཞལ་ཡས་ན། ། རང་དོན་ཆེན་འགྲུབ་པའི་ལྟད་མོ་ཡོད། ། ངོ་ལྐོག་མེད་པའི་ལྷ་ཆོས་ལ། །
དམ་ཚིག་གཙང་མའི་ཕྲིན་ལས་ཡོད། ། བཀའ་བཞིན་སྒྲུབ་པའི་སོ་ནམ་ལ། ། དངོས་གྲུབ་ཀུན་གྱི་གཏེར་ཁ་ཡོད། ། དམ་ཆོས་མཁའ་འགྲོའི་སྲོག་སྙིང་ལ། ། འཁོར་འདས་གཉིས་ཀྱི་གྱེས་སོ་ཡོད། ། མར་པ་ལོ་ཙཱའི་བུ་རྒྱུད་ལ། ། གཏམ་སྙན་མང་པོའི་ཡོང་སྒོ་ཡོད། ། མི་ལ་རས་པའི་སྙིང་རུས་ལ། ། སངས་རྒྱས་བསྟན་པའི་སྲོག་ཤིང་ཡོད། ། ཅེས་གསུངས་ཏེ།
ད་འགྲོ་ན་ངས་ཀྱང་ཡར་སྐྱེལ་གསུངས་ནས། ཇོ་མོས་ཕུད་བཟང་པོ་དང་ཚོགས་འཁོར་བཤམས། ལམ་ཆས་གང་འདོད་པའི་འགྲོ་བརྒྱགས་སྤྲད་དེ་ཇོ་མོ་ཡང་ཉམས་འཕར་བ་དང་སྤྱན་ཆབ་མང་པོ་ཤོར་ཏེ་ཡབ་ཡུམ་སྐུ་འཁོར་བཅུ་ཙམ་གྱིས་སྔ་དྲོ་གཅིག་གི་བར་སྐྱེལ་ཐུང་མཛད་དེ། ཡིད་འཕྲེང་བའི་སྐྱོ་ཤས། ངག་འཕྲེང་བའི་སྙིང་གཏམ། ལུས་འཕྲེང་བའི་ཕྱག་རྒྱ་མང་དུ་མཛད་ཅིང༌། ཚོགས་འཁོར་ཞིག་ཤར་ནུབ་གསལ་བའི་ལ་ཁར་མཛད་ནས། མར་པས་མི་ལའི་ཕྱག་ནས་བཟུང་སྟེ། ངའི་རྒྱུད་པ་འདི་ཁྱོད་ཀྱིས་འཛིན་པའི་རྨི་ལམ་འདི་ལྟ་བུ་ཡོད་གསུངས་ནས་ཀ་ཆེན་བཞིའི་མགུར་འདི་གསུངས་སོ།། ༈ རྗེ་བླ་མ་རྣམས་ལ་ཕྱག་འཚལ་ལོ། །
ཉི་མ་ཤར་དུ་ཀ་ཆེན་བཙུགས་པ་རྨིས། ། ཀ་ཐོག་ཏུ་སེང་གེ་འགྱིང་བ་རྨིས། ། སེང་གཡུ་རལ་གྲ་རུ་རྒྱས་པ་རྨིས། ། སེང་གངས་དཀར་སྟོངས་སུ་འཕྱོ་བ་རྨིས། ། ཤར་རྨི་ལམ་མི་ངན་རྨི་ལམ་བཟང༌། ། ཉི་མ་ལྷོ་རུ་ཀ་ཆེན་བཙུགས་པ་རྨིས། ། ཀ་ཐོག་ཏུ་སྟག་མོ་ངར་མ་རྨིས། ། སྟག་གྲ་འཛུམ་མཐའ་ནས་རྒྱས་པ་རྨིས། ། ཁོང་འཛུམ་ལན་གསུམ་བྱས་པ་རྨིས། ། སྟག་ནགས་མའི་གསེབ་ཏུ་འཕྱོ་བ་རྨིས། །
ཐང་ཤིང་རྒྱུད་དུ་འབྲེལ་བ་རྨིས། ། ལྷོ་རྨི་ལམ་མི་ངན་རྨི་ལམ་བཟང༌། ། ཉི་མ་ནུབ་ཏུ་ཀ་ཆེན་བཙུགས་པ་རྨིས། ། ཀ་ཐོག་ཏུ་ཁྱུང་ཆེན་བབས་པ་རྨིས། ། ཁྱུང་རྩེ་སྒྲོ་གྲ་རུ་རྒྱས་པ་རྨིས། ། བྱ་སྤུ་གནམ་དུ་གཟིངས་པ་རྨིས། ། བྱ་མིག་གྱེན་ལ་ལྟ་བ་རྨིས། ། ནུབ་རྨི་ལམ་མི་ངན་རྨི་ལམ་བཟང༌། ། ཉི་མ་བྱང་དུ་ཀ་ཆེན་བཙུགས་པ་རྨིས། ། ཀ་ཐོག་ཏུ་རྒོད་ཅིག་བབས་པ་རྨིས། །
རྒོད་རྩེ་སྒྲོ་གྲ་རུ་རྒྱས་པ་རྨིས། ། བྱ་ཚང་བྲག་ལ་བཅས་པ་རྨིས། ། བྱ་དེ་ལ་བུ་གཅིག་སྐྱེས་པ་རྨིས། ། བྱ་ཕྲན་གྱིས་ནམ་མཁའ་གང་བ་རྨིས། ། བྱང་རྨི་ལམ་མི་ངན་རྨི་ལམ་བཟང༌། ། སྔོན་ཆད་དབྱངས་ལ་བསྐྱར་མ་མྱོང༌། ། ད་རེས་ཚིག་ལ་གསལ་ཞིང་འདེབས། ། ཉི་མ་ཤར་དུ་ཀ་ཆེན་བཙུགས་པ་དེ། ། དོལ་གྱི་མཚུར་སྟོན་དབང་ངེ་ཡིན། ། ཀ་ཐོག་ཏུ་སེང་གེ་འགྱིང་བ་དེ། །
ཁོང་མི་གཞི་སེང་དང་འདྲ་བ་ཡིན། ། སེང་གཡུ་རལ་གྲ་རུ་རྒྱས་པ་དེ། ། བླ་མའི་གདམས་ངག་གོ་བ་ཡིན། ། སེང་གངས་དཀར་སྟོངས་སུ་འཕྱོ་བ་དེ། ། གདམས་ངག་གི་བརྒྱུད་པ་ཟིན་པའི་རྟགས། ། ཤར་རྨི་ལམ་བཟང་བ་དེ་ལྟར་ལགས། ། ཉི་མ་ལྷོ་རུ་ཀ་ཆེན་བཙུགས་པ་དེ། ། གཞུང་གི་རྔོག་སྟོན་ཆོས་རྡོར་ཡིན། ། ཀ་ཐོག་ཏུ་སྟག་མོ་ངར་བ་དེ། ། ཁོ་མི་གཞི་སྟག་དང་འདྲ་བ་ཡིན། །
སྟག་གྲ་འཛུམ་མཐའ་ནས་རྒྱས་པ་དེ། ། བླ་མའི་གདམས་ངག་གོ་བ་ལགས། ། ཁོང་འཛུམ་ལན་གསུམ་བྱས་པ་དེ། ། བཤད་བརྒྱུད་ཀྱི་བསྟན་པ་དར་བའི་རྟགས། ། སྟག་ནགས་མའི་གསེབ་ཏུ་འཕྱོ་བ་དེ། ། ཚེ་གཅིག་གིས་གྲུབ་པ་བརྙེས་པའི་རྟགས། ། ཐང་ཤིང་རྒྱུད་དུ་འབྲེལ་བ་དེ། ། བུ་ཚ་བོས་བརྒྱུད་པ་འཛིན་པའི་རྟགས། ། ལྷོ་རྨི་ལམ་བཟང་བ་དེ་ལྟར་ལགས། ། ཉི་མ་ནུབ་ཏུ་ཀ་ཆེན་བཙུགས་པ་དེ། །
གཙང་རོང་གི་མེས་སྟོན་ཚོན་པོ་ཡིན། ། ཀ་ཐོག་ཏུ་ཁྱུང་ཆེན་བབས་པ་དེ། ། ཁོང་མི་གཞི་ཁྱུང་དང་འདྲ་བ་ཡིན། ། ཁྱུང་རྩེ་སྒྲོ་གྲ་རུ་རྒྱས་པ་དེ། ། བླ་མའི་གདམས་ངག་གོ་བ་ལགས། ། བྱ་སྤུ་གནམ་དུ་གཟིངས་པ་དེ། ། གདམས་ངག་གི་བརྒྱུད་པ་ཟིན་པའི་རྟགས། ། བྱ་མིག་གྱེན་ལ་ལྟ་བ་དེ། ། འཁོར་བ་ལ་ཕྱི་ཕྱག་འཚལ་བའི་རྟགས། ། ནུབ་རྨི་ལམ་བཟང་བ་དེ་ལྟར་ལགས། །
ཉི་མ་བྱང་དུ་ཀ་ཆེན་བཙུགས་པ་དེ། ། ཁྱོད་གུང་ཐང་གི་མི་ལ་རས་པ་ཡིན། ། ཀ་ཐོག་ཏུ་རྒོད་པོ་བབས་པ་དེ། ། ཁྱོད་མི་གཞི་རྒོད་དང་འདྲ་བ་ཡིན། ། རྒོད་རྩེ་སྒྲོ་གྲ་རུ་རྒྱས་པ་དེ། ། བླ་མའི་གདམས་ངག་གོ་བ་ལགས། ། བྱ་ཚང་བྲག་ལ་བཅས་པ་དེ། ། ཚེ་སྲོག་བྲག་ལས་སྲ་བའི་རྟགས། ། བྱ་དེ་ལ་བུ་གཅིག་སྐྱེས་པ་དེ། ། འགྲན་གྱི་དོ་མེད་གཅིག་འབྱོན་པའི་རྟགས། །
བྱ་ཕྲན་གྱིས་ནམ་མཁའ་གང་བ་དེ། ། བཀའ་བརྒྱུད་ཀྱི་བསྟན་པ་དར་བའི་རྟགས། ། བྱང་རྨི་ལམ་བཟང་བ་དེ་ལྟར་ལགས། ། ང་མི་རྒན་གྱི་ཁ་ལ་གཏད་ཡོད་ན། ། ཆོས་སྒྲུབ་བརྒྱུད་ཀྱི་བསྟན་པ་དར་ཏེ་མཆི། ། ཞེས་གསུངས་པས་སེམས་དཔའ་ཏིང་གིས་སོང་སྟེ། ངས་སྙིང་རུས་ཤིག་ནུས་ན་དོགས་པ་མེད་པར་འདུག་བསམ་པའི་སྣང་བ་མཐོ་ཏིང་ངེ་བ་ཞིག་རྒྱུན་དུ་བྱུང་ངོ༌། ། དེ་ལ་འཁོར་བ་སྙིང་པོ་མེད་པར་ཤེས་པའི་ཡོན་ཏན་ནི། ཁོང་རང་གི་ཡུལ་དུ་སོང་ཙ་ན་ཕའི་རུས་པ་ལ་བཙའ་ཞེན་ནས་ཁང་པའི་ཕུག་ན་འདུག ། མའི་རུས་པ་ཡང་ཁང་པའི་སྒོ་ཐེམ་ན་སྐྱ་ཁྲོལ་ལེ་འདུག །
སྲིང་མོ་སྤྲང་དུ་སོང་ཡུལ་ཐམས་ཅད་ན་འདྲེ་ཡོད་ཟེར་ནས་དྲི་ཟའི་གྲོང་ཁྱེར་དུ་སོང༌། ཞིང་ཐམས་ཅད་འཇག་སྐྱ་བཤུག་བཤུག་འདུག ། ཚང་མང་འགྱེལ་བའི་གྱང་རར་ཕ་མའི་རྩིབས་ཁོག་སྐྱ་ཟིང་ངེ་འདུག ། མཁར་ཞིག་ཡོད་པ་བོང་བུའི་རྣ་ཅོག་བཞིན་སོང༌། ཆོས་ཚོ་ཡང་གླེགས་ཐག་གླེགས་ཤིང་རྣམས་མིས་ཁྱེར་ནས། ཤོག་བུའི་བར་དུ་རྩྭ་ལྡུམ་སྐྱེས་ནས་འདུག་སྟེ། ཉིན་མོ་ཝ་སྤྱང་འདྲོག་འུ་རེ། ནུབ་མོ་རི་དྭགས་བཤི་རིང་ངེ་འདུག་པས་བློ་དང་སྣང་བ་མི་བདེ་བའི་ངང་ལ་དེ་ནུབ་དེར་ཉལ་བ་ལས་མནལ་ཡེ་མ་བྱུང་བས་ད་ཆོས་ཤིག་མ་ནུས་ན་ཕན་གནོད་མི་འདུག་བསམ་པ་ཞིག་སྐྱེས་ཏེ། ནམ་ཐོ་རངས་ཁ་སྙིང་མི་དགའ་ཕྱོད་དེ་བ་ཞིག་ལ་ཕྱོད་མ་དབྱངས་ཀྱི་མགུར་འདི་གསུངས་སོ།། ༈ ཀྱེ་མ་ཀྱེ་མ་ཀྱི་ཧུད་ཀྱི་ཧུད་ཨང༌། །
འཁོར་བའི་ཆོས་ལ་བློ་གཏད་བྱས་པ་རྣམས། ། བསམས་ཤིང་བསམས་ཤིང་ཡི་མུག་ཡང་ཡང་ལྡང༌། ། སྤྱད་ཅིང་སྤྱད་ཅིང་སྡུག་བསྔལ་གཏིང་ནས་འཁྲུགས། ། བསྐོར་ཞིང་བསྐོར་ཞིང་འཁོར་བའི་གཏིང་ལ་འཕེན། ། འདི་འདྲའི་སྙིང་རླུང་ལས་ཀྱིས་ཟིན་པ་རྣམས། ། ཅུག་བྱེད་ཅུག་བྱེད་ཆོས་ལས་དྲག་པ་མེད། ། རྗེ་མི་བསྐྱོད་ཀྱི་ངོ་བོ་རྡོ་རྗེ་འཆང༌། ། སྤྲང་རི་ཁྲོད་ཐུབ་པར་བྱིན་གྱིས་རློབས། ། མི་རྟག་སྒྱུ་མའི་གྲོང་ཁྱེར་ན། ། བཤུལ་རིང་འགྲོན་པོ་སྙིང་རླུང་ལངས། །
ཡུལ་ཡ་མཚན་ཅན་གུང་ཐང་གི་སྒོར་ལུང་ན། ། ནོར་ལུག་བ་རའི་ཁ་ཟས་རྩྭ། ། དུས་དེང་སང་འབྱུང་པོས་བདག་ཏུ་བཟུང༌། ། འདི་ཡང་མི་རྟག་སྒྱུ་མའི་དཔེ་གཅིག་རེད། ། དཔེ་འདིས་ཀྱང་རྣལ་འབྱོར་ཆོས་ཤིག་བྱེད། ། ཚང་མང་ཀ་བཞི་གདུང་བརྒྱད་དེ། ། དུས་དེང་སང་སེང་གེའི་ཡ་མགལ་འདྲ། ། མཁར་ཟུར་བཞི་ལོགས་བརྒྱད་རྩེ་དང་དགུ། ། དུས་དེང་སང་བོང་བུའི་རྣ་བ་འདྲ། ། འདི་ཡང་མི་རྟག་སྒྱུ་མའི་དཔེ་གཅིག་རེད། །
དཔེ་འདིས་ཀྱང་རྣལ་འབྱོར་ཆོས་ཤིག་བྱེད། ། གཤོང་ཞིང་འོར་མོའི་གྲུ་གསུམ་དེ། ། དུས་དེང་སང་འཇག་མའི་ཕ་ཡུལ་རེད། ། གཉེན་ཉེ་བ་ཕན་དུ་རེ་བ་རྣམས། ། དུས་དེང་སང་དགྲ་བོའི་དམག་དཔུང་རེད། ། འདི་ཡང་མི་རྟག་སྒྱུ་མའི་དཔེ་གཅིག་རེད། ། དཔེ་འདིས་ཀྱང་རྣལ་འབྱོར་ཆོས་ཤིག་བྱེད། ། ཕ་བཟང་པོ་ཐོས་པ་སེ་བ་དེ། ། དུས་དེང་སང་རུས་ཕྱེ་སྦར་གང་རེད། ། ཨ་མ་ཉང་བཟའ་དཀར་རྒྱན་དེ། །
དུས་དེང་སང་རུས་པའི་རྩིབ་ཁོག་གཅིག ། འདི་ཡང་མི་རྟག་སྒྱུ་མའི་དཔེ་གཅིག་རེད། ། དཔེ་འདིས་ཀྱང་རྣལ་འབྱོར་ཆོས་ཤིག་བྱེད། ། བླ་མཆོད་དཀོར་གཉེར་ལྷ་འབུམ་དེ། ། དུས་དེང་སང་མི་ཡི་གཡོག་པོ་བྱེད། ། དམ་ཆོས་དཀོན་མཆོག་བརྩེགས་པ་དེ། ། དུས་དེང་སང་བྱ་བྱིའི་ཚང་ཟླ་བྱེད། ། འདི་ཡང་མི་རྟག་སྒྱུ་མའི་དཔེ་གཅིག་རེད། ། དཔེ་འདིས་ཀྱང་རྣལ་འབྱོར་ཆོས་ཤིག་བྱེད། ། ཁྱིམ་མཚེས་ཨ་ཁུ་གཡུང་དཔལ་དེ། །
དུས་དེང་སང་སྡང་བའི་དགྲ་དང་བསྡོངས། ། སྲིང་མོ་ཁྱུང་བཟའ་དཔལ་འདྲེན་མ། ། གར་སོང་རྗེས་འགྲོའི་གཏད་སོ་མེད། ། འདི་ཡང་མི་རྟག་སྒྱུ་མའི་དཔེ་གཅིག་རེད། ། དཔེ་འདིས་ཀྱང་རྣལ་འབྱོར་ཆོས་ཤིག་བྱེད། ། རྗེ་མི་བསྐྱོད་ཀྱི་ངོ་བོ་རྡོ་རྗེ་འཆང༌། ། སྤྲང་རི་ཁྲོད་ཐུབ་པར་བྱིན་གྱིས་རློབས། ། ཞེས་སྐྱོ་བའི་གདུང་ཤུགས་མང་པོ་བླངས་ནས་ཆོས་དེ་རྣམས་ཀྱི་ཡིག་འབྲུ་གསལ་བ་རྣམས་སློབ་དཔོན་རྙིང་མ་བ་ཡི་གེ་བསླབས་ས་ཞིག་ཡོད་པ་ལ་ཕུལ་ནས་བླ་བོ་ཞིབ་ཏུ་དྲིས་པས་ཚ་བ་ཞིག་གནང་ནས་ཁྱེད་ད་བར་དུ་གར་སོང༌། ཁྱེད་ལ་རེ་མ་བྱུང་མི་མང་པོ་བསད་ནས་མ་ལ་ཡང་མ་ཕན་ཡུལ་མཁར་ཡང་མ་ཟིན་གསུངས་པས་སློབ་དཔོན་རྙིང་མ་བའི་དྲུང་དུ་མི་རྟག་པའི་མགུར་འདི་གསུངས་སོ།། ༈ ཀྱེ་མ་འཁོར་བའི་ཆོས་ལ་སྙིང་པོ་མེད། །
མི་རྟག་མི་རྟག་སྙིང་པོ་མེད། ། འགྱུར་ཞིང་འགྱུར་ཞིང་སྙིང་པོ་མེད། ། མ་ངེས་མ་ངེས་སྙིང་པོ་མེད། ། ཡུལ་ཡོད་བདག་མེད་སྙིང་པོ་མེད། ། བདག་ཡོད་ཡུལ་མེད་སྙིང་པོ་མེད། ། བདག་ཡུལ་གཉིས་ཀ་འཛོམ་ཡང་སྙིང་པོ་མེད། ། འཁོར་བའི་ཆོས་ལ་སྙིང་པོ་མེད། ། ཕ་ཡོད་བུ་མེད་སྙིང་པོ་མེད། ། བུ་ཡོད་ཕ་མེད་སྙིང་པོ་མེད། ། ཕ་བུ་གཉིས་ཀ་འཛོམ་ཡང་སྙིང་པོ་མེད། །
འཁོར་བའི་ཆོས་ལ་སྙིང་པོ་མེད། ། ཕ་ཡོད་མ་མེད་སྙིང་པོ་མེད། ། མ་ཡོད་ཕ་མེད་སྙིང་པོ་མེད། ། ཕ་མ་གཉིས་ཀ་འཛོམ་ཡང་སྙིང་པོ་མེད། ། འཁོར་བའི་ཆོས་ལ་སྙིང་པོ་མེད། ། ཕ་མ་བུ་གསུམ་འཛོམ་ཡང་སྙིང་པོ་མེད། ། འཁོར་བའི་ཆོས་ལ་སྙིང་པོ་མེད། ། མི་ཡོད་ནོར་མེད་སྙིང་པོ་མེད། ། ནོར་ཡོད་མི་མེད་སྙིང་པོ་མེད། ། མི་ནོར་གཉིས་ཀ་འཛོམ་ཡང་སྙིང་པོ་མེད། །
བདེ་སྐྱིད་ལོངས་སྤྱོད་འཛོམ་ཡང་སྙིང་པོ་མེད། ། འཁོར་བའི་ཆོས་ལ་སྙིང་པོ་མེད། ། ཅི་བྱས་སྡུག་བསྔལ་སྙིང་པོ་མེད། ། ཅི་བསམས་མི་རྟག་སྙིང་པོ་མེད། ། ཅི་བསྒྲུབས་སྒྱུ་མར་སྙིང་པོ་མེད། ། ཐམས་ཅད་འཛོམ་ཡང་སྙིང་པོ་མེད། ། འཁོར་བའི་ཆོས་ལ་སྙིང་པོ་མེད། ། སྙིང་པོ་མེད་པའི་རང་བཞིན་ལ། ། དེ་ནི་རྣལ་འབྱོར་བདག་ཅག་གིས། ། སྙིང་པོའི་དོན་ཞིག་ཅུག་སྒྲུབ་ཨང༌། །
རྗེ་མི་བསྐྱོད་ཀྱི་ངོ་བོ་རྡོ་རྗེ་འཆང༌། ། སྤྲང་རི་ཁྲོད་ཐུབ་པར་བྱིན་གྱིས་རློབས། ། ཞེས་གསུངས་པས་སློབ་དཔོན་དེ་ན་རེ། དེ་བཞིན་ཡིན་ན་གོ་བཅད། ཡུལ་འདིའི་མི་རྣམས་ཀྱིས་ཁྱེད་ཀྱིས་འདྲེ་བསྒྲུབས་ནས་ལས་འདི་བྱས་ཟེར་ཞིང་ཡོད། ཁྱེད་ཀྱི་མ་ཤི་ནས་ལོ་མང་པོ་སོང༌། སྲིང་མོ་སྤྲང་དུ་སོང༌། ཨ་ནེ་ཡུལ་འདི་ན་ཕུ་འབྲོག་མདའ་ཞིང་འཛོམ་ཡོད་པས་དེར་སོང་དང་བརྒྱགས་ཆུ་ལ་ཕན་པ་ཞིག་སྟེར་མོད་གསུང་བས་རྗེ་བཙུན་གྱིས་སྐྱོ་ཕྱེད་དེ་བ་ཞིག་ལ་ཨ་ནེ་ཅན་དུ་ཡར་སོང་ཙ་ན། ཨ་ནེས་ཡུན་རིང་བལྟར་མ་ཉན། རེ་ཞིག་ན་སྦྲའི་ཀ་བ་ཕབ་ནས་ཁྱི་བཀྱེ་སྟེ་བརྡུང་དུ་བྱུང༌།
སྤྲང་པོ་ཕ་མེས་ཀྱི་བླ་འཚོང་པོ་ཡུལ་འཕུང་ཟེར་ཞིང་བརྒྱབ་པས་རྗེ་བཙུན་གྱིས་ཕྱི་ནུད་བྱས་པས་རྡོ་ཞིག་ལ་རྐང་པ་འཐོགས་པས་ཀོ་མོ་གཅིག་ཏུ་འགྱེལ་བ་དང་བེར་ཀའི་སྣེ་མོ་ལ་འཇུས་ནས་མགུར་འདི་གསུངས་སོ།། ༈ ཡུལ་ངན་རྩྭ་མའི་ཀོ་རོན་ན། ། གཉེན་འདུན་དགྲར་ལངས་ཀྱི་མ་སྨད་གསུམ། ། སྲན་ཕུང་བེར་ཀས་གཏོར་བ་བཞིན། ། སྤྲང་པོ་མི་ཡུལ་གྱི་ས་མཐའ་བསྐོར། ། ཨ་མ་སྡུག་མཐའ་ཤི་བས་བསྐོར། ། སྲིང་མོ་པེ་ཏ་དཔལ་འདྲེན་སྤྲང་དུ་སོང༌། ། ངེད་མ་བུ་གསུམ་ལས་སྡུག་པ་མེད། ། ང་རང་ཕ་ཡི་ཡུལ་དུ་ཡོངས་ཙ་ན། ། སྙིང་རླུང་གི་སྐྱོ་ཤས་ཁོང་ནས་ལངས། །
གཉེན་འདུན་གྱི་གདུང་སེམས་མ་ཆོད་པས། ། ཁྱོད་ཨ་ནེ་བཙལ་ནས་སྤྲང་དུ་ཡོངས། ། ཚིག་ངན་གྱི་བརྗོད་པ་རྒྱང་ནས་ཚོར། ། བློ་ཡི་མུག་གི་ཁོང་གཟེར་ནང་ནས་ལངས། ། སྦྲའི་ཀ་བས་བརྡུངས་ཤིང་ཤ་རུས་བཅོམ། ། ལུས་ཟུག་རྔུ་སྡུག་བསྔལ་ན་ཚས་བསྐོར། ། ཁྲེལ་ངོ་ཚའི་རེབ་མ་གཏིང་ནས་བཀྲལ། ། ང་གདུག་པའི་རོ་མིག་མ་འཛུམ་དང༌། ། མི་བདག་གིས་བླ་བོ་ཚིག་གསུམ་ལབ། ། ཅེས་གསུངས་པས།
ཨ་ནེ་ན་རེ། བླ་བོ་ཅི་ལབ་རྒྱུ་ཡོད་ཕ་བཟང་པོ་ལ་བུ་ཁྱོད་འདྲ་བ་སྐྱེས་ཟེར་ཞིང་ཐལ་བ་དང་ས་རྡོ་མང་པོ་ངོ་ལ་བཏབ་པས་གཏིང་ནས་མ་བཟོད་དེ་མགུར་འདི་གསུངས་སོ།། ༈ ཨ་ནེ་མ་འདི་བདུད་མོར་འདུག ། གུམ་པར་དེའུ་ཤི་བདུད་མོར་འཇུག ། གཉེན་ཉེ་དུ་ཨ་ནེ་ཡོད་པ་ཡིས། ། སྤྲང་པོ་བླ་འཚོང་ཤོག་ཅིག་ཟེར། ། ཁྱི་ཆོ་ཆོ་ཟེར་ཞིང་བཀྱེ་ནས་དེད། ། སྦྲ་ཡི་ཀ་བ་ཕབ་ནས་བརྡུངས་ཤིང་བརྒྱབ། ། གོར་མོ་རྡོ་ཡིས་སྣ་ལེན་བྱས། ། ས་རྡོ་གཉིས་ཀྱི་ཆར་པ་ཕབ། །
བེར་ཀའི་སྣེ་མོས་མནན་པ་བྱས། ། ཆབ་ཀོ་མོག་ནང་དུ་སྐུ་ཁྲུས་གསོལ། ། སྤྲང་རིན་ཆེན་སྲོག་དང་དེའུ་བྲལ་བྱས། ། མ་ནུས་ཀྱི་ཉེ་བ་དགྲ་བོར་འདུག ། སྙོམས་ཆུང་གི་གྲོགས་པོ་བྱེད་པ་ཉུང༌། ། ཨ་ནེའི་ཉེ་བ་ཁོ་ཐག་ཆོད། ། ཨ་ནེ་བུ་ནོར་དང་བདེ་སྐྱིད་འཛོམས་ལགས་ཀྱང༌། ། འདིས་ཀྱང་རྟག་ཏུ་འཁྱོངས་པར་མཛོད། ། རྗེ་སྒྲ་སྒྱུར་གྱི་རྒྱལ་པོ་རིན་པོ་ཆེ། ། སྤྲང་རི་ཁྲོད་ཐུབ་པར་བྱིན་གྱིས་རློབས། །
ཞེས་གསུངས་ནས་སྤྱན་ཆབ་མང་པོ་ཡང་ཤོར། ཨ་ནེ་ཡང་དུམ་པ་ཞིག་སྐྱེངས་ནས་སོང་བས་བླ་བོ་འགའ་ཡང་ཟེར་ཏེ། ཁྱོད་མ་སྨད་ཀྱིས་མཐུ་བྱས་པས་ཡོ་ཕུང་ངེད་ཚོས་བསྟེན་སྐྱབས་བྱས་ན་ངོ་ཚ་ཞིང་ངན་ལབ་པར་ཡོད་པས་ལན་པ་ཡིན། ད་མཐུ་མི་བྱེད་ན་ཞིང་ཁང་ངས་ཉོ་ཟེར་བས་ཞིང་མོས་ཉོ་བར་བྱས་ནས་བརྒྱགས་སྤྲོད་པའི་ཆད་དོན་བྱས་ཟ་མ་དུམ་པ་ཞིག་ཀྱང་བྱིན་ནས་ཁྱོད་རང་ཆོས་བྱེད་ན་སོང་ཟེར་སྐད་དོ། ། དེ་ཐམས་ཅད་སྔ་ལ་བར་མ་གཉེན་འདུན་གྱི་སྐོར་རོ།། ༈ གཉིས་པ་རྨི་ལམ་བརྡར་ཤར་བའི་ཡོན་ཏན་ནི། རག་མ་བྱང་ཆུབ་ནམ་མཁའི་རྫོང་བྱ་བ་ལ་བསྒོམས་པས་ཡོན་ཏན་ཆེན་པོ་ཙམ་མ་བྱུང་སྟེ། ད་ཅུག་དྲག་ན་བསམ་གྱིན་ཡོད་པའི་རྨི་ལམ་ན་ཞིང་ཐ་བ་སྲ་པོ་ཞིག་འདུག་པ་རྨོས་ཙ་ན་ཡེ་ནས་མ་ཕེད་པས་ཆུ་བཀྱེ་ཞིང་སྙིང་རུས་བྱས་པས་དུམ་པ་ཕེད་པ་ཞིག་རྨིས་པས། ངས་ཐབས་ལམ་སྒོམ་པ་ལ་སྙིང་རུས་དང་སེམས་བསྐྱེད་གཉིས་དགོས་པར་འདུག་དགོངས་ཏེ། དེའི་དོན་གསལ་གདབ་པའི་མགུར་འདི་གསུངས་སོ།།
༈ རྗེ་བཀའ་དྲིན་ཅན་ལ་གསོལ་བ་འདེབས། ། སྤྲང་རི་ཁྲོད་ཟིན་པར་བྱིན་གྱིས་རློབས། ། གཞི་མཉམ་པ་ཉིད་ཀྱི་ཞིང་ས་ལ། ། ལམ་དད་པ་བརྟན་པོའི་ཆུ་ལུད་སྦྱར། ། སེམས་དཀར་པོ་དྲི་མེད་ཀྱི་ས་བོན་བཏབ། ། གསོལ་འདེབས་དྲག་པོའི་གཡུ་འབྲུག་ངར། ། བྱིན་རླབས་རྩོལ་མེད་ཀྱི་ཆར་པ་བབ། ། སེམས་ཡིད་གཉིས་མེད་པའི་རྨོ་བཤོལ་ལ། ། ཐབས་དང་ཤེས་རབ་ཀྱི་རྨོ་དོར་བརྡེབས། ། འཁྲུལ་རྟོག་མེད་པའི་སྐྱེས་བུ་ཡིས། །
ཡེངས་པ་མེད་པའི་ཐོང་ཞིག་འཛིན། ། བརྩོན་འགྲུས་དྲག་པོའི་ལྕག་གིས་བྲབ། ། ཉོན་མོངས་དུག་ལྔའི་ཐལ་བ་རློག ། རང་རྒྱུད་ངན་པའི་རྡོ་བ་སེལ། ། གཡོ་ཟོལ་མེད་པའི་ཡུར་མ་བྱེད། ། ལས་བདེན་པ་དྲག་པོའི་སྙེ་མ་ལ། ། རྣམ་ཐར་བཟང་པོའི་བཙས་མ་བྱེད། ། གདམས་ངག་ཟབ་མོའི་འབྲས་བུ་ཡིས། ། སྟོར་ས་མེད་པའི་བང་བ་འགེངས། ། མཁའ་འགྲོའི་རྔོད་འཐག་ཟན་གྱི་མཆོག །
བདག་རྣལ་འབྱོར་སྒྲུབ་པའི་འཚོ་བ་ཡིན། ། རྨི་ལམ་རྨིས་པ་སད་ནས་དཔྱོད། ། ཚིག་ལ་དོན་ཉིད་མི་སྐྱེ་བས། ། མཚོན་པ་ཙམ་གྱིས་མི་རྟོགས་ཏེ། ། སླད་ནས་བྱང་ཆུབ་སྒྲུབ་འདོད་རྣམས། ། དཀའ་ཐུབ་དང་སྙིང་རུས་རྩལ་བསྐྱེད་ལ། ། དཀའ་བས་བསྒྲུབས་ན་དཀོན་པ་འགྲུབ། ། ཕོ་བྱང་ཆུབ་ཀྱི་སྐྱེས་བུ་ཆོས་བྱེད་རྣམས། ། སྒྲུབ་པའི་བར་ཆད་མེད་པར་ཤོག ། ཅེས་གསུངས་སོ། །
དེ་ནས་འབུངས་ནས་སྒོམ་ཀྱིན་ཡོད་ཙ་ན་ཉིན་གཅིག་ཨ་ནེས་ནས་བྲེ་དྲུག་དང་ཐུལ་གོག་གཅིག་ཁྱེར་ནས་ཡོངས་ཏེ་ཁྱོད་ཀྱི་ཞིང་རིན་འདིས་འཁོར་ད་ང་ལ་བསྙད་སྙོད་མེད་པའི་ཡི་གེ་བྱིན་ལ་ངེད་ཚོས་མི་ཚོར་བའི་ཡུལ་ཞིག་ཏུ་སོང༌། ཁྱོད་འདིར་བསྡད་པས་ངེད་ཚོ་ཡང་ངོ་ཚ་མིས་ཀྱང་ལབ་པར་འདུག་ཟེར་བས་སྐྱོ་བ་སྐྱེས་ནས་མགུར་འདི་གསུངས་སོ།། ༈ རྗེ་བླ་མའི་བཀའ་དྲིན་རི་ཁྲོད་འགྲིམས། ། སྤྲང་པོའི་སྐྱིད་སྡུག་ཁྱེད་རང་ཤེས། ། འཇིག་རྟེན་འཁོར་བ་ལས་ཀྱི་དུག ། འབགས་ན་ཐར་པའི་སྲོག་རྩ་གཅོད། ། སྐྱེ་བོའི་སོ་ནམ་སྡིག་པའི་ལས། ། སྤྱད་ན་ངན་སོང་གི་སྡུག་བསྔལ་མྱོང༌། ། ཉེ་དུའི་གདུང་སེམས་བདུད་ཀྱི་མཁར། ། བརྩེགས་ན་མེ་འོབས་ཀྱི་ནང་དུ་ཆུད། །
ཟས་ནོར་གྱི་གསོག་འཇོག་མི་ཡི་རྒྱུ། ། བསགས་ཚད་སྤྲང་པོའི་བརྒྱགས་ཕྱེ་ཡིན། ། སྐྱིད་འདོད་ཀྱི་ཇ་ཆང་བཙན་དུག་གི་ཆུ། ། འཐུངས་འཐུངས་ཡི་མུག་གི་མུན་པར་འཁྲིད། ། ཨ་ནེའི་ཞིང་རིན་སེར་སྣའི་རྫས། ། ཟོས་ན་ཡི་དྭགས་ཀྱི་གནས་སུ་སྐྱེ། ། ཨ་ནེའི་ཁ་ཏ་ཞེ་སྡང་གི་ཚིག ། ལབ་ན་བདག་གཞན་གཉིས་ཕུང་ཡོད། ། བདག་གི་ཞིང་ཁང་ཐམས་ཅད་པ། ། ཨ་ནེ་དབང་བའི་ཡི་གེ་བྱིན། །
མི་ཁ་ཆོས་ཀྱིས་སངས་པ་ཡིན། ། ལྷ་ཁ་སྙིང་གིས་བསྒྲུབས་པ་ཡིན། ། འདྲེ་ཁ་སྙིང་རྗེས་ནོན་པ་ཡིན། ། ཉེ་ཁ་རླུང་ལ་བསྐུར་བ་ཡིན། ། རང་ཁ་གྱེན་ལ་བལྟ་བ་ཡིན། ། རྗེ་མི་བསྐྱོད་ཀྱི་ངོ་བོ་རྡོ་རྗེ་འཆང༌། ། སྤྲང་རི་ཁྲོད་ཐུབ་པར་བྱིན་གྱིས་རློབས། ། ཞེས་གསུངས་ནས་ཞིང་ཁང་ཐམས་ཅད་ཨ་ནེ་ལ་བྱིན། ཉེ་འབྲེལ་གྱི་ཁོ་ཐག་བཅད། སེམས་ཡིད་གཉིས་མེད་པར་གདོས་ཐག་བཅད།
ཡིད་སྐྱོ་ཤས་ཀྱི་སྙིང་རླུང་ལངས་པས། ད་དེ་ད་དེ་ཁོ་དེ་ཁོ་དེ་ངས་ཅིག་ངས་ཅིག་ཆོས་ཅིག་ཆོས་ཅིག་བསམ་པ་ཡང་ཡང་སྐྱེས་ཏེ། བྲག་དཀར་རྟ་སོ་དབུ་མའི་རྫོང་བྱ་བ་ཞིག་ཏུ་སོང་སྟེ། སློབ་དཔོན་རྙིང་མ་བས་བྱིན་པའི་རྩམ་པ་དུམ་པ་ཞིག་དང༌། ངོ་ཤེས་འགའ་ལ་བསླངས་པའི་ནས་དུམ་པ་ཞིག་བྱུང་བས་རྩམ་པ་ཡ་ཆུང་གང་བྱུང་བ་ལ་བརྒྱགས་ཀྱི་བློ་ཕུགས་གཏད་ནས། དམ་བཅའ་རང་གིས་རང་ལ་མང་པོ་བྱས་ཏེ། ངས་ལུས་འདིའི་སྟེང་ནས་གྲུབ་པ་ཞིག་མ་ཐོབ་བར་དུ་བདག་གིས་འཇིག་རྟེན་གྱི་བྱ་བ་མི་སྒྲུབ་པར་གྱུར་ཅིག ། བདག་གི་ལས་ངན་པ་མ་ཟད་བར་དུ་སྡིག་པ་སྤྱོད་པའི་མི་དང་མི་འཕྲད་པར་གྱུར་ཅིག ། དངོས་གྲུབ་དམ་པ་མ་ཐོབ་བར་དུ་གཤིན་ཟས་དང་དད་ཟས་སྐུ་གླུད་ཀྱི་ཐལ་བ་མི་འགམ་པར་གྱུར་ཅིག ། བདག་གི་བགེགས་རིགས་ལན་ཆགས་བར་ཆད་ཀྱི་སྡིག་སྒྲིབ་ཐམས་ཅད་བྱང་བར་གྱུར་ཅིག །
བླ་མ་སྐུ་དྲིན་ཅན་གྱི་ཐུགས་དགོངས་རྫོགས་པར་གྱུར་ཅིག ། སངས་རྒྱས་བསྟན་པའི་བྱ་བ་བྱེད་པར་གྱུར་ཅིག ། འགྲོ་བ་སེམས་ཅན་ཐམས་ཅད་ཀྱི་སྡུག་བསྔལ་གྱི་ཁུར་པོ་འཁུར་བར་གྱུར་ཅིག ། ཅེས་གསུངས་ཏེ། བདག་འདི་ནས་བྱང་ཆུབ་ཅིག་མ་ཐོབ་ཀྱི་བར་དུ་གྲོང་ཡུལ་དུ་མི་འབབ་ཨེ་གོ ། གལ་ཏེ་བབས་ན་ཆོས་སྐྱོང་སྲུང་མས་ཆད་པ་ཆོད་ཅིག་གསུངས་ནས་བསྒོམས་ཏེ་ཉིན་ཅིག་སྤང་སངས་ལ་འགྲོ་འདོད་པ་ཞིག་བྱུང་བ་ལ་མགུར་འདི་གསུངས་སོ།། ༈ རྗེ་རྡོ་རྗེ་འཆང་ཆེན་མར་པའི་སྐུ། ། སྤྲང་རི་ཁྲོད་ཟིན་པར་བྱིན་གྱིས་རློབས། ། ཨ་མཚར་པོ་མི་ལ་ཐོས་པ་དགའ། ། གྲོས་རང་གཏམ་རང་ལ་ཕན་པའི་དབྱངས། །
གྲོགས་གཏམ་སྙན་སྨྲ་བའི་མི་དང་བྲལ། ། ལྟད་མོ་བལྟ་འདོད་ཀྱི་ལུང་པ་སྟོངས། ། སྐྱོ་བ་སངས་འདོད་ཀྱི་ཡུལ་རྐྱེན་མེད། ། སེམས་མ་སྤྲོ་མ་སྤྲོ་རང་སར་ཞོག ། སྤྲོས་ན་དོན་མེད་སྣ་ཚོགས་དྲན། ། མ་ཡེངས་མ་ཡེངས་དྲན་པ་བརྟེན། ། ཡེངས་ན་དགེ་སྦྱོར་རླུང་ལ་འཆོར། ། མ་འགྲོ་མ་འགྲོ་ཉལ་ས་ནོན། ། སོང་ན་གོམ་པ་རྡོ་ལ་ཐུག ། མ་སྲིངས་མ་སྲིངས་མགོ་བོ་ཁུག །
བསྲིངས་ན་ལག་སྟོངས་ཕྱལ་བར་འགྲོ། ། མ་ཉལ་མ་ཉལ་དགེ་སྦྱོར་མཛོད། ། ཉལ་ན་བསམ་མེད་དུག་ལྔས་ནོན། ། ཅིས་ཀྱང་བསྒོམས་པས་མ་གྲོལ་ཡང༌། ། མི་མེད་ལུང་སྟོང་དུ་འཆི་བར་ཤོག ། ཅེས་གསུངས་ནས་བདག་གིས་འདི་ནས་བརྟན་པ་ཞིག་མ་ཐོབ་བར་དུ་གྲོང་པའི་གཡེང་བ་ལ་མ་དགའ་ཨེ་གོ ། གལ་ཏེ་གྲོང་པའི་གཡེང་བ་ལ་ཤོར་ན་མཁའ་འགྲོ་མ་རྣམས་ཀྱིས་ཆད་པ་ཐོང་ཞིག་གསུངས་ནས་མགུར་འདི་གསུངས་སོ།། ༈ རྗེ་ནཱ་རོའི་བུ་རྒྱུད་ཐར་པའི་ལམ། ། སྤྲང་རི་ཁྲོད་དུ་གནས་པར་བྱིན་གྱིས་རློབས། ། བདུད་འཇིག་རྟེན་གྱི་བྱ་བས་མི་གཡེང་བར། །
སྒོམ་མཉམ་གཞག་གི་བསམ་གཏན་འཕེལ་བར་ཤོག ། ཞི་གནས་ཀྱི་རྫིང་ལ་མ་ཞེན་པར། ། ལྷག་མཐོང་གི་མེ་ཏོག་འཁྲུངས་པར་ཤོག ། སྤྲོས་བཅས་ཀྱི་རྩབ་རྩུབ་མི་ལྡང་བར། ། སྤྲོས་མེད་ཀྱི་ལོ་འདབ་རྒྱས་པར་ཤོག ། སྒྲུབ་ཁང་དུ་ཡིད་གཉིས་མི་སྐྱེ་བར། ། ཉམས་རྟོགས་ཀྱི་འབྲས་བུ་སྨིན་པར་ཤོག ། བདུད་རིགས་ཀྱི་བར་ཆད་མི་ནུས་པར། ། རང་སེམས་ལ་ངེས་ཤེས་རྟོགས་པར་ཤོག ། ཐབས་ལམ་ལ་ཐེ་ཚོམ་མི་སྐྱེ་བར། །
ཕ་རྗེས་བུ་ཡིས་སླེབ་པར་ཤོག ། རྗེ་མི་བསྐྱོད་ཀྱི་ངོ་བོ་ཐུགས་རྗེ་ཅན། ། སྤྲང་རི་ཁྲོད་ནོན་པར་བྱིན་གྱིས་རློབས། ། ཞེས་གསུངས་ཏེ། བདག་གྲུབ་པ་ཞིག་མ་ཐོབ་བར་དུ་གྲོང་ཡུལ་དུ་མི་འབབ་ཨེ་གོ ། གལ་ཏེ་བབས་ན་བླ་མ་བཀའ་དྲིན་ཅན་གྱི་ཆད་པ་ཐོང་ཞིག་གསུངས་ནས་མི་འབབ་པའི་དམ་བཅའ་རྣམ་པ་གསུམ་གྱིས་བསྡམས་ཏེ། མཚམས་དམ་པོ་མི་མེད་ལུང་སྟོང་དུ་འཆི་བ་ཞིག་ཨེ་ནུས་བསམ་པ་རང་ཡིད་ལ་བྱས་ནས་འབུངས་ཏེ་བསྒྲུབས་པས་ལོ་གཅིག་མ་འཁོར་བར་དུ་བར་ཆད་མེད་པར་བརྒྱགས་ཀྱིས་སྐྱོལ་བ་བྱུང་བ་དང༌། སྤོ་རི་སྤོ་མཐོན་ནམ་མཁའི་རྫོང་བྱ་བའི་བཙན་པོ་ཟྭ་མང་པོ་ཡོད་པ་ཞིག་ཏུ་སྤོས་ནས་སྒོམ་དགོས་བསམ་པ་ལ་བརྒྱགས་ཐེས་གང་ཡང་མེད་པས་ཐུགས་མུག་པ་ཞིག་བྱུང་ནས། ང་འདི་ནས་གྲུབ་པ་ཞིག་མ་ཐོབ་བར་དུ་ཟྭ་སྔོན་མོའི་འཚོ་བ་རང་བཟང་བསམ་པས་སེམས་དཔའ་སྐོང་བ་བསལ་ནས་བསྒོམས་ཙ་ན་ལྟོགས་པའི་སྣང་བ་ཆུང་དུ་སོང་སྟེ། ལུས་ཀྱི་ཤེད་ཇེ་ཆུང་ཇེ་ཆུང་ལ་སོང་ནས་ལན་ཅིག་ཀུན་ཡིད་མི་ཆེས་པ་རེ་བྱུང་སྟེ།
སྐུ་ལུས་ལ་བལྟས་ཙ་ན་སྣ་མེད་པར་སོང་ནས་སྔོ་བ་ཧམ་པ་རིད་པ་འགྱེལ་ལ་ཁད་ཆག་ལ་ཁད་པར་སོང་བ་ལ་ཉིན་གཅིག་མི་མང་པོ་བྲག་དེ་ལ་སྒྲོ་འཚོལ་དུ་ཡོངས་པས་ཁོང་མཐོང་བས་མི་རྣམས་དང་པོ་མི་མ་ཡིན་རེད་ཟེར་གྱིན་བྲོས། ང་འདུག་ཡིན་བྱས་པས་ཀྱང་ཨེ་ཡིན་མི་ཡིན་ཟེར་ནས་རྒྱང་ངེ་བ་ལ་བསྡད་ནས་བླ་བོ་བྱས་པས། ཨ་མཚར་པོ་མི་ལ་འཆི་རྒྱུ་མེད་པ་རེད་ཟེར་ནས་སོང་ངོ༌། ། དེ་ནས་མི་ལས་བྲག་འདིའི་ནང་དུ་བདག་འཆི་བ་ཞིག་བྱེད་བསམ་ཡང་འཆི་རྒྱུ་མ་བྱུང་བ་ལ། ཞག་འགའ་ནས་མི་དེ་རྣམས་ཀྱི་ནང་ནས་རྒན་པ་ཞིག་གིས་རྩམ་པ་དུམ་པ་ཞིག་ཁྱེར་ནས་བྱུང་བས་དེ་ཟྭ་ལ་བཏབ་ནས་གསོལ་བས་ཁམས་བཟང་ཏིང་གིས་བཏང་བས་དེ་དུས་མགུར་འདི་གསུངས་སོ།། ༈ རྗེ་བླ་མའི་སྐུ་ལ་གསོལ་བ་འདེབས། ། སྤྲང་རི་ཁྲོད་ཟིན་པར་བྱིན་གྱིས་རློབས། ། ཡོན་བདག་བཟང་པོའི་ཚོགས་གསོག་དང༌། ། འཛེད་ཁ་ཟབ་མོའི་རྟེན་འབྲེལ་འགྲིག ། རྙེད་དཀའ་འཇིག་སླའི་ལུས་པོ་འདི། །
ཟས་དང་ཕྲད་པས་སྐུ་ཁམས་བཟང༌། ། དོག་མོ་ས་ཡི་རྩི་བཅུད་དང༌། ། དགུང་སྔོན་དབྱིངས་ཀྱི་ཆར་པ་གཉིས། ། འགྲོ་ལ་ཕན་པའི་རྟེན་འབྲེལ་ཡིན། ། རྟེན་འབྲེལ་གྱི་སྙིང་པོ་ལྷ་ཆོས་ཡིན། ། ཕ་མས་གསོས་པའི་སྒྱུ་ལུས་དང༌། ། བླ་མ་དམ་པའི་གདམས་ངག་གཉིས། ། ལྷ་ཆོས་བྱེད་པའི་རྟེན་འབྲེལ་ཡིན། ། རྟེན་འབྲེལ་གྱི་སྙིང་པོ་སྙིང་རུས་ཡིན། ། མི་མེད་ལུང་པའི་བྲག་ཕུག་དང༌། །
ཁ་ཞེ་མེད་པའི་དགེ་སྦྱོར་གཉིས། ། ཅི་བསམ་འགྲུབ་པའི་རྟེན་འབྲེལ་ཡིན། ། རྟེན་འབྲེལ་གྱི་སྙིང་པོ་སྟོང་ཉིད་ཡིན། ། མི་ལ་རས་པའི་སྒོམ་སྲན་དང༌། ། ཁམས་གསུམ་སེམས་ཅན་གྱི་དད་པ་གཉིས། ། བྱང་ཆུབ་ཐོབ་པའི་རྟེན་འབྲེལ་ཡིན། ། རྟེན་འབྲེལ་གྱི་སྙིང་པོ་སྙིང་རྗེ་ཡིན། ། བྲག་ལ་བསྒོམས་པའི་སྒོམ་ཆེན་དང༌། ། འཚོ་བ་སྦྱོར་བའི་ཡོན་བདག་གཉིས། ། འཚང་མཉམ་དུ་རྒྱ་བའི་རྟེན་འབྲེལ་ཡིན། །
རྟེན་འབྲེལ་གྱི་སྙིང་པོ་བསྔོ་བ་ཡིན། ། བླ་མ་བཟང་པོའི་ཐུགས་རྗེ་དང༌། ། སློབ་མ་བཟང་པོའི་སྒོམ་སྲན་གཉིས། ། བསྟན་པ་འཛིན་པའི་རྟེན་འབྲེལ་ཡིན། ། རྟེན་འབྲེལ་གྱི་སྙིང་པོ་དམ་ཚིག་ཡིན། ། བྱིན་རླབས་མྱུར་པོའི་དབང་བསྐུར་དང༌། ། དད་གུས་གདུང་བའི་གསོལ་འདེབས་གཉིས། ། མྱུར་དུ་མཇལ་བའི་རྟེན་འབྲེལ་ཡིན། ། རྟེན་འབྲེལ་གྱི་སྙིང་པོ་བཀྲ་ཤིས་ཡིན། ། རྗེ་མི་བསྐྱོད་ཀྱི་ངོ་བོ་རྡོ་རྗེ་འཆང༌། །
སྤྲང་པོའི་སྐྱིད་སྡུག་ཁྱེད་རང་ཤེས། ། ཞེས་གསུངས་ནས་སྒོམ་གྱིན་ཡོད་པ་ལས་མི་དེ་རྣམས་ཀྱི་ནང་ནས་རྒན་པ་རྩམ་པ་སྐྱེལ་མཁན་གཤེན་རྡོར་མོ་བྱ་བ་ཡིན་པས་ཆང་ས་ཞིག་ཏུ་ཕུ་འདི་ན་མི་ལ་ཐོས་པ་དགའ་བྱ་བ་ཞིག་ཆོས་མིན་པའི་བསམ་པ་མེད་པ་ཞིག་འདུག ། ཐམས་ཅད་ཀྱིས་ཚོགས་གསོག་བྱས་ན་འཐད། ཁོང་གི་ཉེ་བ་ཨ་ནེ་ཡོད་པས་བརྒྱགས་སྐྱོལ་ཟེར་བས་ཨ་ནེ་ངོ་ཚ་ནས་བྱུང་སྟེ་བརྒྱགས་ངས་སྐྱེལ་ཟེར་ཤ་དུམ་པ་ཞིག་དང་མར་ཞིག་ཁྱེར་ནས་ཨ་ནེ་དཔོན་གཡོག་གཉིས་ཡོངས་བས་མི་ལ་དགེ་སྦྱོར་མ་གྲོལ་བས་ཨ་ནེས་ངང་ཐུང་བྱས་ནས་སྤང་ཐོག་ཅིག་ཏུ་སྐྱུར་ནས་ཁྲོས་ལོག་པས། མི་ལས་མ་གཟིགས་པས་ཝ་སྤྱང་ལ་ཤོར་སྐད་དོ། ། དེ་ནས་སྲིང་མོས་ཚོར་བས་ཨ་ནེ་བདེན་ནམ་བསམས་ནས་ཨ་ནེ་ལ་དྲིས་ཙ་ན་ངས་ཚོགས་གསོག་ཁྱེར་ཙ་ན་ལན་བྱིན་མ་ཉན། ཁྱོད་སྲིང་མོ་ཡིན་པས་ཕྲད་ས་ཡོད་ལས་ཆེ་ཟེར་ནས་ཨ་ནེས་སྲིང་མོ་ལ་ལམ་བསླབས་ནས་བཏང་སྟེ། སྲིང་མོས་ཡར་ལ་ཡོངས་ནས་གནམ་སྒོའི་འོག་ནས་བོས་པས། རྗེ་བཙུན་གྱིས་གཟིགས་ཙ་ན་འདི་མི་རེད་ཅིག་འདུག་ངའི་མིང་པོ་མ་རེད་བསམ་པ་ལ། ཡར་ཤོག་གསུངས་པས་སྐད་ངོ་ཤེས་ནས་ཡིད་ཟ་ཡིག་གེ་སོང་སྟེ།
བླ་བོ་ཡང་འདྲི་རྒྱུ་མ་བྱུང་བ་ལ་རྗེ་བཙུན་ལ་བལྟས་པས་སྔོ་བ་ཧམ་པ་རིད་པ་ཟྭ་འཐུངས་པས་དབུ་ལོ་དང་བ་སྤུ་ཐམས་ཅད་སྔོ་ཞུ་ལེ་བ་ལུས་ཀེང་རུས་བཞིན་དུ་སོང༌། ཤངས་ཞོམ། སྤྱན་ཁུང་དུ་སོང༌། ཞལ་དང་ལྗགས་ཀྱང་དིག་ཀྱིན་འདུག་པས་སྲིང་མོ་རང་དབང་མེད་པར་ཡི་མུག་སྐྱེས་ཏེ་ངེད་མིང་སྲིང་གཉིས་ལས་སྡུག་པ་མི་འདུག་བསམས་ནས་པུས་མོ་གཉིས་ཀྱི་བར་དུ་མགོ་བཅུག་ནས་མཆི་མ་མང་པོ་ཕྱུང་གིན་ངུས་པས་རྗེ་བཙུན་གྱི་ན་བཟའ་ཨ་ནེས་བྱིན་པའི་ཐུལ་གོག་ཅིག་ལས་མེད་པ་དེས་གསང་གནས་བཀབ་སྟེ། སྲིང་མོའི་ལག་པ་ནས་བཟུང་ནས་མགུར་འདི་གསུངས་སོ།། ༈ རྗེ་བླ་མ་རྣམས་ལ་ཕྱག་འཚལ་ལོ། ། སྤྲང་རི་ཁྲོད་ཟིན་པར་བྱིན་གྱིས་རློབས། ། སྲིང་མོའི་གདུང་སེམས་ཡི་མུག་ལུས། ། སྐྱིད་སྡུག་གང་ཡང་མི་རྟག་པས། ། དབྱངས་འདི་ལ་དར་ཅིག་གསན་པར་ཞུ། །
ངའི་གནས་ལ་བལྟས་ན་རི་དྭགས་འདྲ། ། མི་གཞན་གྱིས་མཐོང་ཡང་སྙིང་རླུང་ལྡང༌། ། ངའི་ཟས་ལ་བལྟས་ན་དུད་འགྲོ་འདྲ། ། མི་གཞན་གྱིས་མཐོང་ན་སྐྱུག་བྲོ་ལྡང༌། ། ངའི་ལུས་ལ་བལྟས་ན་ཀེང་རུས་འདྲ། ། དགྲ་སྡང་བས་བལྟས་ཀྱང་མཆི་མ་འཆོར། ། ངའི་སྤྱོད་པ་ལ་བལྟས་ན་སྨྱོན་པ་འདྲ། ། ཁྱོད་སྲིང་མོས་བལྟས་ཀྱིན་ཡི་མུག་སྟེ། ། ངའི་སེམས་ལ་བལྟས་ན་སངས་རྒྱས་དངོས། ། བླ་མ་གོང་མས་གཟིགས་ན་སྤྲོ་བ་སྐྱེ། །
ངའི་འོག་ཏུ་རྡོ་བའི་གྲམ་གཅལ་ལ། ། ཤ་པགས་པ་འབུགས་པའི་སྙིང་རུས་བྱས། ། ལུས་ཕྱི་ནང་ཟྭ་ཡི་རང་བཞིན་ལ། ། མདོག་སྔོན་པོ་གཅིག་ལ་འགྱུར་བ་མེད། ། མི་མེད་བྲག་གི་ཕུག་པ་ན། ། སྐྱོ་ཕྱེད་དེ་བ་ལ་སང་རྒྱུ་མེད། ། བླ་མ་དམ་པའི་སངས་རྒྱས་ལ། ། སྐྱོ་དུང་ངེ་བ་ལ་འབྲལ་བ་མེད། ། ང་ཡི་སྙིང་རུས་འདི་ཡི་ཆེ་ལུགས་ཀྱིས། ། ཉམས་རྟོགས་པ་སྐྱེ་བར་ཐེ་ཚོམ་མེད། །
པེ་ཏ་ཡི་མུག་མ་ལྡང་ཟྭ་ཚོད་ཚོས། ། ཞེས་གསུངས་པས་སྲིང་མོ་ལ་ནི་འབུལ་རྒྱུ་མེད། མིང་པོ་ལ་ནི་གནང་རྒྱུ་མེད་པས་ཟྭ་འཚོད་དུ་བཅུག་པས་སྲིང་མོའི་བསམ་པ་ལ་ཨ་ནེས་ཚོགས་གསོག་བསྐྱལ་ཟེར་བས་དུམ་པ་ཨེ་ཡོད་བསམས་ནས་ཟྭ་ལ་སྡོར་དགོས་ཞུས་པས། ཟྭ་ལ་སྡོར་ཡོད་ན་ཟས་ཡིན་ཏེ་ཟྭའི་སྡོར་ལ་ཟྭ་རང་ཐོབ་གསུང༌། ཟྭ་ལ་ཡལ་དགོས་ཞུས་པས་ཟྭ་ལ་ཡལ་ཡོད་ན་ཟས་ཡིན་ཏེ། ཟྭའི་ཡལ་ལ་ཟྭ་རང་ཐོབ་གསུང༌། ཟྭ་ལ་ཚྭ་དགོས་ཞུས་པས། ཟྭ་ལ་ཚྭ་ཡོད་ན་ཟས་ཡིན་ཏེ་ཟྭའི་ཚྭ་ལའང་ཟྭ་རང་ཐོབ་གསུང༌། སེམས་མ་བདེ་ཏིང་ངེ་བ་ལ་ཟྭ་ལན་གསུམ་བཏབ་ལན་གསུམ་དུ་བཙོས་ནས་རྗེ་བཙུན་ལ་དྲངས་པས་རྗེ་བཙུན་གྱིས་ཞིམ་ཞད་དང་བཅས་ནས་གསོལ་ཞིང་འདུག ། སྲིང་མོ་ནི་སྤྲང་མོ་ཡིན་ཡང་སྐྱུག་བྲོ་བ་ཞིག་བྱུང་བས་མཆི་མ་མང་པོ་ཤོར་བས་འོ་སྐོལ་མིང་སྲིང་གིས་ཉིན་གཅིག་ཀྱང་ཚེ་མི་ཐོན་པར་འདུག་པས་ཁྱེད་ཀྱང་བསོད་སྙོམས་དུམ་པ་རེ་མཛད་ན་ཞུས་པས།
ངས་སྐྱབས་འགྲོ་དུམ་པ་རེ་ཨེ་ཡོང་བསམ་བསོད་སྙོམས་བྱེད་ཐབས་མེད་བྱས་པས་སྲིང་མོས་འོ་ན་ཅུག་དྲག་བསམས་ནས་ཡི་མུག་ཕྱོད་དེ་བ་ཞིག་ལ་ཡུལ་དུ་སྤྲང་བ་ལ་སོང་སྟེ། ཕུ་རྒྱུག་མདའ་རྒྱུག་བྱས་པས་སྤྲང་ཕྱེ་དུམ་པ་ཞིག་རྙེད་པ་དེ་ཁྱེར་ནས་ཡོངས་པས། ན་བཟའ་མེད་པར་སྔོ་ཧྲང་ཧྲང་འདུག་པ་ད་སྲིང་མོ་ཡིན་པ་ལ་ངོ་ཚ་ཡང་མི་ཤེས་པར་འདུག ། ད་མིའི་མིང་མི་འདུག་བྱས་པས། རྗེ་བཙུན་གྱིས་མགུར་འདི་གསུངས་སོ།། ༈ རྗེ་བླ་མ་རྣམས་ལ་ཕྱག་འཚལ་ལོ། ། སྤྲང་རི་ཁྲོད་ཟིན་པར་བྱིན་གྱིས་རློབས། ། ངས་རྟག་ཏུ་མི་ཡུལ་འགྲིམ་འགྲིམ་ནས། ། རང་ཡུལ་ངང་གིས་བརྗེད་དེ་ཐལ། ། གཅིག་པུར་རི་ཁྲོད་འགྲིམ་འགྲིམ་ནས། །
གྲོང་ཡུལ་ངང་གིས་བརྗེད་དེ་ཐལ། ། སྤྲ་སྤྲེའུའི་ཡང་རྩལ་བལྟས་བལྟས་ནས། ། བེའུ་ལུག་ངང་གིས་བརྗེད་དེ་ཐལ། ། བླ་མ་སྤྱི་བོར་བསྒོམ་བསྒོམས་ནས། ། གཉེན་འདུན་ངང་གིས་བརྗེད་དེ་ཐལ། ། ལྷ་ཆོས་ཡིད་ལ་བྱས་བྱས་ནས། ། མི་ཆོས་ངང་གིས་བརྗེད་དེ་ཐལ། ། ལུས་ལ་གཏུམ་མོ་སྦར་སྦར་ནས། ། ལུས་གོས་ངང་གིས་བརྗེད་དེ་ཐལ། ། ཟས་སུ་ཏིང་འཛིན་ཟོས་ཟོས་ནས། །
ཤ་ཆང་ངང་གིས་བརྗེད་དེ་ཐལ། ། འོད་གསལ་ཟུང་འཇུག་བསྒོམ་བསྒོམས་ནས། ། སྤྲོས་བཅས་ངང་གིས་བརྗེད་དེ་ཐལ། ། མི་རྟོག་ཡེ་ཤེས་བསྒོམ་བསྒོམས་ནས། ། རྣམ་རྟོག་ངང་གིས་བརྗེད་དེ་ཐལ། ། མེ་ལྕགས་རྣོན་པོ་བཟུང་བཟུང་ནས། ། ཁྱིམ་མཚེས་ངང་གིས་བརྗེད་དེ་ཐལ། ། སེམས་ལ་གང་བྱུང་བྱས་བྱས་ནས། ། སྦ་གསང་ངང་གིས་བརྗེད་དེ་ཐལ། ། གཅིག་པུར་བག་ཡང་སྤྱད་སྤྱད་ནས། །
ངོ་ཚ་ངང་གིས་བརྗེད་དེ་ཐལ། ། འཇིག་རྟེན་སོ་ནམ་དུག་གི་རྫོང༌། ། རྫོང་དེ་ལས་རྣལ་འབྱོར་ཐར་ཐར་འདྲ། ། ཞེས་གསུངས་པས་སྲིང་མོས་ཡང་སྤྲང་དུ་སོང་བའི་ལམ་ཁ་ན་བླ་མ་བ་རི་ལོ་ཙཱ་བ་ལོངས་སྤྱོད་དང་ཐབ་དང་རྟ་དང་བེར་ཐུལ་དང་གདུགས་བསྐོར་ཀྱིན་ཆོས་གསུང་བའི་ཚོགས་གྲལ་དུ་སོང་བས་མིའི་ཆོས་པ་ལ་འདི་འདྲ་བ་ཞིག་ཡོང་བ་ཡིན། ངའི་མིང་པོ་ཚེ་མ་ཕྱིད་པའི་ཆོས་པས་ཅི་ཡོང་བསམ་པ་བྱུང་ནས། ཕུ་རྒྱུག་མདའ་རྒྱུག་བྱས་པས་རུ་བའི་མཚེར་སྙིང་ནས་བལ་དུག་དང་ཁྱི་སྤུ་དང་ར་བལ་རྣམས་ལས་བྱས་པའི་སྣམ་བུ་སྲེ་བོ་ཞིག་རྙེད་པ་ཁྱེར་ནས་རྗེ་བཙུན་ལ་ཕུལ་ཏེ། མིའི་ཆོས་པ་བླ་མ་བ་རི་ལོ་ཙཱ་བ་འདྲ་ཞིག་དགོས་པ་ཡིན། མིང་པོའི་ཆོས་འདིས་ཀྱང་མི་ཡོང་བས་སྣམ་བུ་འདི་ལ་གོས་ཤིག་གྱིས་དང་བླ་མ་བ་རི་བའི་ཉེ་གནས་ལ་འགྲོ་ཞུས་པས་ལན་དུ་མགུར་འདི་གསུངས་སོ།། ༈ རྗེ་བླ་མའི་སྐུ་ལ་གསོལ་བ་འདེབས། ། སྤྲང་རི་ཁྲོད་ཐུབ་པར་བྱིན་གྱིས་རློབས། །
གདུགས་ཡ་ཐོག་གསེར་གྱི་བུམ་ཆུ་དང་གཅིག ། མ་ཐོག་དར་གྱི་ཤམ་བུ་དང་གཉིས། ། བར་ན་རྨ་བྱའི་ལྡིང་ཁང་དང་གསུམ། ། ཚོན་རྩི་སྣ་ལྔའི་གདུགས་རྩིབས་དང་བཞི། ། འདི་བཞི་སྐོར་ན་འ་འབུས་ཀྱང་འཁོར་ཚོད་དུ་གདའ་སྟེ། ། དེ་བས་ཀྱང་བློ་ཆོས་བརྒྱད་སྤངས་ན་དགེ ། བློ་ཆོས་བརྒྱད་སྤོངས་ཤིག་པེ་ཏ་མ། ། གྲོང་ལྟག་གི་དགོན་ཆུང་ཁྲ་མོ་དང་གཅིག ། སྟོན་ཆུང་གསར་པའི་བཤད་པ་དང་གཉིས། ། ཡུ་མར་ཇ་ཡི་ཐབ་ཁ་དང་གསུམ། །
བཙུན་ཆུང་གཞོན་པའི་ལག་བདེ་དང་བཞི། ། འདི་བཞི་བསྐྱངས་ན་འ་འབུས་ཀྱང་འཁྱོངས་ཚོད་དུ་གདའ་སྟེ། ། དེ་བས་ཀྱང་བློ་ཆོས་བརྒྱད་སྤངས་ན་དགེ ། བློ་ཆོས་བརྒྱད་སྤོངས་ཤིག་པེ་ཏ་མ། ། རག་དུང་སེར་པོ་ལྕགས་ཀྱི་ཁ་རྒྱན་དང་གཅིག ། དེ་ལ་མཛེས་པའི་འཕུར་ལྕེ་དང་གཉིས། ། ལྕེ་དབུགས་རྐན་གསུམ་འཛོམ་པའི་དུང་མཁན་དང་གསུམ། ། མགོ་ནག་མི་ཡི་འདུ་འཛི་དང་བཞི། ། འདི་བཞི་བསྒྲུབས་ན་འ་འབུས་ཀྱང་འགྲུབ་ཚོད་དུ་གདའ་སྟེ། དེ་བས་ཀྱང་བློ་ཆོས་བརྒྱད་སྤངས་ན་དགེ །
བློ་ཆོས་བརྒྱད་སྤོངས་ཤིག་པེ་ཏ་མ། ། རྟ་ན་ཕྲན་མགོ་འཕངས་མཐོ་དང་གཅིག ། དེ་ལ་མཛེས་པའི་དར་གདན་དང་གཉིས། ། སེང་ལྡེང་ཆུ་རིས་ཀྱི་སྒ་ཁྲ་དང་གསུམ། ། མདོ་མང་ལྕགས་ཀྱི་གློ་ནན་དང་བཞི། ། འདི་བཞི་བཙལ་ན་འ་འབུས་ཀྱང་རྙེད་ཚོད་དུ་གདའ་སྟེ། ། དེ་བས་ཀྱང་བློ་ཆོས་བརྒྱད་སྤངས་ན་དགེ ། བློ་ཆོས་བརྒྱད་སྤོངས་ཤིག་པེ་ཏ་མ། ། མ་ཇོ་སྒོམ་མའི་ཚོགས་དཔོན་དང་གཅིག ། མོ་བོན་རྩིས་གསུམ་གྱི་གྲོང་ཆོག་དང་གཉིས། །
ཁ་ཟ་འདོད་འབྲུ་ཡི་ཚོགས་འཁོར་དང་གསུམ། ། ཉ་མ་མགོ་སྐོར་གྱི་གླུ་ཆུང་དང་བཞི། ། འདི་བཞི་བསྐོར་ན་འ་འབུས་ཀྱང་འཁོར་ཚོད་དུ་གདའ་སྟེ། ། དེ་བས་ཀྱང་བློ་ཆོས་བརྒྱད་སྤངས་ན་དགེ ། བློ་ཆོས་བརྒྱད་སྤོངས་ཤིག་པེ་ཏ་མ། ། ས་མཁར་མཐོན་པོའི་བདག་པོ་དང་གཅིག ། ཞིང་ལྷུ་མོ་འཕྲེད་ལ་རྨོ་བ་དང་གཉིས། ། ཕ་སྤུན་མཉམ་གཉིས་ཀྱི་འགྲན་ཟླ་དང་གསུམ། ། བཤེས་ཉེ་དུ་འབྲེལ་བའི་གདུང་སེམས་དང་བཞི། ། འདི་བཞི་བྱས་ན་འ་འབུས་ཀྱང་ཡོང་ཚོད་དུ་གདའ་སྟེ། །
དེ་བས་ཀྱང་བློ་ཆོས་བརྒྱད་སྤངས་ན་དགེ ། བློ་ཆོས་བརྒྱད་སྤོངས་ཤིག་པེ་ཏ་མ། ། གཉེན་ཉེ་དུའི་གདུང་བ་སེམས་ལ་གཟན། ། ཕ་བླ་མའི་ཉེ་གནས་དགེ་སྦྱོར་སྤུར། ། ཆོས་ལོང་ཡོད་ཀྱིས་ཕྱི་བཤོལ་ལག་སྟོང་འགྲོ། ། ཁྱོད་པེ་ཏ་ཨ་ལྕམ་སྤྲང་དུ་སོང༌། ། ང་ན་མེད་ཀྱི་རྣལ་འབྱོར་དགེ་སྦྱོར་བྱེད། ། ཅེས་གསུངས་པས་སྲིང་མོ་ན་རེ་དེ་བཞིན་ཡིན་ན་ཡང་དགའ་སྟེ། ཨེ་ཡིན་ནམ་ཟེར། དེ་ནས་སྲིང་མོས་སྤྲང་དུ་སོང་བས་ཉིན་གཅིག་སྤྲང་ཕྱེ་དང་ཆང་སྐྱུར་པོ་ཟོ་བ་གང་ཁྱེར་ཡོངས་པ་ལ་ཚོགས་འཁོར་མཛད་དེ།
ད་སྲིང་མོ་ཁྱོད་ཀྱང་མ་ཡོངས་གསུངས་ནས་མགུར་འདི་གསུངས་སོ།། ༈ རྗེ་བླ་མའི་སྐུ་ལ་གསོལ་བ་འདེབས། ། སྤྲང་རི་ཁྲོད་ཟིན་པར་བྱིན་གྱིས་རློབས། ། ང་སྐྱིད་པ་དགྲ་ཡིས་མ་ཚོར་དང༌། ། སྡུག་པ་གཉེན་གྱིས་མ་ཚོར་བར། ། རི་ཁྲོད་འདི་རུ་འཆི་ནུས་ན། ། སྤྲང་པོའི་བསམ་པ་འགྲུབ་པ་ཡིན། ། ང་རྒས་པ་གྲོགས་ཀྱིས་མ་ཚོར་དང༌། ། ན་བ་སྲིང་མོས་མ་ཚོར་བར། ། རི་ཁྲོད་འདི་རུ་འཆི་ནུས་ན། །
སྤྲང་པོའི་བསམ་པ་འགྲུབ་པ་ཡིན། ། ང་ཤི་བ་མི་ཡིས་མ་ཚོར་དང༌། ། རོ་རུལ་བྱ་ཡིས་མ་མཐོང་བར། ། རི་ཁྲོད་འདི་རུ་འཆི་ནུས་ན། ། སྤྲང་པོའི་བསམ་པ་འགྲུབ་པ་ཡིན། ། ངའི་ཤ་རུས་སྤྲང་བུས་འཇིབ་པ་དང༌། ། རྩ་རྒྱུས་འབུ་ཡིས་ཟ་བ་རུ། ། རི་ཁྲོད་འདི་རུ་འཆི་ནུས་ན། ། སྤྲང་པོའི་བསམ་པ་འགྲུབ་པ་ཡིན། ། ངའི་སྒོ་ན་མི་རྗེས་མེད་པ་དང༌། །
ནང་ན་ཁྲག་རྗེས་མེད་པ་རུ། ། རི་ཁྲོད་འདི་རུ་འཆི་ནུས་ན། ། སྤྲང་པོའི་བསམ་པ་འགྲུབ་པ་ཡིན། ། ངའི་རོ་ལ་འཁུར་མི་མེད་པ་དང༌། ། ཤི་བ་ལ་ངུ་མི་མེད་པ་རུ། ། རི་ཁྲོད་འདི་རུ་འཆི་ནུས་ན། ། སྤྲང་པོའི་བསམ་པ་འགྲུབ་པ་ཡིན། ། ང་གར་སོང་འདྲི་མི་མེད་པ་དང༌། ། འདིར་སོང་གཏད་ར་མེད་པ་རུ། ། རི་ཁྲོད་འདི་རུ་འཆི་ནུས་ན། །
སྤྲང་པོའི་བསམ་པ་འགྲུབ་པ་ཡིན། ། མི་མེད་ལུང་པའི་བྲག་ཕུག་ཏུ། ། སྤྲང་པོའི་འཆི་བའི་སྨོན་ལམ་འདི། ། འགྲོ་བའི་དོན་དུ་འགྲུབ་པར་ཤོག ། ཅེས་གསུངས་པ་འདི་རྣམས་སྔ་ལ་འོག་མ་སྟེ། དེ་ཐམས་ཅད་སྔ་ལ་སྐོར་གསུམ་མོ། ། གསུམ་པ་བདེ་དྲོད་ངོ་འཕྲོད་པའི་ཡོན་ཏན་ནི། སྲིང་མོ་ན་རེ་ཁྱོད་ཉིན་མོ་གླུ་བླངས། མཚན་མོ་ཉལ་བས་སེམས་ཡངས་ཡངས་སུ་སོང་ནས་ཨེ་ཟུག་ཟེར་བས་མོ་བདེན་དགོངས་ནས་ལུས་ངག་ཡིད་གསུམ་གནད་རྣམ་པ་གསུམ་ལ་བཅུན་ཏེ། སྲིང་མོས་བྱིན་པའི་སྣམ་བུ་ཡང་བཟོ་མ་ཁོམ་བར།
ཙོག་པུ་ལུས་ཀྱི་གནད། རྒྱ་མདུད་ངག་གི་གནད། སྦྲུལ་མདུད་སེམས་ཀྱི་གནད་དེ་གནད་གསུམ་ལ་དྲིལ་བས། ཤི་མ་ཤི་འགྱེལ་མ་འགྱེལ་མེད་པར་བསྒོམས་པས་ཞག་བཅོ་བརྒྱད་ལ་བདེ་དྲོད་རང་འབར་ལ་སོང་སྟེ་སྲིང་མོས་བྱིན་པའི་སྣམ་བུ་ཡང་འབུ་དང་མུག་པས་ཟོས་ནས་དུམ་བུར་སོང་བ་ལ། ཡང་ཉིན་གཅིག་སྲིང་མོ་སླེབས་ནས་བྱུང་བས་ཁྱེད་ཀྱིས་སྣམ་བུ་ཨེ་བཟོས་ཞུས་པས། སྣམ་བུ་བཟོ་བ་མ་བྱུང་བས་འབུས་ཟོས་གསུངས་པས། ཁྱེད་ཀྱིས་སྣམ་བུ་ཆུད་ཟོས་བྱས་ནས། ད་གཅེར་བུར་ངོ་མི་ཚ་བ་ཨེ་ལགས་ཞུས་པས། མགུར་འདི་གསུངས་སོ།། ༈ རྗེ་བླ་མ་རྣམས་ལ་གསོལ་བ་འདེབས། །
སྤྲང་རི་ཁྲོད་ཐུབ་པར་བྱིན་གྱིས་རློབས། ། ཁྱོད་ངོ་མི་ཚ་བ་ལ་ངོ་ཚ་བྱེད། ། ངོ་ཚའི་བུ་ཕོ་པང་དུ་བླངས། ། ངོ་ཚའི་བུ་མོ་རིན་གྱིས་ཉོས། ། ངོ་ཚའི་ལས་ལ་ཐོད་པ་རྒས། ། འདི་ནི་རང་བྱུང་ཕོ་རྟགས་ཡིན། ། ཕོ་མོ་མིང་བཏགས་ཕྱིན་ཆད་ནས། ། འདི་ཉིད་ཡོད་པ་སུས་ཀྱང་ཤེས། ། ཁྲེལ་ངོ་ཚ་དག་ལ་ཁྱོད་མི་འཛེམ། ། ངན་སྤྱོད་གཡོ་སྒྱུ་བརྐུ་བ་དང༌། །
སྤྱོད་ངན་ཞེ་ངན་ལོག་ལྟ་དང༌། ། ངོ་ཤེས་ཉེ་བ་འཚོང་བ་རྣམས། ། ཁྲེལ་ངོ་ཚ་ཡིན་ཏེ་འཛེམ་མི་མེད། ། རྡོ་རྗེ་ཟབ་མོའི་གསང་སྤྱོད་དང༌། ། མན་ངག་ཟབ་མོའི་སྒོམ་ཆེན་ཀུན། ། མི་ཚེ་ཆོས་ལ་སྐྱེལ་བ་ལ། ། ངོ་ཚའི་འཇིགས་པ་སྐད་ཅིག་མེད། ། ཁྱོད་པེ་ཏ་མ་རེ་སྡུག་སེམས་མ་ཆུང༌། ། ཡི་ཆད་མ་འདའ་སྤྲང་དུ་སོང༌། ། ཞེས་གསུངས་ཏེ་འབུངས་ནས་བསྒོམས་བསྒོམས་པ་ལས།
ཟྭ་རང་གིས་མ་འཁྱོལ་བར་སྒོམ་ཤེད་ཇེ་ཆུང་ཇེ་ཆུང་ལ་སོང་ནས་དབང་པོ་མཉེལ་པོ་ལས་མ་བྱུང་བ་ལ་ཉིན་ཅིག་ཁྱི་ར་བ་འགས་ཤ་བ་བསད་པའི་ཤ་ཁུར་ནས་བྲག་རྩ་དེ་ན་བྱུང་བས་ལྟོགས་འདོད་བྱས་ཏེ་སྐད་མང་དུ་བཏང་བས། རྗེ་བཙུན་གྱིས་གཟིགས་ཙ་ན་ཁྱོད་མི་ལ་ཐོས་པ་དགའ་ཨེ་ཡིན་ཟེར་བས་ཡིན་གསུངས། ཁྱོད་བྲག་འདི་ལ་བསྡད་པ་ལ་བྲག་འདི་ལ་ཡོན་ཏན་ཅི་ཡོད་ཟེར་བའི་ལན་དུ་མགུར་འདི་གསུངས་སོ།། ༈ རྗེ་བླ་མའི་བྱིན་རླབས་བྲག་ལ་ཞུགས། ། བྲག་འདིའི་ཡོན་ཏན་མ་ཤེས་ན། ། སྤོ་རི་སྤོ་ཐོན་ནམ་མཁའ་རྫོང༌། ། ནམ་མཁའ་རྫོང་གི་ཕོ་བྲང་ན། ། སྟེང་ན་ལྷོ་སྤྲིན་སྨུག་པོ་འཐིབས། ། འོག་ན་གཙང་ཆབ་སྔོན་མོ་འབབ། ། རྒྱབ་ཏུ་བྲག་དམར་ནམ་མཁའི་རྫོང༌། །
མདུན་ན་ན་སྤང་མེ་ཏོག་བཀྲ། ། ཟུར་ན་གཅན་གཟན་ངར་སྐད་སྒྲོག ། ལོགས་ལ་བྱ་རྒྱལ་རྒོད་པོ་ལྡིང༌། ། དུས་སུ་སྦྲང་ཆར་ཟིམ་བུ་འབབ། ། རྒྱུན་དུ་བུང་བས་གླུ་དབྱངས་ལེན། ། ཤ་རྐྱང་མ་བུ་རྩེད་བྲོ་བརྡུངས། ། ཅོ་ག་མ་བུ་འགྱུར་སྐད་མང༌། ། ལྷ་བྱ་གོང་མོ་གླུ་དབྱངས་ལེན། ། རྫ་ཆབ་སིལ་མས་སྙན་པ་བརྗོད། ། དུས་ཀྱི་སྐད་རིགས་ཉམས་ཀྱི་གྲོགས། །
གནས་འདི་ཡི་ཡོན་ཏན་བསམ་མི་ཁྱབ། ། ཉམས་དགའ་གླུ་རུ་བླངས་པ་ཡིན། ། གདམས་ངག་ཁ་ནས་བཏོན་པ་ཡིན། ། ཁྱོད་ཁྱི་ར་བ་ལ་བཤད་པ་ཡིན། ། ལས་སྡིག་པ་མ་བྱེད་དགེ་བ་མཛོད། ། ཅེས་གསུངས་པས་ཁྱི་ར་བ་རྣམས་ཀྱིས་ངོ་མཚར་ཆེ་ཟེར་ནས་ཤ་བའི་ཤ་དང་ཕྱེའི་ལྷག་མ་དུམ་པ་ཞིག་འདུག་པ་རྣམས་ཕུལ་བ་ལ་ཤ་ཚོད་མཛད་ནས་གསོལ་བས་སྐུ་ལུས་འབོལ་ཤིག་གེར་བཏང་བས་སྒོམ་ཤེད་ཆེར་སོང༌། ཁམས་དྭངས་ལུས་བདེ། སེམས་གསལ་དུ་སོང་དགེ་སྦྱོར་བཟང་པོ་བྱུང་བ་ལ་ཡང་ཞག་གཅིག་གཉིས་ན་ཁྱི་ར་བ་རྒན་པ་ཞིག་གིས་རྩམ་པ་ཁྱེར་ཡོངས་པས། དོ་ཞག་སྐུ་ཁམས་བདེའམ་ཞུས་པས་ལེགས་པོར་བདེ་གསུངས་ནས་མགུར་འདི་གསུངས་སོ།། ༈ བྲག་དཀར་སྤོ་མཐོན་ཕོ་བྲང་ན། །
མི་ལ་རས་པའི་སྒོམ་ལུགས་བདེ། ། འཛིན་ཆགས་མེད་པའི་འགྲོ་འདུག་བདེ། ། ན་ཚ་མེད་པའི་སྒྱུ་ལུས་བདེ། ། ཉལ་བ་མེད་པའི་འདུག་ལུགས་བདེ། ། རྟོག་པ་མེད་པའི་ཏིང་འཛིན་བདེ། ། གྲང་བ་མེད་པའི་གཏུམ་མོ་བདེ། ། ཞུམ་པ་མེད་པའི་བརྟུལ་ཞུགས་བདེ། ། རྩོལ་བ་མེད་པའི་སོ་ནམ་བདེ། ། ཡེངས་པ་མེད་པའི་དབེན་པ་བདེ། ། དེ་ཚེ་ལུས་ཀྱི་འཁྱེར་སོ་ཡིན། །
ཐབས་ཤེས་རབ་གཉིས་ཀྱི་ཐེག་པ་བདེ། ། བསྐྱེད་རྫོགས་ཟུང་འཇུག་གི་ཉམས་ལེན་བདེ། ། རླུང་འགྲོ་འོང་མེད་པའི་སེམས་ཉིད་བདེ། ། ལབ་གྲོགས་མེད་པའི་སྨྲ་བཅད་བདེ། ། དེ་ཚོ་ངག་གི་འཁྱེར་སོ་ཡིན། ། ངོས་བཟུང་མེད་པའི་ལྟ་བ་བདེ། ། རྒྱུན་ཆད་མེད་པའི་སྒོམ་པ་བདེ། ། ཉམ་ང་མེད་པའི་སྤྱོད་པ་བདེ། ། རེ་དོགས་མེད་པའི་འབྲས་བུ་བདེ། ། དེ་ཚོ་སེམས་ཀྱི་འཁྱེར་སོ་ཡིན། །
འགྱུར་མེད་རྟོགས་མེད་འོད་གསལ་བདེ། ། བདེ་ཆེན་རྣམ་དག་དབྱིངས་སུ་བདེ། ། འགག་མེད་འཆར་སྒོའི་ཀློང་དུ་བདེ། ། ཤིན་ཏུ་བདེ་བའི་དབྱངས་ཆུང་འདི། ། ཉམས་མྱོང་གླུ་རུ་བླངས་པ་ཡིན། ། གདམས་ངག་ཁ་ནས་ཤོར་བ་ཡིན། ། ལྟ་སྤྱོད་ཟུང་དུ་བསྡེབས་པ་ཡིན། ། སླད་ནས་བྱང་ཆུབ་བསྒྲུབ་འདོད་རྣམས། ། དོན་ཉམས་སུ་ལེན་ན་དེ་ལྟར་མཛོད། ། ཅེས་གསུངས་པས་ཡོན་བདག་དེ་དགའ་ནས་ཕྱག་མང་དུ་བཙལ་ནས་ཁྱིམ་དུ་སོང་སྟེ།
ཞག་གཅིག་གཉིས་ཤིག་ན་ཡོན་བདག་གྲོགས་འགའ་དང་འགྲོགས་ནས་རྩམ་པ་དུམ་པ་རེ་ཁྱེར་ཏེ་འོངས་པ། བླ་མ་ལགས་ཁ་སིང་གི་མགུར་མ་དེ་ལེགས་པོ་ཞིག་བྱུང་སྟེ། ངེད་ཤེས་རབ་ཆུང་བས་མ་ཟིན་པས་ཚིག་ཉུང་ལ་དོན་གསལ་བ་ཞིག་གསུངས་དང་ཟེར་བས་ཡང་མགུར་འདི་གསུངས་སོ།། ༈ རྗེ་བླ་མའི་བྱིན་རླབས་བྲག་ལ་ཞུགས། ། སྤྲང་བྲག་ལ་གནས་པར་བྱིན་གྱིས་རློབས། ། དད་དང་མཁས་དང་བཙུན་དང་གསུམ། ། འདི་གསུམ་སེམས་ཀྱི་སྲོག་ཤིང་ཡིན། ། གཙུགས་ན་བརྟན་ལ་འཛུག་ན་བདེ། ། སྲོག་ཤིང་མཛད་ན་དེ་ལ་མཛོད། ། ཆགས་མེད་ཞེན་མེད་རྨོངས་མེད་གསུམ། །
འདི་གསུམ་སེམས་ཀྱི་གོ་ཆ་ལགས། ། གྱོན་ན་ཡང་ལ་མཚོན་ཁར་སྲ། ། གོ་ཆ་མཛད་ན་དེ་ལ་མཛོད། ། བསྒོམ་དང་བརྩོན་དང་བསྲན་ཚུགས་གསུམ། ། འདི་གསུམ་སེམས་ཀྱི་རྟ་ཕོ་ལགས། ། རྒྱུག་ན་མགྱོགས་ལ་བྲོས་ན་ཐར། ། རྟ་ཕོ་མཛད་ན་དེ་ལ་མཛོད། ། རང་རིག་རང་གསལ་རང་བདེ་གསུམ། ། འདི་གསུམ་སེམས་ཀྱི་འབྲས་བུ་ལགས། ། བཏབ་ན་སྨིན་ལ་ཟ་ན་བཅུད། །
འབྲས་བུ་མཛད་ན་དེ་ལ་མཛོད། ། སེམས་དོན་རྣམ་པ་བཅུ་གཉིས་འདི། ། རྣལ་འབྱོར་བློ་ལ་ཤར་ནས་བླངས། ། ཁྱོད་ཡོན་བདག་དད་པའི་གདབ་ལན་མཛོད། ། ཅེས་གསུངས་པས་ཡོན་བདག་དེ་དད་པ་ཅན་གཤེན་རྡོར་མོ་བྱ་བ་ཡིན་པས་ད་དུང་མདོར་བསྡུས་པའི་ཚིག་གཅིག་ལ་འདྲིལ་བ་ཞིག་གསུངས་དང་ཟེར་བས་མགུར་འདི་གསུངས་སོ།། ༈ བླ་མའི་བྱིན་རླབས་སེམས་ལ་ཞུགས། ། སེམས་སྟོང་ཉིད་རྟོགས་པར་བྱིན་གྱིས་རློབས། ། ཡོན་བདག་དད་པའི་ཕྱག་རྟེན་ལ། ། ལྷ་ཡི་དམ་མཉེས་པའི་གླུ་ཞིག་ལེན། ། སྣང་དང་སྟོང་དང་དབྱེར་མེད་གསུམ། །
འདི་གསུམ་ལྟ་བའི་མདོར་བསྡུས་ཡིན། ། གསལ་དང་མི་རྟོག་ཡེངས་མེད་གསུམ། ། འདི་གསུམ་སྒོམ་པའི་མདོར་བསྡུས་ཡིན། ། མ་ཆགས་མ་ཞེན་མ་འཁྲུལ་གསུམ། ། འདི་གསུམ་སྤྱོད་པའི་མདོར་བསྡུས་ཡིན། ། རེ་མེད་དོགས་མེད་མཐར་སྐྱོལ་གསུམ། ། འདི་གསུམ་འབྲས་བུའི་མདོར་བསྡུས་ཡིན། ། ངོས་མེད་ལྐོག་མེད་ཟོལ་མེད་གསུམ། ། འདི་གསུམ་དམ་ཚིག་མདོར་བསྡུས་ཡིན། ། ཞེས་གསུངས་པས་ཡོན་བདག་གཉིས་ཏེ་ཁྱིམ་དུ་སོང་ངོ༌། །
ལར་སྙེ་ནམ་གྱི་མི་སྡེ་རྣམས་དད་ཀྱང་འཁོས་ཆུང་བས་ཞབས་ཏོག་ཆེན་པོ་མ་བྱུང་བས་དཀོར་གྱིས་དགེ་སྦྱོར་མ་ཕྲོགས་ཟླ་བ་ལྔ་དྲུག་ལ་སྐྱོ་ཐང་རྒྱུ་རེ་བསྐྱལ་བས་ལྟོགས་གྲིའི་རླུང་ལ་མ་བསྐུར་ཞེས་གསུངས་སོ། ། དེ་ཐམས་ཅད་སྤོ་རི་སྤོ་མཐོན་གྱི་སྐོར་རོ།། ༈ དེ་ནས་སྤོ་རི་སྤོ་མཐོན་དུ་ལོ་དྲུག་སོང་བ་དང༌། བྲག་དམར་མཆོང་གླིང་ཁྱུང་གི་རྫོང་དུ་བྱོན་ནས་ལོ་བཅུ་གཉིས་ཟླ་བ་བཅུ་གཉིས་ཞག་བཅུ་གཉིས་ཟ་མ་བཅུ་གཉིས་བཅུ་གཉིས་ཆ་བཞི་སྒྲུབ་པའི་དམ་བཅའ་བྱས་པའི་འོག་ཏུ་ཤི་བ་ཞིག་ཨེ་ནུས་བསམས་ནས་ཡུལ་གྱི་མི་སྡེས་ཀྱང་གར་ཡོད་མ་ཚོར་བར་བསྒོམས་པས་ཨེ་འཆི་བསམ་པ་ལ་འཆི་རྒྱུ་ཡེ་མ་བྱུང་ཞིང་དབང་པོ་ངན་པར་བྱུང་བས་ངས་འཇིག་རྟེན་གྱི་བྱ་བ་ནི་བཏང་ཐལ་ཟིན།

ད་དུང་མ་ཤི་ན་ཆོས་རང་བྱེད་བསམ་པ་སྐྱེས་ཏེ། ཟྭ་ཞིག་བཙོས་ནས་གསོལ་དགོས་དགོངས་ཏེ་ཤིང་འཐུ་བ་ལ་སོང་བས་ཤིང་ཧྲག་ཧྲུག་དུམ་པ་ཞིག་རྙེད་པ་དེ་རྡོ་ལེབ་གཅིག་གི་སྟེང་དུ་བཞག་ནས་མཉེལ་གསོ་ཡིན་ཡོད་པ་ལ། ལྷག་པ་ཞིག་བྱུང་སྟེ་ཤིང་རྣམས་གཏོར་བས་ཐམས་ཅད་མི་རྟག་པ་འདི་ཁ་རང་ཡིན་ཨང་བདག་ལའང་མི་རྟག་པ་ཞིག་ནམ་ཡོང་ངམ་དགོངས་པ་ལ་ད་རུང་ཤིང་ཞིག་ཅིས་ཀྱང་འཐུ་དགོས་དགོངས་ནས་ཤིང་སྐམ་པོ་ཆེ་བ་ཞིག་བཅག་པ་དང་མཉམ་དུ་འགྱེལ་བའི་ངང་ལ་དབང་པོ་མ་བྱུང་སྟེ། དགོངས་མོ་ཉི་མ་ཟེར་བ་ལ་ལྷག་པའི་བསེར་བུ་གཤི་རེ་བྱུང་བས་མནལ་སད་པ་འདྲ་ཞིག་ལ་དབང་པོ་བྱུང་བས་སྐྱོ་བའི་སྙིང་རླུང་དྲག་པོ་ཞིག་ལངས་ཟིན་ནས། ཉི་མ་ཤར་ཕྱོགས་སུ་གཟིགས་པས་བླ་མའི་སྐུ་མཁར་ཡོད་ཕྱོགས་སུ་སྤྲིན་དཀར་པོ་ཞིག་ལིང་ངེ་འདུག་པས་བླ་མ་དྲན་ཏེ། དེ་དུས་བླ་མ་དྲན་དྲུག་གི་མགུར་འདི་གསུངས་སོ།། ༈ རྗེ་བླ་མ་རྣམས་ལ་གསོལ་བ་འདེབས། ། སྤྲང་པོའི་སྙིང་རླུང་སངས་བར་ཐུགས་རྗེས་ཟུང༌། ། ཤར་སྤྲིན་དཀར་ལྡིང་བའི་འོག་ཤེད་ན། ། ལྷོ་དྲོ་བོ་ལུང་གི་དགོན་པ་ན། ། མི་བདག་གི་བླ་མ་བཞུགས་པ་སྟེ། །
མཚན་བརྗོད་ན་མར་པ་ལོ་ཙཱ་ཟེར། ། དུས་ད་ལྟ་བཞུགས་ན་དགའ་བ་ལ། ། ད་ལྟ་བཞུགས་ན་སྐྱིད་པ་ལ། ། ས་བསྐོར་ཐག་རིང་ཡང་མཇལ་སྙིང་འདོད། ། ལམ་བགྲོད་པར་དཀའ་ཡང་མཇལ་བ་ཞིག་ལགས་ཏེ། ། ཤོ་མོ་སླར་ཡང་བླ་མ་དྲན་པ་ཞིག་བྱུང༌། ། བསམས་ཤིང་རྗེ་བཙུན་དྲན་པ་ཞིག་བྱུང༌། ། ཡུམ་སངས་རྒྱས་དགྱེས་བྱེད་བདག་མེད་མ། ། དུས་ད་ལྟ་བཞུགས་ན་དགའ་བ་ལ། ། ད་ལྟ་བཞུགས་ན་སྐྱིད་པ་ལ། །
མ་ལ་ཕྱག་རྟེན་མེད་ཀྱང་མཇལ་སྙིང་འདོད། ། འབུལ་བ་མེད་ཀྱང་མཇལ་བ་ཞིག་ལགས་ཏེ། ། ཤོ་མོ་སླར་ཡང་བླ་མ་དྲན་པ་ཞིག་བྱུང༌། ། བསམས་ཤིང་རྗེ་བཙུན་དྲན་པ་ཞིག་བྱུང༌། ། དབང་ཟབ་མོ་བརྡ་ཡི་དབང་བཞི་དེ། ། དུས་ད་ལྟ་བསྐུར་ན་དགའ་བ་ལ། ། ད་ལྟ་བསྐུར་ན་སྐྱིད་པ་ལ། ། ང་འབུལ་བ་ཡོ་བྱད་ཆུང་ཡང་འབུལ་སྙིང་འདོད། ། འཚོ་བ་དཀོན་ཡང་ཞུ་བ་ཞིག་ལགས་ཏེ། ། ཤོ་མོ་སླར་ཡང་བླ་མ་དྲན་པ་ཞིག་བྱུང༌། །
བསམས་ཤིང་རྗེ་བཙུན་དྲན་པ་ཞིག་བྱུང༌། ། རྒྱུད་ཟབ་མོ་དགྱེས་པ་རྡོ་རྗེ་དེ། ། དུས་ད་ལྟ་ཞུ་ན་དགའ་བ་ལ། ། ད་ལྟ་ཞུ་ན་སྐྱིད་པ་ལ། ། འ་འབུ་ཤེས་རབ་ཆུང་ཡང་ཞུ་སྙིང་འདོད། ། བློ་རྩེ་བརྟུལ་ཡང་ཉན་པ་ཞིག་ལགས་ཏེ། ། ཤོ་མོ་སླར་ཡང་བླ་མ་དྲན་པ་ཞིག་བྱུང༌། ། བསམས་ཤིང་རྗེ་བཙུན་དྲན་པ་ཞིག་བྱུང༌། ། ཁྲིད་ཟབ་མོ་ནཱ་རོ་ཆོས་དྲུག་དེ། ། དུས་ད་ལྟ་ཞུ་ན་དགའ་བ་ལ། །
ད་ལྟ་ཞུ་ན་སྐྱིད་པ་ལ། ། འ་འབུ་སྒོམ་སྲན་ཆུང་ཡང་སྒོམ་སྙིང་འདོད། ། འབྱུང་བཞི་རྒུད་ཀྱང་སྒོམ་པ་ཞིག་ལགས་ཏེ། ། ཤོ་མོ་སླར་ཡང་བླ་མ་དྲན་པ་ཞིག་བྱུང༌། ། བསམས་ཤིང་རྗེ་བཙུན་དྲན་པ་ཞིག་བྱུང༌། ། དབུས་གཙང་གི་གྲོགས་པོ་དད་འདུས་དེ། ། དུས་ད་ལྟ་བཞུགས་ན་དགའ་བ་ལ། ། ད་ལྟ་བཞུགས་ན་སྐྱིད་པ་ལ། ། བགྲོ་གླེང་གོ་བསྡུར་བྱེད་སྙིང་འདོད། ། ཉམས་བསྡུར་བླ་བོ་བྱེད་པ་ཞིག་ལགས་ཏེ། །
ཤོ་མོ་སླར་ཡང་བླ་མ་དྲན་པ་ཞིག་བྱུང༌། ། བསམས་ཤིང་རྗེ་བཙུན་དྲན་པ་ཞིག་བྱུང༌། ། བླ་མ་མཉེས་པའི་སྐུ་མཁར་དེ། ། དུས་ད་ལྟ་བརྩིག་ནས་དགའ་བ་ལ། ། ད་ལྟ་བརྩིག་ན་སྐྱིད་པ་ལ། ། ང་ན་སོ་རྒས་ཀྱང་བརྩིག་སྙིང་འདོད། ། སྒྱུ་ལུས་ངན་ཀྱང་བརྩིག་པ་ཞིག་ལགས་ཏེ། ། ཤོ་མོ་སླར་ཡང་བླ་མ་དྲན་པ་ཞིག་བྱུང༌། ། བསམས་ཤིང་རྗེ་བཙུན་དྲན་པ་ཞིག་བྱུང༌། ། དྲིན་ཅན་གྱི་ཕ་མ་ཡབ་ཡུམ་དེ།
དུས་ད་ལྟ་ཡོད་ན་དགའ་བ་ལ། ། ད་ལྟ་ཡོད་ན་སྐྱིད་པ་ལ། ། ཕ་མ་དྲིན་ལན་འཇལ་སྙིང་འདོད། ། ཞབས་ཏོག་ཅི་ནུས་བྱེད་པ་ཞིག་ལགས་ཏེ། ། ཤོ་མོ་སླར་ཡང་བླ་མ་དྲན་པ་ཞིག་བྱུང༌། ། བསམས་ཤིང་རྗེ་བཙུན་དྲན་པ་ཞིག་བྱུང༌། ། རྡོ་རྗེ་འཆང་ཆེན་བྱིན་རླབས་ཅན། ། སྤྲང་པོའི་སྐྱོ་བ་སངས་པར་བྱིན་གྱིས་རློབས། ། ཞེས་གསུངས་པས་སྤྲིན་དེ་ཇེ་རིང་ཇེ་རིང་ལ་སོང་ནས་ཁོང་གི་དབུ་ཐོག་ཏུ་སྣམ་བུ་བརྐྱང་པ་བཞིན་བྱུང་བས་སྤྲིན་དེའི་སྣེ་མོ་ལ་བླ་མ་མར་པ་དེ་ཉིད་སེང་གེ་དཀར་མོ་སྲབ་མེད་པ་ཞིག་ལ་བཅིབས་ནས་བཞུགས་པ་གཟིགས་ནས། མི་ལ་རས་པ་ཁྱོད་དེ་རིང་འོ་དོད་ཆེན་པོ་བྱེད་པ་ཅི་བྱུང༌།
བླ་མ་ལ་དད་པ་སྐྱེས་སམ། རྐྱེན་ངན་རྟོག་པ་ཡུལ་ཕྱིར་འབྲངས་སམ། ནང་སྒྲུབ་པའི་ཁང་པར་སྐྱིད་འདོད་ཀྱི་བར་ཆད་ཞུགས་སམ། བློ་འགོང་རེ་དོགས་ཀྱིས་གཙེར་བས་ཁྱོད་སྤུན་ནམ་ཅི་བྱུང༌། ང་དང་ཁྱོད་གཉིས་འདུ་འབྲལ་མེད་པ་ཡིན་གསུང་བའི་སྒྲ་ཐོས་པས་དགའ་འདྲགས་ནས་འདི་ཟློ་མ་རྙེད་པས་དཔེ་དང་བྲལ་བའི་རྟོགས་པ་ཤར། བརྗོད་དུ་མེད་པའི་ཉམས་སྐྱེས་ནས་གསོལ་འདེབས་མོས་གུས་གྱི་མགུར་འདི་གསུངས་སོ།། ༈ རྗེ་བླ་མའི་ཞལ་མཐོང་གསུང་ཐོས་པས། ། སྤྲང་པོའི་སྙིང་རླུང་ཉམས་སུ་ཤར། ། ཐུགས་རྗེ་ཡིད་ལ་བསམ་པ་ཡིས། ། རྟོགས་པའི་མོས་གུས་གཏིང་ནས་སྐྱེས། །
བཀའ་དྲིན་བྱིན་རླབས་དངོས་ཞུགས་པས། ། ཆོས་མིན་སྣང་བ་ཁྲིག་གིས་ཆོད། ། མི་མེད་ལུང་སྟོང་འོ་དོད་འདི། ། ཕ་བླ་མའི་སྙན་ལ་གཟན་ལགས་ཀྱང༌། ། སྤྲང་སྣང་བ་འདི་མིན་གྱིས་ཚིམས་མ་ནུས། ། སྙིང་རུས་སྡུག་སྲན་གྱི་སྒྲུབ་པ་འདི། ། ཕ་བླ་མ་མཉེས་པའི་ཞབས་ཏོག་ཡིན། ། ན་མེད་གཅིག་པུའི་རི་ཁྲོད་འདི། ། མ་མཁའ་འགྲོ་མཉེས་པའི་ཞབས་ཏོག་ཡིན། ། ཤིར་ཆུག་ལྟོགས་སྒུར་སྡུག་སྲན་འདི། །
མགོན་མེད་སེམས་ཅན་གྱི་སྦྱིན་པ་ཡིན། ། གྲོགས་མེད་གཅིག་པུའི་སྙིང་རུས་འདི། ། ལས་རྣམ་སྨིན་སྦྱོང་བའི་ཕྱགས་ཤིང་ཡིན། ། ཟད་མེད་ཟྭ་ཡི་ཆོས་བརྒྱགས་འདི། ། ཉམས་རྟོགས་པ་སྐྱེ་བའི་མཐུན་རྐྱེན་ཡིན། ། ཕ་བླ་མའི་དྲིན་ལན་སྒྲུབ་པས་འཇལ། ། དྲིན་ཐུགས་ལ་ཐོགས་ཤིག་གུ་རུ་རྗེ། ། སྤྲང་རི་ཁྲོད་ནོན་པར་བྱིན་གྱིས་རློབས། ། ཞེས་གསུངས་ནས་སྣང་བ་བདེ་ཏིང་ངེ་བ་ཞིག་ལ་ཤིང་དུམ་པ་ཞིག་ཁྱེར་ནས་ཡར་ལ་བྱོན་ཙ་ན། ཕུག་པ་ན་ལྕགས་ཀྱི་ཨ་ཙ་ར་གཟུགས་མཐེ་བོང་ཙམ་ལ་མིག་ཕོར་པ་ཙམ་ཡོད་བདུན་གྱིས།
ལ་ལས་མེ་འབུད། ལ་ལས་ཆུ་ལེན། ལ་ལས་རྩམས་པ་ཐག་སྟངས་དང་ལས་སྣ་ཚོགས་པའི་རྫུ་འཕྲུལ་སྟོན་ཅིང་འདུག་པ་དང༌། གཟིགས་མ་ཐག་ཏུ་ཡ་ང་བ་ཞིག་བྱུང་སྟེ་ལྷ་བསྒོམས་ནས་དྲག་སྔགས་བརྗོད་པ་དང༌། ལྟ་སྟངས་དང་རོལ་པ་ཆེར་བྱས་པ་དང༌། བྱམས་དང་སྙིང་རྗེ་བསྒོམས་ཀྱང་ཞི་མ་ནུས་ཤིང་འདི་རྣམས་ཡུལ་འདིའི་གཞི་བདག་ཨེ་མ་ཡིན་ངས་གནས་འདི་ལ་ལོ་ཟླ་བ་འདི་ཙམ་བསྡད་པ་ལ་གཏོར་མ་དང་བསྟོད་པ་ཞིག་ཀྱང་མ་བྱས་དགོངས་ནས་གནས་ལ་བསྟོད་པའི་མགུར་འདི་གསུངས་སོ།། ཨེ་མ་རི་ཁྲོད་དབེན་པ་གནས། ། རྒྱལ་བ་བྱང་ཆུབ་བསྒྲུབས་པའི་ས། ། མི་རང་ཉིད་གཅིག་པུར་འདུག་པའི་ཡུལ། ། གནས་བྲག་དམར་མཆོང་གླིང་ཁྱུང་གི་རྫོང༌། །
སྟེང་ན་ལྷོ་སྤྲིན་སྨུག་པོ་འཐིབས། ། དེ་ལ་རྒོད་པོ་ལང་མ་ལིང༌། ། མདའ་ན་གཙང་ཚབ་མེ་རེ་རེ། ། དེ་ལ་ཉ་སྲམ་གྱ་མ་གྱུ། ། རྒྱབ་ཏུ་རི་རྒྱལ་རྩེ་མོ་མཐོ། ། དེ་ལ་རྩི་ཤིང་སྣ་ཚོགས་རྒྱས། མདུན་རི་འབྲས་སྤུངས་རང་ལ་འཁོར། ། དེ་ལ་ཆུ་མིག་མེ་ཏོག་རྒྱས། ། རྩ་ན་ན་སྤང་ཆོ་ལོ་རིས། ། དེ་ལ་ཤ་རྐྱང་མ་བུ་རྩེ། །
ཤིང་ལོ་མེ་ཏོག་པདྨ་རིས། ། དེ་ལ་འཇོལ་མོ་གསུངས་སྙན་སྒྲོག ། རྫ་དང་གཡའ་མ་གངས་རི་མང༌། ། དེ་ལ་གོང་མོ་སྐད་སྙན་གྱུར། ། འབྲོག་དང་ལུང་པའི་ཕུ་མདའ་དམ། ། དེ་ལ་བར་ཆོད་མི་རྗེས་ཆད། ། ང་དང་གནས་བཟང་བྱང་ཆུབ་མཐུན། ། དེ་ལྟ་བུ་ཡི་དབེན་གནས་འདིར། ། ང་མི་ལ་རས་པ་ཉམས་མྱོང་སྐྱོང༌། ། ཉམས་མྱོང་གི་རྩ་བ་བྱང་ཆུབ་སེམས། །
འདྲེ་འདིར་ཚོགས་བར་ཆོད་མི་མ་ཡིན། ། བྱམས་སྙིང་རྗེའི་བདུད་རྩི་འཐུང་ལ་དེངས། ། ཞེས་གསུངས་པས་ཆོ་འཕྲུལ་སྟོན་པའི་ཨ་ཙ་ར་གསུམ་དེངས་སོང༌། ། བཞེད་རུང་འགྲོ་མ་ཉན་པས་བཞི་པོ་འདྲེའི་ཆོའཕྲུལ་གྱི་བར་ཆད་ཡིན་པར་དགོངས་ནས་ཉམས་ལྟ་བའི་གདེངས་དང་ལྡན་པའི་མགུར་འདི་གསུངས་སོ།། ༈ ང་སེང་གེ་དཀར་མོའི་བུ་རྒྱུད་འདི། ། སེང་ཕྲུག་གི་རིང་ལ་ཁྱུ་སྣ་དྲངས། ། སེང་ཆེན་གྱི་རིང་ལ་གངས་ཁྲོད་འགྲིམ། ། དགྲ་བུ་ཡུག་འཚུབ་ཀྱང་ཉམ་ང་མེད། ། ང་བྱ་རྒྱལ་ཁྱུང་གི་བུ་རྒྱུད་འདི། ། བྱ་ཕྲན་གྱི་རིང་ལ་ཁྱུ་སྣ་དྲངས། །
ཁྱུང་ཆེན་གྱི་རིང་ལ་ནམ་འཕང་བཅད། ། མཐོ་གཡང་ས་ཆེ་ཡང་ཉམ་ང་མེད། ། ང་ཉ་ཆེན་ཡོར་མོའི་བུ་རྒྱུད་འདི། ། ཉ་ཕྲན་གྱི་རིང་ལ་མཚོ་མཐའ་བསྐོར། ། ཉ་ཆེན་གྱི་རིང་ལ་གཙང་ཆབ་འགྲིམ། ། གཙང་པོ་གཡོས་ཀྱང་ཉམ་ང་མེད། ། ང་ནཱ་རོ་ཆེན་པོའི་བུ་རྒྱུད་འདི། ། སྒོམ་ཕྲུག་གི་རིང་ལ་བླ་མ་བསྟེན། ། སྒོམ་ཆེན་གྱི་རིང་ལ་རི་ཁྲོད་འགྲིམ། ། ཁྱོད་བར་ཆད་བདུད་ལ་ཉམ་ང་མེད།
ཁྱོད་འདྲའི་འདྲི་མེད་ལ་ཉམ་ང་མེད། ། འདྲེ་དེ་རིང་བྱོན་པ་ངོ་མཚར་ཆེ། ། སང་ཉིན་ཅིས་ཀྱང་འབྱོན་པར་ཞུ། ། སྐབས་སྐབས་སུ་གསུང་གླེང་ཡང་ཡང་བྱེད། ། ཅེས་གསུངས་པས་ཨ་ཙ་ར་གསུམ་ནི་འཇའ་ཡལ་བ་བཞིན་དུ་སོང་སྟེ། གཅིག་ནི་ལྟ་སྟངས་དང་རོལ་པའི་གར་ཆེར་བཏང་བས་འདི་མ་རུངས་པའི་མཐུ་ཆེ་བ་ཞིག་རེད་དགོངས་ཏེ་རྟོགས་ཚད་ལྟ་བའི་མགུར་འདི་གསུངས་སོ།། ༈ སེང་གངས་ལ་འགྱིང་བ་སྦར་མི་འཁྱག ། སེང་གངས་ལ་འགྱིང་བ་སྦར་འཁྱག་ན། ། སེང་རྩལ་གསུམ་རྫོགས་པ་དོན་གོ་ཆུང༌། ། བྱ་ནམ་མཁའ་ལ་འཕུར་བ་ལྷུང་མི་སྲིད། །
བྱ་ནམ་མཁའ་ལ་འཕུར་བ་ལྷུང་སྲིད་ན། ། བྱ་གཤོག་དྲུག་རྒྱས་པ་དོན་གོ་ཆུང༌། ། ཉ་ཆབ་ལ་གནས་པ་འཚུབ་མི་སྲིད། ། ཉ་ཆབ་ལ་གནས་པ་འཚུབ་སྲིད་ན། ། ཉ་གསེར་མིག་འཁྱིལ་བ་དོན་གོ་ཆུང༌། ། ལྕགས་ཀྱི་ཕ་ཝང་རྡོས་མི་ཆོག ། ལྕགས་ཀྱི་ཕ་ཝང་རྡོས་ཆོག་ན། ། ལྕགས་ཞུན་ཐར་ལེགས་པ་དོན་གོ་ཆུང༌། ། ངེད་སེམས་ཉིད་རྟོགས་པ་འདྲེས་མི་འཇིགས། ། སེམས་ཉིད་རྟོགས་པ་འདྲེས་འཇིགས་ན། །
མཐོ་བྲག་ལ་གནས་པ་དོན་གོ་ཆུང༌། ། ཁྱོད་འདྲའི་འདྲེ་ལ་ཉམ་ང་མེད། ། ཁྱོད་འདྲའི་འདྲེ་ལ་ཉམ་ང་ན། ། སེམས་སྙིང་རྗེ་ཤར་བ་དོན་གོ་ཆུང༌། ། འདྲེ་ད་རུང་བཞུགས་ན་ཐུགས་ལ་བཏགས། ། ཁྱོད་གྲོགས་པོ་ཡོད་ན་བསྐོར་ལ་ཤོག ། ངེད་རང་གསུང་གླེང་ཁོ་ཐག་གཅོད། ། ཨ་ཙ་མ་འབྱུང་པོ་སྙིང་རེ་རྗེ། ། རྗེ་མི་བསྐྱོད་ཀྱི་ངོ་བོ་རྡོ་རྗེ་འཆང༌། ། སྤྲང་སྙིང་རྗེ་འབྱོངས་པར་བྱིན་གྱིས་རློབས། །
ཞེས་གསུངས་པས་བྱམས་སྙིང་རྗེས་ལུས་ལྟོས་པ་མེད་པར་ཁ་ན་ཕར་བཙངས་པས་ཟ་རྒྱུ་མ་བྱུང་བར་འཇའ་ཡལ་བ་བཞིན་དེང་ནས་སོང་ངོ༌། ། དེ་ཐམས་ཅད་བྲག་དམར་མཆོང་གླིང་གི་སྐོར་རོ།། ༈ དེ་ནས་རྗེ་བཙུན་གུང་ཐང་ལྷོ་སྒོ་ན་ཕར་བྱོན་ཙ་ན་མི་མང་པོ་རྩེད་སྣ་ལ་ཚོགས་ནས་འདུག་པའི་ནང་ན་ཉ་མ་བཙུན་སེང་བ་ཞིང་འདུག་པས་རྣལ་འབྱོར་པ་ཁྱེད་ཀྱི་ཡུལ་དང་ཕ་མ་ཉེ་འབྲེལ་གང་ཡིན་ཟེར་བའི་ལན་དུ་མགུར་འདི་གསུངས་སོ།། ༈ རྗེ་བླ་མ་རྣམས་ལ་ཕྱག་འཚལ་ལོ། ། བྱིན་གྱིས་བརླབ་པར་མཛད་དུ་གསོལ། ། ངའི་ཡབ་ནི་ཀུན་ཏུ་བཟང་པོ་ཡིན། ། ཡུམ་ནི་འགྲོ་བ་བཟང་མོ་ཡིན། ། ཕོ་བོ་ཐོས་པའི་རྒྱལ་པོ་ཡིན། ། ཨ་ནེ་སྣང་གསལ་སྒྲོན་མེ་ཡིན། ། སྲིང་མོ་དད་པའི་ལྕམ་མེ་ཡིན། །
གྲོགས་ཤིག་རང་བྱུང་ཡེ་ཤེས་ཡིན། ། བུ་ནི་རིག་པའི་ཁྱེའུ་ཆུང་ཡིན། ། དཔེ་ཆ་སྣང་སྲིད་གཞིར་བཞག་ཡིན། ། རྟ་ཕོ་རྣམ་ཤེས་རླུང་ཞོན་ཡིན། ། ཡོན་བདག་དབུས་གཙང་རུ་བཞི་ཡིན། ། ང་རང་མཆོད་རྟེན་དཀར་ཆུང་ཡིན། ། ཞེས་གསུངས་པས་ཨ་ལ་ལ་ངོ་མཚར་ཆེ་བ་ཡོད་པར་འདུག་སྟེ། ངེད་འཇིག་རྟེན་པས་མ་གོ་བས་ཇི་ལྟར་ཡིན་གསུང་བར་ཞུ་ཞུས་པས་མགུར་འདི་གསུངས་སོ།། ༈ ངས་སྔོན་ཆད་དབྱངས་ལ་བསྐྱར་མ་མྱོང༌། ། ད་རེས་ཚིག་ལ་གསལ་ཞིང་འདེབས། །
ཡབ་གཅིག་ཀུན་ཏུ་བཟང་པོ་དེས། ། ལྟ་སྒོམ་ཕོགས་སུ་བཏང་བ་ལ། ། འཇིག་རྟེན་གྱི་སྣང་བ་ཡོད་མ་མྱོང༌། ། ཡུམ་ཞིག་འགྲོ་བ་བཟང་མོ་དེས། ། གདམས་ངག་ནུ་མ་བསྙོད་པ་ལ། ། ཉམས་ལེན་ལ་མུ་གེ་ཡོང་མ་མྱོང༌། ། ཕོ་བོ་ཐོས་པའི་རྒྱལ་པོ་དེས། ། ཐབས་ཤེས་རབ་རལ་གྲི་ལག་ཏུ་གཏད། ། ཆོས་ཕྱི་ནང་གི་སྒྲོ་འདོགས་བཅད་ནས་བཞག ། ཨ་ནེ་སྣང་གསལ་སྒྲོན་མེ་ཡིས། །
རང་སེམས་མེ་ལོང་བལྟ་བ་ལ། ། བག་ཆགས་གཡའ་ཡིས་གོས་མ་མྱོང༌། ། སྲིང་མོ་དད་པའི་ལྕམ་མེ་ཡིས། ། སེར་སྣའི་མདུད་པ་འགྲོ་བ་ལ། ། རྣལ་འབྱོར་ལ་ཟས་ནོར་ཡོད་ཀྱང་མེད། ། ཡོད་ཀྱང་སྡུག་བཙིར་བྱེད་མ་མྱོང༌། ། གྲོགས་ཤིག་རང་བྱུང་ཡེ་ཤེས་དང༌། ། གཉིས་སུ་མེད་པར་འགྲོགས་པ་ལ། གཤིས་ངན་དང་སྡུག་འཐབ་བྱེད་མ་མྱོང༌། ། བུ་གཅིག་རིག་པའི་ཁྱེའུ་ཆུང་དེས། །
རྒྱལ་བའི་གདུང་རྒྱུད་འཛིན་པ་ལ། ། སྣབས་ཤལ་བུ་ཚ་གསོ་མ་མྱོང༌། ། དཔེ་ཆ་སྣང་སྲིད་གཞིར་བཞག་དེས། ། མཚོན་པའི་གོ་ཡུལ་སྟོན་པ་ལ། ། ཡིག་ནག་དཔེ་ཆ་བལྟ་མ་མྱོང༌། ། རྟ་ཕོ་རྣམ་ཤེས་རླུང་ཞོན་དེས། ། གར་འདོད་གནས་སུ་སྐྱེལ་བ་ལ། ། ཁྲག་ཆགས་རྟ་ལ་ཞོན་མ་མྱོང༌། ། ཡོན་བདག་དབུས་གཙང་རུ་བཞི་དེས། ། འཚོ་བ་གང་འདོད་སྦྱོར་བ་ལ། །
ཕྱེ་རྐྱལ་ལ་དགག་བཙིར་བྱེད་མ་མྱོང༌། ། ང་རང་མཆོད་རྟེན་དཀར་ཆུང་འདི། ། མཆོད་པ་དཀོན་མཆོག་མཆོད་པ་ཡིན། ། རྟེན་པ་བླ་མ་རྟེན་པ་ཡིན། ། དཀར་བ་ཆོས་ལ་དཀར་བ་ཡིན། ། ཆུང་བ་ཉོན་མོངས་ཆུང་བ་ཡིན། ། དེ་ཕྱིར་མཆོད་རྟེན་དཀར་ཆུང་ཡིན། ། ཞེས་གསུངས་པས་ཨ་ལ་ལ་དེ་ཤིན་ཏུ་བཟང་བ་ཞིག་འདུག ། ཁྱེད་ངེད་ཚོའི་ནང་དུ་འབྱོན་དུས་འཁོར་བའི་སྣང་བ་མེད་ལས་ཆེ་ཞུས་པས། རྗེ་བཙུན་གྱིས་ཡང་མགུར་འདི་གསུངས་སོ།།
༈ ངས་དགྲ་འཁོར་བ་འདི་ལ་ཕར་བལྟས་པས། ། དང་པོར་འཁོར་བ་ཉམས་དགའ་བ། ། བར་དུ་སྣང་བ་བྲིད་མཁས་པ། ། ཐ་མ་བཙོན་དོང་ཐར་མེད་པོ། ། འཁོར་བའི་མཐའ་ལ་ཞེན་པ་ལོག ། དེ་ནས་གྲོགས་ལ་ཕར་བལྟས་ཙ། ། གྲོགས་དང་པོ་ལྷ་མོ་འཛུམ་ཁ་མོ། ། བར་དུ་མི་མོ་ཁྲོ་གཏུམ་མ། ། ཐ་མ་བདུད་མོ་ངོ་ནག་མ། ། གཏན་གྲོགས་དེ་ལ་ཆགས་པས་ཕུང༌། །
དེ་ནས་བུ་ལ་ཕར་བལྟས་ཙ། ། བུ་དང་པོ་ལྷ་ཕྲུག་ཁ་འཇམ་པོ། ། བར་དུ་ཁྱིམ་མཚེས་སྙིང་རིང་པོ། ། ཐ་མ་དགྲ་བོ་ལན་ཆགས་པོ། ། དགྲ་ལན་མེད་གསོ་བ་བློ་ཉེས་ཆེ། ། དེ་ནས་ནོར་ལ་ཕར་བལྟས་ཙ། ། ནོར་དང་པོ་ནོར་བུ་རིན་པོ་ཆེ། ། བར་དུ་མེད་ཐབས་མེད་པས་བཟུང༌། ། ཐ་མར་སྦྲང་རྩི་བསགས་པ་བཞིན། ། སྡུག་གསོག་བྱས་ཚད་མི་ཡིས་སྤྱོད། །
དེ་ལ་སོམས་ལ་ལྷ་ཆོས་མཛོད། ། འཆི་ཁར་མི་འགྱོད་ཙམ་རེ་གྱིས། ། ཞེས་གསུངས་པས་ཉ་མ་དེ་དད་པ་སྐྱེས་ནས་རྣལ་འབྱོར་པ་ཁྱོད་ལ་ཆོས་རྒྱུད་བཟང་པོ་ཨེ་ཡོད་ཟེར་བའི་ལན་དུ་མགུར་འདི་གསུངས་སོ།། ༈ ཆོས་སྐུ་ཀུན་ལ་ཁྱབ་པའི་ཀུན་ཏུ་བཟང་པོ། ། ལོངས་སྐུ་མཚན་དཔེས་བརྒྱན་པའི་རྡོ་རྗེ་འཆང་ཆེན། ། སྤྲུལ་སྐུ་འགྲོ་དོན་མཛད་པའི་ཤཱཀྱ་ཐུབ་པ། ། བརྒྱུད་པ་དེ་གསུམ་དང་ལྡན་པའི་རྣལ་འབྱོར་པ་ཞིག་ལགས། ། བརྒྱུད་པ་དེ་གསུམ་ལ་དད་པའི་སྐལ་ལྡན་ཡོད་དམ། ། ཞེས་གསུངས་པས་མོ་ན་རེ། བརྒྱུད་པ་བཟང་བར་འདུག་བླ་མ་བཟང་པོ་ཡོད་དམ་ཟེར་བའི་ལན་དུ་མགུར་འདི་གསུངས་སོ།།
༈ ཤེས་རྒྱུད་ཕྱི་ནས་མཚོན་པ་ཕྱིའི་བླ་མ། ། རིག་རྒྱུད་ནང་ནས་སྟོན་པ་ནང་གི་བླ་མ། ། དོན་རྒྱུད་སེམས་ལ་འཆར་བ་དོན་གྱི་བླ་མ། ། བླ་མ་དེ་གསུམ་དང་ལྡན་པའི་རྣལ་འབྱོར་པ་ཞིག་ལགས། ། བླ་མ་དེ་གསུམ་ལ་དད་པའི་ཉ་མ་ཡོད་དམ། ། ཞེས་གསུངས་པས་མོ་ན་རེ། བླ་མ་དེ་འདྲ་བ་དང་མཇལ་ནས་དབང་བསྐུར་ཨེ་ཐོབ་ཟེར་བའི་ལན་དུ་མགུར་འདི་གསུངས་སོ། ༈ བུམ་པ་མགོ་ཐོག་ཏུ་འཇོག་པ་ཕྱི་ཡི་དབང༌། ། རང་ལུས་ལྷ་སྐུར་སྤྲོད་པ་ནང་གི་དབང༌། ། སེམས་ཉིད་བདེ་སྟོང་དུ་སྤྲོད་པ་དོན་གྱི་དབང༌། །
དབང་བསྐུར་དེ་གསུམ་དང་ལྡན་པའི་རྣལ་འབྱོར་པ་ཞིག་ལགས། ། དབང་བསྐུར་དེ་གསུམ་ཞུ་བའི་ཉ་མ་ཡོད་དམ། ། ཞེས་གསུངས་པས་མོ་ན་རེ། དབང་ཟབ་མོ་ཐོབ་རྟིང་གདམས་ངག་ཨེ་ཞུས་ཟེར་བའི་ལན་དུ་མགུར་འདི་གསུངས་སོ།། ༈ ཐོས་བསམ་སྒོམ་གསུམ་བྱེད་པ་ཕྱི་ཡི་ཁྲིད། ། རིག་པ་རྡོ་རུས་སྤྲོད་པ་ནང་གི་ཁྲིད། ། ཉམས་དང་འདུ་འབྲལ་མེད་པ་དོན་གྱི་ཁྲིད། ། ཁྲིད་དེ་གསུམ་དང་ལྡན་པའི་རྣལ་འབྱོར་པ་ཞིག་ལགས། ། ཁྲིད་དེ་གསུམ་ཞུ་བའི་ཉ་མ་ཡོད་དམ། ། ཞེས་གསུངས་པས་མོ་ན་རེ།
ཁྲིད་དེ་འདྲ་བ་ཐོབ་རྟིང་གཉན་ཁྲོད་ཨེ་འགྲིམ་ཟེར་བའི་ལན་དུ་མགུར་འདི་གསུངས་སོ།། ༈ གཉན་ས་རི་ཁྲོད་འགྲིམ་པ་ཕྱི་ཡི་གཅོད། ། ཕུང་པོ་གཟན་དུ་སྐྱུར་བ་ནང་གི་གཅོད། ། ཉག་གཅིག་རྩད་ནས་གཅོད་པ་དོན་གྱི་གཅོད། ། གཅོད་དེ་གསུམ་དང་ལྡན་པའི་རྣལ་འབྱོར་པ་ཞིག་ལགས། ། གཅོད་དེ་གསུམ་བྱེད་པའི་ཉ་མ་ཡོད་དམ། ། ཞེས་གསུངས་པས་མོ་ན་རེ། གཅོད་བྱེད་པ་ལ་ཕཊ་དགོས་པས་ཕཊ་ཀྱི་དོན་ཅི་ལྟ་བུ་ལགས་ཞུས་པའི་ལན་དུ་མགུར་འདི་གསུངས་སོ།། ༈ འཐོར་བ་སྡུད་པ་ཕྱི་ཡི་ཕཊ། ། བྱིང་བ་གསེང་བ་ནང་གི་ཕཊ། །
སེམས་ཉིད་གཞི་རྩ་གཅོད་པ་དོན་གྱི་ཕཊ། ། ཕཊ་སྐོར་དེ་གསུམ་དང་ལྡན་པའི་རྣལ་འབྱོར་པ་ཞིག་ལགས། ། ཕཊ་སྐོར་དེ་གསུམ་བྱེད་པའི་ཉ་མ་ཡོད་དམ། ། ཞེས་གསུངས་པས་མོ་ན་རེ། ཕཊ་དེ་རྣམས་བྱས་པའི་རྟིང་ལ་གཞི་ལམ་འབྲས་བུ་ཇི་ལྟ་བུ་ཡོད་ཟེར་བའི་ལན་དུ་མགུར་འདི་གསུངས་སོ།། ༈ གཞི་མ་བཅོས་ཁྱབ་གདལ་ཆེན་པོ། ། ལམ་མ་བཅོས་ཟང་ཐལ་ཆེན་པོ། ། འབྲས་བུ་མ་བཅོས་ཕྱག་རྒྱ་ཆེན་པོ། ། གཞི་ལམ་འབྲས་གསུམ་དང་ལྡན་པའི་རྣལ་འབྱོར་པ་ཞིག་ལགས། ། གཞི་ལམ་འབྲས་གསུམ་དང་ལྡན་པའི་ཉ་མ་ཡོད་དམ། །
ཞེས་གསུངས་པས་མོ་ན་རེ། གཞི་ལམ་འབྲས་བུ་གསུམ་དེ་ལྟར་ཡོད་ན་མི་འཇིགས་པའི་གདེངས་ཅི་ཡོད་ཟེར་བའི་ལན་དུ་མགུར་འདི་གསུངས་སོ།། ༈ ལྷ་མེད་འདྲེ་མེད་ལྟ་བའི་གདེངས། ། ཡེངས་མེད་སྒོམ་མེད་སྒོམ་པའི་གདེངས། ། རེ་དོགས་མེད་པ་འབྲས་བུའི་གདེངས། ། གདེངས་དེ་གསུམ་དང་ལྡན་པའི་རྣལ་འབྱོར་པ་ཞིག་ལགས། ། གདེངས་དེ་གསུམ་རྟོགས་འདོད་ཀྱི་ཉ་མ་ཡོད་དམ། ། ཞེས་གསུངས་པས་ཉ་མ་ཤིན་ཏུ་དད་པས་ཞབས་ལ་འཇུས་ཏེ་ནང་དུ་གདན་དྲངས་བསྙེན་བཀུར་བཟང་པོ་བྱས་ནས་སྒོམ་ཞིག་ཏུ་ཟེར་ཏེ་གསོལ་འདེབས་འདི་ཕུལ་ལོ།། ༈ ཨང་གི་རྗེ་བཙུན་རིན་པོ་ཆེ། ། འོ་ན་སྐྱེས་མཆོག་རྣལ་འབྱོར་པ། །
ང་ཉིན་མོ་བྱ་བའི་ལས་ལ་བྲེལ། ། མཚན་མོ་གཏི་མུག་གི་གཉིད་དུ་སོང༌། ། ནང་ནུབ་ལྟོ་གོས་ཀྱི་ཁོལ་པོར་སོང༌། ། ཆོས་ལ་བྱེད་པའི་ལོང་མ་བྱུང༌། ། སངས་རྒྱས་ཐོབ་པའི་ཆོས་ཤིག་ཞུ། ། བྱང་ཆུབ་ཐོབ་པའི་ཆོས་ཤིག་ཞུ། ། ཞེས་ཟེར་བའི་ལན་དུ་རྗེ་བཙུན་གྱིས་དཔེ་བཞི་དོན་དང་ལྔའི་མགུར་འདི་གསུངས་སོ།། ཨང་གི་ཉ་མ་དཔལ་དར་འབུམ། ། གསོན་དང་ཕྱུག་མོ་དད་པ་ཅན། ། ཁྱོད་ནམ་མཁའ་འདི་ལ་ཡར་ལྟོས་ལ། །
མཐའ་དབུས་མེད་པའི་སྒོམ་ཞིག་གྱིས། ། ཉི་ཟླ་གཉིས་ལ་ཡར་ལྟོས་ལ། ། གསལ་འགྲིབ་མེད་པའི་སྒོམ་ཞིག་གྱིས། ། རི་བོ་འདི་ལ་ཕར་ལྟོས་ལ། ། འཕོ་འགྱུར་མེད་པའི་སྒོམ་ཞིག་གྱིས། ། རྒྱ་མཚོ་འདི་ལ་མར་ལྟོས་ལ། ། རྦ་རླབས་མེད་པའི་སྒོམ་ཞིག་གྱིས། ། རང་སེམས་འདི་ལ་ཚུར་ལྟོས་ལ། ། རྣམ་རྟོག་མེད་པའི་སྒོམ་ཞིག་གྱིས། ། ཞེས་གསུངས་པས་ཉ་མས་བསྒོམས་ནས་སེམས་དཔྱོད་འདི་ཕུལ་ལོ།།
༈ ཨང་ངེ་རྗེ་བཙུན་རིན་པོ་ཆེ། ། འོ་ན་སྐྱེས་མཆོག་རྣལ་འབྱོར་པ། ། ངས་ནམ་མཁའ་སྒོམ་དུ་གཏུབ་ལགས་ཏེ། ། ལྷོ་སྤྲིན་བྱུང་ན་ཇི་ལྟར་སྒོམ། ། ཉི་ཟླ་སྒོམ་དུ་གཏུབ་ལགས་ཏེ། ། གཟའ་སྐར་འཁྲུགས་ན་ཇི་ལྟར་སྒོམ། ། རི་བོ་སྒོམ་དུ་གཏུབ་ལགས་ཏེ། ། རྩི་ཤིང་རྒྱས་ན་ཇི་ལྟར་སྒོམ། ། རྒྱ་མཚོ་སྒོམ་དུ་གཏུབ་ལགས་ཏེ། ། རྦ་རླབས་བྱུང་ན་ཇི་ལྟར་སྒོམ། །
རང་སེམས་སྒོམ་དུ་གཏུབ་ལགས་ཏེ། ། རྣམ་རྟོག་འཕྲོ་ན་ཇི་ལྟར་སྒོམ། ། ཞེས་ཞུས་པས་རྗེ་བཙུན་གྱིས་གེགས་སེལ་གྱི་མགུར་འདི་གསུངས་སོ།། ༈ ཨང་ངེ་ཉ་མ་དཔལ་དར་འབུམ། ། གསོན་དང་ཕྱུག་མོ་དད་པ་ཅན། ། ནམ་མཁའ་སྒོམ་དུ་གཏུབ་ལགས་ན། ། ལྷོ་སྤྲིན་ནམ་མཁའི་ཆོ་འཕྲུལ་ཡིན། ། ད་རུང་ཆོ་འཕྲུལ་གཏན་ལ་ཕོབ། ། ད་རུང་སེམས་ཉིད་གཏན་ལ་ཕོབ། ། ཉི་ཟླ་སྒོམ་དུ་གཏུབ་ལགས་ན། །
གཟའ་སྐར་ཉི་ཟླའི་ཆོ་འཕྲུལ་ཡིན། ། ད་རུང་ཆོ་འཕྲུལ་གཏན་ལ་ཕོབ། ། ད་རུང་སེམས་ཉིད་གཏན་ལ་ཕོབ། ། རི་བོ་སྒོམ་དུ་གཏུབ་ལགས་ན། ། རྩི་ཤིང་རི་བོའི་ཆོ་འཕྲུལ་ཡིན། ། ད་རུང་ཆོ་འཕྲུལ་གཏན་ལ་ཕོབ། ། ད་རུང་སེམས་ཉིད་གཏན་ལ་ཕོབ། ། རྒྱ་མཚོ་སྒོམ་དུ་གཏུབ་ལགས་ན། ། རྦ་རླབས་རྒྱ་མཚོའི་ཆོ་འཕྲུལ་ཡིན། ། ད་རུང་ཆོ་འཕྲུལ་གཏན་ལ་ཕོབ། །
ད་རུང་སེམས་ཉིད་གཏན་ལ་ཕོབ། ། རང་སེམས་སྒོམ་དུ་གཏུབ་ལགས་ན། ། རྣམ་རྟོག་སེམས་ཀྱི་ཆོ་འཕྲུལ་ཡིན། ། ད་རུང་རྣམ་རྟོག་རྩ་བདར་ཆོད། ། ད་རུང་སེམས་ཉིད་གཏན་ལ་ཕོབ། ། ཅེས་གསུངས་ནས་བསྒོམས་པས་ཉམས་བཟང་པོ་སྐྱེས་ནས་བླ་མས་ཞལ་ཏ་རྒྱབ་སྐྱོར་བཞི་མ་འདི་མགུར་དུ་གསུངས་སོ།། ༈ ཨང་ངེ་ཉ་མ་དཔལ་དར་འབུམ། ། གསོན་དང་ཕྱུག་མོ་དད་པ་ཅན། ། ཚེ་འདི་ལས་ཕྱི་མ་བཤུལ་ཐག་རིང༌། ། བརྒྱགས་ཕྱེ་གྲབས་སུ་ཚུད་ལགས་སམ། །
བརྒྱགས་ཕྱེ་སྦྱིན་པ་ཡིན་པས་ཐོངས་ལགས་སམ། ། དགྲ་སེར་སྣ་ཟེར་བའི་འགག་འཆིང་མཁན། ། འདིས་ཕན་པ་བཞིན་བྱས་ནས་གནོད་པ་བསྐྱལ། ། སེར་སྣ་དགྲ་བོར་འདུག་པ་ཤེས་ལགས་སམ། ། ཤེས་ན་རྒྱབ་ཏུ་སྐྱུར་ལ་ཐོང༌། ། གོ་ན་རྒྱབ་ཏུ་སྐྱུར་ལ་ཐོང༌། ། ཨང་ངེ་ཉ་མ་དཔལ་དར་འབུམ། ། གསོན་དང་ཕྱུག་མོ་དད་པ་ཅན། ། ཚེ་འདི་ལས་ཕྱི་མ་མུན་པ་ནག ། གསལ་མེ་གྲབས་སུ་ཚུད་ལགས་སམ། །
གསལ་མེ་འོད་གསལ་ཡིན་པས་སྒོམ་ལགས་སམ། ། དགྲ་གཏི་མུག་ཟེར་བའི་རོ་ཉལ་མཁན། ། འདིས་ཕན་པ་བཞིན་བྱས་ནས་གནོད་པ་བསྐྱལ། ། གཏི་མུག་དགྲ་བོར་འདུག་པ་ཤེས་ལགས་སམ། ། ཤེས་ན་རྒྱབ་ཏུ་སྐྱུར་ལ་ཐོང༌། ། གོ་ན་རྒྱབ་ཏུ་སྐྱུར་ལ་ཐོང༌། ། ཨང་ངེ་ཉ་མ་དཔལ་དར་འབུམ། ། གསོན་དང་ཕྱུག་མོ་དད་པ་ཅན། ། ཚེ་འདི་ལས་ཕྱི་མ་འཇིགས་པ་ཆེ། ། སྐྱེལ་མ་གྲབས་སུ་ཚུད་ལགས་སམ། །
སྐྱེལ་མ་ལྷ་ཆོས་ཡིན་པས་བྱས་ལགས་སམ། ། དགྲ་ཉེ་འབྲེལ་ཟེར་བའི་བཤོལ་འདེབས་མཁན། ། འདིས་ཕན་པ་བཞིན་བྱས་ནས་གནོད་པ་བསྐྱལ། ། ཉེ་འབྲེལ་དགྲ་བོར་འདུག་པས་ཤེས་ལགས་སམ། ། ཤེས་ན་རྒྱབ་ཏུ་སྐྱུར་ལ་ཐོང༌། ། གོ་ན་རྒྱབ་ཏུ་སྐྱུར་ལ་ཐོང༌། ། ཨང་ངེ་ཉ་མ་དཔལ་དར་འབུམ། ། གསོན་དང་ཕྱུག་མོ་དད་པ་ཅན། ། ཚེ་འདི་ལས་ཕྱི་མ་ལམ་འཕྲང་རིང༌། ། རྟ་ཕོ་གྲབས་སུ་ཚུད་ལགས་སམ། །
རྟ་ཕོ་བརྩོན་འགྲུས་ཡིན་པས་བརྩམས་ལགས་སམ། ། དགྲ་ལེ་ལོ་ཟེར་བའི་སྙོམ་ལས་མཁན། ། འདིས་ཕན་པ་བཞིན་བྱས་ནས་གནོད་པ་བསྐྱལ། ། ལེ་ལོ་དགྲ་བོ་ཡིན་པས་ཤེས་ལགས་སམ། ། ཤེས་ན་རྒྱབ་ཏུ་སྐྱུར་ལ་ཐོང༌། ། གོ་ན་རྒྱབ་ཏུ་སྐྱུར་ལ་ཐོང༌། ། ཞེས་གསུངས་ཏེ་གདམས་ངག་བྱིན་ནས་བསྒོམས་པས་སྙན་རྒྱུད་འཛིན་པའི་རྣལ་འབྱོར་མ་ངོ་མཚར་ཅན་ཞིག་བྱུང་ངོ༌། ། དེ་ཐམས་ཅད་གུང་ཐང་ལྷོ་སྒོའི་སྐོར་རོ།། ༈ དེ་ནས་རྗེ་བཙུན་རས་ཆུང་པ་དེ་ཉིད་རྒྱ་གར་ལ་བྱོན་དུས་སུ་བལ་པོ་དང་རྒྱ་གར་གྱི་བར་དུ་འགྲུལ་པ་མ་བྱུང་བས་དགུན་བལ་པོར་བཞུགས་ནས་བལ་པོ་ཧ་རུ་དཀར་པོའི་ཕག་མོ་ཡང་ཞུས། དཔྱིད་ཀར་སོང་བ་དང་བལ་པོའི་རྒྱལ་པོ་ལ་རྟགས་ཤིག་བླངས་ནས་རྒྱ་གར་དུ་ཨེ་ཐོན་བསམས་ནས་རྔ་མ་དཀར་པོ་གཅིག །
གླ་རྩི་གོར་གཅིག ། གསེར་ཞོ་གང་དང་གསུམ་ཁྱེར་ནས་མཇལ་ཞུས་ཙ་ན་བོད་གླེན་པ་ཁྱོད་དང་མཇལ་ས་མེད་ཟེར། འོ་ན་སྐུ་མཁར་གྱི་རྩེ་ལ་བྱོན་ན་ང་ལ་ཞུ་རྒྱུ་གལ་ཆེན་ཞིག་ཡོད་བཟླས་པས། སྐུ་མཁར་གྱི་རྩེ་ལ་མངོན་པ་ལ་ཕྱག་རྟེན་སྣ་གསུམ་པོ་དེ་ཕྱག་ཏུ་ཕུལ་ནས་མགུར་འདི་གསུངས་སོ།། ༈ ལྟ་བའི་སྐུ་མཁར་མཐོ་མི་མཐོ། ། ཕྱོགས་རིས་དམག་གིས་བསྐོར་ན་མངོན། ། སྒོམ་པའི་རི་རྒྱལ་བརྟན་མི་བརྟན། ། དགོན་པར་ཡུན་རིང་བསྡད་ན་མངོན། ། སྤྱོད་པའི་རྒྱལ་པོ་བཟང་མི་བཟང༌། ། ཆོས་བརྒྱད་ཆབ་ལ་བརྒལ་ན་མངོན། །
བརྩོན་འགྲུས་རྟ་ཕོ་མགྱོགས་མི་འགྱོགས། ། ལེ་ལོའི་ཐང་ལ་རྒྱུག་ན་མངོན། ། སེར་སྣའི་མདུད་པ་གྲོལ་མ་གྲོལ། ། ཟང་ཟིང་ནོར་དང་འཕྲད་ན་མངོན། ། ཤེས་རབ་རལ་གྲི་རྣོ་མི་རྣོ། ། ལུང་དང་རིགས་པ་བཤགས་ན་མངོན། ། རྒྱལ་པོའི་བཀའ་ཁྲིམས་དམ་མི་དམ། ། རས་ཆུང་རྒྱ་གར་ཡུལ་དུ་ཕྱིན་ན་མངོན། ། ཞེས་ཞུས་པས་རྒྱལ་པོའི་ཞལ་ནས་ཁྱོད་མི་ལ་རས་པའི་སློབ་མ་རས་ཆུང་པ་ཞེས་བྱ་བ་ཞིག་ཡོད་ཟེར་བ་དེ་ཨེ་ཡིན་གསུངས། ཡིན་ཞུས་པས་གྷཎྜའི་རྟགས་ཤིག་གནང༌།
ཕྱག་རྟེན་རྣམས་ཀྱང་ཕྱིར་གཏད། ལམ་ཆས་དགོས་པ་ཁྱེར་གསུངས་ནས། ད་རེས་ཁྱོད་ཀྱིས་རྒྱ་གར་དུ་འགྲོ་ཚད་པ་ཁྲིད་དང་ཅི་ཡང་མི་ལྟོ་གསུངས། རས་ཆུང་པས་བརྒྱ་ཙམ་ཁྲིད་ནས་སོང་བས་ཤིང་སྤང་གསེར་གྱི་མཎྜལ་གྱི་རྩ་བ་ན་གསང་སྔགས་ཀྱི་རྒྱལ་པོ་ཏེ་པུ་པ་དང་མཇལ་ལོ།། ༈ རྗེ་སྒམ་པོ་པ་སོགས་ཀྱི་གསུང་མགུར་ལོ་རྒྱུས་དང་བཅས་པ་བཞུགས། ༈ དེ་ནས་རྗེ་སྒམ་པོ་པ་དེ་ཉིད་བླ་མའི་རྫུ་འཕྲུལ་གྱིས་བསྐུལ་བ་དང་རྗེ་རང་ཡང་བླ་མའི་མཚན་ཐོས་པ་ཙམ་ལ་མོས་གུས་འབར་ནས་མཇལ་བ་ལ་བྱོན་དུས་སུ། སྤྲོ་བདེ་བཀྲ་ཤིས་སྒང་དུ་བྱོན་ཏེ། བུད་མེད་གཅིག་ཐགས་འཐག་གིན་འདུག་པ་ལ་རྗེ་བཙུན་མི་ལ་རས་པ་བྱ་བ་གཞན་རྒྱུད་ཀྱི་བསམ་པ་མཁྱེན་ཅིང་སྤྲུལ་པ་སྣ་ཚོགས་སྟོན་ནུས་པ་ཞིག་བཞུགས་ཟེར་བ་ག་ན་ཞུགས་གསུངས་པས། དེ་རྒྱུས་ཡོད་པའི་ཉ་མ་ཞིག་བསྟན་ཟེར་ནས་བུད་མེད་རྒན་མོ་རས་གོས་ཀྱི་སྟེང་ན་རྒྱ་མ་ལྷོད་དེ་བ་བཅིངས་པ་ཞིག་བསྟན་ནས་དྲིས་པས་བུད་མེད་རྒན་མོ་ན་རེ། དོ་ནུབ་སླེབ་ས་མེད་ངའི་ཁང་པའི་སྟེང་དུ་བཞུགས་ཟེར་ནས་སྟེང་ཁང་ཞིག་ཏུ་གདན་དྲངས་ནས།
ཁ་སང་ངས་རྗེ་བཙུན་ཆེན་པོའི་སྤྱན་སྔར་ཕྱིན་པས་དབུས་ནས་བཀའ་གདམས་པའི་སྟོན་པ་ཞིག་ང་ལ་འཕྲད་དུ་འོང་བས། དེ་དང་ང་གཉིས་འཕྲད་པའི་མཇལ་སྣ་སུས་བྱས་པ་དེ་ལ་ངན་སོང་གི་འཇིགས་པ་ལས་སྐྱོབ་ནུས་གསུངས་པས། ངའི་བུ་མོ་སྒོམ་མ་ཞིག་རྗེ་བཙུན་གྱི་དྲུང་ན་ཡོད་པས་མོ་ལ་མཇལ་སྣ་འཚོལ་བ་ཡིན་ཟེར་ཕྱི་དེ་ནང་པར་བླ་མའི་སྤྱན་སྔར་སླེབ་པ་ལས་རིན་པོ་ཆེའི་ཐུགས་དགོངས་ལ་ང་ཡོང་བ་མཁྱེན་ལུགས་ཀྱིས་སྣོད་ལྡན་ཞིག་ཡིན་པར་འདུག ། གདམས་ངག་ལ་དཀའ་ཚེགས་མི་འོང་སྙམ་པའི་ང་རྒྱལ་ཞིག་སྐྱེས་པ་དེ་མཁྱེན་ནས་ཟླ་བ་ཕྱེད་དུ་མཇལ་ཁ་མ་བྱུང༌། སེ་བན་རས་པས་ཕྲུ་བ་ཞིག་བྱིན་ནས་གད་འོག་ཅིག་ཏུ་བསྐྱལ། དབུས་པ་སྟོན་པ་ཁྱོད་འོང་བ་བླ་མས་མཁྱེན་ནས་འདུག ། གདམས་ངག་ཀྱང་གནང་བར་འདུག་གིས་ད་ངང་ཐུང་མ་བྱེད་པར་གསོལ་བ་འདེབས་ཤིང་སྡོད་ཟེར། ཟླ་བ་ཕྱེད་སོང་ཙ་ན་སྤྲོ་བདེ་བཀྲ་ཤིས་སྒང་དུ་བླ་མ་དང་མཇལ་ཟེར་ནས་བྱོན་པས་རྗེ་བཙུན་ཕ་ཝང་ཞིག་གི་སྟེང་ན་བཞུགས་ནས་འདུག ། གསེར་ཕྱག་ཏུ་ཕུལ་བས། གསེར་དང་མི་རྒན་བློ་མི་མཐུན།
ཁྱོད་རང་སྒྲུབ་པ་བྱེད་པའི་བརྒྱགས་གྱིས་གསུངས། ཁྱོད་ཀྱི་མིང་ཅི་ཡིན་གསུངས་པས། བསོད་ནམས་རིན་ཆེན་བྱ་བ་ལགས་ཞུས་པས། བསོད་ནམས་བསོད་ནམས་ཚོགས་ཆེན་བསགས་ལས་བྱུང༌། འགྲོ་བ་ཀུན་གྱི་རིན་པོ་ཆེ། བྱ་བ་ལན་གསུམ་གསུངས། ཆང་ཐོད་ཕོར་གང་གི་གསོལ་འཕྲོ་འདུག་པ་དེ་གནང་ནས་འདི་འཐུང་གསུང་བ་ལ་རྟེན་དགེ་སློང་ཡིན་པ་དང་འཁོར་མང་བར་འདུག་པས་ལེན་མ་ནུས་པ་ལ། རྗེ་བཙུན་གྱི་ཞལ་ནས་རྣམ་རྟོག་མ་མང་འཐུངས་གསུང་བས་བླ་མས་མཁྱེན་འདུག་སྙམས་ནས་ལྷག་མ་ཙམ་ཡང་མ་ལུས་པར་གསོལ་བས་རྒྱུད་པ་ཟིན་ཅིང་གདམས་ངག་མ་ལུས་པའི་སྣོད་དུ་འགྲོ་བར་མཁྱེན་ནོ། ། དེ་ནས་སེ་བན་རས་པ་དང་རས་ཆུང་པ་གཉིས་འདིར་ཤོག་འོ་སྐོལ་གྱིས་སྟོན་པ་ལ་སྣ་ལེན་གྱི་གླུ་ཞིག་བྱའོ་གསུངས་ནས་མགུར་འདི་གསུངས་སོ།། ༈ རྗེ་བླ་མ་རྣམས་ལ་ཕྱག་འཚལ་ལོ། །
ཤར་སེང་གེ་དཀར་མོའི་འོ་མ་དེ། ། བཅུད་དང་ལྡན་པར་ཆ་མཆིས་ཀྱང༌། ། ལྷ་དབང་བརྒྱ་བྱིན་ཁོང་གིས་གསོལ་ནས་འོང༌། ། ལྷ་རྒྱ་སྟག་ཁྲ་བོའི་ཡང་རྩལ་དེ། ། ཡང་རྩལ་ཆེ་ཡོ་སྐད་པར་ཆ་མཆིས་ཀྱང༌། ། ཌོམྦི་ཧེ་རུ་ཀ་ཡིས་ཆིབས་ནས་འོང༌། ། ནུབ་དགའ་ལྡན་ལྷ་ཡི་ཕོ་བྲང་དེ། ། གཟིགས་མོ་ཆེ་ཡོ་སྐད་པར་ཆ་མཆིས་ཀྱང༌། ། འཕགས་པ་ཐོགས་མེད་ཁོང་གིས་གཟིགས་ནས་འོང༌། ། བྱང་ལྟང་དཀར་ཉ་ཡི་མཁྲིས་པ་དེ། །
རོ་ཁ་ཡོ་སྐད་པར་ཆ་མཆིས་ཀྱང༌། ། ཀླུ་རྒྱལ་གཙུག་ན་རིན་ཆེན་ཁོང་གིས་གསོལ་ནས་འོང༌། ། ནཱ་རོའི་ཐབས་ལམ་ཟབ་མོ་དེ། ། ལམ་བགྲོད་ཐག་ཉེ་བར་ཆ་མཆིས་ཀྱང༌། ། རྗེ་མར་པ་ལོ་ཙཱས་གཤེགས་ནས་འོང༌། ། མར་པའི་སྙན་རྒྱུད་དྲི་མེད་དེ། ། ཉམས་རྟོགས་པ་སྐྱེ་བར་ཆ་མཆིས་ཀྱང༌། ། མི་ལ་རས་པ་ང་ཡིས་བསྒོམས་ནས་འོང༌། ། ང་མི་ལའི་ཉམས་མྱོང་ཚིག་གསུམ་པོ། ། ཚིག་གནད་དུ་འདྲིལ་བར་ཆ་མཆིས་ཀྱང༌། །
དབུས་པ་སྟོན་པ་ཁྱོད་བྱུང་བས་འཆད་པ་ཡིན། ། གསེར་དང་བན་རྒན་བློ་མི་མཐུན། ། ཇ་ལ་བསྐོལ་བའི་ཐབ་ཀ་མེད། ། བུ་སྙིང་ནས་ལྷ་ཆོས་མཛད་དགོངས་ན། ། ཚེ་འདི་ལ་མ་དགའ་ཕྱི་མ་སོམས། ། བཀའ་རྒྱུད་ཀྱི་གདན་ས་འཛིན་འདོད་ན། ། ཚིག་ལ་མ་དགའ་དོན་ལ་ལྟོས། ། ཁྱེད་དགེ་སློང་གི་ཐུགས་ལ་དེ་ལྟར་ཞོག ། དེ་ལ་སྟོན་པ་ཁྱོད་ཀྱི་སྣ་ལེན་བྱེད་པ་ཡིན་གསུངས། ཡང་གསང་བ་འདུས་པ་དང་རྡོ་རྗེ་གདན་བཞི་ལ་སོགས་པ་རྣམས་ནས་ཀྱང༌།
དུས་གསུམ་སངས་རྒྱས་མཆོད་པ་བས། ། སློབ་དཔོན་བ་སྤུའི་ཁུང་བུ་མཆོག ། ཅེས་གསུངས་པ་དང༌། དུས་གསུམ་གྱི་སངས་རྒྱས་ཐམས་ཅད་ལ་རིན་པོ་ཆེའི་ཕུང་པོ་རི་རབ་ཙམ་ཕུལ་བ་བས། བླ་མའི་བ་སྤུ་གཅིག་མཆོད་པ་བསོད་ནམས་ཆེ་གསུངས། དེ་བས་ཟབ་པའི་ཚོགས་གསོག་ཐབས་ཡོད་དམ་ཞུས་པས། ཡོད་གསུངས། དེ་བདག་ལ་གནང་བར་ཞུ་ཞུས་པས། བླ་མས་བསྟན་པའི་གདམས་ངག་དེ་ཆུད་མ་ཟོས་པར་ཉམས་སུ་བླངས་ན་དེ་ཀ་ཡིན་གསུང༌། བདག་གིས་དགེ་བའི་བཤེས་གཉེན་སྙུག་རུམ་པ་ལ་ཚེ་གཅིག་ལུས་གཅིག་ལ་སངས་རྒྱས་སྲིད་དམ་ཞུས་པས།
ཚེ་འདི་ལ་ལྟོས་པ་སྤུ་ཙམ་མེད་པ་ཞིག་དགོས་པ་ཡིན་གསུང༌། དགེ་བའི་བཤེས་གཉེན་ཡར་ཀླུངས་པ་ལ་ཞུས་པས་གསུང་དེ་ངེས་པ་ཅན་མ་ཡིན། དགོངས་པ་ཅན་ཡིན། སྨན་རི་ལུ་འགྲུབ་པས་ཚེ་ཉི་ཟླ་དང་མཉམ་པ། སྐྱེ་བ་བདུན་པ་ཡིན་པ། ཡི་དམ་ལྷའི་ཞལ་མཐོང་བ། མཁའ་སྤྱོད་དུ་འགྲོ་ནུས་པ་ཞིག་དགོས་པ་ཡིན་གསུང༌། དེ་ལྟར་ལགས་སམ་ཞུས་པས། གསུང་དེ་དགོངས་པ་ཅན་མིན། ངེས་པ་ཅན་ཡིན།
ཚེ་འདི་ལ་ལྟོས་པ་མེད་པ་ཞིག་དགོས། བླ་མ་མཚན་ཉིད་དང་ལྡན་པ་ཞིག་ལ་སློབ་མ་སྣོད་དང་ལྡན་པ་ཞིག་གིས་གསང་སྔགས་ཀྱི་དཀྱིལ་འཁོར་དུ་དབང་རྫོགས་པར་ཞུས་ནས་བསྐྱེད་རྫོགས་ཀྱི་གདམས་ངག་བར་མ་ཆད་པར་བསྒོམས་པས་ཚེ་འདིར་འཚང་རྒྱ། འབྲིང་འཆི་ཁའམ་བར་དོར་འགྲུབ། ཤིན་ཏུ་ལེ་ལོ་ཆེ་ན་ཡང་སྐྱེ་བ་བདུན་ནམ་བཅུ་དྲུག་ཚུན་དུ་འགྲུབ། དེ་ལ་མ་འགྲུབ་ན་དམ་ཚིག་ལ་སེལ་ཞུགས་པ་ཡིན་པས། རེ་ཞིག་ངན་སོང་དུ་སྐྱེ་དོགས་ཡོད། ལར་ལྷ་རྗེ་སྟོན་པ་ཁྱོད་ལྟ་བ་ཁ་ཚོལ་བསྐུར་བའི་མི་དང་བློ་མ་བསྟུན། དེའི་ངག་ལ་མ་ཉན། རྗེས་སུ་མ་འབྲང༌། སྒོམ་པ་ཉམས་སུ་ལེན་པའི་མི་དང་བློ་བསྟུན།
དེའི་ངག་ལ་ཉོན། རྗེས་སུ་འབྲང་དགོས་པ་ཡིན། གྲོས་ཕུག་ཐམས་ཅད་ཚེ་འདི་བློས་བཏང་བའི་སྐྱེས་བུ་དམ་པ་རྣམས་ལ་བྱ་དགོས། ཚེ་འདིས་མི་ཁྲིད་པའི་གང་ཟག་འགའ་ཞིག་གིས་ཆོས་བརྒྱད་སློབ་ཏུ་འོང་བ་ཡིན། ལར་སྟོང་ཉིད་ལ་གོལ་ས་ཡོད་པ་ཡིན། སྟོང་ཉིད་རྒྱས་འདེབས་སུ་ཤོར་བ་དང༌། སྟོང་ཉིད་ཤེས་བྱའི་གཤིས་ལ་ཤོར་བ་དང༌། སྟོང་ཉིད་གཉེན་པོར་ཤོར་བ་དང། ཆགས་པར་ཤོར་བ་བཞི་ཡིན་ཏེ། སྟོང་ཉིད་རྒྱས་འདེབས་སུ་ཤོར་བ་འདི་ལྟར་གཟུང་བ་དང་འཛིན་པ་བློའི་ཡུལ་དུ་གྱུར་པ་ཐམས་ཅད་སྟོང་ཉིད་ཡིན་ཟེར་བ་ཡོད།
སྟོང་ཉིད་ཤེས་བྱའི་གཤིས་ལ་ཤཽར་བ་བྱ་བ་འདི་ལྟར་འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་སྟོང་པ་ཉིད་ཡིན་ཟེར་བ་དང༌། སྟོང་ཉིད་གཉེན་པོར་ཤོར་བ་བྱ་བ་ཉོན་མོངས་པ་དང་རྣམ་པར་རྟོག་པ་གང་སྐྱེས་ལ་བལྟས་པ་དེ་ཀ་སྟོང་པ་ཡིན་ཟེར་བ་ཡོད། སྟོང་ཉིད་ཆགས་པར་ཤོར་བ་བྱ་བ་གང་ལ་སྒོམ་རྒྱུ་མེད་ཅིང་སྒོམ་ཐམས་ཅད་སྟོང་པ་ཡིན་ཟེར་བ་ཡོད། དེ་རྣམས་ལམ་ཡང་དག་པ་མ་ཡིན། འོན་ཀྱང་ལས་དང་པོ་པ་ལ་བློའི་བདེན་ཞེན་ལྡོག་པ་ལ་ཕན་རུང་ཙམ་ཡིན། ལར་སེམས་ཀྱི་གཞི་རྩ་མ་ཆོད་ན་བདེ་གསལ་མི་རྟོག་པ་གསུམ་གྱི་ཉམས་ཡོད་ཀྱང་སྲིད་པ་གསུམ་ལས་མ་འདས། རྩ་བ་མ་ཆོད་པ་བྱ་བའི་ཉམས་ཡིན། འོ་ན་ལམ་ཡང་དག་པ་གང་ཡིན་ན། བླ་མ་མཚན་ཉིད་དང་ལྡན་པ་ཞིག་གིས་སློབ་མ་སྣོད་དང་ལྡན་པ་ཞིག་ངོ་སྤྲད་དེ་ཁྲིད་པས། གཉུག་མའི་ཤེས་པ་དེ་སེམས་ཅན་ཐམས་ཅད་ལ་ཁྱབ་པར་གནས།
སངས་རྒྱས་ཐམས་ཅད་ལ་ཆོས་སྐུའི་སྣང་བ་གསལ། རྣལ་འབྱོར་པ་ལ་ཐབས་དཔག་ཏུ་མེད་པས་མཚོན་ནས་བསྒོམས་པས་ལྟ་བ་ཤུགས་ཀྱིས་རྟོགས། ཉོན་མོངས་པ་ངང་གིས་འགགས། རྣམ་རྟོག་ཤུགས་ཀྱིས་ཆོད། ཡེ་ཤེས་ཤུགས་ལ་འཆར། དེ་དུས་སུ་ཉམས་སུ་མྱོང་བའི་རྟོགས་པ་དེ་ངག་ཏུ་སྨྲ་མི་གཏུབ། དཔེར་ན་གཞོན་ནུ་མའི་བདེ་བའམ། ལྐུགས་པའི་རྨི་ལམ་བཞིན། གཞི་དེ་ནི་སེམས་ཅན་ཀུན་ལ་ཡོད་ཀྱང་ངོ་མ་ཤེས། དེས་ན་རྒྱུད་ལྡན་གྱི་བླ་མ་བསྟེན་པ་གལ་ཆེ།
དེ་བས་གཉུག་མའི་ཤེས་པ་དེ་ཕུ་གར་ཡང་མ་གཏད། སྒོ་གང་ཡང་མ་འགགས། དཔེ་གང་གིས་ཀྱང་མཚོན་པར་མི་ནུས། བརྗོད་བྱ་གང་གིས་ཀྱང་ཐོག་ཏུ་མི་ཕེབས། ཐ་སྙད་གང་གིས་ཀྱང་མཚོན་པར་མི་ནུས། དེས་ན་བཅས་བཅོས་མི་བྱ། རང་གར་མ་བཅོས་པའི་ངང་ལ་ལྷོད་དེ་གཞོག་མཛོད་གསུངས་ནས་མགུར་འདི་གསུངས་སོ།། ༈ ལྟ་བ་ཡིན་པར་ངེས་ཀྱི་རང་གི་སེམས་ལ་ལྟོས། ། སེམས་ལས་གཞན་དུ་ལྟ་བ་བཙལ་བ་ན། ། གྱད་ཀྱིས་ནོར་འཚོལ་འདྲའོ་ཨང་ངེ་ལྷ་རྗེ་སྟོན་པ་བ། །
སྒོམ་པ་ཡིན་པར་ངེས་ཀྱི་བྱིང་རྒོད་སྐྱོན་མ་བསལ། ། སྒོམ་པ་བྱིང་རྒོད་སྐྱོན་བསལ་ན། ། ཉིན་པར་མར་མེ་འདེགས་པ་འདྲའོ་ཨང་ངེ་ལྷ་རྗེ་སྟོན་པ་བ། ། སྤྱོད་པ་ཡིན་པར་ངེས་ཀྱི་བླང་དོར་རེས་མ་བྱེད། ། སྤྱོད་པ་བླང་དོར་རེས་བྱས་ན། ། སྦྲང་མ་རྒྱ་རུ་ཚུད་པ་འདྲ་འོ་ཨང་ངེ་ལྷ་རྗེ་སྟོན་པ་བ། ། དམ་ཚིག་ཡིན་པར་ངེས་ཀྱི་ལྟ་བའི་གདེངས་ལ་ཞོག ། བསྲུང་མེད་དམ་ཚིག་གཞན་ནས་བཙལ་བ་ན། ། ཆུ་བོ་གྱེན་ལ་སློག་པ་འདྲའོ་ཨང་ངེ་ལྷ་རྗེ་སྟོན་པ་བ། ། འབྲས་བུ་ཡིན་པར་ངེས་ཀྱི་སེམས་ལ་ངེས་ཤེས་བསྐྱེད། །
ཐོབ་མེད་འབྲས་བུ་གཞན་ནས་བཙལ་བ་ན། ། སྦལ་པ་གནམ་དུ་མཆོང་བ་འདྲ་འོ་ཨང་ངེ་ལྷ་རྗེ་སྟོན་པ་བ། ། བླ་མ་ཡིན་པར་ངེས་ཀྱི་རང་གི་སེམས་ལ་དྲིས། ། སེམས་ལས་གཞན་དུ་བླ་མ་བཙལ་བ་ན། ། དེ་ཡིས་རང་སེམས་སྤངས་པ་འདྲའོ་ཨང་ངེ་ལྷ་རྗེ་སྟོན་པ་བ། ། དེས་ན་སྣང་བ་ཐམས་ཅད་སེམས་སུ་འདུས་པར་གདའ་འོ་ཨང་ངེ་ལྷ་རྗེ་སྟོན་པ་བ། ། ཞེས་གསུངས་སོ། ། དེར་ཇེ་འཇིགས་ཇེ་འཇིགས་ལ་སོང་ནས་སྐུའི་གཟི་བརྗིད་ལ་མ་ཚུགས་པར་བཞུགས་གདན་ཁྱེར་ནས་མ་ཚད་ལ་བྱོན་ནས་གཟིམས་སོ། ། ནང་པར་རྗེ་བཙུན་གྱི་སྤྱན་སྔར་ཕྱིན་པས། དབུས་པ་སྟོན་པ་ཁྱོད་ཆོས་གཤའ་མ་ཞིག་བྱེད་ན་ཡོན་ཏན་འཚོང་བ་དང་དགེ་སྦྱོར་བྱེད་པ་གཉིས་རྒྱབ་བསྣོལ་ཡིན།
སྟོན་བྲིན་དང་སྙེ་ནམ་ལ་བསོད་སྙོམས་ཀྱིས་ནུབ་མོ་གྲོང་སེབ་ཏུ་མ་སྡོད་པར་སྤྲོ་བདེ་ཕུག་ཏུ་སྙོགས་གསུང༌། དེར་རྗེ་བཙུན་བདེན་དགོངས་ནས་བསོད་སྙོམས་མཛད་དེ། གཏུམ་མོའི་ཁྲིད་ཞུས་ནས་བསྒོམས་པས་དང་པོ་ལ་ལུང་པའི་མདོར་གཅེར་བུར་བསྒོམས་པས་བདེ་དྲོད་རང་འབར་ལ་སོང༌། ནམ་ལངས་ནས་གཉིད་དུ་སོང་བས་ལུས་རྡོ་བ་ལྟར་སོང་ནས་འདུག ། དེ་ནས་ཞག་བདུན་བསྒོམས་པས་བདེ་དྲོད་རང་འབར་ལ་སོང་ནས་ཞག་བདུན་གྱི་ནང་པར་རྒྱལ་བ་རིགས་ལྔའི་ཞལ་མཐོང༌། བླ་མ་ལ་ཞུས་པས་མིག་བཙིར་ནས་བལྟས་པས་ཟླ་བ་གཉིས་སུ་མཐོང་བ་དང་འདྲ། འབྱུང་བ་ལྔའི་རླུང་ཟིན་པ་ཡིན། སྐྱོན་དང་ཡོན་ཏན་གང་ཡང་མིན་སྒོམས་གསུངས། ཟླ་བ་གསུམ་ལོན་པའི་ཐོ་རངས་ཤིག་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་འཁོར་ལོ་བསྐོར་བ་བཞིན་འཁོར་ཞིང་འདུག་པས་སྟོང་སྐྱུག་མང་པོས་བྱས། འགྱེལ་ནས་ཡུན་རིང་ཞིག་ཏུ་བརྒྱལ་ནས་འདུག་པ་ལ།
བླ་མ་ལ་ཞུས་པས་རོ་རྐྱང་གཉིས་ཀྱི་རླུང་དྷཱུ་ཏིར་བརྗེས་པ་ཡིན། སྐྱོན་དང་ཡོན་ཏན་གང་ཡང་མིན་སྒོམས་གསུངས། ཡང་སྔ་དྲོ་ཞིག་ཐུགས་རྗེ་ཆེན་པོ་ཐེམ་བེར་ནེམ་བེར་དུ་འདུག་པ་ལ། ཟླ་བའི་དཀྱིལ་འཁོར་རེ་རེ་དབུ་ཐོག་ན་འདུག་པར་མཐོང༌། བླ་མ་ལ་ཞུས་པས། སྤྱི་གཙུག་བདེ་ཆེན་གྱི་འཁོར་ལོར་ཐིག་ལེ་འཕེལ་བ་ཡིན། སྐྱོན་དང་ཡོན་ཏན་གང་ཡང་མིན་སྒོམས་གསུངས། ཡང་དགོངས་མོ་སྲོད་ཅིག་ལ་དམྱལ་བ་ཐིག་ནག་མཐོང་བས་རྐྱེན་བྱས་ནས་སྙིང་འཚངས་པས་སྙིང་རླུང་དྲག་པོ་བྱུང༌། བླ་མ་ལ་ཞུས་པས་སྒོམ་ཐག་ཐུང་བས་རྩ་བཅིང་པ་ཡིན། ཅུང་རིང་དུ་གྱིས་གྱེན་དུ་རྒྱུ་བའི་རླུང་ཟིན་པ་ཡིན།
སྐྱོན་དང་ཡོན་ཏན་གང་ཡང་མིན་སྒོམས་གསུངས། ཡང་ཉིན་ཞིག་ཙ་ན་འདོད་ལྷ་རིགས་དྲུག་གི་ལྷ་རྣམས་གསལ་པོར་མཐོང་ནས་གོང་མ་གོང་མས་འོག་མ་འོག་མ་ལ་བདུད་རྩིའི་ཆར་འབེབས་ཤིང་འདུག ། ལྷ་རྣམས་ངོམས་ཤིང་ཚིམས་ནས་འདུག་པ་ལ་བདག་གི་མ་སྐོམ་གྲིར་འཆི་བ་ཞིག་འདུག་པ་མཐོང༌། བླ་མ་ལ་ཞུས་པས། བདུད་རྩི་འབབ་པ་དེ་མགྲིན་པ་ལོངས་སྤྱོད་ཀྱི་འཁོར་ལོར་རོ་རྐྱང་གཉིས་ཀྱི་ཐིག་ལེ་འཕེལ་བ་ཡིན། མ་སྐོམ་པ་དེ་དྷཱུ་ཏིའི་ཁ་མ་བྱེ་བ་ཡིན་པས། ལུས་ཀྱི་འཁྲུལ་འཁོར་འདི་ཚོ་གྱིས་དང་གསུངས། འཁྲུལ་འཁོར་བཙན་ཐབས་ཀྱི་རྡོག་འཚོག་གནང་ནས་ཟླ་བ་གཅིག་བྱས་པས་ལུས་འཕར་བ་དང་འདར་བ་དང་སྤྲུག་འདོད་པ་རྒྱུན་ཆད་མེད་པ་དང༌། རང་དབང་མེད་པའི་ཀུ་འདེབས་འདོད་པ་བྱུང༌། འདྲེ་ཡིན་ནམ་སྙམ་བླ་མ་ལ་ཞུས་པས།
སྙིང་ག་ཆོས་ཀྱི་འཁོར་ལོ་ཐིག་ལེས་གང་བ་ཡིན། འཁྲུལ་འཁོར་འཕྲོ་མ་བཅད་པར་འབད་ལ་སྒོམས། སྐྱོན་དང་ཡོན་ཏན་གང་ཡང་མིན་གསུངས། དེ་ནས་ཁ་ཟས་ཆེར་མི་དགོས་པ་བྱུང༌། ཡང་ཉིན་གཅིག་མདུན་གྱི་ནམ་མཁའ་ལ་ཉི་ཟླ་གཉིས་གཟས་ཟིན་འདུག ། གཟའ་དེ་རྟ་རྔ་ཕྲ་མོ་གཉིས་སུ་འདུག ། བླ་མ་ལ་ཞུས་པས། དྷཱུ་ཏིར་རོ་རྐྱང་གཉིས་ཀྱི་རླུང་ཆུད་པ་ཡིན། སྐྱོན་དང་ཡོན་ཏན་གང་ཡང་མིན། ཕོ་རྒོད་རབ་ཏུ་འདུག །
ད་ནི་ད་ནི་བྱ་བ་ལན་གསུམ་གསུངས། དེ་ནས་དྲག་ཏུ་བསྒོམས་པས་ཟླ་བ་གཅིག་ན་དགྱེས་པ་རྡོ་རྗེ་དམར་པོའི་དཀྱིལ་འཁོར་ཞིག་མཐོང༌། བླ་མས་ད་ནི་ད་ནི་གསུངས་པ་དེ་འདི་ཡི་དམ་གྱི་ལྷ་ཡིན་པར་འདུག་སྙམ་ནས་བླ་མ་ལ་ཞུས་པས། སྙིང་ག་ཆོས་ཀྱི་འཁོར་ལོར་མ་ལས་ཐོབ་པའི་རཀྟ་བརྟན་པ་ཡིན་ཏེ། སྐྱོན་དང་ཡོན་ཏན་གང་ཡང་མིན་སྒོམས་གསུངས། ཡང་འབད་ནས་བསྒོམས་པས་ཉིན་གཅིག་བདེ་མཆོག་ལོ་ཧི་པ་ཀེང་རུས་ཀྱི་དཀྱིལ་འཁོར་ཞིག་མཐོང༌། བླ་མ་ལ་ཞུས་པས། ལྟེ་བ་སྤྲུལ་པའི་འཁོར་ལོ་ཐིག་ལེས་གང་བ་ཡིན། སྐྱོན་དང་ཡོན་ཏན་གང་ཡང་མིན་སྒོམས་གསུངས། དེ་ནས་འབད་དེ་བསྒོམས་པས།
ཞག་བཅུ་བཞི་ལོན་ཙ་ན་མཚན་ཐོག་གཅིག་ལ་བདག་གི་ལུས་འདི་ནམ་མཁའི་ཁམས་ཙམ་དུ་རེད་ནས་འདུག ། སྤྱི་བོའི་གཙུག་ནས་རྐང་པའི་མཐིལ་ཡན་ཆད་དུ་འགྲོ་བ་རིགས་དྲུག་གི་སེམས་ཅན་རྣམས་འདུག་པ་ལས། ཕལ་ཆེར་འོ་མ་འབའ་ཞིག་འཐུང་ཞིང་འདུག ། ལ་ལ་སྐར་མ་ལ་བཞོས་པའི་འོ་མ་འཐུང་ཞིང་འདུག ། འུར་དིར་གྱི་སྒྲ་ལྟ་བུ་ག་ནས་བྱུང་ཆ་མེད་པར་དུས་རྒྱུན་དུ་འོང་ཞིང་འདུག ། ནམ་ལངས་ནས་སྒོམ་ཐག་བཀྲོལ་ཙ་ན་མེད་པར་སོང༌། བླ་མ་ལ་ཞུས་པས། ལུས་ཀྱི་རྩ་སྟོང་ཕྲག་ཙམ་བསམ་གྱིས་མི་ཁྱབ་པའི་ནང་དུ་ལས་ཀྱི་རླུང་གིས་ཐིག་ལེ་ཁྲིད་པ་ཡིན་ཏེ། རླུང་དེ་ཡེ་ཤེས་ཀྱི་རླུང་དུ་སྒྱུར་འཚལ་གདའ་གསུངས་ནས་མཆོག་གི་གཏུམ་མོ་གནང་ནས་བསྒོམས་པས་ཉིན་གཅིག་གུང་ཐང་གི་ལུང་ཐམས་ཅད་དུད་པས་གང་ནས་འདུག ། ཕྱི་དྲོ་སོང་ནས་མུན་ནག་ཏུ་རེད་ནས་འདུག །
ལམ་མ་རྙེད་པས་ལོང་བ་འགྲོས་བྱས་ནས་བླ་མའི་སྤྱན་སྔར་ཕྱིན་པས། བླ་མའི་ཞལ་ནས། ཅི་ཡང་མི་ལྟོ་དེར་སྡོད་ལ་སྒོམས་གསུངས་ནས། སྟེང་གི་གེགས་སེལ་ཞིག་གནང་བས་ནམ་ལངས་པ་བཞིན་སོང༌། དེ་ནས་ཡར་ནུབ་ཅིག་རང་གི་ལུས་ཀེང་རུས་ཤ་མེད་པར་རྩ་མང་པོས་སྦྲེལ་ནས་འདུག་པར་མཐོང༌། བླ་མ་ལ་ཞུས་པས། རླུང་རྩུབ་ཐལ་བ་ཡིན། འཇམ་པར་གྱིས་གསུངས། དེ་ནས་སྲོད་ལ་ཡི་དམ་གྱི་ལྷ་བསྒོམས་ཤིང་བཟླས་པ་བྱས། གུང་ལ་བླ་མའི་རྣལ་འབྱོར་བསྒོམས་ཤིང་གསོལ་བ་འབའ་ཞིག་བཏབ།
ཐོ་རངས་སྲོག་རྩོལ་གྱི་རླུང་བསྒོམས། ནང་པར་སྐྱ་རེངས་ཤར་ཙམ་ན་གཉིད་ཐུན་ཕྲན་ཙམ་ཞིག་སོང་བ་ལ་སྔར་འདྲིས་ཀྱི་བག་ཆགས་མེད་པའི་རྨི་ལམ་དུ་ལྟས་ཉི་ཤུ་རྩ་བཞི་བྱུང་བ་ལ། དེར་མནལ་སད་པ་དང༌། རྨི་ལམ་དགེའམ་མི་དགེ་སྙམ་དུ་རྟོག་པ་ཅུང་ཟད་ཅིག་སྐྱེས་པ་ལས། ཡང་ཐུགས་དགོངས་བཏང་བས་ཡོང་བླ་མ་རྗེ་བཙུན་སངས་རྒྱས་མངོན་སུམ་པ་ཅི་ཡང་མཁྱེན་པ་བཞུགས་པ་ལ་ཞུས་པས་ཆོག་སྙམ་ནས་ཚ་བ་ཡང་མ་སྐོལ་བར་དེ་ཀ་ལ་བཞེངས་ནས་བྱོན་པས། རྗེ་བཙུན་ཆུ་བར་གྱི་བྲག་རྩ་ཞིག་ན་དབུ་ཐུམས་སྐྱུར་གཟིམས་གདའ་བ་ལ། དེར་ཕྱག་བཙལ་མཎྜལ་ཕུལ་ནས། རྗེ་བཙུན་ལགས་ཁོ་བོ་ལ་གལ་ཤིན་ཏུ་ཆེ་བ་ཞིག་མཆིས། མ་གཟིམས་པར་བཞེངས་པར་ཞུ་ཞུས་པ་ལ། རྗེ་བཙུན་གྱི་ཞལ་ནས།
ཁྱོད་ལ་རྣམ་རྟོག་ཅིག་སྐྱེས་འདུག་པ་ད་ནང་དེ་ངའི་ཉམས་སྣང་ལ་བྱུང་བས། ད་མ་བདེ་བའི་དོ་གལ་ཅི་ཡོད་སྨྲོས་ཤིག་གསུངས་པ་ལ། བླ་མ་རིན་པོ་ཆེས་ཐོ་རངས་རྨི་ལམ་དུ་བྱུང་བའི་མཚན་ལྟས་དེ་རྣམས་བླ་མ་རྗེ་བཙུན་ཆེན་པོའི་སྙན་དུ་གསོལ་ཏེ་དེ་རྣམས་དགེ་མི་དགེ་ཇི་ལྟར་ལགས་ཞུས་པས། རྗེ་བརྟུལ་ཞུགས་སྤྱོད་པའི་རྣལ་འབྱོར་པ། ། ངོ་མཚར་རས་ཀྱི་ན་བཟའ་ཅན། ། ཡིད་བཞིན་ནོར་བུ་གཙུག་གི་རྒྱན། ། ཀུན་གྱིས་ཐོད་བཞིན་བཀུར་བའི་གནས། ། མཚན་མི་ལ་ཞེས་བྱར་ཡོངས་སུ་གྲགས། ། མཚན་དེ་ཡི་སྙན་པས་ཕྱོགས་བཅུར་ཁྱབ། ། དེ་ཐོས་པས་ཁོ་བོ་སྤྲོ་བ་སྐྱེས། །
ཤར་སྐར་མ་སྨིན་དྲུག་འོག་ནས་བསྙགས། ། ལུས་ཚ་གྲང་ཡིད་ལ་མ་བགྱིས་ཏེ། ། རྟག་ཏུ་ངུ་ཡི་རྣམ་ཐར་བཞིན། ། རྗེ་རས་པ་ཁྱོད་དང་ནམ་མཇལ་སྙམ། ། ལམ་རིང་དཀའ་བ་སྣ་ཚོགས་སྤྱད། ། གདུགས་ཕྱེད་དང་གཉིས་ཀྱིས་ཕྱིན་ཁ་རུ། ། ལུས་སྲོག་ཡལ་བར་དེའུ་དོར་བྱས། ། འོན་ཀྱང་མོས་གུས་དྲག་པོའི་མཐུས། ། ཤར་ཕྱོགས་སྤོས་ལྡན་གྲོང་ཁྱེར་དུ། ། ཆོས་འཕགས་དངོས་སུ་ཞལ་གཟིགས་ལྟར། །
བཀྲ་ཤིས་སྒང་གི་གདན་ས་རུ། ། ཕ་རས་པ་རྗེ་བཙུན་ཁྱོད་དང་མཇལ། ། ཁོ་བོའི་བསམ་པ་མཐར་ཕྱིན་སྙམ། ། ཤིན་ཏུ་སྤྲོ་དགའ་བ་སྤུ་གཡོས། ། ནོར་སྒྱུ་མའི་འབུལ་རྒྱུ་མ་མཆིས་ཀྱང༌། ། གཞི་འཁོར་བའི་ཆོས་ལ་ཞེན་པ་ལོག ། ལམ་སྐྱེ་ཤི་གཉིས་ལ་འཇིགས་ཤིང་སྐྲག ། འཇིག་རྟེན་གྱི་སྣང་བ་བློ་ཡིས་བཏང༌། ། སྒྲུབ་བློ་ཞིག་གཏིང་ནས་སྐྱེས་པ་དེ། ། རྗེ་ཁྱོད་ཀྱི་ཐུགས་རྗེའི་ལྕགས་ཀྱུས་བཟུང༌། །
དེ་མི་བརྗེད་ཁོ་བོའི་སེམས་ལ་འཇོག ། འབངས་ཞུ་དོན་མཆིས་སོ་གུ་རུ་རྗེ། ། མདངས་སྲོད་ལ་ཡི་དམ་བསྙེན་པ་བྱས། ། ནམ་གུང་རྗེ་ལ་གསོལ་བ་བཏབ། ། དེ་རྗེས་སྲོག་རྩོལ་རླུང་ལ་འབད། ། དགུང་ད་ནང་སྐྱ་རེངས་ཐ་མ་ལ། ། གཉིད་ཐུམ་ཕྲལ་ཙམ་ཞིག་སོང་བ་ལ། ། སྔར་འདྲིས་བག་ཆགས་མ་མཆིས་པའི། ། ཡ་མཚན་རྨི་ལམ་འདི་རྣམས་བྱུང༌། ༈ །དབྱར་ཞྭ་དར་གྱི་ཆ་ག་ཅན། །
མཚལ་དམར་འོབས་ཀྱི་པད་ཀྱིས་བརྒྱན། ། དེ་ལ་རྒོད་ཀྱི་སྤུ་རུ་བཙུགས། ། མི་ཁོ་བོའི་མགོ་ལ་གྱོན་པ་རྨིས། ། སུམ་ལྷྭམ་སྔོ་གཞི་འགྱིང་བག་ཅན། ། ར་གན་འབུར་མགོ་ཆོ་ལོ་བཏབ། ། སྒྲོག་དངུལ་གྱི་ཨ་ལོང་ཆོ་ལོ་མཛེས། ། ལྷྭམ་དེ་འདྲ་ཟུང་ཞིག་གྱོན་པ་རྨིས། ། གུ་ལང་དར་དཀར་རལ་ག་ལ། ། གོང་སྐོར་གསེར་ཐག་མདོ་ལོང་རིས། ། མཚལ་གྱི་ཐིག་ཕྲན་འཛུམ་རིས་ཅན། །
གོས་དེ་འདྲ་ལུས་ལ་གྱོན་པ་རྨིས། ། མོན་ཟོང་རས་ཡུག་གི་སྐེ་རགས་ལ། ། མེ་ཏོག་སྣ་ཚོགས་བཀྲ་བས་བརྒྱན། ། མུ་ཏིག་ཧར་གྱི་ཆུན་འཕྱང་སྤྲས། ། དེ་འཁོར་གསུམ་སྐེད་ལ་བཅིངས་པ་རྨིས། ། ཆུ་ལོན་རས་དཀར་གྱི་ཕྱིང་པ་ལ། ། བཟོ་དྲས་སུ་མ་བྱས་རང་ལུགས་ལ། ། གོང་རྒྱན་དངུལ་གྱི་ཕོ་ལོང་བཏགས། ། དེ་ཡ་མཚན་སྟེང་ནས་གྱོན་པ་རྨིས། ། ཨ་མྲ་ཙནྡན་དབྱུག་པ་ལ། །
རིན་ཆེན་སྣ་བདུན་ཕྲ་བཀོད་དེ། ། འཆང་གཟུང་གསེར་གྱི་དྲྭ་བ་ཅན། ། དེ་ལག་པ་གཡས་སུ་བཟུང་བ་རྨིས། ། མཚན་ལྡན་རྡོ་རྗེ་ཀཱ་པཱ་ལ། ། གསེར་མདོག་བདུད་རྩི་བཅུད་ཀྱིས་བཀང༌། ། ཁོ་བོའི་ཁ་ཕོར་བྱ་སྙམ་ནས། ། དེ་ལག་པ་གཡོན་དུ་ཁྱེར་བ་རྨིས། ། སུམ་གལ་ཁྲ་བོ་དོར་གཅིག་གི ། ནང་དུ་འབྲས་དཀར་སཱ་ལུ་བླུགས། ། ཁོ་བོའི་ཆོས་བརྒྱགས་བྱ་སྙམ་ནས། །
ཕྲག་པ་གཡས་སུ་བཀལ་བ་རྨིས། ། རི་དྭགས་ཀྲྀཥྜའི་པགས་པ་ལ། ། མགོ་དང་སྡེར་བཞི་མ་ཉམས་པ། ། འདི་ཡིས་ཁོ་བོའི་སྟན་བྱ་སྙམ། ། ཕྲག་པ་གཡོན་དུ་བཀལ་བ་རྨིས། ། དེ་རྗེས་གཡས་སུ་ཕར་བལྟས་པས། ། གསེར་གྱི་སྤང་པོ་ངོས་བཟང་ལ། ། བེའུ་ལུག་མང་པོ་བཟས་ལ་བཀྲམ། ། ཁོ་བོས་ཕྱུགས་རྫི་བྱ་སྙམ་རྨིས། ། ཕྱི་རྗེས་གཡོན་དུ་ཚུར་བལྟས་པས། །
གཡུ་ཡི་ནེའུ་ཐང་སིང་མ་ལ། ། མེ་ཏོག་སྣ་ཚོགས་ཚོན་ཚོགས་བཀྲ། ། བུད་མེད་མང་པོས་ཕྱག་བྱས་རྨིས། ། དབུས་མེ་ཏོག་སེར་པོའི་གླིང་ཁ་ན། ། ཤིན་ཏུ་འདབ་རྒྱས་གསེར་མདོག་ཅན། ། པདྨ་སྤུངས་པའི་གདན་སྟེངས་སུ། ། སེམས་དཔའི་སྐྱིལ་ཀྲུང་བཅས་པ་རྨིས། ། མདུན་དུ་ཆུ་མིག་རྡོལ་བ་རྨིས། ། རྒྱབ་ཏུ་འོད་ཅིག་འཁྱིལ་བ་རྨིས། ། ལུས་ལ་མེ་དཔུང་འབར་བ་རྨིས། །
སྙིང་ལ་ཉི་ཟླ་ཤར་བ་རྨིས། ། ཡ་མཚན་རྨི་ལམ་དེ་རྣམས་བྱུང༌། ། ལྟས་དགེའམ་མི་དགེ་འཆད་མ་ཤེས། ། རྗེ་དུས་གསུམ་མཁྱེན་པའི་རྣལ་འབྱོར་པ། ། འདི་དོན་མ་འཚལ་གསུང་བར་ཞུ། ། ཞེས་རྨི་ལམ་གྱི་ལྟས་དེ་རྣམས་སྙན་དུ་གསོལ་བ་ལ། རྗེ་བཙུན་གྱི་ཞལ་ནས། བུ་ལྷ་རྗེ་སྟོན་པ་ཐུགས་མི་བདེ་མི་འཚལ་བས་ཤེས་པ་ལྷོད་གློད་ལ་གཞོག་མཛོད། རྣམ་རྟོག་གི་དྲྭ་བར་བདག་འཛིན་གྱི་ནང་འཚང་མ་གཞུག ། ཐེ་ཚོམ་གྱི་མདུད་པ་རང་གྲོལ་དུ་ཐོང༌།
གཉིས་འཛིན་གྱི་ཐག་པ་ཕྲ་སར་ཆོད། བག་ཆགས་ཀྱི་རྡུལ་སྟན་སྲབ་སར་གཏོར། སེམས་འདུ་འཕྲོ་མ་མང༌། མ་བཅོས་སོ་མའི་ངང་དུ་ཞོག ། ང་སྒྱུ་ལུས་སྦྱངས་པའི་རྣལ་འབྱོར་པ་ཞིག་ཡིན་པས་རྨི་ལམ་འཆད་པ་ཡང་ཤེས། རྨི་ལམ་བསྒྱུར་བ་ཡང་ཤེས། རྨི་ལམ་གྱི་དེ་ཁོ་ན་ཉིད་ཀྱི་རྒྱས་འདེབས་པའི་གདེངས་ཡོད། ལར་ངས་རྨི་ལམ་གྱི་ཆོས་ཉིད་ཁོང་དུ་ཆུད་པ་ཡིན་པས་བུ་ཁྱོད་ཀྱིས་སྨྲས་པའི་མཚན་ལྟས་དེ་རྣམས་དུས་ད་རེས་ཕ་རྒན་ང་ཡིས་ཚིག་ཞིབ་ཚགས་གོ་ངེས་སུ་བཤད་ལ་བརྡ་དོན་ངོ་སྤྲད་ཀྱི། ཐུགས་མ་ཡེངས་པར་གཏོད་ལ་སྙན་ལྷན་ནེ་གསོན་ཅིག་གསུངས་པའི་རྗེས་ལ་རྗེ་བཙུན་གྱིས་རྨི་ལམ་ཞུ་གསོལ་གྱི་དྲིན་ལན་གསུང་དབྱངས་མགུར་དུ་བཞེངས་པ། ༈ གླུ་དྲི་ལན་འཇལ་ལོ་ལྷ་རྗེ་བ། །
སྙན་ལྷན་ནེར་གསོན་ལ་ཐུགས་གཏད་འཚལ། ། བུ་ཟངས་དཀར་ལུགས་ཀྱི་བདེ་མཆོག་གསན། ། དབུ་རུ་སྟོད་ཀྱི་བཀའ་གདམས་བསྐྱངས། ། གནས་པ་བཟང་པོའི་ཆུ་རྒྱུན་མངའ། ། དེ་ཀུན་ངོ་མཚར་ཆེ་སྙམ་པས། ། རྨི་ལམ་བག་ཆགས་ཉིང་འཁྲུལ་ལ། ། ལྟས་ཆེད་དུ་བཟུང་སྟེ་ཡིད་གཏོད་པ། ། བུ་གསན་རྒྱ་ཆུང་ངམ་རྫུ་བ་ལགས། ། མདོ་རྒྱུད་བསྟན་བཅོས་མ་གཟིགས་སམ། ། ངེས་དོན་ཕ་རོལ་ཕྱིན་པ་ནས། །
རྨི་ལམ་ཡང་དག་མ་ཡིན་ཏེ། ། གསོག་དང་གསོབ་དང་ཡ་མ་བརླ། ། སྙིང་པོ་མེད་ཅེས་ཐུབ་པས་གསུངས། ། དེ་བཞིན་སྒྱུ་མའི་དཔེ་བརྒྱད་ལ། ། གོང་དང་མཚུངས་ཏེ་རྒྱས་པར་གསུངས། ། དེ་དོན་ཐུགས་སུ་མ་བྱོན་ནམ། ། འོན་ཀྱང་ད་རེས་མཚན་ལྟས་དེ། ། མ་འོངས་ལུང་བསྟན་ངོ་མཚར་ཆེ། ། ང་རྨི་ལམ་སྦྱངས་པའི་རྣལ་འབྱོར་པ། ། སྒྱུ་མའི་ངོ་སྤྲོད་འཆད་པ་ཤེས། །
མགོ་ལ་ཞྭ་དཀར་གྱོན་པ་དེ། ། ཐེག་པ་ཡས་མར་འབུབས་པའི་བརྡ། ། རྒྱ་མོའི་དར་ཆག་བཏགས་པ་དེ། ། སེམས་ཉིད་ཟབ་ཅིང་ཕྲ་བར་བསྟན། ། སྤུ་སྡུག་འོབས་ཀྱི་ཁ་དོག་ལྟར། ། གྲུབ་མཐའ་མ་འདྲེས་སོ་སོར་གསལ། ། རྒོད་ཀྱི་བྱ་ཕོད་ལྡེམ་པ་དེ། ། ལྟ་བའི་ཡང་རྩེ་ཕྱག་རྒྱ་ཆེ། ། སྐྱེ་མེད་ངོ་བོ་མཐོང་བའི་བརྡ། ། སུམ་ལྷྭམ་ཟུང་ཞིག་གྱོན་པ་དེ། །
སྤྱོད་པས་ཡས་མར་འཛེག་པའི་བརྡ། ། སྔོ་བཞི་འབུར་གྱིས་བརྒྱན་པ་དེ། ། འབྲས་བུ་སྐུ་བཞི་ཐོབ་པའི་བརྡ། ། ཚོགས་གཉིས་བསགས་པའི་བརྡ་རུ་བསྟན། ། སྒྲོག་དངུལ་གྱི་ཨ་ལོང་གསལ་བ་དེ། ། སྤྱོད་པའི་གོལ་ས་ཡིན་པའི་ཕྱིར། ། རྟོག་མེད་རང་གར་མི་སྤྱོད་པར། ། རྒྱལ་སྲས་གཞོན་ནུའི་ཚུལ་བཞིན་དུ། ། བག་ཡོད་མཛེས་པར་སྤྱོད་པའི་བརྡ། ། དར་དཀར་རལ་ག་གྱོན་པ་དེ། །
རང་རྒྱུད་སྐྱོན་གྱིས་མ་གོས་བརྡ། ། གོང་སྐོར་གསེར་ཐག་བཙོ་མ་དེ། ། མི་འགྱུར་བསམ་པ་བཟང་བའི་བརྡ། ། མཚལ་གྱི་ཐིག་ཕྲན་འཛུམ་རིས་ཅན། ། བརྩེ་བས་འགྲོ་དོན་བྱེད་པའི་བརྡ། ། མོན་ཟོང་རས་ཡུག་སྐེ་རགས་ཀྱིས། ། འཁོར་གསུམ་སྐེད་ལ་བཅིངས་པ་དེ། ། རྒྱུད་སྡོམ་པ་གསུམ་དང་ལྡན་པའི་བརྡ། ། མེ་ཏོག་དཀར་པོའི་རྒྱན་མཛེས་ཤིང༌། ། མུ་ཏིག་ཧར་གྱི་སྤྲས་པ་དེ། །
བསླབ་པ་གསུམ་གྱིས་རབ་བརྒྱན་ཅིང༌། ། གདུལ་བྱ་དང་བ་འདྲེན་པའི་བརྡ། ། སྟེང་ནས་འཕྱིང་དཀར་གྱོན་པ་དེ། ། ཆོས་སྐུ་དྲི་མེད་རྟོགས་པའི་བརྡ། ། བཟོ་དང་དྲས་སུ་མ་བྱས་པ། ། དེ་ལ་བཅས་བཅོས་མེད་པའི་བརྡ། ། དངུལ་གྱི་ཕོ་ལོང་བཏབ་པ་དེ། ། དེ་དོན་འགྱུར་བ་མེད་པའི་བརྡ། ། ཨ་མྲ་ཙནྡན་དབྱུག་པ་དེ། ། རང་འདོད་བླ་མ་རྙེད་པའི་བརྡ། །
རིན་ཆེན་སྣ་བདུན་ཕྲ་བཀོད་པ། ། དེ་ནི་རྗེ་ཡི་ཡོན་ཏན་ལགས། ། འཆང་གཟུང་གསེར་གྱི་དྲྭ་བ་དེ། ། སྙན་རྒྱུད་གནད་ཀྱི་གདམས་ངག་གིས། ། སྐལ་ལྡན་རྗེས་སུ་འཛིན་པའི་བརྡ། ། ལག་པ་གཡས་ལ་ཐོགས་པ་དེ། ། བདེ་ནས་བདེ་བར་ལམ་བགྲོད་དེ། ། སངས་རྒྱས་ཞིང་དུ་གཤེགས་པའི་བརྡ། ། མཚན་ལྡན་རྡོ་རྗེ་ཀ་པཱ་ལ། ། ངོ་བོ་སྟོང་པ་མཚོན་པའི་བརྡ། །
བདུད་རྩི་བཅུད་ཀྱིས་བཀང་བ་དེ། ། ཉམས་མྱོང་འབྲལ་བ་མེད་པའི་བརྡ། ། གསེར་མདོག་འོད་དང་ལྡན་པ་དེ། ། རྣམ་པ་འོད་གསལ་མཚོན་པའི་བརྡ། ། ཁོ་བོའི་ཁ་ཕོར་བྱ་སྙམ་པ། ། དེ་གསུམ་གཅིག་ཏུ་མཚོན་པའི་བརྡ། ། ལག་པ་གཡོན་དུ་ཁྱེར་བ་དེ། ། ཉམས་མྱོང་འབྲལ་བ་མེད་པའི་བརྡ། ། སུམ་གལ་ཁྲ་བོ་མཛེས་པ་དེ། ། ཅི་འདོད་ལམ་སུ་སློང་བའི་བརྡ། །
དོར་བསྡེབས་ཕྲག་ལ་བཀལ་བ་དེ། ། ཟུང་འཇུག་ཐབས་དང་ཤེས་རབ་ཀྱིས། ། ཐེག་ཆེན་ལམ་དུ་བགྲོད་པའི་བརྡ། ། ནང་གི་འབྲས་དཀར་སཱ་ལུ་དེ། ། ཁོ་བོའི་ཆོས་བརྒྱགས་བྱ་སྙམ་པ། ། སྐུ་ཚེ་ལ་བར་ཆད་མི་འབྱུང་ཞིང༌། ། བསམ་གཏན་ཟས་ཀྱིས་འཚོ་བའི་བརྡ། ། ཕྲག་གཡོན་ཀྲྀཥྞའི་ཁྲི་སྙན་པགས་པ་དེ། ། དྲན་པ་ཡེངས་མེད་མཚོན་པའི་བརྡ། ། མགོ་དང་སྡེར་བཞི་མ་ཉམས་པ། །
བྱང་ཆུབ་སེམས་ཀྱི་རྒྱུན་གོམས་ཤིང༌། ། ཚད་མེད་བཞི་ལ་སྦྱངས་པའི་ཕྱིར། ། འགྲོ་དྲུག་སྡུག་བསྔལ་སེལ་བའི་བརྡ། ། ཁོ་བོའི་སྟན་བྱ་སྙམ་པ་ཡང༌། ། སྟོང་ཉིད་སྙིང་རྗེ་དབྱེར་མེད་པའི། ། རྟོགས་པ་རྒྱུད་ལ་སྐྱེ་བའི་བརྡ། ། དེ་རྗེས་གཡས་སུ་ཕར་བལྟས་པས། ། གསེར་གྱི་སྤང་པོ་ངོས་བཟང་དེ། ། ཕྱི་ནང་ཡོན་ཏན་རྒྱས་པའི་བརྡ། ། བེའུ་ལུག་བཟས་ལ་བཀྲམ་པ་དེ། །
ཆོས་དང་ཟང་ཟིང་སྐྱབས་གནས་ཀྱིས། ། འགྲོ་བའི་རེ་འདོད་སྐོང་བའི་བརྡ། ། ཁོ་བོས་ཕྱུགས་རྫི་བྱ་སྙམ་པ། ། སྡུག་བསྔལ་མགོན་མེད་གྱུར་པ་རྣམས། ། ཐུགས་རྗེས་འགྲོ་བ་སྐྱོང་བའི་བརྡ། ། ཕྱི་རྗེས་གཡོན་དུ་ཚུར་བལྟས་པས། ། གཡུ་ཡི་ནེའུ་ཐང་སིང་མ་དེ། ། ཟག་མེད་ཏིང་འཛིན་རྒྱུན་གོམས་པས། ། དགའ་བདེ་ཡེ་ཤེས་མཐོང་བའི་བརྡ། ། མེ་ཏོག་སྣ་ཚོགས་བརྒྱན་པ་དེ། །
དྲོད་རྟགས་ཕྱོགས་མེད་རིམ་གྱིས་འཆར། ། ཉམས་མྱོང་སྣ་ཚོགས་སྐྱེ་བའི་བརྡ། ། བུད་མེད་མང་པོས་ཕྱག་བྱས་པ། ། རྩ་དང་ཐིག་ལེར་གནས་པ་ཡི། ། ཌཱ་ཀི་དབང་དུ་འདུས་པའི་བརྡ། ། དབུས་མེ་ཏོག་སེར་པོའི་གླིང་ཁ་དེ། ། ཏིང་འཛིན་རྟོགས་པ་དང་ལྡན་ཞིང༌། ། ཚུལ་ཁྲིམས་གཙང་མས་རབ་བརྒྱན་པའི། ། མཁའ་ལ་སྤྲིན་བཞིན་དགེ་འདུན་རྣམས། ། ཁྱོད་ཀྱི་འཁོར་དུ་འདུ་བའི་བརྡ། །
ཤིན་ཏུ་འདབ་རྒྱས་གསེར་མདོག་ཅན། ། པདྨ་སྤུངས་པའི་གདན་སྟེང་ཡང༌། ། ཤེས་པས་སྲིད་ལ་མི་གནས་ཤིང༌། ། པདྨ་འདམ་གྱི་མ་གོས་ལྟར། ། འཁོར་བའི་སྐྱོན་གྱིས་མ་གོས་བརྡ། ། སེམས་དཔའི་སྐྱིལ་ཀྲུང་བཅས་པ་ཡང༌། ། སྙིང་རྗེས་ཞི་ལ་མི་གནས་ཤིང༌། ། བྱང་ཆུབ་སེམས་དཔའ་གཞོན་ནུ་ལྟར། ། འགྲོ་དྲུག་སེམས་ཅན་མར་གྱུར་ལ། ། སྤྲུལ་སྐུ་འགྲོ་དོན་བྱེད་པའི་བརྡ། །
མདུན་དུ་ཆུ་མིག་བརྡོལ་བ་དེ། ། ཆོས་ཀྱི་ཆབ་སྲིད་དར་བའི་བརྡ། ། རྒྱབ་ཏུ་འོད་གཅིག་འཁྱིལ་བ་དེ། ། བོད་ཁམས་དཀར་པོར་གཏོང་བའི་བརྡ། ། ལུས་ལ་མེ་དཔུང་འབར་བ་དེ། ། བདེ་དྲོད་གཏུམ་མོའི་ཡེ་ཤེས་ཀྱིས། ། རྣམ་རྟོག་ཆབ་རོམ་བཞུ་བའི་བརྡ། ། སྙིང་ལ་ཉི་ཟླ་ཤར་བ་དེ། ། འགྲོ་འོང་མེད་པའི་འོད་གསལ་གྱི། ། ངང་ལ་རྟག་ཏུ་གནས་པའི་བརྡ། །
བུ་རྨི་ལམ་མི་ངན་རྨི་ལམ་བཟང༌། ། དུས་ཕྱི་མར་འབྱུང་བ་ལུང་བསྟན་པ། ། ལྟས་དགེ་བར་བཤད་ཀྱི་ཆོས་ཀྱི་བརྡ། ། ལར་རྨི་ལམ་མངོན་སུམ་གང་ལ་ཡང༌། ། མཚན་མར་བཟུང་ན་བར་ཆད་ཡིན། ། སྒྱུ་མར་ཤེས་ན་ལམ་དུ་འགྱུར། ། རྨི་ལམ་མི་ཤེས་འཆད་མི་ཤེས། ། བཟང་རྨིས་ངན་རྟགས་རྨི་བར་བཤད། ། རྨི་ལམ་སྦྱངས་པ་མངོན་གྱུར་ན། ། ངན་རྨིས་བཟང་སྟེ་དགེ་བར་བཤད། །
ལར་སྐྱོན་དང་ཡོན་ཏན་གང་ཡང་མིན། ། མཆོག་ཏུ་མ་འཛིན་རིགས་ཀྱི་བུ། ། ཁྱོད་དགེ་སློང་གི་ཐུགས་ལ་དེ་ལྟར་ཞོག ། ཅེས་གསུངས་སོ། ། ད་ནི་འདི་ནས་ཤར་ཕྱོགས་ན་སྒམ་པོ་བདར་གྱི་རི་བོ་བྱ་བ། རི་རྒྱལ་པོ་གདན་ལ་བཞུགས་པ་ལྟ་བུ། རྩེ་མོ་རིན་ཆེན་པྲོག་ཞུ་ལྟར་ཡོད་པ། ངའི་ཞྭ་འདི་ལྟ་བུ་ཤིང་སྤང་གསེར་གྱི་མཎྜལ་བཀོད་པ་ལྟ་བུ། མདུན་རི་རིན་ཆེན་སྤུངས་པ་འདྲ་བ། རི་བདུན་བློན་པོ་ཕྱག་འཚལ་བ་ལྟ་བུ་ཡོད།
དེའི་མགུལ་ན་ཁྱོད་ཀྱི་གདུལ་བྱ་ཡོད་པས་དེར་སོང་ལ་འགྲོ་དོན་གྱིས་ཤིག་གསུངས་ནས་མགུར་འདི་གསུངས་སོ།། ༈ སྟོན་པ་དབུས་སུ་བཞུད་མི་བཞུད། ། སྟོན་པ་དབུས་སུ་བཞུད་པ་ན། ། རེས་འགའ་ཟས་ཀྱི་སྣང་བ་འཆར། ། ཟས་ཀྱི་སྣང་བ་ཤར་ཙ་ན། ། ཟས་སུ་ཟག་མེད་ཏིང་འཛིན་ཟོ། ། ཞིམ་མངར་ཀུན་སྒྱུ་མར་ཤེས་པར་མཛོད། ། ཅིར་སྣང་ཆོས་སྐུར་ཉམས་སུ་ལོང༌། ། རེས་འགའ་གོས་ཀྱི་སྣང་བ་འཆར། ། གོས་ཀྱི་སྣང་བ་ཤར་ཙ་ན། །
གོས་སུ་གཏུམ་མོའི་བདེ་དྲོད་གྱོན། ། འཇམ་ལེགས་ཀུན་སྒྱུ་མར་ཤེས་པར་མཛོད། ། ཅིར་སྣང་ཆོས་སྐུར་ཉམས་སུ་ལོང༌། ། རེས་འགའ་ཡུལ་གྱི་སྣང་བ་འཆར། ། ཡུལ་གྱི་སྣང་བ་ཤར་ཙ་ན། ། ཡུལ་དུ་ཆོས་ཉིད་གཏན་ཡུལ་ཟུང༌། ། ཕ་ཡུལ་ཀུན་སྒྱུ་མར་ཤེས་པར་མཛོད། ། ཅིར་སྣང་ཆོས་སྐུར་ཉམས་སུ་ལོང༌། ། རེས་འགའ་ནོར་གྱི་སྣང་བ་འཆར། ། ནོར་གྱི་སྣང་བ་ཤར་ཙ་ན། །
ནོར་དུ་འཕགས་པའི་ནོར་བདུན་ཟུང༌། ། ནོར་རྫས་ཀུན་སྒྱུ་མར་ཤེས་པར་མཛོད། ། ཅིར་སྣང་ཆོས་སྐུར་ཉམས་སུ་ལོང༌། ། རེས་འགའ་གྲོགས་ཀྱི་སྣང་བ་འཆར། ། གྲོགས་ཀྱི་སྣང་བ་ཤར་ཙ་ན། ། གྲོགས་སུ་རང་བྱུང་ཡེ་ཤེས་སྟེན། ། ཟླ་གྲོགས་ཀུན་སྒྱུ་མར་ཤེས་པར་མཛོད། ། ཅིར་སྣང་ཆོས་སྐུར་ཉམས་སུ་ལོང༌། ། རེས་འགའ་བླ་མའི་སྣང་བ་འཆར། ། བླ་མའི་སྣང་བ་ཤར་ཙ་ན། །
འབྲལ་མེད་སྤྱི་བོར་གསོལ་བ་ཐོབ། ། བརྗེད་མེད་སྙིང་གི་དཀྱིལ་དུ་སྒོམས། ། བླ་མ་ཡང་རྨི་ལམ་སྒྱུ་མ་འདྲ། ། ལར་ཐམས་ཅད་སྒྱུ་མར་ཤེས་པར་མཛོད། ། ཤར་སྒམ་པོ་བདར་གྱི་རི་བོ་དེ། ། རི་རྒྱལ་པོ་གདན་ལ་ཞུགས་པ་འདྲ། ། རྒྱབ་རི་དར་དཀར་ཕྱར་བ་འདྲ། ། མདུན་རི་རིན་ཆེན་སྤུང་པ་འདྲ། ། རྩེ་མོར་རིན་ཆེན་སྲོག་ཞུ་འདྲ། ། རི་བདུན་བློན་པོ་འདུད་པ་འདྲ། །
ཤིང་སྤང་གསེར་གྱི་མཎྜལ་འདྲ། ། རི་དེ་ཡི་མགུལ་ན་གདུལ་བྱ་ཡོད། ། ཁྱོ་དེ་རུ་སོང་ལ་འགྲོ་དོན་མཛོད། ། བུ་ཁྱོད་ཀྱིས་འགྲོ་དོན་འགྲུབ་སྟེ་མཆི། ། གསུངས་ནས་ཁྱོད་ཀྱི་མིང་ཡང་དགེ་སློང་རྡོ་རྗེ་འཛིན་པ་འཛམ་གླིང་གྲགས་པ་ཞེས་བྱ་བ་ཡིན་ནོ་གསུངས། དེ་ནས་དབང་དང་བྱིན་རླབས་གཉིས་ཀྱི་བཀའ་བྱིན། ཆོས་ཐམས་ཅད་རྫོགས་པར་གནང་ནས་ཨ་རུ་ར་གསེར་མདོག་གཅིག་ལ་ལྗགས་ཀྱི་མཆིལ་མ་བཏབ་པ་ཞིག་དང༌། མེ་ཆ་ཞིག་གནང་ནས། བླ་མའི་ཞལ་ནས་ད་ཡུལ་དུ་སོང་ལ་སྒོམས་གསུངས། སྤྱིར་ཡང་རི་དྭགས་རྨས་མའམ་བྱ་བཞིན་ཟོན་བག་ཆེ་བར་བྱ།
ཞི་བ་འདུལ་བ་རྩེ་རག་ཆུང་བར་བྱ། བཟོད་གླགས་ཆེ་བར་བྱ། ཐམས་ཅད་དང་མཐུན་པར་བྱ། གཙང་སྦྲ་ཤིན་ཏུ་ཆེ་བར་བྱ། རྟོག་པ་ཤིན་ཏུ་ཆུང་བར་བྱ། རི་མཚམས་དང་སྨྲ་བཅད་དང་འདག་སྦྱར་གསུམ་གྱིས་དུས་འདའ་བར་བྱ། རང་སེམས་སངས་རྒྱས་སུ་རྟོགས་ཀྱང་བླ་མ་རྡོ་རྗེ་སློབ་དཔོན་མི་སྤོང་བར་བྱ། བསགས་སྦྱངས་གཉིས་པོ་རང་སར་དག་ཀྱང་ཚོགས་ཆུང་ངུ་ནས་བསག ། ལས་འབྲས་ནི་ནམ་མཁའ་ལྟར་གོ་ཡང་སྡིག་པ་ཆུང་ངུ་ལ་འཛེམ། མཉམ་བཞག་དང་རྗེས་ཐོབ་མེད་པའི་ཉམས་མྱོང་ཡོད་ཀྱང་ཐུན་བཞིའི་རྣལ་འབྱོར་རྒྱུན་ཆད་མེད་པར་ཉམས་སུ་ལོང༌།
བདག་གཞན་མཉམ་པ་ཉིད་དུ་གོ་ཡང་ཆོས་དང་གང་ཟག་ལ་སྐུར་པ་མི་གདབ། བུ་ཁྱོད་ཀྱིས་ཡོས་བུ་ལོ་རྟ་ཟླ་བའི་ཚེས་བཅུ་བཞི་ལ་བྲིན་སྙེ་ནམ་གྱི་མཚམས་སུ་སླེབ་པ་གྱིས་གསུངས་ནས་དྭགས་པོའི་སྐྱེལ་མགུར་འདི་གསུངས་སོ།། ༈ བུ་སྤྲོས་བྲལ་སེམས་ལ་ཤར་དུས་སུ། ། ཐ་སྙད་ཚིག་ཕྱིར་མ་འབྲང་ཞིག ། ཆོས་བརྒྱད་སྒྲོག་ཏུ་ཚུད་ཉེན་ཡོད། ། བུ་ང་རྒྱལ་མེད་པའི་ངང་ལ་ཞོག ། དེ་གོའམ་དབུས་པ་སྟོན་པ་བ། ། དེ་གོའམ་དྭགས་པོ་ལྷ་རྗེ་བ། ། བུ་རང་གྲོལ་ནང་ནས་ཤར་དུས་སུ། ། ཚད་མའི་སྦྱོར་བ་མ་བཀོད་ཅིག །
དོན་མེད་ཀྱི་འབད་རྩོལ་བྱེད་ཉེན་ཡོད། ། བུ་རྣམ་རྟོག་མེད་པའི་ངང་ལ་ཞོག ། དེ་གོ་འམ་དབུས་པ་སྟོན་པ་བ། ། དེ་གོའམ་དྭགས་པོ་ལྷ་རྗེ་བ། ། རང་སེམས་སྟོང་ཉིད་རྟོགས་ཙ་ན། ། གཅིག་དང་དུ་མར་མ་སྦྲེལ་ཞིག ། ཆད་པའི་སྟོང་ཉིད་དུ་འགྲོ་ཉེན་ཡོད། ། བུ་སྤྲོས་པ་མེད་པའི་ངང་དུ་ཞོག ། དེ་གོའམ་དབུས་པ་སྟོན་པ་བ། ། དེ་གོའམ་དྭགས་པོ་ལྷ་རྗེ་བ། །
ཕྱག་རྒྱ་ཆེན་པོ་སྒོམ་དུས་སུ། ། ལུས་ངག་གི་དགེ་སྦྱོར་མ་བརྩོན་ཞིག ། མི་རྟོག་ཡེ་ཤེས་ཡལ་ཉེན་ཡོད། ། བུ་མ་བཅོས་གཉུག་མའི་ངང་ལ་ཞོག ། དེ་གོའམ་དབུས་པ་སྟོན་པ་བ། ། དེ་གོའམ་དྭགས་པོ་ལྷ་རྗེ་བ། ། རྟགས་དང་ལུང་བསྟན་བྱུང་དུས་སུ། ། དགའ་རློམ་ཆེད་དུ་མ་འཛིན་ཅིག ། བདུད་ཀྱི་ལུང་བསྟན་འབྱུང་ཉེན་ཡོད། ། བུ་ཆེད་འཛིན་མེད་པའི་ངང་ལ་ཞོག །
དེ་གོའམ་དབུས་པ་སྟོན་པ་བ། ། དེ་གོའམ་དྭགས་པོ་ལྷ་རྗེ་བ། ། རང་སེམས་གཏན་ལ་འབེབས་དུས་སུ། ། མངོན་ཤེས་ལ་འདོད་པ་མ་སྐྱེ་ཞིག ། དགའ་རློམ་བདུད་ཀྱིས་ཁྱེར་ཉེན་ཡོད། ། བུ་རེ་བ་མེད་པའི་ངང་ལ་ཞོག ། དེ་གོའམ་དབུས་པ་སྟོན་པ་བ། ། དེ་གོའམ་དྭགས་པོ་ལྷ་རྗེ་བ། ། ཞེས་གསུངས་སོ། ། ཡང་བླ་མ་ལྷ་རྗེས་བར་དོའི་གདམས་ངག་ཞུས་པ་ལ་གསུངས་པ།
༈ རྗེ་བླ་མ་རྣམས་ལ་ཕྱག་འཚལ་ལོ། ། སྒོས་བཀའ་དྲིན་ཅན་ལ་སྐྱབས་སུ་མཆི། ། བུ་ཁྱོད་ཀྱིས་གསོལ་བ་བཏབ་པའི་ངོར། ། ད་བར་དོ་འདི་ལ་དབྱངས་ཤིག་ལེན། ། སྤྱིར་ཁམས་གསུམ་འཁོར་བའི་སེམས་ཅན་དང༌། ། མྱ་ངན་ལས་འདས་པའི་སངས་རྒྱས་གཉིས། ། དངོས་པོ་གཤིས་ལ་གནས་ལུགས་གཅིག ། ལྟ་བའི་བར་དོ་དེ་ལ་མཛོད། ། སྣ་ཚོགས་སུ་ཤར་བའི་དཀར་དམར་དང༌། ། བརྗོད་དུ་མེད་པའི་སེམས་ཉིད་གཉིས། །
དབྱེར་མེད་གཉུག་མའི་ངང་དུ་གཅིག ། སྒོམ་པའི་བར་དོ་དེ་ལ་མཛོད། ། སྣ་ཚོགས་སུ་སྣང་བའི་འཁྲུལ་སྣང་དང༌། ། རང་སེམས་སྐྱེ་བ་མེད་པ་གཉིས། ། གཉིས་མེད་ལྷན་ཅིག་སྐྱེས་པར་གཅིག ། སྤྱོད་པའི་བར་དོ་དེ་ལ་མཛོད། ། མདངས་སུམ་ཉལ་བའི་རྨི་ལམ་དང༌། ། སད་ནས་བརྫུན་དུ་ཤེས་པ་གཉིས། ། སྒྱུ་མ་ལྟ་བུའི་ངང་དུ་གཅིག ། རྨི་ལམ་གྱི་བར་དོ་དེ་ལ་མཛོད། །
མ་དག་ཕུང་པོ་རྣམ་ལྔ་དང༌། ། དག་པ་རྒྱལ་བ་རིགས་ལྔ་གཉིས། ། མི་རྟོག་རྫོགས་རིམ་ངང་དུ་གཅིག ། ལམ་བསྐྱེད་རྫོགས་ཀྱི་བར་དོ་དེ་ལ་མཛོད། ། ཐབས་ལས་བྱུང་བའི་ཕ་རྒྱུད་དང༌། ། ཤེས་རབ་ལས་བྱུང་བའི་མ་རྒྱུད་གཉིས། ། དབང་གསུམ་ལྷན་ཅིག་སྐྱེས་པར་གཅིག ། གནད་ཀྱི་བར་དོ་དེ་ལ་མཛོད། ། རང་དོན་ཆོས་སྐུ་འགྱུར་མེད་དང༌། ། གཞན་དོན་གཟུགས་སྐུ་འགག་མེད་གཉིས། །
དབྱེར་མེད་གཉུག་མའི་ངང་དུ་གཅིག ། སྐུ་གསུམ་གྱི་བར་དོ་དེ་ལ་མཛོད། ། མ་དག་སྒྱུ་ལུས་ཀྱི་མངལ་སྒོ་དང༌། ། དག་པ་ལྷ་ཡི་རྣམ་པ་གཉིས། ། བར་དོ་འོད་གསལ་གྱི་ངང་དུ་གཅིག ། འབྲས་བུའི་བར་དོ་དེ་ལ་མཛོད། ། ཅེས་གསུངས་ནས། རྗེ་བཙུན་ཡར་བྱོན་ནས་སློབ་མ་ཐམས་ཅད་བསགས་ནས་ལྷ་རྗེ་སྟོན་པ་དེས་སེམས་ཅན་མང་པོ་ལ་ཕན་ཐོགས་པ་འདུག ། མདངས་ངའི་རྨི་ལམ་ན་ངའི་རྩ་ནས་བྱ་རྒོད་པོ་ཞིག་དབུས་སུ་འཕུར་ནས་སོང༌། དེ་རི་ཆེན་པོ་ཞིག་གི་རྩེ་ལ་བབས་ཏེ་ཕྱོགས་ཕྱོགས་ནས་ངང་པའི་འཁོར་མང་པོ་འདུས་ཏེ་དར་ཅིག་ནས་སོ་སོར་གྱེས་ཏེ་སོང༌།
ངང་པ་རེ་རེ་ལའང་ངང་གཡོག་ལྔ་བརྒྱ་ཙམ་འདུས་ནས་འདུག་སྟེ་ལུང་པའི་གཤིས་ཐམས་ཅད་སེར་ཉོག་གིས་སོང་བ་རྨིས། ཁོ་བོ་རྣལ་འབྱོར་པ་ཡིན་པ་ལ་ཁོ་བོའི་རྗེས་སུ་རབ་ཏུ་བྱུང་བ་མང་པོ་འོང་བར་འདུག ། ལྷ་རྗེ་སྟོན་པ་དེས་སེམས་ཅན་དཔག་ཏུ་མེད་པ་ལ་ཕན་ཐོགས་པར་འདུག ། ཁོ་བོས་ཀྱང་སངས་རྒྱས་ཀྱི་བསྟན་པ་ལ་བྱ་བ་བྱས་པར་འདུག་གསུང་ངོ༌། ། དེ་ནས་དྭགས་པོ་དབུས་སུ་བྱོན་ཏེ་དགེ་བཤེས་སྙུག་རུམ་པའི་སར་བྱོན་པས་ཁོང་གི་ཞལ་ནས་ཁྱོད་རྣལ་འབྱོར་པ་ལ་ཡོན་ཏན་ཅི་ཡོད་གསུངས་པས། རླུང་ཕྱི་ནང་དུ་མི་རྒྱུ། རྟོགས་པ་ནམ་མཁའ་དང་མཉམ་གསུང༌། དེ་ནས་གཉལ་དུ་བཞུགས་ཙ་ན་བླ་མའི་གསུང་དྲན་ནས། རྒྱ་པ་གསེར་རེ་ལ་གསེར་ཞོ་བཅུ་གཉིས་བསྐྱིས་ནས་རས་སྒོམ་རས་པ་བྱ་བ་གྲོགས་སུ་འཁྲིད་ནས་བྱོན་པས་ཡར་ཀླུང་མདོར་སླེབ་ཙ་ན་གཙང་གི་བོང་འཚོང་བ་དང་ཕྲད་པས་རྗེ་བཙུན་རྟ་ཟླ་བའི་ཚེས་བཅུ་བཞི་ལ་གཤེགས་ཟེར་ནས་ཕྱག་འཁར་དང་ན་བཟའི་རས་ཤིག་མཆོད་པའི་རྟེན་དུ་བསྐུར་འདུག་པ་ཡང་སྤྲད། དེར་སྤྱན་ཆབ་མང་པོ་ཡང་ཤོར།
དྲན་མེད་དུ་བརྒྱལ་ནས་སོང་བས། རྩ་ན་ཡོད་པ་ཀུན་གྱིས་ཕྱག་ཞབས་ལ་བསྐུ་མཉེ་ཕུལ་ཞལ་རས་ལ་ཆུ་མང་པོ་བཏབ་པས་དར་ཅིག་ན་དྲན་པ་རྙེད་དེ། གསེར་སྲང་གང་བྲིན་གྱི་ཕྱོགས་སུ་གཏོར་ཏེ་བླ་མ་ལ་གསོལ་བ་འདེབས་པའི་མགུར་འདི་ཕུལ་ལོ།། ༈ རྗེ་གངས་དཀར་གྱི་རྩེ་ལ་གཤེགས་པའི་ཚེ། ། སེང་གེ་དཀར་མོའི་སྤྱོད་དང་མཚུངས། ། གཞན་སྣང་ཟིལ་གྱིས་གནོན་པའི་རྣལ་འབྱོར་པ། ། རྗེ་ནགས་མའི་ཁྲོད་ལ་གཤེགས་པའི་ཚེ། ། རྒྱ་སྟག་ཁྲ་བོའི་སྤྱོད་དང་མཚུངས། ། རེ་དོགས་བྲལ་བའི་རྣལ་འབྱོར་པ། ། རྗེ་བྲག་དཀར་གྱི་རྩེ་ལ་གཤེགས་པའི་ཚེ། །
ཐང་དཀར་རྒོད་པོའི་སྤྱོད་དང་མཚུངས། ། ཕྱི་རྒྱ་རླབས་ཀྱིས་ཆོད་པའི་རྣལ་འབྱོར་པ། ། རྗེ་ཕྱོགས་མེད་ཀྱི་རི་ཁྲོད་འགྲིམས་པའི་ཚེ། ། རི་དྭགས་ཡོངས་ཀྱི་སྤྱོད་དང་མཚུངས། ། རྡོས་ཐག་ཆོད་པའི་རྣལ་འབྱོར་པ། ། རྗེ་འཁོར་གྱི་ནང་དུ་བཞུགས་པའི་ཚེ། ། རྡོ་རྗེ་འཆང་གི་སྤྱོད་དང་མཚུངས། ། ངེད་སྐལ་ལྡན་འདྲེན་པའི་རྣལ་འབྱོར་པ། ། རྗེ་གླང་པོ་ལྟ་བུའི་སྤྱོད་དང་མཚུངས། ། མཉམ་བཞག་རྗེས་ཐོབ་མེད་པར་ངེས། །
རྗེ་བུ་ཆུང་ལྟ་བུའི་སྤྱོད་པ་དེ། ། ནང་ན་གཟའ་གཏད་མེད་པར་ངེས། ། རྗེ་བློ་དང་བྲལ་བའི་སྤྱོད་པ་དེ། ། དེ་ཉིད་ཐུགས་སུ་ཆུད་པར་ངེས། ། རྗེ་མངོན་ཤེས་དག་དང་ལྡན་པའི་ཚེ། ། ནང་གི་སེམས་ཉིད་གསལ་བར་ངེས། ། རྗེ་ཟས་སྐོམ་གྱི་འདུ་ཤེས་ཆུང་བ་དེ། ། ཏིང་འཛིན་ཟས་སུ་གསོལ་བར་ངེས། ། རྗེ་ནོར་བུ་དབང་གི་རྒྱལ་པོ་བཞིན། ། དགོས་དགུ་རང་ལ་འབྱུང་བ་ཁྱེད། །
རྗེ་སྐར་ཚོགས་དབུས་ན་ཟླ་རྒྱས་བཞིན། ། མང་པོའི་ནང་ན་མཛེས་པ་ཁྱེད། ། རྗེ་འདམ་གྱི་ནང་ན་པདྨོ་བཞིན། ། འཁོར་བའི་སྐྱོན་གྱིས་མ་གོས་ཁྱེད། ། འགྲོ་བ་ཡོངས་ལ་དྲིན་རེ་ཆེ། ། བཀའ་བརྒྱུད་རྣམས་ཀྱི་རེ་བ་འགྲུབ། ། ཁྱོད་ཀྱི་ཡོན་ཏན་དཔག་མེད་ལ། ། བདག་གིས་ཅུང་ཟད་བསྟོད་པ་ལ། ། ཐུགས་རྗེས་དགོངས་ཤིང་རྗེས་སུ་ཟུངས། ། དངོས་པོའི་བསྙེན་བཀུར་མ་མཆིས་ཀྱང༌། །
སྒྲུབ་པ་ཉམས་སུ་ལེན་ལགས་ཀྱི། ། ཆོས་སྐུ་གཅིག་ཏུ་མ་གྱུར་བར། ། བྱིན་རླབས་ཀྱི་ཆུ་རྒྱུན་མ་གཅོད་ཅིག ། ཐུགས་རྗེའི་ལྕགས་ཀྱུས་མ་བཏང་ཞིག ། དེ་བསྟོད་པ་ཡི་བསོད་ནམས་ཀྱིས། ། རྗེ་བཙུན་ཉིད་དང་མཇལ་བར་ཤོག ། མཇལ་ནས་བྱིན་གྱིས་རློབ་པར་ཤོག ། ཅེས་གསུངས་སོ། ། ཡང་ནུབ་གཅིག་རྨི་ལམ་ན་བུ་གཅིག་འདུག་པ་དེའི་རྐེ་བཅད་ནས་སྐྱེ་རྒྱུད་བཅད་དོ་བྱས་རོ་རྦབ་ལ་བཏང་བ་ཞིག་རྨིས། དེ་ཕྱིན་ཆད་རྨི་ལམ་ཡེ་མི་ཡོང་བར་འདུག་སྟེ།
འོད་གསལ་དུ་འགྲོ་བར་འདུག་གསུངས་ནས་དེའི་དུས་སུ་མགུར་འདི་གསུངས་སོ།། ༈ བདེ་ཆེན་ཆོས་དབྱིངས་ཀྱི་ངང་ནས་དབྱངས་ཤིག་ལེན། ། ཡེ་ཤེས་ཀྱི་ངང་དུ་ཚིག་གཅིག་འདེབས། ། གཉིས་མེད་ཀྱི་དོན་འདི་གཏན་ལ་འབེབས། ། གཞན་ཕན་སྙིང་རྗེ་ཞེན་མེད་འདི། ། ཐབས་ཀྱི་མཆོག་ཏུ་གཙིར་གྱིས་བཟུང༌། ། ལྷན་ཅིག་སྐྱེས་པའི་རྣམ་ཤེས་འདི། ། ཡེ་ཤེས་ཡིན་པར་གཙིར་གྱིས་བཟུང༌། ། ངེས་ཤེས་སྐྱེས་ན་དེ་ཉིད་ཡིན། ། མཚན་མར་འཛིན་པའི་རྣམ་རྟོག་འདི། །
ཆོས་སྐུ་ཡིན་པར་གཙིར་གྱིས་བཟུང༌། ། ཉམས་སུ་མྱོང་ན་སྙིང་པོ་མཐོང༌། ། བཏགས་པའི་བག་ཆགས་སྣང་གྲགས་འདི། ། དོན་དམ་ཡིན་པར་གཙིར་གྱིས་བཟུང༌། ། ངེས་ཤེས་སྐྱེས་ན་དེ་ཉིད་ཡིན། ། མཚན་མར་སྐྱེས་པའི་རྣམ་རྟོག་འདི། ། བརྟན་པ་ཐོབ་ན་བདེན་པ་མཐོང༌། ། དེ་ཡི་དོན་ཞིག་རྟོགས་འདོད་ན། ། ཆུ་བོའི་རྒྱུན་བཞིན་ཉམས་སུ་ལོང༌། ། བཅས་བཅོས་མ་མང་ལྷུག་པར་ཞོག །
ལྟ་ཉུལ་མ་བྱེད་རང་སོར་ཞོག ། ཡིད་ལ་མ་བྱེད་རང་གར་ཞོག ། ཉམས་དང་རྟོགས་པ་གཅིག་ཏུ་མཆིས། ། རྒྱུན་ཆད་མེད་པར་རྟོགས་ན་ཡིན། ། ནམ་མཁའ་ལྟ་བུར་མཉམ་ན་ཡིན། ། རང་སེམས་སངས་རྒྱས་སུ་མཐོང་ན་ཡིན། ། ཆོས་ཉིད་མངོན་སུམ་དུ་རྟོགས་སམ་སྙམ། ། མཚན་མ་རང་སར་གྲོལ་ལམ་སྙམ། ། མ་བསམ་ལྷུན་གྱིས་གྲུབ་བམ་སྙམ། ། ཕལ་དང་ཕལ་གྱི་སྤྱོད་ཡུལ་མིན། །
ཐོས་པ་ཆེ་བས་གོ་བ་མིན། ། ཤེས་རབ་ཆེ་བས་ཤེས་པ་མིན། ། རྟོག་པས་བཏགས་པའི་སྤྱོད་ཡུལ་མིན། ། བྱིན་རླབས་ཀྱི་ལམ་ལ་གནས་པ་ཡིན། ། བླ་མའི་གསུང་ལ་བསྟེན་པ་ཡིན། ། དད་པ་ཅན་གྱིས་རྟོགས་པ་ཡིན། ། དེ་ལྟར་རྟོགས་སམ་སྒོམ་ཆེན་ཀུན། ། ཀུན་ལ་སྨྲ་བའི་རིགས་མ་ཡིན། ། ཞེས་གསུངས་སོ། ། ལར་ང་ལ་ནི་སྒོམ་རྒྱུད་ལ་སྐྱེ་བ་དཀའ་ལས་ཆེན་པོ་དགོས་པ་བྱུང༌།
ད་ཁྱེད་རྣམས་ལ་ཚེགས་མེད་དུ་སྐྱེ་བར་འདུག་སྟེ། གདམས་ངག་ཐབས་ལམ་འདི་ཟབ་པའི་སྟེང་དུ་བཀའ་བརྒྱུད་འདི་ལ་བྱིན་རླབས་ཀྱི་བཀའ་བབས་གཞན་དང་མི་མཉམ་པ་ཞིག་ཡོད་གསུངས། དེ་ཐམས་ཅད་དྭགས་པོའི་ཞུ་ལན་གྱི་སྐོར་རོ།། ༈ ན་མོ་གུ་རུ། དེ་ཡང་ཟབ་མོ་སྟོང་པ་ཉིད་མཐའ་དང་བྲལ་བ་ཐུགས་སུ་ཆུད་པ་དེ་བཞིན་གཤེགས་པའི་མདོ་སྡེ་མང་པོ་ནས་ལུང་བསྟན་པའི་མགོན་པོ་ཀླུ་སྒྲུབ་དེ་ཉིད་སྙིགས་མའི་དུས་སུ་སྒོམ་པའི་དགེ་སློང་བསོད་སྙོམས་པ་རིན་ཆེན་དཔལ་ཞེས་པའི་མཚན་འཛིན་པ། རྗེ་འཇིག་རྟེན་གསུམ་གྱི་མགོན་པོ་འབྲི་གུང་པ་དེ་ཉིད་འབྲི་སེ་བ་བྱང་ཆུབ་ཀྱི་གླིང་དུ་བཞུགས་པའི་ཚེ། ས་ཕྱོགས་དེར་ཐན་པ་ཆེན་པོ་བྱུང་སྟེ་ཡོན་བདག་གྲྭ་རིས་ཀུན་གྱིས་གསོལ་བ་བཏབ་པས། བདུད་རྩི་ཞིག་པོ་འདིར་ཤོག ། ངའི་གླུ་འདི་རང་རེའི་དགོན་ལྟག་གི་ཆུ་མིག་གི་རྩར་ཐོན་དང་ཆར་འབབ་ཏུ་འོང་གསུངས་ཏེ་མགུར་འདི་གསུངས་པ། ༈ ན་མོ་གུ་རུ།
དཔལ་ཆོས་དབྱིངས་ཀྱི་ནམ་མཁའ་ཡངས་པ་ལ། ། ཆོས་མཐའ་དབུས་མེད་པ་ཀུན་ལ་ཁྱབ། ། ཆོས་སྐུ་རྡོ་རྗེ་འཆང་ཆེན་ཡང་ཡང་དྲན། ། སེམས་རྩེ་གཅིག་གདུང་བས་གསོལ་བ་འདེབས། ། བླ་མ་ཁྱེད་རང་ལྟ་བུར་བྱིན་གྱིས་རློབས། ། ཤར་ཟ་ཧོར་ཡུལ་དུ་ལྷོ་སྤྲིན་འཐིབས། ། བྱིན་རླབས་བན་མ་བུན་མ་བྱུང༌། ། ཏཻ་ལོ་ཤེས་རབ་བཟང་པོ་ཡང་ཡང་དྲན། ། སེམས་རྩེ་གཅིག་གདུང་བས་གསོལ་བ་འདེབས། ། བླ་མ་ཁྱེད་རང་ལྟ་བུར་བྱིན་གྱིས་རློབས། །
བྱང་པུཥྤ་ཧ་རིར་གློག་དམར་འཁྱུག ། ཆོས་ཕྱིར་དཀའ་བ་བཅུ་གཉིས་སྤྱད། ། མཁས་པ་ནཱ་རོ་པཎ་ཆེན་ཡང་ཡང་དྲན། ། སེམས་རྩེ་གཅིག་གདུང་བས་གསོལ་བ་འདེབས། ། བླ་མ་ཁྱེད་རང་ལྟ་བུར་བྱིན་གྱིས་རློབས། ། ལྷོ་གྲོ་བོ་ལུང་དུ་གཡུ་འབྲུག་ལྡིར། ། སུམ་རྒྱུད་ཀྱི་གདམས་པ་བོད་དུ་བསྒྱུར། ། སྒྲ་བསྒྱུར་མར་པ་ལོ་ཙཱ་ཡང་ཡང་དྲན། ། སེམས་རྩེ་གཅིག་གདུང་བས་གསོལ་བ་འདེབས། ། བླ་མ་ཁྱེད་རང་ལྟ་བུར་བྱིན་གྱིས་རློབས། །
འབྲོག་ལ་ཕྱིའི་གངས་ལ་སྦྲང་ཆར་འབབ། ། སྙན་བརྒྱུད་ཀྱི་གདམས་ངག་མཚོ་ལྟར་འཁྱིལ། ། དཔལ་བཞད་པ་རྡོ་རྗེ་ཡང་ཡང་དྲན། ། སེམས་རྩེ་གཅིག་གདུང་བས་གསོལ་བ་འདེབས། ། བླ་མ་ཁྱེད་རང་ལྟ་བུར་བྱིན་གྱིས་རློབས། ། ཤར་དྭགས་ལྷ་སྒམ་པོར་དོག་ས་བརླན། ། འོད་གསལ་གྱི་ཆབ་ལ་རྒྱུན་ཆད་མེད། ། རྗེ་སྨན་པའི་རྒྱལ་པོ་ཡང་ཡང་དྲན། ། སེམས་རྩེ་གཅིག་གདུང་བས་གསོལ་བ་འདེབས། ། བླ་མ་ཁྱེད་རང་ལྟ་བུར་བྱིན་གྱིས་རློབས། །
གནས་ཕག་མོ་གྲུ་རུ་མྱུ་གུ་འཁྲུངས། ། ཟབ་མོ་གསང་སྔགས་ཀྱི་གཏེར་ཁ་བྱེ། ། རྗེ་རང་བྱོན་སངས་རྒྱས་ཡང་ཡང་དྲན། ། སེམས་རྩེ་གཅིག་གདུང་བས་གསོལ་བ་འདེབས། ། བླ་མ་ཁྱེད་རང་ལྟ་བུར་བྱིན་གྱིས་རློབས། ། བྱང་འབྲི་གུང་ཕྱོགས་སུ་འབྲས་དྲུག་སྨིན། ། འབྲས་དྲུག་གིས་འགྲོ་དྲུག་ཡོངས་ལ་ཁྱབ། ། དྲིན་ཅན་ཆོས་རྗེ་ཁུ་དབོན་ཡང་ཡང་དྲན། ། སེམས་རྩེ་གཅིག་གདུང་བས་གསོལ་བ་འདེབས། ། བླ་མ་ཁྱེད་རང་ལྟ་བུར་བྱིན་གྱིས་རློབས།།
༈ རྗེ་བཙུན་ལོ་རས་པ་དེ་ཉིད་ཕྱེ་གལ་ཏ་གང་ཁུར་ཏེ་བྱང་གི་གནམ་མཚོ་སེ་མོ་དོ་ལ་བྱོན་པ་ལས། མཚོའི་དར་ཞིག་ནས་འདུག་ཅིང་ཉ་པ་མང་པོ་གདའ་བའི་རྩར་བཞུགས་པ་ལ། ཞེ་བཅད་དྲག་པོ་ནི་སྔོན་དུ་སོང༌། མཚོའི་དར་ཞིག་ནས་དོ་ལ་འབྱོན་ཐབས་ནི་མ་བྱུང་བར་བླ་མ་ལ་གསོལ་བ་འདེབས་ཤིང་བཤུམས་པ་ལས། ཉ་པའི་བུ་ཚ་གཅིག་ན་རེ། བཙུན་ཆུང་ཁྱོད་ཅི་ལ་ངུ་ཟེར་བས་ངས་དོ་འདི་ལ་བསྒོམ་པའི་དམ་བཅའ་ཡོད་པ་ལ་དར་ཞིག་ནས་འདུག་པས་སྒྲུབ་པའི་བར་ཆད་དུ་གྱུར། དེས་སེམས་སྐྱོ་བ་ཡིན་གསུངས་པས་བུ་ཚ་དེ་ན་རེ། ཁྱོད་ལ་འདི་ཙམ་གྱི་དད་པ་ཡོད་པ་ངོ་མཚར་ཆེ། ངས་དོ་འདི་ལ་སྐྱེལ་བ་ཡིན་ཟེར་བ་ལ་བུ་ཚ་དེའི་ཕ་ན་རེ། མཚོ་འདི་ཡང་བ་ཚྭ་ཅན་ཡིན་པས་དཀའ་ཐུབ་ཀྱི་ཆུ་མི་ཉན།
མཚོ་རུལ་ན་ལོ་གཉིས་ཀྱིས་བརྒྱགས་འདི་ཡང་ཉུང་ནས་འདུག ། དཔལ་རྒྭ་ལོ་དང་སློབ་དཔོན་པདྨ་མིན་པའི་གང་ཟག་རེ་རེ་བཞུགས་པའི་སྲོལ་ཡང་མི་འདུག ། ངའི་བུ་འདི་ཡང་བུ་གཅིག་པོ་ཡིན་པས་གཏོང་མི་ཕོད། མཚོ་འདིའི་རྒྱུས་ཀྱང་ང་རང་ཆེ། སྟོབས་ཀྱང་ང་རང་ཆེ། ཁྱོད་ལ་འདི་འདྲའི་དད་པ་ཡོད་པ་འོར་ཆེ། ད་འོ་སྐོལ་གཉིས་ཚེའི་དུས་ཨེའུ་བྱེད། བྱེད་ཀྱང་ང་ལ་ཉ་མང་པོ་བསད་པའི་སྡིག་པ་ཡོད་པས་ཁྱོད་ཀྱིས་ཨེ་མ་འདྲོང་ཟེར་ནས་ཤིང་གསུམ་ཀུ་རུ་རེས་སུ་བཅིངས། དེའི་འོག་ཏུ་རྐྱལ་པ་ཕུ་ཐེར་བྱས་པ་གསུམ་བཏགས། སྟེང་དུ་ཐག་པ་དང་ཤིང་གི་དྲྭ་བ་བྱས།
དེའི་གྲུ་གཅིག་ཏུ་ཕྱེ་ཡ་གང་པོ་བཞག ། གྲུ་གཅིག་ཏུ་ཉ་པ་བསྡད། གྲུ་གཅིག་ཏུ་ཆོས་རྗེ་ཉིད་བཞུགས། ཚེས་བཅུ་གཅིག་གི་སྐར་མ་རྫོགས་པ་དང༌། གཟིངས་ཆུ་ལ་བཏང་བས། ནམ་ཕྱེད་དུ་སོང་བ་ལ་མཚོ་འུར་བ་དང་བཤང་བ་ལ་སོགས་པའི་སྒྲ་ཆེན་པོ་བྱུང༌། མཚོ་རླབས་ཀྱང་མི་ལངས་པ་ཙམ་བྱུང༌། ནམ་མཁའ་ལ་གློག་དང་སེར་བ་ཆེན་པོ་ཡང་བྱུང༌། སྦལ་པ་རེའུ་ཙིད་ཙམ་གཟིངས་ལ་མཆོངས་ནས་བྱུང་བས་མཉན་པ་ཤིན་ཏུ་བྲེད་ནས་ཁྱོད་ཕྱི་དོ་སྒོམས་བྱས་པས་མ་ཉན། ད་འོ་སྐོལ་གཉིས་ཀ་འཆི་བར་འདུག་པས་ཁྱེད་ལ་བླ་མ་བཀའ་བརྒྱུད་འདྲ་བ་ཡང་མེད་དམ་གསོལ་བ་ཐོབ་ཞིག་བདག་ལ་ཡང་བདེན་པ་འདོར་ཟེར་བ་ལ་མོས་པའི་གདུང་ཤུག་དྲག་པོས་བཀའ་བརྒྱུད་ཀྱི་བླ་མ་ལ་ར་མདའ་ཞུ་བའི་གསོལ་འདེབས་བཀའ་རྒྱ་མ་འདི་གསུངས་སོ།།
༈ ཆོས་སྐུ་ཀུན་བཟང་ཡབ་ཡུམ་དབྱེར་མེད་བླ་མ་རྡོ་རྗེ་འཆང༌། ། དེ་ཡི་སྤྲུལ་པ་ཏཻ་ལོ་བླ་མ་འགྲོ་བའི་མགོན། ། སྐྱོན་དག་ཡོན་ཏན་རྫོགས་པའི་བླ་མ་ནཱ་རོ་པ། ། བདེ་ཆེན་ཆོས་ཀྱི་དབྱིངས་ནས་སེམས་ཅན་ལ་བསྐྱབ་ཏུ་གསོལ། ། མར་སྟོན་ཆོས་ཀྱི་བློ་གྲོས་བླ་མ་བཀའ་དྲིན་ཅན། ། རྣལ་འབྱོར་དབང་ཕྱུག་ཆེན་པོ་བླ་མ་མི་ལ་རས། ། སྟོང་ཉིད་སྙིང་རྗེའི་དོན་རྟོགས་བླ་མ་ལྷ་རྗེའི་ཞབས། ། ཟག་མེད་གསལ་སྟོང་དབྱིངས་ནས་སེམས་ཅན་ལ་བསྐྱབ་ཏུ་གསོལ། ། ཐམས་ཅད་མཁྱེན་པའི་འགྲོ་མགོན་བླ་མ་བཛྲ་རྒྱལ། ། ཆེ་མཆོག་ཧེ་རུ་ཀ་དཔལ་བླ་མ་གླིང་ཆེན་རས། །
སྐུ་བཞིའི་བདག་ཉིད་ཆོས་རྗེ་འགྲོ་མགོན་འབྲུག་པའི་ཞབས། ། དམིགས་མེད་སྙིང་རྗེའི་ཐུགས་ཀྱིས་སེམས་ཅན་ལ་བསྐྱབ་ཏུ་གསོལ། ། བདག་གཞན་དོན་གཉིས་འགྲུབ་པའི་མཚན་ལྡན་ཆོས་ཀྱི་རྗེ། ། ཐུགས་རྗེས་འགྲོ་དོན་མཛད་པའི་དྲིན་ཅན་རིན་པོ་ཆེ། ། ཐུགས་རྗེ་ཐབས་ལ་མཁས་པའི་དྲིན་ཅན་བླ་མའི་ཞབས། ། བསྐལ་པ་སྙིགས་མའི་སེམས་ཅན་ལ་བསྐྱབ་ཏུ་གསོལ། ། ཞེས་གསོལ་བ་བཏབ་པས་སེ་མོ་དོའི་ཐད་ཀ་ནས་འོད་ཀྱི་ཕུང་པོ་འཇའ་གུར་ཕུབ་པ་ལྟར་གཟིགས་ཏེ་དེའི་དབུས་ན་གཙང་པ་རྒྱ་རས་ལོངས་སྤྱོད་རྫོགས་པའི་སྐུའི་ཆ་བྱད་ཀྱི་རྣམ་པ་ཅན་ཕྱག་ན་འཆི་མེད་ཚེའི་བུམ་པ་བསྣམས་པ་ཞིག་ཞལ་གཟིགས་པས་ཡང་གསོལ་འདེབས་འདི་གསུངས་སོ།། ༈ བླ་མ་དུས་གསུམ་རྒྱལ་བ་སྲས་བཅས་རྣམས། ། མི་བདག་གི་སྙིང་གི་འོ་དོད་གསན་དུ་གསོལ། ། བླ་མ་རྡོ་རྗེ་སྤུན་ཚོགས་མཆེད་དང་ལྕམ་དྲལ་རྣམས། །
བླ་མེད་བྱང་ཆུབ་སྒྲུབ་པའི་སྒོམ་མཁས་བཙུན་པ་རྣམས། །

བསྟན་པའི་སྒོ་རུ་ཞུགས་པའི་ཆོས་མཛད་བསམ་ཤེས་རྣམས། ། ཐམས་ཅད་ཐུགས་དགོངས་བསྡུས་ལ་སེམས་ཅན་ལ་བསྐྱབ་ཏུ་གསོལ། ། འཁོར་བ་མེ་འོབས་དང་འདྲ་བའི་འཇིགས་སུ་རུང་བ་འདིར། ། བསམ་རླག་ཕྱེ་ལེབ་དང་འདྲ་བའི་སེམས་ཅན་ལ་བསྐྱབ་ཏུ་གསོལ། ། འཁོར་བ་རྒྱ་མཚོ་དང་འདྲ་བའི་མཐའ་ཡས་གཏིང་མེད་འདིར། ། ཉམ་ཆུང་བ་ཐག་དང་འདྲ་བའི་སེམས་ཅན་ལ་བསྐྱབ་ཏུ་གསོལ། ། འཁོར་བ་མུན་ནག་དང་འདྲ་བའི་གཡང་ས་ཆེན་པོ་འདིར། ། མིག་བྲལ་ལམ་དོར་དང་འདྲ་བའི་སེམས་ཅན་ལ་བསྐྱབ་ཏུ་གསོལ། ། འཁོར་བ་བཙོན་དོང་དང་འདྲ་བའི་ཐར་མེད་ཆེན་པོ་འདིར། ། མགོན་མེད་ཤ་བཙོན་དང་འདྲ་བའི་སེམས་ཅན་ལ་བསྐྱབ་ཏུ་གསོལ། ། འཁོར་བ་དུག་འོབས་དང་འདྲ་བའི་སྡུག་བསྔལ་ཆེན་པོ་འདིར། །
དམུས་ལོང་སྨྱོན་པ་དང་འདྲ་བའི་སེམས་ཅན་ལ་བསྐྱབ་ཏུ་གསོལ། ། འཁོར་བ་སྨིག་རྒྱུ་དང་འདྲ་བའི་སྙིང་པོ་མེད་པ་འདིར། ། ཚ་གདུང་རི་དྭགས་དང་འདྲ་བའི་སེམས་ཅན་ལ་བསྐྱབ་ཏུ་གསོལ། ། རྨི་ལམ་སྒྱུ་མ་དང་འདྲ་བའི་འཁོར་བ་བདེན་མེད་འདིར། ། མ་རྟོགས་སྡུག་ཡུན་རིང་བའི་སེམས་ཅན་ལ་བསྐྱབ་ཏུ་གསོལ། ། མཐོ་དམན་ཀུན་གྱི་སྐྱབས་གྱུར་མགོན་པོ་ཆོས་ཀྱི་རྗེ། ། བཀའ་དྲིན་ཆེན་པོ་དྲན་མཆོག་སེམས་ཅན་ལ་བསྐྱབ་ཏུ་གསོལ། ། བླ་མ་རྒྱལ་བ་སྲས་བཅས་ཞི་ཁྲོ་རབ་འབྱམས་རྣམས། ། དཀར་པོའི་ཕྱོགས་ལ་དགའ་བའི་དམ་ཅན་སྲུང་མ་རྣམས། ། བར་ཆད་བདུད་དཔུང་ཆོམས་ལ་སེམས་ཅན་བདེ་ལ་འཁོད། །
བླ་མ་ཁྱེད་ལ་སངས་རྒྱས་དང་སེམས་ཅན་ལ་སོགས་པའི། ། ཐ་དད་དུ་འཛིན་པའི་རྟོག་པ་མི་མངའ་ཡང༌། ། སྡུག་བསྔལ་མྱོང་བའི་སེམས་ཅན་ལ་བསྐྱབ་ཏུ་གསོལ། ། བར་ཆད་ཞི་ཞིང་ཡོན་ཏན་རྫོགས་པ་དང༌། ། བསྟན་པ་དར་ཞིང་ཞིང་ཁམས་དག་པར་མཛོད། ། ཅེས་གསོལ་བ་བཏབ་པའི་བྱིན་རླབས་ཀྱིས་ཆོ་འཕྲུལ་རྣམས་སྐད་ཅིག་ལ་ཞི། རྩོལ་མེད་དུ་སྐམ་སར་ཆོད་པས་ཉ་པ་དེ་ཆོས་རྗེ་ལ་སངས་རྒྱས་དངོས་སུ་མཐོང་ཞིང་ཕྱག་དང་བསྐོར་བ་བྱས་བྱིན་རླབས་ཞུས་ནས་ལྡོག་ཁར་ཆོས་རྗེའི་ཞལ་ནས་བློ་སྙིང་བྲང་གསུམ་དཀོན་མཆོག་ལ་གཏོད་ཅིག་མི་བསླུ་ངེས་པ་ཡིན་ཞིང་བུ་དང་ཡང་བར་ཆད་མེད་པར་བདེ་བར་ཕྲད་གསུངས། ཉ་པ་དེ་ལྟར་ཕར་ཁར་བདེ་བར་ཕྱིན་ནོ། ། དེར་ཆོས་རྗེ་ཉིད་ཀྱིས་གནས་དེའི་མཚན་ཉིད་གཟིགས་པས་མཚོ་དེ་རང་བཞིན་གྱིས་དྭངས་པའི་བཻཌཱུརྻའི་མདོག་ལྟ་བུ། ཉི་མ་ཤར་བ་དང་ནུབ་པ་ཡང་མཚོའི་གཏིང་ནས་ཤར་བ་དང་ནུབ་པ་ལྟ་བུ།
ཇོ་མོ་རྡོ་རྗེ་ཀུན་གྲགས་མའི་ཕོ་བྲང་དུ་གྱུར་པ། མཚོ་དེའི་དཀྱིལ་ཐང་རྒྱ་མི་ཆེ་བ་ལག་མཐིལ་ལྟར་མཉམ་པ། དེའི་དབུས་ན་རིན་པོ་ཆེ་སྤུངས་པ་ལྟ་བུ། གཡས་གཡོན་གྱི་རི་བྱ་རྒོད་གཤོག་པ་བརྒྱངས་པ་ལྟ་བུ། དེའི་ལྷོ་འདབས་ལ་ཀླུ་ཁང་ཕུག་དང་དཀྱིལ་འཁོར་ཕུག་དྭངས་ཤིང་གཙང་ལ་རང་བཞིན་གྱིས་ཡིད་ཆགས་ཤིང་ཏིང་ངེ་འཛིན་སྐྱེ་བ། འདུ་འཛི་དང་གཡེང་བའི་གནས་ལས་འདས་ཤིང་ཉམས་མྱོང་དང་རྟོགས་པ་ཟླ་བ་ཡར་གྱི་ངོ་བཞིན་དུ་འཕེལ་བའི་སྒྲུབ་གནས་དེ་གཟིགས་པ་དང་ཐུགས་རབ་ཏུ་མཉེས་པར་གྱུར་ཏེ། ཕྱེ་གལ་ཏ་གང་པོ་དེའི་ཕྱེད་སང་རེས་ཀྱི་ཐེས་སུ་བཞག ། ཕྱེད་ད་ལོའི་བརྒྱགས་མཛད་དེ། ལྷ་བཤོས་དང་གཏོར་མ་རྣམས་མ་ཆགས་པར་མཛད། ལྷ་བཤོས་བྲ་བའི་རྣ་ཅོག་ཙམ།
གུང་གཏོར་ལུག་རིལ་ཙམ། བརྒྱ་རྩ་བྲ་རིལ་ཙམ། དེ་རྣམས་ཀྱི་གཏོར་ཆུ་སྐྱ་ཙམ་ལ་སྐྱོ་ཚའི་གདན་བྱས་པས་དེའི་ལོ་ལས་སྐྱིད་པ་ཡོང་མ་མྱོང་གསུང༌། ཉི་ཤུ་ལྔའི་མཆོད་པ་ནམ་བྱུང་ལ་བུར་དཀར་རྡོག་པོ་གཅིག་ཡོད་པ་ཏིང་ཆུང་ཞིག་ཡོད་པའི་ནང་དུ་སྦྱངས་ཤིང་བདེ་མཆོག་གི་སྒྲུབ་མཆོད་རྒྱས་པ་རེ་མཛད་པས་ཡིད་ཚིམ་པ་རེ་བྱུང་གསུངས། དེའི་དུས་གཉན་ཆེན་པོ་ཐང་ལྷ་སྔགས་པ་གཞོན་ནུའི་ཆ་བྱད་ཅན། ཇོ་མོ་རྡོ་རྗེ་ཀུན་གྲགས་མ་ཡང་བཙད་པོའི་བུ་མོའི་ཆ་བྱད་དུ་བྱས་ནས་དེ་ལ་མཚོ་སྨན་དང་ཡུལ་ལྷའི་ཚོགས་མང་པོས་བསྐོར་ནས་སྐབས་སྐབས་སུ་ཆོས་ཉན་པ་དང་མགུར་ཉན་པ་ལ་ཡོང་ངོ༌། ། ལར་ལྷ་འདྲེ་ཀུན་མགུར་ལ་དགའ་བས་མགུར་བྱེད་རེས་ཀྱིས་འཚོགས་ཅིང་རྣལ་འབྱོར་པ་ཡང་ན་གླུ་ལོང་ཡང་ན་ཆོས་ཤོད་ཟེར། ཆོས་བཤད་མགུར་ཡང་མང་དུ་གསུངས་སོ། ། ཉིན་ཅིག་གཟིགས་མོ་ལ་བྱོན་པས་ཕར་ཁར་ཉ་པས་ཉའི་ཕུང་པོ་དང་ཉ་གཅལ་དུ་བཀྲམ་པ་གཟིགས་ནས་སྙིང་རྗེ་བདུན་གྱི་མགུར་ཡང་གསུངས། དེ་ནས་དེའི་ཕྱི་ལོ་དེ་ཕྱི་དོ་ལ་འབྲི་སྟག་པའི་རི་པ་ཡོད་པ་རྣམས་ན་རེ།
ན་ཉིན་འབྲུག་པའི་བཙུན་ཆུང་གཅིག་བརྒྱགས་མེད་པར་སེ་མོ་དོ་ལ་སོང་ཡོད་པ་དེ་ཤིའམ་མ་ཤི་ལྟ་ཟེར་གཉིས་ཀྱིས་ལྟར་ཕྱིན་པས། ཆོས་རྗེ་སྒྲུབ་ཁང་ཕུག་ན་གསོལ་བ་འདེབས་པའི་སྐད་ཚོར་ནས། སྨྱོ་ནས་ཡོད་པ་འདུག་ཟེར་ཞིང་ཕྱིན་པས། ཆོས་རྗེ་ནི་ཕྱེ་གལ་ཏ་གང་པོ་དེའི་ཕྱེད་ལས་མ་ཟད་པར་འདུག་སྐུ་མདངས་རྒྱས་ཤིང་ཐུགས་དམ་འཕེལ་བར་མཐོང་ནས་དད་ཅིང་ཡ་མཚན་པར་གྱུར། ད་ཕྱི་དོ་ལ་གཤེགས་པར་ཞུ་ཞུས་པས། ད་དུང་ཕྱེ་གལ་ཏ་ཕྱེད་ཡོད་པས་འདི་ཀ་རང་དུ་སྡོད་པ་ཡིན་གསུང་ལོ་ཧྲིལ་པ་གཅིག་བཞུགས། དེ་ནས་དགུན་མཚོ་ལ་དར་ཆགས་དུས་ཞྭ་མོ་དོ་ལ་འབྱོན་དགོངས་པ་ལ་གཞི་བདག་མོས་སྡིག་པ་རྭ་ཅན་དུ་བྱས་ནས་རྭ་གཅིག་ཡ་ཐེམ་ལ་རྒྱབ་རྭ་གཅིག་མ་ཐེམ་ལ་བརྒྱབས་ནས་བཀག་པ་ལ་བློ་ལས་འདས་ཚུལ་ཐག་ཆོད་དགུའི་མགུར་གསུངས་པས་བུ་མོ་ལོ་ཉི་ཤུ་ལོན་པ་གཅིག་ཏུ་བྱས་ནས་ཕྱག་བཙལ་ནས་ཁྱེད་ལ་སྙིང་ཐག་པ་ནས་ཐོ་འཚམས་པ་མ་ལགས་ཐེགས་པ་ལ་མ་དགའ་བ་ཡིན། ད་ཁྱེད་ལ་བཤོལ་ཐེབས་པར་མི་འདུག ། ཞྭ་མོ་དོར་བཞུགས་དུས་ཞབས་ཏོག་སྒྲུབ་ཟེར་མི་སྣང་བར་སོང༌། དེ་ནས་ཆོས་རྗེ་ཞྭ་མོ་དོར་བྱོན་ནས་བཞུགས་པ་ལས།
དུས་ནམ་ཞིག་ན་ཡབ་ཡུམ་གཉིས་ཀྱིས་འགྲོ་མགོན་གཙང་པ་རྒྱ་རས་ཀྱི་དྲུང་དུ་ཕྱིན་ནས། ཉེ་གནས་དགེ་འདུན་དར་ལམ་སྣ་གནང་བྱུང་བ་དང་བསྡོངས་ནས་བྱང་ལ་སླེབས། མཚོ་ལ་དར་ཆགས་འདུག་པས་ཞྭ་མོ་དོར་ཆོས་རྗེ་དང་མཇལ། ཡབ་ཡུམ་གཉིས་ཀྱིས་ཆོས་རྗེ་ལ་འཇུས་ནས་ངུས། དགའ་ཆེ་ན་ངུ་ཆེ་ཟེར་བ་དེར་བྱུང༌། ཞག་འགའི་བར་དུ་ཆོས་དང་གསུང་མགུར་དང་རྫུ་འཕྲུལ་གྱིས་ཚིམ་པར་མཛད། དེ་ནས་ཡབ་ཡུམ་བོད་དུ་བརྫངས། དགེ་འདུན་དར་བྲག་ཕུག་ཤར་མར་སྡོད་ཚ་བའི་གཡོས་དང་སྒྲུབ་པ་གྱིས། ངའི་བྲག་ཕུག་སྒོ་བརྩིགས་གསུང་འདག་སྦྱར་ལ་བཞུགས། དགེ་འདུན་དར་གྱིས་གསོལ་བ་ཞུས་པའི་བཤོས་ཀྱི་རྩེ་ཏོག་ཙམ་རེ་གསོལ།
ལྷག་མ་བསྐམས་ནས་བཞག ། ལོ་བདུན་སོང་ནས་རྩམ་པ་ཐེར་ཟད། མཚོ་ལ་དར་ནི་མ་ཆགས། ཆོས་རྗེ་ལ་ཞུས་པས་ཟན་སྐམ་རྣམས་གནང་ནས་འདི་ལ་ཐུག་པ་གྱིས་ལ་ང་ལ་དྲོངས། ཁྱེད་རང་འཐུང་གསུང༌། ཉེ་གནས་ཀྱིས་དེ་ལྟར་བྱས་ནས་ཞུས། ཆོས་རྗེའི་ཐུགས་དགོངས་ལ་ད་དུང་དར་མ་ཆགས་ན་དགོངས་ནས་ཐུག་པའི་བསྙིགས་མ་རྣམས་བསགས་བསྐམས་ནས་བཞག ། ཡང་ཟན་སྐམ་ཟད་ཞུས་པས་འདི་རྣམས་ཚོས་གསུང༌། ཐུག་བསྙིགས་གནང་ནས་དེ་ལ་ཐུག་པ་གྱིས་ལ་ང་ལ་དྲོངས། ཁྱེད་རང་ཡང་འཐུང་གསུང༌།
ཡང་དེ་ཡང་ཟད་དར་ནི་མ་ཆགས་ཞུས་པས། ཁུག་མ་རྣམས་སྤྲུག་དང་གསུང༌། ཟན་དུ་དྲིལ་གསུང་དྲིལ་བས་མཐེ་བོང་ཙམ་བྱུང་བ་ལ་ཆོས་རྗེས་ཚོགས་འཁོར་དང་དམིགས་པ་མཛད་པས། གཞི་བདག་གིས་ཤ་བའི་རོ་གཅིག་ཆུ་འགྲམ་ན་བསྐྱལ་པ་མཁྱེན་ནས་དགེ་འདུན་དར་མཚོ་འགྲམ་ན་དངོས་གྲུབ་གཅིག་འདུག་གསུང༌། ཕྱིན་པས་ཤ་བའི་རོ་གཅིག་འདུག་པ་ལག་འབྲས་ཐོན་པར་བྱས། ཆོས་རྗེ་ལ་ཞུས་ཁོང་རང་གིས་ཀྱང་ཉུང་ཟད་རེ་བཞེས་པས་ལོ་བརྒྱད་ཙམ་ཐུབ། ཡང་ཤ་ཡང་ཟད་ཞུས་པས། ངའི་ལྷྭམ་དང་སྒོམ་སྐེད། ཁྱེད་རང་གི་ལྷྭམ་དང་སྒོམ་སྐེད། ཕྱེ་རྐྱལ་རྣམས་ཚོས་གསུངས་ནས་སྐྱུར་བྱུང་བས་ཉེ་གནས་ལ་སྡུག་བསྔལ་དཔག་མེད་བྱུང༌།
དེ་རྣམས་ལེགས་པར་བཙོས་ནས་ཞུས། དེ་ཡང་ཟད་པ་དང༌། ད་ང་རང་ཤི་ནས་བླ་མའི་སྐུ་འཚོ་བ་བྱུང་ན་སྙམས་ནས་བླ་མ་ལགས་ཆུ་འགྲམ་མ་གི་ན་མི་རོ་གཅིག་འདུག་པ་བཞེས་སུ་རུང་ངམ་ཞུས་པས་རུང་གསུང༌། དེ་ནས་ཉེ་གནས་ཀྱིས་སྐེ་རགས་ཀྱི་སྣེ་གཅིག་ཤིང་སྤ་མ་གཅིག་ལ་བཏགས། སྣེ་གཅིག་མགུལ་དུ་བཏགས་ནས་ལྕེབས་གྲབས་བྱེད་པ་ཆོས་རྗེས་མཁྱེན་ནས་མྱུར་དུ་བྱོན་ཕྱག་གིས་བཟུང་ནས་ཡར་འཁྲིད་དེ་བུ་བློ་ཉེས་དེ་འདྲ་བྱེད་མི་དགོས། ང་ཤི་ཡང་མི་འགྱོད་ཆོས་ཕྱིར་དཀའ་བ་སྤྱད་པ་ཡིན་གསུངས་འགྱོད་མེད་བཞིའི་མགུར་གསུངས། དེ་ནུབ་ཆོས་རྗེའི་མནལ་ལམ་དུ་འགྲོ་མགོན་གཙང་པ་རྒྱ་རས་མཚོ་འགྲམ་ན་གུར་དཀར་པོ་གཅིག་ཕུབ་འཁོར་མི་མ་ཡིན་མང་པོས་བསྐོར་ནས་བྱོན་འདུག་པ་རྨིས། ཐོ་རངས་ནམ་མཁར་ཌཱ་མ་རུའི་སྒྲ་ཞིག་བྱུང་དེ་ཅི་ཡིན་དགོངས་གཟིགས་པས་ཡེ་ཤེས་ཀྱི་མཁའ་འགྲོ་སྡེ་ལྔ་ཞལ་གཟིགས། མཁའ་འགྲོ་མ་རྣམས་ཀྱིས་མིང་པོ་ཁྱོད་ཡུན་རིང་ལ་དོས་དྲག་པ་སོང༌། ད་བོད་དུ་གཏོང་བས་དར་ཐོག་ལ་ཕེབས་པར་ཞུ་ཟེར་འཇའ་ཡལ་བ་ལྟར་སོང༌།
དགེ་འདུན་དར་ཡར་ལོངས་དང་ངའི་རྨི་ལམ་ལྟས་དང་སྦྱར་ན་མཚོ་ལ་དར་ཆགས་སྲིད་པ་འདུག་ལྟོས་དང་གསུང༌། དགེ་འདུན་དར་གྱི་བསམ་པ་ལ་བོད་ལ་ཨེ་ཐོན་དགོངས་ཡོད་འདུག་སྟེ། མཚོ་རུལ་ནས་ལོ་དགུ་སོང༌། དགུན་རྟ་རི་རྟ་འཁྱགས་ཀྱི་ཟླ་བ་ལ་མཚོ་ལ་དར་མི་ཆགས་པར་ནམ་ཟླ་དབྱར་ཁ་དར་ཆགས་མི་སྲིད། འོན་ཀྱང་བླ་མའི་གསུང་ཡིན་བསམས་བལྟས་པས་མཚོ་ལ་དར་ཞིང་མདའ་གང་ཙམ་འཕང་ལ་ཁྲུ་གང་ཙམ་ཡོད་པ་སྟེང་ན་ཁ་བ་རི་ཙམ་བབ་པ་ལ་ཝ་མོའི་རྗེས་ཤིག་འདུག་པས་དགའ་དྲག་ཆོས་རྗེ་ལ་དད་གུས་དཔག་མེད་སྐྱེས། དར་ཆགས་གདའ་གཤེགས་པར་ཞུ་ལགས་ཞུས་པས། དྲྭ་བའི་ནང་དུ་དཔེ་ཆ་དང་ཕྲུ་ཆུང་ཆུག་འཁུར་འགྲོ་གསུངས་ནས་བྱོན། དགེ་འདུན་དར་སྔུན་ལ་སོང་གསུང་ཐོན་ཁར་དགེ་འདུན་དར་གྱིས་ཆོས་རྗེ་འབྱོན་ཨེ་ཡོད་སྙམ་ཕྱི་མིག་གཅིག་བལྟས་པས་མཁའ་འགྲོ་མ་རྣམས་ཀྱིས་དར་ཐག་བསྡུས་ནས་ཆོས་རྗེའི་སྐུ་སྨད་བངས། ཁྱོད་ཀྱིས་ཕྱི་མིག་མ་བལྟས་ན་ལེགས་ཏེ། གཞི་བདག་དེ་ལ་མཐོང་དུག་ཡོད་པས་ཚེ་ཐུང་གསུངས།
ངས་རྟེན་འབྲེལ་བྱས་ན་ཚེ་རིང་སྟེ་ཕྱི་མ་དང་མི་འཕྲད་པར་འདུག ། བུ་རང་ཚེ་རིང་བར་དགའ་འམ་ཕྱི་མ་ང་དང་འགྲོགས་པ་དགའ་གསུང༌། ཚེ་འདི་ཅི་དགའ་བ་གྱིས་ཕྱི་མ་བླ་མ་དང་འགྲོགས་པ་དགའ་ཞུས་པས། ཚེ་ཐུང་ཞིང་ཕྱི་མ་རྫ་མཁན་གྱི་བུར་སྐྱེས་བླ་མ་དང་མཇལ་ལོ། ། ཆོས་རྗེ་དཔོན་སློབ་མཚོ་དཀྱིལ་དུ་ཕེབས་དུས་རྫི་བོ་བུ་ཚ་གསུམ་ཡོད་པས་མཐོང་ལུགས་མི་འདྲ་བ་རེ་མཐོང་ནས་ཡ་མཚན་ཏེ། མཚོ་འགྲམ་དུ་ཕྱིན་ཕྱག་བཙལ་འཛར་ཟན་དང་སྒོག་པ་རེ་ཕུལ་ནས་ཁྱེད་དཔོན་སློབ་གཉིས་ཀྱིས་གྲུབ་པ་ཐོབ་པར་མཛད། ནམ་ཟླ་ད་ལྟ་ཆུ་ལ་འབྱོན་པ་ངོ་མཚར་ཆེ། ངེད་ཚོ་ལ་ཆོས་ཤིག་ཞུ་ཞུས་པས། བུ་ཚ་རྣམས་ལ་ཞིང་ཁམས་སྔ་མའི་མགུར་གསུངས། བུ་ཚ་རྣམས་ན་རེ།
རི་འདི་ཐོན་པ་ན་ངེད་ཚོའི་རུ་བ་ཡོད་པས་དེར་བྱོན། ངེད་ཚོ་ཡང་ཕྱུགས་ལུག་སྔ་བར་བསྐོར་ནས་ཡོང་ཟེར། དཔོན་སློབ་གཉིས་ཀྱིས་དེ་ལྟར་བྱོན་པས་གྱང་པ་བྱ་བའི་རུ་བ་ཚན་ཆེ་བ་འདུག ། རུ་བ་དང་རྒྱང་ངེ་བའི་ན་ཀོང་ཞིག་ཏུ་བཞུགས་ཉེ་གནས་ཀྱིས་རུ་གསེབ་ལ་འབྱོན་ཞུས་པས་ལྟོགས་ན་ནི་ཟན་དང་སྒོག་པ་ཟོ་དགེ་སྦྱོར་གྱིས་གསུང༌། ཆོས་རྗེ་མི་ཕེབས་ཀྱང་ང་འགྲོ་ཞུས་པས་སྤུས་ཀྱིས་འགྲོ་ན་ཞྭ་མོ་དོ་ནས་ཡོངས་མ་ཟེར་གསུངས། ཉེ་གནས་ཀྱི་ཕར་ཕྱིན་པས་ཁྱི་མང་པོ་བྱུང༌། གཞོན་པ་ཀྲོག་ཀྲོག་ཚོས་ཁྱོད་གང་ནས་ཡིན། འདྲི་བ་ལ་ཁ་རྟབ་རྟབ་ཅིག་ལ་ཞྭ་མོ་དོ་ནས་ཡིན་ཟེར་བ་ཤོར་པས། ཁོང་ཚོ་ན་རེ། མཚོ་རུལ་ནས་ལོ་མང་པོ་སོང་འདི་ཨར་ཇག་པའི་མགོ་ཚོ་ཡིན་ཟེར་བརྡུང་འཐག་གཅིག་བཏང༌།
ཚུར་ལོག་ཆོས་རྗེས་བསོད་སྙོམས་ཨེ་བྱུང་གསུང༌། བསོད་སྙོམས་མ་རྙེད་རྡུང་འཐག་རྙེད་ཞུས། ངས་ད་ཅི་ནས་སྡོད་ལ་དགེ་སྦྱོར་གྱིས་བྱས། ད་དགེ་སྦྱོར་གྱིས་གསུང༌། དེར་ཉི་མ་བརྒལ་མཚམས་སུ་བུ་ཚ་གསུམ་པོ་སླེབ་པ་ཕ་མ་ལ་སྐད་ཆ་བཤད་ནས་སྤྱན་འདྲེན་དུ་བྱུང༌། རུ་བར་ཕེབས་ཞབས་ཏོག་ཞུས། ད་ཅི་ཆོས་རྗེའི་ཉེ་གནས་ཡིན་པ་ངོ་མ་ཤེས་བཟོད་པར་གསོལ་ཟེར། ཞག་བདུན་བརྒྱད་ཙམ་བཞུགས། ཆོས་ཞུས་སླར་ཡོན་བདག་རྣམས་ན་རེ། ཁ་སང་ནས་ཆོས་ནུར་མར་ཤུགས་ཀྱིས་གསུངས་ལགས་ཀྱང༌།
ངེད་འབྲོག་པར་སོང་བས་ཆེར་མི་གོ་བ་འདུག ། དམ་ཆོས་མགུར་རྟ་ལ་བསྐྱོན་པ་ཞིག་གསུང་བར་ཞུ་ཞུས་པས་མི་རྟག་པ་རྒྱུད་ལ་སྐྱེད་བྱེད་སྒོམ་གཤེགས་དྲུག་གི་མགུར་འདི་གསུངས་སོ།། ༈ བློ་ལས་སུ་རུང་བའི་སེམས་རྒྱུད་འདི། ། གངས་དཀར་པོ་སྟོངས་ཀྱི་ན་བུན་འདྲ། ། ན་བུན་ནམ་ཡལ་མི་ཤེས་སྒོམ་ལ་གཤེགས། ། འདི་ཡལ་བར་ངེས་སོ་དམ་པའི་ཆོས་ལ་གཤེགས། ། ལུས་འབྱུང་བཞི་འདུས་པའི་སྒྱུ་ལུས་འདི། ། ཤིང་སྡོང་རྩ་བ་རུལ་བ་འདྲ། ། ཤིང་སྡོང་ནམ་འགྱེལ་མི་ཤེས་སྒོམ་ལ་གཤེགས། ། འདི་འགྱེལ་བར་ངེས་སོ་དམ་པའི་ཆོས་ལ་གཤེགས། །
ཕ་མེས་འགྲན་སེམས་ཅན་གྱིས་བརྩིགས་པའི་ས་མཁར་འདི། ། སྒྱུ་མ་མཁན་གྱི་མིག་འཕྲུལ་འདྲ། ། སྒྱུ་མ་ནམ་འཇིག་མི་ཤེས་སྒོམ་ལ་གཤེགས། ། འདི་འཇིག་པར་ངེས་སོ་དམ་པའི་ཆོས་ལ་གཤེགས། ། སེར་སྣས་བསགས་པའི་ནོར་རྫས་འདི། ། སྦྲང་མས་བསགས་པའི་སྦྲང་རྩི་འདྲ། ། སྦྲང་རྩི་སུས་སྤྱོད་མི་ཤེས་སྒོམ་ལ་གཤེགས། ། འདི་གཞན་གྱིས་སྤྱོད་པར་ངེས་སོ་དམ་པའི་ཆོས་ལ་གཤེགས། ། མཛའ་ཤིང་མཐུན་པའི་ཉེ་འབྲེལ་འདི། ། ཚོང་དུས་ཚོགས་པའི་མགྲོན་པོ་འདྲ། །
མགྲོན་པོ་ནམ་འགྱེས་མི་ཤེས་སྒོམ་ལ་གཤེགས། ། འདི་འགྱེས་པར་ངེས་སོ་དམ་པའི་ཆོས་ལ་གཤེགས། ། རང་གི་ཤ་ནས་ཆད་པའི་བུ་ཚ་འདི། ། ལོ་བརྒྱ་ལོན་པའི་རྒན་གོག་འདྲ། ། འདིས་ཕན་ཨེ་ཐོགས་མི་ཤེས་སྒོམ་ལ་གཤེགས། ། ཕན་མི་ཐོགས་པར་ངེས་སོ་དམ་པའི་ཆོས་ལ་གཤེགས། ། ཞེས་པའི་མགུར་མ་དེ་ལྟར་དུ་གསུངས་པས་ཡོན་བདག་རྣམས་དད་པ་ཆེར་སྐྱེས་ནས། ཆོས་རྗེ་རིན་པོ་ཆེ་གར་བཞུགས་རྩད་བཅད་ནས་ཅིས་ཀྱང་ཆོས་བྱེད་ཟེར། དུས་ཕྱིས་ཆོས་རྗེ་བྱང་དབུ་རི་ན་བཞུགས་པའི་དུས་སུ་ཡོན་བདག་མོ་དཀར་ལེགས་ཟེར་བ་དང་ཕྱུགས་རྫིའི་བུ་ཚ་གསུམ་ལ་སོགས་པ་ཁ་ཤས་སླེབས་བྱུང་བ་སྐྲ་བཅད་མིང་བསྒྱུར་རབ་ཏུ་བྱུང་ཆོས་ཞུས་སེམས་ངོ་སྤྲད། ཁྱད་པར་དམ་ཆོས་ཕྱག་རྒྱ་ཆེན་པོ་ལྟ་བ་སྟོང་ཉིད་དྲི་མེད་འོད་གསལ་གྱི་སྒོམ་ཕོག་པས་ཁོང་རྣམས་ལ་རོལ་པ་འགག་མེད་ཀྱི་ཉམས་ཤར།
དེ་ལ་ཉམས་ལེན་ཁོ་ན་བྱས་པས་ཀུན་གཞིའི་ཡེ་ཤེས་ལ་བརྟན་པ་ཐོབ་པའི་རྟོགས་ལྡན་རི་ཁྲོད་ཕྱོགས་མེད་འགྲིམ་པའི་ཕོ་མོ་འགའ་ཐོན་ནོ།། ༈ ཁ་རག་སྒོམ་ཆུང་གི་ཐོ་ཆོས་ནི། ༈ ན་མོ་གུ་རུ། དགེ་བའི་བཤེས་གཉེན་ཆེན་པོ་པུ་ཏོ་བ་དང་ཁ་རག་སྒོམ་ཆུང་བ་གཉིས་འཕན་ཡུལ་གྱི་དགོན་པ་བྲག་རྒྱབ་ཡས་མར་དུ་བཞུགས་པའི་སྐབས་སུ། དགེ་བཤེས་པུ་ཏོ་བའི་ཐུགས་དགོངས་ལ་ཁ་རག་སྒོམ་ཆུང་འདི་ལ་སྒོམ་གྱི་གནད་ནི་ཆེར་མེད་པ་བླུན་སྒོམ་ལ་སྒོམ་སྲན་ནི་ཆེ་བར་འདུག ། དེ་བས་ང་ལ་སྒོམ་ཞིག་ཞུས་ན་ཆོས་ཆོས་སུ་འགྲོ་བ་ཞིག་འོངས་ཏེ་དགོངས་པ་ཞིག་བྱུང་བས། ལན་ཅིག་ཚོགས་གྲལ་ཞིག་ཏུ་མཇལ་བས། པུ་ཏོ་བའི་ཞལ་ནས། ཁྱེད་སྒོམ་སྲན་ཆེ་ཉམས་རྟོགས་ཀྱི་རིམ་པ་ཇི་ལྟར་བྱུང་ལགས་གསུངས་པས། ཁ་རག་སྒོམ་ཆུང་བའི་ཞལ་ནས།
བདག་གིས་དལ་འབྱོར་རྙེད་པར་དཀའ་བ་དང་འཆི་བ་མི་རྟག་པ་བསྒོམས་པས་འཇིག་རྟེན་འདི་ལ་བློ་ལོག་པར་གོ་ལགས། ལས་རྒྱུ་འབྲས་དང་འཁོར་བའི་ཉེས་དམིགས་བསམས་པས་སྲིད་པའི་བདེ་བ་དང༌། འདོད་ཡོན་ལ་བློ་ལོག་པར་གོ་ལགས། གནས་གང་དུ་སྐྱེས་ཀྱང་བདེ་སྐབས་མེད་པར་བསྒོམས་པས་ཁམས་གསུམ་འཁོར་བ་ལ་བློ་ལོག་པར་གོ་ལགས། བྱམས་སྙིང་རྗེ་བྱང་ཆུབ་ཀྱི་སེམས་བསྒོམས་པས་རང་ཞི་བདེ་དོན་གཉེར་ལས་བློ་ལོག་པར་གོ་ལགས། ཆོས་ཐམས་ཅད་རང་བཞིན་སྐྱེ་བ་མེད་པར་བསྒོམས་པས་གཟུང་འཛིན་མཐའ་དག་ལ་བློ་ལོག་པར་གོ་ལགས་ཞུས་པས། པུ་ཏོ་བའི་ཐུགས་དགོངས་ལ་ཕ་གི་སྒོམ་ཆུང་དུ་མི་འདུག་སྒོམ་ཆེན་དུ་འདུག་དགོངས་ནས་སྔར་ཅོ་འདྲི་བྱས་པ་ལ་བཤགས་པ་མཛད་དེ། སང་ཆོས་ཀྱི་གསུང་གླེང་བྱེད་པ་ལ་ཡོང་བས་ཁྱོད་ཀྱིས་བསྒོམས་པའི་ཉམས་རྟོགས་རྣམས་ཡི་གེར་བཀོད་པ་ཞིག་ཞུ་གསུངས་ནས་སང་ཉིན་དགེ་བཤེས་པུ་ཏོ་བ་དེ་ཉིད་ཀྱིས་མཇལ་བར་བྱོན་པས་ཁ་རག་སྒོམ་ཆུང་བ་སྐུ་མཚམས་ལ་བཞུགས་འདུག ། ཕྱོགས་བཞི་ལ་ཐོ་བཞི་བརྩིགས་ནས། ཤར་གྱི་ཐོ་ལ་ནི།
༈ ཉམ་ཆུང་བདག་ལ་རྐྱེན་ངན་གནོད་པ་མང༌། ། བརྟན་པ་ཐོབ་ན་རྐྱེན་ངན་གྲོགས་སུ་འཆར། ། ནགས་ཀྱི་མེ་དང་མེ་སྟག་ཇི་བཞིན་ནོ། ། གཅིག་པུར་སྡོད་པ་ཁོ་བོའི་དམ་བཅའ་ཡིན། ། ལྷོ་ཡི་ཐོ་ལ་ནི། ༈ འཆི་བདག་བདུད་ནི་མི་སྔོན་ཚུར་ཚུར་ཡོང༌། ། དེ་ལ་འབྲོས་པའི་ཐབས་ནི་གཅིག་ཀྱང་མེད། ། ད་ལྟ་གཉིད་དང་གཡེང་བས་མ་དྲན་པས། ། ཅི་འདྲའི་དུས་ཤིག་བདག་ལ་ནམ་ཡོང་ཨང༌། ནུབ་ཀྱི་ཐོ་ལ་ནི།
༈ ཚེ་འདིའི་ལྟོ་གོས་ད་ལྟར་བྱས་ཀྱང་ཕྱིད། ། བྱང་ཆུབ་དམ་པ་ཕྱི་ནས་བཙལ་ཐབས་མེད། ། དགྲ་གཉེན་ཉེ་རིང་ཀུན་ལ་མ་ཆགས་པར། ། ཕྱི་མའི་དོན་དུ་བྱང་ཆུབ་སྒྲུབ་པར་རིགས། ། བྱང་གི་ཐོ་ལ་ནི། ༈ ཐ་སྙད་ཚིག་ལ་མི་ཟད་ཐུག་པ་མེད། ། དེ་བས་རྒྱལ་བའི་དགོངས་པ་ལོང་མཛོད་ལ། ། གོང་མའི་གདན་ས་དབེན་གནས་དམ་པ་ཡིན། ། བསེ་རུ་བཞིན་དུ་གཅིག་པུར་གནས་པར་གྱིས། ། སྒོའི་ཡ་ཐེམ་ལ་ནི།
༈ སོ་ནམ་མ་བྱས་ཡོ་བྱད་མ་བསགས་ཀྱང༌། ། སྒོམ་ཆེན་འཁྱགས་སམ་ལྟོགས་ནས་ཤི་བ་དག ། མཐོང་ངམ་ཐོས་སམ་སུ་ལ་ཆ་ཡོད་དམ། ། སྙིང་པོའི་རྣལ་འབྱོར་སྒྲུབ་པ་བརྩོན་པར་གྱིས། ། སྒོའི་མ་ཐེམ་ལ་ནི། ༈ སྙིང་རིང་བཀའ་བློ་མི་བདེ་རང་འདོད་མཁན། ། ཟག་པ་འཕེལ་བའི་འཁོར་གཡོག་མེད་ན་ལེགས། ། ཁོ་བོའི་ཉེ་གནས་ཤེས་རབ་བརྩོན་འགྲུས་ཡིན། ། འདོད་པའི་དོན་རྣམས་སྒྲུབ་ལ་སྐྱོ་ངལ་མེད།། ༈ ན་མོ་གུ་རུ།
བཀྲ་ཤིས་བདེ་ལེགས་ཕུན་སུམ་ཚོགས་པ་དང་ལྡན་པར་གྱུར་ཅིག ། ད་ལན་སྐབས་ལ་བབས་པའི་ཆོས་མགུར་འདི་མཚུངས་མེད་སྐྱེས་མཆོག་བསམ་གཏན་དཔལ་ལེ་དེ་ཉིད་ཀྱིས་རྒྱ་བྲག་སྤྲུལ་སྐུ་ཡེ་ཤེས་གཞོན་ནུ་དེ་ཉིད་ཀྱི་སྙན་པ་དང་གྲགས་པ་གསན་པས་ཡིད་གཡོས་ནས་དགེ་བཤེས་གཞོན་རིན་དང་འགྲོགས་ནས་ལན་པར་མཇལ་དུ་བྱོན་པའི་ཚེ། མཇལ་གླུ་རིང་མོར་གྲགས་པ་འདི་གསུངས་སོ།། ༈ ཆོས་རྗེའི་སྙན་པ་རྒྱང་ནས་འཁུམས། ། མོས་གུས་གདུང་ཤུགས་དྲག་པོ་ཡིས། ། ཡིད་གཡོས་དགེ་བཤེས་གཞོན་རིན་དང༌། ། འགྲོགས་ནས་ལན་པར་མཇལ་དུ་བྱོན། ། ལན་པའི་མདའ་རུ་སླེབ་ཙ་ན། ། སྔར་མ་ཚོར་བའི་དྲི་མཆོག་ཞིག ། ཁྱད་པར་ཅན་ཞིག་ཚོར་བ་ལ། །
ཁོ་ལ་ཅི་ཡིན་དྲིས་པ་ལས། ། སེ་བའི་དྲི་མ་ཡིན་འོང་ཟེར། ། དེ་ནས་ཡར་ལ་བྱོན་ཙ་ན། ། སྔར་བཞིན་བྱུང་བས་ཁོང་ན་རེ། ། བླ་མའི་ཚུལ་ཁྲིམས་དྲི་བསྲུང་ཡིན། ། ངས་ནི་ཅི་ཡང་མ་ཚོར་ཏེ། ། ཁྱེད་རང་སྣང་བ་དག་པས་གསུང༌། ། དེ་ནས་གཟིམས་ཁང་མཐོང་བ་ཡིས། ། དད་པ་སྐྱེས་ནས་ཡིད་གཡོས་པས། ། མོས་པའི་སེམས་ཀྱིས་མཆི་མ་བྱུང༌།
སྐད་ཅིག་དེ་ཡི་མོད་ལ་ནི། ། དུང་དཀར་པོའི་རྒྱང་གྲགས་སྐད་ཐོས་པས། ། ཤིན་ཏུ་དད་པའི་སྤྲོ་བ་སྐྱེས། ། ཚོགས་པ་ཀུན་ལ་དག་སྣང་འབྱོངས། ། འཁར་གསིལ་ལྷུང་བཟེད་ལ་སོགས་པའི། ། ཡོ་བྱད་དཔྱད་པོ་ཕྱོགས་གཅིག་བཞག ། བསམ་པ་དག་པའི་ཕྱག་རྟེན་བཏོན། ། སྐད་ཅིག་དེ་ཡི་མོད་ཉིད་ལ། ། སྤོས་དུད་ཆེན་པོ་ཁྱེར་ནས་བྱུང༌། ། ཞལ་སྔར་མ་མཐོང་བའི་གཟི་མདངས་ཅན། །
སྟོང་གསུམ་ཁྱབ་པའི་སྙན་པ་ཅན། ། བྱིན་རླབས་ཀྱི་ན་བུན་འཐུལ་བ་དེ། ། ང་རང་དབང་མེད་པའི་མོས་གུས་སྐྱེས། ། ངོ་ཚ་མེད་པའི་སྨྲེ་སྔགས་བཏོན། ། བྱིན་རླབས་ཅན་གྱི་བླ་མ་དེ། ། བཞུགས་འབོལ་སྟེང་དུ་བཞུགས་པའི་ཚེ། ། མོས་ཤིང་གུས་པས་ཕྱག་རྟེན་ཕུལ། ། དད་ཅིང་གུས་པས་སྙུན་རྨེད་ཞུས། ། བུ་བྱོན་ནམ་སྐུ་ཁམས་དགྱེས་སམ་གསུངས། ། དེ་ནས་གྲལ་ལ་བསྡད་ཚེ་ཡང༌། །
བྱིན་རླབས་སྟོབས་མཆོག་རིན་པོ་ཆེ། ། མཐོང་བ་ཙམ་གྱིས་མཆི་མ་གཡོས། ། བདག་འདྲ་དམན་པའི་སེམས་ཅན་ལ། ། ཐུགས་རྗེས་ཟུང་ཞེས་གསོལ་བ་བཏབ། ། དེ་ནས་བཟུང་སྟེ་རིན་པོ་ཆེའི། ། བྱིན་རླབས་བདུད་རྩིའི་ཆུ་རྒྱུན་ལ། ། རྩེ་གཅིག་གདུང་བས་འཐུང་བ་ཡིན། ། ཕ་སྐུ་དྲིན་ཆེ་ཡོ་རྒྱ་བྲགས་ལ། ། དྲིན་སྒྲུབ་པས་མཆོད་དོ་རིན་པོ་ཆེ། ། དོན་གཉིས་ཕུན་ཚོགས་ཀྱི་རྟེན་འབྲེལ་ཞུ།
ཞེས་གསུངས། ༈ ན་མོ་གུ་རུ། ཕོ་མདོ་མེད་ཀྱི་སྤྲང་པོ་བསམ་གཏན་དཔལ། ། ལས་ཟིན་མེད་ཀྱི་བྱ་བ་རྒྱབ་ཏུ་བཞག ། སེམས་ཟིན་མེད་ཀྱི་མི་སེམས་མ་བཟུང་བར། ། སྐྱབས་གཏན་ལེགས་ཀྱི་བླ་མས་རྗེས་སུ་བསྐྱབས། ། གཏན་འདུན་ལེགས་ཀྱི་འཁོབས་སུ་ཚུད་པ་དེས། ། ཅི་བདེ་སྤྱོད་ལམ་ཡན་པ་འདིས། ། གང་སྤྱད་ཀྱང་དེ་ཉིད་ཀྱི་ཀློང་ན་བདེ། ། ཕྱོགས་རིས་མེད་པ་ཤེས་པ་ལོས་ཀྱང་བདེ། །
གཏན་བརྒལ་དཀའ་འཁོར་བའི་ཆུ་ལས་ཐར། ། རྗེ་ས་མཁན་གྱིས་ཐར་པའི་སྲང་དུ་བཅུག ། སྣང་སྲིད་ལ་མཐའ་གཉིས་སྤངས་པ་དེ། ། ལམ་གོལ་བདུད་ཀྱི་འཕྲང་ལས་གྲོལ་ལས་ཆེ། ། ཡེངས་མ་ཡེངས་ཀྱི་བར་ལག་འགྱེལ་བ་དེས། ། སྒོམ་ཐོབ་ཤོར་གྱི་བདུད་ལས་རང་སར་གྲོལ། ། ད་བྱིང་རྒོད་ཀྱི་མཚན་མ་སྒོམ་དུ་ཤར། ། ད་ཆོས་སྐུ་ལ་ཕྱོགས་རིས་མེད་ལས་ཆེ། ། རྟོག་པ་དང་གཉེན་པོ་ངོ་མཉམ་རིག ། ད་རོལ་པའི་ཀློང་དུ་ཆུད་པ་དེས། །
མཉམ་རྗེས་ཀྱི་མཚན་མ་རང་སར་ཞི། ། གཉིས་འཛིན་གྱི་སྤུ་རིས་ཡལ་ལས་ཆེ། ། རང་རིག་གི་ངོ་བོ་གང་སྣང་ལས། ། བཅོས་བསྒྱུར་གྱི་འདོད་བློ་མ་འཚལ་བས། ། ཇི་བཞིན་དེས་རང་སར་ཆོག་པ་ལས། ། འདོད་བློའི་དྲི་མ་ཀུན་དག་ལས་ཆེ། ། བདེ་སྐྱིད་འདུན་མ་བཏང་བ་དེས། ། ཚེ་འདི་གང་གི་ལམ་ལས་བྱས་པ་བདེ། ། སྤང་བློ་དང་འདོད་བློ་མ་ཞུགས་པས། ། གང་བྱུང་ཀུན་ལམ་དུ་ཚུད་ལས་ཆེ། །
ལས་ཆུང་དོན་ཆེན་འགྲུབ་པའི་གསང་ལམ་འདི། ། བྱིན་རླབས་དྲོད་ཚད་ཕེབས་པའི་རྒྱུད་ལྡན་པ། ། མཆོག་དོན་རྟོགས་པའི་རི་ཁྲོད་བསམ་གཏན་དཔལ། ། ལམ་འཚོལ་སྐྱེས་བུའི་དོན་དུ་བརྩེ་བས་བཀོད། ། ཅེས་གསུངས་སོ།། ༈ ན་མོ་གུ་རུ་བུདྡྷཱ་ཡ། རྒྱུ་ཅི་ཡོད་ཕུལ་ཀྱང་དྲིན་མི་འཁོར། ། ལས་མདོ་ཅན་བཏང་བའི་བཀའ་དྲིན་ཆེ། ། སེམས་མི་སྲུན་ཐུལ་བས་ལན་མ་འཁོར། ། མཐའ་མེད་འཁོར་བའི་ཐོག་ཐ་བཅད། །
དུས་ཡབ་ཅིག་ལ་གཏན་གྱི་བྱ་བ་ཟིན། ། ཕོ་མདོ་མེད་འགའ་ལ་ཆེ་སར་བཞག ། འཁོར་འདས་ཀུན་འདུན་སྟངས་སྐད་ཅིག་བཅད། ། ཕ་ཡང་ཡང་དྲན་པས་མཆི་མ་ཤོར། ། དྲིན་འཁོར་ཐབས་མེད་པ་སེམས་ལ་གཅགས། ། ཕྱོགས་མེད་ཐོས་པ་སྐད་ཅིག་བྱས། ། དོན་བྱ་བ་ཆེ་ཆུང་ཁྱེད་ཀྱིས་བསྒྲུབས། ། བདེ་སྐྱིད་ལ་བསྐྱངས་པས་བཀའ་དྲིན་ཆེ། ། སྔོན་སྦྱངས་ལས་ལ་མ་ལྟོས་པར། ། བདག་ཐ་མལ་སེམས་ལ་སངས་རྒྱས་བྱས། །
ལོག་པའི་བསམ་པ་ཆུ་ལ་ཕོ། ། དྲིན་འཁོར་མེད་ཀྱི་བླ་མ་སྤྱི་གཙུག་བཞུགས། ། དུས་རྒྱུན་ཆད་མེད་པར་བྱིན་གྱིས་རློབས། ། དྲིན་འཁོར་ཐབས་མེད་པས་སེམས་གནོང་ལ། ། རེ་ལྟོས་བཅས་པ་ཁྱོད་ལས་མེད། ། ཡི་དམ་སྒོམ་པ་བླ་མ་ལ། ། ཆོས་སྐྱོང་ཕྲིན་ལས་བླ་མ་ལ། ། ལྟོས་པ་ཐམས་ཅད་རྗེ་རང་གྲུབ། ། སྒྲུབ་པའི་མཆོད་པས་མཆོད་པ་འབུལ། ། དབང་བཞི་བདེ་ཆེན་དབང་བསྐུར་གསོལ། །
ཞེས་གསུངས་སོ།། ༈ སྒོ་མོ་བའི་དམ་ཚིག་བཞི་མའི་གསུང་མགུར་ནི། ༈ སྤྲོས་པའི་མཐའ་དང་བྲལ་བའི་ཆོས་སྐུ་དང་གཅིག ། མཚན་དཔེས་རབ་ཏུ་བརྒྱན་པའི་ལོངས་སྐུ་དང་གཉིས། ། སྣ་ཚོགས་གང་འདུལ་སྟོན་པའི་སྤྲུལ་སྐུ་དང་གསུམ། ། སྐུ་གསུམ་དབྱེར་མེད་འཕྲེང་ཡག་རྗེ་ལ་འདུད། ། སྣང་རྟག་ལྟར་མ་སོང་བའི་དམ་ཚིག་དང་གཅིག ། སྟོང་ཆད་ལྟར་མ་སོང་བའི་དམ་ཚིག་དང་གཉིས། ། ཟུང་འཇུག་གཉིས་སྣང་བྲལ་བའི་དམ་ཚིག་དང་གསུམ། ། ལྟ་བའི་དམ་ཚིག་གཅིག་ལགས་སོ་གསུམ་ལགས་སམ། །
སྣང་ཐོག་ཏུ་མ་ཡེངས་པའི་དམ་ཚིག་དང་གཅིག ། སྟོང་ཐོག་ཏུ་མི་སྒོམ་པའི་དམ་ཚིག་དང་གཉིས། ། དབྱེ་བར་མཚམས་མེད་པའི་དམ་ཚིག་དང་གསུམ། ། སྒོམ་པའི་དམ་ཚིག་གཅིག་ལགས་སོ་གསུམ་ལགས་སམ། ། ཞིབ་གྲིམ་ཆེད་དུ་མ་སོང་བའི་དམ་ཚིག་དང་གཅིག ། རྩིང་ལྷོད་པོར་མ་སོང་བའི་དམ་ཚིག་དང་གཉིས། ། བླང་དོར་ཐོ་ཆོ་བྲལ་བའི་དམ་ཚིག་དང་གསུམ། ། སྤྱོད་པའི་དམ་ཚིག་གཅིག་ལགས་སོ་གསུམ་ལགས་སམ། ། བཟང་ཞི་བདེ་ལ་མི་རེ་བའི་དམ་ཚིག་དང་གཅིག ། ངན་སྲིད་པ་ལ་མི་དོགས་པའི་དམ་ཚིག་དང་གཉིས། །
དོན་གཉིས་ཕྱོགས་ལྷུང་བྲལ་བའི་དམ་ཚིག་དང་གསུམ། ། འབྲས་བུའི་དམ་ཚིག་གཅིག་ལགས་སོ་གསུམ་ལགས་སམ། ། དཔལ་ལྡན་འཕྲེང་ཡག་ཆོས་རྗེའི་བཀའ་དྲིན་གྱིས། ། ཕོ་མདོ་མེད་ཀྱི་སྤྲང་པོ་ཡེ་དཔལ་གྱིས། ། གནས་ཆེན་དུ་གྲགས་པ་རྫ་དཀར་རི་ཁྲོད་དུ། ། ལྟ་སྒོམ་སྤྱོད་འབྲས་དམ་ཚིག་མགུར་འཐེན་ནོ། ། ཞེས་གསུངས་སོ།། ༈ དཔལ་སྟག་ལུང་ཐང་པ་དང་ཆོས་ཀྱི་རྗེ་དུས་གསུམ་མཁྱེན་པའི་སློབ་མ་གྲུབ་ཐོབ་སྙེ་མོ་བ་དངོས་གྲུབ་རྒྱལ་མཚན་གྱིས་གསུང་མགུར་ནི། ༈ ན་མོ་གུ་རུ། སེམས་ཉིད་གཞི་རྩ་ཆོད་པའི་རྣལ་འབྱོར་པ། །
རྣམ་རྟོག་ནི་རྒྱ་མཚོའི་རྦ་རླབས་དང་འདྲ། ། སྐྱེས་ཀྱང་ནི་ཁོ་རང་གི་ངོ་བོས་སྟོང༌། ། སྐྱེས་པ་སྐྱེ་མེད་འདི་དང་རེ་སྤྲོ་ན། ། ཨ་ལ་ལ་གྲུབ་ཐོབ་སྙེ་མོ་བའི་ཡ་མཚན་ལ། ། ཨ་ལ་ལ་གཡའ་རི་གངས་རིའི་སྐྱིད་པ་ལ། ། མཉམ་པར་བཞག་པའི་སེམས་ཉིད་འདི། ། སྤྲིན་ཐག་ཆད་པའི་ནམ་མཁའ་འདྲ། ། མཐའ་དབུས་མེད་པ་ངོ་བོ་སྟོང༌། ། མ་སྐྱེས་སྐྱེ་མེད་འདི་དང་རེ་སྤྲོ་ན། ། ཨ་ལ་ལ་གྲུབ་ཐོབ་སྙེ་མོ་བའི་ཡ་མཚན་ལ། །
ཨ་ལ་ལ་གཡའ་རི་གངས་རིའི་སྐྱིད་པ་ལ། ། བློ་ཆོས་སུ་སོང་བའི་སེམས་ཉིད་འདི། ། རྒྱུད་གཏན་དུ་སྦྱངས་པའི་བལ་ཐུལ་འདྲ། ། གནས་གང་ན་སྡོད་ཀྱང་འབོལ་ལེ་བ། ། མ་བདེ་མེད་པ་འདི་དང་རེ་སྤྲོ་ན། ། ཨ་ལ་ལ་གྲུབ་ཐོབ་སྙེ་མོ་བའི་ཡ་མཚན་ལ། ། ཨ་ལ་ལ་གཡའ་རི་གངས་རིའི་སྐྱིད་པ་ལ། ། ནོར་གསོག་འཇོག་སྤངས་པའི་རྣལ་འབྱོར་པ། ། ནོར་རྫས་འདི་ལུང་སྟོང་གི་ཤ་རྒོད་འདྲ། ། ཡོད་ཀྱང་ཆོག་ལ་མེད་ཀྱང་ཆོག །
ཞེན་པ་ནང་ནས་བྲལ་བ་འདི་དང་རེ་སྤྲོ་ན། ། ཨ་ལ་ལ་གྲུབ་ཐོབ་སྙེ་མོ་བའི་ཡ་མཚན་ལ། ། ཨ་ལ་ལ་གཡའ་རི་གངས་རིའི་སྐྱིད་པ་ལ། ། རང་གཅིག་པུར་རི་ཁྲོད་འགྲིམ་ཙ་ན། ། སྣང་བ་འདི་བསམ་ཡས་ཀྱི་དབུ་རྩེ་དང་འདྲ། ། ཕྱོགས་ག་ནས་བལྟས་ཀྱང་ལྟད་མོ་རུ་ཆེ། ། ཡུལ་སྣང་སྟོང་དུ་འཆར་བའི་འདི་དང་རེ་སྤྲོ་ན། ། ཨ་ལ་ལ་གྲུབ་ཐོབ་སྙེ་མོ་བའི་ཡ་མཚན་ལ། ། ཨ་ལ་ལ་གཡའ་རི་གངས་རིའི་སྐྱིད་པ་ལ། ། བློ་ལས་སུ་རུང་བའི་སེམས་ཉིད་འདི། །
བྱ་རྒོད་པོ་ནམ་འཕང་གཅོད་པ་འདྲ། ། རྟེན་འབྲེལ་དུ་ཆོས་ཉིད་ཀྱི་ཀློང་ནས་འཕྱོ། ། བློ་རེ་དོགས་དང་བྲལ་བ་འདི་དང་རེ་སྤྲོ་ན། ། ཨ་ལ་ལ་གྲུབ་ཐོབ་སྙེ་མོ་བའི་ཡ་མཚན་ལ། ། ཨ་ལ་ལ་གཡའ་རི་གངས་རིའི་སྐྱིད་པ་ལ། ། རང་དབེན་མའི་གནས་སུ་འདུག་པའི་ཚེ། ། ཚོགས་དྲུག་ཡུལ་གྱི་སྣང་བ་འདི། ། ནགས་ལ་མེ་ཆེན་མཆེད་པ་འདྲ། ། ཀུན་གྲོགས་སུ་འཆར་བ་འདི་དང་རེ་སྤྲོ་ན། ། ཨ་ལ་ལ་གྲུབ་ཐོབ་སྙེ་མོ་བའི་ཡ་མཚན་ལ། །
ཨ་ལ་ལ་གཡའ་རི་གངས་རིའི་སྐྱིད་པ་ལ། ། སེམས་ཉིད་སྟོང་པའི་ངོ་བོ་ལ། ། བརྗོད་བྱའི་ཚིག་གིས་མ་བསླད་པའི། ། ཡུལ་སྣང་སྟོང་དུ་མ་ཞེན་ཆུ་ཟླ་དང་འདྲ། ། འཁྲུལ་མེད་རང་གསལ་དུ་འཆར་བ་འདི་དང་རེ་སྤྲོ་ན། ། ཨ་ལ་ལ་གྲུབ་ཐོབ་སྙེ་མོ་བའི་ཡ་མཚན་ལ། ། ཨ་ལ་ལ་གཡའ་རི་གངས་རིའི་སྐྱིད་པ་ལ། ། ཨ་ལ་ལ་གངས་ཀྱི་ཁྱིའུ་ཆུང་ངའི་དགའ་བ་ལ། ། ཞེས་གསུངས་སོ།། ༈ ན་མོ་གུ་རུ།
བཀའ་བརྒྱུད་རྩོད་པ་མེད་པ་རྡོ་རྗེ་འཆང་ཚེ་གཅིག་ལ་སྒྲུབ་པའི་ཉེ་ལམ་རྣལ་འབྱོར་ཆེན་པོ་གཙང་པ་རྒྱ་རས་པའི་སྲས་ཀྱི་ཐུ་བོ། རྒོད་ཚང་པ་མགོན་པོ་རྡོ་རྗེ་དེ་ཉིད། བྲག་རྒོད་ཚང་ཅན་དུ་ཐ་མལ་གྱི་རྣམ་རྟོག་གཏད་མེད་ཧྲུལ་པོར་བཏང་སྟེ་བསྒོམས་པས། སྣང་འཛིན་རང་གར་ཞིག་སྟེ། བདེན་མེད་ཉམས་སུ་ཤར་བའི་རྡོ་རྗེའི་ཉམས་དབྱངས་སྣང་བ་ཟང་ཐལ་མར་གྲགས་པའི་མགུར་བཞེངས་པ། ༈ ཆོས་སྐུ་དྲུག་པ་རྡོ་རྗེ་འཆང་ཆེན་ལ་གསོལ་བ་འདེབས། ། སྣང་བ་འདི་ཀུན་ཟབ་ཏ་ཟོབ་ཏར་འདུག་གོ ། ཀུན་རྫོབ་འདི་སྒྱུ་མའི་འཁྲུལ་འཁོར་དུ་འདུག་གོ ། རྒྱབ་བྲག་འདི་ཟང་ངེ་ཐལ་ལེ་རུ་བདུག་གོ ། ཏཻ་ལོ་ཤེས་རབ་བཟང་པོ་ལ་གསོལ་བ་འདེབས། །
སྣང་བ་འདི༴ ཀུན་རྫོབ་འདི༴ རྒྱབ་བྲག་འདི༴ མཁས་པ་ནཱ་རོ་པཎ་ཆེན་ལ་གསོལ་བ་འདེབས། ། སྣང་བ་འདི༴ ཀུན་རྫོབ་འདི༴ རྒྱབ་བྲག་འདི༴ སྒྲ་སྒྱུར་མར་པ་ལོ་ཙཱ་ལ་གསོལ་བ་འདེབས། ། སྣང་བ་འདི༴ ཀུན་རྫོབ་འདི༴
རྒྱབ་བྲག་འདི༴ དབང་ཕྱུག་བཞད་པ་རྡོ་རྗེ་ལ་གསོལ་བ་འདེབས། ། སྣང་བ་འདི༴ ཀུན་རྫོབ་འདི༴ རྒྱབ་བྲག་འདི༴ ཆོས་རྒྱལ་དྭགས་པོ་ལྷ་རྗེ་ལ་གསོལ་བ་འདེབས། ། སྣང་བ་འདི༴ ཀུན་རྫོབ་འདི༴ རྒྱབ་བྲག་འདི༴ བདེ་གཤེགས་ཕག་མོ་གྲུ་པ་ལ་གསོལ་བ་འདེབས། །
སྣང་བ་འདི༴ ཀུན་རྫོབ་འདི༴ རྒྱབ་བྲག་འདི༴ གྲུབ་ཐོབ་གླིང་ཆེན་རས་པ་ལ་གསོལ་བ་འདེབས། ། སྣང་བ་འདི༴ ཀུན་རྫོབ་འདི༴ རྒྱབ་བྲག་འདི༴ འགྲོ་མགོན་གཙང་པ་རྒྱ་རས་ལ་གསོལ་འདེབས། ། སྣང་བ་འདི༴ ཀུན་རྫོབ་འདི༴
རྒྱབ་བྲག་འདི༴ སངས་རྒྱས་མི་བསྐྱོད་རྡོ་རྗེ་ལ་གསོལ་བ་འདེབས། ། སྣང་བ་འདི༴ ཀུན་རྫོབ་འདི༴ རྒྱབ་བྲག་འདི༴ རྒྱལ་བ་དཀོན་མཆོག་ཡན་ལག་ལ་གསོལ་བ་འདེབས། ། སྣང་བ་འདི༴ ཀུན་རྫོབ་འདི༴ རྒྱབ་བྲག་འདི༴ རྗེ་བཙུན་དབང་ཕྱུག་རྡོ་རྗེ་ལ་གསོལ་བ་འདེབས། །
སྣང་བ་འདི༴ ཀུན་རྫོབ་འདི༴ རྒྱབ་བྲག་འདི༴ གར་དབང་ཆོས་ཀྱི་དབང་ཕྱུག་ལ་གསོལ་བ་འདེབས། ། སྣང་བ་འདི༴ ཀུན་རྫོབ་འདི༴ རྒྱབ་བྲག་འདི༴ རྒྱལ་མཆོག་ཆོས་དབྱིངས་རྡོ་རྗེ་ལ་གསོལ་བ་འདེབས། ། སྣང་བ་འདི༴ ཀུན་རྫོབ་འདི༴
རྒྱབ་བྲག་འདི༴ རྒྱལ་བ་ཡེ་ཤེས་སྙིང་པོ་ལ་གསོལ་བ་འདེབས། ། སྣང་བ་འདི༴ ཀུན་རྫོབ་འདི༴ རྒྱབ་བྲག་འདི༴ མཚུངས་མེད་ཡེ་ཤེས་རྡོ་རྗེ་ལ་གསོལ་བ་འདེབས། ། སྣང་བ་འདི༴ ཀུན་རྫོབ་འདི༴ རྒྱབ་བྲག་འདི༴ དཔལ་ཆེན་ཆོས་ཀྱི་དོན་གྲུབ་ལ་གསོལ་བ་འདེབས། །
སྣང་བ་འདི༴ ཀུན་རྫོབ་འདི༴ རྒྱབ་བྲག་འདི༴ རྒྱལ་བ་བྱང་ཆུབ་རྡོ་རྗེ་ལ་གསོལ་བ་འདེབས། ། སྣང་བ་འདི༴ ཀུན་རྫོབ་འདི༴ རྒྱབ་བྲག་འདི༴ ཡི་དམ་རྡོ་རྗེ་ཕག་མོ་ལ་གསོལ་བ་འདེབས། ། སྣང་བ་འདི༴ ཀུན་རྫོབ་འདི༴
རྒྱབ་བྲག་འདི༴ ཆོས་སྐྱོང་མ་མགོན་ལྕམ་དྲལ་ལ་གསོལ་བ་འདེབས། ། སྣང་བ་འདི༴ ཀུན་རྫོབ་འདི༴ རྒྱབ་བྲག་འདི༴ དམ་ཆོས་ཕྱག་རྒྱ་ཆེན་པོ་ལ་གསོལ་བ་འདེབས། ། སྣང་བ་འདི༴ ཀུན་རྫོབ་འདི༴ རྒྱབ་བྲག་འདི༴ མཆེད་གྲོགས་རྡོ་རྗེ་སྤུན་ཚོགས་ལ་གསོལ་བ་འདེབས། །
སྣང་བ་འདི་ཀུན་ཟབ་ཏ་ཟོབ་ཏར་འདུག་གོ ། ཀུན་རྫོབ་འདི་སྒྱུ་མའི་འཁྲུལ་འཁོར་དུ་འདུག་གོ ། རྒྱབ་བྲག་འདི་ཟང་ངེ་ཐལ་ལེ་རུ་འདུག་གོ ། ཞེས་གསུངས་སོ།། ༈ རྗེ་སྒོམ་པ་ཚུལ་ཁྲིམས་སྙིང་པོའི་སྲས་ཀྱི་ཐུ་བོ། ཞང་རིན་པོ་ཆེ་ཞེས་བྱ་བ། སྐྱིད་ཤོད་ཀྱི་ཚ་བ་གྲུར་འཁྲུངས། དར་མ་གྲགས་སུ་མཚན་གསོལ། འཁོར་བའི་རང་མཚང་གཟིགས་ཏེ་རབ་ཏུ་བྱུང༌། བསྙེན་པར་རྫོགས་ནས་མཚན་བརྩོན་འགྲུས་གྲགས་པར་བཏགས།
དཔལ་རྒྭ་ལོ། མལ་ཡེར་པ་བ། དངུལ་ཆུ་བཻ་རོ་པ། སྒོམ་ཚུལ་ཏེ་ཡིན་ངེད་ཀྱི་བླ་མ་བཞི་བསྟེན་ནས་སྨིན་གྲོལ་མཐར་ཕྱིན། རྒྱལ་ཁྲིམས་མེད་པའི་བོད་ཁམས་འབངས་སིལ་བུར་ཡོད་དུས་རི་རྒྱལ་ཀླུང་རྒྱ་མཛད། གུང་ཐང་གི་ལྷ་ཁང་བཞེངས། རྒྱ་འོག་ཏུ་མ་འདུས་པ་རྣམས་སྤྲུལ་པའི་དམག་གིས་བཏུལ་ཏེ། དབོན་དར་མ་གཞོན་ནུ་སོགས་འཁྲུགས་གྲལ་དུ་ལྷ་ཡི་ཞལ་མཐོང་བ་དང་ཕྱག་ཆེན་གྱི་རྟོགས་པ་སྐྱེས་པ་མང་དུ་བྱུང༌། གཡུལ་ལས་རྒྱལ་བའི་ཚུལ་གྱིས་རྡོ་རྗེའི་གླུ་བཞེངས་པ་ནི། ༈ ཨང་གི་ཕུག་རོན་སྔོན་ཆུང་མ།
ཁྱོད་ཉི་མ་ཤར་གྱི་ཕྱོགས་སུ་འགྲོ་མི་འགྲོ། ། ཁྱོད་ཉི་མ་ཤར་གྱི་ཕྱོགས་སུ་འགྲོ་ཟེར་ན། ། ཤར་རྡོ་རྗེ་སེམས་དཔའ་ལ་འཕྲིན་ཅིག་སྐྱོལ། ། བླ་མ་ཞང་འཁྲུག་པ་ཡང་རྒྱལ་འདུག་གྱིས། ། སངས་རྒྱས་ཀྱི་བསྟན་པ་དར་འདུག་གྱིས། ། དགེ་འདུན་གྱི་དབུ་འཕང་མཐོ་འདུག་གྱིས། ། སེམས་ཅན་ལ་བདེ་སྐྱིད་བྱུང་འདུག་གྱིས། ། ཁྱོད་ཉི་མ་ལྷོ་ཡི་ཕྱོགས་སུ༴ ཁྱོད་ཉི་མ་ལྷོ་ཡི་ཕྱོགས་སུ༴ ལྷོ་རིན་ཆེན་འབྱུང་ལྡན༴
བླ་མ་ཞང་འཁྲུག་པ༴ སངས་རྒྱས་ཀྱི་བསྟན་པ་༴ དགེ་འདུན་གྱི་དབུ་འཕང་༴ སེམས་ཅན་ལ་བདེ་སྐྱིད་༴ ཁྱོད་ཉི་མ་ནུབ་ཀྱི་ཕྱོགས་སུ༴ ཁྱོད་ཉི་མ་ནུབ་ཀྱི་ཕྱོགས༴ ནུབ་སྣང་བ་མཐའ་ཡས་༴ བླ་མ་ཞང་འཁྲུག་པ་ཡང་༴ སངས་རྒྱས་ཀྱི་བསྟན་པ༴ དགེ་འདུན་གྱི་དབུ་འཕང་མཐོ༴
སེམས་ཅན་ལ་བདེ་སྐྱིད་བྱུང་༴ ཁྱོད་ཉི་མ་བྱང་གི་ཕྱོགས་སུ༴ ཁྱོད་ཉི་མ་བྱང་གི་ཕྱོགས་སུ༴ བྱང་དོན་ཡོད་གྲུབ་པ༴ བླ་མ་ཞང་འཁྲུག་པ༴ སངས་རྒྱས་ཀྱི་བསྟན་པ༴ དགེ་འདུན་གྱི་དབུ་འཕང་༴ སེམས་ཅན་ལ་བདེ་སྐྱིད༴ ཁྱོད་ཉི་མ་དབུས་ཀྱི་ཕྱོགས་སུ་འགྲོ་མི་འགྲོ། ། ཁྱོད་ཉི་མ་དབུས་ཀྱི་ཕྱོགས་སུ་འགྲོ་ཟེར་ན། །
དབུས་རྣམ་པར་སྣང་མཛད་ལ་འཕྲིན་ཅིག་སྐྱོལ། ། བླ་མ་ཞང་འཁྲུག་པ་ཡང་རྒྱལ་འདུག་གྱིས། ། སངས་རྒྱས་ཀྱི་བསྟན་པ་དར་འདུག་གྱིས། ། དགེ་འདུན་གྱི་དབུ་འཕང་མཐོ་འདུག་གྱིས། ། སེམས་ཅན་ལ་བདེ་སྐྱིད་བྱུང་འདུག་གྱིས། ། ཞེས་གསུངས་སོ།། ༈ སྒོ་མོ་བ་བསམ་གཏན་དཔལ་ལེ་དེ་ཉིད་དགོས་པ་ཞིག་གིས་ཉ་མགོ་གྲུ་ཁར་བྱོན། མཉན་པ་ལ་གྲུ་ཐོང་གསུངས་པས་གྲུ་བཙས་སྟེར་རྒྱུ་མེད་པས་གཏོང་དུ་མ་འདོད། དེར་ཆོས་རྗེས་གཙང་པའི་སྟིང་དུ་གདིང་བ་བཏིང༌། སྤ་འཁར་སྐྱ་བའི་ཚུལ་དུ་མཛད་དེ་མཉན་པར་སོགས་གདུལ་བྱ་འདུལ་བའི་དོན་དུ་རྫུ་འཕྲུལ་གྱི་བཀོད་པ་བསྟན་ནས་རྡོ་རྗེའི་གླུ་འདི་བཞེངས་པ།
༈ ང་ཡི་བླ་མ་ནི་སྐྱེས་མཆོག་ཆོས་རྗེ། ། སྤྲང་པོའི་བླ་མ་ནི་དུས་གསུམ་སངས་རྒྱས། ། ཆུ་བོ་གཡས་ནས་འབབ་པ་ཡར་ཀླུང་གི་ཤམ་ཆུ། ། ཆུ་བོ་གཡོན་ནས་འབབ་པ་སྐྱིད་ཆུ་ཡི་སྔོན་མོ། ། ཆུ་བོ་དབུས་ནས་འབབ་པ་ཡར་ཆབ་ཀྱི་གཙང་པོ། ། ཆུ་བོ་དེ་གསུམ་འཛོམ་པ་ཉ་མགོ་ཡི་གྲུ་ཁ། ། ཉ་མགོ་གྲུ་ཁ་འདི་སྒོ་མོ་ཆོས་ལྡིང་དང་འདྲ་ཡོ། ། གྲུ་ཤན་རྟ་མགོ་ནི་བླ་མའི་གཟིམ་ཁང་དང་འདྲ་ཡོ། ། མཉན་ཆེན་བག་དྲོ་ནི་སྐྱེས་མཆོག་ཆོས་རྗེ་དང་འདྲ་ཡོ། ། གྲུ་སྐྱ་སྐྱ་ཆུང་འདི་བླ་མའི་གདམས་ངག་དང་འདྲ་ཡོ། །
ཕར་སྒྲོལ་ཚུར་སྒྲོལ་ནི་ཐར་ལམ་སྙེགས་པ་དང་འདྲ་ཡོ། ། བྱ་བཏང་སྐྱེས་བུ་ང་འབྱུང་བའི་ཆུ་བོ་ལས་སྒྲོལ་དང༌། ། གཉན་ཆེན་བག་དྲོ་ཁྱོད་འཁོར་བའི་ཆུ་བོ་ལས་བསྒྲལ་གྱི། ། གཅིག་དྲིན་གཅིག་ལ་ཨེ་ཆེ་བསམ་བློ་ལེགས་པར་ཐོང༌། ། ཞེས་གསུངས་སོ།། ༈ རྗེ་སྒམ་པོ་པ་དང་ཁམས་པ་མི་གསུམ་གྱི་ཞུ་ལན་ཤོ་མོ་ཡར་ཤོག་གི་མགུར་བཞུགས། ༈ ན་མོ་གུ་རུ། གནས་དང་གང་ཟག་གཉིས་ཀ་རྒྱལ་བས་ལུང་བསྟན་པ། རི་བྲག་ཚང་ཚིང་ཅན་དྭགས་ལྷ་སྒམ་པོར། དགེ་སློང་འཚོ་བྱེད་ཅེས་བྱ་བ་མཉམ་མེད་དྭགས་པོ་ལྷ་རྗེ་དེ་ཉིད་ལ།
འཁོར་དབུས་གཙང་ཁམས་སོགས་ནས་འདུས་པའི་ལས་ཅན་གྱི་སློབ་པ་དགྲ་བཅོམ་པ་ལྟ་བུ་ལྔ་བརྒྱ་དང༌། གཞན་ཡང་ཕྱི་འདུལ་ཁྲིམས་དང༌། ནང་རིམ་གཉིས་ཀྱི་རྣལ་འབྱོར་ལ་གཞོལ་བ་ལྔ་ཁྲི་ཆིག་སྟོང་དྲུག་བརྒྱ་འདུས་པའི་ནང་ནས་ཆེ་མཆོག་ཏུ་གྱུར་པའི་གྲུབ་ཐོབ་ཁམས་པ་མི་གསུམ་ཕ་ཝང་རྟ་འདྲ་གཡག་འདྲར་བཞུགས་དུས། གསལ་སྟོང་ཤོ་སྐོམ་ན་རེ། འོ་སྐོལ་ནཱ་རོ་པའི་བརྒྱུད་པ་འདི་ཚེས་བཅུ་ལ་བརྩོན་དགོས་པ་ཡིན། རྡོ་རྗེ་ཕག་མོའི་ཚོགས་འཁོར་ཞིག་བྱས་པ་དྲག་གམ་གསུངས་པ་ལ། ཁམས་པ་རྡོར་རྒྱལ་ན་རེ། འདིར་ཆང་ཁྲིམས་དམ་པ་དང་བཅས་ཆོས་ཁྲིམས་པས་ཚོར་ན་ཆད་པ་འོང་གསུངས་ཀྱང་ཤོ་སྒོམ་མ་ཉན། དེར་དབྱར་ཟླ་ར་བའི་ཚེས་བཅུ་མཛད་པར་བགྲོས་ཏེ། བླ་མ་རིན་པོ་ཆེ་ལ་ནས་ཀ་པཱ་ལ་གསུམ་གྱི་ཚོགས་ཆང་ཞིག་བྱས་ཆོག་པའི་དགོངས་པ་རེ་རེ་ཞུས་པས་ནས་ཀ་པཱ་ལ་དགུ་བྱུང་བ་དེས་ཆང་བཙོས།
རྡོར་རྒྱལ་གྱིས་སྒམ་པོ་རྒྱབ་ནས་ཤིང་སྣ་ཚོགས་འུར་དེད་བྱས། དབུས་སེས་དྲྭ་བའི་ནང་དུ་ཆུ་བླངས། ཤོ་སྒོམ་གྱིས་རླུང་ལག་སོར་ལ་དྲངས་ཏེ་མེ་བུས། ཚོགས་ཀྱི་ཡོ་བྱད་གཞན་ཡང་བཙལ་ཏེ་རྡོ་རྗེ་ཕག་མོའི་སྒྲུབ་མཆོད་བྱས་པའི་ནུབ་མོ་ཐུགས་ཉམས་འབར་ཏེ་གླུ་གར་གྱི་མཆོད་པ་མང་དུ་ཕུལ་ཞིང༌། གཞན་ཡང་བཀའ་བརྒྱུད་བྲོ་མོ་ཆེ་ཞེས་ཡོངས་སུ་གྲགས་པའི་གསུང་མགུར་གསོལ་འདེབས་བཀའ་རྒྱ་མ་ནི་འདི་ལྟ་སྟེ། ༈ སྐབས་དེར་གསོལ་བ་ཞིག་ཐོབ་དང་རྡོ་རྗེའི་སྤུན། ། གསོལ་བ་གཤའ་མ་ཞིག་ཐོབ་དང་བྱིན་རླབས་འཇུག ། གནས་སྤྱི་གཙུག་ཉི་ཟླའི་གདན་སྟེང་ན། ། དྲིན་ཅན་རྩ་བའི་བླ་མ་ལ་གསོལ་བ་འདེབས། ། གནས་འོག་མིན་ཆོས་ཀྱི་ཕོ་བྲང་ན། །
ཆོས་སྐུ་རྡོ་རྗེ་འཆང་ཆེན་ལ་གསོལ་བ་འདེབས། ། ཤར་ཟ་ཧོར་ནོར་བུའི་དགོན་པ་ན། ། ཏཻ་ལོ་ཤེས་རབ་བཟང་པོ་ལ་གསོལ་བ་འདེབས། ། བྱང་པུཥྤ་ཧ་རིའི་དགོན་པ་ན། ། མཁས་པ་ནཱ་རོ་པཎ་ཆེན་ལ་གསོལ་བ་འདེབས། ། ལྷོ་དྲོ་བོ་ལུང་གི་དགོན་པ་ན། ། སྒྲ་སྒྱུར་མར་པ་ལོ་ཙཱ་ལ་གསོལ་བ་འདེབས། ། འབྲོག་ལ་ཕྱི་གངས་ཀྱི་ར་བ་ན། ། དབང་ཕྱུག་བཞད་པ་རྡོ་རྗེ་ལ་གསོལ་བ་འདེབས། ། ཤར་དྭགས་ལྷ་དཔལ་གྱི་སྒམ་པོ་ན། །
ཆོས་རྒྱལ་དྭགས་པོ་ལྷ་རྗེ་ལ་གསོལ་བ་འདེབས། ། གནས་ནུབ་ཕྱོགས་ཨོ་རྒྱན་གྱི་གཞལ་ཡས་ན། ། ཡུམ་རྡོ་རྗེ་ཕག་མོ་ལ་གསོལ་བ་འདེབས། ། གནས་བསིལ་བ་ཚལ་གྱི་དུར་ཁྲོད་ན། ། ཆོས་སྐྱོང་མ་མགོན་ལྕམ་དྲལ་ལ་གསོལ་བ་འདེབས། ། རྐྱེན་ཕྱི་ནང་གི་བར་ཆད་མི་འབྱུང་ཞིང༌། ། མཆོག་ཐུན་མོང་གི་དངོས་གྲུབ་སྩལ་དུ་གསོལ། ། དེ་སྐད་ཅེས་གསོལ་བ་བཏབ་ཅིང་ཞབས་བྲོ་མང་དུ་འཁྲབས་པ་ཆོས་ཁྲིམས་རྟགས་བརྒྱད་ཀྱིས་ཚོར་ནས་འོང་སྟེ། ཁྱེད་གསུམ་གྱིས་དགེ་འདུན་སྤྱིའི་བྱ་བ་དང་མི་མཐུན་པའི་ལས་གླུ་བླངས་ཤིང་བྲོ་འཁྲབས་པ་འདི་ཀུན་གྱི་མིག་སྲོལ་ལ་གནོད་ཅིང་ཆོས་ཀྱི་ཁྲིམས་དང་འགལ་བས་གནས་འདིར་མ་འདུག་པར་ད་ལྟ་རང་སོང་ཞིག་ཟེར་དབྱུག་པས་བརྡུངས། རྡོར་རྒྱལ་གྱིས།
གཞི་མཉམ་པ་ཉིད་ཀྱི་ཞིང་ལས། ། ཞེས་སོགས་ཆང་འཐུང་ལུགས་ཀྱི་མགུར་གསུངས་ཀྱང་མ་ཉན། དོ་ནུབ་ཞོག་བྱས་པས། འོ་ན་ནང་པར་ལམ་མཐོང་མ་ཁད་རྒྱུག་ཅིག་ཟེར། ནང་པར་ཁོང་གསུམ་བླ་མ་ལ་ཕྱག་འབུལ་བ་དང་དགོངས་པ་ཞུ་བའི་ལོང་སྐབས་ཀྱང་མེད་པར་རང་རང་གི་ཀ་ཆ་ཕྲན་བུ་ཡོད་པ་བསྣམས་ནས་སྤང་ལུང་ན་རྒྱུགས་པ་ཟིང་ངེ་འགྲོ་བའི་ཚེ། ཡང་དགོན་སེ་བ་ཕུག་ན་རྗེ་སྒམ་པོ་པ་བཞུགས་པའི་བཀའ་ལས། མདངས་གླིང་སེབ་འདི་ན་ལྟས་དང་ཆོ་འཕྲུལ་ཆེ། དཔའ་བོ་མཁའ་འགྲོ་རྣམས་ཀྱང་ད་ནང་འགྲོ་བའི་ཆས་བྱེད་འདུག ། སྒོམ་ཚུལ་ལ་ལྟ་རྟོག་གྱིས་གསུང༌། རྗེ་སྒོམ་ཚུལ་གྱིས་གཟིགས་པས།
བྱ་བྱེའུ་རྣམས་ཀྱང་སྔར་བས་ཅ་ཅོ་ཆེ་ཞིང་ཐུར་དུ་འཕུར་བ་དང༌། ཤིང་གི་རྩེ་མོ་རྣམས་ཀྱང་ལྷོར་བསྟན་པ་འདྲ་བ་ཞིག་བྱས། ཁམས་པ་མི་གསུམ་ཕྱག་འཚལ་སྒང་ནས་ཕྱག་རེ་འཚལ། གསོལ་བར་རེ་འདེབས་ཀྱིན་ཐུར་དུ་འགྲོ་བ་མཐོང་ནས་བླ་མ་རིན་པོ་ཆེ་ལ་དེ་ལྟར་གདའ་ཞུས་པས། བླ་མའི་ཞལ་ནས་དེ་མ་བཟང༌། ཁམས་པ་མི་གསུམ་པོ་དེ་ལ་ཆད་ལས་ཤིག་ཕོག་ཡོད་པར་འདུག ། དེ་ཙུག་བྱེད་དགོས་པ་མིན། ཁོང་གསུམ་གྱིས་བསྐལ་པ་མང་པོར་ཚོགས་བསགས་ཤིང་སྒྲིབ་པ་སྦྱངས་པ་ཡིན་པས། དགེ་སྦྱོར་ཉམས་མཐོ་དམན་དང༌། སྤྱོད་ལམ་གྱི་བྱ་བ་སྣ་ཚོགས་ལ་སུ་ཡིན་གྱིས་དཔག་པར་དཀའ།
ཁོང་གསུམ་རེ་ཞིག་འདིར་སྡོད་དགོས་རྒྱུ་ལ་ཆོས་ཁྲིམས་པས་ཕུད་འདུག་ན་ཁོ་བོ་ཡང་མཉམ་དུ་འགྲོ་འདོད་དེ། འོན་ཀྱང་ཁོང་རྣམས་ཡར་ལ་སློག་པའི་རྗེས་བསྙགས་པ་ལ་འགྲོ་གསུང༌། ཡང་དགོན་སེ་བ་ཕུག་ནས་མར་ལ་བྱོན། དེའུ་ནུབ་ཀྱི་རྒྱབ་སྤང་ལུང་མདོའི་ཕྱི་ཟུར་ཤར་ལྷོ་ངོས་སུ་བྱོན་པ་དང༌། ཁོང་གསུམ་ཀྱང་དེ་འོག་གི་བྲག་རང་རོང་ཅན་ན་འདུག་པ་གཟིགས་སོ། ། དེར་བླ་མས་ཀྱང་ཕེབས་ས་དེར་ཕ་ཝང་ཞིག་འདུག་པའི་སྟེང་དུ་བྱོན། ན་བཟའ་ཆོས་གོས་ཀྱི་གྲྭ་ནས་ཕྱག་གིས་བཟུང་སྟེ་ཡར་ལ་ལོག་ཤོག་པའི་བརྡ་མཛད་ཅིང་ཤོ་མོ་ཡར་ཤོག་ཏུ་གྲགས་པའི་མགུར་འདི་གསུངས་སོ།། ༈ ཀྭ་ཡེ་ཉོན་དང་སྙིང་གི་བུ་མཆོག་གསུམ། ། བུ་ཕྱི་ཕྱིར་མ་འགྲོ་ཡར་ལ་ཤོག ། སྔོན་སྐྱེ་བ་མང་པོའི་གོང་རོལ་ནས། །
ལས་འབྲེལ་པ་ཟབ་མོ་འདི་ལྟར་ཡོད། ། རྗེ་རྫོགས་པའི་སངས་རྒྱས་བཅོམ་ལྡན་འདས། ། མགོན་ཤཱཀྱ་ཐུབ་པའི་སྤྱན་ལྔ་རུ། བདག་ཟླ་འོད་གཞོན་ནུར་གྱུར་པའི་ཚེ། ། མདོ་ཏིང་འཛིན་རྒྱལ་པོ་ཞུས་ཤིང་གནང༌། ། ཁྱེད་རྡོ་རྗེའི་སྤུན་གྱིས་གཙོ་བྱས་པའི། ། འཁོར་ཁྲི་ཕྲག་མང་པོ་འདུས་རྣམས་ལ། ། ཁོང་དེ་བཞིན་གཤེགས་པས་འདི་སྐད་གསུང༌། ། དུས་མ་འོངས་སྙིགས་མར་གྱུར་པའི་ཚེ། ། ཆོས་ཟབ་མོ་ཏིང་འཛིན་རྒྱལ་པོ་འདི། །
དོན་རྒྱས་པར་བྱེད་པ་སུ་ཞིག་ཡོད། ། དེ་དུས་གསུམ་སངས་རྒྱས་ཀུན་གྱི་སྲས། ། ནད་ཉོན་མོངས་ཀུན་སེལ་སྨན་པའི་མཆོག ། ཡོངས་རྒྱལ་བས་བསྔགས་པ་བརྗོད་མི་ལང༌། ། ཞེས་ཀུན་ལ་ཡང་ཡང་བཀའ་སྩལ་ཚེ། ། མི་ཁོ་བོས་སྤེལ་བར་ཁས་བླངས་པས། ། དེར་འདུས་པའི་འཁོར་རྣམས་ཀུན་གྱིས་ཀྱང༌། ། གྲོགས་བགྱིད་པར་དམ་བཅས་སྨོན་ལམ་བཏབ། ། སྔོན་སྨོན་ལམ་བཟང་པོས་དུས་འདིར་འཛོམས། ། དེ་ལས་དང་བསོད་ནམས་སྐལ་བར་ལྡན། །
ཆོས་ཟབ་མོའི་གནས་རྣམས་ལེགས་པར་བསྟན། ། ད་ཕྱིར་མི་ལྡོག་པའི་ས་ལ་བཀོད། ། བུ་ཕྱི་ཕྱིར་མ་འགྲོ་ཡར་ལ་ཤོག ། གནས་བཟང་པོ་ལྷ་རི་སྒམ་པོ་འདི། ། ལྷ་ཡི་དམ་རྒྱ་མཚོ་ཕོ་བྲང་ཡིན། ། གནས་འདི་རུ་སྒོམ་པའི་སྒོམ་ཆེན་ལ། ། མཆོག་ཐུན་མོང་གི་དངོས་གྲུབ་མྱུར་དུ་ཐོབ། ། བུ་ཕྱི་ཕྱིར་མ་འགྲོ་ཡར་ལ་ཤོག ། ཕ་བླ་མ་སྙེ་བ་སྒོམ་ཆེན་ང༌། ། དོན་བློ་གཏད་ཐུབ་པའི་བཤེས་གཉེན་ཡིན། །
མི་བདག་ལ་བརྟེན་པའི་བུ་སློབ་རྣམས། ། ཆོས་ཕྱག་རྒྱ་ཆེན་པོ་མྱུར་དུ་རྟོགས། ། བུ་ཕྱི་ཕྱིར་མ་འགྲོ་ཡར་ལ་ཤོག ། བཀའ་ཚུལ་བཞིན་སྒྲུབ་པའི་སློབ་འབངས་ལ། ། ཚེ་འདི་ཕྱིའི་དོན་ཆེན་འབྱུང་བར་ངེས། ། བློ་ཐེ་ཚོམ་མི་དགོས་གདེངས་དང་ལྡན། ། སེམས་ཡིད་ཆེས་སྐྱེའོ་སྐལ་ལྡན་ཀུན། ། བུ་ཕྱི་ཕྱིར་མ་འགྲོ་ཡར་ལ་ཤོག ། གྲོགས་བཟང་པོ་གསང་སྤྱོད་བརྟུལ་ཞུགས་དང༌། ། དུས་ཐུན་བཞིར་ཉམས་ལེན་སྐྱོང་བཞིན་དུ། །
ཡིད་མོས་གུས་ཀྱི་གདུང་ཤུགས་བྱེད་པ་འདི། ། ལམ་མྱུར་དུ་བགྲོད་པའི་གྲོགས་མཆོག་ཡིན། ། བུ་ཕྱི་ཕྱིར་མ་འགྲོ་ཡར་ལ་ཤོག ། ལར་རྡོ་རྗེའི་སྤུན་གྱི་གྲོགས་འདི་རྣམས། ། ཆོས་ཚུལ་བཞིན་བྱེད་པའི་གང་ཟག་ཡིན། ། དོན་ཐེག་ཆེན་ཉམས་སུ་ལེན་པ་ལ། ། གྲོགས་འདི་ལས་བཟང་བ་གང་ནའང་མེད། ། བུ་ཕྱི་ཕྱིར་མ་འགྲོ་ཡར་ལ་ཤོག ། ཆོས་ཟབ་མོ་ཕྱག་ཆེན་ཆོས་དྲུག་འདི། ། བཀའ་མདོ་རྒྱུད་ཡོངས་ཀྱི་སྙིང་པོ་ཡིན། །
གནད་འདི་ལས་ལྷག་པའི་གདམས་པ་ཞིག ། གཞན་ཐར་འདོད་ཡོངས་ལ་ཡོད་མི་སྲིད། ། བུ་ཕྱི་ཕྱིར་མ་འགྲོ༴ ། དོན་མ་ནོར་ཉམས་སུ་ལེན་ཤེས་ན། ། འདིས་ས་ལམ་ཐམས་ཅད་ཅིག་ཅར་བགྲོད། ། ཚེ་འདི་ལ་འབྲས་བུ་མངོན་སུམ་སྟོན། ། དུས་ཕྱི་མར་མི་འགྱང་བློ་རེ་བདེ། ། བུ་ཕྱི་ཕྱིར་མ་འགྲོ༴ ། ཁྱེད་གནས་དང་བཤེས་གཉེན་གྲོགས་བཟང་པོ། ། ལམ་མྱུར་དུ་བགྲོད་པའི་ཆོས་དང་བཞི། །
ཡོངས་འདི་ལས་ཁྱད་པར་འཕགས་པ་ཞིག ། ཕྱོགས་གང་དུ་ཕྱིན་ཀྱང་རྙེད་མི་འགྱུར། ། བུ་ཕྱི་ཕྱིར་མ་འགྲོ༴ ། ལམ་འདི་བཞི་བོར་ནས་གང་དུ་འགྲོ། ། ད་རྟེན་འབྲེལ་བཟང་ཞིང་འཛོམ་དུས་འདིར། ། ཡིད་རེ་དོགས་བསམ་མནོ་མ་མང་བར། ། གནས་འདི་རུ་སྒོམ་ཡུན་སྲིངས་དང་དགེ ། བུ་ཕྱི་ཕྱིར་མ་འགྲོ༴ ། གནས་འོག་མིན་ཆོས་ཀྱི་ཕོ་བྲང་ནས། ། ཆོས་སྐུ་རྡོ་རྗེ་འཆང་ཆེན་གྱི་བཀའ་ཡོད་ཡར་ཡར་ཤོག །
ཅེས་གསུངས་ཤིང་ཕ་ཝང་དེའི་སྟེང་དུ་ཞབས་ཟུང་དང་ཕྱག་འཁར་གྱི་རྗེས་བཞག ། མ་འོངས་ལུང་བསྟན་ཀྱང་མཛད་དོ། ། དེ་ནས་ཁམས་པ་མི་གསུམ་གྱིས་བླ་མ་བྱོན་ནས་ཕྱག་གིས་བརྡ་མཛད་པ་མཐོང་ཞིང་མགུར་གསུངས་པ་རྣམས་གསལ་བར་ཐོས་པས་ཤིན་ཏུ་དགའ་ཆེས་ནས་ཕྱག་མང་དུ་བཙལ། ཕ་ཝང་རང་རོང་རྣམས་ཀྱི་སྟེང་ནས་དགའ་སྐྱིད་ཀྱི་གླུ་གར་ཤོ་མོ་ཡར་འགྲོ་རུ་གྲགས་པ་འདི་མཆོད་པར་ཕུལ་ལོ།། ༈ གནས་འོག་མིན་ཆོས་ཀྱི་ཕོ་བྲང་ན། ། གནས་དེ་ན་བཞུགས་པ་རྡོ་རྗེ་འཆང་ཆེན། ། སྐབས་དེར་གསོལ་བ་ཞིག་ཐོབ་དང་རྡོ་རྗེ་སྤུན་ཚོ། ། བླ་མས་ཡར་ཤོག་གསུངས་གིན་ཡར་ཡར་འགྲོ། ། མཐོ་རིས་ཐེམ་སྐས་འཛེགས་ཤིང་ཡར་ཡར་འགྲོ། ། ངན་སོང་རྡོག་པས་གནོན་ཞིང་ཡར་ཡར་འགྲོ། །
ཤོ་མོ་ཉམས་བཟང་ལ་དགའ་ཡོ་དང་རེ་སྤྲོ་ན། ། ཤར་ཟ་ཧོར་ནོར་བུའི་དགོན་པ་ན། ། གནས་དེ་ན་བཞུགས་པ་ཏཻ་ལོ་ཡི་ཤེར་བཟང༌། ། སྐབས་དེར་གསོལ་བ་༴ བླ་མས་ཡར་ཤོག༴ མཐོ་རིས་ཐེམ་སྐས༴ ངན་སོང་རྡོག་པས༴ ཤོ་མོ་ཉམས་བཟང༴ བྱང་པུཥྤ་པ་ཧ་རིའི་དགོན་པ་ན། ། གནས་དེ་ན་བཞུགས་པའི་ནཱ་རོ་པཎ་ཆེན། །
སྐབས་དེར་གསོལ་བ་༴ བླ་མས་ཡར་ཤོག༴ མཐོ་རིས་ཐེམ་སྐས༴ ངན་སོང་རྡོག་པས༴ ཤོ་མོ་ཉམས་བཟང༴ ལྷོ་དྲོ་བོ་ལུང་གི་དགོན་པ་ན། ། གནས་དེ་ན་བཞུགས་པའི་མར་པ་ལོ་ཙཱ། ། སྐབས་དེར་གསོལ་བ་༴ བླ་མས་ཡར་ཤོག༴ མཐོ་རིས་ཐེམ་སྐས༴
ངན་སོང་རྡོག་པས༴ ཤོ་མོ་ཉམས་བཟང༴ འབྲོག་ལ་ཕྱི་གངས་ཀྱི་ར་བ་ན། ། གནས་དེ་ན་བཞུགས་པ་མི་ལ་རས་ཆེན། ། སྐབས་དེར་གསོལ་བ་༴ བླ་མས་ཡར་ཤོག༴ མཐོ་རིས་ཐེམ་སྐས༴ ངན་སོང་རྡོག་པས༴ ཤོ་མོ་ཉམས་བཟང༴ ཤར་དྭགས་ལྷ་དཔལ་གྱི་སྒམ་པོ་ན། །
གནས་དེ་ན་བཞུགས་པ་དྭགས་པོ་ཡི་ལྷ་རྗེ། ། སྐབས་དེར་གསོལ་བ་ཞིག་ཐོབ་དང་རྡོ་རྗེ་སྤུན་ཚོ། ། བླ་མས་ཡར་ཤོག་གསུང་གིན་ཡར་ཡར་འགྲོ། ། མཐོ་རིས་ཐེམ་སྐས་འཛེགས་ཤིང་ཡར་ཡར་འགྲོ། ། ངན་སོང་རྡོག་པས་གནོན་ཞིང་ཡར་ཡར་འགྲོ། ། ཤོ་མོ་ཉམས་བཟང་ལ་དགའ་ཡོ་དང་རེ་སྤྲོ་ན། ། ཞེས་གསུངས་ཤིང་ཞབས་བྲོ་མང་དུ་འཁྲབས་པས་ཞབས་རྗེས་ཀྱང་དཔག་ཏུ་མེད་པ་བྱུང་ངོ༌། ། དེ་ནས་དཔོན་སློབ་ལྷན་དུ་ཡར་ཕེབས། རྗེ་སྒམ་པོ་པ་ཡང་དགོན་སེ་བ་ཕུག་ཏུ་བཞུགས། ཁམས་པ་རྡོར་རྒྱལ་ཁྱུང་ལྡིང་ཕུག་ཏུ་བཞུགས།
དབུ་སེ་ཡང་རྩེ་དཀར་ཕུག་ཏུ་བཞུགས། གསལ་སྟོང་ཤོ་སྒོམ་ཆུ་མིག་ནག་པོར་བཞུགས། རྣལ་འབྱོར་ཆོས་གཡུང་སོགས་གྲུབ་ཐོབ་རྣམས་དང་གྲུབ་རྟགས་ཀྱི་རྩལ་འགྲན་པར་མཛད་པ་སོགས་སྒྲུབ་བརྒྱུད་ཀྱི་བསྟན་པ་དར་ཞིང་རྒྱས་པར་མཛད་དོ།། ༈ ཨོཾ་སྭ་སྟི། རྡོ་རྗེ་འཆང་དབང་མཁའ་དབྱིངས་ཡངས་པ་ལས། ། ཐུགས་རྗེ་རྨད་བྱུང་གྲུབ་པའི་སྙིང་པོ་ནི། ། ཏིལླི་པ་ཞེས་གྲུབ་པའི་གཙུག་རྒྱན་ཤར། ། དེ་སྲས་མར་མེ་གཅིག་ལས་གཉིས་མཆེད་བཞིན། ། གཉིས་སུ་མེད་པའི་ཡེ་ཤེས་ཐུགས་བརྙེས་པའི། ། གྲུབ་དབང་ཉི་མ་བཞོན་ནུའི་ཕྲེང་བ་ནི། །
ཚར་དུ་དངར་བ་རིམ་པར་བྱོན་པ་ལ། ། བཀའ་བརྒྱུད་ནོར་བུའི་ཕྲེང་ཞེས་ཡོངས་གྲགས་པའི། ། རྡོ་རྗེ་ནཱ་ད་མི་ཤིགས་སྒྲ་དབྱངས་ཀྱིས། ། ཆོས་ཀྱི་འཁོར་ལོ་མཁའ་ལྟར་ཀླས་པ་ལས། ། སྲིད་པའི་མུན་སེལ་གསུང་གི་ཟེགས་མ་ཙམ། ། ཡི་གེའི་ཕྲེང་བར་སྤེལ་འདི་རྨད་དུ་བྱུང༌། ། ཅི་ཕྱིར་ཞེ་ན་རྒྱལ་བ་སྲས་བཅས་ཀྱང༌། ། དཔལ་ལྡན་བླ་མ་ཉིད་ལ་བརྟེན་པ་དང༌། ། རྒྱལ་ཀུན་མཆོད་ལས་བླ་མ་གཅིག་མཆོད་པ། ། བསོད་ནམས་ཆེ་བར་རྒྱལ་བ་ཉིད་གསུངས་ཕྱིར། །
ཚངས་པའི་གནས་སུ་བླ་མ་མཆོད་བྱས་ནས། ། དེ་ཡི་ཡེ་ཤེས་ཆེན་པོའི་བྱིན་རླབས་བཅུད། ། སྙིང་གི་ཐིག་ལེར་མྱུར་དུ་གཞུག་པའི་ཕྱིར། ། རྡོ་རྗེའི་གླུ་རྣམས་དབྱངས་སུ་ལེན་པ་དང༌། ། གསུང་གི་དོན་གྱི་རོ་མཆོག་མྱོང་བྱེད་ཅིང༌། ། བཟོད་མེད་མོས་གུས་དྲག་པོས་གསོལ་འདེབས་པ། ། འདི་ནི་དཔལ་ལྡན་དྭགས་པོའི་བཀའ་བརྒྱུད་ཆེའི། ། བཀའ་སྲོལ་འཆུག་མེད་ཁྱད་པར་འཕགས་པ་སྟེ། ། དེ་ལ་འབད་པས་རྡོ་རྗེ་ཡེ་ཤེས་མཆོག ། འཕོ་བའི་དབང་བསྐུར་འབད་མེད་ཉིད་དུ་ཐོབ། །
བྱང་ཆུབ་ལམ་གྱི་མི་མཐུན་ཕྱོགས་ཀུན་ཞི། ། ས་དང་ལམ་གྱི་ཡོན་ཏན་མ་ལུས་རྫོགས། ། ཆོས་དབྱིངས་གཉུག་མའི་རྒྱལ་སར་དབང་འབྱོར་ནས། ། བླ་མ་རྡོ་རྗེ་འཆང་དབང་འགྲུབ་འགྱུར་ན། ། ནད་གདོན་ཞི་དང་ཚེ་བསོད་འཕེལ་བ་སོགས། ། ཐུན་མོང་དངོས་གྲུབ་འགྲུབ་པ་སྨོས་ཅི་དགོས། ། འདིར་འབད་དགེ་བས་མཁའ་མཉམ་སེམས་ཅན་རྣམས། ། བླ་མེད་རྡོ་རྗེ་ཐེག་པའི་ལམ་ཞུགས་ནས། ། མོས་གུས་མཐར་ཕྱིན་གཉུག་མའི་རང་ཞལ་མཐོང༌། ། སྐུ་གསུམ་བླ་མའི་གོ་འཕང་མྱུར་འགྲུབ་ཤོག །
ཅེས་པའང་བར་སྐབས་ཀྱི་ཚིགས་སུ་བཅད་པ་སྟེ་བསྟན་པའི་ཉིན་བྱེད་ཀྱིས་སོ།། ༈ བདག་སོགས་དགེ་བ་འདིས་མཚོན་འཁོར་འདས་དུས་གསུམ་བསགས་ཡོད་ཀྱི་དགེ་བ་འདི་ཐམས་ཅད་དཔལ་ལྡན་བླ་མ་དམ་པ་རྗེ་བཙུན་རྫོགས་པའི་སངས་རྒྱས་མི་བསྐྱོད་རྡོ་རྗེ་ལ་སོགས་པ་ཕྱོགས་བཅུ་དང༌། དུས་གསུམ་གྱི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་ཀྱི་བཞེད་པ་ཇི་ལྟ་བ་དེ་ལྟར་སེམས་ཅན་ཐམས་ཅད་སངས་རྒྱས་ཐོབ་པའི་ཕྱིར་དུ་བསྔོ་བས་མྱུར་དུ་ཐོབ་པར་གྱུར་ཅིག། །། ཨོཾ་སྭསྟི་སིདྡྷི་རསྟུ། དེང་འདིར་གསུང་རབ་རིན་ཆེན་འཕྲུལ་པར་དུ། ། བཞེངས་དགེས་ལེགས་བྱས་འདིས་མཚོན་དུས་གསུམ་དུ། ། བགྱིས་པའི་དགེ་ཚོགས་དྲི་མ་མེད་པ་རྣམས། ། གཅིག་ཏུ་བསྡོམས་ཏེ་མཐུན་རྐྱེན་སྒྲུབ་རྣམས་དང༌། ། བསྟན་པའི་སྦྱིན་བདག་ཚེ་རིང་འབྱོར་ལྡན་ཞིང༌། ། མ་གྱུར་ནམ་མཁའི་མཐའ་མཉམ་འགྲོ་བ་ཀུན། །
སྒྲིབ་གཉིས་བྱང་ཞིང་ཚོགས་གཉིས་མྱུར་རྫོགས་ཏེ། ། བླ་མེད་རྣམ་གྲོལ་ཐོབ་པའི་རྒྱུ་རུ་བསྔོ། ། བསྟན་འཛིན་དམ་པ་གང་ན་སུ་བཞུགས་རྣམས། ། སྐུ་ཚེའི་རྐྱེན་གེགས་ཐ་དག་རབ་ཞི་ནས། ། བསྟན་འགྲོའི་དོན་ཆེན་བླ་མེད་མཛད་བཞིན་དུ། ། དམ་ཆོས་བདུད་རྩིའི་སྦྲང་ཆར་འབེབས་གྱུར་ཅིག ། ཡངས་པའི་རྒྱལ་ཁམས་ཀུན་ཏུ་ལོ་ལེགས་ཤིང༌། ། ནད་མུག་འཁྲུག་རྩོད་ཐམས་ཅད་ཞི་བ་དང༌། ། མི་མཐུན་རྒུད་པའི་མིང་ཡང་མི་གྲགས་པར། ། རྫོགས་ལྡན་དང་པོའི་ལང་ཚོ་འཆར་བར་ཤོག །
དེའི་མཐུས་ཁ་བ་རིས་པའི་སྐྱེ་དགུའི་ཡིད། ། རྣམ་དཀར་དགེ་བའི་ལས་ལ་ཕྱོགས་པ་དང༌། ། མཐུན་རྐྱེན་ལེགས་ཚོགས་གོང་ནས་གོང་འཕེལ་ཏེ། ། དམ་ཆོས་འཛིན་པའི་སྣོད་དུ་རུང་བར་ཤོག ། འཇིག་རྟེན་དབང་ཕྱུག་ཕྱག་ན་པདྨོ་ཡི། ། ཞབས་པད་བྷོ་ཊའི་ལྗོངས་འདིར་མྱུར་བཀོད་དེ། ། ཞི་བསིལ་ཆོས་ཀྱི་བདུད་རྩིའི་ཟིལ་མངར་རོར། ། ལོངས་སུ་སྤྱོད་པའི་སྐལ་བཟང་མྱུར་འཆར་ཤོག ། ཁྱད་པར་བསྟན་པའི་སྙིང་པོ་སྒྲུབ་བརྒྱུད་ཀྱི། ། རིང་ལུགས་དྲི་མེད་ས་ཆེན་ཡོངས་ཁྱབ་སྟེ། །
བསྟན་པ་འཛིན་པའི་སྐྱེས་བུ་དམ་པ་རྣམས། ། སྐུ་ཚེ་མི་འགྱུར་ཚེ་ལྷའི་ངོ་བོར་བརྟན། ། ཕྲིན་ལས་མི་ཟད་ཉི་ཟླའི་འོད་དང་སྡེབ། ། འདུས་ཚོགས་དགེ་འདུན་བགྲང་ཡས་རྒྱུ་སྐར་ལ། ། ཟབ་རྒྱས་ཆོས་ཀྱི་གྲུ་ཆར་འབེབས་པར་ཤོག ། ལྷ་རྣམས་མཁའ་ལ་ཤིས་པའི་གླུ་དབྱངས་ལེན། ། འགྲོ་རྣམས་བདེ་ཞིང་སྐྱིད་པའི་ཡུན་དུ་འཚོ། ། ཀླུ་རྣམས་དགའ་བས་ནོར་འཛིན་དབྱིག་གིས་བཀང༌། ། མཐར་ཐུག་སངས་རྒྱས་ཡེ་ཤེས་ཐོབ་པར་ཤོག ། ཅེས་པའང་༧རྒྱལ་དབང་ཀརྨ་པ་ཨོ་རྒྱན་ཕྲིན་ལས་རྡོ་རྗེ་མཆོག་དགུང་གྲངས་བཅུ་གསུམ་སྟེང༌།
འོག་མིན་མཚུར་ཕུའི་གདན་སར་ལྗགས་རྩོམ་གནང་བའི་རྟེན་གསུམ་གསར་བཞེངས་ཀྱི་དགེ་བསྔོའི་སྨོན་ཚིག་བྱིན་རླབས་ཅན་ནོ།། ༈ །།སྤྱི་ལོ་༢༠༠༧་གྱི་ལོར་བལ་ཡུལ་ཀརྨ་ལེགས་བཤད་གླིང་དཔེ་བསྐྲུན་ཁང་ནས་པོད་གྲངས་༣༣༠༠་ཐམ་པ་ཆོས་སྦྱིན་དུ་སྤེལ་བ་འདི་ཉིད། སླར་ཡང་དཔེ་བསྐྲུན་ཆེད་དུ་བློ་ལྡན་མང་པོས་ཡང་ཡང་བསྐུལ་བ་ལ་བརྟེན་ནས་སྤྱི་ལོ་༢༠༡༠་ལཽར། པོད་གྲངས་༡༠༠༠་ཐམ་པ་དཔེ་བསྐྲུན་བགྱིས་པ་འདིས་ཀྱང་བཤད་གྲྭ་འདི་ཉིད་ཀྱི་སྦྱིན་པའི་བདག་པོ་རྣམས་ཀྱིས་གཙོར་བྱས་འབྲེལ་ཐོགས་ཀྱི་སེམས་ཅན་ཐམས་ཅད། འཕྲལ་དང་ཡུན་གྱི་འགལ་རྐྱེན་ཞི་ཞིང་མཐུན་རྐྱེན་ལེགས་ཚོགས་འཕེལ་བ་དང༌། མཐར་ཐུག་བཀའ་བརྒྱུད་གྲུབ་ཐོབ་རྒྱ་མཚོའི་ཚོམ་བུར་འགོད་པའི་ཐུགས་སྨོན་བརྩེ་གཟིགས་གསོལ་བ་འདེབས་པ་ལགས་ན་དེ་དེ་བཞིན་དུ་འགྲུབ་པར་ཤོག། །། སརྦ་མངྒ་ལཾ། སརྦ་མངྒ་ལཾ།། །། དགེའོ། ། དགེའོ། །
དགེའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
