བཀའ་བརྒྱུད་མགུར་ཚོགས།
པོད ༣
The Text
རིན་ཆེན་སེམས་དེ་གཟུང་བར་བྱ་བའི་ཕྱིར། ། དེ་བཞིན་གཤེགས་པ་རྣམས་དང་དམ་པའི་ཆོས། ། དཀོན་མཆོག་དྲི་མ་མེད་དང་སངས་རྒྱས་སྲས། ། ཡོན་ཏན་རྒྱ་མཚོ་རྣམས་ལ་ལེགས་པར་མཆོད། ། མེ་ཏོག་འབྲས་བུ་ཇི་སྙེད་ཡོད་པ་དང༌། ། སྨན་གྱི་རྣམ་པ་གང་དག་ཡོད་པ་དང༌། ། འཇིག་རྟེན་རིན་ཆེན་ཇི་སྙེད་ཡོད་པ་དང༌། ། ཆུ་གཙང་ཡིད་དུ་འོང་བ་ཅི་ཡོད་དང༌། ། རིན་ཆེན་རི་བོ་དང་ནི་དེ་བཞིན་དུ། ། ནགས་ཚལ་ས་ཕྱོགས་དབེན་ཞིང་ཉམས་དགའ་དང༌། །
ལྗོན་ཤིང་མེ་ཏོག་རྒྱན་སྤྲས་སྤུད་པ་དང༌། ། ཤིང་གང་འབྲས་བཟང་ཡལ་ག་དུད་པ་དང༌། ། ལྷ་སོགས་འཇིག་རྟེན་ན་ཡང་དྲི་དང་ནི། ། སྤོས་དང་དཔག་བསམ་ཤིང་དང་རིན་ཆེན་ཤིང༌། ། མ་རྨོས་འཁྲུངས་པའི་ལོ་ཏོག་རྣམ་པ་དང༌། ། གཞན་ཡང་མཆོད་པར་འོས་པའི་རྒྱན་རྣམས་ནི། ། མཚོ་དང་རྫིང་བུ་པདྨས་བརྒྱན་པ་དག ། ངང་པ་ཤིན་ཏུ་སྐད་སྙན་ཡིད་འོང་ལྡན། ། ནམ་མཁའ་རབ་འབྱམས་ཁམས་ཀྱི་མཐས་གཏུགས་པ། ། ཡོངས་སུ་བཟུང་བ་མེད་པ་དེ་དག་ཀུན། །
བློ་ཡིས་བླངས་ནས་ཐུབ་པ་སྐྱེས་ཀྱི་མཆོག ། སྲས་དང་བཅས་པ་རྣམས་ལ་ལེགས་འབུལ་ན། ། ཡོན་གནས་དམ་པ་ཐུགས་རྗེ་ཆེ་རྣམས་ཀྱིས། ། བདག་ལ་བརྩེར་དགོངས་བདག་གི་འདི་དག་བཞེས། ། བདག་ནི་བསོད་ནམས་མི་ལྡན་བཀྲེན་ཆེན་ཏེ། ། མཆོད་པའི་ནོར་གཞན་བདག་ལ་ཅང་མ་མཆིས། ། དེས་ན་གཞན་དོན་དགོངས་པའི་མགོན་གྱིས་འདི། ། བདག་གི་དོན་སླད་ཉིད་ཀྱི་མཐུས་བཞེས་ཤིག ། རྒྱལ་དང་དེ་སྲས་རྣམས་ལ་བདག་གིས་ནི། ། བདག་གི་ལུས་ཀུན་གཏན་དུ་དབུལ་བར་བགྱི། །
སེམས་དཔའ་མཆོག་རྣམས་བདག་ནི་ཡོངས་བཞེས་ཤིག ། གུས་པས་ཁྱེད་ཀྱི་འབངས་སུ་མཆི་བར་བགྱི། ། བདག་ནི་ཁྱེད་ཀྱིས་ཡོངས་སུ་བཟུང་བས་ན། ། སྲིད་ན་མི་འཇིགས་སེམས་ཅན་ཕན་པར་བགྱི། ། སྔོན་གྱི་སྡིག་ལས་ཡང་དག་འདའ་བགྱིད་ཅིང༌། ། སྡིག་པ་གཞན་ཡང་སླན་ཆད་མི་བགྱིད་དོ། ། ཁྲུས་ཀྱི་ཁང་པ་ཤིན་ཏུ་དྲི་ཞིམ་པ། ། ཤེལ་གྱི་ས་གཞི་གསལ་ཞིང་འཚེར་བ་བསྟར། ། རིན་ཆེན་འབར་བའི་ཀ་བ་ཡིད་འོང་ལྡན། ། མུ་ཏིག་འོད་ཆགས་བླ་རེ་བྲེས་པ་དེར། །
དེ་བཞིན་གཤེགས་དང་དེ་ཡི་སྲས་རྣམས་ལ། ། རིན་ཆེན་བུམ་པ་མང་པོ་སྤོས་ཀྱི་ཆུ། ། ཡིད་འོང་ལེགས་པར་བཀང་བ་གླུ་དང་ནི། ། རོལ་མོ་བཅས་པ་དུ་མས་སྐུ་ཁྲུས་གསོལ། ། དེ་དག་སྐུ་ལ་མཚུངས་པ་མེད་པའི་གོས། ། གཙང་ལ་དྲི་རབ་བསྒོས་པས་སྐུ་ཕྱི་འོ། ། དེ་ནས་དེ་ལ་ཁ་དོག་ལེགས་བསྒྱུར་བའི། ། ན་བཟའ་ཤིན་ཏུ་དྲི་ཞིམ་དམ་པ་འབུལ། ། གོས་བཟང་སྲབ་ལ་འཇམ་པ་སྣ་ཚོགས་དང༌། ། རྒྱན་མཆོག་བརྒྱ་ཕྲག་དེ་དང་དེ་དག་གིས། །
འཕགས་པ་ཀུན་ཏུ་བཟང་དང་འཇམ་དབྱངས་དང༌། ། འཇིག་རྟེན་དབང་ཕྱུག་སོགས་ལའང་བརྒྱན་པར་བགྱི། ། སྟོང་གསུམ་ཀུན་ཏུ་དྲི་ངད་ལྡང་བ་ཡི། ། དྲི་མཆོག་རྣམས་ཀྱིས་ཐུབ་དབང་ཀུན་གྱི་སྐུ། ། གསེར་སྦྱངས་བཙོ་མ་བྱི་དོར་བྱས་པ་ལྟར། ། འོད་ཆགས་འབར་བ་དེ་དག་བྱུག་པར་བགྱི། ། ཐུབ་དབང་མཆོད་གནས་མཆོག་ལ་ཡིད་འོང་བའི། ། མེ་ཏོག་མནྡ་ར་དང་པདྨ་དང༌། ། ཨུཏྤལ་ལ་སོགས་དྲི་ཞིམ་ཐམས་ཅད་དང༌། ། ཕྲེང་བ་སྤེལ་ལེགས་ཡིད་འོང་རྣམས་ཀྱིས་མཆོད། །
སྤོས་མཆོག་ཡིད་འཕྲོག་དྲི་ངད་ཁྱབ་པ་ཡི། ། བདུག་པའི་སྤྲིན་ཚོགས་རྣམས་ཀྱང་དེ་ལ་དབུལ། ། ཞལ་ཟས་བཟའ་བཏུང་སྣ་ཚོགས་བཅས་པ་ཡི། ། ལྷ་བཤོས་རྣམས་ཀྱང་དེ་ལ་དབུལ་བར་བགྱི། ། གསེར་གྱི་པདྨ་ཚར་དུ་དངར་བ་ཡི། ། རིན་ཆེན་སྒྲོན་མེ་རྣམས་ཀྱང་དབུལ་བར་བགྱི། ། ས་གཞི་བསྟར་བ་སྤོས་ཀྱིས་བྱུགས་པ་དེར། ། མེ་ཏོག་ཡིད་འོང་སིལ་མ་དགྲམ་པར་བགྱི། ། གཞལ་མེད་ཕོ་བྲང་བསྟོད་དབྱངས་ཡིད་འོང་ལྡན། ། མུ་ཏིག་རིན་ཆེན་རྒྱན་འཕྱང་མཛེས་འབར་བ། །
དཔག་ཡས་ནམ་མཁའི་རྒྱན་གྱུར་དེ་དག་ཀྱང༌། ། ཐུགས་རྗེའི་རང་བཞིན་ཅན་ལ་དབུལ་བར་བགྱི། ། རིན་ཆེན་གདུགས་མཛེས་གསེར་གྱི་ཡུ་བ་ཅན། ། ཁོར་ཡུག་རྒྱན་གྱི་རྣམ་པ་ཡིད་འོང་བརྒྱན། ། དབྱིབས་ལེགས་བལྟ་ན་སྡུག་པ་བསྒྲེང་བ་ཡང༌། ། རྟག་ཏུ་ཐུབ་དབང་རྣམས་ལ་དབུལ་བར་བགྱི། ། དེ་ལས་གཞན་ཡང་མཆོད་པའི་ཚོགས། ། རོལ་མོ་དབྱངས་སྙན་ཡིད་འོང་ལྡན། ། སེམས་ཅན་སྡུག་བསྔལ་སིམ་བྱེད་པའི། ། སྤྲིན་རྣམས་སོ་སོར་གནས་གྱུར་ཅིག །
དམ་ཆོས་དཀོན་མཆོག་ཐམས་ཅད་དང༌། ། མཆོད་རྟེན་རྣམས་དང་སྐུ་གཟུགས་ལ། ། རིན་ཆེན་མེ་ཏོག་ལ་སོགས་ཆར། ། རྒྱུན་མི་འཆད་པར་འབབ་པར་ཤོག ། ཇི་ལྟར་འཇམ་དབྱངས་ལ་སོགས་པས། ། རྒྱལ་བ་རྣམས་ལ་མཆོད་མཛད་པ། ། དེ་བཞིན་བདག་གིས་དེ་བཞིན་གཤེགས། ། མགོན་པོ་སྲས་དང་བཅས་རྣམས་མཆོད། ། ཡོན་ཏན་རྒྱ་མཚོ་རྣམས་ལ་བདག ། བསྟོད་དབྱངས་ཡན་ལག་རྒྱ་མཚོས་བསྟོད། །
བསྟོད་དབྱངས་སྙན་སྤྲིན་དེ་དག་ལ། ། ངེས་པར་ཀུན་ཏུ་འབྱུང་གྱུར་ཅིག ། མཎྜལ་ཕུལ། ༈ དེ་ནས་རྗེ་བཙུན་འདན་མ་གྲུབ་ཐོབ་ལ་གསོལ་བ་འདེབས་པ་ནི། རྙེད་བཀུར་ཆོས་བརྒྱད་དག་པའི་རོ་རྣམ་ལ། ། རི་དྭགས་དགྲ་ལ་འཇིགས་བཞིན་རབ་ཏུ་བྲོས། ། མགོན་ཚུང་ཚེ་འདིས་བསླུ་བར་མ་ནུས་པའི། ། སངས་རྒྱས་མཉན་པའི་ཞབས་ལ་གསོལ་བ་འདེབས། ། ལས་དང་ཉོན་མོངས་འཁོར་བའི་རྒྱུ་རྣམས་ལ། ། སྦྲུལ་ཆེན་དུག་བཞིན་མྱུར་དུ་སྤང་བར་མཛད། །
སྡུག་བསྔལ་རྩ་བ་བདེ་བར་མ་འཁྲུལ་བའི། ། སངས་རྒྱས་མཉན་པའི༴ ཁམས་གསུམ་འཁོར་བའི་བདེ་འབྱོར་ཐམས་ཅད་ལ། ། ཚབ་ཆེན་ནད་ཀྱིས་གདུངས་བཞིན་ངེས་པར་འབྱུང༌། ། ལྟར་སྣང་བདེ་བས་འབྲིད་པར་མ་ནུས་པའི། ། སངས་རྒྱས་མཉན་པའི༴ ལྷག་པར་སྐྱེ་རྒ་ན་འཆིའི་སྡུག་བསྔལ་ལ། ། རི་དྭགས་འཐུམ་ཕྲལ་ལྟ་བུ་རབ་ཏུ་སྔངས། ། སྣང་ཙམ་རྟག་འཛིན་དབང་དུ་མ་སོང་བའི། ། སངས་རྒྱས་མཉན་པའི༴
ཡོངས་འཛིན་དམ་ཆོས་བཅས་པའི་བསྒྲུབ་པ་ལ། ། སྐོམ་པ་ཆུ་ལ་སྙེག་བཞིན་ལེགས་པར་བསྟན། ། བྱ་བ་ཕལ་པས་ཐུགས་ཡིད་མ་འཕྲོགས་པའི། ། སངས་རྒྱས་མཉན་པའི༴ རང་གི་དོན་དང་ལེ་ལོའི་རྣམ་རྟོག་ལ། ། ཕྱིར་རྒོལ་གཤེད་མ་ལྟ་བུས་ལེགས་པར་གཟིགས། ། ཆོས་ལྟར་བཅོས་པའི་དབང་དུ་མ་སོང་བའི། ། སངས་རྒྱས་མཉན་པའི་ཞབས་ལ་གསོལ་བ་འདེབས། ། དཔལ་ལྡན་བླ་མ་ཁྱེད་སྐུ་ཅི་འདྲ་བ། ། འཁོར་དང་སྐུ་ཚེ་ སོགས་བརྗོད།
༈ རྗེ་བརྒྱད་པ་མི་བསྐྱོད་རྡོ་རྗེའི་སྐུ་བསྟོད་ནི། ཟླ་མེད་སྟོན་པའི་བསྟན་པ་གང་ཡིན་པ། ། འཆུག་མེད་དངོས་ཉིད་ལེགས་པར་བཙལ་བྱས་ནས། ། ཡང་དག་ཚུལ་ལ་བསྙེན་པའི་བརྟུལ་ཞུགས་ཅན། ། བསྟན་ལ་ངེས་པར་རྫོགས་དེར་གསོལ་བ་འདེབས། ། བཅས་དང་རང་བཞིན་ཁ་ན་མ་ཐོའི་ཆོས། ། ལྟར་སྣང་དམ་པའི་ཆོས་སུ་བཅོས་པ་རྣམས། ། སྦུན་ལྟར་ཕྱི་རོལ་གྱུར་པ་ཉིད་གཟིགས་ནས། ། དོན་བཟང་ལེགས་བཤད་འདོམས་དེར༴ འདི་དང་གཏན་གྱི་འདུན་མ་ཐམས་ཅད་པ། །
ཡོངས་འཛིན་དགེ་བའི་བཤེས་ལས་འབྱུང་སེམས་ནས། ། ཟློག་མེད་མོས་པ་གོང་འཕེལ་ཕུལ་བྱུང་བ། ། དད་པའི་ཕ་རོལ་སོན་དེར༴ ཚེ་འདིའི་གྲགས་འབྱོར་སྙིང་པོས་དབེན་པའི་ཚུལ། ། ཚིག་ཙམ་མིན་པར་སྙིང་ནས་རབ་རྟོགས་ཏེ། ། ཞེན་ལོག་སྲེད་པ་བྲལ་བའི་རྣམ་ཐར་ཅན། ། དགོས་མེད་དྲན་པ་བསྟན་དེར༴ བྱམས་པའི་བློ་ཅན་སྙིང་རྗེའི་གདུང་ཤུགས་དང༌། ། འབྲལ་བ་མེད་པར་ངེས་འབྱུང་རྣམ་པར་དག ། སྡུག་བསྔལ་རྒྱུ་དང་བཅས་པ་རྟག་སྐྱོ་ཞིང༌། །
མི་རྟག་ངེས་པར་སེམས་དེར༴ ཉོན་མོངས་ངན་བློར་སྐད་ཅིག་མི་གཏོང་ཞིང༌། ། གལ་ཏེ་ཤར་ཡང་གཉེན་པོའི་ཆུ་ལོན་ཅན། ། དགེ་བའི་ངང་ཚུལ་བཟང་པོ་མི་གཏོང་བའི། ། བཤེས་གཉེན་ཕན་མཛད་གང་དེར༴ གཟུ་བོར་གསུང་རབ་དོན་ལ་མཉམ་གཞག་ནས། ། དྲང་ངེས་སོ་སོར་འབྱེད་པའི་ཤེས་རབ་ཀྱིས། ། ཅལ་སྒྲོགས་རྗེས་སུ་རྒྱུག་པར་མི་བྱེད་པར། ། ངེས་དོན་དམ་པ་འཆད་དེར༴ ཆེན་པོར་གྲགས་ལ་བརྩེ་ཞིང་རྗེས་འཛིན་བློ། །
སྨོན་ལམ་དག་པ་རྣམས་ཀྱིས་མཚམས་སྦྱར་ནས། ། དགེ་ལ་སྦྱོར་བའི་བློ་གྲོས་སྐྱེད་པའི་རྟེན། ། ཡོངས་སུ་སྔོ་བར་མཛད་དེར༴ དེ་ལྟར་ཡོན་ཏན་བརྗོད་ལས་དགེ་གང་ཐོབ། ། ཡོན་ཏན་དེ་ལྡན་ཡོན་ཏན་བརྗོད་པའི་ངག ། བྱང་ཞིང་ཆུབ་པའི་ལུས་སེམས་དོན་ལྡན་པ། ། ཀརྨ་པ་ཡི་དགོངས་པ་རྫོགས་བྱེད་ཤོག ། ཅེས་པ་འདི་ནི་རྗེ་ཉིད་ལ་ཉིད་ཀྱིས་བསྟོད་པར་མཛད་པའོ། ༈ །དེའི་མཐར། བདུད་བཞིའི་དཔུང་གིས་མི་བསྐྱོད་ཅིང༌། །
རྡོ་རྗེ་ལྟ་བུའི་ཏིང་འཛིན་ལྡན། ། བྱང་ཆུབ་སེམས་དཔའི་ཚུལ་འཛིན་པ། ། མི་བསྐྱོད་རྡོ་རྗེའི་ཞབས་ལ་འདུད། ། བདག་ནི་སྐྱེ་བ་ཐམས་ཅད་དུ། ། མཉམ་མེད་དྭགས་པོ་བཀའ་བརྒྱུད་དང༌། ། ཁྱད་པར་དཔལ་ལྡན་ཀརྨ་པ། ། སྤྱི་གཙུག་རྒྱན་དུ་མི་འབྲལ་ཤོག ། སྐྱེ་བ་འདི་ནས་ཚེ་རབས་ཐམས་ཅད་དུ། ། དཔལ་ལྡན་ཀརྨ་པ་ཡི་བསྟན་པ་ལ། ། འཆད་རྩོམ་ཐོས་བསམ་སྒོམ་པར་བྱེད་པ་ལ། །
ཞྭ་ནག་ཅན་གྱི་བྱིན་རླབས་འཇུག་གྱུར་ཅིག ། སྐྱེ་བ་འདི་ནས་ཚེ་རབས་ཐམས་ཅད་དུ། ། དཔལ་ལྡན་ཀརྨ་པ་ཡི་བསྟན་པ་ལ། ། འཆད་རྩོམ་ཐོས་བསམ་སྒོམ་པར་བྱེད་པ་ལ། ། ཞྭ་ཁྲ་ཅན་གྱི་སྒྲུབ་བརྒྱུད་དར་བར་ཤོག། །། དགེའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
