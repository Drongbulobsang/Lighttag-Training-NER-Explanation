བཀའ་བརྒྱུད་མགུར་ཚོགས།
པོད ༥
བཀྲ་ཤིས་འོད་ཟེར་གྱིས་རེ་ལྟོས་བླ་མ་ལས་མེད་པར་ཁོ་ཐག་ཆོད་པའི་རང་མཚངས་སུན་འབྱིན་གྱི་ཚུལ་དུ་གདུང་གླུ
#! བྱང་སེམས་བཀྲ་ཤིས་འོད་ཟེར་གྱིས་རེ་ལྟོས་བླ་མ་ལས་མེད་པར་ཁོ་ཐག་ཆོད་པའི་རང་མཚངས་སུན་འབྱིན་གྱི་ཚུལ་དུ་གདུང་གླུ་བཞེངས་པ་ནི། བདག་བློའི་སྙིང་གི་པདྨ་འདབ་བརྒྱད་ཟེའུ་འབྲུ་ཡི་གདན་གྱི། ། དྭངས་མ་ལྔ་འདུས་ཐིག་ལེ་ཐབས་ཤེས་ཉི་ཟླ་ཡི་དཀྱིལ་ན། ། སྐྱབས་གསུམ་ཀུན་འདུས་ངོ་བོ་བཀའ་དྲིན་མཚུངས་མེད་ཀྱི་འདྲེན་མཆོག ། རྩ་བའི་བླ་མ་གང་དེ་འབྲལ་མེད་རྟག་པ་རུ་བཞུགས་ཤིག ། ཕ་གཅིག་སངས་རྒྱས་ཀུན་འདུས་ཐུགས་མཆོག་དམིགས་མེད་ཀྱི་སྙིང་རྗེས། ། བདེན་གཉིས་དམ་ཆོས་ཀུན་འདུས་ཟབ་མོ་གསུང་གསང་གི་བདུད་རྩི། ། རིག་གྲོལ་དགེ་འདུན་ཀུན་འདུས་ཞི་སྐུ་ངུར་སྨྲིག་གི་རོལ་པས། ། དངོས་སུ་བདག་ལ་སྩོལ་མཛད་རྩ་བའི་བླ་མ་དེ་མཁྱེན་ནོ། ། ཡོན་ཏན་བཀོད་པ་ཕུན་ཚོགས་རྣམ་དག་རབ་འབྱམས་ཀྱི་ཞིང་ན། །
སྟོབས་བཅུའི་ཡོན་ཏན་མངའ་བའི་སངས་རྒྱས་དུ་མ་ཞིག་བཞུགས་ཤིང༌། ། ཆོ་འཕྲུལ་རྣམ་པ་མང་པོས་ཆོས་སྒོ་མཐའ་ཡས་ཞིག་སྟོན་ཀྱང༌། ། མ་དག་ལས་ཀྱི་སྒྲིབ་པས་བདག་གིས་མཐོང་ཆོས་ཙམ་མི་འདུག ། གྲངས་མེད་རྒྱལ་བས་སྤངས་པའི་མི་མཇེད་འཇིག་རྟེན་གྱི་གནས་འདིར། ། རྣམ་ལྔ་སྙིགས་མའི་ཡང་སྙིགས་ཉེས་པ་བརྒྱ་ཕྲག་གི་གོང་བུར། ། དམན་པ་བདག་ལ་བརྩེ་བའི་སྙིང་སྟོབས་རྨད་བྱུང་གི་དཔའ་བོ། ། སངས་རྒྱས་སྟོང་ལས་ལྷག་པའི་འདྲེན་མཆོག་བླ་མ་དེ་དྲན་ནོ། ། དེ་ཡི་སྐུ་གསུང་ཐུགས་ཀྱི་ཐུན་མོང་རྣམ་ཐར་ཙམ་གཞིག་ཅིང༌། ། རང་གི་ལུས་ངག་ཡིད་ཀྱི་བསམ་སྦྱོར་མ་རུངས་པར་བརྟགས་ན། ། དད་དང་སྐྱོ་བའི་དབང་གིས་མཆི་མ་དབང་མེད་དུ་འཁྲུགས་ཤིང༌། །
དབྱེར་མེད་གཅིག་ཏུ་ཐིམ་སྙམ་སྐབས་རེར་རྟོགས་པ་ཞིག་འཆར་རུང༌། ། ཀུན་དཀྲིས་ཉོན་མོངས་བཙན་པོས་ཤོག་དྲིལ་རང་ལམ་གྱི་དཔེ་ལྟར། ། དུག་གསུམ་རྐྱེན་གྱིས་བཀར་བས་དམན་པ་རང་ས་རུ་ལུས་ཤིང༌། ། མི་དྲན་དགུ་དྲན་བསམ་པས་མི་བྱེད་དགུ་བྱེད་དུ་སྤྱོད་འདི། ། དྲིན་ཅན་བླ་མས་དགོངས་ཏེ་བདག་ལ་ཆད་པ་ཞིག་མཐོང་མཛོད། ། རྒྱུ་དང་མི་རྒྱུའི་ས་བཞིན་ཡོན་ཏན་ཐམས་ཅད་ཀྱི་རྨང་གཞི། ། གནང་བཀག་ཚུལ་བཞིན་སྤྱོད་པའི་ཚུལ་ཁྲིམས་ཁོ་ན་ལ་རག་ན། ། སྣ་གཅིག་སྲུང་བ་མེད་པར་ཆོས་གོས་ལྷུང་བཟེད་ཅིག་བཟུང་ནས། ། དགེ་སྦྱོར་ཡིན་མདོག་ཁ་ལ་བཀའ་བཀྱོན་མི་མཛད་པ་འདི་ཅི། ། ཉན་ཐོས་སངས་རྒྱས་འབྲིང་རྣམས་ཐུབ་པའི་དབང་པོ་ལས་སྐྱེས་ཤིང༌། །
ཐུབ་མཆོག་ཟབ་རྒྱས་སྤྱོད་པའི་རྒྱལ་སྲས་སེམས་དཔའ་ལས་འཁྲུངས་ན། ། རང་འདོད་ཁོང་ལ་བཅུག་ནས་གཞན་ཕན་བཤད་ཡམ་དུ་ལུས་པའི། ། རྒྱུ་མེད་འབྲས་བུར་འདོད་ལ་ཕྱག་འབེབས་མི་གནང་བ་འདི་ཅི། ། ཐབས་མང་དཀའ་བ་མེད་པར་གསང་སྔགས་དབང་རྣོན་གྱི་ཁྱད་ཆོས། ། དམ་ཚིག་ངོ་ལྐོག་མེད་པར་རིམ་གཉིས་ཟབ་མོ་ལ་བརྩོན་ན། ། ཚེ་གཅིག་བར་དོ་མའམ་སྟེ་སྐྱེ་བ་བཅུ་དྲུག་ལས་མི་འདའ། ། རྡོ་རྗེ་འཆང་དངོས་འགྲུབ་རུང་ཉམས་ལེན་དྭངས་མ་ནི་མི་གདའ། ། ཆོས་བརྒྱད་སྲོག་ལྟར་གཉེར་བའི་ཕྱི་ཚུལ་ངུར་སྨྲིག་ལ་བརྫུ་ནས། ། རང་རྒྱུད་གྱོང་རུང་ལུས་བཞིན་བླ་མའི་མིང་སྙན་དུ་རློམ་པ། ། གཟིག་ལྤགས་བཀབ་པའི་བོང་ལྟར་ཐ་མ་རང་ཕུང་ལས་མེད་ན། །
ད་ལྟ་ཉིད་དུ་བླ་མས་གནས་དབྱུང་མི་མཛད་པ་འདི་ཅི། ། དལ་འབྱོར་ཐོབ་དཀའ་ཤེས་ཀྱང་དེ་ལས་སྙིང་པོ་ནི་མི་ལེན། ། མི་རྟག་འཆི་བ་ཤེས་ཀྱང་ནམ་འཆི་ཆ་མེད་ནི་མི་དྲན། ། བདེ་སྡུག་སྔོན་ལས་ཤེས་ཀྱང་དགེ་སྡིག་བླང་དོར་ནི་མི་བྱེད། ། འཁོར་བ་སྡུག་བསྔལ་ངེས་ཀྱང་ངེས་འབྱུང་བསམ་པ་ནི་མི་འདུག ། ཀྱི་ཧུད་བདག་འདྲའི་ཟོག་པོ་བཟང་མདོག་ཕྱེ་ཚུལ་ཅན་འདི་ཡིས། ། སྐལ་མཉམ་བསླུ་ངེས་འདུག་གོ་ཤེས་ལྡན་སྐྱེ་བོ་དག་མཁྱེན་ལ། ། ཁ་བཤད་མཁས་མཁས་ཚིག་དང་སྤྱོད་ལམ་མཛེས་མཛེས་ལ་མ་གཟིགས། ། མི་བདེན་ངོ་མ་ཐག་ཆོད་ནང་མགོ་ཕྱིར་བཙོང་གི་སྙིང་གཏམ། ། ཀྱེ་མ་བདག་གི་མགོན་གཅིག་མཁྱེན་བརྩེ་ནུས་གསུམ་གྱི་བདག་ཉིད། །
མཁྱེན་པར་ཆགས་ཐོགས་མེད་ན་བདག་བློ་ལྐོག་གྱུར་འདི་མཁྱེན་མཛོད། ། བརྩེ་བར་ཉེ་རིང་མེད་ན་སྐྱོན་ཅན་བཏང་སྙོམས་སུ་མ་བཞག ། ནུས་པ་དྲག་པོ་ཡོད་ན་མྱུར་བར་རྒྱུད་ངན་འདི་བརླག་མཛོད། ། འདི་མུས་ངན་ལམ་བཏང་ན་སེམས་དཔའ་ཆེན་པོ་ནི་མཆོག་གིས། ། འགྲོ་ཀུན་ཐར་པར་དྲངས་ཀྱང་མ་རུངས་ཁོ་བོ་ཅག་གཅིག་པུར། ། ཆེད་དུ་འོ་བརྒྱལ་མཛད་དགོས་གཏིང་ཟབ་དམྱལ་བ་ཡི་དོང་ནས། ། གདོན་དཀའ་འབྱུང་ངེས་འདུག་གོ་ལ་འུར་ཐུགས་རྗེ་འདིར་མ་ཆུང༌། ། རེ་ས་ཁྱེད་ལས་མེད་ན་གདུང་ཡུས་མི་འབོད་ནི་ཀ་མེད། ། བདག་ནི་དབང་མེད་ལགས་ན་ཉམས་ལེན་རྩལ་ཤེད་ནི་མ་རྫོགས། ། ཉོན་མོངས་དབང་བཙན་འདི་ནི་ཡུལ་ལྔར་ཞེན་སྤྱོད་ཀྱི་བཏུང་བས། །
ལུས་སྟོབས་རབ་ཏུ་བརྟས་ཏེ་བདག་ཉིད་བྲན་གཡོག་ལ་བཀོལ་འདུག ། འདུལ་སྐྱོང་ཉིད་ཀྱིས་མཛད་པའི་ལང་ཚོ་དར་བ་ཞིག་བྱུང་ཞིང༌། ། དཔའ་བོ་འཐབ་པའི་ལག་ཆ་ཤེས་རབ་རལ་གྲི་ཞིག་གནང་ན། ། ཕོ་ངན་སྟོང་བཤད་མིན་པའི་ཁ་བཤད་ལག་ལེན་དུ་ཐེབས་ངེས། ། འདི་བྱས་སྣེ་གཅིག་ཡོད་པའི་དམ་བཅའ་ད་ལྟ་ནས་འབུལ་ལོ། ། ཞེས་པ་འདི་ནི་རང་གི་བསམ་སྦྱོར་ལ་ཡིད་མ་ཆེས་པའི་སྨྱོ་གླུ་ངུ་ཚབ་ཏུ་བནྡེ་མངྒ་ལར་སྨིས་བྲིས་པ་དགེ། ༈ མཁན་ཆེན་བླ་མ་རིན་པོ་ཆེས་སྙིགས་དུས་ཀྱི་སྤྱོད་པ་ལ་ཡིད་སྐྱོ་ཞིང་གོང་མའི་རྣམ་ཐར་ངོ་མཚར་བའི་མགུར་གླུ་བཞེངས་པ་ནི། ན་མོ་གུ་རུ། གནས་རང་སྣང་རྣམ་དག་གི་ཞིང་ཁམས་སུ། ། ཕ་རང་རིག་དོན་གྱི་བླ་མ་ལ། །
བདག་འཁོར་འདས་རོ་སྙོམས་སུ་གསོལ་བ་འདེབས། ། དོན་འཁོར་བ་དོང་སྤྲུགས་སུ་བྱིན་གྱིས་རློབས། ། རྗེ་གསང་ཆེན་རིགས་གཅིག་དང་པོའི་མགོན། ། དཔལ་དྲུག་པ་རྡོ་རྗེ་འཆང་ཆེན་ནས། ། ཕ་བཀའ་བརྒྱུད་ཀྱི་རྣམ་ཐར་དྲན་ཙ་ན། ། ཡིད་ངན་རྟོག་གི་རྒྱུ་བ་རང་སར་འགག ། མཚན་སྙན་པའི་བ་དན་སྲིད་གསུམ་ཁྱབ། ། མགོན་བཀའ་བརྒྱུད་གོང་མའི་ཞེན་ལོག་གིས། ། རྟེན་དལ་འབྱོར་ཉིན་མོའི་སྐར་མ་འདིའི། ། གནས་ལུས་དང་ལོངས་སྤྱོད་འབྱོར་བ་ཀུན། །
སང་འཆི་བ་སྲོག་དང་བྲལ་བའི་ཚེ། ། དཔེ་རྨི་ལམ་སད་པའི་ནངས་མོ་ལྟར། ། ཀུན་སློག་རུལ་བཞིན་དུ་བོར་ནས་སུ། ། རང་གཅིག་པུར་གཤིན་རྗེའི་གྲོང་ཡུལ་དུ། ། འཇིགས་ཉམ་ཐག་གི་སྡུག་བསྔལ་འབྱུང་གཟིགས་ནས། ། དཔེ་རི་དྭགས་དགྲ་ལ་འཇིགས་པ་ལྟར། ། དོན་ཆོས་བརྒྱད་ཀྱི་ཐལ་བ་རླུང་ལ་བསྐུར། ། ཚེ་འདི་ལ་ཞེན་པའི་གདོས་ཐག་བཅད། ། དེ་ཨེ་མ་ངོ་མཚར་མི་ཆེའམ། ། དུས་དེང་སང་སྙིགས་མའི་སྐྱེ་བོ་ཀུན། །
ཚེ་འདིར་སྣང་གི་ཞེན་པ་མེ་ལྟར་འབར། ། ཆོས་གང་བྱས་ཆོས་བརྒྱད་ཀྱི་ཐོབ་ཤོར་བཀྱེ། ། འཆི་བ་མི་རྟག་དེ་མ་དྲན་ཡིད་རེ་སྐྱོ། ། དུས་སྐད་ཅིག་བསགས་པའི་ལས་ངན་གྱིས། ། འབྲས་མནར་མེད་དམྱལ་བའི་སྡུག་བསྔལ་སོགས། ། ལོ་སྟོང་ཕྲག་དུ་མར་མྱང་གཟིགས་ནས། ། དཔེ་དུག་དང་འདྲེས་པའི་ཁ་ཟས་ལྟར། ། གནས་ཕུན་ཚོགས་སྲིད་པའི་བདེ་འབྱོར་དང༌། ། ལས་འདོད་ཡོན་ལ་ཞེན་པའི་གདོས་ཐག་བཅད། ། དེ་ཨེ་མ་ངོ་མཚར༴
དུས་དེང་སང་བདག་འདྲའི་ལས་ངན་རྣམས། ། གྲོགས་འདོད་ཡོན་སྤུ་གྲིའི་སྦྲང་རྩིར་ཆགས། ། སྡིག་མི་དགེའི་དུག་ཆུ་སྨན་ལྟར་འཐུངས། ། ལས་རྒྱུ་འབྲས་འདི་མི་སྲུང་ཡིད་རེ་སྐྱོ། ། སྤྱིར་རིགས་དྲུག་འཁོར་བའི་རྒྱ་མཚོ་རུ། ། སྡུག་བསྔལ་བའི་རྦ་ཀློང་རབ་ཏུ་འཁྲུགས། ། ལས་མཐའ་མེད་ཀྱི་ཉེས་ཆེན་འདི་གཟིགས་ནས། ། དཔེ་བྱ་རྒོད་རྒྱ་ལས་ཤོར་བ་ལྟར། ། གནས་འཁོར་བ་ལ་ཞེན་པའི་གདོས་ཐག་བཅད། ། དེ་ཨེ་མ་ངོ་མཚར༴
དུས་དེང་སང་བདག་འདྲའི་ཟོག་པོ་ཀུན། ། གཞི་འཁོར་བ་ལ་ཞེན་པ་མ་ལོག་པས། ། ཆོས་བྱས་ཚད་སྡུག་བསྔལ་གྱི་འབྲས་བུ་ཅན། ། དོན་བསམ་ཚད་ཆགས་སྡང་འཕེལ་བའི་རྒྱུ། ། བློ་ངེས་འབྱུང་འདི་མ་གོམས་ཡིད་རེ་སྐྱོ། ། རྗེ་བཀའ་བརྒྱུད་གོང་མའི་གཞན་ཕན་གྱིས། ། མཐའ་ནམ་མཁས་ཁྱབ་པའི་སེམས་ཅན་རྣམས། ། དྲིན་ཕ་མར་མ་གྱུར་གཅིག་ཀྱང་མེད། ། དེས་ཚབ་ཆེན་གྱི་སྡུག་བསྔལ་མྱོང་གཟིགས་ནས། ། དཔེ་དགྲ་སྟབས་མཁས་པའི་དཔའ་བོ་ཡི། །
བུ་སྙིང་སྡུག་གཡུལ་དུ་ལུས་པ་འདྲའི། ། བྱམས་སྙིང་རྗེ་བྱང་ཆུབ་སེམས་འབྱོངས་ནས། ། མ་འགྲོ་བ་ཡོངས་ཀྱི་གཏན་དོན་མཛད། ། རང་ཞི་བདེར་ཞེན་པའི་གདོས་ཐག་བཅད། ། འདི་ཞེན་ལོག་སྒོམ་གྱི་རྐང་པར་བཞེད། ། དེ་ཨེ་མ་ངོ་མཚར༴ དུས་དེང་སང་ཚུལ་འཆོས་བདག་འདྲ་རྣམས། ། གདོན་བདག་འཛིན་གྱི་མགོ་འཕང་དགུང་བས་མཐོ། ། ཆོས་ཁ་བཤད་ཀྱི་ལྷག་བསམ་འཇའ་ལྟར་ཡལ། ། དོན་རང་རྒྱུད་དུལ་བ་བོང་བུའི་རྭ། །
ཕྱོགས་དགྲ་གཉེན་ཆགས་སྡང་གི་འཁྲུལ་འཁོར་གྱིས། ། ཁེ་གསོག་འཇོག་བུན་སྐྱེད་མགོ་བསྐོར་སོགས། ། བྱམས་སྙིང་རྗེའི་དྲི་ཙམ་རིང་དུ་བརླག ། ལམ་བྱང་སེམས་འདི་མ་གོམས་ཡིད་རེ་སྐྱོ། ། ཕ་བཀའ་བརྒྱུད་གོང་མའི་དག་སྣང་གིས། ། རྗེ་བླ་མ་སངས་རྒྱས་དངོས་སུ་བལྟ། ། བཀའ་གང་སྩལ་སྲོག་ལ་ཐུག་ཀྱང་སྒྲུབ། ། རེས་འབྱོར་རྒུད་ཀྱི་སྐྱིད་སྡུག་ཅི་བྱུང་ཡང༌། ། བློ་གཅིག་ཆོད་ཀྱི་འདུན་པ་ལིང་གིས་བཀལ། ། ལམ་མོས་གུས་བླ་མའི་རྣལ་འབྱོར་གྱིས། །
དག་སྣང་གི་རྟོག་པ་ལམ་དུ་ཁྱེར། ། ཆོས་ཕྱག་རྒྱ་ཆེན་པོ་འབད་མེད་རྟོགས། ། འདི་མོས་གུས་སྒོམ་གྱི་མགོ་བོར་བཞེད། ། དེ་ཨེ་མ༴ དུས་དེང་སང་བདག་འདྲའི་དྲེད་པོ་རྣམས། ། ཆོས་ཟབ་དགུ་སྟོན་པའི་བླ་མ་ཡང༌། ། མི་ཕལ་པ་སོ་སོའི་སྐྱེ་བོར་ཟུང༌། ། ལས་དང་པོའི་དད་མོས་ཚབ་ཚུབ་ཀྱང༌། ། བློ་རང་མཚངས་ཐེ་ཚོམ་གྱི་ལིང་ཐོག་གིས། ། ཡིད་མོས་གུས་ཀྱི་མིག་བཟང་རིམ་གྱིས་འགྲིབ། །
སྒོམ་ལོ་ཟླ་བཞིན་རང་རྒྱུད་ཕྱི་ཕྱིར་གྱོང༌། ། ལས་དམུ་རྒོད་ཀྱི་ངན་སྤྱོད་ཡི་རེ་སྐྱོ། ། རྗེ་གྲུབ་ཐོབ་ཡོངས་ཀྱི་ཟབ་ལམ་གྱིས། ། ཆོས་འཁོར་འདས་ལམ་གྱི་སྣང་ལུགས་ཀུན། ། གཤིས་ཡ་བབས་ཀྱི་ཀློང་དུ་ཡིན་ལུགས་གཅིག ། གཞི་མཐའ་བྲལ་ལྟ་བའི་སྒྲོ་འདོག་བཅད། ། དེ་ཨེ་མ༴ ཆོས་གང་ཤར་མི་འགོག་ཐབས་ཀྱི་ལམ། ། དོན་སྟོང་ཆེན་ཤེར་ཕྱིན་ཡུམ་གྱི་ཀློང༌། ། ལམ་ཟུང་འཇུག་མཉམ་ཉིད་ཆེན་པོར་གདལ། །
དེ་ཨེ་མ༴ བཟང་སྟོང་གསལ་བདེ་ཆེན་ཉམས་ཀྱི་འགྱུར། ། གདངས་འགག་མེད་ཀྱི་ཆགས་ཞེན་རས་སུ་བོར། ། གཤིས་བྱར་མེད་ཀྱི་རོ་སྙོམས་ཐང་དུ་ལྷུག ། དེ་ཨེ་མ༴ ངན་ཚོགས་དྲུག་འཁྲུལ་རྟོག་གི་ཡོ་ལང་སོགས། ། རྩལ་སྣ་ཚོགས་རིག་སྟོང་ཆོས་སྐུའི་འོད། ། ལ་གཞི་གནས་ཟང་ཐལ་གྱི་ཀློང་དུ་ཟློ། ། དེ་ཨེ་མ༴ ཡིད་ཉོན་མོངས་དུག་ལྔའི་སྐྱེས་བུ་དེ། །
ལམ་གཏུམ་མོ་འབར་འཛག་གི་རྟ་ལ་དྲངས། ། བབས་བདེ་ཆེན་གྱི་ཐང་དུ་ཁ་ཡན་གློད། ། དེ་ཨེ་མ༴ སེམས་སྣང་གསུམ་དཀར་དམར་རླུང་གི་མགྲོན། ། གནད་སྦྱོར་བ་བཞི་ལྡན་གྱི་རྟ་ལ་དྲངས། ། རྩ་དབུ་མའི་ཐང་དུ་ཁ་ཡན་གློད། ། དེ་ཨེ་མ༴ བཙན་འཁྲུལ་སྣང་ལས་ཀྱི་རྒྱལ་པོ་དེ། ། སྐབས་གཏི་མུག་གཉིད་ཀྱི་རྟ་ལ་དྲངས། ། གཤིས་འོད་གསལ་གྱི་ཐང་ལ་ཁ་ཡན་གློད། །
དེ་ཨེ་མ༴ ལར་སྣང་གྲགས་རྟོག་ཚོགས་ཀྱི་རོལ་པ་ཀུན། ། ལམ་སྨིན་གྲོལ་མགྱོགས་པའི་རྟ་ལ་དྲངས། ། ཞིང་སྣང་སྲིད་དག་མཉམ་ཆེན་པོར་གློད། ། དེ་ཨེ་མ༴ ཡུལ་འཁོར་འདས་སེམས་ཀྱི་རོལ་པར་ཤར། ། སེམས་དམིགས་གཏད་ཀྱི་མཚན་མ་དབྱིངས་སུ་ཡལ། ། དབྱིངས་ཟུང་འཇུག་གི་ཀློང་དུ་རྒྱ་ཡན་འབྱམས། ། སྒོམ་མི་སྒོམ་གྱི་བྱ་རྩོལ་བློ་ལས་འདས། ། ལམ་གོལ་ཤོར་དང་བྲལ་བའི་ཕྱག་རྒྱ་ཆེ། །
འདི་ཡེངས་མེད་སྒོམ་གྱི་དངོས་གཞིར་མཛད། ། དེ་ཨེ་མ༴ ཕ་བཀའ་བརྒྱུད་གོང་མའི་སྤྱོད་ལམ་དུ། ། གནས་གཡའ་བྲག་གངས་ཀྱི་ལྡིང་གུར་འགྲིམ། ། གོས་རེག་འཇམ་གཏུམ་མོའི་བདེ་དྲོད་སྦར། ། ཚོགས་ཟག་མེད་ཏིང་འཛིན་གྱི་ཟས་ལ་རོལ། ། དེ་ཨེ་མ༴ རྫུན་ཀུན་རྫོབ་སྒྱུ་མའི་གྲོང་ཁྱེར་དུ། ། ཡིད་རེ་དོགས་བདུད་ཀྱི་ཆོ་འཕྲུལ་ལ། ། རིག་པ་རོ་སྙོམས་ཀྱི་བརྟུལ་ཞུགས་སྤྱོད། །
དེ་ཨེ་མ༴ ཕྱི་འགལ་རྐྱེན་ཐོབ་བབས་ཀྱི་ལྷོང་ཚད་དང༌། ། ནང་འཇིགས་སྐྲག་ཉམ་ངའི་འཕྲང་ཆེན་ལ། ། སེམས་འཇིགས་བྲལ་ཐོག་རྫིས་ཀྱི་བརྟུལ་ཞུགས་སྤྱོད། ། དེ་ཨེ་མ༴ ཡུལ་འཁྲུལ་སྣང་རྨི་ལམ་གྱི་རྒྱལ་ཁམས་སུ། ། བློ་གཟའ་གཏད་དང་བྲལ་བའི་རྣལ་འབྱོར་གྱིས། ། ཉམས་ཐུག་ཕྲད་ཀྱི་སྣང་བ་ལམ་དུ་ཁྱེར། ། སྐྱོ་དགའ་བྲོད་སྙེམས་བྱེད་ཀྱི་ཁུ་འཕྲིགས་དང༌། ། བདག་མཆོག་འཛིན་གྱི་རློམ་སེམས་ཨར་ལ་གཏད། །
འདི་དགག་སྒྲུབ་དང་བྲལ་བའི་སྤྱོད་པར་བཞེད། ། དེ་ཨེ་མ༴ ནང་འཁྲུལ་བའི་མཚངས་ཆེན་དབྱིངས་སུ་དིབ། ། སེམས་ཆོས་སྐུའི་རྒྱལ་ས་ཟིན་པའི་རྟགས། ། ཕྱི་སྣང་སྲིད་འཁོར་འདས་རང་དབང་སྒྱུར། ། གསུང་མདོ་རྒྱུད་མན་ངག་གི་མགུར་དབྱངས་འཐེན། ། སྐུ་རྫུ་འཕྲུལ་ཡ་མ་ཟུང་དུ་སྟོན། ། དམའ་དལ་འབབ་ཀྱི་ཆུ་ལ་ཉ་ལྟར་འཕྱོ། ། བར་སྲ་མཁྲེགས་ཀྱི་བྲག་ལ་ཟང་ཐལ་སྤྱོད། ། མཐོ་དགུང་སྔོན་གྱི་དབྱིངས་སུ་བྱ་ལྟར་ལྡིང༌། །
ཡ་མཚན་གྱི་གྲུབ་རྟགས་བསམ་ལས་འདས། ། དེ་ཨེ་མ་ངོ་མཚར་མི་ཆེའམ། ། མཆོག་གསང་ཆེན་ཐེག་པའི་མྱུར་ལམ་གྱིས། ། གཤིས་འོད་གསལ་ཆོས་སྐུའི་སྒྲིབ་གཡོག་བྲལ། ། ཚེ་གཅིག་ལ་ཟུང་འཇུག་གི་གཏན་སྲིད་བཟུང༌། ། ཕྲིན་ལས་ཀྱིས་འགྲཽ་ཁམས་ཡོངས་ལ་ཁྱབ། ། བཀའ་བརྒྱུད་པ་ནོར་བུའི་ཕྲེང་ཚོམ་ལྟར། ། འདི་སངས་རྒྱས་སེམས་ལས་རྙེད་པར་བཞེད། ། དེ་ཨེ་མ༴ ཆོས་ཟབ་དགུའི་ཁྱད་ཆོས་དེ་ལྟར་ཡང༌། །
ཀྱེ་མ་ལ་བདག་འདྲའི་ལས་ངན་རྣམས། ། ཉིན་འཁྲུལ་སྣང་ཐོབ་ཤོར་གྱི་བྱ་བས་བྲེལ། ། མཚན་གཏི་མུག་རོ་ཉལ་གྱི་དབང་དུ་སོང༌། ། སང་ཧུར་ཐག་དབུགས་ཀྱིས་བསྟུང་བའི་ཚེ། ། དོན་འདི་གྲུབ་ཀྱི་འཛིན་མཚམས་གཅིག་ཀྱང་མེད། ། ལས་ངན་གྱི་རྣམ་སྨིན་རི་བས་ལྗི། ། བློ་ཕྱི་འགྱོད་ཀྱི་མྱ་ངན་མེ་ལྟར་འབར། ། ལམ་ཕྱག་ཆེན་འདི་མ་བསྒོམས་ཡིད་རེ་སྐྱོ། ། ད་ཚེ་འདིའི་ལྷག་མ་ཅུང་ཟད་འདི། ། གནས་ཉམས་དགའ་དབེན་པའི་རི་ཀླུང་དུ། །
ཕ་བཀའ་བརྒྱུད་གོང་མའི་རྣམ་ཐར་བཞིན། ། བདག་སྙིང་པོའི་དོན་ལ་འདྲིལ་བར་ཤོག ། ཅེས་པ་འདི་ནི་ཁྱུང་པོ་བ་མཁྱེན་རབ་ཕུན་ཚོགས་ཀྱི་ངོར་ཕྱོགས་མེད་ཀྱི་རྒྱལ་ཁམས་ཉུལ་བའི་དུས་སུ་བནྡེ་མངྒ་ལས་ཉམས་མཚར་གྱི་ཚུལ་དུ་སྨྲས་པ་དགེ། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
