ས་སྐྱའི་མཁའ་སྤྱོད་བེའུ་བུམ།
པོད ༡༣
མཁའ་སྤྱོད་མའི་ཉམས་ལེན་ཞལ་ཤེས་དང་བཅས་པ།
༼ཨོཾ༽ ༄༅། །མཁའ་སྤྱོད་མའི་ཉམས་ལེན་ཞལ་ཤེས་དང་བཅས་པ་བཞུགས་སོ།། ༈ །ན་མོ་གུ་རུ་དྷརྨ་བི་ཛ་ཡ། སྣ་ཚོགས་པད་ཉི་འཇིགས་བྱེད་དུས་མཚན་སྟེང༌། ། པདྨ་རཱ་གའི་མདངས་ལྡན་འོད་འབར་བ། ། ཞལ་གཅིག་ཕྱག་གཉིས་གྲི་གུག་ཐོད་ཁྲག་བསྣམས། ། ལྷ་མོ་ཁྱོད་ཀྱིས་བདག་སོགས་འགྲོ་འདི་སྐྱོངས། ། གང་གིས་བརྟེན་ན་དག་པ་མཁའ་སྤྱོད་དུ། ། འཁྲིད་མཛད་རྗེ་བཙུན་རྡོ་རྗེ་རྣལ་འབྱོར་མའི། ། ཉམས་ལེན་ཞལ་ཤེས་དང་བཅས་མ་སྦས་པར། །
འབྲི་ལ་བླ་མ་མཁའ་འགྲོས་སྐབས་ཕྱེས་ཤིག ། འདིར་རྡོ་རྗེ་རྣལ་འབྱོར་མའི་ཉམས་ལེན་ངག་འདོན་གྱི་རིམ་པ་ནི། ས་སྐྱ་པ་ཆེན་པོས། ཉལ་དང་ལྡང་དང་བདུད་རྩི་མྱོང༌། ། ཚད་མེད་བླ་མ་བདག་ལྷར་བསྐྱེད། ། འགྲོ་བ་དག་པའི་རྣལ་འབྱོར་དང༌། ། དཔའ་བོ་དཔའ་མོས་བྱིན་གྱིས་བརླབས། ། ངག་བཟླས་ཡིད་བཟླས་གཉིས་གཅིག་ཡིན། ། བསམ་གྱིས་མི་ཁྱབ་རྣལ་འབྱོར་དང༌། ། སྤྱོད་ལམ་གྱི་ནི་རྣལ་འབྱོར་ཏེ། །
དེ་ལྟར་རྣལ་འབྱོར་བཅུ་གཅིག་གོ ། ཞེས་གསུངས་པ་ལྟར་བཅུ་གཅིག་ཡོད་པ་ལས། དང་པོ་ཉལ་བའི་རྣལ་འབྱོར་ནི། བསམ་མི་ཁྱབ་གྱི་རྣལ་འབྱོར་བསྒོམ་པའམ། མ་བསྒོམས་ཀྱང་རྣམ་རྟོག་གཞན་གྱིས་བར་མ་ཆོད་པར་སྟོང་པ་ཉིད་ཀྱི་ངང་ལ་ཉལ། གཉིས་པ་ལྡང་བའི་རྣལ་འབྱོར་ནི། ནམ་གྱི་བརྒྱད་ཆ་ཙམ་ནས་ནམ་མཁར་དཔའ་བོ་མཁའ་འགྲོས་ཌཱ་མ་རུའི་སྒྲ། ཨོཾ་གསུམ་མའི་སྒྲར་གྲགས་པའི་རྐྱེན་གྱིས་གཉིད་སད་པར་བསམ་སྟེ། རྡོ་རྗེ་རྣལ་འབྱོར་མ་རྒྱན་ཕྱག་མཚན་མེད་པའི་སྐུར་ལྡང༌། གསུམ་པ་བདུད་རྩི་མྱོང་བའི་རྣལ་འབྱོར་ནི།
ནང་མཆོད་དམ་བདུད་རྩི་རིལ་བུ། ཨོཾ་ཨཱཿཧཱུྃ། ཞེས་པས་མྱོང་སྟེ། སྙིང་ཁའི་བྃ་ཡིག་སངས་རྒྱས་ཐམས་ཅད་འདུས་པའི་ངོ་བོར་མཆོད་པར་བསམ། བཞི་པ་ཚད་མེད་ཀྱི་རྣལ་འབྱོར་ནི། ཐོག་མར་སྐྱབས་སུ་འགྲོ་དགོས་ཤིང་དེའི་ཚུལ་ནི། གནས་ཁང་འདི་ཉིད་ཐ་མལ་གྱི་སྣང་བ་ཐམས་ཅད་དབྱིངས་སུ་ཐིམ་པའི་ངང་ལས། གཞི་ཡོངས་སུ་དག་པའི་བཻ་ཌཱུརྻའི་ས་གཞི་གསེར་ཞུན་མས་མིག་མངས་རིས་སུ་བྲེས་པ། མནན་ན་ནེམ་བྱེད་ཅིང་བཏེགས་ན་སྤར་བྱེད་པ། རེག་ན་བདེ་བ་ཕུན་སུམ་ཚོགས་པ་བསྐྱེད་པ་དེའི་དབུས་སུ་སེངྒེ་ཆེན་པོ་བརྒྱད་ཀྱིས་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་དང་ཟླ་བའི་དཀྱིལ་འཁོར་གྱི་སྟེང་དུ།
དྲིན་ཆེན་རྩ་བའི་བླ་མ་དེ་ཉིད་དཔའ་བོ་རྡོ་རྗེ་ཆོས་ཀྱི་རྣམ་པ་ཅན་སྐུ་མདོག་དམར་པོ་ཞལ་གཅིག་ཕྱག་གཉིས་པ། གཡས་པས་བདེ་སྟོང་གི་སྒྲ་སྒྲོགས་པའི་ཌཱ་མ་རུ་དང་གཡོན་པས་ཐོད་པ་བདུད་རྩིའི་གང་བ་བསྣམས་པ། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། རུས་པའི་རྒྱན་དྲུག་གིས་བརྒྱན་པ། གཞོན་ནུ་ལང་ཚོ་དར་ལ་བབས་པ། རང་གི་གཡས་སུ་ཕའི་གཙོ་བྱས་པའི་ཕོ་ཉེ། གཡོན་དུ་མའི་གཙོ་བྱས་པའི་མོ་ཉེ། མདུན་དུ་རང་ཉིད་ལ་གནོད་ཅིང་འཚེ་བར་བྱེད་པའི་དགྲ་བགེགས། མཐའ་བསྐོར་ཀུན་དུ་རིགས་དྲུག་བར་དོ་དང་བཅས་པ་སེམས་ཅན་ཐམས་ཅད་སྟོན་མོ་ཆེན་པོ་ལ་ཁྲོམ་ཚོགས་པ་ལྟར་ཁྲིག་མེར་གྱིས་གང་བར་གྱུར། བདག་དང་འགྲོ་བ་ནམ་མཁའ་དང་ཉམས་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་མ་མཆིས་ཀྱི་བར་དུ།
ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོ། ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས། འཕགས་པའི་དགེ་འདུན་ཐམས་ཅད་ཀྱི་མངའ་བདག རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། ཞེས་པའི་ཚེ་བླ་མ་དཔའ་བོ་རྡོ་རྗེ་ཆོས་ཀྱི་རྣམ་པ་ཅན་ལ་སེམས་གཏད། རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། ། ཞེས་པའི་ཚེ་དེའི་ཕུང་པོ་ལྔ་རིགས་ལྔའི་ངོ་བོར་བཞུགས་པ་ལ་སེམས་གཏད། དམ་པའི་ཆོས་རྣམས་ལ་སྐྱབས་སུ་མཆིའོ། ། ཞེས་པའི་ཚེ་དེའི་ཐུགས་རྒྱུད་ལ་བཞུགས་པའི་སྤངས་རྟོགས་ཀྱི་ཡོན་ཏན་ལ་སེམས་གཏད། འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། །
ཞེས་པའི་ཚེ་དེའི་ཕྱི་ནང་གི་སྐྱེ་མཆེད་སེམས་དཔའ་ཡབ་ཡུམ་ཀྱི་ངོ་བོར་བཞུགས་པ་ལ་སེམས་གཏད། བཅུ་གཅིག་ཡན་ལན་ཅི་འགྲུབ་བྱ། མཐར་རྡོ་རྗེ་ཐལ་མོ་སྦྱར་ཏེ། དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་རིན་པོ་ཆེ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་པས། བླ་མའི་ཐུགས་ཀ་ནས་འོད་ཟེར་ཉི་མ་ཤར་བ་ལྟ་བུ་འཕྲོས། རིགས་དྲུག་བར་དོ་དང་བཅས་པའི་སེམས་ཅན་ཐམས་ཅད་ལ་ཕོག་པས། སྒྲིབ་གཉིས་བག་ཆགས་དང་བཅས་པ་ཐམས་ཅད་བྱང་ཞིང་དག་ནས་སེམས་ཆོས་སྐུ་དང༌། ལུས་ཟག་མེད་བདེ་ཆེན་རྡོ་རྗེ་རྣལ་འབྱོར་མའི་སྐུ་འབའ་ཞིག་ཏུ་གྱུར་ཏེ།
དག་པའི་ཞིང་ཁམས་སོ་སོར་བྱའི་ཁྱུ་འཕུར་བ་ལྟར་འུར་དིང་ངེ་འཕུར་སོང་བར་གྱུར། བླ་མ་དེ་འོད་དུ་ལྟེམ་གྱིས་ཞུ་ནས་རང་གི་སྤྱི་བོ་ནས་ཐིམ་པས། རང་གི་ལུས་ངག་ཡིད་གསུམ་དང་བླ་མའི་སྐུ་གསུང་ཐུགས་དབྱེར་མེད་དུ་འདྲེས་པར་གྱུར། ཞེས་བརྗོད་ཅིང་བསམ། ཚད་མེད་ཀྱི་རྣལ་འབྱོར་དངོས་ནི། སེམས་ཅན་ཐམས་ཅད་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ལས་བསྒྲལ་ནས་བླ་ན་མེད་པའི་བྱང་ཆུབ་ལ་འགོད། དེའི་ཆེད་དུ་རྡོ་རྗེ་རྣལ་འབྱོར་མའི་བསྒོམ་བཟླས་ཉམས་སུ་བླང་བར་བགྱིའོ། ། ཞེས་པ་འདི་ཡིན་པས་ལན་གསུམ་བརྗོད། རང་གི་སྤྱི་བོར་པདྨ་དང་ཟླ་བའི་སྟེང་དུ་སྐད་ཅིག་གིས་རྡོ་རྗེ་སེམས་དཔའ་དཔལ་ཧེ་རུ་ཀ་སྐུ་མདོག་དཀར་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། རུས་པའི་རྒྱན་དྲུག་གིས་བརྒྱན་པ།
ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། རང་འདྲའི་རིགས་བདག་གི་དབུ་རྒྱན་ཅན། དེའི་པང་ན་ཡུམ་རྡོ་རྗེ་སྙེམས་མ་དཀར་མོ་གྲི་གུག་དང་ཐོད་པ་འཛིན་པ་ཕྱག་རྒྱ་ལྔས་བརྒྱན་པ་དང་མཉམ་པར་སྦྱོར་བ། ཡབ་ཀྱི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་དཀར་པོ་དེ་ལས་འོད་ཟེར་འཕྲོས་པས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་སྙིང་པོ་ཡེ་ཤེས་ཀྱི་བདུད་རྩི་སྤྱན་དྲངས་ནས་ཧཱུྃ་ལ་ཐིམ། བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱི་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ། ཧཱུྃ་ལས་བདུད་རྩི་བབ་ཧེ་རུ་ཀའི་སྐུ་གང༌། དེ་ནས་དབྱིབས་བརྒྱུད། ཡུམ་གྱི་སྐུ་གང༌། ཡབ་ཡུམ་གྱི་སྐུ་ཐམས་ཅད་ལས་བདུད་རྩི་བབས། བདག་གི་སྤྱི་གཙུག་ནས་ཞུགས་པས།
ནད་གདོན་སྡིག་སྒྲིབ་ཐམས་ཅད་དུད་ཁུའི་རྣམ་པས་བཤང་གཅི་གཉིས་དང་རྐང་མཐིལ་གཉིས་ནས་འཐོན་ནས་ཤུལ་ཐམས་ཅད་བདུད་རྩིས་གང་བར་གྱུར། ཨོཾ་ཤྲཱི་བཛྲ་ཧེ་རུ་ཀ་ས་མཱ་ཡ། མ་ནུ་པཱ་ལ་ཡ། ཧེ་རུ་ཀ་ཏེ་ནོ་པ་ཏིཥྛ་དྲྀ་ཌྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སུ་པོ་ཥྱོ་མེ་བྷ་ཝ། སརྦ་སིདྷིམྨེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟཾ་ཤྲི་ཡཾ་ཀུ་རུ་ཧཱུྃ།
ཧ་ཧ་ཧ་ཧ་ཧོཿ བྷ་ག་ཝཱན་བཛྲ་ཧེ་རུ་ཀ་མཱ་མེ་མུཉྩ་ཧེ་རུ་ཀོ་བྷ་ཝ་མཧཱ་ས་མ་ཡ་སཏྭ་ཨཱཿཧཱུྃ་ཕཊཿ ཅེས་པ་ཉེར་གཅིག་ཡན་ཅི་འགྲུབ་བཟླས་པའི་མཐར། བདག་ནི་མི་ཤེས་རྨོངས་པ་སྟེ། ། དམ་ཚིག་ལས་ནི་འགལ་ཞིང་ཉམས། ། བླ་མ་མགོན་པོས་སྐྱབས་མཛོད་ཅིག ། གཙོ་བོ་རྡོ་རྗེ་འཛིན་པ་སྟེ། ། ཐུགས་རྗེ་ཆེན་པོའི་བདག་ཉིད་ཅན། ། འགྲོ་བའི་གཙོ་ལ་བདག་སྐྱབས་མཆི། ། སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཉམས་པ་ཐམས་ཅད་མཐོལ་ལོ་བཤགས་སོ། །
སྡིག་པ་དང་སྒྲིབ་པ། ཉེས་པ་དང་ལྟུང་བ། དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ། ཞེས་གསོལ་བ་བཏབ་པས་ཚོགས་རྟེན་གྱི་ཞལ་ནས་རིགས་ཀྱི་བུ་ཁྱོད་ཀྱི་སྡིག་སྒྲིབ་དག་གོ་ཞེས་གསུང་ལྷང་གིས་སྟོན་ནས་རྡོ་རྗེ་སེམས་དཔའ་ཡབ་ཡུམ་འོད་དུ་ཞུ་ནས་དེ་སྤྱི་བོ་ནས་རང་ལ་ཐིམ་པས། རང་གི་ལུས་འཇའ་ཚོན་ལྟ་བུར་གྱུར། ལྔ་པ་བླ་མའི་རྣལ་འབྱོར་ནི། བླ་མ་བསྐྱེད་བསྟིམ་གྱི་ཞལ་ཤེས་ཉམས་སུ་ལེན་པ་ཡིན་ལ། དེའི་ཚུལ་ནི། རང་སྐད་ཅིག་གིས་རྡོ་རྗེ་རྣལ་འབྱོར་མར་གསལ་བའི་མདུན་གྱི་ནམ་མཁར་སེངྒེ་ཆེན་པོ་བརྒྱད་ཀྱིས་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་དང་ཟླ་བའི་དཀྱིལ་འཁོར་གྱི་སྟེང་དུ། དྲིན་ཆེན་རྩ་བའི་བླ་མ་དེ་ཉིད་སངས་རྒྱས་རྡོ་རྗེ་ཆོས་ཀྱི་རྣམ་པ་ཅན་སྐུ་མདོག་དམར་གསལ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་ཐུགས་ཀར་བསྣོལ་ནས་འཛིན་པ།
ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། དེའི་མདུན་ནས་བརྩམས་ཏེ་གཡོན་སྐོར་གྱིས་པདྨ་དང་ཟླ་བའི་གདན་རེ་རེའི་སྟེང་དུ་མཁས་མཆོག་ངག་དབང་ཆོས་གྲགས་ནས་རྡོ་རྗེ་འཆང་གི་བར་གྱི་བརྒྱུད་པའི་བླ་མ་རྣམས་དཔའ་བོ་རྡོ་རྗེ་ཆོས་ཀྱི་རྣམ་པ་ཅན། སྐུ་མདོག་དམར་པོ་ཞལ་གཅིག་ཕྱག་གཉིས་ཀྱི་གཡས་པས་བདེ་སྟོང་གི་སྒྲ་སྒྲོགས་པའི་ཌཱ་མ་རུ་དང༌། གཡོན་པས་ཐོད་པ་བདུད་རྩིས་གང་བ་ཐུགས་ཀར་བསྣམས་པ། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། རུས་པའི་རྒྱན་དྲུག་གིས་བརྒྱན་པ། གཞོན་ནུ་ལང་ཚོ་དར་ལ་བབས་པ། དེ་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱ། ཐུགས་ཀར་ཧཱུྃ།
ཐུགས་ཀའི་ཧཱུྃ་ལས་འོད་ཟེར་འཕྲོས་པས་རྩ་བརྒྱུད་ཀྱི་བླ་མ་ཡི་དམ་དཀྱིལ་འཁོར་གྱི་ལྷ་ཚོགས་སངས་རྒྱས་བྱང་སེམས་ཉན་ཐོས་རང་རྒྱལ་ཆོས་སྲུང་ནོར་ལྷའི་ཚོགས་དང་བཅས་པ་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ བླ་མ་རྣམས་ལ་ཆ་ཚང་བ་རེ་ཐིམ་པས། ཐམས་ཅད་སྐྱབས་གནས་ཀུན་འདུས་ཀྱི་ངོ་བོ་གྱུར། གང་གི་དྲིན་གྱིས་བདེ་ཆེན་ཉིད། ། སྐད་ཅིག་ཉིད་ལ་འཆར་བ་གང༌། ། བླ་མ་རིན་ཆེན་ལྟ་བུའི་སྐུ། ། རྡོ་རྗེ་ཅན་ཞབས་པད་ལ་འདུད། ། དུས་གསུམ་སངས་རྒྱས་ཐམས་ཅད་འདུས་པའི་ངོ་བོ། བླ་མ་རིན་པོ་ཆེའི་འཁོར་དུ་བདག་གི་གཉེན་འཁོར་ཐམས་ཅད་འབུལ་ལོ། །
འདོད་ཆགས་ཞི་བར་བྱིན་གྱིས་བརླབ་ཏུ་གསོལ། རྣལ་འབྱོར་པའི་དགྲ་བགེགས་ཐམས་ཅད་འབུལ་ལོ། ། ཞེ་སྡང་ཞི་བར་བྱིན་གྱིས་བརླབ་ཏུ་གསོལ། བར་མའི་འགྲོ་བ་ལོངས་སྤྱོད་དང་བཅས་པ་འབུལ་ལོ། ། གཏི་མུག་ཞི་བར་བྱིན་གྱིས་བརླབ་ཏུ་གསོལ། རང་སེམས་རྣལ་འབྱོར་མར་གྱུར་པ་སྤྱི་བོ་ནས་འཐོན་ཏེ། རང་ལུས་ཚོ་ཞིང་སྣུམ་པ་དེ་ཉིད་སྨིན་མཚམས་ནས་གྲི་གུག་གིས་རེག་སྟེ་ཐོད་པ་ཀོག མདུན་དུ་ཐོད་པའི་སྒྱེད་པུ་གསུམ་གྱི་སྟེང་དུ་དཔྲལ་བ་རང་ལ་བསྟན་ཏེ་བཞག་པ་སྟོང་གསུམ་གྱི་ཁྱོན་དང་མཉམ་པར་གྱུར། དེའི་ནང་དུ་རང་གི་ལུས་དུམ་བུ་དུམ་བུར་བྱས་ལ་བསྐྱུར། ཨོཾ་ཨཱཿཧཱུྃ་ཧ་ཧོཿཧྲཱིཿགསུམ་བརྗོད་པས།
ཟག་པ་མེད་པའི་ཡེ་ཤེས་ཀྱི་བདུད་རྩིའི་རྒྱ་མཚོར་གྱུར། དྲིན་ཆེན་རྩ་བའི་བླ་མའི་ཞལ་དུ་ཨོཾ་ཨཱཿཧཱུྃ། བརྒྱུད་པའི་བླ་མ་རྣམས་ཀྱི་ཞལ་དུ༴ ཡི་དམ་རྡོ་རྗེ་རྣལ་འབྱོར་མའི་ཞལ་དུ༴ རིགས་དྲུག་བར་དོ་དང་བཅས་པ་ཐམས་ཅད་ཚིམ་ཞིང་རྡོ་རྗེ་རྣལ་འབྱོར་མའི་སྐུར་གྱུར། བླ་མའི་དཔྲལ་བའི་ཨོཾ་ལས་འོད་ཟེར་དཀར་པོ་ཨོཾ་གྱི་རྣམ་པ་ཅན་བྱུང༌། རང་གི་དཔྲལ་བར་ཐིམ། བུམ་པའི་དབང་ཐོབ། ལུས་ཀྱི་དྲི་མ་དག བླ་མའི་མགྲིན་པའི་ཨཱཿལས་འོད་ཟེར་དམར་པོ་ཨཱཿའི་རྣམ་ཅན་བྱུང༌།
རང་གི་མགྲིན་པར་ཐིམ། གསང་བའི་དབང་ཐོབ། ངག་གི་དྲི་མ་དག བླ་མའི་ཐུགས་ཀའི་ཧཱུྃ་ལས་འོད་ཟེར་སྔོན་པོ་ཧཱུྃ་གི་རྣམ་པ་ཅན་བྱུང༌། རང་གི་ཐུགས་ཀར་ཐིམ། ཤེས་རབ་ཡེ་ཤེས་ཀྱི་དབང་ཐོབ། ཡིད་ཀྱི་དྲི་མ་དག བླ་མའི་གནས་གསུམ་གྱི་ཡི་གེ་གསུམ་ལས་འོད་ཟེར་ཁ་དོག་སྣ་ཚོགས་པ་འབྲུ་གསུམ་གྱི་རྣམ་པ་ཅན་བྱུང༌། རང་གི་གནས་གསུམ་དུ་ཐིམ། དབང་བཞི་པ་ཐོབ།
སྒོ་གསུམ་གྱི་དྲི་མ་དག ཨོཾ་བཛྲ་བྷུ་མི་ཨཱཿཧཱུྃ། གཞི་ཡོངས་སུ་དག་པ་དབང་ཆེན་གསེར་གྱི་ས་གཞི། ཨོཾ་བཛྲ་རེ་ཥེ་ཨཱཿཧཱུྃ། ཕྱི་ལྕགས་རིའི་ཁོར་ཡུག་གིས་བསྐོར་བ་ཧཱུྃ། དབུས་སུ་རིའི་རྒྱལ་པོ་རི་རབ། ཤར་ལུས་འཕགས་པོ། ལྷོ་འཛམ་བུ་གླིང༌། ནུབ་བ་ལང་སྤྱོད། བྱང་སྒྲ་མི་སྙན།
ཉི་མ། ཟླ་བ། ལྷ་དང་མིའི་དཔལ་འབྱོར་ཕུན་སུམ་ཚོགས་པ། མ་ཚང་བ་མེད་པ་འདི་ཉིད། དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་དང་སངས་རྒྱས་རྡོ་རྗེ་ཆོས་གཉིས་སུ་མེད་པ་ལ་དབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་པས། བརྒྱུད་པའི་བླ་མ་རྣམས་འོད་དུ་ཞུ་ནས། རྩ་བའི་བླ་མ་དེའི་དབུའི་གཙུག་ཏོར་ནས་མར་དང་གདན་སེང་ཁྲི་ནས་ཡར་འོད་དུ་ཞུ་ནས།
སྙིང་གའི་ཐད་དུ་འོད་ཀྱི་ཕུང་པོ་དམར་ལ་འདྲིལ་བ་མཐེབ་ཚིག་ཙམ་དུ་གྱུར། དེ་རང་གི་སྤྱི་བོ་ནས་ཞུགས། སྙིང་ཁའི་བྃ་ཡིག་ལ་ཐིམ་པས་དེ་ཡང་ཇེ་ཆེར་སོང་སྟེ་སྟོང་གསུམ་ཐམས་ཅད་ཁྱབ། མཐར་སྟོང་པ་ཉིད་ཀྱི་ངང་དུ་ཐིམ་པར་བསམས་ལ། ཅུང་ཟད་འཛིན་མེད་དུ་བཞག དྲུག་པ་བདག་ཉིད་ལྷར་བསྐྱེད་པ་ནི། སྟོང་པའི་ངང་ལས་རང་གི་སྙིང་གར་ཨེ་ཡིག་ཉིས་བརྩེགས་ཡོངས་སུ་གྱུར་པ་ལས། ཆོས་ཀྱི་འབྱུང་གནས་གྲུ་གསུམ་ཉིས་བརྩེགས་ཀྱི་སྟེང་དུ། ཨ་ལས་ཟླ་བའི་དཀྱིལ་འཁོར་གྱི་སྟེང་དུ། བྃ་ཡིག་དམར་པོའི་མཐར་གཡོན་སྐོར་གྱིས་ཨོཾ་གསུམ་མའི་སྔགས་ཀྱི་ཕྲེང་བས་བསྐོར་བ།
དེ་ལས་འོད་ཟེར་འཕྲོས་ལུས་ཀྱི་ནང་ཐམས་ཅད་གང༌། ནད་གདོན་སྡིག་སྒྲིབ་ཐམས་ཅད་བསྲེགས་ཤིང་སྦྱངས་ལུས་འོད་ཀྱི་གོང་བུར་གྱུར། དེ་ཡོངས་སུ་གྱུར་པ་ལས་རང་ཉིད་རྡོ་རྗེ་རྣལ་འབྱོར་མ་སྣ་ཚོགས་པདྨ་དང་ཉི་མའི་གདན་ལ་ཞབས་གཡས་བརྐྱང་བས་དུས་མཚན་མ་དམར་མོ་དང༌། གཡོན་བསྐུམས་པས་འཇིགས་བྱེད་ནག་པོ་མནན་པ། སྐུ་མདོག་དམར་མོ་ཞལ་གཅིག་ཕྱག་གཉིས་སྤྱན་གསུམ་མ། ཕྱག་གཡས་རྡོ་རྗེ་མཚན་པའི་གྲི་གུག་ཐུར་དུ་འཕྱང་བ། གཡོན་ཐོད་པ་ཁྲག་གིས་གང་བ་སྟེང་གི་ཕྱོགས་སུ་བཟུང་སྟེ་ཞལ་གྱེན་དུ་ཕྱོགས་པས་གསོལ་བ། ཕྲག་པ་གཡོན་པར་རྡོ་རྗེས་མཚན་པའི་ཁ་ཊྭཱཾ་ག་ལ་ཌཱ་མ་རུ་དང་དྲིལ་བུ་དང་འཕན་རྩེ་གསུམ་པ་འཕྱང་བཞིན་པ་བསྣམས་པ། དབུ་སྐྲ་ནག་པོ་སིལ་བུར་གྱུར་པ། ཐོད་པ་སྐམ་པོ་ལྔའི་དབུ་རྒྱན་དང་སྐམ་པོ་ལྔ་བཅུའི་དོ་ཤལ་ཅན།
ཕྱག་རྒྱ་ལྔས་བརྒྱན་ཅིང་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། སྤྱི་བོར་རིགས་ཀྱི་བདག་པོ་རྣམ་པ་ཧེ་རུ་ཀ་སྐུ་མདོག་དཀར་པོ་ཞལ་གཅིག་ཕྱག་གཉིས་པ། གཡས་འཁོར་ལོ་དང་གཡོན་དྲིལ་བུ་འཛིན་པ་གཡས་བརྐྱང་གི་སྟབས་ཀྱིས་བཞུགས་པ། བདུན་པ་འགྲོ་བ་དག་པའི་རྣལ་འབྱོར་ནི། རང་གི་ཐུགས་ཀའི་བྃ་ཡིག་སྔགས་ཕྲེང་དང་བཅས་པ་ལས་འོད་ཟེར་བ་སྤུའི་བུ་ག་ཐམས་ཅད་ནས་ཕྱིར་འཕྲོས་པས་རིགས་དྲུག་གིས་བསྡུས་པའི་སེམས་ཅན་ཐམས་ཅད་ལ་ཕོག་པས་ལུས་ངག་ཡིད་གསུམ་གྱི་སྡིག་སྒྲིབ་ཐམས་ཅད་སྦྱངས་ནས་རྗེ་བཙུན་རྡོ་རྗེ་རྣལ་འབྱོར་མའི་སྐུར་གྱུར་པ་ཚུར་འདུས་རང་ལ་གཉིས་སུ་མེད་པར་ཐིམ། བརྒྱད་པ་དཔའ་བོ་དཔའ་མོས་བྱིན་གྱིས་རླབས་པའི་རྣལ་འབྱོར་ནི། འབར་བའི་ཕྱག་རྒྱ་དཔྲལ་བའི་གཡོན་དུ་བསྐོར་བ་དང་བསྟུན། ཕཻཾ་ཞེས་བརྗོད་པས་ཐུགས་ཀའི་བྃ་ཡིག་ལས་འོད་ཟེར་དམར་པོ་ལྕགས་ཀྱུ་ལྟ་བུ་སྨིན་མཚམས་གནད་ཀྱི་སྒོ་ནས་ཕྱིར་འཕྲོས། འོག་མིན་ནས་རྗེ་བཙུན་རྡོ་རྗེ་རྣལ་འབྱོར་མ་ལ་སངས་རྒྱས་དང་བྱང་ཆུབ་སེམས་དཔའ་དཔའ་བོ་དང་རྣལ་འབྱོར་མ་ཐམས་ཅད་ཀྱིས་བསྐོར་བ་སྤྱན་དྲངས་ནས་མདུན་གྱི་ནམ་མཁར་བྱོན། ཛཿཧཱུྃ་བཾ་ཧོཿ
རང་ལ་གཉིས་སུ་མེད་པར་ཐིམ། པད་སྐོར་དང་བཅས། འཁྱུད་རྒྱ་བྱས་ཏེ། ཨོཾ་ཡོ་ག་ཤུདྡྷཿསརྦ་དྷརྨཱཿཡོ་ག་ཤུདྡྷོཉཧཾ། དེའི་གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ། ལྟེ་བར་ཨོཾ་བྃ་དམར་མོ་རྡོ་རྗེ་ཕག་མོ། སྙིང་གར་ཧྃ་ཡོཾ་སྔོན་མོ་གཤིན་རྗེ་མ། ཁར་ཧྲིཾ་མོཾ་དཀར་མོ་རྨོངས་བྱེད་མ། དཔྲལ་བར་ཧྲིཾ་ཧྲིཾ་སེར་མོ་སྐྱོད་བྱེད་མ། སྤྱི་གཙུག་ཏུ་ཧཱུྃ་ཧཱུྃ་ལྗང་གུ་སྐྲག་བྱེད་མ།
ཡན་ལག་ཐམས་ཅད་དུ་ཕཊ་ཕཊ་དུད་ཁ་ཙཎྜི་ཀའི་ངོ་བོ། དགུ་པ་བཟླས་པའི་རྣལ་འབྱོར་ནི། ཐོག་མར་ལུས་དཀྱིལ་གྱི་ཞལ་ཤེས་ཉམས་སུ་ལེན་དགོས་པ་དེའི་ཚུལ་ནི། རང་གི་སྙིང་གར་ཟླ་བའི་དཀྱིལ་འཁོར་གྱི་སྟེང་དུ་བྃ་ཡིག་དམར་པོའི་སྲོག་ལ་ཨ་ཤད་འབྱུང་བཞིའི་ས་བོན་ཡ་ར་ལ་ཝ་རྣམས་ཡོངས་སུ་གྱུར་པ་ལས། དབུས་སུ་རྡོ་རྗེ་མ་དམར་མོ། བྱང་དུ་ལྗང་གུ། ནུབ་ཏུ་དམར་མོ། ལྷོར་སེར་མོ། ཤར་དུ་དཀར་མོ་རྣམས་ཀྱི་མཐའ་བསྐོར་དུ། ཨོཾ་གསུམ་མའི་ཡིག་འབྲུ་རྣམས་ཡོངས་སུ་གྱུར་པ་ལས།
རྣལ་འབྱོར་མ་ནས་འབྲས་ཙམ་སུམ་ཅུ་རྩ་གཉིས། དབུས་ཀྱི་རྣལ་འབྱོར་མའི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་བྃ་ཡིག་དམར་མོ། དེའི་མཐར་གཡོན་སྐོར་གྱིས་ཨོཾ་གསུམ་མའི་སྔགས་ཀྱི་ཕྲེང་བས་བསྐོར་བ་དེ་ལས་འོད་ཟེར་འཕྲོས། རང་གི་ལུས་ཀྱི་ནང་ཐམས་ཅད་གང་ནད་གདོན་སྡིག་སྒྲིབ་ཐམས་ཅད་སྦྱངས། འོད་ཟེར་ཕྱིར་འཕྲོས་སངས་རྒྱས་ཐམས་ཅད་མཆོད། སེམས་ཅན་གྱི་དོན་བྱས། ཕོ་ཉ་གསུམ་གྱིས་བྱིན་རླབས། མཁའ་སྤྱོད་ཀྱི་དངོས་གྲུབ་ཐམས་ཅད་འོད་ཟེར་ཁ་དོག་དམར་པོའི་རྣམ་པ་ཅན་དུ་སྤྱན་དྲངས་ནས་ཐུགས་ཀའི་བྃ་ཡིག་སྔགས་ཕྲེང་དང་བཅས་པ་ལ་ཐིམ་པས་རྒྱུད་བྱིན་གྱིས་བརླབ་པར་གྱུར། ཞེས་བརྗོད་ཅིང་ཨོཾ་གསུམ་མ་བརྒྱ་སྟོང་ལ་སོགས་པ་བཟླ། ཡིད་བཟླས་ནི་རླུང་རོ་ལན་གསུམ་ཕྱིར་བུད་རྗེས་མཆིལ་མ་གཅིག་མིད་པ་ལྷན་ཅིག་ཏུ་སྙིང་གའི་ཆོས་འབྱུང་ཟླ་བ་བྃ་ཡིག་སྔགས་ཕྲེང་དང་བཅས་པ་ལྟེ་བར་བྱོན།
རླུང་ཁ་སྦྱར་འཛིན། ཡིད་ཀྱིས་ལྟེ་བའི་སྔགས་ཕྲེང་ལན་བདུན་ཙམ་བཟླ། རླུང་དལ་བུས་བཏང༌། ཡང་རླུང་ཁ་སྦྱར་འཛིན་ཆོས་འབྱུང་གི་མདུན་རྒྱབ་གཉིས་སྤངས་པའི་གྲྭ་བཞིར་དགའ་བ་འཁྱིལ་པ་གཡོན་དུ་འཁོར་བ་ལ་སེམས་གཏད། སླར་རླུང་དལ་བུས་བཏང༌། ཞར་བྱུང་རྫོགས་རིམ་ནི། རང་ཉིད་རྡོ་རྗེ་རྣལ་འབྱོར་མར་གསལ་པའི་ལུས་གྱི་དབུས་དྲང་པོར། རྩ་དབུ་མ་དམར་གསལ་རྩ་བ་གསང་གནས་སུ་ཟུག་པ། རྩེ་མོ་སྤྱི་བོ་ནས་སྦ་གུག་པ་ལྟར་འཁྱོག་སྟེ་སྨིན་མཚམས་སུ་ཧ་རེ་ཡོད་པ། དེའི་མས་སྣར་དགའ་བ་འཁྱིལ་པ་དམར་པོ་ནས་ཙམ་ཞིག་གཡོན་དུ་དྲག་ཏུ་འཁོར་བ་ལ་སེམས་གཏད་པས་དེའི་དབུ་མའི་ནང་ནས་ཡར་དམར་ཁྱི་རི་རི་བྱོན།
སྣང་བ་ཐམས་ཅད་བདེ་ཆམ་ཆམ་སོང༌། སྙིང་གའི་ཐད་དུ་དམར་ཁྱི་རི་རི་འཁོར་བ་ལ་སེམས་གཏད། ཡས་སྣེར་དགའ་བ་འཁྱིལ་པ་དཀར་པོ་ནས་ཙམ་ཞིག་གཡོན་དུ་འཁོར་བ་ལ་སེམས་གཏད་པས་དེ་བདག་གི་སྤྱི་གཙུག་གི་དབུ་མའི་ནང་དུ་བྱོན། ནང་ནས་མར་བབས་པས་སྣང་བ་ཐམས་ཅད་སྟོང་ཆམ་ཆམ་སོང༌། སྙིང་ཀའི་ཐད་ཀྱི་དགའ་བ་འཁྱིལ་པ་དམར་པོའི་སྟེང་དུ་བྱོན། རེག་ལ་མ་འབྱར་ཙམ་དུ་དྲག་ཏུ་འཁོར་བ་ལ་སེམས་གཏད་པས་ཕྲུག་ཆིལ་གྱིས་འདྲེས་ནས་ཁ་དོག་དཀར་ལ་དམར་བའི་མདངས་ཆགས་པ་འོད་ཀྱི་རང་བཞིན་མྱུར་དུ་འཁོར་བ་ལ་སེམས་གཏད་པས་མཐར་དབུ་མའི་སྟོང་པ་དང་དབྱེར་མེད་དུ་ཡལ་སོང་བར་བསམས་ལ་འཛིན་མེད་དུ་བཞག བཅུ་པ་བསམ་མི་ཁྱབ་ཀྱི་རྣལ་འབྱོར་ནི། ཐུན་མོང་མ་ཡིན་པའི་བསམ་མི་ཁྱབ་གྱི་རྣལ་འབྱོར་ཉམས་སུ་ལེན་པ་ཡིན་ལ་དེའི་ཚུལ་ནི། རང་ཉིད་རྡོ་རྗེ་རྣལ་འབྱོར་མར་གསལ་བའི་ལུས་ཀྱི་དབུས་དྲང་པོར་རྩ་དབུ་མ་ཕྲ་བ་དམར་བ་དྲང་བ་གསལ་བ་སྟེ་ཆོས་བཞི་ལྡན་ཡས་སྣེ་སྤྱི་གཙུག་ཏུ་ཟུག་པ། གཡས་སུ་རོ་མ་དམར་མོ།
གཡོན་དུ་རྐྱང་མ་དཀར་མོ་གཉིས་སྦོམ་ཕྲ་གྲོ་སོག་འབྲིང་པོ་ཙམ་ཡས་སྣེ་སྤྱི་གཙུག་ནས་སྦ་གུག་ལྟར་འཁྱོག་ནས་སྣ་བུག་གཡས་གཡོན་དུ་ཟུག་པ། གསུམ་ཀའི་མས་སྣ་ལྟེ་བར་སླེབ་པ། ལྟེ་བའི་རྩ་གསུམ་འཛོམ་པར་བྃ་ཡིག་དང་དབྱེར་མེད་པའི་རང་སེམས་ཀྱི་ངོ་བོ་རྡོ་རྗེ་རྣལ་འབྱོར་མ་མཐེབ་སོར་གྱི་ཚད་ཙམ་པ་ཞིག་གསལ་གདབ། དེ་ལ་སེམས་ཆེར་གཏད་པས། ཆུ་ལས་ཆུ་བུར་རྡོལ་བ་ལྟར་རྣལ་འབྱོར་མ་ཆུང་ངུ་ཞིག་ནར་གྱིས་ཆད། རླུང་ཕྱིར་རྒྱུ་བ་དང་ལྷན་ཅིག་ཏུ་མེ་སྟག་ཡར་བ་ལྟར་གཡས་རོ་མའི་ནང་ནས་ཡར་དམར་ཁྱུག་ཁྱུག་སོང༌། སྣ་བུག་གི་སྒོར་སླེབ་པ་དང༌། དེ་ལས་དེ་འདྲ་བ་གྲངས་མེད་བསམ་གྱིས་མི་ཁྱབ་པ་ཉི་ཟེར་གྱི་རྡུལ་ལྟ་བུ་འཕྲོས། སྣོད་བཅུད་ཐམས་ཅད་ཁྱབ། སངས་རྒྱས་དང་བྱང་ཆུབ་སེམས་དཔའ་རྣམས་ལ་མཉེས་པའི་མཆོད་པ་ཕུལ་ཞིང་ཐུགས་དམ་གྱི་རྒྱུད་བསྐུལ་དེ་ཐམས་ཅད་རྡོ་རྗེ་རྣལ་འབྱོར་མར་གྱུར་ནས་སྐད་ཅིག་གཅིག་ཉིད་ལ་ཚུར་འདུས།
རྣལ་འབྱོར་མ་ཆུང་ངུ་དེ་ལ་ཐིམ། དེ་ཉིད་རླུང་ནང་དུ་འཇུག་པ་དང༌། སྣ་བུག་གཡོན་པ་ནས་གཡོན་རྐྱང་མའི་ནང་ནས་མར་ཁྱུག་ཁྱུག་བྱོན། རླུང་ནང་དུ་གནས་པ་དང་ལྟེ་བའི་རྣལ་འབྱོར་མ་ལ་ཐིམ་པར་བསམས་ཤིང་རླུང་ཅི་ཐུབ་བཟུང༌། དེ་ལྟ་བུའི་སྤྲོ་བསྡུ་ལན་བདུན་སོགས་ཅི་རིགས་པས་ལམ་སྦྱངས་པའི་མཐར་ལྟེ་བའི་རྣལ་འབྱོར་མ་ལས་འོད་ཟེར་འཕྲོས། རང་གི་ལུས་ཀྱི་ནང་ཐམས་ཅད་ཁྱབ། ཡན་ལག་རྣམས་འོད་དུ་ཞུ་ནས་ལུས་ཀྱི་རྫ་མ་ལ་ཐིམ། དེ་ཉིད་ཀྱང་འོད་ཕུང་དམར་པོར་གྱུར། དེ་ཙམ་ན་རང་སེམས་རྣལ་འབྱོར་མ་དེ་མཁའ་སྤྱོད་དུ་འབྱོན་པར་ཆས་ནས། སྟེང་ཕྱོགས་སུ་ནར་ཙམ་བྱོན་པས་རྩ་དབུ་མ་དབུ་མའི་གཙུག་ཏུ་ཐིམ་པས་ཇེ་ཐུང་དུ་སོང༌།
གཡས་གཡོན་གྱི་རྩ་གཉིས་ཀྱི་མས་སྣེའང་རྡོ་རྗེ་རྣལ་འབྱོར་མའི་ཞབས་མཐིལ་ལ་འབྱར་བ་གྱེན་ལ་འཐེན་པས་ཇེ་ཆུང་ལ་སོང༌། དེ་ནས་རྣལ་འབྱོར་མ་དེ་རིམ་བཞིན་སྙིང་ག་དང་མགྲིན་པའི་ཐད་དུ་བྱོན། རྩ་གསུམ་ཀྱང་དེ་ཙམ་དུ་འདུས། ལུས་འོད་ཀྱི་གོང་བུའམ་སྨད་ནས་རིམ་བཞིན་འོད་དུ་ཞུ་ནས་དེར་ཐིམ། རང་སེམས་ཀྱི་ངོ་བོ་རྣལ་འབྱོར་མ་དེ་སྤྱི་གཙུག་ཏུ་བྱོན་པ་དང་མཉམ་དུ་རྩ་གསུམ་འོད་ཕུང་དང་བཅས་པ་རྣལ་འབྱོར་མ་ལ་སིབ་ཀྱིས་ཐིམ། དེའི་རྐྱེན་གྱིས་རྣལ་འབྱོར་མ་དེ་ཉིད་ཀྱང་མཁའ་ལ་མེ་སྟག་ཡར་བ་ལྟར་དམར་མེ་རེ་རེ་བྱོན། དག་པ་མཁའ་སྤྱོད་ཀྱི་གནས་སུ་སླེབ་པ་དང༌། ནམ་མཁའ་ལ་དུ་བ་ཡལ་བ་ལྟར་གསལ་ལམ་ལ་འཛིན་མེད་དུ་ཅི་གནས་བཞག ཡང་ནམ་མཁའ་ནས་རང་སེམས་རྣལ་འབྱོར་མ་མཐེབ་སོར་གྱི་ཚད་ཙམ་པ་དེ་ཉིད་ཐོལ་གྱིས་བྱུང༌། ཕྱི་ལུས་ཀྱང་སྔར་བཞིན་གྲུབ་པར་བསམས་ལ་སྔར་གྱི་དམིགས་པ་དེ་ཉིད་ཉེར་གཅིག་སོགས་སྐབས་དང་བསྟུན་ལ་བྱའོ། །
འདི་ལ་ཆིག་དྲིལ་བྱས་ན་རྡོ་རྗེ་རྣལ་འབྱོར་མས་དག་པ་མཁའ་སྤྱོད་དུ་ཁྲིད་ནས་ལུས་འཇའ་ལུས་དང༌། ལོངས་སྤྱོད་ནམ་མཁའི་མཛོད་ལ་དབང་བསྒྱུར། ཚེ་ཉི་ཟླ་དང་མཉམ། སངས་རྒྱས་ལས་ཆོས་དངོས་སུ་ཉན། དཔའ་བོ་དང་རྣལ་འབྱོར་མ་རྣམས་དང་སྐལ་བ་མཉམ་པར་འགྱུར་རོ། ། འདི་དེང་སང་གི་བར་གསེར་གྱི་མཎྜལ་དང་བཅས་ཆིག་བརྒྱུད་ལས་མང་བ་ལ་མི་སྟེར་བའི་བཀའ་རྒྱ་དམ་དོག་ཤིན་ཏུ་ཆེ་བར་མཛད་པ་ཡིན་ནོ།། །། འཕོ་བའི་ཞལ་ཤེས་ལས། རྗེ་བཙུན་ཡུམ་ལ་བརྟེན་པའི་འཕོ་བ་ནི། རང་ཉིད་རྗེ་བཙུན་རྡོ་རྗེ་རྣལ་འབྱོར་མར་གསལ་བའི་ལུས་ཀྱི་ནང་ལྟེ་བ་ནས་སྤྱི་གཙུག་གི་བར་རྩ་དབུ་མ་ཁ་དོག་དམར་པོ་ཟངས་དུང་ཁ་གྱེན་ལ་བསྟན་པ་ལྟ་བུ་གཅིག ལྟེ་བར་རང་སེམས་ཀྱི་ངོ་བོ་བྃ་ཡིག་དམར་པོ་ཞིག་གསལ་གདབ།
སྤྱི་བོར་རྩ་བའི་བླ་མ་རྡོ་རྗེ་རྣལ་འབྱོར་མ་རྒྱན་ཆ་ལུགས་ཡོངས་སུ་རྫོགས་པ་དཔའ་བོ་མཁའ་འགྲོའི་ཚོགས་ཀྱིས་བསྐོར་བ་ཞིག་བསམ། དེའི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ། ཐུགས་ཀའི་ཧཱུྃ་ལས་འོད་ཟེར་འཕྲོས་པས། སངས་རྒྱས་བྱང་སེམས་ཐམས་ཅད་སྤྱན་དྲངས་བླ་མ་ལ་ཐིམ། དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་རིན་པོ་ཆེ་ལ་སྐྱབས་སུ་མཆིའོ། ། བདག་འཛིན་བློ་ཡིས་ཐོངས་པར་བྱིན་གྱིས་བརླབ་ཏུ་གསོལ། དགོས་མེད་རྒྱུད་ལ་སྐྱེ་བར་བྱིན་གྱིས་བརླབ་ཏུ་གསོལ། ལམ་མཆོག་འཕོ་བ་འབྱོངས་པར་བྱིན་གྱིས་བརླབ་ཏུ་གསོལ།
འཕྱུགས་མེད་མཁའ་སྤྱོད་འགྲུབ་པར་བྱིན་གྱིས་བརླབ་ཏུ་གསོལ། ཞེས་གསོལ་བ་གདབ་པས། ལྟེ་བའི་རང་སེམས་ཀྱི་ངོ་བོ་བྃ་ཡིག་དམར་པོ་དེ་དཔག་ཆེན་མདའ་འཕང་བ་བཞིན་རྩ་དབུ་མའི་ནང་ནས་སོང༌། སྤྱི་བོའི་བླ་མའི་ཐུགས་ལ་ཐིམ་པར་བསམས་ལ་འཛིན་མེད་དུ་བཞག རྣམ་རྟོག་འཕྲོ་ན་བླ་མའི་ཐུགས་ཀ་ནས་བྃ་ཡིག་ཆད་དེ་ལྟེ་བ་དང༌། བླ་མ་སྙིང་གའི་ཐད་དུ་ཞུགས། ཚངས་བུག་རྡོ་རྗེ་རྒྱ་གྲམ་དམར་པོས་བཀག་པར་བསམ་པ་ནི་འཕོ་བ་སྦྱང་བ་ཡིན་ལ། ལས་སྦྱོར་གྱི་ཚེ་བྃ་ཡིག་བླ་མའི་ཐུགས་ཀར་ཐིམ་པས། བླ་མ་དེ་ཇེ་མཐོར་སོང་སྟེ་མཁའ་སྤྱོད་དུ་སླེབ་པར་བསམས་ལ་འཛིན་མེད་དུ་བཞག་པ་ཡིན་ནོ། ། འཕོ་བ་འབྱོངས་པའི་རྟགས་ནི་ནང་དྲི་བཟང་གིས་ཁྱབ་པ།
སྒྲུབ་ཁང་ལ་འཇའ་ཟུག་པ་དང༌། སྤྱི་བོ་ཟ་བ། ཆུ་སེར་འཛག་པ་སོགས་འབྱུང་བ་ཡིན་ནོ།། །། རྗེ་བཙུན་ཡབ་ལ་བརྟེན་པ་ནི། གཞན་ཚང་མ་ཡུམ་ལ་བརྟེན་པ་དང་འདྲ་བ་ལས། མི་འདྲ་བའི་ཁྱད་པར་བསྟན་པ་ནི། སྤྱི་བོའི་བླ་མ་བདེ་མཆོག་ལྷན་སྐྱེས་སུ་བསྒོམ། ལྟེ་བར་རང་སེམས་ཀྱི་ངོ་བོ་རྡོ་རྗེ་རྣལ་འབྱོར་མ་མཐེབ་ཚིགས་ཙམ་ཞིག་གསལ་བཏབ། འཕོ་བ་སྦྱང་བ་དང་ལས་ལ་སྦྱར་བ་སོགས་བྱའོ། ། བཅུ་གཅིག་པ་སྤྱོད་ལམ་གྱི་རྣལ་འབྱོར་ནི།
རང་དང་སྣང་བ་ཐམས་ཅད་རྗེ་བཙུན་མའི་སྐུ། སྒྲ་གྲགས་པ་ཐམས་ཅད་ཨོཾ་གསུམ་མའི་སྔགས། སེམས་ཀྱི་དྲན་རིག་ཐམས་ཅད་རྗེ་བཙུན་མའི་བདེ་སྟོང་དབྱེར་མེད་དུ་ཤེས་པར་བྱས་ནས་ཉམས་སུ་ལེན་པ་ཡིན་ནོ། ། རྣལ་འབྱོར་བཅུ་གཅིག་ཉམས་སུ་ལེན་ཚུལ་ཞལ་ཤེས་དང་བཅས་བསྟན་ཟིན་ཏོ། ། རྫོགས་རིམ་རྩ་དབུ་མའི་མན་ངག་ཉམས་སུ་ལེན་པར་འདོད་ན། ཚར་པའི་ཁྲིད་ཡིག་ཏུ་བལྟ་བར་བྱའོ། ། ཞེས་པ་འདི་ནི་ཚར་པའི་ཁྲིད་ཡིག་བཞིན་ཉམས་སུ་ལེན་བདེ་བར་དོན་གྲུབ་དཔལ་བཟང་གིས་བྲིས་པའོ། ། འདིས་ཀྱང་བསྟན་པ་དང་འགྲོ་བ་མང་པོ་ལ་ཕན་ཐོགས་པར་གྱུར་ཅིག། ༈ ། ནཱ་རོ་མཁའ་སྤྱོད་ཀྱི་བྱིན་རླབས་ཀྱི་ཟིན་བྲིས་བཞུགས་སོ།། ༈ །ཕ་བླ་མ་རྡོ་རྗེ་འཆང་བསོད་ནམས་ཆོས་འཕེལ་གྱི་ཞབས་དྲུང་དུ།
རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་མའི་བྱིན་རླབས་གནང་དུས། བཤམས་དང༌། བདག་མདུན་དང༌། བདག་འཇུག་སོགས་ཚར་ཆེན་གྱི་བྱིན་རླབས་ཀྱི་ཡི་གེ་ཇི་ལྟ་བ་བཞིན་གནང༌། སློབ་མ་ལ་དབང་བསྐུར་དུས་མཚམས་སྦྱར་གྱི་སྐབས། རྩ་རྒྱུད་ནག་པོའི་སྐོར། ཀུན་སྤྱོད་ལཱུ་ཧི་པའི། ཟབ་དོན་དྲིལ་བུ་པའི། ཡང་ཟབ་ནཱ་རོ་མཁའ་སྤྱོད་ཀྱི་སོགས་དང༌། ཡོན་དབུལ།
གསོལ་གདབ། མིག་དར། མེ་ཏོག སློབ་དཔོན་དང་མདུན་བསྐྱེད་ཀྱི་རྗེ་བཙུན་མའི་ཐུགས་ཀ་ནས་ཁཎྜ་རོ་ཧི་དཔག་ཏུ་མེད་པ་སྤྲོས་ནས་ཁྱེད་རང་རྣམས་ལ་དབང་བསྐུར་བ་ལ་བགེགས་དང་ལོག་པར་འདྲེན་པའི་ཚོགས་ཐམས་ཅད་རྒྱང་རིང་དུ་བསྐྲད་པའི་ཐུགས་མོས་མཛོད། ཧཱུྃ་བཞི་པའི་སྔགས་དང་བཅས་བུམ་ཆུ་ཀུ་ཤས་འཐོར་ཞིང་བཞེངས་ནས་སློབ་མ་སོ་སོའི་སྤྱི་བོར་བུམ་ཆུ་འཐོར་བ་གནང༌། དེས་ཕྱིའི་བགེགས་ཐམས་ཅད་བསྐྲད། ད་ནང་གི་བར་ཆད་ཐམས་ཅད་དག་པར་བྱ་བའི་ཕྱིར། བདུད་རྩི་ལྗགས་ཐོག་ཏུ་ཕུལ་བ་ལ་བརྟེན་ནས་མགྲིན་པའི་ཡ་ར་ལ་ཝའི་རྩ་འདབ་ནས་བརྒྱུད། སྐུ་ལུས་ཀྱི་ནང་ཐམས་ཅད་བདུད་རྩི་དཀར་དམར་གྱིས་གང་ནས། ནང་གི་བར་ཆད་ཐམས་ཅད་ཐིམ་པའི་ཐུགས་མོས་མཛོད།
རིང་དུ་འདུན་པའི་དུས་ཀྱང༌། དེའི་དོན་གསུང༌། དེ་ནས་ནང་གི་སེམས་བསྐྱེད་ཀྱི་དམིགས་པ་སྤོགས་ནས་འདིའི་རྗེས་ཟློས་ཨོཾ་སརྦ་ཏ་ཐ་སོགས། དེ་བརྟན་པའི་ཕྱིར་ཁྱེད་རང་རྣམས་ཀྱི་སྙིང་གར་རྡོ་རྗེ་བཞག་པས་བརྟན་པར་བྱ་བའི་ཐུགས་མོས་མཛོད། སུ་ར་ཏེ་ས་མ་ཡ་སྟྭཾ་སོགས་གསུང༌། དེ་ལྟ་བུའི་སེམས་བསྐྱེད་པ་དང༌། འོག་ནས་འབྱུང་བའི་སྔགས་ཀྱི་ཀུན་ཏུ་སྤྱོད་པ་ཐམས་ཅད་འདི་ལྟ་བུའི་རྗེ་བཙུན་མའི་དཀྱིལ་འཁོར་དུ་མ་ཞུགས་པ་རྣམས་ལ་མི་སྨྲ་བར་གདམས་པ་ཡིན་ཏེ། དེང་ཁྱོད་སོགས་རྡོ་རྗེ་སྤྱི་བོར། དངོས་སུ་སློབ་དཔོན་གྱི་རྡོ་རྗེ་ལ་འཇུས་ཏེ་ཁྲིད་པའི་ཐུགས་མོས་མཛོད་ལ། འདིའི་རྗེས་ཟློས་དང་བཅས་ཛཿཧཱུྃ་བཾ་ཧོཿགསུང་བ་ཞུ་ཞིང༌།
རེ་རེས་ཕྱག་གཡས་ཀྱི་རྡོ་རྗེ་ལ་རེག་པ་དང་བཅས་ཛཿཧཱུྃ་བཾ་ཧོཿསོགས་བརྗོད། རྒྱུན་བཤགས། རིགས་ལྔའི་སྡོམ་བཟུང༌། ཁྱད་པར་གྱི་སྡོམ་པ་བཟུང་དུས། ཐམས་ཅད་བདག་ལ་དགོངས་སུ་གསོལ་ཡན་གྱིས་གང་ལ་སྡོམ་པ་བཟུང་བའི་ཡུལ་བསྟན་ཅིང༌། དཔང་པོར་གསོལ་བ་དགོངས་སུ་གསོལ་ནས། རྩ་བའི་ལྟུང་བ་བཅུ་བཞི་དང༌། ཡན་ལག་གི་ལྟུང་བ་བརྒྱད་ལ་སོགས་པའི་སྡོམ་པ་ཉི་ཤུ་རྩ་གཉིས་སམ། བདེ་མཆོག་རང་ནས་བཤད་པའི་དམ་ཚིག་ཉི་ཤུ་རྩ་གཉིས་སམ། ཤེས་རབ་མ་ལ་བརྟེན་པའི་དམ་ཚིག་རྣམས་བསྲུང་ཞེས་པའི་དོན་ཡིན་གསུང༌།
དེ་ནས་སློབ་མའི་གཞི་ལུས་སྤྲུལ་པའི་དུས་སྔགས་སོགས་ཀྱི་སྦྱང་བ་མི་གསུང་ལ་འོད་གསལ་སྟོང་ཉིད་དེའི་དང་ལས་ཞེས་དང༌། གསོལ་གདབ། སིནྡྷུ་རའི་རྗེ་བཙུན་མའི་སོགས་དང༌། ཐུགས་ཀ་ནས་དེ་འདྲའི་རྗེ་བཙུན་མའི་སྐུ་མཐེབ་སོར་གྱི་ཚད་ཙམ་པ་རེ་དམར་རྒྱང་རྒྱང་ཆད་ནས་ཁྱེད་རང་རྣམས་ཀྱི་ཞལ་ནས་ཞུགས་པའི་ཐུགས་མོས་མཛོད། ཨོཾ་གསུམ་སོགས་གསུངས་ཤིང༌། རྣལ་འབྱོར་མ་དེ་ཉིད་སྤྱི་བོ་ནས་རྐང་མཐིལ་གྱི་བར་གྱི་ལུས་ཕྱི་ནང་ཐམས་ཅད་དུ་གར་སྟབས་ལིང་ལིང་དུ་ཡར་ཁྱུག་མར་ཁྱུག་མཛད་པའི་མཐར། ལྟེ་བའི་བྃ་ཡིག་དེ་ཉིད་ལ་ཐིམ་པ་སོགས་གསུངས་ནས་གོ་ཆའི་ལྷ་བཀོད། དེ་ཉིད་ན་ལྟེ་བའི་བྃ་ཡིག་དེ་ཉིད་གཞི་གདོད་མ་ནས་རྡོ་རྗེ་ཕག་མོར་བཞུགས་པ་དེ་ཉིད། བདག་མེད་ཏི་ལ་ཀ་ཞེས་པ། ཀྱེ་རྡོར་པས་ནང་གི་རྡོ་རྗེ་བདག་མེད་མའམ།
བདེ་མཆོག་པས་རྡོ་རྗེ་ཕག་མོར་གསུངས་པ་དེ་ཉིད་ཡིན་གསུང༌། གསང་བའི་ངོ་སྤྲོད་ཀྱི་དམིགས་པ་སོགས་ནས། དྷུ་དྷུ་ར་གུ་ཧྱ་ས་མ་ཡ་ཞེས་པས་གསང་བར་གདམས་པ་ཡིན་ཞིང༌། དེ་ལྟ་བུའི་སློབ་བཤད་པའི་ལུགས་ཀྱི་ཀུན་དང་ཐུན་མོང་མ་ཡིན་པའོ་གསུང༌། ཕྱིའི་རྡོ་རྗེ་རྣལ་འབྱོར་མ་སྤྱན་དྲངས་པའི་སྒོ་ནས་དབབ་པ་སོགས་མཛད་ནས། དང་པོ་སྤྱིའི་རྣལ་འབྱོར་མ་སྤྱན་དྲངས་པའི་སྒོ་ནས་དབབ་པ། རྗེས་མ་དེས་རང་གིས་རྡོ་རྗེ་རྣལ་འབྱོར་མ་གསལ་བཏབ་པའི་ཚུལ་གྱིས་དབབ་པ། གསང་བའི་རྡོ་རྗེ་རྣལ་འབྱོར་མ་ངོ་སྤྲོད་པའི་ཚུལ་གྱིས་དབབ་པ་སོགས་ཡིན་ནོ་གསུང༌། སྐུ་བབ་ན་སོགས་གསུང༌། བྱིན་གྱིས་བརླབས་པ་དེ་ཉིད་མི་འབྲལ་བར་བརྟན་པར་བྱ་བའི་ཕྱིར་སྤྱི་བོར་རྡོ་རྗེ་རྒྱ་གྲམ་མེ་ཏོག་ཕུལ།
གདོང་ཕྱེ། སྐུ་ཚོམ་བུ། གསུང་བདུད་རྩི། ཐུགས་སིནྡྷུ་ར་དང་བཅས་པའི་རྗེ་བཙུན་རྡོ་རྗེ་རྣལ་འབྱོར་མ་རྟེན་དང་བརྟེན་པར་བཅས་པའི་དཀྱིལ་འཁོར་ཐམས་ཅད་མངོན་སུམ་བཞིན་དུ་གཟིགས་བྱུང་སྙམ་པའི་ཐུགས་མོས་གསུང་བ་ལས། ལྷ་ངོ་སྟོན་པ་རྒྱས་པ་མི་གསུང༌། ཡང་མཎྜལ་གསོལ་བཏབ། རྣལ་འབྱོར་མ་དཔལ་གསུང༌། སྤྱི་བོར་གདུགས་དཀར་པོ་གསེར་གྱི་ཡུ་བ་ཅན་རྩེ་མོ་ཚངས་པའི་གནས་སུ་ཡེར་ཡེར་གནས་པ། གཡས་སུ་རྒྱལ་མཚན། གཡོན་དུ་འཕན།
མཐའ་སྐོར་ཀུན་ཏུ་མཆོད་ཚོགས་རྒྱ་མཚོ་ལྟ་བུས་བསྐོར་ཏེ་བཞུགས་པ་སོགས་དང་དབང་ལྷ་བསྟིམ། ནམ་མཁར་བཞུགས་པའི་སངས་རྒྱས་དང་བྱང་ཆུབ་སེམས་དཔའི་ཚོགས་ཐམས་ཅད་ཀྱིས་ཁྱེད་རང་རྣམས་ཁམས་གསུམ་ཆོས་ཀྱི་རྒྱལ་པོར་མངའ་གསོལ་བའི་མོས་པ་སོགས་གསུང་ཞིང་མེ་ཏོག་སློབ་མ་རེ་རེའི་མགོ་བོར་འཇོག་པར་མཛད། གཞན་དཀྱུས་བཞིན། གསང་དབང་གི་དུས། མཉམ་པར་སྦྱར་བ་ལས་བྱུང་བའི་བདུད་རྩི་དཀར་དམར་བདེ་བ་ཆེན་པོའི་རང་བཞིན་ཁྱེད་རང་རྣམས་ཀྱི་ལྗགས་ལ་ཕུལ་བའི་ཐུགས་མོས་སོགས། ཨོཾ་གསུམ་མ་བདུད་རྩི་དེ་ཉིད་མགྲིན་པའི་ཡ་ར་ལ་ཝའི་རྩ་འདབ་ནས་བརྒྱུད་བྱང་སེམས་འདི་ཉིད་ཡེ་ཤེས་པའི་ཚུལ་དུ་སྦྱིན་པ་ལ་བརྟེན་ནས། སྐུ་ལུས་ཀྱི་རྩ་ནང་གི་བྱང་སེམས་གཞིར་གནས། དམ་ཚིག་པའི་ཚུལ་དུ་དབྱེར་མེད་དུ་བསྲེས་པ་ལ་བརྟེན་ནས་རང་བཞིན་བརྒྱད་ཅུ་སོགས་གསུང༌། ཤེར་དབང་གི་དུས། མཁའ་ནང་གི་བྱང་སེམས་དེ་ཉིད་རླུང་གི་སྟོབས་ཀྱིས་གྱེན་དུ་དྲངས་པ་ལ་བརྟེན་ནས།
ལྟེ་བའི་རྩ་འཁོར་ཐམས་ཅད་མེ་རེ་རེ་གང་ནས་གསུང༌། ལྷན་སྐྱེས་དང་མཉམ་པར་ཅུང་ཟད་འཇོག དབང་བཞི་པའི་ངོ་སྤྲོད་གང་རྒྱས་སོགས་དཀྱུས་བཞིན་མཛད་དོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
