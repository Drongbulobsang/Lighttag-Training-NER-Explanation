ས་སྐྱའི་མཁའ་སྤྱོད་བེའུ་བུམ།
པོད ༣༦
རྡོ་རྗེ་འཆང་དབང་ཕྱུག་རབ་བརྟན་གྱིས་མཛད་པ་ལ་ལྷན་ཐབས་ནག་འགྲོས་སུ་བཀོད་པ།
༼ཨཱཿ༽ ༄༅། །རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་མའི་སྦྱིན་སྲེག་གི་ཆོ་ག་མཁའ་སྤྱོད་སྒྲུབ་པའི་དགའ་སྟོན་ཞེས་བྱ་བ་རྡོ་རྗེ་འཆང་དབང་ཕྱུག་རབ་བརྟན་གྱིས་མཛད་པ་ལ་ལྷན་ཐབས་ནག་འགྲོས་སུ་བཀོད་པ་བཞུགས་སོ།། ༈ །ཨོཾ་སྭ་སྟི། རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་མའི་སྦྱིན་སྲེག་གི་ཆོ་ག་མཁའ་སྤྱོད་སྒྲུབ་པའི་དགའ་སྟོན་ཞེས་བྱ་བ་རྡོ་རྗེ་འཆང་དབང་ཕྱུག་རབ་བརྟན་གྱིས་མཛད་པའི་ལྷན་ཐབས་ནག་པོ་འགྲོ་ཤེས་བཀླག་ཆོག་ཏུ་དགོད་པར་བྱ་བ་ལ། རྗེ་བཙུན་བླ་མ་མཁྱེན་བརྩེ་ནུས་མཐུའི་དབང་ཕྱུག་གི་ཞབས་ཀྱི་པདྨོ་ལ་གུས་པས་ཕྱག་འཚལ་ཞིང་སྐྱབས་སུ་མཆིའོ། ། བྱིན་གྱིས་བརླབ་ཏུ་གསོལ། བློྃ་ཆེན་ཁྲག་འཐུང་དགྱེས་ཉམས་གསྃལ་མཛད་ཅིང༌། ། སྐུ་གསུམ་ཡན་ལག་བདུན་ལྡན་ཟློས་གར་གྱིས། ། རྣམ་གསུམ་ཕོ་ཉའི་དྲྭ་བ་རྒྱྃ་མཚོྃའི་སྤྲིན། ། སྤྲོ་དང་སྡུད་མཛད་ཁྱེད་ཀྱི་ཐུགས་རྗེས་སྐྱོངས། །
འདིར་མཁའ་སྤྱོད་དོན་དུ་གཉེར་བའི་གང་ཟག་གིས་བསྙེན་པ་ཁ་བསྐང་བ་དང༌། རང་གཞན་གྱི་སྡིག་སྒྲིབ་སྦྱོང་བ་དང༌། སྔགས་ཀྱི་ནུས་མཐུ་འབྱིན་པ་དང༌། མཁའ་སྤྱོད་དངོས་གྲུབ་སྐྱེ་བ་འདི་ཉིད་ལ་ཐོབ་པའི་ཕྱིར་སྦྱིན་སྲེག་གི་ཆོ་ག་ལ་རྒྱས་བསྡུས་གཉིས་ལས། དང་པོ་ནི། གཉུག་མར་གནས་པའི་ས་ཕྱོགས་ཀྱི་དབང་དུ་བྱས་ནས་ཞེས་གསུངས་པས་སྔར་ས་ཆོག་ཚུལ་བཞིན་བྱས་པའི་ལྷ་ཁང་དང༌། སྒྲུབ་གནས་རྙིང་པར་ས་ཆོག་མི་དགོས་ཀྱང༌། དེ་ལྟར་མ་ཡིན་པའི་སར་སྦྱིན་སྲེག་བྱེད་ན་ས་ཆོག་བྱས་ན་འཇམ་ཞིང་ཤིས་པས་དེ་ལ་ས་བརྟག་སླང༌། སྦྱང་གསུམ་གཞུང་གི་ཆོ་ག་རྒྱས་པར་མ་གྲུབ་ཀྱང༌། ཕྱག་ལེན་གང་དུ་བྱ་བའི་ས་གཞི་དེར་བདག་བསྐྱེད་སྔོན་དུ་འགྲོ་བའི་ལྷའི་ང་རྒྱལ་ལ་གནས་པའི་ཆ་གསུམ་གཏོར་མ་དང༌།
གཞི་བདག་གཏོར་མ་གང་རུང་ངམ་མཁའ་འགྲོ་སྤྱི་གཏོར་སྒྲུབ་མཆོད་ལྟར་བཏང་བ་ལ་ས་གཞི་སླང་བའི་ཕྲིན་བཅོལ་བགེགས་སྐྲད་བྱེད། དེ་ནས་ས་ལྷའི་ཆོ་ག་ནི་ཐབ་སྟེགས་བྱ་བའི་ས་གཞིའི་དབུས་སུ་དྲི་བཟང་གི་ཆུ། འབྱོར་ན་བ་བྱུང་ལྔ་དང་བཅས་པའི་ཆག་ཆག་དང་ཐིག་ལེ་བྱས་པའི་སྟེང་ངམ། སྤྲོ་ན་མཉྫི་མཎྜལ་དང་བཅས་པའི་སྟེང་དུ་འབྲས་ནས་གྲོ་གང་རུང་གིས་ཚོམ་བུ་བཀོད་པའི་མདུན་དུ་གཏོར་མ་ཟླུམ་པོ་པད་འདབ་བཞི་པ་དང༌། ཆུ་གཉིས་སྔོན་འགྲོའི་ཉེར་སྤྱོད་བཅས་བཤམས་ལ། རང་ཉིད་རྡོ་རྗེ་རྣལ་འབྱོར་མར་གསལ་བའི་སྲིན་ལག་གཡས་པའི་རྩ་བར་ཧཱུྃ་ཡིག་འབར་བས་མཚན་པར་གྱུར་པར་བསམ། སྲིན་ལག་དེ་ཉིད་ས་ལ་བསྣུན་པའི་སྟངས་ཀ་བྱ་ཞིང་ངག་ཏུ། ཧྃ་ཧྃ་ཧྃ་ཞེས་བརྗོད་པས་ས་གཞི་གནོན་པའི་རྐྱེན་གྱིས་ཚོམ་བུའི་སྟེང་དུ་སའི་ལྷ་མོ་སྐུ་མདོག་སེར་མོ་ཞི་བའི་ཉམས་ཅན་རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ། ཕྱག་གཉིས་ཀྱིས་གསེར་གྱི་བུམ་པ་བདུད་རྩིས་གང་བ་ཐུགས་ཀར་བསྣམས་པས་རིག་པ་འཛིན་པ་བདག་གི་ལས་ཅི་བགྱི་བཀའ་སྩལ་དུ་གསོལ་ཞེས་གསུང་བཞིན་མདུན་དུ་མངོན་སུམ་དུ་གསལ་བར་གྱུར་པར་བསམས་ལ། དེ་ནས་མཆོད་པ་ལ་དམིགས་ཏེ།
ཨོཾ་སུམྦྷ་ནི་སུམྦྷ་ཧུྃ་ཧཱུྃ་ཕཊ། ཨོཾ་གྲྀཧྞ་གྲྀཧྞ་ཧུྃ་ཧཱུྃ་ཕཊ། ཨོཾ་གྲྀཧྞ་པཱ་ཡ་གྲྀཧྞ་པཱ་ཡ་ཧུྃ་ཧཱུྃ་ཕཊ། ཨོཾ་ཨཱ་ན་ཡ་ཧོ་བྷ་ག་ཝཱན་བཛྲ་རཱ་ཛ་ཧུྃ་ཧཱུྃ་ཕཊ་ཀྱིས་བསངས། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ་གིས་སྦྱངས། སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ།
དྲི་ཆབ། ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་ཁམས་ཐམས་ཅད་གང་བར་བསམས་ལ། སོ་སོའི་ཕྱག་རྒྱ་དང་བཅས། ཨོཾ་བཛྲ་ཨརྒྷཾ་ཨཱཿཧཱུྃ། ཨོཾ་བཛྲ་པཱ་དྱཾ་ཨཱཿཧཱུྃ། ཨོཾ་བཛྲ་པུཥྤེ་ཨཱཿཧཱུྃ། ཨོཾ་བཛྲ་དྷཱུ་པེ་ཨཱཿཧཱུྃ། ཨོཾ་བཛྲ་ཨཱ་ལོ་ཀེ་ཨཱཿཧཱུྃ། ཨོཾ་བཛྲ་གནྡྷེ་ཨཱཿཧཱུྃ།
ཨོཾ་བཛྲ་ནཻ་ཝེ་དྱེ་ཨཱཿཧཱུྃ། ཨོཾ་བཛྲ་ཤབྡ་ཨཱཿཧཱུྃ་གིས་བྱིན་གྱིས་བརླབས། ཨོཾ་པྲི་ཐི་ཝཱི་དེ་ཝཱི་གྲྀཧྞ་ཨརྒྷཾ་པྲ་ཏཱིཙྪ་ཡེ་སྭཱ་ཧཱ། ཞེས་པས་མཆོད་ཡོན་ཕུལ། ཨོཾ་པྲི་ཐི་ཝཱི་དེ་ཝཱི་གྲྀཧྞ་དཾ་པཱ་དྱཾ་པྲ་ཏཱིཙྪ་ཡེ་སྭཱ་ཧཱ། ཞེས་པས་ཞབས་བསིལ། དེ་ནས། ཨོཾ་བཛྲ་པུཥྤེ་ཨཱཿཧཱུྃ། སོགས་ནས་ཤབྡ་ཨཱཿཧཱུྃ། ཞེས་དང༌།
ཨོཾ་བཛྲ་གཎྜེ་ར་ཎི་ཏ། པྲ་ར་ཎི་ཏ། སམ་པྲ་ར་ཎི་ཏ། སརྦ་བུདྡྷ་ཀྵེ་ཏྲ་པྲ་ཙ་ལི་ཏེ། པྲཛྙཱ་པཱ་ར་མི་ཏ་ན་ད་སཾ་བྷ་ཝེ་ཏ། བཛྲ་དྷརྨཱ་ཧྲྀ་ད་ཡ་ནི་སནྟོ་ཥ་ཎི་ཧཱུྃ་ཧཱུྃ་ཧཱུྃ་ཨཱ་ཁཾ་སྭཱ་ཧཱ། ཞེས་རོལ་ཆེན་དང་བཅས་པས་མཆོད། དེ་ནས་གཏོར་མ་ཆུ་གཙང་གིས་སྦྱངས་ལ། ཨོཾ་ཨཱཿཧཱུྃ་ལན་གསུམ་བརྗོད། གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར་པར་བསམ།
ནམ་མཁའ་མཛོད་ཀྱི་ཕྱག་རྒྱ་བཅས་ལ། ཨོཾ་པྲི་ཐི་ཝཱི་དེ་ཝཱི་ན་མཿསརྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁེ་བྷྱཿསརྦ་ཏཏྒཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྲྀཧྞེ་དཾ་བ་ལིཾ་ཏ་ཡེ་སྭཱ་ཧཱ། ཞེས་པས་ལན་གསུམ་གྱིས་གཏོར་མ་ཕུལ། སྤོས་དང་བཅས་པས་རྡོ་རྗེ་དྲིལ་བུ་འཛིན་པས། སྐྱོབ་པ་སངས་རྒྱས་ཐམས་ཅད་ཀྱིས། ། སྤྱོད་པའི་ཚུལ་དང་ཁྱད་པར་གྱི། ། ས་དང་ཕ་རོལ་ཕྱིན་པ་ལ། ། ལྷ་མོ་ཁྱོད་ནི་དཔང་དུ་གྱུར། ། ཤཱཀྱ་སེངྒེ་སྐྱོབ་པ་ཡིས། ། ཇི་ལྟར་བདུད་ཀྱི་སྡེ་བཅོམ་པ། །
དེ་བཞིན་བདག་གིས་བདུད་སྡེ་ལས། ། རྒྱལ་བར་བྱས་ཏེ་དཀྱིལ་འཁོར་བྲི། ། ཞེས་ལན་གསུམ་གྱིས་གསོལ་བ་བཏབ་པའི་མཐར། དཔལ་ལྡན་བླ་མ་དམ་པ་རྣམས་ཀྱི་ཐུགས་དགོངས་རྫོགས་པ་དང༌། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་བྱ་བའི་ཕྱིར་སའི་ཕྱོགས་འདིར་རྗེ་བཙུན་རྡོ་རྗེ་རྣལ་འབྱོར་མའི་སྦྱིན་སྲེག་གི་དཀྱིལ་འཁོར་ཆེན་པོ་བཞེངས་ཏེ་སྒྲུབ་ཅིང་མཆོད་པ་དང༌། བདག་སོགས་དངོས་གྲུབ་ཀྱི་མཆོག་བླང་བར་འཚལ་ན་སའི་ཕྱོགས་འདིར་བདག་ལ་གནང་ཞིང་ལས་ཀྱི་དངོས་གྲུབ་ཀྱང་སྩལ་དུ་གསོལ། ཞེས་གསོལ་བ་བཏབ་པས། རིག་པ་འཛིན་པ་ཁྱོད་དཀྱིལ་འཁོར་གྱི་ལས་ཅི་བདེ་བར་གྱིས་ཤིག ཅེས་གནང་བ་བྱིན་པར་གྱུར་པར་བསམས་ལ། ཨོཾ་པྲི་ཐི་ཝཱི་དེ་ཝཱི་གྲྀཧྞེ་དཾ་ཨརྒྷཾ་པྲ་ཏཱིཙྪ་ཡེ་སྭཱ་ཧཱ།
ཨོཾ་པྲི་ཐི་ཝཱི་དེ་ཝཱི་གྲྀཧྞེ་དཾ་པཱ་དྱཾ་པྲ་ཏཱིཙྪ་ཡེ་སྭཱ་ཧཱ། ཞེས་ཆུ་གཉིས་ཕུལ། ལག་པ་རྡོ་རྗེ་དང་བཅས་ཏེ་ས་ལ་རེག་སྟེ། ཨོཾ་པྲི་ཐི་ཝཱི་དེ་ཝཱི་བཛྲ་མུས་སའི་ལྷ་མོ་ས་གཞི་དེ་ཉིད་དུ་ཐིམ་པས་རྡོ་རྗེའི་ས་གཞིར་གྱུར་པར་བསམས་ལ། སའི་ལྷ་མོའི་སྒོས་མཆོད་དང་མེ་ཏོག་ཚོམ་བུ་སོགས་བསལ་ལ་གནས་ཁང་བྱི་དོར་དང༌། རྟེན་དང་མཆོད་པའི་ཡོ་བྱད་ཇི་ལྟར་འོས་པ་བཤམས། ཁ་ཤར་ཕྱོགས་པར་སྟན་ནང་ཚང་ཅན་གྱི་མདུན་དུ་ཅོག་རྩེ་སོགས་ཀྱི་ཁར་རྡོར་དྲིལ་གྱི་བར་དུ་གཟར་བུ་གཉིས་ཁ་སྤྲོད་ནས་མེ་ཐབ་བར་བཞག གཡས་སུ་ཌཱ་མ་རུ་དང་མེ་ཏོག་ཕོར་བ། བསང་ཆུའི་དུང་ཆོས་དྲི་བཟང་ཆུ་འཐོར་གཡབ་དང་བཅས་པ། གཡོན་དུ་ནང་མཆོད་ཅོག་རྩེའི་མདུན་དུ་མེ་ཡོལ་འཇིམ་པ་ལ་དཀར་ཞལ་བྱུགས་པ་ལ་ཝཾ་ཡིག་གངས་རི་ཆུ་རྒྱུན་སོགས་བྲིས་པ་བཞག
མདུན་དུ་ཞི་བའི་ཐབ་སྟེགས་ཟླུམ་པོ་བྲིས་པའམ་བརྩེགས་པ་གང་འཐད་མཐོང་བརྒྱུད་ཀྱི་ཕྱག་ལེན་ལྟར་ཞེས་གསུངས་པས། དེ་ཡང་བྲིས་པ་ལས་བརྩིགས་པ་སོགས་ཕྱག་ལེན་ཆེར་མི་མཛད་ཅིང༌། ལས་བཞི་གང་བྱེད་ཀྱང་ཐབ་སྟེང་སྟེགས་བུ་གྲུ་བཞི་པ་དཔངས་དང་རྒྱ་ཆེ་ཆུང་ངེས་པ་ཆེར་མེད་ཀྱང༌། བསྐྱེད་ཆོག་ལྟར་གྱི་ཐབ་དཀྱིལ་བྲི་བ་ལ་གཞི་ལྷག་པར་འཐས་ཤིང་ངོས་སྙོམས་པའི་ཞལ་ཞལ་བྱས་པ་དཀར་རྩིས་ལེགས་པར་བྱུགས། དེ་སྟེང་ཐིག་ཆེན་བརྒྱད་སྤྱི་དང་མཐུན་པར་གདབ། དེའི་དབུས་ན་ཁྲུ་ཕྱེད་དམ་མཐོ་གང་ཚད་ཀྱིས་ཟླུམ་སྐོར་དང༌། དེའི་ཕྱི་རོལ་དུ་སོར་བཞི་པ་གཉིས་བསྐོར་བའི་ཟླུམ་སྐོར་གསུམ་གྱི་ནང་མ་ཐབ་ནང་དང༌། དེའི་ཕྱི་ཁ་ཁྱེར། དེའི་ཕྱི་མུ་རན། དེའི་ཕྱི་སོར་བཞིའི་ཚད་ཀྱི་ཐབ་སྟེགས་གྲུ་བཞིའི་ཐིག་སྤྱི་དང་མཐུན་པར་གདབ།
ཟླུམ་སྐོར་དང་པོ་དང་ཚངས་ཐིག་འཕྲད་པ་ནས་དབུས་ཀྱི་བར་གྱི་སྲད་བུ་དེས་ཟླུམ་སྐོར་དང་པོའི་ཤར་གྱི་གཡས་གཡོན་གང་སླེབས་སུ་རྟགས་བྱ། ནུབ་ཏུ་ཡང་སྔ་མ་བཞིན་གྱི་རྟགས་བྱས། ཤར་ནུབ་ཀྱི་ཚངས་ཐིག་ཟླུམ་སྐོར་ཕྲད་མཚམས་ནས་གཡས་གཡོན་གྱི་རྟགས་བཞི་བྱས་པ། དེའི་སྟེང་ཐིག་བཏབ་པས་ཆོས་འབྱུང་ཉིས་བརྩེགས་འབྱུང༌། དེ་ལ་རྡུལ་ཚོན་ནམ་ཆུ་ཚོན་གྱིས་ཆོས་འབྱུང་ཉིས་བརྩེགས་དམར་པོ། བཅད་དཀར་པོ། དབུས་སུ་ཉི་གདན་དམར་སེར་ལ་རྡོ་རྗེ་དམར་པོ་སྒང་པོའམ། ཡང་ན་ཚོན་དཔུང་དམར་པོ་བྱ། ཐབ་ནང་ཁ་ཁྱེར་མུ་རན་གྱི་གཞི་དཀར་པོ་ལ་མདངས་མཛེས་ཚོན་དང་བཅད་དམར་སྐྱ་ཁ་ཁྱེར་ལ་གྲི་གུག་གི་ཕྲེང་བ་དང་མུ་རན་ལ་རྡོ་རྗེའི་ཕྲེང་བས་བསྐོར་བ། ཆོས་འབྱུང་གི་ཟུར་དྲུག་དང་ཟླུམ་སྐོར་གྱི་ཕྱི་སྟེགས་བུ་གྲུ་བཞིའི་ཐིག་གི་ནང་གི་མཚམས་བཞིར་ཟླ་ཕྱེད་རྡོ་རྗེས་མཚན་པ་བཅས་ལེགས་པར་བྲིས།
ཁ་ཁྱེར་གྱི་སྟེང་ཙམ་དུ་བུད་ཤིང་ངམ་སྲོག་ཆགས་མེད་པའི་ལྕི་བ་སྐམ་པོས་ཁྲུ་ཕྱེད་ཙམ་ཟླུམ་པོར་བརྩིགས་པའི་ནང་གི་ཤར་ལྷོར་ཟན་གྱི་ཏིང་ལོའི་མེ་ཚང་བཤམས། རང་གི་གཡས་ཕྱོགས་སུ་སྟེགས་གཙང་མའི་ཁར་བསྲེག་རྫས་ཡམ་ཤིང་སོར་བཅུ་གཉིས་ཀྱི་ཚད་མཐེ་བོང་ལས་མི་སྦོམ་ཞིང༌། མཐེའུ་ཆུང་ལས་མི་ཕྲ་བ་རྩ་རྩེ་མར་དང་བུ་རམ་གྱིས་བྱུགས་པ། མར། ཏིལ། ཟས་མཆོག ་་་་་ ཀ་ར་བུ་རམ་སྦྲང་རྩི་རའི་འོ་མ། ཞོ་མར་ཁུ་བཅས་ལ་ཙམ་པ་བཏབ་པའི་ཕྱེ་མར་དང༌། ཡང་ན་རིལ་བུ་བྱ། འབྲས།
སོ་བ། ནས། སྲན་མ། གྲོ། དཱུརྺ། ཀུ་ཤ། ཆང་ལ་བདུད་རྩེ་རིལ་བུ་བཏབ་པ། བ་གླང་གི་ཤ་དུམ་བུ་ ་་་་་དམར་པོ་མར་ལ་བཙོས་བས་བྱས། ལ་བདུད་རྩི་རིལ་བུ་བཏབ་པ་རྣམས་བཞག རང་གི་གཡོན་ཕྱོགས་སུ་སྟེགས་གཙང་མའི་ཁར།
འཇིག་རྟེན་དང་འཇིག་རྟེན་ལས་འདས་པའི་གཏོར་མ་གཉིས་སམ་མཁའ་འགྲོ་སྤྱི་གཏོར་བཅས་གསུམ་དང༌། དེའི་མདུན་དུ་ཆུ་གཉིས་སྔོན་འགྲོའི་ཉེར་སྤྱོད་ལྔ་ཚར་གཉིས་ཐབ་ཀྱི་མཐར་བཀྲམ་རྒྱུའི་ཀུ་ཤའི་ཆུན་པོ་བརྒྱད། མེ་སྦར་བའི་ལྕེ་ལྡེ། ་་་་་ དཔལ་འབར་གྱིས་མིང༌། མེ་གསོ་བའི་བུད་ཤིང་སྐམ་པོ་རླུང་གཡབ་དང་བཅས་པ་སོགས་ཡོ་བྱད་ཐམས་ཅད་མ་ཚང་བ་མེད་པར་བཤམས། དེ་ཡང་བསོད་ནམས་ཀྱི་ཚོགས་བསོག་པར་འདོད་ན་ཡར་ངོ༌། བར་གཅོད་འཇོམས་པར་འདོད་ན་མར་ངོ་སྟེ། ཚེས་བཅུ་ཉེར་ལྔ་བཅུ་གཉིས་གང་རུང་གི་དུས་ཁྱད་པར་ཅན་ནམ། དུས་གང་ཡང་རུང་བའི་སྔ་དྲོའམ། དགོང་མོའི་ཆ་ལ་སྟན་བདེ་བ་ལ་བཟང་པོའི་འདུག་སྟངས་ཞེས་རྒྱལ་པོ་རོལ་སྟབས་ལ་ཞི་བའི་སྐྱིལ་ཀྲུང་བཅའ།
ཆས་གོས་དཀར་པོའི་རྒྱན་གྱིས་བརྒྱན་པའམ། བསྡུ་ན་སྟན་དཀར་གྱི་སྟེང་དུ་དར་རས་དཀར་པོའི་སྟོད་གཡོགས་དང་སྨད་གཡོགས་ཚུལ་པང་ཁེབ་བྱས་ལ། ཨོཾ་སུམྦྷ་ནི་སུམྦྷ་ཧུྃ་ཧཱུྃ་ཕཊ། ཨོཾ་གྲྀཧྞ་གྲྀཧྞ་ཧུྃ་ཧཱུྃ་ཕཊ། ཨོཾ་གྲྀཧྞ་པཱ་ཡ་གྲྀཧྞ་པཱ་ཡ་ཧུྃ་ཧཱུྃ་ཕཊ། ཨོཾ་ཨཱ་ན་ཡ་ཧོ་བྷ་ག་ཝཱན་བཛྲ་རཱ་ཛ་ཧུྃ་ཧཱུྃ་ཕཊ། ཅེས་པ་ཚར་གསུམ་གྱིས་སྲུང་འཁོར་གསལ་བཏབ་ནས། སྐྱབས་འགྲོ་ནས་བསམ་མི་ཁྱབ་ཀྱི་ཐུན་བསྡུ་བའི་བར་གྱི་བདག་བསྐྱེད་གྲུབ་རྗེས་ནང་མཆོད་གསར་པ་ཡིན་ན་འདིར་བྱིན་རླབས་བྱས་ལ། དེ་ནས་གཡོན་པའི་མཐེབ་སྲིན་གྱིས་འཐོར་ཞིང༌། བསང་ཆུ་སྒྲུབ་པ་ནི།
ཨོཾ་སུམྦྷ་ནི་སུམྦྷ་ཧུྃ་ཧཱུྃ་ཕཊ། ཨོཾ་གྲྀཧྞ་གྲྀཧྞ་ཧུྃ་ཧཱུྃ་ཕཊ། ཨོཾ་གྲྀཧྞ་པཱ་ཡ་གྲྀཧྞ་པཱ་ཡ་ཧུྃ་ཧཱུྃ་ཕཊ། ཨོཾ་ཨཱ་ན་ཡ་ཧོ་བྷ་ག་ཝཱན་བཛྲ་རཱ་ཛ་ཧུྃ་ཧཱུྃ་ཕཊ་ཀྱིས་བསང༌། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷ་ཝ་ཤུདྡྷོ྅ཧཾ་གིས་སྦྱངས། སྟོང་པའི་ངང་ལས་ཤྃ་ལས་དུང་ཕོར་དྲི་མ་མེད་པའི་ནང་དུ། ཧཱུྃ་ལས་བསང་ཆུ་རྫས་རྣམས་ཀྱི་བགེགས་དང་མ་དག་པ་སེལ་བའི་ནུས་པ་དང་ལྡན་པར་གྱུར། ཨོཾ་སུམྦྷ་ནི་སུམྦྷ་ཧུྃ་ཧཱུྃ་ཕཊ། ཨོཾ་གྲྀཧྞ་གྲྀཧྞ་ཧུྃ་ཧཱུྃ་ཕཊ། ཨོཾ་གྲྀཧྞ་པཱ་ཡ་གྲྀཧྞ་པཱ་ཡ་ཧུཾ་ཧཱུྃ་ཕཊ།
ཨོཾ་ཨ་ན་མ་ཧོ་བྷ་ག་ཝཱན་བཛྲ་རཱ་ཛ་ཧུྃ་ཧཱུྃ་ཕཊ། ཞེས་པ་ཉེར་གཅིག་གམ་བདུན་གྱིས་བྱིན་གྱིས་བརླབས་སོ། ། འདི་མན་གྱི་བསང་བ་རྣམས་ལ་བསང་ཆུ་ཁོ་ན་འཐོར་བ་ཡིན། མཆོད་པ་རྣམས། སུམྦྷས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་ཨཱ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ། མེ་ཏོག བདུག་སྤོས།
མར་མེ། དྲི་ཆབ། ཞལ་ཟས་རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་ཁམས་ཐམས་ཅད་གང་བར་གྱུར། ཨོཾ་ཨརྒྷཾ་ཨཱཿཧཱུྃ། ཨོཾ་པཱ་དྱཾ་ཨཱཿཧཱུྃ། ཞེས་སོགས་ནས། ཤབྡ་ཨཱཿཧཱུྃ། རྣམས་སོ་སོའི་ཕྱག་རྒྱ་དང་བཅས་པས་བྱིན་གྱིས་བརླབས། ནམ་མཁའ་མཛོད་ཀྱི་ཕྱག་རྒྱ་དཔྲལ་བར་བཅས་ལ། ཨོཾ་བཛྲ་སྥ་ར་ཎ་ཁཾ།
ཞེས་པས་མང་པོར་སྤེལ། ཨོཾ་བཛྲ་གྷཎྜེ་ར་ཎི་ཏ་སོགས་ནས། ཨ་ཁཾ་སྭཱ་ཧཱ། ཞེས་པ་ཚར་གསུམ་གྱིས་རོལ་ཆེན་ཌཱ་དྲིལ་དང་བཅས་པས་བྱིན་གྱིས་བརླབས་སོ། ། བསྲེག་རྫས་རྣམས་ཀྱང༌། སུམྦྷས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་ཨཱ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ལས་བསྲེག་རྫས་རྣམས་དྭངས་ཤིང་ཐོགས་པ་མེད་པ། ལས་སོ་སོར་སྒྲུབ་པའི་ནུས་པ་དང་ལྡན་པར་གྱུར། ཨོཾ་ཨཱཿསྭཱ་ཧཱ།
ཨོཾ་ཤྲི་སྭཱ་ཧཱ། ཨོཾ་ཛྲིཾ་སྭཱ་ཧཱ། ཨོཾ་ཀུ་རུ་ཀུ་རུ་སྭཱ་ཧཱ། ཚར་རེས་བྱིན་གྱིས་བརླབས། སྤྲོས་པ་ལ་དགའ་ན། ཨོཾ་བོ་དྷི་བྲྀཀྵ་ཡེ་སྭཱ་ཧཱ། ཨོཾ་ཨགྣེ་ཡེ་སྭཱ་ཧཱ། ཨོཾ་སརྦ་པཱ་པཾ་ད་ཧ་ན་བཛྲ་ཡེ་སྭཱ་ཧཱ། ཨོཾ་སརྦ་སཾ་པ་དེ་སྭཱ་ཧཱ། ཨོཾ་བཛྲ་པུཥྚ་ཡེ་སྭཱ་ཧཱ།
ཨོཾ་བཛྲ་བི་ཛ་ཡེ་སྭཱ་ཧཱ། ཨོཾ་མ་ཧཱ་བེ་ག་ཡེ་སྭཱ་ཧཱ། ཨོཾ་མ་ཧཱ་བ་ལ་ཡེ་སྭཱ་ཧཱ། ཨོཾ་བཛྲ་གྷསྨ་རཱ་ཡེ་སྭཱ་ཧཱ། ཨོཾ་བཛྲ་ཨཱ་ཡུ་ཥེ་སྭཱ་ཧཱ། ཨོཾ་ཨ་པྲ་ཏི་ཧ་ཏ་བཛྲ་ཡེ་སྭཱ་ཧཱ། ཨོཾ་མ་དཱ་ན་པཉྩ་ཨ་མྲྀ་ཏ་ཨཱཿཧཱུྃ། ཨོཾ་བཱ་ལ་པཉྩ་ཨ་མྲྀ་ཏ་ཨཱཿཧཱུྃ། ཞེས་རྫས་སྔགས་ཚར་རེ་བརྗོད། ཡང་ཐབ་ལ་དམིགས་ཏེ།
སུམྦྷས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་ཞི་བའི་ཐབ་ཁུང་དཀར་པོ་ཟླུམ་པོ་རྒྱར་ཁྲུ་གང་པ། དཔངས་སུ་ཁྲུ་ཕྱེད་པ། ཁ་ཁྱེར་ལ་གྲི་གུག་གི་ཕྲེང་བ་དང༌། མུ་རན་ལ་རྡོ་རྗེའི་ཕྲེང་བས་བསྐོར་བའི་ནང་དུ་ཨེ་ཨེ་ལས་ཆོས་ཀྱི་འབྱུང་ནས་གྲུ་གསུམ་དམར་པོ་ཉིས་བརྩེགས་ཀྱི་ཟུར་རྣམས་དང་ཕྱི་རོལ་སྟེགས་བུ་གྲུ་བཞི་བའི་གྲྭ་བཞིར་ཟླ་ཕྱེད་རྡོ་རྗེས་མཚན་པ་དྭངས་ཤིང་ཐོགས་པ་མེད་པ་ནང་ལྷ་རྫས་ཀྱི་བུད་ཤིང་གིས་གང་བར་གྱུར། དེ་ནས་མེ་སྒྲུབ་པ་ནི། བྲམ་ཟེའི་རྒྱུན་བཞག་གི་མེ་ ་་་་་འདི་བོད་དུ་མི་འབྱོར་བས། ཐབ་ཀྱི་མེ་རྒྱུན་མ་ཆད་པའི་མེས་ཚབ་བྱ་བ་ཕྱག་ལེན་ནོ། ལས་སྔར་གྱི་མེ་སྦར་ལ་ལག་པ་གཉིས་ཀྱིས་བཟུང་སྟེ།
ཨོཾ་ཨོཾ་ཨོཾ་སརྦ་བུདྡྷ་ཌཱ་ཀི་ནཱི་ཡེ། བཛྲ་ཝརྞ་ནཱི་ཡེ། བཛྲ་བཻ་རོ་ཙ་ནཱི་ཡེ། ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སྭཱ་ཧཱ། ཞེས་བཟླས་ཤིང་ཐབ་ལ་གཡོན་ནས་ལན་གསུམ་བསྐོར་ཞིང་མེ་ཚང་དུ་བཅུག ཨོཾ་བཛྲ་ཛྭ་ལ་རྃ། ཞེས་བརྗོད། མེ་གསོ་བའི་རྩྭ་སྐམ་ཅུང་ཟད་བཞག་ཅིང༌། རླུང་གཡབ་ཅུང་ཟད་གཡབ། ཡང༌།
ཨོཾ་བཛྲ་ཛྭ་ལ་རྃ། ཞེས་མར་ཁུ་བླུག་གཟར་གསུམ་བླུགས་ཏེ་མེ་གསོ། དེ་ནས་འཇིག་རྟེན་པའི་མེ་ལྷ་མཆོད་པ་ནི་མེ་དེ་ཉིད། སུམྦྷས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་མེ་འབར་བའི་དབུས་སུ་རྃ་ལས་བགྲང་ཕྲེང་རྃ་གྱིས་མཚན་པ་ཡོངས་སུ་གྱུར་པ་ལས་མེ་ལྷ་དམར་པོ་ར་སྐྱེས་ལ་ཞོན་པ་ཞལ་གཅིག་ཕྱག་བཞི་པ་གཡས་དང་པོས་མཆོག་སྦྱིན། གཉིས་པས་བགྲང་ཕྲེང༌། གཡོན་དང་པོས་དབྱུ་གུ་རྩེ་གསུམ་པ། གཉིས་པས་བདུད་རྩིས་གང་བའི་རིལ་བ་སྤྱི་བླུགས་འཛིན་པ། རལ་པའི་ཐོར་ཚུགས་དང་ཚངས་པའི་སྐུད་པས་མཛེས་པར་བྱས་པ་ཁྲི་སྙན་སཱ་ལའི་པགས་པའི་སྟོད་གཡོགས་དང༌།
དར་དམར་པོའི་ཤམ་ཐབས་ཅན། སྐུ་ལས་མདངས་དང་འོད་ཟེར་དཀར་པོ་འཕྲོ་བའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས་ཤར་ལྷོ་ནས་མེ་ལྷ་ཡེ་ཤེས་པ་ལ་དྲང་སྲོང་གི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ རྡོ་རྗེ་བསྡུ་བའི་ཕྱག་རྒྱ་དང་ལག་གཡས་དབྱུག་གུ་རྩེ་གསུམ་པའི་ཕྱག་རྒྱ་རྣ་བའི་དྲུང་ནས་གཡབ་ཅིང༌། ཨོ་ཚུར་བྱོན་ཚུར་བྱོན་འབྱུང་པོ་ཆེ། ། མེ་ལྷའི་རྒྱལ་པོ་དྲང་སྲོང་མཆོག ། བསྲེག་བླུགས་ཞལ་ཟས་བཞེས་སླད་དུ། ། འདི་ཉིད་དུ་ནི་བཞུགས་སུ་གསོལ། །
ཨོཾ་ཨེ་ཧྱེ་ཧི་མ་ཧཱ་བྷཱུ་ཏ། དེ་ཝ་རི་ཥི་དྭི་ཛཿས་ཏ་མ། གྲྀ་ཧི་ནཱ་མ་ཧཱ་ཨསྨིནྶ་ནྣི། ཧི་ཏོ་བྷ་ཝ་ཨགྣ་ཡེ་ཨེ་ཧྱེ་ཧི་ཛཿཧཱུྃ་བཾ་ཧོཿ གཉིས་སུ་མེད་པར་ཐིམ་པར་གྱུར་བར་བསམ། སླར་ཡང་ཐུགས་ཀའི་ས་བོན་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བར་མཛད་དུ་གསོལ། ཞེས་གསོལ་བ་བཏབ་པས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར་སྐུ་གང་དྲི་མ་དག་ཆུ་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུར་བརྒྱན།
ཀུ་ཤ། སུམྦྷས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་ཀུ་ཤ་སྔོ་ལྗང་རྩ་རྩེ་མ་ཉམས་པ་དྭངས་ཤིང་ཐོགས་པ་མེད་པ་ལས་བསྒྲུབ་པའི་ནུས་པ་ལྡན་པར་བསམས་ལ། ཀུ་ཤ་འདི་ནི་གཙང་ཞིང་དགེ ། ས་ལས་སྐྱེས་པའི་སྙིང་པོ་མཆོག ། དཀོན་མཆོག་གསུམ་གྱི་དག་བྱེད་དེ། ། ཚངས་པ་ཡི་ནི་དག་བྱེད་ཡིན། ། འདིས་བདག་ལ་གེགས་མེད་པར་མཛོད་ཅིག མ་མ་ཤཱིནྟཾ་ཀུརྦནྟུ་སྭཱ་ཧཱ།
ཀུ་ཤའི་ཆུན་པོ་བརྒྱད་དུ་བྱས་པ་ཕྱོགས་གཡོན་སྐོར་དང་མཚམས་གཡས་སྐོར་གྱིས་བཀྲམ། མེ་ལྷའི་ཞལ་ཅུང་ཟད་གདངས་པའི་ལྕེ་ཧཱུྃ་གིས་མཚན་པ་ལ་རྃ་དང་དགང་བླུགས་ཀྱི་ཁ་ལ་ཡང་རྃ་གྱིས་མཚན་པར་གྱུར་པར་བསམས་ལ། གཟར་བུ་གཉིས་པུས་མོ་གཉིས་ཀྱི་བར་དུ་ཚུད་པར་བྱས་ཏེ་བྱང་ཆུབ་མཆོག་གི་ཕྱག་རྒྱས་བཟུང་ལ། ཨོཾ་ཨགྣ་ཡེ་སྭཱ་ཧཱ། ཞེས་བརྗོད་ཅིང་མར་བླུགས་གཟར་ལན་བདུན་བདུན་གྱིས་དགང་གཟར་བཀང་ལ་གཟར་བུ་གཉིས་ཁ་སྦྱར་ཏེ་ཐབ་ལ་གཡོན་དུ་བསྐོར་ཞིང་མེ་ལྷའི་ཞལ་དུ་ཕུལ་བར་བསམ་ལ། ཨོཾ་ཨགྣ་ཡེ་ཨཱ་དཱི་བྱ་དཱི་བྱ་ཨ་བི་མ་ཧཱ་ཤྲཱི་ཧ་བྱ་ཀ་བྱ་བཱ་ཧ་ན་ཡེ་བདག་གིས་མཁའ་སྤྱོད་སྒྲུབ་པའི་ནད་གདོན་སྡིག་སྒྲིབ་བར་ཆད་ཐམས་ཅད་དང་གསང་སྔགས་ཀྱི་ལྷག་ཆད་ལ་སོགས་པའི་ཉེས་པ་ཐམས་ཅད་ཤཱིནྟཾ་ཀུ་རུ་ཡེ་སྭཱ་ཧཱ། དེ་ལྟར་བྱོན་ཟན་ལན་གསུམ་ཕུལ་ནས་ཕྱག་རྒྱར་བཅས་ལ། ཨོཾ་ཨགྣ་ཡེ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་ཡེ་སྭཱ་ཧཱ། ཨོཾ་ཨགྣ་ཡེ་ས་པ་རི་ཝཱ་ར་པཱ་དྱཾ་པྲ་ཏཱིཙྪ་ཡེ་སྭཱ་ཧཱ། ཨོཾ་ཨགྣ་ཡེ་ས་པ་རི་ཝཱ་ར་པུཥྤེ་པྲ་ཏཱིཙྪ་ཡེ་སྭཱ་ཧཱ།
ཨོཾ་ཨགྣ་ཡེ་ས་པ་རི་ཝཱ་ར་དྷཱུཔྤེ་པྲ་ཏཱིཙྪ་ཡེ་སྭཱ་ཧཱ། ཨོཾ་ཨགྣ་ཡེ་ས་པ་རི་ཝཱ་ར་ཨཱ་ལོ་ཀེ་པྲ་ཏཱིཙྪ་ཡེ་སྭཱ་ཧཱ། ཨོཾ་ཨགྣ་ཡེ་ས་པ་རི་ཝཱ་ར་གནྡྷེ་པྲ་ཏཱིཙྪ་ཡེ་སྭཱ་ཧཱ། ཨོཾ་ཨགྣ་ཡེ་ས་པ་རི་ཝཱ་ར་ནཻ་ཝི་དྱེ་པྲ་ཏཱིཙྪ་ཡེ་སྭཱ་ཧཱ། ཨོཾ་ཨགྣ་ཡེ་ས་པ་རི་ཝཱ་ར་ཤབྡ་པྲ་ཏཱིཙྪ་ཡེ་སྭཱ་ཧཱ། ཞེས་རོལ་ཆེན་དང་བཅས་པས་མཆོད། ཨོཾ་ཨགྣ་ཡེ་ས་པ་རི་ཝཱ་ར་ཨོཾ་ཨཱཿཧཱུྃ་གིས་ནང་མཆོད་ཕུལ་ནས། འཇིག་རྟེན་དབང་ཕྱུག་ཚངས་དབང་མགོན་གྱི་སྲས། ། མེ་ལྷའི་རྒྱལ་པོ་ཌཱ་ཀིས་དབང་བསྐུར་བས། ། ཤེས་རབ་མཆོག་གིས་ཉོན་མོངས་ཐམས་ཅད་བསྲེགས། །
འཛིན་བྱེད་མེ་ལྷ་ཉིད་ལ་རྣམ་པར་བསྟོད། ། སྐབས་འདིར་མེ་པྲ་བརྟགས་ལ། ངན་ན་བསང་ཆུ་འཐོར་ཞིང༌། སུམྦྷ་བརྗོད་པས་བསྲུང༌། དེ་ནས་བསྲེགས་རྫས་ཀྱི་སྣོད་ལག་པ་གཡོན་པས་བཟུང༌། གཡས་པའི་མཐེབ་སྲིན་གྱིས་བླངས་ལ་གཡོན་པའི་འོག་ནས་བསྐོར་ཞིང་འབུལ་བའི་ཚེ་མཆོག་སྦྱིན་གྱི་ཕྱག་རྒྱ་བཅས་ལ། ཨོཾ་ཨགྣ་ཡེ་ ་་་་་ལྷ་སྔགས། བོ་དྷི་བྲྀཀྵ་ ་་་་་རྫས་སྔགས། ཡེ་སྭཱ་ཧཱ། བདག་གི་ ་་་་་ལས་སྔགས།
སྡིག་སྒྲིབ་བར་ཆད་སྔགས་ཀྱི་ཉེས་པ་ཐམས་ཅད་ཤཱིནྟཾ་ཀུ་རུ་སྭཱ་ཧཱ། ཞེས་དང༌། ཨོཾ་བོ་དྷི་བྲྀཀྵ་ཡེ་སྭཱ་ཧཱ། ཡམ་ཤིང༌། དེ་བཞིན་དུ་ཤ་དུམ། བར་ཐམས་ཅད་ལ་ཐོག་མཐའ་བར་གསུམ་དུ་སྔགས་ ་་་་་ལྷ་སྔགས་རྫས་སྔགས་ལས་སྔགས། གསུམ་ཀ་སྦྲེལ་བ་དང་གཞན་རྫས་སྔགས་རྐྱང་པས་བདུན་སོགས་ཅི་རིགས་པ་གྲངས་མཉམ་པར་ཕུལ་ཏེ། རྫས་སྔགས་ནི། ཨོཾ་ཨགྣ་ཡེ་སྭཱ་ཧཱ། མར་དང༌།
ཨོཾ་སརྦ་པཱ་པྃ་ད་ཧ་ན་བཛྲཱ་ཡེ་སྭཱ་ཧཱ། ཏིལ་དང༌། ཨོཾ་སརྦ་སཾ་པ་དེ་སྭཱ་ཧཱ། ཟས་མཆོག ཨོཾ་བཛྲ་པུཥྚ་ཡེ་སྭཱ་ཧཱ། འབྲས་དང༌། ཨོཾ་བཛྲ་བཱི་ཛ་ཡེ་སྭཱ་ཧཱ། སོ་བ། ཨོཾ་མ་ཧཱ་བེ་གཱ་ཡ་སྭཱ་ཧཱ། ནས་དང༌།
ཨོཾ་མ་ཧཱ་བ་ལཱ་ཡེ་སྭཱ་ཧཱ། སྲན་མ། ཨོཾ་བཛྲ་གྷསྨ་རཱ་ཡེ་སྭཱ་ཧཱ། གྲོ། ཨོཾ་བཛྲ་ཨཱ་ཡུ་ཥེ་སྭཱ་ཧཱ། དཱུརྺ། ཨོཾ་ཨ་པྲ་ཏི་ཧ་ཏ་བཛྲཱ་ཡེ་སྭཱ་ཧཱ། ཀུ་ཤ། ཨོཾ་མ་དཱ་ན་པཉྩ་ཨ་མྲྀ་ཏ་ཨཱཿཧཱུྃ། ཆང་དང༌།
ཨོཾ་བཱ་ལ་པཉྩ་ཨ་མྲྀ་ཏ་ཨཱཿཧཱུྃ། བ་གླང་གི་ཤ་དུམ་གྱི་སྔགས་སོ། ། ཡང༌། ཨོཾ་ཨགྣ་ཡེ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་ཡེ་སྭཱ་ཧཱ། ཨོཾ་ཨགྣ་ཡེ་ས་པ་རི་ཝཱ་ར་པཱ་དྱཾ་སོགས་ནས། ཤབྡའི་བར་གྱིས་ཕྱི་མཆོད་ཕུལ། ཨོཾ་ཨགྣ་ཡེ་ས་པ་རཱི་ཝཱ་ར་ཨོཾ་ཨཱཿཧཱུྃ་གིས་ནང་མཆོད་ཕུལ། འཇིག་རྟེན་དབང་ཕྱུག་ཚངས་དབང་མགོན་གྱི་སྲས། ། མེ་ལྷའི་རྒྱལ་པོ་ཌཱ་ཀིས་དབང་བསྐུར་བས། ། ཤེས་རབ་མཆོག་གིས་ཉོན་མོངས་ཐམས་ཅད་བསྲེགས། །
འཛིན་བྱེད་མེ་ལྷ་ཉིད་ལ་རྣམ་པར་བསྟོད། ། ཨོཾ་ཨགྣ་ཡེ་ཛྭ་ལ་རཾ། ཞེས་མར་ཁུ་བླུགས་གཟར་གང་ཕུལ་བའི་རྐྱེན་གྱིས་མེ་ལྷ་འབར་བའི་རྣམ་པར་གྱུར། དེ་ནས་འཇིག་རྟེན་ལས་འདས་པའི་མེ་ལྷ་བསྐྱེད་པ་ནི། སུམྦྷས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་ཆོས་འབྱུང་གི་ནང་དུ་པྃ་ལས་སྣ་ཚོགས་པདྨ་དང་རྃ་ལས་ཉི་མའི་དཀྱིལ་འཁོར་གྱི་སྟེང་དུ་བྃ་ཡིག་དམར་པོའི་མཐར་གཡོན་སྐོར་གྱིས། ཨོཾ་ཨོཾ་ཨོཾ་སརྦ་བུདྡྷ་ཌཱ་ཀི་ནཱི་ཡེ། བཛྲ་ཝརྞ་ནཱི་ཡེ། བཛྲ་བཻ་རོ་ཙ་ནཱི་ཡེ།
ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སྭཱ་ཧཱ། ཞེས་པའི་སྔགས་ཕྲེང་ཁ་དོག་དམར་པོས་བསྐོར་བ་ལས་འོད་ཟེར་འཕྲོས། འཕགས་པ་མཆོད་སེམས་ཅན་གྱི་དོན་བྱས་ཚུར་འདུས་ཡིག་འབྲུ་རྣམས་ལ་ཐིམ་པར་ཡོངས་སུ་གྱུར་པ་ལས་རྗེ་བཙུན་རྡོ་རྗེ་རྣལ་འབྱོར་མའི་སྐུར་གྱུར་པ་ནི། སྣ་ཚོགས་པདྨ་དང་ཉི་མའི་གདན་ལ་ཞབས་གཡས་བརྐྱང་བས་དུས་མཚན་མ་དམར་མོའི་ནུ་མའི་སྟེང་ནས་མནན་པ། གཡོན་བསྐུམ་པས་འཇིགས་བྱེད་ནག་པོའི་མགོ་བོ་རྒྱབ་ཏུ་བལྟབ་ནས་མནན་པ། སྐུ་མདོག་དམར་པོ་བསྐལ་པའི་མེ་ལྟ་བུའི་གཟི་བརྗིད་ཅན། ཞལ་གཅིག་ཕྱག་གཉིས་སྤྱན་གསུམ་དག་པ་མཁའ་སྤྱོད་དུ་གཟིགས་པ། ཕྱག་གཡས་རྡོ་རྗེ་མཚན་པའི་གྲི་གུག་ཐུར་དུ་བརྐྱང་ནས་འཛིན་པ། གཡོན་པས་ཐོད་པ་ཁྲག་གིས་གང་བ་སྟེང་ཕྱོགས་སུ་བཟུང་ནས་ཞལ་གྱེན་དུ་ཕྱོགས་པས་གསོལ་བ། ཕྲག་པ་གཡོན་པར་རྡོ་རྗེས་མཚན་པའི་ཁ་ཊྭཱཾ་ག་ལ་ཌཱ་མ་རུ་དང༌།
དྲིལ་བུ་དང་འཕན་རྩེ་གསུམ་པ་འཕྱང་བཞིན་པ་བསྣམས་པ། དབུ་སྐྲ་ནག་པོ་སིལ་བུར་གྱུར་པས་སྐུ་རྐེད་ཡན་ཆད་ཁེབ་པ། ལང་ཚོ་དར་ལ་བབ་ཅིང་འདོད་པའི་ནུ་འབུར་རྒྱས་པ། བདེ་བ་བསྐྱེད་པའི་ཉམས་ཅན་མི་མགོ་སྐམ་པོ་ལྔའི་དབུ་རྒྱན་དང༌། སྐམ་པོ་ལྔ་བཅུའི་དོ་ཤལ་ཅན། གཅེར་བུ་ཕྱག་རྒྱ་ལྔས་བརྒྱན་པ། ཡེ་ཤེས་ཀྱི་མེ་འབར་བའི་དབུས་ན་བཞུགས་པའི་སྟེང་འོག་ཕྱོགས་མཚམས་མཐའ་སྐོར་དུ་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང༌། ཡི་དམ་དཀྱིལ་འཁོར་གྱི་ལྷ་ཚོགས། སངས་རྒྱས་དང་བྱང་ཆུབ་སེམས་དཔའ་དཔའ་བོ་དང་རྣལ་འབྱོར་མ་ཐམས་ཅད་ཀྱིས་བསྐོར་བར་བསམས་ལ། དེ་ནས་འབར་བའི་ཕྱག་རྒྱ་སྨིན་མཚམས་སུ་གཡོན་སྐོར་ལན་གསུམ་བསྐོར་ཞིང༌།
ངག་ཏུ་ཕཻཾ། རང་གི་ཐུགས་ཀའི་བྃ་ཡིག་ལས་འོད་ཟེར་འཕྲོས་པས་འོག་མིན་ནས་རྗེ་བཙུན་རྡོ་རྗེ་རྣལ་འབྱོར་མ་ལ་སངས་རྒྱས་དང་བྱང་ཆུབ་སེམས་དཔའ་དཔའ་བོ་རྣལ་འབྱོར་མའི་ཚོགས་དཔག་ཏུ་མེད་པས་བསྐོར་བ་ཨོཾ་བཛྲ་ས་མཱ་ཛཿ ཞེས་སྤྱན་དྲངས། ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། པད་ཀོར་གྱི་མཐར་འཁྱུད་པའི་ཕྱག་རྒྱ་བྱས་ལ། ཨོཾ་ཡོ་ག་ཤུདྡྷཿསརྦ་དྷརྨཱཿཡོ་ག་ཤུདྡྷོ྅ཧཾ། དེའི་གནས་རྣམས་སུ་ཟླ་བའི་དཀྱིལ་འཁོར་གྱི་སྟེང་དུ་ལྟེ་བར་ཨོཾ་བྃ་དམར་མོ་རྡོ་རྗེ་ཕག་མོ། སྙིང་གར་ཧྃ་ཡོཾ་སྔོན་མོ་གཤིན་རྗེ་མ། ཁར་ཧྲིཾ་མོཾ་དཀར་མོ་རྨོངས་བྱེད་མ།
དཔྲལ་བར་ཧྲིཾ་ཧྲིཾ་སེར་མོ་སྐྱོད་བྱེད་མ། སྤྱི་གཙུག་ཏུ་ཧཱུྃ་ཧཱུྃ་ལྗང་གུ་སྐྲག་བྱེད་མ། ཡན་ལག་ཐམས་ཅད་ལ་ཕཊ་ཕཊ་དུད་ཁ་ཙཎྜི་ཀའི་ངོ་བོར་གྱུར། སླར་ཡང་རང་གི་ཐུགས་ཀ་ནས་འོད་ཟེར་འཕྲོས་པས་དབང་གི་ལྷ་དཔལ་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་མདུན་གྱི་ནམ་མཁར་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས། དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས་དབང་གི་ལྷ་རྣམས་ཀྱིས། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། །
དེ་བཞིན་བདག་གིས་དབང་བསྐུར་རོ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར་སྐུ་གང་དྲི་མ་དག་ཆུའི་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུར་བརྒྱན། ཞེས་ཡན་ལག་བཞི་རྫོགས་སུ་བསྐྱེད། རྗེ་བཙུན་མའི་ཞལ་འཛུམ་ཞིང་ཅུང་ཟད་གདངས་པའི་ལྗགས་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལ་རྃ་དང༌། དགངས་བླུགས་ཀྱི་ཁ་ལ་རཾ་ཡིག་གིས་མཚན་པར་གྱུར་པར་བསམས་ལ། ཨོཾ་ཨོཾ་ཨོཾ་སརྦ་བུདྡྷ་ཌཱ་ཀི་ནཱི་ཡེ། བཛྲ་ཝརྞ་ནཱི་ཡེ། བཛྲ་བཻ་རོ་ཙ་ནཱི་ཡེ། ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སྭཱ་ཧཱ།
ཞེས་བརྗོད་ཅིང་མར་ཁུ་བླུགས་གཟར་ལན་བདུན་གྱིས་དགང་གཟར་བཀང་ལ་གཟར་བུ་གཉིས་ཁ་སྦྱར་ཏེ་ཐབ་ལ་གཡོན་དུ་བསྐོར་ཞིང་རྗེ་བཙུན་མའི་ཞལ་དུ་འབུལ་བར་བསམས་ལ། ཨོཾ་ཨགྣ་ཡེ་ཨ་དཱི་བྱ་དཱི་བྱ་ཨ་བི་མ་ཧཱ་ཤྲཱི་ཧ་བྱ་ཀ་བྱ་བཱ་ཧ་ན་ཡེ་བདག་གིས་མཁའ་སྤྱོད་སྒྲུབ་པའི་ནད་གདོན་སྡིག་སྒྲིབ་བར་ཆད་དང་གསང་སྔགས་ཀྱི་ལྷག་ཆད་ལ་སོགས་པའི་ཉེས་པ་ཐམས་ཅད་ཤཱིནྟཾ་ཀུ་རུ་ཡེ་སྭཱ་ཧཱ། དེ་ལྟར་བྱོན་ཟན་ལན་གསུམ་ཕུལ་ལ། ཕྱག་རྒྱ་བཅས་པས། ཨོཾ་སརྦ་ཏ་ཐཱ་ག་ཏ་བཛྲ་ཡོ་གི་ནཱི་ས་པ་རི་ཝཱ་ར་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྃ། ཨོཾ་སརྦ་ཏཱ་ཐཱ་ག་ཏ་བཛྲ་ཡོ་གི་ནཱི་ས་པ་རི་ཝཱ་ར་པཱ་དྱཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྃ། ཨོཾ་སརྦ་ཏ་ཐཱ་ག་ཏ་བཛྲ་ཡོ་གི་ནཱི་ས་པ་རི་ཝཱ་ར་པུཥྤེ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྃ། ཨོཾ་སརྦ་ཏ་ཐཱ་ག་ཏ་བཛྲ་ཡོ་གི་ནཱི་ས་པ་རི་ཝཱ་ར་དྷཱུཔྤེ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྃ། ཨོཾ་སརྦ་ཏ་ཐཱ་ག་ཏ་བཛྲ་ཡོ་གི་ནཱི་ས་པ་རི་ཝཱ་ར་ཨ་ལོ་ཀེ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྃ། ཨོཾ་སརྦ་ཏ་ཐཱ་ག་ཏ་བཛྲ་ཡོ་གི་ནཱི་ས་པ་རི་ཝཱ་ར་གནྡྷེ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྃ།
ཨོཾ་སརྦ་ཏ་ཐཱ་ག་ཏ་བཛྲ་ཡོ་གི་ནཱི་ས་པ་རི་ཝཱ་ར་ནཻ་ཝི་དྱེ་པྲ་ཏཱིཙྪ་པཱུ་ཛ་མེ་གྷ་ས་པུ་དྲ་སྥ་ར་ཎ་ས་མ་ཡེ་ཨཱཿཧཱུྃ། ཨོཾ་སརྦ་ཏ་ཐཱ་ག་ཏ་བཛྲ་ཡོ་གི་ནཱི་ས་པ་རི་ཝཱ་ར་ཤབྡ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྃ། ཞེས་རོལ་ཆེན་དང་བཅས་པས་མཆོད། ཨོཾ་བཛྲ་གྷཎྜེ་ར་ཎི་ཏ། པྲ་ར་ཎི་ཏ། སཾ་པྲ་ར་ཎི་ཏ། སརྦ་བུདྡྷ་ཀྵེ་ཏྲ་པྲ་ཙ་ལི་ཏི། པྲ་ཛྙཱ་པཱ་ར་མི་ཏ་ནཱ་ད་སཾ་བྷ་ཝེ་ཏ། བཛྲ་དྷརྨཱ་ཧྲྀ་ད་ཡ་ནི་སནྟོ་ཥ་ཎི་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨ་ཁཾ་སྭཱ་ཧཱ། ཨོཾ་སརྦ་ཏ་ཐཱ་ག་ཏ་བཛྲ་ཡོ་གི་ནཱི་ས་པ་རི་ཝཱ་ར་ཨོཾ་ཨཱཿཧཱུྃ།
གིས་ནང་མཆོད་ཕུལ་ལ་རྡོ་རྗེ་དྲིལ་བུ་འཛིན་ཏེ། དཔལ་ལྡན་རྡོ་རྗེ་མཁའ་འགྲོ་མ། ། མཁའ་འགྲོ་མ་ཡི་འཁོར་ལོས་སྒྱུར། ། ཡེ་ཤེས་ལྔ་དང་སྐུ་གསུམ་བརྙེས། ། འགྲོ་བ་སྐྱོབ་ལ་ཕྱག་འཚལ་ལོ། ། ཇི་སྙེད་རྡོ་རྗེ་མཁའ་འགྲོ་མ། ། ཀུན་ཏུ་རྟོག་པའི་འཆིང་གཅོད་ཅིང༌། ། འཇིག་རྟེན་བྱ་བ་རབ་འཇུག་མ། ། དེ་སྙེད་རྣམས་ལ་ཕྱག་འཚལ་ལོ། ། ཞེས་པས་བསྟོད།
སྤྲོ་ན་བླ་མ་གོང་མས་མཛད་པའི་བསྟོད་པ་གསོལ་འདེབས་རྣམས་ཀྱིས་རེས་མོས་སུ་བསྟོད། དེ་ནས་སྲེག་རྫས་རྣམས་འབུལ་བ་ནི་ཕྱག་ལེན་གོང་བཞིན་གྱིས། ཨོཾ་ཨོཾ་ཨོཾ་སརྦ་བུདྡྷ་སོགས་དང༌། ཨོཾ་བོ་དྷི་བྲྀཀྵ་ཡེ་བདག་གིས་མཁའ་སྤྱོད་སྒྲུབ་པའི་ནད་གདོན་སྡིག་སྒྲིབ་བར་ཆད་ཐམས་ཅད་དང་ཁྱད་པར་གསང་སྔགས་ཀྱི་ལྷག་ཆད་ཉེས་པ་ཐམས་ཅད་ཤཱིནྟཾ་ཀུ་རུ་ཡེ་སྭཱ་ཧཱ། ཞེས་ཨོཾ་གསུམ་མ་ལྷ་སྔགས། ཨོཾ་བོ་དྷི་བྲྀཀྵ་ཡེ་རྫས་སྔགས། ཤམ་བུའི་སྤེལ་ཚིག་ལས་སྔགས་དེ་ལྟ་བུ་ཐོག་མཐའ་བར་གསུམ་དང༌། གཞན་རྫས་སྔགས་རྐྱང་པས་བརྒྱ་རྩ་བརྒྱད་དམ། ལྔ་བཅུ་རྩ་གཅིག ཉེར་གཅིག
བཅུ་གཉིས་སོགས་ཕུལ། དེ་བཞིན་དུ་ཨོཾ་བོ་དྷི་བྲྀཀྵ་ཡེ་སྭཱ་ཧཱ། ཡམ་ཤིང༌། ཨོཾ་ཨགྣ་ཡེ་སྭཱ་ཧཱ། མར་དང༌། ཨོཾ་སརྦ་པཱ་པྃ་ད་ཧ་ན་བཛྲཱ་ཡེ་སྭཱ་ཧཱ། ཏིལ་དང༌། ཨོཾ་སརྦ་སཾ་པ་དེ་སྭཱ་ཧཱ། ཟས་མཆོག ཨོཾ་བཛྲ་པུཥྚ་ཡེ་སྭཱ་ཧཱ།
འབྲས་དང༌། ཨོཾ་བཛྲ་བཱི་ཛཱ་ཡེ་སྭཱ་ཧཱ། སོ་བ། ཨོཾ་མ་ཧཱ་བེ་གཱ་ཡེ་སྭཱ་ཧཱ། ནས་དང༌། ཨོཾ་མ་ཧཱ་བཱ་ལཱ་ཡེ་སྭཱ་ཧཱ། སྲན་མ། ཨོཾ་བཛྲ་གྷསྨ་རཱ་ཡེ་སྭཱ་ཧཱ། གྲོ། ཨོཾ་བཛྲ་ཨཱ་ཡུ་ཥེ་སྭཱ་ཧཱ།
དཱུརྺ། ཨོཾ་ཨ་པྲ་ཏི་ཧ་ཏ་བཛྲཱ་ཡེ་སྭཱ་ཧཱ། ཀུ་ཤ། ཨོཾ་མ་དཱ་ན་པཉྩ་ཨ་མྲྀ་ཏ་ཨཱཿཧཱུྃ། ཆང་དང༌། ཨོཾ་བཱ་ལ་པཉྩ་ཨ་མྲྀ་ཏ་ཨཱཿཧཱུྃ། བ་གླང་གི་ཤ་དུམ་གྱི་སྔགས་སོ། ། དེ་ཡང་ཡམ་ཤིང་མེ་འབར་བའི་དཀྱིལ་དུ། མར་ཁུ་དང་ཆང་སོགས་ཁུ་བའི་རྫས་རྣམས་ཞལ་དུ། གོང་བུའི་རྫས་རྣམས་ཕྱག་ཏུ།
དཱུརྺ་དང་ཀུ་ཤ་རྣམས་དབུའི་གཙུག་ཏུ་འབུལ་བར་བསམ། དེ་ཡང་གཟི་བརྗིད་བསྐྱེད་ཕྱིར་བུད་ཤིང༌། འབྱོར་པ་རྒྱས་ཕྱིར་མར། དགེ་བ་བསྐྱེད་ཕྱིར་ཏིལ། བདེ་བ་བསྐྱེད་ཕྱིར་ཟས་མཆོག བསོད་ནམས་བསྐྱེད་ཕྱིར་འབྲས། ནོར་དང་འབྲུ་རྒྱས་ཕྱིར་སོ་བ། ཤུགས་བསྐྱེད་ཕྱིར་ནས། སྟོབས་བསྐྱེད་ཕྱིར་སྲན་མ། ནད་འཇོམས་ཕྱིར་གྲོ།
ཚེ་སྲོག་བསྐྱེད་ཕྱིར་དཱུརྺ། སྲུང་བ་འགྲུབ་ཕྱིར་ཀུ་ཤ། མཆོག་གི་དངོས་གྲུབ་ཐོབ་ཕྱིར་ཆང་དང་ཤ་བདུད་རྩི་ལྔར་དམིགས། མདོར་ན་རྫས་ཕུལ་བའི་དགོས་པ་གཟི་བརྗིད་ནས་སྲུང་བའི་བར་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཉེ་བར་ཞི་ཞིང་འདོད་པའི་དོན་རྣམས་མྱུར་དུ་འགྲུབ་པ་དང་ཡར་རྒྱས་གོང་འཕེལ་གྱི་ཆེད་དུ་དམིགས་ནས་འབུལ་ཞིང༌། ཤ་ཆང་བདུད་རྩི་ལྔར་དམིགས་པ་ནི་མཆོག་གི་ཕྱག་རྒྱ་ཆེན་པོ་རྡོ་རྗེ་བཙུན་རྡོ་རྗེ་རྣལ་འབྱོར་མའི་གོ་འཕང་མྱུར་དུ་ཐོབ་པའི་ཆེད་དུ་འབུལ། ལྷ་སྔགས་དངོས་གཞིའི་བསྲེག་རྫས་འབུལ་བའི་དམིགས་པ་ནི། ནམ་མཁའི་ཁམས་ཐམས་ཅད་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་གང་བ་སྐུ་མདོག་དཀར་པོ་ཕྱག་ན་ཡེ་ཤེས་ཀྱི་བདུད་རྩིས་གང་བའི་བུམ་པ་འཛིན་པས་བདག་ལ་དབང་བསྐུར་བས་སྡིག་སྒྲིབ་མ་ལུས་པ་དག་ནས་ལུས་ཡེ་ཤེས་ཀྱི་བདུད་རྩིས་མེར་གྱིས་ཁེངས་ཏེ་རྗེ་བཙུན་རྡོ་རྗེ་རྣལ་འབྱོར་མའི་གོ་འཕང་མངོན་དུ་བྱས་བྱུང་སྙམ་པའི་ཏིང་ངེ་འཛིན་མ་ཡེངས་པར་བྱ་ཞིང༌། མདུན་བསྐྱེད་ཀྱི་སྐུ་ལས་ཀྱང་འོད་ཟེར་དཀར་པོ་འཕྲོས་པས་བདག་དང་བསྒྲུབ་བྱ་ལ་ཕོག་པས་སྡིག་སྒྲིབ་སྦྱངས་པར་བསམ། ཡང་གཞན་དོན་དུ་བྱེད་ན། མདུན་བསྐྱེད་ཀྱི་མདུན་དུ་པད་ཟླའི་གདན་བསྒྲུབ་བྱ་གང་ཡིན་པ་དེ་རྒྱན་གོས་དཀར་པོས་བརྒྱན་པའི་ལུས་ལ་མདུན་བསྐྱེད་ཀྱི་འོད་ཟེར་སྤྲོ་བསྡུས་ནད་གདོན་སྡིག་སྒྲིབ་ཐམས་ཅད་སྦྱངས་པར་བསམ་ཞིང༌།
གྲངས་གསོག་གི་ཚེ་རྫས་ཏིལ་ཁོ་ནས་ཨོཾ་གསུམ་མ་ཐུན་རེ་ལ་གང་འགྲོ་རེ་འབུལ། བསྙེན་སྔགས་འབུམ་ཕྲག་བཞི་སོང་བའི་ཁ་སྐོང་དུ་ཁྲི་ཕྲག་བཞི་བསྐོར་བཅས་སྔགས་ཀྱང་ལྷ་སྔགས་ཁོ་ནས་འབུལ་ལ། དེའི་རྒྱུ་མཚན་ཡང་བསྙེན་པ་ཁ་བསྐང་བའི་སྔགས་ལྷ་རང་རང་གི་དགོས་ཀྱི། རྫས་སྔགས་ལྷ་སྔགས་མ་ཡིན་པའི་ཕྱིར། དེའི་ཕྱག་ལེན་རྗེ་སེམས་དཔའ་ཆེན་པོས་བདག་ཆེན་རྡོ་རྗེ་འཆང་ཆེན་པོའི་ཕྱག་ལེན་དུ་གདམས་པའི་ཁའུ་བྲག་རྫོང་པའི་རྗེས་ཞུགས་ཚར་ལུགས་ཐུན་མོང་མ་ཡིན་པའི་ཕྱག་བཞེས་གཙང་མ་ཡིན་ནོ། ། མཐར་ཡང་ལྷ་སྔགས་ཨོཾ་གསུམ་མ་རྫས་སྔགས་ལས་སྔགས་སྤེལ་བ་ཚར་རེས་མགོ་དྲངས་པའི། ཨོཾ་བོ་དྷི་བྲྀཀྵ་ཡེ་སྭཱ་ཧཱ། ཡམ་ཤིང༌། ཨོཾ་ཨགྣ་ཡེ་སྭཱ་ཧཱ། མར་དང༌།
ཨོཾ་སརྦ་པཱ་པཾ་ད་ཧ་ན་བཛྲཱ་ཡེ་སྭཱ་ཧཱ། ཏིལ་དང༌། ཨོཾ་སརྦ་སཾ་པ་དེ་སྭཱ་ཧཱ། ཟས་མཆོག ཨོཾ་བཛྲ་པུཥྚ་ཡེ་སྭཱ་ཧཱ། འབྲས་དང༌། ཨོཾ་བཛྲ་བི་ཛཱ་ཡེ་སྭཱ་ཧཱ། སོ་བ། ཨོཾ་མ་ཧཱ་བེ་གཱ་ཡེ་སྭཱ་ཧཱ། ནས་དང༌།
ཨོཾ་མ་ཧཱ་བཱ་ལཱ་ཡེ་སྭཱ་ཧཱ། སྲན་མ། ཨོཾ་བཛྲ་གྷསྨ་རཱ་ཡེ་སྭཱ་ཧཱ། གྲོ་དང༌། ཨོཾ་བཛྲ་ཨཱ་ཡུ་ཥེ་སྭཱ་ཧཱ། དཱུརྺ། ཨོཾ་ཨ་པྲ་ཏི་ཧ་ཏ་བཛྲཱ་ཡེ་སྭཱ་ཧཱ། ཀུ་ཤ། ཨོཾ་མ་དཱ་ན་པཉྩ་ཨ་མྲྀ་ཏ་ཨཱཿཧཱུྃ། ཆང་དང༌།
ཨོཾ་བཱ་ལ་པཉྩ་ཨ་མྲྀ་ཏ་ཨཱཿཧཱུྃ། བ་གླང་གི་ཤ་དུམ་བཅས་ཀྱིས་སྔགས་རྣམས་ཚང་བར་བདུན་ཙམ་ཕུལ། སླར་ཡང་རྗེ་བཙུན་མའི་ཞལ་འཛུམ་ཞིང་ཅུང་ཟད་གདངས་པའི་ལྗགས་ཧཱུྃ་ལས་རྡོ་རྗེ་ཧཱུྃ་མཚན་པ་ལ་རྃ་དང༌། དགང་བླུགས་ཀྱི་ཁ་ལ་ཡང་རྃ་ཡིག་གིས་མཚན་པར་གྱུར་པར་བསམས་ལ། ཨོཾ་ཨོཾ་ཨོཾ་སརྦ་བུདྡྷ་ཌཱ་ཀི་ནཱི་ཡེ། བཛྲ་ཝརྞནཱི་ཡེ། བཛྲ་བཻ་རོ་ཙ་ནཱི་ཡེ། ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སྭཱ་ཧཱ། ཞེས་བརྗོད་ཅིང་མར་ཁུ་བླུགས་གཟར་ལན་བདུན་གྱིས་དགང་གཟར་བཀང་ལ་གཟར་བུ་གཉིས་ཁ་སྦྱར་ཏེ་ཐབ་ལ་གཡོན་དུ་བསྐོར་ཞིང་རྗེ་བཙུན་མའི་ཞལ་དུ་ཕུལ་བར་བསམས་ལ། ཨོཾ་ཨགྣ་ཡེ་ཨཱ་དཱི་བྱཱ་དི་བྱ་ཨ་བཱི་མ་ཧཱ་ཤྲཱི་ཧ་བྱ་ཀ་བྱ་བཱ་ཧ་ན་ཡེ་བདག་གིས་མཁའ་སྤྱོད་སྒྲུབ་པའི་ནད་གདོན་སྡིག་སྒྲིབ་བར་ཆད་ཐམས་ཅད་དང་གསང་སྔགས་ཀྱི་ལྷག་ཆད་ལ་སོགས་པའི་ཉེས་པ་ཐམས་ཅད་ཤཱིནྟཾ་ཀུ་རུ་ཡེ་སྭཱ་ཧཱ།
དེ་ལྟར་གཤེགས་སྐྱེམས་མར་ཁུ་བདུན་ཚན་གསུམ་ཕུལ་ནས་ཕྱག་རྒྱར་བཅས་པས། ཨོཾ་སརྦ་ཏ་ཐཱ་ག་ཏ་བཛྲ་ཡོ་གི་ནཱི་ས་པ་རི་ཝཱ་ར་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྃ། ཨོཾ་སརྦ་ཏ་ཐཱ་ག་ཏ་བཛྲ་ཡོ་གི་ནཱི་ས་པ་རི་ཝཱ་ར་པཱ་དྱཾ་སོགས་ནས། ཤབྡ་ཨཱཿཧཱུྃ། ཞེས་རོལ་མོ་དང་བཅས་པས་མཆོད། ཨོཾ་བཛྲ་གྷཎྜེ་ར་ཎི་ཏ་སོགས་ནས། ཨཱ་ཁཾ་སྭཱ་ཧཱ། ཨོཾ་སརྦ་ཏ་ཐཱ་ག་ཏ་བཛྲ་ཡོ་གི་ནཱི་ས་པ་རི་ཝཱ་ར་ཨོཾ་ཨཱཿཧཱུྃ། ནང་མཆོད་ཕུལ། རྡོ་རྗེ་དྲིལ་བུ་འཛིན་པས།
དཔལ་ལྡན་རྡོ་རྗེ་མཁའ་འགྲོ་མ། ། མཁའ་འགྲོ་མ་ཡི་འཁོར་ལོས་སྒྱུར། ། ཡེ་ཤེས་ལྔ་དང་སྐུ་གསུམ་བརྙེས། ། འགྲོ་བ་སྐྱོབ་ལ་ཕྱག་འཚལ་ལོ། ། ཇི་སྙེད་རྡོ་རྗེ་མཁའ་འགྲོ་མ། ། ཀུན་ཏུ་རྟོག་པའི་འཆིང་གཅོད་ཅིང༌། ། འཇིག་རྟེན་བྱ་བ་རབ་འཇུག་མ། ། དེ་སྙེད་རྣམས་ལ་ཕྱག་འཚལ་ལོ། ། དེ་ནས་གཏོར་མ་རྣམས་ནང་མཆོད་ཆུ་ཆང་གིས་སྦྱངས་ལ། སུམྦྷས་བསང༌།
སྭ་བྷཱས་སྦྱངས། སྟོང་པའི་ངང་ལས་ཨ་ལས་ཐོད་པ་ཡངས་ཤིང་རྒྱ་ཆེ་བའི་ནང་དུ་ཤ་ལྔ་བདུད་རྩི་ལྔ་ཡེ་ཤེས་ལྔ་རྣམས་ཞུ་བ་ལས་བྱུང་བའི་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར་པར་བསམས་ལ། ཨོཾ་ཨཱཿཧཱུྃ་ཧ་ཧོ་ཧྲཱིཿ ཞེས་པའི་ཕྱག་རྒྱ་དང་བཅས་པས་ལན་གསུམ་བརྗོད་ཅིང་བྱིན་གྱིས་བརླབས། ཕཻཾ། ཞེས་བརྗོད་པས། རང་གི་སྙིང་ག་ནས་འོད་ཟེར་འཕྲོས་པས་འོག་མིན་གྱི་གནས་ནས་རྗེ་བཙུན་རྡོ་རྗེ་རྣལ་འབྱོར་མ་ལ་སངས་རྒྱས་དང་བྱང་ཆུབ་སེམས་དཔའ་དཔའ་བོ་དང་རྣལ་འབྱོར་མ་ཆོས་སྐྱོང་བ་དང་འཇིག་རྟེན་སྐྱོང་བའི་ཚོགས་ཀྱིས་བསྐོར་བ་མདུན་གྱི་ནམ་མཁར་ཨོཾ་བཛྲ་ས་མཱ་ཛཿ ཞེས་སྤྱན་དྲངས། པད་ཀོར་སྔོན་དུ་འགྲོ་བའི་རྡོ་རྗེ་ཐལ་མོ་ཁ་གྱེན་དུ་ཕྱེ་བའི་མཐར་སེ་གོལ་གཏོགས་པ་དང་བཅས་པ་བྱ་ཞིང༌། ཨོཾ་ཨོཾ་ཨོཾ་སརྦ་བུདྡྷ་ཌཱ་ཀི་ནཱི་ཡེ།
བཛྲ་ཝརྞ་ནཱི་ཡེ། བཛྲ་བཻ་རོ་ཙ་ནཱི་ཡེ། ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སྭཱ་ཧཱ། ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་ཎཾ་ཨཱ་དྱ་ནུཏྤནྣ་ཏྭ་ཏ་ཨོཾ་ཨཱཿཧཱུྃ་ཕཊ་སྭཱ་ཧཱ། ཞེས་ལན་གསུམ་ལྔའམ་བདུན་གྱིས་ཕུལ། ཨོཾ་བཛྲ་ཨརྒྷཾ་ཨཱཿཧཱུྃ། སོགས་ནས། ཤབྡ་ཨཱཿཧཱུྃ་གིས་ཕྱི་མཆོད་ཕུལ། ཨོཾ་བཛྲ་ཨ་རལླི་ཧོ། ཨོཾ་ཨཱཿཧཱུྃ།
རྗེ་བཙུན་རྡོ་རྗེ་རྣལ་འབྱོར་མ་དཔའ་བོ་དང་མཁའ་འགྲོའི་ལྷ་ཚོགས་རྣམས་ཀྱི་ཞལ་དུ་མཆོད་པ་དམ་པ་འབུལ་ལོ། ། ཞེས་ནང་མཆོད་གཏོར། བསྟོད་པ་ནི། ཌཱ་མ་རུའི་མགོ་འདྲེན་གྱིས་རོལ་ཆེན་བྱ་ཞིང༌། དཔལ་ལྡན་རྡོ་རྗེ་མཁའ་འགྲོ་མ། ། མཁའ་འགྲོ་མ་ཡི་འཁོར་ལོས་སྒྱུར། ། ཡེ་ཤེས་ལྔ་དང་སྐུ་གསུམ་བརྙེས། ། འགྲོ་བ་སྐྱོབ་ལ་ཕྱག་འཚལ་ལོ། ། ཇི་སྙེད་རྡོ་རྗེ་མཁའ་འགྲོ་མ། ། ཀུན་ཏུ་རྟོག་པའི་འཆིང་གཅོད་ཅིང༌། །
འཇིག་རྟེན་བྱ་བ་རབ་འཇུག་ན། ། དེ་སྙེད་རྣམས་ལ་ཕྱག་འཚལ་ལོ། ། ཞེས་པས་བསྟོད་ལ། འཆི་ཚེ་མགོན་དང་དཔའ་བོ་མ་ཚོགས་ཀྱིས། ། མེ་ཏོག་གདུགས་དང་རྒྱལ་མཚན་ཐོགས་ནས་སུ། ། རོལ་མོ་གླུ་དབྱངས་སྒྲ་སྙན་སོགས་མཆོད་པའི། ། མཁའ་ལ་སྤྱོད་པའི་གནས་སུ་འཁྲིད་པར་ཤོག ། དེ་ནས་མཁའ་འགྲོ་སྤྱི་གཏོར་ནི། ཕཻཾ་ཞེས་དང༌། ཨོཾ་བཛྲ་ཨ་རལླི་ཧོཿ
ཛཿཧཱུྃ་བཾ་ཧོཿ བཛྲ་ཌཱ་ཀི་ནི་ས་མ་ཡ་སྟྭཾ་དྲྀ་ཤྱ་ཧོཿ ཞེས་བརྗོད། རང་གི་སྙིང་གའི་ས་བོན་གྱི་འོད་ཟེར་གྱིས་འཛམ་བུའི་གླིང་ན་གདོད་ནས་གྲུབ་པའི་དུར་ཁྲོད་བརྒྱད་མདུན་གྱི་ནམ་མཁར་བྱོན་པར་བསམས་ལ། དེ་རྣམས་ལ་གཏོར་མ་ཕུལ་བར་བསམ་ལ། ཐལ་མོ་ཁ་གྱེན་དུ་ཕྱེ་ལ། ཨོཾ་ཁ་ཁ་ཁཱ་ཧི་ཁཱ་ཧི། སརྦ་ཡཀྵ། རཀྵ་ས་བྷུ་ཏ། པྲེ་ཏ།
པི་ཤཱ་ཙི་ཨུནྨཱ་ད། ཨ་པ་སྨཱ་ར། ཌཱ་ཀ་ཌཱ་ཀི་ནྱ་ད་ཡཿ ཨི་མཾ་བ་ལིཾ་གྲྀཧྞནྟུ། ས་མ་ཡ་རཀྵནྟུ། མ་མ་སརྦ་སིདྡྷི། མེ་པྲ་ཡ་ཙྪནྟུ། ཡ་ཐཻ་བཾ། ཡ་ཐཻཥྚཾ། བྷུཉྫ་ཐ།
ཛིགྷ་ཐ། པིཾ་པ་ཐ། མཱ་ཏི་ཀྲ་མ་ཐ། མ་མ་སརྦ་ཀརྻཾ། སཏྶུ་ཁཾ་བི་ཤུདྡྷ་ཡེ། ས་ཧཱ་ཡི་ཀ་བྷ་ཝནྟུ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། ཞེས་ལན་གསུམ་གྱིས་ཕུལ། ཨོཾ་བཛྲ་ཨརྒྷཾ་སྭཱ་ཧཱ། ཨོཾ་བཛྲ་པཱ་དྱཾ་སྭཱ་ཧཱ། ཨོཾ་བཛྲ་པུཥྤེ་ཨཱཿཧཱུྃ།
སོགས་ནས་ཤབྡ་ཨཱཿཧཱུྃ་གིས་མཆོད། ནང་མཆོད་ཕུལ་ཏེ། ཨོཾ་ཨཱཿཧཱུྃ། སངས་རྒྱས་མཁའ་འགྲོ། རྡོ་རྗེ་མཁའ་འགྲོ། རིན་ཆེན་མཁའ་འགྲོ། པདྨ་མཁའ་འགྲོ། སྣ་ཚོགས་མཁའ་འགྲོ་ལ་སོགས་པ་གནས་གསུམ་གྱི་དཔའ་བོ་དང་མཁའ་འགྲོ་མ་རྣམས་ཀྱི་ཞལ་དུ་མཆོད་པ་དམ་པ་འབུལ་ལོ། ། ཞེས་བརྗོད། དྲིལ་བུ་ཆིག་བརྡུང་བྱ་ཞིང༌།
ལྷ་ཡི་ཚོགས་རྣམས་མ་ལུས་དང༌། ། ཀླུ་ཡི་ཚོགས་རྣམས་མ་ལུས་དང༌། ། གནོད་སྦྱིན་ཚོགས་རྣམས་མ་ལུས་དང༌། ། སྲིན་པོའི་ཚོགས་རྣམས་མ་ལུས་དང༌། ། འབྱུང་པོའི་ཚོགས་རྣམས་མ་ལུས་དང༌། ། ཡི་དྭགས་ཚོགས་རྣམས་མ་ལུས་དང༌། ། ཤ་ཟའི་ཚོགས་རྣམས་མ་ལུས་དང༌། ། སྨྱོ་བྱེད་ཚོགས་རྣམས་མ་ལུས་དང༌། ། རྗེད་བྱེད་ཚོགས་རྣམས་མ་ལུས་དང༌། ། མཁའ་འགྲོའི་ཚོགས་རྣམས་མ་ལུས་དང༌། །
མ་མོའི་ཚོགས་རྣམས་མ་ལུས་དང༌། ། དེ་ལ་སོགས་ཏེ་འབྱུང་པའི་ཚོགས། ། མ་ལུས་པར་ནི་ཐམས་ཅད་དག ། འདིར་གཤེགས་བདག་ལ་དགོངས་སུ་གསོལ། ། བསྟན་པ་བསྲུང་དང་འགྲོ་བའི་དོན་མཛད་ཕྱིར། ། ཐུགས་དམ་བཅས་ཤིང་ཞལ་གྱིས་བཞེས་པ་རྣམས། ། དཔལ་ཆེན་བཀའ་སྡོད་ཡིད་ལྟར་མགྱོགས་པ་ཡི། ། འཇིགས་པའི་གཟུགས་ཅན་དྲག་གཏུམ་མི་བཟད་པ། ། གདུག་པ་འདུལ་མཛད་ནག་པོའི་ཚོགས་རྣམས་འཇོམས། ། རྣལ་འབྱོར་ལས་ལ་འབྲས་བུ་སྟེར་མཛད་ཅིང༌། །
མཐུ་སྟོབས་བྱིན་རླབས་བསམ་གྱིས་མི་ཁྱབ་པའི། ། གནོད་སྦྱིན་ཚོགས་སོགས་བརྒྱད་ལ་ཕྱག་འཚལ་བསྟོད། ། སྡེ་བརྒྱད་བཙུན་མོ་སྲས་དང་གཡོག་བཅས་ཀྱིས། ། དངོས་གྲུབ་ཀུན་གྱི་བཀའ་དྲིན་བདག་ལ་སྩོལ། ། རྣལ་འབྱོར་བདག་ཅག་འཁོར་བཅས་ལ། ། ནད་མེད་ཚེ་དང་དབང་ཕྱུག་དང༌། ། དཔལ་དང་གྲགས་དང་སྐལ་པ་བཟང༌། ། ལོངས་སྤྱོད་རྒྱ་ཆེན་ཀུན་ཐོབ་ཅིང༌། ། ཞི་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་བདག་ལ་སྩོལ། །
དམ་ཚིག་ཅན་གྱིས་བདག་ལ་སྲུང༌། ། དངོས་གྲུབ་ཀུན་གྱི་སྟོང་གྲོགས་མཛོད། ། དུས་མིན་འཆི་དང་ནད་རྣམས་དང༌། ། གདོན་དང་བགེགས་རྣམས་མེད་པར་མཛོད། ། རྨི་ལམ་ངན་དང་མཚན་མ་ངན། ། བྱ་བྱེད་ངན་པ་མེད་པར་མཛོད། ། འཇིག་རྟེན་བདེ་ཞིང་ལོ་ལེགས་དང༌། ། འབྲུ་རྣམས་འཕེལ་ཞིང་ཆོས་འཕེལ་དང༌། ། བདེ་ལེགས་ཐམས་ཅད་འབྱུང་བ་ཡི། ། ཡིད་ལ་འདོད་པ་ཀུན་གྲུབ་ཤོག །
ཅེས་ཕྲིན་ལས་བཅོལ། རྗེ་བཙུན་རྡོ་རྗེ་རྣལ་འབྱོར་མས་བདག་དང་སེམས་ཅན་ཐམས་ཅད་དག་པ་མཁའ་སྤྱོད་དུ་འཁྲིད་པར་མཛད་དུ་གསོལ། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མ་ལུས་པ་སྩལ་དུ་གསོལ། ཞེས་གསོལ་བ་བཏབ། ཨོཾ་ཤྲཱི་བཛྲ་ཧེ་རུ་ཀ ས་མ་ཡ་མ་ནུ་པཱ་ལ་ཡ། ཧེ་རུ་ཀ་ཏྭེ་ནོ་པ་ཏིཥྛ། དྲྀ་ཌྷོ་མེ་བྷ་ཝ། སུ་ཏོཥྱ་མེ་བྷ་ཝ། ཨ་ནུ་རཀྟོ་མེ་བྷ་ཝ།
སུ་པོཥྱོ་མེ་བྷ་ཝ། སརྦ་སིདྡྷིམྨེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟཱཾ་ཤྲི་ཡཿཀུ་རུ་ཧཱུྃ། ཧ་ཧ་ཧ་ཧ་ཧོཿ བྷ་ག་ཝཱན་བཛྲ་ཧེ་རུ་ཀ་མཱ་མེ་མུཉྩ་ཧེ་རུ་ཀོ་བྷ་ཝ་མ་ཧཱ་ས་མ་ཡ་ས་ཏྭ་ཨཱཿཧཱུྃ་ཕཊ། ལན་གསུམ་བརྗོད། མ་འབྱོར་པ་དང་ཉམས་པ་དང༌། ། གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིད་སྩལ་པ། །
དེ་ཀུན་མགོན་པོས་བཟོད་པར་གསོལ། ། བདག་ཅག་ལས་དང་པོ་པའི་རྟེན་གྱི་གང་ཟག་ཏུ་གྱུར་པས་ཏིང་ངེ་འཛིན་མི་གསལ་བ་དང༌། བྱིང་བ་དང་རྒོད་པའི་དབང་དུ་གྱུར་པ་ཐམས་ཅད་དང༌། ཆོ་ག་ལྷག་པ་དང་ཆད་པར་གྱུར་པ་དང༌། མཆོད་པའི་ཡོ་བྱད་མ་འབྱོར་པ་དང་ཉམས་པ་དང༌། དཀྱིལ་འཁོར་སྒྲུབ་པ་ལ་སྐྱོན་དུ་གྱུར་པ་གང་ཡིན་པ་དེ་དག་ཐམས་ཅད་བཟོད་པར་མཛད་དེ་ལྷག་ཆད་ཁ་བསྐོང་བར་མཛད་དུ་གསོལ། ཞེས་ལྷག་ཆད་ཁ་བསྐང༌། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། རྗེས་སུ་མཐུན་པའི་དངོས་གྲུབ་སྩོལ། ། སངས་རྒྱས་ཡུལ་དུ་གཤེགས་ནས་ཀྱང༌། །
སླར་ཡང་འབྱོན་པར་མཛད་དུ་གསོལ། ། བཛྲ་མུཿམདུན་བསྐྱེད་ཀྱི་ཡེ་ཤེས་པ་རྣམས་རང་བཞིན་གྱི་གནས་སུ་གཤེགས། ཞེས་ལག་པ་གཡོན་པའི་མཐེབ་སྲིན་གྱིས་སེ་གོལ་ཁ་ཕྱིར་བསྟན་ཐོག་དེ་ནས་གཡོན་པའི་མཐེབ་སྲིན་གྱིས་ཐབ་དབུས་ནས་ཐལ་བ་ཅུང་ཟད་བླངས་ལ་གནས་གསུམ་དུ་བྱུག་ཅིང༌། དམ་ཚིག་པ་བདག་ལ་ཛཿཧཱུྃ་བཾ་ཧོཿགཉིས་སུ་མེད་པར་ཐིམ་པར་གྱུར། བདག་ཉིད་རྡོ་རྗེ་རྣལ་འབྱོར་མའི་སྐུར་གསལ་བའི་གནས་རྣམས་སུ་ཟླ་བའི་དཀྱིལ་འཁོར་གྱི་སྟེང་དུ། ལྟེ་བར་ཨོཾ་བྃ་དམར་མོ་རྡོ་རྗེ་ཕག་མོ། སྙིང་གར་ཧྃ་ཡོཾ་སྔོན་མོ་གཤིན་རྗེ་མ། ཁར་ཧྲིཾ་མོཾ་དཀར་མོ་རྨོངས་བྱེད་མ། དཔྲལ་བར་ཧྲིཾ་ཧྲིཾ་སེར་མོ་སྐྱོད་བྱེད་མ། སྤྱི་གཙུག་ཏུ་ཧཱུྃ་ཧཱུྃ་ལྗང་གུ་སྐྲག་བྱེད་མ།
ཡན་ལག་ཐམས་ཅད་ལ་ཕཊ་ཕཊ་དུད་ཁ་ཙཎྜི་ཀའི་ངོ་བོར་གྱུར། ཨོཾ་བྃ་ཧྃ་ཡོཾ་ཧྲིཾ་མོཾ་ཧྲིཾ་ཧྲིཾ་ཧཱུྃ་ཧཱུྃ་ཕཊ་ཕཊ། ཞེས་གོ་ཆའི་སྔགས་རྐྱང་པ་ཚར་གསུམ་བརྗོད་ཅིང་གསལ་བཏབ། ཡང་མར་བླུག་གཟར་གང་ཕུལ་ཞིང་ཨོཾ་ཨགྣ་ཡེ་ཛྭ་ལ་རྃ། ཞེས་བརྗོད་པས། མེ་ལྷ་འབར་བའི་རྣམ་པ་ལས་རང་གཟུགས་སུ་བྱོན་པར་གྱུར་པར་བསམ། མེ་ལྷའི་ཞལ་ཅུང་ཟད་གདངས་པའི་ལྕེ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལ་རྃ་དང༌། དགང་བླུགས་ཀྱི་ཁ་ལ་རྃ་གྱིས་མཚན་པར་བསམས་ལ། ཨོཾ་ཨགྣ་ཡེ་སྭཱ་ཧཱ། ཞེས་བརྗོད་ཅིང་མར་བླུགས་གཟར་བདུན་གྱིས་དགང་གཟར་བཀང་ལ་གཟར་བུ་གཉིས་ཁ་སྦྱར་ཏེ་ཐབ་ལ་གཡོན་དུ་བསྐོར་ཞིང་མེ་ལྷའི་ཞལ་དུ་ཕུལ་བར་བསམས་ལ་ཨོཾ་ཨགྣ་ཡེ་ཨ་དཱི་པྱཱ་དཱི་བྱ།
ཨ་བི་མ་ཧཱ་ཤྲཱི་ཧ་བྱ་ཀ་བྱ་བཱ་ཧ་ན་ཡེ་བདག་གིས་མཁའ་སྤྱོད་སྒྲུབ་པའི་ནད་གདོན་སྡིག་སྒྲིབ་བར་ཆད་དང་གསང་སྔགས་ཀྱི་ལྷག་ཆད་ལ་སོགས་པའི་ཉེས་པ་ཐམས་ཅད་ཤཱིནྟཾ་ཀུ་རུ་ཡེ་སྭཱ་ཧཱ། དེ་ལྟར་གཞི་ནས་སྐྱེམས་མ་བདུན་ཚོན་གསུམ་ཕུལ་ནས་བསྲེག་རྫས་ལྷག་མ་རྣམས། ཨོཾ་ཨགྣ་ཡེ་བོ་དྷི་བྲྀཀྵ་ཡེ་བདག་གི་ནད་གདོན་སྡིག་སྒྲིབ་བར་ཆད་ཐམས་ཅད་གསང་སྔགས་ལྷག་ཆད་ཀྱི་ཉེས་པ་ཐམས་ཅད་ཤཱིནྟཾ་ཀུ་རུ་ཡེ་སྭཱ་ཧཱ། ཞེས་དང༌། ཨོཾ་ཨགྣ་ཡེ་སོགས་ལྷ་སྔགས། བོ་དྷི་བྲྀཀྵ་ཡེ་སོགས་རྫས་སྔགས། བདག་གི་སྡིག་སྒྲིབ་སོགས་ལས་སྔགས་ཚར་གཅིག་གིས་སྣ་དྲངས། གཞན་རྫས་སྔགས་རྐྱང་པ་གྲངས་བདུན་དང་བཅུ་གཅིག་སོགས་ཅི་རིགས་ཕུལ་ཏེ། རྫས་སྔགས་ཨོཾ་བོ་དྷི་བྲྀཀྵ་ཡེ་སྭཱ་ཧཱ། ཡམ་ཤིང༌།
ཨོཾ་ཨགྣ་ཡེ་སྭཱ་ཧཱ། མར་དང༌། ཨོཾ་སརྦ་པཱ་པཾ་ད་ཧ་ན་བཛྲཱ་ཡེ་སྭཱ་ཧཱ། ཏིལ་དང༌། ཨོཾ་སརྦ་སཾ་པ་དེ་སྭཱ་ཧཱ། ཟས་མཆོག ཨོཾ་བཛྲ་པུཥྚ་ཡེ་སྭཱ་ཧཱ། འབྲས་དང༌། ཨོཾ་བཛྲ་བི་ཛཱ་ཡེ་སྭཱ་ཧཱ། སོ་བ།
ཨོཾ་མ་ཧཱ་བེ་ག་ཡེ་སྭཱ་ཧཱ། ནས། ཨོཾ་མ་ཧཱ་བཱ་ལཱ་ཡེ་སྭཱ་ཧཱ། སྲན་མ། ཨོཾ་བཛྲ་གྷསྨ་རཱ་ཡེ་སྭཱ་ཧཱ། གྲོ། ཨོཾ་བཛྲ་ཨཱ་ཡུ་ཥེ་སྭཱ་ཧཱ། དཱུརྺ། ཨོཾ་ཨ་པྲ་ཏི་ཧ་ཏ་བཛྲཱ་ཡེ་སྭཱ་ཧཱ། ཀུ་ཤ།
ཨོཾ་མ་དཱ་ན་པཉྩ་ཨ་མྲྀ་ཏ་ཨཱཿཧཱུྃ། ཆང་དང༌། ཨོཾ་བཱ་ལ་པཉྩ་ཨ་མྲྀ་ཏ་ཨཱཿཧཱུྃ། བ་གླང་གི་ཤ་དུམ་གྱི་སྔགས་སོ། ། ཨོཾ་ཨགྣ་ཡེ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་ཡེ་སྭཱ་ཧཱ། ཨོཾ་ཨགྣ་ཡེ་ས་པ་རི་ཝཱ་ར་པཱ་དྱཾ། ཞེས་སོགས་ནས། ཤབྡ་པྲ་ཏཱིཙྪ་ཡེ་སྭཱ་ཧཱ། ཞེས་ཕྱི་མཆོད་ཕུལ། ཨོཾ་ཨགྣ་ཡེ་ས་པ་རི་ཝཱ་ར་ཨོཾ་ཨཱཿཧཱུྃ།
གིས་ནང་མཆོད་ཕུལ། འཇིག་རྟེན་དབང་ཕྱུག་ཚངས་དབང་མགོན་གྱི་སྲས། ། མེ་ལྷའི་རྒྱལ་པོ་ཌཱ་ཀིས་དབང་བསྐུར་བས། ། ཤེས་རབ་མཆོག་གིས་ཉོན་མོངས་ཐམས་ཅད་བསྲེགས། ། འཛིན་བྱེད་མེ་ལྷ་ཉིད་ལ་རྣམ་པར་བསྟོད། ། ཅེས་པས་བསྟོད། གཏོར་མ་སྔར་བྱིན་གྱིས་བརླབས་པ་དེ་ཉིད་དྲན་པས། ཨོཾ་ཨཱཿཧཱུྃ། ལན་གསུམ། ཨོཾ་ཨགྣ་ཡེ་ས་པ་རི་ཝཱ་ར་ན་མཿསརྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁེ་བྷྱཿ
སརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྲྀཧྞེ་དཾ་བ་ལིཾ་ཏ་ཡེ་སྭཱ་ཧཱ། ཞེས་ལན་ལྔའམ་གསུམ་གྱིས་ཕུལ། ཨོཾ་ཨགྣ་ཡེ་ས་པ་རི་ཝཱ་ར་ཨརྒྷཾ་སོགས་ནས། ཤབྡ་པྲ་ཏཱིཙྪ་ཡེ་སྭཱ་ཧཱ། ཞེས་ཕྱི་མཆོད། ཨོཾ་ཨགྣ་ཡེ་ས་པ་རི་ཝཱ་ར་ཨོཾ་ཨཱཿཧཱུྃ་གིས་ནང་མཆོད་ཕུལ། མེ་སྟེ་བསྲེག་བྱ་ཟ་བའི་ལྷ། ། དྲང་སྲོང་རྒྱལ་པོ་གདོན་གྱི་བདག ། ཤར་ལྷོ་གདོན་གྱི་ཚོགས་བཅས་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། །
མེ་ལྷའི་རྒྱལ་པོ་འཁོར་བཅས་རྣམས། ། མཆོད་སྦྱིན་གཏོར་མ་འདི་བཞེས་ལ། ། རྣལ་འབྱོར་བདག་ཅག་འཁོར་བཅས་ལ། ། ནད་མེད་ཚེ་དང་དབང་ཕྱུག་དང༌། ། དཔལ་དང་གྲགས་དང་སྐལ་པ་བཟང༌། ། ལོངས་སྤྱོད་རྒྱ་ཆེན་ཀུན་ཐོབ་ཅིང༌། ། ཞི་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་བདག་ལ་སྩོལ། ། དམ་ཚིག་ཅན་གྱིས་བདག་ལ་སྲུངས། ། དངོས་གྲུབ་ཀུན་གྱི་སྡོང་གྲོགས་མཛོད། །
དུས་མིན་འཆི་དང་ནད་རྣམས་དང༌། ། གདོན་དང་བགེགས་རྣམས་མེད་པར་མཛོད། ། རྨི་ལམ་ངན་དང་མཚན་མ་ངན། ། བྱ་བྱེད་ངན་པ་མེད་པར་མཛོད། ། འཇིག་རྟེན་བདེ་ཞིང་ལོ་ལེགས་དང༌། ། འབྲུ་རྣམས་འཕེལ་ཞིང་ཆོས་འཕེལ་དང༌། ། བདེ་ལེགས་ཐམས་ཅད་འབྱུང་བ་ཡི། ། ཡིད་ལ་འདོད་པ་ཀུན་འགྲུབ་ཤོག ། ཅེས་པས་ཕྲིན་ལས་བཅོལ། ཨོཾ་ཤྲཱི་བཛྲ་ཧེ་རུ་ཀ་ས་མ་ཡ་སོགས་ནས།
མ་ཧཱ་ས་མ་ཡ་ས་ཏྭཿཨཱཿཧཱུྃ་ཕཊ། ལན་གསུམ་བརྗོད་ཅིང༌། མ་འབྱོར་པ་དང་ཉམས་པ་སོགས་ཀྱིས་ནོངས་པ་བཟོད་པར་གསོལ། བདག་ལས་དང་པོ་པའི་རྟེན་གྱི་གང་ཟག་ཏུ་གྱུར་པས་ཏིང་ངེ་འཛིན་མི་གསལ་བ་དང༌། བྱིང་བ་དང་རྒོད་པའི་དབང་དུ་གྱུར་པ་ཐམས་ཅད་དང༌། ཆོ་ག་ལྷག་པ་དང་ཆད་པར་གྱུར་པ་དང༌། མཆོད་པའི་ཡོ་བྱད་མ་འབྱོར་པ་དང་ཉམས་པ་དང་དཀྱིལ་འཁོར་སྒྲུབ་པ་ལ་སྐྱོན་དུ་གྱུར་པ་གང་ཡིན་པ་དེ་དག་ཐམས་ཅད་བཟོད་པར་མཛད་དེ་ལྷག་ཆད་ཁ་སྐོང་བར་མཛད་དུ་གསོལ། ཞེས་ལྷག་ཆད་ཁ་སྐོང༌། མེ་ལྷ་སྤྱན་འདྲེན་པའི་ཕྱག་རྒྱ་ཕྱིར་བསྐྱེད་ཅིང༌། ཨོཾ་བདག་གི་དོན་དང་གཞན་གྱི་དོན། །
སྒྲུབ་ཀྱི་བཞུད་ཅིག་བྱིན་ཟ་ཁྱོད། ། ཇི་བཞིན་དུས་སུ་སླར་གཤེགས་ཏེ། ། བདག་གི་དངོས་གྲུབ་ཐམས་ཅད་བསྒྲུབས། ། ཨོཾ་ཨགྣ་ཡེ་བཛྲ་མུཿ ཡེ་ཤེས་པ་གཤེགས། ཐལ་བ་སྔར་བཞིན་བླངས་ལ། དམ་ཚིག་པ་རང་ལ་ཛཿཧཱུྃ་བཾ་ཧོཿས་གཉིས་སུ་མེད་པར་ཐིམ། རང་གི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ་གིས་མཚན་པར་གྱུར།
ཞེས་བརྗོད་ཅིང་གནས་གསུམ་བསྲུང༌། ཨོཾ་བྃ་ཧྃ་ཡོཾ། ཧྲིཾ་མོཾ། ཧྲིཾ་ཧྲིཾ། ཧཱུྃ་ཧཱུྃ། ཕཊ་ཕཊ། ཞེས་བརྗོད་ཅིང༌། བསྲུང་འཁོར་གསལ་བཏབ་ལ། ཨོཾ་སུམྦྷ་ནི་སུམྦྷ་ཧུྃ་ཧཱུྃ་ཕཊ། ཨོཾ་གྲྀཧྞ་གྲྀཧྞ་ཧུྃ་ཧཱུྃ་ཕཊ།
ཨོཾ་གྲྀཧྞ་པ་ཡ་གྲྀཧྞ་པ་ཡ་ཧུྃ་ཧཱུྃ་ཕཊ། ཨོཾ་ཨ་ན་ཡ་ཧོ་བྷ་ག་ཝཱན་བཛྲ་རཱ་ཛ་ཧུྃ་ཧཱུྃ་ཕཊ། ཞེས་སྔགས་ཚར་གསུམ་དང་ཕྱག་རྒྱ་དང་བཅས་པ་ཕྱོགས་གཡོན་སྐོར་མཚམས་གཡས་སྐོར་གྱིས་བསྲུང་བར་བྱ། ལས་བསགས་པ་དོན་དང་ལྡན་པའི་ཕྱིར་བསྔོ་བ་སྨོན་ལམ་མཁའ་སྤྱོད་ཞལ་བཟང་བལྟ་བའི་བར་རྒྱུན་གྱི་ཉམས་ལེན་བཞིན་དང༌། ཕུན་ཚོགས་དགེ་ལེགས་ཀུན་གྱི་དཔལ་མངའ་བ། ། སོགས་བཀྲ་ཤིས་བརྗོད། མེ་ཏོག་གི་ཆར་ཕབ། སྦྱིན་སྲེག་ཉི་མ་སྦྲེལ་ནས་བྱེད་ན་ཐལ་བ་དཀྲུག་བརྡལ་དུ་མ་སོང་བའི་སྔར་གྱི་ཐལ་བ་དེ་ནན་པ་བྱས་པའི་ཁར་ལྕི་བ་བརྩིགས་ཏེ་ཆོ་ག་རྣམས་ནི་གོང་ཇི་ལྟ་བ་མཛད། གྲོལ་བའི་ཉིན་ཚོགས་འཁོར་མཛད་པའི་ཚོགས་རྫས་རྣམས་ཕྱག་ལེན་བཞིན་བཤམས་ནས་འཇིག་རྟེན་ལས་འདས་པའི་མེ་ལྷའི་གཏོར་མ་འབུལ་ཚར་མ་ཐག་གཏོར་མ་བྱིན་རླབས་ལྟར་བྱིན་གྱིས་བརླབས་ནས་སྔགས་འབུལ་ཡན་དཀྱུས་བཞིན་མཛད། དམ་ཚིག་སྤེལ་བ་དང༌།
ཚོགས་ལ་ལོངས་སྤྱོད་པ་ནི་འཇིག་རྟེན་པའི་མེ་ལྷའི་དམ་ཚིག་པ་རང་ལ་བསྡུས་ནས་གནས་གསུམ་བསྲུང་གོ་ཆའི་ལྷ་སྔགས་དང་བསྲུང་སྔགས་བརྗོད་པ་ཡན་གྲུབ་ནས་མཛད། ཚོགས་ལྷག་ནས་བཀྲ་ཤིས་ཀྱི་བར་རྗེས་ཆོག་མ་གཏོགས་ཚེས་བཅུའི་མཆོད་པ་ལྟར་མཛད་པས་འགྲུབ་ཅིང༌། ཐལ་ཤུལ་ཆུ་དང་འོ་མས་བཀྲུ་ཞིང་ཐལ་བ་རྣམས་མི་ཕྱུགས་མང་པོས་འཐུང་བའི་ཆུ་བོའམ། རི་མཐོན་པོའི་རྩེར་གདན་དྲངས་པར་བྱའོ། ། དེ་ལྟར་རྗེ་བཙུན་རྡོ་རྗེ་རྣལ་འབྱོར་མའི་སྦྱིན་སྲེག་གི་ཡི་གེ་རྗེ་ས་ཆེན་ཡབ་སྲས་སོགས་ཀྱིས་མཛད་པའི་ཡིག་རྙིང་དང༌། ཀུན་མཁྱེན་གོ་བོ་རིན་པོ་ཆེས་མཛད་པ་དང༌། གཙོ་བོར་རྗེ་སངས་རྒྱས་དཔལ་བཟང་པོས་མཛད་པའི་ཡི་གེ་གཞིར་བཞག་དེར་མི་གསལ་བ་རྣམས་བདེ་ཀྱེའི་ཞི་བའི་སྦྱིན་སྲེག་ནས་ཁ་འགེངས་པར་གསུངས་པ་བཞིན་ཁ་སྐོང་བླ་མ་ཡབ་སྲས་ཀྱི་གསུང་རྒྱུན་བཞིན་དང་ཕྱག་ལེན་གྱིས་རིམ་པ་གོ་བདེ་བར་བྱས། དོན་ལ་རང་བཟོའི་དྲི་མས་མ་གོས་པར་སྦྱར་བ་འདི་ནི་ཚུལ་འདི་ལ་མོས་པའི་དོན་གཉེར་ཅན་གྱིས་བསྐུལ་བའི་ངོར། རྒྱལ་ཁམས་ཀྱི་བྱ་བྲལ་བ་དབང་ཕྱུག་རབ་བརྟན་གྱིས་ཡུལ་དབུས་ཀྱི་སྨན་ལྗོངས། རྡོ་རྗེ་འཆང་ཚར་པ་ཆོས་རྗེའི་སྲས་ཀྱི་ཐུ་བོ་རྗེ་བཙུན་ཉིད་ཀྱིས་རིང་ནས་བསྐྱངས་པའི་གཉན་སྟོན་མཆོག་གི་སྤྲུལ་པའི་ཟློས་གར་རྒྱལ་དབང་ཐམས་ཅད་མཁྱེན་པ་གཞོན་ནུ་བློ་གྲོས་ཀྱི་ཞལ་སྔ་ནས་ཀྱིས་འདེབས་པར་མཛད་པའི་བཀྲ་ཤིས་དང་དགེ་མཚན་དུ་མས་ཕྱུག་པའི་ཆོས་སྡེ།
སྙན་བརྒྱུད་ཟབ་མོའི་ཆོས་སྒྲ་རྒྱུན་མི་ཆད་པར་སྒྲོགས་པའི་གནས། རྗེ་བཙུན་དེ་ཉིད་ཀྱིས་བྱིན་གྱིས་བརླབས་ཤིང་གདན་ཆགས་པའི་གཟིམ་ཆུང་ཉིད་དུ་སྦྱར་བའོ། ། འདིས་ཀྱང་སློབ་བཤད་ཟབ་མོའི་བསྟན་པ་རིན་པོ་ཆེ་དར་ཞིང་རྒྱས་ལ་ཡུན་རིང་གནས་པར་གྱུར་ཅིག ཅེས་པའི་བཀའ་རྩོམ་ཇི་ལྟ་བར་ལས་དང་པོ་པ་རྣམས་འཇུག་པ་བདེ་ཞིང་ཆོ་ག་མི་འཁྲུགས་པ་དང༌། དཔེ་མང་དུ་འཚོལ་མི་དགོས་པར་ཕན་ཁྱད་ཀྱི་ལྷག་བསམ་དང༌། ཁྱད་པར་གཙང་སྟོད་སྨན་ཐང་གི་ལྕམ་ཡུམ་བློ་གསལ་ཀུན་དགའ་ཆོས་ཀྱི་སྒྲོན་མས་མཁའ་སྤྱོད་ལྗགས་བསྙེན་སྐབས་སྦྱིན་སྲེག་གནང་དུས་ཀྱི་གཟིགས་དཔེར་བཀླག་ཆོག་ནག་པོ་འགྲོ་ཤེས་ཁོ་ནར་བཀོད་པ་འདི་ནི། དུས་གསུམ་རྒྱལ་བའི་སྤྱི་གཟུགས་རྨོར་ཆེན་རྡོ་རྗེ་འཆང་ཆེན་པོའི་ཞབས་རྡུལ་སྤྱི་བོར་མཆོད་པའི་བཀའ་འབངས་ལྷ་རིགས་འ་ཞྭའི་རིགས་ཀྱི་སློབ་བཤད་འཛིན་པ་ངག་དབང་ཀུན་དགའ་ལེགས་པའི་འབྱུང་གནས་ཀྱིས་མདར་སྟོད་གྲོང་ཆེན་རྡོ་རྗེའི་ཕོ་བྲང་དུ་བསྒྲིགས་པའི་ཡི་གེ་པ་ནི་རིག་པ་འཛིན་པ་རྣམ་རྒྱལ་འགྱུར་མེད་ཀྱིས་དད་བརྩོན་སྤྲོ་བའི་སྒོ་ནས་ལེགས་པར་གྲུབ་པའོ། ། དགེའོ། ། སརྦ་མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས།
སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
