ས་སྐྱའི་མཁའ་སྤྱོད་བེའུ་བུམ།
པོད ༡༢
རྣལ་འབྱོར་བཅུ་གཅིག་གི་འཆད་ཐབས།
༼ཨོཾ༽ ༄༅། །རྣལ་འབྱོར་བཅུ་གཅིག་གི་འཆད་ཐབས་བཞུགས་སོ། ། དབང་ཕྱུག་རབ་བརྟན་གྱི་ཟིན་བྲིས་སོ།། ༈ །རྩ་དབུ་མའི་འཁྲིད་ལ། གང་གིས་འཁྲིད་ན་རྡོ་རྗེ་སློབ་དཔོན་མཚན་ཉིད་དང་ལྡན་པས་འཁྲིད། གང་འཁྲིད་ན་མཁའ་སྤྱོད་དོན་དུ་གཉེར་བའི་སློབ་བུ་རབ་འབྲིང་ཐ་མ་ཐ་ཤལ་གྱི་རིགས་ཅན་འཁྲིད། ལམ་གང་གིས་འཁྲིད་ན་བསྐྱེད་རྫོགས་རྣལ་འབྱོར་བཅུ་གཅིག་གི་ལམ་རིམ་པ་མ་ལོག་པས་འཁྲིད། གང་དུ་འཁྲིད་ན་རབ་མཁའ་སྤྱོད་ཆེན་པོ་སངས་རྒྱས་ཀྱི་གོ་འཕང་དུ་འཁྲིད། འབྲིང་ཐ་མ་མཁའ་སྤྱོད་ཀྱི་གནས་སུ་འཁྲིད་པ་ལ་སོགས་བསྐྱེད་པའི་རིམ་པ་ཕག་མོ་མཁའ་སྤྱོད། རྫོགས་པའི་རིམ་པ་རྩ་དབུ་མ།
ལམ་གྱི་ཡན་ལག་པྲ་སེན་དབབ་པ། སྨན་ཆེན་པོའི་བཅུད་ལེན། གནོད་སྦྱིན་མོ་དབང་དུ་བྱ་བ། ལམ་གྱི་དངོས་གཞི་བསྐྱེད་རྫོགས་ཀྱི་འཁྲིད་ལ། གང་གིས་བསྒྲུབ་པའི་རྟེན་གྱི་གང་ཟག དེས་བསྒྲུབ་པའི་ལམ་དངོས། ལམ་དེས་འགྲུབ་པའི་འབྲས་བུ་དང་གསུམ་ལས། དང་པོ་ལ་སྨིན་ལམ་ལ་འཇུག་རུང་གི་གང་ཟག་དང༌། གྲོལ་ལམ་བསྒོམ་རུང་གི་གང་ཟག ལམ་དངོས་ལ།
གང་ཟག་དབང་པོ་རབ་འབྲིང་ཐ་མ་ཐ་ཤལ་དང་བཅས་པའི་ངོས་འཛིན་ཙམ་བཤད་རྗེས་དེ་ཐམས་ཅད་ཀྱི་ཐུན་མོང་དུ་ཉམས་སུ་བླང་བྱར་གྱུར་པ་ནི། རྗེ་ས་ཆེན་གྱིས། ཉལ་དང་ལྡང་དང་བཅས་པ་ནས། ། དེ་ལྟར་རྣལ་འབྱོར་བཅུ་གཅིག་གོ ། ཞེས་འཆད་པར་བྱེད་པ་ལ། བསྒོམ་བྱའི་དོན་ལ་ཐོས་བསམ་གྱིས་སྒྲོ་འདོགས་གཅོད་པ་དང༌། བཅད་དོན་ཉམས་སུ་བླང་བ་སེམས་འཛིན་གྱི་འཁྲིད་ལ། དང་པོ་རྣམ་བཤད་ལ། རྣལ་འབྱོར་བཅུ་གཅིག་བསྒོམ་པའི་སྔོན་དུ་ལྡང་བ་དགོས་ལ། དེའང་ཉལ་བ་འབྱུང་བ་ལས།
རྣལ་འབྱོར་དང་པོ་ཉལ་ལུགས་གཉིས། རྣལ་འབྱོར་གཉིས་པ་ལྡང་ལུགས་གཉིས། གསུམ་པ་བདུད་རྩི་མྱོང་བའི་རྣལ་འབྱོར། བཞི་པ་ཚད་མེད་སེམས་བསྐྱེད་ལས། དེའང་སྔོན་དུ་སྐྱབས་འགྲོ་འབྱུང་བས་སྐྱབས་འགྲོའི་རྣམ་བཤད་གསུངས་ནས། ཚད་མེད་སེམས་བསྐྱེད་ཀྱི་རྣམ་བཤད། ལྔ་པ་བླ་མའི་རྣལ་འབྱོར་ལས་འདིར་གཞུང་གི་དངོས་བསྟན་གྱི་བླ་མའི་རྣལ་འབྱོར། དྲུག་པ་བདག་གི་གཞི་སྦྱང་བསྒྱུར་གྱི་རྣལ་འབྱོར། བདུན་པ་འགྲོ་བ་དག་པའི་རྣལ་འབྱོར་བདག་གཞན་གྱི་གཞན་གྱི་གཞི་སྦྱང་བསྒྱུར། བརྒྱད་པ་དཔའ་བོ་དཔའ་མོས་བྱིན་གྱིས་རླབས་པའི་རྗེས་སུ་ལུས་དཀྱིལ་ཐུན་མོང་དང་ཐུན་མོང་མ་ཡིན་པའི་ལམ་ཕྱི་མའི་ཉམས་ལེན་ཀྱང་བྱས་ནས་གོ་ཆའི་ལྷ་བཀོད།
དགུ་པ་ངག་བཟླས་ཡིད་བཟླས་ཀྱི་རྣལ་འབྱོར། བཅུ་པ་བསམ་གྱིས་མི་ཁྱབ་པའི་རྣལ་འབྱོར། བཅུ་གཅིག་པ་སྤྱོད་ལམ་དངོས་དང་ཡན་ལག་གཉིས། དང་པོ་ལ་སྣང་གྲགས་རིག་གསུམ་གྱི་ཉམས་ལེན། ཕྱི་མ་ལ། དང་པོ་ལ་ཁ་ཟས་རྒྱས་འབྲིང་བསྡུས་གསུམ། གཉིས་པ་ལ་ཕྱི་རོལ་མཆོད་པ། གསུམ་པ་ཚོགས་འཁོར། བཞི་པ་སྦྱིན་སྲེག་བྱ་བ་ཐབ་ལ་བརྟེན་པ། མ་བརྟེན་པ།
མར་མའི་སྦྱིན་སྲེག་གཉིས་རྗེ་སངས་རྒྱས་དཔལ་བཟང་པའི་ཡི་གེ་བཞིན། ལྔ་པ་ཚེས་བཅུའི་དམ་བཅའ་རྒྱས་བསྡུས། དྲུག་པ་གཏོར་མའི་རྣལ་འབྱོར་རྣམས་ཀྱིས་གང་ཟག་རབ་ཀྱི་ཉམས་ལེན་བྱ་ཚུལ། གང་ཟག་འབྲིང་གིས་ལངྐ་ལིའི་ཤིང་ལ་བརྟེན་པ་བསྙེན་སྒྲུབ་ལས་གསུམ་བྱ་ཚུལ། གང་ཟག་ཐ་མས་འཕོ་བའི་ཉམས་ལེན། ཡབ་ཡུམ་ཞལ་སྦྱོར་དང་ཡུམ་རྐྱང་འཕོ་བ་གང་རུང་བྱ་ཚུལ་གྱི་ཉམས་ལེན་བསྟན་ནས་དེ་དག་གིས་བྱ་ཚུལ། ཤིན་ཏུ་ཐ་མས་སྨོན་ལམ་སྤྱི་དང་བྱེ་བྲག་ཉམས་སུ་བླངས་པས་མཁའ་སྤྱོད་ཀྱི་གོ་འཕང་ཐོབ་པ་སོགས་ཀྱིས་བསྒོམ་བྱའི་དོན་ལ་ཐོས་བསམ་གྱིས་སྒྲོ་འདོགས་གཅོད་པའི་རྣམ་བཤད་སྐབས་སུ་གང་བབས་ཤེས་པར་བྱའོ། ། སྤྱིའི་གཉིས་པ་བཅད་དོན་ཉམས་སུ་བླང་བ་ལ། སྔོན་འགྲོ། དངོས་གཞི།
རྗེས་གསུམ་ལས། དང་པོ་ལ། ཐུན་མོང་གི་སྔོན་འགྲོ་དང༌། ཐུན་མོང་མ་ཡིན་པའི་སྔོན་འགྲོ་གཉིས། ཐུན་མོང་ལ་དལ་འབྱོར་རྙེད་དཀའ། འཆི་བ་མི་རྟག་པ། ལས་རྒྱུ་འབྲས། འཁོར་བའི་ཉེས་དམིགས་རྣམས་ཡིན་ཀྱང་འཁྲིད་འོག་སོང༌། གཉིས་པ་ལ་ལམ་ལོག་པ་ལས་ཁྱད་པར་དུ་བྱ་བ་སྐྱབས་འགྲོ། ལམ་དམན་པ་ལས་ཁྱད་པར་དུ་བྱ་བ་སེམས་བསྐྱེད།
འགལ་རྐྱེན་སྡིག་སྒྲིབ་སྦྱང་བ་ཡི་གེ་བརྒྱ་པའི་རྣལ་འབྱོར། བྱིན་རླབས་མྱུར་དུ་འཇུག་པ་བླ་མའི་རྣལ་འབྱོར། དང་པོ་ལ་སྐྱབས་སུ་འགྲོ་བའི་ཡུལ། གང་གི་སྐྱབས་སུ་འགྲོ་བའི་གང་ཟག དུས་ནམ་ཀྱི་ཚེ། དགོས་པ་གང་གིས། ཚུལ་ཇི་ལྟར་སྐྱབས་སུ་འགྲོ་བའོ། ། སེམས་བསྐྱེད་ལ་ཀུན་རྫོབ་དང༌། དོན་དམ་ལས། དང་པོ་ལ་སྨོན་འཇུག
གསུམ་པ་ལ་ལྷ་བསྒོམ་པ། སྔགས་བཟླ་བ་གཤེགས་གསོལ་བྱ་བའོ། ། བཞི་པ་ནི། ཞལ་ཤེས་དང་པོ་ཉམས་སུ་བླངས་ནས། གཉིས་པ་བླ་མ་བསྟིམ་པའི་ཞལ་ཤེས་ཡན་བྱས་པའི་བསོད་ནམས་ཚོགས་གསོག་དང༌། བླ་མ་དང་རང་སེམས་འདྲེས་པའི་སྟོང་ཉིད་ལ་མཉམ་པར་བཞག་ནས་ཡེ་ཤེས་ཚོགས་གསོག གཉིས་པ་དངོས་གཞི་ལ། རྟེན་བསྐྱེད་པའི་རིམ་པ། བརྟེན་པ་རྫོགས་པའི་རིམ་པའོ། ། དང་པོ་ལ་བསྐྱེད་རིམ་གྱི་བྱ་བ་དང༌།
བྱེད་པ་ཅན་གྱི་བསྐྱེད་རིམ་གྱི་བྱ་བ་ནི། བླ་མ་འོད་དུ་ཞུ་སྤྱི་བོ་ནས་རང་ལ་ཐིམ་པས་རང་གི་སྙིང་གར་ཨེ་ཨེ་ཞེས་པ་ནས་ཕཊ་ཕཊ་དུད་ཁ་ཙཎྜ་ཀའི་བར་གྱི་ངག་འདོན། དེ་ནས་ངག་བཟླས་སོགས་ཀྱི་རྗེས་ལ། ཡིད་བཟླས། ཞར་བྱུང་རྫོགས་རིམ་ཡན་གྲུབ་རྗེས། གཉིས་པ་བྱེད་པ་ཅན་གྱི་བསྐྱེད་རིམ་ལ། ང་རྒྱལ་ལ་སེམས་བཟུང་བ་དང༌། རྣམ་པ་ལ་སེམས་བཟུང་བ། གཉིས་པ་ལ། སྤྱི་ལ་སེམས་བཟུང་བ།
བྱེ་བྲག་ལ་སེམས་བཟུང་བ། བྱེ་བྲག་ལ་ཡང༌། རྒྱན་ཅན་དང་རྒྱན་མེད་གཉིས། དེ་རྗེས་བསྐྱེད་རིམ་གྱི་སེམས་འཛིན་རྣམས་ཀྱིས་རྟེན་བསྐྱེད་པའི་རིམ་པ། སྤྱིའི་གཉིས་པ་རྫོགས་པའི་རིམ་པ་ལ། གཞི་ཆོས་ཅན་འཁོར་བའི་གནས་ཚུལ། ལམ་བསྒོམ་པའི་ཚུལ། འབྲས་བུ་སངས་རྒྱས་ཀྱི་སའི་གནད་དོ། ། གཉིས་པ་ལ་ཆོས་ཉིད་དངོས་སུ་སྟོན་པ་དང༌། ཆོས་ཉིད་རྒྱུད་ནས་སྟོན་པའོ། །
ཕྱི་མ་ལ་དཔེ་གསུམ་གྱིས་དོན་གཅིག་གཏན་ལ་ཕབ་སྟེ། འདི་ལ་ཆགས་ཅན་ཕོ་ཉའི་ལམ་ལ་དགའ་བ། ཆགས་བྲལ་རྣལ་འབྱོར་པའི་ལམ་ལ་དགའ་བའོ། ། ཕྱི་མ་ལ་དབུ་མར་རླུང་སེམས་རྒྱུ་བའི་རྣལ་འབྱོར་དང༌། བསྡུས་ནས་བསྒོམ་པའི་རྣལ་འབྱོར། ཕྱི་མ་ལ་རླུང་ལུས་ལ་གནས་པ་བདེ་བ་སྒྲུབ་པ་དང༌། རླུང་སེམས་ལ་ཞུགས་པ་འཇའ་ལུས་བསྒྲུབ་པའོ། ། གཉིས་པ་སངས་རྒྱས་ཀྱི་ས་ལ་སྐུ་གསུམ་ཡན་ལག་བདུན་ལྡན་གྱི་གོ་འཕང་མཛད་ཚུལ་ལོ། ། ཐུན་བསྡུ་ཚུལ་ཐུན་མོང་བ་རྣམས་ལ་བསམ་མི་ཁྱབ་ཐུན་མོང་བས་བསྡུ་ཞིང་སྣོད་ལྡན་ལ་ཞལ་ཤེས་གསུམ་པ་ཆིག་བརྒྱུད་དུ་སྦྱིན་ནས་དེས་ཐུན་བསྡུ་བའོ། ། ཁྲིད་ཀྱི་འགོར་ཡིག་བརྒྱ།
གསོལ་འདེབས། མཆོད་གཏོར། མཎྜལ། རྒྱབ་ཆོས་ལུང་ལ་སོགས་པ་ངེས་པར་མཛད་དོ། ། རྒྱལ་བ་ཀུན་དངོས་མཁྱེན་བརྩེའི་དབང་ཕྱུག་གི། ། རྒྱལ་ཚབ་ཐུགས་སྲས་དམ་པ་སྡིང་མ་བའི། ། གསུང་རྒྱུན་ཞལ་དྲོད་མ་ཉམས་གསང་བའི་གཏམ། ། སྐལ་ལྡན་སྙིང་གི་བུ་ལ་བསམས་ནས་གཏད། ། ཅེས་སྣོད་ལྡན་གྱི་སློབ་བུ་འ་ཞྭའི་དགེ་སློང་རིག་པ་འཛིན་པ་རྣམ་དཔྱོད་ཀྱི་བློ་གྲོས་མཁའ་ལྟར་ཡངས་པ་མགོན་པོ་བསོད་ནམས་མཆོག་ལྡན་བསྟན་པའི་རྒྱལ་མཚན་དཔལ་བཟང་པོའི་གསུང་གིས་བསྐུལ་ངོར་འ་ཞྭའི་བནྡེ་ཐེག་པ་མཆོག་གི་རྣལ་འབྱོར་པ་དབང་གི་མིང་གིས་ལེགས་པར་བགྱིས་པས་སློབ་བཤད་ཟབ་མོའི་བསྟན་པ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག། ༈ ། ལུས་མ་སྤངས་པར་མཁའ་སྤྱོད་སྒྲུབ་པའི་ཐབས་བཞུགས་སོ།།
༈ །ལམ་འཁྲུལ་མེད་གདམས་པའི་སྙིང་ཁུ་འདི། ། འགྲན་ཟླ་མེད་མཁྱེན་གསལ་རྒྱ་མཚོ་ཡི། ། གསུང་བསླུ་མེད་གསེར་ཆོས་མན་ངག་འདི། ། ཐུགས་དད་ལྡན་དྲན་པ་གསལ་འདེབས་ཡིན། ། འདིར་རྡོ་རྗེ་རྣལ་འབྱོར་མས་ཇོ་བོ་ནཱ་རོ་ཏ་པ་ལ་དངོས་སུ་གདམས་པའི་གསེར་ཆོས་མཁའ་སྤྱོད་བསྒྲུབ་པའི་ཉམས་ལེན་འཕྱུགས་མེད་ཐུན་མོང་མ་ཡིན་པའི་བསམ་མི་ཁྱབ་ཀྱི་གནད། དྲིན་ཆེན་བླ་མ་བློ་གསལ་རྒྱ་མཚོའི་ཞབས་ཀྱི་པདྨོ་ལས་ཁོ་བོ་ཅག་གི་ཐོས་འཛིན་བུང་བ་གཞོན་ནུ་བཅུད་དུ་མྱང་བའི་སྙན་བརྒྱུད་ནི། ནཱ་རོ་མཁའ་སྤྱོད་རྣལ་འབྱོར་བཅུ་གཅིག་བཟླས་པ་གཉིས་ཚར་བའི་བསམ་མི་ཁྱབ་ཐུན་མོ་མ་ཡིན་པའི་ཚབ་ཏུའམ། ཡང་ན་ཟུར་དུ་ཉམས་སུ་ལེན་ན་རང་སྐད་ཅིག་གིས་རྡོ་རྗེ་རྣལ་འབྱོར་མ་གསལ་བཏབ་པའི་ལུས་ཀྱི་དབུས་དྲང་པོར་རྩ་དབུ་མ་ཆུ་ཤིང་ལྟར་དྲང་བ་མདའ་སྙུག་འབྲིང་པོ་ཙམ། པདྨའི་འདབ་མ་ལྟར་སྲབ་ལ། རྒྱ་སྐྱེགས་ཀྱི་མེ་ཏོག་ལྟར་དམར་བ།
ཏིལ་གྱི་མར་མེ་ལྟར་གསལ་བ་སྟེ་ཁྱད་ཆོས་བཞི་ཡིན། ཡར་རྩེ་ཚངས་བུག་དང་མར་རྩེ་ལྟེ་བར་ཟུག་པ། གཡས་སུ་རོ་མ་དམར་མོ། གཡོན་དུ་རྐྱང་མ་དཀར་མོ་གྲོ་སོགས་འབྲིང་པོ་ཙམ། དེ་གཉིས་ཡར་རྩེ་ཚངས་བུག་ནས་སྦ་གུག་པ་ལྟར་མདུན་དུ་འཁྱོག སྣ་བུག་གཡས་གཡོན་དུ་ཧ་རེ་ཟུག་པ། མས་སྣ་ལྟེ་བར་ཟུག་པ། རྩ་གསུམ་འཛོམ་པའི་མས་སྣར། ལྟེ་བའི་བྃ་དང་རང་སེམས་དབྱེར་མེད་པའི་ངོ་བོ་རྣལ་འབྱོར་མ་མཐེབ་སོར་གྱི་ཚད་ཙམ་པ་ཞིག་སྐུ་མདོག་རྒྱན་ཆ་ལུགས་ཡོངས་སུ་རྫོགས་པ་གསལ་བཏབ། དེ་ལ་རང་སེམས་ཞུགས་པ་བཞིན་དབྱེར་མེད་དུ་བསྲེས་པས།
དེ་ལས་ཆུ་ལས་ཆུ་བུར་རྡོར་བ་ལྟར་རམ། རྣལ་འབྱོར་མ་ཆུང་ངུ་ཞིག་མེ་སྟག་ཡར་བ་ལྟར། རླུང་ཕྱིར་འགྲོ་འོང་དང་བསྟུན་གཡས་རོ་མ་ནས་འཁྱུག་སྟེ་སོང༌། སྣ་བུག་གཡས་པའི་བུ་ག་ནས་ཐོན་སྨིན་མཚམས་ཀྱི་ཐད་དུ་འཇའ་འོད་ཀྱི་གུར་ཁང་དུ་གསལ་ལེ་བཞུགས་ཏེ། དེ་ལ་ཡིད་གཏད་པས་དེ་ལས་སྤྲུལ་པ་ཡང་སྤྲུལ་བསམ་གྱིས་མི་ཁྱབ་པ་སྤྲོས། ཕྱོགས་བཅུའི་སངས་རྒྱས་ཀྱི་ཞིང་དུ་ཐམས་ཅད་ལས་ཆོས་ཉན་མཆོད་པས་མཉེས་པར་བྱས། མ་དག་པ་སྣོད་བཅུད་ཐམས་ཅད་དག་པར་བྱས། སེམས་ཅན་ཐམས་ཅད་ལ་ཆོས་བཤད། སྡིག་སྒྲིབ་བྱང་བར་བྱས། སླར་འདུས་སྨིན་མཚམས་ཀྱི་རྣལ་འབྱོར་མ་ལ་ཐིམ།
དེ་ཉིད་ནང་དུ་འཇུག་པ་དང་བསྟུན་སྣ་བུག་གཡོན་རྐྱང་མ་ནས་བྱུང༌། ལྟེ་བའི་རྣལ་འབྱོར་མ་ལ་བསྟིམ་ཞིང་རླུང་ཁ་སྦྱར་ཅི་ཐུབ་བཟུང༌། དེ་ལྟ་བུ་སྤྲོ་བསྡུ་དང་རླུང་གི་སྦྱོར་བ་ཅི་རིགས་ལ་ལམ་སྦྱང་བའི་མཐར། ལྟེ་བའི་རྣལ་འབྱོར་མའི་བྃ་ལས་འོད་ཟེར་དམར་པོ་འཕྲོས། ལུས་ཀྱི་ནང་ཐམས་ཅད་དམར་ཁྲིག་ཁྲིག་གང༌། ཡན་ལག་ཐམས་ཅད་འོད་དུ་ཞུ་ལུས་སྤྱི་ལ་ཐིམ། ཌཱ་མ་རུ་སོགས་ཀྱི་སྒྲ་སྒྲོགས་པས་རྐྱེན་བྱས་ཏེ། ལྟེ་བའི་རང་སེམས་ཀྱི་རྣལ་འབྱོར་མ་མཁའ་སྤྱོད་དུ་ཆས་ཏེ་སྙིང་ག མགྲིན་པ། སྤྱི་བོའི་ཐད་འོད་ཕུང་གི་བར་དུ་རིམ་གྱིས་བསྐྱོད་པས།
རོ་རྐྱང་ཞབས་ལ་འཇུས་ཏེ། རྩ་གསུམ་ཐུང་རིལ་ལི་ལི་སོང༌། དེ་ཚངས་བུག་གི་ཐད་ཀྱི་འོད་ཕུང་གི་སྟེང་དུ་རྣལ་འབྱོར་མ་ཡེར་གྱིས་འཐོན། དེ་ཙམ་ན་རྩ་གསུམ་འོད་ཕུང་དང་བཅས་པ་འོད་དུ་ཞུ་ནས་རྣལ་འབྱོར་མ་དེ་ཉིད་ལ་ཐིམ། རང་སེམས་ཀྱི་རྣལ་འབྱོར་མ་དེ་མཁའ་ལ་བྱ་འཕུར་བ་བཞིན། སྒྲ་འོད་རོལ་མོ་དང་བཅས་པས་བསུས་ཏེ། བློས་མི་ཁྱུད་པས་དག་པ་མཁའ་སྤྱོད་ཀྱི་ཞིང་དུ་ཁམས་གསུམ་ཡུད་ཀྱི་བྱོན་པས་དེ་ལ་རང་སེམས་ཅི་གནས་བཟུང༌། སླར་གཟུགས་སྐུའི་རྣལ་འབྱོར་མ་དེ་ཡང་ནམ་མཁའ་ལ་འཇའ་ཡལ་བ་ལྟར་ཆོས་སྐུའི་རང་བཞིན་འོད་གསལ་གྱི་དབྱིངས་སུ་ཐིམ་ནས། གསལ་སྟོང་ཟུང་འཇུག་དག་པ་གཉིས་ལྡན་གྱི་ཆོས་དབྱིངས་ལ་སེམས་འབོལ་ཤིག་གེ་ཡུན་རིང་དུ་མཉམ་པར་བཞག སླར་ཡང་འོད་གསལ་དེའི་ངང་ལས་ནམ་མཁའ་ལ་སྤྲིན་ལངས་པ་བཞིན།
རང་སེམས་རྡོ་རྗེ་རྣལ་འབྱོར་མ་དེ་ཉིད་ལངས་ཏེ། ཐུར་དུ་བྱ་བབས་པ་བཞིན་རང་གནས་སྔར་བཞིན་གྱི་རྡོ་རྗེ་རྣལ་འབྱོར་མ་གསལ་བཏབ་ཏེ་ཡིད་སྤྲོ་སེང་ངེ་བ་ལ་མཉམ་པར་བཞག དེ་ལྟ་བུའི་དམིགས་པ་ཉེར་གཅིག་ནས་བདུན་གྱི་བར་རམ། ཡང་ན་ཉམས་ལེན་ཆིག་དྲིལ་གྱིས་ཐུན་གྲངས་བློས་ཅི་ལྕོགས་བྱ་སྟེ། འདི་ལ་ཉམས་ལེན་མཛད་པའི་དཔལ་ལྡན་ས་སྐྱ་པའི་སྔགས་འཆང་མང་པོ་འཇའ་ལུས་ལ་མཁའ་སྤྱོད་དུ་སོང་བའི་ཡིད་ཆེས་པའི་གཏམ་རྒྱུད་མང་པོ་ཡོད་གསུང་ངོ༌། ། སྨྲས་པ། འཇའ་ལུས་འོད་ཀྱི་མཁའ་ལ་དགྱེས་དགུར་སྤྱོད། ། མི་ཟད་ནམ་མཁའ་མཛོད་ཀྱི་དཔལ་ལ་རོལ། ། དཔའ་བོ་རྣལ་འབྱོར་མ་དང་སྐལ་བ་མཉམ། ། མཁའ་སྤྱོད་དམ་པའི་སྙིང་པོར་ལོངས་པར་ཤོག །
རྩ་གསུམ་འདུས་མདོར་བྃ་ཡིག་རྣལ་འབྱོར་མ། ། གཅིག་ལ་གཉིས་སྤྲོས་འབར་བའི་ལམ་ནས་སོང༌། ། ཡངས་པའི་མཁའ་ལ་འཇའ་འོད་གུར་ཁང་མཛེས། ། རང་སེམས་འོད་གསལ་ཟིན་པར་བྱིན་གྱིས་རློབས། ། སྤྲུལ་པ་ཡང་སྤྲུལ་རྒྱལ་བའི་ཞིང་ཁམས་སྤྲོས། ། གདམས་པའི་བཅུད་མྱངས་མཆོད་སྤྲིན་རྒྱ་མཚོས་མཆོད། ། འགྲོ་ལ་ཆོས་བསྟན་མ་དག་ཞིང་ཁམས་སྦྱངས། ། སྤྲུལ་སྐུར་མཛད་ཕྲེང་སྨིན་པར་བྱིན་གྱིས་རློབས། ། སླར་འདུས་སྤྲུལ་པ་ཡང་སྤྲུལ་གཅིག་ལ་བསྡུས། ། དཀར་བའི་ལམ་ནས་ནང་གི་རྣལ་འབྱོར་མ། །
བྃ་ཡིག་གདོད་མ་སྲོག་གི་ཨ་ལ་ཐིམ། ། ཕྱི་ནང་རྣལ་འབྱོར་མཇལ་བར་བྱིན་གྱིས་རློབས། ། མཁའ་སྤྱོད་ཞིང་ནས་དཔའ་བོ་རྣལ་འབྱོར་མས། ། བདུག་སྤོས་སྤྲིན་དང་མེ་ཏོག་ཆུན་པོའི་ཆར། ། ཅང་ཏེའུ་སྙན་པའི་གླུ་དབྱངས་ཀྱིས་བོས་ཚེ། ། རབ་དཀར་བག་ཆགས་སད་པར་བྱིན་གྱིས་རློབས། ། བྃ་ཡིག་ཟེར་གྱིས་གཞི་ལུས་འོད་དུ་ཞུ། ། ནང་གི་མཁའ་སྤྱོད་གཙུག་ཏུ་འཕགས་པའི་མོད། ། རྩ་གསུམ་འོད་ཕུང་རྣལ་འབྱོར་མ་དེར་ཐིམ། ། མཁའ་སྤྱོད་ཡུད་ཀྱིས་བགྲོད་པར་བྱིན་གྱིས་རློབས། །
འདབ་ལྡན་དབང་པོ་མཁའ་ལ་བྱ་འཕུར་བཞིན། ། མཁའ་འགྲོ་མཁའ་འགྲོ་མ་ཚོགས་རོལ་མོའི་སྒྲས། ། ནམ་མཁའི་གཞལ་མེད་ཁང་བརྩེགས་བྱེ་བའི་དབུས། ། མཁའ་སྤྱོད་དཔལ་ལ་རོལ་བར༴ ། རང་སེམས་རྒྱལ་བའི་ཐུགས་དང་འདྲེས་པའི་མོད། ། གཟུགས་སྐུའི་འཇའ་རིས་ནམ་མཁའི་འཛུམ་གྱིས་བསུས། ། གསལ་སྟོང་ཟུང་འཇུག་གསང་བའི་རྣལ་འབྱོར་མས། ། ཆོས་སྐུའི་ཞིང་ཁམས་མཇལ་བར༴ ། སླར་ཡང་ལས་སྨོན་དྲི་བཞོན་དལ་བུ་ཡིས། ། གཟུགས་སྐུའི་འཇའ་དཀར་བག་ཆགས་གནས་སུ་ཟུག །
ཕྱི་རོལ་རྣམ་པ་རྡོ་རྗེ་རྣལ་འབྱོར་མར། ། དགའ་བདེའི་དཔལ་ལ་རོལ༴ ། རང་ལུས་མ་སྤངས་རང་སེམས་དྭངས་མའི་ཤེལ། ། ལང་ཚོ་དར་ལ་དབང་པོའི་གཞུ་རིས་ཅན། ། མཁའ་སྤྱོད་རིག་འཛིན་འདུ་བའི་གྲོང་ཁྱེར་དུ། ། ཅི་བསམ་ལྷུན་གྱིས་གྲུབ་པར་བྱིན་གྱིས་རློབས། ། ཨེ་མ་འདྲེན་མཆོག་ཚར་ཆེན་ཆོས་ཀྱི་རྗེ། ། མཁའ་སྤྱོད་ཞིང་ནས་ཕོ་ཉ་རྣམ་གསུམ་གྱིས། ། བདག་དང་བདག་ལ་ལྟོས་པའི་འགྲོ་བ་ཀུན། ། ཁྱོད་བཞུགས་གནས་སུ་འཁྲིད་པར་མཛད་དུ་གསོལ། །
ཞེས་སྙིང་ཐག་པ་ནས་གསོལ་བ་འདེབས་སོ། ། འདི་ལ་ས་སྐྱའི་ཁ་ཅིག་གིས། རྣལ་འབྱོར་མའི་འཕོ་ཆུང་ཞེས་ཀྱང་བྱ། ཕྱོགས་གཅིག་ནང་གི་རྣལ་འབྱོར་མ་ཞེས་ཀྱང་བཞེད་དེ། རང་ལུས་མཁའ་སྤྱོད་འགྲུབ་པའི་ཉམས་ལེན་བསམ་མི་ཁྱབ། གང་ལྟར་ཡང་འགལ་བ་མེད་མོད། གཞན་དག་ལ་མིང་ཙམ་གྲགས་ཀྱང་དོན་གྱི་སྙིང་པོ་འདི་མེད་པར་གཅེས་པར་ཟུངས་ཤིག འདི་ལྟ་བུའི་ཡི་གེ་སྔོན་ཆད་མེད་ཀྱང༌། དད་བརྩོན་སྙིང་སྟོབས་དང་ལྡན་པའི་འདར་ནས་མི་དབང་དཔྱོད་ལྡན་ཆོས་ཀྱི་ལྷུན་གྲུབ་ཀྱིས་གསེར་གྱི་མེ་ཏོག་ཆུན་པོ་དང་ཡང་ཡང་དྲན་གསོས་བཏབ་པ་ནས། དེ་ཉིད་ཀྱི་ཐུགས་དམ་ཉམས་བཞེས་སུ།
མཁའ་སྤྱོད་དབང་མོའི་རྣལ་འབྱོར་པ་ནཱ་གརྫུ་ནས་འདར་ཆོས་འཁོར་ཡང་རྩེའི་གཙང་ཁང་དུ་ཅུང་ཟད་གསལ་བར་བྲིས་པ་ལ་བླ་མ་མཁའ་འགྲོས་དགེས་པའི་ཕྱག་གིས་རྣམ་པ་ཀུན་ཏུ་བཟུང་དུ་གསོལ།། ༈ ། རྡོ་རྗེ་རྣལ་འབྱོར་མའི་མན་ངག་གི་སྒོ་ནས་སྔགས་ཁྲུས་ནད་ཐམས་ཅད་ལ་ཕན་པ་བཞུགས་སོ།། ༈ །དཔལ་རྡོ་རྗེ་རྣལ་འབྱོར་མ་ལ་ཕྱག་འཚལ་ལོ། ། སྔགས་ཁྲུས་ཕྱག་ལེན་འདི་ལྟར་ཏེ། སྦྱོར་བ་བྱམས་སྙིང་རྗེས་ཀུན་ནས་བསླང་ངོ༌། ། དེ་ནས་རས་སམ་སྣམ་བུ་དཀར་པོའི་སྟེང་དུ་ནས་བཀྲམ། ཨོཾ་ཨཱཿཧཱུྃ་བྲི། ཆུ་གཙང་བྲེ་དོ་ལ་ལོ་ཚ་དམར་པོའི་གྲོགས་བཏབ་ལ་གདན་གྱི་སྟེང་དུ་བཞག་གོ ། མཆོད་པ་ལྔ་དང་གཏོར་མ་གཅིག་བཤམ་སྟ་གོན་ནོ། ། དེ་ནས་རང་རྡོ་རྗེ་རྣལ་འབྱོར་མའི་བསྐྱེད་རིམ་གཅིག་བསྒོམས་ལ།
ཨོཾ་ཨོཾ་ཨོཾ་སོགས་ཨོཾ་གསུམ་མ་བརྒྱ་རྩ་བྱས་ལ་སྟོང་རྩ་གཅིག་བཟླས་ལ། བརྒྱ་རྩ་རེ་སོང་བ་དང་ཐུན་བླུག་གོ ། དེ་ནས་གཏོར་མ་རེ་གཏོང་ངོ༌། ། བསྙེན་པའོ། ། དེ་ནས་ལྟོང་བཀུག་ལ་བཟླས་པ་བྱས་པའི་སྔགས་ཆུ་དེ་བཏབ་པས། རླུང་མཁྲིས་བད་ཀན་ལ་སོགས་པའི་ནད་ཐམས་ཅད་ཁྲུས་ཀྱི་སྒོ་ནས་སྦྱང་བར་འགྱུར་རོ། ། ནད་ལ་སོགས་པ་འཐོན་འཐོན་དུ་སྔགས་ཆུས་སྦྱངས་ཏེ་འཐུངས་པ་ཁྲུས་ཅི་འདོད་འབྱུང་ངོ༌། ། ནད་ཐོན་པའི་རྟགས་སུ་ཆུ་སྔོ་རྒྱང་སྟེ་འབྱུང་ངོ༌། ། ལས་སྦྱར་རོ། ། ཟན་དྲོན་དང་ཚོད་དྲོན་གྱིས་ཁྲུས་གཅོད་དོ། །
རྗེས་སྨོན་དང་ཆ་མཐུན་ནོ། ། རྡོ་རྗེ་རྣལ་འབྱོར་མའི་སྔགས་ཁྲུས་འདི་ལ་ཡིད་ཆེས་པ་ཡོད་པས་གཅེས་སྤྲས་བྱའོ། ། ཁྱད་པར་གྱི་སྔགས་འདི་དགོས་ལགས་སོ། ། ཨོཾ་བྷ་ར་ཧི། ཁ་ཊྭ་ག་བྷ་ར་ཧི། ཙ་མུནྡྲི་བྷ་ར་ཧི། ཀ་ཀ་བྷ་ར་ཧི། ཁྱད་པར་གྱི་སྔགས་འདི་ཚོ་སྨྲ་བ་བཅད་ལ་མིས་མི་ཚོར་བ་བཟླ་བ་གལ་ཆེ་ཞེས་ཞལ་ཤེས་ཡིན་ནོ། ། བླ་མ་དམ་པ་ཚར་པ་ཆོས་རྗེའི་གསུང་ལས་བྱུང་བ་ཟིན་བྲིས་སུ་བྱས་པའོ།། ༈ ། ནཱ་རོ་མཁའ་སྤྱོད་ཀྱི་བརྒྱུད་འདེབས་བཞུགས་སོ།།
༈ །ན་མོ་བཛྲེ་ཝཱ་ར་ཧྱཻ། རྡོ་རྗེ་འཆང་དང་རྗེ་བཙུན་རྣལ་འབྱོར་མ། ། ནཱ་རོ་ཕམ་ཐིང་ཀློག་སྐྱ་མལ་ལོའི་ཞབས། ། གོང་མ་ལྔ་དང་ཞང་སྟོན་བྲག་ཕུག་པ། ། གསོལ་བ་འདེབས་སོ་མཁའ་སྤྱོད་འགྲུབ་བྱིན་རློབས། ། བླ་མ་དམ་པ་ཡར་ཀླུང་ཁུ་དབོན་གཉིས། ། འཇམ་དབྱངས་ཆོས་རྗེ་ཡབ་སྲས་ཀུན་སྤངས་ཞབས། ། ཚར་ཆེན་མཁྱེན་བརྩེའི་དབང་ཕྱུག་བསླབ་གསུམ་དཔལ། ། གསོལ་བ་འདེབས་སོ་མཁའ་སྤྱོད་འགྲུབ་བྱིན་རློབས། ། དབང་ཕྱུག་རབ་བརྟན་རྗེ་བཙུན་བཀའ་འགྱུར་བ། །
ཆོས་དབྱིངས་རང་གྲོལ་མཁན་ཆེན་ཞྭ་ལུ་རྗེས། ། བཀའ་དྲིན་མཉམ་མེད་རྩ་བའི་བླ་མ་ལ། ། གསོལ་བ་འདེབས་སོ་མཁའ་སྤྱོད་འགྲུབ་བྱིན་རློབས། ། དབང་བཞི་བསྐུར་བས་རྒྱུད་སྨིན་སིནྡྷུ་རའི། ། དཀྱིལ་འཁོར་ལ་བརྟེན་བདག་བྱིན་རབ་རླབས་ནས། ། བསྐྱེད་རྫོགས་སློབ་བཤད་ཟབ་མོའི་རྣལ་འབྱོར་གྱིས། ། ཚེ་འདིར་ཟུང་འཇུག་སྐུ་བཞི་མངོན་གྱུར་ཤོག ། ཅེས་ནཱ་རོ་མཁའ་སྤྱོད་ཀྱི་བརྒྱུད་འདེབས་ཤིན་ཏུ་འཁྱེར་བདེ་བ་ཞིག་བྲིས་ཤིག་ཅེས་ཞྭ་ལུའི་གདན་ས་ཉེར་གཅིག་པ་རིགས་ཀུན་ཁྱབ་བདག་མཁན་ཆེན་རིན་ཆེན་བསོད་ནམས་མཆོག་གྲུབ་བསྟན་པའི་རྒྱལ་མཚན་དཔལ་བཟང་པོའི་གསུང་གིས་བསྐུལ་བ་དང་དུ་བླངས་ཏེ་ཟ་ཧོར་གྱི་བནྡྷེས་སྦྱར་བའི་ཡི་གེ་པ་ནི་གནས་བན་འཇམ་དབྱངས་སོ།། ༈ ། རྗེ་བཙུན་རྡོ་རྗེ་རྣལ་འབྱོར་མའི་ནཱ་རོ་མཁའ་སྤྱོད་ཀྱི་བསམ་མི་ཁྱབ་ཐུན་མོང་མ་ཡིན་པའི་གསེར་ཆོས་བཞུགས་སོ།། ༈ །བླ་མ་མཆོག་དང་རྗེ་བཙུན་རྡོ་རྗེ་རྣལ་འབྱོར་མ་ལ་ཕྱག་འཚལ་ལོ། །
ཐུན་མོང་མ་ཡིན་པའི་བསམ་མི་ཁྱབ་ཀྱི་རྣལ་འབྱོར་ནི། བཟླས་པ་གཉིས་གྲུབ་རྗེས་ཆོས་འབྱུང་བྃ་ཡིག་སོགས་ནམ་མཁའ་ལ་འཇའ་ཡལ་བ་བཞིན་གྱུར། རང་ཉིད་རྣལ་འབྱོར་མ་ཕྱི་བལྟས་ན་ནང་གསལ། ནང་བལྟས་ན་ཕྱི་གསལ། ཁ་དོག་དམར་པོ་ནམ་མཁའ་ལ་འཇའ་ཤར་བ་བཞིན་སྣང་ལ་རང་བཞིན་མེད་པར་བསམ་པའི་ལུས་ཀྱི་དབུས་ན་ཡར་རྩ་དབུ་མ་ཆོས་བཞི་ལྡན་རྟ་རྔ་ལྟར་ཕྲ་བ། རྒྱ་སྐྱེགས་ལྟར་དམར་བ། ཆུ་ཤིང་ལྟར་དྲང་བ། ཏིལ་མེ་ལྟར་གསལ་བ། ཡར་སྣ་སྨིན་མཚམས་གནད་ཀྱི་སྒོ་ནས་སྤྱི་གཙུག་ལ་བྱས་པ། མས་སྣ་ལྟེ་བའི་འཁོར་ལོ་ལ་བྱས་པ་མཐེབ་སོར་ཙམ་མ་རེག་པ།
གཡས་སུ་རོ་མ་དམར་མོ་གྲོ་སོག་ཙམ། ཡར་སྣ་སྣ་བུག་གཡས་ནས་སྤྱི་བོ་ལ་བྱས། མར་སྣ་དབུ་མ་ལས་མཐེབ་སོར་གྱིས་རིང་བ། གཡོན་རྐྱང་མ་ཡང་དེས་འགྲེས། ལྟེ་བའི་རྩ་འཁོར་གྱི་དབུས་ན་བཞུགས་པའི་བྃ་ཡིག་དེ་རྣལ་འབྱོར་མ་རྒྱན་ཆ་ལུགས་ཐུགས་ཀར་ཆོས་འབྱུང་བྃ་ཡིག་སོགས་དཀྱུས་བཞིན་ལ། ཞབས་གཉིས་གཤིབས་ཏེ་བརྐྱང་བའི་སྤྱི་བོ་དབུ་མ་ལ་ཟུག་པ། རོ་རྐྱང་གཉིས་སྐུའི་གཡས་གཡོན་ཞབས་ཀྱི་མཐིལ་དུ་ཟུག་པར་བསམ། དེ་ནས་རང་སེམས་དང་རྗེ་བཙུན་མ་དབྱེར་མེད་པའི་ངོ་བོ་བྃ་ཡིག་ལ་སེམས་ཆེར་གཏད་པས། དེ་ལ་རྗེ་བཙུན་མའི་སྐུ་ཆེ་ཆུང་མེ་སྟག་ལྟ་བུའི་རྣམ་པ་ཅན། སྐུ་ལུས་གཡས་ཕྱོགས་ནས་ཞབས་གཡས་པའི་ནང་ནས་མར་སོང༌།
རོ་མའི་སྣེ་མོ་ཞབས་མཐིལ་དུ་ཟུག་པ་ལ་ཞུགས། རོ་མའི་ནང་ནས་ཡར་བྱ་གནམ་འཕང་བསྐྱོད་པ་བཞིན་གྱེན་དུ་སོང༌། སྣ་བུག་གཡས་ནས་བུང་བ་ཚང་ནས་ཐོན་པ་བཞིན་སོང༌། དེ་ལས་དེ་འདྲ་བའི་སྐུ་ཆེ་ཆུང་བསམ་གྱིས་མི་ཁྱབ་པ་ཕྱོགས་ཐམས་ཅད་ཁྱབ། འཕགས་པ་རྣམས་ལ་དགེས་པའི་མཆོད་པ། སེམས་ཅན་ཐམས་ཅད་རྣལ་འབྱོར་མར་གྱུར་པ་སོགས་མདོར་ན་སྣོད་བཅུད་ཐམས་ཅད་དག་པའི་རང་བཞིན་དུ་བྱས། དེ་རྣམས་ཚུར་འདུས་སྣ་སྒོའི་རྣལ་འབྱོར་མ་དེ་ལ་ཐིམ་དེ་ཉིད་སྣ་བུག་གཡོན་ནས་རྐྱང་མའི་ནང་བརྒྱུད། རིམ་གྱིས་སོང་བ་ཞབས་མཐིལ་གཡོན་ནས་ཡར་བྱས། རྗེ་བཙུན་མའི་ཐུགས་ཀའི་བྃ་ཡིག་ལ་ཐིམ། དེ་ལྟ་བུ་རླུང་འགྲོ་འོང་དང་བསྟུན་པའམ་མི་བསྟུན་ཀྱང་ལན་ཅི་མང་བྱའོ། །
མ་མཐའ་ཡང་གསུམ་ཙམ་བྱེད། དེ་ནས་བྃ་ལ་སེམས་ཆེར་གཏད་པས། དེ་ལས་འོད་ཟེར་དམར་པོ་འཕྲོས། རྗེ་བཙུན་མར་གསལ་བའི་སྐུའི་སྨད་ཕྱོགས་ལ་ཕོག་པས། འོད་ཀྱི་རྣམ་པས་སྐུའི་ཕྱོགས་ལས་ཡར་འདུས་དེ་བཞིན་དུ་སྟོད་ལ་སོང་བས་མས་ཡར་འདུས། འོད་དམར་པོ་རྫ་མ་ཙམ་དུ་གྱུར། དེ་ཡང་རྗེ་བཙུན་མ་ལ་ཐིམ། དེ་ནས་རྗེ་བཙུན་མ་དེ་ཉིད་སྙིང་གའི་ཐད་དུ་སྤར་གྱིས་བྱོན་པས་རོ་རྐྱང་གཉིས་འདུས་ཏེ། ཞབས་ཅུང་ཟད་ན་རེ་ཡོད་པ། དེ་ནས་མགྲིན་པའི་ཐད་དུ་སྤར་གྱིས་བྱོན།
རོ་རྐྱང་ལྷག་མ་མ་ལུས་པར་འདུས། དེ་མན་ཆད་ཀྱི་དབུ་མའང་སྐུ་ཇི་ལྟར་ཡར་བྱོན་པ་ལྟར་འདུས། དེ་ནས་སྤྱི་བོའི་ཐད་དུ་ཡར་བྱོན་པས། ་་་་་ ཕྱིའི་རྣལ་འབྱོར་མ་ནང་གི་རྣལ་འབྱོར་མར་ཐིམ་པར་གསུངས་སོ། དབུ་མའང་འདུས་ཏེ། རྗེ་བཙུན་མའི་སྐུ་གཅིག་པོ་དང་རང་སེམས་དབྱེར་མེད་པར་སྤྱན་གསུམ་དག་པ་མཁའ་སྤྱོད་དུ་གཟིགས་ཤིང༌། དེར་འགྲོ་བའི་བཞེད་པ་དྲག་པོ་དང་བཅས་པས་སྤྱན་གཟིགས་ལུགས་དང༌། ཐུགས་ཀྱི་བཞེད་པའི་དམིགས་པ་འདི་སྙིང་ག་དང་མགྲིན་པ་ལྟེ་བ་གསུམ་ལའང་དགོས་རྒྱུ་ཡིན། དེ་དང་དེའི་སྐབས་དེ་དང་དེ་ལ་སེམས་གཏད་ནས་ཅུང་ཟད་རེ་འཇོག་གོ ། དེ་ནས་རྗེ་བཙུན་མ་མཁའ་སྤྱོད་དུ་གཤེགས་ཏེ།
ཇེ་མཐོ་ནས་འཇའ་ཡལ་བ་བཞིན་གྱི་སྤྲོས་མེད་ལ་ཅི་གནས་མཉམ་པར་བཞག དེ་ལ་མི་གནས་ན། མཁའ་སྤྱོད་ནས་རྗེ་བཙུན་མ་སླར་རང་ཉིད་འདུག་པའི་ཐད་ཙམ་དུ་བྱོན། དེའི་རྐྱེན་གྱིས་རོ་རྐྱང་དབུ་མ་རྗེ་བཙུན་མ་ཡང་ཡང་གསལ་བཏབ། སྔར་བཞིན་དམིགས་པ་བྱ། དེ་འདྲ་བ་ལེན་ཅི་མང་བྱའོ། ། འདི་ལ་མཁའ་སྤྱོད་བསྒྲུབ་པའི་ནང་གི་རྣལ་འབྱོར་མ། མཁའ་སྤྱོད་ཀྱི་འཕོ་བ་ཞེས་བཞེད་དོ། ། ཞེས་པ་འདིའང་རིང་མོ་བས་བརྗེད་ཐོར་བྲིས་པའོ།། ༈ ། ནཱ་རོ་མཁའ་སྤྱོད་ཀྱི་གསུང་ཁྲིད་ཀྱི་དམིགས་རིམ་ནི།།
༈ །མཁའ་སྤྱོད་གཙོ་མོའི་ཟབ་འཁྲིད་ཉམས་ལེན་རྣམས། ། གོ་རིམ་ཁྲིགས་སུ་སྡེབས་ན་འདི་ཡིན་ཏེ། ། སྐྱབས་འགྲོ་སེམས་བསྐྱེད་རྡོར་སེམས་བསྒོམ་བཟླས་དང༌། ། ཉམས་ལེན་སློབ་བཤད་ཟབ་མོའི་ཡི་གེ་བཞིན། ། གྲུབ་རྗེས་བདག་ཉིད་ལྷར་བསྐྱེད་འགྲོ་བ་དག ། ཡེ་ཤེས་སྤྱན་དྲངས་བསྟིམ་ནས་ལུས་དཀྱིལ་གསལ། ། གོ་ཆ་བགོ་ཞིང་སྔགས་དམིགས་གསལ་བཏབ་ནས། ། ངག་བཟླས་གྲུབ་རྗེས་རླུང་བཟུང་ཡིད་བཟླས་བྱས། ། དེ་རྗེས་ཞར་བྱུང་རྫོགས་རིམ་གཉིས་བསྒོམས་ནས། ། ཕྱི་དང་ལུས་དཀྱིལ་རྣམས་ལ་སེམས་འཛིན་བྱེད། །
དེ་ནས་རྗེ་བཙུན་ཡབ་ཡུམ་ལ་བརྟེན་ནས། ། འཕོ་བའི་དམིགས་པ་གྲུབ་རྗེས་བུམ་ཅན་བཟུང༌། ། དབུ་མ་ཁ་བྱེའི་དམིགས་པ་གྲུབ་མཚམས་སུ། ། ཡོངས་ལ་མ་གྲུབ་རླུང་ལྔའི་ཏི་ལ་ཀ ། ཞེས་པའི་དོན་གྱི་དམིགས་པ་ཐུན་མོང་དང༌། ། ཐུན་མོང་མ་ཡིན་རྣམ་པ་གཉིས་བསྒོམ་དུས། ། བུམ་ཅན་བཟུང་ཞིང་གྲུབ་རྗེས་འཁྲིད་ཡིག་ན། ། བཞུགས་པའི་ལུས་ལ་གནས་པའི་རླུང་དམིགས་བྱ། ། འདི་ནི་བུམ་ཅན་བཟུང་ངམ་མི་བཟུང་བ། ། གདམ་ཀར་གསུང་བ་བཟུང་བ་ལེགས་ཞེས་གསུངས། །
དེ་རྗེས་དམིགས་པ་གསལ་བའི་ངང་ཉིད་ནས། ། སེམས་ལ་རླུང་བསྡུ་སྟོང་པ་བསྒྲུབ་པ་ཡིན། ། ཉམས་ལེན་བྱེད་ཅིང་སྟེང་འོག་རླུང་སྦྱར་བས། ། གྲུབ་ན་ལེགས་ཤིང་མ་བཟུང་ཆད་སྐྱོན་མེད། ། དེ་དག་རྫོགས་ནས་ཐུན་མོང་མ་ཡིན་པའི། ། བསམ་མི་ཁྱབ་ཀྱི་རྣལ་འབྱོར་བསྒོམ་པའི་མཐར། ། དགེ་རྩ་བསྔོ་ཞིང་སྨོན་ལམ་བཀྲ་ཤིས་བྱ། ། འདི་དག་རྗེ་བཙུན་བླ་མའི་གསུང་ཇི་བཞིན། ། ནོར་འཁྲུལ་མེད་པར་བཀོད་པའི་བརྗེད་ཐོ་ལགས།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས།
སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
