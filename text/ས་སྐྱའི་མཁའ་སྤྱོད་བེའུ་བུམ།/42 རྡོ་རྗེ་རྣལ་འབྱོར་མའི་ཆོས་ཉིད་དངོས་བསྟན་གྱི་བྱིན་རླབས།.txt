ས་སྐྱའི་མཁའ་སྤྱོད་བེའུ་བུམ།
པོད ༤༢
རྡོ་རྗེ་རྣལ་འབྱོར་མའི་ཆོས་ཉིད་དངོས་བསྟན་གྱི་བྱིན་རླབས།
༼ཧཱུྃ༽ ༄༅། །རྡོ་རྗེ་རྣལ་འབྱོར་མའི་ཆོས་ཉིད་དངོས་བསྟན་གྱི་བྱིན་རླབས་བཞུགས་སོ།། ༈ །ན་མོ་གུ་རུ་བུདྡྷ་དྷྭ་ཛ་ཤྲཱི་ཙཀྲ་སམྦྷ་རཱ་ཡ། འདིར་རྫོགས་པའི་རིམ་པ་རྩ་དབུ་མའི་དེ་ཁོ་ན་ཉིད་དངོས་སུ་སྟོན་པའི་མན་ངག དཔལ་ལྡན་བླ་མ་དམ་པ་བསོད་ནམས་རྒྱལ་མཚན་གྱི་གསུང་ལ་ཡར་ཀླུང་པ་སེངྒེ་རྒྱལ་མཚན་གྱིས་ཟིན་བྲིས་སུ་མཛད་པ་ཇི་ལྟ་བ་བཞིན་འདིར་བརྗོད་པར་བྱ་སྟེ། དེ་ཡང་དེ་ཁོ་ན་ཉིད་དངོས་སུ་སྟོན་པའི་ཕྱག་ལེན་ལ། མཆོད་གཏོར་ཚོགས་ཀྱི་ཡོ་བྱད་ཚོགས་པར་བྱས་ནས། མཆོད་གཏོར་དང་ཞུ་འབུལ་སྔོན་དུ་འགྲོ་བའི་མཁའ་སྤྱོད་མའི་བདག་མདུན་མཆོད་གཏོར་རྣམས་ཚང་བར་བྱས་ལ། ཚོགས་ལ་ལོངས་སྤྱོད་གསུང་ཡང་རྗེས་ལ་མཛད། གནས་ཅི་བདེ་བར་ཚོན་ནག་པོའི་མཎྜལ་ཁྲུ་གང་བས་མི་ཆུང་བར།
ཐ་མར་རེ་ཁཱ་དམར་པོ་ཟླུམ་པོར་བསྐོར་བའི་དབུས་སུ་ཡ་ཡོ་མེད་པའི་སར་སྲན་མ་བཀས་པ་ཁ་སྦུབས་ལ་བཀབ། ཡང་ན་ཚོན་ནག་པོ་ཕྱུར་བུས་མཚན་མ་བྱེད་གསུང༌། བླ་མས་དང་པོ་སློབ་མས་མ་མཐོང་བར། འབུད་དུང་བྱི་དོར་ལེགས་པོ་བྱས་པ་རྒྱན་མེད་པ་ཞིག་པང་བར་གོས་ཀྱི་ཁུད་དུ་ཚགས་བྱས། སློབ་མས་ཕྱག་དང་མཎྜལ་བྱས་ལ། གང་དྲིན་དང༌། དཔལ་ལྡན་རྡོ་རྗེ་མཁའ་འགྲོ་སོགས་ཀྱི་རྗེས་ལ། རྗེ་བཙུན་རྩ་བ་དང་བརྒྱུད་པར་བཅས་པའི་བླ་མ་དམ་པ་རྣམས་དང་ཡི་དམ་དཀྱིལ་འཁོར་གྱི་ལྷ་ཚོགས་དཔའ་བོ་མཁའ་འགྲོའི་ཚོགས་ཐམས་ཅད་བདག་ལ་དགོས་སུ་གསོལ། བདག་རིག་པ་འཛིན་པ་འདི་ཞེས་བྱ་བ་ཚེ་འཁོར་བ་ཐོག་མ་མེད་པ་ནས་ད་ལྟ་ལ་ཐུག་གི་བར་དུ་སྡིག་པ་མི་དགེ་བའི་ལས་བགྱིས་པ་དང་བགྱིད་དུ་སྩལ་བ་དང༌། གཞན་གྱིས་བགྱིས་པ་ལ་རྗེས་སུ་ཡི་རང་བ་དང༌།
སོ་ཐར་གྱི་སྡོམ་པ་ལས་འགལ་པ་དང༌། བྱང་སེམས་ཀྱི་བསླབ་པ་ལས་འགལ་བ་དང༌། གསང་སྔགས་ཟབ་མོའི་དམ་ཚིག་དང་འགལ་བ་དང༌། མཆོད་གཏོར་བསྙེན་བསྒྲུབ་ལས་གཡེལ་བ་ལ་སོགས་པ་སྡིག་པ་སྒྲིབ་པ་ཉེས་པ་ལྟུང་བ་དྲི་མའི་ཚོགས་ཐམས་ཅད་མཐོལ་ལོ་བཤགས་སོ་གནོད་ངོ་འགྱོད་དོ། ། མི་འཆབ་བོ། ། མི་སྦེད་དོ། ། མཐོལ་ཞིང་བཤགས་ན་བདག་བདེ་བ་ལ་རེག་ཅིང༌། མ་མཐོལ་མ་བཤགས་ན་དེ་ལྟར་མི་འགྱུར་བ་ལགས་སོ། ། ཞེས་ལན་གསུམ་རྗེས་ཟློས་བྱེད་དུ་གཞུག་བླ་མ་རྡོ་རྗེ་འཆང་ངམ་རྗེ་བཙུན་མར་གསལ་བཏབ་ལ། བླ་མ་ཡི་དམ་དཀོན་མཆོག་མཁའ་འགྲོའི་ཚོགས་ཀྱིས་བསྐོར་བ་མངོན་སུམ་བཞིན་དུ་བཞུགས་པར་མོས་ཤིང༌།
དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་རིན་པོ་ཆེ་ལ་གསོལ་བ་འདེབས་སོ། ། བྱིན་གྱིས་བརླབ་ཏུ་གསོལ། བདག་ལ་ཆོས་ཀྱི་དབྱིངས་ཕྱག་རྒྱ་ཆེན་པོ་ད་ལྟ་ཉིད་དུ་སྐྱེ་བར་བྱིན་གྱིས་བརླབ་ཏུ་གསོལ། ཞེས་ལན་གསུམ་རྗེས་ཟློས་བྱེད་དུ་བཅུག་ལ། ཡིད་རྩེ་གཅིག་པའི་མོས་གུས་གྱིས་ཤིག ཅེས་བརྗོད། དེ་ནས་སློབ་མ་དུ་ཡོད་དེས་མཎྜལ་ནག་པོ་ལ་ཁ་ཕྱོགས་པར་ལུས་གནད་ལེགས་པར་བཅས་ནས། དབུས་ཀྱི་མཚན་མ་ལ་མིག་མི་བཙུམ་པར་འབྲུ་ཚུགས་སུ་གཏོད་དུ་གཞུག་ཅིང༌། ད་ང་ཡིས་གདམས་ངག་ཅིག་སྟོན་པ་ཡིན་གྱིས་ཁྱེད་རྣམས་མ་ཡེངས་པར་གྱིས་ཤིག ཅེས་བརྗོད་པ་ལན་ལྔའི་བར་དུ་བསྐྱར་གྱིན་བྱ།
དེའི་བར་ལ་སློབ་དཔོན་ཡང་ལུས་གནད་བཅས་ལ། ཨོཾ་གསུམ་མ་ཤིབ་བུར་ལན་གསུམ་བཟླས། དེ་ནས་གློ་བུར་དུ་འབུད་དུང་དེ་མཎྜལ་གྱི་དབུས་སུ་མ་ཡོ་བར་བཞག་ལ། རོལ་མོ་དང་གུ་གུལ་གྱི་དུད་པ་བྱ། ཨོཾ་གསུམ་མ་བཟླ། དེ་ནས་ངོ་ལེགས་པར་སྤྲོད་དགོས་པ་ལས། དེ་ལྟར་བླ་མས་བསྟན་པའི་བརྡ་གཅིག་ལ་རྟོགས་པ་གསུམ་སྐྱེ་སྟེ། མ་སྐྱེས་པའི་དུས། སྐྱེས་པའི་དུས། སྐྱེས་ནས་ཟུང་དུ་ཆུད་པའི་དུས་གསུམ་མོ། །
དང་པོ་ནི་དཀར་པོ་མ་མཐོང་བའི་སྔོན་རོལ་གྱི་རྟོག་པ་དང༌། ང་ལ་ཇི་ལྟ་བུ་ཞིག་འབྱུང་ངམ་སྙམ་པའི་སེམས་དེ་གང་ནས་ཀྱང་འོངས་པ་མ་ཡིན་པའི་ཕྱིར་མ་སྐྱེས་ཏེ། སྐྱེ་མེད་མ་སྐྱེས་ནམ་མཁའ་བཞིན་ཞེས་བྱའོ། ། དེ་ནས་དཀར་པོ་མཐོང་བའི་དུས་སུ་དཀར་པོའི་རྟོག་པ་གློ་བུར་དུ་སྐྱེས་ཙམ་ན་དཀར་པོ་མ་མཐོང་བའི་གོང་ནས་སྐྱེས་ནས་ཀྱང་མེད་ལ། ད་ལྟ་དེ་མི་འགག་པར་རྟག་ཏུ་གནས་པ་ཡང་མ་ཡིན་པས། སྐྱེས་པ་སྐྱེ་མེད་ནམ་མཁའ་བཞིན། ། ཞེས་བྱ་བ་སྟེ། སྐྱེ་བ་མེད་པ་དེ་ལས་དཀར་པོ་སྐྱེ་ཞིང་སྐྱེ་མེད་དུ་འགག་པར་འགྱུར་རོ། ། དཔེར་ན་དུ་བ་ནི་མེའི་སྔོན་རོལ་ནས་གྲུབ་པ་ཡང་མ་ཡིན་ཞིང༌། མེ་ལས་མ་གཏོགས་པའི་གློ་བུར་དུ་གཞན་ནས་འོངས་པ་ཡང་མ་ཡིན་ལ།
མི་འགག་པར་གནས་པའང་མ་ཡིན། མ་ཡིན་ཀྱང་དུ་བ་ནི་མེ་ལས་བྱུང་ཞིང་དེར་འགགས་པས་དུ་བ་རྟག་ཏུ་མེ་དང་འབྲེལ་བའོ། ། དེ་བཞིན་དུ་དཀར་པོ་ལ་སོགས་པའི་རྟོག་པ་ཡང་སྐྱེ་མེད་ལས་སྔོན་རོལ་དུ་གྲུབ་པ་ཡང་མ་ཡིན་ལ། མི་འགག་པར་གནས་པ་ཡང་མ་ཡིན་ཏེ། འོན་ཀྱང་སྐྱེ་མེད་ལས་འབྱུང་ཞིང་དེར་ཐིམ་པས་སྐྱེ་མེད་དང་རྒྱུན་དུ་འབྲེལ་པ་ཡིན་ནོ། ། དེ་ནས་དཀར་པོ་ལ་སོགས་པའི་རྣམ་པར་རྟོག་པ་ཡང་དཀར་པོའི་བློ་འགགས་པའི་དུས་སུ། འགགས་པ་སྐྱེ་མེད་ནམ་མཁའ་བཞིན། ། ཞེས་བྱ་སྟེ། ཐིམ་པས་ཐིམ་པ་བཙལ་བས་མི་རྙེད་པ་བཞིན་ནོ། ། དེ་ལ་ནམ་མཁའ་བཞིན་ཞེས་བྱ་བ་ནི།
ནམ་མཁའ་ལ་ཐོག་མཐའ་དང་སྐྱེ་འགག་མེད་པ་བཞིན་དུ་སེམས་ལ་ཡང་སྐྱེ་འགག་དང་ཐོག་མཐའ་མེད་དེ། མ་སྐྱེས་པའི་དུས་ནི་སྐྱེ་བ་ཡིན་ལ། དཀར་པོའི་བློ་སྐྱེས་པའི་དུས་སུ་ཡང་འགྲོ་བ་དང་ཐིམ་པ་མི་འདུག་པས་སྐྱེ་བ་མེད་པ་ཉིད་ཡིན་པས་ན། ཆོས་ཐམས་ཅད་ནི་སྐྱེ་འགག་དང་བྲལ་བ་ནམ་མཁའ་ལྟ་བུ་ཡིན་ནོ་ཞེས་བློ་ཐག་བཅད་ལ་ཟུང་དུ་འཇུག་པའི་ངང་ལ་བློ་ཇི་ཙམ་གནས་ཚད་བཞག་གོ ། ཞེས་བརྗོད་ལ་དར་ཅིག་བློ་གནས་སུ་གཞུག དེ་ནས་ཡང་རོལ་མོ་བྱ། གུ་གུལ་དུད་པས་བདུག ཨོཾ་གསུམ་མ་བརྗོད་དོ། ། རྗེས་གཙོ་བོས་ཇི་ལྟར་དང༌། མཎྜལ།
དེང་ནས་སོགས་བྱ། སློབ་མ་རྣམས་རང་གནས་སུ་བཏང་ལ། མདུན་བསྐྱེད་མཆོད་བསྟོད་བསྔོ་བ་སོགས་བྱ་ཞིང་རྗེས་བསྡུའོ། ། ཞེས་རྫོགས་རིམ་རྩ་དབུ་མའི་ཁྲིད་ཀྱིས་ཆོས་ཉིད་དངོས་སུ་སྟོན་པའི་ཕྱག་ལེན་གྱི་རིམ་པ་གསལ་བར་བཤད་པ་གོ་བདེ་བཀླག་ཆོག་འདི་ཡང༌། ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་དཔལ་ས་སྐྱའི་གཞི་ཐོག་བླ་བྲང་དུ་སྦྱར་བའི་ཡི་གེ་པ་ནི་ཨོ་རྒྱན་སྐྱབས་ཀྱིས་བགྱིས་པ་འདིས་ས་སྐྱ་པའི་མན་ངག་ཟབ་མོ་རྣམས་ཀྱི་བཀའ་མི་ཆད་པའི་རྒྱུར་གྱུར་ཅིག ། མངྒ་ལཾ།། ༈ །འདིའི་ཕྱག་ལེན་གྱི་བརྒྱུད་པ་ནི། ཆོས་རྗེ་ས་སྐྱ་པཎྜི་ཏ་ཡན་གཞན་དང་འདྲ་བ་ལས། དེ་ནས་ཚོགས་སྒོམ་པ། ཉན་ཆེན་པ།
བྲག་ཕུག་པ། ཆོས་རྗེ་བླ་མ་དམ་པ། ཡང་ན་ས་པཎ། འཕགས་པ། དཀོན་མཆོག་དཔལ། བྲག་ཕུག་པ། བླ་མ་དམ་པ། ཡང་ན་འཕགས་པ། པཎྜི་ཏ་ཤེས་རབ་རྡོ་རྗེ། འཕགས་རྒྱལ།
བླ་མ་བཟང་པོ་དཔལ། བླ་མ་དམ་པ། ཡང་ན་འཕགས་པ། ཞང་མདོ་སྡེ་དཔལ། འཇམ་དབྱངས་རིན་རྒྱལ། དེ་གཉིས་ལ་འཇམ་སྐྱ་དཔལ་ལྡན་བླ་མ་དམ་པ། ཡང་ན་ས་པཎ། ཡར་སྒོམ་སེ་བོ། དོ་པ་སྟོན་ཚུལ་གསུམ་ལ། རྒྱལ་ཚ་ལུང་མང་པོ།
མཁས་པ་ཡོན་ཏན་ཁྲི། དྲིན་ཆེན་སེངྒེ་བཟང་པོ། ཡར་ལུང་པ་སེང་རྒྱལ། མཁན་ཆེན་རྒྱལ་མཆོག འཇམ་དབྱངས་ནམ་རྒྱལ། བདག་ཆེན་བློ་གྲོས་རྒྱལ་མཚན། རྡོ་རིང༌། ཚར་ཆེན། མཁྱེན་བརྩེ། དབང་རབ།
བྱམས་པ་རབ་བརྟན། སྙིང་རྗེ་བཟང་པོ། སྤྱན་སྔ་ཀུན་དགའ་དོན་འགྲུབ། དེས་བདག་ཨཱ་ནནྡ་ལའོ། ། ཡང་ན་ས་པཎ། ཚོགས་སྒོམ་པ། ཉན་ཆེན་པ། ཀོར་བྲག་པ་རིན་ཆེན་སེངྒེ། དེ་ལས་ཡར་ཀླུང་པ་སེངྒེ་རྒྱལ་མཚན་གྱི་གསན་པར་བཞེད། ཆོས་རྗེ་བླ་མ་དམ་པའི་ཞལ་ནས་ཆོས་རྗེ་བྲག་ཕུག་པའི་མན་ངག་ཟབ་མོ་རྩིས་ཆེ་ཤོས་གཅིག་ཡིན།
ཕྱག་ལེན་མ་ནོར་བ་ཡིན་ཞེས་ནན་ཏན་དུ་གསུངས་སོ། ཞེས་ཡར་ལུང་པའི་འདིའི་ཡིག་ཆ་ལས་འབྱུང་ངོ༌། ། ཤུབྷཾ།། ༈ །རྗེ་བཙུན་རྡོ་རྗེ་རྣལ་འབྱོར་མའི་སྔགས་བཏུའི་རྗེས་གནང་བྱ་ཚུལ་གནས་གསུམ་མཁའ་འགྲོའི་སྙིང་ཐིག་ཅེས་བྱ་བ་བཞུགས་སོ།། ༈ །ན་མོ་གུ་རུ་བཛྲ་ཡོ་གི་ནྱཻ། དབང་སྔོན་རྡུལ་བརྩེགས་ལྷུན་པོ་ལ། ། ཐུན་མཚམས་སྤྲིན་གྱིས་འཁྱུད་པ་ལྟའི། ། ཧེ་རུ་ཀ་དཔལ་ཡབ་ཡུམ་དང༌། ། དབྱེར་མེད་བླ་མའི་ཞབས་བཏུད་དེ། ། དཔའ་མོ་མཁའ་འགྲོ་མ་ལུས་པའི། །
གསང་བའི་རིག་སྔགས་ཨོཾ་གསུམ་མ། ། བཏུས་ནས་བྱིན་རླབས་བྱ་བའི་ཚུལ། ། ཚད་ལྡན་གཞུང་བཞིན་བརྗོད་པར་བྱ། ། འདིར་རྗེ་བཙུན་རྡོ་རྗེ་རྣལ་འབྱོར་མའི་གཟུགས་སྔགས་ཨོཾ་གསུམ་མ་བཏུས་ནས་བྱིན་རླབས་བྱ་ཚུལ་ལ་གསུམ། སྔོན་འགྲོ། དངོས་གཞི། མཇུག་ཆོག་གོ ། དང་པོ་ལ་གཉིས། སློབ་དཔོན་གྱིས་བྱ་བའི་སྔོན་འགྲོ་དང༌། སློབ་མ་ལ་བྱ་བའི་སྔོན་འགྲོའོ། །
དང་པོ་ནི། མཚན་ཉིད་དང་ལྡན་པའི་སློབ་དཔོན་གྱིས་གནས་ཁང་བདུད་རྩིས་བྱུགས་པ་ལ་མེ་ཏོག་གི་སིལ་མ་བཀྲམ། རྡོ་དྲིལ། ཅང་ཏེའུ། ལས་བུམ། ཕྱི་ནང་གི་མཆོད་པ། གཏོར་མ། ཚོགས་རྫས། བགེགས་སྦྱོང་གི་ཆས། འཐོར་འབྲུ་སོགས་འོག་ཏུ་དགོས་པའི་ཡོ་བྱད་སྤྱི་དང༌།
ཁྱད་པར་རས་སོགས་འབྲི་གཞི་གཙང་མ་ལ། ཕག་མོ་གཞུང་དྲུག་གི་ནང་ཚན་རི་ཁྲོད་དབང་ཕྱུག་གིས་མཛད་པའི་ཞལ་གཉིས་མ་ཆུང་བའི་སྒྲུབ་ཐབས་ལས། དེ་ནས་གཞན་ཡང་བཤད་བྱ་བ། ། གསང་སྔགས་བཏུ་བའི་ཆོ་ག་མཆོག ། གྲུ་གསུམ་དཀྱིལ་འཁོར་ཉམས་དགའ་བར། ། རྡོ་རྗེ་རོལ་པ་ལས་བྱུང་བ། ། ཆོས་ཀྱི་འབྱུང་གནས་ཞེས་བཤད་ཅིང༌། ། བཙུན་མོའི་བྷ་ག་ཞེས་ཀྱང་ངོ༌། ། ཨཱ་ལི་ཀཱ་ལིའི་དབྱེ་བས་དེར། ། སྡེ་ཚན་བརྒྱད་ཀྱི་རིམ་པ་ནི། །
གཟུ ༡ གས་མེ་ ༣ མད ༥ འ་དང་ཐུ ༧ བ་པ་དང༌། ། བུ ༩ ག་པ་དྲ ༡༡ ག་པོ་འདོད་པ་ཉིད ༡༣ ། ། རེ་མིག་རྣམས་ལ་རིམ་བཞིན་དུ། ། མན་ངག་གིས་ནི་དགོད་པར་བྱ། ། དང་པོ་ཨ་ཡིག་ནས་བརྩམས་ཏེ། ། ཡི་གེ་ཧ་ཡི་མཐར་ཐུག་པར། ། གཡོན་སྐོར་གྱིས་ནི་སྦྱོར་བ་ཡིས། ། བདེ་མཆོག་རྒྱ་མཚོར་གསུངས་བཞིན་བྱ། ། ཞེས་གསུངས་པ་ལྟར། ཆོས་འབྱུང་ཕྱི་དཀར་ལ་ནང་དམར་བའི་ནང་དུ་རེའུ་མིག་ཞེ་དགུ་བྱས་པ་ལ།
ཀྵ་ཡིག་མ་གཏོགས་པའི་དབྱངས་གསལ་གྱི་ཡི་གེ་ཞེ་དགུ་དཔེའུ་རིས་ལྟར་བཀོད་པའི་བཏུ་གཞིའི་དཀྱིལ་འཁོར་སྟེགས་བུའི་སྟེང་དུ་བཞག་པའི་མཐར་མཆོད་པ་གཡོན་སྐོར་དུ་བཤམ། རྗེ་བཙུན་མའི་མངོན་རྟོགས་བསྒོམ། བསང་ཆུ་སྒྲུབ། གཏོར་མགྲོན་སྤྱན་དྲངས་པ་ལ་གཏོར་མ་འབུལ་བ་རྣམས་བྱའོ། ། གཉིས་པ་སློབ་མ་ལ་བྱ་བའི་སྔོན་འགྲོ་ནི། མཚན་ཉིད་དང་ལྡན་པའི་སློབ་མ་ལ་ཁྲུས་ཕྱག་མཎྜལ་བགེགས་སྦྱོང་ཆོས་བཤད་ཅི་རིགས་ཀྱི་རྗེས་སུ། དཔའ་མོ་རྣལ་འབྱོར་མ་ཀུན་གྱི། ། རིག་སྔགས་བླ་ན་མེད་པའི་གསུང༌། ། བཀླགས་པས་དོན་ཀུན་འགྲུབ་བྱེད་པ། ། དཔའ་བོ་ཆེན་པོས་བདག་ལ་སྩོལ། །
ཅེས་གསོལ་བ་ལན་གསུམ་འདེབས་སུ་བཅུག་ལ་ཐུན་མོང་དང་ཐུན་མོང་མ་ཡིན་པའི་སྡོམ་པ་འབོག་གོ ། གཉིས་པ་དངོས་གཞི་ལ་གསུམ། སྔགས་བཏུ་གཞི་ལས་ཇི་ལྟར་བཏུ་བ། སྔགས་བྱིན་གྱིས་བརླབས་ནས་མཆོད་པ། སྔགས་ཀྱི་རྗེས་གནང་བྱ་ཚུལ་ལོ། ། དང་པོ་ནི། སློབ་དཔོན་གྱིས་གཞུང་ཚིག་རྣམས་དག་པར་བཀླགས་པའི་བརྗོད་དོན་དང་མཐུན་པར། ལས་ཀྱི་རྡོ་རྗེས་ཁྲུས་ལོང་དྲི་བཟང་གིས་བྱུགས་པ་ལ། སིནྡྷུ་ར། གུར་གུམ།
གི་ཝཾ། བདུད་རྩི་ལྔ་རྣམས་མཚལ་དང་བསྲེས་པའི་སྣག་ཚ་དང༌། གསེར་རམ་མི་རུས་སོགས་ཀྱི་སྨྱུ་གུས། ཆོས་འབྱུང་གྲུ་གསུམ་ཉིས་བརྩེགས་ཀྱི་མདུན་རྒྱབ་གཉིས་སྤངས་པའི་གྲྭ་བཞིར་དགའ་འཁྱིལ་དང༌། ནང་གི་དབུས་སུ་བྃ་ཡིག དེའི་མདུན་ནས་གཡོན་སྐོར་དུ་ཨོཾ་གསུམ་མ་དབུ་ཕྱིར་བསྟན་ཕྲེང་གཅིག་ལ་སྙོམས་པར་འབྲིའོ། ། གཞུང་ཚིག་ནི། ཨོཾ་་་་་་ ཐ་སྟེང་ ཨོཾ་ སུམ་འགྱུར་བྱས་ནས་ནི། ། ཐིགཾ་ལེ་ནཱ་དས་རྣམ་པར་བརྒྱན། ། བྷ་སྟེང ས ་ཚ བ ་སྟེང་ཡི་གེ་ཉིད། །
ཊ་ཡི་སྟེང་ ར མས་སྤྱི་བོར་བརྒྱན། ། ཙ་བ བ འི་དབུས་ནས་བླངས་ནས་ནི། ། ཌཱ་ཡི་འོག་མ ཨུ ས་འོག་ཏུ་བརྒྱན། ། ཤྲ་ ད ་སྟེང་ཤ་ལོག་སྟེང དྷ ་མ་ནི། ། དེ་བཞིན་ཡང་དག་སྦྱར་བའོ། ། ལྀ་ཐུང་འོག ཌ ་གི་ཡི་གེ་ལ། ། ཉ་ཡི་འོག་མ ཨཱ ས་རྣམ་པར་བརྒྱན། ། ས་སྟེང ཀ ་ ཏ་ལོག་འོག་མ ཨི ས་བརྒྱན། །
ཕ་སྟེང་ཐ ན ་ལོག་འོག་མ ཨེ ས་བཅིང༌། ། ཧ་ཊའི་དབུས་ག ཡ ནས་ཡི་གེ་ལ། ། ཎ་ཡི་སྟེང་ན་གནས ཨེ ་པས་བརྒྱན། ། ཥ་ཡི་འོག་ན་གན བ ས་པ་བཟུང༌། ། བྷ་འོག ཛ ་སྟན་དུ་ཎ་འོག་བྱ ར ། ། ཧ་ཡི་སྟེང་ག ཝ ནས་ཡི་གེ་ཉིད། ། ར་ཡི་སྟེང་མ ཎ ་ཉིས་བརྩེགས་ལ། །
ཊ་ཡིས་སྟེང ར ་མ་སྤྱི་བོར་སྦྱར། ། ཕ་ཡི་སྟེང་ན་གན ན ས་པ་ལ། ། ཋ་ཡི་འོག་ན་ག ཨི ནས་པས་བརྒྱན། ། ཉ་སྟེང ཡ ་ཎ་སྟེང་གི ཨེ ས་བརྒྱན་པ། ། མན་ངག་བཞིན་དུ་ཤེས་པར་བྱ། ། ཙ་བའི་བ བ ར་ན་གནས་པ་བླངས། ། བྷ་འོག་ ཛ སྟེང་དུ་ཎ་འོག ར ་སྦྱར། །
དེ་བཞིན་ཚ་ཡི་སྟེང་མ བ ་བླངས། ། ཏ་ཡི་སྟེང་ན་གན ཨཻ ས་པས་བརྒྱན། ། ཎ་ཡི་འོག་མ ར ་ཐ་སྟེང ཨོ ་སྦྱར། ། ཕ་ཡི་འོག་ན་གན ཙ ས་པ་བླངས། ། དྷ་པའི་དབུས་གན ན ས་ཡི་གེ་ལ། ། ཋ་ཡི་འོག་མ ཨི ས་རྣམ་པར་བརྒྱན། ། ཉ་ལའི་དབུས་གནས ཡ ་ཡི་གེ་ལ། ། ཎ་ཡི་སྟེང་ ཡེ མས་བརྒྱན་པར་བྱ། ། ཝ་མའི་དབུས་ག བ ནས་ཡི་གེ་ལ། །
རྀ་རིང་འོག་མ་ ལ གདགས་པར་བྱ། ། ཐིགཾ་ལེ་ནཱ་ད ྃ ་ཡང་དག་ལྡན། ། སུམ་འགྱུར་དུ་ནི་བྱ་བ་ཡིན། ། ན་འོག་ ཕ ར་ཡི་འོག ཊ ་མས་དབྱེ། ། སྔ་མ་བཞིན་དུ་སུམ་འགྱུར་བྱ། ། ཤ་ཡི་འོ ས ག་མ་ཐ་འོ ཝ ག་ཞ འ ོན། ། ཉ་ཡི་འོག་ན ཨ ་གནས་པ་སྦྱར། ། ཝ འ ་མའི་བར་ན་གན ཧ ས་པ་བཟུང༌། ། ཛྷ་ཡི་མདུན་གྱི་ད ཨཱ བྱངས་ཀྱིས་བརྒྱན། །
བླ་མའི་མན་ངག་ལམ་གྱིས་ནི། ། གསང་སྔགས་བཏུ་བའང་ཤེས་པར་བྱ། ། ཞེས་པའོ། ། གཉིས་པ་སྔགས་བྱིན་གྱིས་བརླབས་ནས་མཆོད་པ་ནི། བཏུས་པའི་སྔགས་འཁོར་དེ་བཏུ་གཞིའི་དཀྱིལ་འཁོར་གྱི་སྟེང་དུ་མཉྫི་བཙུགས་པའི་ཁར་བཞག་ལ། ཁཎྜ་རོ་ཧིས་བསངས། སྭ་བྷཱ་བས་སྦྱངས། སྟོང་པའི་ངང་ལས་ཡྃ་ལས་རླུང་དཀྱིལ་ཞེས་པ་ནས། མཁའ་སྤྱོད་ཆེན་པོའི་གོ་འཕང་ཐོབ་པར་ཤོག ཅེས་པའི་བར་མདུན་བསྐྱེད་ལྟར་བསྒྲུབ་ཅིང་མཆོད།
དེ་ནས་མཚམས་འདིར་ཡིག་ཆ་ལོགས་སུ་གསལ་བ་ལྟར་ཚོགས་འཁོར་སྦྱོར་དངོས་རྗེས་གསུམ་ཚང་བར་བྱའོ། ། གསུམ་པ་སྔགས་ཀྱི་རྗེས་གནང་བྱ་ཚུལ་ནི། སློབ་མ་རྣམས་ཁཎྜ་རོ་ཧིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་སློབ་མ་རྣམས་ཀྱི་གོ་སར་ཨེ་ཨེ་ལས་ཆོས་འབྱུང་དམར་པོ་གྲུ་གསུམ་ཉིས་བརྩེགས་ཀྱི་ནང་དུ། ཉི་མའི་དཀྱིལ་འཁོར་གྱི་སྟེང་དུ། སློབ་མ་རྣམས་རྗེ་བཙུན་རྡོ་རྗེ་རྣལ་འབྱོར་མའི་སྐུར་གྱུར་པ་ནི་ཞེས་པ་ནས། ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ་ཞེས་པའི་བར་ལྷར་བསྐྱེད་ལ། མདུན་བསྐྱེད་ཀྱི་རྗེ་བཙུན་མ་དང༌། སློབ་དཔོན་དང་སློབ་མ་རྗེ་བཙུན་མར་གསལ་བ་གསུམ་ཀའི་ཐུགས་ཀར་ཆོས་འབྱུང་དམར་པོ་གྲུ་གསུམ་ཉིས་བརྩེགས་ཀྱི་ནང་དུ་ཟླ་བའི་དཀྱིལ་འཁོར་གྱི་དབུས་སུ་བྃ་ཡིག་ལ་ཨོཾ་གསུམ་མའི་སྔགས་ཕྲེང་ཁ་དོག་དམར་པོས་གཡོན་སྐོར་དུ་བསྐོར་བར་བླ་སློབ་གཉིས་ཀས་གསལ་བཏབ་སྟེ།
ཨོཾ་གསུམ་མའི་རྗེས་ཟློས་ལན་གསུམ་བྱེད་དུ་བཅུག་སྟེ། ལན་རེ་རེ་ལ་མདུན་བསྐྱེད་དང་སློབ་དཔོན་གཉིས་ཐུགས་ཀའི་བྃ་ཡིག་སྔགས་ཕྲེང་དང་བཅས་པ་ལས་རང་འདྲ་གཉིས་པ་རེ་ཆད་པ་ཞལ་ནས་ཐོན། སློབ་མ་རྣམས་ཀྱི་ཁ་ནས་ཞུགས་ཏེ། སྙིང་གའི་བྃ་ཡིག་སྔགས་ཕྲེང་དང་བཅས་པ་ལ་ཐིམ་པས་གསང་སྔགས་རིག་སྔགས་གཟུངས་སྔགས་ཐམས་ཅད་ཀྱི་བྱིན་རླབས་ཐོབ་པར་བསམས་ལ་སུམ་བསྲེས་བྱས་པའི་མཐར། སློབ་མ་རྣམས་ཀྱིས་རང་རང་གི་སྙིང་གའི་བྃ་ཡིག་སྔགས་ཕྲེང་དང་བཅས་པ་ལ་དམིགས་ལ། ཉི་མ་རེ་རེ་བཞིན་གཟུངས་སྔགས་ཆགས་མེད་དུ་བཟླའོ་སྙམ་པས་ལན་བདུན་ནམ་ཉེར་གཅིག་གམ། བརྒྱ་རྩ་བརྒྱད་ལ་སོགས་པ་དམ་བཅའ་དང་མཐུན་པར་བཟླའོ། ། དེ་ནས་སློབ་དཔོན་གྱིས་བཏུ་གཞི་དང་བཏུས་པའི་འཁོར་ལོའི་ཡི་གེ་རྣམས་ལ་གཡོན་པའི་མཐེབ་སྲིན་གྱིས་བྱུག་ཅིང༌། སློབ་མ་རྣམས་ཀྱི་སྤྱི་མགྲིན་སྙིང་ག་གསུམ་དུ་རེག་ནས། དབྱངས་གསལ་དང་ཨོཾ་གསུམ་མ་བརྗོད་པས།
མདུན་བསྐྱེད་ཀྱི་ལྷ་ཚོགས་ཐམས་ཅད་འོད་དུ་ཞུ་ནས་དབྱངས་གསལ་དང་ཨོཾ་གསུམ་མའི་ཡིག་འབྲུའི་རྣམ་པར་གནས་གསུམ་ནས་ལུས་ལ་ཞུགས་པས་རྒྱུད་བྱིན་གྱིས་བརླབས་པར་བསམ་མོ། ། དེ་ནས། བཅོམ་ལྡན་བདག་ལ་སྩལ་ལགས་ཀྱི། ། བཅོམ་ལྡན་བདག་ལ་བྱིན་གྱིས་རློབས། ། ཞེས་ལན་གསུམ་ཟློས་ལ། མེ་ཏོག་བླ་མ་ལ་དབུལ། བླ་མས་དེ་བླངས་ཏེ་སྔགས་ཀྱི་ཕྲེང་བར་བྱིན་གྱིས་བརླབས་ལ། སློབ་མ་རྣམས་ཀྱི་སྤྱི་བོར་བཞག་ལ། བཅོམ་ལྡན་འདི་ལ་སྩལ་ལགས་ཀྱི། ། བཅོམ་ལྡན་འདི་ལ་བྱིན་གྱིས་རློབས། །
ཞེས་པ་དང༌། རྗེ་བཙུན་རྡོ་རྗེ་རྣལ་འབྱོར་མའི་སྐུ་གསུང་ཐུགས་ཀྱི་བྱིན་རླབས་ཐམས་ཅད་འཇུག་པར་གྱུར་ཅིག ཅེས་བརྗོད་དོ། ། དེ་ནས་ནང་མཆོད་ཀྱིས་བཏུ་གཞི་དང་བཏུས་པའི་ཡི་གེ་རྣམས་བཀྲུས་ལ། བླ་མ་རང་གིས་ཀྱང་བཏུང་ཞིང་ལུས་ལ་བྱུག སློབ་མ་རྣམས་ཀྱི་ཡང་གནས་གསུམ་དུ་བྱུག་ཅིང༌། ཁྱོར་བར་བྱིན་པས་འཐུངས་ཤིང་ལུས་ལ་བྱུགས་པས། ལུས་ཀྱི་ཆ་ཤས་རྣམས་སུ་དེ་བཞིན་གཤེགས་པ་དང༌། དཔའ་བོ་དང༌། རྣལ་འབྱོར་མའི་ཚོགས་རྣམས་ཐིམ་པས་རྒྱུད་བྱིན་གྱིས་བརླབས་པར་བསམ་མོ། །
གསུམ་པ་མཇུག་ཆོག་ནི། སློབ་མ་རྣམས་ཀྱི་གནས་རྣམས་སུ་ཟླ་བའི་དཀྱིལ་འཁོར་གྱི་སྟེང་དུ་ལྟེ་བར་ཨོཾ་བྃ་དམར་མོ་ཞེས་སོགས་གོ་ཆ་དང༌། ཨོཾ་སུམྦྷ་ནི་སུམྦྷ་ཧུྃ་ཧཱུྃ་ཕཊ་ཅེས་སོགས་ཚམས་རྔམ་གྱི་སྔགས་ཀྱིས་བསྲུང་བ་བྱས་ལ། གཏང་རག་གི་མཎྜལ་ཕུལ་རྗེས། དགེ་བ་འདི་ཡིས་མྱུར་དུ་བདག ། ཅེས་སོགས་སྨོན་ལམ་དང༌། ཕུན་ཚོགས་དགེ་ལེགས་ཀུན་གྱི་དཔལ་མངའ་བ། ། ཞེས་སོགས་ཀྱིས་ཤིས་བརྗོད་བྱའོ། ། སྨྲས་པ། འཁོར་ལོ་སྡོམ་པའི་རྩ་བཤད་རྒྱུད་ཀྱི་དོན། །
ཤ་ཝ་རི་དང་སྟོང་ཉིད་ཏིང་ངེ་འཛིན། ། བིརྺ་པ་ཡི་གཞུང་གིས་བཀྲལ་བ་གང༌། ། སྦས་དོན་ཀུན་གསལ་ཉི་མས་ཕྱེ་མཐོང་ནས། ། ཨ་འདུས་ཀ་ཕྲེང་ལྡན་པའི་མཚོ་འཇིང་ལས། ། ཨོཾ་གསུམ་རྒྱན་མཛེས་གསང་སྔགས་ནོར་བུའི་ཕྲེང༌། ། བཏུས་ནས་སྣོད་རུང་གདུལ་བྱའི་མགུལ་རྒྱན་དུ། ། བྱིན་འདི་ཁྱོ་མིན་སྐྱེས་པས་སྦྲུམ་བཞིན་སྦ། ། འདི་ལྟར་བསྐྱུན་ལས་བྱུང་བའི་རྣམ་དཀར་དགེས། ། ཕྱི་ནང་མཁའ་ལ་སྤྱོད་པའི་དཔལ་ཐོབ་ནས། ། སྡུག་བསྔལ་རྒྱ་མཚོའི་ཀློང་བྱིངས་མ་རྒན་འགྲོའི། །
སྐྱབས་མགོན་དཔུང་གཉེན་མཆོག་ཏུ་བདག་གྱུར་ཅིག ། ཅེས་རྗེ་བཙུན་རྡོ་རྗེ་རྣལ་འབྱོར་མའི་སྔགས་བཏུའི་རྗེས་གནང་བྱ་ཚུལ་གནས་གསུམ་མཁའ་འགྲོའི་སྙིང་ཐིག་ཅེས་བྱ་བ་འདི་ནི་བདེ་མཆོག་གི་རིན་ཆེན་བཞི་པའི་སྔགས་བཏུ་དང༌། ནཱ་རོ་མཁའ་སྤྱོད་མའི་ལུང་གསུམ་གྱི་རྗེས་གནང་གི་རྒྱུན་ལེགས་པར་ཐོབ་པའི་བནྡེ་དྷརྨཱ་བྷ་དྲས་ས་སྐྱོང་གི་ལོར་དངུལ་ཆུའི་རི་ཕུག་ཏུ་སྦྱར་བའོ།། ༈ ། དཔལ་དུར་ཁྲོད་ཀྱི་བདག་པོ་ཡབ་ཡུམ་གྱི་རྗེས་གནང་བྱ་ཚུལ་ས་ལོའི་གསུང་བཞིན་བཀོད་པ་བཞུགས་སོ།། ༈ །བླ་མ་དང་དཔལ་འཁོར་ལོ་སྡོམ་པའི་ལྷ་ཚོགས་གཉིས་སུ་མེད་པ་ལ་ཕྱག་འཚལ་ལོ། ། དཔལ་དུར་ཁྲོད་ཀྱི་བདག་པོའི་རྗེས་གནང་བྱེད་ཚུལ་ས་ལོའི་གསུང་བཞིན་བྲི་བར་བྱའོ། ། དེ་ལ་སྦྱོར་བ་རྟེན་དང་མཆོད་གཏོར་བཤམས་པ། དངོས་གཞི་ཆོ་གའི་རིམ་པ་དངོས་བསྟན་པ། རྗེས་ཀྱི་བྱ་བ་དང་གསུམ་ལས། དང་པོ་ནི་གནས་ཁང་ཡིད་དུ་འོང་བར་བླ་མ་ཡི་དམ་ཆོས་སྲུང་གི་རྟེན་དང༌།
ཁྱད་པར་དཔལ་དུར་ཁྲོད་བདག་པོ་ཡབ་ཡུམ་གྱི་སྐུ་གང་འབྱོར་བཤམས་པའི་མདུན་དུ་སྟེགས་ཇི་ལྟར་རིགས་པ་ལ་ཡི་དམ་ཆོས་སྐྱོང་སོགས་ཀྱི་གཏོར་མ་རང་རང་གི་ཕྱག་ལེན་བཞིན་དང༌། ཁྱད་པར་དཔལ་དུར་ཁྲོད་ཀྱི་བདག་པོའི་གཏོར་མ་སྨད་ཟླུམ་པོ་སྟོད་ཟུར་གསུམ་མི་རྣོ་བ་ལ་རྩེར་ཉི་ཟླ་ནོར་བུ། ཟུར་ལ་མེ་རི་སོགས་རྒྱན་ཅི་མཛེས་མར་གྱིས་བརྒྱན་པ་ལ། མདའ་གཙང་མ་ལ་དར་དཀར་པོས་བརྒྱན་པའི་སྟེང་དུ་དཔལ་དུར་ཁྲོད་བདག་པོའི་སྐུ་ཙ་ཀ་ལི་རབ་གནས་ཅན་བཏགས་པ། གཏོར་མའི་མདུན་དུ་ཆུ་གཉིས་སྔོན་འགྲོའི་ཉེར་སྤྱོད་ལྔ་རྣམས་བཤམས། རང་གི་མདུན་དུ་སྟེགས་ཀྱི་སྟེང་དུ་རྡོ་དྲིལ། ཌཱ་མ་རུ། ནང་མཆོད་འཐོར་ནས། སློབ་མ་ལ་དགོས་པའི་མཎྜལ་མེ་ཏོག་སོགས་དགོས་པའི་ཡོ་བྱད་མ་ཚང་བ་མེད་པ་འདུས་བྱ་བའོ། ། གཉིས་པ་དངོས་གཞི་ཆོ་གའི་རིམ་པ་ལ་གཉིས་ཀྱི་དང་པོ་སློབ་དཔོན་གྱི་བྱ་བ་ནི།
བདེ་མཆོག་སོགས་ཡི་དམ་གང་ཡང་རུང་བའི་བདག་སྐྱེད་བྱས་ལ་ཡི་དམ་གང་དགོས་དང༌། གུར་ཞལ་ཀྱི་རྗེས་ལ། དུར་ཁྲོད་ཀྱི་བདག་པོ་འདི་ཉིད་ཀྱི་གཏོར་མ། ས་ལོ་ཐམས་ཅད་མཁྱེན་པའི་གཏོར་ཆོག་བཞིན་ཕུལ། གཞན་ཡང་ལས་མགོན་སོགས་གཏོར་མ་འབུལ་བའི་རིམ་པ་རང་གི་ཕྱག་ལེན་བཞིན་ཕུལ་ཚར་བ་དང༌། གཉིས་པ་སློབ་མ་ལ་བྱ་བའི་རིམ་པ་ནི། སློབ་མ་རབ་བདེ་མཆོག་གི་དཀྱིལ་འཁོར་དུ་དབང་ཐོབ་པ། དེ་ལྟར་མིན་ན་བླ་མེད་ཀྱི་དཀྱིལ་འཁོར་གང་ཡང་རུང་བར་དབང་ཐོབ་པ་བདུན་ལ་སོགས་པ་ཁྲུས་བྱས། ནང་དུ་འོང་དུས་ལས་ཀྱི་སློབ་མས་རོལ་མོ་དང༌། གུ་གུལ་གྱི་དུད་པས་བདུགས།
སློབ་དཔོན་གྱིས་རྡོ་རྗེ་གསོར་དྲིལ་བུ་དྲག་ཏུ་དཀྲོལ་ཞིང༌། གོང་དུ་བདག་བསྐྱེད་གང་བྱས་ཀྱི་རྩ་སྔགས་བཟླས་ཤིང་བགེགས་བསྐྲད། སློབ་མ་རྣམས་གྲལ་ལ་འཁོད་པ་ལ། ལས་ཀྱི་རྡོ་རྗེ་མེ་ཏོག་བཀྱེ་བསྡུ་ཚར་བ་དང༌། སློབ་དཔོན་གྱིས། འོ་གནས་སྐབས་ཀྱི་འགལ་རྐྱེན་ཐམས་ཅད་ཞི་ཞིང༌། མཐར་ཐུག་བླ་ན་མེད་པ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ་བའི་ཕྱིར། དཔལ་དུར་ཁྲོད་ཀྱི་བདག་པོ་ཡབ་ཡུམ་གྱི་རྗེས་སུ་གནང་བ་ཟབ་མོ་གསན་སྙམ་པ། བྱང་ཆུབ་ཀྱི་མཆོག་ཏུ་སེམས་བསྐྱེད་པ་གསལ་བཏབ་ནས་གསན་པར་ཞུ། དེ་ལ་འདིར་ཆོས་སྐྱོང་བའི་སྲུང་མ་བསམ་གྱིས་མི་ཁྱབ་པ་ཡོད་པའི་ནང་ནས།
དཔལ་དུར་ཁྲོད་བདག་པོ་ཡབ་ཡུམ་འདི་ནི་འཁོར་ལོ་བདེ་མཆོག་གི་བསྟན་པ་བསྲུང་བར་ཞལ་གྱིས་བཞེས་པ་ཡིན་ཏེ། གསང་བ་སྙིང་གི་འཁོར་ལོའི་རྒྱུད་ཀྱི་གླེང་གཞི་ལས། དཔལ་ཧེ་རུ་ཀ་སྐུ་སྐྱེ་བ་མེད་པའི་ངང་ལ་ཡུམ་རྡོ་རྗེ་རྣལ་འབྱོར་མ་དང་གཉིས་སུ་མེད་པ་ལ་སྤྲུལ་པ་ཡང་སྤྲུལ་དང་བཅས་ཏེ་དུར་ཁྲོད་ཆེན་པོའི་གནས་ན་དངོས་གྲུབ་འབྱུང་བའི་ཏིང་ངེ་འཛིན་ལ་སྙོམས་པར་ཞུགས་ཏེ། ཨོཾ་ཤྲཱི་བཛྲ་ཧེ་རུ་ཀཾ་ཧཱུྃ་ཧཱུྃ་ཕཊ། ཨོཾ་ཤྲཱི་བཛྲ་ཡོ་གི་ནཱི་ཧཱུྃ་ཕཊ། ཞེས་གསུངས་པས། འཇིག་རྟེན་གྱི་དྲེགས་པ་ཅན་ཐམས་ཅད་བརྒྱལ་བར་གྱུར་ཏོ། ། བརྒྱལ་བ་སངས་པ་དང༌། འཁོར་དེ་རྣམས་ཀྱི་ནང་ནས་དཔལ་དུར་ཁྲོད་ཀྱི་བདག་པོ་སྟན་ལས་ལངས་ཏེ། དཔལ་ཆེན་ཧེ་རུ་ཀ་ལ་འདི་སྐད་ཅེས་གསོལ་པ།
ཀྱེ། གདུག་པ་འདུལ་མཛད་ཧེ་རུ་ཀ ། བསྐལ་པ་སྙིགས་མ་ལྔ་ཡི་དུས། ། གདུག་པ་ཅན་རྣམས་འཁྲུགས་པ་དང༌། ། ས་བདག་ཀླུ་གཉན་ནད་ཡམས་དར། ། མ་མོ་མཁའ་འགྲོ་འཁྲུགས་པའི་ཚེ། ། མི་རྣམས་བསོད་ནམས་ལོངས་སྤྱོད་ཆུང༌། ། རང་བསགས་དངོས་པོ་སྤྱད་དབང་མེད། ། ཕ་དང་བུ་བྲལ་ལོངས་སྤྱོད་ཉམས། ། དེ་དུས་བཅོམ་ལྡན་བསྟན་པ་འདི། །
དཔའ་བོ་བདག་གིས་བསྲུང་བར་བྱ། ། ཞེས་གསོལ་པ་དང༌། དཔལ་ཆེན་ཧ་རུ་ཀས། ལེགས་པ་དུར་ཁྲོད་བདག་པོ་ཁྱོད། ། སྲོག་གི་སྙིང་པོ་བདག་ལ་ཕུལ། ། ཞེས་གསུངས་པ་དང༌། ཏདྱཱ་ཐ། ཨོཾ་གྷྲྀ་རཱ་ཛ་གྷྲྀ་རཱ་ཛ་ཀུ་མ་ཀུ་མ་ཁུམ་ཐི་སྭཱ་ཧཱ། ཞེས་ལྡོང་གསོས་དང་བཅས་ཏེ་སྲོག་གི་སྙིང་པོ་ཕུལ་ཞིང༌། དམ་ལ་བཏགས་པའི་སྲུང་མའི་དབང་པོ་ཁྱད་པར་ཅན།
དཔལ་དུར་ཁྲོད་ཀྱི་བདག་པོ་ཡབ་ཡུམ་ཀྱི་རྗེས་སུ་གནང་བ་སྒྲུབ་པ་ལ། དུས་ཁྱད་པར་ཅན་བཅུ་བཞི་རྣམ་པ་གཉིས་སམ། བརྒྱད་གཉིས་གང་རུང་བ་ལ་བྱ་དགོས་ཤིང༌། དེ་ལ་སློབ་དཔོན་གྱི་བྱ་བ་ཡི་དམ་ལྷའི་བདག་བསྐྱེད། ཡི་དམ་ཆོས་སྐྱོང་རྣམས་ལ་གཏོར་མ་འབུལ་བ་དང་ཁྱད་པར་དཔལ་དུར་ཁྲོད་ཀྱི་བདག་པོ་ཡབ་ཡུམ་ལ་མཆོད་གཏོར་འབུལ་བ་སོགས་ཕྱག་ལེན་བཞིན་ལེགས་པར་གྲུབ་ནས། ཁྱེད་རང་རྣམས་ཀྱི་ངོ་སྐལ་དུ་གྱུར་པ་སློབ་མའི་བྱ་བ། བླ་མ་དང་དཔལ་དུར་ཁྲོད་བདག་པོ་གཉིས་སུ་མ་མཆིས་པ་ལ། རྗེས་སུ་གནང་བ་ཟབ་མོ་ཞུ་བའི་ཡོན་དུ་མཎྜལ་ཞིག་འབུལ་བ་ཞུ། དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་གྱི་བར་དུ་མཛོད། དཀོན་མཆོག་གསུམ་དང་དབྱེར་མེད་ཅིང༌། །
ཡི་དམ་ལྷ་ཡི་ངོ་བོ་ཉིད། ། བླ་མ་དམ་པའི་ཐུགས་རྗེ་ཡིས། ། བྱིན་གྱིས་རླབས་པ་སྩལ་དུ་གསོལ། ། དེ་ལྟར་གསོལ་བ་བཏབ་ནས། རྒྱུད་དག་པར་བྱ་བའི་ཕྱིར་དུ་དམིགས་པ་འདི་བཞིན་དུ་མཛོད། མདུན་གྱི་ནམ་མཁར་བླ་མ་དང་གཉིས་སུ་མེད་པའི་འཁོར་ལོ་བདེ་མཆོག་གི་ལྷ་ཚོགས་ལ་སངས་རྒྱས་བྱང་སེམས་ཀྱིས་བསྐོར་བའི་སྤྱན་སྔར་ཁྱེད་རང་རྣམས་འཁོད་ནས་སྡིག་པ་བཤགས་པ་ལ་སོགས་པ་ཡན་ལག་བདུན་པ་བགྱི་སྙམ་པས་འདིའི་རྗེས་ཟློས་ལན་གསུམ་གྱི་བར་དུ་མཛོད། དཀོན་མཆོག་གསུམ་ལ་བདག་སྐྱབས་མཆི་ནས། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག་གི་བར་བརྗོད། དེ་ལྟར་རྒྱུད་དག་པར་བྱས་ནས་རྗེས་སུ་གནང་བ་སྒྲུབ་པར་བྱེད་པ་ལ། ཐོག་མར་སྐུའི་རྗེས་སུ་གནང་བའི་དོན་དུ་དམིགས་པ་འདི་བཞིན་དུ་མཛོད།
སློབ་དཔོན་ལ་དཔལ་འཁོར་ལོ་བདེ་མཆོག་དངོས་ཡིན་སྙམ་དུ་གུས་འདུད་དྲག་པོ་དུང་པ་རེ་བྱས་པས། སློབ་དཔོན་གྱི་ཐུགས་ཀ་ནས་འོད་ཟེར་འཕྲོས་ཁྱེད་རང་རྣམས་ཀྱི་ལུས་ལ་ཕོག་པས་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་སྦྱངས། ལུས་འོད་ཀྱི་གོང་བུར་གྱུར་པའི་མོས་པ་མཛོད། དེ་ལ་སློབ་དཔོན་གྱིས་ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷཱོ྅ཧཾ་ཞེས་བརྗོད་པའི་རྐྱེན་གྱིས་སྟོང་པར་གྱུར། སྟོང་པའི་ངང་ལས་པཾ་པདྨ་མཎྜལ། མ་སུརྻ་མཎྜལ། ཨ་ཙནྡྲ་མཎྜལ། པདྨ་ཉི་ཟླའི་གདན་གཉིས་ཀྱི་སྟེང་དུ་ཁྱེད་རང་རྣམས་ཀྱི་སེམས་ཉིད་ཀྱི་ངོ་བོ་ཧཱུྃ་དང་ཨྃ་ལས་དུང་དང་འགྲོན་བུ་ཧཱུྃ་དང་ཨྃ་གིས་མཚན་པ་སོགས་གཏོར་ཆོག་ལྟར་སྐྱེད། སླར་སློབ་དཔོན་ལ་གུས་འདུད་དྲག་པོ་བྱས་པས། སློབ་དཔོན་འཁོར་ལོ་བདེ་མཆོག་ཡབ་ཡུམ་དུ་གསལ་བའི་ཐུགས་ཀ་ནས་འོད་འཕྲོས།
ཨུ་རྒྱན་མཁའ་འགྲོའི་གླིང་དང་རང་བཞིན་གྱི་གནས་ནས་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་ཐམས་ཅད་དཔལ་དུར་ཁྲོད་ཀྱི་བདག་པོ་ཡབ་ཡུམ་གྱི་སྐུའི་རྣམ་པ་བསམ་གྱིས་མི་ཁྱབ་པ་སྤྱན་དྲངས། སློབ་དཔོན་གྱི་ཞལ་དུ་ཞུགས་ཐུགས་ཀར་རྗེས་ཆགས་ཀྱིས་མེས་འོད་དུ་ཞུ། སྐུའི་དབྱིབས་བརྒྱུད། རྡོ་རྗེའི་ལམ་ནས་ཡུམ་གྱི་མཁར་བབ་པ་ལས། དཔལ་དུར་ཁྲོད་ཀྱི་བདག་པོ་ཡབ་ཡུམ་ཀྱི་སྐུ་དཔག་ཏུ་མེད་པར་གྱུར་པ་སྦྱོར་མཚམས་ནས་ཕྱིར་འཐོན། ཁྱེད་རང་རྣམས་ཀྱི་ལུས་ཀྱི་བ་སྤུའི་བུ་ག་རྣམས་ནས་སིབ་སིབ་ཐིམ་པ་ལ་བརྟེན་ནས་སྐུའི་བྱིན་རླབས་མ་ལུས་པ་ཞུགས་པའི་མོས་པ་མཛོད། ཅེས་བརྗོད། གུ་གུལ་གྱིས་བདུགས། དྲིལ་བུ་སོགས་རོལ་མོ་བྱ། ཨོཾ་གྷྲྀ་རཱ་ཛ་གྷྲྀ་རཱ་ཛ་ཀུ་མ་ཀུ་མ་ཁུམ་ཐི་སྭཱ་ཧཱ།
པྲ་བེ་ཤ་ཡ་ཧཱུྃ། ཨ་བེ་ཤ་ཡ་ཨ། ཞེས་མང་དུ་བཟླས་སོ། ། དེས་སྐུའི་རྗེས་གནང་ཐོབ་པས་གནས་སྐབས་སུ་ལུས་ཀྱི་བར་ཆད་ཐམས་ཅད་ཞི་ཞིང༌། མཐར་ཐུག་དཔལ་དུར་ཁྲོད་ཀྱི་བདག་པོ་ཡབ་ཡུམ་གྱི་སྐུའི་བྱིན་རླབས་དང༌། ནུས་མཐུ་མ་ལུས་པ་ཞུགས་པའི་མོས་པ་མཛོད། གསུང་གི་རྗེས་སུ་གནང་བའི་དོན་དུ་དམིགས་པ་འདི་བཞིན་དུ་མཛོད། སློབ་དཔོན་ལ་གུས་འདུད་དྲག་པོ་བྱས་པས། སློབ་དཔོན་འཁོར་ལོ་བདེ་མཆོག་ཡབ་ཡུམ་དུ་གསལ་བའི་ཐུགས་ཀ་ནས་འོད་འཕྲོས། ཨུ་རྒྱན་མཁའ་འགྲོའི་གླིང་དང༌།
རང་བཞིན་གྱི་གནས་ནས་བླ་མ་ཡི་དམ། སངས་རྒྱས་བྱང་སེམས་དཔའ་བོ་མཁའ་འགྲོ་ཐམས་ཅད། དཔལ་དུར་ཁྲོད་ཀྱི་བདག་པོ་ཡབ་ཡུམ་གྱི་གསུང་གི་རང་བཞིན་རྩ་སྔགས་ཡིག་འབྲུའི་རྣམ་པ་བསམ་གྱིས་མི་ཁྱབ་པ་སྤྱན་དྲངས། སློབ་དཔོན་གྱི་ཞལ་དུ་ཞུགས། ཐུགས་ཀར་རྗེས་ཆགས་ཀྱིས་མེས་འོད་དུ་ཞུ་སྐུའི་དབྱིབས་བརྒྱུད་རྡོ་རྗེའི་ལམ་ནས་ཡུམ་གྱི་མཁར་བབ་པ་ལས་ཡི་གེ་ཨཱ་ལི་ཀཱ་ལི་དང༌། ཡབ་ཡུམ་གྱི་སྔགས་དཔག་ཏུ་མེད་པར་གྱུར་པ་སྦྱོར་མཚམས་ནས་ཕྱིར་འཐོན། ཁྱེད་རང་རྣམས་ཀྱི་མགྲིན་པ་ནས་སིབ་སིབ་ཐིམ་པ་ལ་བརྟེན་ནས་གསུང་གི་བྱིན་རླབས་མ་ལུས་པ་ཞུགས་པར་མོས་མཛོད། ཅེས་བརྗོད་སྔགས་དང་རོལ་མོ་བདུག་པ་རྣམས་གོང་བཞིན་བྱ། དེ་ནས་བཟླས་པའི་ལུང་གི་དོན་དུ། དམིགས་པ་འདི་བཞིན་མཛོད།
ཁྱེད་རང་རྣམས་དང༌། སློབ་དཔོན་གཉིས་ཀ་དཔལ་དུར་ཁྲོད་ཀྱི་བདག་པོ་ཡབ་ཡུམ་དུ་གསལ་བའི་ཡབ་ཀྱི་ཐུགས་ཀར་ཉི་མའི་སྟེང་དུ་ཧཱུྃ། ཡུམ་གྱི་ཐུགས་ཀར་ཟླ་བའི་སྟེང་དུ་ཨྃ། ས་བོན་གཉིས་ཀྱི་མཐར་སྔགས་ཕྲེང་གིས་བསྐོར་ནས་ཡོད་པར་མོས། སློབ་དཔོན་ལ་གུས་འདུད་བྱས་པས། སློབ་དཔོན་དུར་ཁྲོད་ཀྱི་བདག་པོ་ཡབ་ཡུམ་གྱི་ཐུགས་ཀའི་ས་བོན་སྔགས་ཕྲེང་དང་བཅས་པ་ལས། སྔགས་ཕྲེང་མར་མེ་གཅིག་ལས་གཉིས་ཆད་ཀྱི་ཚུལ་དུ་བྱུང༌། སློབ་དཔོན་གྱི་ཞལ་ནས་འཐོན། ཁྱེད་རང་རྣམས་དུར་ཁྲོད་བདག་པོ་ཡབ་ཡུམ་དུ་གསལ་བའི་ཞལ་དུ་ཞུགས། ཐུགས་ཀའི་ས་བོན་སྔགས་ཕྲེང་དང་བཅས་པ་ལ་དང་པོས་ཐིམ།
གཉིས་པས་བྱིན་གྱིས་བརླབས། གསུམ་པས་བརྟན་པར་བྱས་པའི་མོས་པ་མཛད་ནས་སྔགས་འདིའི་རྗེས་ཟློས་ལན་གསུམ་མཛོད། ཨོཾ་གྷྲྀ་རཱ་ཛ་ནས་སྭཱ་ཧཱའི་བར་གོང་བཞིན་བརྗོད། དེ་ནས་ཁྱེད་རང་རྣམས་སློབ་དཔོན་ལ་མེ་ཏོག་འཐོར་བཞིན་པ་དང་བཅས་པས་འདིའི་རྗེས་ཟློས་མཛོད། བཅོམ་ལྡན་བདག་ལ་སྩལ་ལགས་ཀྱི། ། བཅོམ་ལྡན་བདག་ལ་བྱིན་གྱིས་རློབས། ། ལན་གསུམ་སློབ་དཔོན་གྱིས་མེ་ཏོག་གི་ཕྲེང་བ་སྔགས་ཀྱི་ཕྲེང་བར་བྱིན་གྱིས་རླབས་ནས་ཁྱེད་རང་རྣམས་ཀྱི་སྤྱི་བོར་བཞག་པའི་མོས་པ་མཛོད། བཅོམ་ལྡན་འདི་ལ་སྩལ་ལགས་ཀྱི། ། བཅོམ་ལྡན་འདི་ལ་བྱིན་གྱིས་རློབས། ། བཅོམ་ལྡན་འདས་ཀྱི་བྱིན་རླབས་ནི། །
འདི་ལ་འགོ་བར་མཛད་དུ་གསོལ། ། སྔགས་ཀྱི་དངོས་གྲུབ་སྩལ་དུ་གསོལ། ། བརྟུལ་ཞུགས་བརྟན་པར་མཛད་དུ་གསོལ། ། རིག་པ་འཛིན་པ་འདི་རྣམས་ཀྱི་རྒྱུད་ལ་དཔལ་དུར་ཁྲོད་ཀྱི་བདག་པོ་ཡབ་ཡུམ་གྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་བྱིན་རླབས་དང་ནུས་མཐུ་མ་ལུས་པ་འཇུག་པར་གྱུར་ཅིག ཅེས་བརྗོད་ཅིང༌། སློབ་མ་རྣམས་ལ་མེ་ཏོག་གཏོར། དེ་རྣམས་ཀྱིས་གསུང་གི་རྗེས་གནང་ཐོབ་པས་གནས་སྐབས་སུ་ངག་གི་བར་ཆད་ཐམས་ཅད་ཞི་ཞིང༌། མཐར་ཐུག་དཔལ་དུར་ཁྲོད་བདག་པོ་ཡབ་ཡུམ་གྱི་གསུང་གི་བྱིན་རླབས་དང་ནུས་མཐུ་མ་ལུས་པ་ཞུགས་པའི་མོས་པ་མཛོད། ཐུགས་ཀྱི་རྗེས་སུ་གནང་བའི་དོན་དུ་དམིགས་པ་འདི་བཞིན་དུ་མཛོད། སློབ་དཔོན་ལ་གུས་འདུད་དྲག་པོ་བྱས་པས།
སློབ་དཔོན་འཁོར་ལོ་བདེ་མཆོག་ཡབ་ཡུམ་དུ་གསལ་བའི་ཐུགས་ཀ་ནས་འོད་འཕྲོས། ཨུ་རྒྱན་མཁའ་འགྲོའི་གླིང་དང༌། རང་བཞིན་གྱི་གནས་ནས་བླ་མ་ཡི་དམ་སངས་རྒྱས་བྱང་སེམས། དཔའ་བོ་མཁའ་འགྲོ་ཐམས་ཅད། དཔལ་དུར་ཁྲོད་བདག་པོ་ཡབ་ཡུམ་གྱི་ཐུགས་ཀྱི་རང་བཞིན་ཕྱག་མཚན་གྱི་རྣམ་པ་བསམ་གྱིས་མི་ཁྱབ་པ་སྤྱན་དྲངས། སློབ་དཔོན་གྱི་ཞལ་དུ་ཞུགས། ཐུགས་ཀར་རྗེས་ཆགས་ཀྱི་མེས་འོད་དུ་ཞུ། སྐུའི་དབྱིབས་བརྒྱུད་རྡོ་རྗེའི་ལམ་ནས་ཡུམ་གྱི་མཁར་བབས་པ་ལས་ཕྱག་མཚན་གྱི་རྣམ་པ་གྲི་གུག་དང༌། རྡོ་རྗེ་དང༌། དབྱུག་ཐོ་དང༌།
ཐོད་པ་དང༌། དགྲ་སྟྭ་ལ་སོགས་པ་དཔག་ཏུ་མེད་པར་གྱུར་ཏེ། སྦྱོར་མཚམས་ནས་ཕྱིར་འཐོན་ཁྱེད་རང་རྣམས་ཀྱི་མདུན་གྱི་ནམ་མཁར་མཐོ་གང་ཙམ་དུ་ཅུང་ཟད་གནས་ཏེ། དེ་མ་ཐག་ཐུགས་ཀར་སིབ་སིབ་ཐིམ་པ་ལ་བརྟེན་ནས་ཐུགས་ཀྱི་བྱིན་རླབས་མ་ལུས་པ་ཞུགས་པའི་མོས་པ་མཛོད་བྱས་ལ། སྔགས་དང་རོལ་མོ་བདུག་པ་སོགས་འདྲ། དེས་ཐུགས་ཀྱི་རྗེས་གནང་ཐོབ་པས་གནས་སྐབས་སུ་སེམས་ཀྱི་བར་ཆད་ཐམས་ཅད་ཞི་ཞིང༌། མཐར་ཐུག་དཔལ་དུར་ཁྲོད་བདག་པོ་ཡབ་ཡུམ་གྱི་ཐུགས་ཀྱི་བྱིན་རླབས་དང་ནུས་མཐུ་མ་ལུས་པ་ཞུགས་པའི་མོས་པ་མཛོད། དེ་ནས་སྲོད་ཡིན་ན་གཏོར་མ་ལ་དཔལ་འབར་བཙུགས། ཉིན་མོ་ཡིན་ན་སྤོས་རེང་བཙུགས་ལ། ལས་ཀྱི་རྡོ་རྗེས་སློབ་དཔོན་གྱི་ཕྱག་ཏུ་གཏོར་མ་ཕུལ།
སློབ་དཔོན་གྱིས་གཏོར་མ་འདི་ཉིད་ཁྱོད་རང་རྣམས་ཀྱི་དབུ་ཐོག་ཏུ་བཞག་པ་ལ་བརྟེན་ནས་སྐུ་གསུང་ཐུགས་ཀྱི་བྱིན་རླབས་དེ་དག་བརྟན་པར་བྱས་པའི་མོས་པ་མཛོད་ཅེས་བྱས་ལ། སློབ་མ་རེ་རེའི་མགོ་ཐོག་ཏུ་འཇོག་པ་དང༌། ཏིཥྛ་བཛྲ་ཧཱུྃ་ཨ། ཧཱུྃ་ཨ་ཏིཥྛ་བཛྲ་ཞེས་པ་དང༌། གཞན་རྣམས་ཀྱིས་རོལ་མོ་བདུག་པ་གོང་བཞིན་བྱ། ཐམས་ཅད་ལ་ཚར་བ་དང༌། གཏོར་མ་སྔར་ཤུལ་དུ་བཞག མཆོད་གཡོག་པས་གཏོར་མ་གསོས་ལ་སྦྱངས། སློབ་དཔོན་གྱིས་ཨོཾ་ཨཱཿཧཱུྃ་ཧ་ཧོ་ཧྲཱིཿལན་གསུམ་གྱིས་བྱིན་གྱིས་བརླབས་ནས་གཏོར་སྔགས་ལན་གསུམ་གྱིས་ཕུལ། འབྲུ་གསུམ་གྱིས་ནང་མཆོད་ཕུལ་ལ།
བདག་ཅག་གི་རྡོ་རྗེ་སློབ་མ་འདི་རྣམས་ཀྱི་རྒྱུད་ལ་ཏིང་ངེ་འཛིན་ཁྱད་པར་ཅན་སྐྱེ་ཞིང་བྱིན་གྱིས་བརླབ་ཏུ་གསོལ། ཅེས་ཕྲིན་ལས་བཅོལ། སླར་གཏོར་མ་སློབ་དཔོན་གྱིས་བཟུང་ལ་དཔལ་འབར་སོགས་གོང་བཞིན། དེ་ནས་ཕྲིན་ལས་གཏོར་མ་ལ་བརྟེན་ནས་བཀའ་བསྒོ་བའི་དོན་དུ་དམིགས་པ་འདི་བཞིན་དུ་མཛོད། གཏོར་མ་འདི་ཉིད་དཔལ་དུར་ཁྲོད་ཀྱི་བདག་པོ་ཡབ་ཡུམ་དུ་གསལ་བའི་སྟེང་གི་ཆ་ལ་རྩ་བརྒྱུད་ཀྱི་བླ་མ་ཡི་དམ་དཔའ་བོ་མཁའ་འགྲོ་སྤྲིན་ཕུང་འཐིབས་པ་ལྟར་མངོན་སུམ་དུ་བཞུགས་པ་ཡིན་སྙམ་དུ་གུས་འདུད་དྲག་པོ་དུང་བ་ཞིག་བྱས་པས། རྩ་བའི་བླ་མས་བཀའ་བསྒོས་པ་བཞིན་དུ་བརྒྱུད་པའི་བླ་མ་རྣམས་ཀྱིས་ཀྱང་བཀའ་བསྒོ་ཞིང་བྱིན་གྱིས་བརླབ་པའི་མོས་པ་མཛོད། རྡོ་རྗེ་འཆང༌། རྡོ་རྗེ་རྣལ་འབྱོར་མ། པདྨ་བཛྲ། ར་ཧུ་ལ།
སྒེག་པའི་རྡོ་རྗེ། ཛྙ་ན་སེངྷ། དཔལ་དམ་ཚིག་རྡོ་རྗེ། འཆི་མེད་བློ་གྲོས་བཟང་པོ། མཁས་པ་བཻ་རོ་ཙ་ན། དཔལ་ཆེན་དགའ་ལོ། བླ་མ་ས་སྐྱ་པ་ཆེན་པོ། སློབ་དཔོན་རིན་པོ་ཆེ། རྗེ་བཙུན་གྲགས་པ་རྒྱལ་མཚན། བླ་ཆེན་ཡར་སྒོམ།
རྒྱལ་ཚ་ལུང་མང་པོ། མཁས་པ་ཡོན་ཏན་ཁྲི། དྲིན་ཆེན་སེངྒེ་བཟང་པོ། ཡར་ལུང་པ་སེངྒེ་རྒྱལ་མཚན། བླ་མ་བསོད་ནམས་རྒྱལ་མཆོག འཇམ་དབྱངས་ནམ་མཁའ་རྒྱལ་མཚན། བདག་ཆེན་བློ་གྲོས་རྒྱལ་མཚན། བླ་མ་དཔལ་ལྡན་རྒྱལ་པོ། འཇམ་དབྱངས་སངས་རྒྱས་རིན་ཆེན། དྲིན་ཅན་རྩ་བའི་བླ་མ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ།
སྦས་པའི་རྣལ་འབྱོར་དཔལ་ལྡན་བཀྲ་ཤིས་པ་ལ་སོགས་པའི་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང༌། དཔལ་འཁོར་ལོ་བདེ་མཆོག་གི་ལྷ་ཚོགས་རྣམས་ཀྱི་བཀའ་དང་དམ་ལས་མ་འདའ་བར། དཔལ་དུར་ཁྲོད་ཀྱི་བདག་པོ་ཡབ་ཡུམ་འཁོར་དང་བཅས་པ་རྣམས་ཀྱིས་རྡོ་རྗེ་སློབ་མ་འདི་རྣམས་ལ་བསྲུང་བ་དང༌། སྐྱབས་པ་དང༌། སྦ་བ་དང༌། འགོ་བའི་འཕྲིན་ལས་མཛོད་ཅིག ཁྱད་པར་སངས་རྒྱས་མ་ཐོབ་ཀྱི་བར་ཞི་རྒྱས་དབང་དྲག་གི་ཕྲིན་ལས་གང་བཅོལ་བ་ཐམས་ཅད་འབད་མེད་དུ་བསྒྲུབ་པ་དང༌། དམ་ཚིག་རྗེས་སུ་དྲན་པར་མཛོད་ཅིག་ཅེས་བཀའ་བསྒོ་ཞིང་ཕྲིན་ལས་སྒྲུབ་པར་བསམ་ལ་གཏོར་མ་སློབ་མ་རྣམས་ཀྱི་མགོ་ཐོག་ཏུ་བཞག་ཅིང༌། སློབ་མ་འདི་རྣམས་ཀྱི་རྒྱུད་ལ་བྱིན་གྱིས་རླབས་ཀྱིས། བྱིན་གྱིས་བརླབ་ཏུ་གསོལ།
ཞེས་བརྗོད། རོལ་མོ་བདུག་པ་གོང་བཞིན་བྱ། ཐམས་ཅད་ཀྱི་མགོ་ཐོག་ཏུ་གཏཽར་མ་བཞག་ཚར་བ་དང༌། གཏོར་མ་དུར་ཁྲོད་བདག་པོ་ཡབ་ཡུམ་དུ་གསལ་བ་འོད་དུ་ཞུ། སྤྱི་བོ་ནས་ཞུགས་སྙིང་ཁའི་ས་བོན་ལ་ཐིམ་པས་ཁྱེད་རང་རྣམས་ཀྱི་ལུས་ངག་ཡིད་གསུམ་དང༌། དུར་ཁྲོད་ཀྱི་བདག་པོ་ཡབ་ཡུམ་གྱི་སྐུ་གསུང་ཐུགས་མི་འབྲལ་བར་དབྱེར་མེད་དུ་བྱིན་གྱིས་བརླབ་པའི་མོས་པ་མཛོད། འདི་རྣམས་ཀྱི་སྒོ་ནས་རྗེས་སུ་གནང་བ་ཟབ་མོ་ཐོབ་པས་དེ་དག་གི་གནས་སྐབས་སུ་ཁས་བླངས་པའི་དམ་ཚིག་དང་སྡོམ་པ་ལ་བསྲུང་སྡོམ་ཚུལ་བཞིན་དུ་བགྱིའོ་སྙམ་པས་འདིའི་རྗེས་ཟློས་མཛོད། གཙོ་བོས་ཇི་ལྟར་སོགས་ལན་གསུམ། གཏང་རག་ཏུ་མཎྜལ་འབུལ་བ། དེང་ནས་བརྩམས་ཏེ་སོགས་སྤྱི་འགྲོ།
དུར་ཁྲོད་ཀྱི་བདག་པོ་ཡབ་ཡུམ་གྱི་རྗེས་གནང་གསན་པས་རང་གཞན་གྱི་དོན་རྒྱ་ཆེ་བ་མཛོད། བསོད་ནམས་འདི་ཡིས་སོགས་བརྗོད་ལ། སློབ་མ་རྣམས་རང་གནས་སུ་གཏོང༌། གསུམ་པ་རྗེས་ཀྱི་བྱ་བ་ནི་ཐུན་གཏོར་འབུལ་དགོས་ན་ཕུལ། དེ་ནས་ཡི་གེ་བརྒྱ་པས་ལྷག་ཆད་ཁ་བསྐང༌། མ་འབྱོར་པ་དང་སོགས་ཀྱིས་ནོངས་པ་བཟོད་པར་གསོལ། རྟེན་ཡོད་པ་ལ་རྟེན་བཞུགས་མེད་པ་ལ་བཤེགས་གསོལ། གུར་ལྷ་བརྒྱད་ཀྱི་སྐུ་མེད་ན་ལྷ་བརྒྱད་རང་གི་སྙིང་གར་བསྡུ། གནས་གསུམ་བསྲུང་བ་གོ་བགོས་སོགས་བདག་སྐྱེད་དང་བསྟུན་ལ་བྱ། དེ་ནས་བསྔོ་བ་སྨོན་ལམ།
བཀྲ་ཤིས་རྣམས་བྱའོ། ། དཔལ་དུར་ཁྲོད་ཀྱི་བདག་པོའི་རྗེས་གནང་བྱ་ཚུལ་གསལ་བར་བཀོད་པ་འདི། རང་གི་དྲན་པ་གསོ་བ་དང༌། རིགས་ཀྱི་བུ་ངག་དབང་བསོད་ནམས་དབང་པོ་སྤུན་དང༌། ཆོས་ཚུལ་འདི་ལ་དད་པ་རྣམས་ལ་ཕན་པའི་བསམ་པས། སྙིགས་དུས་ཀྱི་རྒྱལ་བ་གཉིས་པ་ས་ལོ་འཇམ་པའི་རྡོ་རྗེའི་གསུང་རྒྱུན་ཕྱག་ལེན་གྱིས་བརྒྱན་ཏེ། སྔགས་འཆང་ངག་གི་དབང་པོ་ཀུན་དགའ་རིན་ཆེན་གྱིས་དཔལ་ས་སྐྱའི་ཆོས་གྲྭ་ཆེན་པོར་སྦྱར་བའི་ཡི་གེ་པ་ནི་རྣམ་དཔྱོད་དང་ལྡན་པ་ངག་དབང་དཔལ་འབྱོར་བ་ཆེན་པོ། མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
