ས་སྐྱའི་མཁའ་སྤྱོད་བེའུ་བུམ།
པོད ༣༧
རྗེ་བཙུན་ས་སྐྱ་པའི་ཡབ་ཆོས་ནཱ་རོ་མཁའ་སྤྱོད་ཀྱི་ཁྲིད་འཆད་ཚུལ་ས་ཆེན་ཐུགས་ཐིག
༼ཨཱཿ༽ ༄༅། །རྗེ་བཙུན་ས་སྐྱ་པའི་ཡབ་ཆོས་ནཱ་རོ་མཁའ་སྤྱོད་ཀྱི་ཁྲིད་འཆད་ཚུལ་ས་ཆེན་ཐུགས་ཐིག་བཞུགས་སོ།། ༈ །ན་མོ་གུ་རུ་བཛྲ་ཝཱ་ར་ཧཱི། རྗེ་བཙུན་ས་སྐྱ་པའི་ཟབ་ཆོས་རྗེ་བཙུན་རྡོ་རྗེ་རྣལ་འབྱོར་མའི་ཁྲིད་འཆད་པའི་སྐབས་སུ་ཉེར་མཁོ་འགའ་ཞིག་བརྗོད་ན། སློབ་མ་བདེ་མཆོག་ལཱུ་ནག་གམ། ཀྱེ་རྡོར་གྱི་དབང་བསྐུར་ཐོབ་པ་ལ། ཡར་ངོ་མར་ངོའི་ཚེས་བཅུ་གཉིས་སོགས་དུས་དགེ་བར་མཁའ་སྤྱོད་མའི་བྱིན་རླབས་བྱེད། དེའི་ཡིག་ཆའང་ཚར་ཆེན་རིན་པོ་ཆེའི་མཛད་པའི་རྒྱུན་ཁྱེར་འདི་དང༌། སྒྲུབ་མཆོད་ཀྱི་ཡིག་ཆ་གཉིས་ན་གནད་ཁྱད་པར་ཅན་ཡོད་པས་འདི་ཐོགས་ནས་ངེས་པར་བྱེད་ཐུབ་ན་ལེགས་ཤིང༌། དབང་བཤད་སོགས་ཆ་ལག་རྣམས་ནི་ལུགས་འདི་ལ་ཚད་མར་གྱུར་པ་གཞན་ནས་ཁ་བསྐང་ཆོག
བླ་མ་གོང་མ་གཞན་གྱིས་མཛད་པའི་བྱིན་རླབས་ཀྱི་ཡི་གེ་རྣམས་ན་ཚར་ཆེན་ལྟ་བུའི་གནད་དེ་ཡོད་མེད་སྣ་ཚོགས་འདུག ངག་དབང་ཆོས་གྲགས་ཀྱིའང་བྱིན་རླབས་ཡི་གེ་ཞིག་ཡོད་སྙམ་པ། ཁོང་ཡང་མཁས་གྲུབ་གཞན་ལས་གནད་འགའ་འདྲིལ་བ་ཞིག་ཡིན། གང་ལྟར་དབང་བྱིན་རླབས་ཐོབ་པའི་སློབ་མ་རྣམས་ལ་ཁྲིད་འཆད་པའི་ཚེ། གནས་དབེན་པར་སྟེགས་ཁེབས་ལྡན་འབྲུ་བཀྲམ་ལ། བྱུང་ན་མཁའ་སྤྱོད་མ་དང༌། མཁའ་འགྲོ་སྤྱི་གཏོར་ཟླུམ་པོའི་བར་དུ་དུར་ཁྲོད་བདག་པོའི་གཏོར་མ། བསྡུ་ན་ཟླུམ་གཏོར་གཅིག གང་ལྟར་ཆུ་གཉིས་སྔོན་འགྲོའི་ཉེར་སྤྱོད་བཅས་བཤམས་ལ། ནང་མཆོད་ཆུ་ཆང་གིས་སྦྱངས།
སྤོས་ཀྱིས་བདུག སློབ་དཔོན་གྱི་མདུན་དུ་འཐོར་ནས་ཌཱ་མ་རུ་རྡོར་དྲིལ་ནང་མཆོད་རྣམས་བཤམས། ལས་ཀྱི་རྡོ་རྗེའི་དྲུང་མཎྜལ་འབྲུ་དྲི་བཟང་གི་ཆུ་རྣམས་ལ་སློབ་མ་ཚོགས་གོང་སློབ་དཔོན་གྱིས་མཁའ་སྤྱོད་མའི་སྒོམ་བཟླས་དང༌། ཁྲིད་གང་འཆད་པ་དེ་བསྒོམས་ལ་བཀྲ་ཤིས་ཀྱི་བར་བྱ། སློབ་མ་རྣམས་ཀྱིས་ཕྱག་དང་ཡོན་ཕུལ་རིགས་དང་ཡོན་ཏན་རྒན་པ་དང༌། བསླབ་པ་སོགས་ཀྱིས་གྲལ་རིམ་ལ་འཁོད་གྲུབ་པ་དང༌། སློབ་དཔོན་གྱིས་ཐལ་མོ་སྦྱར་ལ། བཅོམ་ལྡན་འདས་དཔལ་རྡོ་རྗེ་སེམས་དཔའ་ཧེ་རུ་ཀ་ལ་ཕྱག་འཚལ་ལོ། ། ཞེས་དང༌། དཔོན་སློབ་ཀུན་གྱིས་འུར་འདོན་བྱས་ལ་ཧེ་རུ་ཀའི་ཡིག་བརྒྱ་ཉེར་གཅིག་བརྗོད།
ཐལ་མོ་སྦྱར་ལ། བླ་མ་བདག་ནི་སོགས་བཤགས་སྡོམ་གྱི་ཚིག་གཞན་ནས་འབྱུང་བ་བཞིན་བརྗོད་ལ། སློབ་དཔོན་ནམ་གཞན་གང་རུང་གིས་བསྐུལ་ལ། བརྒྱུད་འདེབས་ལམ་རིམ་གནད་བསྐུལ་རྣམས་ཚར་ཆེན་གྱིས་མཛད་པ་བཞིན་བྱ། བྱུང་ན་བརྒྱུད་འདེབས་ལ་ཚར་ཆེན་ཡབ་སྲས་ཀྱི་གསུང་གདངས་ཡོད་པ་བཞིན་གནས་གསར་རྡོ་རྗེ་འཆང་གི་ཕྱག་ལེན་ལའང་མཛད་པས་དེ་བཞིན་བྱ། ལམ་རིམ་ཚུགས་པ་དང་ལས་ཀྱི་རྡོ་རྗེས་མཎྜལ་གྱི་འབྲུ་བཀྱེ་བསྡུ་བྱ། སློབ་མ་རྣམས་ཀྱིས་མཎྜལ་ཚོམ་བུ་སོ་བདུན་མ་གང་གི་མཆོད་རྫས་མ་བཅས་བགྱིད་སྐབས། སློབ་དཔོན་གྱིས་གཏོར་མ་ལ་རྡོ་རྗེའི་རྩེས་ནང་མཆོད་འཐོར་ཚུལ་དང༌། སུམྦྷས་བསང༌། སྭ་བྷཱ་ཝས་སྦྱངས།
ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་ཕྱག་རྒྱ་དང་བཅས་པས་བྱིན་གྱིས་བརླབས། ཚར་ཆེན་རིན་པོ་ཆེའི་སྒྲུབ་ཐབས་ཀྱི་གཤམ་ནས་འབྱུང་བ་ལྟར་མཁའ་སྤྱོད་མར་གཏོར་མ་ཕུལ། ཡང་གོང་བཞིན་བྱིན་རླབས་ལ་དུར་ཁྲོད་བདག་པོའི་གཏོར་སྔགས་ལན་གསུམ་ཕྱི་ནང་གི་མཆོད་པ་ཕྲིན་བཅོལ། ཡང་གོང་བཞིན་བྱིན་གྱིས་བརླབས་པ་མཁའ་འགྲོ་སྤྱི་གཏོར་རྣམས་བྱས་པའི་མཐར། ལག་པ་རྒྱབ་སྦྱར་མཐེབ་སྲིན་གྱིས་སེ་གོལ་དང༌། བཛྲ་མུཿ འཆི་ཚེ་མགོན་དང་སོགས། ལྷ་མོ་ཚད་མ་དམ་ཚིག་ཚད་མ་སོགས་བརྗོད་ལ། ཞྭ་ཡོད་ན་གྱོན་ལུས་ཀྱི་འདུག་སྟངས་དྲང་པོར་གནས་པས།
ཟང་ཟིང་མེད་པའི་སྙིང་རྗེ་དང་འཁོར་བ་ལས་སྒྲོལ་འདོད་ཀྱི་བློ་ཡི་དམ་གྱི་ང་རྒྱལ་རྣམས་གསལ་བཏབ་ནས་འདི་སྐད་བརྗོད་པར་བྱ་སྟེ། འོ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཟུང་འཇུག་སྐུ་བཞིའི་བདག་ཉིད་རྗེ་བཙུན་རྣལ་འབྱོར་མའི་གོ་འཕང་རིན་པོ་ཆེ་དེ་ཅི་ནས་ཀྱང་ཐོབ་ངེས་པར་བྱ། དེའི་ཆེད་དུ་རྗེ་བཙུན་རྡོ་རྗེ་རྣལ་འབྱོར་མའི་ལམ་གྱི་རིམ་པ་ཟབ་མོ་གསན་ལ་དོན་ཚུལ་བཞིན་དུ་ཉམས་སུ་བླང་བར་བགྱིའོ་སྙམ་པའི་བསམ་པ་རྣམ་པར་དག་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་དང༌། ཆོས་ཉན་པའི་ཀུན་ཏུ་སྤྱོད་པའང་ལུས་ཀྱི་འདུག་སྟངས་དྲང་པོར་གནས་པ་དང༌། སེམས་ཀྱི་དམིགས་པ་གནས་ཁང་འདི་ཉིད་ཀྱང་ཐ་མལ་གྱི་སྣང་བ་ཙམ་མ་ཡིན་པར་དག་གསལ་གཉིས་སུ་མེད་པའི་ཡེ་ཤེས་ཀྱི་རང་སྣང་ལས་གྲུབ་པའི་གཞལ་ཡས་ཁང་མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་ད་ལྟ་ཆོས་སྟོན་མཁན་གྱི་སློབ་དཔོན་ཡང་ཐ་མལ་གྱི་རྣམ་པ་འདི་ལྟ་བུ་མ་ཡིན་པར། སེངྒེས་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་ཉི་མ་འཇིགས་བྱེད་དུས་མཚན་དང་བཅས་པའི་གདན་གྱི་སྟེང་ན་བཞུགས་པའི་རྗེ་བཙུན་རྡོ་རྗེ་རྣལ་འབྱོར་མའི་ཞལ་ནས་ཆོས་ཀྱི་སྒྲ་དབྱངས་གྲགས་སྟོང་སྐྱེ་བ་མེད་པའི་ངང་དུ་ལྷང་ལྷང་སྒྲོགས་པ་སྲིད་ཞིའི་རྒུད་པ་ཐམས་ཅད་སེལ་བར་བྱེད་པ་དངོས་ཡིན་སྙམ་པ་དང༌། ཁྱེད་རང་རྣམས་ཀྱང་ཐུན་མཚམས་ཀྱི་ལྷག་པའི་ལྷ་གང་ཡང་རུང་བའི་ང་རྒྱལ་དང་ལྡན་བཞིན་པའི་ངང་ནས་གསལ་སྟོང་འཛིན་མེད་ཀྱི་ངང་ནས་ཡེངས་མེད་ཀྱི་ཚུལ་དུ་གསན་པར་ཞུ། དེ་ལ་འདིར་གང་གསན་པར་བྱ་བའི་ཆོས་ནི། འདིར་དུས་གསུམ་གྱི་ཞེས་པ་ནས་ཉམས་སུ་ལེན་པར་བྱེད་པ་ལ། ཞེས་པའི་བར་མཁྱེན་བརྩེའི་དབང་ཕྱུག་གི་ཁྲིད་ཡིག་བཞིན་ལ།
སྤྲོས་པ་ལ་དགའ་ན་ཆོས་འབྱུང་ཀྱང་ཟིན་ཐུན་དུ་གནང་བའི་ཕྱག་སྲོལ་ཡོད་པས་དེ་ལྟར་བྱེད་ན། དེ་ལ་སྤྱིར་ཡང་དག་པར་རྫོགས་པའི་སངས་རྒྱས་ཐབས་མཁས་ལ་ཐུགས་རྗེ་ཆེ་བ་དེ་ཉིད་ཀྱིས། ཞེས་སོགས་ཀྱི་གླེང་གླེང་ནས། ཐེག་དམན་ལས་ཐེག་ཆེན་ཁྱད་པར་འཕགས་ཚུལ། དེ་ལ་མདོ་སྔགས་གཉིས་ལས། སྔགས་ཁྱད་པར་འཕགས་ཚུལ། དེ་ལ་སློབ་དཔོན་སོ་སོའི་བཞེད་པས་རྒྱུད་སྡེའི་དབྱེ་སྒོ་དུ་མ་ཡོད་ཀྱང་འདིར་རྒྱུད་སྡེ་སྒོ་དྲུག་ཏུ་བཞེད་ཚུལ། དེའི་རྣམ་བཞག དེའི་འཐད་པ། དེ་ལས་འཁོར་ལོ་བདེ་མཆོག་གི་ལམ་སྲོལ་བྱུང་ཚུལ།
དེ་ལས་རྣལ་འབྱོར་གསང་མཐའ་ཁྱད་པར་འཕགས་ཚུལ། དེ་ལ་ལཱུ་ནག་དྲིལ་གསུམ་བཞུགས་པའི་ཡང་སྙིང་རྗེ་བཙུན་རྡོ་རྗེ་རྣལ་འབྱོར་མ་ཡིན་ཚུལ། དེ་ལ་སྤྱིར་ཕག་མོའི་རྣམ་གཞག་དང༌། བྱེ་བྲག་ནཱ་རོ་མཁའ་སྤྱོད་ཀྱི་ཆོས་སྐོར་ངོས་བཟུང་ནས་རིང་བརྒྱུད་ཉེ་བརྒྱུད་ཀྱི་རྣམ་ཐར་དང་བཅས་པ་འཇམ་མགོན་ཨ་མེས་ཞབས་ཀྱིས་མཛད་པའི་བདེ་མཆོག་ཆོས་ཀུན་གསལ་བའི་ཉིན་བྱེད་དང༌། ངོར་ཆེན་སངས་རྒྱས་ཕུན་ཚོགས་ཀྱིས་མཛད་པའི་མཁའ་སྤྱོད་བསྐྱེད་རིམ་རྣམ་བཤད་ཀྱི་དབུ་སོགས་ནས་བསྡུས་ལ། བླ་མ་སོ་སོའི་རྣམ་ཐར་ནས་ཁ་བསྐང་ཏེ་རྒྱས་བསྡུས་ཅི་རིགས་ཁྲིད་ཉི་མ་དུ་བྱེད་ལ་ཕྲལ་ནས་གནང་སྲོལ་འདུག་ཅིང༌། དེ་དག་གི་སྦྲེལ་མཚམས་གཅིག་ལ་གཅིག་མཚོན་ན། ཉིན་དང་པོར་ཐེག་ཆེན་ཁྱད་པར་འཕགས་ཚུལ་ནས་བཟུང་རྒྱུད་སྡེ་སྒོ་དྲུག་ངོས་འཛིན་པར་ལྟ་བུ་གཏོང་ན་ཇི་སྲིད་མདོ་བྱ་ཞེས་སོགས་ཀྱི་ལུང་སྦྱོར་དང༌། མདོ་སྡེ་རྟོག་པའི་རྒྱུད་ཞེས་སོགས་ནས། རྣལ་འབྱོར་གསང་མཐའི་རྒྱུད་དང་དྲུག་བཞུགས་པ་ལས།
འདིར་གསང་མཐའི་སྙིང་ཁུ་རྗེ་བཙུན་རྡོ་རྗེ་རྣལ་འབྱོར་མའི་ལམ་ཉམས་སུ་ལེན་པར་བྱེད་པ་ལ། གང་གིས་སྒྲུབ་པའི་ཞེས་སོགས་ཁྲིད་ཡིག་དང་སྦྲེལ་ཏེ་སོང་ནས། སང་དེ་ཁ་སང་བཤད་པ་རྣམས་མདོར་བསྡུས་སུ་བྱས་ནས་སྒོ་དྲུག་གི་བཤད་པ་རྒྱས་པ་ནས་བཟུང༌། འཁོར་ལོ་བདེ་མཆོག་གི་ཆོས་སྐོར་ལས་རྩ་བཤད་ཀྱི་རྒྱུད་གསུང་ཚུལ་བར་ལྟ་བུ་གཏང་ནས། དེ་ལྟར་གསུངས་པའི་རྒྱུད་སྡེའི་སྙིང་ཁུ་རྗེ་བཙུན་རྡོ་རྗེ་ཞེས་སོགས་གོང་བཞིན། དེང་སང༌། བདེ་མཆོག་གི་ལམ་སྲོལ་བྱུང་ཚུལ་ཕག་མོའི་ཆོས་སྐོར་གྱི་རྣམ་གཞག་དང་བཅས་པ་རྒྱས་པར་བཏང་ནས། བླ་བརྒྱུད་ཀྱི་རྣམ་ཐར་ཚུགས་ཙམ་བྱས་ལ། དེ་ལྟ་བུའི་གྲུབ་པའི་སློབ་དཔོན་ཆེན་པོ་དེ་ཉིད་ནས་བཟུང་བདག་གི་དྲིན་ཆེན་རྩ་བའི་བླ་མའི་བར་དུ་བརྒྱུད་པ་ཟམ་མ་ཆད་པ་ལས་འོང་པའི་རྗེ་བཙུན་རྡོ་རྗེ་ཞེས་སོགས་གོང་བཞིན་ལ། འཁྲིད་ཡིག་ནང་གི་རྒྱས་པ་དེ་མིན་པའི་མདོར་བསྡུས་ཤིག་གཏོང༌།
དེས་མཚོན་པའི་འོག་མ་ཐམས་ཅད་ལ་ཤེས་པར་བྱའོ། ། ཡང་ཆོས་འབྱུང་མི་གཏོང་ན་ཁྲིད་ཡིག་ནང་བཞིན་ཡིན། ཁྲིད་ཀྱི་དམིགས་ཐུན་ནི། རྗེ་མཁྱེན་བརྩེའི་ཁྲིད་ཡིག་གི་སྒོ་ལྕགས་གོང་ས་ལྔ་པའི་མཐོང་གྲོལ་ལྡེ་མིག་གིས་ཕྱེ་བས་མི་ཤེས་པ་ཅི་ཡང་མེད། དྲིན་ཆེན་བྲག་རྩ་བ་ཆེན་པོ་ནི། མཐོང་གྲོལ་ལྡེ་མིག་ཏུ་གསུངས་པའི་བསྡུས་དོན་ཚིགས་བཅད་མ་དེ་ཡང་ཉིན་རེ་བཞིན་གསུངས་པས། ཞུ་མི་རྣམས་ལ་ས་བཅད་ངེས་པའི་ཁྱད་ཆེན་པོར་ཡོང་བར་འདུག བླ་མ་གོང་མའི་ཕྱག་ལེན་ལ་ནི་མེད་པས་གནས་གསར་རྡོ་རྗེ་འཆང་ཆེན་པོ་ནི་བསྡུས་དོན་ཚིགས་བཅད་མ་དེ་མི་གསུང༌། འདི་གཉིས་གང་བྱེད་རང་འདམ་ཀ་ཡིན། མཁྱེན་བརྩེའི་ཁྲིད་ཡིག་དང༌།
མཐོང་གྲོལ་ལྡེ་མིག་གཉིས་ར་སྤྲད་ནས་ལས་དང་པོ་པ་རྣམས་ཀྱིས་རྟོགས་སླ་བའི་ཕྱིར་བརྗོད་ན་ནུབ་དང་པོ་མཁྱེན་བརྩེའི་ཁྲིད་ཡིག་གི་འདིར་དུས་གསུམ་ནས་བརྒྱ་སྟོང་ངམ་གསུམ་ངེས་པར་བརྗོད་དོ་བར། སླར་ཡང་ཐུགས་ལ་ངེས་པར་བྱ་བའི་ཕྱིར་ད་དུང་ལན་གཅིག་བསྐྱར་ན། འདིར་རྗེ་བཙུན་རྡོ་རྗེ་རྣལ་འབྱོར་མའི་ལམ་གྱི་རིམ་པ་ཉམས་སུ་ལེན་པ་ལ་གང་ཟག་རབ་འབྲིང་གསུམ་མམ། ཤིན་ཏུ་ཐ་མ་སྐྱེ་བ་བརྒྱུད་ནས། ཞེས་པ་ནས། གསུམ་ངེས་པར་བརྗོད་དོ་བར། སླར་ཡང་ཐུགས་ལ་ངེས་པར་བྱ་བའི་ཕྱིར་ད་དུང་ལན་གཅིག་བསྐྱར་ནས། ཞེས་སོགས་བཤད་མ་ཐག་པ་བཞིན་ལན་གཅིག་བསྐྱར་ལ། གསུམ་ངེས་པར་བརྗོད་པས་སྔོན་ནས་ཉམས་ལེན་བྱེད་བཞིན་པ་ཡིན་ན། ཚད་མེད་ཀྱི་རྣལ་འབྱོར་སོགས་ཤར་གྱིས་ཉམས་སུ་བླངས་ལ་སྨོན་ལམ་བཀྲ་ཤིས་ཀྱི་བར་བྱ།
ད་ནས་བཟུང་ཉམས་ལེན་བྱེད་པ་ཡིན་ན། སྐྱབས་སེམས་ཀྱི་རྗེས་སུ་དེ་ལྟ་བུ་ལས་བྱུང་བའི་དགེ་བ་རྣམས་གཞན་དོན་དུ་རྗེ་བཙུན་རྡོ་རྗེ་རྣལ་འབྱོར་མའི་གོ་འཕང་ཐོབ་པར་གྱུར་ཅིག་སྙམ་པས། དགེ་བ་འདི་ཡིས་སྐྱེ་བོ་ཀུན། ། སོགས་བསྔོ་བ་དང་སྨོན་ལམ་རྣམ་པར་དག་པས་རྒྱས་བཏབ་ནས་ཐུན་ལས་ལྡང་བ་དང༌། ཐུན་མཚམས་ཐམས་ཅད་དུ་ཡང་སྒོ་གསུམ་དགེ་བའི་བྱ་བས་དུས་འདའ་དགོས་པས་དོ་ནུབ་ཀྱི་ཐུགས་དམ་དམིགས་པའི་རིམ་པ་དེ་ཙམ་ལ་མཛད་པར་ཞུ། བསོད་ནམས་འདི་ཡིས་སོགས་བརྗོད་ལ་སློབ་མས་ཕྱག་ཕུལ་ནས་རང་གནས་སུ་ཕྱིན། དེ་ནས་བཟུང་ཁྲིད་མ་གྲོལ་བར་ལ་ཐུན་བཞི་ཆག་མེད་བྱེད། འདི་པའི་ལུགས་ལ་མཐོང་གྲོལ་ལྡེ་མིག་ཏུ་གསུངས་པ་ལྟར་བྱིན་རླབས་ཐོབ་ནས་རྒྱུན་ཁྱེར་དང༌། ཨོཾ་གསུམ་མའི་དམ་བཅའ་ཆགས་མེད་དུ་བཟླ་དགོས་པས། གོང་དུ་རྣམ་གཞག་གཉིས་བཤད་པ་དེ་ནི་སྤྱིར་བཏང་ཙམ་མོ།
༈ །ནུབ་གཉིས་པ་ལ་འདིར་དུས་གསུམ་ཞེས་པ་ནས་གསུམ་བརྗོད་དོ་བར། ཁ་སང་བཞིན་ཚར་གཅིག་བསྐྱར་ལ། ད་དོ་ནུབ་ཀྱི་ཉམས་ལེན་གྱི་རིམ་པ་ལའང་སྒོམ་བྱའི་དོན་ལ་ཐོས་བསམ་གྱིས་སྒྲོ་འདོགས་གཅོད་པ་དང༌། དཔྱད་དོན་དམིགས་པར་བསྒྲིལ་ནས་ཉམས་སུ་ལེན་པ་གཉིས་ཡོད་པ་ལས། དང་པོ་ལ། བཞི་པ་ཚད་མེད་ཀྱི་རྣལ་འབྱོར་ནི། ཞེས་པ་ནས་ས་ཆེན་གྱི་གཞུང་དུ་འབྱུང་བའི་དེ་བཞིན་བྱ། ཞེས་པའི་བར། གཉིས་པ་བཅད་དོན་དམིགས་པར་དྲིལ་ནས་ཉམས་སུ་ལེན་པ་ལ། རྡོ་རྗེ་སེམས་དཔའི་བསྒོམ་བཟླས་ནི།
མ་རྒྱུད་སྤྱི་དང་འདྲ་བས་དེ་ལ་ལྷ་བསྒོམས། སྔགས་བཟླ་བ། བཤགས་སྡོམ་བྱ་བ་དང་གསུམ། ཞེས་སོགས། བདེ་ཀྱེའི་བསྐྱེད་རིམ་རྣམ་བཤད་སོགས་ནས་འབྱུང་བ་བཞིན་བཤད་ལ། གསུང་སྒྲོས་ཡིན་གསུང་བར། སླར་ཡང་ཐུགས་ངེས་པར་བྱ་བའི་ཕྱིར་ད་དུང་ལན་གཅིག་བསྐྱར་ན། དོ་ནུབ་ནས་བརྩམས་ཏེ་ཁྱེད་རང་རྣམས་རང་རང་གི་གནས་མལ་རྣམས་སུ་བདེ་བའི་སྟན་ལ་བསམ་གཏན་གྱི་སྤྱོད་ལམ་དང་ལྡན་པས་བཞུགས། དབུགས་རླུང་རྔམ་པ་རང་ཞིར་མ་སོང་གི་བར་ལ་ཅུང་ཟད་ཙམ་ངལ་གསོས། དེ་ནས་བརྒྱུད་པའི་གསོལ་འདེབས་སྔོན་དུ་འགྲོ་བའི་སྒོ་ནས་ཉམས་ལེན་གྱི་རིམ་པ་ལ་འཇུག་པར་བྱ་སྟེ།
དེ་ལ་བཞི་པ་ཚད་མེད་ཀྱི་རྣལ་འབྱོར་ཞེས་སོགས། གསུང་སྒྲོས་ཡིན་གསུང་བར། སླར་ཡང་ཐུགས་ཞེས་སོགས་ཚར་གཅིག་བསྐྱར་ལ་མཇུག་སྡུད་ཚུལ་གོང་བཞིན་ལ་སྤྱིར་བཏང་ལྟར་རྡོར་སེམས་བསྒོམས་བཟླས་ཀྱི་རྗེས་སུ་བསྔོ་སྨོན་ཡིན་ནོ། ༈ །ནུབ་གསུམ་པར་དང་པོའི་དེ་ཡམ་ཙམ་གཅིག་བཤད། གཉིས་པའི་དེ་ཚང་མ་ཚར་གཅིག་བཤད་ནས། ད་དོ་ནུབ་ཀྱི་ཞེས་སོགས་ནས་གཉིས་ཡོད་པ་ལས་བར། ལྔ་པ་བླ་མའི་རྣལ་འབྱོར་ནི་ཞེས་པ་ནས། ཡེ་ཤེས་ཚོགས་བསོག་འདིས་ལམ་དུ་བྱེད་པའོ་གསུང་བར། གཉིས་པ་བཅད་དོན་དམིགས་པར་བསྒྲིལ་ནས་ཉམས་སུ་ལེན་པ་ལ། བཞི་པ་མཎྜལ་གྱི་རྣལ་འབྱོར་ནི།
གནས་ཚད་བཞག་གོ་བར། ཞལ་ཤེས་གསུམ་ལ་ཡི་གེ་ཟུར་ན་ཡོད་པ་བཞིན་ལས་ཞལ་ཤེས་དང་པོ་གཉིས་བཤད། བླ་མའི་རྣལ་འབྱོར་ཐུན་མོང་བ་དེ་ཐུན་གཅིག་ལས་བསྒོམ་མི་དགོས། སླར་ཡང་སོགས་གོང་བཞིན་ལ། ད་ཅིའི་དེ་ལན་གཉིས་བསྐྱར། མཇུག་བསྡུ་ཚུལ་ཡང་རིགས་འགྲེ་སྦྱར་ནས་དམིགས་གསལ་བསྒྱུར་བས་འཐུས། དེ་བཞིན་འོག་མ་ཐམས་ཅད་ལ་འདྲ་སྟེ། དམིགས་པ་སྔོན་རིམ་རྣམས་རྐང་གྲངས་ཡམ་མེ་བར་རེ་བཤད། ཁ་སང་བཤད་པ་དེ་ཚང་འགྲིགས་ཏེ་བཤད་པའི་རྗེས་སུ། དོ་ནུབ་ཀྱི་དེ་སྦྲེལ་བ་དང༌།
བཤད་མ་ཐག་པ་དེ་ལན་གཉིས་བཤད་པས་གསུམ། སང་ཚར་གཅིག་བཤད་པ་དེ་ལ་བཞི་བཤད་ཅེས་ཚར་ལུགས་གྱི་ཕྱག་ལེན་ལ་མཛད། ངོར་པ་རྣམས་གསུང་ངག་སོགས་འཆད་པའི་སྐབས་སུ་དེ་རིང་གཉིས་དང༌། སང་གཅིག་གསུངས་པས་གསུམ་བཤད་མཛད། རྫོང་གོང་གཉིས་ནི་བཤད་པའི་སྤྲོས་པ་ཅི་ཡང་མ་མཛད་པར། ཁྲིད་ཡིག་དམར་བསྡུས་དེ་ཐུན་བཅད་ངག་སློབ་ཏུ་མཛད་ནས་སྒོམ་དུ་འཇུག་གོ ། ཞེས་པ་ནི་འཕྲོས་དོན་ནོ། ༈ །ནུབ་བཞི་པར་གཉིས་ཡོད་པ་ལས། བར་གོང་བཞིན་ལ། དང་པོ་ལ་དྲུག་པ་བདག་ལྷར་བསྐྱེད་པ་ནི་ཞེས་པ་ནས།
རྟོགས་པ་མས་ཆར་ཞེས་བྱ་བ་ཡིན་ལ་བར། གཉིས་པ་བཅད་དོན་དམིགས་པ་བསྒྲིལ་ནས་ཉམས་སུ་ལེན་པ་ནི། གནས་ཚད་གཞག་པའི་ངང་ལས། རང་སེམས་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་བྃ་ཡིག་དམར་པོའི་མཐར་ཞེས་སོགས་མངོན་རྟོགས་རྒྱུན་ཁྱེར་ཞར་བྱུང་རྫོགས་རིམ་དང་བཅས་པ་བཤད་པ་ནས་རྩ་སྔགས་ཨོཾ་གསུམ་མ་དམ་བཅའ་བཞིན་ཆག་མེད་དུ་བཟླས་པས། རེ་ཞིག་ནས་རྗེ་བཙུན་རྡོ་རྗེ་རྣལ་འབྱོར་མས་དངོས་སུ་འཛིན་པར་བཤད་པ་ནི་གང་ཟག་རབ་བཟླས་བསྒོམ་ལ་བརྟེན་མཁའ་སྤྱོད་སྒྲུབ་པ་ཞེས་བྱ་བ་ཡིན་པས་ཁྱེད་རང་རྣམས་ཀྱང་སྒོམ་བཟླས་ཆག་མེད་ཉམས་སུ་ལེན་པ་ནི་ཤིན་ཏུ་གལ་ཆེ་བ་ཡིན། བཅད་དོན་དངོས་བྱེད་པ་ཅན་གྱི་བསྐྱེད་རིམ་ལ་སེམས་འཛིན་གྱི་རིམ་པ་རྣམས་འབྱུང་བས། དེ་ལ་ང་རྒྱལ་ལ་སེམས་འཛིན་པ། རྣམ་པ་སྤྱི་ལ་སེམས་འཛིན་པ། བྱེ་བྲག་ལ་སེམས་འཛིན་པ། ལུས་དཀྱིལ་ལ་སེམས་འཛིན་པ་དང་བཞི་ཡོད་པ་ལས།
དང་པོ་ང་རྒྱལ་ལ་སེམས་འཛིན་པ་ནི། ཞར་བྱུང་རྫོགས་རིམ་བསྒོམ་པའི་རྗེས་སུ་ང་ཐ་མལ་པ་ནམ་ཡང་མ་ཡིན་སྐྱོན་ཀུན་ཟད་ཡོན་ཏན་ཀུན་རྫོགས་འབྲས་དུས་བཅུ་གསུམ་རྡོ་རྗེ་འཛིན་པ་ལ་བཞུགས་པའི་རྗེ་བཙུན་རྡོ་རྗེ་རྣལ་འབྱོར་མ་དེ་དངོས་ཡིན་སྙམ་དུ་ང་རྒྱལ་བསྐྱེད་ལ་ཧྲིལ་གྱིས་བསྒྲིམ་ཐ་མལ་གྱི་སྣང་བ་འགགས་པ་ཙམ་བྱུང་ན། ཨ་འཐས་མི་བྱ་བར་མདུན་གྱི་དངོས་པོ་གང་རུང་ཞིག་གི་སྟེང་དུ་སེམས་སྤོས་ལ་ལྷོད་ཀྱིས་བཞག ཡང་འོག་འགྱུ་སྐྱེས་ན་ང་རྒྱལ་ལ་ཧྲིལ་གྱིས་བསྒྲིམ། དེ་ལྟར་བྱས་ཀྱང་རྣལ་འབྱོར་མའི་ང་རྒྱལ་མི་འཆར་བར་ཐ་མལ་གྱི་རྟོག་པ་ཁོ་ན་ཤར་ཀྱང་ཨུ་ཚུག་མི་བྱ་བར་རིམ་གྱིས་བསླབ་སྟེ། དེ་ལྟར་ཐུན་ཆུང་ལ་གྲངས་མང་བའི་ཚུལ་གྱིས་ཉམས་སུ་བླངས་པའི་མཐར་ཐུན་མོང་བའི་བསམ་མི་ཁྱབ་སོགས་སྒྲུབ་ཐབས་ནས་འབྱུང་བཞིན་རྗེས་ཀྱི་བྱ་བ་རྣམས་བྱ་དགོས་པས། སླར་ཡང་ཐུགས་སོགས་གོང་བཞིན་ནོ། ༈ །ནུབ་ལྔ་པར་སྒྲོ་འདོགས་གཅོད་པར་དེ་ཡང་ཡེ་ཤེས་ཚོགས་བསག་གི་ནས་འོད་ཕུང་དུ་བསྒོམ་པའོ། ། བཅད་དོན་ཉམས་ལེན་ལ། དེ་ལྟར་ང་རྒྱལ་ལ་སེམས་བཟུང་ཚར་བའི་རྗེས་སུ།
གཉིས་པ་རྣམ་པ་སྤྱི་ལ་སེམས་འཛིན་པ་ནི། འོ་ན་རྗེ་བཙུན་རྡོ་རྗེ་རྣལ་འབྱོར་མ་དངོས་ཡིན་ན་དེའི་རྣམ་པ་ཇི་ལྟ་བུ་ཞེ་ན། དེའང་སྐུ་མདོག་ནས་སྤྱི་ལ་སེམས་འཛིན་པར་བྱེད་བར། ཧྲིལ་གྱིས་སྒྲིམ། ཐ་མལ་གྱི་རྣམ་རྟོག་སྐྱེས་ན་གཞན་ལ་སྤོ་བ་སོགས་གོང་བཞིན་བྱས་ལ། གསལ་ན་གསལ་ཏེ་འཕྲོ་བཅད། མི་གསལ་ན་མི་གསལ་ཏེ་འཕྲོ་བཅད། བསམ་གཏན་གྱི་དུག་དབྱུང་ཞིང་བསྒོམ་པ་འདི་གོང་འོག་ཀུན་ཏུ་གཅེས་སོ། ། མཇུག་སྡུད་ཚུལ་སོགས་གོང་བཞིན་ནོ། ། དྲུག་པ་སྒྲོ་འདོགས་གཅོད་པ་གཞི་བསྒྱུར་བ་ནི་ནས་བཀལ་བའི་ཚུལ་གྱིས་བསྣམས་པ་བར།
བཅད་དོན་རྣམ་པ་སྤྱི་ལ་སེམས་བཟུང་ཚར་ནས། དེ་ནས་གསུམ་པ་བྱེ་བྲག་ལ་སེམས་འཛིན་པ་ནི་སྤྱན་དབུ་མ་ནས་ལངས་པ་ལྟ་བུ་ལ་སེམས་འཛིན་པར་བྱེད་བར། བདུན་པ་སྒྲོ་འདོགས་གཅོད་པ་ཀུན་ཏུ་འཛིན་པའི་གནས་རྣམ་པ་ཅན་བར་གཞི་བསྒྱུར་བ་ནི་ནས་རྣམ་པ་ཅན་བར། བཅད་དོན་དེ་ནས་རིམ་བཞིན་སྤྱན་ནས་དམར་ཞིང་ལེགས་པ་བར། བརྒྱད་པར་སྒྲོ་འདོགས་གཅད་པ་སྤྱི་བོར་རིགས་ཀྱི་ནས་བྱིན་རླབས་བྱེད་པ་ཡིན་བར། བཅད་དོན་མགུལ་པ་ནས་ཁྲོང་ཞིང་རྒྱས་པ་བར། དགུ་པ་སྒྲོ་འདོགས་བཅད་པ་བདུན་པ་འགྲོ་བ་དག་པའི་ནས་སྤྲོ་ན་ཀྱེ་རྡོར་བཞིན་བྱ་བར། བཅད་དོན་ཕྱག་གཡས་ནས་གསོལ་བ་བར། བཅུ་པ་སྒྲོ་འདོགས་བཅད་པ། དེ་ནས་ལག་པ་ནས་གཉིས་རྣམས་སུ་སྒོམ་པའོ་བར།
བཅད་དོན་རྐེད་པ་ནས་རྒྱན་མེད་པ་ལ་སེམས་འཛིན་པར་བྱེད་བར། ཕོ་ཉ་གསུམ་བསྲེ་འདིའི་སྐབས་སུ་སློབ་མ་སྣོད་ལྡན་ལ་ལུས་དཀྱིལ་སྟོན་པར་འདོད་ན། ཡིག་ཆུང་བཞིན་ཟུར་དུ་གསུམ་ལས་མང་བ་ལ་མི་སྟོན་ནོ། ༈ །བཅུ་གཅིག་པར་སྒྲོ་འདོགས་བཅད་པ་དགུ་པ་བཟླས་པའི་ནས་འབད་པར་བྱའོ་གསུང་བར། བཅད་དོན་དེ་ནས་དཔྲལ་བ་ནས་མགུལ་བར་མགུལ་རྒྱན་བར། ༈ །བཅུ་གཉིས་པར་སྒྲོ་འདོགས་བཅད་པ་ཞར་བྱུང་རྫོགས་རིམ་ནས་འཇོག་པར་བྱེད་བར། བཅད་དོན་དཔུང་པ་གཉིས་ནས་ཉམས་སུ་ལེན་པར་བྱེད་ལ་བར། ༈ །བཅུ་གསུམ་པར་སྒྲོ་འདོགས་བཅད་པ་བཅུ་པ་བསམ་མི་ཁྱབ་ནས་བྱེད་པ་ཡིན་གསུང་བར། བཅད་དོན་ལུས་དཀྱིལ་བཤད་ཚར་བ་རྣམས་ལ་ལུས་དཀྱིལ་གྱི་གཙོ་མོའི་སྤྱན་དབུས་མར་སེམས་འཛིན། ༈ །བཅུ་བཞི་པར་སྒྲོ་འདོགས་བཅད་པ་བཅུ་གཅིག་པར་སྤྱོད་ལམ་ནས།
མ་ཡེངས་པར་བྱ་གསུང་བར། བཅད་དོན་ལུས་དཀྱིལ་གྱི་གཙོ་མོའི་སྤྱན་གཉིས་དང་ཞལ་ལ་སེམས་འཛིན། ༈ །བཅོ་ལྔ་པར་སྒྲོ་འདོགས་བཅད་པ་གཉིས་པ་ཡན་ལག་ནས་ཉམས་སུ་ལེན་པར་བྱེད་བར། བཅད་དོན་གཙོ་མོའི་མགུལ་ནས་ཞབས་ཀྱི་བར་ལ་སེམས་འཛིན། ༈ །བཅུ་དྲུག་པར་སྒྲོ་འདོགས་བཅད་པ་བཞི་པ་ཚེས་བཅུ་ནས་རང་གནས་སུ་གཤེགས་པར་བྱའོ་བར། བཅད་དོན་གཙོ་མོའི་རྒྱན་ཆ་ལུགས་ལ་སེམས་འཛིན། ༈ །བཅུ་བདུན་པར་སྒྲོ་འདོགས་བཅད་པ་དེ་ལྟར་གང་ཟག་ནས་དབང་པོ་རབ་ཏུ་གྱུར་པའོ་བར། བཅད་དོན་ལུས་དཀྱིལ་འཁོར་གྱི་ལྷ་སོ་དྲུག་གི་སྤྱན་དབུ་མར་སེམས་འཛིན། ༈ །བཅོ་བརྒྱད་པར་སྒྲོ་འདོགས་བཅད་པ་གལ་ཏེ་དེ་ལྟར་མ་གྱུར་ཀྱང་ནས་བྱེད་པ་ཡིན་གསུང་བར། བཅད་དོན་འཁོར་སོ་དྲུག་གི་སྤྱན་གཉིས་ནས་ཞབས་ཀྱི་བར་ལ་སེམས་འཛིན།
༈ །བཅུ་དགུ་པར་སྒྲོ་འདོགས་བཅད་པ་གལ་ཏེ་དེ་ལྟར་ནས་གལ་ཆེ་གསུངས་སོ་བར། འདིར་འཕོ་དམིགས་དངོས་གཞི་མི་སྟོན་པར་སྣོད་ལྡན་རེ་གཉིས་ལ་འཇའ་ལུས་སྒྲུབ་པའི་མཇུག་ཏུ་ཡབ་ཡུམ་གང་རུང་གི་འཕོ་དམིགས་མཛད་ནས་གཅིག་སླར་སྐབས་སུ་གང་བབས་ལ་གནང༌། བཅད་དོན་འཁོར་སོ་དྲུག་རྒྱན་ཅན་ལ་སེམས་འཛིན། ༈ །ཉི་ཤུ་པ་ནས་བཟུང་རྫོགས་རིམ་ཚུགས་པས། ཉི་ཤུ་པར་གཉིས་པ་རྫོགས་རིམ་ནི་ནས་རྣལ་འབྱོར་རོ་བར། སླར་ཡང་སོགས་ནས་འཇུག་པར་བྱ་སྟེ་བར་གོང་བཞིན་ལ། བསྐྱེད་རིམ་སེམས་འཛིན་དང་བཅས་པ་བསྒོམ་ལ་རྫོགས་རིམ་ཟབ་མོ་འདི་ཉམས་སུ་བླངས་ཏེ། དེ་ཡང་ཆགས་ཅན་ཕོ་ཉའི་ལམ་ནས་རྣལ་འབྱོར་བར། སླར་ཡང་སོགས་སོ། ༈ །ཉེར་གཅིག་པར་གཉིས་པ་རླུང་ནས་སེལ་བར་འགྱུར་གསུང་བར།
༈ །ཉེར་གཉིས་པར་གཉིས་པ་ནི། ཡང་སྨིན་མཚམས་ནས་འཆར་བ་ཞིག་འོང་ལ་བར། ཉེར་གསུམ་པར་གོང་དུ་བཤད་པ་བཞིན་སྣོད་ལྡན་ལ་འཕོ་དམིགས། ༈ །ཉེར་བཞི་པར་ཞལ་ཤེས་གསུམ་པ་ཐུན་མོང་མ་ཡིན་པའི་བསམ་མི་ཁྱབ་གསེར་གྱི་མཎྜལ་དང་བཅས་གསུམ་ལས་མང་བར་མི་སྟོན་ཞིང་དེའང་རེ་རེ་ནས་སྟོན། ༈ །ནུབ་ཉེར་ལྔ་པར་དེ་ནས་ཐོག་མར་ནས་ཚུལ་བཞིན་དུ་བྱའོ་གསུང་བར་ལན་གསུམ་བསྐྱར་པའི་རྗེས་སུ། དེ་རྣམས་ཀྱི་སྒོ་ནས་རྗེ་བཙུན་རྡོ་རྗེ་རྣལ་འབྱོར་མའི་ལམ་གྱི་རིམ་པ་ཟབ་མོ་ཆ་ཚང་དུ་ཐོབ་པ་ཡིན་པས་བཀའ་དྲིན་གཏང་རག་གི་ཡོན་དུ་དམིགས་ཏེ་མཎྜལ་ཞིག་འབུལ་བ་ཞུ། ཞེས་དང༌། མཎྜལ་ཚོམ་བུ་བདུན་མ་ཕུལ། དེ་ལྟར་མཎྜལ་དུ་མ་ཟད་ལུས་ལོངས་སྤྱོད་སོགས་སྤྱི་འགྲེ་བཞིན། དེང་ནས་སོགས།
དེ་རྣམས་ཀྱི་སྒོ་ནས་རྣལ་འབྱོར་གསང་མཐའི་སྙིང་ཁུ་གྲུབ་མཆོག་གི་སློབ་དཔོན་དཔལ་ནཱ་རོ་ཏ་པ་ལ་རྗེ་བཙུན་རྡོ་རྗེ་རྣལ་འབྱོར་མས་དངོས་སུ་གནང་བ་ནས་བཟུང༌། སྙན་ནས་སྙན་དང་ཞལ་ནས་ཞལ་དུ་བརྒྱུད་པའི་མན་ངག་མཁའ་འགྲོའི་ཁ་རླངས་ཅན་རྗེ་བཙུན་ས་སྐྱ་པ་ཡབ་སྲས་རྣམས་ཀྱི་ཐུན་མོང་མ་ཡིན་པའི་ཟབ་ཆོས་སྙན་བརྒྱུད་ཚད་མ་བཞི་ལྡན་གང་ཟག་དབང་པོ་རབ་འབྲིང་ཐ་མ་དང་བཅས་པ་མཁའ་སྤྱོད་དུ་བགྲོད་པའི་ཉེ་ལམ་དུས་གསུམ་རྒྱལ་བའི་ཡུམ་གཅིག་རྗེ་བཙུན་རྡོ་རྗེ་རྣལ་འབྱོར་མའི་ཁྲིད་བཀའ་ཟབ་མོ་ལེགས་པར་ཐོབ་པ་ཡིན་པས་ཉམས་སུ་ལེན་པ་དང༌། སྣོད་མིན་ལ་བབ་འཆོལ་དུ་མི་སྟོན་ཞིང༌། སྣོད་ལྡན་ལ་བླ་མའི་ཕྱག་ལེན་བཞིན་རྒྱས་འབྲིང་བསྡུས་གསུམ་དུ་སྟོན་པ་སོགས་རང་གཞན་གྱི་དོན་མཐའ་ཡས་པར་མཛོད། བསོད་ནམས་འདི་ཡིས་སོགས་ཆོས་བསྔོ་གང་ཤེས་བྱའོ། ། དེ་ཡང་བླ་མ་གོང་མ་ཕལ་ཆེར་ཕྱག་ལེན་ལ་ཆོས་བསྔོར་བསོད་ནམས་འདི་ཡིས་སོགས་དང༌། བཤད་ཉན་གྱི་བསྔོ་བ་མདོ་ནས་གསུངས་པ་ཆོས་འབྱུང་རྣམས་སུ་འབྱུང་བའི། ། ཐེག་མཆོག་དམ་ཆོས་རིན་ཆེན་ནས། མཛོད་དུ་འགྱུར་བར་མཛད། དེ་ལའང་སློབ་དཔོན་གྱིས་བཤད་འདི་ལ་ཞེས་དང་སློབ་མས་ཉན་འདི་ལ་ཞེས་ཚིག་བསྒྱུར་དགོས་སོ། །
དེ་ལྟར་ཁྲིད་བཅད་པའི་ཚུལ་འདི་ནི་རྗེ་མཁྱེན་བརྩེས་མཛད་པའི་ཁྲིད་ཡིག་ཆེན་མོ་དང༌། ཀུན་མཁྱེན་རྒྱལ་བའི་དབང་པོ་ལྔ་པ་ཆེན་པོས་མཛད་པའི་མཐོང་གྲོལ་ལྡེ་མིག་སོར་བཞག་ཡིན་ལ། ཐུན་མོང་བ་དང་བསྡུས་ལ་དགའ་ན་ཞལ་ཤེས་གསུམ་དང༌། ལུས་དཀྱིལ་གྱི་རྫོགས་རིམ་རྒྱས་པ་འཕོ་བ་རྣམས་བཞག་ནས་རྣལ་འབྱོར་བཅུ་གཅིག ཞར་བྱུང་རྫོགས་རིམ་དང་བཅས་པས་ཆོ་ག འབྲིང་དུ་བྱེད་ན་ཞལ་ཤེས་གསུམ་ལུས་དཀྱིལ་འཕོ་བ་རྣམས་བཞག་ནས་བསྐྱེད་རྫོགས་གཉིས་བསྟན་པས་ཆོག ཤིན་ཏུ་རྒྱས་པ་བྱེད་ན་གོང་དུ་བཤད་པ་ལྟར་སྔོན་འགྲོ་ཆོས་འབྱུང༌། དངོས་གཞིར་འཇམ་མགོན་སངས་རྒྱས་ཕུན་ཚོགས་ཀྱིས་མཛད་པའི་བསྐྱེད་རིམ་རྣམ་བཤད་རྒྱས་པ་སྦྱར། མཁྱེན་བརྩེའི་ཁྲིད་ཡིག་དང་མཐོང་གྲོལ་ལྡེའུ་མིག་བཞིན་རྫོགས་པས་ཆོས་ཉིད་དངོས་བསྟན་གྱི་བྱིན་རླབས་སྔོན་འགྲོའི་དབུ་མའི་ཁྲིད་རྒྱས་པ་ཡར་ཀླུང་པ་དང་མཁྱེན་བརྩེའི་ཁྲིད་ཡིག་བཞིན་བསྟན་པས་སྒྲོ་འདོགས་ཆོད་ཅིང་ཕྱག་ལེན་ཤིན་ཏུ་རྒྱས་པར་འགྱུར་རོ། ། ས་སྐྱ་པར་ཕྱག་ལེན་ཐམས་ཅད་མཐུན་པར་ཁྲིད་མ་ཐེབ་ཀྱི་བར་ལ་བསྐྱེད་རིམ་རྣམ་བཤད་དང་ཁྲིད་དཔེའི་ལུང་མཛད་སྲོལ་མེད་ཅིང༌།
སློབ་མ་རྣམས་ནས་ཀྱང་ལྐོག་ཏུ་བལྟ་མི་ཉན་ལ། གལ་ཏེ་བལྟས་ན་དམ་ཉམས་གསང་བའི་དགྲ་བོ་བྱིན་རླབས་མི་འཇུག་པ་ཡིན་ནོ་ཞེས་གནས་གསར་རྡོ་རྗེ་འཆང་ནས་ཡང་ཡང་གསུང་བ་ཞིག་ཡོད་པས་གནད་འདི་ཡང་སྙིང་དཀྱིལ་དུ་འཆང་ཞིང༌། ངག་དབང་ཆོས་གྲགས་ཀྱིས་མཛད་པའི་ཁྲིད་ཡིག་དངོས་གྲུབ་མྱུར་འགུག་ལའང་ཕན་ཐོགས་པ་ཡོད་དོ། ། ཞེས་རྗེ་བཙུན་རྡོ་རྗེ་རྣལ་འབྱོར་མའི་ཁྲིད་འཆད་ཚུལ་གྱིས་ཟིན་བྲིས་འདི་ཡང་དྲིན་ཅན་རྩ་བའི་བླ་མ་དམ་པ་གནས་གསར་རྡོ་རྗེ་འཆང་དང༌། བྲག་རྩ་གྲུབ་པའི་དབང་ཕྱུག་ཆེན་པོ་གཉིས་ཀྱི་སྐུ་དྲིན་ལས་ལུགས་འདི་སྐོར་ལ་སྐལ་བ་བཟང་པོར་སྐྱེས་པ་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་གདན་ས་ཆེན་པོའི་ཟུར་ཆད་རིན་ཆེན་རྒྱལ་མཚན་སོགས་ཆོས་བརྒྱུད་འཛིན་པ་རྣམས་དང་རིགས་ཀྱི་བུ་སོགས་སླད་ནས་འབྱོན་འགྱུར་གདུང་རབས་རྣམས་ལ་ཕན་པའི་བསམ་པས་ཁའུ་བྲག་རྫོང་ནག་པོའི་མེ་འབར་གཙུག་ལག་ཁང་གི་ཡང་སྟེང་བླ་ཆེན་ཆོས་ཀྱི་རྒྱལ་པོ་འཕགས་པ་རིན་པོ་ཆེ་སོགས་བླ་མ་གོང་མ་དུ་མའི་གྲུབ་གཉིས་མངོན་དུ་མཛད་པའི་གནས་འཕགས་པ་ཕུག་ཏུ་སྦྱར་བའི་ཡི་གེ་པ་ནི་བཀྲ་ཤིས་རྒྱལ་མཚན་ནོ། ། སརྦ་མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
