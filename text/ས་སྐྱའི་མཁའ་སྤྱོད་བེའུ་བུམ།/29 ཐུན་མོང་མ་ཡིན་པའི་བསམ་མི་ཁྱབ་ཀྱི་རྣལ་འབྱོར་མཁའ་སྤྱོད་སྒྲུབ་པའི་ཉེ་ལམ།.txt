ས་སྐྱའི་མཁའ་སྤྱོད་བེའུ་བུམ།
པོད ༢༩
ཐུན་མོང་མ་ཡིན་པའི་བསམ་མི་ཁྱབ་ཀྱི་རྣལ་འབྱོར་མཁའ་སྤྱོད་སྒྲུབ་པའི་ཉེ་ལམ།
༼ཨཱཿ༽ ༄༅། །ཐུན་མོང་མ་ཡིན་པའི་བསམ་མི་ཁྱབ་ཀྱི་རྣལ་འབྱོར་མཁའ་སྤྱོད་སྒྲུབ་པའི་ཉེ་ལམ་བཞུགས་སོ།། ༈ །རྗེ་བཙུན་བླ་མ་མུས་པ་ཆེན་པོའི་ཞབས་ལ་ཕྱག་འཚལ་ལོ། ། རྗེས་སུ་བཟུང་དུ་གསོལ། ཐུན་མོང་མ་ཡིན་པའི་བསམ་མི་ཁྱབ་ཀྱི་རྣལ་འབྱོར་ནི། བཟླས་པ་གཉིས་གྲུབ་རྗེས་ཆོས་འབྱུང་བྃ་ཡིག་སོགས་ནི་ནམ་མཁའ་ལ་འཇའ་ཡལ་བ་བཞིན་གྱུར། རང་ཉིད་རྡོ་རྗེ་རྣལ་འབྱོར་མ་ཕྱི་བལྟས་ནང་གསལ་ནང་བལྟས་ཕྱི་གསལ། ཁ་དོག་དམར་པོ་ནམ་མཁའ་ལ་འཇའ་ཤར་བ་བཞིན་སྣང་ལ་རང་བཞིན་མེད་པར་བསམ་པའི། ལུས་ཀྱི་དབུས་ནས་ཡར་རྩ་དབུ་མ་ཆོས་བཞི་ལྡན་རྟ་རྔ་ལྟར་ཕྲ་བ། རྒྱ་སྐྱེགས་ལྟར་དམར་བ།
ཆུ་ཤིང་ལྟར་དྲང་བ། ཏིལ་མར་ལྟར་གསལ་བ། ཡས་སྣ་སྨིན་མཚམས་གནད་ཀྱི་སྒོ་ནས་སྤྱི་གཙུག་ལ་བྱས། མས་སྣ་ལྟེ་བའི་འཁོར་ལོ་ལ་མཐེབ་སོར་ཙམ་མ་རེག་པ། གཡས་སུ་རོ་མ་དམར་མོ་གྲོ་སོག་ཙམ་པ་ཡས་སྣ་སྣ་བུག་གཡས་ནས་སྤྱི་བོ་ལ་བྱས། མས་སྣ་དབུ་མ་ལས་མཐེབ་ཙམ་གྱིས་རིང་བ། གཡོན་རྐྱང་མ་ལ་ཡང་དེས་འགྲེ་ལྟེ་བའི་རྩ་འཁོར་གྱི་དབུས་ན་བཞུགས་པའི་བྃ་ཡིག་དེ། རྣལ་འབྱོར་མ་རྒྱན་ཆ་ལུགས། ཐུགས་ཀར་ཆོས་འབྱུང་བྃ་ཡིག་སོགས་དཀྱུས་བཞིན་ལ། ཞབས་གཉིས་གཤིབས་ཏེ་བརྐྱང་བའི་དབུ་མ་སྤྱི་བོ་ལ་ཟུག་པ།
རོ་རྐྱང་གཉིས་སྐུའི་གཡས་གཡོན་ནས་ཞབས་ཀྱི་མཐིལ་དུ་ཟུག་པར་བསམ། དེ་ནས་རང་སེམས་དང་རྗེ་བཙུན་མ་བྃ་ཡིག་དབྱེར་མེད་པའི་ངོ་བོ་ལྟེ་བའི་རྗེ་བཙུན་མའི་ཐུགས་ཀའི་བྃ་ཡིག་ལ་སེམས་ཆེར་གཏད་པས། དེ་ནས་རྗེ་བཙུན་མའི་སྐུ་ཆེ་ཆུང་མེ་སྟག་ལྟ་བུའི་རྣམ་པ་ཅན་ཆད། སྐུ་ལུས་གཡས་ཕྱོགས་ནས་ཞབས་གཡས་པའི་ནང་ནས་མར་སོང༌། རོ་མའི་སྣེ་མོ་ཞབས་མཐིལ་དུ་ཟུག་པ་ལ་ཞུགས། རོ་མའི་ནང་ནས་ཡར་བྱ་གནམ་འཕང་བསྐྱོད་པ་བཞིན་གྱེན་དུ་སོང༌། སྣ་གཡས་ནས་བུང་བ་ཚང་ནས་འཐོན་པ་བཞིན་འཐོན། དེ་ལས་དེ་འདྲ་བའི་རྣལ་འབྱོར་མའི་སྐུ་ཆེ་ཆུང་བསམ་གྱིས་མི་ཁྱབ་པ་ཕྱོགས་ཐམས་ཅད་དུ་ཁྱབ། འཕགས་པ་རྣམས་ལ་དགྱེས་པའི་མཆོད་པ། སེམས་ཅན་ཐམས་ཅད་རྣལ་འབྱོར་མར་གྱུར་པ་སོགས་མདོར་ན་སྣོད་བཅུད་ཐམས་ཅད་དག་པའི་རང་བཞིན་དུ་བྱས།
འོད་ཟེར་གྱི་རྣམ་པས་ཚུར་བསྡུས། སྣ་བུག་གཡོན་རྐྱང་མའི་ལམ་བརྒྱུད་རིམ་གྱིས་སོང་བས། ཞབས་ཀྱི་མཐིལ་ནས་ཡར་བྱོན། རྗེ་བཙུན་མའི་བྃ་ཡིག་ལ་ཐིམ། དེ་ལྟ་བུ་རླུང་འགྲོ་འོང་དང་བསྟུན་པའམ། མི་བསྟུན་ཡང་ལན་ཅི་མང་སྦྱང༌། མ་མཐའ་ཡང་གསུམ་ཙམ། དེ་ནས་བྃ་ཡིག་ལ་སེམས་ཆེར་གཏད་པས། དེ་ལས་འོད་ཟེར་དམར་པོ་འཕྲོས། རང་རྗེ་བཙུན་མར་གསལ་བའི་སྐུའི་སྨད་ཀྱི་ཆ་ལ་ཕོག་པས།
འོད་ཀྱི་རྣམ་པས་རྗེ་བཙུན་མའི་སྐུའི་ཕྱོགས་ལ་ཡར་འདུས། དེ་བཞིན་དུ་སྟོད་ལ་སོང་བས་མར་འདུས། འོད་དམར་པོ་རྫ་མ་ཙམ་དུ་གྱུར། དེ་ཡང་རྗེ་བཙུན་མ་ལ་ཐིམ། དེ་ནས་རྗེ་བཙུན་མ་དེ་ཉིད་སྙིང་གའི་ཐད་དུ་སྤར་གྱིས་བྱོན་པས་རོ་རྐྱང་གཉིས་ཀྱང་འདུས་ཏེ། ཞབས་ལ་ཅུང་ཟད་ནར་ཡོད་པ་ཙམ། དེ་ནས་མགྲིན་པའི་ཐད་དུ་སྤར་གྱིས་བྱོན། རོ་རྐྱང་གཉིས་ཀྱང་ལྷག་མ་མ་ལུས་པར་འདུས། དེ་མན་ཆད་ཀྱི་དབུ་མའང་སྐུ་ཇི་ལྟར་ཡར་བྱོན་པ་ལྟར་འདུས། དེ་ནས་སྤྱི་བོའི་ཐད་དུ་བྱོན་པས།
དབུ་མའང་འདུས་ཏེ་རྗེ་བཙུན་མའི་སྐུ་གཅིག་པོ་རང་སེམས་དང་དབྱེར་མེད། སྤྱན་གསུམ་དག་པ་མཁའ་སྤྱོད་དུ་གཟིགས་ཤིང༌། དེར་འགྲོ་བའི་བཞེད་པ་དྲག་པོ་དང་ལྡན་པས། སྤྱན་གསུམ་གཟིགས་ལུགས་ཐུགས་ཀྱི་བཞེད་པའི་དམིགས་པ་འདི། སྙིང་ག མགྲིན་པ། ལྟེ་བ་གསུམ་ལའང་དགོས་རྒྱུ་ཡིན། དེ་དང་དེའི་སྐབས་སུ་དེ་དང་དེ་ལ་སེམས་གཏད་ནས་ཅུང་ཟད་རེ་འཇོག་གོ ། དེ་ནས་རྗེ་བཙུན་མ་མཁའ་སྤྱོད་དུ་གཤེགས་པ་སྟེ་ཇེ་མཐོ་ནས་ཡལ་བ་བཞིན་གྱིས་སྤྲོས་མེད་ལ་ཅི་གནས་སུ་མཉམ་པར་བཞག དེ་ལ་མི་གནས་ན།
མཁའ་སྤྱོད་ནས་རྗེ་བཙུན་མ་སླར་རང་ཉིད་འདུག་པའི་ཐད་དུ་བྱོན། དེའི་རྐྱེན་གྱིས་རོ་རྐྱང་དབུ་མ་རྗེ་བཙུན་མ་ཡང་གསལ་བཏབ། སྔར་བཞིན་གྱི་དམིགས་པ་རྣམས་བྱ། དེ་འདྲ་བ་ལན་ཅི་མང་བྱའོ། ། འདི་ལ་མཁའ་སྤྱོད་བསྒྲུབ་པའི་ཐུན་མོང་མ་ཡིན་པའི་གདམས་པ། ནང་གི་རྣལ་འབྱོར་མ་མཁའ་སྤྱོད་ཀྱི་འཕོ་བ་ཞེས་བཞེད་དོ། ། ཞེས་པ་འདིའང་སྔགས་འཆང་ངག་དབང་ཀུན་དགའ་བསོད་ནམས་ཀྱིས་བླ་མ་གོང་མའི་གསུང་རྒྱུན་ཟིན་བྲིས་རྣམས་ལ་ལེགས་པར་བསྡུས་ཏེ་བརྗེད་ཐོར་བྲིས་པའོ། ། འདིའི་ལུང་བརྒྱུད་ནི། མུས་ཆེན་ནས། ཁྲི་ཆེན་ཡབ་སྲས་ཞྭ་ལུ་མཁན་ཆེན།
བསོད་ནམས་མཆོག་གྲུབ། མཚུངས་མེད་ཀུན་དགའ་ཚུལ་ཁྲིམས་རྒྱ་མཚོ། དེས་བདག་ལའོ།། ༈ །རྡོ་རྗེ་རྣལ་འབྱོར་མའི་མན་ངག་ཟབ་མོ་གསེར་ཆོས་ཆིག་བརྒྱུད་མ་བཞུགས་སོ།། ༈ །ནང་གི་རྣལ་འབྱོར་མ་ནི། སྐྱབས་འགྲོ་སེམས་བསྐྱེད། རྩ་གསུམ་གསལ་བཏབ་པ། ལུས་གནད་སོགས་སྔར་བཞིན་བྱས་པའི་རྩ་དབུ་མའི་མས་སྣ་རུ། བྃ་གྱི་ངོ་བོ་རྡོ་རྗེ་རྣལ་འབྱོར་མ་མཐེ་བོང་གི་ཚད་ཙམ་མངོན་རྟོགས་ཇི་ལྟ་བ་བཞིན་གསལ་བཏབ། དེར་མར་མེ་གཅིག་ལ་གཉིས་ཆད་ཀྱི་ཚུལ་གྱིས།
རོ་མའི་ནང་ན་ཡར་བྱོན། སྣ་བུག་གཡས་ནས་འཐོན། སྣོད་བཅུད་ཐམས་ཅད་སྦྱངས། ཚུར་སྣ་བུག་གཡོན་ནས་རྡོ་རྗེ་རྣལ་འབྱོར་མ་ལ་ཐིམ། ཡང་སྣ་བུག་གཡས་གཡོན་ནས་སྤྲོ་བསྡུ་སོགས་བྱ། སྣ་བུག་གཡོན་པ་ནས་ཞུགས། སྔར་ལྟར་རྡོ་རྗེ་རྣལ་འབྱོར་མ་ལ་ཐིམ། དེ་འདྲ་བ་ལན་འགའ་རེ་བྱ། དེ་ནས་རོ་མ་ཞབས་གཡས་པ་ལ་ཐིམ། རྐྱང་མ་ཞབས་གཡོན་པ་ལ་ཐིམ།
རྡོ་རྗེ་རྣལ་འབྱོར་མ་དབུ་མའི་ནང་ནས་ཡར་བྱོན་པས་རྩ་དབུ་མ་ཡང་ཐུང་དུ་སོང༌། སྤྱི་གཙུག་ཚངས་སྒོ་རུ་སླེབས། མཐར་ཆོས་ཀྱི་དབྱིངས་སུ་ཡལ། དེའི་ངང་ལ་སེམས་མཉམ་པར་བཞག རྡོ་རྗེ་ཕག་མོ་འགྲུབ་གྱུར་ནས། ། ཞེས་སོགས་དང༌། བསྐྱེད་རིམ་རབ་ཏུ་བརྟན་པ་དང༌། ། ཞེས་སོགས་ཤླཽ་ཀ་གཅིག་དང༌། རྫོགས་རིམ་རྟགས་རྣམས་མྱུར་གསལ་ཞིང༌། ། ཞེས་སོགས་ཤླཽ་ཀ་གཅིག
ལྷ་མོ་ཚད་མ་ཞེས་སོགས་ཤླཽ་ཀ་གཅིག སྲིད་པ་གསུམ་འབར་སོགས་ཤླཽ་ཀ་གཅིག བཀྲ་ཤིས་གང་ཞིག་སོགས་ཤླཽ་ཀ་གཅིག དགེ་བའི་རྩ་བ་འདི་དག་གིས། ། ཞེས་སོགས་དང༌། ཚམས་རྔམ་སྔགས་ཀྱིས་བསྲུང་བ་སོགས་མཛད་ཅིང༌། བླ་མའི་ཕྱག་ལེན་མཐོང་བ་ལའང་ཤེས་པར་བྱའོ། ། གསུང་འདི་རྣམས་བླ་མའི་གསུང་ལ། སྔ་མའི་སྟེང་དུ་ལེན་པའི་རྣལ་འབྱོར་པ་ལ་ཕན་པས་ཟུར་ཅིག་བྲིས་པ་དགེའོ། ། མངྒ་ལཾ།
རྡོ་རྗེ་རྣལ་འབྱོར་མའི་མན་ངག་འདི་རྗེ་བཙུན་མུས་ཆེན་ལ་ས་སྐྱ་པ་ངག་དབང་ཀུན་དགའ་བསོད་ནམས་ཀྱིས་ཐོབ་པའོ།། ༈ །ནཱ་རོ་མཁའ་སྤྱོད་ཀྱི་གསེར་ཆོས་ཚིག་བརྒྱུད་མ་མཁའ་སྤྱོད་སྒྲུབ་པའི་མན་ངག་སོགས་ཞལ་ཤེས་ཁག་ཆེ་བ་འགའ་ཞིག་ས་ལོ་ཆེན་པོའི་ཕྱག་དཔེ་ལས་ལོགས་སུ་བཀོད་པ་བཞུགས་སོ།། ༈ །ན་མོ་གུ་རུ་བུདྡྷ་དྷ་ཛ་ཌཱ་ཀི་ཡེ། འདིར་ས་ལོ་འཇམ་པའི་རྡོ་རྗེའི་ཕྱག་དཔེ་མཁའ་སྤྱོད་མའི་མན་ངག་ཟབ་བསྡུས་ཤིག་གི་ཁྲོད་ནས་བསམ་མི་ཁྱབ་ཐུན་མོང་མ་ཡིན་པ་སོགས་ཞལ་ཤེས་ཀྱི་མན་ངག་ཁག་ཆེ་བ་འགའ་ཞིག་འདུག་པ་དེ་རྣམས་འདིར་བྲི་བར་བྱའོ། ། དེ་ཡང་ས་ལོ་འཇམ་དབྱངས་ཆེན་པོའི་ཕྱག་དཔེ་དེ་ཉིད་ལས་འདི་ལྟར་འབྱུང་སྟེ། ན་མཱོ་ཤྲཱི་བཛྲ་ཡོ་གི་ནཱི་ཡེ། རྗེ་བཙུན་ནཱ་རོ་པའི་ལུགས་ཀྱི་མཁའ་སྤྱོད་མའི་སྒྲུབ་ཐབས་ལ། ཞལ་ལས་བརྒྱུད་པའི་མན་ངག་གསུམ་ལས། དང་པོ་ཚོགས་ཞིང་སྐབས་སུ། མདུན་དུ་རྩ་བའི་བླ་མ་གསུང་རྡོ་རྗེའི་རྣམ་པ་ཅན་ཞལ་གཅིག་ཕྱག་གཉིས་རྡོ་རྗེ་དང་དྲིལ་བུ་འཛིན་པ་ལ་བརྒྱུད་པའི་བླ་མ་རྣམས་དམར་པོ་ཌཱ་མ་རུ་དང༌།
ཁ་ཊྭཱཾ་ག་དང་ཐོད་པ་འཛིན་པ་བསྒོམ་པ་ནི། བླ་མའི་གསུང་གིས་སློབ་མའི་རྒྱུད་ལ་ཕན་ཐོགས་པའི་རྟེན་འབྲེལ་ཡིན་གསུང༌། རྫོགས་རིམ་དུས་སེམས་ལྟེ་བར་བསྟིམ་ཞེས་པར་ཚོགས་ཞིང་དུས་བསྒོམ་པའི་ལྟེ་བའི་བྃ་ཡིག་ལའོ། ། ཐུན་འཇོག་དུས་སུ་ལུས་གནད་དང་ལྡན་པས་རང་གི་ལུས་ཀྱི་རྩ་དབུ་མ་ཆོས་བཞི་ལྡན། གཡས་སུ་རོ་མ་མེའི་རང་བཞིན་དམར་པོ། གཡོན་དུ་རྐྱང་མ་ཆུའི་རང་བཞིན་དཀར་པོ་བསྒོམས་ལ་རྩ་དབུ་མའི་མས་སྣེ་ལྟེ་བར་ཟུག་པའོ། ། ལྟེ་བར་རྗེ་བཙུན་མ་མཐེ་བོང་ཙམ་ཞིག་བསམས་ལ། དེ་ལས་དེ་འདྲ་བ་ཞིག་གཡས་རོ་མ་ནས་ཡར་ཧྲིལ་ལི་ལི་བྱོན། སྣ་བུག་གཡས་ནས་འཐོན་ནམ་མཁའི་མཐར་གཏུགས་པའི་སེམས་ཅན་གྱི་དོན་བྱས། སླར་བྱོན་ནས་སྣ་བུག་གཡོན་ནས་གཡོན་རྐྱང་མ་ནས་ཞུགས་ཏེ།
ལྟེ་བར་ཐིམ་པ་ལ་རླུང་བཟུང༌། ཡང་ལྟེ་བའི་རྗེ་བཙུན་མ་ལས་དེ་འདྲ་བ་བྱུང་སྟེ་གཡས་རོ་མ་ནས་ཐོན་པ་སོགས་སྔར་བཞིན་མང་དུ་བྱས་ལ། མཐར་ལྟེ་བར་རྗེ་བཙུན་མ་དེའི་ཞབས་གཡས་གཡོན་གྱིས་རོ་རྐྱང་གཉིས་ལ་རེག་པས། ཞབས་ཀྱིས་རོ་རྐྱང་གཉིས་བསྡུས་ཏེ་རྗེ་བཙུན་མ་དབུ་མའི་ནང་དུ་ཡར་ཡར་བྱོན་པས། རོ་རྐྱང་གཉིས་ཀྱང་དབུ་མར་རིམ་རིམ་ཞུགས། མཐར་ཆའི་གཟུགས་སུ་གྱུར་ནས་དབུ་མར་རྩ་གཉིས་ཞུགས། དབུ་མ་ཡང་ཇེ་ཐུང་ཇེ་ཐུང་ལ་སོང་བར་བསམས་ལ། སྔར་གྱི་རྗེ་བཙུན་མའི་སྐུ་དེ་མཁའ་སྤྱོད་དུ་བྱོན་པར་བསམ་ལ་སྨོན་ལམ་བྱའོ། ། རྗེ་བཙུན་མའི་ཞལ་གདམས་བླ་མ་ས་སྐྱ་པའི་མན་ངག༌། ༈ །ཡང་ས་ལོ་འཇམ་དབྱངས་ཆེན་པོའི་ཕྱག་དཔེ་དེ་ཉིད་ཀྱི་ཁྲོད་ན།
བསམ་མི་ཁྱབ་ཐུན་མོང་མ་ཡིན་པ་བསྒོམ་ཚུལ་ཅུང་ཟད་མི་འདྲ་བ་འདི་ལྟར་ཡང་བཞུགས་ཏེ། རོ་རྐྱང་གསུམ་སྐྱ་རམ་པ་ལ་དབུ་མ་ཅུང་ཟད་སྔོ་སྐྱའོ། ། དབུ་མའི་དབུས་སུ་མཁའ་འགྲོ་མ་མཐེ་བོང་ཙམ། དེའི་ཞབས་མཐིལ་གཉིས་ལ་རོ་རྐྱང་གི་མས་སྣ་གཉིས་འབྱར་བ། རྣལ་འབྱོར་མའི་སྐུ་ལས་སྐུ་དཔག་ཏུ་མེད་པ་ཁྲིག་ཁྲིག་བྱུང་ནས་སེམས་ཅན་ཐམས་ཅད་རྣལ་འབྱོར་མའི་གོ་འཕང་ལ་བཀོད། དེ་གཡོན་ནས་ཞུགས། འོག་མ་ལ་ཐིམ། བསྐོར་བ་གསུམ་མམ་ལྔ་སོགས་བྱས་ནས། མཐར་སྐུ་ཡར་ཡར་བྱོན་པས་རོ་རྐྱང་གི་ཡས་སྣ་མས་སྣ་ཐམས་ཅད་སྙིང་ཁའི་རྣལ་འབྱོར་མའི་སྐུ་དང་གཅིག་ཏུ་འདྲིལ་ནས་སྣ་གཡོན་ནས་ཐོན་ནས་མདུན་དུ་བསམས་ནས། འཆི་ཚེ་སོགས་བྱའོ། །
མས་ཡར་སྙིང་གའི་བར་འདྲ། སྤྱི་བོ་ཚངས་བུག་ཐོག་ཁུང་འདྲ། སྐུ་ཟབ་ཐལ་ལ་ཐོན་པར་བསྒོམ། ཐུན་རེ་རེ་ལས་མི་དགོས་སོ། ། སྣ་གཡོན་ནས་རིག་འཛིན་གྱི་སྐྱེ་བ་འགྲུབ། ཕྱིར་རླུང་གཉིས་གཡོ། ཁྱད་པར་ཐིག་ལེ་དྭངས་མའི་དབུས། ། རྣལ་འབྱོར་དབང་ཕྱུག་ས་སྐྱ་པ། ། བླ་མ་བརྒྱུད་པ་ཁ་རེ་དང༌། ། ཡི་དམ་དཀྱིལ་འཁོར་ལྷ་ཚོགས་དང༌། །
ཕྱག་རྒྱའི་ཚོགས་དང་མཆོད་རྟེན་དང༌། ། བུ་བཞིན་སྐྱོང་བའི་དམ་ཅན་སོགས། ། ལར་ནང་གཅིག་གི་མཐོང་སྣང་བསམ་མི་ཁྱབ། ། ཅེས་གསུང༌། ཁྱད་པར་ཞེས་པ་སྤྱིར་མང་དུ་འབྱུང་བར་འདུག་གསུངས་སོ། ། འདིའི་ཐང་ཀ་ཡོད་དོ། ། རྡོ་རྗེ་འཆང་གིས་ཤར་བ་ལས་གསན། དེས་དཔལ་ལྡན་ཚུལ་ཁྲིམས། དེས་ཆོས་རྗེ་བླ་མ་སོགས་གོང་མའི་ཡིན། ཞེས་ས་ལོ་ཐམས་ཅད་མཁྱེན་པའི་ཕྱག་དཔེའི་ཁྲོད་ན་བཞུགས་པའི་ནཱ་རོ་མཁའ་སྤྱོད་ཀྱི་བསམ་མི་ཁྱབ་ཐུན་མོང་མ་ཡིན་པའི་སྒོམ་ཚུལ་སོགས་ཀྱི་ཞལ་ཤེས་ལོགས་སུ་བཀོད་པ་འདི་ཡང་རྗེ་བཙུན་མུས་པ་ཆེན་པོའི་གསུང་ལས་སྐྱེས་པའི་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་མན་ངག་འདི་ལ་དད་གུས་ཀྱི་དབང་གིས་མཁའ་སྤྱོད་དཔལ་གྱི་ཕོ་བྲང་དུ་སུག་བྲིས་སུ་བགྱིས་པའོ། །
ནང་གི་ཕག་མོས་གཟུང་འཛིན་འཁྲིལ་ཤིང་བཅོམ། ། མཆོག་གི་དྷཱུ་ཏཱིར་ཞུགས་པའི་གར་མཁན་མ། ། ཚངས་པའི་སྒོ་ནས་སྤྲིན་ལམ་དབྱིངས་སུ་འཐོན། ། ཁྲག་འཐུང་དཔའ་བོར་འཁྱུད་ཅིང་རོལ་པར་ཤོག ། ཅེས་གསུངས་པའི་ཉམས་ལེན་འདི་འདྲ་དང་འཕྲད་པ་བླ་མའི་ཐུགས་རྗེ་ཡིན་ངེས་སོ། ། ཉམས་ལེན་འདིའི་གནད་ཤེས་ན། ཚེ་འདི་དང་མཁའ་སྤྱོད་ལ་དར་ཙམ་ལས་མེད་ངེས་པར་མཆིས་སོ། ། དགའ་འོ་སྐྱིད་དོ་བསམ་པ་འགྲུབ། སརྦ་མངྒ་ལཾ། འདི་མཁའ་སྤྱོད་མའི་ཉམས་ལེན་སྙིང་པོའི་དོན་བསྡུས་ཡིན།
རང་ཉིད་རྩ་གསུམ་ལྟེ་བའི་མཁའ་སྤྱོད་གསལ། ། སྤྲོས་ཁྱབ་སྦྱངས་གྱུར་འདུས་ཞུགས་ལྟེ་བར་ཐིམ། ། དེ་ནས་ལྟེ་བའི་དགའ་མ་མཁའ་སྤྱོད་མ། ། འབྱོན་པར་ཆས་ཏེ་སྤྱན་གསུམ་སྟེང་ཕྱོགས་གཟིགས། ། ལུས་འོད་ཞུ་ཞིང་སྟེང་ཕྱོགས་རྒྱང་རྒྱང་བྱོན། ། རྩ་གསུམ་ཐིམ་ཞིང་ལུས་འོད་སྨད་ནས་ཐིམ། ། དེ་ནས་དགའ་མ་ཇེ་མཐོ་མཁའ་སྤྱོད་བྱོན། ། སླར་ཡང་མཁའ་དབྱིངས་ནས་བབ་སྔར་ལྟར་གྱུར། ། ཀ་ལྱཱ་ཎ་བྷ་ཝརྡྷནྟུ།། ༈ །ལངྐ་ལི་ཡའི་བསྒྲུབ་པ་བྱ་ཚུལ་བཀླགས་ཆོག་མ་བཞུགས་སོ།།
༈ །ན་མོ་གུ་རུ་བུདྡྷ་དྷྭ་ཛ་ཡེ། བླ་མ་དང་རྣལ་འབྱོར་མ་ལ་ཕྱག་འཚལ་ལོ། ། ལངྐ་ལི་ཡའི་བསྒྲུབ་པ་ནི། དང་པོར་ཨོཾ་གསུམ་མ་ཡི་གེའི་གྲངས་ཀྱི་བསྙེན་པ་འབུམ་ཕྲག་གཉིས་སམ་གསུམ་མ་མཐའ་དང་རབ་འབུམ་ཕྲག་སུམ་ཅུ་རྩ་དྲུག་གི་གཞི་ཡི་བསྙེན་པ་མཐར་ཕྱིན་པར་བྱས། འཇིགས་སུ་རུང་བའི་དུར་ཁྲོད་དང་ཁད་ཉེ་བའི་དབེན་པའི་གནས་མཆོག་ཏུ། དཀྱིལ་འཁོར་སྒྲུབ་མཆོད་ལ་དགོས་པའི་ཡོ་བྱད། སྦའི་དབྱུག་པ་ལག་པ་གཉིས་སྙིང་ཁར་རྩེ་སྤྲད་པའི་གྲུ་མོ་ཕན་ཚུན་གྱི་རྩེ་དང་མཉམ་པ་གཅིག ལངྐ་ལི་ཡ་ཞེས་པ་བལ་པོ་ནས་འབྱུང་བའི་ཤིང་སྦུབས་ཅན་ཞིག་ཡོད་པ་འབྱོར་ན་རབ། མ་འབྱོར་ན་དོ་རྒོད་པའི་རྐང་ལ་རུང་བར་བཤད་པས་དེ་སོགས། འོག་ནས་འབྱུང་བའི་ཡོ་བྱད་རྣམས་དང༌།
རང་གྲོགས་དང་བཅས་པས་འཚོ་བའི་ཆ་རྐྱེན་སོགས་མ་ཚང་བ་མེད་པ་བསྒྲུབས། གཟའ་སྐར་དུས་ཚེས་བཟང་པོ་ལ་མཚམས་དམ་པར་བཅད། དཀྱིལ་འཁོར་གསུམ་བདག་འཇུག་བཞིན་དུ། མཆོད་གཏོར་ཡང་གང་ཤོམ་བཤམས། མདུན་བསྐྱེད་ཡན་ལག་བཞི་རྫོགས་སུ་སྒྲུབ། མཆོད་བསྟོད། མདུན་བསྐྱེད་སྤྲོ་བསྡུ་སོགས་ཀྱི་སྒོ་ནས། ཞག་རེ་ལ་ཐུན་བཞིར་བཅད་དེ་བཟླས་པར་བྱ། ཐུན་རེའི་མཇུག་ཏུ་མདུན་བསྐྱེད་ཀྱི་ཡེ་ཤེས་པ་གཤེགས་གསོལ་དང༌། དམ་ཚིག་པ་རང་ལ་བསྡུ་བར་བྱ།
སིནྡྷུ་ར་མང་པོ་ཡོད་ན་ཐུན་རེ་སྤོ། མེད་ན་ཞག་རེ་ལ་ཐེངས་རེ་སྤོ། སྤོས་པའི་སིནྡྷུ་ར་སྣོད་བཟང་པོར་བསོག དེ་དཀྱིལ་འཁོར་གསར་དུ་བཤམས་པའི་འོག་ཏུ་བཞག དེ་ལྟ་བུའི་སྒོ་ནས་འབུམ་ཕྲག་བཞིའི་བསྙེན་པ་ཡིད་ཆེས་པར་བྱས། དེ་གྲུབ་ཚེ་སྦ་དབྱུག་གུ་གུལ་གྱིས་བདུག བདུད་རྩི་རིལ་བུ་བཏབ་པའི་ཆང་གིས་བྱུགས། བདེ་མཆོག་ཏུ་བསྐྱེད། གྲོགས་འཁོར་ལོ་སྡོམ་པའི་ཉེ་སྙིང་གི་བསྙེན་པ་འབུམ་ཕྲག་བཞི་སོང་བ་གཅིག་བཙལ་ལ། ལག་ཏུ་བཟུང་དུ་བཅུག
སུམྦྷ་ནི་བཟླར་གཞུག རང་རྗེ་བཙུན་མའི་ང་རྒྱལ་བརྟན་པོས། ལངྐ་ལི་ཡ་མཛུབ་གང་གི་ཚད་ཙམ་གང་འོས་ཀྱི་རྩ་བ་ཕྱོགས་སུ། སྦུབས་ཡང་དོག་དང་བསྟུན་པའི་ཤིང་སྲབ་མོ་དགའ་བ་འཁྱིལ་པའི་སྤར། རང་གི་དཔྲལ་བར་བཏབ་ཚེ་གཡོན་སྐོར་དུ་ཡོད་པ་བརྐོས། དེས་འགྲིག་པར་བགད་དེ་ཡང་ཤོག་བུ་ལྟ་བུས་བསྟུམས། ཁ་ཆོད་ཀྱང་འགྲིག་པར་བཤམས། རང་གི་ལག་པར་བཟུང༌། གུ་གུལ་གྱིས་བདུག ཆེད་དུ་གཏད་པའི་དམིགས་པ་ནི་ཅང་མི་གསུངས་ལ།
ཨོཾ་གསུམ་མ་བརྒྱ་རྩ་ཙམ་བཟླས། སྔར་བསགས་པའི་སིནྡྷུ་ར་རྣམས་མ་ཟེགས་པར་བླུག ཁ་ཆོད་རྒྱབ། ལ་ཆ་ལྟ་བུས་ཀྱང་བསྡོམས། དེ་ནས་ཡར་གྱི་ཚེས་བཅུ་ལ་མཆོད་བསྟོད་དང་བདག་འཇུག་ཀྱང་ཤིན་ཏུ་རྒྱས་པར་བྱས། སྲོད་ཀྱི་དུས་སུ་ཟླ་བོ་དང་འགྲོགས་ཏེ། དབྱུག་པ་དང་སིནྡྷུ་རས་དགང་བའི་ཤིང་ཁྱེར། དུར་ཁྲོད་དུ་ཕྱིན། ཡིད་ལ་འབབ་པའི་སར་ས་ཁྲུ་གང་ཙམ་བྲུས། སིནྡྷུ་ར་བཅུག་ལ་སས་མནན།
གཞན་གྱིས་མི་ཤེས་ཤིང༌། རང་ཉིད་མི་འཁྲུལ་པའི་རྟགས་ངེས་པར་བྱས། རང་ཉིད་དེའི་སྟེང་དུ་འདུག་ནས་བསྐྱེད་རིམ་བཟླས་པ། ཐུན་མོང་མ་ཡིན་པའི་མཁའ་སྤྱོད་སྒྲུབ་པའི་གདམས་པ་རྣམས་ལ་འབད། གྲོགས་ཀྱིས་དབྱུག་པ་བཟུང༌། བར་ཆད་བསྲུང་ཕྱིར་སུམྦྷ་ནི་བཟླས། སྲོད་ཡོལ་ཡོལ་གྱི་བར་ཙམ་བསྡད། དེ་ནས་སླར་སྒྲུབ་ཁང་དུ་ལོག དབྱུག་པ་ཁྱེར་ནས་ཡོང༌། སིནྡྷུ་ར་ནི་བཞག་དགོས་རྒྱུའོ། །
དེ་ལྟ་བུ་བཅུ་ནས་བཅོ་ལྔ་ལ་ཐུག་གི་བར་དུ་བྱ། བཅོ་ལྔ་ནས་ཉི་ཤུའི་བར་དུ་མཚན་གསུམ་ཆ་གཅིག་ཙམ། ཉི་ཤུའི་ཉེར་བཞིའི་བར་དུ་མཚན་གསུམ་གཉིས་ཙམ། ཉེར་ལྔའི་ནུབ་མཚན་ཐོག་ཐག་བྱ། དེ་ལྟར་བྱས་པའི་རྟགས་སིནྡྷུ་ར་འཕར་ཏེ་འབྱུང་བ་དང༌། འོག་ཏུ་དུར་ཁྲོད་སོགས་ཀྱི་སྐད་དུ་མ་སྒྲོགས་པ་དང༌། འཇའ་འོད་དང་ལྷ་རྫས་ཀྱི་སྤོས་དྲི། རོལ་མོའི་སྒྲ་སོགས་འབྱུང༌། དེ་བཞིན་མ་བྱུང་ན་ཡང༌། སྐྱ་རེངས་དང་པོ་ཤར་ཚེ་བཏོན་ལ།
སྒྲུབ་ཁང་དུ་ལོག་སིནྡྷུ་རའི་མཎྜལ་གྱི་སྟེང་དུ་བཙུགས། སྒྲུབ་མཆོད་རྒྱས་པ་གཅིག་བྱས། ཉི་མ་ཤར་བ་ན་ཞབས་ཀྱི་ཤོག་བུ་བསལ། དགའ་འཁྱིལ་གྱི་སྤར་དཔྲལ་བར་བཏབ། གྲོགས་བཞག་རང་ཉིད་ཀྱི་བདེ་བའི་ཆ་ལུགས་སུ་བྱས་སིནྡྷུ་ར་མཆན་ཁུང་གཡོན་དུ་མིས་མི་མཐོང་བར་སྦས། དབྱུག་པ་ལག་ཏུ་ཐོགས་ཏེ། རྒྱལ་ཁམས་ཉུལ་ལ། ལྷག་པར་བུད་མེད་གང་མང་གི་སར་ཕྱིན། རྣལ་འབྱོར་མའི་བསྐྱེད་རིམ་ལ་གནས་པའི་སྒོ་ནས། དེ་དག་ལ་བལྟས་པས་དཔྲལ་བའི་དགའ་འཁྱིལ་གྱི་གཟུགས་བརྙན་གང་གི་དཔྲལ་བར་འཕོས་པའི་བུད་མེད་དེ་ནི།
རྣལ་འབྱོར་མ་ཡིན་ངེས་པས། ཐེ་ཚོམ་སྤངས་ཏེ་གཡོན་བསྐོར་བ་བྱེད་པ། ཞབས་སྤྱི་བོར་ལེན་པ། ཅི་མཉེས་སྒྲུབ་པའི་སྒོ་ནས་གསོལ་བ་བཏབ་པ། དེས་དག་པ་མཁའ་སྤྱོད་དུ་ཁྲིད་པར་འགྱུར་རོ། ། ཞེས་པ་འདི་ཡང་རྗེ་བཙུན་བླ་མ་རྣམས་ལས་མན་ངག་ཐོབ་པའི་དུས། ཡིད་ལ་ཟིན་པ་ཁག་ཆེ་བ་རྣམས་རང་དང་རང་གི་བུ་སློབ་སྐལ་བཟང་དོན་གཉེར་ཅན་རྣམས་ལ་ཕན་པའི་ཕྱིར། རྗེ་བཙུན་གོང་མའི་གསུང་རྒྱུན་ཟིན་བྲིས་རྣམས་ལ་སླར་ཡང་ཞིབ་ཏུ་བལྟས་ནས་བཞི་ཐོག་བླ་བྲང་གི་མཁའ་སྤྱོད་དཔལ་གྱི་ཕོ་བྲང་དང་འདབ་ཉེ་བར་སྦྱར་བའོ། ། འདི་དམ་ཚིག་དང་མི་ལྡན་པ་རྣམས་ལ་ཤིན་ཏུ་གསང་ངོ༌། སརྦ་མངྒ་ལཾ།
ཤུ་བྷ་མསྟུ་སརྦ་ཛཱ་ག་ཏཾ།། ༈ །ངོར་ཆེན་རྡོ་རྗེའི་འཆང་གི་ཕྱག་དཔེའི་ཁྲོད་ནས་རྙེད་པའི་ནཱ་རོ་མཁའ་སྤྱོད་ཀྱི་བསམ་མི་ཁྱབ་ཐུན་མོང་མ་ཡིན་པའི་ཡིག་རྙིང་ཡིད་ཆེས་ཅན་བཞུགས་སོ།། ༈ །ན་མོ་བཛྲ་ཡོ་གི་ནཱི་ཡེ། རྡོ་རྗེ་རྣལ་འབྱོར་མ་བསྒོམ་པའི་གང་ཟག་གིས་ཐུན་འཇོག་དུས། ལུས་གནད་དང་ལྡན་པས། རང་གི་ལུས་ཀྱི་དབུས་སུ་དབུ་མ་ཆོས་བཞི་ལྡན། གཡས་སུ་རོ་མ་མེ་ཡི་རང་བཞིན་དམར་པོ། གཡོན་རྐྱང་མ་ཆུའི་རང་བཞིན་དཀར་པོ་བསྒོམ་ལ་རྩ་གསུམ་པོའི་མས་སྣ་ལྟེ་བར་ཟུག་པའོ། ། ལྟེ་བར་རྗེ་བཙུན་མ་མཐེ་བོང་ཙམ་ཞིག་བསམས་ལ། དེ་ལས་དེ་འདྲ་བ་གཅིག་ ་་་་་འདི་ན་གཉིས་ཡོད་པ་འདྲ་ཞིག་འདུག་སྟེ་གཅིག་པུ་དེ་ཀ་ཡར་འགྲོ་མར་འགྲོ་སྐོར་ལོག་བྱེད་པ་ཡིན་གསུངས།
གཡས་རོ་མ་ནས་དམར་ཧྲིལ་ལི་ལི་བྱོན་སྣ་བུག་གཡས་ནས་འཐོན། ནམ་མཁའི་མཐར་ཐུག་པའི་སེམས་ཅན་གྱི་དོན་བྱས་ ་་་་་ དོན་བྱེད་ལུགས་སྐུ་གཅིག་པུ་དེ་ལས་མང་པོ་འཕྲོས། སེམས་ཅན་ཐམས་ཅད་རྡོ་རྗེ་རྣལ་འབྱོར་མའི་གོ་འཕང་ལ་བཀོད་སླར་བྱོན་ནས་ ་་་་་དོན་བྱེད་མཁན་དང་བྱས་པ་ཐམས་ཅད་སྐུ་གཅིག་ཏུ་གྱུར་ནས་སྣ་བུག་གཡོན་ནས་ཞུགས། སྣ་བུག་གཡོན་ནས་གཡོན་རྐྱང་མ་ནར་ཞུགས། ཡང་ལྟེ་བའི་རྗེ་བཙུན་མ་ལས་དེ་འདྲ་བ་གྱུར་ཏེ། གཡས་རོ་མ་ནས་འཐོན་པ་སོགས་སྔར་བཞིན་མང་དུ་བྱས་ལ། མཐར་ལྟེ་བའི་རྗེ་བཙུན་མ་དེའི་ཞབས་གཡས་གཡོན་གྱིས་རོ་རྐྱང་གཉིས་ལ་རེག་པས། ཞབས་ཀྱིས་རོ་རྐྱང་གཉིས་བསྐུལ་ཏེ། རྗེ་བཙུན་མ་དབུ་མའི་ནང་དུ་ཡར་ཡར་བྱོན་པས་རོ་རྐྱང་གཉིས་ཀྱང་དབུ་མར་རིམ་རིམ་ཞུགས། མཐར་ཆའི་གཟུགས་སུ་གྱུར་ནས་དབུ་མར་རྩ་གཉིས་ཞུགས།
དབུ་མ་ཡང་ཇེ་ཐུང་ཇེ་ཐུང་ལ་སོང་བར་བསམ་ལ། སྔར་གྱི་རྗེ་བཙུན་མའི་སྐུ་དེ་མཁའ་སྤྱོད་དུ་བྱོན་པར་བསམས་ལ། སྨོན་ལམ་བྱའོ། ། རྗེ་བཙུན་མའི་ཞལ་གདམས་བླ་མ་ས་སྐྱ་པའི་མན་ངག༌།། ༈ །ནཱ་རོ་མཁའ་སྤྱོད་ཀྱི་གསེར་ཡོན་དང་བཅས་པའི་འཕོ་བ་ཆིག་བརྒྱུད་མ་ནི། བརྒྱུད་པ་འདི་པའི་ལུགས་ལ་ཡིག་ཆ་མེད། སྙན་བརྒྱུད་ཁོ་ན་ཡིན་གསུངས། ཡིག་ཆུང་འདི་རྩོལ་བ་དྲག་པོ་བྱས་པས་གྲྭ་པ་འདྲ་བའི་ལག་ནས་རྙེད་པས་ཕུལ་ཡོད། དམིགས་པ་སྦྱོར་བ་དང༌། དངོས་གཞི་དང༌།
རྗེས་གསུམ་ཀ་ཚང་མ་རང་མི་གདའ་བས། སྙན་བརྒྱུད་དག་པོ་ཡོད་ངེས་ཅིག་ལ་རྩད་གཅོད་གནང་དགོས་པ་གདའ་ལགས། ཡིག་ཆུང་འདི་འདྲའང་གཞན་ལ་མི་གནང་བ་ཞུ། ངོར་ནས་ཞུས། ཡིག་ཆུང་འདི་ཡི་མཆན་བུ་འདི་ངོར་པ་ཆོས་རྗེ་ཀུན་དགའ་དབང་ཕྱུག་པའི་ཡིན་པར་འདུག ནང་སོ་མཚོ་སྐྱེས་པའི་དྲུང་དུ་ཕུལ་བ་གནང་སྟེ། བརྒྱུད་པ་འདི་ཚང་གི་མན་ངག་གི་ཕུགས། ཡིག་ཆུང་འདིས་རྟོགས་པ་སྣང་ངོ༌། ། ཞེས་རྡོ་རྗེ་རྣལ་འབྱོར་མའི་བསམ་མི་ཁྱབ་ཐུན་མོང་མ་ཡིན་པའི་ཡིག་རྙིང་ངོར་ཆེན་རྡོ་རྗེ་འཆང་གི་ཕྱག་དཔེའི་གསེབ་ནས་རྙེད་པ་འདི་ཡང༌། ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་སྔ་མོའི་དུས་སུ་མན་ངག་ཟབ་མོ་འདིའི་ཁུང་གི་ཡིག་རྙིང་འགའ་ཞིག་ས་ལོ་ཆེན་པོའི་ཕྱག་དཔེའི་ཁྲོད་ནས་རྙེད་པ་སོགས་འདིའི་ཡིག་སྐོར་ཕྱོགས་གཅིག་ཏུ་སྒྲིགས་པ་དེའི་གསེབ་ཚགས་སུ་འཇུག་རྒྱུར་དམིགས་ནས་ངོར་ཆེན་གྱི་ཕྱག་དཔེའི་གསེབ་ནས་དཔེ་འདི་རྙེད་འཕྲལ་ཡིད་དང་འདོད་ཀྱི་དད་པ་མཆོག་དང་ལྡན་པས།
དེ་མ་ཐག་ཏུ་བྲིས་པའི་དགེ་བས་ཆོས་མེད་ཨཱ་ནནྡ་ཚེ་འདི་འཕོས་འཕྲལ་བར་དོ་མེད་པར་མཁའ་སྤྱོད་དབང་མོས་ལག་པའི་མཁྲིག་མ་ནས་བཟུང་སྟེ་དག་པ་མཁའ་སྤྱོད་དུ་ཐོགས་མེད་དུ་འཁྲིད་པར་མཛད་དེ། བདེ་བ་ཅན་དང༌། དགའ་ལྡན། མངོན་དགའ་སོགས་སུ་ཕར་འགྲོ་ཚུར་འགྲོའི་ངང་ནས་སྤྲུལ་པས་ས་སྐྱའི་བསྟན་པ་དཀར་འཇམས་སུ་བྱ་ནུས་པའི་མཐུ་དང་ལྡན་པར་གྱུར་ཅིག དོན་འདི་ཐོགས་མེད་དུ་འགྲུབ་པའི་ཕྲིན་ལས་བཀའ་སྲུང་རྣམས་ཀྱིས་ཀྱང་འབད་སྩོལ་དྲག་པོས་སྒྲུབ་པར་གྱུར་ཅིག དེ་བཞིན་དུ་འགྱུར་བ་གཅིག་ཆོག་རྒྱལ་པོ་རྗེ་བཙུན་མུས་པ་ཆེན་པོས་བྱིན་གྱིས་བརླབ་ཏུ་གསོལ། སརྦ་མངྒ་ལཾ།། ༈ །ཐུན་མོང་མ་ཡིན་པའི་བསམ་མི་ཁྱབ་ཀྱི་རྣལ་འབྱོར་མཁའ་སྤྱོད་བསྒྲུབ་པའི་ཉེ་ལམ་བཞུགས་སོ།། ༈ །རྗེ་བཙུན་བླ་མ་དང་མུས་པ་ཆེན་པོའི་ཞབས་ལ་ཕྱག་བགྱིའོ། ། རྗེས་སུ་གཟུང་དུ་གསོལ།
ཐུན་མོང་མ་ཡིན་པའི་བསམ་གྱིས་མི་ཁྱབ་པའི་རྣལ་འབྱོར་ནི། བཟླས་པ་གཉིས་གྲུབ་རྗེས། ཆོས་འབྱུང་བྃ་ཡིག་སོགས་ནམ་མཁའ་ལ་འཇའ་ཡལ་བ་བཞིན་གྱུར། རང་ཉིད་རྣལ་འབྱོར་མ་ཕྱི་ལྟས་ནང་གསལ། ནང་ལྟས་ཕྱི་གསལ། ཁ་དོག་དམར་པོ་ནམ་མཁའ་ལ་འཇའ་ཤར་བ་བཞིན་སྣང་ལ་རང་བཞིན་མེད་པར་བསམ་པའི་ལུས་ཀྱི་དབུས་ན་ཡར་རྩ་དབུ་མ་ཆོས་བཞི་ལྡན་རྟ་རྔ་ལྟར་ཕྲ། རྒྱ་སྐྱེགས་ལྟར་དམར། ཆུ་ཤིང་ལྟར་དྲང༌། ཏིལ་མར་ལྟར་གསལ་བ། ཡས་སྣ་སྨིན་མཚམས་གནད་ཀྱི་སྒོ་ནས་སྤྱི་གཙུག་ལ་བྱས།
མས་སྣ་ལྟེ་བའི་འཁོར་ལོ་ལ་མཐེབ་སོར་ཙམ་མ་རེག་པ། གཡས་སུ་རོ་མ་དམར་མོ་གྲོ་སོག་ཙམ་པ་ཡར་སྣ་བུག་གཡས་ནས་སྤྱི་བོར་ལ་བྱས་པ། མས་སྣ་དབུ་མ་ལས་མཐེབ་སོར་ཙམ་གྱིས་རིང་བ། གཡོན་རྐྱང་མ་ལ་ཡང་དེས་འགྲེ། ལྟེ་བའི་རྩ་འཁོར་གྱི་དབུས་ན་བཞུགས་པའི་བྃ་ཡིག་དེ་རྣལ་འབྱོར་མ་རྒྱན་ཆ་ལུགས། ཐུགས་ཀར་ཆོས་འབྱུང་བྃ་ཡིག་སོགས་དཀྱུས་བཞིན་ལ། ཞབས་གཉིས་གཤིབས་ཏེ་བརྐྱང་པའི་སྤྱི་བོར་དབུ་མ་ཟུག་པ། རོ་རྐྱང་གཉིས་སྐུའི་གཡས་གཡོན་ནས་ཞབས་ཀྱི་མཐིལ་དུ་ཟུག་པར་བསམ། དེ་ནས་རང་སེམས་དང་རྗེ་བཙུན་མ་བྃ་ཡིག་དབྱེར་མེད་པའི་ངོ་བོ་ལྟེ་བའི་རྗེ་བཙུན་མའི་ཐུགས་ཀའི་བྃ་ཡིག་ལ་སེམས་ཆེར་གཏད་པས། དེ་ལས་རྗེ་བཙུན་སྐུ་ཆེ་ཆུང་མེ་སྟག་ལྟ་བུའི་རྣམ་པ་ཅན་ཆད།
སྐུ་ལུས་གཡས་ཕྱོགས་ནས་ཞབས་གཡས་པའི་ནང་ནས་མར་སོང༌། རོ་མའི་སྣེ་མོ་ཞབས་མཐིལ་དུ་ཟུག་པ་ལ་ཞུགས། རོ་མའི་ནང་ནས་ཡར་བྱ་གནམ་འཕང་བསྐྱོད་པ་བཞིན་གྱེན་དུ་སོང༌། སྣ་བུག་གཡས་ནས་བུང་བ་ཚང་ནས་འཐོན་པ་བཞིན་འཐོན། དེ་ལས་དེ་འདྲ་བའི་རྣལ་འབྱོར་མའི་སྐུ་ཆེ་ཆུང་བསམ་གྱིས་མི་ཁྱབ་པ་ཕྱོགས་ཐམས་ཅད་དུ་ཁྱབ། འཕགས་པ་རྣམས་ལ་དགྱེས་པའི་མཆོད་པ་སེམས་ཅན་ཐམས་ཅད་རྣལ་འབྱོར་མར་གྱུར་པ་སོགས་མདོར་ན་སྣོད་བཅུད་ཐམས་ཅད་དག་པའི་རང་བཞིན་དུ་བྱས། འོད་ཟེར་གྱི་རྣམ་པ་ཚུར་བསྡུས། སྣ་བུག་གཡོན་ནས་རྐྱང་མའི་ལམ་བརྒྱུད་རིམ་གྱིས་སོང་བ་ཞབས་ཀྱི་མཐིལ་ནས་ཡར་བྱས་རྗེ་བཙུན་མའི་བྃ་ཡིག་ལ་ཐིམ། དེ་ལྟ་བུ་རླུང་འགྲོ་འོང་དང་བསྟུན་པའམ། མི་བསྟུན་ཀྱང་ལན་ཅི་མང་སྦྱང༌།
མ་མཐའང་གསུམ་ཙམ། དེ་ནས་བྃ་ཡིག་ལ་སེམས་ཆེར་གཏད་པས། དེ་ལས་འོད་ཟེར་དམར་པོ་འཕྲོས། རང་རྗེ་བཙུན་མར་གསལ་བའི་སྐུའི་སྨད་ཀྱི་ཕྱོགས་ལ་ཕོག་པས། འོད་ཀྱི་རྣམ་པས་རྗེ་བཙུན་མའི་སྐུའི་ཕྱོགས་ལ་ཡར་འདུས། དེ་བཞིན་དུ་སྟོད་ལ་སོང་བས་མར་འདུས། འོད་དམར་པོ་རྫ་མ་ཙམ་དུ་གྱུར། དེ་ཡང་རྗེ་བཙུན་མ་ལ་ཐིམ། དེ་ནས་རྗེ་བཙུན་མ་དེ་ཉིད་སྙིང་གའི་ཐད་དུ་སྦར་གྱིས་བྱོན་པས་རོ་རྐྱང་གཉིས་ཀྱང་འདུས་ཏེ། ཞབས་ལ་ཅུང་ཟད་ནར་ཡོད་པ་ཙམ།
དེ་ནས་མགྲིན་པའི་ཐད་དུ་སྤར་གྱིས་བྱོན། རོ་རྐྱང་གཉིས་ཀྱང་ལྷག་མ་ལུས་པའི་དུས། དེ་མན་ཆད་ཀྱི་དབུ་མ་ལས་སྐུ་ཇི་ལྟར་ཡར་བྱོན་པ་ལྟར་འདུས། དེ་ནས་སྤྱི་བོའི་ཐད་དུ་ཡར་བྱོན་པས་དབུ་མའང་འདུས་ཏེ། རྗེ་བཙུན་མའི་སྐུ་གཅིག་པུ་རང་སེམས་དང་དབྱེར་མེད། སྤྱན་གསུམ་དག་པ་མཁའ་སྤྱོད་དུ་གཟིགས་ཤིང༌། དེར་འགྲོ་བའི་བཞེད་པ་དྲག་པོ་དང་ལྡན་པ། སྤྱན་གཟིགས་ལུགས་དང༌། ཐུགས་ཀྱི་བཞེད་པའི་དམིགས་པ་འདི་སྙིང་ཁ་མགྲིན་པ་ལྟེ་བ་གསུམ་ལའང་དགོས་རྒྱུ་ཡིན། དེ་དང་དེའི་སྐབས་སུ་དེ་དང་དེ་ལ་སེམས་གཏད་ནས་ཅུང་ཟད་རེ་འཇོག་གོ །
དེ་ནས་རྗེ་བཙུན་མ་མཁའ་སྤྱོད་དུ་གཤེགས་པ་དེ། ཇེ་མཐོ་ནས་འཇའ་ཡལ་བ་བཞིན་སྤྲོས་མེད་ལ་ཅི་གནས་མཉམ་པར་བཞག དེ་ལ་མི་གནས་ན། མཁའ་སྤྱོད་ནས་རྗེ་བཙུན་མ་སླར་རང་ཉིད་འདུག་པའི་ཐད་ཙམ་དུ་བྱོན། དེའི་རྐྱེན་གྱིས་རོ་རྐྱང་དབུ་མ་རྗེ་བཙུན་མ་ཡང་གསལ་བཏབ། སྔར་བཞིན་གྱི་དམིགས་པ་རྣམས་བྱ། དེ་འདྲ་བ་ལན་ཅི་མང་བྱའོ། ། འདི་ལ་མཁའ་སྤྱོད་བསྒྲུབ་པའི་ཐུན་མོང་མ་ཡིན་པའི་གདམས་པ། ནང་གི་རྣལ་འབྱོར་མ་མཁའ་སྤྱོད་ཀྱི་འཕོ་བ་ཞེས་བཞེད་དོ། ། ཅེས་པ་འདིའང་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་བླ་མ་གོང་མའི་གསུང་རྒྱུན་ཟིན་བྲིས་རྣམས་ལས་ལེགས་པར་བཏུས་ཏེ་བརྗེད་ཐོར་བྲིས་པའོ།།
༈ །བདེ་མཆོག་ཡུམ་རྐྱང་གི་འཕོ་བ་ཆིག་བརྒྱུད་གསེར་ཆོས་ཀྱི་གདམས་པ་མལ་ལོ་ཙཱའི་གསུང་ལ་རྗེ་ས་ཆེན་གྱིས་ཟིན་བྲིས་མཛད་པའི་ཉམས་ལེན་གྱི་སྙིང་པོ་བཞུགས་སོ།། ༈ །དཀོན་མཆོག་ལ་སྐྱབས་གཞན་ཕྱིར་འཕོ་བ་བསྒོམ། ། རང་ཉིད་རྡོ་རྗེ་རྣལ་འབྱོར་མར་གསལ་བའི། ། ལུས་ནང་དབུ་མའི་མས་སྣར་ཆོས་འབྱུང་ནང༌། ། རང་སེམས་བྃ་ཡིག་སྤྱི་བོར་ཆོས་འབྱུང་ནང༌། ། སེང་ཁྲི་པདྨ་ཉི་ཟླའི་གདན་སྟེང་དུ། ། བླ་མ་མཁའ་སྤྱོད་དབང་མོར་གསལ་བ་ལ། ། རྩ་བརྒྱུད་བླ་མ་སངས་རྒྱས་བྱང་སེམས་དང༌། ། ཡི་དམ་མཁའ་འགྲོ་ཆོས་སྐྱོང་ཚོགས་རྣམས་ཐིམ། ། ཕྱི་དང་ནང་གི་མཆོད་ཅིང་བསྟོད་པར་བགྱི། །
བླ་མ་རྣལ་འབྱོར་མ་ལ་གསོལ་བ་འདེབས། ། བདག་འཛིན་བློ་ཡིས་ཐོངས་པར་བྱིན་གྱིས་རློབས། ། དགོས་མེད་རྒྱུད་ལ་སྐྱེ་བར་བྱིན་གྱིས་རློབས། ། ལམ་མཆོག་འཕོ་བ་འབྱོང་བར་བྱིན་གྱིས་རློབས། ། འཁྱུག་མེད་མཁའ་སྤྱོད་འགྲུབ་པར་བྱིན་གྱིས་རློབས། ། རང་དབུགས་ཕྱི་ལ་འགྲོ་བ་དང་བསྟུན་ནས། ། འོག་རླུང་འཐེན་པས་ལྟེ་བའི་རང་གི་སེམས། ། བྃ་ཡིག་གསལ་བ་དེ་ལས་དེ་འདྲ་བ། ། གཅིག་ཆད་དབུ་མའི་ནང་བརྒྱུད་སྤྱི་བོར་ནས། ། རྒྱང་གིས་འཐོན་པ་བླ་མ་རྣལ་འབྱོར་མའི། །
གསང་བར་ཞུགས་ནས་ཐུགས་ཀའི་བྃ་ལ་ཐིམ། ། རང་དབུགས་ནང་འཇུག་དུས་སུ་རང་སེམས་བྃ། ། མར་ལ་བབས་ཏེ་དབུ་མའི་ནང་བརྒྱུད་ནས། ། སྔར་གྱི་ལྟེ་བའི་བྃ་ཡིག་དེ་ལ་ཐིམ། ། སྤྱི་བོའི་བླ་མ་རྣལ་འབྱོར་མ་དེ་ཡང༌། ། རང་གི་ལྟེ་བའི་བྃ་ལ་ཐིམ་པར་གྱུར། ། ཚུལ་འདི་བསྒོམ་པས་རང་གཞན་མཁའ་སྤྱོད་ཀྱི། ། གོ་འཕང་ཐོབ་ནས་དོན་གཉིས་མཐར་ཕྱིན་ཤོག ། ལས་སྦྱར་དུས་གོང་གི་ཚིགས་གསང་བར་ཞུགས་ནས་ཐུགས་ཀའི་བྃ་ལ་ཐིམ་ཞེས་པའི་རྗེས་སུ། བར་དོ་མེད་པ་རྡོ་རྗེ་རྣལ་འབྱོར་མ། །
གྱུར་ནས་མཁའ་སྤྱོད་གནས་སུ་གཤེགས་པར་ཤོག ། ཅེས་བརྗོད་ཅིང་བསམ་ལ་རང་སེམས་བྃ་ཡིག་མར་མི་འབེབ་པ་ཡིན། ཞེས་འདིའང་ས་སྐྱ་པ་ངག་དབང་ཀུན་དགས་བྲིས།། ༈ །ཤིན་ཏུ་ཟབ་པའི་གདམས་པ་རྡོ་རྗེ་རྣལ་འབྱོར་མའི་འཕོ་བ་ཆིག་བརྒྱུད་མ་བཞུགས་སོ།། ༈ །བླ་མ་དམ་པ་རྣམས་ལ་ཕྱག་འཚལ་ལོ། ། རྡོ་རྗེ་རྣལ་འབྱོར་མ་ལ་བརྟེན་ནས་བཙན་ཐབས་སུ་འཕོ་བའི་མན་ངག་ནི། སློབ་དཔོན་གྱིས་རྡོ་རྗེ་རྣལ་འབྱོར་མའི་བདག་བསྐྱེད་བཟླས་པ་དང་བཅས་པ་སྔོན་དུ་བཏང་ནས། ཡི་དམ་གྱི་ལྷ་ལ་ཚོགས་གཏོར་ཕུལ། སློབ་མ་རྣམས་ཁྲུས་ལེགས་པར་བྱས་ཏེ། སློབ་མའི་སྤྱི་བོར་བླ་མ་དང་ཐ་མི་དད་པའི་རྣལ་འབྱོར་མ་གསལ་བཏབ།
གུས་འདུད་དྲག་པོའི་སྒོ་ནས། བླ་མ་སངས་རྒྱས་རིན་པོ་ཆེ་ལ་གསོལ་བ་འདེབས་སོ། ། བདག་འཛིན་བློ་ཡིས་ཐོངས་པར་བྱིན་གྱིས་རློབས། ། ལམ་མཆོག་འཕོ་བ་འབྱོངས་པར་བྱིན་གྱིས་རློབས། ། འཁྱུག་མེད་མཁའ་སྤྱོད་འགྲུབ་པར་བྱིན་གྱིས་རློབས། ། ཞེས་གསོལ་བ་བཏབ། སློབ་མའི་ལྟེ་བར་ཆོས་འབྱུང་གྲུ་གསུམ་ཕྱི་དཀར་ལ་ནང་དམར་བ་གཅིག་གསལ་བཏབ། དེའི་ནང་དུ་རང་གི་རྣམ་པར་ཤེས་པ་ཨ་དཀར་བ་འཕུར་འགྲོ་ལ་ཁད་ཅིག་གསལ་བཏབ། ཨ་དེ་ལ་ཟུག་པའི་རྩ་དབུ་མ་མདའ་སྨྱུག་འབྲིང་པོ་ཙམ་སྤྱི་བོ་ནས་ཡར་སོང༌། རྡོ་རྗེ་རྣལ་འབྱོར་མའི་གསང་གནས་ལ་ཟུག་པར་བསམ།
དཔོན་སློབ་གཉིས་ཀའི་ངག་ཏུ་ཕཊ་བརྗོད་པས་རང་གི་ཐོད་པ་ཕོག་སྟེ་མདུན་དུ་དཔྲལ་བ་རང་ལ་བསྟན་པ་ཁ་གྱེན་དུ་བསྟན་ལ་བཞག ཡང་ཕཊ་བརྗོད་པས་ལྟེ་བ་ཡན་ཆད་ཀྱི་ལུས་ཐོད་པའི་ནང་དུ་ལྷུང་བར་བསམ། ཡང་ཕཊ་གཅིག་བརྗོད་པས་ཐོད་པའི་རྫས་དེ་ཡེ་ཤེས་བདུད་རྩིར་བྱིན་གྱིས་རློབ་པར་བསམས་ནས། རྡོ་རྗེ་རྣལ་འབྱོར་མས་གསོལ༴ དེ་ནས་རྡོ་རྗེ་རྣལ་འབྱོར་མའི་ཐུགས་ཀའི་བྃ་ཡིག་ལས་འོད་ཀྱི་བ་ཐག་དཀར་པོ་དབུ་མའི་ནང་ནས་སྐྱ་ནར་བྱུང༌། ལྟེ་བ་ལ་གནས་པའི་རྣམ་པར་ཤེས་པའི་ངོ་བོ་ཨ་དཀར་པོ་དེ་ལ་ཟུག་རླུང་ཕྱིར་ལྡང་བ་དང་བསྟུན་ཏེ། ངག་ཏུ་ཧིཀ་བརྗོད་པས། ཨ་དཀར་པོ་དེ་འོད་ཀྱི་སྣ་ལ་ཁྱེར་ཏེ་དབུ་མའི་ནང་ནས་སོང་སྟེ། རྣལ་འབྱོར་མའི་ཐུགས་ཀའི་བྃ་ཡིག་ལ་གཉིས་མེད་དུ་འདྲེས། རླུང་ནང་དུ་འཇུག་པ་དང་བསྟུན།
ཀ་ཞེས་བརྗོད་པ་དང་བསྟུན་ཏེ། ཐུགས་ཀའི་བྃ་ཡིག་ལས་འོད་ཀྱི་བ་ཐག་དང་བཅས་པ་བྱུང་སྟེ། ལྟེ་བའི་ཆོས་འབྱུང་གི་ནང་དུ་གནས། དེ་ལྟ་བུའི་འཕོ་བ་འབྱོངས་པའི་རྟགས་མ་བྱུང་གི་བར་དུ་སྦྱངས། དེ་ནས་ལུས་པོ་སྔར་བཞིན་མེད་པར་སོང་བར་བསམ། ལས་ལ་སྦྱར་དུས་ཡར་སྤར་མར་འབེབས་པ་དེ་མི་བྱེད་དོ། ། དགེ་བ་འདི་ཡིས་སོགས་སྨོན་ལམ་བཏབ། བླ་མ་དང་མཁའ་སྤྱོད་མའི་ཐུགས་དང་རང་སེམས་དབྱེར་མེད་དུ་འདྲེས། རྣལ་འབྱོར་མ་མཁའ་སྤྱོད་དུ་བྱོན་པར་བསམ་གསུངས་སོ། ། འདིའི་བརྒྱུད་པ་ནི།
རྡོ་རྗེ་རྣལ་འབྱོར་མ་བོ་དོང་པཎ་ཆེན་ཕྱོགས་ལས་རྣམ་རྒྱལ། རས་ཆེན་དཔལ་འབྱོར་བཟང་པོ། རྗེ་སེམས་དཔའ་ཆེན་པོའི་དངོས་སློབ་ཞྭ་ལུ་བ་སངས་རྒྱས་དཔལ་བཟང༌། མཁས་གྲུབ་དམ་པ་མངའ་རིས་པ་དཔལ་ལྡན་རྒྱལ་པོ། སྙན་བརྒྱུད་གདམས་པའི་མངའ་བདག་ཆོས་རྗེ་བཟང་པོ་དཔལ་བ། པཎ་ཆེན་ནམ་མཁའ་དབང་ཕྱུག རྗེ་བཙུན་དམ་པ་འཁོར་ལོ་སྡོམ་པ་ཆོས་དབང་ཕྱུག རྗེ་དེ་ཉིད་ཀྱི་དྲུང་དུ་འདྲེན་པ་དམ་པ་མཚུངས་མེད་རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན་གྱིས་གསན། རྗེ་བཙུན་བཀའ་དྲིན་ཅན་དེ་ལ་ས་སྐྱ་པ་ཆོས་མེད་ངག་དབང་ཀུན་དགའ་བསོད་ནམས་ཀྱིས་རྨིས་ལྟས་བཟང་པོ་དང་བཅས་ནས་གླིང་ཁ་བསམ་གཏན་ཕུའི་རྗེ་བླ་མའི་གཟིམ་ཕུག་ཏུ་དགེས་བཞིན་དུ་གནང་བའི་ཟབ་ཆོས་ཀུན་དང་ཐུན་མོང་མ་ཡིན་པ་འདི་སྣོད་མིན་ལ་དམ་དུ་སྦ་ཞིང༌། སྐལ་ལྡན་དག་ལ་དམ་དུ་སྤེལ་བར་བྱའོ། །
བླ་མ་མཁྱེན། བདག་ཅག་དཔོན་སློབ་རྣམས་མཁའ་སྤྱོད་དུ་ཐོགས་མེད་དུ་སྐྱེ་བར་ཁྱེད་ཀྱི་མཁྱེན་བརྩེ་ནུས་གསུམ་གྱི་སྒོ་ནས་བྱིན་གྱིས་རློབས་ཤིག ། མངྒ་ལཾ།། ༈ །རྡོ་རྗེ་རྣལ་འབྱོར་མའི་འཕོ་བ་ཆིག་བརྒྱུད་མའི་དྲིས་ལན་དོགས་དཔྱོད་ཀྱི་ཟིན་བྲིས་བཞུགས།། ༈ །རྡོ་རྗེ་རྣལ་འབྱོར་མའི་འཕོ་བ་ཆིག་བརྒྱུད་མ་བསྒོམ་པར་འདོད་པས། རྣལ་འབྱོར་བཅུ་གཅིག་གི་བསམ་མི་ཁྱབ་པའི་རྣལ་འབྱོར་གྱི་མཇུག་བདེ་སྟོང་གི་ངང་ནས་སྐུར་ལངས་ཏེ་བསྒོམ་པ་ཡིན་གསུང་བ། སྤྱིར་དེ་སྐབས་སུ་རྒྱན་དང་ཕྱག་མཚན་མེད་པར་ལངས་པར་བཞེད་པར་བཞིན། འཕོ་བ་བསྒོམ་པའི་ཚེ་ཡང་སྐུ་རྒྱན་མེད་དུ་ལངས་པས་ཆོག་གམ། རྒྱན་བཅས་སུ་ལང་དགོས། དེའི་ཚེ་རང་གི་སྤྱི་བོར་བླ་མ་རྡོ་རྗེ་རྣལ་འབྱོར་མ་བྱམས་པ་ཁྱེལ་བཞུགས་ཀྱི་རྣམ་པར་བསྒོམ་པའི་གསང་གནས་ལ་རང་གི་ཚང་བུག་ནས་འཐོན་པའི་རྩ་དབུ་མའི་ཡས་སྣ་ཟུག་པར་བསྒོམ་པར་གསུངས་པའི་དབུ་མ་དེ་ཁ་དོག་ཇི་ལྟར་དུ་བསྒོམ་དགོས།
རང་གི་རྣམ་ཤེས་ཀྱི་ངོ་བོ་ཨ་བསམ་རྒྱུ་དེ་ཆུང་ཡིག་ཏུ་བསམ་པ་ཆོག་གམ་ཆེ་ཡིག་ཏུ་བསམ་དགོས། ཕཊ་གསུམ་དང༌། ཧིཀ་ཀ་རྣམས་སྐད་ཆེ་ཆུང་ཇི་ལྟར་བྱ། རང་གི་ལུས་ལྟེ་བ་ཡན་ཆད་མཆོད་པར་ཕུལ་བའི་ལྷག་མ་དེ་མི་དམིགས་སྟོང་པའི་ངང་ལས། འཕོ་བ་བསྒོམ་གྲུབ་འཕྲལ་རང་རྡོ་རྗེ་རྣལ་འབྱོར་མའི་སྐུར་ལངས་ནས། ཨོཾ་ཧ་ན་མ་ཧི་སོགས་དང༌། ཚམས་རྔམ་སྔགས་ཀྱིས་བསྲུང་བ་དང༌། ཧཱུྃ་གཅིག་བརྗོད་པས་སྐུའི་དགའ་བ་དང༌། རྐང་བརྒྱད་བརྗོད་པས་གསུང་གི་དགའ་བ། ཡང་ཧཱུྃ་གཅིག་བརྗོད་པས་ཐུགས་ཀྱི་དགའ་བ་དང༌།
དེ་ནས་བསྔོ་བ་སྨོན་ལམ་རྣམས་བྱེད་པར་གསུངས་པས་ལས་སྦྱོར་གྱི་སྐབས་མ་ཡིན་པས་ད་ལྟ་འཕོ་བ་སྦྱོང་བའི་སྐབས་རྣམས་སུ། རང་གི་སྤྱི་བོར་བསྒོམ་པའི་བླ་མ་རྡོ་རྗེ་རྣལ་འབྱོར་མ་དེ་མི་དམིགས་པའམ། རང་ལ་ཐིམ་པར་བསམ། དེ་རྣམས་ལ་ཡིད་གཉིས་ཀྱི་དྲྭ་བ་བཅད་དུ་གསོལ། ཞེས་པའི་ལན་ནི། བླ་མ་རྣལ་འབྱོར་མ་རྒྱན་ཅན་དུ་བསྒོམ་དགོས་ཤིང༌། རང་རྒྱན་ཡོད་མེད་གང་བྱས་ཀྱང་ཆོག་ལ། དབུ་མ་ཕྱི་དཀར་ལ་ནང་དམར་བ་བསྒོམ་རྒྱུ་ཡིན་ཞིང༌། ཕཊ་གསུམ་དང་ཧིཀ་ཀ་གཉིས་རང་གིས་ཚོར་ཙམ་ཆོག་ལ། རྣམ་ཤེས་ཀྱི་ངོ་བོ་ཨ་བསམ་རྒྱུ་དེ་ཆེ་ཡིག་ཡིན་ཞིང༌།
འཕོ་བ་སྦྱང་དུས་ཀྱི་བླ་མ་རྡོ་རྗེ་རྣལ་འབྱོར་མ་རང་ལ་བསྟིམ་རྒྱུ་ཡིན་ལགས། འདིས་རབ་ནི་མཁའ་སྤྱོད་ཆེན་པོ་ཐོབ། དེ་མ་ཐོབ་ན་ཆུང་ངུ་ངེས་པར་ཐོབ། དེའི་ཡོན་ཏན་ནི་ལྷའི་ལོ་བཅུ་དྲུག་ལོན་པའི་ན་ཚོད་ཅན། སྐྲ་སིལ་བུར་གནས་པ། རྫུ་འཕྲུལ་གྱིས་ནམ་མཁའ་ལ་འགྲོ་བ། ཅི་འདོད་པའི་ལོངས་སྤྱོད་ཐམས་ཅད་ནམ་མཁའ་ལས་འབྱུང་བ། ཚེ་ཉི་ཟླ་ནམ་གནས་ཀྱི་བར་དུ་ཐུབ་པ། སྤྲུལ་སྐུ་ལས་ཆོས་ཉན་ནུས་པ། ཚེ་དེ་ལ་སངས་རྒྱས་ངེས་པ་ཞིག་ཡིན།
ཞེས་པ་འདི་མུས་ཆེན་འཁོར་ལོ་སྡོམ་པའི་གསུང་ཇི་ལྟ་བ་བཞིན་ས་སྐྱ་པ་ཤཱཀྱའི་དགེ་སློང་ཨ་ནནྡས་གླིང་ཁ་བསམ་གཏན་ཕུག་གི་རྗེ་དམ་པའི་གཟིམ་ཕུག་མདོར་རྗེའི་ཞབས་དྲུང་ཉིད་དུ་བྲིས་པའོ། ། སརྦ་མངྒ་ལཾ།། ༈ །རྗེ་བཙུན་ནཱ་རོ་མཁའ་སྤྱོད་མའི་རྣལ་འབྱོར་བཅུ་གཅིག་གི་ཉམས་ལེན་སྙིང་པོ་དྲིལ་བ་སྙན་རྒྱུད་གསེར་གྱི་ཡང་ཞུན་ཞེས་བྱ་བ་སྣོད་མིན་ལ་གསང་བའི་ཆོས་སོ།། ༈ །ན་མོ་བཛྲ་ཝཱ་རཱ་ཧི། ཁྱབ་བདག་གར་གྱི་དབང་ཕྱུག་རྡོ་རྗེ་ཆོས། ། ངུར་སྨྲིག་གར་གྱིས་རོལ་པའི་དྲིན་ཆེན་རྗེ། ། ཕ་རྒོད་སྐུ་དྲིན་མཚུངས་མེད་མཁྱེན་རབ་མཚན། ། བྱང་ཆུབ་བར་དུ་སྙིང་དབུས་པདྨོར་བཞུགས། ། དེ་ལ་འདིར་བསྟན་པའི་མངའ་བདག་རྗེ་བཙུན་ས་སྐྱ་པ་ཡབ་སྲས་ལ་ཐུན་མོང་མ་ཡིན་པའི་གསེར་ཆོས་བཅུ་གསུམ་ཡོད་པའི་ནང་ནས་ཇོ་བོ་ནཱ་རོ་ཏ་པ་ཉིད་ལ་རྗེ་བཙུན་རྡོ་རྗེ་རྣལ་འབྱོར་མ་ཉིད་ཀྱིས་དངོས་སུ་གནང་བའི་ཟབ་ཆོས་རྗེ་བཙུན་ནཱ་རོ་མཁའ་སྤྱོད་མའི་ཁྲིད་ཀྱི་རྣལ་འབྱོར་ཉམས་སུ་ལེན་པའི་ཚུལ་ལ། གང་གིས་ཉམས་སུ་ལེན་པའི་གང་ཟག་ནི།
རབ་བདེ་མཆོག་ལཱུ་ནག་གང་རུང་གི་སྨིན་བྱེད་ཐོབ་པའམ། དེ་ལྟར་མ་གྲུབ་ན་ཀྱེ་རྡོར་མན་ངག་ལུགས་ལྟ་བུའི་དཀྱིལ་འཁོར་དུ་སྨིན་བྱེད་ཐོབ་ནས། ཚེས་བཅུ་གཉིས་གང་ཡང་རུང་བར་སིནྡྷུ་རའི་དཀྱིལ་འཁོར་དུ་བྱིན་རླབས་ལེགས་པར་ཐོབ་ནས་ཆག་མེད་ཀྱི་རྒྱུན་དང་ལྡན་པས་རབ་ཚེ་འདི་ཉིད་ལ་མཁའ་སྤྱོད་འགྲུབ། འབྲིང་འཆི་ཁ་ཐ་མ་བར་དོར་མཁའ་སྤྱོད་ཀྱི་དངོས་གྲུབ་འགྲུབ་པར་འགྱུར་ཞིང༌། དེ་དག་གི་ཉམས་ལེན་གྱི་གཙོ་བོ་ནི་བསྐྱེད་རིམ་རྣལ་འབྱོར་བཅུ་གཅིག་པོ་འདིར་མ་འདུས་པ་མེད་པས། རྣལ་འབྱོར་བཅུ་གཅིག་ནི། ཉལ་དང་ལྡང་དང་བདུད་རྩི་མྱང༌། ། ཚད་མེད་བླ་མ་བདག་ལྷར་བསྐྱེད། ། འགྲོ་བ་དག་པའི་རྣལ་འབྱོར་དང༌། ། དཔའ་བོ་དཔའ་མོས་བྱིན་གྱིས་བརླབས། །
ངག་བཟླས་ཡིད་བཟླས་གཉིས་གཅིག་ཡིན། ། བསམ་གྱིས་མི་ཁྱབ་རྣལ་འབྱོར་དང༌། ། སྤྱོད་ལམ་གྱི་ནི་རྣལ་འབྱོར་ཏེ། ། དེ་ལྟར་རྣལ་འབྱོར་བཅུ་གཅིག་གོ ། ཞེས་པ་ལྟར་བཅུ་གཅིག་ཡོད་པ་ལས། དང་པོ་ཉལ་བའི་རྣལ་འབྱོར་ཡིན། གནས་ཁང་གཞལ་ཡས་ཁང༌། རང་རྗེ་བཙུན་མ་ཕྱག་མཚན་མེད་པའི་སྐུར་གསལ་བཏབ། སྔས་མགོར་བླ་མ་རྡོ་རྗེ་ཆོས་བཞུགས་པའི་པང་དུ་མགོ་བཞག་པའི་ཚུལ་དུ་རྣམ་རྟོག་གཞན་གྱིས་བར་མ་ཆོད་པར་གཉིད་ལོག་པར་བྱའོ། ། དེའི་དགོས་པའམ་སྦྱང་གཞི་སྣོད་ཀྱི་འཇིག་རྟེན་འཇིག་པ།
བཅུད་ཀྱི་སེམས་ཅན་འཆི་བ། དུད་འགྲོ་བཞིན་དུ་བག་མེད་དུ་གཉིད་ལོག་པར་བྱེད་པ་ཐམས་ཅད་སྦྱོང་བྱེད་ཉལ་བའི་རྣལ་འབྱོར་གྱིས་སྦྱངས་པས་སྦྱངས་འབྲས་ཆོས་སྐུ་ཐོབ་པར་བྱེད། གཉིས་པ་ལྡང་བའི་རྣལ་འབྱོར་ནི། ཐོ་རངས་ནམ་གྱི་བརྒྱད་ཆ་ལོན་པ་ན་ནམ་མཁའ་ནས་ཨོཾ་གསུམ་མའི་སྔགས་སྒྲ་ཌཱ་མ་རུའི་སྐད་དུ་ཡོད་པའི་མོས་པ་དང་ལྡན་པའི་སྒོ་ནས་ཆུ་ལས་ཉ་འཕར་བའི་ཚུལ་དུ་རང་རྗེ་བཙུན་མ་ཕྱག་མཚན་མེད་པའི་སྐུར་ལྡང༌། དེའི་དགོས་པའམ་སྦྱང་གཞི་ནི་སྣོད་ཀྱི་འཇིག་རྟེན་ཆགས་པ་བཅུད་ཀྱི་སེམས་ཅན་སྐྱེ་བ་འཕྲལ་གྱི་འགྲོ་འདུག་བྱེད་པ་ཐམས་ཅད་སྦྱོང་བྱེད་ལྡང་བའི་རྣལ་འབྱོར་གྱིས་སྦྱངས་པས་སྦྱངས་འབྲས་ལོངས་སྐུ་ཐོབ་པར་བྱེད་དོ། ། གསུམ་པ་བདུད་རྩི་མྱང་བ་ནི། རབ་བདུད་རྩི་རིལ་བུ་བཟའ་ཞིང་མེད་ན་བདུད་རྩི་རིལ་བུ་ཡོད་པའི་དམིགས་པས་ཨོཾ་ཨཱཿཧཱུྃ་ཞེས་མྱང་བས། སྙིང་གའི་བྃ་ཡིག་སངས་རྒྱས་ཐམས་ཅད་འདུས་པའི་ངོ་བོ་མཆོད་པར་བསམ། དེའི་དགོས་པའམ་སྦྱང་གཞི་ནི། འདོད་སྲེད་ཀྱི་བསམ་པས་ཁྲུས་བྱེད་པ་དང༌།
མུ་སྟེགས་བྱེད་ལ་སོགས་པས་ལུས་ལ་ཁྲུས་བྱས་པས་སེམས་ཀྱི་སྡིག་པ་འདག་པའི་ཆོས་སུ་འདོད་པ་དང༌། འདུལ་བ་ལས་ཁྲུས་དང་གཙང་སྦྲ་བྱ་བ་སོགས་ཉམས་ལེན་གྱིས་མ་ཟིན་པ་ཐམས་ཅད་སྦྱོང་བྱེད་བདུད་རྩི་མྱང་བའི་རྣལ་འབྱོར་གྱིས་སྦྱངས་འབྲས་སྤྲུལ་སྐུ་ཐོབ་པར་བྱེད་དོ། ། བཞི་པ་ཚད་མེད་ཅེས་པས་སྐྱབས་འགྲོ་སེམས་བསྐྱེད་གཉིས་ཀ་བསྟན་པས། སྤྱིར་སྐྱབས་འགྲོ་ལ་ཐེག་པ་ཆེ་ཆུང་དང་གྲུབ་མཐའ་གོང་འོག་གི་འདོད་ཚུལ་མི་འདྲ་བ་མང་དུ་ཡོད་ཀྱང་འདིར་ཀུན་འདུས་ནོར་བུ་ལུགས་སུ་བསྒོམ་སྟེ། རང་གི་མདུན་གྱི་ནམ་མཁར་སེང་ཁྲི་པདྨའི་གདན་ལ་བླ་མ་དང་ཐ་མི་དད་པའི་སངས་རྒྱས་རྡོ་རྗེ་ཆོས་རྡོ་རྗེ་དང་དྲིལ་བུ་ཐུགས་ཀར་བསྣོལ་ནས་འཛིན་པ། དར་དང་རིན་པོ་ཆེས་བརྒྱན་པ་ཞབས་རྡོ་རྗེའི་སྐྱིལ་ཀྲུང་གིས་བཞུགས་པ། དེའི་སྐུ་དགེ་འདུན། གསུམ་དམ་ཆོས། ཐུགས་སངས་རྒྱས། ཡོན་ཏན་ནོར་ལྷ།
ཕྲིན་ལས་ཆོས་སྐྱོང་སྟེ་སྐྱབས་གནས་ཐམས་ཅད་འདུས་པའི་ངོ་བོར་གྱུར་པར་བསམས་ལ། སྐྱབས་འགྲོ་བཞི་སྐོར་ཚར་གང་མང་བརྗོད། མཐར་བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་པས་དེ་གདན་སེང་ཁྲི་ནས་ཡར། དབུའི་གཙུག་ཏོར་ནས་མར་ཐུགས་ཀའི་ཐད་དུ་འོད་དམར་པོའི་རྣམ་པར་ཞུ་ནས། རང་གི་སྨིན་མཚམས་སུ་ཐིམ་པས་རང་གི་ལུས་ངག་ཡིད་གསུམ་དང༌། སྐྱབས་ཡུལ་གྱི་སྐུ་གསུང་ཐུགས་དབྱེར་མེད་དུ་གྱུར་པར་བསམ་པའི་ངང་ལ་ཅི་ནུས་མཉམ་པར་བཞག་པ་ནི་དོན་དམ་གྱི་སྐྱབས་འགྲོ་ཡིན་ནོ། ། དེ་ནས་སེམས་བསྐྱེད་ནི་མ་གྱུར་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཐོབ་པར་བྱ། དེའི་ཆེད་དུ་རྡོ་རྗེ་རྣལ་འབྱོར་མ་བསྒོམ་པར་བགྱིའོ་སྙམ་པའི་སྒོ་ནས་ཇོ་བོ་ནཱ་རོ་ཏ་པའི་བཞེད་པ་ལྟར།
བདག་གིས་རྫོགས་པའི་སངས་རྒྱས་ཞེས་སོགས་ཚར་གསུམ་བརྗོད། ལྔ་པ་བླ་མའི་རྣལ་འབྱོར་ནི། ལམ་ཐམས་ཅད་བླ་མ་ལ་བརྟེན་ནས་བགྲོད་དགོས་པས། རང་གི་ནམ་མཁར་གཞལ་ཡས་ཁང་གྲུ་བཞི་སྒོ་བཞི་རྟ་བབས་བཞིས་མཛེས་པ། མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་རིན་པོ་ཆེའི་ཁྲིའི་སྟེང་དུ་རྩ་བའི་བླ་མ་སངས་རྒྱས་རྡོ་རྗེ་ཆོས་ཀྱི་རྣམ་པ་ཅན་ལ་མདུན་ནས་གཡོན་སྐོར་དུ་བརྒྱུད་པའི་བླ་མ་རྣམས་དཔའ་བོ་རྡོ་རྗེ་ཆོས་ཀྱི་རྣམ་པ་འབའ་ཞིག་གིས་བསྐོར་བ་མངོན་སུམ་ལྟ་བུར་བཞུགས་པར་བསམས་ལ། ཚོགས་བསགས་པའི་ཕྱིར་དུ་མཎྜལ་ཚོམ་བུ་བདུན་མ་སོ་བདུན་མ་སོགས་ཇི་ལྟར་རིགས་པ་དབུལ་ཞིང་མ་གྲུབ་ཀྱང་ཆད་པའི་སྐྱོན་མི་འབྱུང༌། དེ་ནས་བརྒྱུད་པའི་གསོལ་འདེབས་སོགས་ཀྱང་ཅི་ཤེས་བྱ། རང་གི་སྙིང་ག་ནས་རང་སེམས་རྡོ་རྗེ་རྣལ་འབྱོར་མ་མཐེ་བོང་ཙམ་ཞིག་སྤྱི་གཙུག་ནས་འཐོན། རང་གི་ལུས་ཚོ་ཞིང་སྣུམ་པ་ཁྲིག་གེ་འདུག་པ་ལ་གཟིགས་ནས་ཕྱག་གྲི་གུག་གིས་ཐོད་པ་ལ་རེག་པས་ལིང་གིས་ཐོད་པའི་སྒྱེད་པུ་གསུམ་གྱི་སྟེང་དུ་བཀལ། དེ་ནས་རང་གི་ཡན་ལག་ཐམས་ཅད་དུམ་བུར་གཏུབས་ཏེ་ཐོད་པའི་ནང་དུ་བསྐྱུར་ཏེ་ཨོཾ་ཨཱཿཧཱུྃ་ཧ་ཧོཿཧྲཱིཿལན་གསུམ་གྱིས་བདུད་རྩིའི་རྒྱ་མཚོ་ཆེན་པོར་གྱུར་པར་བསམས་ལ།
ཐུགས་ཀ་ནས་མཆོད་པའི་ལྷ་མོ་ཐོད་པ་ཐོགས་པ་དཔག་ཏུ་མེད་པ་འཕྲོས་ཏེ་ཐོད་པའི་བདུད་རྩི་ནས་བཅུས་ཏེ། ཐོག་མར་རྩ་བའི་བླ་མ་ལ་ལན་གསུམ་ཕུལ། དེ་ནས་བརྒྱུད་པའི་བླ་མ་ལ་ལན་གསུམ། མཐར་དྲིན་ཆེན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་ལ་གསོལ་བ་འདེབས་སོ། ། བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་པས་བརྒྱུད་པའི་བླ་མ་རྣམས་ལ་དབང་བཞི་བསྐུར་མི་བསྐུར་གྱི་གནང་བ་ནོད་པའི་ཕྱིར་སྤྱན་ཁོ་རོ་རོ་གཟིགས་པས། མས་ནས་རིམ་གྱིས་ཞུ་ནས་རྩ་བའི་བླ་མ་ལ་ཐིམ་པས་བླ་མ་དེ་ལ་སངས་རྒྱས་ཀུན་འདུས་ཀྱི་ངོ་བོར་གྱུར་པར་བསམ། དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་རིན་པོ་ཆེ་ལ་གསོལ་བ་འདེབས་སོ། ། བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་པས་བླ་མའི་དཔྲལ་བའི་ཨོཾ་ལས་འོད་ཟེར་དཀར་པོ་དང་ཨོཾ་ཡིག་གི་ཕྲེང་བ་དཔག་ཏུ་མེད་པ་བྱུང་རང་གི་དཔྲལ་བ་ནས་ཞུགས།
བུམ་པའི་དབང་ཐོབ་ལུས་ཀྱི་དྲི་མ་དག བླ་མའི་མགྲིན་པའི་ཨཱཿལས་འོད་ཟེར་དམར་པོ་དང་ཨཱཿཡིག་གི་ཕྲེང་བ་དཔག་ཏུ་མེད་པ་བྱུང༌། རང་གི་མགྲིན་པ་ནས་ཞུགས། གསང་བའི་དབང་ཐོབ། ངག་གི་དྲི་མ་དག བླ་མའི་ཐུགས་ཀའི་ཧཱུྃ་ལས་འོད་ཟེར་སྔོན་པོ་དང་ཧཱུྃ་ཡིག་གི་ཕྲེང་བ་དཔག་ཏུ་མེད་པ་བྱུང་རང་གི་སྙིང་ཁ་ནས་ཞུགས། ཤེས་རབ་ཡེ་ཤེས་ཀྱི་དབང་ཐོབ། སེམས་ཀྱི་དྲི་མ་དག བླ་མའི་གནས་གསུམ་ལས་འོད་ཟེར་དཀར་དམར་མཐིང་གསུམ་གྱི་ཕྲེང་བ་དཔག་ཏུ་མེད་པ་བྱུང༌། རང་གི་དཔྲལ་མགྲིན་སྙིང་ག་གསུམ་དུ་ཞུགས་དབང་བཞི་པ་ཐོབ།
ལུས་ངག་ཡིད་གསུམ་གྱི་སྒྲིབ་གཉིས་བག་ཆགས་དང་བཅས་པ་དག མཐར་བླ་མ་དེ་འོད་དམར་པོ་བདེ་བ་ཆེན་པོའི་རང་བཞིན་དུ་མེར་གྱིས་ཞུ། རང་གི་སྨིན་མཚམས་ནས་ཞུགས། ལུས་ཀྱི་ནང་ཐམས་ཅད་འོད་དམར་པོ་དེས་ཁྱབ་པས་སྒོ་གསུམ་གྱི་སྡིག་སྒྲིབ་བག་ཆགས་སྦྱངས་རང་ལུས་འོད་དམར་སེར་ལི་ཁྲིའི་མདོག་ཅན་བྃ་ཡིག་ཏུ་གྱུར་པར་བསམ། དེའི་ངང་ལས་དྲུག་པ་ལྷར་བསྐྱེད་པ་ནི་བྃ་ཡིག་དེ་ཡོངས་སུ་གྱུར་པ་ལས་པདྨ་ཉི་མ་འཇིགས་བྱེད་དུས་མཚན་དང་བཅས་པའི་གདན་བསམས་ལ། དེ་ཡང་རྣལ་འབྱོར་པ་འཁོར་བར་གནས་ཀྱང་འཁོར་བའི་རྣམ་རྟོག་གིས་མ་གོས་བརྡར་པདྨ་འདབ་མ་བརྒྱད་པ། བདེ་ཆེན་གྱི་ཡེ་ཤེས་གོང་འཕེལ་གྱི་བརྡར་ཉི་མའི་དཀྱིལ་འཁོར། འདོད་ཆགས་ཀྱི་རྣམ་རྟོག་འཇོམས་པའི་བརྡར་དུས་མཚན་མ་དམར་མོའི་ཆགས་པའི་གནས་ནུ་མ་གཉིས་ཀྱི་བར་དུ་ཞབས་གཡས་དང༌། ཞེ་སྡང་གི་རྣམ་རྟོག་འཇོམས་པའི་བརྡར་འཇིགས་བྱེད་ནག་པོའི་ཞེ་སྡང་གི་གནས་སྙིང་གའི་ཐད་དུ། གཏི་མུག་གི་རྣམ་རྟོག་འཇོམས་པའི་བརྡར་གཏི་མུག་གི་གནས་མགོ་བོ་རྒྱབ་ཏུ་བལྟབ་ནས་ཞབས་གཡོན་གྱིས་མནན་པ།
དེ་ལྟ་བུའི་གདན་གྱི་སྟེང་དུ་རང་ཉིད་ཀྱི་མ་དག་པའི་ཕུང་ཁམས་སྐྱེ་མཆེད་ཐམས་ཅད་སྦྱངས་ནས་དག་པར་རྗེ་བཙུན་རྡོ་རྗེ་རྣལ་འབྱོར་མ་སྟོང་གསལ་འོད་ཀྱི་རང་བཞིན་ཅན་སེམས་ཅན་གྱི་དོན་ལ་རྗེས་སུ་ཆགས་པས་སྐུ་མདོག་དམར་བའི་མེ་ལྟ་བུའི་གཟི་བརྗིད་ཅན། ཆོས་ཐམས་ཅད་དེ་བཞིན་ཉིད་དུ་རོ་གཅིག་པས་ཞལ་གཅིག་པ། བདེན་པ་གཉིས་ཐུགས་སུ་ཆུད་པས་ཕྱག་གཉིས་པ། དུས་གསུམ་སྒྲིབ་མེད་དུ་གཟིགས་པ་སྤྱན་གསུམ་པ། མཁའ་སྤྱོད་ཀྱི་དངོས་གྲུབ་བརྙེས་པས་མཁའ་སྤྱོད་གཟིགས་པ། འཁོར་འདས་ཀྱི་མཐའ་གཉིས་སྤངས་པས་ཞབས་གཉིས་པ། ཕྱག་གཡས་པས་རྡོ་རྗེ་ཕྱེད་པས་ཡུ་བ་བྱས་པའི་གྲི་གུག་འོག་འཁོར་བའི་ཕྱོགས་སུ་བརྐྱང་ནས་འཇོལ་ཐབས་སུ་འཛིན་པས་འཁོར་བའི་རྣམ་རྟོག་གཅོད་པ་མཚོན་པ། ཕྱག་གཡོན་ཟླ་བ་ལྟར་དཀར་བའི་ཐོད་པར་བདུད་བཞིའི་ཁྲག་གིས་གང་བ་སྟེང་ཕྱོགས་སུ་བཟུང་ནས་ཞལ་གྱེན་དུ་ཕྱོགས་པས་གསོལ་བ། བདེ་ཆེན་གྱི་ཡེ་ཤེས་རྒྱུད་ལ་སྐྱེ་བ་མཚོན་པ། ཕྲག་པ་གཡོན་པར་ཐབས་བདེ་བ་ཆེན་པོ་དང་མི་འབྲལ་བར་མཚོན་པའི་བརྡར་ཁ་ཊྭཱཾ་ག་དཀར་པོ་ཡུ་བ་བརྒྱད་གཞོགས་ལུས་ཚད་དང་མཉམ་པའི་སྣེ་རྡོ་རྗེ་ཕྱེད་པས་མཚན་པའི་སྟེང་དུ་ཕྲིན་ལས་རྣམ་བཞིས་སེམས་ཅན་གྱི་དོན་མཛད་པ་མཚོན་པའི་སྣ་ཚོགས་རྡོ་རྗེ་ཕྱོགས་མདོག་ཅན།
དེའི་སྟེང་དུ་དབང་བཞིའི་ཆུ་རྒྱུན་མི་ནུབ་པ་མཚོན་བྱེད་བུམ་པ་བདུད་རྩིས་གང་བ། དེའི་སྟེང་དུ་སྐུ་གསུམ་རང་ཆས་སུ་མཚོན་པའི་ཐོད་སྐམ་དཀར་དམར་སྔོ་གསུམ་བརྩེགས་པ། དེའི་སྟེང་དུ་ཟུང་འཇུག་བདེ་བ་ཆེན་པོ་མཚོན་པའི་རྡོ་རྗེ་རྩེ་ལྔ་པ་དགང་པོས་བརྒྱན་པ། བདེ་སྟོང་གི་སྒྲ་རྒྱུན་མི་ཆད་པ་སྒྲོག་པའི་ཌཱ་མ་རུ་དང་དྲིལ་བུ་དང་འཕན་རྩེ་གསུམ་པ་འཕྱང་བཞིན་པ་ཕྲག་པ་གཡོན་དུ་བཀལ་ཐབས་སུ་བསྣམས་པ། དེ་བཞིན་གཤེགས་པ་རིགས་ལྔ་མཚོན་པའི་ཐོད་པ་སྐམ་པོ་ལྔ་རྩེ་ཕྲན་དང་བཅས་པའི་དབུ་རྒྱན་དང༌། ནང་གི་ཀཱ་ལི་ལྔ་བཅུ་དག་པའི་བརྡར་ཐོད་པ་ལྔ་བཅུའི་དོ་ཤལ། རུས་པའི་རྒྱན་ཕྲེང་ཞེས་པ་སྤྱི་བོར་རུས་པའི་འཁོར་ལོ། སྙན་རྒྱན་མགུལ་རྒྱན་གདུ་བུ་སྐེ་རགས་དང་བཅས་པ། གཟུང་འཛིན་གྱི་རྟོག་པ་ལས་གྲོལ་བ་མཚོན་བྱེད་དབུ་སྐྲ་ནག་སྣུམ་མ་འཛིངས་ཤིང་མ་བཅིངས་པས་སྐུ་སྐེད་ཡན་ཆད་སིལ་ལེ་ཁྱབ་པ། སྐུ་ལས་སྐྱེས་པའི་ཡེ་ཤེས་ཀྱི་མེ་འབར་བའི་དབུས་ན་བཞུགས་པ།
དེ་ཡང་ཐང་སྐུ་ལྟ་བུའི་བཅར་མོ་དང་ལྡེར་སྐུ་ལྟ་བུའི་འབི་མོ་མ་ཡིན་པ། ཕྱི་བལྟས་ན་ནང་གསལ་ནང་བལྟས་ཕྱི་གསལ་བ་གསལ་སྟོང་འོད་ཀྱི་རང་བཞིན་ཅན་དུ་བསྒོམ། དེ་ནས་ལུས་དཀྱིལ་བསྐྱེད་ན་རང་རྣལ་འབྱོར་མར་གསལ་བའི་སྙིང་ཁར་ཆོས་འབྱུང་གྲུ་གསུམ་ཉིས་བརྩེགས་ཀྱི་དབུས་སུ་སྲོག་གི་ཨ་ཐུང་གི་ངོ་བོ་ཡི་གེ་བྃ་གྱི་ཡི་གེ་ཁ་འཕྲལ་བ། དབུས་སུ་བྃ། ་་་་་ དམར། ཤར་དུ་ཆུའི་རང་བཞིན་ཝ། ་་་་་ དཀར། བྱང་དུ་རླུང་གི་རང་བཞིན་ཡ། ་་་་་ ལྗང༌། ། ནུབ་ཏུ་མེ་ཡི་རང་བཞིན་ར། ་་་་་
དམར། ལྷོར་སའི་རང་བཞིན་ལ། ་་་་་ སེར། རྣམས་རང་རང་གི་ཁ་དོག་དང་མཐུན་པའི་རྣལ་འབྱོར་མ་ལྔ། མཐའ་སྐོར་ཡི་གེ་སོ་གཉིས་སུ་སེ་བ། རྣལ་འབྱོར་མ་སོ་གཉིས་སུ་གྱུར་པར་བསྒོམ། ཕྱི་ནང་གི་ལྷ་རྣམས་ཀྱི་གནས་རྣམས་སུ་ངོ་བོ་ལྷ་ལ་རྣམ་པ་ཡིག་འབྲུའི་གཟུགས་སུ་ཟླ་བའི་གདན་རེ་རེའི་སྟེང་དུ་ལྟེ་བར་རྡོ་རྗེ་ཕག་མོའི་ངོ་བོ་ཨོཾ་བྃ་དམར་མོ། སྙིང་ཁར་ཧྃ་ཡོཾ་སྔོན་མོ་གཤིན་རྗེ་མ། ཁར་ཧྲིཾ་མོཾ་དཀར་མོ་རྨོངས་བྱེད་མ། དཔྲལ་བར་ཧྲིཾ་ཧྲིཾ་སེར་མོ་སྐྱོད་བྱེད་མ།
སྤྱི་གཙུག་ཏུ་ཧཱུྃ་ཧཱུྃ་ལྗང་གུ་སྐྲག་བྱེད་མ། ཡན་ལག་ཐམས་ཅད་ལ་ཕཊ་ཕཊ་དུད་ཁ་ཙཎྜི་ཀའི་ངོ་བོར་མེ་ལོང་ནང་གི་གཟུགས་བརྙན་ལྟ་བུ་བསྒོམ། བདུན་པ་འགྲོ་བ་དག་པའི་རྣལ་འབྱོར་ནི། རང་གི་སྙིང་ཁའི་ལུས་དཀྱིལ་ཀྱི་གཙོ་མོའི་ཐུགས་ཀའི་བྃ་ཡིག་སྔགས་ཕྲེང་དང་བཅས་པ་ལས་འོད་ཟེར་ཁ་དོག་ལྔ་ལྡན་བུན་གྱིས་འཕྲོས། བ་སྤུའི་བུ་ག་ཐམས་ཅད་ནས་ཕར་བརྟན་གཡོ་སྣོད་བཅུད་ཐམས་ཅད་ལ་ཕོག་པས་གཞལ་ཡས་ཁང་དང་བཅུད་རིགས་དྲུག་བར་དོ་བཅས་པའི་སྡུག་བསྔལ་རྒྱུ་དང་བཅས་པ་སྦྱངས་ནས་ཐམས་ཅད་རྡོ་རྗེ་རྣལ་འབྱོར་མའི་སྐུར་གྱུར་པར་བསམ། འོ་ན་འགྲོ་བ་གཞན་རྣམས་ལ་དེ་ལྟར་ནུས་སམ་ཞེ་ན། ཤིན་ཏུ་ནུས་ཏེ་སྣང་བ་ཐམས་ཅད་སེམས་ཀྱི་ཆོ་འཕྲུལ་ཡིན་པའི་ཕྱིར་རོ། ། བརྒྱད་པ་དཔའ་བོ་དཔའ་མོས་བྱིན་གྱིས་བརླབས་པ་ནི། མངོན་རྟོགས་ནས་འབྱུང་པ་ལྟར་ཕཻཾ་ཞེས་ངོ་མཚར་སྒྱུ་མའི་ཕྱག་རྒྱ་དང་བཅས་བརྗོད། སེམས་ཀྱི་དམིགས་པ་ནི་སྙིང་གའི་བྃ་ཡིག་སྔགས་ཕྲེང་དང་བཅས་པ་ལས་འོད་ཟེར་འཕྲོས་འོག་མིན་ན་བཞུགས་པའི་ལྷན་སྐྱེས་ལོངས་སྤྱོད་རྫོགས་སྐུའི་རྡོ་རྗེ་རྣལ་འབྱོར་མ་ཡུལ་སོ་བདུན་གནས་ཉེར་བཞི་སོགས་ནས་ཞིང་སྐྱེས་སྤྲུལ་པའི་སྐུ་མ་མཁའ་འགྲོ་མ་ཡིན་པའི་བུ་མོར་སྐྱེས་པ་རིགས་ལས་སྐྱེས་པ།
རང་ཉིད་ཀྱི་སྔར་སྦྱངས་པའི་འགྲོ་བ་རྣལ་འབྱོར་མར་གྱུར་པ་ནི་སྔགས་ལས་སྐྱེས་པ་སྟེ། དེ་ལྟ་བུའི་ཕོ་ཉ་རྣམས་ལ་ཕོག་པས་ཐུགས་རྒྱུད་བསྐུལ་ནས་སྟེང་ནས་བྱོན་པ་རྣམས་ཁ་བ་བུ་ཡུག་འཚུབས་པ་ལྟ་བུ། འོག་ནས་བྱོན་པ་རྣམས་དབྱར་གྱིས་རླངས་རྡོལ་བ་ལྟ་བུ་ལོང་ལོང༌། བར་ནས་བྱོན་པ་རྣམས་དགེ་འདུན་མང་པོ་ཆོས་འཁོར་ལ་འདུ་བ་ལྟར་འུར་དིར་བྱོན། རང་རྗེ་བཙུན་མར་གསལ་བ་ལ་བྱེ་མ་ལ་ཆུ་སིབ་པ་ལྟར་གཉིས་སུ་མེད་པར་བསམ། དེ་ནས་རང་ཐ་མལ་པ་མི་ཡང་མ་ཡིན་ཏེ་སྐྱོན་ཀུན་ཟད་ཅིང་ཡོན་ཏན་ཐམས་ཅད་དང་ལྡན་པའི་རྡོ་རྗེ་རྣལ་འབྱོར་མ་ང་ཡིན་སྙམ་པའི་ང་རྒྱལ་དང་ལྡན་པས། ཨོཾ་ཡོ་ག་ཤུདྡྷ་སོགས་འཁྱུད་རྒྱ་དང་བཅས་པ་བརྗོད། དགུ་པ་བཟླས་པ་ལ་ངག་བཟླས་ཡིད་བཟླས་གཉིས་ལས་དང་པོ་ངག་བཟླས་ནི། ལུས་དཀྱིལ་བསྒོམས་ན་ལུས་དཀྱིལ་ཀྱི་གཙོ་མོའི་ཐུགས་ཀ་དང༌། མ་བསྒོམས་ན་རང་རྗེ་བཙུན་མར་གསལ་བའི་ཐུགས་ཀར་ཆོས་འབྱུང་ཉིས་བརྩེགས།
དེ་སྟེང་དུ་ཟླ་བ་ལ་བྃ་ཡིག་སྔགས་ཕྲེང་དང་བཅས་པ་འོད་ཟེར་འཕྲོས་པས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་རྒྱུད་བསྐུལ། རིགས་དྲུག་བར་དོར་བཅས་པའི་སྡུག་བསྔལ་རྒྱུ་དང་བཅས་པ་ཐམས་ཅད་སྦྱངས་འོད་ཟེར་ཚུར་འདུས་སྙིང་གའི་སྔགས་ཕྲེང་ལ་ཐིམ་པར་བསམས་ནས་ལག་པ་གཡོན་པས་རབ་ཐོད་ཕྲེང་བརྒྱ་རྩ་བརྒྱད་དམ་ཡང་ན་བོ་དྷི་རྩེ་བརྒྱ་རྩ་བརྒྱད་བཟུང་ནས་མྱུར་བུལ་རན་པར་ཨོཾ་གསུམ་མ་བརྒྱ་སྟོང་སོགས་ནས་དམ་བཅའ་ལ་ཉུང་མཐའ་བྱས་པས་བཟླས། འདི་ནི་གཙོ་བོར་བཟླས་བསྒོམ་ལ་བརྟེན་ནས་མཁའ་སྤྱོད་སྒྲུབ་པ་ཡིན་པས་ངེས་པར་བཟླས་བརྗོད་ལ་བརྩོན་པར་བྱའོ། ། གཉིས་པ་ཡིད་བཟླས་ནི། ཐོག་མར་རླུང་རོ་སྣ་བུག་གཡས་ནས་བུས། དེ་ནས་གཡོན་ནས། དེ་ནས་གཉིས་ཀ་ནས་བུས་ལ་དབུགས་ངལ་གསོ། དེ་ནས་ཐོག་མར་འོག་རླུང་འཐེན། དེ་ནས་སྟེང་རླུང་ཆིལ་གྱིས་མནན་པ་དང་དུས་མཉམ་དུ་མཆིལ་མ་ཞིག་མིད་པས་སྙིང་གའི་ཆོས་འབྱུང་ཟླ་བ་སྔགས་ཕྲེང་དང་བཅས་པ་ལྟེ་བའི་ཐད་དུ་སྡིགས་ཀྱིས་བསྐྱུར། འོག་རླུང་དང་སྟེང་རླུང་གཉིས་ཀ་རྫོགས་པར་འཐེན།
རླུང་བུམ་པ་ཅན་འཛིན་པའི་དུས་སུ་ཡིད་ཀྱིས་སྔགས་ཕྲེང་ཀློག་པའི་ཚུལ་དུ་ཨོཾ་གསུམ་མ་ཅི་ཐུབ་འདྲེན། མི་ཐུབ་ན་རླུང་སྣ་བུག་ནས་སིར་གྱིས་བཏང༌། འདི་ནི་སྤྲོས་བཅས་ཀྱི་རྫོགས་རིམ་དུ་འགྱུར་བར་གསུངས་པས་སྤྲོ་ཞིང་ལོང་ཡོད་ན་ལན་འགའ་ཞིག་བསྐྱར། སླར་ཡང་ཞར་བྱུང་གི་རྫོགས་རིམ་བདེ་སྟོང་སྒྲུབ་པའི་དམིགས་པ་ནི། རང་རྗེ་བཙུན་མར་གསལ་བའི་ལྟེ་བར་ཆོས་འབྱུང་ཉིས་བརྩེགས་མདུན་རྒྱབ་སྤངས་པའི་གྲྭ་བཞིར་དགའ་བ་འཁྱིལ་པ་གཡོན་སྐོར་དུ་དམར་ཁྱི་རི་རི་འཁོར་བ་དང༌། གསང་གནས་སུ་དགའ་འཁྱིལ་དམར་པོ་གཡོན་སྐོར་དུ་འཁོར་བ་དང༌། སྨིན་མཚམས་དགའ་འཁྱིལ་དཀར་པོ་གཡོན་སྐོར་དུ་འཁོར་བ་ལ་དམིགས་ནས་རླུང་བུམ་ཅན་བཟུང་ཞིང༌། བདེ་བའི་ཡེ་ཤེས་སྐྱེ་བར་འདོད་ན་གསང་གནས་ཀྱི་དགའ་འཁྱིལ་ལ་དམིགས་པ་དྲག་ཏུ་གཏད་དེ། བདེ་བ་ཆེས་ནས་མི་བཟོད་པ་བྱུང་ན་སྟོང་པའི་ཡེ་ཤེས་སྐྱེ་བའི་ཕྱིར་དུ་སྨིན་མཚམས་ཀྱི་དགའ་བ་འཁྱིལ་པ་ལ་དམིགས་པ་དྲག་ཏུ་གཏད། འདི་ཡུན་རིང་དུ་བསྒོམས་ན་དུ་བ་ལ་སོགས་པའི་རྟགས་རྣམས་རིམ་པར་འབྱུང་བར་འགྱུར་རོ། །
ཡང་རྫོགས་རིམ་གཉིས་པ་བསྒོམ་པར་འདོད་པས་རང་རྗེ་བཙུན་མར་གསལ་བའི་ལུས་ཀྱི་དབུས་དྲང་པོར་རྩ་དབུ་མ་ཆོས་བཞི་ལྡན་སྦ་ལྕག་འབྲིང་པོ་ཙམ་དྲང་ཐལ་ལེ་ཡོད་པ། མས་སྣེ་དགའ་འཁྱིལ་མཚལ་ལྕོག་ལས་བྲིས་པ་ལྟ་བུར་རྩ་དབུ་མ་ལ་རེག་ལ་མ་འབྱར་བ་གཡོན་སྐོར་དུ་དམར་ཀྱི་རི་རི་འཁོར་བ། ཡས་སྣེ་དགའ་འཁྱིལ་ཤེལ་དཀར་གྱི་ཁུ་བས་བྲིས་པ་ལྟ་བུ་གཡོན་སྐོར་དུ་དཀར་ཀྱི་རི་རི་འཁོར་བ་ལ་དམིགས་ནས། ཐོག་མར་མས་རླུང་འཐེན་པས་མས་ཀྱི་དགའ་འཁྱིལ་རྒྱ་མཐོངས་ནས་བྱ་ཕུར་བ་ལྟར་རྩ་དབུ་མའི་ནང་བརྒྱུད་སྙིང་གའི་ཐད་དུ་གཡོན་སྐོར་དུ་ཤུགས་དྲག་ཏུ་འཁོར་བར་དམིགས་པ་གཏད་པས་སྣང་བ་ཐམས་ཅད་བདེ་ཆམ་ཆམ་གྱུར་སྣང་བ་མཆེད་པའི་ལམ་སྦྱངས། དེ་ནས་སྟེང་རླུང་ཆིལ་གྱིས་མནན་པས་ཡས་སྣའི་དགའ་འཁྱིལ་རྒྱ་མཐོངས་ནས་བྱ་འཕུར་བ་ལྟར་ཐུར་དུ་བབས། སྙིང་གའི་ཐད་དུ་གཡོན་སྐོར་དུ་ཤུགས་དྲག་ཏུ་འཁོར་བར་དམིགས་པ་གཏད་པས་སྣང་བ་ཐམས་ཅད་སྟོང་ཆམ་ཆམ་གྱུར་སྣང་བ་ཐོབ་པའི་ལམ་སྦྱངས། དེ་ནས་རླུང་བུམ་ཅན་འཛིན་པའི་དུས་སུ་སྙིང་གའི་དགའ་འཁྱིལ་གཉིས་རེག་ལ་མ་འབྱར་ཙམ་དུ་འཁོར་ཞིང་དགའ་འཁྱིལ་གཉིས་ཕྲུག་ཆིལ་གྱིས་འདྲེས་པས་དགའ་འཁྱིལ་དམར་སྐྱ་གཡོན་སྐོར་དུ་དྲག་ཏུ་འཁོར་བ་ལ་སེམས་གཏད། མཐར་དགའ་འཁྱིལ་དབུ་མ་ལ་ཐིམ། དབུ་མ་ཡང་འཇའ་ཡལ་བ་ལྟར་གྱུར་པར་བསམས་ལ། རླུང་སྣ་བུག་ནས་དལ་བུས་བཏང༌།
འདི་བསྒོམས་པས་བདེ་སྟོང་ལྷན་ཅིག་སྐྱེས་པའི་ཡེ་ཤེས་རྒྱུད་ལ་སྐྱེ་ཞིང༌། སྣང་བ་ཉེར་ཐོབ་སྦྱོང་བར་བྱེད་པས་ད་ལྟ་ནས་འབད་པས་བསྒོམ་པར་བྱའོ། ། གསུངས་སོ། ། བཅུ་པ་བསམ་མི་ཁྱབ་ཀྱི་རྣལ་འབྱོར་ལ་ཐུན་མོང་བ་མངོན་རྟོགས་ཀྱི་དཀྱུས་ལྟར་དང༌། ཐུན་མོང་མ་ཡིན་པ་གསེར་ཆོས་ཆིག་བརྒྱུད་མ་གཉིས་ལས། འདིར་ཕྱི་མ་ཉམས་སུ་ལེན་པར་བྱེད་པ་ལ། ཐུན་བསྡུ་བའི་ཚེ་རང་རྗེ་བཙུན་མར་བསྒོམ་པའི་ལུས་ཀྱི་དབུས་དྲང་པོར་རྩ་དབུ་མ་ཆོས་བཞི་ལྡན་ཡར་སྣེ་སྤྱི་གཙུག་ཏུ་ཧེ་རེ་ཡོད་པ་མས་སྣེ་ལྟེ་བའི་ཐད་དུ་ཡོད་ཅིང་སྦོམ་ཕྲ་སྦ་ལྕག་ཙམ་པ། གཡས་སུ་རོ་མ་དམར་མོ་མས་སྣེ་ལྟེ་བའི་ཐད་དུ་དབུ་མ་དང་སྦུབས་གཅིག་ཏུ་ཡོད་པ། ཡས་སྣེ་སྤྱི་གཙུག་ནས་སྦ་གུག་པ་ལྟར་གུག་པ་སྣ་བུག་གཡས་སུ་ཧ་རེ་ཡོད་པ། གཡོན་དུ་རྐྱང་མ་དཀར་མོ་མས་སྣེ་དབུ་མ་དང་སྦུབས་གཅིག་པ་ལྟེ་བར་སླེབ་པ།
ཡས་སྣེ་སྤྱི་གཙུག་ནས་སྦ་གུག་པ་ལྟར་སྣ་བུག་གཡོན་དུ་ཧ་རེ་ཡོད་པ་རྣམས་གསལ་བཏབ། ལྟེ་བའི་རྩ་སྦུབས་གཅིག་ཏུ་རང་སེམས་ཀྱི་ངོ་བོ་རྡོ་རྗེ་རྣལ་འབྱོར་མ་མཐེབ་སོར་གྱི་ཚད་ཙམ་མཁའ་སྤྱོད་དུ་འབྱོན་པར་རིངས་པ་ཞིག་གསལ་བཏབ། དེ་ནས་ལམ་སྦྱང་བའི་ཕྱིར་རླུང་སྣ་བུག་གཡས་ནས་ཕྱིར་རྒྱུ་བའི་དུས་སུ་ལྟེ་བའི་རྣལ་འབྱོར་མ་དེ་ལས་རྣལ་འབྱོར་མ་ཆུང་ངུ་ཞིག་མེ་སྟག་ཡར་བ་ལྟར་གཡས་རོ་མའི་ནང་ནས་དམར་ཁྱུག་ཁྱུག་བྱོན། སྣ་བུག་གཡས་ཀྱི་སྒོར་སླེབ་པ་དང་དེ་ལས་དེ་འདྲ་བའི་རྣལ་འབྱོར་མ་བསམ་གྱིས་མི་ཁྱབ་པ་འཕྲོས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་མཆོད་པར་བྱས། རིགས་དྲུག་བར་དོ་བཅས་པའི་སེམས་ཅན་ཐམས་ཅད་ཀྱི་སྡུག་བསྔལ་སྦྱངས། དེ་ཐམས་ཅད་རྡོ་རྗེ་རྣལ་འབྱོར་མའི་སྐུར་གྱུར་པ་གཅིག་ལ་གཅིག་ཐིམ་པའི་ཚུལ་གྱིས་རྣལ་འབྱོར་མ་དེ་ཉིད་ལ་ཐིམ། དེ་སྣ་བུག་གཡོན་པའི་སྒོ་ནས་ཞུགས་གཡོན་རྐྱང་མའི་ནང་ནས་མར་དམར་ཁྱུག་ཁྱུག་བྱོན། ལྟེ་བའི་རྣལ་འབྱོར་མ་དེ་ཉིད་ལ་ཐིམ་པར་མོས་པ་ནི་ཐོག་མར་རྩ་ལམ་སྦྱངས་པ་སྟེ། ལོང་ཡོད་ན་ལན་ཁ་ཡར་བྱ་ཞིང་མཁའ་སྤྱོད་སྒྲུབ་པ་དངོས་ནི།
ལྟེ་བའི་མཁའ་སྤྱོད་མ་དེ་ཡར་དབུ་མའི་ནང་དུ་རྒྱངས་རྒྱངས་བྱོན་པས་རྩ་རོ་རྐྱང་གཉིས་ཀྱང་ཞབས་ལ་འབྱར་བའི་ཚུལ་གྱིས་ཇེ་ཐུང་དུ་གྱུར། ཕྱིའི་སྐུ་ལུས་ཀྱི་ལྟེ་བ་མན་ཆད་ཀྱང་ནང་གི་རྣལ་འབྱོར་མ་དེ་ཉིད་ལ་ཐིམ། དེ་སྙིང་གའི་ཐད་དུ་བྱོན་པ་དང་སྙིང་ག་མན་ཆད་ཀྱི་ཕྱིའི་ལུས་ནང་གི་རྩ་གསུམ་དང་བཅས་པ་དེ་ཉིད་ལ་ཐིམ། དེ་མགྲིན་པར་བྱོན་པའི་ཚེ་མགྲིན་པ་མན་ཆ་ད་ཀྱི་ཕྱི་ནང་གི་ལུས་རྩ་དང་བཅས་པ་དེ་ཉིད་ལ་ཐིམ། རྣལ་འབྱོར་མ་དེ་སྤྱི་གཙུག་ཏུ་རྒྱངས་ཀྱི་བྱོན་པའི་ཚེ་ལུས་རིལ་པོ་རྩ་གསུམ་དང་བཅས་པ་རྣལ་འབྱོར་མ་ཆུང་ངུ་དེ་ཉིད་ལ་ཐིམ་པས་ལུས་ཀྱི་ཤུལ་བུག་པ་ཧ་རེ་ཡོད་པར་བསམ། རྣལ་འབྱོར་མ་དེ་མེ་སྟག་ཡལ་བའམ་རྩལ་པོ་ཆེས་མདའ་འཕངས་པ་ལྟར་མཁའ་སྤྱོད་དུ་ཡེར་གྱིས་གཤེགས་པར་བསམས་ནས་འཛིན་མེད་ཀྱི་ངང་དུ་ཅི་ནུས་བཞག དེ་ནས་ལོང་ཁོམ་ཡོད་ན་རྩ་གསུམ་སོགས་སྔར་ལྟར་གྲུབ་པར་མོས་ནས་སྔར་བཞིན་མཁའ་སྤྱོད་སྒྲུབ་པའི་དམིགས་པ་དེ་ཡང་ཡང་བསྐྱར། ལོང་མེད་ན་ལུས་སྔར་བཞིན་རྡོ་རྗེ་རྣལ་འབྱོར་མ་དེའི་ང་རྒྱལ་གྱི་སྒོ་ནས་སྤྱོད་ལམ་ལ་འཇུག་གོ ། བཅུ་གཅིག་པ་སྤྱོད་ལམ་གྱི་རྣལ་འབྱོར་ལ་དངོས་དང་འཕྲོས་དོན་གཉིས་ལས། དང་པོ་ནི་རང་དང་སྣང་བ་ཐམས་ཅད་རྡོ་རྗེའི་རྣལ་འབྱོར་མར་བསྒོམ་པ་ནི་སྐུའི་དག་པ།
སྒྲ་ཅི་གྲགས་པ་ཐམས་ཅད་ཨོཾ་གསུམ་མའི་སྒྲར་བསྒོམ་པ་གསུང་གི་དག་པ། སེམས་ཀྱི་ཡུལ་དུ་བཟང་ངན་གྱི་རྟོག་པ་གང་ཤར་ཡང་གསལ་སྟོང་འཛིན་མེད་སྤྲོས་བྲལ་གྱི་ངང་དུ་འཇོག་པ་ནི་ཐུགས་ཀྱི་དག་པ། གཞུང་གཞན་ནས་འཁྱེར་སོ་གསུམ་གསུངས་པ་ཡང་གནད་གཅིག་གོ ། ཁ་ཟས་བཟའ་བཏུང་གང་བྱེད་ཀྱང་ཨོཾ་ཨཱཿཧཱུྃ་ཞེས་བདུད་རྩིར་བྱིན་གྱིས་བརླབས་ནས། སྙིང་གའི་བྃ་ཡིག་སངས་རྒྱས་ཐམས་ཅད་འདུས་པའི་ངོ་བོ་མཆོད་པར་བསམ་པས་ལོངས་སྤྱོད། དེ་བཞིན་དུ་གོས་གྱོན་པའི་ཚེ་ཡང་འབྲུ་གསུམ་བརྗོད་པས་ལྷ་རྫས་ཀྱི་གོས་པཉྩ་ལི་ཀར་མོས་པས་ལོངས་སྤྱོད་ན་བུ་ལོན་མི་འགྱུར་ཞིང་ཚོགས་རྫོགས་པར་འགྱུར་ཞེས་གསུངས། གཉིས་པ་འཕྲོས་དོན་ལ་ཐུན་མཚམས་སུ་གཏོར་མ་འབུལ་བའི་ཚུལ་ནི། དཀུ་བག་དང་འབྲེལ་བའི་གཏོར་མ་ཟླུམ་པོ་དཀར་པོ་པད་འདབ་བཞིས་བསྐོར་བ་རྒྱན་ལྡན་ཞིག་བཤམས། ནང་མཆོད་ཆུ་ཆང་གིས་སྦྱངས་ལ་བྱིན་གྱིས་རླབས་པ་དང་འབུལ་ཚུལ་སོགས་མངོན་རྟོགས་ནས་འབྱུང་བ་ལྟར་བྱའོ། ། དེ་ནས་བསྙེན་པ།
སྦྱིན་སྲེག མར་མེའི་སྦྱིན་སྲེག་རྣམས་བྱ་ཚུལ་རྣམས་གོང་མའི་ཡི་གེ་ལྟར་ཤེས་པར་བྱའོ། ། འདི་ལྟ་བུའི་ཉམས་ལེན་ཆིག་དྲིལ་དུ་བརྩོན་པར་བྱས་ན་དབང་པོ་རབ་བསྐལ་ལྡན་རྣམས་ཚེ་འདི་ཉིད་ལ་ལུས་མ་སྤངས་པར་མཁའ་སྤྱོད་དུ་འཁྲིད་པར་བྱེད། འབྲིང་འཆི་ཁ། ཐ་མ་ལ་བར་དོ། ཡང་མཐའ་སྐྱེ་བ་བདུན་ནམ་བཅུ་དྲུག་ཚུན་དུ་ངེས་པར་མཁའ་ལ་སྤྱོད་པའི་གནས་སུ་བགྲོད་པ་ནི་ངེས་པ་ཡང་དག་པའོ། ། གལ་ཏེ་ཉམས་ལེན་ཇི་ལྟ་བ་བཞིན་མ་གྲུབ་ན་ལངྐ་ལི་ཡའི་ཤིང་ལ་བརྟེན་ནས་མཁའ་སྤྱོད་བསྒྲུབ་པར་བྱ་དགོས་པས། དེའི་ཚུལ་ནི་ཁྲིད་ཡིག་ཆེན་མོ་ལས་འབྱུང་བ་ལྟར་བྱའོ། ། གཞན་ཡང་འཁོར་ལོ་བདེ་མཆོག་རྒྱུད་ལས། ཚེས་བཅུ་ལ་ནི་དེ་རབ་མཆོད། །
ཞེས་སོགས་གསུངས་པ་ལྟར་ཚོགས་བསོག་པར་འདོད་ན་ཡར་ངོ༌། སྡིག་པ་སྦྱོང་བར་འདོད་ན་མར་ངོའི་ཚེས་བཅུ་གང་རུང་ལ། རབ་ཚར་ཆེན་རྡོ་རྗེ་འཆང་ཆེན་པོས་མཛད་པའི་མཁའ་སྤྱོད་བསྒྲུབ་པའི་དགའ་སྟོན་ལས་ཇི་ལྟར་འབྱུང་བ་ལྟར་ཚེས་བཅུའི་མཆོད་པ་རྒྱས་པར་བྱ་བའམ། དེ་ཙམ་མ་གྲུབ་ན་ཨོཾ་གསུམ་མ་དམ་བཅའི་གྲངས་ཉིས་འགྱུར་དུ་བྱ་བ་དང༌། བུ་མོ་གཞོན་ནུ་གྲོང་པའི་ཆོས་ཀྱིས་མ་གོས་པ་ལྔ་དྲུག་སོགས་བཟའ་བཏུང་གིས་ཚིམ་པར་བྱ་བ་སོགས་ཉམས་སུ་བླང་བར་བྱའོ། ། དེ་རྣམས་ཇི་ལྟ་བ་བཞིན་མ་གྲུབ་པའམ་ཉམས་ལེན་ཞན་པས་མི་འདྲ་ན་འཆི་ཁར་འཕོ་བའི་རྣལ་འབྱོར་ཉམས་སུ་ལེན་དགོས་པས། འདི་ལ་རྗེ་བཙུན་ཡབ་དང་ཐུན་མོང་བ་དང༌། ཡུམ་དང་ཐུན་མོང་མ་ཡིན་པ། ཡབ་ཡུམ་ཞལ་སྦྱོར་གྱི་འཕོ་བ་གསུམ་ལས། འདིར་ཤིན་ཏུ་ཟབ་པ་ཡབ་ཡུམ་གྱི་འཕོ་བ་ལ།
སྦྱང་བ་དང༌། ལས་ལ་སྦྱར་བ་གཉིས་ལས། དང་པོ་ནི་རྣལ་འབྱོར་མའི་བསྐྱེད་རིམ་དང་འབྲེལ་བའམ་མ་འབྲེལ་ཀྱང་རུང༌། རང་ལྷར་གསལ་བཏབ་པའི་ལུས་ཀྱི་དབུས་དྲང་པོར་རྩ་དབུ་མ་ཆོས་བཞི་ལྡན་རག་དུང་མགོ་མཇུག་ལྡོག་པ་ལྟ་བུ་ཡར་སྣེ་སྤྱི་གཙུག་ཏུ་རྒྱ་མཐོངས་ལྟ་བུ་ཧ་རེ་ཡོད་པ། མར་སྣེ་ལྟེ་བའི་ཐད་དུ་ཡོད་པའི་སྒོ་མཚམས་ཟླ་བའི་དཀྱིལ་འཁོར་གྱིས་བཀག་པ། དེའི་སྟེང་དུ་རང་སེམས་ཀྱི་ངོ་བོ་རྡོ་རྗེ་རྣལ་འབྱོར་མ་མཁའ་སྤྱོད་དུ་འབྱོན་པར་རིངས་པ་ལྟ་བུ་འཕར་ལ་ཁད་ཕིར་ལ་ཁད་ཅིག་གསལ་བཏབ། རང་གི་མདུན་གྱི་ནམ་མཁར་དཀྱིལ་འཁོར་གྱི་རྩ་བའི་བླ་མ་འཁོར་ལོ་བདེ་མཆོག་སྐུ་མདོག་སྔོན་པོ་རྡོ་རྗེ་དང་དྲིལ་བུ་ཐུགས་ཀར་བསྣོལ་ནས་འཛིན་པ། སྟག་ལྤགས་ཀྱི་ཤམ་ཐབས་ཅན། ཞབས་གཡས་བསྐུམ་ཞིང་གཡོན་བརྐྱང་པས་འཇིགས་བྱེད་དུས་མཚན་མ་མནན་པ། མི་མགོ་སྐམ་པོ་ལྔས་དབུ་བརྒྱན་ཅིང་རློན་པ་ལྔ་བཅུས་དོ་ཤལ་དང་རུས་པའི་རྒྱན་དྲུག་གིས་སྤྲས་པ།
བདག་ལ་ཞལ་ཕྱོགས་ཏེ་བཞུགས་པ་ལ། མཁའ་སྤྱོད་ཀྱི་དཔའ་བོ་དང་རིག་འཛིན་གྱིས་བསྐོར་བ་མངོན་སུམ་ལྟ་བུར་བཞུགས་པར་བསམས་ལ། དེ་ལ་ཡིད་ཀྱིས་མཆོད་པ་ཅི་འབྱོར་པར་འབུལ་ལ། མོས་གུས་དྲག་པོས་གདང་དང་བཅས་པའམ་མེད་ཀྱང་རུང་སྟེ། དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་རིན་པོ་ཆེ་ལ་གསོལ་བ་འདེབས་སོ། ། བདག་འཛིན་བློ་ཡིས་ཐོངས་པར་བྱིན་གྱིས་རློབས། ། དགོས་མེད་རྒྱུད་ལ་སྐྱེ་བར་བྱིན་གྱིས་རློབས། ། ལམ་མཆོག་འཕོ་བ་འབྱོངས་པར་བྱིན་གྱིས་རློབས། ། འཁྱུགས་མེད་མཁའ་སྤྱོད་འགྲུབ་པར་བྱིན་གྱིས་རློབས། ། ཞེས་ལན་གསུམ་ལ་སོགས་པར་གསོལ་བ་བཏབ།
སྔར་གྱི་དམིགས་པ་དེ་ལེགས་པར་གསལ་བཏབ་ལ། ཨའི་ཞེས་དལ་བུས་དྲངས་པའི་ཚེ་རང་སེམས་རྡོ་རྗེ་རྣལ་འབྱོར་མ་དེ་རྩ་དབུ་མའི་ནང་ནས་ཡར་རྒྱངས་རྒྱངས་བྱོན། མགྲིན་པའི་ཐད་དུ་སླེབ་པའི་ཚེ་ཧིཀ་དྲག་ཏུ་བརྗོད་པས་བླ་མའི་ཐུགས་ཀར་དྲག་ཏུ་འཕོས། ཀ་ཞེས་སྔར་གྱི་ལྟེ་བའི་ཐད་དུ་ཟླ་གདན་ལ་གནས་པར་བསམ་པ་དེ་ལྟ་བུའི་དམིགས་པ་མ་ཡེངས་པར་ཞག་བདུན་གསུམ་སོགས་ཅི་རིགས་པའི་བར་དུ་སྦྱངས། འབྱོངས་པའི་རྟགས་སྤྱི་བོ་ན་བ་དང་ཟ་ཞིང་ཆུ་སེར་འཛག་པ་དང་སྐྲང་བ་ལ་སོགས་འབྱུང་ཞིང༌། འབྱོངས་པར་མགོ་བོར་ལག་པ་མི་རེག ཐུན་བསྡུ་བའི་ཚེ་སྤྱི་བོའི་བླ་མ་མར་ཚངས་བུག་ནས་དབུ་མའི་ནང་དུ་བྱོན་སྙིང་གའི་ཐད་དུ་ཞུགས། རྗེ་བཙུན་མ་ཡར་བྱོན་ཏེ་ཞལ་སྦྱོར་དུ་བཞུགས་པར་བསྒོམ། གཉིས་པ་ལས་ལ་སྦྱར་བ་ལ། རང་ཉིད་ཕྱི་ནང་གསང་བའི་འཆི་ལྟས་རྣམས་བྱུང་བའི་ཚེ་ཚོགས་གསོག་པ་དང་ཚེ་སྒྲུབ་སོགས་ལ་འབད།
དེ་ལྟར་བྱས་ཀྱང་མ་ལྡོག་པར་ངེས་པར་འཆི་བའི་དུས་ལ་བབས་པའི་ཚེ། དཔེར་ན་བྱ་ནམ་མཁའ་ལ་འཕུར་བ་ལག་པར་རྡོ་བཏགས་ན་འཕུར་མི་ཐུབ་པ་ལྟར་ཡོ་བྱད་ལ་ཆགས་ན་འཕོ་བ་མི་ཐེབས་པས་གང་ལའང་ཆགས་ཞེན་མི་བྱ་བར་དངོས་པོ་རྣམས་བླ་མ་དང་དཀོན་མཆོག་གི་ཕྱོགས་སུ་བཏང་ནས་འཛིན་པ་མེད་པར་བྱ། དེ་ནས་གནད་གཅོད་དྲག་པོ་མ་བྱུང་ན་ཅུང་ཟད་ཙོག་པུར་འདུག་ལ་སྔར་གྱི་དམིགས་པ་མ་ཡེངས་པར་ཚར་གསུམ་སོགས་གསལ་བཏབ། གསོལ་འདེབས་མཇུག་ཏུ་ཧིཀ་དྲག་པོ་བརྗོད་པས་བླ་མའི་ཐུགས་ཀར་རྒྱངས་རྒྱངས་ཀྱིས་འཕོས། བླ་མ་དེ་དག་པ་མཁའ་སྤྱོད་དུ་གཤེགས་པར་བསམ་པའི་དམིགས་པ་གསུམ་ཙམ་གྱིས་ངེས་པར་ཐེབ་པར་འགྱུར་རོ། ། གསོལ་འདེབས་ལམ་མཆོག་འཕོ་བ་ཐེབས་པར་བྱིན་གྱིས་རློབས་ཞེས་འདོན་པ་བསྒྱུར། ཡང་ཟུག་རྔུ་དྲག་པོས་མནར་བ་སོགས་གནད་གཅོད་མི་བདེ་ན་བླ་མའམ་གྲོགས་དམ་ཚིག་པ་ལྟ་བུས་ཤུབ་བུས་བསྐྱར་བས་འགྲུབ། གང་ལྟར་ཡང་འཇའ་འོད་དང་མེ་ཏོག་དང་སིནྡྷུ་རའི་ཆར་སོགས་རྟགས་ཁྱད་པར་ཅན་འབྱུང་བས་ཡིད་གཉིས་སྤངས་ཏེ་རྩེ་གཅིག་ཏུ་ཉམས་སུ་བླང་བར་བྱའོ། ། སྨྲས་པ། དབང་པོ་རབ་རྣམས་ལུས་འདི་མཁའ་སྤྱོད་བགྲོད། །
འབྲིང་གིས་འཆི་ཁ་ཐ་མས་བར་དོ་རུ། ། ངེས་པར་མཁའ་སྤྱོད་བསྒྲུབ་པའི་ཉམས་ལེན་འདི། ། ས་སྐྱ་བླ་ཆེན་བརྒྱུད་པའི་གསེར་ཆོས་ཡིན། ། དེ་འདྲ་རྒྱལ་བ་ཀུན་དངོས་རྡོ་རྗེ་འཆང༌། ། ཕ་རྒོད་མཁྱེན་རབ་བླ་མའི་བཀའ་འབངས་པས། ། དམ་པའི་བཞེད་པ་བསྐང་ཕྱིར་བླ་མའི་གསུང༌། ། དབྲི་བསྣན་སྤངས་ཏེ་དབེན་པའི་གནས་སུ་བཀོད། ། དགེ་དེས་སློབ་བཤད་ཟབ་མོའི་རིང་ལུགས་འདི། ། སྲིད་མཐའི་བར་དུ་མི་ཉམས་རབ་འཕེལ་ཞིང༌། ། མཚུངས་བྲལ་དམ་པའི་བཞེད་དགོངས་མཐར་ཕྱིན་ཏེ། །
རང་གཞན་དོན་གཉིས་འགྲུབ་པའི་རྒྱུ་རུ་བསྔོའོ། ། ཞེས་པ་འདི་ཡང་མཁན་རིན་པོ་ཆེ་བློ་བཟང་ཆོས་གྲགས་ཀྱི་བཀའ་དྭང་དུ་བླངས་ཏེ་མཁྱེན་རབ་བླ་མའི་བཀའ་འབངས་ལྷུན་གྲུབ་ཀྱིས་དབེན་ནས་རྨོར་དགོན་པར་བྲིས་པའོ།། ༈ །སློབ་བཤད་འཛིན་མཁས་མཁས་གྲུབ་ཚོགས་རྣམས་ལ། ། མི་ཕྱེད་དང་བས་ཀུན་ནས་ཕྱག་འཚལ་ཏེ། ། ཤིན་ཏུ་ཟབ་པའི་མན་ངག་དབུ་མའི་ལམ། ། བློ་གསལ་རྣམས་ལ་ཕན་ཕྱིར་མདོར་བསྡུས་བྲི། ། དཔལ་ལྡན་ས་སྐྱ་པའི་མན་ངག་རྗེ་བཙུན་ནཱ་རོ་མཁའ་སྤྱོད་མའི་རྩ་དབུ་མ་ཉམས་སུ་ལེན་པའི་ཚུལ་ལ། དཔེ་གསུམ་གྱིས་དོན་གཅིག་བསྟན་པ་སྟེ། བཤན་པ་སྲོག་གི་གནད་ལ་མཁས་པ། ཤིང་མཁན་ཤིང་གི་གནད་ལ་མཁས་པ།
སྒྱུ་མ་མཁན་འཁྲུལ་འཁོར་གྱི་གནད་ལ་མཁས་པ་གསུམ་གྱི་སྒོ་ནས་རྣལ་འབྱོར་པ་ལམ་གྱི་གནད་ལ་མཁས་པའི་མན་ངག་ནི། རྒྱས་པར་ཁྲིད་ཡིག་ཆེན་མོ་ནས་བཤད་པ་ལྟར་ཡིན་ལ། འདིར་དེའི་དོན་བསྡུས་ཏེ་ཉམས་སུ་ལེན་ན་རྩ་དབུ་མ་ཁ་དབྱེ་བའི་མན་ངག་དང༌། དབྱེ་ནས་བསྒོམ་པའི་མན་ངག་གཉིས་ལས། དང་པོ་ནི། རང་རྣལ་འབྱོར་མར་གསལ་བའི་ལུས་ཀྱི་དབུས་དྲང་པོར་རྩ་དབུ་མ་མར་སྣེ་ལྟེ་འོག་སོར་བཞིར་སླེབ་པ། གཡས་སུ་རོ་མ་དམར་མོ་གྲོ་སོག་འབྲིང་པོ་ཙམ་པ་ཡར་སྣེ་སྤྱི་གཙུག་ནས་གུག་སྟེ་སྣ་བུག་གཡས་སུ་ཧ་རེ་ཡོད་པ། གཡོན་དུ་རྐྱང་མ་དཀར་མོ་གྲོ་སོག་འབྲིང་པོ་ཙམ་ཡར་སྣེ་སྤྱི་གཙུག་ཏུ་གུག་སྟེ་སྣ་བུག་གཡོན་དུ་ཧ་རེ་ཡོད་པ། མར་སྣེ་ལྟེ་བའི་ཐད་དུ་སྦུབས་གཅིག་ཏུ་གྱུར་པ་སྦུབས་སྟོང་དེའི་ནང་དུ་རཾ་དམར་པོ་མེའི་རང་བཞིན་དུ་འབར་ལ་ཁད་པ། དེའི་འོག་ཏུ་རླུང་གི་དཀྱིལ་འཁོར་ལྗང་ནག་སྲན་མ་བཀས་པ་ཙམ་གསལ་བཏབ།
འོག་རླུང་བསྐུམ་པའི་རྐྱེན་གྱིས་རླུང་གཡོས་དེས་རཾ་མེར་སྦུབས་སྟོང་ནང་ཐམས་ཅད་མེར་ཁེངས། དེ་ནས་རྩ་གསུམ་རྩ་ཕྲན་དང་བཅས་པའི་ནང་ཐམས་ཅད་མེས་ཁེངས་པས་སྡིག་སྒྲིབ་བག་ཆགས་ངོ་བོ་སྙིགས་མ་ཐམས་ཅད་ཆམ་ཆམ་བསྲེགས། སྤྱི་གཙུག་གི་ཧཾ་ནས་བདུད་རྩི་བབས་པས་བསྲེགས་པའི་ཤུལ་ཐམས་ཅད་དྭངས་མ་དངུལ་ཆུ་ལྟ་བུས་མེར་གྱིས་ཁེངས་པ་ལ་དམིགས་པ་གཏད་དེ་རླུང་བུམ་ཅན་འཛིན་པའོ། ། གཉིས་པ་བསྒོམས་པའི་མན་ངག་ལ་རླུང་ལུས་ལ་གནས་པས་བདེ་བ་སྒྲུབ་པ་དང༌། སེམས་ལ་གནས་པས་སྟོང་པ་སྒྲུབ་པ་གཉིས་ལས། དང་པོ་ནི། རེ་ཞིག་རོ་རྐྱང་གཉིས་ཅམ་སྟེ་བཞག རང་གི་ལུས་ཀྱི་དྲང་པོར་རྩ་དབུ་མ་སྦ་ལྕག་འབྲིང་པོ་ཙམ་ཡར་སྣེ་སྤྱི་གཙུག་ནས་གུག་སྟེ་སྨིན་མཚམས་སུ་ཧ་རེ་ཡོད་པ། དེའི་ནང་དུ་འོད་ཀྱི་རང་བཞིན་ཆོས་འབྱུང་དམར་སེང་ངེ་བ་གདེང་ཀ་ཆེ་བ་ཕྱིར་བསྟན་ཅིང༌། རྩ་བ་ཕྲ་བ་དབུ་མའི་ནང་དུ་ཟུག་པ་ལ་བུག་པ་རྟ་རྔ་ཤོང་བ་ཙམ་ཡོད་པ།
མར་སྣེ་གསང་གནས་སུ་ཧ་རེ་ཡོད་པའི་ཆོས་འབྱུང་གོང་དང་འདྲ་བ་གསལ་བཏབ། སྨིན་མཚམས་ཀྱི་ཆོས་འབྱུང་གི་ནང་དུ་རང་སེམས་ཀྱི་ངོ་བོ་ཐིག་ལེ་ཁ་དོག་ལྔ་ལྡན་འོད་ཕྲོམ་ཕྲོམ་པ་སྲན་མ་ཙམ་ཞིག་གསལ་བཏབ། འོག་རླུང་ཅུང་ཞིག་འཐེན་སྟེང་རླུང་ཅུང་ཞིག་མནན་པའི་རྐྱེན་གྱིས་སྨིན་མཚམས་ཀྱི་ཐིག་ལེ་དེ་ལས་འོད་ཟེར་དཔག་ཏུ་མེད་པར་འཕྲོ་བར་གསལ་བཏབ་སྟེ་ཡུན་རིང་དུ་བསྒོམས་པས་སྨིན་མཚམས་ན་ལྷང་ལྷང་འབྱུང༌། དེ་ནས་ཐིག་ལེ་དེ་བུག་པ་ནས་ཡར་སོང་སྤྱི་གཙུག་གི་ཐད་དུ་སླེབས་པའི་ཚེ་རི་རྩེར་སྐར་མ་ཤར་བ་ལྟ་བུར་གྱུར། དེ་ནས་དབུ་མའི་ནང་ནས་མར་ཧྲིལ་གྱིས་བབས་བུག་པ་ནས་ཐོན་ཆོས་འབྱུང་གི་ནང་དུ་དམར་ཧྲིལ་ལི་ལི་ཡོད་པ་ལ་དམིགས་པ་གཏད་པས་བདེ་བའི་ཡེ་ཤེས་དཔག་ཏུ་མེད་པ་སྐྱེ་བར་འགྱུར། དེ་ལ་བདེ་བ་ཆེས་ན་ཡར་སྤོས་སྨིན་མཚམས་སུ་བསྒོམ། དེ་ལྟ་བུ་ཡར་སྤོ་མར་སྤོའི་ཚུལ་གྱིས་ཇི་ཙམ་ནུས་པ་བསྒོམ། གཉིས་པ་རླུང་སེམས་ལ་གནས་པས་སྟོང་པ་བསྒྲུབ་པ་ནི། ཡང་རྩ་དབུ་མའི་ཡས་སྣེ་སྤྱི་གཙུག་ཏུ་ཧ་རེ་ཡོད་པ་ལ་སེམས་གཏད་དེ་ཡས་སྣེའི་ནང་དེར་འཇའ་འོད་ཀྱི་རང་བཞིན་འོད་ལྔ་ལྡན་གྱི་ཐིག་ལེ་མཐེའུ་ཆུང་གི་ཚད་ཙམ་ཞིག་ཡོད་པར་བསམ། དེ་ལ་འོད་ཟེར་འཇའ་ཚོན་ལྟ་བུ་དབུ་མའི་ནང་ནས་འོད་འཕྲོས་དེས་གང་རེག་པའི་རྩ་ཁམས་ཐམས་ཅད་འཇའ་ཚོན་དུ་བུན་བུན་གྱུར།
དེ་ནས་ལུས་རིལ་བུར་གནས་ཁང་ལུང་པ་ཡུལ་ཁམས། ནུས་ན་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཐམས་ཅད་འཇའ་ཚོན་འབའ་ཞིག་ཏུ་གྱུར། དེ་ལ་གོམས་པ་བརྟན་མི་བརྟན་བརྟག་པའི་ཕྱིར་དུ་ཐོག་མར་དགུན་ཡིན་ན་ཤིན་ཏུ་གྲང་བའི་སར་འདུག་པས་གྲང་བའི་རེག་བྱ་མི་མངོན་པར་བདེ་བ་འབའ་ཞིག་ཏུ་འཆར་བ་དང༌། དབྱར་གྱི་དུས་ཤིན་ཏུ་ཚ་བའི་གནས་སུ་འདུག་ཀྱང་ཚ་བའི་རེག་བྱ་མི་འབྱུང་བར་བདེ་བ་འབའ་ཞིག་ཏུ་འཆར་ན་གྲོགས་ཀྱིས་དབྱུག་པ་ལྟ་བུས་ཧ་ཅང་ན་བར་མིན་པ་བརྡུང་པས་བདེ་བའི་ཡེ་ཤེས་སྐྱེ་བ་འབྱུང༌། དེ་ནས་མཚོན་ལ་སོགས་པས་བསྣུན་ཀྱང་ནམ་མཁའ་ལ་གཡུག་པ་ལྟ་བུ་འདུག་ན་སྤྱོད་པ་རྣམས་རིམ་གྱིས་སྤྱད། ཉེ་རྒྱུས་མཚམས་སྦྱར་ནས་ཞག་བདུན་ནས་ཁ་སྦྱོར་ཡན་ལག་བདུན་ལྡན་གྱི་གོ་འཕང་ཐོབ་པར་འགྱུར་པ་ནི་ངེས་ལ་ཡང་དག་པའོ། ། མདོ་རྒྱུད་ཀུན་གྱི་སྙིང་པོའི་བཅུད། ། གསང་ཆེན་དབུ་མའི་མན་ངག་ལམ། ། ཟབ་མོ་ཉུང་ངུའི་ངག་གིས་བཀོད། ། དགེ་དེས་བསྟན་པ་དར་གྱུར་ཅིག །
ཅེས་རང་གིས་སྔར་ཟིན་བྲིས་བགྱིས་པའི་སྙན་བརྒྱུད་གསེར་གྱི་ཡང་ཞུན་གྱི་ཁ་བསྐང་དབུ་མའི་མན་ངག་འདི་ལྟ་བུ་དགོས་ཞེས་དོན་གཉེར་གྱི་སློབ་བུ་བཀའ་བཅུ་ཀུན་དགའ་བསམ་འགྲུབ་ལ་སོགས་པ་དུ་མས་ཡང་ཡང་བསྐུལ་ངོར་བྱ་བྲལ་ལྷུན་གྲུབ་ཀྱིས་བཀྲ་ཤིས་ཆོས་སྡེའི་བླ་བྲང་དུ་སྦྱར་བའི་ཡི་གེ་པ་ཡང་བསྐུལ་བ་པོ་ཉིད་དོ། ། མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
