ས་སྐྱའི་མཁའ་སྤྱོད་བེའུ་བུམ།
པོད ༣༨
The Text
༼ཨཱཿ༽ ༄༅། །ངེས་ངེས་ཚོགས་གཉིས་རབ་རྫོགས་སྐལ་ལྡན་ཀུན། ། བཟང་བཟང་མཁའ་ལ་སྤྱོད་པའི་གནས་མཆོག་ཆེ། ། མྱུར་མྱུར་བགྲོད་ཕྱིར་འཕོ་བའི་གདམས་པ་མཆོག ། ལེགས་ལེགས་ཡིད་བཞིན་ནོར་བུའི་ཐེམ་སྐས་བཞུགས།། ༈ །ན་མོ་གུ་རུ་བཛྲ་ཡོ་གི་ནཱི། རྣམ་དག་རང་བཞིན་དོན་གྱི་དགའ་མ་དེ། ། འོག་མིན་ཞིང་གཙོ་མཁའ་སྤྱོད་དབང་མོ་ཆེ། ། ལེགས་གྲུབ་ལྷག་པའི་ལྷ་ལ་གུས་བཏུད་ནས། ། བདེ་ལྡན་ཞིང་དུ་བགྲོད་ཐབས་ཟུར་ཙམ་སྤྲོས། །
ཞེས་མཆོད་བརྗོད་ཉུང་ངུས་ལམ་ཡངས་པོར་བྱས་ཏེ། དེ་ལ་འཕགས་ཡུལ་མཁས་གྲུབ་ཀུན་གྱི་གཙུག་རྒྱན་ཇོ་བོ་ནཱ་རོ་ཏ་པ་ཉིད་ལ་དཔལ་ལྡན་མཁའ་སྤྱོད་དབང་མོའི་གདམས་པ་རྒྱ་མཚོ་ཙམ་བཞུགས། ཕམ་ཐིང་པ་ནས་རིམ་པར་བརྒྱུད་དེ། དཔལ་ལྡན་ས་སྐྱ་པ་ལ་བཀའ་བབས་པ་རྗེས་འབྲང་མཁས་གྲུབ་ཕལ་གྱིས་ཐོས་བྱར་མ་གྱུར་པ་ཡང་ཟབ་ནཱ་རོ་མཁའ་སྤྱོད་ཀྱི་འཕོ་བའི་གདམས་པ་འབྲི་བ་ལ་དོན་གཉིས་ཏེ། སྦྱང་བ་དང༌། ལས་ལ་སྦྱར་བ་གཉིས་སོ། ། དང་པོ་རང་ཉིད་སྦྱང་བ་ནི་བླ་མ་ཚད་ལྡན་ལ་གདམས་པ་ལེགས་པར་ཐོབ་པའི་གང་ཟག་གིས་གནས་དབེན་པར་བདེ་བའི་སྟན་ལ་བསམ་གཏན་གྱི་འདུག་སྟངས་སྔོན་དུ་འགྲོ་བའི་སྐྱབས་འགྲོ་སེམས་བསྐྱེད་སྤྱི་ལྟར་བྱས་ལ། རང་གི་སྨིན་མཚམས་ནས་ཁྲུ་ཕྱེད་བཞི་ཙམ་སྤངས་པའི་མདུན་གྱི་ནམ་མཁར་སེངྒེ་ཆེན་པོ་བརྒྱད་ཀྱི་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་དང་ཉི་མ་འཇིགས་བྱེད་དུས་མཚན་དང་བཅས་པའི་གདན་ལ་ངོ་བོ་རང་གི་དྲིན་ཆེན་རྩ་བའི་བླ་མ་ཡིན་པ་ལ་རྣམ་པ་རྗེ་བཙུན་རྡོ་རྗེ་རྣལ་འབྱོར་མ་སྐུ་མདོག་དམར་མོ་གྲི་གུག་དང་ཐོད་ཁྲག་ཁ་ཊྭཱཾ་ག་བསྣམས་པ། དབུ་སྐྲ་ལེགས་ཤིང་ནུ་འབུར་ཟུང་གིས་མཛེས་པ། མི་མགོ་སྐམ་པོའི་དབུ་རྒྱན་དང་དོ་ཤལ་ཅན་གཅེར་བུ་ཕྱག་རྒྱ་ལྔས་བརྒྱན་པའི་སྐུ་ཅན་དུ་གྱུར་པའི་དཔྲལ་བར་ཨོཾ་དཀར་པོ།
མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ། ཐུགས་ཀའི་ཧཱུྃ་ལས་འོད་ཟེར་འཕྲོས་པས་རང་བཞིན་གྱི་གནས་ནས་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་ཆོས་སྲུང་ནོར་ལྷའི་ཚོགས་དང་བཅས་པ་ཨོཾ་བཛྲ་ས་མ་ཛཿ ཛཿཧཱུྃ་བཾ་ཧོཿགཉིས་སུ་མེད་པར་ཐིམ་པས་སྐྱབས་གནས་ཀུན་འདུས་ཀྱི་ངོ་བོར་གྱུར། རང་ཉིད་རྣལ་འབྱོར་མར་གསལ་བའི་ལུས་ཀྱི་དབུས་དྲང་པོ་ལྟེ་བ་ནས་སྤྱི་གཙུག་གི་བར་དུ་རྩ་དབུ་མ་ཆུ་ཤིང་གི་སྡོང་པོ་བཞིན་དུ་དྲང་བ། པདྨ་སྣལ་མ་བཞིན་དུ་སྲབ་པ། རྒྱ་སྐྱེགས་ཀྱི་ཁུ་བ་བཞིན་དུ་དམར་བ། ཏིལ་མར་གྱི་མར་མེ་བཞིན་དུ་གསལ་བ་སྟེ་ཆོས་བཞི་ལྡན་རག་དུང་ཁ་གྱེན་ལ་བསླང་བ་ལྟ་བུའི་སྤྱི་གཙུག་མཐོང་བུག་ཁ་ཡེད་ཀྱིས་ཚུལ་དུ་ཡོད་པས་དབུ་མའི་ནང་གི་ལྟེ་བའི་ཐད་དུ། ཕ་ལས་ཐོབ་པའི་དཀར་ཆ་དང༌། མ་ལས་ཐོབ་པའི་དམར་ཆ་སྲན་མ་ཁ་བཤགས་ཙམ་གྱི་སྟེང་དུ།
རང་སེམས་ཀྱི་ངོ་བོ་བྃ་ཡིག་དམར་པོའི་འཚེར་ལ་བཀྲགས་པ་སྲན་རྡོག་འབྲིང་པོ་ཙམ་བསྐལ་པའི་རླུང་གིས་སྤར་སྤར་ཡོད་པ་ཞིག་གསལ་བཏབ་ལ་མདུན་གྱི་བླ་མ་ལ་གསོལ་བ་རྩེ་གཅིག་ཏུ་འདེབས་པ་ནི། རྩ་བརྒྱུད་བླ་མ་རྣམས་ཀྱི་རང་བཞིན་རྗེ། ། ཡི་དམ་དཀྱིལ་འཁོར་གཙོ་དང་དབྱེར་མེད་ཅིང༌། ། གནས་གསུམ་མཁའ་འགྲོའི་དབང་མོ་བདེ་སྩོལ་ཡུམ། ། ཆོས་སྲུང་ནོར་ལྷ་མ་ལུས་འདུས་པའི་སྐུ། ། ཀུན་འདུས་བླ་མ་ཉིད་ལ་གསོལ་བཏབ་མཐུས། ། བདག་སོགས་མཁའ་མཉམ་སེམས་ཅན་མ་ལུས་པའི། ། ལས་ངན་དྲི་མའི་ཚོགས་རྣམས་ལེགས་སྦྱངས་ཏེ། ། ཚེ་འདིའི་བདག་འཛིན་བློ་ཡིས་ཐོངས་པ་དང༌། ། དགོས་མེད་ལས་ལ་འགྱོད་ཚང་རབ་སྐྱེས་ཤིང༌། །
ཟབ་ལམ་འཕོ་བ་བདེ་ལྡན་ཞིང་གི་གནས། ། མཁའ་ལ་སྤྱོད་པའི་གནས་སུ་མྱུར་བགྲོད་ནས། ། རྣམ་མཁྱེན་སངས་རྒྱས་ཐོབ་པར་བྱིན་གྱིས་རློབས། ། ཞེས་རྩེ་གཅིག་ཏུ་གསོལ་བ་བཏབ་པས་མཇུག་ཏུ་འོག་རླུང་ནར་གྱིས་འཐེན་ཏེ། ཧིག་ཅེས་དྲངས་ཏེ་ཕཊ་དྲག་ཏུ་བརྗོད་པའི་རྐྱེན་གྱིས་རྣམ་ཤེས་ཀྱི་ངོ་བོ་བྃ་ཡིག་གྱེན་ལ་མདའ་འཕངས་པ་ལྟར་སོང་སྟེ་བླ་མའི་ཐུགས་ཁར་སིབ་ཀྱིས་བསྟིམ་པས་བརྗོད་མེད་དུ་མཉམ་པར་བཞག ཕཊ་ཞེས་བརྗོད་པའི་རང་སེམས་ཀྱི་བྃ་ཡིག་དེ་ཉིད་ཆུ་བུར་རྡོལ་བ་བཞིན་དུ་བླ་མའི་ཐུགས་ཀ་ནས་བྱོན་རང་གི་སྤྱི་གཙུག་ནས་ཞུགས་དབུ་མ་བརྒྱུད་དེ་ལྟེ་བའི་ཐད་དུ་སྔར་བཞིན་སླེབ་པར་སེམས་གཏད་ལ་གསོལ་འདེབས་རེའི་མཇུག་ཏུ་ཕཊ་ཉི་ཤུ་རྩ་གཅིག་སོགས་བརྗོད་ཅིང༌། ཐུན་རེ་ལ་གསོལ་འདེབས་ལན་བདུན་ལ་སོགས་བསྐྱར་ཞིང་ཐུན་བསྡུ་བའི་ཚེ་བླ་མ་རང་གི་སྤྱི་གཙུག་ནས་བྱུང༌། སྙིང་གའི་ཐད་དུ་ཞུགས། རང་གི་སྤྱི་བོར་རྡོ་རྗེ་རྒྱ་གྲམ་དམར་པོས་བཀག་པར་བསམ། འཆི་ཚེ་མགོན་དང་དཔའ་བོ་སོགས་བསྔོ་བ་དང་སྨོན་ལམ་ཅི་ཤེས་བྱས་ལ་ཐུན་མཚམས་ཀྱི་རྣལ་འབྱོར་ལ་མཇུག་ནས་དེ་ལྟ་བུའི་ཉི་མ་རེ་ལ་ཐུན་བཞི་ཙམ་རེ་ཉམས་སུ་བླངས་ལ་ཞག་བདུན་སོགས་སྦྱངས་པའི་འབྱོངས་རྟགས་ནི་ནང་དྲི་བཟང་གིས་ཁྱབ་པ་དང༌།
སྒྲུབ་ཁང་ལ་འཇའ་ཟུག་པ་དང༌། མགོ་བོ་ན་བ་དང༌། སྐྲངས་པ་དང༌། ཆུ་སེར་འཛག་པ་དང༌། ཟ་བ་སོགས་འབྱུང་ཞིང༌། ཞིབ་པ་ཞལ་ལས་ཤེས་སོ། ༈ །གཉིས་པ་ལས་ལ་སྦྱར་བ་ལ། རང་དོན་དང༌། གཤིན་དོན་གཉིས་ལས། དང་པོ་ནི།
བདེ་མཆོག་སྡོམ་འབྱུང་ལས། དུས་ཐོབ་ན་ནི་འཕོ་བར་བྱ། ། དུས་མིན་ལྷ་ནི་བསད་པར་འགྱུར། ། ལྷ་རྣམས་བསད་པ་ཙམ་གྱིས་ནི། ། མི་ནི་དམྱལ་བར་མཚེད་པར་འགྱུར། ། ཞེས་གསུངས་པས། འཆི་ལྟས་བརྟགས་དགོས། དེ་ཡི་ཚུལ་ལ་ཕྱི་ནང་གསང་གསུམ་ལས། དང་པོ་ནི་ཕྱིའི་འཆི་ལྟས་ནི། དངོས་སུ་རྒྱུ་རྐྱེན་མེད་པར་རང་གི་ལུས་ཡིད་ཀྱི་སྤྱོད་པས་སྐྱོ་བ་དང༌།
གནས་དང་གྲོགས་ལ་སྐྱོ་བ་དང༌། གཤིས་འགྱུར་བ་དང༌། བསམ་གཏན་འདོར་བ་ལ་སོགས་པ་འབྱུང་ཞིང༌། ། གཉིས་པ་ནང་གི་འཆི་ལྟས་ནི། རླུང་གི་འགྲོ་འོང་ལ་བརྟག་སྟེ། དེ་ཡང་ཐོ་རངས་ནས་ཉི་ཤར་གྱི་བར་གྱི་ཚེས་གཅིག་གཉིས་གསུམ་རྣམས་སུ་གཡོན་ནས་རྒྱུ། བཞི་ལྔ་དྲུག་ལ་གཡས་ནས་རྒྱུའོ། ། དེ་ལྟར་ཞག་གསུམ་གསུམ་སྤེལ་ནས་རྒྱུ་བ་ལ། བརྟག་ན་གོ་རིམ་བཞིན་འབྱུང་ལ། སྣ་བུག་གང་རུང་གཅིག་ནས་ཞལ་ཁ་ཡར་རྒྱུ་བ་ལ་ནི་ཉེས་པ་མེད་ཅིང༌།
གོ་ལོག་ནས་རྒྱུ་བ་ཉེས་པ་ཡོད་དེ་ཞག་དྲུག་གོ་ལྡོག་ན་འཐབ་རྩོད་དང་སྡུག་བསྔལ། ཟླ་བ་ཕྱེད་དུ་ལྡོག་ན་ནད་གདོན། ཟླ་བ་གཅིག་ལ་ཉེ་འབྲེལ་རྒུད། ཟླ་བ་ཕྱེད་གཉིས་གོ་ལྡོག་ན་རང་ཉིད་ཟླ་བ་དྲུག་ནས་འཆི་བར་འགྱུར། གསུམ་པ་གསང་བའི་འཆི་རྟགས་ལ་ཚེ་གཟུགས་བརྟག་པ་ནི་ཐོ་རང་གི་ཆ་རང་ཉིད་གོས་དང་བྲལ་བའི་གཅེར་བུ་བྱས་ལ། ནམ་མཁའི་སྤྲིན་དང་བྲལ་བར་བལྟས་པའི་ཚེ་རང་གི་གཟུགས་བརྙན་འཆར་བར་འབྱུང་ལ། དེ་ཉིད་ལ་མགོ་དང་ཡན་ལག་སོགས་མ་ཚང་ན་ཟླ་བ་དྲུག་ནས་འཆི་བར་གསུངས་ཤིང༌། གཞན་ཡང་བླ་མའི་ཞལ་ལས་འབྱུང་བ་ལྟར་ཉམས་སུ་བླངས་ཏེ། དེ་ལྟར་བྱུང་ཡང་ཚེ་སྒྲུབ་དང་དགེ་བའི་བྱ་བ་ལ་ནན་ཏན་བྱས་པས་བཟློག་པར་འགྱུར་ལ། གལ་ཏེ་བཟློག་པར་མ་གྱུར་ན་དངོས་པོ་རྣམས་དཀོན་མཆོག་གི་རྟེན་ལ་མཆོད་པ་བྱ་བ་དང་མགོན་མེད་པ་རྣམས་ལ་སྦྱིན་པ་བཏང་ཞིང༌།
རྩ་བའི་བླ་མ་བཞུགས་ན་དབང་བཞི་རྫོགས་པར་བླངས་ཏེ་དམ་ཚིག་ཉམས་ཆག་བསྐངས། བླ་མ་མི་བཞུགས་ཚེ། གྲོགས་དམ་ཚིག་ལྡན་པ་དང་ལྷན་དུ་བདག་འཇུག་བླང་བ་སོགས་བྱས་ལ། ངེས་པར་འཆི་བའི་དུས་ལ་བབས་ན་ལུས་ཙོག་པུའམ་སྐྱིལ་ཀྲུང༌། དེ་ལྟར་མ་གྲུབ་ན་གཞོགས་གཡས་འོག་ཏུ་ཕབ་སྟེ། སྤྱི་བོར་བླ་མ་བསྒོམ་པ་དང་རང་ཉིད་རྡོ་རྗེ་རྣལ་འབྱོར་མར་གསལ་བཏབ་པ་སོགས་གོང་བཞིན་བྱས་ལ་དེ་ནས་རང་གི་སྙིང་གར་འོད་ཀྱི་གོང་བུ་དཀར་ཧྲིལ་ལེ་བ་ཞིག་བསམ། དེ་ལས་དེ་འདྲ་བ་རེ་རེ་ཆད་དེ་དམྱལ་བར་སྐྱེ་བའི་སྒོ་བཤང་ལམ། དུད་འགྲོའི་སྒོ་གཅི་ལམ། འདོད་ཁམས་ཀྱི་ལྷའི་སྒོ་ལྟེ་བ། ཡི་དྭགས་ཀྱི་སྒོ་ཁ།
གནོད་སྦྱིན་གྱི་སྒོ་སྣ་བུག་གཉིས། མིའི་སྒོ་མིག་གཉིས། མིའམ་ཅིའི་སྒོ་རྣ་བ་གཉིས། གཟུགས་ཁམས་ཀྱི་ལྷའི་སྒོ་མཛོད་སྤུ། གཟུགས་མེད་ཁམས་ཀྱི་ལྷའི་སྒོ་སྤྱི་གཙུག་རྣམས་རིམ་བཞིན་བཀག་པར་མོས་ལ་རང་གི་ལུས་ཀྱི་དབུས་སུ་རྩ་དབུ་མ་བསྒོམས་པ་ནས་བཟུང་གསོལ་འདེབས་ཀྱི་མཇུག་གི་བར་སྔར་ལྟར་ལས། ཕཊ་ཅེས་བརྗོད་པས་རང་སེམས་བླ་མའི་ཐུགས་ཀར་འཕོ་བ་དང་བརྗོད་མེད་དུ་མཉམ་པར་བཞག དེའི་ངང་ལས་རྣམ་རྟོག་སྐྱེས་ཚེ་སླར་ཡང་གློ་བུར་དུ། ལྟེ་བར་རང་སེམས་ཀྱི་ངོ་བོ་བྃ་ཡིག་གསལ་བཏབ་ལ་འཕོ་ཞིང་མཉམ་པར་བཞག འཇོག་པ་ལས། སྦྱོང་བའི་དུས་ལྟར་རང་སེམས་ཕབ་པའི་དམིགས་པ་སོགས་དམིགས་ལ་དེ་ལྟར་བསྒོམས་པས་བར་དོ་མེད་པར་ཟུང་འཇུག་རྡོ་རྗེ་འཆང་ཆེན་པོ་དང་དབྱེར་མེད་པར་རྗེ་བཙུན་རྡོ་རྗེ་རྣལ་འབྱོར་མའི་གོ་འཕང་ཐོབ་པར་གྱུར་པ་ངེས་པའོ།
༈ །གཉིས་པ་གཤིན་དོན་དུ་བྱེད་པ་བྱུང་ཚེ། སྐྱབས་འགྲོ་སེམས་བསྐྱེད་སྔར་བཞིན་བྱས་ལ། ཚེ་ལས་འདས་པ་ཆེ་གེ་མོ་ཁྱོད་འཕོ་བའི་དངོས་གཞི་ཉམས་སུ་བླང་བ་ནི། ས་ཆུ་ལ་ཐིམ་པའི་ལུས་ཀྱི་ཡན་ལག་རྣམས་ལྕི། ཆུ་མེ་ལ་ཐིམ་པས་ཁ་སྣ་སྐམ། མེ་རླུང་ལ་ཐིམ་པས་མིག་གྱེན་ལ་བཟློག རླུང་རྣམ་པར་ཤེས་པ་ལ་ཐིམ་པས་ཕྱི་དབུག་ཆད། རྣམ་པར་ཤེས་པ་འོད་གསལ་ལ་ཐིམ་པའི་དུས་སུ་དངོས་གྲུབ་ལེན་པའི་དུས་ཡིན་པས། དམིགས་པ་འདི་བཞིན་དུ་མཛོད། ། ཅེས་བརྗོད་ལ།
དེ་ནས་རང་གིས་ཇི་ལྟར་བསྒོམ་པ་བཞིན་དམིགས་པ་རྣམས་གསལ་བཏབ། སྒོམ་དུས་བླ་མ་རང་གི་སྤྱི་གཙུག་ནས་གཤིན་པོ་ཕྱོགས་པའི་རྣམ་པ་དང༌། གཤིན་པོ་ལྷར་བསྐྱེད་ཅིང༌། སྒོ་དགུ་བཀག་ལ་དེའི་ལུས་དབུས་སུ་རྩ་དབུ་མ་སྒོམ་པ་སོགས་རིགས་པས་དཔྱད་ལ་ཉམས་སུ་བླང་ངོ༌།། ༈ །དེ་ལྟར་ཟབ་ལས་ཆེས་ཟབ་གསང་མཐའི་བཅུད། ། མཁའ་སྤྱོད་བཙུན་མོའི་འཕོ་བའི་གདམས་པ་འདི། ། འདི་བྲིས་མཁའ་འགྲོའི་ཚོགས་ཀྱིས་བཟོད་མཛད་དེ། ། འགྲོ་ཀུན་སངས་རྒྱས་ཐོབ་པའི་རྒྱུར་གྱུར་ཅིག ། ཅེས་མཁའ་སྤྱོད་ཞིང་གི་གཙོ་མོ་རྣལ་འབྱོར་མའི་ཟབ་པ་ལས་ཀྱང་ཆེས་ཟབ་པའི་གདམས་པ་ཟབ་ཆོས་འཕོ་བའི་མན་ངག་འདི་ཉིད་ལས་དང་པོ་པ་རྣམས་ལ་ཕན་པའི་ལྷག་པའི་བསམས་པས་ཀུན་ནས་བསླངས་ཏེ་ཉེར་གནས་དགེ་སློང་མཁྱེན་རབ་འོད་ཟེར་དང༌། མཁྱེན་རབ་ཕུན་ཚོགས་དང༌།
མཁྱེན་རབ་བསམ་འགྲུབ་གསུམ་གྱིས་ནན་ཏན་ཆེན་པོས་ཡང་ཡང་བསྐུལ་བ་ལྟར། ཕ་བླ་མ་རིགས་ཀུན་བདག་པོ་མཻ་ཏྲིའི་མཚན་ཅན་དང༌། ཁྱབ་བདག་རྡོ་རྗེ་སེམས་དངོས་ངག་དབང་བསྟན་འཛིན་ཕུན་ཚོགས་སོགས་ཡོངས་འཛིན་དམ་པ་རྣམས་ཀྱི་བྲན་དུ་གྱུར་པ་ཆོས་ཚུལ་འདི་ལ་ཤེས་ནས་དད་པ་ཐོབ་པ་ལྷ་བན་མཁྱེན་བརྩེས་ལྕང་ལོ་ཅན་གྱི་བླ་བྲང་དུ་སྦྱར་བའི་ཡི་གེ་པ་ནི་མཁྱེན་རབ་དར་རྒྱས་སོ། ། འདི་ཟབ་ཆོས་ཀུན་གྱི་ཡང་རྩེར་གྱུར་པ་ཞིག་ཡིན་གཤིས་སྣོད་དང་མི་ལྡན་ཞིང་ཁྲིད་མ་ཐོབ་པ་རྣམས་ལ་བསྟན་ན་ཆོས་བདག་མཁའ་འགྲོའི་ཚོགས་ཀྱིས་མེལ་ཚེ་མཛོད། གུ་ཧྱ་ས་མ་ཡ། དགེའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
