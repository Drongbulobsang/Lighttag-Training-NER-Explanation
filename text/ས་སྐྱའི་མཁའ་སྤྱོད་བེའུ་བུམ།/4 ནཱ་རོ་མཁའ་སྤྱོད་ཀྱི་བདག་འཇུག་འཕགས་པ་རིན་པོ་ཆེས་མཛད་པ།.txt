ས་སྐྱའི་མཁའ་སྤྱོད་བེའུ་བུམ།
པོད ༤
ནཱ་རོ་མཁའ་སྤྱོད་ཀྱི་བདག་འཇུག་འཕགས་པ་རིན་པོ་ཆེས་མཛད་པ།
༼ཨོཾ༽ ༄༅། །ཨེདྷི། ནཱ་རོ་མཁའ་སྤྱོད་ཀྱི་བདག་འཇུག་འཕགས་པ་རིན་པོ་ཆེས་མཛད་པ་བཞུགས་སོ།། ༈ །དཔལ་རྡོ་རྗེ་རྣལ་འབྱོར་མའི་སིནྡྷུ་རའི་དཀྱིལ་འཁོར་དུ་བདག་ཉིད་འཇུག་ཅིང་དབང་བླང་བའི་ཆོ་ག་ནི། བླ་མ་དང་རྡོ་རྗེ་རྣལ་འབྱོར་མ་ལ་ཕྱག་འཚལ་ལོ། ། དངོས་གྲུབ་རིན་ཆེན་མི་ཟད་གཏེར། ། རྡོ་རྗེ་རྣལ་འབྱོར་མར་བཏུད་ནས། ། དེ་ཡི་བྱིན་རླབས་རྒྱ་མཚོ་ཡི། ། འབྱོར་པ་བྱ་ཕྱིར་འདིར་བཤད་བྱ། ། ཆོས་ཀྱི་ཚུལ་འདི་ལ་ཞུགས་ཤིང༌། །
འདི་ཉིད་བསྙེན་པ་སྔོན་དུ་སོང་བའི་གང་ཟག་གིས་བྱིན་རླབས་དངོས་གྲུབ་དོན་དུ་གཉེར་བས། དུས་བཟང་པོ་ལ་གནས་དབེན་ཞིང་ཡིད་དུ་འོང་བར་དྲི་བཟང་པོ་དང་བ་བྱུང་གིས་བྱུགས་པའི་ས་གཞི་ཚོན་དམར་པོས་ཡོངས་སུ་བསྒྱུར་བ་ལ། རེ་ཁཱ་དཀར་པོས་ཕྱིའི་མུ་ཁྱུད་དང་བཅས་པའི་ཆོས་འབྱུང་ཉིས་བརྩེགས་བྲིས་པའི་སྟེང་དུ་ཀ་པཱ་ལ་བདུད་རྩི་སྦྱར་པའི་ཆང་གིས་ཡོངས་སུ་བཀང་བ་བཞག་ནས། དེའི་སྟེང་དུ་སིནྡྷུ་རའི་དཀྱིལ་འཁོར་དཔེ་རིས་བཞིན་གསེར་གྱི་མྱུ་གུས་བྲིས་པའི་དབུས་སུ་དྲི་མ་མེད་པའི་ཏིང་ལོ་ཆུང་བར་དར་རམ་ལྭ་བ་དམར་པོ་ལ་སོགས་པའི་དར་ཁང་མཛེས་པར་ཕུབ་པའི་ཁོར་ཡུག་ཏུ་ཆུ་གཉིས་སྔོན་དུ་འགྲོ་བའི་མཆོད་པ་ལྔ་དང༌། ཤིན་ཏུ་ཞིམ་པའི་བཟའ་བ་དང༌། བཏུང་བ་དང་འབྲུ་ལ་སོགས་པས་ཡོངས་སུ་བསྐོར་ཞིང་གཏོར་མ་གསུམ་དང༌། ནང་མཆོད་ལ་སོགས་པ་ཚོགས་ཀྱི་འཁོར་ལོའི་སྐབས་བཞིན་བཤམས་ལ། གཟུངས་ཐག་གིས་དཀྲིས་པའི་རྡོ་རྗེ་དང་དུང་ཆོས་དང་བཅས་པའི་བུམ་པ་བཅུད་རྣམས་ཀྱིས་གང་བ་གཅིག་ཀྱང་བཤམས་ལ། ཞུ་བ་དབུལ་བ་ནས་མཆོད་པ་བྱིན་གྱིས་བརླབས་པའི་བར་ཚོགས་ཀྱི་འཁོར་ལོ་ལྟར་བྱའོ། ། དེ་ནས་སུམྦྷ་ནིའི་སྔགས་བརྗོད་ཅིང་ནང་མཆོད་ཀྱིས་སིནྡྷུ་རའི་མཎྜལ་ལ་གཏོར་ཏེ་བསངས་ནས།
སྭ་བྷཱ་ཝས་སྟོང་པ་ཉིད་དུ་སྦྱངས་པའི་ངང་ལས། ཡྃ་ལས་རླུང༌། རྃ་ལས་མེ། ལྃ་ལས་ས། སུྃ་ལས་རིའི་རྒྱལ་པོ་རི་རབ་ཀྱི་སྟེང་དུ་ཀྃ་ལས་ཐོད་པ་དཀར་པོ་ཤིན་ཏུ་ཡངས་ཤིང་རྒྱ་ཆེ་བ་བདུད་རྩི་ལྔས་ཡོངས་སུ་གང་བའི་སྟེང་དུ། པྃ་ལས་པདྨ། རྃ་ལས་ཉི་མའི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ཧཱུྃ་གིས་མཚན་པ་ལས་འོད་འཕྲོས་པའི་འོད་ཀྱིས་རྡོ་རྗེའི་ས་གཞི། རྭ་བ། དྲྭ་བ། གུར།
བླ་བྲེ། བསྐལ་པའི་མེ་ལྟ་བུའི་ཡེ་ཤེས་ཀྱི་མེ་རབ་ཏུ་འབར་བའི་སྲུང་འཁོར་གྱི་ནང་དུ། དུར་ཁྲོད་ཆེན་པོ་བརྒྱད་ཀྱིས་བསྐོར་བའི་དབུས་སུ་ཨེ་ཡིག་ཉིས་བརྩེགས་ལས་བྱུང་བའི་ཆོས་ཀྱི་འབྱུང་གནས་ཉིས་བརྩེགས་ཁོག་པ་སྟོང་པ་ཡངས་ཤིང་རྒྱ་ཆེ་བའི་ནང་དུ་པྃ་ལས་པདྨ། རྃ་ལས་ཉི་མའི་དཀྱིལ་འཁོར་གྱི་སྟེང་དུ་སྔགས་ཀྱི་ཡི་གེ་དམིགས་པ་རྣམས་ལས་འོད་ཟེར་ཕར་འཕྲོས། ཚུར་འདུས་ཡོངས་སུ་གྱུར་པ་ལས་བྱུང་བའི་རྡོ་རྗེ་རྣལ་འབྱོར་མ་བསྐྱེད་ནས་གོ་ཆ་དགོད་པ་དང༌། ཡེ་ཤེས་པ་སྤྱན་དྲངས་ནས་མཆོད་པ་དང༌། བསྟོད་པ་དང༌། གཏོར་མ་དབུལ་བའི་བར་ཚོགས་འཁོར་གྱི་སྐབས་བཞིན་བྱའོ། ། དེ་ནས་བུམ་པ་སུམྦྷ་ནིས་བསངས། སྭ་བྷཱ་ཝས་སྦྱངས།
སྟོང་པའི་ངང་ལས་པྃ་ལས་པདྨ་དང་རྃ་ལས་ཉི་མའི་དཀྱིལ་འཁོར་གྱི་སྟེང་དུ་བྷྲཱུྃ་ལས་རིན་པོ་ཆེའི་བུམ་པ་ཡངས་ཤིང་རྒྱ་ཆེ་བ། ལྷ་རྫས་ཀྱི་གོས་ཀྱིས་མགུལ་བ་བཅིངས་ཤིང༌། དཔག་བསམ་གྱི་ཤིང་གིས་ཁ་བརྒྱན་པའི་བུམ་པ་གཉིས་བསྐྱེད་པའི་ནང་དུ་རྗེ་བཙུན་རྡོ་རྗེ་རྣལ་འབྱོར་མ་བསྐྱེད་ནས་ཡེ་ཤེས་པ་གཞུག་པའི་བར་སྒྲུབ་ཐབས་ལྟར་བྱས་ལ། ཕྱི་ནང་གི་མཆོད་པ་དང༌། བསྟོད་པ་བྱས་ནས་གཟུངས་ཐགས་ལ་བཟུང་སྟེ། སྔགས་གཟུངས་ཐགས་ལ་བརྟེན་ནས་བུམ་པའི་ནང་དུ་སོང་བས། རྡོ་རྗེ་རྣལ་འབྱོར་མའི་ཐུགས་རྒྱུད་བསྐུལ་ནས། ཡེ་ཤེས་ཀྱི་བདུད་རྩིའི་རྒྱུན་ཟག་པས་བུམ་པ་གང་བར་བསམ་ཞིང༌། རྗེ་བཙུན་མའི་སྔགས་གང་འགྲུབ་དང༌། སུམྦྷ་ནི་གང་འགྲུབ།
ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡེ་ཤྲི་ཧཱུྃ། ཞེས་ཅི་རིགས་པར་བཟླས། སླར་ཡང་མཆོད་ཅིང་བསྟོད་དེ། དུང་ཆོས་ཀྱི་ཆུ་བླུགས་པས་ལྷའི་ཆུ་སྐུ་ཡང་འོད་དུ་ཞུ་ནས་བུམ་པའི་ཆུ་དང་རོ་གཅིག་ཏུ་གྱུར་པར་བསམ་མོ། ། དེ་ནས་དཀྱིལ་འཁོར་གྱི་མདུན་དུ་བསྡད་ལ། བླ་མ་དང་རྡོ་རྗེ་རྣལ་འབྱོར་མ་གཉིས་སུ་མེད་པ་ལ། སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པས་བསྐོར་བ་བདག་ལ་རྩེ་གཅིག་ཏུ་དགོངས་པ་མངོན་སུམ་ལྟར་དམིགས་ལ། མཎྜལ་ཕུལ་ནས། གང་གི་དྲིན་གྱིས་བདེ་ཆེན་ཉིད། ། སྐད་ཅིག་ཉིད་ལ་འཆར་བ་གང༌། །
བླ་མ་རིན་ཆེན་ལྟ་བུའི་སྐུ། ། རྡོ་རྗེ་ཅན་ཞབས་པད་ལ་འདུད། ། སངས་རྒྱས་ཀུན་གྱི་རང་བཞིན་སྐུ། ། སློབ་དཔོན་ཉིད་ལ་བདག་སྐྱབས་མཆི། ། དཔའ་ལྡན་རྡོ་རྗེ་མཁའ་འགྲོ་མ། ། མཁའ་འགྲོ་མ་ཡི་འཁོར་ལོས་སྒྱུར། ། ཡེ་ཤེས་ལྔ་དང་སྐུ་གསུམ་ཉིད། ། འགྲོ་བ་སྐྱོབས་ལ་ཕྱག་འཚལ་ལོ། ། ཞེས་ལན་གསུམ་གསོལ་བ་བཏབ་ནས། རྡོ་རྗེ་རྣལ་འབྱོར་མས་མཛད་པར་བསམས་ལ།
གདོང་གཡོགས་བཅིངས། མེ་ཏོག་ཕྲེང་བ་བླངས། བུམ་པའི་ཆུས་བསངས། ཨོཾ་ཨཱཿཧཱུྃ་ཞེས་བརྗོད་ཅིང༌། ནང་མཆོད་མྱོང་བས། ལུས་ཐམས་ཅད་ཡེ་ཤེས་ཀྱི་བདུད་རྩིས་གང་ཞིང་བྱིན་གྱིས་རླབས་པར་བསམ། དེ་ནས་རང་གི་སྙིང་གའི་ནང་དུ་ཟླ་བ་ལ་གནས་པའི་རྡོ་རྗེ་ཀུན་རྫོབ་དང་དོན་དམ་པའི་བྱང་ཆུབ་ཀྱི་སེམས་ཀྱི་ངོ་བོར་བསམ་ནས། རྗེ་བཙུན་མས་སྙིང་གར་རྡོ་རྗེ་བཞག་ནས་བྱིན་གྱིས་བརླབས་པ་དང༌། གསང་བར་གདམས་པ་མཛད་པར་བསམ་ཞིང༌། ཨོཾ་སརྦ་ཡོ་ག་ཙིཏྟ་ཨུ་པ་ཏ་ཡ་མཱི་སུ་ར་ཏེ་ས་མཱ་ཡ་སྟྭཾ།
ཧོ་སིདྡྷི་བཛྲ་ཡ་ཐ་སུ་ཁཾ། དེང་ཁྱོད་རྡོ་རྗེ་རྣལ་འབྱོར་མའི་རིགས་སུ་ཞུགས་ཀྱི། དེ་བཞིན་གཤེགས་པ་ཐམས་ཅད་ཀྱི་གསང་ཆེན་དམ་པ་འདི། དེ་བཞིན་གཤེགས་པ་ཐམས་ཅད་ཀྱི་དཀྱིལ་འཁོར་དུ་མ་བཞུགས་པ་རྣམས་ཀྱི་མདུན་དུ་སྨྲ་བར་མི་བྱ་སྟེ། མ་དད་པ་རྣམས་ལ་ཡང་མ་ཡིན་ནོ། ། ཞེས་བརྗོད་དོ། ། དེ་ནས་བཅོམ་ལྡན་འདས་མའི་ཐུགས་ཀ་ནས་འཕྲོས་པའི་ལྷ་མོ་རྣམས་ཀྱིས་དཀྱིལ་འཁོར་དུ་བཅུག་པར་བསམ་ལ། ཛཿཧཱུྃ་བཾ་ཧོཿ ཞེས་བརྗོད། དེ་ནས་རྡོ་རྗེ་རྣལ་འབྱོར་མའི་རྗེས་སུ་བཟློ་བར་བསམ་ཞིང༌།
དཀོན་མཆོག་གསུམ་ལ་བདག་སྐྱབས་མཆི་ལ་སོགས་པའི་ཡན་ལག་བདུན་པ་དང༌། སྡོམ་པ་བཟུང་བ་དང༌། དམ་ཚིག་ཉི་ཤུ་རྩ་གཉིས་པ་ཡང་ལན་གསུམ་བརྗོད་ཅིང་བླང་ངོ༌། ། དེ་ནས་བཅོམ་ལྡན་འདས་མའི་ཐུགས་ཀ་ནས་འཕྲོས་པའི་འོད་ཟེར་གྱིས་ལུས་ཀྱི་ཕྱི་ནང་ཐམས་ཅད་གང་ཞིང་ཁྱབ་པས་སྡིག་སྒྲིབ་ཐམས་ཅད་དག་ནས། འོད་འདུས་པས་ལྟེ་བའི་ནང་དུ་ཆོས་འབྱུང་ཉིས་བརྩེགས་ཀྱི་ནང་དུ་བྃ་གྱི་ཡི་གེ་སྔགས་ཀྱི་ཕྲེང་བས་བསྐོར་བ་གཅིག་ཏུ་གྱུར་ན། དེ་ལས་འོད་འཕྲོས་པས་འཇིག་རྟེན་གྱི་ཁམས་ཐམས་ཅད་ལ་ཕོག་པས། རྡོ་རྗེ་རྣལ་འབྱོར་མ་ཞིག་ཏུ་གྱུར། འོད་ཚུར་འདུས་ཏེ་རང་ལ་ཐིམ་པས་རང་ཉིད་རྡོ་རྗེ་རྣལ་འབྱོར་མ་འབའ་ཞིག་ཏུ་གྱུར། འོད་ཚུར་འདུས་ཏེ་རང་ལ་ཐིམ་པས་རང་ཉིད་རྡོ་རྗེ་རྣལ་འབྱོར་མར་གྱུར་ནས། གོ་ཆ་བཅིངས་པའི་བར་སྒྲུབ་ཐབས་བཞིན་བྱ།
དེ་ནས་བླ་མ་དང་རྡོ་རྗེ་རྣལ་འབྱོར་མ་གཉིས་སུ་མེད་པ་ལ། སློབ་དཔོན་ཁྱོད་ཀྱིས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་དངོས་གྲུབ་དང༌། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་རྣམས་སྩལ་ཞིང་བརྟན་པར་མཛད་དུ་གསོལ། ཞེས་ལན་གསུམ་གསོལ་བ་གདབ་ནས། དཀྱིལ་འཁོར་གྱི་ཏིང་ལོ་སྤར་ལ་དེ་རྗེ་བཙུན་རྡོ་རྗེ་རྣལ་འབྱོར་མའི་སྐུ་གསུང་ཐུགས་ཀྱི་བྱིན་བརླབས་དང་ཡེ་ཤེས་ཐམས་ཅད་གཅིག་ཏུ་བསྡུས་པ་དེ་ཉིད་ཀྱི་ཐུགས་ཀར་རྡོ་རྗེ་རྣལ་འབྱོར་མའི་སྐུ་མཐེ་བོང་གི་ཚད་དང་མཉམ་པར་གྱུར་པ། རྗེ་བཙུན་མ་ཉིད་ཀྱིས་བདག་གིས་ཁར་བཅུག་པར་བསམ་ཞིང༌། མིད་པས། མགྲིན་པ་དང་སྙིང་ག་ནས་དམར་ཧྲིལ་གྱིས་སོང་བ་ལྟེ་བའི་ཆོས་འབྱུང་ཉིས་བརྩེགས་ཀྱི་དབུས་སུ་བྃ་དང་འདྲེས་པ་ལས་བྱུང་བའི་རྡོ་རྗེ་རྣལ་འབྱོར་མའི་སྐུ་གསལ་བར་བསྐྱེད་ལ་རྡོ་རྗེ་རྣལ་འབྱོར་མའི་སྐུ་བདེ་བ་ཆེན་པོས་ཡོངས་སུ་གང་བར་མཛད། ནང་གི་ཆོས་འབྱུང་གི་གྲྭ་བཞི་དང༌། ཕྱིའི་ལྷ་མོའི་སྨིན་མཚམས་ཀྱི་ཐད་ཀ་རྣམས་སུ་དགའ་བ་འཁྱིལ་པ་དམར་པོ་གཡོན་ཕྱོགས་སུ་མྱུར་བར་འཁོར་བར་བསམ་མོ། །
དེའི་ཚེ་མདུན་གྱི་རྡོ་རྗེ་རྣལ་འབྱོར་མ་དང་སངས་རྒྱས་བྱང་ཆུབ་སེམས་དཔའ་ཐམས་ཅད་ཀྱིས་སྔགས་ཀྱི་སྒྲ་དྲག་ཏུ་བསྒྲགས་པས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བསྐུལ་ནས་རྡོ་རྗེ་རྣལ་འབྱོར་མའི་རྣམ་པར་གྱུར་ནས་བདག་ལ་ཐིམ་པས་བདག་གི་ལུས་ངག་ཡིད་གསུམ་དང་གཉིས་སུ་མེད་པར་གྱུར་པར་བསམ་ཞིང༌། སྒྲུབ་པའི་གྲོགས་རྣམས་ཀྱིས་གུ་གུལ་དུད་པ་དང་རོལ་མོའི་སྒྲ་བྱེད་དུ་གཞུག་གོ ། དེ་ནས་རྗེ་བཙུན་མས་བདག་གི་སྤྱི་བོར་སྣ་ཚོགས་རྡོ་རྗེ་བཞག་ནས། ཨོཾ་ཏིཥྛ་བཛྲ་གྱིས་བརྟན་པར་བྱས་པར་བསམ། ཡེ་ཤེས་དབབ་པ་ལས་བྱུང་བའི་ཉམས་མྱོང་མ་བརྗེད་པར་བསྐྱངས། དེ་ནས་མེ་ཏོག་ཕྲེང་བ་རྗེ་བཙུན་མའི་ཐུགས་ཀར་འབུལ་བར་བསམ་ཞིང༌། ཨོཾ་པྲ་ཏཱིཙྪ་བཛྲ་ཧོཿ ཞེས་བརྗོད་ནས་མཎྜལ་གྱི་དབུས་སུ་འབུལ། ཕྲེང་བའི་སྔགས་ཀྱིས་ཕྲེང་བར་བྱིན་གྱིས་རླབས་ནས།
རྗེ་བཙུན་མས་བདག་གི་སྤྱི་བོར་བཞག་པར་བསམ་ལ། ཨོཾ་པྲ་ཏི་གྲྀཧྞ་སྟཾ་ཨི་མཾ་ས་ཏྭ་མཧཱ་པ་ལ་ཨོཾ། ཞེས་གསུངས་པར་བསམ་ཞིང་སྤྱི་བོར་བླངས། དེ་ནས་ཨོཾ་ནེ་ཏྲ་ཨ་པ་ཧ་ར་པ་ཏྲ་ལཾ་ཧྲཱིཿ ཞེས་གསུངས་ཤིང་གདོང་གཡོགས་ཕྱེ་ནས་དཀྱིལ་འཁོར་བསྟན་པར་བསམ་ནས་དངོས་སུ་བལྟའོ་འཇུག་པའོ། ། དེ་ནས་དབང་བླངས་པའི་ཕྱིར། མཎྜལ་ཕུལ་ནས། རྣལ་འབྱོར་མ་དཔལ་དབང་སྐུར་བ། ། འགྲོ་བ་སྐྱོབ་པའི་གཟི་བརྗིད་ཅན། ། ཇི་ལྟར་མཁའ་སྤྱོད་མ་དཔལ་གཙོ། །
དེ་བཞིན་བདག་ལའང་དེང་མཛོད་ཅིག ། ཅེས་ལན་གསུམ་གྱིས་གསོལ་བ་གདབ། བཅོམ་ལྡན་འདས་མའི་སྐུར་དམིགས་པའི་མདུན་གྱི་རིན་པོ་ཆེའི་ཁྲིའི་སྟེང་དུ་རང་ཉིད་རྡོ་རྗེ་རྣལ་འབྱོར་མའི་སྐུར་དམིགས་པའི་སྟེང་དུ་གདུགས་དང༌། ས་དང་ནམ་མཁའ་ཐམས་ཅད་མཆོད་པས་གང་བས་བདག་ལ་མཆོད་པར་བསམ། ལྷ་མོའི་ཐུགས་ཀ་ནས་གདན་གསུམ་ཚང་བའི་དབང་གི་ལྷ་འཕྲོས་པས་སོ་སོས་དབང་བསྐུར་བའི་ལས་མཛད། ཁྱད་པར་ལྷ་མོ་ཉིད་རིགས་ལྔ་དང་བཅས་པས་རིན་པོ་ཆེའི་བུམ་པ་ཡེ་ཤེས་ཀྱི་ཆུས་གང་བས་སྤྱི་བོ་ནས་བླུག་ཅིང༌། ཇི་ལྟར་བལྟམས་པ་ཙམ་གྱིས་ནི། ། དེ་བཞིན་གཤེགས་ཀུན་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་དབང་སྐུར་རོ། །
ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ། ཙཀྲ་བི་ར་སྟཾ། ཨ་བྷི་ཥིཉྩ་མཱཾ། བཛྲི་བྷ་ཝ་ཨ་བྷི་ཥིཉྩ་ཧཱུྃ། ཞེས་མགྲིན་གཅིག་ཏུ་གསུངས་ཤིང༌། དབང་སྐུར་བར་བསམ་སྤྱི་གཙུག་ནས་རྐང་པའི་མཐིལ་ཡན་ཆད་གང་དྲི་མ་དག དབང་ཐོབ། ཆུ་ལྷག་མ་ཡར་ལུད་པ་ལས་སྤྱི་གཙུག་ཏུ་རྣམ་པར་སྣང་མཛད་ཀྱིས་དབུ་བརྒྱན་པར་བསམ། དེ་ནས་རྗེ་བཙུན་མ་འཁོར་དང་བཅས་པ་ཐམས་ཅད་ཀྱིས་མགྲིན་གཅིག་ཏུ་ཁམས་གསུམ་ཆོས་ཀྱི་རྒྱལ་པོར་རབ་ཏུ་གནས་པར་བྱའོ། ། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ།
ཞེས་གསུངས་པར་བསམ་ཞིང༌། མེ་ཏོག་གཏོར་ནས་རྡོ་རྗེ་སློབ་དཔོན་དུ་དབང་བསྐུར་བསམ་མོ། ། དེ་ནས་ཐལ་མོ་སྦྱར་བའི་བར་དུ་བགྲང་ཕྲེང་བཟུང་ནས། བཅོམ་ལྡན་འདས་མའི་ཐུགས་ཀ་ནས་སྔགས་ཀྱི་ཕྲེང་བ་འཕྲོས་པས་བདག་ཉིད་ཀྱི་སྙིང་གའི་བྃ་གྱི་མཐའ་མར་གཡོན་སྐོར་དུ་བཀོད་པས་རྗེ་བཙུན་མ་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་བྱིན་རླབས་བདག་ལ་ཞུགས་པར་བསམ་ཞིང༌། གསང་སྔགས་ལན་གསུམ་བརྗོད་པའི་མཐར། བཅོམ་ལྡན་བདག་ལ་སྩལ་ལགས་ཀྱིས། ། བཅོམ་ལྡན་འདི་ལ་བྱིན་གྱིས་རློབས། ། ཞེས་ལན་གསུམ་བརྗོད་དོ། ། དེ་ནས་རྡོ་རྗེ་རྣལ་འབྱོར་མས་ཕྲེང་བ་ཉིད་སྔགས་ཀྱི་ངོ་བོར་བྱིན་གྱིས་རླབས་ཏེ་སྤྱི་བོར་བཞག་ནས།
བཅོམ་ལྡན་འདི་ལ་སྩལ་ལགས་ཀྱིས། ། བཅོམ་ལྡན་འདི་ལ་བྱིན་གྱིས་རློབས། ། ཞེས་ལན་གསུམ་གསུངས་ནས། སྔགས་ཀྱི་རྗེས་སུ་གནང་བ་བྱིན་པར་བསམ་མོ། ། དེ་ནས་ལག་པ་གཡོན་པའི་སྲིན་ལག་གིས་སིནྡྷུ་རའི་དཀྱིལ་འཁོར་གྱི་རྡུལ་ཚོན་བླངས་ལ། དཔྲལ་བ། མགྲིན་པ། སྙིང་ག་གསུམ་དུ་བྱུགས་པས་སྐུའི་དངོས་གྲུབ་ཐམས་ཅད་འགྲུབ་པར་བསྒོམ་ཞིང༌། ལུས་ཀྱི་དྲི་མ་དག བུམ་པའི་དབང་ཐོབ་སྙམ་དུ་བསམ་མོ། །
བུམ་པའི་དབང་ངོ༌། ། དེ་ནས་བཅོམ་ལྡན་འདས་མའི་སྐུ་ལས་བྱུང་བའི་བྱང་ཆུབ་ཀྱི་སེམས་དཀར་དམར་མཎྜལ་གྱི་ཐོད་པའི་བདུད་རྩི་དང་འདྲེས་པས། རྗེ་བཙུན་མ་ཉིད་ཀྱིས་བདག་གིས་ཁར་སྦྱིན་པར་བསམ་ཞིང༌། དངོས་སུ་འཐུང་བས་ལུས་ཐམས་ཅད་ཡེ་ཤེས་ཀྱི་བདུད་རྩིས་གང་བར་བསམ་ཞིང༌། ཨོཾ་ཨཱཿཧཱུྃ། ཞེས་བརྗོད། ངག་གི་དྲི་མ་དག གསང་བའི་དབང་ཐོབ་པར་བསམ། གསང་བའི་དབང་ངོ༌། ། དེ་ནས་ཡང་གཡོན་པའི་སྲིན་ལག་གིས་སིནྡྷུ་རའི་རྡུལ་ཚོན་བླངས་ཏེ།
རང་གི་གསང་གནས་དང༌། ལྟེ་བ་དང༌། སྙིང་ག་དང༌། མགྲིན་པ་དང༌། སྐྲ་མཚམས་རྣམས་སུ་རེག་པས། དེ་བཞིན་གཤེགས་པ་ཐམས་ཅད་ཀྱི་བྱང་ཆུབ་ཀྱི་སེམས་ཀྱི་ཐིག་ལེ་བདག་གི་བྷ་ག་ནས་ཞུགས་ནས་ལུས་ཐམས་ཅད་ཁྱབ་པས་རིམ་པ་བཞིན་ཡེ་ཤེས་ཀྱི་དགའ་བ་བཞི་སྐྱེས་པར་བསམ་ཞིང༌། ཨོཾ་སརྦ་ཏ་ཐཱ་ག་ཏ་ཨ་ནུ་ར་ག་ཏ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད། ཡིད་ཀྱི་དྲི་མ་དག ཤེས་རབ་ཡེ་ཤེས་ཀྱི་དབང་ཐོབ་པར་བསམ་མོ། །
ཤེས་རབ་ཡེ་ཤེས་ཀྱི་དབང་ངོ༌། ། དེ་ནས་རྡོ་རྗེ་རྣལ་འབྱོར་མས། དངོས་པོ་མེད་པའི་ཆོས་ཉིད་ཆོས། ། ནམ་མཁའ་ལྟ་བུར་དྲི་མ་དག ། སྟོང་ཉིད་ཡེ་ཤེས་རྡོ་རྗེ་ཡི། ། སྟོང་པ་ཉིད་དུ་རྣམ་པར་བསྒོམ། ། ཞེས་ཆོས་ཐམས་ཅད་སྟོང་པ་ཉིད་དུ་ངོ་སྤྲད་ནས། རང་ཉིད་ཀྱིས་སྟོང་པ་ཉིད་ཀྱི་ངང་ལས་སེམས་མཉམ་པར་བཞག་གོ ། དེ་ནས་ལུས་ངག་ཡིད་གསུམ་གྱི་དྲི་མ་དག དབང་བཞི་པ་ཐོབ་སྙམ་དུ་བསམས་ནས།
དབང་ཐམས་ཅད་གནང་བའི་བཀའ་དྲིན་གྱི་ལན་དུ། ལུས་ངག་ལོངས་སྤྱོད་ཐམས་ཅད་ཡིད་ཀྱིས་དབུལ་ལ། དེང་ནས་བརྩམས་ཏེ་བདག་བྲན་དུ། ། ཁྱེད་ལ་བདག་ནི་འབུལ་ལགས་ན། ། ཁྱེད་ཀྱིས་སློབ་མར་གཟུང་བ་དང༌། ། ཆ་ཡིས་ཀྱང་ནི་སྤྱད་དུ་གསོལ། ། ཞེས་ལན་གསུམ་བརྗོད་དོ། ། དེ་ནས་ཚོགས་ཀྱི་ཡོ་བྱད་རྣམས་བྱིན་གྱིས་རླབས་ནས་ཚོགས་ལ་ལོངས་སྤྱོད་པ་དང༌། གཤེགས་སུ་གསོལ་ནས། བདག་ཉིད་བསྲུང་བའི་བར་ཚོགས་ཀྱི་འཁོར་ལོ་བཞིན་བྱའོ། །
བྱེ་བྲག་ཏུ་སིནྡྷུ་རའི་དཀྱིལ་འཁོར་གྱི་ཡེ་ཤེས་པ་གཤེགས། དམ་ཚིག་པ་བདག་ལ་བསྡུ། སིནྡྷུ་ར་ཟ་མ་ཏོག་ལ་སོགས་པར་ལེགས་པར་བཟུང་ལ་ཕྱིས་རྡུལ་ཚོན་ལ་བསྲེ་བར་བྱའོ། ། ཚུལ་དེ་ལྟར་རྟག་ཏུ་བྱས་ན་སྡིག་པ་དམ་ཚིག་གི་ཉེས་པ་དང༌། བར་དུ་གཅོད་པ་ཐམས་ཅད་ཉེ་བར་ཞི་ཞིང༌། ཚེ་དང་དཔལ་འབྱོར་ཕུན་སུམ་ཚོགས་པ་ཐམས་ཅད་ཐོབ་སྟེ། དཔལ་རྡོ་རྗེ་རྣལ་འབྱོར་མས་བྱིན་གྱིས་བརླབས་ནས་མྱུར་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འགྱུར་རོ། ། མཁའ་སྤྱོད་དཔལ་གྱི་དཀྱིལ་འཁོར་དུ། ། བདག་ཉིད་ཞུགས་ནས་དབང་བླང་བའི། ། ཚུལ་འདི་ཟབ་མོའི་སྙིང་པོ་སྟེ། །
གསང་བ་ལས་ཀྱང་གསང་བ་ཡིན། ། དེ་ལྟར་མོད་ཀྱི་ཚུལ་འདི་ལ། ། དད་ཅིང་ཤེས་རབ་དྲན་གསལ་བ། ། གོ་གོ་ཅན་གྱིས་གསོལ་བཏབ་ནས། ། སྔགས་འཆང་འཕགས་པ་ཞེས་བྱས་སྦྱར། ། དགེ་བ་འདི་ཡིས་བདག་གཞན་ཀུན། ། འཇིག་རྟེན་འཇིག་རྟེན་འདས་པ་ཡི། ། མཁའ་ལ་སྤྱོད་པའི་དབང་ཐོབ་ནས། ། གཉིས་སུ་མེད་པར་རོལ་པར་ཤོག ། དཔལ་རྡོ་རྗེ་རྣལ་འབྱོར་མའི་དཀྱིལ་འཁོར་དུ་འཇུག་ཅིང་དབང་དང་དངོས་གྲུབ་མ་ལུས་པ་བླངས་པའི་ཆོ་ག་འདི་ནི་ལྕགས་ཕོ་རྟའི་ལོ་ཟླ་བ་བདུན་པའི་ཚེས་བཅོ་བརྒྱད་ཉིན་ཤངས་མདོའི་གཙུག་ལག་ཁང་དུ་སྦྱར་བའོ།།
༈ །ཨེདྷི།
ནཱ་རོ་མཁའ་སྤྱོད་ཀྱི་བྱིན་རླབས་ཀྱི་ཡི་གེ་རྗེ་སངས་རྒྱས་དཔལ་བཟང་གིས་མཛད་པ་བཞུགས་སོ།། ༈ །ན་མོ་གུ་རུ། ཡེ་ཤེས་མཁའ་འགྲོ་མ་ལུས་པའི། ། བསྡུ་དང་སྤྲོ་བའི་གཙོར་གྱུར་མ། ། མཁའ་སྤྱོད་མ་དཔལ་གཉིས་མེད་པའི། ། མི་བསྐྱོད་རྡོ་རྗེའི་ཞབས་ལ་འདུད། ། གསང་བ་བས་ཀྱང་ཆེས་གསང་བ། ། མཁའ་སྤྱོད་མ་དཔལ་དཀྱིལ་འཁོར་དུ། ། བདག་ཉིད་འཇུག་དང་སློབ་མ་ལ། །
དབང་སྐུར་ཆོ་ག་བྲི་བར་བྱ། ། དེ་ལ་གང་གིས་འཇུག་པའི་རྟེན་གྱི་གང་ཟག་དང༌། གང་ལ་འཇུག་པའི་ཆོ་གའི་རིམ་པའོ། ། དང་པོ་ནི། སྤྱིར་རྣལ་འབྱོར་གསང་མཐའི་ལམ་སྨིན་གྲོལ་གཉིས་ལས། ཕྱིའི་དབང་བཞི་རྫོགས་པར་ཐོབ་ནས། དམ་ཚིག་གི་ཚོགས་ལ་ལེགས་པར་གནས་པ། གྲོལ་ལམ་བསྐྱེད་རྫོགས་གཉིས་ལ་ཐོས་བསམ་གྱི་སྒྲོ་འདོགས་ཆོད་ནས། རྒྱུན་གྱི་ཉམས་ལེན་གནད་དུ་དྲིལ་ནས་བསྒོམ་པ་གཅིག་གིས། འདིའི་སིནྡྷུ་རའི་དཀྱིལ་འཁོར་དུ་བྱིན་གྱིས་རླབས་པ་དང༌།
རྗེས་སུ་གནང་བ་ཐོབ་ནས། ཉམས་ལེན་ཆགས་མེད་ཀྱི་ངང་ནས་འདིའི་བསྙེན་སྒྲུབ་ལེགས་པར་སོང་བ། ཁྱད་པར་གཞན་དོན་དུ་སློབ་མ་རྗེས་སུ་འཛིན་པའི་སྔོན་དུ་ཁ་གསོ་བའི་བསྙེན་སྒྲུབ་བྱས་ནས་གནང་བ་ཐོབ་པའོ། ། ཞེས་གསུངས་སོ། ། གཉིས་པ་ལ་སྦྱོར་བ་དངོས་གཞི། རྗེས་ཀྱི་བྱ་བ་དང་གསུམ་མོ། ། དང་པོ་ལ་གནས་དབེན་ཞིང་ཉམས་དགའ་བར། དུས་ཚེས་བཅུ་གཉིས་གང་ཡང་རུང་བ་ལ་ཇི་ལྟར་འོས་པར་བྱི་དོར་བྱ། འཐས་ཤིང་མཉམ་པའི་གཞིར་བ་བྱུང་ལྔའམ་དྲི་བཟང་གིས་བྱུགས། མཐོ་གང་སོགས་ཚད་ཀྱི་ཟླུམ་སྐོར་བྱ།
སོར་ཕྱེད་ཙམ་ཕྱིར་བསྐྱེད། ཟླུམ་སྐོར་དང་མཐུན་པར་གཉིས་ལས། ནང་གི་ཟླུམ་སྐོར་དང་མཐུན་པར་ཆོས་འབྱུང་གཉིས་ཀྱི་ཐིག་གདབ། དེ་ནས་ཆོས་འབྱུང་གཉིས་ཚོན་དམར་པོ། ཐིག་གི་གཅོད་མཚམས་རེ་ཁཱ་དཀར་པོ། ནང་གི་ཟླུམ་སྐོར་དང་ཆོས་འབྱུང་གི་བར་ཁྱམས་རྣམས་ལྗང་གུ། ཟླུམ་སྐོར་གཉིས་ཀའི་རེ་ཁཱ་དཀར་པོ། བར་གྱི་མུ་ཁྱུད་སྔོན་པོ་བྲི། དེ་ནས་མཐོ་གང་ལ་སོགས་པ་མཎྜལ་གྱི་སྟེང་དུ། སྔོན་ནས་ཚོན་དམར་པོ་བྱུགས་པའི་སྟེང་དུ་སིནྡྷུ་ར་ཁོད་སྙོམས་པར་བརྡལ།
གསེར་གྱི་ཐུར་མའམ། མེད་ན་རྡོ་རྗེའི་རྩེ་མོས། ཟླུམ་པོ་དང་པོ་དང་མཐུན་པར་ཆོས་འབྱུང་གྲུ་གསུམ་བྲིས་པའི་དབུས་སུ་བྃ་བྲིས་པའི་མཐར། མདུན་ནས་གཡོན་སྐོར་གྱིས་ཨོཾ་གསུམ་མ་ཨོཾ་ཨོཾ་ཨོཾ་དང༌། སརྦ་དང༌། བུདྡྷ་དང༌། ཌཱ་ཀི་དང༌། ནཱི་ཡེ་དང༌། བཛྲ་དང༌། ཝརྞ་དང༌།
ནཱི་ཡེ་དང༌། བཛྲ་དང༌། བཻ་རོ་དང༌། རྩ་ནཱི་ཡེ་དང༌། ཧཱུྃ་ཧཱུྃ་ཧཱུྃ་དང༌། ཕཊ་ཕཊ་ཕཊ་དང༌། སྭཱ་ཧཱ་རྣམས་རིམ་བཞིན། དེ་ཡང་ཤར་དྲང་པོར་ཨོཾ། བྱང་དུ་ཌཱ། ནུབ་ཏུ་ཎཱ།
ལྷོར་ནཱི་བྱུང་ན་ལེགས། མགོ་ཕྱིར་བསྟན་བྲིས། མདུན་རྒྱབ་གཉིས་སྤངས་པའི་གྲྭ་བཞིར་དགའ་བ་འཁྱིལ་པ་རེ་བྲིས། དེ་ནས་སྔར་གྱི་ཆོས་འབྱུང་ཉིས་བརྩེགས་ཀྱི་སྟེང་དུ་མཉྫི་བཙུགས་པའི་སྟེང་དུ། བུར་ཆང་ངམ། སྦྲང་ཆང་ངམ། ཆང་ལ་བདུད་རྩི་རིལ་བུ་བཏབ་པས་བཀང་བའི་ཐོད་པ་དཔྲལ་བ་རང་ལ་བསྟན་པ་བཞག དེ་ཉིད་ཀྱི་ཁར་དར་དམར་རམ། ལྭ་དམར་རམ། རས་དམར་པོས་བཅད།
དེའི་སྟེང་དུ་སིནྡྷུ་རའི་དཀྱིལ་འཁོར་བཞག དར་དམར་རམ། ལྭ་དམར་རམ། རས་དམར་ཁྲུ་གང་གི་གུར་ལ་སོགས་པ་ཕུབ། དེའི་ཁོར་ར་ཁོར་ཡུག་ཏུ་ཆུ་གཉིས་སྔོན་དུ་འགྲོ་བའི་ཉེར་སྤྱོད་བདེ་མཆོག་ཕྱི་མཆོད་ལྟར་ལེགས་པར་བཤམ་མོ། ། ཕྱག་བཞེས་ལ་ལྔ་ཚར་བདེ་མཆོག་ཕྱི་མཆོད་ལྟར་བཤམ་མོ། ། ཏིང་ལོ་སྡོང་བུ་ཅན་གྱི་ཕྱག་ལེན་ལ། ཟན་གཙང་མའི་རིལ་བུ་ཆུང་ངུ་སྡོང་བུ་གཙུགས་ནས་སློབ་མའི་གྲངས་དང་མཉམ་པ་མཎྜལ་གྱི་སྟེང་དུ་མདུན་དུ་བཞག གཞན་གདོང་གཡོགས་དམར་པོ་དང་མེ་ཏོག་གི་ཕྲེང་བ་སློབ་མའི་གྲངས་དང་མཉམ་པ་བཤམ་མོ། ། འཐོར་བའི་མེ་ཏོག་ཀྱང་བཤམ་མོ། །
སློབ་དཔོན་གྱི་མདུན་དུ་བུམ་པ་བཅུད་དང་ལྡན་པ་དང༌། ཁྱད་པར་མགུལ་ཆིངས་དམར་པོ་ཁ་རྒྱན་དུང་ཆོས་རྡོར་གཟུངས་རྣམས་བདེ་མཆོག་ལྟར་བཤམ་མོ། ། རྣལ་འབྱོར་པའི་མདུན་དུ་རྡོར་དྲིལ་ནང་མཆོད་དང་བཅས་པ་བཤམ། དེ་དག་ཆོ་གར་མ་གཏོགས་པའི་སྦྱོར་བའོ། ། གཏོགས་པའི་སྦྱོར་བ་ལ་ཚོགས་ཡོད་ན་སློབ་མས་མཎྜལ་སྔོན་དུ་བཏང་ནས་ཞུ་འབུལ་བྱ། དེ་ནས་སློབ་དཔོན་གྱི་ཐུགས་དམ་ལ་བསྐུལ། སྐྱབས་འགྲོ་སེམས་བསྐྱེད། རྡོ་རྗེ་སེམས་དཔའི་ཧེ་རུ་ཀའི་བསྒོམ་བཟླས་ཀྱི་རྒྱུད་སྦྱངས། བདག་བསྐྱེད་རྫོགས་པར་བྱ། འདི་ནི་ཤིན་ཏུ་གལ་ཆེ་བས་སྔར་བཤད་པ་སྦྱང་གཞི་སྦྱོང་བྱེད་ངོ་སྤྲོད་པ་ལྟར་ངེས་ཤེས་བསྐྱེད་དགོས་སོ། །
འདི་ནང་མཆོད་རྒྱས་འབྲིང་བསྡུས་པ་གང་ཡང་རུང་བས་སྐབས་དང་སྦྱར་ནས་བྱིན་གྱིས་བརླབས། མཉྫིའི་སྟེང་གི་ཐོད་པ་ཡང་དེ་ལྟར་བྱིན་གྱིས་བརླབས། དེ་ནས་སིནྡྷུ་རའི་དཀྱིལ་འཁོར་གསུམ་སུམྦྷ་ནིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཡྃ་ལས་རླུང༌། རྃ་ལས་མེ། བྃ་ལས་ཆུ། ལྃ་ལས་ས། སུྃ་ལས་རི་རབ་ཀྱི་སྟེང་དུ་ཨ་ལས་ཡེ་ཤེས་ཀྱི་ཀ་པཱ་ལ་བདུད་རྩི་ལྔས་གང་བའི་སྟེང་དུ། ཧཱུྃ་ལས་སྣ་ཚོགས་རྡོ་རྗེའི་ལྟེ་བ་ལ་ཧཱུྃ་གིས་མཚན་པ་ལས་འོད་ཟེར་ཕྱོགས་བཅུར་འཕྲོས་པ་ལས་རྡོ་རྗེའི་ས་གཞི།
ཁོར་ཡུག་རྡོ་རྗེའི་རྭ་བ་དྲྭ་བ། སྟེང་རྡོ་རྗེའི་གུར་དང་བླ་བྲེ། ཕྱི་རོལ་ཐམས་ཅད་མདའི་དྲྭ་བ་དང༌། ཡེ་ཤེས་ཀྱི་མེ་འབར་བ་དང་བཅས་པའི་ནང་དུ་དུར་ཁྲོད་ཆེན་པོ་བརྒྱད་ཀྱིས་བསྐོར་བའི་དབུས་སུ་ཞེས་རྒྱས་པར་རམ། ཡང་ན་འབྱུང་བཞི་རི་རབ་དང་བཅས་པའི་སྟེང་དུ་སྲུང་འཁོར་དུར་ཁྲོད་དང་བཅས་པའི་ནང་གི་དབུས་སུ་ཞེས་རྒྱས་བསྡུས་གཉིས་སྐབས་དང་སྦྱར་བའོ། ། ཀྃ་ལས་ཐོད་པ་བསྐྱེད་པ་མི་མཛད། རྒྱུ་མཚན་ངག་ལས་ཤེས་དགོས་སོ། ། ཡང་ཨེ་ལས་ཆོས་འབྱུང་གྲུ་གསུམ་ཉིས་བརྩེགས་ཀྱི་དབུས་སུ་བྃ་ཡིག་དམར་པོའི་མཐའ་མར་ཨོཾ་གསུམ་མས་བསྐོར་བ་ལས་འོད་ཟེར་འཕྲོས་པས་འཕགས་པ་མཆོད། སེམས་ཅན་གྱི་དོན་བྱས་ཚུར་འདུས་ཡིག་འབྲུ་རྣམས་ལ་ཐིམ་ཡོངས་སུ་གྱུར་པ་ལས། རྡོ་རྗེ་ཕག་མོ་སྣ་ཚོགས་པདྨ་དང་ཉི་མའི་སྟེང་ན་ཞབས་གཡས་བརྐྱང་བས་དུས་མཚན་མ་དམར་མོའི་ནུ་མའི་སྟེང་ནས་མནན་པ།
གཡོན་བསྐུམ་པས་འཇིགས་བྱེད་ནག་པོ་མགོ་བོ་རྒྱབ་ཏུ་བལྟབ་ནས་མནན་པ། སྐུ་མདོག་དམར་མོ་བསྐལ་པའི་མེ་ལྟ་བུའི་གཟི་བརྗིད་ཅན་མ། ཞལ་གཅིག་ཕྱག་གཉིས་སྤྱན་གསུམ་དང་ལྡན་པ། གཡས་པས་རྡོ་རྗེས་མཚན་པའི་གྲི་གུག་ཁ་ཐུར་དུ་འཕྱང་བ། གཡོན་པས་ཐོད་པ་ཁྲག་གིས་བཀང་བ་སྟེང་གི་ཕྱོགས་སུ་བཟུང་སྟེ། ཞལ་གྱེན་དུ་ཕྱོགས་པས་གསོལ་བ། ཕྲག་པ་གཡོན་པར་རྡོ་རྗེས་མཚན་པའི་ཁ་ཊྭཱཾ་ག་ལ་ཌཱ་མ་རུ་དང་དྲིལ་བུ་དང་བ་དན་རྩེ་གསུམ་པ་འཕྱང་བཞིན་པ་བསྣམས་པ། དབུ་སྐྲ་ནག་པོ་སིལ་བུར་གྱུར་པ། མི་མགོ་སྐམ་པོ་ལྔའི་དབུ་རྒྱན་དང༌། སྐམ་པོ་ལྔ་བཅུའི་དོ་ཤལ་ཅན།
གཅེར་བུ་ཕྱག་རྒྱ་ལྔས་བརྒྱན་པ། ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། ཕཻཾ། རང་གི་སྙིང་གའི་བྃ་ལས་འོད་ཟེར་འཕྲོས་པས་རྗེ་བཙུན་རྡོ་རྗེ་རྣལ་འབྱོར་མ་ལ་སངས་རྒྱས་དང་བྱང་ཆུབ་སེམས་དཔའ་དཔའ་བོ་དང་རྣལ་འབྱོར་མའི་ཚོགས་དཔག་ཏུ་མེད་པས་བསྐོར་བ་བཛྲ་ས་མཱ་ཛཿ ཛཿཧཱུྃ་བཾ་ཧོཿ ཨོཾ་ཡོ་ག་ཤུདྡྷ༴ གནས་རྣམས་སུ་ཟླ་བའི་གདན་ལ་ལྟེ་བར་ཨོཾ་བྃ་དམར་མོ་རྡོ་རྗེ་ཕག་མོ་ནས། ཡན་ལག་ཐམས་ཅད་ཕཊ་ཕཊ་དུ་ཁ་ཙཎྜི་ཀའི་ངོ་བོ། ཞེས་པའི་བར་སྒྲུབ་ཐབས་བཞིན་ནོ། ། སླར་ཡང་རང་གི་ཐུགས་ཀ་ནས་འོད་འཕྲོས་པས་དབང་གི་ལྷ་དཔལ་འཁོར་ལོ་བདེ་མཆོག་གི་ལྷ་ཚོགས་མདུན་གྱི་ནམ་མཁར་ཨོཾ་བཛྲ་ས་མཱ་ཛཿ
མཆོད་དམ་མ་མཆོད་ནའང༌། དེ་བཞིན་གཤེགས་པ་ཐམས་ཅད་ཀྱིས་འདི་ལ་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས། ཇི་ལྟར་བལྟམས་པ་ནས། སརྦ་ཏ་ཐཱ་ག་ཏ་ཤྲཱི་ཡེ་ཧཱུྃ། ཙཀྲ་བི་ར་སྟྭཾ་ཨ་བྷི་ཥིཉྩ་མི། ཞེས་བུམ་པའི་ཆུས་སྤྱི་བོ་ནས་དབང་བསྐུར་སྐུ་གང༌། དྲི་མ་དག ཆུ་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུ་བརྒྱན། སྤྲོས་པ་ལ་དགའ་ན་རྩ་བའི་བླ་མ་རྗེ་བཙུན་རྡོ་རྗེ་ཆོས་ཀྱི་རྣམ་པ་ལ་བརྒྱུད་པའི་བླ་མ་རྣམས་དང་དཔའ་བོ་དང་རྣལ་འབྱོར་མའི་ཚོགས་ཀྱིས་བསྐོར་བ་མཆོད་པའི་ཞིང་དུ་ཨོཾ་བཛྲ༴
བདེ་མཆོག་ལྟར་མཆོད་པ་བསངས་སྦྱངས་བྱིན་གྱིས་རླབས། ཨོཾ་སརྦ་ཏ་ཐཱ་ག་ཏ་སརྦ་ཝཱི་ར་ཡོ་གི་ནི་སྔོན་དུ་སོང་བའི་ཆུ་གཉིས་ཉེར་སྤྱོད་ལྔ། གཎྜེ་ར་ཎཱིའི་བར་ཏིང་ངེ་འཛིན་སྔགས་དང་ཕྱག་རྒྱ་དང་བཅས་པས་ལེགས་པར་མཆོད། སྤྲོས་པ་ལ་དགའ་ན་སྔར་གྱི་སྔགས་སྔོན་སོང་གི་རཱུ་པ་ཀ་མ་གུ་ན་སོགས་འདོད་ཡོན་ལྔ་ཏིང་ངེ་འཛིན་སྔགས་དང་ཕྱག་རྒྱས་མཆོད་པ་ནི་ཕྱིའི་མཆོད་པའོ། ། ནང་མཆོད་བྱིན་བརླབས་རྒྱས་པར་བྱས་ལ། ཨོཾ་ཕྱོགས་བཅུ་དུས་གསུམ་ནས་རྩ་བའི་བླ་མའི་ཞལ་དུ་ཨོཾ་ཨཱཿཧཱུྃ། དེ་ནས་རྡོ་རྗེ་འཆང༌། རྡོ་རྗེ་རྣལ་འབྱོར་མ། སློབ་དཔོན་དྲིལ་བུ་པ། ཌཻཾ་གི་པ།
ཨནྡྷར་པ། ཏཻ་ལོ་པ། ནཱ་རོ་པ་རིང་བརྒྱུད་དོ། ། ཉེ་བརྒྱུད་ལ་རྡོ་རྗེ་འཆང༌། རྡོ་རྗེ་རྣལ་འབྱོར་མ། དཔལ་ནཱ་རོ་ཏ་པ། འདི་མན་ཆད་གཉིས་འདྲ། ཕམ་ཐིང་པ་སྐུ་མཆེད། ཀློག་སྐྱ་ཤེས་རབ་བརྩེགས། མལ་ལོ་ཙཱ་བ་བློ་གྲོས་གྲགས།
ས་སྐྱ་པ་ཆེན་པོ་ཀུན་དགའ་སྙིང་པོ། རྗེ་བཙུན་བསོད་ནམས་རྩེ་མོ། རྗེ་བཙུན་གྲགས་པ་རྒྱལ་མཚན། ཆོས་རྗེ་ས་སྐྱ་པཎ་ཆེན། འཕགས་པ་རིན་པོ་ཆེ། ཞང་དཀོན་མཆོག་དཔལ། བྲལ་ཕུག་པ་བསོད་ནམས་དཔལ། དཔལ་ལྡན་བླ་མ་དམ་པ་བསོད་ནམས་རྒྱལ་མཚན་དཔལ་བཟང་པོ། ཆོས་རྗེ་དཔལ་ལྡན་ཚུལ་ཁྲིམས། ཆོས་རྗེ་ཡེ་ཤེས་རྒྱལ་མཚན།
ཆོས་རྗེ་རྡོ་རྗེ་འཆང་ཀུན་དགའ་བཟང་པོ། རྩ་བའི་བླ་མ་དམ་པའི་ཞལ་དུ་འབྲུ་གསུམ་གྱིས་དབུལ་ལོ། ། གཞན་ཡང་ཆོས་ཀྱི་བཀའ་དྲིན་མནོས་པའི་བླ་མ་དམ་པ་རྣམས་ཀྱི་ཞལ་དུ་ཨོཾ་གསུམ་མས། ཡི་དམ་གྱི་ལྷ་རྡོ་རྗེ་རྣལ་འབྱོར་མའི་ཞལ་དུ༴ གཞན་ཡང་རྒྱུད་སྡེ་ཆེན་པོ་བཞི་དང་འབྲེལ་བའི་ཡི་དམ་དཀྱིལ་འཁོར་གྱི་ལྷ་ཚོགས་ཐམས་ཅད་ཀྱི་ཞལ་དུ༴ རང་གི་ལྕེ་རྩེ། མགྲིན་པ། དཔྲལ་བ། སྙིང་ག་རྣམས་སུ་འབྲུ་གསུམ་གྱིས་རེག་པས། ལུས་དཀྱིལ་ལམ་ཕུང་ཁམས་སྐྱེ་མཆེད་ལྷའི་ངོ་བོ་བསམས་ལ་བདེ་བས་ཚིམ་པར་བསྒོམ།
དེ་ནས་ཆོས་སྐྱོང་མགོན་པོ་ལྕམ་དྲལ། ཡེ་ཤེས་ཀྱི་མགོན་པོ་གདོང་བཞི་པ། ལས་མགོན་རྣམས་ཀྱི་སྔགས་ལ་འབྲུ་གསུམ་བཏགས་ལ་དབུལ། དེ་ནས་སངས་རྒྱས་མཁའ་འགྲོ། རྡོ་རྗེ༴ པདྨ༴ རིན་ཆེན༴ ལས་ཀྱི་སྟེ་སྡེ་ལྔའི་ཚོགས་ཐམས་ཅད་ཀྱི་ཞལ་དུ༴ གཞན་ཡང་ཡུལ་ཉེར་བཞི། གནས་སོ་གཉིས།
དུར་ཁྲོད་ཆེན་པོ་བརྒྱད་ལ་གནས་པའི་དཔའ་བོ་དང་རྣལ་འབྱོར་མའི་སྤྲུལ་སྐུའི་འགྲོ་བ་སེམས་ཅན་ཐམས་ཅད་ཀྱི་དོན་མཛད་པ་ཐམས་ཅད་ཀྱི་ཞལ་དུ་ཨོཾ་ཨཱཿཧཱུྃ། འདི་མན་རིགས་དྲུག་གི་བར་བདེ་མཆོག་ལྟར་རོ། ། རང་གི་ལྕེ་ལ་བཞག་པས་གསུང་རྡོ་རྗེ་མཉེས་པར་བསམ། དེ་ནས་ཡིད་འབྱུང་གི་མཆོད་པ་བདེ་མཆོག་ལྟར་རྒྱས་པར་བྱ། དེ་ནས་བསྟོད་པ་ནི་ཡུམ་གྱི་རྐང་བརྒྱད་སྐབས་སུ་བབས་པས་བྱ། གཞན་གང་ཤེས་ཀྱི་བསྟོད། གཏོར་མ་འདིར་བསྔོ་བའམ། བདག་འཇུག་གི་རྗེས་སུ་བསྔོ་བ་གཉིས་ལས་ཚོགས་དང་འབྲེལ་ན་འོག་ཏུ་བསྔོ་བ་བདེའོ། ། དེ་ནས་བུམ་པ་བསྒྲུབ་པ་ནི། སུམྦྷ་ནིས་བསངས།
སྭ་བྷཱ་ཝས་སྦྱངས། སྟོང་པའི་ངང་ལས་པྃ་ལས་པདྨ། ཨ་ལས་ཟླ་བའི་སྟེང་དུ་བྷཱུྃ་ལས་རིན་པོ་ཆེའི་བུམ་པ་བདེ་མཆོག་ལྟར་བསྐྱེད། ནང་ཆུ་དང་བཅུད་ཀྱིས་གང་བའི་དབུས་སུ་ཨེ་ལས་རིགས་བདག་གི་བར་དུ་མདུན་བསྐྱེད་ལྟར་བསྐྱེད། ཨོཾ་སརྦ་ཏ་ཐཱ་ག་ཏ་བཛྲ་ཡོ་གི་ནི་སྔོན་སོང་གི་ཉེར་སྤྱོད་ལྔ། གཎྜེ་ར་ཎི་དང༌། དེ་སྔོན་སོང་གི་ནང་མཆོད། དཔལ་ལྡན་རྡོ་རྗེ་མཁའ་འགྲོ་མ། ། ཞེས་ཚིགས་བཅད་གཅིག་གིས་བསྟོད། དེ་ནས་དམིགས་པ་བདེ་མཆོག་དང་འདྲ།
ཨོཾ་གསུམ་མ་བརྒྱ་རྩ་དང༌། ཧཱུྃ་བཞི་པ། ཨ་བྷི་ཥེ་ཀ་ཏ་ཇི་ལྟར་རིགས་པས་ཉེར་གཅིག་ཡན་བཟླ། གོང་བཞིན་མཆོད་བསྟོད་བསྡུས་པ་བྱ། བཅོམ་ལྡན་རྡོ་རྗེ་མཁའ་འགྲོ་མས་བདག་དང་སེམས་ཅན་ཐམས་ཅད་མཁའ་སྤྱོད་དུ་འཁྲིད་པར་མཛད་དུ་གསོལ། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མ་ལུས་པ་སྩལ་དུ་གསོལ། ཡིག་བརྒྱ་གསུམ་བཟླས། མ་འབྱོར་པ་དང་སོགས་ཀྱིས་བཟོད་པར་གསོལ། དུང་ཆོས་ཀྱི་མཆོད་ཡོན་ཕུལ། ཨོཾ་ཨཱཿཧཱུྃ་གིས་བུམ་དབང་གི་ལྷ་ཞུ་བ་ལས་བུམ་པའི་ཆུ་ནུས་པ་དང་ལྡན་པར་གྱུར།
ཞེས་བརྗོད་དོ། ། དེ་ནས་བདག་འཇུག་ལ་མདུན་བསྐྱེད་ཀྱི་གཙོ་མོ་དང་བླ་མ་གཉིས་སུ་མེད་པ་ལ་དཔའ་བོ་དང་རྣལ་འབྱོར་མའི་ཚོགས་དཔག་ཏུ་མེད་པས་བསྐོར་བ་མངོན་སུམ་ལྟར་དམིགས་ལ། དེ་ཐམས་ཅད་དགོངས་པ་རྩེ་གཅིག་པས་བདག་ལ་དགོངས་པ། སློབ་མ་དབང་བསྐུར་གྱི་མཚམས་སྦྱོར་གྱི་ཚིག་དོན་རྣམས་དགོས་ཀྱང༌། བསྒོམ་དོན་གྱི་ངག་འདོན་རྣམས་བཞག དཀྱུས་ཀྱི་ཚིག་རྣམས་ངག་འདོན་དང་བཅས་པ་བླང་ངོ༌། ། དེ་ནས་སློབ་མ་ལ་དབང་བསྐུར་བ་ལ། སློབ་མ་གཅིག་ནས་གསུམ་ཉེར་ལྔའི་བར་ཡན་ཆད་གང་ཡིན་ཡང་རུང༌། ཁྲུས་བྱས་ནས་གྲལ་ལ་འཁོད་པ་ལ་ལས་སློབ་ཀྱིས་མེ་ཏོག་བཀྱེ་བསྡུ་བྱས་ལ། དེ་ནས་བླ་མས།
ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་རྗེ་བཙུན་རྡོ་རྗེ་རྣལ་འབྱོར་མའི་གོ་འཕང་ཐོབ་པར་བྱ། དེའི་ཆེད་དུ་ཉམས་ལེན་བྱིན་བརླབས་ཟབ་མོའི་རིམ་པ་རྣམས་གསན་ནས་ཐུགས་ཉམས་སུ་བཞེས་སྙམ་པས་གསན་འཚལ། འདིར་རྣལ་འབྱོར་གྱི་དབང་ཕྱུག་ནཱ་རོ་ཏ་པ་ཆེན་པོས་གཞན་ལ་མ་གནང་བའི་ཕམ་ཐིང་པ་སྐུ་མཆེད་ལ་གནང་བའི་གདམས་པ་ནི། བསྐྱེད་པའི་རིམ་པ་ཕག་མོ་མཁའ་སྤྱོད་མ་དང༌། རྫོགས་པའི་རིམ་པ་རྩ་དབུ་མ། ལམ་གྱི་ཡན་ལག་པྲ་སེན་དབབ་པ། སྨན་ཆེན་པོའི་བཅུད་ལེན། གནོད་སྦྱིན་མོ་དབང་དུ་བྱ་བ་དང་ལྔ་ཡོད་པ་ལས། བསྐྱེད་པའི་རིམ་པ་ཕག་མོ་མཁའ་སྤྱོད་འདི་ཉིད། བདེ་མཆོག་རྩ་རྒྱུད་ལེའུ་བཞི་བཅུ་རྩ་བདུན་པར་རྣལ་འབྱོར་མའི་ཉེ་སྙིང་ལ་བརྟེན་ནས་མཁའ་སྤྱོད་སྒྲུབ་པའི་ཐབས་གསུངས་པ་འདི་ཉིད།
དཔལ་ནཱ་རོ་ཏ་པ་ཆེན་པོས་བསྐྱེད་རིམ་ཟབ་མོ་མཁའ་སྤྱོད་སྒྲུབ་པའི་ཐབས་གསུངས་པ་དེ་ཉིད་ཉམས་སུ་ལེན་པ་ལ་སློབ་དཔོན་དང་སློབ་མའི་མཚན་ཉིད་སྔར་བཤད་པ་དང་ལྡན་པས། དུས་ཚོགས་གསོག་པར་འདོད་པས་ཡར་ངོའི་ཚེས་བཅུ་དང༌། དམ་ཚིག་ཉམས་པ་སོགས་སྒྲིབ་པ་བྱང་བར་འདོད་པས་མར་ངོའི་ཚེས་བཅུ་ལ་བྱ་བར་བཤད་པས། དེ་ལ་སྔོན་འགྲོ་སློབ་དཔོན་གྱི་ལས། དངོས་གཞི་སློབ་མ་ལ་བྱ་བ། མཇུག་ཡོན་དབུལ་བ་དང་གསུམ་གྱིས་བསྡུས་པ་ལས། དང་པོ་ལ་བདག་བསྐྱེད་བཟླས་པ་དང་བཅས་པ། མདུན་བསྐྱེད་བསྒྲུབ་ཅིང་མཆོད་པ། བུམ་པ་བཟླས་པ། བདག་ཉིད་འཇུག་ཅིང་དབང་བླང་བ།
གཏོར་མ་དང་ཚོགས་མཆོད་དགོས་པ་རྣམས་ལེགས་པར་གྲུབ་པར་བགྱིས་སོ། ། གཉིས་པ་སློབ་མ་ལ་བྱ་བའི་རིམ་པ་ནི། རྗེ་བཙུན་གྱིས། དད་པ་མེད་པའི་སེམས་ཀྱིས་ནི། ། ལེགས་པའི་སངས་རྒྱས་ཕྱིར་བཟློག་ལྟར། ། དད་པས་བསྐྲུན་པའི་སེམས་ཀྱིས་ནི། ། ཕན་པའི་སེམས་ཀྱིས་འདིར་འཇུག་བྱ། ། ཞེས་བཤད་པས། འདིར་ལུས་སེམས་རྡོ་རྗེ་ཕག་མོར་སྔར་ཡོད་པ་བྱིན་རླབས་ཟབ་མོས་ངོ་ཤེས་པར་བྱས་ནས་ཉམས་སུ་ལེན་པ་ཡིན་ལ། དེ་ལ་བླ་མ་དང་ཡི་དམ་ལ་མི་ཕྱེད་པའི་དད་པ་དང་ལྡན་པ་ལ།
བླ་མས་བྱིན་གྱིས་བརླབས་པའི་དུས་ཀྱི་ཉམས་དང་སྤྱོད་པ་དེ་ལ་ངེས་ཤེས་བསྐྱེད་ནས། དེའི་རྒྱུན་སྐྱོང་བ་ཡིན་པས། མོས་གུས་བཅོས་མ་མ་ཡིན་པ་ཀུན་ནས་བསླངས་ལ་མཎྜལ་ཕུལ་མཛོད། དེ་ལྟར་རང་གི་ལུས་ལོངས་སྤྱོད་དགེ་བའི་རྩ་བ་དང་བཅས་པ་ཡོན་དུ་ཕུལ་ནས། སྙིང་གི་དཀྱིལ་རྐང་གི་ཁོང་ནས་གསོལ་བ་གདབ་པ་འདིའི་རྗེས་ཟློས་མཛོད། སངས་རྒྱས་ཀུན་གྱི་རང་བཞིན་སྐུ། ། བླ་མའི་མཆོག་ལ་བདག་གསོལ་འདེབས། ། དཔལ་ལྡན་རྡོ་རྗེ་མཁའ་འགྲོ་མས། ། བདག་ལ་བྱིན་གྱིས་བརླབས་ཏུ་གསོལ། ། ཞེས་ལན་གསུམ་གྱིས་གསོལ་བ་གདབ།
འདི་རྗེ་བཙུན་ཆེན་པོས་གསུངས། དེ་ལྟར་གསོལ་བ་བཏབ་པས་སིནྡྷུ་རའི་དཀྱིལ་འཁོར་དུ་འཇུག་པ་དང༌། བཅུག་ནས་དབང་བསྐུར་བ་གཉིས་ལས། དང་པོ་ལའང་གཉིས་ལས། ཕྱིའི་འཇུག་པའི་དོན་དུ་དམིགས་པ་འདི་བཞིན་མཛོད། བདེ་ཆེན་ལྷན་ཅིག་སྐྱེས་པ་ཀུན་རྫོབ་སིནྡྷུ་རའི་རྟེན་དང་བརྟེན་པར་ཤར་བ། མ་རིག་པས་སྒྲིབ་ནས་མ་མཐོང་བ་མཚོན་པའི་ཕྱིར། གདོང་རས་ཡུག་དམར་པོ་རེ་རེས་བཅིང་བར་མོས། ཨ་ཁཾ་ཝཱི་ར་ཧཱུྃ་གིས་བཅིང༌། རྗེ་བཙུན་རྡོ་རྗེ་རྣལ་འབྱོར་མ་དང་མཇལ་བའི་ཚེ་ཕྱག་སྟོང་པར་མཇལ་དུ་མི་རུང་བས་མེ་ཏོག་ཕྲེང་བའི་ཕྱག་ཏུ་གཏད་པའི་མོས་པ་མཛོད།
སྔར་གྱི་སྔགས་ཀྱི་གཏད་དོ། ། སིནྡྷུ་རའི་དཀྱིལ་འཁོར་ལས་ཁཎྜ་རོ་ཧི་དཔག་ཏུ་མེད་པ་འཕྲོས་བྱུང་སྟེ། བྱིན་རླབས་ཟབ་མོ་ཞུ་བ་ལ་བར་དུ་གཅོད་པའི་བགེགས་དང་ལོག་འདྲེན་ཐམས་ཅད་རིང་དུ་བསྐྲད་པར་མོས་པ་མཛོད། ཀུ་ཤས་ཆུ་བྲན། སུམྦྷ་ནི་བཟླས། ནང་མཆོད་འབྲུ་གསུམ་གྱིས་ལྕེ་ལ་བཞག་པ་མྱང་བས་ལུས་སེམས་བདེ་བས་གང༌། ནང་གི་བར་ཆད་ཐམས་ཅད་དག་པར་མོས་པ་མཛོད། རིགས་དང་འདུན་པ་དྲི་བར་གདགས། བུ་ཁྱོད་སུ་ཡིན་ཅི་ལ་དགའ། ། ཐེག་པ་ཆེན་པོའི་རིགས་ཅན་བདེ་ཆེན་ལ་འདུན་ཞིང་བདེ་ཆེན་ལ་དགའ་སྙམ་པས་འདིའི་རྗེས་ཟློས་མཛོད།
སྐལ་བཟང་བདག་ནི་བདེ་ཆེན་ལའོ། ། ཆེད་དུ་བྱ་བ་ངེས་པའི་ཕྱིར། དེ་ཡིས་བུ་ལ་ཅི་ཞིག་བྱ། ། ཞེས་དྲིས་པའི་ལན་དུ་སེམས་ཅན་ཐམས་ཅད་ཀྱི་དོན་དུ་རྡོ་རྗེ་རྣལ་འབྱོར་མའི་གོ་འཕང་ཐོབ་པར་འདོད་པས་འདིའི་རྗེས་ཟློས་མཛོད། སངས་རྒྱས་མཆོག་གི་དམ་ཚིག་གོ ། དེ་ལ་ནང་གི་སེམས་བསྐྱེད་མཛད་དགོས་པས་དམིགས་པ་འདི་བཞིན་མཛོད། སེམས་ཅན་ཐམས་ཅད་ལ་ཕན་བདེ་བསམ་གྱིས་མི་ཁྱབ་པར་བསྒྲུབ། དེའི་ཆེད་དུ་རྣལ་འབྱོར་མའི་གོ་འཕང་ཐོབ་པར་བྱའོ་སྙམ་པའི་སེམས་དུང་པ་བསྐྱེད་མཛོད། སེམས་དེ་ཁྱེད་རང་རྣམས་ཡི་དམ་དུ་གསལ་པའི་ཐུགས་ཀའི་ཀུན་རྫོབ་བྱང་ཆུབ་སེམས་ཀྱི་ངོ་བོ་ཟླ་བའི་དཀྱིལ་འཁོར་ཆ་ཤས་ཡོངས་སུ་རྫོགས་པ་རེ་གསལ་ལམ་གྱིས་ཤར་བར་དུང་པ་མཛོད། ཡང་ཆོས་ཐམས་ཅད་སྤྲོས་པའི་མཐའ་དང་བྲལ་བ་ཡིན་ནོ་སྙམ་པས་ཅུང་ཟད་མི་རྟོག་པའི་ངང་ལས་མཉམ་པར་གཞོག་མཛོད།
མཉམ་གཞག་དེ་ལས་ལངས་པས་ཟླ་བའི་སྟེང་དུ་དོན་དམ་བྱང་ཆུབ་སེམས་ཀྱི་ངོ་བོ་རྡོ་རྗེ་དཀར་པོ་རྩེ་ལྔ་པ་འོད་ཟེར་འཕྲོ་བ་གསལ་ལམ་གྱིས་ཤར་བར་མོས་པ་མཛོད། དེ་ལྟ་བུའི་བདེན་པ་གཉིས་དབྱེར་མེད་དུ་སེམས་བསྐྱེད་སྙམ་པས་འདིའི་རྗེས་ཟློས་མཛོད། ཨོཾ་ཡོ་ག་ཙིཏྟ་ཨུ་པ་ཏ་ཡ་མི། དེ་ནས་རྣལ་འབྱོར་མའི་གོ་འཕང་མ་ཐོབ་ཀྱི་བར་དུ་བརྟན་པར་བྱས་པའི་མོས་པ་མཛོད། སུ་ར་ཏེ་ས་མ་ཡ་སྟྭཾ་སོགས་ཆེས་གསང་བའི་གནད་འདི་ལྟ་བུ་ནི། དམ་ཚིག་དང་མི་ལྡན་པ་དང༌། ལྡན་ཡང་མ་དད་པ་ལ་སྨྲར་མི་རུང་ཞེས་གདམས་པར་གདའ་སྟེ། དེང་ཁྱོད་རྣལ་འབྱོར་མ་ཐམས་ཅད་ཀྱི་རིགས་སུ་ཞུགས་ཀྱི། རྣལ་འབྱོར་མ་ཐམས་ཅད་ཀྱི་གསང་བ་དམ་པ་འདི། རྣལ་འབྱོར་མ་ཐམས་ཅད་ཀྱི་དཀྱིལ་འཁོར་དུ་མ་ཞུགས་པ་རྣམས་ཀྱི་མདུན་དུ་སྨྲ་བར་མི་བྱ་སྟེ།
མ་དད་པ་རྣམས་ལ་མ་ཡིན་ནོ། ། སློབ་དཔོན་རྣལ་འབྱོར་མར་གསལ་བའི་ཕྱག་ན་གནས་པའི་རྡོ་རྗེ་ལ་བཟུང་སྟེ། དཀྱིལ་འཁོར་གྱི་དབུས་ན་རྣལ་འབྱོར་མ་བཞུགས་པའི་དྲུང་དུ་སླེབ་པའི་མོས་པ་བྱས་ལ་འདིའི་རྗེས་ཟློས་མཛོད། ཛཿཧཱུྃ་བཾ་ཧོཿ དེ་རྣམས་ཀྱི་ཕྱི་འཇུག་སོང༌། ནང་འཇུག་གི་དོན་དུ་དམིགས་པ་འདི་བཞིན་མཛོད། ཐོག་མ་མེད་པ་ནས་ཀུན་གཞིའི་དོན་གྱི་བག་ཆགས་ཐམས་ཅད་དང༌། སྡོམ་པ་དང་འགལ་བའི་ཉེས་ལྟུང་ཐམས་ཅད་དང༌། ཁྱད་པར་དུ་ཡི་དམ་ལ་མ་དད་མ་གུས་པ་དང༌། བསྙེན་པ་དང་སྒྲུབ་པ་ལ་གཡེལ་བ།
མཆོད་པ་དང་གཏོར་མ་ལ་མི་བརྩོན་པ་ལ་སོགས་པའི་སྡིག་སྒྲིབ་བག་ཆགས་དང་བཅས་པ་འཇིགས་ཤིང་སྐྲག་པ། གནོང་ཞིང་འགྱོད་པས་མི་འཆབ་ཅིང་མི་སྦེད་ཅིང་སླན་ཆད་བསྡམ་པའི་སེམས་ཀྱིས་བླ་མ་དང་དཀྱིལ་འཁོར། སངས་རྒྱས་དང་བྱང་ཆུབ་སེམས་དཔའ་དཔའ་བོ་རྣལ་འབྱོར་མའི་ཚོགས་ཀྱིས་བསྐོར་བའི་སྤྱན་སྔར་མཐོལ་བཤགས་སོ་སྙམ་པའི་རྒྱུན་བཤགས་སྔོན་དུ་འགྲོ་བའི་བྱང་ཆུབ་མཆོག་ཏུ་སེམས་བསྐྱེད་པ་འདིའི་རྗེས་ཟློས་མཛོད། དཀོན་མཆོག་གསུམ་ལ་བདག་སྐྱབས་སོགས་གསུམ། རིགས་ལྔ་སྤྱི་དང་ཁྱད་པར་སོ་སོའི་དམ་ཚིག་གི་གོང་དུ་སྤེལ་སྙམ་པས་འདིའི་རྗེས་ཟློས་མཛོད། སྲས་བཅས་སངས་རྒྱས་ཐམས་ཅད་དང༌། ། ཞེས་སོགས་གསུམ་བརྗོད། དམ་ཚིག་གི་སྡོམ་པ་མ་ལུས་པ་བཟུང་ཞིང༌། ཁྱད་པར་དུ་གཡོན་པའི་ཀུན་སྤྱོད་ཀྱི་དམ་ཚིག་ནི། སྤྱིར་བུད་མེད་ལ་མི་དམོད་པ་དང༌།
ཁྱད་པར་ཤེས་རབ་ལ་མ་བརྟེན་པའི་དམ་ཚིག་གི་བརྒྱད་པོ་བཟུང་སྙམ་པས་འདིའི་རྗེས་ཟློས་མཛོད། སངས་རྒྱས་ཆོས་དང་དགེ་འདུན་ལ། ། རྟག་པར་བདག་ནི་སྐྱབས་སུ་མཆི། ། རྣལ་འབྱོར་གསང་སྔགས་མཁའ་འགྲོ་མ། ། འཁོར་ལོ་གསུམ་གྱི་བདག་ཉིད་ཅན། ། ཀུན་ལ་རྟག་ཏུ་སྐྱབས་སུ་མཆི། ། དཔའ་བོ་དཔའ་མོ་དབང་ལྷ་མོ། ། བྱང་ཆུབ་སེམས་དཔའི་བདག་ཉིད་ཆེ། ། ཁྱད་པར་དུ་ཡང་སློབ་དཔོན་ལ། ། རྟག་པར་བདག་ནི་སྐྱབས་སུ་མཆི། །
དཔལ་ལྡན་ཁྲག་འཐུང་སོགས་དཔལ་མོ། ། རྣལ་འབྱོར་མ་དང་སྣང་མཛད་སོགས། ། བྱང་ཆུབ་སེམས་དཔའ་དཔག་མེད་པ། ། ཐམས་ཅད་བདག་ལ་དགོངས་སུ་གསོལ། ། བདག་གིས་དུས་འདི་ནས་བཟུང་སྟེ། ། ཇི་སྲིད་གཉིས་མེད་ལ་གནས་པ། ། དེ་ཡང་ཚངས་སྤྱོད་གཉིས་མེད་པ། ། ཉི་ཤུ་རྩ་གཉིས་ལེགས་པར་བསྲུང༌། ། ལན་གསུམ་བརྗོད། དངོས་གཞིའི་རིམ་པ་ལ།
བླ་མ་རྣལ་འབྱོར་མ་གསལ་བ་དང༌། སིནྡྷུ་རའི་དབུས་སུ་བཞུགས་པའི་ཡི་དམ་ལྷའི་ཐུགས་ཀ་ནས་འོད་ཟེར་དཔག་ཏུ་མེད་པ་འཕྲོས་ཁྱེད་རང་རྣམས་ཀྱི་ལུས་ལ་ཕོག་པས། ཐོག་མ་མེད་ནས་ལས་ཀྱི་སྡིག་སྒྲིབ་བག་ཆགས་དང་བཅས་པ་དང༌། རྣམ་སྨིན་ཤ་རུས་ཀྱི་བར་དུ་སྦྱངས་ཏེ། མི་དམིགས་པ་སྟོང་པ་ཉིད་དུ་གྱུར། སྟོང་པའི་ངང་ལས་ཨེ་ལས་ཆོས་འབྱུང་ཉིས་བརྩེགས་ཀྱི་དབུས་སུ་བྃ་ཡིག་དམར་པོའི་མཐར་ཨོཾ་གསུམ་མས་བསྐོར་བ་རྣམས་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་སྡིག་སྒྲིབ་བག་ཆགས་དང་བཅས་པ་སྦྱངས། རྣལ་འབྱོར་མའི་སྐུར་གྱུར། དེ་རྣམས་འོད་ཀྱི་རྣམ་པས་ཚུར་འདུས།
ཡིག་འབྲུ་རྣམས་ལ་ཐིམ་ཡོངས་སུ་གྱུར་པ་ལས། རང་ཉིད་རྗེ་བཙུན་རྡོ་རྗེ་རྣལ་འབྱོར་མའི་སྐུར་གྱུར་པ་ནས་ཡེ་ཤེས་ཀྱི་མེ་འབར་བའི་དབུས་ན་བཞུགས་པའི་ལྟེ་བར་ཨེ་ལས་བྱུང་བའི་ཆོས་འབྱུང་གྲུ་གསུམ་ཉིས་བརྩེགས་ཀྱི་དབུས་སུ་བྃ་དམར་པོ། ཆོས་འབྱུང་གི་གྲྭ་རྣམས་སུ་དགའ་བ་འཁྱིལ་པ་རེ་རེ་ཡོད་པར་སྒོམ་མཛོད། བླ་མ་དང་རྡོ་རྗེ་རྣལ་འབྱོར་མ་ལ་མོས་གུས་ཆེན་པོས་གསོལ་བ་འདེབས་པ་འདིའི་རྗེས་ཟློས་མཛོད། སློབ་དཔོན་རིན་པོ་ཆེས་བདག་ལ་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་དང་ཡོན་ཏན་ཕྲིན་ལས་ཐམས་ཅད་ཀྱི་དངོས་གྲུབ་དང་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མ་ལུས་པ་སྩལ་ཞིང་བརྟན་པར་མཛད་དུ་གསོལ། གསུམ་བརྗོད། དེ་ལྟར་གསོལ་བ་བཏབ་ནས་དམིགས་པ་འདི་བཞིན་མཛོད། སིནྡྷུ་རའི་དཀྱིལ་འཁོར་གྱི་དབུས་ན་བཞུགས་པའི་རྣལ་འབྱོར་མའི་སྐུ་དེ་དང་དེ་འདྲ་བ་མཐེ་བོང་གི་ཚད་ཙམ་པ་དམར་ཁྲིལ་ལེ་བ་རེ་རེ་བྱུང༌། ཁྱེད་རང་རྣམས་ཀྱི་ཞལ་ནས་ཞུགས་པར་མོས་པ་མཛོད། ཏིང་ལོ་མར་མེ་ཨོཾ་གསུམ་མས་ཁར་བཅུག་ལ་གྱུར་མིད་བྱེད་དུ་གཞུག
དེ་ལྟར་ཞལ་ནས་ཞུགས་པའི་རྣལ་འབྱོར་མ་འདི་ཉིད། སྤྱི་བོ་ནས་རྐང་མཐིལ་གྱི་བར་ལ་གར་སྟབས་ཀྱིས་ཡར་ཁྱུག་མར་ཁྱུག་མཛད། མར་ལྟེ་བའི་བྃ་ལ་ཐིམ། དེ་རྣལ་འབྱོར་མའི་སྐུར་ཀྲང་ངེ་གྱུར་པ་ནས། ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། རང་ཉིད་ཕྱིའི་རྣལ་འབྱོར་མར་གསལ་བའི་གནས་རྣམས་སུ་ཟླ་བའི་གདན་ལ་ལྟེ་བར་ཨོཾ་བྃ་དམར་མོ་ནས། ཙཎྜི་ཀའི་ངོ་བོར་མོས་པ་མཛོད། དེ་ནས་ལྟེ་བའི་དགའ་བ་འཁྱིལ་བ་རྣམས་གཡོན་དུ་འཁོར་བ་ལས་སེམས་རྩེ་གཅིག་ཏུ་གཏད། དེ་ནས་སློབ་དཔོན་གྱི་ཐུགས་ཀ་ནས་འོད་ཟེར་འཕྲོས། མདུན་བསྐྱེད་འཁོར་དང་བཅས་པའི་ཐུགས་རྒྱུད་བསྐུལ།
མདུན་བསྐྱེད་ཀྱི་ཐུགས་ཀ་ནས་འོད་ཟེར་འཕྲོས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་རྣལ་འབྱོར་མའི་རྣམ་པར་བྱོན་ཏེ། ཁྱེད་རང་རྣམས་ཀྱི་སྤྱི་བོར་ཐིམ་པའི་མོས་པ་མཛོད། ཨོཾ་གསུམ་མ་དང༌། ཌཱ་མ་རུ་དང་དྲིལ་བུ་དཀྲོལ། གུ་གུལ་གྱིས་བདུག སླར་ཡང་མདུན་བསྐྱེད་ཀྱི་ཐུགས་ཀ་ནས་རྡོ་རྗེ་རྣལ་འབྱོར་མའི་སྐུ་དེ་འདྲ་བ་དཔག་ཏུ་མེད་པ་བྱུང༌། ཁྱེད་རང་རྣམས་ཀྱི་སྤྱི་བོ་ནས་ཞུགས་པར་མོས་པ་མཛོད། སྔར་བཞིན་སྔགས་དང་རོལ་མོ་དང་བདུག་པ་རྣམས་བྱ། དེ་ལྟར་བྱིན་རླབས་ཞུགས་པས་དེ་ཉིད་མི་འབྲལ་ཞིང་བརྟན་པར་བྱ་བའི་ཕྱིར་གོ་ཆའི་སྔགས་ལན་གཅིག་བརྗོད།
སྤྱི་བོར་རྡོ་རྗེ་རྒྱ་གྲམ་དུ་བཞག ཏིཥྛ་བཛྲ་ཞེས་བརྗོད། དེ་ལྟར་བྱིན་བརླབས་ཀྱི་མྱང་བ་ཅུང་ཟད་གཅིག་མཉམ་པར་བཞག བཀའ་དྲིན་དྲན་པས་སྔར་བཞིན་གྱི་མེ་ཏོག་རིན་པོ་ཆེའི་ཕྲེང་བར་མོས་ལ། དེ་རྣལ་འབྱོར་མའི་དབུའམ་ཐུགས་ཀར་ཕུལ་བར་མོས་ལ། ཨོཾ་པྲ་ཏཱིཙྪ་བཛྲ་ཧོཿ ཞེས་བརྗོད། མེ་ཏོག་ཕྲེང་བ་དེ་སྔགས་ཀྱི་ཕྲེང་བར་བྱིན་གྱིས་རླབས་རྣལ་འབྱོར་མས་རང་གི་མགོ་བོར་བཞག་པས་བྱིན་རླབས་ཤིན་ཏུ་བརྟན་པར་མོས་པ་མཛོད། ཨོཾ་པྲ་ཏི་གྲྀཧྞ་སྟྭཾ་ཨི་མཾ་ས་ཏྭ་མ་ཧཱ་བ་ལ་ཞེས་བརྗོད། དེ་ལྟར་སེམས་དང་བྃ་ལྷན་ཅིག་སྐྱེས་པའི་ཕག་མོར་ཡེ་ནས་གནས་པ་ཆོ་ག་དེ་དག་གི་གསལ་བར་བྱས་པས།
དཀྱིལ་འཁོར་མཐོང་བ་ལ་སྒྲིབ་བྱེད་བསལ་བའི་མོས་པ་མཛོད། རྣལ་འབྱོར་མ་དཔལ་དེང་ཁྱོད་ཀྱིས། ། མིག་འབྱེད་པར་ནི་བརྩོན་པར་མཛོད། ། ཕྱེ་བས་ཐམས་ཅད་མཐོང་འགྱུར་ཏེ། ། རྡོ་རྗེའི་མིག་ནི་བླ་ན་མེད། ། ཨོཾ་བཛྲ་ནྱ་ཏྲ་ཨ་པ་ཧ་ར་པ་ཏྲ་ལཾ་པ་ཧྲཱིཿ ཀྱེ་ཁྱེད་རྣམས་སིནྡྷུ་རའི་དཀྱིལ་འཁོར་ལ་གཟིགས་པར་ཞུ་ལགས་ཏེ། འབྱུང་བཞི་རི་རབ་དང་བཅས་པའི་སྟེང་སྲུང་འཁོར་དུར་ཁྲོད་དང་བཅས་པའི་དབུས་སུ་ཆོས་འབྱུང་དམར་པོ་གྲུ་གསུམ་ཉིས་བརྩེགས་ཀྱི་དབུས་སུ་སྣ་ཚོགས་པདྨ་དང་ཉི་མའི་སྟེང་ན་རྡོ་རྗེ་རྣལ་འབྱོར་མ་ནས། ཡེ་ཤེས་ཀྱི་མེ་འབར་བའི་དབུས་ན་བཞུགས་པའི་རྟེན་དང་བརྟེན་པར་བཅས་པའི་དཀྱིལ་འཁོར་མངོན་སུམ་དུ་གཟིགས་པར་མོས་པ་མཛོད། དེས་དཀྱིལ་འཁོར་དུ་འཇུག་པའི་ཆོས་འཁོར་དང་བཅས་པ་སོང༌།
གཉིས་པ་བཅུག་ནས་དབང་བསྐུར་བ་ལ་དབང་ཡོན་དུ་མཎྜལ་ཕུལ། དེ་ཕུལ་ནས་གསོལ་བ་འདེབས་པ་འདིའི་རྗེས་ཟློས་མཛོད། བྱང་ཆུབ་རྡོ་རྗེ་སོགས་རྗེ་བཙུན་གསུང༌། དེ་ནས་དམིགས་པ་འདི་བཞིན་མཛོད། བླ་མ་རྡོ་རྗེ་རྣལ་འབྱོར་མ་གཉིས་སུ་མེད་པའི་མདུན་དུ། རིན་པོ་ཆེའི་ཁྲིའི་སྟེང་དུ་རང་ཉིད་རྡོ་རྗེ་རྣལ་འབྱོར་མར་གསལ་བའི་སྟེང་དུ་གདུགས། མཐའ་བསྐོར་དུ་ཐོད་པའི་ཕྲེང་བས་བསྐོར་བས་མཆོད་པ་དང༌། ཡི་དམ་གྱི་ལྷ་མོའི་ཐུགས་ཀ་ནས་སྤྲུལ་པའི་བདེ་མཆོག་གི་ལྷ་ཚོགས་རྣམས་ཀྱིས་བུམ་པའི་ཆུའི་དབང་བསྐུར་བར་མོས་པ་མཛོད། ཇི་ལྟར་བལྟམས་པ་ནས་ཤྲཱི་ཧཱུྃ། ཙཀྲ་བི་ར་སྟྭཾ།
ཨོཾ་བཛྲི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་དབང་བསྐུར་ནས། དབང་གི་ཆུ་དེས་རྐང་མཐིལ་ཡན་ཆད་གང་བས་དྲི་མ་དག ཆུ་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུ་བརྒྱན་པར་མོས་པ་མཛོད། དབང་ལྷ་རྣམས་ཛཿཧཱུྃ་བྃ་ཧོཿ ཁྱེད་རང་རྣམས་ཀྱི་སྤྱི་བོ་ནས་ཐིམ། དེ་ལྟར་ཁམས་གསུམ་ཆོས་ཀྱི་རྒྱལ་པོར་དབང་བསྐུར་བ་དེ་ལ་བདག་གིས་རབ་གནས་བྱས་པར་མོས་པ་མཛོད། མེ་ཏོག་འཐོར། ཨོཾ་སུ་པྲ་ཞེས་བརྗོད། དེ་ལ་མེ་ཏོག་སོགས་ལྔས་མཆོད།
དེ་ལྟར་དབང་ཐོབ་ནས་བསྒོམ་བཟླས་ཟབ་མོ་ཉམས་སུ་བླངས་པའི་སྒོ་ནས་མཁའ་སྤྱོད་མའི་གོ་འཕང་གྲུབ་དགོས། དེ་ལ་བཟླས་ལུང་རྗེས་གནང་ཐོབ་དགོས་པས་དམིགས་པ་འདི་བཞིན་དུ་མཛོད། ཁྱེད་རང་རྣམས་རྡོ་རྗེ་རྣལ་འབྱོར་མར་གསལ་བའི་ཐུགས་ཀར་བྃ་བསམ། རྣལ་འབྱོར་མ་དང་གཉིས་སུ་མེད་པའི་སློབ་དཔོན་གྱི་ཐུགས་ཀའི་བྃ་ལས་སྔགས་ཀྱི་ཕྲེང་བའི་ཆུ་ལས་ཆུ་བུར་རྡོལ་བའི་ཚུལ་གྱིས་ཐོལ་ཐོལ་བྱུང༌། སློབ་དཔོན་གྱི་ཞལ་ནས་འཐོན། ཁྱེད་རང་རྣམས་ཀྱི་ཞལ་དུ་ཞུགས། ཐུགས་ཀའི་བྃ་ཡིག་གི་མཐའ་སྐོར་དུ་འཁོད་པར་མོས་ལ་རྗེས་ཟློས་མཛོད། ཨོཾ་གསུམ་མ་བརྗོད། དེ་ནས་བྱང་ཆུབ་སྙིང་པོ་ལ་མཆིས་ཀྱི་བར་དུ། མཁའ་སྤྱོད་སྒྲུབ་པའི་ཡི་དམ་གྱི་ལྷར་རྣལ་འབྱོར་མ་བཟུང་སྙམ་པས་འདིའི་རྗེས་ཟློས་མཛོད།
བཅོམ་ལྡན་བདག་ལ་སྩལ་ལགས་ཀྱིས། ། བཅོམ་ལྡན་བདག་ལ་བྱིན་གྱིས་རློབས། ། ལན་གསུམ་བརྗོད། མེ་ཏོག་མགོ་བོར་བཞག་ལ། བཅོམ་ལྡན་འདི༴ བཅོམ་ལྡན་འདི་ལ༴ ལན་གསུམ་བརྗོད། དེ་ནས་སིནྡྷ་རའི་རྡུལ་ཚོན་ནས་གཡོན་པའི་མཐེབ་སྲིན་གྱིས་བླངས་ནས་དཔྲལ་བ། མགྲིན་པ། སྙིང་ག་རྣམས་སུ་ཐིག་ལེ་རེ་བྱ།
ཨོཾ་གསུམ་མའམ་བརྗོད། སྐུའི་དངོས་གྲུབ་ཐམས་ཅད་སྩལ་ཞིང་བརྟན་པར་མོས་པར་མཛོད། དེ་ལྟར་རྣལ་འབྱོར་མའི་སྐུའི་སྒོ་ནས་བུམ་པའི་དབང་ཐོབ། ལུས་ཀྱི་དྲི་མ་དག རྣལ་འབྱོར་མའི་སྐུའི་བྱིན་རླབས་དང་དངོས་གྲུབ་སྩལ་བ་ཡིན། གསང་དབང་གི་དོན་དུ་དམིགས་པ་འདི་བཞིན་མཛོད། ཕྱོགས་བཅུའི་དེ་བཞིན་གཤེགས་པ་ཐམས་ཅད་དང་རྣལ་འབྱོར་མ་སྙོམས་པར་ཞུགས་པའི་བྱང་ཆུབ་ཀྱི་སེམས་ཀྱི་ཐིག་ལེ་ཐོད་པའི་ནང་དུ་ལྷུང་བ་ཁྱེད་རྣམས་ཀྱི་ལྗགས་ཀྱི་སྟེང་ན་བཞག་པའི་མོས་པ་མཛོད། སིནྡྷུ་རའི་ཐོད་པའི་བདུད་རྩི་ནས་ཨོཾ་གསུམ་མས་ཐིག་པ་རེ་རེ་བྱིན་ནས། དེ་ལྟར་སློབ་དཔོན་གྱི་བྱང་སེམས་སྦྱིན་པ་མགྲིན་པར་མྱངས་པས། རྩ་ནང་གི་དམ་ཚིག་པ་དང་ཐམས་ཅད་འདྲེས་པས།
ལུས་ཐམས་ཅད་བདེ་སྟོང་གི་ཉམས་སྐྱེས་པར་མོས་པ་མཛོད། དེ་ལྟར་རྣལ་འབྱོར་མའི་གསུང་གི་སྒོ་ནས་གསང་བའི་དབང་ཐོབ། ངག་གི་དྲི་མ་དག གསུང་གི་དངོས་གྲུབ་སྩལ་བ་ཡིན་ནོ། ། ཞེས་རྟོགས་པ་སྐྱེས། ཤེས་རབ་ཡེ་ཤེས་ཀྱི་དབང་གི་དོན་དུ་དམིགས་པ་འདི་བཞིན་མཛད་པར་ཞུ། ཕྱོགས་བཅུའི་དཔའ་བོ་དང་རྣལ་འབྱོར་མ་སྙོམས་པར་ཞུགས་པའི་བྱང་ཆུབ་ཀྱི་སེམས། ཁྱེད་རང་རྣམས་རྣལ་འབྱོར་མར་གསལ་བའི་མཁའ་ནང་ནས་བྱིན་པར་མོས་པ་མཛོད། བླ་མས་སིནྡྷུ་རའི་དཀྱིལ་འཁོར་ནས་བླངས་ལ་ཨོཾ་གསུམ་མ་བརྗོད་ཅིང༌། ལྟེ་བ།
སྙིང་ག མགྲིན་པ། སྤྱི་བོ་རྣམས་སུ་མས་ཡར་ཐིག་ལེ་བྱས། ཕྱག་ལེན་ལ་བླ་མའི་གཡོན་གྱི་སྲིན་ལག་གི་བླངས་ལ། སློབ་མས་ཡང་སྲིན་ལག་གིས་བླངས་ལ་རང་གིས་ལྟེ་བར་ཐིག་ལེར་བྱའོ། ། དེ་ནས་སློབ་དཔོན་གྱིས་ཁྱེད་རང་རྣམས་རྣལ་འབྱོར་མར་གསལ་བའི་མཁའ་ནང་དུ་བྱིན་པའི་བྱང་ཆུབ་ཀྱི་སེམས་དེ་ཉིད་ལྟེ་བར་དྲངས་པས། ལྟེ་བའི་རྩ་འཁོར་ཐམས་ཅད་བྱང་ཆུབ་ཀྱི་སེམས་ཀྱིས་གང༌། དགའ་བའི་ཉམས་མྱོང་སྐྱེས། དེ་བཞིན་དུ་སྙིང་གར་དྲངས་པས་སྙིང་གའི་འཁོར་ལོ་ཐམས་ཅད་གང་བས་མཆོག་དགའི་ཡེ་ཤེས་ཉམས་སུ་མྱོང༌། དེ་བཞིན་དུ་མགྲིན་པ།
མགྲིན་པའི༴ དགའ་བྲལ་གྱི་ཡེ་ཤེས༴ དེ་བཞིན་དུ་སྤྱི༴ སྤྱི་བོའི༴ དེའི་ཚེ་ལུས་ཐམས་ཅད་ལ་རྩས་ཁྱབ། རྩ་ཐམས་ཅད་ལ་བྱང་ཆུབ་སེམས་ཀྱིས་ཁྱབ། བྱང་ཆུབ་ཀྱི་སེམས་ལ་བདེ་བས་ཁྱབ། བདེ་བ་ལ་སྟོང་པས་ཁྱབ། བདེ་སྟོང་ཟུང་འཇུག་ལྷན་ཅིག་སྐྱེས་པའི་དགའ་བ་ཉམས་སུ་མྱོང་བར་མོས་པ་མཛོད། དེ་ལྟར་ན་རྡོ་རྗེ་རྣལ་འབྱོར་མའི་ཐུགས་ཀྱི་སྒོ་ནས་ཤེས་རབ་ཡེ་ཤེས་ཀྱི་དབང་ཐོབ།
སེམས་ཀྱི་དྲི་མ་དག ཐུགས་ཀྱི་དངོས་གྲུབ་ཐོབ་པར་མོས་པ་མཛོད། དབང་བཞི་པའི་དོན་དུ་དམིགས་པ་འདི་བཞིན་མཛོད། དངོས་པོ་མེད་པའི་ཆོས་ཉིད་ཆོས། ། ནམ་མཁའ་ལྟ་བུ་དྲི་མེད་པ། ། སྟོང་ཉིད་ཡེ་ཤེས་རྡོ་རྗེ་ཡིས། ། སྟོང་པ་ཉིད་དུ་རྣམ་པར་བསྒོམ། ། ཞེས་པའི་དོན་ནི། བདེན་པའི་དངོས་པོ་ཅུང་ཟད་ཙམ་ཡེ་ནས་ཡོད་མ་མྱོང་བ་ལ། ཆོས་རྣམས་ཀྱི་ཆོས་ཉིད་ཅེས་བྱ་བ་ནི།
ཡོད་མེད་རྟག་ཆད་སྲིད་ཞིའི་མཐའ་དང་བྲལ་བ་ནམ་མཁའི་དཀྱིལ་ལྟ་བུའི་གཟུང་འཛིན་གྱི་སྤྲོས་པའི་དྲི་མས་མ་གོས་པ་དྲི་མ་མེད་པ། དེ་ལྟ་བུའི་སྟོང་པ་ཉིད་དེ་ཡུལ་ཅན་ཡེ་ཤེས་གཉིས་སྣང་ནུབ་པའི་ཚུལ་གྱིས་རྟོགས་པའི་རྡོ་རྗེ་སྟོང་པ་ཉིད་དུ་བསྒོམས། ཞེས་ཀྱང་བྱ། དེའི་ངང་ལ་ཅུང་ཟད་ཅིག་ལྷོད་དེ་གློད་ནས་མཉམ་པར་གཞོག་མཛོད། དེ་ལྟར་ན་སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པའི་སྒོ་ནས་དབང་བཞི་པ་ཐོབ། སྒོ་གསུམ་གྱི་དྲི་མ་བག་ཆགས་དང་བཅས་པ་ཐམས་ཅད་དག རྣལ་འབྱོར་མའི་སྐུ་གསུང་ཐུགས་ཡོན་ཏན་ཕྲིན་ལས་དང་དངོས་གྲུབ་ཐོབ་སྙམ་དུ་མོས་པ་མཛོད། དེ་ལྟར་བྱིན་གྱིས་བརླབས་པའི་དུས་སུ་ཁས་བླངས་པའི་དམ་ཚིག་དང་སྡོམ་པ་བསྲུང་སྙམ་པས་འདིའི་རྗེས་ཟློས་མཛོད། གཙོ་བོས་སོགས་དམ་ཚིག་དང་སྡོམ་པར་བསྲུང་བར་ཁས་བླངས་ནས། བྱིན་རླབས་ཟབ་མོ་ཞུས་པའི་ཡོན་དུ་མཎྜལ་ཕུལ་མཛོད།
དེ་ལྟར་མ་ཟད་རང་གི་ལུས་ལོངས་སྤྱོད་ཀྱི་དངོས་པོ་ཆ་ཤས་ཇི་ལྟར་རིགས་པར་ལོངས་སྤྱོད་དུ་གསོལ་སྙམ་པས་འདིའི་རྗེས་ཟློས་མཛོད། དེང་ནས་བརྩམས་ཏེ་སོགས། དེ་ལྟར་སྦྱོར་དངོས་རྗེས་གསུམ་གྱི་སྒོ་ནས། རྣལ་འབྱོར་མའི་བྱིན་རླབས་ལེགས་པར་ཐོབ་པ་ཡིན། ཐོབ་ནས་ཀྱང་འདིའི་བསྒོམ་བཟླས་ཆད་མེད་དུ་ཉམས་སུ་ལེན་དགོས། བཟླས་པའི་གྲངས་ཅི་ཙམ་བཟླ་བའི་གྲངས་རེ་རེ་ནས་དྲི། རྣལ་འབྱོར་བཅུ་གཅིག་ཉམས་སུ་ལེན་ལུགས་དང་བཅས་པ་བཤད་དེས་རང་གཞན་གྱི་དོན་རྒྱ་ཆེ་བར་མཛོད། བསོད་ནམས་འདིའི་སོགས་བྱ། སློབ་མ་རྣམས་བརྗེའོ། ། བདག་འཇུག་རྗེས་འདིར་ཚོགས་དང་འབྲེལ་བ་གཏོར་མ་རྣམས་ལཱུ་དྲིལ་ལྟར་བྱིན་རླབས་སོ་སོའི་ཆོ་གས་ཕུལ།
དེ་ནས་ཚོགས་མཆོད་གཏོར་མ་ལྟར་བྱིན་གྱིས་བརླབས། བླ་མ་དང་དཀོན་མཆོག་ལ་ཕུད་ཕུལ། དེ་ནས་གཏོར་མ་ལ་ཆོ་ག་སོ་སོའི་སྔགས་ཀྱིས་ཕུལ། དེ་ནས་ནང་མཆོད་ཀྱང་ཕྱག་ལེན་ལྟར་ཕུལ། རྣལ་འབྱོར་པ་སོ་སོ་ལ་ཡོད་ན་ཚོགས་གཞུང་ལྟར་རོ། ། དེ་ནས་མཇུག་ཆོག་བྱེད་དོ། ། ཚུལ་འདི་ལ་མོས་པས་ཚེས་བཅུ་ལ་འབད་པར་འདོད་པས་རང་གི་བརྗེད་བྱང་བྱས་པ་མཁའ་འགྲོ་མས་བཟོད་པར་མཛད་དུ་གསོལ། བྱིན་གྱིས་བརླབ་ཏུ་གསོལ། ། ས་མ་པ་ཐཱ།། ༈ ། ནཱ་རོ་པའི་ཐུགས་ཀྱི་སྙིང་ཁུ་ས་སྐྱ་པའི་གསུང་རབ་ཀྱི་དགོངས་པ་བཞིན་རྣལ་འབྱོར་མའི་བྱིན་རླབས་ཀྱི་ཆོ་ག་བྱ་བའི་ཚུལ་རྗེ་ཀུན་དགའ་བཟང་པོའི་གསུང་བཞིན་གུང་རུས་ཟིན་མཛད་པ་བཞུགས།།
༈ །ཕྱག་འཚལ་བླ་མ་རྡོ་རྗེ་མཁའ་འགྲོ་མ། ། དཔའ་བོ་རྡོ་རྗེ་ཆོས་ཀྱིས་དགེ་ལེགས་མཛོད། ། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་རྒྱལ་བ་ཁྱབ་བདག་རྡོ་རྗེ་འཆང་ཆེན་པོའི་གོ་འཕང་ཐོབ་པར་བྱ་བ་དང༌། གནས་སྐབས་སུ་མཁའ་སྤྱོད་ཀྱི་གོ་འཕང་བསྒྲུབ། དེའི་ཆེད་དུ་རྗེ་བཙུན་རྡོ་རྗེ་རྣལ་འབྱོར་མའི་བྱིན་རླབས་ཀྱི་ཆོ་ག་ཟབ་མོ་ཞུ་སྙམ་པའི་བསམ་པས་བྱང་ཆུབ་ཀྱི་མཆོག་ཏུ་ཐུགས་བསྐྱེད་པ་སྔོན་དུ་བཏང་ནས་གསན་པར་ཞུ། དེ་ཡང་རྡོ་རྗེ་རྩེ་མོའི་རྒྱུད་ལས། སངས་རྒྱས་སྐུ་ཡང་བུད་མེད་གཟུགས་ཅན་དེ། ། བུད་མེད་གཟུགས་ཀྱི་འགྲོ་བ་དག་པ་ཡིན། ། ཞེས་གསུངས་པ་ལྟར། སངས་རྒྱས་རྣམས་ནི་ཆོས་ཀྱི་སྐུ་ཉིད་དམིགས་པ་མེད་པའི་སྙིང་རྗེ་ཆེན་པོས་ཤེས་རབ་མའི་རྣམ་པར་སྤྲུལ་ནས་འགྲོ་བ་རྣམས་འདྲེན་པར་བྱེད་པ་སྟེ།
བདག་མེད་མ་དང༌། ཕག་མོ་ལ་སོགས་པའོ། ། དེའང་ཤེས་རབ་བདག་མེད་མ་ཉིད་ཕག་མོའི་ཚུལ་དུ་བཟུང་ནས། མཁའ་སྤྱོད་ཀྱི་གོ་འཕང་སྟེར་བ་ཡིན་ཞིང་རྣལ་འབྱོར་མ་ལ་སྒྲུབ་ཐབས་ཀྱིས་ཕྱེ་ན། ཨིནྡྲ་བྷཱུ་ཏི། མཻ་ཏྲི་པ། ཤ་བ་རི་དབང་ཕྱུག་སོགས་ཀྱིས་མཛད་པ་ཡོད་པ་ལས། འདིར་འཁོར་ལོ་བདེ་མཆོག་རྩ་བའི་རྒྱུད་ལས། བཅོམ་ལྡན་རྡོ་རྗེ་ཕག་མོ་ལ་ཉེ་སྙིང་གི་སྒོ་ནས་གསོལ་བ་བཏབ་ནས་མཁའ་སྤྱོད་ཀྱི་གོ་འཕང་སྟེར་བར་གསུངས་པ་ལ་བརྟེན་ནས། དཔལ་ནཱ་རོ་ཏ་པས་སྒྲུབ་པའི་ཐབས་མཛད་པ་འདི་ཉིད་ཉམས་སུ་ལེན་པར་བྱེད་དོ། །
སྤྱིར་འཁོར་ལོ་བདེ་མཆོག་རྩ་བཤད་ཀྱི་རྒྱུད་རྣམས་ནས་རྗེ་བཙུན་ཡབ་ལ་བརྟེན་ནས་མཁའ་སྤྱོད་ཀྱི་དངོས་གྲུབ་སྒྲུབ་པ། དེ་བཞིན་དུ་ཡུམ་ལ་བརྟེན་ནས་སྒྲུབ་པ། སྐྱེ་བ་བདུན་པའི་ཤ་ལ་བརྟེན་ནས་སྒྲུབ་པ་སྟེ། ལུགས་མི་འདྲ་བ་གསུམ་གསུངས་པ་ལས། འདིར་བྱིན་རླབས་མྱུར་བ་རྗེ་བཙུན་ཡུམ་ལ་བརྟེན་ནས་མཁའ་སྤྱོད་ཀྱི་དངོས་གྲུབ་སྒྲུབ་པའི་ཐབས་དེ་ཉིད་ཉམས་སུ་ལེན་པར་བྱེད་པ་ལ། བྱིན་རླབས་ཀྱི་ཆོ་ག་སྔོན་དུ་འགྲོ་དགོས་པས། དེ་ཡང་སྔོན་འགྲོ་སློབ་དཔོན་བདག་ཉིད་ལྷར་བསྐྱེད་ཅིང་བཟླས་པ། བུམ་པའི་བཟླས་པ། མདུན་དུ་ཚོམ་བུའི་དཀྱིལ་འཁོར། གསུང་བདུད་རྩིའི་དཀྱིལ་འཁོར།
ཐུགས་སིནྡྷུ་རའི་དཀྱིལ་འཁོར་གསུམ་སྒྲུབ་ཅིང་མཆོད་པ་དང༌། གཏོར་མའི་བར་རྣམས་བྱས་ཏེ། བདག་འཇུག་བྱིན་རླབས་ཀྱི་ཚུལ་དུ་བླངས་པ་སྔོན་དུ་སོང་ནས། དངོས་གཞི་བྱིན་རླབས་ཀྱི་ཆོ་ག་ཟབ་མོ་སྒྲུབ་པར་བྱེད་པ་སྟེ། དེ་ཡང་མ་རྒྱུད་ཀྱི་དཀྱིལ་འཁོར་གང་ཡང་རུང་བའམ། བྱེ་བྲག་རྣལ་འབྱོར་གསང་མཐའི་འཁོར་ལོ་བདེ་མཆོག་གི་དཀྱིལ་འཁོར་ཆེན་པོར་དབང་བསྐུར་བ་ལེགས་པར་ཐོབ་པའི་སློབ་མ་རྣམས་ཀྱིས། འདིའི་བྱིན་རླབས་ཀྱི་ཆོ་ག་ཟབ་མོ་ཞུ་སྙམ་པས། མཎྜལ་ཅིག་ཡོན་དུ་ཕུལ་ནས་གསོལ་བ་འདེབས་པ་འདིའི་རྗེས་ཟློས་མཛོད། དགའ་ཆེན་ནས། བཞུགས་སུ་གསོལ།
ལན་གསུམ་གདབ། སྔོན་ཆད་སིནྡྷུ་རའི་དཀྱིལ་འཁོར་མ་མཐོང་བའི་མཚོན་བྱེད་དུ་རས་ཡུག་དམར་པོ་རེ་རེས་གདོང་བཅིངས་པའི་མོས་པ་མཛོད། ཙཀྵུ་བྷནྡྷ་ཝ་ར་ཨ་པ་ནཱ་ཡ་ཧཱུྃ་ཨོཾ། སིནྡྷུ་རའི་དཀྱིལ་འཁོར་དུ་རྡོ་རྗེ་རྣལ་འབྱོར་མ་དང་མཇལ་བ་ན་ཕྱག་སྟོང་དུ་མི་འགྱུར་བའི་ཕྱིར། མེ་ཏོག་གི་ཕྲེང་བ་རེ་ཡང་གཏད་པར་མོས་པ་མཛོད། ཨ་ཁཾ་ཝཱི་ར་ཧཱུྃ། མདུན་བསྐྱེད་ཀྱི་གཙོ་བོའི་ཐུགས་ཀ་ནས་ཁཎྜ་རོ་ཧི་དཔག་ཏུ་མེད་པ་བྱུང་ནས། ཁྱེད་རང་རྣམས་བྱིན་རླབས་ཟབ་མོ་ཞུ་བ་ལ་བར་དུ་གཅོད་པའི་བགེགས་དང་ལོག་པར་འདྲེན་པ་ཐམས་ཅད་རྒྱང་རིང་དུ་བསྐྲད་པའི་མོས་པ་མཛོད། ལས་བུམ་གྱི་ཆུས་སློབ་མ་རྣམས་ལ་གཏོར་ལ། ཨོཾ་ཁཎྜ་རོ་ཧི་ཧཱུྃ་ཧཱུྃ་ཕཊ་ཅེས་བརྗོད།
ཁྱེད་རང་རྣམས་ཀྱི་སྙིང་གར་ཟླ་བའི་དཀྱིལ་འཁོར་ཉ་གང་བ། དེའི་སྟེང་དུ་རྡོ་རྗེ་དཀར་པོ་བསམ་སྟེ། ཟླ་བ་ཀུན་རྫོབ་བྱང་ཆུབ་སེམས་དང༌། རྡོ་རྗེ་དོན་དམ་པ་བྱང་ཆུབ་ཀྱི་སེམས་འདི་ལྟ་བུའི་རང་བཞིན་དུ་སེམས་བསྐྱེད་པའི་མོས་པ་མཛོད་ལ་འདིའི་རྗེས་ཟློས་མཛོད། ཨོཾ་ནས་ཡ་མི། དེ་དག་བརྟན་པར་བྱས་པའི་མོས་པ་མཛོད། སུ་ར་ནས་སུ་ཁཾ་དེ་ལྟ་བུའི་སེམས་བསྐྱེད་པ་དང༌། འོག་ནས་འབྱུང་བའི་བྱིན་རླབས་ཀྱི་ཀུན་སྤྱོད་རྣམས་སྐལ་བ་དང་མི་ལྡན་པ་རྣམས་ཀྱི་མདུན་དུ་སྨྲ་བར་མ་བྱེད་ཅེས་གདམས་པ་ནི། རྡོ་རྗེ་མགོ་པོར་བཞག་ཅིང༌། དེང་ཁྱོད་ནས།
ཡང་མ་ཡིན་ནོ། ། མདུན་གྱི་སིནྡྷུ་རའི་དཀྱིལ་འཁོར་གྱི་དྲུང་དུ་ཕྱིན་ཏེ། ལྷོ་ཕྱོགས་ནས་ཞུགས་པར་མོས་པ་མཛོད་ལ་འདིའི་རྗེས་ཟློས་མཛོད། ཧཱུྃ་ཛ་ཧཱུྃ། སིནྡྷུ་རའི་དཀྱིལ་འཁོར་གྱི་དབུས་ན་བླ་མ་དང་རྡོ་རྗེ་རྣལ་འབྱོར་མ་ཐ་མི་དད་པ་ལ་སྡོམ་པ་བཟུང་བའི་ཆེད་དུ་ཕྱག་འཚལ་བའི་མོས་པ་མཛོད། འདིའི་རྗེས་ཟློས་མཛོད། གང་གི་ནས། པད་ལ་འདུད་ཀྱིས་བར་དང༌། སངས་རྒྱས་ཀུན་གྱི་རང་བཞིན་སྐུ། ། སློབ་དཔོན་ལ་ནི་བདག་སྐྱབས་མཆི། །
དཔའ་བོ་རྣལ་འབྱོར་མ་འཁོར་ལོ། ། རྣལ་འབྱོར་གནས་ལ་བདག་སྐྱབས་མཆི། ། དཔལ་ལྡན་རྡོ་རྗེ་ནས། དེ་སྙེད་རྣམས་ལ་ཕྱག་འཚལ་ལོ། ། དཔལ་ལྡན་རྡོ་རྗེ་མཁའ་འགྲོ་མ། ། བདག་ལ་བྱིན་གྱིས་བརླབ་ཏུ་གསོལ། ། དེ་དག་སྤྱན་སྔར་སྐྱབས་གསུམ་སྔོན་དུ་འགྲོ་བས། སྡིག་པ་བཤགས་པ། བྱང་ཆུབ་ཏུ་སེམས་བསྐྱེད་པ་སྒྲིབ་པ་མེད་པའི་ཡེ་ཤེས་ཀྱི་སྡོམ་པ་བཟུང་བ། ལམ་བརྟན་པར་དམ་བཅའ་བའི་འདུན་པས།
འདིའི་རྗེས་ཟློས་མཛོད། དཀོན་མཆོག་ནས། འགྲུབ་པར་ཤོག་ལན་གསུམ། སྲས་བཅས་ནས། འདས་ལ་འགོད། ལན་གསུམ། དབང་བསྐུར་བའི་དུས་སུ་ལེགས་པར་ཐོབ་པའི་དམ་ཚིག་དང༌། སྡོམ་པ་རྣམས་སོར་ཆུད་ཅིང་བརྟན་པར་བྱ་བའི་མོས་པ་མཛོད། འཁོར་ལོ་བདེ་མཆོག་ཐུན་མོང་མ་ཡིན་པའི་དམ་ཚིག་རྣམས་ཀྱང་བསྲུང་སྙམ་པས་འདིའི་རྗེས་ཟློས་མཛོད། སངས་རྒྱས་ཆོས་དང་ནས།
ལེགས་པར་བཟུང༌། ལན་གསུམ། དམ་ཚིག་དང་སྡོམ་པ་མཐའ་དག་བླང་བར་མོས་པ་མཛོད། དེ་དག་གི་སྔོན་འགྲོ་རྒྱུད་སྦྱང་བའི་ཆོ་ག་བྱས་ནས་དངོས་གཞི་དེའི་ཡེ་ཤེས་པ་བདག་ལ་འཇུག་པའི་ཕྱིར་དུ་ཡེ་ཤེས་དབབ་པ་ཡིན་ཏེ། གསོལ་བ་བཏབ་པ་འདིའི་རྗེས་ཟློས་མཛོད། དེ་བཞིན་གཤེགས་པ་ཐམས་ཅད་དང༌། དཔའ་བོ་དང་རྣལ་འབྱོར་མ་ཐམས་ཅད་ཀྱིས་བདག་ལ་བྱིན་གྱིས་རློབས་ཤིག རྗེ་བཙུན་རྡོ་རྗེ་རྣལ་འབྱོར་མ་བདག་ལ་དབབ་པར་མཛད་དུ་གསོལ། ལན་གསུམ། དངོས་གཞི་དམིགས་པ་འདི་བཞིན་མཛད་པར་ཞུ།
ཕྱི་ནང་གི་ཆོས་ཐམས་ཅད་མི་དམིགས་ཏེ་སྟོང་པའི་ངང་ལས་པྃ་ལས་པདྨ་དང༌། རྃ་ལས་ཉི་མའི་དཀྱིལ་འཁོར་གྱི་སྟེང་དུ་བྃ་ལས་རྡོ་རྗེས་མཚན་པའི་གྲི་གུག་བྃ་གྱིས་མཚན་པ། དེ་ལས་འོད་ཟེར་འཕྲོས། སེམས་ཅན་གྱི་སྡིག་སྒྲིབ་སྦྱངས། སླར་འོད་ཟེར་ཕྱོགས་བཅུར་འཕྲོས་པས་དེ་བཞིན་གཤེགས་པ་ཐམས་ཅད་དང་ཡུལ་ཉི་ཤུ་རྩ་བཞིའི་དཔའ་བོ་དང༌། རྣལ་འབྱོར་མ་ཐམས་ཅད་ཀྱི་ཐུགས་གཉིས་མེད་ཡེ་ཤེས་སྤྱན་དྲངས་བྃ་ཡིག་ལ་ཐིམ། དེ་ཡོངས་སུ་གྱུར་པ་ལས། ཁྱེད་རང་རྣམས་རྗེ་བཙུན་རྡོ་རྗེ་རྣལ་འབྱོར་མ་སྐུ་མདོག་དམར་མོ་ནས། ཡེ་ཤེས་ཀྱི་མེ་འབར་བའི་དབུས་ན་བཞུགས་པའི་སྐུར་གྱུར་པའི་མོས་པ་མཛོད། དེའི་གནས་རྣམས་སུ་ནས།
ཙཎྜ་ཀའི་ངོ་བོ། ཡང་ན་ཁྱེད་རང་རྣམས་ཀྱི་སྙིང་གར། ཆོས་འབྱུང་གྲུ་གསུམ་ཉིས་བརྩེགས་ཀྱི་གྲྭ་རྣམས་སུ། དགའ་བ་འཁྱིལ་པ་དང་བཅས་པའི་དབུས་སུ། བྃ་ཡིག་གི་མཐའ་བསྐོར་དུ། ཨོཾ་ཨོཾ་ཨོཾ་ནས་སྭཱ་ཧཱ། དེ་དག་ལས་འོད་ཟེར་འཕྲོས་པས། སྤྱི་གཙུག་ནས་རྐང་མཐིལ་གྱི་བར་ལུས་ཐམས་ཅད་ལ་ཁྱབ་པས། རང་གི་ལུས་འོད་ཀྱི་རང་བཞིན་དུ་གྱུར། ཚེ་འཁོར་བ་ཐོག་མཐའ་མེད་པ་ནས་བསགས་པའི་སྡིག་སྒྲིབ་ཉོན་མོངས་པ་རྣམ་པར་རྟོག་པ་དང་བཅས་པའི་ཕུང་ཁམས་སྐྱེ་མཆེད་དུ་འཛིན་པའི་དྲི་མ་ཐམས་ཅད་སྦྱངས།
སླར་འོད་ཟེར་འཕྲོས་པས། བཅོམ་ལྡན་འདས་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་སྤྱན་དྲངས་ནས། དེ་ཉིད་དུ་ཐིམ། དེ་ཡོངས་སུ་གྱུར་པ་ལས་རྗེ་བཙུན་རྡོ་རྗེ་རྣལ་འབྱོར་མ་སྐུ་མདོག་དམར་མོ་སོགས་སྔར་བཞིན་བསྐྱེད་ནས་གོ་ཆ་དགོད་པ་སྔར་དང་འདྲ་སྟེ། གཉིས་པོ་འདམ་ཁ་ཅན་ནོ།། དེ་ནས་རྡོ་རྗེ་སློབ་དཔོན་གྱི་ཕཻཾ་ཞེས་བརྗོད། ཐུགས་ཀ་ནས་འོད་ཟེར་འཕྲོས་པས། ཕྱོགས་བཅུའི་དེ་བཞིན་གཤེགས་པ་ཐམས་ཅད་རྡོ་རྗེ་རྣལ་འབྱོར་མའི་རྣམ་པར་སྤྱན་དྲངས། ཁྱེད་རང་རྣམས་ལ་ཐིམ། ཡུལ་ཉི་ཤུ་རྩ་བཞིའི་དཔའ་བོ་དང༌།
རྣལ་འབྱོར་མ་དཔག་ཏུ་མེད་པ་སྤྱན་དྲངས་ཏེ། ཁྱེད་རང་རྣམས་ལ་ཐིམ། ཛཿཧཱུྃ་བཾ་ཧོཿ ཨོཾ་ཡོ་ག་ནས། ཤུདྡྷོ྅ཧཾ། ཁྱེད་རང་རྣམས་རྡོ་རྗེ་རྣལ་འབྱོར་མ་ཕོ་ཉ་གསུམ་གྱི་རང་བཞིན། དེ་ཉིད་བརྟན་པར་མཛད་པའི་མོས་པ་མཛོད། དེ་ནས་བླ་མ་དང་རྡོ་རྗེ་རྣལ་འབྱོར་མ་ཐ་མི་དད་པ་ལ་གུས་འདུད་དྲག་པོ་བྱས་ཏེ། གསོལ་བ་འདེབས་པ་འདིའི་རྗེས་ཟློས་མཛོད། ཕྱོགས་བཅུའི་སོགས།
སློབ་དཔོན་ཁྱེད་ཀྱིས་བདག་ལ་སོགས། ཞེས་གསོལ་བ་བཏབ་པས། མདུན་གྱི་སིནྡྷུ་རའི་དཀྱིལ་འཁོར་གྱི་གཙོ་མོའི་ཐུགས་ཀ་ནས། རྡོ་རྗེ་རྣལ་འབྱོར་མའི་སྐུ་མཐེ་བོང་གི་ཚད་ཙམ་པ་ཚད་མེད་གྲངས་མེད་མར་མེའི་ཕྲེང་བའམ། འོལ་མོ་སེའི་ཕྲེང་བ་ལྟར་དམར་ན་ར་ར་བྱོན། ཁྱེད་རང་རྣམས་ཀྱི་ཞལ་དུ་ཞུགས། སྐུའི་དབྱིབས་བརྒྱུད་ལྟེ་བར་བྱོན་པ་ཆོས་འབྱུང་དམར་པོ་སང་ངེ་བའི་ནང་རྡོ་རྗེ་རྣལ་འབྱོར་མའི་སྐུ་ཐམས་ཅད་གཅིག་ཏུ་བསྡུས་པའི་ངོ་བོ། རྡོ་རྗེ་རྣལ་འབྱོར་མའི་སྐུ་མཐེ་བོང་གི་ཚད་ཙམ་ཞིག་ཏུ་གྱུར་པའི་མོས་པ་མཛོད། རྩ་དག་པའི་ལམ་དབུ་མ་ནས་བརྒྱུད་དེ་ལྟེ་བར་ཆོས་འབྱུང་དམར་སེང་ངེ་བ་བསམ་པའི་དབུས་སུ་དང་པོ་དེ་ཞུགས། ཕྱི་མ་རྣམས་དེ་ལ་ཐིམ་པས་རྣལ་འབྱོར་མའི་སྐུ་བདེ་བ་ཆེན་པོའི་རང་བཞིན་གར་སྟབས་དང་ལྡན་པ་ལ་སེམས་གཏད།
ཨོཾ་གསུམ་མ་བརྗོད་ཅིང༌། མར་མེ་འབར་བཞིན་པ་སློབ་མའི་ཁར་བཅུག་ཅིང་མིད་དུ་བཞུགས། ཡང་གོང་གི་མདུན་བསྐྱེད་ཀྱི་སིནྡྷུ་རའི་དཀྱིལ་འཁོར་ནས་རྡོ་རྗེ་རྣལ་འབྱོར་མའི་སྐུ་བདེ་བ་སྣ་ཚོགས་ཀྱི་རང་བཞིན་གར་མཛད་པ་ཅིག་དམིགས་ནས། དེ་ལ་ཤེས་པ་ཧྲིལ་གྱིས་གཏད་པའི་ངང་ནས། ཕྱོགས་བཅུའི་དེ་བཞིན་གཤེགས་པ་ཐམས་ཅད་དང༌། ཡུལ་ཉི་ཤུ་རྩ་བཞིའི་དཔའ་བོ་དང་རྣལ་འབྱོར་མ་ཐམས་ཅད་རྡོ་རྗེ་རྣལ་འབྱོར་མའི་རྣམ་པར་སྤྱན་དྲངས་ནས། ཁྱེད་རང་རྣམ་པའི་སྐུ་ལུས་ལ་ཐིམ། དེ་དང་དུས་མཉམ་དུ་མདུན་གྱི་སིནྡྷུ་རའི་དཀྱིལ་འཁོར་ནས་ཀྱང་རྡོ་རྗེ་རྣལ་འབྱོར་མའི་སྐུ་དཔག་ཏུ་མེད་པ་སྤྱན་དྲངས་ཏེ། ཁྱེད་རང་རྣམ་པའི་སྐུ་ལུས་ལ་སིབ་སིབ་ཐིམ་པའི་མོས་པ་མཛོད། ཨོཾ་གསུམ་མ་དང༌།
ཌཱ་དྲིལ་རེས་འཇོག ལྟེ་བའི་རྣལ་འབྱོར་མའི་སྐུ་ལས་འོད་ཟེར་དཔག་ཏུ་མེད་པ་འཕྲོས། རང་གི་ལུས་ཀྱི་ནང་ཐམས་ཅད་ལ་ཁྱབ་པས་ལུས་ཀྱི་རྩ་ནང་གི་བྱང་སེམས་གཡོ་ནས། དྲོད་ཀྱིས་བསྡུས་པའི་བདེ་བ་ཆེན་པོའི་ཡེ་ཤེས་སྐྱེས་པར་མོས་ཤིང༌། ལྟེ་བར་ཤེས་པ་ཧྲིལ་གྱིས་གཏད། དེ་ལས་བྱུང་བའི་ཡེ་ཤེས་གཉིས་མ་བརྗེད་པར་བྱས་ནས་ལམ་དུ་བསྲེ་དགོས་པ་ཡིན་ཡང་ཁྱེད་རང་རྣམས་རྡོ་རྗེ་རྣལ་འབྱོར་མར་གསལ་བའི་གནས་རྣམས་སུ་ཆོས་འབྱུང་གྲུ་གསུམ་དམར་སེང་ངེ་བའི་ནང་དུ། ངོ་བོ་དགའ་བའི་རང་བཞིན་འཁྱིལ་པར་གནས་པ་སྟེ། གཡོན་བསྐོར་དུ་འཁྱིལ་ལི་ལི་འཁོར་བ་ལ་ཤེས་པ་གཏད་པས། གསང་གནས་ཀྱི་རྩ་དབུ་མ་ཁ་ཕྱེ་སྟེ་དེར་རླུང་འདུས་པས། བདེ་བ་ཆེན་པོའི་རྟོགས་པ་ཐུགས་ལ་འཁྲུངས་པའི་མོས་པ་མཛོད།
ཌཱ་དྲིལ་ཡང་སྨིན་མཚམས་སུ་ཆོས་འབྱུང་དམར་སེང་ངེ་བའི་ནང་དུ། དགའ་བ་འཁྱིལ་པ་དམར་པོ་གཡོན་དུ་འཁོར་བ་ལ་ཤེས་པ་སྨིན་མཚམས་སུ་ཆོས་འབྱུང་དམར་སེང་ངེ་བའི་ནང་དུ། དགའ་བ་འཁྱིལ་པ་དམར་པོ་གཡོན་དུ་འཁོར་བ་ལ་ཤེས་པ་གཏད་པས། དབུ་མའི་ཡས་སྣ་ཁ་ཕྱེ་སྟེ། དེར་རླུང་སེམས་འདུས་པས་ཆོས་རྣམས་ཀྱི་དེ་ཁོ་ན་ཉིད་ཆོས་ཀྱི་དབྱིངས་ཀྱི་རྟོགས་པ་ཐུགས་ལ་འཁྲུངས་པའི་མོས་པ་མཛོད། ཌཱ་དྲིལ་དེ་ཉིད་ལས་བྱུང་བའི་ཉམས་རྣམས་ངོས་བཟུང་སྟེ་མ་བརྗེད་པར་བྱས་ནས་ཀྱང་ལམ་དུ་བསྲེལ་དགོས་པ་ཡིན་ནོ། ། ཁྱེད་རང་རྣམས་རྡོ་རྗེ་རྣལ་འབྱོར་མ་སངས་རྒྱས་ཐམས་ཅད་ཀྱི་རང་བཞིན། བདེ་བ་དང་སྟོང་པ་ཟུང་དུ་འཇུག་པའི་རང་བཞིན་དེ་ཉིད་བརྟན་པར་བྱས་པའི་མོས་པ་མཛོད། ཏིཥྛ་བཛྲ། ཁྱེད་རང་རྣམས་ཀྱི་ཕྱག་ཏུ་བཟུང་བའི་མེ་ཏོག་དེ་ཉིད་ཏྲཾ་ལས་བྱུང་པའི་རིན་པོ་ཆེའི་འཕྲེང་བར་མོས་ལ།
སིནྡྷུ་རའི་དཀྱིལ་འཁོར་གྱི་དྲུང་དུ་བྱོན་ཏེ་སངས་རྒྱས་ཐམས་ཅད་ཐུགས་རྗེ་གཅིག་ཉིད་གདུལ་བྱ་སྣ་ཚོགས་ཀྱི་དབང་གིས་ཤེས་རབ་མའི་གཟུགས་ཀྱི་རྣམ་པར་སྣང་བ་ཡིན་གྱི་རང་གི་ངོ་བོ་བཅོམ་ལྡན་འདས་འཁོར་ལོ་བདེ་མཆོག་གི་དཀྱིལ་འཁོར་རང་བཞིན་ལས་མ་འདས་པས། རང་གི་རིགས་ཀྱི་ལྷའི་སྤྱི་བོར་བབ་པར་ཤོག་ཅིག་སྙམ་པའི་བསམ་པས། པྲ་ཏཱིཙྪ་བཛྲ་ཧོཿ ཞེས་བརྗོད་དེ་མེ་ཏོག་དོར་མཛོད། པྲ་ཏི་གྲྀཧྣ་སྟྭཾ་ཨི་མཾ་ས་ཏྭ་མ་ཧཱ་བ་ལ། བརྗོད་ཅིང་ལག་ཏུ་གཏད་ཅིང་གདོང་གཡོགས་བཀྲོལ། དེ་ནས་ཀྱེ་རྡོ་རྗེ་ལྟོས་ཤིག་ཅེས་ལྟ་བར་བསྐུལ་བ་ཡིན་ཏེ། མདུན་གྱི་དཀྱིལ་འཁོར་སུམ་རིམ་གྱི་འོག་གི་འདི་ཉིད་སྐུ་ཚོམ་བུའི་རི་མོའི་དཀྱིལ་འཁོར་ཞེས་བྱ་བ་དེ་བཞིན་གཤེགས་པ་ཐམས་ཅད་དང༌། རྡོ་རྗེ་རྣལ་འབྱོར་མའི་སྐུའི་གསང་བ་མཚོན་བྱེད་ཡིན་ཏེ། གྲྭ་དྲུག་རིགས་ལྔ་རྡོ་རྗེ་འཆང་དྲུག་གི་རང་བཞིན་ཡིན།
རིགས་དྲུག་འཁོར་བའི་རྒྱ་མཚོ་ནས་འདྲེན་པར་བྱེད། དེའི་སྟེང་ན་གསུང་བདུད་རྩིའི་དཀྱིལ་འཁོར། ཡི་གེ་སུམ་ཅུ་རྩ་གཉིས་ཞུ་བ་ལས་བྱུང་བའི་བྱང་ཆུབ་ཀྱི་སེམས་བདུད་རྩིའི་རང་བཞིན་ཏེ་དེ་བཞིན་གཤེགས་པ་ཐམས་ཅད་རྡོ་རྗེ་རྣལ་འབྱོར་མའི་གསུང་གི་གསང་བ་མཚོན་བྱེད་ཡིན། དེའི་སྟེང་ན་ཐུགས་སིནྡྷུ་རའི་དཀྱིལ་འཁོར་ཐུགས་ཀྱི་གསང་བ་མཚོན་བྱེད། མདོར་ན་རྡོ་རྗེ་རྣལ་འབྱོར་མའི་སྐུ་གསུང་ཐུགས་ཀྱི་གསང་བ་མཚོན་བྱེད་ཡིན། ཕྱི་རོལ་དུ་དེ་བཞིན་གཤེགས་པའི་ཕོ་བྲང་དུ་བཀོད་པ་དེ་ཡིན། ཐུགས་ཀྱི་གསང་བ་མཚོན་བྱེད། སིནྡྷུ་རའི་དཀྱིལ་འཁོར་འདི་ཉིད་ནང་རྣལ་འབྱོར་མའི་ལུས་ལ་བཀོད་ན། ཆོས་འབྱུང་གྲུ་གསུམ་ཉིས་བརྩེགས་ཀྱི་དང་པོས་གསང་གནས། གཉིས་པ་ལྟེ་བ་གྲུ་གསུམ་གྱི་རང་བཞིན་དེ་གཉིས་ཀྱི་དབུ་མའི་ཟླ་བའི་དཀྱིལ་འཁོར་དེ་ཉིད་ཟླུམ་པོ་སྙིང་ག་ཆོས་ཀྱི་འཁོར་ལོ།
དེའི་སྟེང་ན་བྃ་ཡིག་དམར་པོ། ཕྱོགས་བཞིར་ཡ་ར་ལ་ཝ་གཡོན་སྐོར་དུ་ཡོད་པ་མགྲིན་པ་ལོངས་སྤྱོད། བྃ་ཡིག་གི་མཐར་ཡི་གེ་སུམ་ཅུ་རྩ་གཉིས་ཀྱིས་བསྐོར་བ་སྤྱི་བོ་བདེ་ཆེན་གྱི་འཁོར་ལོ་རྩ་འདབ་སུམ་ཅུ་རྩ་གཉིས་ཏེ། དེ་ལྟར་བཀོད་ཅིང་གནད་དུ་བསྣུན་ཚུལ་དེ་ཡིན། དེ་ལ་བསྟེན་ནས་ཟག་མེད་ཀྱི་དགའ་བ་བཅུ་དྲུག་སྐྱེ་བ། དེ་གཉིས་མདུན་རྒྱབ་གཉིས་མ་གཏོགས་པའི་གྲྭ་བཞིའི་དགའ་བ་འཁྱིལ་པ་བཞི་སྟེ། དགའ་བ་འཁྱིལ་པ་བཞི་པ་ལའང༌། དགའ་བའི་དགའ་བ་སོགས་བཅུ་དྲུག་ཉམས་སུ་མྱང་བ་དེ་ཉིད་མཚོན་པར་བྱེད། དེའི་དབུས་ན་རྡོ་རྗེ་རྣལ་འབྱོར་མ་སྐུ་མདོག་དམར་མོ་གྲི་གུག་དང་ཐོད་པ་འཛིན་པ་རྒྱན་སྣ་ཚོགས་ཀྱིས་བརྒྱན་པ་སྟེ། དེ་ཉིད་ཀྱིས་བྱིན་གྱིས་བརླབས་ཤིང་རྟེན་པ་ལ་བརྟེན།
ངན་འགྲོའི་གཡང་ས་ལས་སྐྱོབ་ཅིང༌། མཁའ་སྤྱོད་ཀྱི་གྲོང་དུ་འཁྲིད་པར་བྱེད་དེ་དཀྱིལ་འཁོར་བསྟན་པ་ཡིན། དེ་རྣམས་སྔོན་འགྲོ་འཇུག་པའི་ཆོས་རྣམས་སོང་སྟེ། འཇུག་པའི་ཆོ་ག་མཚན་ཉིད་པ་ནི་མ་ཡིན། སྔར་དཀྱིལ་འཁོར་ཆེན་པོར་དབང་བསྐུར་བ་ལེགས་པ་འཐོབ་ནས་བྱིན་བརླབས་ཀྱི་ཚད་དུ་འཇུག་པ་འདི་ཙམ་གྱིས་ཆོག་པར་གྱུར་པ་ཡིན་ནོ། ། དངོས་གཞི་དབང་བཞི་བྱིན་བརླབས་ཀྱི་ཚུལ་དུ་ལེན་པ་ཡིན་ཏེ། དེའི་ཆེད་དུ་མཎྜལ་ཞིག་ཡོན་དུ་ཕུལ། མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས། རྣལ་འབྱོར་མ་དཔལ་ནས། སྩལ་དུ་གསོལ།
ལན་གསུམ། སིནྡྷུ་རའི་དཀྱིལ་འཁོར་གྱི་ལྷོ་ཕྱོགས་སུ་དབང་སྟེགས་ཀྱི་སྟེང་དུ། ཁྱེད་རང་རྣམས་རྡོ་རྗེ་རྣལ་འབྱོར་མ་དམར་མོ་གྲི་གུག་དང་ཐོད་པ་འཛིན་པ་རྒྱན་སྣ་ཚོགས་ཀྱིས་བརྒྱན་པ། དེའི་གནས་རྣམས་སུ་ནས། ཙཎྜ་ཀའི་ངོ་བོ་སྟེ། དེ་ནས་རྡོ་རྗེ་སློབ་དཔོན་གྱིས་ཕཻཾ་ཞེས་བརྗོད་ཅིང་ཐུགས་ཀ་ནས་འོད་ཟེར་འཕྲོས་པས་འོག་མིན་ནས་རྗེ་བཙུན་རྡོ་རྗེ་རྣལ་འབྱོར་མ་སྤྱན་དྲངས། ཁྱེད་རང་རྣམས་ལ་ཐིམ། ཛཿཧཱུྃ་བཾ་ཧོཿ སླར་ཡང་ཐུགས་ཀ་ནས་འོད་ཟེར་འཕྲོས་པས་དབང་གི་ལྷ་བཅོམ་ལྡན་འདས་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ ཞེས་བརྗོད་ཁྱེད་རང་རྣམས་ལ་དབང་བསྐུར་བའི་ཆེད་དུ་སྤྱན་དྲངས།
དེ་ཐམས་ཅད་ཀྱིས་འདི་ལ་དབང་བསྐུར་དུ་གསོལ། ཞེས་གསོལ་བ་བཏབ་པས་བཅོམ་ལྡན་འདས་ཡབ་ཡུམ་གྱིས་དབང་བསྐུར་བའི་དགོངས་པ་མཛད། ཡུམ་བཞིའི་རྡོ་རྗེ་གླུ་ལེན། ཁཎྜ་ཀ་པཱ་ལི་ལ་སོགས་པ་དཔའ་བོ་རྣམས་ཀྱིས་བཀྲ་ཤིས་བརྗོད། རབ་ཏུ་གཏུམ་མོ་ལ་སོགས་པའི་རྣལ་འབྱོར་མ་རྣམས་ཀྱིས་མེ་ཏོག་ལ་སོགས་པའི་མཆོད་པ་རྣམས་ཀྱིས་མཆོད། སྒོ་མཚམས་མ་བརྒྱད་ཀྱིས་དབང་བསྐུར་བ་ལ་བར་དུ་གཅོད་པ་ཐམས་ཅད་རྒྱང་རིང་དུ་བསྐྲད་པའི་མོས་པ་མཛོད། མཚམས་དྲིལ་བྱ་ཞིང༌། ཧེ་རུ་ཀ་དཔལ་འབར་བའི་སྐུ་མངའ་བ། ། ཧ་ཧའི་གད་རྒྱངས་ས་གསུམ་གཡོ་བར་བྱེད། ། ཧཱུྃ་ཧཱུྃ་ཕཊ་ཕཊ་བདུད་ཀྱི་ཀླད་འགེམས་པའི། །
བདེ་མཆོག་འཁོར་ལོའི་བཀྲ་ཤིས་དེང་འདིར་སྩོལ། ། ཨེ་ཝྃ་མཉམ་པར་སྦྱོར་བ་སྔགས་ཀྱི་སྐུ། ། ཨཱ་ལི་ཀ་ལཱི་གཉིས་མེད་རོལ་པའི་གསུང༌། ། ཨོཾ་གྱི་ངོ་བོར་སོན་པའི་ཐུགས་མངའ་བ། ། རྡོ་རྗེ་ཕག་མོའི་བཀྲ་ཤིས་དེང་འདིར་སྩོལ། ། རྒྱུན་ཆགས་སུ་བསལ་བསིལ་ཞིང༌། ཉིན་མོ་ནས། དེང་འདིར་སྩོལ་ཞེས་བརྗོད་ཅིང་མེ་ཏོག་དོར། དེ་ནས་གཙོ་བོའི་ཐུགས་ཀ་ནས་ཕྱེ་བའི་སྒོ་མཚམས་མ་བརྒྱད་ཀྱིས་བྱང་ཆུབ་ཀྱི་སེམས་ཀྱི་བདུད་རྩིས་གང་བའི་བུམ་པ་དཀར་པོ་ཡལ་འདབ་དང་བཅས་པ་ཅུང་ཟད་ཡོ་བར་འཛིན་བཞིན་པས། བྱང་ཆུབ་ཀྱི་སེམས་ཀྱི་ཆུ་རྒྱུན་གྱིས་སྤྱི་བོ་ནས་དབང་བསྐུར་བའི་མོས་པ་མཛོད།
སངས་རྒྱས་རྣམས་ནི་ནས། ཆེན་པོ་སྦྱིན། ཨོཾ་སརྦ་ཏ་ཐཱ་ག་ཏ་ཨ་བྷི་ནས། སྟྭཾ་ཙཀྲ་བི་ར་སྟྭཾ་ཨ་བྷི་ཥིཉྩ་མི་ཀ་ཀ་སེ་ནས། མ་ཐ་ནྱ་བཛྲི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་བུམ་པའི་ཆུས་དབང་བསྐུར། སྐུ་གང་དྲི་མ་དག ཆུ་ལྷག་མ་ཡར་ལུད་པ་ལས་སྤྱི་བོར་རྣམ་པར་སྣང་མཛད་ནས། དོན་ཡོད་གྲུབ་པས་དབུ་བརྒྱན་པ་དེ་བུམ་པའི་དབང་བྱིན་བརླབས་ཀྱི་ཚུལ་དུ་བསྐུར་བ་ཡིན། ནམ་མཁའ་ཁྱབ་པར་བཞུགས་པའི་སངས་རྒྱས་རྣམས་རང་ལ་ཐིམ་པར་མོས་པ་མཛོད།
ཛཿཧཱུྃ་བཾ་ཧོཿ དེ་ནས་སྔགས་ཀྱིས་བྱིན་གྱིས་བརླབས་པ་ཡིན་ཏེ། སློབ་དཔོན་རྡོ་རྗེ་རྣལ་འབྱོར་མར་གསལ་བའི་ཐུགས་ཀར་ཟླ་བའི་སྟེང་དུ་བྃ་ཡིག དེ་ལས་སྔགས་ཀྱི་ཕྲེང་བ་བྱུང་སྟེ། སློབ་དཔོན་གྱི་ཞལ་ནས་ཐོན། ཁྱེད་རང་རྣམས་རྡོ་རྗེ་རྣལ་འབྱོར་མར་གསལ་བའི་ཞལ་དུ་ཞུགས། ཐུགས་ཀར་ཟླ་བའི་སྟེང་དུ་བྃ་ཡིག་བསམ་པ་ལ་ཐིམ་པའི་མོས་པ་མཛོད་ལ་འདིའི་རྗེས་ཟློས་མཛོད། ཨོཾ་གསུམ་མ་ལན་གསུམ་གྱིས་བྱིན་གྱིས་བརླབས་པར་མོས་པ་མཛོད། ཡང་འདིའི་རྗེས་ཟློས་མཛོད། ཨོཾ་སརྦ་ཏ་ཐཱ་ག་ཏ་ནས།
སྭཱ་ཧཱ། ལན་གསུམ་སྔགས་ཀྱིས་བྱིན་རླབས་ཞུགས་པའི་མོས་པ་མཛོད། དུས་ད་ནས་བཟུང་ནས་བྱང་ཆུབ་སྙིང་པོ་མ་ཐོབ་ཀྱི་བར་དུ། རྗེ་བཙུན་རྡོ་རྗེ་རྣལ་འབྱོར་མ་ཡི་དམ་གྱི་ལྷར་བཟུང་སྙམ་པས་འདིའི་རྗེས་ཟློས། བཅོམ་ལྡན་ནས། སློབ་དཔོན་གྱིས་མེ་ཏོག་མགོ་བོར་བཞག་ཅིང༌། བཅོམ་ལྡན་འདི་ལ་ནས། བྱིན་གྱིས་རློབས། དེ་ནས་འདིའི་བྱིན་རླབས་ཀྱི་ཆོ་ག་ཐོབ་ཕྱིན་ཆད་བཟླས་བསྒོམ་མ་ཆགས་པར་བྱས་པ་ཙམ་གྱིས་ངན་འགྲོ་དང་འཁོར་བའི་གཡང་ས་ལས་སྐྱབས། ལུས་མ་སྤངས་པར་ཚེ་འདི་ཉིད་ལ་རྡོ་རྗེ་རྣལ་འབྱོར་མས་མཁྲིག་མ་ནས་བཟུང་སྟེ་མཁའ་སྤྱོད་དགའ་མའི་ཞིང་དུ་འཁྲིད་པར་བྱེད་དོ། །
བསོད་ནམས་འབྲིང་དུ་གྱུར་པ་ཡིན་ན་ལངྐ་ལི་ཡ་དང༌། སིནྡྷུ་རའི་བསྒྲུབ་པ་སྔགས་ཀྱི་བསྙེན་པ་འབུམ་ཕྲག་སུམ་ཅུ་རྩ་དྲུག་ལ་སོགས་པའི་སྒོ་ནས་བསྒྲུབས་པས། རྡོ་རྗེ་རྣལ་འབྱོར་མ་མིའི་བུ་མོའི་རྣམ་པ་ཅན་དཔྲལ་བར་ཤའི་དགའ་བ་འཁྱིལ་བ་ཡོད་པ་ལྟ་བུ་དང་འཕྲད་ནས་མཁའ་སྤྱོད་དུ་འཁྲིད་པར་བྱེད། བསོད་ནམས་ཐ་མ་ཡིན་ན་བསྒོམ་བཟླས་མ་ཆགས་པར་བྱས་པ་ལ་བརྟེན་ནས་བར་དོར་འགྲུབ་པས་རྗེས་སུ་འཛིན་ཞེས་གསུངས་པ་ལྟར། ལུས་འདི་བོར་བས་སེམས་དེ་ཉིད་བར་དོའི་གཡང་ལས་སྐྱབས་ནས་མཁའ་སྤྱོད་དུ་འཁྲིད་པར་བྱེད་ལ། དེ་ལ་ད་ལྟ་ནས་བཟླས་བསྒོམ་མ་ཆགས་པར་བྱེད་དགོས་པ་ཡིན་པས། ཁྱེད་ཇི་ཙམ་བགྲོངས་ཞེས་དྲིས་ཏེ། བརྒྱ་རྩ་ལ་སོགས་པ་ཇི་ཙམ་བགྲོངས་བྱས་པས། སློབ་དཔོན་དགོངས་སུ་གསོལ། ། བདག་མིང་འདི་ཞེས་བགྱི་པས།
རྗེ་བཙུན་རྡོ་རྗེ་རྣལ་འབྱོར་མ་མཆོག་བསྒྲུབ་པའི་ཡི་དམ་དུ་བཅས་ཏེ། དུས་ད་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་མ་ཐོབ་ཀྱི་བར་དུ་ཉི་མ་རེ་རེ་བཞིན། སྙིང་པོ་ཨོཾ་གསུམ་མ་བརྒྱ་རྩ་ལ་སོགས་པ་ཇི་ཙམ་ཁས་བླངས་མ་ཆགས་པར་བཟླ་བར་དམ་བཅའ་ལགས་སོ། ། ཞེས་བརྗོད་དུ་གཞུག་ནས་རིག་པ་ཡང་དག་པའི་དགེ་བའི་བཤེས་གཉེན་འདི་རྣམས་ལ། བཅོམ་ལྡན་འདས་མའི་བྱིན་རླབས་ཐམས་ཅད་གཅིག་ཆར་དུ་འཇུག་པར་མཛད་དུ་གསོལ། ངན་འགྲོ་དང་འཁོར་བའི་གཡང་ས་ལས་སྐྱབས་ནས་མཁའ་སྤྱོད་དགའ་མའི་གྲོང་དུ་འཁྲིད་པར་མཛད་དུ་གསོལ། ཞེས་བརྗོད་ཅིང་མེ་ཏོག་དོར། སྔགས་གཏད་པའི་ཆོ་གའོ། ། གསང་དབང་བྱིན་རླབས་ཀྱི་ཚུལ་དུ་དབང་བསྐུར་བ་ཡིན་ཏེ། མདུན་གྱི་ཐོད་པའི་ནང་དུ་ཡི་གེ་སུམ་ཅུ་རྩ་གཉིས་ཞུ་བ་ལས་བྱུང་བའི་བྱང་ཆུབ་ཀྱི་སེམས་དཀར་དམར་གྱི་རྣམ་པ་དེ་ཉིད།
ཨོཾ་ཨཱཿཧཱུྃ་ཞེས་བརྗོད་པས་བྱིན་གྱིས་བརླབས་ཤིང༌། ཧ་ཧོ་ཧྲཱིཿཞེས་བརྗོད་པས་བྱིན་ཚར་བ་དང་ཡང་དག་པར་སྦ་བར་གྱུར་པ་དེ་ཉིད། ཁྱེད་རང་རྣམས་ཀྱི་ཁར་སྒོར་བཏབ་པ་ལ་བརྟེན་ནས། བདེ་བ་ཆེན་པོའི་ཡེ་ཤེས་རྒྱུད་ལ་འཁྲུངས་པའི་མོས་པ་མཛོད། ཨོཾ་ཀྲ་མའི་མཐར། ཨོཾ་ཨཱཿཧཱུྃ་བརྗོད་ཅིང་བདུད་རྩི་མདུན་གྱི་ཐོད་པའི་ནང་ནས། ཁ་སྒོར་བཏབ་པ་དེ་ཉིད་ལྕེ་ལ་མྱངས་ཤིང་མགྲིན་པར་མིད་པ་ལ་བརྟེན་ནས།

ཡུལ་སྣ་ཚོགས་ལ་དམིགས་པའི་རྟོག་པ་འགགས་ཏེ། མཆོག་ཏུ་དགའ་བའི་རྟོགས་པ་རྒྱུད་ལ་སྐྱེ་བའི་མོས་པ་མཛོད། དབང་གསུམ་པ་བྱིན་གྱིས་བརླབས་པའི་ཚུལ་དུ་བསྐུར་བ་ལ། མདུན་གྱི་སིནྡྷུ་ར་ལ་ཡི་གེ་སུམ་ཅུ་བཀོད་ཅིང་བྲིས་པ་དང༌། གྲྭའི་དགའ་བ་འཁྱིལ་པ་རྣམས་བྱང་ཆུབ་ཀྱི་སེམས་བདེ་བ་ཆེན་པོའི་རང་བཞིན་དུ་གྱུར་ནས། རྡུལ་མཚོན་དམར་པོ་མེ་རྡུལ་གྱི་རྣམ་པར་གྱུར་པ་དེ་ཉིད་ཁྱེད་རང་རྣམས་ཀྱི་དཔྲལ་བར་དང༌། མགྲིན་པ་དང༌། སྙིང་ག་དང༌། ལྟེ་བ་རྣམས་སུ་སློབ་དཔོན་གྱིས་གཡོན་པའི་སྲིན་ལག་གིས་བསྐུས་པ་ལ་བརྟེན་ནས། དེ་རྣམས་ཀྱི་ཐད་ཀྱི་ནང་གི་འཁོར་ལོ་སོ་སོའི་ ་་་་་གཏུམ་མོའི་ མེ་སྦར་ནས། བྱང་སེམས་དྭངས་མ་ཞུ་བ་ལ་བརྟེན་ནས།
ཕྱག་རྒྱ་དང་མཉམ་པར་སྦྱར་བ་ལས་འབྱུང་བའི་བདེ་བ་དེ་ལྟ་བུ་རྒྱུད་ལ་སྐྱེས་པར་མོས་པ་མཛོད། ཨོཾ་གསུམ་མ་བརྗོད་ཅིང་བསྐུས་ཏེ། མདུན་གྱི་སིནྡྷུ་ར་ནས་རྡུལ་མཚོན་དམར་པོ་མེ་འོད་སྦར་བའི་རྣམ་པར་གྱུར་པ་ནས། མེ་འབར་ཏེ་དེ་དང་དེའི་བྱང་སེམས་དྭངས་མ་ནས་མཛོད་ལ། དེའི་རྗེས་ཟློས་མཛོད། ཨོཾ་སརྦ་ཏ་ཐཱ་ག་ཏ་ཨ་ནུ་ནས། ཀོ྅ཧཾ། དེས་ཤེས་རབ་ཡེ་ཤེས་ཀྱི་དབང་བྱིན་བརླབས་ཀྱི་ཚུལ་གྱིས་བསྐུར་བ་ཡིན། དབང་བཞི་པ་ནི། དངོས་པོ་མེད་པའི་ཆོས་ཉིད་ཆོས། །
ནམ་མཁའ་ལྟ་བུ་དྲི་མ་མེད། ། སྟོང་ཉིད་ཡེ་ཤེས་རྡོ་རྗེ་ཡི། ། སྟོང་པ་ཉིད་ནི་བསྒོམ་པ་བགྱི། ། ཞེས་གསུངས་པའི་དོན་ཡང་གོང་དུ་བྱིན་བརླབས་བྱས་པ་ལ་བརྟེན་ནས། ལུས་སེམས་བདེ་བ་ཆེན་པོའི་རྣམ་པར་ཤར་བ་དེ་ཉིད། རང་གི་ངོ་བོ་ལ་བལྟས་ན་སྤྲོས་པའི་མཐའ་ཐམས་ཅད་དང་བྲལ་བ། གཅིག་དང་དུ་མའི་རང་བཞིན། གང་དུའང་མ་གྲུབ་ཅིང༌། དཔེ་དང་གཏན་ཚིག་ལ་སོགས་པ་བརྗོད་པ་དང་བྲལ་བ། ཆོས་ཐམས་ཅད་ཀྱི་ཆོས་ཉིད་དེ་ཁོ་ན་ཉིད་སྤྲོས་པ་ཐམས་ཅད་དང་བྲལ་བའི་སྟོང་པ་ཉིད་ཡིན་ལ།
དེ་ལྟར་སྤྲོས་པ་དང་བྲལ་ཡང་བདེ་བ་ཆེན་པོའི་རྣམ་པ་མི་འགོག ལུས་སེམས་བདེ་ཆེན་གྱི་རང་བཞིན་དུ་ཤར་ཡང༌། རང་བཞིན་སྟོང་པ་ཉིད་ལ་མ་འདས། དེའི་ངང་ལ་སེམས་ཆམ་མེ་གཞོག་མཛོད། དེ་ཉིད་བསྐྱེད་རྫོགས་གཉིས་ཀྱི་ལམ་དུ་བསྒྲུབས་པ་ལ་བརྟེན་ནས་ཀྱང་རྟོགས་པར་འགྱུར་བ་ཡིན། དེ་དབང་བཞི་བྱིན་རླབས་ཀྱི་ཚུལ་དུ་བསྐུར་བའོ། ། དེས་དབང་བཞི་བྱིན་རླབས་ཀྱི་ཚུལ་དུ་ལེགས་པར་ཐོབ། ལམ་བསྐྱེད་རིམ་ནཱ་རོ་མཁའ་སྤྱོད། རྫོགས་རིམ་རྩ་དབུ་མར་རླུང་སེམས་འཇུག་པའི་གདམས་ངག་བསྒོམ་པ་ལ་དབང༌། འབྲས་བུ་སྐུ་གཉིས་ཟུང་དུ་འཇུག་པའི་འཁོར་ལོ་བདེ་མཆོག་གི་གོ་འཕང་ཐོབ་པའི་སྐལ་བ་ཅན་དུ་བྱས།
དེའི་ཁས་བླངས་པའི་དམ་ཚིག་དང་སྡོམ་པ་རྣམས་ཚུལ་བཞིན་དུ་བསྲུང་སྙམ་པས་འདིའི་རྗེས་ཟློས། གཙོ་བོས་ཇི་ལྟར་བཀའ་སྩལ་པ་ནས། བགྱི། ལན་གསུམ། དེ་ལྟར་ནཱ་རོ་མཁའ་སྤྱོད་ཅེས་བྱ་བའི་སྒྲུབ་ཐབས་ལ་མཚན་དུ་བཏགས་པ། གྲུབ་ཆེན་ནཱ་རོ་པ་མཁའ་སྤྱོད་དུ་འཁྲིད་པར་བྱེད་མཁན་གྱི་རྗེ་བཙུན་རྡོ་རྗེ་རྣལ་འབྱོར་མ་དེའི་བྱིན་རླབས་ཀྱི་ཆོ་ག་རྫོགས་པར་ཐོབ་པའི་གཏང་རག་ཏུ་མཎྜལ་ཅིག་ཡོན་དུ་དབུལ། མཎྜལ་ཕུལ་ནས་ལུས་ལོངས་སྤྱོད་ཐམས་ཅད་བླ་མ་ལ་ཕུལ་ནས་ཆ་ཤས་ཀྱིས་བཞེས་སུ་གསོལ་སྙམ་པས་འདིའི་རྗེས་ཟློས་མཛོད། དེང་ནས་ནས། གསོལ། ལུས་ལོངས་སྤྱོད་དུས་གསུམ་དུ་བསགས་པའི་དགེ་རྩ་ཐམས་ཅད་བླ་མ་སངས་རྒྱས་བྱང་སེམས་ཐམས་ཅད་ལ་ཕུལ་བར་མོས་པ་མཛད་པར་ཞུ།
བྱིན་རླབས་ཀྱི་ཆོ་ག་རྫོགས་པར་བགྱིས་པས། དེས་རང་གཞན་གྱི་དོན་མཐར་ཕྱིན་པ་མཛད་པར་ཞུ། དགེ་བ་འདི་ཡིས་མྱུར་དུ་བདག ། སོགས་སྨོན་ལམ་བཏབ་བོ། ། རྗེ་བཙུན་རྡོ་རྗེ་འཆང་ཆེན་པོ་ཨཱ་ནནྡ་བྷ་དྲ ་་་་་ངོར་ཆེན་ཀུན་དགའ་བཟང་པོ འི་གསུང་ལས་ཇི་ལྟར་ཟིན་པ་ཙམ་ཞིག པྲ་ཛྙཱ་བྷ་དྲ ་་་་་གུང་རུ་ཤེས་རབ་བཟང་པོ ས་བརྗེད་བྱང་དུ་བྲིས་པའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
