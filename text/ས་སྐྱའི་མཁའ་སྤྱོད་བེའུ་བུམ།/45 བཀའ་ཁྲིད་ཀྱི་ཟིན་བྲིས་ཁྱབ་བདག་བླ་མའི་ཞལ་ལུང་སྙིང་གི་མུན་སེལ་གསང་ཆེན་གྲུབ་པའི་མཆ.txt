ས་སྐྱའི་མཁའ་སྤྱོད་བེའུ་བུམ།
པོད ༤༥
བཀའ་ཁྲིད་ཀྱི་ཟིན་བྲིས་ཁྱབ་བདག་བླ་མའི་ཞལ་ལུང་སྙིང་གི་མུན་སེལ་གསང་ཆེན་གྲུབ་པའི་མཆོག་སྦྱིན།
༼ཧཱུྃ༽ ༄༅། །རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་མའི་བསྐྱེད་རྫོགས་ཟབ་མོའི་བཀའ་ཁྲིད་ཀྱི་ཟིན་བྲིས་ཁྱབ་བདག་བླ་མའི་ཞལ་ལུང་སྙིང་གི་མུན་སེལ་གསང་ཆེན་གྲུབ་པའི་མཆོག་སྦྱིན་བཞུགས་སོ།། ༈ །གསུང་གི་རྡོ་རྗེའི་གསང་བ་ཡོངས་རྫོགས་ངག་ལ་དབང་བསྒྱུར་ཡན་ལག་དྲུག་ཅུའི་རྒྱུད་རེར་ཡང༌། ། ཀུན་དགའི་དཔལ་སྟེར་གྲངས་མེད་ཆོས་ཀྱི་ཕུང་པོ་མཐའ་དག་མ་ཚང་མེད་པའི་དབྱངས་བདུན་པས། ། སྲས་བཅས་རྒྱལ་རྣམས་ལེགས་པར་གཤེགས་པའི་ལམ་དུ་སྲིད་པའི་ཁ་ལོ་བདེར་འདྲེན་མཁས། ། དངོས་གྲུབ་འབྱུང་གནས་རྩ་བའི་བླ་མར་གུས་པས་འདུད་དོ་བྱང་ཆུབ་བར་དུ་བརྩེ་བས་སྐྱོངས། ། རང་བཞིན་འོད་གསལ་སྟོང་པ་མཆོག་གི་དྭངས་ཤེལ་ཆགས་པ་ཆེན་པོའི་དམར་འོད་ཀྱིས། ། གཟི་བརྗིད་སྟོང་འབར་ཟུང་འཇུག་རྡོ་རྗེའི་སྐུ་ཡི་སྒྱུ་འཕྲུལ་འཇིག་རྟེན་སྣང་བའི་མིག ། མངོན་སུམ་འཆར་བའི་དགའ་སྟོན་གསར་པས་མཁའ་སྤྱོད་གྲུབ་པ་པདྨ་དཀར་པོའི་ཚལ། ། བདེ་བླགས་རྒྱས་པའི་མཆོག་སྦྱིན་མཛོད་ཅིག་རྒྱལ་བའི་ཡུམ་གྱུར་རྡོ་རྗེ་བཙུན་མོ་ཀྱེ། །
རྣལ་འབྱོར་གསང་མཐའི་རྒྱུད་དོན་ནཱ་རོ་པའི། ། ཐུགས་མཚོར་འབབས་པ་རྣམ་དཔྱོད་ཧུབ་གཅིག་གིས། ། འདྲེན་མཁས་བསྟན་པའི་བདག་པོ་ས་སྐྱ་པའི། ། གྲགས་དཀར་འཆི་བ་མེད་པའི་བཅུད་དུ་མངར། ། གང་དེའི་རིང་ལུགས་ནམ་མཁའི་མཛོད་ཀྱི་སྒོར། ། ཞུགས་མིན་གངས་ཅན་མཁས་གྲུབ་དེ་སུ་ཞིག ། འོན་ཀྱང་སྙན་བརྒྱུད་ནོར་བུ་ཚར་པ་རྗེ། ། མ་དྲོས་བདག་པོའི་གདེངས་ཀ་ཁོ་ནས་བཟུང༌། ། དེ་ལས་འོངས་པའི་གསང་ཆེན་སློབ་བཤད་བསྟན། ། འཇིགས་མེད་གདོང་ལྔའི་སྒྲ་ཡིས་སྲིད་པ་གསུམ། །
ཟིལ་གྱིས་གནོན་ནུས་ཁྱབ་བདག་གནས་གསར་བ། ། ཁོ་བོའི་བླ་མའི་བཀའ་བརྒྱུད་ལས་གཞན་མིན། ། དེ་ཕྱིར་སྙིགས་མའི་ཚེ་ཐུང་ཐེམ་སྐས་ལས། ། མཁའ་སྤྱོད་གསང་བའི་ཉེ་ལམ་ལ་བརྒྱུད་དེ། ། ཀུན་མཁྱེན་གཞལ་མེད་ཁང་པར་འཇུག་པའི་ཚུལ། ། གསང་ཆེན་རྒྱུད་སྡེའི་ཉིང་ཁུ་འདི་ན་སྤེལ། ། དེ་ལ་འདིར་རྗེ་བཙུན་ས་སྐྱ་པའི་ཐུན་མོང་མ་ཡིན་པའི་གསེར་ཆོས་སྙན་བརྒྱུད་ཀྱི་གདམས་པ་མཆོག་གི་དངོས་གྲུབ་སྒྲུབ་པའི་ཉེ་ལམ་གཞན་ལས་ཁྱད་པར་འཕགས་པ་རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་མའི་བསྐྱེད་རྫོགས་ཟབ་མོའི་རྣལ་འབྱོར་གྱི་རིམ་པ་ཇི་ལྟར་ཉམས་སུ་ལེན་ཚུལ་རྣམས། གསང་ཆེན་བསྟན་པའི་འབྱུང་ཁུངས་ཡར་ཀླུང་བཀྲ་ཤིས་ཆོས་སྡེའི་གཟིམ་ཁང་ཆེན་མོར་ཁྱབ་བདག་རྡོ་རྗེ་འཆང་དང་ཞལ་མི་གཉིས་པ་གནས་གསར་བ་ཆེན་པོ་ངག་དབང་ཀུན་དགའ་ལེགས་པའི་འབྱུང་གནས་ཐེག་མཆོག་དབང་གི་རྒྱལ་པོ་ཡོངས་འདུའི་སྡེའམ་མཚན་གཞན་ལྷ་རིག་འཇམ་དབྱངས་རྒྱལ་མཚན་ཞེས་བཀའ་དྲིན་མཚུངས་པ་མ་མཆིས་པ་ཡོངས་འཛིན་བླ་མ་དམ་པའི་ཞབས་པད་ཡུན་རིང་དུ་བསྟེན་པར་དགྱེས་པ་ཆེན་པོས་གསང་ཆེན་སློབ་བཤད་འཛིན་པའི་ཕྱག་བཞེས་ཆེན་མོ་འཁྲུལ་པ་མེད་པའི་རྒྱུན་ལྟར་བཀའ་ཁྲིད་ཀྱི་ཟབ་བཤད་ཟླ་བ་གཅིག་གི་བར་སྩལ་ཞིང༌། རང་ངོས་ནས་ཀྱང་ཐུན་བཞིའི་ཉམས་ལེན་ཆག་མེད་དུ་བསྐྱངས་སྐབས་བླ་མ་དམ་པའི་གསུང་བཤད་རྒྱ་ཆེ་བ་རྣམས་བློས་ཇི་བཞིན་འཛིན་པར་ག་ལ་ནུས་ཀྱང༌། དམིགས་རིམ་གྱི་ཁྲིད་རྐང་རྣམས་འོལ་ཚོད་དཔེ་འཐོར་བསྡུས་པའི་བསྒྲིག་ཆག་མ་ཡིན་པར་བླ་མའི་གསུང་བྱིན་རླབས་ཀྱི་ཚན་ཁ་མ་ཉམས་པ་རྣམས་བརྗེད་པར་འཕང་སྟེ་ཉིན་རེ་ཟིན་བྲིས་སུ་བཀོད་པ་ལ།
ཉིན་བཞིན་ཆོས་ཐུན་གྱི་ཐོག་མར་རྡོར་སེམས་བསྒོམ་བཟླས་ཀྱི་ཧེ་རུ་ཀའི་ཡིག་བརྒྱ་ཉེར་གཅིག་རེའི་མཐར་རྡོར་སེམས་རང་ལ་བསྟིམ། རང་ལུགས་ཀྱི་གསུང་གདངས་དང་བཅས་བརྒྱུད་འདེབས་པད་དཀར་བཞད་པའི་དགའ་སྟོན་ལམ་རིམ་སྨོན་ལམ་དང་མཁའ་སྤྱོད་ཞལ་བཟང་བལྟ་བའི་སྨོན་ལམ་རྣམས་དཔོན་སློབ་ལྷན་ཅིག་ཏུ་མཛད། སློབ་མ་རྣམས་ཀྱིས་མཎྜལ་འབུལ་མཆོད་བསྟོད་རེ་གནང༌། དེ་ནས་གསུང་བཤད་ཀྱི་ཐོག་མའི་མཚམས་སྦྱོར་འདི་ལྟར་གསུང༌། འོ། ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་སྟོན་པ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཟུང་འཇུག་སྐུ་བཞིའི་བདག་ཉིད་རྒྱལ་བ་ཁྱབ་བདག་རྡོ་རྗེ་འཆང་ཆེན་པོའི་གོ་འཕང་སྐུ་ཚེ་འདི་ཉིད་ལ་ཅི་ནས་ཀྱང་ཐོབ་པར་བྱ། དེའི་ཆེད་དུ་ཟབ་པ་ལས་ཆེས་ཟབ་པ་རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་ཁྲིད་ཀྱི་རིམ་པ་ཟབ་མོ་གསན་ལ་དོན་ཐུགས་ཉམས་སུ་བཞེས་དགོངས་པ་བྱང་ཆུབ་ཀྱི་མཆོག་ཏུ་ཐུགས་བསྐྱེད་པ་གསལ་བཏབ་པ་དང༌། ཆོས་གསན་པའི་ཀུན་ཏུ་སྤྱོད་པ་ཡང༌། སྐྱེས་རབས་ལས། རབ་ཏུ་དམའ་བའི་སྟན་ལ་འདུག །
དུལ་བའི་དཔལ་ནི་ཉེ་བར་བཞག ། དགའ་དང་ལྡན་པའི་མིག་གིས་ལྟ། ། ཚིག་གི་བདུད་རྩི་འཐུང་བ་བཞིན། ། གུས་པ་བསྐྱེད་དེ་རྩེ་གཅིག་ཏུ། ། རབ་ཏུ་དྭངས་ལ་དྲི་མེད་ཡིད། ། ནད་པས་སྨན་པའི་ཚིག་ཉན་བཞིན། ། རིམ་གྲོ་བསྐྱེད་དེ་ཆོས་ཉོན་ཅིག ། ཅེས་གསུངས་པ་ལྟར་སྣོད་ཀྱི་སྐྱོན་གསུམ་སྤངས་ཤིང་འདུ་ཤེས་དྲུག་བསྟེན་པ་དང༌། ཁྱད་པར་དུ་ཐ་མལ་གྱི་སྣང་ཞེན་དང་བཅས་པས་གསང་སྔགས་ཟབ་མོའི་ཆོས་གསན་པའི་སྣོད་དུ་མི་རུང་བས་གནས་ཁང་འདི་ཡང་དག་པའི་གཞལ་ཡས་ཁང་དུ་གསལ་བའི་ཕྱི་རོལ་དུ་དུར་ཁྲོད་སྲུང་འཁོར་དང་བཅས་པ། དེའི་དབུས་སུ་ཆོས་འཆད་པ་པོའི་བླ་མ་ཡང་སེངྒེ་ཆེན་པོ་བརྒྱད་ཀྱིས་བཏེགས་པའི་རིན་པོ་ཆེའི་ཁྲིའི་སྟེང་དུ་རྗེ་བཙུན་མཁའ་སྤྱོད་རྡོ་རྗེ་རྣལ་འབྱོར་མའི་སྐུར་མངོན་སུམ་ལྟ་བུར་གསལ་བའི་ཞལ་ནས་ཆོས་ཀྱི་སྒྲ་དབྱངས་གྲགས་སྟོང་སྐྱེ་བ་མེད་པའི་ངང་དུ་ལྷང་ལྷང་སྒྲོག་པས་སྲིད་ཞིའི་རྒུད་པ་ཐམས་ཅད་གཞོམ་པར་བྱེད་པ་དངོས་ཡིན་སྙམ་པ་དང༌།
རྡོ་རྗེ་སློབ་མ་རྣམས་ཀྱང་ཐུན་མཚམས་ཀྱི་ལྷའི་སྐུ་གསལ་སྟོང་འཛིན་པ་མེད་པའི་ངང་ནས་ཡེངས་པ་མེད་པའི་ཚུལ་གྱིས་གསན་པ་བཀའ་དྲིན་བསྐྱངས་པར་ཞུ། ཞེས་བརྡ་སྤྲོད་པར་མཛད་པའི་རྗེས་སུ་ཆོས་འདིའི་བརྒྱུད་ཚུལ་བཀའ་བབས་ཀྱི་ཆེ་བ་སོགས་རྒྱས་པར་གསུངས་ནས། ཉིན་དང་པོ་ཁྲིད་གཞུང་དངོས་ལ། དེ་ལ་འདིར་གངས་ཅན་བསྟན་པའི་བདག་པོ་རྗེ་བཙུན་ས་སྐྱ་པ་ཆེན་པོ་ཡབ་སྲས་རྣམས་ལ་གསང་སྔགས་བླ་མེད་དང་འབྲེལ་བའི་གདམས་པ་རྒྱ་མཚོ་ལྟ་བུ་ཕྱག་ཏུ་བབ་པ་ལས་མཆོག་ཏུ་གྱུར་པ་ས་སྐྱའི་ལྕགས་རི་ལས་མི་འདའ་བའི་གསེར་ཆོས་བཅུ་གསུམ་གྱི་ནང་ཚན་མཆོག་སྒྲུབ་པས་ཐུན་མོང་གི་དངོས་གྲུབ་ཞར་ལ་འབྱུང་བ་མཁའ་སྤྱོད་སྐོར་གསུམ་ལ་ཐུགས་དམ་ཆག་མེད་རྣམ་བཞིའི་ཡ་གྱལ་རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་བསྐྱེད་རྫོགས་ཟབ་མོའི་ཁྲིད་ཀྱི་རིམ་པ་ཉམས་སུ་ལེན་པ་ལ། གང་གིས་ཉམས་སུ་ལེན་པའི་རྟེན། དེས་ཉམས་སུ་བླང་བྱའི་ལམ་དངོས། ལམ་དེ་མཐར་ཕྱིན་པའི་འབྲས་བུ་དང་གསུམ། དང་པོ་ལ་སྨིན་ལམ་འཇུག་རུང་གི་གང་ཟག་དང༌། གྲོལ་ལམ་བསྒོམ་རུང་གི་གང་ཟག་གཉིས། དང་པོ་ནི།
རབ་འཁོར་ལོ་སྡོམ་པ་ལཱུ་ནག་དྲིལ་གསུམ་གང་རུང་ངམ། ཐ་མ་ཀྱཻ་རྡོ་རྗེ་ལྟ་བུ་མ་རྒྱུད་གང་ཡང་རུང་བའི་རྡུལ་ཚོན་ནམ་རས་དྲིས་ཀྱི་དཀྱིལ་འཁོར་དུ་དབང་གིས་རྒྱུད་སྨིན་པར་བྱས་པའོ། ། གཉིས་པ་ནི། ལྟེ་བའི་ཙཎྜ་ལཱི་ནང་གི་རྣལ་འབྱོར་མའི་ངོ་བོར་གདོད་མ་ནས་ལྷན་ཅིག་སྐྱེས་པའི་རང་བཞིན་དུ་བཞུགས་པ་མངོན་སུམ་རང་ངོ་འཕྲོད་པའི་ཐབས་ཟབ་མོ་འདིའི་སྒོས་ཀྱི་སིནྡྷུ་རའི་དཀྱིལ་འཁོར་དུ་བྱིན་གྱིས་རླབས་པ་ལེགས་པར་ཐོབ་ནས་དམ་ཚིག་དང་སྡོམ་པར་གནས་ཤིང་ཆག་མེད་རྒྱུན་གྱི་རྣལ་འབྱོར་ལ་བརྩོན་པའི་སྐལ་བ་ཅན་ནོ། ། གཉིས་པ་ཉམས་སུ་བླང་བྱའི་ལམ་དངོས་ནི། གང་ཟག་དབང་པོ་རབ་བྱིན་རླབས་ཐོབ་ནས་ཆག་མེད་ཀྱི་ཉམས་ལེན་དང་ཚེས་བཅུ་གཉིས་ཀྱི་མཆོད་པ་ལ་བརྩོན་ཅིང༌། གཞིའི་བསྙེན་པ་མཐར་ཕྱིན་པར་བྱས་པས་ཚེ་འདི་ཉིད་ལ་རྡོ་རྗེ་རྣལ་འབྱོར་མ་ཐ་མལ་བུད་མེད་ཀྱི་རྣམ་པས་ཞལ་བསྟན་ཅིང་རྣལ་འབྱོར་པའི་ལག་པའི་མཁྲིག་མ་ནས་བཟུང་སྟེ་ལུས་མ་སྤངས་པར་མཁའ་སྤྱོད་ཀྱི་གནས་སུ་ཁྲིད་པ་དང༌། དབང་པོ་འབྲིང་གིས་གཞི་བསྙེན་ཡི་གེའི་གྲངས་ཀྱི་འབུམ་ཕྲག་ཙམ་བཏང་སྟེ་ལངྐ་ལི་ཡའི་སྒྲུབ་པ་ལ་བརྟེན་ནས་ཕྱོགས་ཀུན་ཏུ་བཙལ་བས། རྣལ་འབྱོར་མ་མི་མོའི་རྣམ་པ་ཅན་གང་ཡིན་པ་དེའི་དཔྲལ་བར་སིནྡྷུ་རའི་དགའ་འཁྱིལ་གྱི་རི་མོ་འཕོས་པས་ངོ་ཤེས་ཏེ་གསོལ་བ་བཏབ་པ་ལ་བརྟེན་ནས་སྔར་བཞིན་ཚེ་དེར་རྗེས་སུ་འཛིན་པ་དང༌། དབང་པོ་ཐ་མ་འདའ་ཀ་མའི་འཕོ་བའམ་བར་དོའི་ཉམས་ལེན་ལ་བརྟེན་ནས་དུས་དེར་རྣལ་འབྱོར་དཔའ་བོ་མཁའ་འགྲོའི་ཚོགས་དང་བཅས་པ་འཇའ་ཡི་གུར་ཁང༌།
མེ་ཏོག་གི་ཆར། རོལ་མོ་སོགས་ཀྱིས་མཆོད་རྫས་དང་བཅས་རྣལ་འབྱོར་པ་སེངྒེའི་ཁྲིར་བཀོད་ནས་མཁའ་སྤྱོད་དུ་ཁྲིད་པ་དང༌། དབང་པོ་ཤིན་ཏུ་རྟུལ་བ་སྐྱེ་བ་ཕྱི་མར་ལམ་གྱི་འཕྲོ་འཐུད་དེ་མཁའ་སྤྱོད་དུ་ཁྲིད་པ་དང་བཞི་ལས། དེ་དག་ཐམས་ཅད་ཀྱི་ཐུན་མོང་དུ་ཉམས་སུ་བླང་བྱའི་ལམ་ནི། རྗེ་ས་ཆེན་གྱིས། ཉལ་དང་ལྡང་དང་བདུད་རྩི་མྱོང༌། ། ཚད་མེད་བླ་མ་བདག་ལྷར་བསྐྱེད། ། འགྲོ་བ་དག་པའི་རྣལ་འབྱོར་དང༌། ། དཔའ་བོ་དཔའ་མོས་བྱིན་གྱིས་རླབས། ། ངག་བཟླས་ཡིད་བཟླས་གཉིས་གཅིག་ཡིན། །
བསམ་མི་ཁྱབ་ཀྱི་རྣལ་འབྱོར་དང༌། ། སྤྱོད་ལམ་གྱི་ནི་རྣལ་འབྱོར་ཏེ། ། དེ་ལྟར་རྣལ་འབྱོར་བཅུ་གཅིག་གོ ། ཞེས་རྣལ་འབྱོར་བཅུ་གཅིག་ཏུ་བསྡུ་བར་མཛད་པའི་བསྐྱེད་རྫོགས་ཀྱི་ལམ་གྱི་རིམ་པ་གཉིས་ལས། དང་པོ་ལ་སྔོན་འགྲོ། དངོས་གཞི། རྗེས་ཀྱི་རིམ་པ་དང་གསུམ་ལས། དང་པོ་ལ་ཐུན་མོང་བ་དང༌། ཐུན་མོང་མ་ཡིན་པ་གཉིས། དང་པོ་ལ་དལ་འབྱོར་ངོས་བཟུང་བ།
དཔེ། རྒྱུ། ངོ་བོ། གྲངས་སོགས་ཀྱི་སྒོ་ནས་རྙེད་པར་དཀའ་ཚུལ་གྱི་གསུང་བཤད་རྒྱས་པར་མཛད། གཉིས་པ་ལ་བསྒོམ་བྱའི་དོན་ལ་ཐོས་བསམ་གྱིས་སྒྲོ་འདོགས་བཅད་པ་བསྐྱེད་རིམ་གྱི་བྱ་བ་དང༌། བཅད་དོན་ཉམས་སུ་ལེན་པ་སེམས་འཛིན་གྱི་བྱ་བ་གཉིས་ཀྱི་སྒོ་ནས་སྐབས་སུ་གང་བབས་ཀྱིས་ཐད་ཀར་རིམ་པས་འཆད་པ་ལ་ཚད་མེད་པའི་རྣལ་འབྱོར་གྱི་ཁོངས་སུ་གཏོགས་པ་ལམ་ལོག་པ་ཕྱི་རོལ་མུ་སྟེགས་བྱེད་ལས་ཁྱད་པར་དུ་བྱ་བ་སྐྱབས་འགྲོའི་ཁྲིད་དང༌། ལམ་དམན་པ་ཉན་རང་ལས་ཁྱད་པར་དུ་བྱ་བ་སེམས་བསྐྱེད་ཀྱི་ཁྲིད། འགལ་རྐྱེན་སྡིག་སྒྲིབ་སྦྱོང་བ་ཡི་གེ་བརྒྱ་པའི་ཁྲིད། མཐུན་རྐྱེན་ཚོགས་གསོག་པ་བླ་མའི་རྣལ་འབྱོར་གྱི་ཁྲིད་དང་བཞི། དང་པོ་ལ།
གང་ལ་སྐྱབས་སུ་འགྲོ་བའི་ཡུལ། གང་གིས་སྐྱབས་སུ་འགྲོ་བའི་རྟེན། ཚུལ་ཇི་ལྟར་སྐྱབས་སུ་འགྲོ་བ་དང་གསུམ། དང་པོ་ནི། རང་ཉིད་བདེ་བའི་སྟན་ལ་ལུས་གནད་རྣམ་སྣང་གི་ཆོས་བདུན་གྱིས་འཁོད། དབུགས་རླུང་རྔམ་པ་རང་བབས་སུ་མ་ཞིའི་བར་ཆད་པ་ངལ་བསོ་བའི་ཚུལ་གྱིས་བཞག དེ་ནས་རང་ཉིད་གང་དུ་གནས་པའི་ས་ཕྱོགས་གནས་ཁང་སོགས་ལ་དམིགས་པ་ཆེད་དུ་གཏད་པས་དེ་དག་ནམ་མཁའ་ལ་ན་བུན་དེངས་པ་བཞིན་བུན་ལོང་གིས་ཡལ། ས་ཕྱོགས་ཐམས་ཅད་བཻཌཱུརྻའི་ས་གཞི་ལ་གསེར་གྱི་མིག་མང་རིས་སུ་བྲེས་པ། མནན་ན་ནམ་བྱེད་ཅིང་བཏེགས་ན་སྤར་བྱེད་པ། རེག་ན་བདེ་བ་ཕུན་སུམ་ཚོགས་པའི་དབུས་སུ་ཐར་པ་ཆེན་པོའི་ཡེ་ཤེས་རང་སྣང་ལས་གྲུབ་པའི་གཞལ་ཡས་ཁང་གྲུ་བཞི་སྒོ་བཞི་པ།
རྒྱན་སྣ་ཚོགས་ཀྱིས་སྤྲས་པ། གསེར་གྱི་རྒྱ་ཕིབས་ཀྱི་རྩེ་མོར་ནོར་བུའི་ཏོག་གིས་བརྒྱན་པ། ཡངས་ཤིང་རྒྱ་ཆེ་བ། མཐོ་ཁྱད་ཚངས་པའི་འཇིག་རྟེན་དུ་སླེབ་པ། དེའི་ནང༌། རང་གི་མདུན་གྱི་ནམ་མཁར་འདོད་དགུ་འབྱུང་བའི་བརྡར་གསེར་དངུལ་མརྒད་སོགས་རང་རང་གི་ཁ་དོག་དང་འོད་ཟེར་སོ་སོར་གསལ་བའི་རིན་པོ་ཆེ་སྣ་ཚོགས་ལས་གྲུབ་པའི་ཁྲི་ཡངས་ཤིང་རྒྱ་ཆེ་བ་གང་ལ་ཡང་འཇིགས་པ་མེད་པའི་བརྡར་ཕྱོགས་རེ་ནས་སེངྒེ་གཉིས་གཉིས་ཏེ་སེངྒེ་ཆེན་པོ་བརྒྱད་ཀྱིས་བཏེགས་པ། དེའི་སྟེང་དུ་ཆགས་སོགས་ཉེས་པའི་སྐྱོན་གྱིས་མ་གོས་པའི་བརྡར་པདྨ་འདབ་མ་འབུམ་དང་ལྡན་པ། ད་ལྟ་ཁ་བྱེ་མ་ཐག་པ་ལྟ་བུ། དྲི་བསུང་ཕུན་སུམ་ཚོགས་པ་འཕྲོ་བ། དེའི་སྟེང་དུ་མ་རིག་མུན་པ་འཇོམས་པའི་བརྡར་ཟླ་བ་དང་ཉི་མ་བརྩེགས་པའི་གདན་གྱི་སྟེང་དུ།
ངོ་བོ་རང་གི་དྲིན་ཅན་རྩ་བའི་བླ་མ་ཡིན་པ་ལ་རྣམ་པ་སངས་རྒྱས་རྡོ་རྗེ་ཆོས། གདུལ་བྱ་རྣམས་ལ་སྙིང་རྗེ་ཆེན་པོས་རྗེས་སུ་ཆགས་པའི་རང་མདངས་སྐུ་མདོག་དམར་ཞིང་གསལ་བ། ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་ཐུགས་ཀར་བསྣོལ་ཏེ་འཛིན་པ། དར་དང་རིན་པོ་ཆེའི་རྒྱན་སྣ་ཚོགས་ཀྱིས་སྤྲས་པ་དེ་ཉིད་བརྒྱུད་པའི་བླ་མ་གོང་མ་གོང་མས་འོག་མ་འོག་མར་བྱིན་གྱིས་རླབས་པའི་བྱིན་རླབས་ཐམས་ཅད་འདུས་པའི་ངོ་བོར་ཡིན་པས་བླ་མ་ཀུན་འདུས། ཕུང་པོ་ལྔ་དེ་བཞིན་གཤེགས་པ་རིགས་ལྔའི་ངོ་བོར་བཞུགས་པས་སངས་རྒྱས་ཀུན་འདུས། ཐུགས་རྒྱུད་ལ་མངའ་བའི་འགོག་ལམ་གྱི་བདེན་པ་གཉིས་དང་གསུང་དབྱངས་ཡན་ལག་དྲུག་ཅུས་ལེགས་པར་འདོམས་པའི་ཆོས་ཀྱི་ཕུང་པོ་བརྒྱད་ཁྲི་ཞི་སྟོང་སོགས་དམ་ཆོས་ཀུན་འདུས། སྐྱེ་མཆེད་རྣམས་སེམས་དཔའ་སེམས་མ། ཡན་ལག་རྣམས་ཁྲོ་བོ་ཁྲོ་མོ། ཡོན་ཏན་ནོར་ལྷ། ཕྲིན་ལས་ཆོས་སྲུང་གི་ངོ་བོར་བཞུགས་པས་དགེ་འདུན་ཀུན་འདུས།
མདོར་ན་སྐྱབས་གནས་ཡོད་དོ་ཅོག་ཐམས་ཅད་མ་ཚང་བ་མེད་པའི་ངོ་བོ་ཀུན་འདུས་ནོར་བུ་ལུགས་སུ་བསྐྱེད། དེའི་མཐའ་སྐོར་དུ་གྲངས་མེད་ཀྱི་སྐྱབས་གནས་གཞན་བསྒོམ་ཀྱང་རུང་ལ་མ་བསྒོམས་ཀྱང་ཆད་པའི་ཉེས་པ་མེད། གཉིས་པ་གང་གིས་སྐྱབས་སུ་འགྲོ་བའི་རྟེན་ནི་རང་གི་གཡས་སུ་ཕ། གཡོན་དུ་མ། མདུན་དུ་དགྲ། མཐའ་སྐོར་དུ་རིགས་དྲུག་གི་སེམས་ཅན་ཐམས་ཅད་རང་རང་གི་བྱད་དབྱིབས་ཀྱི་རྣམ་པ་ཅན་དུ་སྨུག་ཤིག་གེ་འཁོད་པ། དེ་ཐམས་ཅད་ཀྱིས་ལུས་གུས་ཤིང་འདུད་པ། ངག་སྙན་པར་སྐྱབས་འགྲོ། ཡིད་དད་པས་ཁྱེད་ཤེས་ཁྱེད་མཁྱེན་གྱིས་མོས་གུས་རྩེ་གཅིག་ཏུ་ཡོད་པར་བསམ། གསུམ་པ་ཚུལ་ཇི་ལྟར་སྐྱབས་སུ་འགྲོ་བ་ནི།
སྐྱབས་འགྲོའི་རྒྱུ་རང་དང་སེམས་ཅན་ཐམས་ཅད་འཁོར་བ་དང་ངན་སོང་གི་སྡུག་བསྔལ་ལ་འཇིགས་ནས། འཇིགས་པ་དེ་ལས་སྐྱབས་པའི་ནུས་པ་སུ་ལ་ཡོད་ན་མདུན་ན་བཞུགས་པའི་ངོ་བོ་དཀོན་མཆོག་གསུམ་ལ་ཡོད་ངེས་ཏེ། ཆོས་ཐམས་ཅད་ལག་མཐིལ་དུ་སྐྱུ་རུ་ར་བཞག་པ་ལྟར་མངོན་སུམ་དུ་གཟིགས་པའི་མཁྱེན་པའི་ཡེ་ཤེས། སེམས་ཅན་ཐམས་ཅད་ལ་མས་བུ་གཅིག་པར་བརྩེ་བ་ལྟ་བུའི་བརྩེ་བའི་ཐུགས་རྗེ། སྐུ་ལས་སྤྲུལ་པའི་འོད་ཟེར་རེ་རེས་ཀྱང་སེམས་ཅན་གྲངས་མེད་པ་སྨིན་གྲོལ་དུ་འགོད་པར་མཛད་པའི་སྐྱོབ་པའི་ནུས་མཐུ་ཚད་མེད་པ་ཡོད་ངེས་སྙམ་པ་དང༌། ཡོན་ཏན་དེ་ལྟ་བུ་ཐོབ་འདོད་ཤུགས་དྲག་པོ་དང་བཅས་འཇིགས་པ་དད་པ་ཡིད་ཆེས་འདོད་པའི་འདུན་པ་རྣམས་ཀྱི་སྒོ་ནས་སྐྱབས་སུ་འགྲོ་བའི་བསམ་པ་དང༌། དུས་ཀྱང་ཇི་སྲིད་འཚོའི་བར་ལྟ་བུ་ཡུན་ཐུང་ངུ་མ་ཡིན་པར་བྱང་ཆུབ་མ་ཐོབ་ཀྱི་བར་དང༌། དོན་དུ་གཉེར་བྱ་ཡང་རང་གཅིག་པུ་ཙམ་མ་ཡིན་པར་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་ཐོབ་འདོད་ཀྱི་བསམ་པ་དང་བཅས་རང་གིས་བྱང་དྲོངས་ཏེ་བདག་གཞན་ཐམས་ཅད་ཀྱིས་སྐྱབས་འགྲོའི་ཚིག་འུར་དིང་གིས་བརྗོད་པར་བསམ་ལ། བདག་དང་ཞེས་པའི་སྐབས་སུ་རང༌། འགྲོ་བ་ཞེས་སོགས་ཀྱི་སྐབས་མཐའ་སྐོར་གྱི་སེམས་ཅན།
དུས་འདི་ནས་སོགས་ཀྱི་དུས་ཀྱི་ཁྱད་པར་རྣམས་ཡིད་ལ་དྲན་པར་བྱེད། དཔལ་ལྡན་བླ་མ་དམ་པ་ཞེས་པའི་སྐབས་བླ་མའི་ཐུགས་ཀའི་ཐད་དུ་དམིགས་པ་ཆེད་དུ་གཏད་ནས་བདག་གི་རྣམ་འདྲེན་མཛད་དུ་གསོལ་སྙམ་ལ་སྐྱབས་འགྲོའི་འདུན་པ་ཤུགས་དྲག་ཏུ་བསྐྱེད་པས་རང་ཉིད་བླ་མའི་ཐུགས་ཀར་མོས་གུས་ཀྱི་སྟོབས་དྲག་པོས་ཐིམ་ལ་ཁད་པ་ལྟ་བུར་སོང་བའི་མོས་པ་བྱེད། དེ་བཞིན་དུ་སངས་རྒྱས་ལ་ཞེས་པའི་སྐབས་སུ་བླ་མའི་ཕུང་པོ་ལྔ་ལ་དམིགས་ཏེ་བདག་གི་སྐྱབས་སྟོན་པ་པོ་མཛད་དུ་གསོལ་སྙམ་པ་དང༌། ཆོས་ལ་ཞེས་པའི་སྐབས་སུ་ཐུགས་རྒྱུད་ཀྱིས་བསྡུས་པའི་འགོག་ལམ་གྱི་བདེན་པ་གཉིས་དང༌། ཞལ་ནས་གསུངས་པའི་ཆོས་ཀྱི་ཕུང་པོ་སོགས་ལ་དམིགས་ཏེ་བདག་སྐྱབས་དངོས་མཛད་དུ་གསོལ་སྙམ་པ་དང༌། འཕགས་པའི་དགེ་འདུན་ཞེས་པའི་སྐབས་སུ། སྐྱེ་མཆེད། ཡན་ལག ཕྲིན་ལས་ཡོན་ཏན་སོགས་ལ་དམིགས་ཏེ་བདག་གི་སྐྱབས་བསྒྲུབ་པའི་ཟླ་གྲོགས་མཛད་དུ་གསོལ་སྙམ་པའི་སྒོ་ནས་སྐྱབས་འགྲོའི་ཚིག་བརྒྱ་སྟོང་ལ་སོགས་པ་བརྗོད་ཅིང༌། ཁྱད་པར་དུ་ཁྲིད་ཀྱི་སྐབས་སྐྱབས་ཁྲིད་ཕོག་པའི་དགོང་མོ་བརྒྱ་རྩ་རེ་ངེས་ཅན་དུ་དགོས།
མཐར་བླ་མ་དང་དཀོན་མཆོག་རིན་པོ་ཆེ་ཞེས་སོགས་ཀྱིས་སླར་ཡང་གསོལ་བ་བཏབ་པས་བླ་མའི་སྐུ་ལས་འོད་ཟེར་དམར་པོ་ཉི་མའི་འོད་ལྟ་བུ་བསམ་གྱིས་མི་ཁྱབ་པ་འཕྲོས། རང་གཞན་སེམས་ཅན་ཐམས་ཅད་ལ་ཕོག་པས་སྒྲིབ་གཉིས་བག་ཆགས་དང་བཅས་པ་སྤྱི་དང་ཁྱད་པར་དུ་སྐྱབས་འགྲོའི་མི་མཐུན་ཕྱོགས་སུ་གྱུར་པའི་སྒོ་གསུམ་གྱི་དྲི་མ་ཐམས་ཅད་སངས་ཀྱིས་དག་སྟེ་རང་གི་མཐའ་སྐོར་གྱི་སེམས་ཅན་ཐམས་ཅད་ལུས་ཟག་མེད་རྡོ་རྗེ་རྣལ་འབྱོར་མའི་སྐུ་དང༌། ཡིད་རྟོག་མེད་ཆོས་ཀྱི་སྐུར་སངས་རྒྱས་ཏེ་རང་རང་གི་སངས་རྒྱས་ཀྱི་ཞིང་དུ་བྱ་ཁྱུ་ཆེན་པོ་འཕུར་བ་བཞིན་དུ་འུར་དེང་གིས་གཤེགས་པར་བསམ། བླ་མ་ཡང་དབུ་གཙུག་ཏོར་དང་གདན་སེང་ཁྲི་ནས་རིམ་བཞིན་ཐུགས་ཀར་འོད་དུ་ཞུ་ནས་འོད་དམར་པོའི་ཕུང་པོ་དམར་བ་ལ་བལྟས་ན་དམར་བའི་མཐར་ཐུག་པ། དྭངས་པ། གསལ་བ། མཐོང་བ་ཙམ་གྱིས་བདེ་བ་ཆེན་པོ་བསྐྱེད་ནུས་པ་གཅིག་ཏུ་གྱུར་ཏེ་རང་ལ་ཐིམ་པས་བླ་མའི་ཐུགས་དང་སེམས་དབྱེར་མེད་རོ་གཅིག་ཏུ་འདྲེས་པར་བསམ་པ་ནི་ཀུན་རྫོབ་པའི་སྐྱབས་འགྲོ་ཡིན་ལ། དེའི་ངང་ནས་འདས་པ་དང་མ་འོངས་པའི་རྣམ་རྟོག་གི་རྒྱུན་རགས་པ་ཐམས་ཅད་ལ། རང་དུས་ཀྱི་ཤེས་པ་ཧད་དེ་བ་དེ་གའི་ངོ་བོར་ཅིར་གྱིས་བལྟས་པས། སེམས་ཀྱི་ངོ་བོ་ནམ་མཁའ་དྭངས་པའི་དཀྱིལ་ལྟ་བུར་གསལ་ཞིང་སྒྲིབ་པ་མེད་པ་དགེ་འདུན་དཀོན་མཆོག
ངོས་བཟུང་གི་དམིགས་གཏད་ཐམས་ཅད་དང་བྲལ་བའི་སྟོང་པ་ཆེན་པོ་ཆོས་དཀོན་མཆོག དེ་གཉིས་མེ་དང་མེ་ཡིས་ཚ་བ་བཞིན་དུ་གསལ་སྟོང་ཟུང་དུ་འཇུག་པ་སངས་རྒྱས་དཀོན་མཆོག་སྟེ་གསུམ་རང་སེམས་ལས་ལོགས་སུ་མེད་པར་ཐག་བཅད་ནས་དེ་གའི་ངང་དུ་ལུས་སེམས་ལྷོད་ཀྱིས་ཀློད་ལ་མཉམ་པར་བཞག་པ་ནི་དོན་དམ་པའི་སྐྱབས་འགྲོའོ། ། དེ་ལྟར་དཀོན་མཆོག་གསུམ་ལ་སྐྱབས་སུ་སོང་བས། སྦྱང་གཞི་ཚེ་རབས་གྲངས་མེད་པ་ནས་སྐྱབས་སུ་མི་འོས་པའི་འཇིག་རྟེན་པའི་ལྷ་མཐུ་བོ་ཆེ་དང་འཇིག་རྟེན་གྱི་རྒྱལ་པོ་ཆེན་པོ་ལྟ་བུར་སྐྱབས་སུ་སོང་བ་སོགས་ཀྱི་སྒོ་ནས་བསགས་པའི་ལས་འབྲས་བག་ཆགས་ཐམས་ཅད་སྦྱོང་བྱེད་ཡུལ་ཁྱད་པར་ཅན་ལ་སྐྱབས་སུ་འགྲོ་བའི་ལམ་འདི་ཉམས་སུ་བླངས་པས་སྦྱངས་འབྲས་སྐུ་གསུམ་གྱི་གོ་འཕང་བདེ་བླག་ཏུ་མངོན་པར་བྱེད་པའོ། ། དེ་ནས་སེམས་བསྐྱེད་ནས་བཟུང་བསམ་གྱིས་མི་ཁྱབ་པའི་སྡུད་རིམ་གྱི་བར་མངོན་རྟོགས་ཇི་ལྟ་བ་བཞིན་ཉམས་སུ་བླངས་ལ་ཞེས་པ་ལྟ་བུའི་ཚིག་མདོར་བསྡུས་ཀྱི་མཚམས་སྦྱར་ནས་ཐུན་མཐར་མཉམ་པར་མ་བཞག་པ་ཉལ་བའི་རྣལ་འབྱོར་ནི། གང་ཟག་སྤྲོས་བཅས་བསྐྱེད་རིམ་ལ་དགའ་བ་རྣམས་དེ་ལས་ཐུན་མཚམས་ཀྱི་ལྷར་ལང་ལ། ཉལ་བའི་ཚེ་གནས་ཁང་ཆོས་འབྱུང་དམར་པོ་འོད་ཀྱི་རང་བཞིན་ཅན་གྱི་དབུས་སུ་རིན་པོ་ཆེའི་ཁྲིའི་སྟེང་དུ་པདྨའི་གདན། དེའི་སྟེང་དུ་ཉི་མའི་དཀྱིལ་འཁོར་དེ་ཡང་ཤིན་ཏུ་དྲོ་བ་ཚ་ཚི་ལེ་བ་ཞིག་ཏུ་བསྒོམ་ན་གཉིད་མི་ཡེར་བའི་དགོས་པ་ཡོད། དེའི་སྟེང་དུ་རང་ཉིད་རྡོ་རྗེ་རྣལ་འབྱོར་མ་བུ་མོ་ལོ་བཅུ་དྲུག་ལོན་པའི་རྣམ་པ་ཅན་རྒྱན་དང་ཕྱག་མཚན་སྤངས་པ་རང་གི་མགོ་བོ་གང་དུ་གཏད་པའི་སར་སེང་ཁྲི་པད་ཟླའི་གདན་ལ་རྩ་བའི་བླ་མ་སངས་རྒྱས་རྡོ་རྗེ་འཆང་གི་རྣམ་པ་ཅན་དུ་བཞུགས་པའི་སྐུ་པང་ངམ་གདན་ལ་མགོ་གཏད་པར་བསམ་ལ་བློ་གཡས་འོག་ཏུ་ཕབ་སྟེ། གྲོགས་རྣམས་ཀྱང་ཐ་མལ་གྱི་ཆགས་སྡང་སྐྱེ་བའི་ཡུལ་མ་ཡིན་པར་རང་དང་འདྲ་བའི་རྣལ་འབྱོར་མར་བསྒོམ།
དེ་ཡང་གཉིད་དུ་མ་སོང་གི་བར་དུ། རེས་རང་ལྷའི་སྐུ། རེས་སྤྱི་བོའི་བླ་མ། རེས་གནས་ཁང་དང་གྲོགས་སོགས་ལ་དམིགས་པ་རེས་མོས་སུ་གཏད་ལ་ཉལ། གང་ཟག་སྤྲོས་མེད་རྫོགས་རིམ་ལ་མོས་པ་རྣམས་བསམ་མི་ཁྱབ་ཀྱི་སྡུད་རིམ་དེ་གའི་ངང་ནས་སྟོང་ཉིད་ལ་མཉམ་པར་བཞག་བཞིན་དུ་ཉལ་བའོ། ། དེ་ལྟར་ཉམས་སུ་བླངས་པས་སྦྱང་གཞི་སྣོད་ཀྱི་འཇིག་རྟེན་ཞིག་པ། བཅུད་ཀྱི་སེམས་ཅན་འཆི་བ། དགེ་སྦྱོར་གྱི་འདུན་པས་རྩིས་མ་ཟིན་པར་དུད་འགྲོ་ལྟར་སྲེད་པས་ཉལ་བ་རྣམས་སྦྱོང་བྱེད་ཉལ་བའི་རྣལ་འབྱོར་འདི་ལ་བརྟེན་ནས་སྦྱངས་འབྲས་སངས་རྒྱས་ཆོས་ཀྱི་སྐུའི་གོ་འཕང་མངོན་དུ་བྱེད་པའོ། ། དེ་ལྟ་བུའི་དམིགས་ཁྲིད་རྣམས་དང་སླར་ཡང་ཉིན་ཕྱི་མ་རྣམས་ཀྱི་ཁྲིད་དམིགས་རིམ་པས་བསྣོན་པ་ཁྲིད་མ་གྲོལ་གྱི་བར་ཐུན་བཞིའི་ཉམས་ལེན་ཆག་མེད་དུ་བསྐྱང་བར་ཉམས་ཁྲིད་ཅེས་པའི་ཐ་སྙད་མཛད་པ་ཡིན་པས་ཤིན་ཏུ་གལ་ཆེའོ། ། འདི་ཡན་གྱིས་ཉིན་དང་པོའི་དམིགས་ཁྲིད་རྫོགས་པ་ཡིན་ལ།
དེ་ཡང་དང་པོ་རྒྱས་པ། བར་དུ་ཅུང་བསྡུས་པ། ཐ་མར་ཤིན་ཏུ་བསྡུས་པ་ཚར་གསུམ་རེ་མཛད། ཉིན་ཕྱི་མར་སླར་ཡང་ཉིན་དང་པོའི་ཁྲིད་དམིགས་ཡང་བསྐྱར་གཅིག་དང་དེ་ནས་ཁྲིད་ཕྱི་མ་བསྣོན་པར་མཛད་པ་ཉིན་ཐམས་ཅད་ལ་རིགས་འགྲེལ། དཔེར་ན་ཉིན་དང་པོར་ཁྲིད་དམིགས་རྒྱས་འབྲིང་བསྡུས་པ་སྟེ་ཚར་གསུམ། ཉིན་གཉིས་པར་ཉིན་དང་པོའི་གསུང་བཤད་ཡང་བསྐྱར་གྱི་ཐོག་ཉིན་གཉིས་པའི་ཁྲིད་དམིགས་རྒྱས་པ་གཅིག་དང༌། སླར་ཉིན་དང་པོའི་ཡང་བསྐྱར་དང་བཅས་པའི་བཤད་པ་འབྲིང་བསྡུས་གཉིས་ཉིན་གསུམ་པར་དང་པོ་དང་གཉིས་པ་གཉིས་ཀྱི་ཁྲིད་ཡང་བསྐྱར་ཐོག་གསུམ་པའི་ཁྲིད་དམིགས་རྒྱས་པ་གཅིག་དང༌། སླར་ཉིན་དང་པོ་གཉིས་ཀྱི་ཡང་བསྐྱར་དང་བཅས་པའི་གསུང་བཤད་འབྲིང་བསྡུས་གཉིས་རེ་མཛད་པ་ལྟ་བུ་སྟེ་བཞི་བཤད་ཀྱི་ཁྲིད་ཚུལ་འདི་སློབ་བཤད་པའི་བཤད་རྒྱུན་ལ་ངེས་ཅན་དུ་མཛད་པ་ཡིན་ནོ། ༈ །ཉིན་གཉིས་པའི་ཁྲིད་དམིགས་ནི། ཉིན་དང་པོའི་ཡང་བསྐྱར་གྱི་ཐུན་མོང་བའི་དལ་འབྱོར་རྙེད་དཀའ།
དོན་ཆེའི་ཁྲིད་ཀྱི་མཐར། འཆི་བ་མི་རྟག་པའི་ཆོས་སྐོར་ལ་ངེས་པར་འཆི་བ། ནམ་འཆི་ལ་ངེས་པ་མེད་པ། འཆི་བའི་ཚེ་ཆོས་ལས་གཞན་གྱིས་མི་ཕན་པར་བསམ་པ་ལས་འཕྲོས་པའི་གསུང་བཤད་རྒྱས་པ། ཐུན་མོང་མ་ཡིན་པའི་སྐྱབས་འགྲོའི་ཁྲིད་ཀྱི་མཐར། ས་བཅད་གཉིས་པ་སེམས་བསྐྱེད་པ་ནི། ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱིས་སྐྱེ་བ་དུ་མར་རང་གི་ཕ་མར་མ་བྱས་པ་གཅིག་ཀྱང་མེད་ཚུལ་གྱི་སྒོ་ནས་མར་ཤེས། མ་ནམ་བྱས་ཀྱི་གནས་སྐབས་ཐམས་ཅད་དུ་ཐོག་མར་ཟླ་བ་དགུ་ངོ་མཐོང་བཅུའི་བར་དུ་ལུས་ལ་བཅངས། བར་དུ་ཕྱིར་བཙས་ནས་རོལ་ནང་གི་དུད་འགྲོ་ལྟར་ཉམ་ཤིན་ཏུ་ཆུང་བས་རིམ་པས་བསྐྱེད་བསྲིང་དང༌། ཐ་མར་མ་རང་གི་ཤ་ཐང་ཐང་དུ་བསགས་པའི་ས་ཞིང་ནོར་རྫས་ཐམས་ཅད་རང་ལ་ཕོག
ཆོས་ཀྱི་སྒོར་བཅུག་པ་སོགས་ཐོག་མཐའ་བར་གསུམ་དུ་དྲིན་གྱིས་བསྐྱངས་ཚུལ་གྱི་སྒོ་ནས་དྲིན་དྲན་པ། མ་རྒན་དེ་དག་ཐམས་ཅད་འདོད་པ་བདེ་བ་འདོད་ཀྱང་ཐབས་ལ་མི་མཁས་པའི་དབང་གིས་སྡུག་བསྔལ་གྱི་རྒྱུ་འབྲས་ཁོ་ན་ལ་ལོངས་སྤྱོད་པས་སྡུག་བསྔལ་གྱིས་མནར་བ་ཤ་སྟག་ཡིན། དེས་ན་དེ་དག་སྡུག་བསྔལ་ལས་སྒྲོལ་བའི་ནུས་པ་སངས་རྒྱས་ཁོ་ན་ལ་ཡོད་པས། བདག་གིས་སངས་རྒྱས་ཀྱི་གོ་འཕང་ཐོབ་པར་བྱས་ལ་སེམས་ཅན་ཐམས་ཅད་སྡུག་བསྔལ་ལས་བསྒྲལ་བར་བྱའོ་སྙམ་དུ་སེམས་བསྐྱེད་པའི་དམིགས་པ་ལུང་རིགས་དཔྱད་པ་དུ་མའི་སྒོ་ནས་གསལ་བཏབ་ལ་སེམས་བསྐྱེད་ཀྱི་ཚིག་ངག་ཏུ་བརྗོད། དེ་ཡང་རྒྱུན་དུ་ཚར་གང་རིགས་དང༌། འདིའི་ནུབ་མོ་བརྒྱ་རྩའམ་ཐ་མ་ཉེར་གཅིག་བརྗོད་པས་ཀུན་རྫོབ་བྱང་ཆུབ་ཀྱི་མཆོག་ཏུ་སེམས་བསྐྱེད། མཐར་མི་དམིགས་པའི་ལྟ་བས་རྒྱས་འདེབས་པ་ནི་དོན་དམ་པའི་སེམས་བསྐྱེད་དོ། ། དེ་ལྟར་ཉམས་སུ་བླངས་པས་སྦྱང་གཞི་སེམས་ཅན་ལ་དགྲར་བཟུང་ནས་གནོད་པར་བྱེད་པ་དང༌། རང་ཉིད་གཅིག་པུ་ཞི་བ་དོན་དུ་གཉེར་བ་སོགས་སེམས་བསྐྱེད་ཀྱི་མི་མཐུན་ཕྱོགས་ཐམས་ཅད་སྦྱོང་བྱེད་ཀུན་རྫོབ་དང་དོན་དམ་པའི་སེམས་བསྐྱེད་ཀྱི་ཉམས་ལེན་ལ་བརྟེན་ནས་སྦྱངས་འབྲས་སངས་རྒྱས་ཀྱི་གོ་འཕང་འགྲུབ་པའོ། ། དེ་ནས་བླ་མའི་རྣལ་འབྱོར་ནས་བསྡུ་རིམ་བར་མངོན་རྟོགས་ཉམས་སུ་བླངས་རྗེས་ཉེས་པ་ལྟ་བུའི་ཚིག་མདོར་བསྟན་གྱི་མཚམས་སྦྱོར་ནས་ཉལ་བའི་རྣལ་འབྱོར་སྤྲོས་བཅས་སྤྲོས་མེད་གཉིས་ཀྱི་དམིགས་ཁྲིད་བསྐྱར།
དེ་ནས་ལྡང་བའི་རྣལ་འབྱོར་ནི། སྔར་སྤྲོས་བཅས་བསྐྱེད་རིམ་གྱི་ངང་ནས་ཉལ་བ་ཡིན་ན། སང་ཞོག་གཉིད་སད་མ་ཐག་ནམ་མཁའ་ནས་དཔའ་བོ་མཁའ་འགྲོ་རྣམས་ཀྱིས་ཌཱ་མ་རུ་དང་དྲིལ་བུའི་སྒྲ་ཡི་གེ་བདུན་པ་དང༌། ཨོཾ་གསུམ་མའི་གདངས་སུ་བསྒྲགས་གཉིད་བསླང་བར་བསམ་ལ་རང་རྣལ་འབྱོར་མའི་སྐུ་སྔར་གསལ་བཏབ་པ་བཞིན་ཡིད་དུ་ཝལ་གྱིས་དྲན་པར་བྱེད། སྤྲོས་མེད་དུ་ཉལ་བ་ཡིན་ན་སྔར་བཞིན་སྔགས་ཀྱི་སྒྲས་བསླང་མ་ཐག་སྟོང་ཉིད་ཀྱི་ངང་ནས་ཆུ་ལས་ཉ་འཕར་བའི་ཚུལ་གྱིས་རྣལ་འབྱོར་མར་བསྒོམ་ནས་སྤྱོད་ལམ་ལ་འཇུག་གོ ། ཉིན་གཉིས་པ་རྫོགས་སོ། ༈ །ཉིན་གསུམ་པར་ཉིན་སྔ་མ་རྣམས་ཀྱི་ཐུན་མོང་བའི་ཁྲིད་བསྐྱར་བའི་ཁར། ལུས་ངག་ཡིད་གསུམ་གྱི་དཀར་ནག་གི་ལས་ལམ་བཅུའི་ངོ་བོ། རྣམ་སྨིན་བདག་པོའི་རྒྱུ་མཐུན་སོགས་ཀྱི་འབྲས་བུ་འབྱིན་ཚུལ་བཅས་ལས་འབྲས་ཀྱི་ཁྲིད་རྒྱས་པ་ཐུན་མོང་མ་ཡིན་པ་སྐྱབས་སེམས་ཀྱི་ཁྲིད་བསྐྱར་བའི་མཐར། གསུམ་པ་འགལ་རྐྱེན་སྡིག་སྒྲིབ་སྦྱོང་བ་རྡོ་རྗེ་སེམས་དཔའི་ཁྲིད་ལ་རང་ཐ་མལ་དུ་གནས་པའི་སྤྱི་བོར་པདྨའི་སྡོང་པོ་རྩ་བ་སྤྱི་བོའི་ཚངས་བུག་ནང་དུ་ཆུད་པའི་རྩེ་མོར་པདྨ་དཀར་པོའི་ལྟེ་བར་ཟླ་བའི་དཀྱིལ་འཁོར།
དེའི་སྟེང་དུ་བཅོམ་ལྡན་འདས་རྡོ་རྗེ་སེམས་དཔའ་སྐུ་མདོག་དཀར་པོ། རྡོ་རྗེ་དང་དྲིལ་བུ་བསྣོལ་མར་འཛིན་པས་ཡུམ་ལ་འཁྱུད་ཅིང༌། ཡུམ་རྡོ་རྗེ་སྙེམས་མ་དཀར་མོ་གྲི་ཐོད་འཛིན་པས་ཡབ་ཀྱི་མགུལ་ནས་འཁྱུད་པ། ཡབ་ལ་ཕྱག་རྒྱ་དྲུག་དང༌། ཡུམ་ལ་ཕྱག་རྒྱ་ལྔས་བརྒྱན་པ། ཡབ་རྡོ་རྗེའི་སྐྱིལ་ཀྲུང་དང་ཡུམ་གྱི་བརླ་གཉིས་ཡབ་ཀྱི་སྐུ་སྐེད་ནས་འཁྲིལ་བའི་སྐུ་རྒྱབ་ཏུ་ཞབས་མཐིལ་གཉིས་སྤྲད་པ་པདྨའི་སྐྱིལ་ཀྲུང་ཅན། གཉིས་ཀའི་སྤྱི་བོར་རྡོ་རྗེ་དཀར་པོ་རྩེ་ལྔ་པ་ཕྱེད་པ་རེ་རེས་མཚན་པ་ནི་སྐབས་འདིར་ཡན་ལག་བཞི་རྫོགས་བསྡུས་པའི་ལུགས་ཡིན་པས་མ་ཆད་པ་གལ་ཆེ། ཡབ་ཀྱི་ཐུགས་ཀའི་ཟླ་བའི་སྟེང་དུ་ཧཱུྃ་ཡིག་དཀར་པོ། དེ་ལས་འོད་ཟེར་ཕྱོགས་ཐམས་ཅད་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྐུ་གསུང་ཐུགས་ཀྱི་བྱིན་རླབས་ཐམས་ཅད་བདུད་རྩི་དཀར་པོའི་རྣམ་པར་ཆར་ཆེན་པོ་བབས་པ་བཞིན་སྤྱན་དྲངས་ཏེ་ཧཱུྃ་ལ་ཐིམ། དེ་ལས་བདུད་རྩིའི་རྒྱུན་བབས།
ཡབ་ཀྱི་སྐུ་གང་གསང་བ་ནས་བརྒྱུད་རིམ་བཞིན་ཡུམ་གྱི་སྐུ་གང༌། ཡབ་ཡུམ་གཉིས་ཀའི་སྦྱོར་མཚམས་དང་སྐུའི་ཆ་ཐམས་ཅད་ནས་བདུད་རྩིའི་རྒྱུན་བསམ་གྱིས་མི་ཁྱབ་པ་བབས། པདྨའི་སྡོང་བུ་ལ་འཁྲིལ་བའི་ཚུལ་གྱིས་ཚངས་བུག་ནས་ཞུགས། ལུས་ཀྱི་ནང་ཐམས་ཅད་གང་ཞིང༌། བདུད་རྩི་འགའ་ཞིག་དཔེར་ན་བྲག་མཐོན་པོའི་ཁ་ནས་ཆུ་འཕྱར་འབབས་པ་བཞིན་པདྨའི་སྣེ་རྣམས་ནས་སྐྱ་ཆིལ་ལེ་བབས། ལུས་ཀྱི་ཕྱི་ཐམས་ཅད་བཀྲུས་པར་བསམ། དེ་ལ་ཐུན་མོང་བའི་དམིགས་པ་གསུམ་དང༌། ཐུན་མོང་མ་ཡིན་པ་བཞི་ལས། དང་པོ་ནི། བདུད་རྩིའི་རྒྱུན་དེས་སྒོ་གསུམ་གྱི་སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་དུད་ཁུ་དང་སོལ་ཁུའི་རྣམ་པ་དང༌།
ནད་ཐམས་ཅད་རྣག་ཁྲག་འཇའ་ཚོན་ལྗན་ལྗིན་དང༌། ཁྱད་པར་དུག་དང་རིམས་སོགས་རླངས་པ་སྔོན་དམར་འཚུབས་ཅིང་འཁྱིལ་བ་སོགས་ཀྱི་རྣམ་པ་དང༌། གདོན་ཐམས་ཅད་སྲོག་ཆགས་སྡོམ་སྡིག་སྦྲུལ་སྦལ་ལྕོང་སོགས་ཀྱི་རྣམ་པར་འོག་སྒོ་དང་རྐང་སོར་གྱི་རྩེ་མོ་རྣམས་ནས་དབྱར་གྱི་ཤྭ་འོད་དྲག་པོའི་སྣ་སྦུར་མ་མི་ཆགས་པ་ལྟར་སྦྱངས་ཏེ་ཕྱིར་ཐོན་པ་དང་མཉམ་དུ་མི་དམིགས་པར་ཡལ་བའི་དམིགས་པ་བརྟན་པོ་བྱ། དངོས་ཉམས་རྨི་ལམ་སོགས་སུ་ལུས་ལས་འབུ་སྲིན་དང་རྣག་ཁྲག་ཐོན་པ། ཁྲུས་བྱས་ཤིང་ནམ་མཁར་འཕུར་བ་རྨི་བ་སོགས་སྡིག་སྒྲིབ་དག་པའི་རྟགས་ཀྱང་འདི་ལ་བརྟེན་ནས་འབྱུང་བས་ལས་དང་པོ་པའི་སྐབས་སུ་གཙོ་བོར་དམིགས་པ་འདི་ལ་ནན་ཏན་བྱེད། ཐུན་མོང་མ་ཡིན་པའི་དམིགས་པ་བཞི་ནི། བདུད་རྩིའི་རྒྱུན་སྔར་ལྟར་བབས་པས་རང་གི་སྨིན་མཚམས་ཡན་ཆད་དང༌། སྤྱི་བོའི་རྩ་འཁོར་ཐམས་ཅད་གང༌། ལུས་ཀྱི་སྡིག་སྒྲིབ་དག རྡོ་རྗེ་སེམས་དཔའི་སྐུའི་བྱིན་རླབས་ཞུགས།
བུམ་པའི་དབང་ཐོབ། དེའི་ཚེ་དཔེར་ན་གངས་རིའི་རྩེ་མོར་ཉི་མ་ཤར་བའི་ཚེ་ཉི་འོད་གང་དུ་ཕོག་པ་ཡན་ཆད་ཤིན་ཏུ་དྭངས་ཤིང་གསལ་ལ་དེ་མན་ཆད་ཅུང་ཟད་མོག་པའི་རྣམ་པར་འབྱུང་བ་བཞིན་རང་གི་སྨིན་མཚམས་ཡན་ཆད་ཀྱི་ལུས་དྭངས་གསལ་དྲི་བྲལ་གྱི་རྣམ་པ་ཅན་དང༌། དེ་མན་ཆད་ཅུང་ཟད་མོག་པོར་ཡོད་པར་བསམ། དེ་བཞིན་དུ་མགྲིན་པ་ཡན་དང༌། ལོངས་སྤྱོད་འཁོར་ལོའི་རྩ་འཁོར་ཐམས་ཅད་གང་བས་ངག་གི་སྡིག་སྒྲིབ་སྦྱངས། གསུང་གི་བྱིན་རླབས་ཞུགས། གསང་བའི་དབང་ཐོབ། སྙིང་ག་ཡན་ཆད་དང༌། ཆོས་ཀྱི་འཁོར་ལོའི་རྩ་འཁོར་ཐམས་ཅད་གང་བས་ཡིད་ཀྱི་སྡིག་སྒྲིབ་སྦྱོང༌། ཐུགས་ཀྱི་བྱིན་རླབས་ཞུགས།
ཤེས་རབ་ཡེ་ཤེས་ཀྱི་དབང་ཐོབ། རྐང་མཐིལ་ཡན་ཆད་དང་སྤྲུལ་པའི་འཁོར་ལོའི་རྩ་འཁོར་ཐམས་ཅད་གང༌། སྒོ་གསུམ་གྱི་སྡིག་སྒྲིབ་ཐམས་ཅད་སྦྱོང༌། སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པའི་བྱིན་རླབས་ཞུགས། དབང་བཞི་པ་ཐོབ། ལུས་ཀྱང་ཡས་མར་སྔར་བཞིན་ཇེ་དག་ཇེ་གསལ་དུ་སོང་ནས་ཤེལ་གོང་གཡའ་དག་པ་ལྟར་གྱུར་པར་བསམ། དམིགས་པའི་མདེལ་ཁ་གདགས་པ་ནི། གྲང་བའི་ནད་ལ་བདུད་རྩི་ཉི་མའི་འོད་ལྟ་བུ་ཤིན་ཏུ་ཚ་བས་གྲང་བའི་ནད་ཐམས་ཅད་སེལ་བར་བྱེད་པ་དང༌། ཚ་བའི་ནད་ལ་བདུད་རྩི་ཁ་དོག་དཀར་ཞིང་ཤིན་ཏུ་བསིལ་བས་ཚ་བ་ཐམས་ཅད་སེལ་བར་བྱེད་པ། རླུང་ནད་ལ་བདུད་རྩི་དམར་སེར་མར་གྱི་ཁུ་བ་ལྟ་བུ་བཅུད་དང་ལྡན་པས་རླུང་ནད་ཐམས་ཅད་སེལ་བར་བྱེད་པ་དང༌།
གདོན་གྱི་རིགས་ལ་བདུད་རྩི་ཁྲོ་ཆུ་ཁོལ་མ་ལྟ་བུའི་གསེབ་ནས་རྟ་མགྲིན་དང་གསང་བདག་སོགས་ཁྲོ་བོའི་ཚོགས་དཔག་ཏུ་མེད་པ་འཕྲོས་པས་གདོན་བགེགས་ཐམས་ཅད་ཚར་བཅད་པར་བསམ། དམིགས་པ་ཁ་བསྒྱུར་གྱི་ཟབ་གནད་འདི་རྣམས་བླ་མ་བརྒྱུད་པའི་གསུང་རྒྱུན་ཞལ་ཤེས་ཁོ་ན་ལས་བྱུང་བ་ཡིན་ནོ། ། དེ་ལྟ་བུའི་དམིགས་པ་རྣམས་ལ་གནད་དུ་བསྣུན་བཞིན་པར་ཡི་གེ་བརྒྱ་པ་བརྒྱ་སྟོང་འབུམ་སོགས་བརྗོད་ཅིང་མ་མཐའ་ཡང་ཉེར་གཅིག་རེ་ཆག་མེད་དུ་བྱ། དེ་ལ་དམིགས་ཚན་བདུན་པོ་སོ་སོར་ཡི་གེ་བརྒྱ་པ་གསུམ་རེ་བཟླས་ནས་ཁྱོན་ཉེར་གཅིག་གི་གྲངས་རྫོགས་ཤིང་དམིགས་པ་རྒྱས་བསྡུས་མཚམས་པ་ཡོང༌། ཡི་གེ་བརྒྱ་པ་ཡང་ཐམས་ཅད་གསང་བའི་རྒྱུད་ལས། རྡོ་རྗེ་སློབ་དཔོན་གང་གང་གི ། ལྷག་པའི་ལྷ་ནི་གང་གང་ལ། ། དཔལ་ནི་ངེས་པར་སྦྱོར་བར་བྱ། ། ཞེས་གསུངས་པའི་ལུང་ལ་བརྟེན་ནས་འཕགས་པ་རིན་པོ་ཆེས། བཛྲ་ཧེ་རུ་ཀའི་མགོར་ཤྲཱི་སྦྱར་བར་མཛད་པ་ལྟར་བཟླ།
མཐར་མགོན་པོ་བདག་ནི་མི་ཤེས་རྨོངས་པ་ཡིས། ། ཞེས་སོགས་ཀྱི་གསོལ་བ་བཏབ་པས་རྡོ་རྗེ་སེམས་དཔའི་ཞལ་ནས་རིགས་ཀྱི་བུ་ཁྱོད་ཀྱི་སྡིག་སྒྲིབ་དང་དམ་ཚིག་ཉམས་ཆག་དག་པར་བྱས་ཟིན་གྱིས་ཕྱིན་ཆད་སྡིག་པའི་ལས་མ་བྱེད་ཅིག་ཅེས་གསུང་ཞིང་འོད་དུ་ཞུ་སྟེ་རང་ལ་ཐིམ་པས་རྡོ་རྗེ་སེམས་དཔའ་དང་རང་སེམས་དབྱེར་མེད་དུ་གྱུར་པར་བསམ་ལ་ལྟ་ཐོག་ཏུ་མཉམ་པར་བཞག་པ་ནི་དོན་དམ་པའི་བཤགས་པ་བླ་ན་མེད་པའོ། ། དེ་ནས་བླ་མའི་རྣལ་འབྱོར་མན་དཀྱུས་ལྟར་ཉམས་སུ་བླང་ལ་ཞེས་བར་གྱི་མཚམས་སྦྱར། ཉལ་ལྡང་གི་བསྐྱར་ཁྲིད་ཀྱི་མཐར། བདུད་རྩི་མྱོང་བའི་རྣལ་འབྱོར་ནི། ལྡང་བའི་རྣལ་འབྱོར་ཉམས་སུ་བླངས་པའི་རྗེས་སུ་མཚན་ཉིད་དང་ལྡན་པའི་ཀ་པཱ་ལའམ། རྒྱུན་དུ་མི་རུལ་བའི་ཁྱད་སོགས་ཀྱི་རྡོ་སོགས་ཀྱིས་བྱས་པའི་ཐོད་པའི་སྣོད་དུ་བདུད་རྩི་རིལ་བུ་སྦྱར་བའི་ཆང་ལ་དམིགས་ཏེ། འོག་ནས་འབྱུང་བའི་ཕྱག་རྒྱ་དང་བཅས། ཨོཾ་ཞེས་བརྗོད་པས་སྟོང་པར་སྦྱངས། ཨཱཿས་ཐོད་པ་ཤ་ལྔ་བདུད་རྩི་ལྔས་གང་བར་བསྐྱེད།
ཧཱུྃ་གིས་ཐོད་པའི་འོག་ནས་རླུང་གཡོས་མེ་རང་འབར་དུ་བྱུང་བས་རྫས་རྣམས་ཞུ་ཞིང་ཁོལ། ཧོཿས་ཟག་པ་མེད་པའི་བདུད་རྩིར་བསམ་ལ། བདུད་རྩི་སྔར་མ་བསྒྲུབ་པའི་གསར་པ་ཡིན་ན་བརྒྱ་རྩ་བརྗོད་ཅིང༌། རྒྱུན་དུ་ལན་གསུམ་རེ་བརྗོད་ལ་བྱིན་གྱིས་བརླབས། ལག་པ་གཡོན་པའི་མཐེབ་སྲིན་རྩེ་སྦྱར་བ་ཆོས་འབྱུང་གི་ཕྱག་རྒྱས་ནང་མཆོད་ལ་གཡོན་སྐོར་དུ་ཆོས་འབྱུང་བྲི་ཚུལ་བྱས་པའི་དབུས་ནས་བདུད་རྩི་བླངས་ལ་མྱོང་བས་མགྲིན་པ་གསུང་རྡོ་རྗེ་ལམ་བརྒྱུད། སྙིང་གའི་བྃ་ཡིག་ལ་ཐིམ། དེའི་རྐྱེན་གྱིས་བྃ་ཡིག་ཉི་མ་བྱེ་བའི་མདངས་ལྟར་འོད་དང་གཟི་བརྗིད་འབར་བས་བདེ་ཆེན་གྱི་ཡེ་ཤེས་སྐྱེས་པར་བསམ། བདུད་རྩི་རིལ་བུ་དངོས་སུ་ཡོད་ན་བདུན་རེའམ་གསུམ་རེ་བཟའ། དེས་སྦྱང་གཞི་ཁ་ཟས་སོགས་ལ་འདོད་སྲེད་ཀྱིས་ཀུན་ནས་བསླང་སྟེ་ལོངས་སྤྱོད་པས་བསགས་པའི་སྡིག་སྒྲིབ་ཐམས་ཅད་དང༌། ཕྱི་རོལ་པ་ཁ་ཅིག་ལུས་བཀྲུས་པས་སེམས་ཀྱི་དྲི་མ་དག་པར་འདོད་པ་དང༌།
དེར་མ་ཟད་འདུལ་བ་དང་རྒྱུད་སྡེ་འོག་མ་རྣམས་ནས་ཀྱང་ཁྲུས་དང་གཙང་སྦྲ་ལ་བརྩོན་པར་གསུངས་པ་རྣམས་ཀྱང་ཐབས་ཤེས་ཀྱི་ཉམས་ལེན་ཁྱད་པར་ཅན་གྱི་རྩིས་མ་ཟིན་ན་སངས་རྒྱས་མྱུར་དུ་འགྲུབ་པའི་རྒྱུར་འགྲོ་བར་དཀའ་བས། སྦྱང་གཞི་དེ་རྣམས་སྦྱོང་བྱེད་བདུད་རྩི་མྱོང་བའི་རྣལ་འབྱོར་ཉམས་སུ་བླངས་པས་སྦྱངས་འབྲས་སངས་རྒྱས་ཀྱི་གོ་འཕང་མངོན་དུ་བྱེད་པའོ། ། རྒྱུད་སྡེ་གཞན་ནས་བཤད་པའི་དགའ་བ་གསུམ་གྱི་རྣལ་འབྱོར་ཡང་འདི་ལ་འདུས་པ་ཡིན་ཏེ། རང་རྣལ་འབྱོར་མར་གསལ་བ་སྐུའི་དགའ་བ། བདུད་རྩི་མགྲིན་པ་གསུང་རྡོ་རྗེའི་ལམ་བརྒྱུད་དེ་མྱོང་བས་གསུང་གི་དགའ་བ། སྙིང་གའི་བྃ་ཡིག་ལ་ཐིམ་པས་ལྷན་སྐྱེས་བདེ་ཆེན་རྒྱས་པ་ཐུགས་ཀྱི་དགའ་བའོ། ། ཉིན་གསུམ་པ་རྫོགས། ༈ །ཉིན་བཞི་པར་སྔོན་འགྲོ་ཐུན་མོང་བའི་བསྐྱར་ཆོས་ཐོག འཁོར་བ་ལ་ཉེས་དམིགས་སུ་ལྟ་བའི་གསུངས་བཤད་རྒྱས་པ། སྔོན་འགྲོ་ཐུན་མོང་མ་ཡིན་པའི་བསྐྱར་ཆོས་ཐོག
བཞི་པ་བླ་མའི་རྣལ་འབྱོར་གྱི་ཁྲིད་ལ་ཐུན་མོང་བ་དང༌། ཐུན་མོང་མ་ཡིན་པ་གཉིས། དང་པོ་ནི། སྔར་སྐྱབས་འགྲོའི་སྐབས་སུ་གསལ་བཏབ་པའི་གནས་ཁང་གི་རྣམ་པ་སླར་ཡང་གསལ་གདབ་པ་ཙམ་གྱི་ངང་ནས། དེའི་དབུས་སུ་སེངྒེས་བཏེགས་པའི་རིན་པོ་ཆེའི་ཁྲི། དེའི་སྟེང་དུ་སྣ་ཚོགས་པདྨ་དང་ཟླ་བ་ཉི་མ་བརྩེགས་པའི་གདན་ལ་ངོ་བོ་དྲིན་ཆེན་རྩ་བའི་བླ་མ་རྣམ་པ་རྡོ་རྗེ་ཆོས་ཀྱི་རྣམ་པ་ཅན་སྐུ་མདོག་དམར་པོ་གསལ་ཞིང་དྭངས་པ། གཡས་བདེ་སྟོང་གི་ཆོས་སྒྲ་སྒྲོག་པའི་ཐོད་པའི་ཌཱ་མ་རུ་འཁྲོལ་ཞིང༌། གཡོན་དེ་ཉིད་ཉམས་སུ་བླངས་པས་བདེ་བ་ཆེན་པོའི་ཡེ་ཤེས་རྒྱུད་ལ་སྐྱེད་པ་མཚོན་པའི་ཀ་པཱ་ལ་བདུད་རྩིས་གང་བ་བསྣམས་པ། མཆན་ཁུང་གཡོན་དུ་ཐབས་ཤེས་ཟུང་དུ་འཇུག་པ་མཚོན་བྱེད་དུ་ཁ་ཊྭཱཾ་ག་འཆང་བ་མཚན་དཔེས་སྤྲས་པ་ལོངས་སྤྱོད་རྫོགས་པའི་སྐུ་ཅན། དེ་ཡང་སྐྱབས་འགྲོའི་སྐབས་ལྟར་སྐྱབས་གནས་ཐམས་ཅད་འདུས་པའི་ངོ་བོའམ།
བླ་མའི་སྐུ་གསུང་ཐུགས་ཀྱི་ཡོན་ཏན་ཁྱད་པར་ཅན་དྲན་བཞིན་པའི་ངང་ནས། དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་ལྡན་བླ་མ་རིན་པོ་ཆེ་ལ་ཕྱག་འཚལ་ཞིང་སྐྱབས་སུ་མཆིའོ། ། ཞེས་པའི་སྐབས་སུ་བླ་མའི་ཐུགས་ཀའི་ཐད་དུ་ཡིད་དམིགས་རླུང་གསུམ་གཅིག་ཏུ་དྲིལ་ལ་ཁྱེད་ཤེས་ཁྱེད་མཁྱེན་སྙམ་པའི་འདུན་པ་རྩེ་གཅིག་ཏུ་གཏད་པས་རང་མོས་གུས་ཀྱི་སྟོབས་དྲག་པོས་བླ་མའི་ཐུགས་ཀར་ཐིམ་ལ་ཁད་པ་ལྟ་བུར་སོང་བར་བསམ་ཞིང༌། རང་གི་སྙིང་ག་ནས་འོད་ཟེར་འཕྲོས་པའི་སྣེ་ལ་མཆོད་པའི་སྤྲིན་ཕུང་བསམ་གྱིས་མི་ཁྱབ་པ་སྤྲོས་ཏེ་ཕུལ་བས་ཐུགས་རྒྱུད་ཟག་པ་མེད་པའི་བདེ་བས་མཉེས་པར་བསམ། བདག་གི་རྒྱུད་བྱིན་གྱིས་བརླབ་ཏུ་གསོལ་ཞེས་པའི་ཚེ། བླ་མའི་སྐུ་ལས་འོད་ཟེར་གྱི་ཕུང་པོ་ཆད་དེ་རང་ལ་ཐིམ་པས་བྱིན་གྱིས་བརླབས་པར་བསམས་ལ། གསོལ་འདེབས་ཀྱི་ཚིག་ཡིད་འཁུལ་བ་བརྒྱ་སྟོང་སོགས་ཅི་རིགས་བརྗོད། མཐར་བླ་མ་གདན་ཁྲི་དང་བཅས་པ་ཡས་མར་གྱི་ཐུགས་ཀའི་ཐད་དུ་འོད་དམར་པོའི་གོང་བུར་ཞུ་ནས་རང་ལ་ཐིམ་པས་བླ་མའི་ཐུགས་དང་རང་སེམས་དབྱེར་མེད་དུ་བལྟས་ལ་ལྟ་ཐོག་ཏུ་བཞག དེ་ནས་འཕྲོས་རྣམས་ས་བཅད་ཙམ་གྱིས་མདོར་བསྡུ་ཞིང་ལྡང་བའི་རྣལ་འབྱོར་སོགས་ཡང་བསྐྱར་སྐབས་ཕྱེ། ཉིན་བཞི་པ་རྫོགས།
༈ །ཉིན་ལྔ་པར། གཉིས་པ་ཐུན་མོང་མ་ཡིན་པའི་བླ་མའི་རྣལ་འབྱོར་ནི། གཉིས་འབྲལ་འཆད་དུས་ཞལ་ཤེས་གསུམ། ། གསུངས་པ་ལྟར་ལས། ཐོག་མར་བླ་མ་བསྐྱེད་པའི་ཞལ་ཤེས་ཐུན་མོང་མ་ཡིན་པ་ནི། སྔར་སྐྱབས་འགྲོའི་སྐབས་སུ་བསྐྱེད་པ་བཞིན་གྱི་གནས་ཁང་དག་པའི་གཞལ་ཡས་ཁང་གི་དབུས་སུ་སེངྒེས་བཏེགས་པའི་རིན་པོ་ཆེའི་ཁྲི་རྒྱ་ཁྱོན་ཤིན་ཏུ་ཡངས་ཤིང་མཐོ་བ། དེའི་དབུས་སུ་པདྨ་དང་ཟླ་བ་དང་ཉི་མའི་གདན་སུམ་བརྩེགས་ཀྱི་སྟེང་དུ་དྲིན་ཅན་རྩ་བའི་བླ་མ་སངས་རྒྱས་རྡོ་རྗེ་ཆོས་ཀྱི་རྣམ་པ་ཅན། དེའི་པད་གདན་གྱི་མདུན་ནས་འོག་གི་ཁྲི་གཅིག་པོ་དེ་གའི་སྟེང་དུ་གཡོན་སྐོར་གྱིས་བརྒྱུད་པའི་གྲངས་དང་མཉམ་པའི་པད་ཟླའི་གདན་ལ་རིམ་བཞིན་རྒྱལ་བ་རྡོ་རྗེ་འཆང༌། རྗེ་བཙུན་རྡོ་རྗེ་རྣལ་འབྱོར་མ་ནས་འཇམ་དབྱངས་ནམ་མཁའི་མཚན་ཅན་གྱི་བར་ཟབ་ཁྲིད་ཐུན་མོང་མ་ཡིན་པའི་བརྒྱུད་པ་དང༌། བླ་མ་དམ་པ་ནས་མཁན་ཆེན་རྒྱལ་བ་མཆོག་དབྱངས་བར་བྱིན་རླབས་དང་ཁྲིད་ལུང་ཐུན་མོང་བའི་བརྒྱུད་པ་ཡིན་པས་བརྒྱུད་པ་གཉིས་ཀ་མ་ཆད་པར་བསྒོམ་ན་ལེགས་ཤིང༌།
དེ་ནས་བརྒྱུད་པ་གཉིས་ཀ་ཆུ་བོ་གཅིག་འདྲེས་སུ་བདག་ཆེན་རྡོ་རྗེ་འཆང་ལ་མངའ་བ་ཡིན་པས་དེ་མན་ཆད་བརྒྱུད་འདེབས་ལྟར་གྱི་བླ་མ་རྣམས་དཔའ་བོ་རྡོ་རྗེ་ཆོས་ཀྱི་རྣམ་པ་ཅན་དུ་ལེགས་པར་གསལ་གདབ། དེ་རྣམས་ཀྱི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ། དེ་ལས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་བྱང་སེམས་དཔའ་བོ་མཁའ་འགྲོ་ཆོས་སྲུང་རྣམས་དང༌། ཁྱད་པར་ཚེ་འདིར་རང་ལ་ཆོས་འབྲེལ་ཡོད་དོ་ཅོག་སྟེ་མདོར་ན་སྐྱབས་ཡུལ་མ་ཚང་བ་མེད་པ་ཐམས་ཅད་རྩ་བརྒྱུད་ཀྱི་བླ་མའི་གྲངས་དང་མཉམ་པ་རེ་སྤྱན་དྲངས། མདུན་གྱི་བླ་མ་རེ་རེ་ལ་སྐྱབས་གནས་ཆ་ཚང་བ་རེ་རེ་ཐིམ་པས་ཐམས་ཅད་སྐྱབས་ཀུན་འདུས་པའི་བདག་ཉིད་ཅན་དུ་གྱུར་པར་བསམ། དེ་ཡང་དམིགས་པ་གསལ་ཞིང་ཡིད་འཁུལ་བ་མ་བྱུང་གི་བར་དུ་ཡང་ཡང་སྤྱན་འདྲེན་ཅིང་བསྟིམ་ལ་རང་གི་ལུས་ཞིང་གི་རྡུལ་སྙེད་ཀྱི་གྲངས་དང་མཉམ་པར་སྤྲུལ་ནས་དངོས་སུ་ཕྱག་འཚལ་བའམ་དམིགས་པ་དང་བཅས་གང་དྲིན་མ་དང༌། ཕྱག་བྱར་འོས་པ་སོགས་བརྗོད། སྤྲོ་ན་བརྒྱུད་འདེབས་ཀྱང་བྱ།
དེ་ནས་སྐྱབས་ཡུལ་རྣམས་ཀྱི་མདུན་གཞལ་ཡས་ཁང་གི་ཤར་དུ་རང་ཉིད། རང་གི་མདུན་དུ་རང་ལ་གཅེས་ཤིང་འཕང་པའི་ནོར་རྫས་ལོངས་སྤྱོད་ཡོད་དོ་ཅོག་ཐམས་ཅད་ཁྲོམ་ཆེན་པོའི་ཚོང་འདུས་ཀྱི་ཟོང་ལྟར་སྤུང་པ། དེ་རྣམས་ཀྱང་རྒྱུ་ཁ་དོག་དབྱིབས་སོགས་སྔར་ལས་བཟང་ཞིང་ཕུན་ཚོགས་པར་བསམ། རང་གི་གཡས་ནས་བརྩམས་ཏེ་ཚེ་འདིའི་གནོད་ཅིང་འཚེ་བར་བྱེད་པའི་དགྲ་བགེགས། ལན་ཆགས་པའི་འབྱུང་པོ་སོགས་མདོར་ན་གནོད་བྱེད་ཐམས་ཅད། རང་གི་གཡོན་ནས་བརྩམས་ཏེ་ཚེ་འདིའི་ཕ་མ་ཉེ་འབྲེལ། མཛའ་བཤེས་སོགས་གཉེན་རྣམས་རང་དང་དགྲ་གཉེན་གྱི་སེམས་ཅན་དེ་དག་གི་ཕྱི་རོལ་དུ་བར་མའི་འགྲོ་བ་ཐམས་ཅད་ཁྲོམ་ཚོགས་པ་བཞིན་འཁོད་པར་བསམས་ལ། དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་ལྡན་བླ་མ་དམ་པ་ལ་བདག་གི་ནོར་རྫས་ཀྱི་དངོས་པོ་ཐམས་ཅད་འབུལ་བར་བགྱིའོ། ། བདག་འཛིན་ཆགས་སེར་སྣ་དང་བྲལ་བར་བྱིན་གྱིས་བརླབ་ཏུ་གསོལ། ཞེས་རང་གིས་བདག་ཏུ་བཟུང་བའི་ནོར་རྫས་ལོངས་སྤྱོད་ཐམས་ཅད་བླ་མ་ལ་ཕུལ་བས་རང་རྒྱུད་ཀྱི་ཉོན་མོངས་པ་སེར་སྣ་ཐམས་ཅད་རང་གྲོལ་དུ་སོང་བར་བསམ།
དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་ལྡན་བླ་མ་དམ་པ་ལ་བདག་གི་དགྲ་ཐམས་ཅད་འབུལ་བར་བགྱིའོ། ། བདག་ཞེ་སྡང་དང་བྲལ་བར་བྱིན་གྱིས་བརླབ་ཏུ་གསོལ། ཞེས་ཕུལ་བས་རང་རྒྱུད་ཀྱི་ཞེ་སྡང་ཐམས་ཅད་རང་གྲོལ་དུ་སོང་བར་བསམ། དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་ལྡན་བླ་མ་དམ་པ་ལ་བདག་གི་གཉེན་ཐམས་ཅད་འབུལ་བར་བགྱིའོ། ། བདག་འདོད་ཆགས་དང་བྲལ་བར་བྱིན་གྱིས་བརླབ་ཏུ་གསོལ། ། ཞེས་ཕུལ་བས་རང་རྒྱུད་ཀྱི་འདོད་ཆགས་ཐམས་ཅད་རང་གྲོལ་དུ་སོང་བར་བསམ། དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་ལྡན་བླ་མ་དམ་པ་ལ་བདག་གི་བར་མའི་སེམས་ཅན་ཐམས་ཅད་འབུལ་བར་བགྱིའོ། ། བདག་གཏི་མུག་དང་བྲལ་བར་བྱིན་གྱིས་བརླབ་ཏུ་གསོལ། ཞེས་ཕུལ་བས་རང་རྒྱུད་ཀྱི་གཏི་མུག་ཐམས་ཅད་རང་གྲོལ་དུ་སོང་བར་བསམ་པ་ནི་ཞེན་ཆགས་སྤང་བའོ། ། མཆོད་པ་ལ་ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་པ་ཀུ་སཱ་ལིའི་ཚོགས་མཆོད་མཎྜལ་དང་དྲུག་ལས།
དང་པོ་ནི། དེ་ཡང་རྒྱུ་རང་གི་དུས་གསུམ་དུ་བསགས་ཟིན་པ་དང་གསོག་བཞིན་པ་དང་གསག་པར་འགྱུར་བའི་དགེ་རྩ་ཇི་སྙེད་ཡོད་པ་ཐམས་ཅད་དང༌། དེར་མ་ཟད་སྒོ་གསུམ་གྱི་མི་དགེ་བའི་ལས་འབྲས་བག་ཆགས་དང་བཅས་པ་ཐམས་ཅད་ཀྱང་རྒྱུ་འབྲས་ངོ་བོ་བཟང་ཞིང་གྱ་ནོམ་པ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བ་ལྟ་བུའི་མཆོད་པའི་སྤྲིན་དུ་སྤྲུལ་ནས་འབུལ་བ་ཡིན་ལ། ཇི་ལྟར་འབུལ་བའི་ཚུལ་ནི་རང་གི་སྙིང་ག་ནས་མཆོད་པའི་ལྷ་མོ་ལང་ཚོ་དར་ཞིང་རྒྱན་གྱིས་མཛེས་པ་དཀར་སེར་དམར་ལྗང་སོགས་ཁ་དོག་སྣ་ཚོགས་པ་ཕྱག་ན་དུང་ཕོར་གྱི་སྣོད་དུ་ཆུ་གཙང་ཡིད་དུ་འོང་བར་སྨན་བཟང་པོའི་དྲི་རོ་ཕུན་སུམ་ཚོགས་པས་བགོས་པ་ཐོགས་པ་དཔག་ཏུ་མེད་པ་སྤྲོས་ཏེ་ཕུལ་བར་བསམས་ལ། ཕྱག་རྒྱ་དང་བཅས་ཨོཾ་བཛྲ་ཨརྒྷཾ་པྲ་ཏཱིཙྪ་ཧཱུྃ་སྭཱ་ཧཱ། ཞེས་བརྗོད། ལྷ་མོ་རྣམས་སླར་རང་གི་སྙིང་གར་བསྡུ། དེ་བཞིན་དུ་སྤྲོ་བསྡུའི་དམིགས་པ་ཕྱག་རྒྱ་དང་བཅས་ཏེ། ཞབས་བསིལ་གྱི་ཆུ་གཙང་དྲི་མ་མེད་པ། མེ་ཏོག་སིལ་མ་དང༌།
ཕྲེང་བ་སྤེལ་བ་མ་རྙིང་པ། ཨ་ཀ་རུ་དང་དུ་རུ་ཀ་ལ་སོགས་པའི་བདུག་སྤོས། གསེར་ལ་སོགས་པའི་སྣོད་དུ་རྩི་མར་གྱི་མར་མེ། ཆུ་གཙང་ལ་ག་བུར་གུར་གུམ་སིཧླ་སོགས་ནུས་པ་བསིལ་ཞིང་དྲི་ཞིམ་པ་སྨན་སྦྱར་བའི་དྲི་ཆབ། ལྷ་མིའི་བཟའ་བཅའ་ཕུན་སུམ་ཚོགས་པ་མ་ཚང་བ་མེད་པའི་ཞལ་ཟས། པི་ཝཾ་གླིང་བུ་རྫ་རྔ་སོགས་སྙན་པའི་དབྱངས་འབྱིན་པའི་རོལ་མོ་དང་བཅས་པ་སྤྲུལ་ལ་པཱ་དྱཾ་ནས་ཤབྡའི་བར་གྱི་མཆོད། གཞན་ཡང་སྤྲོ་ན་འདོད་ཡོན་ལྔ། བཀྲ་ཤིས་པའི་རྟགས་རྫས་བརྒྱད། རྒྱལ་སྲིད་ཀྱི་རིན་པོ་ཆེ་དང་ཉེ་བའི་རིན་ཆེན་བདུན་སོགས་ཀྱང་ནམ་མཁའ་མཛོད་ཀྱི་སྔགས་རྒྱ་ཙམ་མམ་ཚིག་བཅད་སོ་སོའི་སྔགས་བཅས་རྒྱས་བསྡུས་ཅི་རིགས་པས་ཕུལ། གཉིས་པ་ནང་མཆོད་ནི།
སླར་ཡང་སྙིང་ག་ནས་མཆོད་པའི་ལྷ་མོ་ཟག་པ་མེད་པའི་བདུད་རྩིས་བཀང་བའི་ཀ་པཱ་ལ་ཐོགས་པ་དུ་མ་སྤྲོས་ཏེ་འབྲུ་གསུམ་བརྗོད་ལ་ནང་མཆོད་ཕུལ། གསུམ་པ་གསང་མཆོད་ནི། སྙིང་ག་ནས་སྤྲོས་པའི་པདྨ་ཅན་སོགས་མཚན་ཉིད་དང་ལྡན་པའི་ཕྱག་རྒྱ་མཛེས་ཤིང་ལྟ་བས་མི་ངོམ་པ་རྩ་བརྒྱུད་ཀྱི་བླ་མའི་གྲངས་དང་མཉམ་པའི་དང་པོར་སྙན་པའི་གླུ་དང་མཛེས་པའི་གར་བསྒྱུར་བའི་མཐར་ཐམས་ཅད་ཀྱང་རྡོ་རྗེ་རྣལ་འབྱོར་མའི་སྐུར་གྱུར་ཏེ་བླ་མ་རྣམས་དང་མཉམ་པར་སྦྱོར་བས་ཟག་པ་མེད་པའི་ལྷན་སྐྱེས་ཀྱི་བདེ་བ་ཆེན་པོ་སྐུ་ཉམས་སུ་བསྟར་བས་མཉེས་པར་བསམས་ལ་རང་གི་ཡང་འཁྱུད་རྒྱ་དང་བཅས། ཨོཾ་སརྦ་ཏ་ཐཱ་ག་ཏ་ཨ་ནུ་ར་ག་ཎ་བཛྲ་སྭཱ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་པ་ནི་རང་རྒྱུད་ལ་རྗེས་ཆགས་ཀྱི་ང་རྒྱལ་མི་བསྐྱེད་ཀྱང་མཆོད་ཡུལ་རྣམས་བདེ་བས་མཉེས་པའི་དམིགས་པ་བརྟན་པའི་ཆེད་དུ་ཡིན་ནོ། ། བཞི་པ་དེ་ཁོ་ན་ཉིད་ཀྱི་མཆོད་པ་ནི། མཆོད་བྱ། མཆོད་བྱེད། མཆོད་རྫས་ཐམས་ཅད་རང་བཞིན་གྲུབ་པས་སྟོང་པའི་ལྟ་ཐོག་ཏུ་མཉམ་པར་བཞག་ལ་མཆོད་པའི་འཁོར་གསུམ་མི་དམིགས་པས་རྒྱས་གདབ་འཕྲོས་མདོར་བསྡུས། ཉིན་ལྔ་པ་རྫོགས།
༈ །ཉིན་དྲུག་པར། ལྔ་པ་ཀུ་སཱ་ལིའི་ཚོགས་བསགས་པ་ནི། རང་ཐ་མལ་དུ་གནས་པའི་རྣམ་པར་ཤེས་པ་རྡོ་རྗེ་རྣལ་འབྱོར་མའི་སྐུར་ལམ་གྱིས་གྱུར་པ་སྐད་ཅིག་གིས་ཚངས་བུག་ནས་སྤྱི་གཙུག་གི་ནམ་མཁར་རྒྱང་གིས་ཐོན་ཕུང་པོ་ཅུང་ཟད་རྒྱབ་ཏུ་ཕྱོགས་པའི་སྟེང་གི་ཐད་ནས་མར་བལྟས་པས། རང་གི་ཕུང་པོ་རྙིང་པ་དེ་ཉིད་ཆེ་ཞིང་སྣུམ་པ་ཞིག་ཏུ་མཐོང་བས་དེ་སྔ་ཕན་ཆད་འཁོར་བར་རྣམ་སྨིན་གྱི་ཕུང་པོ་ཇི་སྙེད་ཅིག་བླངས་པས་ཐམས་ཅད་དོན་མེད་པ་དང༌། དོན་ལོག་པ་འབའ་ཞིག་ཏུ་སོང་འདུག ད་རེས་ལུས་རྟེན་འདི་ལ་བརྟེན་ནས་བསོད་ནམས་རླབས་པོ་ཆེ་བསོག་པར་བགྱིའོ་སྙམ་ལ་རང་གི་སྙིང་ག་ནས་རྣལ་འབྱོར་མ་གཅིག་རྒྱང་གིས་སྤྲོས་ཏེ་ལས་བྱེད་པའམ། ཡང་ན་རྣལ་འབྱོར་མར་གསལ་བའི་ཕྱག་གཡས་པའི་གྲི་གུག་གིས་ཕུང་པོ་དེའི་སྨིན་མཚམས་དང་རྣ་ལྟག་གཡས་གཡོན་རྣམས་སུ་རེག་པས་ཐོད་པ་ལིང་གིས་ཀོག ཁྲིའི་མདུན་དང་དཔུང་པ་གཉིས་ཀྱི་བར་དུ་སྐད་ཅིག་ཐོད་པའི་སྒྱེད་པུ་གསུམ་གྱི་དབུས་སུ་རླུང་ལྗང་ནག་རབ་ཏུ་གཡོ་བའི་སྟེང་མེ་གྲུ་གསུམ་དུ་འབར་བ་བཅས་རབ་ཏུ་བྱུང༌། ཐོད་པ་དེ་ཐོད་སྒྱེད་གསུམ་གྱི་ཁར་བཞག གྲི་གུག་གིས་ཕུང་པོའི་དང་པོ་རྐང་མགོ་གཉིས།
དེ་ནས་རྐང་པ་དང་ལག་པ་གཡས་གཡོན་རྣམས་དུམ་བུ་གསུམ་རེར་གཏུབ་ལ་ཐོད་པར་བསྐྱུར་འཕྲོས་ཀྱི་ཕུང་པོ་ཡང་ཤ་དུམ་རུས་དུམ་དུ་གཏུབ་ལ་ཐོད་པར་སྤུང་པས་ཤ་རུས་ཀྱི་རི་བོ་དང༌། ཁྲག་ཞག་གི་རྒྱ་མཚོ་ཆེན་པོས་ཕྱུར་བུར་གང་བར་བསམ། འོག་གི་རླུང་གཡོས་པས་མེ་ཆེར་འབར་ཐོད་པའི་རྫས་རྣམས་ཞུ་ཞིང་ཁོལ། དེའི་སྟེང་དུ་ཧཱུྃ་སྔོན་པོ། ཨཱཿདམར་པོ། ཨོཾ་དཀར་པོ་རྣམས་སྟེང་ནས་སྟེང་དུ་བརྩེགས་མར་གནས་པ་ལས་འོད་ཟེར་འཕྲོས། རྒྱལ་བ་སྲས་བཅས་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་བདུད་རྩི་དང་ཁམས་གསུམ་གྱི་བཅུད་ཐམས་ཅད་བདུད་རྩི་འོད་ཟེར་གྱི་རྣམ་པར་སྤྱན་དྲངས་པ་ཡི་གེ་གསུམ་ལ་ཐིམ་ཞིང་ཡི་གེ་གསུམ་ཡང་འོད་དུ་ཞུ་ནས་རྫས་ལ་ཐིམ། མ་དག་པའི་སྐྱོན་གྱི་དངོས་པོ་རྣམས་ཕྱིར་ལུད་པ་མེ་ལྕེས་ལྷག་མེད་དུ་བསྲེག་པས་རྫས་རྣམས་བདུད་རྩི་ཁ་དོག་དཀར་ཞིང་རོ་སྦྲང་རྩི་ལྟར་མངར་བ། ནུས་པས་ཤི་ནས་ཞག་བདུན་ལོན་པའང་གསོ་བར་ནུས་ཤིང་རླངས་པ་ལས་གྲུབ་པའི་རྟགས་གཡུང་དྲུང་དང་དགའ་བ་འཁྱིལ་པ་སོགས་གཟུགས་འཆར་བ་ཞིག་ཏུ་བསམས་ལ། ཨོཾ་ཨཱཿཧཱུྃ་ཧ་ཧོ་ཧྲཱིཿཞེས་ཕྱག་རྒྱ་དང་བཅས་ལན་གསུམ་བྱིན་གྱིས་བརླབས།
རང་གི་སྙིང་ག་ནས་ལྷ་མོ་ཕྱག་ན་ཐོད་པ་ཐོགས་པ་བདུན་རིམ་པ་བཞིན་དུ་སྤྲོས་པ་རྣམས་ཀྱིས་མདུན་གྱི་བདུད་རྩི་ལས་བཅུས། རྩ་བའི་བླ་མ་ཡབ་ཡུམ་ལ་ཕུལ་བར་བསམས་ལ། དྲིན་ཆེན་རྩ་བའི་བླ་མ་རིན་པོ་ཆེའི་ཞལ་དུ་ཨོཾ་ཨཱཿཧཱུྃ། ཞེས་ལན་བདུན་དུ་ཕུལ་བས་ཁ་སྦྱོར་ཡན་ལག་བདུན་ལྡན་གྱི་གོ་འཕང་མྱུར་དུ་ཐོབ་པའི་རྟེན་འབྲེལ་ཁྱད་པར་ཅན་འབྱུང་ལ། རྒྱས་པར་སྤྲོ་ན་བརྒྱ་སྟོང་སོགས་བློ་དང་འཚམས་པར་ཕུལ། དེ་ནས་ལྷ་མོ་རེ་རེ་སྤྲོ་ཞིང་བསྡུ་བའི་དམིགས་པ་དང་བཅས་བརྒྱུད་པའི་བླ་མ་རྣམས་རེ་རེའི་མཚན་གྱི་མཐར་འབྲུ་གསུམ་བཏགས་པས་འབུལ་བའམ། ཡང་ན་བླ་མ་རྣམས་ཀྱི་གྲངས་དང་མཉམ་པའི་ལྷ་མོ་སྤྲོས་ལ། བརྒྱུད་པའི་བླ་མ་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཞེས་ལན་གསུམ་མམ་ལྔ་སོགས་ཅི་རིགས་པས་ཕུལ། བླ་མ་རྣམས་ཀྱི་སྟེང་དང༌།
ཕྱོགས་མཚམས་ཐམས་ཅད་དུ་སྐྱབས་ཡུལ་ཞི་ཁྲོ་རབ་འབྱམས་ཡོད་དོ་ཅོག་ཐམས་ཅད་ཀྱང་མགྲོན་ཐབས་སུ་བཞུགས་པར་བསམ་ལ་ཕུལ་བས་མཆོད་ཡུལ་ཐམས་ཅད་བདེ་བ་ཆེན་པོས་དགྱེས་པར་བསམ། འོག་གཞིར་འཁོད་པའི་རིགས་དྲུག་གི་སེམས་ཅན་ཐམས་ཅད་ལ་ཡང་ཅི་འདོད་པར་སྦྱིན་པ་དེ་དག་གིས་མྱོང་བ་ཙམ་གྱིས་སྒྲིབ་གཉིས་མ་ལུས་པ་བྱང་སྟེ་རྡོ་རྗེ་རྣལ་འབྱོར་མའི་སྐུར་སངས་རྒྱས་ནས་དག་པའི་ཞིང་ཁམས་སོ་སོར་གཤེགས་པར་བསམ། རང་ལ་ཕ་རོལ་གྱི་རྦོད་གཏོང་དྲག་པོ་ཟུག་པའམ། ལྷ་འདྲེ་སོགས་ཀྱི་གནོད་པས་གཙེས་པ་ཡོད་ན། སླར་ཡང་རང་ལ་གནོད་བྱེད་གང་ཡིན་པ་དེ་དག་ཆོས་ཉིད་ཀྱི་བདེན་པའི་སྟོབས་ཀྱིས་བཀུག་པས་ཐམས་ཅད་སྐད་ཅིག་གིས་འཇིགས་འཇིགས་རྔམ་རྔམ་ལྟར་ལྷགས་པར་བསམས་ལ་བདུད་རྩི་དེ་ཉིད་ཤ་ཁྲག་ལོངས་སྤྱོད་རིན་པོ་ཆེ་སོགས་ཡིད་ལ་ཇི་ལྟར་འདོད་པའི་རྫས་སུ་གྱུར་པར་ལོངས་སྤྱོད་པས་ཅི་བདེར་ཚིམ་ནས་གདུག་རྩུབ་གནོད་སེམས་ཐམས་ཅད་ཞི་ནས་ཕན་པ་དང་བྱང་ཆུབ་ཀྱི་སེམས་དང་ལྡན་ནས་མཐར་ཐམས་ཅད་རྡོ་རྗེ་རྣལ་འབྱོར་མའི་སྐུར་སངས་རྒྱས་པར་བསམ། དེ་ལྟར་རང་ལུས་ཀྱི་སྦྱིན་པ་རྒྱ་ཆེན་པོས་སེམས་ཅན་ཐམས་ཅད་སངས་རྒྱས་ཀྱི་གོ་འཕང་ལ་འཁོད་སོང༌། དགའ་བ་ལ་ཨང་སྙམ་པའི་སྤྲོ་བ་བསྐྱེད། ༈ དྲུག་པ་མཎྜལ་གྱི་ཁྲིད། མཎྜལ་གྱི་རྒྱུ་རིན་པོ་ཆེ་ལ་སོགས་ལས་གྲུབ་པ་ལ་འབྲུ་དཀར་གཙང་མ་དྲི་བཟང་གི་ཆུས་སྦགས་པའི་ཚོམ་བུ་བཀོད་པ་རྒྱས་བསྡུས་ཅི་རིགས་གྲངས་མང་བར་ཕུལ། དེ་ཡང་དངོས་འབྱོར་གྱི་མཆོད་པ་གཞན་རྣམས་ལ་དང་པོ་རྩོལ་བའི་དྲི་མ།
དངོས་གཞི་ལ་སེར་སྣའི་དྲི་མ། རྗེས་རློམ་སེམས་ཀྱི་དྲི་མ་སྟེ་དྲི་མ་གསུམ་འབྱུང་བར་འདིར་དྲི་མ་དེ་དག་མི་འབྱུང་བས་མཆོད་པའི་གཙོ་བོ་ཡིན་ནོ། ། མཎྜལ་དངོས་སུ་མེད་ན་སྔར་བདུད་རྩིའི་ལྷག་མ་ཐོད་པ་སྒྱེད་པུ་བཅས་སྐད་ཅིག་གིས་མཎྜལ་གླིང་བཞི་རི་རབ་ལྷ་མིའི་དཔལ་འབྱོར་མ་ཚང་བ་མེད་པ་གཅིག་ཏུ་ལམ་གྱིས་གྱུར་པར་བསམས་ལ་འབུལ། དེ་ལྟར་མཆོད་པས་སྦྱང་གཞི་ཚེ་རབས་ཐོག་མེད་ནས་ཡུལ་མཐོ་བ་སངས་རྒྱས་ནས། དམའ་བ་འབུ་སྲིན་ཕྲ་མོ་ཡན་ཆད་ཀྱི་བར་ཐམས་ཅད་ལ་བརྙས་ཤིང་སྨོད་པ་མ་གུས་པར་ལོག་པར་བལྟས་པ་སོགས་ཀྱི་ལས་ཇི་སྙེད་བསགས་པ་རྣམས་སྐབས་འདིར་ཡུལ་མཆོག་དམན་ཐམས་ཅད་མཆོད་པའི་ཡུལ་བསོད་ནམས་ཀྱི་ཞིང་དུ་བྱས་ཏེ་མཆོད་པ་ཕུལ་བའི་རྣལ་འབྱོར་འདིས་སྦྱངས་པས་འབྲས་བུ་མཚན་དཔེས་སྤྲས་པའི་གཟུགས་ཀྱི་སྐུ་ཁྱད་པར་ཅན་འགྲུབ་པར་བྱེད་པའོ། ། འཕྲོས་མདོར་བསྡུས་ཡང་བསྐྱར་སྐབས་ཕྱི་ཉིན་དྲུག་པ་རྫོགས། ༈ །ཉིན་བདུན་པར། གཉིས་པ་དབང་བླང་བའི་ཞལ་ཤེས་ནི། དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་རིན་པོ་ཆེ་ལ་ཕྱག་འཚལ་ཞིང་སྐྱབས་སུ་མཆིའོ། ། བདག་ལ་དབང་བཞི་རྫོགས་པར་བསྐུར་དུ་གསོལ།
ཞེས་གསོལ་བ་བཏབ་པས་གཙོ་བོ་བླ་མ་ཡབ་ཡུམ་གྱིས་དབང་བསྐུར་མི་བསྐུར་གནང་བ་ཞུ་བའི་ཚུལ་གྱིས་བརྒྱུད་པའི་བླ་མ་རྣམས་ལ་སྤྱན་ཁོར་གྱིས་གཟིགས་པས་དེ་རྣམས་ཀྱིས་ཀྱང་དབང་བསྐུར་ཞིག་ཅེས་པའི་བརྡར་ཐམས་ཅད་ཀྱིས་གཙོ་བོ་ལ་སྤྱན་ཆེར་གྱིས་གཟིགས། དེ་ནས་བླ་མ་གོང་མ་གོང་མའི་བྱིན་གྱིས་བརླབས་ཀྱི་ཆུ་བོ་འོག་མ་འོག་མར་ཆད་པ་མེད་པར་ཞུགས་པའི་བརྡར་རྡོ་རྗེ་འཆང་རྗེ་བཙུན་རྣལ་འབྱོར་མར་ཐིམ་སྟེ་པཎ་ཆེན་ནཱ་རོ་ཏ་པ་ནས་བཟུང་རིམ་པས་མཐར་མཁྱེན་རབ་བྱམས་པ་ངག་དབང་ལྷུན་གྲུབ། ངག་དབང་ཀུན་དགའ་ལྷུན་གྲུབ་ལ་ཐིམ། དེ་ཡང་གཙོ་བོ་རྩ་བའི་བླ་མ་ཡབ་ཡུམ་ལ་ཐིམ་པར་བསམ་པའམ། ཡང་ན་མཐའ་ནས་རིམ་བཞིན་རྡོ་རྗེ་འཆང་གི་བར་བསྡུས་ཏེ་གཙོ་བོ་ལ་ཐིམ་པར་མོས་པ་གང་བྱས་ཀྱང་ཁྱད་པར་མེད། དེ་ནས་བླ་མ་ཡབ་ཡུམ་གྱི་སྤྱི་བོ་ནས་འོད་ཟེར་བདུད་རྩི་དཀར་པོའི་སྣེ་ལ་ཨོཾ་ཡིག་དཀར་པོའི་ཕྲེང་བ་ཨོཾ་གྱི་རང་སྒྲ་སྒྲོག་བཞིན་པ་བྱུང༌། རང་གི་སྨིན་མཚམས་ནས་ཞུགས་ཏེ་ལུས་ཐམས་ཅད་མེར་གྱིས་ཁེང་པས་ལུས་ཀྱི་སྒྲིབ་པ་དག་སྐུའི་བྱིན་རླབས་དང་བུམ་པའི་དབང་ཐོབ། དབང་དུས་ཀྱི་ཉམས་དགའ་བའི་ཡེ་ཤེས་རྒྱུད་ལ་སྐྱེས། མགྲིན་པ་དང་ཐུགས་ཀ་ནས་ཀྱང་རིམ་པ་བཞིན་འོད་དང་བདུད་རྩི་དམར་པོ་དང་སྔོན་པོའི་སྣེ་ལ་ཨཱཿདང་ཧཱུྃ་གི་ཕྲེང་བ་རང་སྒྲ་སྒྲོག་བཞིན་པར་བྱུང༌། རང་གི་མགྲིན་པ་དང་སྙིང་ག་ནས་རིམ་གྱིས་ཞུགས།
ངག་དང་ཡིད་ཀྱི་སྒྲིབ་པ་དག གསུང་དང་ཐུགས་ཀྱི་བྱིན་རླབས་ཞུགས། གསང་བ་དང་ཤེས་རབ་ཡེ་ཤེས་ཀྱི་དབང་ཐོབ། མཆོག་ཏུ་དགའ་བ་དང་དགའ་བྲལ་གྱི་ཡེ་ཤེས་སྐྱེས། སླར་ཡང་བླ་མའི་གནས་གསུམ་ཀ་ནས་འོད་ཟེར་བདུད་རྩི་ཡིག་འབྲུ་དང་བཅས་པ་དཀར་དམར་མཐིང་ཀའི་ཚོགས་གཅིག་ཆར་དུ་བྱུང༌། རང་གི་གནས་གསུམ་ནས་ཞུགས་ཏེ་ལུས་ཐམས་ཅད་གང་བས་སྒོ་གསུམ་གྱི་སྒྲིབ་གཉིས་བག་ཆགས་དང་བཅས་པ་སྦྱོང༌། སྐུ་གསུང་ཐུགས་ཀྱི་བྱིན་རླབས་ཞུགས། དབང་བཞི་པ་ཐོབ། ལྷན་སྐྱེས་ཀྱི་དགའ་བ་ཁྱད་པར་ཅན་རྒྱུད་ལ་སྐྱེས་པར་བསམ། དེ་དག་ནི་རྒྱུད་བརྟག་པ་གཉིས་པ་ལས།
གཞན་གྱི་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མའི་དུས་ཐབས་བསྟེན་པ་དང༌། ། བདག་གི་བསོད་ནམས་ལས་ཤེས་བྱ། ། ཞེས་གསུངས་པ་ལྟར་ཡུལ་ཁྱད་པར་ཅན་ལ་བརྟེན་ནས་བསོད་ནམས་ཀྱི་ཚོགས་མངོན་པར་འདུ་བྱ་བའི་རིམ་པའོ། ། གསུམ་པ་བླ་མ་བསྟིམ་པའི་ཞལ་ཤེས་ནི། སླར་ཡང་དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་རིན་པོ་ཆེ་ལ་ཕྱག་འཚལ་ཞིང་སྐྱབས་སུ་མཆིའོ། ། བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་གསོལ་འདེབས་ཀྱི་མོས་གུས་དྲག་པོ་བྱས་པས་བླ་མ་དེ་ཡང་དབུའི་གཙུག་ཏོར་ནས་མར་འོད་དུ་ཞུ། གདན་སེང་ཁྲི་དང་བཅས་པ་ནས་ཡར་འོད་དུ་ཞུ་ནས་མཐར་ཐུགས་ཀའི་ཐད་དུ་འོད་ཀྱི་ཕུང་པོ་ཆེན་པོ་དམར་བ་ལ་བལྟས་ནས་དམར་བའི་མཐར་ཐུགས་པ་མཐོང་བ་ཙམ་གྱིས་བདེ་བ་ཆེན་པོའི་ཡེ་ཤེས་བསྐྱེད་ནུས་པ་ཞིག་ཏུ་ལམ་གྱིས་གྱུར།
དེ་ཉིད་རང་གི་སྤྱི་བོ་ནས་ཞུགས་སྙིང་གའི་བྃ་ཡིག་ལ་ཐིམ། དེ་ཉིད་ཇེ་ཆེར་སོང་སྟེ་མཐར་རང་ལུས་སྟོང་གསུམ་གྱིས་ཁམས་ཐམས་ཅད་ཀྱང་བྃ་ཡིག་གི་རྣམ་པར་གྱུར་པ་ལ་སེམས་བཟུང༌། དེ་ཡང་ནམ་མཁའ་ལ་སྤྲིན་དེངས་པ་བཞིན་ཡལ་བར་བསམ་ལ་དེ་གའི་ངང་ནས་སྟོང་པ་སེམས་ཀྱི་རང་བཞིན་བླ་མ་ཆོས་ཀྱི་སྐུ། གསལ་བ་སེམས་ཀྱི་མཚན་ཉིད་བླ་མ་སྤྲུལ་པའི་སྐུ། ཟུང་འཇུག་སེམས་ཀྱི་ངོ་བོ་བླ་མ་ལོངས་སྤྱོད་རྫོགས་པའི་སྐུ་སྟེ་རང་སེམས་སྐད་ཅིག་མ་འདི་དག་བླ་མ་སྐུ་གསུམ་གྱི་ངོ་བོར་ཐག་བཅད་ངོ་ཤེས་པར་བྱས་ཏེ་གཤིས་སྐྱེ་མེད་སྟོང་ཉིད་དུ་རྗེན་ནེ་བ། གདངས་འགགས་མེད་མོས་གུས་སུ་ལམ་མེ་བར་ལྟ་ཐོག་ཏུ་མཉམ་པར་བཞག འཕྲོས་མདོར་བསྡུས། ཉིན་བདུན་པ་རྫོགས། ༈ །ཉིན་བརྒྱད་པར། དེ་ནི་ཚོགས་གཉིས་ལས་ཡེ་ཤེས་ཀྱི་ཚོགས་བསགས་པའི་ཡན་ལག་ཡིན་ལ།
དེའི་སྦྱང་གཞི་ནི་གཞི་དུས་སུ་ལས་ཀྱི་དབང་གིས་རགས་རླུང་སེམས་ཀྱི་རྒྱུ་བ་མཐའ་དག་རིམ་གྱིས་འགག་སྟེ་གཞིའི་འོད་གསལ་ལ་འཇུག་པའི་ལས་ཉོན་གྱི་དབང་གིས་མ་དག་པའི་འཆི་བ་འབྱུང་བ་དེ་ཉིད་སྦྱོང་བྱེད་བདེ་སྟོང་གི་ཡེ་ཤེས་ལ་མཉམ་པར་བཞག་པའི་ལམ་འདིས་སྦྱོང་ཞིང་སྦྱངས་འབྲས་ལམ་དུས་སུ་རྫོགས་རིམ་གྱི་རྣལ་འབྱོར་བསྒོམ་སྟོབས་ཀྱི་མཐུས་རླུང་སེམས་དབུ་མར་ཞུགས་པས་གཞི་དང་ལམ་གྱི་འོད་གསལ་མངོན་དུ་བྱེད་ཅིང༌། མཐར་ཐུག་དག་པ་ཡེ་ཤེས་ཀྱི་སྐུ་འགྲུབ་པར་བྱེད་པའི་ཚུལ་དུ་སྦྱངས་པ་ཡིན་ནོ། ། དེ་ཡན་ནི་འདི་ཉིད་ཀྱི་ལམ་རིམ་སྨོན་ལམ་ལས། དལ་འབྱོར་གྲུ་ཆེན་མི་རྟག་དྲན་པ་ཡི། ། ཞེས་པ་ནས། རྗེ་བཙུན་བླ་མའི་ཐུགས་རྗེས་བསྐྱོང་བར་ཤོག ། ཅེས་པའི་བར་གྱི་ཤླཽ་ཀ་གཉིས་ཀྱི་དོན་ཏེ་ཐུན་མོང་དང་ཐུན་མོང་མ་ཡིན་པའི་སྔོན་དུ་འགྲོ་བའི་ལམ་གྱི་རིམ་པའོ། ། དངོས་གཞི་བདག་ལྷར་བསྐྱེད་པ་ལ། སྤྱིར་བསྐྱེད་རིམ་གྱི་སྦྱང་གཞི་ལ། རྒྱ་ཆེ་བ།
ཟབ་པ། མཐར་ཐུག་པ་དང་གསུམ་ལས། འདིར་ནི་སངས་རྒྱས་ཀྱི་ཐུགས་རྣམ་པ་ཐམས་ཅད་མཁྱེན་པའི་ཡེ་ཤེས་སུ་འགྱུར་རུང་ངམ་རང་སེམས་ལྷན་ཅིག་སྐྱེས་པ་སྟེ་མཐར་ཐུག་གི་སྦྱང་གཞིའོ། ། སྦྱོང་བྱེད་ཀྱི་ལྷ་ལ་དབྱེ་ན། འོག་མིན་གྱི་ཞིང་ན་བཞུགས་པའི་རྗེ་བཙུན་རྡོ་རྗེ་རྣལ་འབྱོར་མ་ནི་ལྷན་སྐྱེས་ཀྱི་རྣལ་འབྱོར་མ། ཡུལ་ཉི་ཤུ་རྩ་བཞི་སོགས་སུ་ས་དང་ལམ་གྱི་ཁྱད་པར་ཅི་རིགས་ལ་བཞུགས་པའི་དཔའ་མོ་རྣལ་འབྱོར་མ་རྣམས་ནི་ཞིང་སྐྱེས་ཀྱི་རྣལ་འབྱོར་མ། འཛམ་བུ་གླིང་གི་ཡུལ་དང་ཡུལ་གྲུ་རྣམས་སུ་མཁའ་འགྲོ་མའི་རིགས་ལས་སྐྱེས་པའི་བུད་མེད་ཐམས་ཅད་ལས་ལས་སྐྱེས་པའི་རྣལ་འབྱོར་མ། རང་དང་སེམས་ཅན་ཐམས་ཅད་རྣལ་འབྱོར་མའི་སྐུར་བསྐྱེད་པ་ནི་སྔགས་སྐྱེས་ཀྱི་རྣལ་འབྱོར་མ་སྟེ་ཕྱིའི་རྡོ་རྗེ་རྣལ་འབྱོར་མའོ། ། རང་གི་ལུས་ཀྱི་ལྟེ་བར་མ་ལས་ཐོབ་པའི་ཁམས་དམར་པོ་གཉིས་དྭངས་དང་སུམ་དྭངས་ཀྱིས་གང་བའི་རྩ་མདུན་གྲུ་གསུམ་ཨ་ཐུང་ཤད་ཀྱི་རྣམ་པ་ཅན་གྱི་སྐྱེས་ཚེར་མགོ་མཇུག་ལྡོག་པ་ལྟ་བུ་ཆོས་འདི་པའི་ལུགས་ལ་བྃ་ཡིག་གི་རྣམ་པར་གནས་པ་ནི་ནང་གི་རྣལ་འབྱོར་མ། དེ་ཉིད་བླ་མས་བྱིན་རླབས་ཀྱི་དུས་སུ་ཏིང་ལོ་སྦྱིན་པའི་བརྡ་ཐབས་ཀྱི་སྒོ་ནས་ངོ་སྤྲད་པའི་རྐྱེན་གྱིས་དབང་དུས་སུ་སྐྱེས་པའི་བདེ་སྟོང་ལྷན་ཅིག་སྐྱེས་པའི་ཡེ་ཤེས་ནི་གསང་བའི་རྣལ་འབྱོར་མ་སྟེ་ཕྱི་ནང་གསང་གསུམ་གྱི་སྦྱོང་བྱེད་ལྷའི་དབྱེ་བའོ། །
དེ་ལྟ་བུའི་དབང་གི་ཡེ་ཤེས་དེ་ཉིད་ཆག་མེད་དུ་ཉམས་ལེན་གྱི་རྒྱུན་བསྐྱངས་པས་སྒྲུབ་པ་པོའི་ནང་རྡོ་རྗེ་ལུས་ཀྱི་རྩ་དང་ཁམས་རྟེན་གནས་དང་བརྟེན་པ་ལྷའི་ངོ་བོར་བཞུགས་པ་དང༌། ཕྱིའི་གནས་ཡུལ་དཔའ་བོ་རྣལ་འབྱོར་མ་རྣམས་རྟེན་ཅིང་འབྲེལ་བར་འབྱུང་བའི་གནད་ཀྱིས། ཐོག་མར་ལས་ལས་སྐྱེས་པའི་རྣལ་འབྱོར་མ་རྣམས་དང༌། དེ་ནས་ཞིང་སྐྱེས་དང༌། ལྷན་སྐྱེས་ཀྱིས་བྱིན་གྱིས་བརླབས་པས་བདེ་སྟོང་གི་ཡེ་ཤེས་ཁྱད་པར་ཅན་མྱུར་བ་ཉིད་དུ་མངོན་སུམ་དུ་འཆར་བར་འགྱུར་བས་བྱིན་གྱིས་ཡས་བརླབས། རྟོག་པ་མས་ནས་འཆར་བའོ། ། དེ་ལྟར་སྦྱང་གཞི་སྦྱོང་བྱེད་ལེགས་པར་ངོ་འཕྲོད་པར་བྱས་ལ། རང་ཐ་མལ་དུ་གནས་པའི་སྙིང་གར་ཨེ་ཨེ་ལས་ཆོས་འབྱུང་གྲུ་གསུམ་ཉིས་བརྩེགས། དེ་ཡང་འོག་མ་དམར་གཏོར་ཁོག་སྟོང་མགོ་མཇུག་ལྡོག་པ་ལྟ་བུ་དང༌། སྟེང་མ་གདན་ཐབས་ཀྱི་རྣམ་པ་ཅན།
དེའི་དབུས་སུ་ཟླ་བའི་དཀྱིལ་འཁོར་དཀར་འཁྱིལ་ལེ་བའི་ལྟེ་བར་བྃ་ཡིག་དམར་པོ་ཟླ་བའི་དབུས་ཡང་བྃ་ཡིག་གི་མདངས་ཀྱིས་དམར་ཤིག་གེ་བ། དེའི་མདུན་ནས་གཡོན་སྐོར་དུ་ཨོཾ་གསུམ་མའི་སྔགས་ཀྱི་ཕྲེང་བ་ཁ་དོག་དམར་པོ་རང་སྒྲ་སྒྲོགས་ཤིང་འོད་ཀྱི་ཕྲེང་བས་བསྐོར་བ། ཆོས་འབྱུང་གི་མདུན་རྒྱབ་གཉིས་སྤངས་པའི་གྲྭ་བཞིར་དགའ་འཁྱིལ་རེ་རེ། དེ་ལས་འོད་ཟེར་འཕྲོས། ལུས་ཐམས་ཅད་གང་བས་སྡིག་སྒྲིབ་བག་ཆགས་དང་བཅས་པ་བྱང་ཞིང་དག ལུས་ཀྱང་འོད་དམར་པོའི་ཕུང་པོ་གཅིག་ཏུ་གྱུར། ཆོས་འབྱུང་ཟླ་བ་སྔགས་ཕྲེང་འོད་ཕུང་དང་བཅས་པ་ཡོངས་སུ་གྱུར་པ་ལས། རང་སྐད་ཅིག་གིས་རྣལ་འབྱོར་མའི་སྐུར་ཆོ་ག་ལྟར་བསྐྱེད་ལ་བཟླས་པའི་བར་བྱ། དེ་ནས་སེམས་འཛིན་ལ། ང་རྒྱལ་ལ་སེམས་འཛིན་པ་དང༌།
གསལ་སྣང་ལ་སེམས་འཛིན་པ་གཉིས། དང་པོ་ལས་རང་ལྷའི་སྐུར་གསལ་བ་ལ་དམིགས་ནས། ང་ནི་ཐ་མལ་པ་ནམ་ཡང་མ་ཡིན་གྱི། སྐྱོན་ཀུན་ཟད་ཡོན་ཏན་ཀུན་ལྡན་རྗེ་བཙུན་རྡོ་རྗེ་རྣལ་འབྱོར་མ་དངོས་ཡིན་སྙམ་དུ་ལྷའི་ང་རྒྱལ་བརྟན་པོ་བསྐྱེད་ལ་མཉམ་པར་བཞག བྱིང་བ་དང་རྒོད་པ་སོགས་ཀྱི་རྐྱེན་བྱུང་ཚེ་སྔར་བཞིན་ང་རྒྱལ་བཟུང་བ་ལ་བསླབས། ཐུན་ལས་ལྡང་བར་འདོད་ན་བསམ་མི་ཁྱབ་སྡུད་རིམ་གྱི་མཐར་ཐུན་མཚམས་ཀྱི་ལྷར་ལྡང་ལ་གོ་ཆའི་བསྲུང་བ་བྱ། འཕྲོས་མདོར་བསྡུས་དང་ཡང་བསྐྱར་སྐབས་ཕྱེ། ཉིན་བརྒྱད་པ་རྫོགས། ༈ །ཉིན་དགུ་པར་ཉིན་སྔ་མའི་ལུས་ཀྱང་འོད་དམར་པོའི་ཕུང་པོ་གཅིག་ཏུ་གྱུར་ཞེས་པའི་མཚམས་ནས། དེ་ལྟར་རང་ལུས་སྟོང་གསལ་དུ་སྦྱངས་ནས་བདག་བསྐྱེད་ཀྱི་རྣལ་འབྱོར་མ་བསྒོམ་པའི་བར་དེར་སླར་ཡང་ཐ་མལ་པའི་རྣམ་པར་ལྡང་བའི་ལུས་དེ་ནི།
གཞི་དུས་སུ་ལུས་རྟེན་སྔ་མ་དོར། ཕྱི་མ་མ་བླངས་པའི་བར་གྱི་སྲིད་པ་བར་དོར་སྐྱེ་འགྱུར་གྱི་ལུས་དང་ཆོས་མཚུངས་ལ། སྦྱང་གཞི་ནི། དེ་ལྟ་བུའི་བར་སྲིད་དུ་སྐྱེ་བ་བླང་ནས་རྟེན་དེར། འཇིགས་པའི་སྒྲ་བཞི་ཉམ་ངའི་གཡང་ས་གསུམ། མ་ངེས་པའི་རྟགས་དྲུག་སོགས་འཇིགས་སྐྲག་གི་འཁྲུལ་པའི་སྣང་བས་བསྐྱེད་པའི་སྡུག་བསྔལ་ཇི་སྙེད་ཅིག་མྱོང་འགྱུར་རྣམས་དང་གཞན་ཡང་འཁོར་བར་སྐྱེ་འགྱུར་གྱི་ལས་ཉོན་བག་ཆགས་དང་བཅས་པ་ཐམས་ཅད་སྦྱོང་བྱེད་སྐབས་འདིར་སྙིང་གའི་ཆོས་འབྱུང༌། ཟླ་བ་སྔགས་ཕྲེང་བྃ་ཡིག་དང་བཅས་པ་བསྒོམ་པའི་རྣལ་འབྱོར་གྱིས་སྦྱོང་ཞིང༌། སྦྱངས་འབྲས་ལམ་དུས་སུ་ཕྱག་རྒྱ་ཆེན་པོ་དབུ་མར་ཞུགས་པས་ཀུན་འདར་གསང་སྤྱོད་དང་ཕྱོགས་ལས་རྣམ་རྒྱལ་གྱི་སྤྱོད་པའི་རྟེན་དུ་ཡོད་པའི་འཇའ་ལུས་སྒྱུ་མའི་སྐུ་ཁྱད་པར་ཅན་དང༌། མཐར་ཐུག་ལོངས་སྤྱོད་རྫོགས་པའི་སྐུ་འགྲུབ་པར་བྱེད་པ་ཡིན་ལ་མ་རྒྱུད་ཀྱི་ཟབ་གནད་བདག་གཞན་གྱི་གཞི་སྦྱོང་བ་དང་བསྒྱུར་བའི་ནང་ནས་བདག་གི་སྦྱོར་བ་ཡང་འདིར་ཚང་བ་ཡིན་ནོ། ། དེ་ནས་རང་ལྷར་བསྐྱེད་པ་ནས་ང་རྒྱལ་ལ་སེམས་བཟུང་བའི་བར་མདོར་བསྡུས།
གཉིས་པ་གསལ་སྣང་ལ་སེམས་འཛིན་པ་ལ་སྐུ་སྤྱི་ལ་སེམས་འཛིན་པ་དང༌། བྱེ་བྲག་ལ་སེམས་འཛིན་པའོ། ། དང་པོ་ལ། ང་ནི་ཐ་མལ་པ་ནམ་ཡང་མ་ཡིན་ལ་འབྲས་དུས་བཅུ་གསུམ་རྡོ་རྗེ་འཛིན་པའི་གོ་འཕང་མངོན་དུ་མཛད་པའི་རྗེ་བཙུན་རྡོ་རྗེ་རྣལ་འབྱོར་མ་དངོས་ཡིན་སྙམ་པའི་ང་རྒྱལ་ཅི་ནུས་བསྐྱེད་པ་དེའི་ངང་ནས། དེ་ལྟ་བུའི་རྣལ་འབྱོར་མ་དེ་ཡང་སྐུ་མདོག་དམར་མོ་གཡས་གྲི་གུག་དང་གཡོན་ཐོད་པ་འཛིན་པ། འཇིགས་བྱེད་དང་དུས་མཚན་གྱི་གདན་ལ་ཞབས་བརྐྱང་བསྐུམ་གྱི་ཚུལ་དུ་བཞུགས་པ། སྐུ་ལ་རུས་པའི་རྒྱན་ཆ་སྐྱ་ཁྲོལ་ལེ་བ། ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ་སྙམ་པ་ཙམ་གྱི་སྒོ་ནས་སྐུའི་རྣམ་པ་སྤྱི་ཙམ་ལ་གསལ་སྣང་ཐོན་པ་སེམས་བཟུང༌། འཕྲོས་མདོར་བསྡུས་ཡང་བསྐྱར་སྐབས་ཕྱེ། ཉིན་དགུ་པ་རྫོགས།
༈ །ཉིན་བཅུ་པར། ཉིན་སྔ་མའི་བདག་གི་གཞི་སྦྱངས་པ་ཡང་འདིར་ཚང་བ་ཡིན་ནོའི་མཚམས་ནས་དེ་ལྟར་བདག་གི་གཞི་དང་བར་དོ་བཅས་སྦྱངས་པའི་རྣལ་འབྱོར་དེ་ཉིད་ལ་སྐྱེ་བ་ཕྱི་མ་འཁོར་བའི་གནས་གང་དུ་སྐྱེ་འགྱུར་གྱི་སྐྱེ་གནས་བཞི་སྦྱོང་ཚུལ་ཚང་བ་ཡིན་ཏེ། ཆོས་འབྱུང་གིས་ནི་སྐྱེ་གནས་བཞི་ཀའི་གང་དུ་སྐྱེ་བའི་གནས། ཟླ་བའི་མཐའི་དཀར་ཆ་དང༌། དབུས་བྃ་ཡིག་གི་འོད་ཀྱིས་དམར་མདངས་སུ་ཡོད་པས་མངལ་སྐྱེས་དང་སྒོང་སྐྱེས་གཉིས་ཀྱི་ཕ་མའི་ཁུ་ཁྲག་གི་དོད་བརླན་གཤེར་དང་དྲོད་རྣམས་སྦྱངས། བྃ་ཡིག་གི་སྐྱེ་གནས་བཞི་གང་ཉིང་མཚམས་སྦྱོར་འགྱུར་གྱི་རྣམ་པར་ཤེས་པ། འོད་ཟེར་སྤྲོ་སྦྱངས་ཀྱིས་མངལ་སྐྱེས་ཀྱི་ལུས་ཆག་ནས་མ་བཙས་བར་དུ་མངལ་གྱི་གནས་སྐབས་རིམ་གྱིས་འཕེལ་ལ། ལུས་འོད་ཀྱི་གོང་བུར་བསྒྱུར་བས་སྒོང་སྐྱེས་ལ་སྒོ་ངའི་གཟུགས་ཆགས་པ། ལྷའི་སྐུར་ལངས་པས་མངལ་སྒོང་གཉིས་ལ་ཕྱིར་བཙའ་བ་དང༌། གཞན་གཉིས་ཀྱི་གཟུགས་རག་པ་གྲུབ་པ་རྣམས་ཏེ།
སྐྱེ་གནས་ཀྱི་མ་དག་པ་རྣམས་ཇི་ལྟར་སྦྱང་བའི་ཚུལ་ཡིན་ལ། དག་པ་མངོན་པར་བྱང་ཆུབ་པ་ལྔ་ལས་བསྐྱེད་ཚུལ་གྱི་གནད་ཀྱང་འདིར་སྦྱར་དུ་ཡོད་དེ་ཆོས་འབྱུང་གི་གཞི་སྟོང་པ་ཉིད་ལས་བྱང་ཆུབ་པ། ཟླ་བས་གདན་པད་ཟླ་ལ་བྱང་ཆུབ་པ། སྔགས་ཕྲེང་གིས་གསུང་ཡིག་འབྲུ་ལས་བྱང་ཆུབ་པ། བྃ་ཡིག་གི་ལྟོ་བ་གྲི་གུག་གི་སོ་ལྟ་བུར་གནས་པས་ཐུགས་ཕྱག་མཚན་ལས་བྱང་ཆུབ་པ། རང་རྣལ་འབྱོར་མར་བསྐྱེད་པས་སྐུ་རྫོགས་པ་ལས་བྱང་ཆུབ་པའོ། ། དེ་ནས་རང་གི་ལུས་འོད་ཕུང་དུ་གྱུར་པ་དེ་ཡང་སྐད་ཅིག་གིས་རྡོ་རྗེ་རྣལ་འབྱོར་མའི་སྐུར་ལམ་གྱིས་གསལ་གདབ་སྟེ། སྒྲུབ་པ་པོ་འཁོར་བར་གནས་ཀྱང་འཁོར་བའི་ཉེས་པས་མ་གོས་པ་མཚོན་པའི་སྣ་ཚོགས་པདྨ་འདབ་མ་འབུམ་དང་ལྡན་པའི་ཁ་དོག་དང་དྲི་བསུང་ཕུན་སུམ་ཚོགས་པ་ད་ལྟ་ཁ་བྱེ་མ་ཐག་པ་ལྟ་བུ། དེའི་སྟེང་དུ་བྱང་ཆུབ་ཀྱི་སེམས་སོགས་ཀྱང་དཀར་ཆོས་ཀྱི་ཡོན་ཏན་ཐམས་ཅད་སྨིན་ཅིང་གོང་དུ་འཕེལ་བ་མཚོན་པའི་ཉི་མའི་དཀྱིལ་འཁོར་རྒྱུ་རིན་པོ་ཆེ་མེ་ཤེལ་ལས་གྲུབ་པ་དམར་སེར་འོད་ཀྱི་ཕུང་པོ་དབྱིབས་ཟླུམ་གྱི་ལེ་བ། དེའི་སྟེང་དུ་རང་ཉིད་ངེས་དོན་དུ་རྒྱལ་བ་ཐམས་ཅད་བསྐྱེད་པའི་ཡུམ་ཤེས་རབ་ཀྱི་ཕ་རོལ་ཏུ་ཕྱིན་མ།
རྣམ་པ་འབྲས་དུས་བཅུ་གསུམ་རྡོ་རྗེ་འཛིན་པའི་སར་བཞུགས་པའི་མཁའ་སྤྱོད་རྡོ་རྗེ་རྣལ་འབྱོར་མ་ལྷན་སྐྱེས་སྤྲུལ་པའི་སྐུའི་རྣམ་པར་ཤར་བ། ཆོས་སྐུ་བདེ་བ་ཆེན་པོའི་གོ་འཕང་མངོན་དུ་མཛད་ཀྱང་མ་དག་པ་འཁོར་བའི་གནས་སུ་སྤྲུལ་པའི་རང་བཞིན་སྣ་ཚོགས་པའི་གཟུགས་ཀྱིས་འགྲོ་བའི་དོན་མཛད་པས་ཞི་བ་མྱང་འདས་ཀྱི་མཐའ་ལ་མི་གནས་པ་མཚོན་པའི་ཞབས་གཡས་ཐབས་ཀྱི་རང་བཞིན་བརྐྱང་པས་དུས་མཚན་མ་དམར་མོ་གྲི་ཐོད་འཛིན་པ་གན་རྐྱལ་དུ་བསྒྱེལ་བའི་འདོད་ཆགས་ཀྱི་གནས་ནུ་མ་ནས་མནན་པ། དོན་དམ་པར་རྣམ་པར་རྟོག་པའི་སྤྲོས་པ་ཐམས་ཅད་ཉེ་བར་ཞི་བའི་མྱང་འདས་ཆོས་ཀྱི་སྐུའི་གོ་འཕང་མངོན་དུ་མཛད་པས་སྲིད་པ་འཁོར་བའི་མཐར་མི་གནས་པ་མཚོན་པའི་ཞབས་གཡོན་བསྐུམ་པས་འཇིགས་བྱེད་སྟེ་དབང་ཕྱུག་ནག་པོ་གདོང་གཅིག་པ་ལག་པ་བཞིའི་དང་པོ་གཉིས་གྲི་ཐོད། ལྷག་མ་གཉིས་ཅང་ཏེའུ་དང་ཁ་ཊྭཱཾ་ག་འཛིན་པ་ཁ་སྦུབ་ཏུ་བྱས་པའི། ཞེ་སྡང་གི་གནས་སྙིང་གའི་ཐད་ཀྱི་རྒྱབ་ཏུ། གཏི་མུག་གི་གནས་སྤྱི་བོ་ལྟེབ་པའི། ཕྲག་དོག་གི་གནས་དཔྲལ་བ་ནས་མནན་པ། དེ་གཉིས་ཀ་ཤི་བའི་རོ་གདན་ལྟ་བུ་མ་ཡིན་པར་ང་རྒྱལ་གྱི་དྲེགས་པ་དང་བྲལ་ནས་དབུགས་རྒྱུ་ནུས་ཙམ་དུ་གནས་པ་ཉོན་མོངས་པ་ལྔ་མ་ལུས་པ་བཅོམ་ཞིང༌། ལྷ་ཆེན་ཡབ་ཡུམ་འཇིག་རྟེན་གྱི་ལྷ་མཐུ་བོ་ཆེ་ཀུན་གྱི་གཙོ་བོར་གྱུར་པ་གདན་དུ་མཛད་པས་ཁམས་གསུམ་ལས་རྒྱལ་བ་མཚོན་པ། སེམས་ཅན་ལ་རྗེས་སུ་ཆགས་པ་མཚོན་པའི་སོ་སོར་རྟོགས་པའི་ཡེ་ཤེས་ཀྱི་རང་མདངས་སྐུ་མདོག་དམར་མོ་བསྐལ་པའི་མེའི་ཕུང་པོ་དང་མཚུངས་པའི་གཟི་བརྗིད་ཅན།
ཆོས་ཐམས་ཅད་དོན་དམ་ཟུང་འཇུག་སྟོང་པ་ཉིད་ཀྱི་དབྱིངས་སུ་རོ་གཅིག་པ་མཚོན་པའི་ཞལ་གཅིག བདེན་གཉིས་མཚོན་པའི་ཕྱག་གཉིས། འགྲོ་བ་ཐམས་ཅད་ཀྱི་འཁོར་བའི་རྩ་བ་བདག་ཏུ་འཛིན་པའི་དྲྭ་བ་རྩད་ནས་གཅོད་པའི་བརྡར་ཕྱག་གཡས་ཐུར་དུ་ཤད་ཀྱིས་བརྐྱངས་པས་རྡོ་རྗེ་རྩེ་ལྔ་པ་ཕྱེད་པའི་ཡུ་བ་ཅན་གྱི་ཟངས་ཀྱི་གྲི་གུག་འཇོལ་ཐབས་སུ་འཛིན་ཅིང༌། འདོད་ཆགས་རྣམ་པར་དག་པའི་བརྡར་ངོ་བོ་བདེ་བ་ཆེན་པོའི་རང་བཞིན་ལ་རྣམ་པ་བདུད་བཞིའི་ཁྲག་དམར་པོས་ཡོངས་སུ་གང་བའི་ཀ་པཱ་ལ་ཕྱག་གཡོན་པས་གྱེན་དུ་བཏེགས་པའི་ཚུལ་གྱིས་བསྣམས་ནས་ཞལ་དུ་དམར་ཆི་ལི་ལི་གསོལ་བ་དུས་གསུམ་གྱི་ཇི་ལྟ་བ་དང་ཇི་སྙེད་པའི་ཆོས་ཐམས་ཅད་མ་འདྲེས་སྒྲིབ་མེད་དུ་གཟིགས་པ་མཚོན་པའི་སྤྱན་གསུམ་དག་པ་མཁའ་སྤྱོད་ཀྱི་ཞིང་དུ་ཧྲིག་གེ་གཟིགས་པ་ཐབ་ཧེ་རུ་ཀ་དང་འབྲལ་བ་མེད་པ་མཚོན་པའི་ཁ་ཊྭཱཾ་ག་དཀར་པོ་ཌཱ་མ་རུ་དང་འཕན་རྩེ་གསུམ་པ་འཕྱང་བཞིན་པ། བཅོམ་ལྡན་འདས་མ་རང་ཉིད་ཀྱི་སྐུ་ཚད་དང་མཉམ་པ་ཕྲག་པ་གཡོན་པར་རྩེ་རྒྱབ་དང་རྩ་བ་མདུན་དུ་བརྟེན་ནས་བཀལ་བར་གཡོན་པའི་གྲུ་མོར་འཁྱུད་པའི་རྣམ་པ་ཅན། དེ་ལྟ་བུའི་ཁ་ཊྭཱཾ་ག་དེས་ཡབ་ཧེ་རུ་ཀའི་རྟེན་དང་བརྟེན་པའི་དཀྱིལ་འཁོར་ཡོངས་སུ་རྫོགས་པ་མཚོན་པ་ཡིན་ཏེ། རྩ་བ་རྡོ་རྗེ་ཕྱེད་པས་བརྒྱན་པས་སྲུང་བའི་འཁོར་ལོ་རྡོ་རྗེའི་གུར་མདའ་ཡི་དྲྭ་བ་ཡེ་ཤེས་ཀྱི་མེ་དང་བཅས་པ་མཚོན། ཡུ་བ་རྒྱུ་རུས་པ་ལ་བྱས་ཤིང་ཁ་དོག་དཀར་བ་དབྱིབས་སྨད་ཕྲ་ལ་རྩེ་མོ་སྦོམ་ཤིང་ལྡིར་བ་བརྒྱད་གཞོག་གི་རྣམ་པ་ཅན་དུ་བྱས་པས་དུར་ཁྲོད་བརྒྱད། དེར་གནས་པའི་མཆོད་རྟེན་སོགས་དུར་ཁྲོད་ཀྱི་མཚན་ཉིད་ཐམས་ཅད་བརྒྱད་མཚན་དུ་གནས་པ་མཚོན། སྣ་ཚོགས་རྡོ་རྗེས་གཞལ་ཡས་ཁང་གི་གདན་གྱི་སྣ་ཚོགས་རྡོ་རྗེ།
བུམ་པས་གཞལ་ཡས་ཁང་སྒོ་མཚམས་བརྒྱད་ཀྱི་ལྷ་དང་བཅས་པ། ཁྲིད་ཡིག་འགའ་ཞིག་ཏུ་ཐོད་པ་སྐམ་རློན་རྙིད་པ་སོགས་གསུང་ཀྱང་འདིར་ཐོད་སྐམ་དཀར་དམར་མཐིང་གསུམ་བརྩེགས་པས་སྐུ་གསུང་ཐུགས་ཀྱི་ལྷ་རྣམས་དང༌། རྩེ་མོར་རྡོ་རྗེ་སྔོན་པོ་སྒང་པོས་མཚན་པས་གཙོ་བོ་དང་སྙིང་པོའི་རྣལ་འབྱོར་མ་བཞི་བཅས་མཚོན་ལ། དེའི་མགུལ་དུ་བཏག་པའི་ཌཱ་མ་རུ་དང་དྲིལ་བུ་དང་འཕན་རྩེ་གསུམ་པས་སྐུ་གསུང་ཐུགས་ཀྱི་གསང་བ་བསམ་གྱིས་མི་ཁྱབ་པའི་ཕྲིན་ལས་བཅས་མཚོན་པར་བྱེད་དོ། ། ཀུན་ཏུ་རྟོག་པའི་འཆིང་བ་ཐམས་ཅད་ལས་གྲོལ་བ་མཚོན་པའི་དབུ་སྐྲ་ནག་ཅིང་སྣུམ་པ་ཉག་མ་རེ་རེ་ཡང་མ་འཛིངས་པར་ཐུར་དུ་གྲོལ་བས་སྐུ་སྐེད་ཡན་ཆད་སིལ་ལེ་ཁྱབ་པ་མཆོག་ཏུ་དགའ་བའི་བདེ་བ་བཅུ་དྲུག་རྒྱས་པ་མཚོན་པའི་ནུ་འབུར་རྒྱས་ཤིང་བདེ་བ་བསྐྱེད་པའི་ཉམས་དང་ལྡན་པ་འདི་ནས་ཉིན་སྔ་མའི་སྐུའི་རྣམ་པ་སྤྱི་ཙམ་ལ་གསལ་སྣང་ཐོན་པར་སེམས་བཟུང་བའི་བར་མདོར་བསྡུ། གཉིས་པ་བྱེ་བྲག་ལ་སེམས་འཛིན་པ་ཡང༌། རྒྱན་ཅན་ལ་སེམས་འཛིན་པ་དང༌། རྒྱན་མེད་ལ་སེམས་འཛིན་པ་གཉིས་ལས། དང་པོ་སྤྱན་གསུམ་དབུས་མར་སེམས་བཟུང་བ་ནི། རང་གི་དཔྲལ་བར་སྤྱན་དབུས་མ།
དབུས་ནག་ལ་མཐའ་སྐྱ་བ། སྤྱན་རྩ་དམར་ཤིག་གེ་བ། སྤྱན་གཡོན་པ་གྱེན་དུ་བསླང་བ་ལྟ་བུ། དེའི་འགྲམ་དུ་སྨིན་མ་ནག་ཁྱུག་གེ་བ། དེ་ཡང་ཁྲོ་བོའི་སྤྱན་ལྟ་བུ་ཧ་ཅང་བསྒྲད་པ་མ་ཡིན་པ་ལ། ཞི་བའི་སྤྱན་ལྟ་བུ་ཡང་མ་ཡིན་པ། སྤྱན་གྱི་དབུས་སྦོམ་ཞིང་མཇུག་ཕྲ་ལ་རིང་བ་ཞིག་ལ་སེམས་གཏད་དེ་མི་གསལ་ན། ངག་ཏུ་སྤྱན་གྱི་ཁྱད་པར་དེ་དག་བརྗོད་ཅིང་གསལ་བཏབ། དེས་ཀྱང་མི་གསལ་ན། དེ་ལྟ་བུའི་རི་མོ་བྲིས་པ་མདུན་དུ་བཞག་ལ་ཡང་ཡང་ལྟ་བའམ།
བྲིས་པ་དེ་རང་གི་དཔྲལ་བར་སྦྱར་ལ་མེ་ལོང་སོགས་ལ་བལྟས་ནས་བསྒོམ། འཕྲོས་མདོར་བསྡུས་ཡང་བསྐྱར་སྐབས་ཕྱེ། ཉིན་བཅུ་པ་རྫོགས། ༈ །བཅུ་གཅིག་པར་བདེ་བ་བསྐྱེད་པའི་ཉམས་དང་ལྡན་པ་ཞེས་པའི་མཚམས་ནས། དབུའི་སྐྲ་མཚམས་ནས་བཻ་ཌཱུརྻའི་འཁྱུད་མོ་གསེར་གྱིས་སྤྲས་པ་བཅིངས་པར་དེ་བཞིན་གཤེགས་པ་ལྔ་མཚོན་པའི་ཐོས་པ་སྐམ་པོ་བུམ་རིལ་མ་ཡིན་པའི་ལེབ་མོ་སོར་མོ་བཅུ་གཉིས་པར་ཁ་མིག་སོགས་བྲིས་པའི་རྣམ་པ་ཅན། དེ་བསྒོམ་མི་བདེ་ན། རྒྱུད་བརྟག་པ་གཉིས་པ་ལས། ཐོད་པ་ལེབ་མོ་སོར་ལྔ་པའི། ། ཞེས་སོགས་ཀྱི་དགོངས་པ་བཞིན། ཚད་སོར་ལྔ་པ་ལྔའི་དབུ་རྒྱན་ལ་དབུས་མའི་རྩེ་མོར་འཁོར་ལོ་དཀར་པོ།
གཡས་ངོས་གཉིས་ལ་རིམ་པས་རྡོ་རྗེ་སྔོན་པོ། རིན་པོ་ཆེ་སེར་པོ། གཡོན་ངོས་གཉིས་ལ་པདྨ་དམར་པོ། རྒྱ་གྲམ་ལྗང་གུ། དེ་ཐམས་ཅད་ཀྱི་མཐའ་གསེར་གྱི་པ་ཏྲས་མཛེས་པར་བསྡམ་པ། ནང་གི་ཨཱ་ལི་ཀཱ་ལི་སྟེ་ཁམས་དཀར་དམར་གྱི་ཆ་རྣམ་པར་དག་པ་མཚོན་པའི་ཐོད་སྐམ་ལྔ་བཅུ་རོ་སྐྲའི་སྲད་བུ་ལ་བརྒྱུས་པའི་དོ་ཤལ་ཅན། འདི་ཡང་བླ་མ་འགའ་ཞིག་གིས་མགོ་རློན་གྱི་ཕྲེང་བ་མཛད་པ་ཟབ་གནད་ཡིན་པ་ལྟར་གསུངས་ཀྱང་ཚད་ལྡན་མཁས་པ་གོང་མ་རྣམས་ཀྱི་ཡི་གེ་དང་གསུང་སྒྲོས་དག་ཏུ་ཐོད་སྐམ་དུ་བཤད་པ་ལྟར་སློབ་བཤད་ཐུན་མོང་མིན་པའི་བཞེད་པའང་དེ་ཁོ་ནའོ། ། སྤྱི་བོར་རུས་པའི་འཁོར་ལོ་རྩིབས་བརྒྱད་པའི་རྩིབས་བར་རྣམས་ནས་དབུ་སྐྲ་ཡར་ཐོན་ཞིང་རྩིབས་ཀྱི་རྩེ་མོ་ནས་རུས་ཕྲེང་གི་དྲྭ་བ་སུམ་ཅུ་རྩ་གཉིས་འཕྱང་བ། དབུ་གཙུག་འཁོར་ལོའི་ལྟེ་བར་བླ་མ་དང་གཉིས་སུ་མེད་པའི་རིགས་ཀྱི་བདག་པོ་རྣམ་སྣང་ཧེ་རུ་ཀ་ཞལ་གཅིག་ཕྱག་གཉིས་ཀྱིས་འཁོར་ལོ་དང་དྲིལ་བུ་འཛིན་པ་ཐོད་སྐམ་ལྔའི་དབུ་བརྒྱན་དང༌། ཐོད་རློན་ལྔ་བཅུའི་དོ་ཤལ་ཅན།
སྤྱི་བོར་རྡོ་རྗེ་ཕྱེད་པ་དང་ཟླ་བ་ཕྱེད་པས་མཚན་པ། གཡས་བརྐྱང་གིས་བཞུགས་པས་དབུ་བརྒྱན་པ། དེ་ཡང་དབང་ལྷ་སྤྱན་དྲངས་ནས་དབང་བསྐུར་ཞིང་རིགས་བདག་གིས་རྒྱས་འདེབས་པ་དང༌། རིགས་བདག་རང་ཆས་སུ་བསྒོམ་པ་གཉིས་ལས། འདིར་ནི་ལུགས་ཕྱི་མ་བཞིན་ཏེ། དཔེར་ན་འཁོར་ལོས་བསྒྱུར་བའི་རྒྱལ་པོ་ལ་བུ་མང་དུ་ཡོད་པའི་དམངས་རྣམས་རྒྱལ་པོ་དང་ཁྱད་མེད་དུ་བསྐུར་བའི་ཡུལ་དུ་མི་འགྱུར་ལ། རྒྱལ་པོ་བུ་གཅིག་པུ་རྒྱལ་སྲིད་ལ་དབང་བསྐུར་བར་ངེས་པ་དེ་ནི་རྒྱལ་པོ་ལྟར་ཀུན་གྱིས་མཆོད་པའི་ཡུལ་དུ་བྱེད་པ་དང་ཆོས་མཚུངས་པའོ། །

སྙན་གཉིས་ལ་རུས་པའི་ཨ་ལོང་གཉིས་གཤིབས་ཀྱི་རྣམ་པ་ཅན་གྱི་སྙན་རྒྱན་རྩེ་མོར་རུས་པའི་པ་ཏྲས་མཛེས་པ། མགུལ་ཏུ་རུས་པའི་གཞུང་དབུས་དང་གཡས་གཡོན་གཉིས་ཏེ་གསུམ་གྱི་བར་དུ་རུས་ཕྲེང་གིས་སྦྲེལ་བ་ལས་དྲྭ་བ་བཅུ་དྲུག་དང༌། བར་བར་དྲྭ་བ་ཕྱེད་པའི་ཟ་ར་ཚག་འཕྱང་བ། སྐུ་སྐེད་དུ་རུས་པའི་གཞུང་ལྔ་ལ་ཕན་ཚུན་རུས་ཕྲེང་གིས་སྦྲེལ་བ་ལས་དྲྭ་བ་དྲུག་ཅུ་རྩ་བཞི་ཟ་ར་ཚག་དང་བཅས་པ་འཕྱང་བའི་རིང་བ་རྣམས་ཞབས་ཀྱི་ལོང་བུ། བར་པ་རྣམས་བྱིན་པ་ཐུང་བ་རྣམས་ཞབས་པུས་སླེབས་པ་ཕྱག་གི་དཔུང་པ་དང་མཁྲིག་མ། ཞབས་ཀྱི་ལོང་བུའི་མཚམས་རྣམས་སུ་རུས་པའི་གཞུང་གསུམ་རེ་ཕན་ཚུན་རུས་ཕྲེང་གིས་སྦྲེལ་བའི་གདུ་བུ་སྟེ་ཕྱག་རྒྱ་ལྔས་བརྒྱན་པ་ཚངས་སྐུད་དང་སེ་རལ་ཁ་ནི་ཤེས་རབ་མ་མཚོན་བྱེད་ཡིན་པས་མི་དགོས་སོ། ། དེ་ནས་བར་རྣམས་མདོར་བསྡུས་ལ། སྤྱན་དབུས་མའི་སེམས་འཛིན་གྱི་མཐར་སྤྱན་གཉིས་ཀྱི་ཁྱད་ཆོས་སྤྱན་དབུས་མ་ལྟ་བུ། སྤྱན་གཉིས་ཀྱི་བར་སྨིན་མཚམས་སུ་གཉེར་མ་དབུས་སུ་རི་མོ་དོད་ཙམ་དང་གཡས་གཡོན་དུ་ཆེ་བ་རེ། ཤངས་ཀྱི་རྩ་བ་ཕྲ་ཞིང་རྩེ་མོ་གཟེངས་མཐོ་བ། ཤངས་བུག་དམར་སང་ངེ་བ།
ཞལ་གྱི་སྒྲོས་ལེགས་ཤིང་མཆུ་བིམ་བ་ལྟར་དམར་བ། དེའི་ནང་དུ་ཚེམས་ཕྲེང་བཞི་བཅུ་མུ་ཏིག་གི་འཕྲེང་བ་བཞིན་དཀར་ལ་ཐག་བཟང་ཞིང་མཆེ་བ་ཅུང་ཟད་འབུར་བ། ཞལ་ཧ་ཅང་གདངས་པ་མ་ཡིན་པར་ཧེ་བྱས་པ་ལྟ་བུ། སྙན་ཤལ་རིང་ཞིང་མཛེས་པ་ལ་ཤོག་རྒྱས་པ། འདི་ནས་བར་རྣམས་མདོར་བསྡུས་ནས། སྡུད་རིམ་རྗེས་ཐུན་མཚམས་ཀྱི་ལྷར་ལང་ལ་གཡོན་པའི་མཐེབ་མཛུབ་ཀྱིས་ཕྱོགས་བཞིར་ཤར་ནས་བརྩམས་ཏེ་གཡོན་སྐོར་དུ་སེ་གོལ་གཏོགས་པ་དང་བཅས་སུམྦྷ་ནི་སོགས་བརྗོད་པས་ཤར་དང་སྟེང་གཉིས་ཀར་ཁ་གདོང་མ་རེ་རེ། ཨོཾ་གྲྀཧྞ་སོགས་བརྗོད་པས། བྱང་དུ་འུག་གདོང་མ། ཨོཾ་གྲྀཧྞ་པ་ཡ་སོགས་བརྗོད་པས་ནུབ་དང་འོག་གཉིས་ལ་ཁྱི་གདོང་མ་རེ་རེ། ཨོཾ་ཨ་ན་སོགས་བརྗོད་པས་ལྷོར་ཕག་གདོང་མ།
མཚམས་རྣམས་ལ་ཡང་ཤར་ལྷོ་ནས་གཡས་སྐོར་དུ་སྔགས་དང་ཕྱག་རྒྱའི་ཚུལ་དེས་གཤིན་རྗེ་བརྟེན་མ། ཕོ་ཉ་མོ། མཆེ་བ་མ། འཇོམས་མ་རྣམས་ཀྱི་སྐུ་རེ་ལམ་གྱིས་གྲུབ་པར་བསམ། སླར་ཡང་སྔགས་ཚར་གཅིག་བརྗོད་པས་ཕྱི་རོལ་དཔག་ཚད་བརྒྱའི་ཚོད་ཙམ་ལས། རྡོ་རྗེའི་གུར། མདའི་དྲྭ་བ། ཡེ་ཤེས་ཀྱི་མེ་དཔུང་དང་བཅས་པའི་སྲུང་འཁོར་གཞོམ་གཞིག་དང་བྲལ་བས་བགེགས་དང་བར་ཆད་གང་གིས་ཀྱང་མི་ཚུག་པར་བསམ། འཕྲོས་མདོར་བསྡུས། ཡང་བསྐྱར་སྐབས་ཕྱེ།
བཅུ་གཅིག་པ་རྫོགས། ༈ །བཅུ་གཉིས་པར། ཉིན་སྔ་མའི་ཤེས་རབ་མ་མཚོན་བྱེད་ཡིན་པས་མི་དགོས་པའི་མཚམས་ནས་སྐུ་ལས་སྐྱེས་པའི་ཡེ་ཤེས་ཀྱི་མེ་བསྐལ་པའི་མེའི་ཕུང་པོ་ལྟར་འབར་བའི་དབུས་ན་བཞུགས་པ། དེ་ལྟར་རང་ལྷའི་སྐུ་རྫོགས་པར་བསྒོམ་པའི་སྦྱོང་བྱེད་ཀྱི་རྣལ་འབྱོར་འདིས། སྦྱང་གཞི་ལས་ཉོན་གྱི་དབང་གིས་འཁོར་བར་ཉིང་མཚམས་སྦྱར་ནས་མ་དག་པ་རིགས་དྲུག་གང་རུང་གི་ལུས་འགྲུབ་པ་སྦྱངས་ཤིང༌། སྦྱངས་འབྲས་དག་པ་ལྷའི་སྐུ་དང་རྣམ་པ་མཐུན་པའི་རྣལ་འབྱོར་མཐར་ཕྱིན་པའི་རིགས་འདྲའི་རྒྱུ་ལས་མཐར་ཐུག་སངས་རྒྱས་ཀྱི་སྤྲུལ་པའི་སྐུ་འགྲུབ་པར་བྱེད་པ་ཡིན་ནོ། ། འགྲོ་བ་དག་པའི་རྣལ་འབྱོར་ནི། རང་གི་སྙིང་གར་ཆོས་འབྱུང་ཟླ་བ་སྔགས་ཕྲེང་བྃ་ཡིག་དང་བཅས་པ་སྐད་ཅིག་གིས་གསལ་བཏབ་ལ། དེ་ལས་འོད་ཟེར་འཕྲོས་པས་སྣོད་ཐམས་ཅད་ཀྱི་མ་དག་པ་སྦྱངས་ཏེ་ཡེ་ཤེས་ཀྱི་གཞལ་ཡས་ཁང་ཆོས་ཀྱི་འབྱུང་གནས་དམར་པོའི་རྣམ་པ་དང༌། བཅུད་ཀྱི་སེམས་ཅན་རྣམས་ཀྱི་སྒྲིབ་གཉིས་བག་ཆགས་དང་བཅས་པ་སྦྱངས་ཏེ་ཐམས་ཅད་རྡོ་རྗེ་རྣལ་འབྱོར་མའི་སྐུ་འབའ་ཞིག་ཏུ་ལམ་གྱིས་གྱུར་པར་བསམ།
དེས་ནི་གཞན་གྱི་གཞི་སྦྱོང་ཞིང་བསྒྱུར་བ་ཡིན་ནོ། ། དེ་ནས། དཔའ་བོ་དཔའ་མོས་བྱིན་གྱིས་བརླབས་པ། ཡེ་ཤེས་པ་སྤྱན་འདྲེན་པ་ལ་གང་གིས་སྤྱན་འདྲེན་པ། གང་སྤྱན་འདྲེན་པ། གང་ནས་སྤྱན་འདྲེན་པ། ཚུལ་ཇི་ལྟར་སྤྱན་འདྲེན་པའོ། ། དང་པོ་ནི་རང་ལྷའི་སྐུར་གསལ་བ་དེ་ཉིད་སྤྱན་འདྲེན་པ་པོ་ཡིན་ལ། གཉིས་པ་གང་སྤྱན་འདྲེན་པ་ནི་ཕོ་ཉ་མཆོག་འབྲིང་ཐ་མ་གསུམ་སྟེ། ཕོ་ཉ་མཆོག་འོག་མིན་ན་བཞུགས་པའི་ལྷན་སྐྱེས་ཀྱི་རྡོ་རྗེ་རྣལ་འབྱོར་མ།
འབྲིང་འཛམ་བུ་གླིང་གི་གནས་ཡུལ་དུ་དུར་ཁྲོད་རྣམས་ཀྱི་ཞིང་སྐྱེས་ཀྱི་རྣལ་འབྱོར་མ། ཐ་མ་ཡུལ་དང་གྲོང་ཁྱེར་དག་ཏུ་ལས་དང་རིགས་ལས་སྐྱེས་པ་དང༌། ཏིང་ངེ་འཛིན་གྱིས་འགྲོ་བ་ཐམས་ཅད་རྣལ་འབྱོར་མའི་སྐུར་བསྐྱེད་པའི་སྔགས་སྐྱེས་ཀྱི་རྣལ་འབྱོར་མ་རྣམས་སོ། ། གསུམ་པ་གང་ནས་སྤྱན་འདྲེན་པ་ནི། སྤྲོས་བྲལ་ཆོས་ཀྱི་སྐུ་སྟེ་རང་བཞིན་གྱི་གནས་ནས་གཟུགས་ཀྱི་སྐུའི་རྣམ་པར་སྤྱན་འདྲེན་པ་ཡིན་ལ། བཞི་པ་ཚུལ་གང་གིས་སྤྱན་འདྲེན་པ་ནི། སྔགས་དང༌། ཕྱག་རྒྱ་དང༌། ཏིང་ངེ་འཛིན་གསུམ་ལས། དང་པོ་ནི།
ཕཻཾ། ཞེས་ངག་ཏུ་བརྗོད་ལ་དེ་ཡང་བོད་སྐད་དུ་ཁོས་ཞེས་པའི་དོན་དེ་སྤྱན་འདྲེན་པའི་དུས་འདིར་མི་འབྱོན་ན་མགོ་བོ་ཁོས་ཤིག ཅེས་དམ་ཚིག་གི་དམོད་པ་བོར་བའི་མཁའ་འགྲོ་མའི་སྲོག་སྔགས་ཡིན། དེ་ཡང་ཕ་དང་ཨེ་དང་མ་གསུམ་ཀའི་རང་གདངས་ཚང་བར་རིང་བའི་ཚུལ་གྱིས་བརྗོད། གཉིས་པ་ནི་རྐང་པ་གཡོན་པའི་མཐེབ་ཆེན་གཡས་པའི་མཐེབ་ཆེན་གྱིས་མནན། ལག་པའི་མཐེ་བོང་གཉིས་ཐུར་དུ་བརྐྱངས་ལ་རྩེ་སྤྲད། མཛུབ་མོ་གཉིས་མདུད། གུང་མོ་གཉིས་བརྐྱངས་ལ་རྩེ་སྦྱར། ལྷག་མ་རྣམས་འབར་བ་ལྟར་བྱས་པའི་ངོ་མཚར་སྒྱུ་མའི་ཕྱག་རྒྱ་གཡོན་ནས་གྱེན་དུ་བཏེགས་ལ་མིག་སྟེང་དུ་བསྒྱུར་བའི་ལྟ་སྟངས་དང་བཅས་དཔྲལ་བའི་དབྱིངས་གཡོན་དུ་ལན་གསུམ་བསྐོར་བ་སྟེ། རྒྱུད་ཨ་བྷི་དྷ་ན་ལས།
མཛུབ་མོ་མདུད་བྱས་གུང་མོ་ངེས་པར་སྦྱར། ། མཐེ་བོང་རྡོ་རྗེ་བརྟན་པོར་རབ་ཏུ་སྦྱར། ། དེ་ཡི་དཔྲལ་བའི་དབུས་སུ་རབ་བཞག་ནས། ། བསྐོར་ཞིང་བསྐོར་ནས་ཀུན་ཏུ་བསྐོར་བ་བྱ། ། རྐང་པ་མནན་ཅིང་སྟེང་དུ་ལྟ། ། གྱེན་དུ་ཕཻཾ་གྱི་སྒྲ་སྒྲོགས་ཤིང༌། ། ཕྱོགས་བཅུའི་འཇིག་རྟེན་ཁམས་བཞུགས་པའི། ། དཔའ་བོ་རྣལ་འབྱོར་མ་རྣམས་འགུགས། ། ཞེས་གསུངས་པ་ལྟར་རོ། ། གསུམ་པ་ནི་རང་གི་སྙིང་ག་ནས་འོད་ཟེར་འཕྲོས།
སྨིན་མཚམས་སམ། སྙིང་གའི་ཐད་སོར་གང་ཡང་རུང་བ་ནས་ཕྱིར་ཐོན་ཏེ་ཕྱོགས་མཚམས་ཐམས་ཅད་ཁྱབ་པར་འཕྲོས་པས། ཡེ་ཤེས་པ་ཐམས་ཅད་ཀྱི་ཐུགས་དམ་གྱི་རྒྱུད་བསྐུལ་ནས་སྟེང་ནས་བྱོན་པ་རྣམས་དབྱར་གྱི་ཆར་སྤྲིན་འཐིབས་པ་ལྟ་བུ། བར་ནས་བྱོན་པ་རྣམས་དགེ་འདུན་མང་པོ་ཆོས་འཁོར་ལ་འདུ་བ་ལྟ་བུ། འོག་ནས་བྱོན་པ་རྣམས་ས་ཆེན་པོའི་རླངས་པ་འཕྱུར་བ་བཞིན་དུ་འཇའ་འོད་ཀྱི་གུར་ཕུབ། མེ་ཏོག་གི་ཆར་འབབས་བཞིན་པ་དང་བཅས་འབྱོན་པར་བསམ་ལ། ཛཿཞེས་རྡོ་རྗེ་ཁུ་ཚུར་གྱི་གཡོན་པའི་མཐེའུ་ཆུང་ལ་གཡས་པའི་མཛུབ་མོས་སྟེང་ནས་འཁྱུད་པའི་ལྕགས་ཀྱུའི་ཕྱག་རྒྱ་བྱ། གཡས་པ་སྟེང་དུ་བྱས་པའི་རྡོ་རྗེ་ཁུ་ཚུར་གཉིས་རྒྱབ་སྤྲད་པ་བཞག་པའི་ཕྱག་རྒྱ་དང་བཅས་ཧཱུྃ་ཞེས་བརྗོད་པ་ཡེ་ཤེས་པ་རྣམས་རང་ལ་སིབ་ཀྱིས་ཐིམ། རྡོ་རྗེ་ཁུ་ཚུར་བསྡམ་པ་གྱེན་དུ་བཀན་པའི་མཛུབ་མོ་གཉིས་དང་མཐེའུ་ཆུང་ཕན་ཚུན་སོ་སོར་འཁྱུད་པ་ལྕགས་སྒྲོག་ཀྱི་ཕྱག་རྒྱ་དང་བཅས་བྃ་ཞེས་བརྗོད་པས་ཆུ་ལ་ཆུ་བཞག་པ་བཞིན་རོ་གཅིག་ཏུ་གྱུར། རྡོ་རྗེ་ཁུ་ཚུར་བསྡམ་པས་གཡོན་པའི་སྟེང་དུ་གཡས་པས་བཞག་པ་དྲིལ་བུའི་ཕྱག་རྒྱ་དང་བཅས་ཧོཿཞེས་བརྗོད་པས་བྱང་ཆུབ་སྙིང་པོའི་བར་དུ་འབྲལ་བ་མེད་པར་དགྱེས་བཞིན་དུ་བཞུགས་པར་བསམ་མོ། །
དེ་ནས་པད་སྐོར་དང་བཅས་འཁྱུད་རྒྱ་བྱས་ལ་ཡོ་ག་ཤུདྡྷའི་སྔགས་བརྗོད་པའི་སྒོ་ནས་ཐ་མལ་གྱི་འདུ་ཤེས་སྤངས་ཏེ་ལྷའི་ང་རྒྱལ་བརྟན་པོ་བཟུང༌། འདི་ནས་མདོར་བསྡུས་ནས། སེམས་འཛིན་ལ་ཉིན་སྔ་མའི་སྙན་ཤོག་རྒྱས་པ་ཞེས་པའི་མཚམས་ནས་ཕྲག་པ་གཉིས་ཀོང་མོ་སོགས་མེད་པའི་ཐལ་གོང་རྒྱས་པ། ཕྱག་གཉིས་པདྨ་རཱ་གའི་ལྕུགས་ཕྲན་ལྟར་བྱིན་གྱིས་ཕྲ་ཞིང་མཛེས་པས་གཡས་གྲི་གུག་དང༌། གཡོན་ཐོད་པ་འཛིན་པ། ནུ་འབུར་ཤིན་ཏུ་རྒྱས་པ་མཐོང་བ་ཙམ་གྱིས་བདེ་བ་ཆེན་པོ་བསྐྱེད་ནུས་པ་རྣམས་སོ་སོར་སེམས་འཛིན། འཕྲོས་མདོར་བསྡུས་དང་ཡང་བསྐྱར་སྐབས་ཕྱེ། བཅུ་གཉིས་པ་རྫོགས། ༈ །བཅུ་གསུམ་པར། ཐུན་མོང་མ་ཡིན་པའི་ལུས་དཀྱིལ་གྱི་ཞལ་ཤེས་ནི།
རྡོ་རྗེ་དྲིལ་བུ་པས། བཅོས་མ་གཉིས་ཀྱི་ངོ་བོ་གང༌། ། དེ་ནི་གདུལ་བྱའི་དབང་ལས་འདོད། ། མཁས་པའི་སྒྲུབ་བྱ་དེ་མིན་ཏེ། ། ཡང་དག་དོན་མཐོང་གྲོལ་ཕྱིར་རོ། ། ཞེས་པ་དང༌། ཚར་ཆེན་རྡོ་རྗེ་འཆང་ཆེན་པོས། རྡོ་རྗེའི་ལུས་ལ་ཡུལ་ཆེན་སུམ་ཅུ་སོ་བདུན་གྱི་རྩ་ཁམས་ཡི་གེ་ཚང་བར་གནས། དེའི་ནུས་པ་སྙིང་དབུས་ལ་གནས་པའི་རྩ་ཁམས་ལ་ཚང་བས་རྣལ་འབྱོར་མའི་སྙིང་པོ་ཨོཾ་གསུམ་མ་ཡིག་འབྲུ་སོ་གཉིས། བྃ་ཡིག་གི་སྲོག་གི་ཨ་ཐུང་འབྱུང་བཞིའི་ཡི་གེ་དང་བཅས་པ་བྱུང༌།
དེ་རྣམས་འདིར་ལྷར་བསྐྱེད་པའི་ལུས་དཀྱིལ་འདི་ནི་རྗེ་བཙུན་ས་སྐྱ་པ་ཡབ་སྲས་ལ་སྙན་བརྒྱུད་འབའ་ཞིག་ཏུ་བཞུགས་པ་བརྒྱུད་པ་ཟམ་མ་ཆད་པ་ལས་བྱུང་བ་ཁོ་ན་རྗེས་འབྲང་ཡིན་ལོ་བ་ཕལ་ཆེར་གྱི་རྣ་བར་མ་ཐོས་པའི་ཆོས་ཡིན་ཞེས་གསུངས་པ་ལྟར་ནང་རྡོ་རྗེའི་ལུས་ཀྱི་གནད་ལ་བརྟེན་ནས་ཟབ་པའི་སྤྱད་གཞི་ཁྱད་པར་ཅན་ལྷར་བསྐྱེད་པའི་གདམས་པ་སྟེ། དུས་ཕྱིས་ཀྱི་སློབ་མ་རེ་རེ་ལ་གཅིག་བརྒྱུད་དུ་མཛད་པའི་ཕྱག་བཞེས་ཡོད་ཀྱང་མཁྱེན་རབ་བྱམས་པ་ངག་དབང་ལྷུན་གྲུབ་ནས་བསྐྱེད་རྫོགས་ཀྱི་ཁྲིད་རྫོགས་པར་འབེབས་ན་སློབ་མ་གང་ཡོད་ལ་ཞལ་ཤེས་འདི་ཉིད་མཉམ་དུ་འཆད་པར་མཛད་པ་ཡིན་ལ། དེ་ལྟ་བུའི་ལུས་ཀྱི་ལྷ་རྣམས་བསྐྱེད་རྫོགས་ཚུལ་ཇི་ལྟ་བུ་ཞེ་ན་རྒྱུ་རྐྱེན་གཉིས་ཀྱི་སྒོ་ནས་བསྐྱེད་པ་ལ་དང་པོ་ནི། དཔྱིད་ཐིག་ལས། རྒོད་མ་ཁ་ནི་མེ་ཡི་གཟུགས། ། ཕག་མོ་ཏི་ལ་ཀ་ཞེས་བརྗོད། ། ཅེས་པ་ལྟར་ལྟེ་བར་གནས་པའི་ཁམས་དམར་པོ་ལ་ནང་གི་ཕག་མོའམ། དཔྱིད་དང་ཐིག་ལེའི་ཡ་གྱལ་ཏི་ལ་ཀའི་སྒྲས་བསྟན་པ་དེ་ཉིད་སྙིང་གར་ཆོས་འབྱུང་ཉིས་བརྩེགས་ཀྱི་དབུས་ཟླ་དཀྱིལ་གྱི་དབུས་སུ་བྃ་ཡིག་གི་རྣམ་པར་གནས་པ་དང༌། ཡང་དེ་ཉིད་ལས། ཕྱོགས་ནི་རྣམ་པ་བཞིར་གནས་པའི། །
འབྱུང་བ་ཆེན་པོའི་རྩ་བཞི་སྟེ། ། ཞེས་པ་ལྟར་སྙིང་གའི་འབྱུང་བཞིའི་ཁམས་བབ་པའི་རྩ་བཞིའི་ངོ་བོ་བྃ་ཡིག་གི་རྒྱུར་གྱུར་པའི་འབྱུང་བཞིའི་ས་བོན་ཡ་ལྗང་གུ། ར་དམར་པོ། ལ་སེར་པོ། ཝ་དཀར་པོ་བཞི་བྃ་ལས་ཕྱེ་བའི་ཚུལ་གྱིས་ཆད་དེ་རིམ་པ་བཞིན་བྃ་གྱི་གཡོན་དང༌། རྒྱབ་དང༌། གཡས་དང་མདུན་རྣམས་སུ་བཀོད། གཞན་ཡང་རྡོ་རྗེ་མཁའ་འགྲོ་ལས། ཉི་ཤུ་རྩ་བཞིར་ཕྱེ་བ་ཡིན། ། གནས་རྣམས་དག་ནི་ཐམས་ཅད་དུ། །
རྩ་རྣམས་ཀུན་ནི་ཡང་དག་བཤད། ། ཡུལ་འདི་རྣམས་ཀྱི་བུ་མོ་གང༌། ། རྩ་ཡི་གཟུགས་ཀྱིས་གནས་སོ་ཞེས། ། ཞེས་གསུངས་པ་ལྟར་པུ་ལི་ར་མ་ལ་དང༌། ཛ་ལནྡྷ་ར་སོགས་ཕྱིའི་ཡུལ་ཉེར་བཞིའི་བདག་ཉིད་ཅན་དུ་གནས་པའི་མགོ་བོ་དང༌། སྤྱི་གཙུག་སོགས་ཀྱི་རྩ་ཉེར་བཞི་དང༌། ལས་ཀྱི་རླུང་ངམ་བྱེད་དག་གི ། ཁྭ་གདོང་གཤིན་རྗེ་མ་སོགས་བརྒྱད། ། ཅེས་པའི་ཁྭ་བསགས་སྒོ་བརྒྱད་ཀྱི་ཁམས་རླུང་དང་བཅས་པ་དབྱེར་མེད་པའི་ངོ་བོ་ཨོཾ་གསུམ་པའི་ཡི་གེ་མར་མེའི་ཕྲེང་བ་ལྟ་བུའི་བྃ་གྱི་མདུན་ནས་བརྩམས་ཏེ་གཡོན་སྐོར་དུ་འཁོད་པར་སྒོམ་པ་ནི་གང་ལས་སྐྱེས་པའི་རྒྱུའི་ཁྱད་པར་རོ། ། རྐྱེན་ནི་དབང་དུས་སུ་ཏིང་ལོ་སྦྱིན་མའི་བརྡ་ཐབས་སོགས་ཀྱིས་ཡེ་ཤེས་པ་ཕབ་ཅིང༌།
གསང་དབང་གི་སྐབས་སུ་ལྷའི་བདུད་རྩི་ལུས་ཐམས་ཅད་ཀྱི་རྩ་ཐིག་རླུང་བཅས་བྱིན་གྱིས་བརླབས་པ་དང༌། སྐབས་འདིར་བྃ་ཡིག་གི་འོད་ཀྱིས་ལུས་ཀྱི་ནང་ཐམས་ཅད་གསལ་བར་བྱས་པ་ལས་སྐད་ཅིག་གིས་ལྷར་བསྐྱེད་པ་སྟེ་དབུས་ཀྱི་བྃ་ཡིག་ཡོངས་སུ་གྱུར་པ་ལས་གཙོ་མོ་རྗེ་བཙུན་རྡོ་རྗེ་རྣལ་འབྱོར་མ་དམར་མོ། ཡ་ར་ལ་ཝའི་ཡི་གེ་བཞི་ཡོངས་སུ་གྱུར་པ་ལས་ཤར་དུ་མཁའ་འགྲོ་མ་དཀར་མོ། བྱང་དུ་ལཱ་མ་ལྗང་གུ། ནུབ་ཏུ་ཁཎྜ་རོ་ཧི་མ་དམར་མོ། ལྷོར་གཟུགས་ཅན་མ་སེར་མོ་སྟེ་སྙིང་པོའི་རྣལ་འབྱོར་མ་བཞི་མཐའ་སྐོར་གྱི་ཨོཾ་གསུམ་མའི་ཡིག་འབྲུ་སོ་གཉིས་ཡོངས་སུ་གྱུར་པ་ལ་རབ་གཏུམ་དང་གཏུམ་མིག་མ་ལ་སོགས་པའི་དཔའ་མོ་ཉེར་བཞི་དང༌། ཁྭ་གདོང་མ་དང་གཤིན་རྗེ་བརྟན་མ་སོགས་སྒོ་མཚམས་མ་བརྒྱད་བཅས་ཀྱི་ངོ་བོར་གྱུར་པའི་རྣལ་འབྱོར་མ་དམར་མོ་སོ་གཉིས། དེ་དག་ཐམས་ཅད་ཀྱང་འཇིགས་བྱེད་དང་དུས་མཚན་གྱི་ཞབས་མནན་ལས་པད་ཉིའི་གདན་མེད་པ་གཞན་རྒྱན་ཆ་ལུགས་རིགས་བདག་དང་བཅས་པ་ཕྱིའི་རྣལ་འབྱོར་མ་ཇི་ལྟ་བ་ཆེ་ཆུང་གི་ཚད་ནི་དབུས་ཀྱི་རྣལ་འབྱོར་མ་མཐེབ་སོར་གྱི་ཚད་ཙམ་དུ་བསྐྱེད་ན། འཁོར་རྣམས་དེའི་ཕྱེད་ཙམ་དུ་གསལ་གདབ། དེ་ལྟར་བསྡོམ་པས་ལུས་ཀྱི་རྩ་དེ་དང་དེ་དག་གི་ནང་དུ་ལས་རླུང་དགུ་བརྒྱ་ཕྲག་རེ་རྒྱུ་བ།
འདིར་རྩ་ཐིག་རླུང་གསུམ་ངོ་བོ་དབྱེར་མེད་ལྷའི་རྣམ་པར་སེམས་བཟུང་བས་ལས་རླུང་དེ་དག་གི་རྒྱུ་བ་རིམ་བཞིན་འགག་པའི་སྟོབས་ཀྱིས་ས་དང་པོ་ནས་བཅུ་གཉིས་པའི་བར་གྱི་རྟོགས་པ་མངོན་དུ་འགྱུར་བར་བྱེད་ཅིང༌། གཞན་ཡང་ཀྱཻ་རྡོ་རྗེ་ལས། ཇི་ལྟར་ཕྱི་རོལ་དེ་བཞིན་ནང༌། ། ཞེས་གསུངས་པ་ལྟར་ཕྱི་ནང་གི་རྟེན་འབྲེལ་སྟོབས་སུ་གྱུར་པ་ལས་གནས་ཡུལ་གྱི་མཁའ་འགྲོ་ཐམས་ཅད་དབང་དུ་འདུ་ཞིང༌། དེ་དག་གིས་སྒྲུབ་པ་པོའི་རྒྱུད་བྱིན་གྱིས་རློབ་པར་འགྱུར་བའི་གསང་ཆེན་ལམ་གྱི་ཟབ་གནད་མཐར་ཐུག་པའོ། ། དེ་ནས་གོ་ཆ་དགོད་པ་ནི། རང་དང་ལུས་དཀྱིལ་གྱི་ལྷ་ཐམས་ཅད་ཀྱི་ལྟེ་བ་སོགས་གནས་རྣམས་སུ་ཟླ་བའི་དཀྱིལ་འཁོར་རེ་རེ་དེ་ཡང་ཕྱི་རོལ་དུ་རྒྱན་བཏགས་པ་ལྟ་བུ་དང༌། ནང་དུ་སྔགས་འཁོར་དགོད་པའི་གཞི་ལྟ་བུ་མ་ཡིན་པར། སྐུ་གཟུགས་ལས་ཟུར་དུ་དབྱེར་མི་ཕྱེད་པ་ལྟ་བུར་ཆུ་ནང་ཟླ་གཟུགས་འཆར་བ་བཞིན་ངོས་བསླང་གི་རྣམ་པ་ཅན་སྐྱ་ཁྱི་ལི་ལི་བ་རེ་རེ་བསམ། ཟླ་གདན་དེ་དག་གི་སྟེང་དུ་རིམ་པས་ལྟེ་བར་ཨོཾ་བྃ་དམར་མོ་རྡོ་རྗེ་ཕག་མོ།
སྙིང་གར་ཧྃ་ཡོཾ་སྔོན་མོ་གཤིན་རྗེ་མ། ཁ་སྟེང་ལྕེ་ལ་ཧྲིཾ་མོཾ་དཀར་མོ་རྨོངས་བྱེད་མ། དཔྲལ་བ་སྟེ་སྤྱན་དབུ་མའི་སྟེང་དུ་ཧྲིཾ་ཧྲིཾ་སེར་མོ་སྐྱོད་བྱེད་མ། སྤྱི་གཙུག་སྟེ་སྐྲ་མཚམས་ནས་གྱེན་དུ་སོར་བཞིའི་མཚམས་སུ་ཧཱུྃ་ཧཱུྃ་ལྗང་གུ་སྐྲག་བྱེད་མ། ཡན་ལག་ཅེས་པ་དཔུང་པ་དང་སོག་པ་འབྲེལ་བའི་ཚིགས་མཚམས་གཉིས། ལག་པའི་མཁྲིག་མ་གཉིས། དཔྱི་གཉིས། ལོང་བུ་གཉིས་ཏེ་དེ་དག་ཚིགས་མཚམས་རྣམས་སུ་ཕཊ་ཕཊ་དུད་ཁ་ཙཎྜི་ཀའི་ངོ་བོ། ཡི་གེ་རྣམས་ཟླ་བའི་ངོས་ལ་རྒྱབ་བརྟེན་པའི་ཚུལ་གྱིས་བསྒོམ། དེ་ཡང་གོང་གི་སྙིང་པོའི་རྣལ་འབྱོར་མ་བཞིའི་སྐུ་མདོག་དང་འདིར་ཡན་ལག་ལ་ངོས་འཛིན་ཚུལ་འདྲ་མིན་སྣ་ཚོགས་འབྱུང་ཡང་གསང་ཆེན་སློབ་བཤད་འཛིན་པའི་བརྒྱུད་པའི་གསུང་སྒྲོས་དྲི་མ་མེད་པ་འདི་ཁོ་ནའོ། །
འདི་ནས་མདོར་བསྡུས་ནས་སེམས་འཛིན་ལ་ནུ་འབུར་ཤིན་ཏུ་རྒྱས་པ་བདེ་བ་བསྐྱེད་ནུས་པ་ཞེས་པའི་མཚམས་ནས། སྐུ་སྐེད་ཕྲ་ལ་གྲིམ་པ། བརླ་སོགས་སྐུ་སྨད་ཀྱི་ཆ་ཆེར་རྒྱས་པ་ཆུ་འཛིན་གསལ་ཞིང་རྒྱས་པས་བདེ་བ་ཆེན་པོའི་ཡེ་ཤེས་བསྐྱེད་ནུས་པ། འཇིགས་བྱེད་དང་དུས་མཚན་གྱི་གདན་ལ་བཞུགས་པ། འཕྲོས་མདོར་བསྡུས་ཡང་བསྐྱར་སྐབས་ཕྱེ། བཅུ་གསུམ་པ་རྫོགས། ༈ །ཉིན་བཅུ་བཞི་པར། ཉིན་སྔ་མའི་སེམས་འཛིན་གྱི་འཕྲོས་ནས། ཐོད་སྐམ་གྱི་དབུ་རྒྱན་གདན་བཻ་ཌཱུརྻའི་འཁྱུད་མོ་ནས་བཟུང་རྒྱན་ཡོངས་རྫོགས་ལ་སེམས་འཛིན་བཏང༌། ངག་གི་བཟླས་པ་ལ་སྔགས་བཟླ་བའི་དགོས་པ།
ཕྲེང་བའི་ཁྱད་པར། དེ་ཉིད་བྱིན་གྱིས་བརླབས་པ། བཟླས་པའི་ཚུལ་དངོས་སོ། ། དང་པོ་གནད་དང་ལྡན་པས་གསང་སྔགས་ཀྱི་བཟླས་པ་བྱས་པའི་མཐུས་ལྷའི་ཐུགས་དམ་གྱི་རྒྱུད་བསྐུལ་ཏེ་བྱིན་རླབས་ཀྱི་འཇུག་པ་བླ་ལྷག་ཏུ་མྱུར་བ་ཡིན་ནོ། ། གཉིས་པ་ནི། ཞི་བ་ལ་ཤེལ། རྒྱས་པ་ལ་གསེར། དབང་ལ་ཙནྡན་དམར་པོ། དྲག་པོ་ལ་རུ་རཀྵ་སོགས་ལས་སོ་སོའི་ཁྱད་པར་དང༌། སྤྱིར་བོ་དྷི་ཙིཏྟ་ལས་ཐམས་ཅད་ལ་སྔགས་པར་གསུངས་ཤིང་ཁྱད་པར་རྒྱུད་ཨ་བྷི་དྷ་ན་ལས།
དུང་ཆེན་ཕྲེང་བ་བླང་ནས་ནི། ། དེ་ནས་དེ་ལས་བཟླས་པ་བྱ། ། ཞེས་གསུངས་པས། སྐབས་འདིར་ཐོད་པའི་ཕྲེང་བ་ཉིད་ཤིས་པ་ཡིན། དེ་ཡང་སྔར་གཞན་གྱིས་ལོངས་མ་སྤྱད་པ། ཕྲེང་ཐག་རས་བལ་སོགས་བུ་མོ་གྲོང་པའི་ཆོས་ཀྱིས་མ་གོས་པས་དགུ་སྒྲིལ་དུ་བྱས་པ། མདོ་འཛིན་ཉིས་བརྩེགས་བཅས་མཚན་ཉིད་དང་ལྡན་པ། གྲངས་ནི་རྒྱུད་སོགས་ནས་ལས་ཀྱི་དབྱེ་བ་སྣ་ཚོགས་གསུངས་ཀྱང་འདིར་དམ་པ་གོང་མའི་གསུང་རྒྱུན་ལྟར་བརྒྱ་དང་བཅུ་གཅིག་གི་གྲངས་ཚང་བར་བྱས་ན་གཞི་བསྙེན་འབུམ་ཕྲག་བཞིའི་ཁ་བསྐང་བཞི་ཁྲི་བཞི་སྟོང་བཞི་བརྒྱ་ཕྲག་རེ་དགོས་པའི་བཞི་བརྒྱ་ཙམ་མ་གཏོགས་བསྙེན་པ་ལས་ཟུར་དུ་མ་བསགས་ཀྱང་ཞར་བྱུང་དུ་འགྲོ་བའི་དགོས་པ་ཡོད་དོ། ། བྱིན་གྱིས་བརླབ་པའི་ཚུལ་ནི། རང་གི་ལག་པ་གཡོན་པདྨ་འདབ་མ་ལྔ་པའི་ལྟེ་བར་ཟླ་བའི་སྟེང་དུ་ཨ་དཀར་པོའི་མཐར་ཨཱ་ལི་དཀར་པོ་གཡོན་སྐོར།
ལག་པ་གཡས་རྡོ་རྗེ་སྔོན་པོའི་ལྟེ་བར་ཉི་མའི་སྟེང་དུ་ཧཱུྃ་ཡིག་གི་མཐར་ཀཱ་ལི་དམར་པོ་གཡོན་སྐོར་དུ་བསམ། ཕྲེང་བའི་སྟེང་དུ་སུཾ་དཀར་པོ། ཧཱུྃ་སྔོན་པོ། ཨཱཿདམར་པོ། ཨོཾ་དཀར་པོ་རྣམས་བརྩེགས་མར་གནས་པར་བསམ་ལ་ཕྲེང་བ་སྙིམ་པར་བཞག ཨ་མྲྀ་ཏས་བསངས་ཏེ། སྟོང་པར་སྦྱངས། སྟོང་པའི་ངང་ལས་ཕྲེང་ཐག་ཧཱུྃ་ལས་གཙོ་བོ་རྡོ་རྗེ་སེམས་དཔར་ཉེ་བའི་སྲས་བརྒྱད་ཀྱིས་བསྐོར་བ་དང༌། ཕྲེང་བ་རྣམས་ཨཱཿལས་དགྲ་བཅོམ་པ། མདོ་འཛིན་ཨོཾ་ལས་འོག་མ་གཟུགས་ཀྱི་སྐུ་དང༌།
སྟེང་མ་ཆོས་ཀྱི་སྐུ་སྟེ། དེ་རྣམས་ཀྱང་ལྷའི་སྐུའི་རྣམ་པ་མ་ཡིན་པར་དེ་དང་དེའི་ངོ་བོར་མོས་པ་ཙམ་བྱས་ལ། ཨོཾ་པ་དེ་པ་དེ་མ་ཧཱ་ཛྙཱ་ནི་སརྦ་བུདྡྷ་མ་ཡཾ་བྷ་བེ་ཏ་ཧཱུྃ་ཧཱུྃ་ཧཱུྃ་ཧོ་ཧོ་ཧོཿ ཨ་ཁཾ་སྭཱ་ཧཱ། ཞེས་ཕྲེང་བ་གསར་པ་ལ་བརྒྱ་རྩ་དང་རྒྱུན་དུ་སྐབས་དང་སྦྱར་ཏེ་བཟླས། རང་གི་ཐུགས་ཀའི་བྃ་ཡིག་ལས་འོད་ཟེར་འཕྲོས་པས་སངས་རྒྱས་ཐམས་ཅད་ཀྱི་གསུང་གི་བྱིན་རླབས་ཐམས་ཅད་ཨཱ་ལི་ཀཱ་ལིའི་རྣམ་པར་སྤྱན་དྲངས་ཏེ་ཕྲེང་བར་ཐིམ་པར་བསམ། མཐར་ལག་པ་གཉིས་ཐབས་ཤེས་ཀྱི་སྦྱོར་བས་བསྲུབས་པས་ཡི་གེ་རྣམས་ལས་བདུད་རྩིའི་རྒྱུན་བབས་པ་ཕྲེང་བར་ཐིམ་པར་མོས་ལ་ཕྲེང་བར་སྔགས་ཀྱི་ཧས་བཏབ། འདི་ཉིད་རྒྱུན་དུ་མ་གྲུབ་ན་ཨོཾ་གསུམ་མ་ཉིད་ལན་གསུམ་བཟླས་པས་ཀྱང་རུང་ངོ༌། ། ཚུལ་ཇི་ལྟར་བགྲང་བ་ནི་གཡོན་པས་སྙིང་གའི་ཐད་དུ་མཐེ་བོང་ལྕགས་ཀྱུའི་ཚུལ་གྱིས་དངོས་གྲུབ་འགུགས་པའི་བསམ་པས་བགྲངས་ཤིང༌། གཡས་མཉམ་བཞག་གིས་ཕྲེང་བ་བརྟེན་པའི་རྣམ་པ་བྱའོ།
བཟླས་པ་དངོས་ལ། བཀོད་པའི་བཟླས་པ། སྤྲོ་བསྡུའི་བཟླས་པ། འགོག་པའི་བཟླས་པ་དང་གསུམ་ལས། དང་པོ་ནི་ལུས་དཀྱིལ་གྱི་གཙོ་བོའི་ཐུགས་ཀར་ཆོས་འབྱུང་ཟླ་བ་སྔགས་འཁོར་དང་བཅས་པ་གསལ་བཏབ། ཡིག་འབྲུ་རྣམས་ལ་སེམས་གཏད་ནས་ཀློག་པའི་ཚུལ་དུ་སྔགས་བཟླ། གཉིས་པ་ལ་དོན་བྱེད་ཀྱི་དམིགས་པ་གཉིས་ལས། དང་པོ་གཞན་དོན་དོན་བྱེད་ཀྱི་དམིགས་པ་ནི། སྙིང་གའི་སྔགས་ཕྲེང་ལས་འོད་ཟེར་དཔག་ཏུ་མེད་པ་འཕྲོས་ལུས་དཀྱིལ་གྱི་གཙོ་མོའི་སྐུའི་ནང་ཐམས་ཅད་འོད་གསལ་བར་བྱས། རིམ་བཞིན་རྣལ་འབྱོར་མ་བཞི་དང་དཔའ་མོ་སོ་གཉིས།
རང་རྣལ་འབྱོར་མར་གསལ་བ་བཅས་ཀྱི་སྐུ་ཐམས་ཅད་འོད་ཀྱི་སྣང་བས་གསལ་བར་བྱས། རང་གི་ལུས་ལས་ཀྱང་ཕྱིར་ཐོན། ཕྱོགས་བཅུར་འཕྲོས། རིགས་དྲུག་གི་སེམས་ཅན་ཐམས་ཅད་ལ་ཕོག་པས་དེ་རྣམས་ཀྱི་སྒྲིབ་གཉིས་བག་ཆགས་དང་བཅས་སྦྱངས་ཏེ་ཐམས་ཅད་རྡོ་རྗེ་རྣལ་འབྱོར་མའི་སྐུར་གྱུར་པའི་ཞལ་ནས་སྔགས་ཀྱི་སྒྲ་འུར་ལྡིར་ལྡྀར་བརྗོད་པར་བསམ། གཉིས་པ་བདག་དོན་བྱེད་ཀྱི་དམིགས་པ་ནི་འོད་ཟེར་གྱི་སྣེ་མོར་ཕྱི་ནང་གསང་བའི་མཆོད་སྤྲིན་བསམ་གྱིས་མི་ཁྱབ་པ་སྤྲོས་ཏེ། རྒྱལ་བ་སྲས་དང་བཅས་པ་ཐམས་ཅད་ལ་ཀུན་ཏུ་བཟང་པོའི་མཆོད་སྤྲིན་ལ་འགྲན་བཟོད་པའི་མཆོད་པས་མཆོད་ཅིང་བསྙེན་པར་བྱས། དེ་རྣམས་ཀྱི་སྐུ་གསུང་ཐུགས་ཀྱི་བྱིན་རླབས་ཐམས་ཅད་འོད་ཟེར་དམར་པོའི་རྣམ་པར་སྤྱན་དྲངས་ཏེ་རང་ལ་ཐིམ་པས་རྒྱུད་བྱིན་གྱིས་བརླབས་པའི་དམིགས་པ་དང་བཅས་མྱུར་བུལ་ཆེ་ཆུང་སོགས་ཀྱི་སྐྱོན་དང་བྲལ་བའི་སྒོ་ནས་གཞན་དུ་མ་ཡེངས་པས་རང་གིས་ཐོས་ཙམ་དུ་བཟླའོ། ། བཟླས་བྱའི་སྔགས་ཀྱང་ཇོ་བོ་ནཱ་རོ་ཏ་པའི་རྒྱ་གཞུང་ལས། ཨོཾ་གསུམ་སོགས་མི་འབྱུང་བ་ནི་ཟབ་གནད་འབྱིན་འཇུག་གིས་སྦས་པ་ཡིན་ལ། དངོས་གཞི་རྒྱལ་ཆེན་ཨིནྡྲ་བྷུ་ཏིས་བཀྲལ་བའི་ཕག་མོ་ཞལ་གཉིས་མའི་གཞུང་ཉིད་ཕག་མོའི་ཆོས་ཚུལ་ཐམས་ཅད་ཀྱི་རྩ་བར་གྱུར་པ་ཡིན་པས།
དེ་ཉིད་ཀྱི་སྔགས་བཏུ་བའི་ཆོ་ག་ལས་ཇི་ལྟར་འབྱུང་བ་ལྟར། ཨོཾ་གསུམ་མ་ཉིད་བཟླ་དགོས་པ་ཡིན་ཏེ། ཕག་མོ་གཞན་གྱི་གཞུང་ལ་མ་ཚང་བ་རྣམས་ཀྱང་གཞུང་འདིས་ཁ་འགེངས་པར་མཛད་པར་རྒྱུད་ལྡན་དམ་པའི་མན་ངག་ཡིན་ནོ། ། དེ་ཡང་ཁྲིད་ཡིག་འགའ་ཞིག་ཏུ་ཐོག་མར་ཡིད་བཟླས་ལ་གཙོ་བོར་བྱས་ནས། དེས་སྐྱོ་ན་ངག་བཟླས་བྱ་བར་བཤད་ཀྱང༌། ལས་དང་པོ་པའི་སྐབས་ངག་བཟླས་ཉིད་གཙོ་ཆེ་བར་གསུངས་པ་བཞིན་དང་པོ་ངག་བཟླས་གང་འགྲུབ་བྱ། འགོག་པའི་བཟླས་པའི་ཡིད་བཟླས་ཇི་ལྟར་བྱ་བ་ནི། བསམ་གཏན་གྱི་ལུས་གནད་དང་ལྡན་པས་ཐོག་མར་སྣ་བུག་གཡོན་པ་ནས་རླུང་ཐོག་མཐའ་གཉིས་འཇམ་ལ་བར་དུ་ཤུགས་ཆེ་བ་སངས་ཀྱིས་བུས་པ་དང་མཉམ་དུ་རང་རྒྱུད་ཀྱི་ཉོན་མོངས་པ་འདོད་ཆགས་ཀྱིས་གཙོས་པའི་སྒྲིབ་གཉིས་བག་ཆགས་དང་བཅས་པ་རྐྱང་མའི་ལམ་ནས་རླུང་དང་འགྲོགས་ཕྱིར་ཐོན་ཏེ་དང་པོར་འདོམ་གང་ཙམ། དེ་ནས་ཁང་པ་སོགས་ཀྱི་ཕྱི་རོལ་ཙམ། དེ་ནས་ཀྱང་ཇེ་རིང་ཇེ་རིང་དུ་སྟོང་གསུམ་འཇིག་རྟེན་གྱི་ཁམས་ཀྱང་བརྒལ་བར་སོང་ནས།
མཐར་དུད་སྤྲིན་ལྟར་རང་ཡལ་དུ་སོང་བར་བསམ་ལ་ཡུན་རིང་ཙམ་བཞག རླུང་རོ་རྫོགས་པར་ཐོན་པའི་རྟགས་སྙིང་ན་ཀམ་པ་བྱུང་བ་དང༌། ཡང་དལ་བུས་རྔུབ་སྟེ་གཡས་ནས་ཕྱིར་བསལ་ལ་རོ་མའི་ལམ་ནས་ཞེ་སྡང་སྦྱང་བའི་དམིགས་པ་དང༌། དེ་ནས་གཉིས་ཀ་ནས་ཕྱིར་བཏང་ལ་དབུ་མའི་ལམ་བརྒྱུད་སྨིན་མཚམས་ནས་གཏི་མུག་སྦྱང་བའི་དམིགས་པ་དང་བཅས་ཚད་སོགས་སྔར་བཞིན་བྱ། བུམ་ཅན་ལན་མང་དུ་འཛིན་ན། སླར་ཡང་དེ་འདྲ་ཡོངས་རྫོགས་ལན་གཉིས་བྱས་ལ། རླུང་རོ་དགུ་ཕྲུགས་སུ་བསལ། གྲངས་གཉིས་གསུམ་ཙམ་ལས་མི་འཛིན་ན་རླུང་རོ་ལན་གསུམ་བསལ་བས་ཆོག དེ་ནས་འོག་སྒོ་ཅུང་ཟད་འབྱེད་འཛུམ་དང་བཅས་འོག་རླུང་སྙན་གསན་འབེབས་པའི་ཚུལ་གྱིས་ཕྱེད་འཐེན་ཙམ་བྱ། སྟེང་རླུང་ལེན་པའི་ཚུལ་གྱིས་རྫོགས་པར་རྔུབ་ནས་མཆིལ་མ་སྒྲ་མེད་དུ་མིད་པ་དང་མཉམ་དུ་ལྟོ་བར་མནན།
དེའི་ཚེ་སྙིང་གའི་ལུས་དཀྱིལ་གདན་ཆོས་འབྱུང་དང་བཅས་པ་སྟེང་རླུང་དང་སྦྲགས་ཏེ་ལྟེ་བར་ཕབ་པའི་ཆོས་འབྱུང་གི་རྩེ་མོ་གསང་བར་ཐུག་ཙམ་ཡོད་པར་བསམ། དེ་དང་མཉམ་དུ་ལུས་དཀྱིལ་གྱི་ལྷ་ཐམས་ཅད་ཡིག་འབྲུའི་རྣམ་པར་བསྒྱུར་ནས། ཡ་ར་ལ་ཝ་བཞི་བྃ་ཡིག་ལ་ཐིམ་པར་བསམ། སླར་འོག་རླུང་རྫོགས་པར་འཐེན་ཏེ་སྲོག་ཐུར་བསྲེས་ནས་ལུས་ཚག་ཧ་ཅང་གྲིམ་དྲག་པ་མ་ཡིན་པར་རང་བབས་སུ་གློད། རང་སེམས་ལྟེ་བའི་བྃ་ཡིག་ལ་ཞུགས་པ་ལྟ་བུས་སྔགས་འཁོར་གཡོན་སྐོར་དུ་ཀློག་པའི་ཚུལ་གྱིས་རླུང་ཐུབ་ཚད་བཟུང༌། མི་ཐུབ་པ་འདྲ་ན་བཙན་ཐབས་སུ་མི་བཟུང་བར་འོག་རླུང་འཐེན་ནེ་བའི་ངང་ནས་སྣ་སྒོའི་སྤུ་མི་འགུལ་བའི་ཚོད་ཀྱིས་དལ་བུས་བཏང༌། ཅུང་ཟད་ངལ་གསོས་ལ་ཡང་འཛིན་པ་སོགས་གང་ཐུབ་ཀྱི་སྒོ་ནས་ཡིད་བཟླས་བྱ། འདི་ནས་འཕྲོས་མདོར་བསྡུས་བསྐྱར་ཆོས་སྐབས་ཕྱེ། བཅུ་བཞི་པ་རྫོགས། ༈ །བཅོ་ལྔ་པར།
རྒྱན་གྱི་སེམས་འཛིན་མཐར། ཕྱག་གཡས་གཡོན་གྱི་ཕྱག་མཚན་གཉིས། ཁ་ཊྭཱཾ་ག་རིགས་བདག་རྣམས་ལ་དམིགས་བསལ་དུ་སེམས་འཛིན་ཅིང༌། རེས་འགའ་རིགས་བདག་ནས་པད་གདན་བར། རེས་དེ་ལས་ལྡོག་པ། རེས་ཕྱིའི་འོད་ཕྲེང་ནས་ནང་དུ་དང༌། རེས་དེ་ལས་ལྡོག་པའི་འགྲེས་ཀྱི་སེམས་འཛིན། སྤྱི་དང་བྱེ་བྲག་གི་སེམས་འཛིན་དེ་དག་ཐམས་ཅད་ལ་ཡང་གསལ་ན་གསལ་ཏེ་འཕྲོ་བཅད། མི་གསལ་ན་མི་གསལ་ཏེ་འཕྲོ་བཅད་དེ། བསྒོམ་པ་ནི་རྣམ་རྟོག་གི་དུག་དབྱུང་བ་ཡིན་ལ།
དེ་ཡང་དཔེར་ན་སྤྱན་དབུས་མ་ལྟ་བུར་ཐོག་མར་ཡིད་དམིགས་རླུང་གསུམ་ཧྲིལ་གྱིས་བསྒྲིམ་ལ་དམིགས་པ་གཏད། བར་དུ་ཤེས་པ་ལྷོད་ཀྱིས་ཀློད་ལ་ཅུང་ཟད་མཉམ་པར་བཞག དེ་ལ་གནས་ཆ་བརྟན་པོ་ཡུན་རིང་བར་ཡོང་དུ་རེ་བས་དེ་དག་རྒྱུན་དུ་མཐུད་ན་རྣམ་རྟོག་གཞན་གྱིས་བར་དུ་གཅོད་ཅིང༌། དེ་འདྲ་བ་ཡང་ཡང་བྱུང་ན་རྗེས་དམིགས་པ་གཏད་རེས་ཀྱི་རྣམ་རྟོག་གི་བར་དུ་གཅོད་པས་ལངས་ཤོར་དུ་འགྲོ། གལ་ཏེ་གསལ་པོ་མ་བྱུང་ཡང་གསལ་ལ་རེས་ཡུན་བསྐྱངས་ན་ཤེས་པ་འཐིབ་པོ་དེ་གར་རྒྱ་འབྱམ་དུ་འགྲོ་བས་མྱུར་དུ་རང་དབང་བའི་ཚུལ་གྱིས་འཕྲོ་བཅད་དེ་རང་སོ་འཛིན་པ་སྟེ། དེ་ལ་ཆེད་དུ་མི་རྟོག་པར་མ་ཡེངས་ཙམ་གྱིས་རང་བབས་སུ་ངལ་བསོ། ཡང་རྩེ་གཅིག་ཏུ་བསྒྲིམ་ནས་རིག་པ་གསལ་བ་དང༌། སྔར་བཞིན་རང་བབས་སུ་གློད་ནས་བསྒོམ་པ་རེས་འཇོག་ཏུ་གོམ་པར་བྱས་པས་གསལ་ཆ་དང་གནས་པ་ཐམས་ཅད་བརྟན་ཅིང་ཡུན་ཇེ་རིང་དུ་འགྲོའོ། ། དེ་ནས་དམིགས་པ་ཐོག་མར་བརྟན་པ་ཅུང་ཟད་ཐོབ་པའི་རྟགས་ལ། སྣང་ཕྱོགས་ཀྱི་ངོ་བོ་ཉིད།
སྟོང་ཕྱོགས་ཀྱི་ངོ་བོ་ཉིད། ཟུང་འཇུག་གི་ངོ་བོ་ཉིད་གསུམ་དུ་ཡོད་པའི། དང་པོ་ནི་སྤྱན་དབུས་མ་ལྟ་བུར་སེམས་བཟུང་བས་ཇི་ལྟར་བསྒོམ་པའི་སྤྱན་དེ་འདྲ་བ་རང་གི་དཔྲལ་བར་མིག་གིས་མཐོང་རྒྱུའམ་ལག་པས་རེག་རྒྱུ་ཡོད་དམ་སྙམ་པ་ལྟ་བུའི་ཉམས་དང༌། ཡང་ན་དཔྲལ་བ་ན་ལྷང་ལྷང་པ། ཟ་བ། སྦྲིད་པ་སོགས་འབྱུང་བའམ། གཉིས་པ་ནི། བསྒོམ་པའི་སྤྱན་གསལ་མི་གསལ་ཡང་མཐར་ཀུན་རྟོག་རགས་པ་ཐམས་ཅད་ཆེད་དུ་བཀག་པ་མ་ཡིན་པར་རང་འགགས་སུ་སོང་ནས་རང་དབང་མེད་པ་ལྟ་བུ་སྣང་བ་སྟོང་ཆམ་མེ་བར་གནས་པ་འབྱུང་བ་སྟེ། དེ་ཉིད་སྟོང་ཉིད་རྟོག་པའི་ལྟ་བར་མི་འགྲོ་ཡང་དེ་ལ་བརྟེན་ནས་རིམ་བཞིན་བསྒོམ་པས་རྣམ་པར་མི་རྟོག་པའི་སྟོང་ཉིད་མྱུར་དུ་རྟོགས་པར་འགྱུར་བ་ཡིན་ནོ། ། སེམས་འཛིན་སྐྱོང་ཚུལ་སྤྱི་བཤད་འདི་རྒྱས་བསྡུས་ཅི་རིགས་ཉིན་བཞིན་མཛད་ཀྱང་འཇུག་པ་བདེ་ཕྱིར་བསྡོམ་ནས་དཀོད་པའོ། །
གསུམ་པ་ནི་དམིགས་པ་འཛིན་པའི་ཚེ་གློ་བུར་དུ་དུ་བ་ལྟ་བུ་དང༌། སྨིག་རྒྱུ་ལྟ་བུ་དང༌། མེ་ཁྱེར་ལྟ་བུ་དང༌། ནམ་མཁའ་ནས་རེ་ཁ་ནག་པོ་ཐུར་དུ་བརྐྱངས་པ་ལྟ་བུ་དང༌། སྒྲ་གཅན་གྱི་ལུས་ཤིན་ཏུ་འཇིགས་པའི་ཕྱེད་སོགས་འོད་གསལ་གྱི་རྟགས་རྣམས་རིམ་བཞིན་འཆར་བའོ། ། བཟླས་དམིགས་ཡང་བསྐྱར་སྐབས་ཕྱེ་ནས། ཞར་བྱུང་རྫོགས་རིམ་གཉིས་ཀྱི་དང་པོ་ལ་དངོས་དང༌། ཡན་ལག་གཉིས་ལས། དང་པོ་རླུང་བུམ་པ་ཅན་སྔར་བཞིན་བཟུང་ལ། ལྟེ་བའི་ཆོས་འབྱུང་གི་མདུན་རྒྱབ་གཉིས་སྤངས་པའི་གྲྭ་བཞིར་དགའ་བ་འཁྱིལ་དཀར་ལ་དམར་བའི་མདངས་ཆགས་པ་གཡོན་སྐོར་དུ་ཤུགས་དྲག་ཏུ་འཁོར་བས་བདེ་ཆེན་ལྷན་ཅིག་སྐྱེས་པའི་ཡེ་ཤེས་སྐྱེས་པར་བསམ།
དེ་ཡང་ཆོས་འབྱུང་གི་གྲྭ་ཟུར་གསུམ་པས་ཤེས་རབ་མའི་པདྨ་དང༌། སྟེང་གི་དགའ་འཁྱིལ་བཞིའི་ཀུནྡ་ལྟ་བུའི་བྱང་ཆུབ་ཀྱི་སེམས་ལས་བྱུང་བའི་དགའ་བ་བཞི། དེ་རེ་རེ་ལ་ཡང་འཁྱིལ་ཆུང་བཞི་རེ་ཡོད་པས་དགའ་བའི་དགའ་བ་སོགས་དགའ་བཞིའི་ཡེ་ཤེས་བཅུ་དྲུག་མཚོན་པར་བྱེད་པའོ། ། གཉིས་པ་ཡན་ལག་ནི། བདེ་བ་སྐྱེ་བར་འདོད་ན་རང་ལྷར་གསལ་བའི་བྷ་ག་པདྨ་ཁ་བྱེ་བ་ལྟ་བུའི་ནང་དུ་དགའ་འཁྱིལ་དམར་པོ་དྲོད་ཀྱི་རང་བཞིན་ཅན་གཡོན་སྐོར་དུ་དྲག་ཏུ་འཁོར་བ་ལ་དམིགས་པ་གཏད། བདེ་བ་ཧ་ཅང་ཆེས་ནས་འཛགས་པ་སོགས་ཀྱི་གེགས་སེལ་ལ་དགའ་འཁྱིལ་དེ་ཉིད་ལྟེ་བའི་བྃ་ཡིག་ལ་ཐིམ་པར་བསམ། མི་རྟོག་པ་སྐྱེ་བར་འདོད་ན་སྨིན་མཚམས་སུ་དགའ་འཁྱིལ་དཀར་པོ་ཤེལ་དཀར་གྱི་ཁུ་བས་བྲིས་པ་ལྟ་བུ་གཡོན་སྐོར་དུ་སྔར་བཞིན་འཁོར་བ་ལ་དམིགས་པ་གཏད། རྟོག་པ་རགས་པ་འགགས་ནས་སེམས་བྱིངས་པོར་སོང་ན་དགའ་འཁྱིལ་བྃ་ཡིག་ལ་བསྟིམ་སྟེ་རིག་པའི་གསལ་ཆ་བསྐྱེད། འདི་ནས་འཕྲོས་མདོར་བསྡུས་ཡང་བསྐྱར་སྐབས་ཕྱེ། སྡུད་རིམ་གྱིས་སྦྱང་གཞི་མ་དག་པ་འཁོར་བའི་སྣོད་བཅུད་འཇིག་པ་སྦྱངས་ཤིང༌།
སངས་རྒྱས་རྣམས་མྱ་ངན་ལས་འདའ་བའི་མཛད་པ་དེ་དང་ཆོས་མཚུངས་ལ། དེ་ལས་ཐུན་མཚམས་ཀྱི་ལྷར་ལྡང་བས་སྣོད་བཅུད་ཆག་པ་དང༌། སངས་རྒྱས་རྣམས་ཞི་བའི་དབྱིངས་སུ་མི་བཞུགས་པར་སེམས་ཅན་གྱི་དོན་ལ་སྤྲུལ་པའི་རྣམ་པ་རྒྱུན་མི་ཆད་པར་སྟོན་པ་དང་ཆོས་མཚུངས་པ་ཡིན་ནོ། ། འཕྲོས་མདོར་བསྡུས་ཡང་བསྐྱར་སྐབས་ཕྱེ། བཅོ་ལྔ་པ་རྫོགས། ༈ །བཅུ་དྲུག་པར། ལུས་དཀྱིལ་གྱི་གཙོ་མོའི་སྤྱན་དབུས་མའི་སེམས་འཛིན་བཏང༌། དེ་ནས་བཟླས་དམིགས་སོགས་བསྐྱར་ཆོས་ཐོག་ཞར་བྱུང་རྫོགས་རིམ་གཉིས་པ་ནི། རང་རྣལ་འབྱོར་མར་གསལ་བའི་སྐུ་སྣང་སྟོང་གཉིས་སུ་མེད་པ་དར་དམར་གྱི་གུར་ཕུབ་པ་ལྟ་བུའི་དམར་སེང་ངེ་བ་རང་གི་ལུས་ཀྱི་དབུས་དྲང་པོར་རྩ་དབུ་མ་ཕྱི་དཀར་ལ་ནང་དམར་བ། ཁྱད་ཆོས་བཞི་དང་ལྡན་པ།
མར་སྣ་གསང་གནས་དང་ཡར་སྣ་སྤྱི་གཙུག་ནས་མར་གུག་སྟེ་སྨིན་མཚམས་སུ་ཟུག་པ་གསལ་བཏབ། ལུས་གནད་དང་ལྡན་པས་རླུང་འཛིན་པ་དང་སྦྲག་པའམ་མ་བཟུང་ཀྱང་རུང་སྟེ། དབུ་མའི་མས་སྣ་གསང་བ་ནས་དགའ་འཁྱིལ་དམར་པོ་མཚལ་ཞུན་གྱི་ཁུ་བས་བྲིས་པ་ལྟ་བུ་ཆུང་ངུ་ཞིག་དབུ་མའི་ནང་ནས་ཡར་གཡོན་སྐོར་དུ་དམར་ཆི་ལི་ལི་སྙིང་གའི་བར་བྱུང་བས་རྟོག་པ་རགས་པ་རྣམས་འགགས་ཏེ་སྣང་བ་ཐམས་ཅད་སྟོང་པའི་རང་བཞིན་དུ་ཆམ་ཆམ་སོང༌། ཡང་ཡས་སྣ་སྨིན་མཚམས་ནས་དགའ་འཁྱིལ་དཀར་པོ་ཞིག་གཡོན་སྐོར་དུ་སྐྱ་ཆི་ལི་ལི་རྩ་ནང་ནས་སྤྱི་གཙུག་གི་བར་ཡར་སོང༌། དེ་ནས་མར་བྱ་བབས་པ་ལྟར་བབས་པས་སྣང་བ་ཐམས་ཅད་བདེ་བའི་རང་བཞིན་དུ་ཆམ་ཆམ་སོང༌། གཉིས་ཀ་སྙིང་གའི་ཐད་དུ་རེག་ལ་མ་འབྱར་བའི་ཚུལ་གྱིས་གཡོན་སྐོར་དུ་ཤུགས་དྲག་ཏུ་འཁོར། མཐར་གཉིས་ཀ་གཅིག་ཏུ་འཁྲུག་གིས་འདྲེས་ཏེ་དགའ་འཁྱིལ་དཀར་ལ་དམར་བའི་མདངས་ཆགས་པ་གཅིག་ཏུ་གྱུར། དེ་ཡང་ཇེ་ཕྲར་སོང་བའི་མཐར་དབུ་མའི་ནང་གི་སྟོང་པའི་དབྱིངས་སུ་མི་དམིགས་པར་བསམས་ལ་བདེ་སྟོང་གི་ངང་ལ་མཉམ་པར་བཞག དེས་ནི་འཆི་དུས་སུ་ཁམས་དཀར་དམར་ཡས་མས་ནས་གནས་འཕྱུག་པར་བརྟེན་སྣང་མཆེད་གཉིས་དང༌། ཁམས་གཉིས་སྙིང་གར་འདུས་པའི་བར་དུ་རྣམ་ཤེས་ཚུད་པར་བརྟེན་ཉེར་ཐོབ་ཀྱི་སྣང་བ་འཆར་བ་རྣམས་སྦྱོངས་ཤིང༌།
མཐར་སྟོང་ཉིད་ལ་མཉམ་པར་བཞག་པ་གོམས་པའི་སྟོབས་ཀྱིས་ཉེར་ཐོབ་ཀྱི་རྗེས་ཐོག་དེ་མ་ཐག་ཏུ་གཞི་དུས་ཀྱི་འོད་གསལ་འཆར་བའི་ཚེ་མ་པང་དུ་བུ་རྒྱུག་པ་ལྟ་བུའི་འོད་གསལ་མ་བུ་འདྲེས་པས་རབ་འཆི་བ་འོད་གསལ་ཆོས་ཀྱི་སྐུར་འཚང་རྒྱ་བའམ། འབྲིང་འོད་གསལ་ངོ་འཕྲོད་པ་སོགས་ཀྱི་སྨིན་བྱེད་ཁྱད་པར་ཅན་དུ་འགྱུར་བས་འདའ་ཀ་མའི་གནད་ཀྱི་གདམས་པ་ཡང་མཐར་ཐུག་པ་ཡིན་ནོ། ། དེ་ལྟར་མཉམ་པར་བཞག་པའི་ཉམས་ལེན་གྱི་གཙོ་བོ་བསྐྱེད་པའི་རིམ་པ་ཡན་ལག་དང་བཅས་པར་དབང་བཞིའི་ལམ་གྱི་ཉམས་ལེན་མཐའ་དག་གི་གནད་མ་ཚང་བ་མེད་པ་འདུས་པ་ཡིན་ཏེ། ལུས་རྩའི་དཀྱིལ་འཁོར་དག་པ་རང་ཕྱིའི་རྣལ་འབྱོར་མའི་སྐུར་བསྒོམ་པ་དང་སྙིང་གའི་སྔགས་ཕྲེང་རྣམས་དཔའ་མོ་རྣལ་འབྱོར་མའི་སྐུར་བསྐྱེད་པ་ཙམ་དུ་མ་ཟད་ཁ་ཊྭཱཾ་གར་ཧེ་རུ་ཀའི་དཀྱིལ་འཁོར་ཐམས་ཅད་ཚང་བ་དང༌། སྙིང་གའི་ཆོས་འབྱུང་གཉིས་ཀྱི་ཡབ་ཧེ་རུ་ཀའི་གཞལ་ཡས་ཁང་གདན་དང་བཅས་པ། ཟླ་དཀྱིལ་གྱི་ལྷ་ཚོགས་རྣམས་མཚོན་པ་བཅས་མདོར་ན་ཡབ་ཡུམ་གཉིས་ཀའི་བསྐྱེད་རིམ་གྱི་ལུས་ཡོངས་སུ་རྫོགས་པ་ཉམས་སུ་བླང་བར་འགྲོ་བས་བུམ་དབང་གི་ལམ། རྩ་ཡི་གེའི་དཀྱིལ་འཁོར་རྣམ་པར་དག་པ་ཇི་ལྟར་མཚོན་པའི་ཚུལ་ཡང་ཡོད་དེ། སྙིང་གའི་ཆོས་འབྱུང་གི་འོག་མས་གསང་གནས་བདེ་སྐྱོང་གི་འཁོར་ལོ་ཨེ་ཡིག་གྲུ་གསུམ་གྱི་རྣམ་པར་ཡོད་པ་མཚོན། ཆོས་འབྱུང་སྟེང་མས་ལྟེ་བ་སྤྲུལ་པའི་འཁོར་ལོའི་རྩ་འདབ་ལྟེ་བའི་རྩ་མདུད་ཟུར་གསུམ་དུ་ཡོད་པ་མཚོན། ཟླ་དཀྱིལ་གྱིས་སྙིང་ག་ཆོས་ཀྱི་འཁོར་ལོ་ཟླུམ་པོར་ཡོད་པ་མཚོན།
བྃ་ཡིག་གི་སྲོག་ཡ་ར་ལ་ཝའི་ཡི་གེ་བཞིས་མགྲིན་པ་ལོངས་སྤྱོད་འཁོར་ལོ་རྩ་འདབ་བཅུ་དྲུག་གི་རྩ་བའི་རྩ་བཞི་མཚོན། ཟླ་བའི་སྟེང་གི་སྔགས་འཁོར་ཡིག་འབྲུ་སོ་གཉིས་ཀྱིས་སྤྱི་བོ་བདེ་ཆེན་འཁོར་ལོའི་རྩ་འདབ་སོ་གཉིས་དང་བྃ་ཡིག་གི་ནཱ་དས་དབུ་མ་མཚོན་པས་གསང་དབང་གི་ལམ་གྱིས་གང་ལ་གནད་དུ་བསྣུན་ནས་བསྒོམ་བྱའི་གནད་ཐམས་ཅད་ཚང་ཞིང་དེ་ལ་དམིགས་ཏེ་བསྒོམ་པའི་ཡོན་ཏན་རྣམས་ཀྱང་མཚོན་བྱེད་སྔགས་འཁོར་ཟླ་བ་ཆོས་འབྱུང་དང་བཅས་པ་བསྒོམས་པ་ལས་འབྱུང་བས་གསང་དབང་གི་ལམ། ཆོས་འབྱུང་གི་གྲྭ་བཞིར་དགའ་བ་འཁྱིལ་པ་བྱང་ཆུབ་ཀྱི་སེམས་ཀྱི་རང་བཞིན་ཅན་དུ་བསྒོམ་པས་པདྨ་ཅན་སོགས་ལས་ཀྱི་ཕྱག་རྒྱས་བསྐྱེད་པའི་ལྷན་སྐྱེས་ཀྱི་བདེ་བ་ཆེན་པོ་མཚོན་པ་ཤེར་དབང་གི་ལམ། དབུ་མའི་ཡས་མས་ཀྱི་དགའ་འཁྱིལ་འདུ་འཕྲོད་ཀྱི་མཐར་སྟོང་ཉིད་ལ་མཉམ་པར་བཞག་པ་དང༌། དེར་མ་ཟད་སྐྱབས་སུ་འགྲོ་བ་ནས་བཟུང་རང་བཞིན་མེད་པའི་ལྟ་བ་བསྐྱངས་པ་ཐམས་ཅད་གནས་ལུགས་ཕྱག་རྒྱ་ཆེན་པོ་སྟེ་དབང་བཞི་པའི་ལམ་གྱི་ངོ་བོ་ཡིན་ནོ། ། འཕྲོས་མདོར་བསྡུས་ཡང་བསྐྱར་སྐབས་ཕྱེ། གཉིས་པ་མཉམ་པར་མ་བཞག་པར་ཐུན་མཚམས་ཀྱི་རྣལ་འབྱོར་ལས་ཉལ་ལྡང་བདུད་རྩི་མྱོང་བ་གསུམ་སོང་ཟིན། གཙོ་བོ་སྣང་གྲགས་རིག་པའི་ཁྱེར་སོ་ནི། གཟུགས་སུ་སྣང་བ་ཐམས་ཅད་རྣལ་འབྱོར་མའི་སྐུར། སྒྲར་གྲགས་པ་ཐམས་ཅད་ཨོཾ་གསུམ་མའི་གདངས།
ཡིད་ཀྱི་དྲན་རྟོག་ཐམས་ཅད་བདེ་སྟོང་གཉིས་སུ་མེད་པའི་ཡེ་ཤེས་ཀྱི་རྣམ་རོལ་ཏུ་ལྟ་བ་དང་མི་འབྲལ་བར་བྱའོ། ། བཅུ་དྲུག་པ་རྫོགས། ༈ །བཅུ་བདུན་པར། ལུས་དཀྱིལ་གཙོ་མོའི་སྐུ་ཡོངས་རྫོགས་རྒྱན་དང་བཅས་པའི་སེམས་འཛིན་བཏང༌། འཕྲོས་མདོར་བསྡུས་ཡང་བསྐྱར་སྐབས་ཕྱེ་ནས་ཁ་ཟས་ཀྱི་རྣལ་འབྱོར་ལ་རྒྱས་འབྲིང་བསྡུས་པའི་ཚུལ་གསུམ་ལས། དང་པོ་ནི་བཟའ་བཏུང་ཐམས་ཅད་སུམྦྷས་བསངས་སྦྱང་སྔོན་དུ་འགྲོ་བས་ཕྱག་རྒྱ་དང་བཅས་ཨོཾ་ཨཱཿཧཱུྃ་ཧ་ཧོ་ཧྲཱིཿགསུམ་གྱིས་བདུད་རྩིར་བྱིན་གྱིས་བརླབས། སྙིང་གར་རྡོ་རྗེ་རྣལ་འབྱོར་མ་ལ་སྐྱབས་ཡུལ་ཐམས་ཅད་ཀྱིས་བསྐོར་བ་དང༌། ལྟེ་བར་གཏུམ་མོའི་ཡེ་ཤེས་ཀྱི་མེ་འབར་བའི་ཁྲོད་དུ་འཇིག་རྟེན་པའི་མགྲོན་རྣམས་གསལ་བཏབ་ལ། ལག་པ་དགང་གཟར་དང་བླུགས་གཟར་གྱི་རྣམ་པས་གཡོན་པའི་ཀུན་སྤྱོད་ཀྱིས་ལོངས་སྤྱོད་པས་སྙིང་ག་དང་ལྟེ་བའི་ལྷ་ཚོགས་ཐམས་ཅད་མཆོད་པས་ཚིམ། སྙིགས་མ་རྣམས་གཏུམ་མོའི་མེས་བསྲེག་པར་བསམ།
འབྲིང་སྙིང་གའི་བྃ་ཡིག་ལྷའི་ངོ་བོར་གནས་པ་ལ་ཐིམ་པས་དགྱེས་ཏེ་གཟི་བརྗིད་ཕུན་སུམ་ཚོགས་པར་བསམ། ཐ་མ་ཁ་ཟས་ཐམས་ཅད་ཀྱང་རྡོ་རྗེ་རྣལ་འབྱོར་མའི་ངོ་བོར་མོས་ལ། ལྷ་ལ་ལྷ་ཐིམ་པའི་ཚུལ་གྱིས་ལོངས་སྤྱོད། ཞར་བྱུང་གོས་སོགས་ཀྱང་ལྷ་རྫས་ཀྱི་ན་བཟའ་དྭངས་ཤིང་ཐོགས་པ་མེད་པར་བསམས་ལ་རང་ལྷའི་འདུ་ཤེས་ཀྱིས་ལོངས་སྤྱད་ནས་མཚོན་གནས་ཡོ་བྱད་ཐམས་ཅད་ལ་ཐ་མལ་གྱི་འདུ་ཤེས་སྤངས་ལ་ལོངས་སྤྱད་པས་ཁ་ཟས་དང་ཡོ་བྱད་རྣམས་བུ་ལོན་ཅན་དུ་མི་འགྱུར་ཞིང་བསོད་ནམས་ཀྱི་ཚོགས་བདེ་བླག་ཏུ་རྫོགས་པར་འགྱུར་རོ། ། ཕྱི་རོལ་མཆོད་པ་ནི། རབ་མདུན་བསྐྱེད་སྐུ་གསུང་ཐུགས་ཀྱི་དཀྱིལ་འཁོར་ཐམས་ཅད་བཤམས་ལ་སྒྲུབ་མཆོད་དང་སྦྲེལ་བར་མཆོད་གཏོར་དང་ཚོགས་ཀྱི་འཁོར་ལོས་མཉེས་པར་བྱ། འབྲིང་སིནྡྷུ་རའི་དཀྱིལ་འཁོར་ཙམ་མམ་མ་གྲུབ་ན་མེ་ལོང་ལ་ཆང་གིས་ཆོས་འབྱུང་ཙམ་བྲིས་པར་བརྟེན་ཀྱང་རུང་བ་ཡིན་ནོ། ། སྦྱིན་སྲེག་གི་ཆོ་ག་ནི་བེའུ་བུམ་དུ་ཡིག་རྙིང་ཅི་རིགས་བཞུགས་ཀྱང་གསང་ཆེན་སློབ་བཤད་ཀྱི་གདམས་པ་འཛིན་པ་ཀུན་གྱི་ཐུན་མོང་མ་ཡིན་པའི་ཕྱག་བཞེས་རྡོ་རྗེ་འཆང་དབང་ཕྱུག་རབ་བརྟན་གྱིས་མཛད་པའི་ཆོ་ག་ལྟར་བསྙེན་པ་སོགས་ཀྱིས་ཁ་བསྐང་ངམ། མིན་ཀྱང་དུས་སྐབས་གང་ཡང་རུང་བར་བྱས་པས་བར་ཆད་ཞི་ཞིང་ཚོགས་བསགས་ཀྱི་ཐབས་བླ་ན་མེད་པ་ཡིན་ལ། སྦྱིན་སྲེག་དངོས་མ་གྲུབ་ཀྱང་སྡིག་པ་སྦྱོང་བྱེད་མར་མེའི་སྦྱིན་སྲེག་སོགས་ལ་བརྩོན་པར་བྱའོ། །
བཅུ་བདུན་པ་རྫོགས། ༈ །བཅོ་བརྒྱད་པར། སྙིང་པོའི་རྣལ་འབྱོར་མ་བཞིའི་སྤྱན་དབུས་མ་ནས་བཟུང་རྒྱན་ཅན་རྒྱན་མེད་ཡོངས་རྫོགས་ཀྱི་སེམས་འཛིན་བཏང༌། འཕྲོས་མདོར་བསྡུས་ཡང་བསྐྱར་སྐབས་ཕྱེ། ཚེས་བཅུའི་མཆོད་པ་ནི། ཚོགས་བསགས་པ་གཙོ་བོར་བྱེད་ན་ཡར་ངོའི་ཚེས་བཅུ་དང༌། སྡིག་སྒྲིབ་སྦྱོངས་ཤིང་ཉམས་ཆག་བསྐང་བ་གཙོ་བོར་བྱེད་ན་མར་ངོའི་ཚེས་བཅུ་སྟེ་རབ་དུས་གཉིས་ཀའམ། ཐ་མ་གང་ཡང་རུང་བ་གཅིག་ལ་ངེས་ཅན་དུ་བྱ་དགོས་ཤིང༌། དེ་ཡང་རྒྱས་པ་ན་སྐུ་ཚོམ་བུ། གསུང་བདུད་རྩི།
ཐུགས་སིནྡྷུ་ར་སྟེ་དཀྱིལ་འཁོར་ཡོངས་རྫོགས་སམ། ཙནྡན་དམར་པོས་བྱུག་པའི་མཎྜལ་ཚོམ་བུ་བཀོད་པ་ཙམ་ལ་ཡང་བརྟེན་པས་རུང་ཙམ་སྟེ་བདག་མདུན་བསྒྲུབས་ཞིང་དབང་བླངས་ལ་ཚོགས་ཀྱི་འཁོར་ལོའི་མཆོད་པ་རྒྱས་པར་འབུལ། དེ་ཙམ་མ་གྲུབ་ན་འབྲིང་གྲོང་པའི་ཆོས་ཀྱིས་མ་གོས་པའི་བུ་མོ་ལྷ་གྲངས་དང་མཉམ་པར་དཔྲལ་བར་སིནྡྷུ་རའི་ཐིག་ལེ་བྱ་ཞིང་ཀུ་ཤའི་གདན་བཀྲམ་པ་སོགས་ཀྱི་ཆོ་ག་ཚུལ་བཞིན་བྱ་བའི་སྒོ་ནས་བཟའ་བཏུང་གི་སྟོན་མོས་ཚིམ་པར་བྱ་བ་རིགས་ལ་མཆོད་པ་དང༌། དེ་ཡང་མ་གྲུབ་ན་ཐ་མ་དམ་བཅའ་ལས་གསུམ་འགྱུར་གྱི་སྔགས་བཟླས་པ་ཙམ་གྱིས་ཀྱང་གོ་ཆོད་པ་ཡིན་ནོ། ། གཏོར་མའི་ཆོ་ག་ནི། ཀུ་བག་སྟེ་ཤ་ཆང་གི་དམ་རྫས་ངེས་པར་ཚང་ཞིང་བསྒྲུབ་པའི་བདུད་རྩི་རིལ་བུ་དང་སྦྱར་བའི་གཏོར་མ་དབྱིབས་པདྨའི་སྙིང་པོ་ལྟར་ཟླུམ་པ། འཕྲལ་གཏོར་ལ་པད་འདབ་དང་འཛིན་གཏོར་སོགས་ལ་མཐེབ་ཀྱུས་བསྐོར་ལ་གཙང་སྦྲ་དང་ལྡན་པས་བཤམས། སུམྦྷས་བསངས་སྦྱངས་སྔོན་དུ་འགྲོ་བས་ལག་པ་གཡོན་བསྟན་ལ་ཨོཾ་བརྗོད་པས་དངོས་འཛིན་དང་ཐ་མལ་གྱི་སྣང་ཞེན་ཐམས་ཅད་སྟོང་པར་སྦྱངས། གཡས་བསྟན་ལ་ཨཱཿབརྗོད་པས་ཐོད་པའི་སྣོད་སྟོང་གསུམ་གྱི་ཁྱོན་དང་མཉམ་པར་བསམ། གཉིས་ཀ་བསྟན་ལ་ཧཱུྃ་བརྗོད་པས་ཤ་ལྔ་བདུད་རྩི་ལྔའི་རྫས་ཀྱིས་ཕྱུར་བུར་གང་བར་བསམ།
བྱ་ཁྱུང་གི་ཕྱག་རྒྱ་བཅས་ལ། ཧ་ཧོ་ཧྲཱིཿབརྗོད་པས་བདུད་རྩིའི་རྒྱ་མཚོ་ཆེན་པོ་བསམ། བྱ་ཁྱུང་གི་ཕྱག་རྒྱ་ནི་གདན་བཞི་ལས། ལག་པ་གཉིས་ནི་བཀན་བྱས་ལ། ། སྲིན་ལག་གཉིས་ནི་ཕན་ཚུན་དཀྲིས། ། གུང་མོ་དང་ནི་མཐེབ་རྩེ་སྦྱར། ། ཁྲོ་བོ་གཉིས་ཀྱིས་མནན་པར་བྱ། ། ཞེས་གསུངས་པ་ལྟར་རོ། ། དེ་ཡང་གཏོར་མ་སྔར་བྱིན་རླབས་མ་བྱས་པའི་གསར་པ་ཡིན་ན་སྔགས་བརྒྱ་རྩ་རེ་དང་གཞན་བདུན་ནམ་གསུམ་གྱིས་བྱིན་གྱིས་བརླབས། དེ་ནས་ངོ་མཚར་སྒྱུ་མའི་ཕྱག་རྒྱ་དང་བཅས་ཕཻཾ་གྱི་སྒྲས་གཏོར་མགྲོན་རྣམས་ཆོ་ག་ལས་འབྱུང་བ་བཞིན་སྤྱན་དྲངས།
དེ་རྣམས་ཀྱི་ལྗགས་འོད་ཟེར་གྱི་སྦུ་གུ་བདུད་རྩིར་ཟུག་པས་གསོལ་བར་བསམས་ལ། པད་སྐོར་སྔོན་དུ་འགྲོ་བས་རྡོ་རྗེ་ཐལ་མོ་ཁ་ཕྱེས་ནས་སེ་གོལ་གཏོགས་པ་དང་བཅས། གཏོར་སྔགས་ལན་གྲངས་ཅི་རིགས་པར་ཕུལ། ཆུ་གཉིས་སྔོན་དུ་འགྲོ་བའི་ཉེར་སྤྱོད་ཀྱིས་མཆོད་ཅིང་ནང་མཆོད་འབུལ། ཌཱ་མ་རུ་དང་དྲིལ་བུའི་སྒྲ་དང་བཅས་རྒྱས་པར་ན་རྐང་པ་བརྒྱད་པའམ། བསྡུ་ན་དཔལ་ལྡན་རྡོ་རྗེ་མཁའ་འགྲོ་མ་སོགས་ཤླཽ་ཀ་གཉིས་ཀྱིས་བསྟོད། ཆོས་འདིའི་སྲུང་མ་དུར་ཁྲོད་བདག་པོ་ཡབ་ཡུམ་ལ་གཏོར་མ་འབུལ་བ་ཕྱག་བཞེས་སུ་ཡོད་ཅིང༌། མཁའ་འགྲོ་སྤྱི་གཏོར་དང་གཞི་བདག་གི་གཏོར་མ་སོགས་ཀྱང་བཏང༌། མགྲོན་རྣམས་རྟེན་ལ་བརྟན་པར་བཞུགས་པའམ་རང་ལ་བསྡུ་བ་དང་གཤེགས་སུ་གསོལ་བ་སྐབས་ཐོབ་དང་བསྟུན་པར་བྱའོ། ། དེ་ལྟར་ཐུན་དངོས་དང་ཐུན་མཚམས་ཀྱི་རྣལ་འབྱོར་ལ་དུས་རྟག་ཏུ་བརྩོན་པ་དང༌།
ཁྱད་པར་དུ་གཞིའི་བསྙེན་པ་འབུམ་ཕྲག་སོ་གཉིས་མཐར་ཕྱིན་པར་བྱས་པས་རབ་རྡོ་རྗེ་རྣལ་འབྱོར་མ་ཐ་མལ་བུད་མེད་ཀྱི་རྣམ་པར་བྱོན་ནས་སྒྲུབ་པ་པོའི་ལག་པའི་མཁྲིག་མ་ནས་བཟུང་སྟེ་ལུས་མ་སྤངས་པར་ཚེ་འདིར་དག་པ་མཁའ་སྤྱོད་ཀྱི་གནས་སུ་ཁྲིད་པར་གདོན་མི་ཟའོ། ། དེ་ལ་མཁའ་སྤྱོད་ཀྱི་གནས་ཆེན་པོ་ནི་སངས་རྒྱས་ཀྱི་ས་དངོས་ཡིན་ལ། འབྲིང་ནི་མཁའ་ལ་སྤྱོད་པའི་གནས་རིག་པ་འཛིན་པའི་གྲོང་ཁྱེར་ཁྱད་པར་ཅན་ཏེ། དེར་ཕྱིན་མ་ཐག་ཕུང་པོ་རག་པ་འདི་ཉིད་འཆི་མེད་ཀྱི་འཇའ་ལུས་སུ་གནས་འགྱུར་ཞིང༌། ལོངས་སྤྱོད་ཐམས་ཅད་ཀྱང་ནམ་མཁའ་ལས་འབད་མེད་དུ་འབྱུང་ལ། ཚེ་བསྐལ་པར་ཐུབ་པ། སངས་རྒྱས་ཀྱི་ཞིང་རྣམས་སུ་རྫུ་འཕྲུལ་གྱིས་འགྲོ་ནས་ཆོས་ཉན་ཅིང་དཔའ་བོ་དང་མཁའ་འགྲོ་མ་རྣམས་ཀྱིས་གྲོགས་དང་ཕྱག་རྒྱའི་ཉེ་རྒྱུ་ཐུན་མོང་མ་ཡིན་པ་མཛད་པ་ལ་བརྟེན་ནས་ཚེ་དེར་བཅུ་གསུམ་རྡོ་རྗེ་འཛིན་པ་འབྲས་དུས་ཀྱི་མཁའ་སྤྱོད་རྡོ་རྗེ་རྣལ་འབྱོར་མའི་གོ་འཕང་མངོན་དུ་བྱེད་པ་ཡིན་ནོ། ། བཅོ་བརྒྱད་པ་རྫོགས། ༈ །བཅུ་དགུ་པར། མཐའ་སྐོར་རྡོ་རྗེ་རྣལ་འབྱོར་མ་སོ་གཉིས་རྒྱན་ཅན་རྒྱན་མེད་ཡོངས་རྫོགས་ཀྱི་སེམས་འཛིན་དང༌།
ཞར་བྱུང་རྫོགས་རིམ་གྱི་ཡང་བསྐྱར་ཐོག བསམ་མི་ཁྱབ་ཀྱི་རྣལ་འབྱོར་ལ་ཐུན་མོང་དང༌། ཐུན་མོང་མ་ཡིན་པ། དང་པོ་ནི། སྙིང་གའི་སྔགས་ཕྲེང་ས་བོན་དང་བཅས་པ་ལས་འཕྲོས་པའི་འོད་ཀྱིས་ཁམས་གསུམ་སྣོད་བཅུད་ཐམས་ཅད་ལ་ཁྱབ་པས་གཟུགས་མེད་ཁམས་འོད་སྔོན་པོའི་རྣམ་པར་ཞུ་ནས་རང་རྣལ་འབྱོར་མར་གསལ་བའི་སྐུའི་སྟོད་ཀྱི་ཆ་ལ་ཐིམ། གཟུགས་ཁམས་འོད་དམར་པོར་ཞུ་ནས་བར་གྱི་ཆ་ལ་ཐིམ། འདོད་ཁམས་འོད་དཀར་པོར་ཞུ་ནས་སྨད་ཀྱི་ཆ་ལ་ཐིམ། རང་ལྷ་སྐུར་གསལ་བ་ཡང་འོད་དམར་པོར་ཞུ་ནས་སྙིང་གའི་ཆོས་འབྱུང་དང༌། དེ་ཟླ་བ། དེ་སྔགས་ཕྲེང༌།
དེ་བྃ་ཡིག དེ་ཟླ་ཚེས། དེ་ཐིག་ལེ། དེ་ནཱ་ད། དེ་ཡང་ཇེ་ཕྲར་ཐིམ་པའི་མཐར། རང་སེམས་སྟོང་པ་ཧ་ཆད་མ་ཡིན་པའི་གསལ་ཞིང་རིག་པ་དེའི་ངོ་བོ་གང་དུ་མ་གྲུབ་པའི་སྟོང་པ་གཉིས་ཟུང་དུ་འཇུག་པ་དེ་གའི་ངང་ལ་དམིགས་གཏད་གྱི་མཚན་འཛིན་མ་ཞུགས་པར་བཟོ་མེད་རང་བབས་སུ་ཅི་གནས་སུ་བཞག་པའི་མཐར་སྐད་ཅིག་གིས་ཐུན་མཚམས་ཀྱི་ལྷར་ལྡང༌། གཉིས་པ་ཐུན་མོང་མ་ཡིན་པའི་བསམ་མི་ཁྱབ་ཀྱི་སྡུད་རིམ་ནི། རང་རྣལ་འབྱོར་མར་གསལ་བའི་ལུས་ཀྱི་དབུས་དྲང་པོར་རྩ་དབུ་མ་སྦ་ལྕག་འབྲིང་པོ་ཙམ་ཆུ་ཤིང་སྡོང་པོ་ལྟར་དྲང་པ། པདྨའི་འདབ་མ་ལྟར་སྲབ་པ། ཏིལ་མར་གྱི་མར་མེ་ལྟར་གསལ་བ།
རྒྱ་སྐྱེགས་ཀྱི་ཁུ་བ་ལྟར་དམར་བ་སྟེ་ཁྱད་ཆོས་བཞི་དང་ལྡན་པ། ཡས་སྣེ་ཚངས་བུག་གི་ཐད་དུ་ཟུག་པ། དེ་ཡང་འཕོ་བ་སོགས་ཀྱི་སྐབས་ལྟར་ཚང་བུག་ཁ་བྱེ་བ་མ་ཡིན་པ། མར་སྣེ་ལྟེ་འོག་སོར་བཞིའི་ཐད་དུ་སླེབས་པ། གཡས་སུ་རོ་མ་ཁྲག་གིས་གང་བའི་རྣམ་པས་དམར་ཞིང་ཚ་རེག་དང་བཅས་པ། གཡོན་དུ་རྐྱང་མ་ཁུ་བས་གང་བའི་རྣམ་པས་དཀར་ཞིང་གཤེར་བག་དང་བཅས་པ། རོ་རྐྱང་གཉིས་ཀའི་ཡར་སྣེ་སྣ་བུག་གཡས་གཡོན་ལ་ཟུག་ཅིང༌། མར་སྣེ་ལྟེ་བའི་མཚམས་ནས་དབུ་མ་ལ་ཟུག་རྩ་གསུམ་གྱེན་དུ་གཤིབས་ཅུང་ཟད་རེག་ལ་མ་འབྱར་བ། མས་སྣ་ལྟེ་བ་ནས་སྦུབས་སྟོང་གཅིག་ཏུ་འདུས་པའི་དབུ་མའི་མར་སྣར་རང་སེམས་རྡོ་རྗེ་རྣལ་འབྱོར་མ་མཐེབ་སོར་ཙམ་པ། དེ་ཡང་དགེ་སློང་རིང་མོ་བའི་ཟིན་བྲིས་སོགས་སུ་ཕྱག་གཉིས་ཐུར་དུ་བརྐྱང་ཞིང་སྐུ་དྲང་པོར་བཞེངས་པར་མཛད་ཀྱང་ཁྲིད་རྒྱུན་འདིར་བདག་བསྐྱེད་བསྒོམ་དོན་དང་མཐུན་པའི་སྐུ་རྒྱན་ཆ་ལུགས་ཡོངས་སུ་རྫོགས་པ་གདན་དང་བཅས་པའམ་གདན་མེད་ཀྱང་རུང་བས་གང་བདེ་གསལ་མ་ཐེབས་ཀྱི་བར་དུ་ཡང་ཡང་བསྒོམ།
རླུང་ཕྱིར་འགྲོ་བ་དང་བསྟུན། རང་སེམས་རྣལ་འབྱོར་མར་གསལ་བ་དེའི་ཐུགས་ཀའི་བྃ་ཡིག་ལས་འོད་དམར་པོ་ཚ་ཞིང་འཁྱུག་པ་གློག་གི་ཟེར་མ་ལྟ་བུ་ཞིག་ཆད། དབུ་གཙུག་ནས་ཐོན། རོ་མའི་ལམ་བརྒྱུད་དེ་སྣ་གཡས་ཀྱི་སྒོར་སླེབས་པ་དང་རྡོ་རྗེ་རྣལ་འབྱོར་མའི་སྐུར་གྱུར་པས་གཟུང་རྟོག་ཐམས་ཅད་དག་ཅིང་རོ་མའི་རྩ་ལམ་སྦྱོང༌། སྐུ་དེ་ལས་འོད་ཟེར་དང་རང་འདྲའི་སྐུ་ཉི་མ་བྱེ་བའི་གཟི་འོད་ཅན་ཁམས་གསུམ་ཐམས་ཅད་སྐད་ཅིག་གིས་ཁྱབ་པར་འཕྲོས། སྣོད་ཐམས་ཅད་འོད་ཀྱི་རྣམ་པ་ཅན་དང༌། བཅུད་ཐམས་ཅད་རྣལ་འབྱོར་མའི་སྐུར་ལམ་གྱིས་གནས་འགྱུར་ཏེ་མཐར་དེ་ཐམས་ཅད་ཀྱང་འོད་དམར་པོའི་ཕུང་པོར་ཞུ་ནས་སྣ་སྒོའི་རྣལ་འབྱོར་མའི་སྐུར་ཐིམ། དེ་ཡང་འོད་དམར་པོའི་རྣམ་པར་ཞུ་ནས་དམར་འཁྱུག་གེ་སྣ་བུག་གཡོན་པ་ནས་རླུང་རྔུབ་པ་དང་འགྲོགས་ཏེ་རྐྱང་མའི་ལམ་བརྒྱུད་ལྟེ་བའི་རྣལ་འབྱོར་མར་ཐིམ་པས་འཛིན་རྟོག་ཐམས་ཅད་དག་ཅིང་རྩ་ལམ་སྦྱངས་པར་བསམ་ལ་རླུང་གནས་པ་དང་བསྟུན་ནས་ཅུང་ཟད་མཉམ་པར་བཞག དེ་ནི་རྩ་ལམ་སྦྱངས་པ་ཡིན་པས་ཉེར་གཅིག་བདུན་ལྔ་གསུམ་སོགས་གྲངས་ཅི་རིགས་པར་སྦྱང༌། དེ་ནས་རང་སེམས་རྣལ་འབྱོར་མ་དེ་ཉིད་མཁའ་སྤྱོད་དུ་གཤེགས་པར་རིང་བའི་ཚུལ་གྱིས་གར་སྟབས་ལིང་ལིང་བཞུགས་པར་བསམས་ལ་རང་ཕྱིའི་རྣལ་འབྱོར་མར་གསལ་བའི་གདན་ཞབས་གཉིས་ལ་ཐིམ།
ཞབས་སྐུའི་རྫ་མར་ཐིམ། དེ་ནས་རང་གི་སེམས་རྣལ་འབྱོར་མ་དེ་ཉིད་ལྟེ་བའི་རྩ་གསུམ་ཕྲད་མཚམས་སུ་ཡར་བྱོན་པས་རོ་རྐྱང་གཉིས་ཆ་ཡིག་གི་རྣམ་པར་ཞབས་མཐིལ་གཉིས་ཀྱི་འོག་ཏུ་ཡར་ཟུག དབུ་མ་དབུ་གཙུག་ནས་མར་ཟུག་པར་བསམ། རྣལ་འབྱོར་མ་དེ་ཉིད་སྙིང་གའི་བར་དུ་རྒྱང་གིས་བྱོན་པས་ཕྱིའི་སྐུ་སྨད་ཀྱི་ཆ་ཐམས་ཅད་ཀྱང་ནང་གི་ལྷ་སྐུར་ཐིམ། རོ་རྐྱང་གཉིས་ཡར་ཐིམ་ཞིང༌། དབུ་མ་མར་ཐིམ་པའི་ཚུལ་གྱིས་ཇེ་ཐུང་དུ་གྱུར། དེ་བཞིན་དུ་མགྲིན་པར་བྱོན་པས་ཕྱིའི་སྐུའི་བར་གྱི་ཆ་དང་རྩ་གསུམ་ཡང་སྔར་བཞིན་ཐིམ། སྤྱི་གཙུག་ཏུ་བྱོན་པས་ཕྱིའི་སྐུ་དང་རྩའི་ལྷག་མ་ཐམས་ཅད་སྔར་བཞིན་རྫོགས་པར་ཐིམ་ནས་རང་སེམས་ལྷ་སྐུར་གསལ་བ་དེ་ཉིད་རྩལ་པོ་ཆེས་མདའ་འཕང་བ་བཞིན་དུ་ནམ་མཁའི་དབྱིངས་སུ་བློས་མི་འཁྱུད་པའི་ཚད་དུ་གཤེགས་པའི་མཐར་ནམ་མཁའ་ལ་སྤྲིན་ཡལ་བ་ལྟར་གྱུར་པར་བསམས་ལ་རང་སེམས་ཐབས་བདེ་བ་ཆེན་པོ་དགའ་ཆེན་ཧེ་རུ་ཀའི་ངོ་བོ་དང༌། སྟོང་ཆ་རྡོ་རྗེ་བཙུན་མོའི་ངོ་བོར་གནས་པ་ཁ་སྦྱོར་ཟུང་དུ་འཇུག་པའི་ལྟ་ཐོག་ཏུ་མཉམ་པར་བཞག་པ་ནི། སྨོན་ལམ་དུ།
ནང་གི་ཕག་མོས་གཟུང་འཛིན་འཁྲི་ཤིང་བཅོམ་ཞེས་སོགས་ཤླཽ་ཀ་གཅིག་གི་དོན་ནོ། ། དེའི་ངང་ནས་ནམ་མཁའི་དབྱིངས་དེ་གར་ཆུ་ལས་ཆུ་བུར་རྡོལ་བ་ལྟར་རྣལ་འབྱོར་མའི་སྐུར་ལྡང་ནས་མར་བབས་ཏེ་རང་གི་གོ་སར་སླེབས་ཙམ་གྱིས་སྔར་བཞིན་ཕྱིའི་རྣལ་འབྱོར་མ་རྩ་གསུམ་དང་བཅས་པ་ལམ་གྱིས་གྲུབ་པར་བསམས་ལ། དེ་ལྟ་བུའི་རྣལ་འབྱོར་གྲངས་ཅི་མང་དུ་ཉམས་སུ་བླང་བར་བྱ་བ་ནི། བསྐྱེད་རིམ་ལ་བརྟེན་ནས་མཁའ་སྤྱོད་བསྒྲུབས་པའི་ཟབ་གནད་ཀྱི་སྙིང་པོ་ཡིན་ནོ། ། འཕྲོས་བསྐྱར་ཆོས་ཐོག་དབང་པོ་འབྲིང་སིནྡྷུ་རའི་སྒྲུབ་པ་ལ་བརྟེན་ནས་མཁའ་སྤྱོད་སྒྲུབ་པའི་ཚུལ་ནི་གཞིའི་བསྙེན་པ་བཞི་ལྔ་ཙམ་ལེགས་པར་ཐིམ་ནས་སྒྲུབ་པའི་དཀྱིལ་འཁོར་གྱི་སྟེང་དུ་སིནྡྷུ་རའི་ཚོམ་བུ་བཀོད་ལ་ཨོཾ་གསུམ་མའི་བཞི་འབུམ་གྱི་བཟླས་པས་བསྒྲུབ་ཅིང༌། དེ་ཡང་རབ་སིནྡྷུ་ར་ཐུན་རེ་ལ་གསར་པ་རེ་བརྗེ་བའམ་མ་འབྱོར་ན་ཉིན་རེ་ལ་ངེས་པར་གསར་པ་རེ་བརྗེ། རྙིང་པ་རྣམས་ཆུད་མ་ཟོས་པར་ཉར་ཚག་བྱས་ནས་སྒྲུབ་པའི་སྔགས་གྲངས་ཐིམ་ནས། ཡར་ངོའི་ཚེས་བཅུ་གཅིག་དང་བསྟུན་སིནྡྷུ་ར་རྣམས་ཤིང་ལངྐ་ལི་ཡའམ། མ་རྙེད་ན་བོད་དུ་སྐྱེས་པའི་དོ་རྒོད་པ་སྟེ་སྨན་དོ་བར་གྲགས་པའི་རྐང་གི་སྦུབས་སྟོང་གད་དར་བྱས་པའི་ནང་དུ་བླུགས། གཤགས་ཤིང་གིས་བཅད་པའི་མདུན་དུ་དགའ་བ་འཁྱིལ་པའི་སར་བརྐོ་ཞིང་ཁ་ལེགས་པར་བཅད་པ་རང་གིས་ཁྱེར་ཏེ་དེ་ནུབ་ས་རུབ་ནས་གྲོགས་འཁོར་ལོ་སྡོམ་པའི་བསྙེན་སོང་ཞིག་གི་རྣལ་འབྱོར་གྱི་དབྱུག་པ་རང་གི་ལག་པ་གཉིས་སྙིང་གར་རྩེ་སྤྲད་གྲུ་མོ་ཕན་ཚུན་བརྒྱངས་པའི་ཚད་དང་མཉམ་པ་ཁྱེར་ལ་དུར་ཁྲོད་དུ་ཕྱིན་ནས་རང་སྡོད་པའི་སར་དོང་བྲུས་པའི་ནང་དུ་སིནྡྷུ་རའི་སྣོད་བཞག་ཁ་མི་མངོན་པར་བྱིབས།
དོང་དེའི་ཁར་བསྡད་ལ་སྲོད་འཁོར་ཙམ་གྱི་བར་ལྷའི་རྣལ་འབྱོར་དང་མ་བྲལ་བར་བཟླས་པ་ལ་འབད། དེའི་རིགས་གྲོགས་དེས་ཀྱང་སུམྦྷ་ནིའི་སྔགས་བཟླ་ཞིང་ཕྱི་ནང་གི་བར་ཆད་བསྲུང༌། དེ་ནས་ནང་དུ་ལོག་ཉིན་པར་སྔར་བཞིན་བསྒྲུབ་མཆོད་ལ་བརྩོན་ཞིང་མཚན་མོ་དུར་ཁྲོད་དུ་ཕྱིན་ནས་གོང་བཞིན་དུ་བྱས་ནས་ཉི་ཤུ་གསུམ་གྱི་དགོང་མོ་ནམ་གྱི་སུམ་ཆ་གཅིག་གི་བར་དང༌། བཞི་ལ་སུམ་ཆ་གཉིས། ལྔ་ལ་མཚན་ཐོག་ཐག་དུར་ཁྲོད་དུ་སྒྲུབ་པ་བྱས་པས་གྲུབ་པའི་རྟགས་ས་འོག་ཏུ་སྦས་པའི་རྫས་ལས་སྒྲ་འབྱིན་པ་འོད་འཕྲོ་བ་སོགས་འབྱུང་ཞིང༌། མ་བྱུང་ཀྱང་དེ་ནས་བཟུང་རང་རྣལ་འབྱོར་ཀུན་ཏུ་སྤྱོད་པའི་ཆས་སུ། སིནྡྷུ་རས་དཔྲལ་བར་དགའ་འཁྱིལ་གྱི་པར་བཏབ་ལ་སྣོད་མཆན་ཁུང་གཡོན་དུ་མི་མངོན་པར་བཅངས་ནས་ངེས་པ་མེད་པའི་ཡུལ་གྲོང་སྤྱི་དང་ཁྱད་པར་འཕང་ར་ལྟ་བུ་བུད་མེད་འདུ་གང་ཆེ་སར་ཕྱིན་ཏེ་ཉུལ་བས་ཇི་ཞིག་ན་རྡོ་རྗེ་རྣལ་འབྱོར་མ་ཐ་མལ་བུད་མེད་ཀྱི་ཚུལ་བཟུང་བ་དང་མཇལ་བར་འགྱུར་ཞིང༌། དེ་ཡང་རྣལ་འབྱོར་མ་ཡིན་པའི་རྟགས་སུ་དེའི་དཔྲལ་བར་རང་གི་སྨིན་མཚམས་ཀྱི་དགའ་བ་འཁྱིལ་བའི་རི་མོ་འཕོས་ཡོང་བས་དེ་ལ་ཐེ་ཚོམ་མེད་པར་གཡོན་ནས་བསྐོར་ཞིང་ཕྱག་འཚལ་བ་སོགས་ཀྱིས་གསོལ་བ་བཏབ་པས་རབ་དེ་ཉིད་དུ་སྒྲུབ་པ་པོའི་མཁྲིག་མ་ནས་ཕྱག་གིས་བཟུང་སྟེ་མཁའ་སྤྱོད་ཀྱི་ཞིང་དུ་ཁྲིད་པའམ། གཞན་དུ་ན་གནས་སྐབས་སུ་ཆོས་སྟོན་པ་སོགས་ཀྱི་སྒོ་ནས་དངོས་གྲུབ་ཅི་རིགས་པ་སྩལ་ཞིང་མཐར་ནམ་ཞིག་བར་དོའི་སྣང་བ་ཤར་བའི་དེ་མ་ཐག་ཏུ་རྗེས་སུ་འཛིན་པར་མཛད་དོ། ། བཅུ་དགུ་པ་རྫོགས།
༈ །ཉི་ཤུ་པར་རྒྱ་ཆེ་བ་ལ་སེམས་འཛིན་པ་ནི། རང་རྣལ་འབྱོར་མར་གསལ་བ་དེ་ཉིད་ཇེ་ཆེར་སོང་ནས་མཐར་སྟོང་ཁམས་ཐམས་ཅད་གང་བ་ཙམ་དུ་སོང་བར་བསམ་ཞིང༌། ལུས་དཀྱིལ་གྱི་ལྷ་རྣམས་ཀྱང་ཇེ་ཆེར་སོང་བར་བསམ་ལ་ཕྱི་ནང་གི་ལྷ་རེ་རེ་ནས་རྒྱན་ཅན་རྒྱན་མེད་ཡོངས་སུ་རྫོགས་པར་སེམས་བཟུང༌། གཉིས་པ་རྫོགས་རིམ་ཐུན་མོང་ཆོས་ཉིད་དངོས་སུ་སྟོན་པ་དང༌། ཐུན་མོང་མ་ཡིན་པ་ཆོས་ཉིད་བརྒྱུད་ནས་སྟོན་པ་གཉིས་ལས། དང་པོ་ནི། དཔེར་ན་མི་ཞིག་གི་རྒྱ་མཚོ་ཆེན་པོའི་གནས་ཚུལ་རྣམས་རྟོགས་པར་འདོད་ནས་དེའི་ཚུལ་ཇི་ལྟ་བུ་ཞེས་དྲིས་པར། རྒྱ་མཚོ་དེ་ནི་གཏིང་ཟབ་ལ་རྒྱ་ཆེ་བ། ངོམ་གནག་པ། ཆུ་སྲིན་མང་པོ་ཉེ་བར་གནས་པ།
བ་ཚྭའི་རོ་དང་ལྡན་པས་བཏུང་དུ་མི་རུང་བ་ཞིག་གོ ། ཞེས་བརྗོད་མི་དེའི་རྒྱུད་ལ་ཚིག་ཙམ་ལ་བརྟེན་པའི་རྒྱ་མཚོའི་མཚན་ཉིད་འོལ་ཙམ་འཆར་བ་བཞིན་དུ། འདིར་ཡང་མཎྜལ་གྱི་བྱིན་རླབས་བརྡ་ཐབས་སོགས་ཀྱི་སྒོ་ནས་སྟོན་པ་ནི་གང་ཟག་དབང་པོ་མཆོག་འགའ་ཞིག་ལ་སྔོན་གྱི་བག་ཆགས་ཉེ་བར་སད་ནས་དེ་ཙམ་གྱིས་དོན་རྟོགས་པ་འབྱུང་སྲིད་ཀྱང་གཞན་ལ་ནི་མ་ཡིན་ནོ། ། དེས་ནི་དེའི་བྱིན་རླབས་ཀྱི་སྒོ་འཕྱེད་ཙམ་དུ་ཡབ་དང་ཐུན་མོང་བའི་རྫོགས་རིམ་གྱི་སྐབས་སུ་འཆད་པར་འགྱུར་རོ། ། གཉིས་པ་ནི་རྒྱ་མཚོའི་ཚུལ་གྱི་ཤེས་པར་འདོད་པའི་གང་ཟག་དེས་རྒྱ་མཚོ་ག་ལ་བ་དེར་བགྲོད་པའི་ལམ་གྱི་ཚུལ་རྣམས་ལེགས་པར་བསྟན་ནས། དེས་ལམ་དེར་ཞུགས་ནས་ཕྱིན་པས་མཐར་རྒྱ་མཚོ་ཆེན་པོ་ཇི་ལྟ་བ་མངོན་སུམ་དུ་རྟོག་པར་འགྱུར་བ་བཞིན་ནོ། ། དེ་ཡང་དཔེ་གསུམ་གྱིས་དོན་གཅིག་མཚོན་པ་ནི། བཤན་པ་སྲོག་གི་གནད་ལ་མཁས་པ། ཤིང་མཁན་ཤིང་གི་གནད་ལ་མཁས་པ། སྒྱུ་མ་མཁན་འཁྲུལ་འཁོར་གྱི་གནད་ལ་མཁས་པའི་དཔེས་རྣལ་འབྱོར་པ་ལམ་གྱི་གནད་ལ་མཁས་པ་མཚོན་པ་ཡིན་ཅིང༌།
དེ་ཡང་རྒྱུད་སྡེའི་འོག་མ་གསུམ་སོགས་སུ་མ་བཤད་པའི་ཐུན་མོང་མ་ཡིན་པའི་གནད་ནི་རྡོ་རྗེ་ལུས་ཀྱི་རྩའི་གནད་རྣམས་ཡིན་ལ། དེ་དག་ལས་ཀྱང་མཆོག་ཏུ་གྱུར་པ་དབུ་མའི་གནད་ལ་མཁས་པར་བསྣུན་པས་ལྷན་སྐྱེས་ཀྱི་ཡེ་ཤེས་བདེ་བླག་ཏུ་འཆར་བའོ། ། དེ་ལ་དང་པོ་རླུང་དབུ་མར་སྡུད་པའི་རྣལ་འབྱོར་དང༌། འདུས་ནས་ཇི་ལྟར་བསྒོམ་པའོ། ། དང་པོ་ནི་ལུས་རྣམ་སྣང་གི་ཆོས་བདུན་དང་ལྡན་པའི་ལུས་གནད་བཅས་ལ། རང་གི་ལུས་ཀྱི་དབུས་སུ་རྩ་དབུ་མ་ཡར་སྣ་སྤྱི་བོར་ཟུག་པའི་སྣེ་མོ་ཧཾ་ཡིག་དཀར་པོ་ཐུར་བསྟན་རྐང་པ་སྤྱི་གཙུག་ཏུ་ཟུག་པ་ལྟ་བུའི་མགོ་བོ་རྩ་ནང་དུ་ཆུད་པའི་ཚུལ་གྱིས་བཀག་པ། མར་སྣ་ཁྲིད་ཡིག་ལ་གསང་གནས་སུ་ཟུག་པར་གསུངས་ཀྱང་འདིར་བླ་མའི་གསུང་རྒྱུན་ལ་ལྟེ་འོག་སོར་བཞིའི་ཐད་དུ་སླེབས་པ། རོ་རྐྱང་གཉིས་དང་བཅས་པ་གོང་དུ་བཤད་པ་བཞིན་གསལ་གདབ་རླུང་རོ་དགུ་ཕྲུགས་སུ་བུས། འོག་རླུང་ཕྱེད་འཐེན་གྱི་ཐོག་སྟེང་རླུང་རྫོགས་པར་མནན། སླར་འོག་སྒོ་འབྱེད་འཛུམ་གསུམ་བྱས་ནས་འོག་རླུང་རྫོགས་པར་དྲངས་ལ་ཁ་སྦྱར་དུ་བཟུང༌།
ལྟེ་བའི་རྩ་གསུམ་འདུས་པའི་སྣེ་མོ་སྦུབས་སྟོང་གཅིག་ཏུ་གྱུར་པའི་ནང་དུ་ཙཎྜ་ལཱིའམ་གཏུམ་མོ་རྃ་ཡིག་གི་རྣམ་པ་ཅན་ཆེ་ཆུང་རིལ་མ་ཙམ་པ་མེའི་རང་བཞིན་ཅན། རྩེ་མོ་ནས་མེ་ལྕེ་དྭངས་ལ་གསལ་བ་ཚ་རེག་བཟོད་པར་དཀའ་བ་ཅུང་ཟད་འབར་བར་སེམས་གཏད་ལ་ཐུན་རེར་བུམ་ཅན་བརྒྱ་ཕྲག་གམ་ཉེར་གཅིག ཐ་མ་ཡང་བཅུ་གཅིག་ཙམ་འཛིན། བུམ་ཅན་རེ་རེ་ཡང་ཐུན་སྟོད་དུ་མེ་དམིགས་དང་མཐར་ལྟ་ཐོག་ཏུ་ཅུང་ཟད་རེ་བཞག་པ་ནི་མུ་སྟེགས་བྱེད་སོགས་ཀྱི་གཏུམ་མོ་ལས་ཁྱད་པར་དུ་འབྱེད་པའི་ཚུལ་ཡིན་ལ་དེ་ནི་དང་པོ་མེ་གསོ་བའི་དམིགས་པ་ཡིན་པས་ནན་ཏན་བྱ། ཐོག་མ་ནས་མེ་ཆེར་འབར་བར་སེམས་བཟུང་ནས་དམིགས་པ་འབྱམས་ཏེ་ཡོན་ཏན་སྐྱེ་བུལ་བ་ཡིན་ནོ། ། བསམ་མི་ཁྱབ་སོགས་འཕྲོས་བསྐྱར། ཉི་ཤུ་པ་རྫོགས། ༈ །ཉེར་གཅིག་པར། ཕྲ་བ་ལ་སེམས་འཛིན་པ་ནི་རང་ལྷ་སྐུར་གསལ་བ་ཇེ་ཆུང་དུ་གྱུར་ནས་མཐེབ་སོར་ཙམ་པ་དང་ལུས་དཀྱིལ་རྣམས་ཀྱང་སྤུ་ཤད་ཀྱིས་བྲིས་པ་ཙམ་ལ་སེམས་བཟུང༌། དེ་ནས་བར་རྣམས་བསྐྱར་ཆོས་ཐོག
ཤིང་མཁན་ཤིང་གི་གནད་ལ་མཁས་པའི་དཔེ་ནི། རྒྱ་གར་ལྷོ་ཕྱོགས་ཌཱ་ཀི་ཏ་ཞེས་བྱ་བར་ཤིང་གི་རིགས་གཅིག་ལ་མོན་པ་སྟྭ་གྲི་ཐོགས་པ་བརྒྱ་ཕྲག་མང་པོས་བཅད་ཀྱང༌། ཕྱོགས་གཅིག་ནས་ཇི་ཙམ་བཅད་ཀྱང་ཕྱོགས་གཞན་ནས་སྐྱེ་བས་གཅོད་མི་ནུས་པ་ཞིག་ཡོད་པར། དེ་ལ་ཤིང་མཁན་ཤིང་གི་གནད་ཤེས་པ་གཅིག་གིས་ཤིང་ལ་ཆུ་རྒྱུ་བའི་གནད་ཆེ་བ་གཅིག་ཏུ་ཁབ་ཙམ་གྱིས་གཟེར་ཕྲ་མོ་ཞིག་བཏབ་པས་རིང་པོར་མི་འགྱང་བར་བསྐམ་ནས་རང་འགྱེལ་དུ་འགྲོ་བ་ཡིན། དཔེ་དེ་བཞིན་དུ་རྣལ་འབྱོར་པ་བསྒོམ་པའི་གནད་ལ་མཁས་པར་བྱ་དགོས། དེ་ཡང་གཞི་ཆོས་ཅན་འཁོར་བའི་གནད། ལམ་བསྒོམ་པའི་གནད། འབྲས་བུ་སངས་རྒྱས་ཀྱི་སའི་གནད་རྣམས་སུ་ཡོད་པ་ལས། དང་པོ་ནི། འཁོར་བའི་གནད་གང་དུ་སྐྱེ་འགྱུར་གྱི་ལས་ཀྱི་བག་ཆགས་རྣམ་ཤེས་ཀྱི་སྟེང་དུ་བསྒོམ་པས་ཚེ་སྔ་མ་ནས་འཆི་འཕོས་པའི་བར་སྲིད་ཀྱི་རྟེན་ལ་ལུས་རྟེན་འཚོལ་བའི་འདུན་པས་ཕ་མའི་ཀུན་སྦྱོར་མཐོང་བའི་ཚེ་མངལ་དུ་འཇུག་ཅིང༌།
དེར་ཞུགས་མ་ཐག་སྟོང་པའི་འོད་གསལ་མངོན་དུ་འཆར་ཡང་བསྒོམ་སྟོབས་ཀྱིས་ངོ་མ་འཕྲོད་པས་མཐར་དེ་ལས་ལྡང་བར་རྩམ་པའི་ཚེ་འོད་གསལ་དེ་ལ་འཛིན་པ་ཕྲ་མོ་ཞུགས་པར་བརྟེན། ཁུ་ཁྲག་གི་གོང་བུའི་དེའི་དབུས་རྩ་དབུ་མ་ཆགས། སྟོང་པ་ལ་འཛིན་པ་ཞུགས་པས་གཡས་སུ་རོ་མ། གསལ་བ་ལ་འཛིན་པ་ཞུགས་པས་གཡོན་དུ་རྐྱང་མ་རྣམས་ཆགས་པ། དེ་ལས་རིམ་གྱིས་རྣམ་རྟོག་ཇེ་རག་ཇེ་མང་དུ་འཕེལ་བས་ཀུན་རྟོག་གི་རྣམ་པ་མཐའ་ཡས་པ་རྒྱུ་བའི་རྩའི་གྲངས་ཇི་སྙེད་ཅིག་ཆགས་ཏེ་རིམ་བཞིན་མངལ་གྱི་གནས་སྐབས་ཡོངས་སུ་རྫོགས་པའི་ལུས་གྲུབ་པར་འགྱུར་རོ། ། གཉིས་པ་ལམ་བསྒོམ་པའི་གནད་ནི་སྔར་བཞིན་མེ་གསོ་བའི་དམིགས་པ་དེ་ཉིད་རྩེ་གཅིག་ཏུ་བསྒོམ་པས་ལྟེ་བ་དང་མཆན་འོག་སོགས་སུ་དྲོད་ཁོལ་བུར་སྐྱེ་བ་སོགས་ཀྱི་རྟགས་བྱུང་ན། མེ་དེ་ཉིད་ལས་ཆེར་འབར་བས་རྩ་གསུམ་གྱེས་མཚམས་ནས་རོ་རྐྱང་གཉིས་ཀྱི་ནང་དུ་ཡར་དམར་དེངས་ཀྱིས་འབར་བས་ལུས་ཀྱི་རྩ་ཁམས་སྙིགས་མ་ཐམས་ཅད་བསྲེག ཁམས་དྭངས་མ་ཐམས་ཅད་དངུལ་ཆུ་ལྟར་ཞུ་བ་རོ་རྐྱང་གཉིས་ནས་བབས་པ་རྩའི་སུམ་མདོ་གང་བ་མེ་དང་འཕྲད་པས་སླར་ཡང་མེ་ཆེར་འབར་དབུ་མའི་ནང་དུ་ཞུགས་ཏེ་སྙིང་གའི་འོག་སོར་བཞིའི་ཐད་ཙམ་དུ་མེ་ལྕེའི་རྩེ་མོས་སླེབས་པ། མེ་དེ་ཡང་ཚ་བ། དམར་བ།
གསལ་བ། མྱུར་བའི་ཁྱད་ཆོས་དང་ལྡན་པ་མེ་དེའི་ཚ་རིག་གིས་སྤྱི་བོའི་ཧཾ་ཡིག་ལས་ཁམས་དཀར་པོའི་རྒྱུན་འོ་རྐྱལ་ལ་ཁབ་ཀྱིས་བསྣུན་པ་བཞིན་སྐྱ་ཕྲོམ་ཕྲོམ་བབས། སྙིང་གའི་འོག་ཏུ་མེ་དང་འཕྲད་པས་མེ་དེ་ཉིད་སྔར་ལས་ཚ་བའི་རེག་བྱ་ཆེས་ཆེར་འབར། ལུས་སེམས་ལ་ལྷན་སྐྱེས་ཀྱི་བདེ་བ་ཆེན་པོ་བཟོད་པར་དཀའ་བ་བརྒྱལ་འགྲོ་བ་ཙམ་སྐྱེས་པར་བསམ་ལ་གོང་བཞིན་བུམ་པ་ཅན་བརྒྱ་རྩའམ་ཉེར་གཅིག བཅུ་གཅིག་སོགས་ཅི་ནུས་སུ་འཛིན། ཉེར་གཅིག་པ་རྫོགས། ༈ །ཉེར་གཉིས་པར་འགལ་འདུ་སྐྱོན་མེད་ལ་སེམས་འཛིན་པ་ནི། རང་ཕྱིའི་རྣལ་འབྱོར་མའི་སྐུ་ནམ་མཁའི་ཁམས་གང་བ་ཙམ་དུ་ཇེ་ཆེར་སོང་ཞིང་ལུས་དཀྱིལ་ཐམས་ཅད་སྤུས་བྲིས་པ་ལྟ་བུའི་ཇེ་ཆུང་དུ་སོང་བར་བསམ་ལ། ཕྱི་ནང་གཉིས་ཀར་སེམས་འཛིན། ཡང་ཕྱིའི་སྐུ་ཇེ་ཆུང་དུ་གྱུར་ཏེ་མཐར་མཐེབ་སོར་ཙམ་མམ།
ཡུངས་འབྲུ་ཙམ་དུ་གྱུར་ཞིང་ལུས་དཀྱིལ་རྣམས་ཇེ་ཆེར་ནམ་མཁའ་གང་བ་ཙམ་ལ་སེམས་བཟུང༌། དེ་ཡང་ཕྱིའི་སྐུ་ཆུང་བས་ལུས་དཀྱིལ་རྣམས་ནང་དུ་མི་ཆུད་པ་ལྟ་བུ་མ་ཡིན་པ་དཔེར་ན་རྒྱ་ཁབ་ཀྱི་བུག་པ་ཤིན་ཏུ་ཕྲ་བའི་ནང་ནས་ཡུལ་ཁམས་རྒྱ་ཆེ་བ་མཐོང་བ་ལྟ་བུ་འགལ་མེད་དུ་བསླབ། ཤིང་མཁན་ཤིང་གི་གནད་ལ་མཁས་པའི་དཔེའི་རྗེས་སུ་སྒྱུ་མ་མཁན་འཁྲུལ་འཁོར་གྱི་གནད་ལ་མཁས་པ་ནི། ཡུལ་རྒྱ་གར་དུ་རྒྱལ་པོ་ཙ་ཛ་དེ་བ་ཞེས་བྱ་བའི་ཕོ་བྲང་གི་སྒོར་ཤིང་གི་མི་རིང་རལ་གྲིའི་འཁྲུལ་འཁོར་རྒྱུན་མི་ཆད་དུ་བསྐོར་བ་དུ་མས་བསྲུང་བ་ལ། གཞན་ཐབས་ཚུལ་གང་གིས་ཀྱང་འཇུག་མི་ནུས་པར། སྒྱུ་མ་མཁན་འཁྲུལ་འཁོར་གྱི་གནད་ཤེས་པ་གཅིག་གིས་སྐུད་པ་ཕྲ་མོ་ཙམ་བཅད་པ་འཁྲུལ་འཁོར་རང་ཞིག་ཏུ་སོང་བས་བདེ་བར་འཇུག་ནུས། དཔེ་དེ་བཞིན་དུ་ཤེས་གསུང༌། བཤད་བསྐྱར་མའི་ཐོག ཡང་ན་རོ་རྐྱང་ནས་ཁམས་དྭངས་མའི་རྒྱུན་བབས་པས་རྩ་གཉིས་གང༌། དེ་ནས་མི་དམིགས་ཀྱི་སྤྲོས་པ་དོར་ཏེ་འོག་རླུང་ཤུགས་དྲག་ཏུ་གྱེན་དུ་དྲངས་པས་རོ་རྐྱང་ནས་བབས་པའི་ཁམས་ཐམས་ཅད་དབུ་མའི་ནང་དུ་ཡར་ལུད་ནས་མེར་གྱིས་ཁེངས་པས་བདེ་བ་ཆེན་པོའི་ཡེ་ཤེས་སྐྱེས་པར་བསམ།
འདི་ཁྲིད་ཡིག་ཆེན་མོའི་དགོངས་པ་ཡིན་པས་ཐུན་འཇུག་ཏུ་སྐབས་སུ་བྱ་ཞིང་གཙོ་བོ་གོང་གི་མེ་དམིགས་ལ་འབད་པར་བྱའོ། ། གཉིས་པ་རླུང་ལུས་ལ་བཅུག་ནས་བདེ་བ་སྒྲུབ་པ་དང༌། སེམས་ལ་བཅུག་ནས་སྟོང་པ་བསྒྲུབ་པ་གཉིས། དང་པོ་ནི། རང་གི་ལུས་ཀྱི་དབུས་སུ་རྩ་དབུ་མ་ཡར་སྣ་སྤྱི་བོ་ནས་མར་གུག་པ་སྨིན་མཚམས་སུ་ཁ་གཏད་པའི་སྣེ་མོར་ཆོས་འབྱུང་དམར་པོ་གདེངས་ཀ་ཕྱིར་བསྟན་པ། རྩ་བ་ཕྲ་བའི་ནང་དུ་བུག་པ་ཐལ་ལེ་ཡོད་པ་དབུ་མའི་རྩ་སྣེའི་ནང་དུ་ཆུད་པ། དབུ་མའི་མར་སྣ་གསང་གནས་ཀྱི་རྩ་བ་ནས་པདྨའི་ནང་དུ་གུག་པ། པདྨར་ཆོས་འབྱུང་དམར་པོ་གདེངས་ཀ་ཕྱིར་བསྟན་པའི་བུག་པ་དང་རྩའི་སྣ་སྤྲད་པ། དེ་ནས་སྨིན་མཚམས་ཀྱི་ཆོས་འབྱུང་ནང་དུ་ཐིག་ལེ་དཀར་པོ་སྔོ་མདངས་ཅུང་ཟད་ཆགས་པ། འོད་ཁ་དོག་ལྔ་ལྡན་འཕྲོ་བ་འདར་ཕྲི་ལི་ལི་གཡོ་བ་སྐད་ཅིག་ཀྱང་ལྟར་མི་བཟོད་པ་ལྟ་བུ་གཅིག་གསལ་བཏབ་ལ་དམིགས་པ་གཅིག་ཏུ་གཏད་པས་གནས་དེར་བདེ་བ་སྐྱེ་ཞིང་ཟ་བ་སོགས་ཀྱི་རྟགས་མ་བྱུང་བར་བསྒོམ།
དེ་ཉིད་ཆོས་འབྱུང་ནང་དུ་ཡར་ཞུགས་དབུ་མའི་གུག་མཚམས་ཀྱི་ནང་སྤྱི་བོའི་ཐད་དུ་སླེབས་པ་དང༌། ཡང་དེར་སྔར་བཞིན་སེམས་བཟུང༌། དེ་ནས་ཐིག་ལེ་དེ་ལས་ཁམས་ཤེལ་དཀར་གྱི་སྐུད་པ་ལྟ་བུ་སྐྱ་ནར་གྱིས་བབས་པའི་སྣེ་མོར་ཐིག་ལེ་མུ་ཏིག་གི་རྡོག་པོ་ལྟ་བུར་ཡོད་པ་གཅིག་མགྲིན་པའི་ཐད་དུ་སླེབས་པར་བསམས་ལ་དེར་ཐིག་ལེ་གཡོ་ཞིང་འཚེར་བར་སེམས་བཟུང༌། དེ་ནས་རིམ་བཞིན་སྙིང་ག ལྟེ་བ། གསང་བའི་ཆོས་འབྱུང་གི་ནང་མཚམས་སུ་རིམ་བཞིན་བབས་པར་བསམས་ལ་གནས་སོ་སོར་སེམས་བཟུང་ལ་ཡས་བབས་ཀྱི་དགའ་བཞི་བསྐྱེད། དེ་ནས་ཆོས་འབྱུང་གི་ནང་ནས་ཀྱང་ཕྱིར་སོར་དོ་ཙམ་དང་སོར་བཞི་ཙམ་དུ་ནར་གྱིས་འཕྱང་བར་བསམས་ལ་སེམས་བཟུང༌། བདེ་བ་ཆེ་དྲག་པས་འཛག་པ་སོགས་ཀྱི་ཉེན་བྱུང་ན་ཉམས་དང་བསྟུན་ལ་རིམ་བཞིན་ནང་དུ་སྡུད། ཡང་ཆོས་འབྱུང་གི་ནང་དང་ལྟེ་བ་ན་རིམ་བཞིན་སྤྱི་བོའི་ཐིག་ལེ་ལ་ཐིམ་པའི་བར་དུ་གནས་སོ་སོར་སེམས་བཟུང་ལ་མས་བརྟན་གྱི་དགའ་བཞི་བསྐྱེད། འཕྲོས་བསྐྱར་ཆོས་དཀྱུས་སུ་འཇུག
༈ །ཉེར་གསུམ་པར། ཕྱི་རོལ་ཡུལ་སྣང་ཐམས་ཅད་རྣལ་འབྱོར་མའི་སྐུར་ཤར་བ་ལ་དམིགས་ཏེ་སྐུ་མདོག་ཕྱག་མཚན་སོགས་རིམ་བཞིན་གསལ་བཏབ་ལ་སེམས་བཟུང༌། དེ་ནས་འཕྲོས་རྣམས་བསྐྱར་ཆོས་ཀྱི་སྒྱུ་མ་མཁན་འཁྲུལ་འཁོར་གྱི་གནད་ལ་མཁས་པའི་དཔེའི་མཐར། བཤན་པ་སྲོག་གི་གནད་ལ་མཁས་པ་ནི། སྲོག་ཆགས་ཆེ་བའི་རིགས་གསོད་པ་ལ་ཡན་ལག་སོགས་ལ་མཚོན་ཇི་ཙམ་བསྣུན་ཀྱང་འཕྲལ་དུ་མི་འཆི་ལ། བཤན་པ་སྲོག་གི་གནད་ལ་མཁས་པས་སྲོག་རྩ་ལྟ་བུར་མཚོན་ཕྲ་མོ་ཙམ་བཏབ་པས་དེ་མ་ཐག་སྲོག་འདོར་བར་བྱེད། འཕྲོས་བསྐྱར་ཆོས་ཐོག གཉིས་པ་རླུང་སེམས་ལ་བཅུག་ནས་སྟོང་པ་སྒྲུབ་པ་ནི། དབུ་མ་དང་ཡས་མས་ཀྱི་ཆོས་འབྱུང་རྣམས་སྔར་བཞིན་གསལ་གདབ་པར་ཁྲིད་ཡིག་ཆེན་མོ་སོགས་ལས་གསུངས་པ་ལྟར་རམ། བླ་མའི་གསུང་སྒྲོས་བཞིན་ཆོས་འབྱུང་མི་བསྒོམ་པར་དབུ་མའི་ཡས་མས་ཀྱི་སྣེ་གཉིས་སྨིན་མཚམས་དང་གསང་བའི་ཁར་ཐད་བཅད་ཀྱི་རྣམ་པར་ཡོད་པ་གང་རུང་གསལ་བཏབ་ལ་ཐོག་མར་སྨིན་མཚམས་སུ་ཆོས་འབྱུང་ནང་ངམ་དབུ་མའི་སྣེར་སྔར་ལྟར་ཐིག་ལེ་ཁ་དོག་ལྔ་ལྡན་ཕྲ་ཆེམ་ཆེམ་པ་འདར་ཕྲི་ལི་བ་ཞིག་གསལ་བཏབ།
དེ་ནས་སྤྱི་གཙུག་ཏུ་སྤོ་བ་དང༌། དེ་ལས་ཡས་བབས་དང་མས་བརྟན་གྱི་དགའ་བཞི་བསྐྱེད་པ་བཅས་གོང་བཞིན་བསྒོམ། དེ་ནས་སྤྱི་བོའི་ཐིག་ལེ་དེ་ལས་འོད་དང་ཐིག་ལེ་འཇའ་ཚོན་གྱི་རྣམ་པ་ཅན་དཔག་མེད་འཕྲོས། རང་ལྷར་གསལ་བའི་དབུ་ནས་རིམ་བཞིན་སྐུ་གཟུགས་ཐམས་ཅད་འཇའ་ཚོན་ཁ་དོག་ལྔ་ལྡན་གྱི་རྣམ་པར་བསྒྱུར། འོད་ཟེར་ཕྱིར་འཕྲོས་པ་སྣོད་བཅུད་ཐམས་ཅད་བདེ་བ་ཆེན་པོའི་རྣམ་རོལ་འཇའ་ཚོན་སྣ་ལྔའི་རང་བཞིན་བུན་ལོང་ལོང་བ་ཁྲ་ཤིག་ཤིག་པའི་རྣམ་པར་གྱུར། དེ་དག་ཀྱང་མཐར་ནམ་མཁའ་ལ་ཡལ་བ་བཞིན་བདེ་སྟོང་གི་ངང་དུ་མི་དམིགས་པར་བསམ་པའམ། ཡང་ན་དེ་ཐམས་ཅད་ཚུར་འདུས། རང་ལུས་འཇའ་ཚོན་དུ་གྱུར་པ་དང་བཅས་པ་ཐམས་ཅད་སྤྱི་བོའི་ཐད་ཀྱི་གཞིའི་ཐིག་ལེ་ལ་ཐིམ། དེ་ཉིད་ཀྱང་མི་དམིགས་པར་བསམ་པ་གང་རུང་གི་སྒོ་ནས་སྟོང་ཉིད་ལ་མཉམ་པར་བཞག ཚུལ་སྔ་མ་ལྟར་ལ།
དེ་ལྟར་རང་ལྷ་སྐུར་རྩ་ཐིག་ལེ་དང་བཅས་ལམ་གྱིས་གསལ་འདེབས་ཤིང༌། ཕྱི་མ་ལྟར་ན་སྟོང་པའི་ངང་ལས་རང་གི་སྨིན་མཚམས་ཀྱི་ཐད་དུ་ཐིག་ལེ་དེ་ཁྲ་ཆེམ་གྱིས་གྲུབ། དེ་ནས་རང་གི་ལུས་རྩ་དང་བཅས་པ་གྲུབ་པར་བསམ། དེ་གཉིས་གང་བྱས་ཀྱང་ཡང་སྨིན་མཚམས་སུ་ཐིག་ལེར་སེམས་བཟུང་བ། སྤྱི་བོར་སྤོ་བ་ཡས་མས་ཀྱི་དགའ་བཞི་བསྐྱེད་པ་རང་གཞན་ཐམས་ཅད་འཇའ་འོད་དུ་བསྒྱུར་བ། སྟོང་སྦྱང་རིམ་པ་གཉིས་གང་རུང་གིས་མི་དམིགས་པར་བཞག་པ་སོགས་སྔར་བཞིན་གྲངས་ཅི་མང་དུ་བསྒོམ། དེ་ལྟ་བུའི་རླུང་ལུས་ལ་བཅུག་པ་འདི་དམིགས་པས་ལུས་ཀྱི་ཁམས་སྙིགས་མ་ཐམས་ཅད་ཟད་ནས་ཁམས་དྭངས་མ་འབའ་ཞིག་གིས་ལུས་ཐམས་ཅད་རྒྱས་པར་འགྱུར་ཞིང༌། རླུང་སེམས་ལ་བཅུག་པའི་དམིགས་པས་ལུས་ཀྱི་ཁམས་ཀྱི་དྭངས་མ་རྣམས་སྟོང་གཟུགས་འཇའ་ལུས་ཀྱི་ངོ་བོར་བསྒྱུར་བ་བྱེད་པ་ཡིན་ནོ། ། དེ་ལས་གོམས་པ་ཆེར་གྱུར་པ་ན་ཀུན་འདར་གསང་སྤྱོད་ཀྱི་གོམས་པ་དེ་ཉིད་བརྟན་མི་བརྟན་གྱི་ཚད་ལེགས་པར་བཟུང༌། གང་ལ་ཡང་མི་འཇིགས་པའི་གདེངས་རྙེད་པ་ན་ཕྱོགས་ལས་རྣམ་པར་རྒྱལ་བའི་སྤྱོད་པ་སྤྱད་པས་པདྨ་ཅན་སོགས་མཚན་ལྡན་གྱི་ཕྱག་རྒྱའི་ཉེ་རྒྱུ་ལ་བརྟེན་ནས་མཆོག་གི་དངོས་གྲུབ་མྱུར་དུ་མངོན་དུ་བྱེད་པར་འགྱུར་རོ། །
འཕྲོས་བསྐྱར། ཉེར་གསུམ་པ་རྫོགས། ༈ །ཉེར་བཞི་པར་བསམ་མི་ཁྱབ་ཀྱི་བསྡུ་རིམ་གྱི་ངང་ནས་ཐུན་མཚམས་ཀྱི་ལྷ་སྐུར་ལངས། དེ་ནས་དངོས་གཞི་ཤེར་དབང་གི་ལམ་མཚོན་པའི་རྫོགས་རིམ་གྱི་རྣལ་འབྱོར་དང་ནང་གི་མཁའ་སྤྱོད་བསྒྲུབ་པ་བསམ་མི་ཁྱབ་ཐུན་མོང་མ་ཡིན་པའི་སྡུད་རིམ་གཉིས་པོ་གང་རུང་གི་ལམ་རེ་རེས་ཀྱང་འཆི་བ་འོད་གསལ་ཆོས་ཀྱི་སྐུའི་གོ་འཕང་ཐོབ་པར་བྱེད་པ་ཡིན་ན་ཡང་ལམ་གྱི་ཆད་མཐུད་ལྟ་བུའི་འདའ་ཀ་མའི་ཉམས་ལེན་འཕོ་བའི་རྣལ་འབྱོར་ཉམས་སུ་བསྟར་བ་ལ། ཡབ་ཡུམ་ཞལ་སྦྱོར་ལ་བརྟེན་པའི་འཕོ་བ་དང༌། ཡུམ་རྐྱང་ལ་བརྟེན་པའི་འཕོ་བ་གཉིས། དང་པོ་ནི་རང་ཐུན་མཚམས་ཀྱི་ལྷར་གསལ་བའི་སྐུའི་དབུས་སུ། རྩ་དབུ་མ་རག་དུང་མགོ་མཇུག་ལྡོག་པ་ལྟ་བུ་ཡར་སྣ་སྤྱི་གཙུག་ཚངས་བུག་ཏུ་ཟུག་ཅིང༌། མར་སྣ་ལྟེ་བར་འཁྱིལ་བའི་ཐད་དུ་སླེབས་པའི་མཚམས་ཉི་མའི་གདན་དམར་ཆི་ལེ་བ་གཅིག་གིས་སྙུག་ཚིག་ལྟར་བཀག་པ། དེའི་སྟེང་རྩ་ནང་དུ་རང་སེམས་རྣལ་འབྱོར་མའི་སྐུ་མཐེབ་སོར་ཙམ་པ་གཅིག་གསལ་བཏབ།
རང་གི་སྤྱི་བོའི་ཐད་ཀྱི་ནམ་མཁར་སེང་ཁྲི་པད་ཉི་འཇིགས་བྱེད་དུས་མཚན་གྱི་གདན་ལ་རྩ་བའི་བླ་མ་ཧེ་རུ་ཀའི་རྣམ་པ་ཅན་སྐུ་མདོག་ཨིནྡྲ་ནཱི་ལ་ལྟར་སྔོ་བ། ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པ། ཡུམ་རྡོ་རྗེ་རྣལ་འབྱོར་མ་གྲི་ཐོད་འཛིན་པ་ལ་འཁྱུད་པ། ཡབ་ལ་ཕྱག་རྒྱ་དྲུག་དང་ཡུམ་ལ་ཕྱག་རྒྱ་ལྔས་བརྒྱན་པའི་མཐའ་སྐོར་ཀུན་ཏུ་སྐྱབས་ཡུལ་ཐམས་ཅད་སྤྲིན་ཕུང་ལྟར་གཏིབས་པའི་ཡབ་ཡུམ་གཉིས་ཀྱི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ། དེ་ལས་འོད་ཟེར་འཕྲོས་པས་རང་བཞིན་གྱི་གནས་ནས་བསྒོམ་པ་ལྟ་བུའི་ཡེ་ཤེས་པ་སྤྱན་དྲངས་གཉིས་སུ་མེད་པར་བསམས་ལ། ཨོཾ་ཤྲཱི་ཙཀྲ་སམྦྷ་ར་ས་པཱ་རི་ཝཱ་རའམ། ཨོཾ་སརྦ་ཏ་ཐཱ་ག་ཏ་ས་པཱ་རི་ཝཱ་རའི་མཐར། མཆོད་སྔགས་བཏགས་པའི་ཉེར་སྤྱོད་ནང་མཆོད་དང་བཅས་པས་མཆོད།
ཆོས་དབྱིངས་རྣམ་དག་ངང་ལས་མ་གཡོས་ཀྱང༌། སོགས་ཅི་རིགས་པས་བསྟོད། དེ་ནས་ཚེ་འདིའི་གཉེན་འདུན་ལོངས་སྤྱོད་སོགས་འཁོར་བའི་ཕུན་ཚོགས་གང་ལ་ཡང་ཞེན་ཆགས་ཀྱི་འཁྲི་བ་ཐམས་ཅད་རྦད་ཆོད་དུ་བཏང་ལ། དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་ལྡན་བླ་མ་དམ་པ་རིན་པོ་ཆེ་ལ་གསོལ་བ་འདེབས་སོ། ། བདག་འཛིན་བློ་ཡིས་ཐོངས་པར་བྱིན་གྱིས་རློབས། ། དགོས་མེད་རྒྱུད་ལ་སྐྱེ་བར་བྱིན་གྱིས་རློབས། ། ལམ་མཆོག་འཕོ་བར་འབྱོངས་པར་བྱིན་གྱིས་རློབས། ། འཕྱུགས་མེད་མཁའ་སྤྱོད་བགྲོད་པར་བྱིན་གྱིས་རློབས། ། ཞེས་གསོལ་འདེབས་གྲངས་ཅི་རིགས་ཡིད་འཁུལ་ངེས་སུ་བརྗོད། དེ་ནས་རང་སེམས་རྣལ་འབྱོར་མ་དེ་ཉིད་བླ་མ་ཡབ་ཡུམ་གྱི་ཐུགས་ཀར་འཕོ་བ་ལ་རིངས་པས་འཕར་ལ་ཁད་པ་འཕུར་ལ་ཁད་པར་བསམ་ལ་ངག་ཏུ་ཨཱི།
ཞེས་བརྗོད་པས་རྣལ་འབྱོར་མ་དེ་རང་གི་སྤྱི་བོའི་བར་དུ་རྒྱང་གིས་བྱོན། ཧིཀ་ཅེས་དྲག་ཏུ་བརྗོད་པས་བླ་མ་ཡབ་ཡུམ་གྱི་ཐུགས་ཀར་སྐར་མདའ་འཕང་བ་བཞིན་དུ་འཕོས་པས་བླ་མའི་ཐུགས་དང་རང་སེམས་དབྱེར་མེད་དུ་འདྲེས་པར་བདེ་སྟོང་གི་ངང་དུ་ཆམ་གྱིས་བཞག མཐར་ཀཱ་ཧཱི་ཞེས་བརྗོད་པས་བླ་མའི་ཐུགས་ཀ་ནས་རང་སེམས་རྣལ་འབྱོར་མའི་སྐུ་ཟུར་དུ་བྱེ། ཚངས་བུག་ནས་ཞུགས་ཏེ་སྔར་བཞིན་ཉི་གདན་ལ་འཁོད་པར་བསམ། དེ་ལྟ་བུའི་ཚུལ་བརྒྱའམ་ཉེར་གཅིག་སོགས་ཅི་ནུས་སུ་ཉམས་སུ་བླངས། དམིགས་པས་དུབ་ན་བར་བར་དུ་གདངས་སྙན་པོ་དང་བཅས་པའི་སྒོ་ནས་གོང་བཞིན་གསོལ་གདབ་ཁ་ཤས་བྱ་བ་སྤེལ་མའི་ཚུལ་དུ་བྱ། ཐུན་མཐར་སྤྱི་བོའི་ཡི་དམ་ཡབ་ཡུམ་རང་གི་ཚངས་བུག་ནས་བྱོན་ཏེ་སྙིང་གར་བཞུགས་པ། ལྟེ་བའི་རང་སེམས་རྣལ་འབྱོར་མ་དང་ཡས་མས་སྤྱན་འགྲོས་ཀྱིས་གཟིགས་པས་གཉིས་ཀའི་ཐུགས་རྒྱུད་བདེ་བ་ཆེན་པོས་མཉེས་ཏེ་འོད་ཀྱི་རྣམ་པར་ཞུ་ལ་ཁད་དུ་གྱུར་པའི་སྐུ་ལས་འཆི་བ་མེད་པའི་བདུད་རྩིའི་རྒྱུན་བབས་པའི་སྐུ་ལུས་ཐམས་ཅད་མེར་གྱིས་གང༌། ཚངས་བུག་འོད་ཀྱི་རྡོ་རྗེ་རྒྱ་གྲམ་གྱིས་བཀག་པས་འཆི་མེད་ཚེའི་དངོས་གྲུབ་ཐོབ་པར་བསམ། ལྟེ་བའི་རྣལ་འབྱོར་མ་སྙིང་གའི་ཧེ་རུ་ཀའི་ཡབ་ཡུམ་ལ་བསྟིམ་པའམ།
ལྟེ་བར་ཞུགས་པ་གང་བདེ་བྱའོ། ། འཕྲོས་མདོར་བསྡུས་བསྐྱར། ཉེར་བཞི་པ་རྫོགས། ༈ །ཉེར་ལྔ་པར། ཡབ་ཡུམ་ཞལ་སྦྱོར་གྱི་འཕོ་བའི་ཡང་བསྐྱར་གྱི་སྔོན་དུ་འཕོ་བ་བྱེད་པའི་དུས་སྐབས་ཀྱང་གྱ་ཚོམས་སུ་འཕོས་ན་ལུས་ཀྱི་ལྷ་བཤིག་པའི་ཉེས་པ་འབྱུང་བར་གསུངས་པས་ཐོག་མར་འཆི་ལྟས་བརྟག་པ་གལ་ཆེ་བས་དེ་ཡང་རྒྱས་པར་གཞུང་གཞན་ནས་འབྱུང་བ་ལྟར་ཡིན་ལ། ཉེ་བའི་འཆི་ལྟས་མདོར་བསྡུས་ཉིན་གྲངས་དུ་མའི་བར་སྣ་བུག་གཡས་ནས་རླུང་བཏུད་མར་རྒྱུ་བ་དང༌། མིག་གི་ཡས་ལྕིབ་མནན་པས་འོད་ཁྱིལ་ཁྱིལ་བ་མི་འབྱུང་བ་དང༌། རྣ་བ་མནན་པས་སྒྲ་མི་འབྱུང་བ་དང༌། ལག་པའི་མཐེ་བོང་སྨིན་མཚམས་སུ་གཏད་ལ་ཉི་འོད་དུ་མཁྲིག་མར་བལྟས་པས་ཆད་པ་སོགས་ཡིན་ལ། དེ་ཡང་འཆི་ལྟས་བྱུང་མ་ཐག་འཕོ་བར་མི་བྱ་བར་འཆི་བ་བསླུ་བའི་ཆོ་ག་སྣ་ཚོགས་ཉམས་སུ་བླངས་ཤིང༌།
དེས་ཀྱང་བཟློག་པའི་རྟགས་མ་བྱུང་ན་རང་ལ་ཆགས་ཞེན་བསྐྱེད་པའི་ནོར་རྫས་ལོངས་སྤྱོད་ཐམས་ཅད་དངོས་སུ་གཏང་བའམ། འདི་དང་འདི་གཏང་སྙམ་པའི་ཡིད་ཀྱིས་བསྔོ་ཟིན་པར་བྱས་ལ་ཞེན་ཆགས་རྡུལ་ཙམ་ཡང་མེད་པར་བྱ། དེ་ནས་འཕོ་བའི་རྣལ་འབྱོར་ཉམས་སུ་ལེན་པར་བྱ་སྟེ་ཞེས་ཁྲིད་སྔ་མ་བསྐྱར། གཉིས་པ་ཡུམ་རྐྱང་ལ་བརྟེན་པའི་འཕོ་བ་ནི་གཞན་ཕལ་ཆེར་སྔར་ཡབ་ཡུམ་ཞལ་སྦྱོར་གྱི་སྐབས་སུ་བཤད་པ་དང་འདྲ་བ་ལ་ཁྱད་པར་ནི། དབུ་མའི་མར་སྣེ་ཆོས་འབྱུང་གྲུ་གསུམ་གཅིག་གི་ནང་དུ་དཔེར་ན་ཀོང་བུའི་ནང་དུ་སྡོང་བུ་གཙུག་པ་ལྟ་བུར་ཟུག་པའི་དབུ་མའི་མས་སྣར་རང་སེམས་ཐིག་ལེ་དམར་པོའི་རྣམ་པར་གསལ་འདེབས་པའམ་ཡང་ན་དབུ་མའི་མས་སྣ་ཟླ་དཀྱིལ་གྱིས་བཀག་པར་བསམ་པ་གང་བྱས་ཀྱང་རུང་ལ། བླ་མའི་གསུང་སྒྲོས་ལ་ཕྱི་མ་ཉིད་གཙོ་ཆེ་བར་མཛད། དེ་ལྟར་ན་ཟླ་བའི་སྟེང་དུ་རང་སེམས་འོད་དམར་པོའི་ཐིག་ལེ་འཕུར་ལ་ཁད་པ་ཞིག་ཏུ་བསམ། སྤྱི་བོའི་ནམ་མཁར་རྗེ་བཙུན་རྡོ་རྗེ་རྣལ་འབྱོར་མ་ལ་དཔའ་བོ་མཁའ་འགྲོ་སྐྱབས་ཡུལ་ཐམས་ཅད་ཀྱིས་བསྐོར་བ་མེ་ཏོག་གི་ཆར་བབས་ཤིང་འཇའ་འོད་ཀྱི་གུར་ཕུབ་པ་སོགས་མཁའ་སྤྱོད་ཀྱི་ཞིང་ཁམས་དངོས་ལྟ་བུར་མོས། ཡེ་ཤེས་པ་སྤྱན་དྲངས་ལ་བསྟིམ། ཨོཾ་བཛྲ་ཡོ་གི་ནཱི་ཞེས་མཚན་སྔགས་སྔོན་དུ་འགྲོ་བས་ཕྱི་ནང་གི་མཆོད་ཅིང་བསྟོད།
དུས་གསུམ་སངས་རྒྱས་ཐམས་ཅད་ཀྱི་ངོ་བོ་མཁའ་སྤྱོད་རྡོ་རྗེ་རྣལ་འབྱོར་མ་ལ་གསོལ་བ་འདེབས་སོ། ། སོགས་སྔར་བཞིན་གསོལ་བ་བཏབ་ཅིང་ཨཱི་ཧི་ཀའི་སྔགས་ཀྱི་འཕོ་བ་དང་ཀཱ་ཧིའི་འབེབས་པ་སོགས་སྔར་བཞིན་ཉམས་སུ་བླངས། དུས་རྒྱུན་དུ་ཧིཀ་སོགས་ཀྱི་སྔགས་མ་བརྗོད་པར་རྣམ་ཤེས་ཡར་འཕོ་བའི་ཚེ་འོག་རླུང་གྱེན་དུ་དྲངས། རྣམ་ཤེས་སྤྱི་བོ་ནས་ཡར་འཕོས་པ་དང་མཉམ་དུ་སྐེད་པ་ཡན་གྱི་ལུས་རྒྱབ་ཏུ་གྱེད་ཙམ་བྱ་སྟེ་རླུང་རྔུབ་པ་དང་བསྟུན། རྣམ་ཤེས་མར་ཕབ་ལ་ལྟེ་བར་གནས་ཚེ་རླུང་ཁ་སྦྱར་འཛིན་པའམ་མ་ཐུབ་ན་རང་བབས་སུ་བཞག དེ་ལྟ་བུའི་ཚུལ་གྱིས་ཉམས་སུ་བླངས་ན་རླུང་དང་བསྟུན་པ་དེ་ཐོག་མར་འབྱོངས་དཀའ་ཡང་འབྱོངས་ཕྱིན་བརྟན་པ་ཡིན་ལ་སྔགས་དང་བསྟུན་པའམ་འཕོ་བ་འབྱོངས་སླ་ཡང་བརྟན་དཀའ་བ་ཡིན་ནོ། ། འདི་དག་ནི་འཕོ་བ་སྦྱང་བའི་དབང་དུ་བྱས་ཀྱི་འཆི་ཁ་ལས་ལ་སྦྱར་བའི་ཚེ་གསོལ་གདབ་སྐབས་ལམ་མཆོག་འཕོ་བ་ཐོབ་པར་བྱིན་གྱིས་རློབས་ཞེས་བསྒྱུར་ཞིང༌། ཧིཀ་གི་སྒྲ་དང་བཅས་བླ་མའི་ཐུགས་ཀར་འཕོས་ནས་ཕཊཿཕཊཿཅེས་བླ་མ་དང་དབྱེར་མེད་པའི་ཡི་དམ་དག་པ་མཁའ་སྤྱོད་ཀྱི་ཞིང་དུ་གཤེགས་པར་བསམ། འཕྲོས་མདོར་བསྡུས་བསྐྱར། འཕོ་བ་འདི་གཉིས་དང་པོ་སྦྱོང་ཚུལ།
དེ་ནས་འཆི་ལྟས་བརྟགས་པ། མཐར་ལས་ལ་སྦྱོར་ཚུལ་བཤད་ན་བདེ་བ་ཡོད།

ཉེར་ལྔ་པ་རྫོགས། ༈ །ཉེར་དྲུག་པ་སྔོན་འགྲོ་ནས་ཐུན་མཚམས་ཀྱི་རྣལ་འབྱོར་བཅས་གསུང་བཤད་མདོར་བསྡུས་ཏེ་ཤར་གྱིས་བཏང༌། དེ་ལྟར་ཉམས་སུ་བླངས་པའི་འབྲས་བུ་ལ་གནས་སྐབས། མཐར་ཐུག་གཉིས་ལས་དང་པོ་ནི། ཕྲིན་ལས་བཞི་དང༌། གྲུབ་པ་ཆེན་པོ་བརྒྱད་སོགས་འགྲུབ་པར་འགྱུར་ཞིང༌། མཐར་ཐུག་ནི་མཁའ་སྤྱོད་ཆེན་པོའི་གོ་འཕང་མངོན་དུ་བྱེད་པའོ། ། དེ་ལྟ་བུ་ཚེ་འདིར་མ་ཐོབ་ཀྱང་འབྲིང་བར་དོ། ཐ་མ་སྐྱེ་བ་ཕྱི་མ། ཡང་ཐ་སྐྱེ་བ་བཅུ་དྲུག་ནས་ངེས་པར་འགྲུབ་པར་འགྱུར་རོ། ། དེ་ཡང་ཁྲིད་ཀྱི་ཚེ་ཐུན་བཞི་ངེས་ཅན་དང༌།
རྒྱུན་དུ་རབ་ཐུན་བཞི། འབྲིང་གསུམ། ཐ་མས་གཉིས་སམ། མ་མཐའ་ཐུན་རེ་ཆག་མེད་བྱ། ལོང་མ་བྱུང་བའི་ཚེ་བླ་མའི་རྣལ་འབྱོར་དང༌། སྡུད་རིམ་གཉིས། ཐུན་མོང་བྱས་པས་གོ་ཆོད་ཅིང༌། སེམས་འཛིན་ནི་བཟླས་པའི་ཚེ་བྱས་པས་ཆོག རྡོར་སེམས་ཀྱང་ཐུགས་དམ་གཞན་གྱི་སྐབས་བཏང་ཟིན་ན་འདིར་ངེས་པར་མི་དགོས། དེ་དག་ནི་ཚར་ཆོས་ཀྱི་རིམ་པའོ། །
ཉེར་དྲུག་པ་རྫོགས། ༈ །ཉེར་བདུན་པར་རྗེ་བཙུན་ཡབ་དང་ཐུན་མོང་བའི་རྫོགས་རིམ་རྩ་དབུ་མ་ཆེ་བའི་བཀའ་ཁྲིད་ལ་སྔ་དྲོ་ཆོས་ཉིད་དངོས་སུ་སྟོན་པའི་བྱིན་རླབས་གནང༌། ཕྱི་དྲོ་རྡོར་སེམས་བརྒྱུད་འདེབས་སྨོན་ལམ་བཅས་དཀྱུས་ལྟར་དང་ཀུན་སློང་བཅོས་ཤིང་གདམས་ངག་གི་ཆེ་བ་བརྗོད་པ་སྔོན་དུ་འགྲོ་བས་བླ་མ་དང་ཡི་དམ་ལ་ཕྱག་འཚལ་བར་མོས་ལ་གང་དྲིན་མ་དང༌། དཔལ་ལྡན་རྡོ་རྗེ་མཁའ་འགྲོ་མ་གཉིས་ཀྱི་རྗེས་ཟློས་མཎྜལ་ཚོམ་བདུན་མ་ཚར་གཅིག དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་རིན་པོ་ཆེ་ལ་གསོལ་བ་འདེབས་སོ། ། བྱིན་གྱིས་བརླབ་ཏུ་གསོལ། བདག་ལ་ཆོས་དབྱིངས་ཕྱག་རྒྱ་ཆེན་པོ་ད་ལྟ་ཉིད་དུ་རྒྱུད་ལ་སྐྱེ་བར་བྱིན་གྱིས་བརླབ་ཏུ་གསོལ། ཞེས་གསོལ་གདབ་ལན་གསུམ། ཡང་མེ་ཏོག་བཀྱེ་བསྡུ་བྱས་ལ་ཕྱག་འཚལ་མཎྜལ་གསོལ་གདབ་བཅས་སྔར་བཞིན་ཚར་གཉིས་ཀྱི་རྗེས་མར་མཎྜལ་རྒྱས་པ། དེ་རྗེས་སླར་ཡང་གསོལ་གདབ་ཚར་གཅིག་མཛད།
མེ་ཏོག་བཀྱེ་བསྡུ་ཡང་མཎྜལ་གྱི་གྲངས་བཞིན་ལན་གསུམ་མཛད། བླ་མས་ཕྱག་རྒྱ་བཅས་ཕྱོགས་མཚམས་བསྲུང༌། དངོས་གཞི་གོང་དུ་ཉམས་སུ་ལེན་པའི་སར་རྣལ་འབྱོར་གྱི་བདེ་བའི་སྟན་ལ་འཁོད། མདུན་དུ་བསྒྲུབ་པའི་མཎྜལ་ཚོམ་བུ་ལྔ་པ་གཅིག་དང་གཞན་ཡང་སྐུ་གསུང་ཐུགས་ཀྱི་རྟེན་བཀྲམ་ཞིང་འབྱོར་ན་མཆོད་པ་ཡང་བཤམ། གོང་དུ་བསྐྱེད་རིམ་གྱི་སྐྱབས་འགྲོའི་སྐབས་བཞིན་གནས་ཁང་གཞལ་ཡས་ཁང་གི་དབུས་སུ་སེང་ཁྲིའི་སྟེང་དུ་བླ་མ་སངས་རྒྱས་རྡོ་རྗེ་ཆོས་ཀྱི་རྣམ་པ་ཅན། དེའི་མཐའ་སྐོར་དུ་སྔར་བཞིན་ནམ་སྨིན་མཚམས་ཀྱི་ནམ་མཁར་གང་བདེར་བརྒྱུད་པའི་བླ་མ་དཔའ་བོ་རྡོ་རྗེ་ཆོས་ཀྱི་རྣམ་པ་ཅན། ཁྲི་དེའི་སྟེང་གི་ཤར་དུ་བདེ་མཆོག་སོགས་ཡི་དམ་གྱི་ལྷ་ཚོགས་ཐམས་ཅད་ཞལ་གཙོ་བོར་ཕྱོགས་པའམ་མདུན་གཟིགས་གང་བདེ། གཡས་སུ་རིགས་ལྔ་བསྐལ་བཟང་གི་སངས་རྒྱས་སྟོང་སོགས་ལོངས་སྤྲུལ་གྱི་སངས་རྒྱས་རྣམས། རྒྱབ་ཏུ་ཆོས་དཀོན་མཆོག་གསུང་རབ་གླེགས་བམ་གྱི་རྣམ་པ་གདོང་དར་ཁྲ་ཆེམ་མེ་བ། གཡོན་དུ་ཉན་རང་སོགས་ཐུན་མོང་བ་དང༌།
བྱང་སེམས་སོགས་ཐུན་མོང་མིན་པའི་དགེ་འདུན་གྱི་ཚོགས། དེ་དག་གི་མཐའ་སྐོར་དང་སྟེང་འོག་ངེས་མེད་དུ་སྐྱབས་ཡུལ་གཞན་ཐམས་ཅད་བསམས་ལ། ཕྱི་ནང་གསང་གསུམ་གྱི་མཆོད་པ་འདི་སྐབས་མཆོད་ལྷ་སྤྲོ་བ་མི་དགོས་གང་དྲིན་མ་དང༌། དཔལ་ལྡན་རྡོ་རྗེ་མཁའ་འགྲོ་མས་ཕྱག་འཚལ་ཞིང་བསྟོད། དེ་ནས་དུས་གསུམ་སངས་རྒྱས་ཐམས་ཅད་ཀྱི་ངོ་བོར་གྱུར་པ་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་ཡི་དམ་དཀྱིལ་འཁོར་གྱི་ལྷ་ཚོགས། དཀོན་མཆོག་རིན་པོ་ཆེ་རྣམ་པ་གསུམ་མཁའ་འགྲོ་ཆོས་སྐྱོང་སྲུང་མའི་ཚོགས་དང་བཅས་པ་ལ་གསོལ་བ་འདེབས་སོ། ། བདག་གི་རྒྱུད་བྱིན་གྱིས་བརླབ་ཏུ་གསོལ། ལྷན་ཅིག་སྐྱེས་པའི་ཡེ་ཤེས་དང༌། རིམ་པ་གཉིས་ཀྱི་རྟོགས་པ་ཁྱད་པར་ཅན་དུས་མྱུར་བ་ཉིད་དུ། ད་ལྟ་ཉིད་དུ།
འདུག་ས་འདི་ཉིད་དུ་སྐྱེ་བར་བྱིན་གྱིས་བརླབ་ཏུ་གསོལ། ཞེས་ལན་གསུམ་གྱིས་གསོལ་བ་བཏབ་མཐར་སྐྱབས་ཡུལ་རྣམས་མཐའ་ནས་རིམ་ནང་མ་ནང་མར་ཐིམ། རྗེས་རྩ་བའི་བླ་མ་ཡང་འོད་དུ་ཞུ་ནས་རང་ལ་ཐིམ་པར་བསམས་ལ་ལྟ་ཐོག་ཏུ་བཞག ཉེར་བདུན་པ་རྫོགས། ༈ །ཉེར་བརྒྱད་པར་རྡོར་སེམས་བསྒོམ་བཟླས་གོང་བཞིན་གྱི་མཐར་རྡོར་སེམས་རང་ལ་བསྟིམ་པའི་ལྟ་ཐོག་ནས་རང་རྣལ་འབྱོར་མའི་སྐུར་ལམ་གྱིས་གསལ་བའི་གནས་རྣམས་སུ་གོ་ཆ་བཀོད། ཕྱོགས་མཚམས་སྲུང་འཁོར་བསྒོམ་ལ་བཟླས་པ་ཅུང་ཟད་བྱས། ཉེར་བརྒྱད་པ་རྫོགས། ༈ །ཉེར་དགུ་པར་སྔོན་འགྲོ་རླུང་སྦྱོང་བ། བདག་བྱིན་གྱིས་བརླབས་པ། དབུ་མ་ཁ་འབྱེད་པའི་མན་ངག་དང་གསུམ།
དང་པོ་ནི། ལུས་ཀྱི་དབུས་སུ་རྩ་གསུམ་སྦུབས་སྟོང་གཅིག་ཏུ་གྱུར་པའི་མགྲིན་པ་ནས་གསུམ་དུ་དགྱེས་པའི་དབུས་མ་སྨིན་མཚམས་དང་གཞན་གཉིས་པོ་སྣ་བུག་ཏུ་ཟུག་པ། མར་སྣེ་ལྟེ་འོག་སོར་བཞིའི་ཐད་དུ་སླེབས་པ་ཟླ་དཀྱིལ་གྱིས་བཀག་པའི་སྟེང་དུ་དབུས་སུ་ནམ་མཁའི་རླུང་གི་རང་བཞིན་གྱི་ཏི་ལ་ཀ་སྟེ་ཐིག་ལེ་སྔོན་པོ། ཤར་དུ་རླུང་གི་ཐིག་ལེ་ལྗང་གུ། ལྷོར་སའི་རླུང་གི་ཐིག་ལེ་སེར་པོ། ནུབ་ཏུ་མེའི་རླུང་གི་ཐིག་ལེ་དམར་པོ། བྱང་དུ་ཆུའི་རླུང་གི་ཐིག་ལེ་དཀར་པོ། དེ་རྣམས་ཀྱང་རྩ་སྦ་ལྕག་ཙམ་དུ་བསྒོམ་ན་ཐིག་ལེ་སྲན་མ་ཙམ་དང་རྩ་མདའ་སྨྱུག་ཙམ་དུ་བསྒོམ་ན་ཐིག་ལེ་ཡུངས་ཀར་ཙམ་བསྒོམ། ཐམས་ཅད་གསལ་དྭངས་འཚེར་བའི་རྣམ་པ་ཅན་དུ་ལེགས་པར་གསལ་བཏབ། དེ་ནས་ཐུན་ཆེན་གཅིག་ལ་ནང་གསལ་གྱི་ཐུན་ཆུང་རེ་འབྱུང་བའི་དང་པོ་ལ་ཐོག་མར་རླུང་སྣ་བུག་གཡོན་ནས་རྒྱུ་བ་དང་འགྲིགས་ན་དངོས་གྲུབ་མྱུར་ཞིང་གཞན་ཡང་གཡས་དང་དབུས་སོགས་གང་ན་རྒྱུ་བརྟགས་ལ་དེ་དང་བསྟུན་པའི་དབུས་ཀྱི་ཐིག་ལེ་སྔོན་པོ་དེ་ལ་ནམ་མཁའི་རླུང་སྤོས་རེངས་ཀྱི་དུད་པ་ལྟར་སྔོ་ན་ར་ར་གྱེན་དུ་བྱུང༌།
རླུང་གཡོན་གཡས་གང་ནས་རྒྱུ་བའི་སྣ་བུག་དང་མཉམ་དུ་རྒྱུ་ན་དབུ་མ་ནས་ཐོན་ཕྱི་སོར་བཅུ་གཉིས་ཙམ་དུ་སྔོ་ཁྱིལ་སོང༌། ནང་དུ་རྒྱུ་བ་དང་བསྟུན་ནང་དུ་ཞུགས་དབུས་ཀྱི་ཐིག་ལེར་ཐིམ། དེ་ལྟ་བུའི་ཚུལ་གྱིས་འབྱུང་འཇུག་གནས་པ་གསུམ་གྲངས་གཅིག་ཏུ་བརྩིས་པ་ཉེར་གཅིག་བདུན་སོགས་གང་རིགས་ཀྱིས་རྩ་ལམ་སྦྱང་ནས་རྗེས་མ་རླུང་ནང་དུ་རྔུབས་པ་ཐིག་ལེར་ཐིམ་པར་བསམས་ལ་སྟེང་རླུང་མནན་འོག་རླུང་ཅི་བདེར་བཞག་ལ། ལག་གཡོན་གྲངས་འཛིན་གྱི་ཕྲེང་བ་མཉམ་བཞག་ཏུ་བཟུང་བ་གཡས་ཀྱིས་པུས་མོ་གཡས་གཡོན་གཉིས་སུ་རེག་ལ་ཡང་གཡས་ཀྱི་སྟེང་ཐད་དུ་སེ་གོལ་གཅིག་བརྡབ་ལ་རླུང་བཏང༌། དེ་ལྟ་བུ་བདུན་ནམ་བཅུ་གཅིག་ཙམ་བྱ། དེ་ནས་ཅུང་ཟད་ངལ་བསོ། ། ཉེར་དགུ་པ་རྫོགས། ༈ །སུམ་ཅུ་པར་སྔར་བཤད་པའི་དཔེ་གསུམ་གྱིས་དོན་གཅིག་སྟོན་པ་རྣལ་འབྱོར་པ་ལམ་གྱི་གནད་ལ་མཁས་དགོས་པར་གསུངས་པ་རྒྱས་པར་འཆད་པ་ལ། གཞི་ཆོས་ཅན་འཁོར་བའི་གནད་ནི་ལས་ཉོན་གྱི་གཞན་དབང་གིས་མའི་མངལ་ཁུ་ཁྲག་གི་ཐིག་པའི་དབུས་སུ་རྣམ་ཤེས་ཞུགས་པའི་འོད་གསལ་གྱི་སྐབས་སུ་སྔ་མའི་ལམ་བསྒོམ་སྟོབས་ཀྱིས་ངོ་ཤེས་ཤིང་ལམ་དུ་ལོང་ན་དེ་ཉིད་སྐྱེ་བ་སྤྲུལ་པའི་སྐུར་སངས་རྒྱས་པ་ཡིན་ལ། དེ་ཐ་མལ་དུ་ཤོར་ན་ཇི་ཞིག་ལྟར་ན།
དེ་ལས་ལྡང་མ་ཐག་དཔེར་ན་སྔར་ངོ་ཅུང་ཟད་ཤེས་ཀྱང་མ་འཕྲད་པར་ཡུན་རིང་སོང་བའི་མི་ཞིག་རྗེས་སུ་མཐོང་མ་ཐག་འདི་ནི་འདིའོ་ཞེས་ངོས་ཟིན་ལ་ཁད་པ་ལ་སྔ་མའི་ངེས་པ་མངོན་དུ་མ་གྱུར་པས་ངོས་འཛིན་མི་ནུས་པའི་སེམས་ཀློང་ཀློང་པོ་འཆར་བ་བཞིན་དུ་སྣང་བ་ཐམས་ཅད་འདི་ཞེས་འཛིན་མི་ནུས་ཀྱང་དེ་ལ་རྟོག་པ་ཡང་ཡང་ཞུགས་པའི་རྣམ་རྟོག་ཕྲ་མོ་ཞིག་སྐྱེ་ཞིང༌། དེ་ནི་བརྗོད་མེད་ལ་འཛིན་པ་ཞུགས་པས་དེ་ལ་བརྟེན་ནས་ཁུ་ཁྲག་མེར་མེར་པོ་དེའི་དབུས་ན་ཡར། རྩ་ཨ་ཝ་དྷཱུ་ཏིའམ། ཨ་ན་ཧ་སྟེ་གཞིག་ཏུ་མེད་པ་དང་ཀུན་འདར་མ་སོགས་མིང་ཇི་སྙེད་དུ་གསུང་བའི་རྩ་དབུ་མ་རྟ་རྔ་བརྒྱར་གཤགས་པ་ཙམ་ཆགས། དེ་ནས་རྟོག་པ་ཅུང་ཟད་རག་ཏུ་སོང་ནས་སྣང་བ་ཐམས་ཅད་སྟོང་སང་ངེ་བ་ཞིག་འདུག་སྙམ་སྟེ་སྟོང་པ་ལ་འཛིན་པ་ཞུགས་པས་གཡས་སུ་རོ་མ་དང༌། སྣང་བ་ཐམས་ཅད་གསལ་སེང་ངེ་བ་ཞིག་འདུག་སྙམ་སྟེ་གསལ་བ་ལ་འཛིན་པ་ཞུགས་པས་གཡོན་དུ་རྐྱང་མ་རྣམས་རིམ་པར་ཆགས། དེ་ནས་རྩ་འཁོར་ཐམས་ཅད་ལས་སྔོན་དུ་ལྟེ་བ་སྤྲུལ་པའི་འཁོར་ལོ་ཆགས་པ་ཡིན་ཏེ་ལྟེ་བའི་ཐད་ནས་དབུ་མ་ལས་ཕྱོགས་བཞིར་རྩ་འདབ་བཞི་ཆགས་པའི་དབུས་སུ་ནམ་མཁའི་རླུང་དང་ཁམས་ཀྱི་དྭངས་མའི་རང་བཞིན་གྲི་གུག་གི་སོ་ལྟ་བུ། ཤར་གྱི་འདབ་མར་རླུང་གི་རླུང་དབྱུག་པ་ལྟ་བུ། ལྷོའི་འདབ་མར་མེ་རླུང་ཚེག་དྲག་ལྟ་བུ། ནུབ་ཀྱི་འདབ་མར་ས་རླུང་ཐོང་གུག་ལྟ་བུ།
བྱང་གི་འདབ་མར་ཆུ་རླུང་ཐིག་ལེ་ལྟ་བུ། རྩ་འདབ་དེ་རེ་རེ་ལས་ཕྱིར་གཉིས་རེ་གྱེས་པའི་རྩ་འདབ་བརྒྱད་ལ་མདུན་ནས་གཡོན་སྐོར་དུ་ཨ་ཀ་ཙ་ཊ་ཏ་པ་ཡ་ཤ་སྟེ་ཁམས་ཀྱི་དྭངས་མ་ཡིག་འབྲུ་བརྒྱད་ཀྱི་རྣམ་པར་གནས་པ་དེ་རེ་རེ་ལས་འབྱུང་བ་ལྔའི་རླུང་ཆ་མཉམ་རེ་རེ་རྒྱུ། འདི་དང་དུས་མཉམ་དུ་སྙིང་གའི་འཁོར་ལོ་ཡང་ཆགས། དེའི་ཕྱིར་རྩ་འདབ་བཅུར་གྱེས་པ་ལས་མདུན་ནས་གཡོན་སྐོར་དུ་རྩ་འདབ་དང་པོར་རྩ་བའི་ས་རླུང་སྟོབས་ཆེ་བ་གཅིག་དང་གཉིས་པ་ཡན་ལག་གི་རླུང་སྟོབས་ཞན་པ་གཅིག དེ་བཞིན་དུ་རྩ་བ་དང་ཡན་ལག་གི་འབྱུང་རླུང་ལྷག་མ་རྣམས་རྒྱུ། དེའི་ཕྱིར་རྩ་འདབ་བཅུ་གཉིས་སུ་གྱེས་པར་མདུན་ནས་སྔར་བཞིན་ཨ་ཨཱ། ཨི་ཨཱི། ཨུ་ཨཱུ། ཨེ་ཨཻ། ཨོ་ཨཽ།
ཨཾ་ཨཱཿསྟེ་དབྱངས་བཅུ་གཉིས་ལས་ཐུང་ངུ་དང་པོ་ལྔ་དང་ཨཱཿལས་ཕོ་རླུང༌། རིང་པོ་ལྔ་དང་ཨཾ་ལས་མོ་རླུང་རྒྱུ་ཞིང་དེ་ཡང་ཕོ་རླུང་ཐམས་ཅད་རོ་མ་དང༌། མོ་རླུང་ཐམས་ཅད་རྐྱང་མར་ཞུགས་པས་རླུང་ཐམས་ཅད་ཕན་ཚུན་དུ་ཐག་འཐག་པའི་སྣལ་རིས་བཞིན་དུ་རྒྱུ། དེའི་ཕྱིར་རྩ་འདབ་སུམ་ཅུར་གྱེས་པ་ལ་མདུན་ནས། ཀ་ཁ་ག་གྷ་ང་ནས་དྲོ་བའི་ཡི་གེ་བཞི་སྤངས་པའི་ཤ་ཥ་ས་ཧ་ཀྵའི་བར་དུ་གནས་པའི་སྡེ་པ་དྲུག་གི་སྡེ་པ་དང་པོ་ཀ་ཙ་ཊ་ཏ་པ་ཤ་རྣམས་ལས་ས་རླུང༌། ཁ་ཚ་ཋ་ཐ་ཕ་ཥ་རྣམས་ལས་ཆུ་རླུང༌། ག་ཛ་ཌ་ད་བ་ས་རྣམས་ལས་མེ་རླུང༌། གྷ་ཛྷ་ཌྷ་བྷ་ཧ་རྣམས་ལས་རླུང་གི་རླུང༌། ང་ཉ་ཎ་ན་མ་ཀྵ་རྣམས་ལས་ནམ་མཁའི་རླུང་རྣམས་རྒྱུ། དེ་ཡང་རྣམ་ཤེས་བཞོན་པ་པོ་དང་རླུང་བཞོན་པ་ལྟ་བུར་རྩ་ནང་རྣམས་སུ་རྒྱུ་བའི་ཡུལ་རྩའི་ཁྱད་པར་གྱིས་ཐོག་མ་ལྟེ་བའི་རྩ་རྣམ་རྟོག་རག་པ་ཡོད་ཀྱང་གསལ་བར་མི་འཆར་ལ།
སྙིང་གར་རྣམ་ཤེས་ཚོགས་དྲུག་རྒྱུ་བའི་རྩ་འཁོར་སོགས་སུ་སླེབས་པའི་ཚེ་སྔ་མ་ལས་གསལ་བར་འཆར་ཞིང༌། མགྲིན་པའི་མིང་ཚིག་གི་བརྗོད་པ་སྣ་ཚོགས་རྒྱུ་བའི་རྩར་ཞུགས་པའི་ཚེ་འདི་དང་འདིའོ་ཞེས་ཐ་སྙད་སོ་སོར་འཆར་བ་ཡིན་ནོ། ། དེ་ལྟར་གཞི་ཆོས་ཅན་འཁོར་བའི་གནད་འདི་ཉིད་ཐོག་མར་ངེས་པར་བྱ་བ་ནི་དཔེར་ན་སྨན་པ་མཁས་པས་དང་པོར་ནད་ངོས་འཛིན་པ་ལྟ་བུ། ཉིན་སྔ་མའི་ཡང་བསྐྱར་ཐོག རྡོར་སེམས་སྐབས་གཞན་དུ་སོང་ཟིན་ན་འདིར་འཇུག་པ་བདེ་བའི་ཁྱད་ཀྱིས་མ་བྱས་ཀྱང་འགལ་བ་མེད་པས་དེ་ལྟར་ན་ཚོགས་ཞིང་རྣམས་ལ་གསོལ་བ་བཏབ་སྟེ་དབང་བཞི་བླངས་ནས། ཚམ་རྔམ་སྔགས་ཀྱི་སྒོ་ནས་བསྲུང་བ་བྱ། དེ་ནས་སྐྱབས་ཡུལ་བསྡུས་བསྟིམ་གྱི་དམིགས་པའི་མཐར་ལྷ་སྐུར་ལངས། ཡང་བླ་མ་སངས་རྒྱས་རྡོ་རྗེ་ཆོས་ཀྱི་རྣམ་པ་ཅན་རིགས་བདག་ཏུ་བཞུགས་པར་གོང་བཞིན་གསོལ་གདབ་ཚར་གཅིག་དང་སྲུང་འཁོར་གྱི་རྣམ་པ་རྣམས་ཡིད་ལ་དྲན་ཙམ་བྱ། དེ་ནས་ཤར་གྱི་རླུང་གི་ཐིག་ལེ་ལྗང་གུ་ལ་དམིགས་ནས་རྩ་ལམ་སྦྱོང་བ་སྔོན་དུ་འགྲོ་བས་སྟེང་རླུང་མནན། སྔར་བཞིན་བུམ་ཅན་པུས་མོར་རེག་ཙམ་སེ་གོལ་བརྡབ་པ་ཅན་ལན་གཉིས་ཀྱི་བར་བཟུང་ལ་གཏད།
ངལ་གསོ་ཞིང་གསོལ་གདབ་སྲུང་འཁོར་གསལ་འདེབས་ཙམ་བྱ་བ་བཅས་སྔར་བཞིན་ལ། ལྷོའི་ས་རླུང་ལ་དམིགས་པས་ལམ་སྦྱངས་ཤིང་བུམ་ཅན་སྔར་ལྟར་ཚར་གསུམ་གྱི་བར་དང༌། ནུབ་ཀྱི་མེ་རླུང་ལ་བཞི། བྱང་གི་ཆུ་རླུང་ལ་ལྔ། དེ་གཉིས་ཀྱི་བར་དུ་ཡང་གསོལ་སོགས་སྔར་དང་འདྲ་བ་སྟེ་དེ་ཡན་གྱིས་ཐུན་ཆེན་གཅིག་གོ ། དེ་ཡང་ཉིན་མཚན་རེ་ལ་དེ་ལྟ་བུའི་ཐུན་ཆེན་དྲུག དེ་རེ་རེ་ལ་འབྱུང་རླུང་ནང་གསལ་གྱི་དབྱེ་བས་ཐུན་ཆུང་ལྔ་རེ་ཡོད་པའི་ཐུན་ཆེན་དང་པོའི་ནམ་མཁའི་རླུང་ལ་དམིགས་པའི་ཐུན་ཆུང་ལ་བུམ་ཅན་གཅིག་ལ་སེ་གོལ་བཅས་པའི་ལག་སྟབ་གཅིག་གི་ཡུན། རླུང་གི་རླུང་ལྔ་ཐུན་ཆུང་གཉིས། ས་རླུང་ལ་གསུམ། མེ་རླུང་ལ་བཞི།
ཆུ་རླུང་ལ་ལྔ། ཐུན་ཆེན་གཉིས་པའི་ཐུན་ཆུང་དང་པོར་སྔར་གྱི་ཐ་མའི་སྟེང་དུ་གཅིག་བསྣན་པའི་དབང་དུ་བྱས་ནས་དྲུག གཉིས་པ་ལ་བདུན། གསུམ་པ་ལ་བརྒྱད། བཞི་པ་ལ་དགུ། ལྔ་པ་ལ་བཅུ། ཐུན་ཆེན་གསུམ་པར་ཡང་དེ་སྟེང་དུ་གཅིག་བསྣན་ནས་ཐུན་ཆུང་དང་པོར་བཅུ་གཅིག་ནས་བཟུང་སྔར་གྱི་རིགས་འགྲེས། ཐུན་ཆུང་ལྔ་པར་བཅོ་ལྔའི་ཡུན། ཐུན་ཆེན་བཞི་པའི་ཐུན་ཆུང་དང་པོར་བཅུ་དྲུག་ནས་ལྔ་པར་ཉི་ཤུ། ཐུན་ཆེན་ལྔ་པའི་དང་པོར་ཉེར་གཅིག་ནས་ལྔ་པར་ཉེར་ལྔ།
ཐུན་ཆེན་དྲུག་པོའི་དང་པོར་ཉེར་དྲུག་ནས་ལྔ་པར་སུམ་ཅུ་སྟེ་ཉིན་མཚན་གཅིག་གི་དབང་དུ་བྱས་ཐུན་ཆེན་དྲུག་རྫོགས། ༈ །ཉིན་གཉིས་པའི་ཐུན་ཆེན་དང་པོའི་ཐུན་ཆུང་དང་པོར་སོ་གཅིག་སོགས་སྔར་གྱི་རིགས་འགྲེ་སྦྱར་བ་ཐུན་ཆེན་དྲུག་གི་ཐུན་ཐ་མར་དྲུག་ཅུའི་ཡུན་དུ་འཕེལ་བས་མཚོན་པར་བྱས་ཏེ། ཉིན་ཞག་ལྔའི་སྐབས་སུ་བརྒྱ་དང་ལྔ་བཅུ་དང༌། རིམ་པས་ཉིན་ཞག་བཅོ་ལྔའི་བར་དུ་ཉམས་སུ་བླངས་པས་ཉིན་ཞག་བཅོ་ལྔའི་ཐུན་ཆུང་ཐ་མར་བུམ་ཅན་གཅིག་ལ་བཞི་བརྒྱ་ལྔ་བཅུའི་ཡུན་ཐུབ་པ་དབང་པོ་རབ་དང་འབྲིང་གི་ཉིན་དང་པོའི་ཐུན་དང་པོར་རླུང་ལྔ་པོ་རེ་རེ་ལ་སེ་གོལ་སོགས་རེ་རེའི་ཡུན། ཐུན་གཉིས་པའི་རླུང་ལྔ་རེ་རེ་ལ་གཉིས་རེའི་ཡུན་སོགས་ཐུན་ཆེན་རེར་གྲངས་རེ་བསྣུན་ཏེ་ཉིན་ཞག་བཅོ་ལྔར་ཉམས་སུ་བླངས་པས་བཅོ་ལྔའི་ཐུན་ཐ་མར་དགུ་བཅུའི་ཡུན་ཐུབ་པ། དབང་པོ་འབྲིང་དང་ཐ་མ་ནི་ཉིན་ཞག་དང་པོའི་ཐུན་ཆུང་ཐམས་ཅད་ལ་རེ་རེའི་ཚད། ཉིན་ཞག་གཉིས་པར་ཐུན་ཆུང་ཐམས་ཅད་ལ་གཉིས་རེའི་ཚད་དེ་ཉིན་ཞག་རེར་གྲངས་རེ་རེ་བསྣན་པས་བཅོ་ལྔའི་ཐུན་ཐ་མར་གྲངས་བཅོ་ལྔའི་ཡུན་དུ་ཐུབ་པ་ནི་དབང་པོའི་ཐ་མ་སྟེ། དེ་དག་ནི་སྔོན་འགྲོ་རྩ་ལམ་སྦྱོང་བའི་དམིགས་པའོ། ། གཉིས་པ་བདག་བྱིན་རླབས་ཀྱི་དམིགས་པ་ནི། རང་གི་ལུས་ཀྱི་དབུས་ལྟེ་བའི་འོག་ནས་རྩ་གསུམ་སོ་སོར་གྱེས་ཤིང༌།
ལྟེ་བའི་རྩ་འཁོར་གྱི་ཐད་དུ་གསུམ་ཀ་སྦུབས་སྟོང་གཅིག་ཏུ་གྱུར། ཡང་དེ་ནས་རྩ་གསུམ་སོ་སོར་གྱེས་པའི་སྤྱི་བོ་བདེ་ཆེན་འཁོར་ལོའི་ཐད་དུ་ཡང་རྩ་སྤུབས་གཅིག་ཏུ་གྱུར་ཞིང༌། དེ་ནས་དབུ་མའི་སྣེ་མི་མངོན་པར་རོ་རྐྱང་གི་སྣ་གཉིས་སྦ་ལྟར་གུག་པ་སྣ་བུག་གཉིས་ལ་ཟུག་པ་རྐང་མཐིལ་གཉིས་སུ་ཡྃ་མྃ་ཛྷཻཾ་གང་རུང་བསྒོམ་པར་བཤད་ཅིང་བླ་མའི་གསུང་རྒྱུན་ལ་ཕྱི་མ་ལྟར་མཛད་པས་ཛྷཻཾ་དམར་པོ་མེའི་རང་བཞིན་ཅན་དམར་ཧུ་རེ་བ་རེ་རེ་བསྒོམ། སུམ་མདོར་རླུང་དཀྱིལ་ལྗང་ནག་གཞུ་དབྱིབས་གཡོ་ཞིང་འཚུབས་པ། སྤྱི་བོའི་ཐད་དུ་ཁ་སྦུབས་གཅིག་ཏུ་གྱུར་པའི་ནང་དུ་ཧཾ་དཀར་པོ་མགོ་ཐུར་བསྟན། དེའི་སྟེང་དུ་ལྟག་པའི་རླུང་དཀྱིལ་གཞུ་དབྱིབས་ལྗང་ནག་སྲན་མ་བཀས་པ་ལྟ་བུ་རྣམས་ལེགས་པར་བསམ། དེ་ནས་རྐང་སོར་དང་སྒྱིད་པ་བརྐྱང་བསྐུམ་དྲག་ཏུ་བྱས་པས། རྐང་མཐིལ་གཉིས་ཀྱི་ཡི་གེ་ལས་མེ་འབར་རྐང་པ་དང་བརླའི་རྩ་བོ་ཆེ་བརྒྱུད་སུམ་མདོའི་རླུང་དཀྱིལ་ལ་ཕོག་པས་རླུང་གཡོས། དེ་ལས་མེ་རླུང་འདྲེས་པ་ཆེར་འབར། དབུ་མའི་མར་སྣེའི་ཨ་ལ་ཕོག
དེ་ཡང་མེ་འབར་དབུ་མ་ཕྲ་བས་འཇུག་མ་ནུས་པར་རོ་རྐྱང་གཉིས་ནས་གྱེན་དུ་རྩ་ཕྲ་ལ་གཞི་སྦོམ་པ་གཟུགས་མོ་བྱི་དུར་གྱི་དབྱིབས་ལྟར་འབར་བར་བསམ་ལ་འོག་རླུང་དལ་བུས་འཐེན། དེ་ནས་སྟེང་རླུང་རྒྱུད་གཅིག་ལ་རྔུབ་ཆུང་དྲག་པོ་གསུམ་བྱས་ཏེ་མནན་པས་སྤྱི་བོའི་ལྟག་པའི་རླུང་དཀྱིལ་ལས་ཐུར་དུ་རླུང་གཡོས་པས་རོ་རྐྱང་གི་མེའི་རྩེ་མོ་ཐུར་དུ་བརྡས་པར་བསམས་ལ་ལྟེ་འོག་ཏུ་ཁ་སྦྱར་ཅི་ཐུབ་འཛིན། སུམ་ཅུ་པ་རྫོགས། ༈ །སོ་གཅིག་པར་དེ་ལྟར་ཉམས་ལེན་ལ་བརྩོན་པས་ལྟེ་བ་དང་མཆན་འོག་སོགས་སུ་དྲོད་ཚ་ཚིལ་ལེ་བ་སྐྱེ་ཞིང་རིམ་གྱིས་རླུང་ལུས་ལ་ཆུད་པའི་མཐུས། ལུས་ལ་གཏུམ་མོ་ཡེ་ཤེས་ཀྱི་མེ་དྲོད་ཆེར་རྒྱས་པ་ལ་བརྟེན་ནས་བདེ་ཆེན་གྱི་ལུས་པོར་སྐྱེ་ཞིང༌། ལུས་ཤིང་བལ་ལྟར་ཡང་བ་ཡོད་དུ་མི་ཚོར་བ་འབྱུང༌། དེ་ལ་ཡུན་བསྲིངས་ཏེ་གོམས་པས་མཚོན་བྱེད་དཔེའི་ཡེ་ཤེས་ལྟ་བུའི་ཉམས་སྐྱེ་ཞིང༌། དེ་ནས་དུ་བ། སྨིག་རྒྱུ། མེ་འཁྱེར།
མར་མེ། འོད་ཕུང༌། ཉི་མ། ཟླ་བ། སྒྲ་གཅན་ཏེ་ལུས་སྟོད་ཡོད་ལ་སྨད་མེད་པའམ་ཟླ་བ་ནག་པོ་འཇིགས་སུ་རུང་བའི་རྣམ་པ། དེ་ནས་རེ་ཁཱ་ནག་པོ་སྟེ་ནམ་མཁའ་ནས་ཞགས་པ་ནག་པོ་ཐུར་དུ་བརྐྱངས་པ་ལྟ་བུའི་འོད་གསལ་གྱི་རྟགས་རྣམས་འཆར་བར་འགྱུར་བ་ནི་སྨོན་ལམ་ལས། ལུས་སེམས་རྩ་ལ་དྲི་ཞོན་ཞུགས་པ་ཡིས། ། བདེ་བ་མཆོག་གིས་བདག་རྒྱུད་ཚིམ་པར་ཤོག ། ཅེས་གསུངས་པ་ལྟར་རོ། ། གསུམ་པ་རྩ་དབུ་མ་ཁ་དབྱེ་བའི་རྣལ་འབྱོར་དངོས་ནི།
རྩ་སོགས་གཞན་སྔར་དང་འདྲ་བ་ལ་ཁྱད་པར་ནི་ལྟེ་བའི་རྩ་སྦུབས་གཅིག་ཏུ་གྱུར་པའི་ཐད་རྩ་འདབ་བརྒྱད་ལ་ཨ་ཀ་ཙ་ཊ་ཏ་པ་ཡ་ཤ་དེ་ལས་རྩ་འདབ་ལྔ་བཅུ་ང་དྲུག་ཏུ་གྱེས་པར་ཀཱ་ལི་སོ་བཞི་ཨཱ་ཨཱི་སོགས་དབྱངས་རིང་པོ་དྲུག ཨ་ཨཱ་སོགས་དབྱངས་རིང་ཐུང་བསྡོམ་པ་བཅུ་དྲུག་རྣམས་ངོ་བོ་ཁམས་རྣམས་ཀྱི་དྭངས་མ་ལ་རྣམ་པ་ཡི་གེའི་གཟུགས་སུ་བསྒོམ། དབུ་མའི་མར་སྣེའི་ཨཾ་གི་ཐིག་ལེའི་ནང་དུ་ཐ་མལ་གྱི་གཏུམ་མོའི་ངོ་བོ་ཀྵུཾ་དམར་པོ་མགོ་གྱེན་བསྟན། སྤྱི་བོའི་ཧཾ་ཡིག་གི་ཐིག་ལེར་འོད་ཀྱི་གཏུམ་མོའི་ངོ་བོ་ཀྵུྃ་དམར་མོ་མགོ་ཐུར་བསྟན་ཅིག་བསམ་རྐང་མཐིལ་གྱི་ཡི་གེ་ལས་མེ་སྦར་བ་ནས་སྟེང་རླུང་གིས་མེ་ཐུར་དུ་བརྡས་པར་བསམ་པའི་བར་སྔར་བཞིན་གྱི་ངང་ནས་བུམ་ཅན་བཟུང་བས་མེ་ལྕེ་རྩ་འཁོར་ཐམས་ཅད་དུ་ཁྱབ་པར་འབར། རྩ་ཁམས་སྙིགས་མ་ཐམས་ཅད་བསྲེག་ཅིང་དྭངས་མ་ཐམས་ཅད་རྒྱས་པར་བྱས། དེ་ནས་ཨཾ་ཡིག་སྟེང་འོག་གི་རླུང་གཉིས་ཀྱི་ཆེར་སྦར་བས་ཐ་མལ་གྱི་གཏུམ་མོ་ཀྵུྃ་དམར་པོ་ལས་མེ་ལྕེ་ཚ་ལ་མྱུར་བ་འབར་དབུ་མ་ནས་ཐོགས་མེད་དུ་ཞུགས། སྙིང་གར་སླེབས་པ་དང་དེའི་ཚ་ཟེར་གྱིས་བསྐུལ་ཏེ་སྤྱི་བོའི་འོད་ཀྱི་གཏུམ་མོ་ལས་མེ་ལྕེ་ཐུར་དུ་འབར། སྙིང་གར་མེ་གཉིས་དམར་ཁྲུག་གི་འདྲེས་པ་དམིགས་ལ་བུམ་ཅན་ཁ་སྦྱར་ཅི་ཐུབ་འཛིན། ཐུན་མཐར་བུམ་པ་ཅན་གསུམ་ཙམ་ལ་འོད་ཀྱི་གཏུམ་མོ་སྦར་བའི་ཚབ་ཏུ་སྤྱི་བོའི་ཧཾ་ཞུ་ནས་བྱང་སེམས་ཀྱི་རྒྱུན་བབས་སྙིང་གའི་ཐད་དུ་ཐ་མལ་གྱི་གཏུམ་མོའི་མེ་དང་འཕྲད་པས་སོར་སྒྲ་དང་བཅས་འདྲེས་པའི་འབར་འཛག་གི་དམིགས་པ་བསྒོམ། མེ་དམིགས་ཀྱི་བུམ་ཅན་ཐམས་ཅད་ཀྱི་སྟོད་དུ་རང་གི་དམིགས་པ་གང་ཡིན་པ་དང་མཐར་འཛིན་མེད་དུ་འཇོག་པའི་བདེ་སྟོང་ཟུང་འཇུག་འོད་གསལ་ཕྱག་རྒྱ་ཆེན་པོའི་ཡེ་ཤེས་ལ་ཉེ་རྒྱུའི་གྲོགས་དང་བཅས་ཏེ་གོམས་པ་མཐར་དབྱུང་བར་བྱའོ།
འདི་ནི་སྨོན་ལམ་ལས། ཐ་མལ་འོད་ཀྱི་གཏུམ་མོ་མཛེས་ལྡན་མ། ། དྷཱུ་ཏིར་འཛུམ་དཀར་བཞད་པའི་རོལ་རྩེད་ཀྱིས། ། ཧཾ་ཡིག་གཞོན་ནུ་ཡོངས་སུ་མཉེས་བྱས་པས། ། ཟུང་འཇུག་བདེ་བ་ཆེན་པོའི་ས་ཐོབ་ཤོག ། ཅེས་པའི་དགོངས་པ་མཐར་ཐུག་པའོ། ། སོ་གཅིག་པ་རྫོགས། ༈ །སོ་གཉིས་པར་རྩ་བའི་ས་བཅད་གསུམ་པ་ལམ་དེས་བསྒྲུབས་པའི་འབྲས་བུ་ནི། དེ་ལྟར་བསྒོམ་པས་ཐ་མལ་དང་འོད་ཀྱི་གཏུམ་མོས་ཁམས་ཀྱི་སྙིགས་མ་ཐམས་ཅད་བསྲེག དྭངས་མ་ཐམས་ཅད་རྒྱས་པར་བྱས་པས་ཇི་ཞིག་ན་ལུས་ཐམས་ཅད་ཁམས་དྭངས་མ་འབའ་ཞིག་གིས་གང་བས་ལྕགས་ལ་གསེར་འགྱུར་གྱི་རྩིས་རེག་པས་གསེར་དུ་བསྒྱུར་བ་ལྟར་ཐ་མལ་གྱི་ལུས་ཤིན་ཏུ་མ་དག་པའི་ཁམས་འདི་ཉིད་ཟག་མེད་འཇའ་ལུས་སུ་བསྒྱུར་ཞིང༌།
རླུང་སེམས་དབུ་མར་ཆུད་པ་ལ་བརྟེན་ནས་ལུས་ཀྱི་རྩ་གཞན་ཐམས་ཅད་རོ་རྐྱང་གཉིས་ལ་ཐིམ་པའི་རོ་མ་ཨེ་དང་རྐྱང་མ་ཝྃ་གྱི་རྣམ་པས་དབུ་མཐར་ཐིམ། རྩ་འཁོར་གཞན་ཐམས་ཅད་ལྟེ་བ་སྤྲུལ་པའི་འཁོར་ལོར་ཐིམ་པ་ནི་ལུས་རྩའི་འགྲོས་ཐིམ་པའོ། ། ལྟེ་བའི་རྩ་འཁོར་གྱིས་ཤར་གྱི་རྩ་ཁམས་དབྱུག་པའི་རྣམ་པ་ཅན་དེ་ཉིད་ཝྃ་གྱི་རྐང་པ། དབུས་ཀྱི་གྲི་གུག་གི་སོ་ལྟ་བུའི་ལྟོ་བ། ནུབ་ཀྱི་ཐོད་གུག་ལྟ་བུའི་མགོ་ལྷོའི་ཚེགས་དྲག་ལྟ་བུའི་གཉིས་ཀྱི་ཟླ་ཚེས་ཟུང་འབྲེལ། བྱང་གི་ཉ་མིག་ལྟ་བུའི་ཐིག་ལེ་སྟེ་མདོར་ན་རྩ་འདབ་བཞིའི་རྩ་འཁོར་ཐམས་ཅད་བྃ་ཡིག་གི་རྣམ་པར་ཐིམ་ཕྱིའི་གསལ་བྱེད་ཀྱི་སྡེ་པ་དྲུག་ཏུ་འགྱུར་ཞིང༌། དེ་དྲུག་གི་ཨེ་ཡིག་གི་གཡོན་གྱི་རྐང་པ་གཉིས་གཡས་ཀྱི་ལག་པ་གཉིས་མགོ་གཉིས་ཏེ་དྲུག་ཏུ་འདུས་པར་གྱུར་ནས་ཨོ་ཡིག་གི་རྣམ་པར་ཐིམ། དབྱངས་རིང་ཐུང་སྡོམ་པ་དང་རིང་པོ་དྲུག་པོ་རྣམས་ཨེ་བྃ་སྤྱིའི་རྒྱུར་ཐིམ་པ་སྟེ་དེ་རྣམས་ནི་རྩ་ཡི་གེའི་འགྲོས་ཐིམ་པའོ། ། དེ་དང་དུས་མཉམ་དུ་ནང་གི་རྩ་འདབ་བཞིར་རྒྱུ་བའི་རླུང་གི་འགྲོས་ཀྱང་ཐིམ་པ་སྟེ། ནུབ་ཀྱི་ས་རླུང་གི་རྒྱུ་བ་རག་པ་ཐམས་ཅད་འགགས་ནས་བྱང་གི་ཆུ་རླུང་ལ་ཐིམ།
དེ་ལྷོའི་མེ་རླུང༌། དེ་ཤར་གྱི་རླུང་གི་རླུང༌། དེ་དབུས་ཀྱི་ནམ་མཁའི་རླུང་ལ་ཐིམ་པ་ནི་སྙིང་པོ་རླུང་གི་འགྲོས་ཐིམ་པའོ། ། མཐར་ཨེ་ཝྃ་གཉིས་དབུ་མར་ཐིམ་པས་སྒྲིབ་པ་གཉིས་ཤིན་ཏུ་ཕྲ་བའི་བག་ཆགས་དང་བཅས་པ་སྤངས་ནས་རང་ལུས་འཕོ་མེད་སྟོང་གཟུགས་འཇའ་ལུས་རྡོ་རྗེའི་སྐུ་དང༌། རང་སེམས་རྣམ་པར་མི་རྟོག་བཞིན་ཇི་ལྟ་ཇི་སྙེད་ཀྱི་ཆོས་ཐམས་ཅད་སྒྲིབ་པ་མེད་པར་མངོན་སུམ་ཅིག་ཅར་དུ་གཟིགས་པའི་རྣམ་པ་ཐམས་ཅད་མཁྱེན་པའི་ཡེ་ཤེས་ཆོས་ཀྱི་སྐུ་ངོ་བོ་གཅིག་ཏུ་འཇུག་པའི་མཁའ་སྤྱོད་རྡོ་རྗེ་རྣལ་འབྱོར་མའི་སྐུར་འཚང་རྒྱ་བ་ནི་མཐར་ཐུག་གི་འབྲས་བུ་མངོན་དུ་བྱེད་པའི་ཚུལ་ལོ། ། གནས་སྐབས་སུ་ཡང་པཱུ་ལི་ར་མ་སོགས་ཕྱིའི་གནས་ཡུལ་རྣམས་ཀྱི་བརྡར་བཏགས་པའི་ནང་གི་རྩ་དེ་དག་ལ་ལས་རླུང་གི་རྒྱུ་བ་འགགས་པས་མི་རྟོག་པའི་ཡེ་ཤེས་འཆར་ཞིང༌། ནང་གི་རྩ་རླུང་རང་དབང་དུ་གྱུར་པའི་རྟེན་འབྲེལ་གྱིས་ཕྱི་རོལ་གནས་ཡུལ་དེ་དང་དེར་ཕྱོགས་ལས་རྣམ་པར་རྒྱལ་པའི་བརྟུལ་ཞུགས་ཀྱི་སྤྱོད་པ་སོགས་ཀྱི་ཆེད་དུ་རྒྱུ་བར་དབང་ལ། དེར་བཞུགས་པའི་དཔའ་བོ་མཁའ་འགྲོ་མ་རྣམས་པདྨའི་མཚོ་ལ་ངང་པའི་ཚོགས་ལྟར་འདུ་ཞིང་བྱིན་གྱིས་བརླབས་པ་དང༌། བདེ་བ་ཆེན་པོའི་མྱུར་ལམ་ལས་ཀྱི་ཕྱག་རྒྱའི་གྲོགས་མཛད་པ་སོགས་ལ་བརྟེན་ནས་མཆོག་གི་དངོས་གྲུབ་བདེ་བླག་ཏུ་འགྲུབ་པར་འགྱུར་བ་ནི་བླ་ན་མེད་པའི་རྣལ་འབྱོར་གསང་མཐའི་མན་ངག་གི་གནད་མཐར་ཐུག་པ་ཡིན་ནོ། ། ཨེ་མ་མ་དག་ཟག་བཅས་ཕུང་པོ་ལྕགས་ཀྱི་ཁམས། །
འཕོ་བ་མེད་པའི་འཇའ་ལུས་གསེར་བཟང་པོར། ། སྐད་ཅིག་བསྒྱུར་མཁས་རྣལ་འབྱོར་གསང་མཐའི་ལམ། ། བསྐལ་བརྒྱར་བསྒྲུབས་པའི་ལེགས་བྱས་མཐུ་ཡིས་རྙེད། ། བཀླག་ལུང་བཤད་ཡམ་ཙམ་མིན་ཉམས་མྱོང་དུ། ། བཀར་བའི་ཁྲིད་ཚུལ་འཁྱུག་པ་མེད་པའི་གཟེར། ། ཡང་ཡང་སྙིང་ལ་བཏབ་པའི་གདངས་ཚད་ཀྱིས། ། མཁའ་སྤྱོད་འཛུམ་ཞལ་ལྟ་ལ་མི་རིང་ཉེ། ། ཡིད་འོང་ས་འཛིན་མཐོན་པོར་རང་བྱུང་གི ། བྱ་སྐྱིབས་ལོང་ལོང་ན་བུན་གྱིས་དཀྲིགས་པར། ། རབ་སྙན་མགྲིན་རྔ་བརྡུངས་པའི་གཉིས་སྐྱེས་ཚོགས། །
བག་ཡངས་རྩེད་འཇོར་སྤྱོད་པའི་གྲོགས་དང་བཅས། ། བསྐལ་པའི་ཞུགས་ཀྱིས་རྗེས་འགྲོ་ཙཎྜ་ལཱིའི། ། བདེ་དྲོད་ལུས་ལ་སྦར་བའི་གོས་བགོ་ཞིང༌། ། སྦྲང་རྩིའི་གེ་སར་བཞད་པའི་ཆུ་སྐྱེས་བཅུད། ། སྲོག་གི་ཟུང་དུ་ལེན་པར་ནམ་འགྱུར་གྲང༌། ། ཟིམ་ཟིམ་ཏིང་འཛིན་ལྟ་སྟངས་མི་གཡོ་བར། ། ལྷོད་ལྷོད་དྲན་ཤེས་རྣལ་དུ་དབབ་བྱས་ཏེ། ། གསལ་གསལ་རིམ་གཉིས་མཆོག་གི་རྣལ་འབྱཽར་མ། ། ཡང་ཡང་བརྩོན་པའི་སྐལ་བཟང་ལ་ཞུགས་ནས། ། སྣང་སྟོང་དག་པ་རབ་འབྱམས་ལྷ་ཡི་གར། །
གྲགས་སྟོང་སུམ་ཅུ་རྩ་གཉིས་སྔགས་ཀྱི་གདངས། ། རིག་སྟོང་ཕྱག་རྒྱ་ཆེན་པོའི་རྣམ་རོལ་དུ། ། འབྱམས་སུ་ཀླས་པའི་ལྟས་མོས་གཅིག་ཏུ་རིངས། ། ཚུལ་དེས་ཀུན་རྫོབ་བརྡ་ཡིས་འཆི་འཕོས་པར། ། བཏགས་པ་དེ་ཡང་དཔའ་བོ་མཁའ་འགྲོ་ཡིས། ། དབང་གཞུའི་ལྡིང་ཁང་མེ་ཏོག་ཆར་བཅས་པས། ། མཁའ་སྤྱོད་གནས་སུ་ཁྲིད་ལས་གཞན་ཅི་ཞིག ། བསམ་ཀྱིན་དཀྱིལ་འཁོར་རྒྱ་མཚོའི་མངའ་བདག་མཆོག ། ངུར་སྨིག་གར་གྱིས་རོལ་པའི་སྒྱུ་ཐབས་ཅན། ། ངག་གི་དབང་ཕྱུག་ཁྱབ་བདག་གནས་གསར་བའི། །
བཀའ་དྲིན་བྱང་ཆུབ་བར་དུ་གཞལ་ནུས་མིན། ། བསྐྱེད་རྫོགས་ལམ་གྱི་རྣམ་བཞག་བསྒྲིགས་པའི་གཏམ། ། གྲགས་པར་འདོད་དང་ང་རྒྱལ་སྙེམ་པའི་བློས། ། མ་བྱས་བླ་མའི་ཞལ་ལུང་བདུད་རྩིའི་རྒྱུན། ། སྙིང་གི་བུམ་པར་བྲི་བ་མེད་ཕྱིར་བརྩམ། ། ཚོགས་སློབ་བཤད་ཚུལ་འོ་མ་ཆུ་བསྲེས་པ། ། དབྱེ་བའི་རྣམ་དཔྱོད་བྲལ་བའི་གཏེར་ལེན་ལ། ། ལེགས་ཉེས་ཁྱད་པར་མེད་མོད་སྐལ་བཟང་གི ། འཁོར་ལོའི་ལག་ལྡན་འགའ་ལའང་ཕན་ནམ་སྙམ། ། ལྷག་བསམ་འཇིག་རྟེན་སྒྲོན་མེ་སྟོང་འབར་བའི། །
གཟི་བྱིན་སྲིད་གསུམ་ཁྱོན་དུ་བཞེད་པ་ཡིས། ། འགྲོ་ཀུན་སྒྲིབ་གཉིས་སྨག་རུམ་ཀུན་བསལ་ནས། ། བླ་མེད་མཆོག་གི་སྣང་བ་གསལ་གྱུར་ཅིག ། ཅེས་རྡོ་རྗེ་རྣལ་འབྱོར་མའི་བསྐྱེད་རྫོགས་ཟབ་མོའི་ཁྲིད་ཚུལ་ཁྱབ་བདག་བླ་མའི་ཞལ་ལུང་སྙིང་གི་མུན་སེལ་གསང་ཆེན་གྲུབ་པའི་མཆོག་སྦྱིན་ཞེས་བྱ་བ་འདི་ནི་གཙོ་བོར་རང་ཉིད་ཡི་དམ་གྱི་ལྷ་འདིའི་བསྒོམ་བཟླས་ལ་སྙིང་རུས་ཕུར་ཚུག་པ་ཞིག་ཐོབ་པར་རེ་བས་དམིགས་རྐང་ཆེ་ཕྲའི་རིགས་བརྗེད་ངེས་འདྲར་གྱུར་ཚེ་གཞན་གྱི་ཟེར་ཟློས་དང་བཤད་ཚུལ་སྣ་ཚོགས་པའི་ཁྲིད་དཔེ་མང་པོ་མི་འགྲིགས་བཞིན་དུ་ཁུང་བསྒྲིགས་ནས་ཉམས་སུ་ལེན་པ་ལ་བློ་འགྲོ་ངེས་ཀྱི་ཡིད་བརྟེན་ཐོབ་པ་དཀའ། འགའ་ཞིག་གང་བྱས་ཀྱང་འགལ་བ་མེད་ཟེར་བའི་ཕྱག་ལེན་སོགས་འདི་ཡིན་མེད་པ་སྤྲང་པོའི་ཕྱེ་ལྟ་བུ་དེ་ཡང་གཅིག་ཏུ་དག་མ་དག་གི་འཁྲུལ་འཕྲང་ཆེ་ཞིང༌། གཉིས་སུ་བསྟན་པའི་དམིགས་རྐྱེན་ལ་ཡང་གནོད། མཁས་རློམ་ལ་ལ་དག་བླ་མས་དེ་ལྟར་བཤད་ཀྱང་གླེགས་བམ་ལ་འདི་ལྟར་གསུངས་སོ་ཞེས་པ་མཆོག་ཏུ་འདོད་ཅིང༌། བླ་མའི་མན་ངག་སྙིང་པོ་བྲལ་བའི་སྤུན་པ་ལྟར་ཡལ་བར་འདོར་བས་གསང་སྔགས་ཀྱི་དངོས་གྲུབ་འབྱུང་བའི་སྒོ་ཐམས་ཅད་གཅིག་ཅར་དུ་གཅོད་པ་ལ་དཔའ་བ་ནི་དམྱལ་བར་ལྟུང་བའི་མྱོང་འགྱུར་གྱི་སྡུག་བསྔལ་ལ་འཇིགས་པ་བཅས་གྲུབ་དབང་ནཱ་རོ་ཏ་པ་ནས་བཟུང་འཕགས་བོད་གཉིས་ཀ་མིའི་བར་ཁྱིས་མ་ཆོད་པའི་ཡོངས་འཛིན་མཁས་གྲུབ་དམ་པ་མུ་ཏིག་གི་འཕྲེང་བ་ལྟ་བུར་བྱོན་པའི་གསུང་རྒྱུན་དྲི་མ་མེད་པ་ལྟར་བཀའ་དྲིན་མཚུངས་མེད་ཁྱབ་བདག་གནས་གསར་བ་ཆེན་པོའི་དྲུང་ནས་སྨིན་གྲོལ་གྱི་གདམས་པ་ཆ་ཚང་བ་གཞན་ལ་འགྲམ་ཆུ་ལྡང་མི་དགོས་པ་ཐོབ་སྐབས་གསུང་ཟིན་བྲིས་སུ་བཏབ་པའི་ཤོག་དྲིལ་ལ་སླར་ཡིག་སྐྱོན་གྱི་ཚིག་ཟུར་ཉམས་ལྷག་ཏུ་གྱུར་པ་རྣམས་དག་པར་བཅོས། དེ་ཡང་ཁྲིད་ཡིག་གཞན་བཞིན་དམིགས་རྐང་གང་ཡིན་ཆོ་གའི་རིམ་ལྟར་དཀྱུས་སུ་བཀོད་པ་ལས་དང་པོ་པ་རྣམས་གོ་བདེ་ཡང༌། འདི་ལ་བསྐྱེད་རིམ་ལ་ཐོས་བསམ་གྱིས་སྒྲོ་འདོགས་གཅོད་པ་དང༌།
སེམས་འཛིན་གྱི་བྱ་བ་གཉིས་ཟུང་འབྲེལ་ཏུ་གཏོང་ཚུལ་འདི་དཀའ་གནད་ཆེ་ཞིང་ཁྲིད་བཏང་བ་ལ་ཤིན་ཏུ་གལ་པོ་ཆེར་མཐོང་བས་ཁྲིད་རྐང་རྣམས་ཕན་ཚུན་འཁྲུགས་སྡེབས་དཀྱུས་བཀོད་མ་བྱས་པར་ཆོས་ཐུན་རེར་གསུང་བཤད་ཇི་ལྟར་མཛད་ཚུལ་སོར་བཞག་ཏུ་བཀོད་པ་འདི་ནི་རིག་པ་འཛིན་པའི་དགེ་སྦྱོང་འཕགས་པ་དགེ་ལེགས་རྒྱལ་མཚན་དཔལ་བཟང་པོས་སློབ་དཔོན་རིན་པོ་ཆེས་བོད་འབངས་རྣམས་དུ་རུཥྐའི་དམག་གི་འཇིགས་པ་ལས་སྐྱོབ་པའི་གནས་སུ་ལུང་བསྟན་ཅིང༌། བྱིན་གྱིས་རླབས་པའི་སྦས་ཡུལ་པདྨ་བཀོད་པའི་བྱང་སྒོ་མདོངས་ཆུ་ཚངས་པ་རླུང་གནོན་གྱི་གཙུག་ལག་ཁང་གི་ཉེ་འདབ་བདེ་ཆེན་ཐང་དུ་སྦྱར་བའི་ཡི་གེ་པ་ནི་བློ་བཟང་མཁྱེན་རབ་བོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
