ས་སྐྱའི་མཁའ་སྤྱོད་བེའུ་བུམ།
པོད ༢༢
རྗེ་བཙུན་རྡོ་རྗེ་རྣལ་འབྱོར་མའི་ཁྲིད་རིམ་བླ་མའི་གསུང་སྒྲོས་དངོས་གྲུབ་མྱུར་མགྱོགས་ཀྱི་ཕོ་ཉ།
༼ཨཱཿ༽ ༄༅། །རྗེ་བཙུན་རྡོ་རྗེ་རྣལ་འབྱོར་མའི་ཁྲིད་རིམ་བླ་མའི་གསུང་སྒྲོས་དངོས་གྲུབ་མྱུར་མགྱོགས་ཀྱི་ཕོ་ཉ་ཞེས་བྱ་བ་བཞུགས་སོ།། ༈ །བླ་མ་དང་རྗེ་བཙུན་རྡོ་རྗེ་རྣལ་འབྱོར་མ་དབྱེར་མ་མཆིས་པ་ལ་ཕྱག་འཚལ་ལོ། ། འདིར་གང་བཤད་པར་བྱ་བའི་ཆོས་ནི། རྣལ་འབྱོར་གསང་མཐའི་རྩ་བཤད་ཀྱི་རྒྱུད་ཐམས་ཅད་ཀྱི་སྙིང་པོ་ཕྱུང་བའི་མན་ངག་རྗེ་བཙུན་རྡོ་རྗེ་རྣལ་འབྱོར་མ་ཉིད་ཀྱིས་དཔལ་ལྡན་ནཱ་རོ་ཏ་པ་ལ་དངོས་སུ་གནང་བའི་གདམས་པ་འདི་ཡིན་ལ། ནཱ་རོ་ཏ་པ་དེ་ཉིད་ལ་སློབ་མའི་མཆོག འཕགས་ཡུལ་ན་ཡོངས་སུ་གྲགས་པའི་པཎ་ཆེན་བཅུ་གཉིས་ཙམ་དང༌། བོད་ཡུལ་ནས་དཀའ་བ་དུ་མ་སྤྱད་ནས་བྱོན་པའི་ཐུགས་སྲས་མར་པ་ལོ་ཙཱ་རྣམས་ཡོད་ཀྱང་དེ་དག་ལ་མ་གནང་བར་བལ་པོ་ཕམ་ཐིང་བ་སྐུ་མཆེད་ལ་སློབ་བཤད་ཀྱི་ཚུལ་དུ་གནང་བའི་ཟབ་ཆོས་ཀློག་སྐྱ་ཤེས་རབ་བརྩེགས་དང༌། མལ་ལོ་ཙཱ་བ་ལས་རིམ་པར་བརྒྱུད་དེ། ས་སྐྱ་པ་ཆེན་པོ་ལ་བཀའ་བབས་པའི་གདམས་པ་ཁྱད་པར་ཅན་ཡིན་ལ།
ས་སྐྱ་པ་ཆེན་པོ་ཉིད་ལ་སྤྱིར་བླ་མེད་དང་འབྲེལ་བའི་གདམས་པ་རྒྱ་མཚོ་ཙམ་ཡོད་པ་ལས། མཆོག་ཏུ་གྱུར་པ་གསེར་ཆོས་བཅུ་བཞིའམ་བཅུ་གསུམ་གྱི་ནང་མཚན་མཆོག་བསྒྲུབས་པས་ཐུན་མོང་ཞར་ལས་འབྱུང་བ་དམར་མོ་སྐོར་གསུམ། དེའི་ནང་ནས་ཀྱང་མཆོག་ཏུ་གྱུར་པ་ནཱ་རོ་མཁའ་སྤྱོད་ཀྱི་གདམས་པ་ཡིན་ལ། འདི་འཆད་པ་ལ་དོན་གསུམ་སྟེ། གང་གིས་ཉམས་སུ་ལེན་པའི་གང་ཟག དེས་ཉམས་སུ་བླང་བའི་ལམ། ཉམས་སུ་བླང་བའི་ལམ་དེའི་འབྲས་བུ་དང་གསུམ། དང་པོ་ལ་སྨིན་ལམ་འཇུག་རུང་གི་གང་ཟག་དང༌། གྲོལ་ལམ་བསྒོམ་རུང་གི་གང་ཟག་གཉིས་ལས། དང་པོ་ནི།
སྤྱིར་རྡོ་རྗེ་ཐེག་པ་ནས་བཤད་པའི་མཚན་ཉིད་ཐམས་ཅད་ཚང་ཞིང༌། འཁོར་ལོ་བདེ་མཆོག་ལཱུ་ནག་དྲིལ་གསུམ་གྱི་དཀྱིལ་འཁོར་དུ་དབང་བཞི་ཐོབ་པ་ནི་རབ། གསུམ་ཆར་གྱི་དབང་མ་ཐོབ་ནའང་ལཱུ་ནག་གང་རུང་གི་རྡུལ་ཚོན་ནམ་རས་བྲིས་སུ་ཐོབ་པ་ནི་འབྲིང༌། དེའི་དབང་ཡེ་མ་ཐོབ་ཀྱང་མ་རྒྱུད་ཀྱེ་རྡོར་ལྟ་བུའི་དབང་ཙམ་ཐོབ་པ་ནི་ཐ་མའོ། ། གཉིས་པ་གྲོལ་ལམ་བསྒོམ་རུང་གི་གང་ཟག་ནི། སྔར་གྱི་དེའི་སྟེང་དུ་སྒྲུབ་པ་པོ་རང་གི་སེམས་ཉིད་རྡོ་རྗེ་རྣལ་འབྱོར་མར་ཡེ་གདོད་མ་ནས་གནས་པ་དེ་ངོ་སྤྲོད་པའི་ཆེད་དུ་སིནྡྷུ་རའི་དཀྱིལ་འཁོར་དུ་རྡོ་རྗེ་རྣལ་འབྱོར་མའི་བྱིན་རླབས་ལེགས་པར་ཐོབ་ཅིང༌། རྒྱུན་དུ་ཆག་མེད་དུ་ཉམས་སུ་ལེན་པའི་གང་ཟག་ཅིག་ཡིན་ལ། དེ་ལ་ཡང་གཞིའི་བསྙེན་པ་མཐར་ཕྱིན་ནས། ཚེས་བཅུ་རྣམ་པ་གཉིས་ཀྱིས་མཆོད་པ་ལ་བརྩོན་པར་བྱས་པས། རྡོ་རྗེ་རྣལ་འབྱོར་མ་ཐ་མལ་བུད་མེད་ཀྱི་གཟུགས་ཀྱིས་རང་གི་མདུན་དུ་བྱུང་བ་ངོ་ཤེས་ནས་ཕྱག་འཚལ།
གསོལ་བ་བཏབ་པས། དེས་སྒྲུབ་པ་པོའི་ལག་པའི་མཁྲིག་མ་ནས་བཟུང་སྟེ་མཁའ་སྤྱོད་དུ་འཁྲིད་པར་བྱེད་པ་ནི་གང་ཟག་རབ། དེ་ལྟ་བུ་མ་བྱུང་ན་གཞིའི་བསྙེན་པ་གཉིས་ལ་སོགས་པ་དང༌། ཁྱད་པར་སིནྡྷཱུ་རའི་བསྒྲུབ་པར་བྱས་ཏེ། དཔྲལ་བར་སིནྡྷཱུ་རས་དགའ་བ་འཁྱིལ་པ་བྲིས་ལ། རང་ཉིད་རྡོ་རྗེ་རྣལ་འབྱོར་མའི་ང་རྒྱལ་གྱིས་བུད་མེད་མང་པོ་འདུ་བའི་གནས་ཀུན་ཉུལ་པ་ན། གང་རྡོ་རྗེ་རྣལ་འབྱོར་མ་ཡིན་པ་དེའི་དཔྲལ་བར་སིནྡྷཱུ་རའི་དགའ་བ་འཁྱིལ་པ་འཕོས་ཡོང་བ་ཡིན་པས། ནམ་བྱུང་བ་ན་དེ་ཉིད་ལ་གསོལ་བ་བཏབ་པ་ན། དེ་ཉིད་ཀྱིས་བདག་གི་ལག་པའི་མཁྲིག་མ་ནས་བཟུང་སྟེ། མཁའ་སྤྱོད་དུ་འཁྲིད་པར་བྱེད་པ་ནི་འབྲིང༌།
དེ་ལྟར་བྱས་ཀྱང་མ་བྱུང་ན། སྒྱིད་ལུག་པ་སྤངས་ཏེ་རྒྱུན་དུ་བཟླས་བསྒོམ་ལ་འབད་པར་བྱས་པས། ནམ་ཞིག་ཤི་འཕོས་ཏེ་བར་དོར་སླེབས་པའི་ཚེ་ཡང་བཟླས་བསྒོམ་བྱེད་པའི་སྣང་བ་འཆར་ལ། དེའི་ཚེ་མཁའ་སྤྱོད་ནས་དཔའ་བོ་དང་རྣལ་འབྱོར་མའི་ཚོགས་རྣམས་ཀྱིས་འོང་སྟེ། བསྒྲུབ་པ་པོ་དེ་སེངྒེའི་ཁྲིའི་སྟེང་དུ་བཞག སྟེང་དུ་གདུགས་ཕུབ། འཕན་དང་རོལ་མོ་ལ་སོགས་པའི་སྒྲས་མཆོད་ཅིང་མེ་ཏོག་གི་ཆར་འབེབས་ཤིང་མཁའ་སྤྱོད་དུ་འཁྲིད་པར་བྱེད་པ་ནི་ཐ་མའོ། ། དེ་ལྟར་མ་བྱུང་ན་སྐྱེ་བ་ཕྱི་མ་རྣམས་སུ་རྣལ་འབྱོར་མའི་བཟླས་བསྒོམ་བྱེད་པའི་རིགས་སུ་སྐྱེས་ནས། ནམ་ཞིག་ན་མཁའ་སྤྱོད་དུ་བགྲོད་པ་ནི་གང་ཟག་ཤིན་ཏུ་ཐ་ཤལ་བ་ཡིན་ནོ། ། གཉིས་པ་ནི།
དེ་བཞི་ཆར་གྱིས་ཐུན་མོང་དུ་ཉམས་སུ་བླང་རྒྱུའི་ཆོས་ལ། ཉལ་དང་ལྡང་དང་བདུད་རྩི་མྱོང༌། ། ཚད་མེད་བླ་མ་བདག་ལྷར་བསྐྱེད། ། འགྲོ་བ་དག་པའི་རྣལ་འབྱོར་དང༌། ། དཔའ་བོ་དཔའ་མོས་བྱིན་གྱིས་བརླབས། ། ངག་བཟླས་ཡིད་བཟླས་གཉིས་གཅིག་ཡིན། ། བསམ་གྱི་མི་ཁྱབ་རྣལ་འབྱོར་དང༌། ། སྤྱོད་ལམ་གྱི་ནི་རྣལ་འབྱོར་ཏེ། ། དེ་ལྟར་རྣལ་འབྱོར་བཅུ་གཅིག་གོ ། ཞེས་རྣལ་འབྱོར་བཅུ་གཅིག་གི་ཉམས་ལེན་ཡོད་པ་ལས།
དང་པོ་ནི། སྒྲུབ་པ་པོ་སྤྲོས་པ་ལ་མི་དགའ་བར་སྟོང་ཉིད་ལ་མོས་པ་ཡིན་ན། བསམ་གྱིས་མི་ཁྱབ་པའི་རྣལ་འབྱོར་ཡན་ཆད་བསྡུས་པའི་སྟོང་ཉིད་དེའི་ངང་ལ་རྣམ་རྟོག་གཞན་གྱིས་བར་མ་ཆོད་པར་བྱས་ནས་ཉལ། སྤྲོས་པ་ལ་དགའ་ཞིང་བསྐྱེད་རིམ་ལ་མོས་ན། གནས་ཁང་ཆོས་འབྱུང་དུ་གསལ་བའི་ནང་དུ་སེངྒེས་བཏེགས་པའི་རིན་པོ་ཆེའི་ཁྲིའི་སྟེང་དུ་རང་ཉིད་རྡོ་རྗེ་རྣལ་འབྱོར་མའི་སྐུ་རྒྱན་དང་ཕྱག་མཚན་སྤངས་པ། གྲོགས་ཡོད་ན་ཡང་དེ་ལྟར་དུ་གསལ་གདབ། རང་ཉིད་ཀྱི་སྔས་མགོར་སེངྒེས་བཏེགས་པའི་རིན་པོ་ཆེའི་ཁྲིའི་སྟེང་དུ་དུས་གསུམ་སངས་རྒྱས་ཐམས་ཅད་ཀྱི་ངོ་བོ་རྩ་བའི་བླ་མ་རྗེ་བཙུན་རྡོ་རྗེ་ཆོས་ཀྱི་རྣམ་པ་ཅན་དུ་གསལ་བཏབ་ནས་ཉལ། གཉིད་སད་བྱུང་ན་ཡང་དེ་ལྟར་དུ་གསལ་གདབ། དེ་དག་གི་སྦྱང་གཞི་ནི་སྣོད་ཀྱི་འཇིག་རྟེན་འཇིག་པ་དང༌། བཅུད་ཀྱི་སེམས་ཅན་འཆི་བ་དང༌།
རང་གཞན་ཐམས་ཅད་དགེ་སྦྱོར་གྱིས་རྩིས་མ་ཟིན་པར་ཐ་མལ་དུ་གཉིད་ལོག་པ་རྣམས་ཡིན་ལ། སྦྱོང་བྱེད་ནི་ཐམས་ཅད་འདིར་ཉལ་བའི་རྣལ་འབྱོར་དུ་བསྒྱུར་ནས་ཉམས་སུ་ལེན་པ་ཡིན་ལ། སྦྱངས་འབྲས་ནི་སངས་རྒྱས་སོ། ། གཉིས་པ་ལྡང་བའི་རྣལ་འབྱོར་ནི། གང་ཟག་སྔ་མའི་ལྡང་ལུགས་ལ། སང་ཐོ་རངས་མཁའ་སྤྱོད་ཀྱི་དཔའ་བོ་དང་དཔའ་མོ་རྣམས་ཀྱིས་ཌཱ་མ་རུའི་སྒྲ་འཁྲོལ་ཏེ་བྱུང་བའི་རྐྱེན་གྱིས་གཉིད་སད་པ་ན། ཆུ་ལས་ཉ་འཕར་བའི་ཚུལ་དུ་རྒྱན་དང་ལག་ཆ་སྤངས་པའི་རྣལ་འབྱོར་མའི་སྐུར་ལྡང༌། གང་ཟག་ཕྱི་མའི་ལྡང་ལུགས་ནི། གནས་ཁང་ཆོས་འབྱུང་དང་རང་ཡང་རྣལ་འབྱོར་མའི་སྐུར་གསལ་བཏབ་པས་ལྡང་ངོ༌། ། དེ་དག་གི་སྦྱང་གཞི་ནི།
སྣོད་ཀྱི་འཇིག་རྟེན་ཆགས་པ་དང༌། བཅུད་ཀྱི་སེམས་ཅན་སྐྱེ་བ་དང༌། རང་གཞན་ཐམས་ཅད་ལ་དགེ་སྦྱོར་གྱིས་རྩིས་མ་ཟིན་པར་ཐ་མལ་གྱི་སྣང་བ་བུན་ལང་ལོང་འཆར་བ་རྣམས་ཡིན་ལ། སྦྱོང་བྱེད་ནི། དེ་ཐམས་ཅད་འདིར་ལྡང་བའི་རྣལ་འབྱོར་དུ་བསྒྱུར་བས་ཉམས་སུ་ལེན་པ་ཡིན་ནོ། ། གསུམ་པ་བདུད་རྩི་མྱོང་བ་ནི། སང་སྔ་དྲོར་བདུད་རྩི་རིལ་བུ་བཏབ་པའི་ནང་མཆོད་ལ་གཡོན་པའི་མཐེབ་སྲིན་གྱིས་རེག་ལ་ཐིག་པ་ལྕེ་ཐོག་ཏུ་མྱང་བས་མགྲིན་པའི་ཡ་ར་ལ་ཝའི་རྩ་བཞིའི་ནང་ནས་མར་སོང་སྟེ་ལུས་ཀྱི་ནང་ཐམས་ཅད་ཟག་མེད་ཀྱི་བདེ་བས་གང༌། བདེ་ཆེན་གྱི་ཡེ་ཤེས་རྒྱུད་ལ་སྐྱེས། བདུད་རྩིའི་དྭངས་མ་ཐམས་ཅད་སྙིང་གའི་བྃ་ཡིག་ལ་ཐིམ་པས། བྃ་ཡིག་ཉི་མ་བྱེ་བའི་གཟི་བརྗིད་དང་ལྡན་པར་བསམ།
སྦྱང་གཞི་ནི། འདོད་སྲེད་ཀྱིས་ཀུན་ནས་བསླངས་ཏེ་ཟས་ཟ་བ་དང་ཁྲུས་བྱེད་པ་ལ་སོགས་པ་ཡིན་ལ། སྦྱོང་བྱེད་ནི། འདིར་བདུད་རྩི་མྱོང་བའི་རྣལ་འབྱོར་དུ་བསྒྱུར་ནས་དག་པའི་སྣང་བས་རྒྱས་འདེབས་པ་ཡིན་ནོ། ། འདི་ལ་འཁོར་ལོ་བདེ་མཆོག་གི་ཟབ་གནད་དགའ་བ་གསུམ་ཡང་ཚང་བ་ཡིན་ཏེ། ལུས་རྡོ་རྗེ་རྣལ་འབྱོར་མར་བསྒོམ་པ་ནི་སྐུའི་དགའ་བ། མགྲིན་པར་འོད་དཔག་མེད་ཀྱི་གནས་ཡིན་པས་དེར་བདུད་རྩི་མྱོང་བ་ནི་གསུང་གི་དགའ་བ། བདུད་རྩིའི་དྭངས་མ་ཐམས་ཅད་སྙིང་གའི་བྃ་ཡིག་ལ་ཐིམ་པ་ནི་ཐུགས་ཀྱི་དགའ་བའོ། ། བཞི་པ་ཚད་མེད་ཀྱི་རྣལ་འབྱོར་ལ། ལམ་ལོག་པ་ལས་ཁྱད་པར་དུ་བྱ་བ་སྐྱབས་འགྲོའི་ཁྲིད།
དམན་པ་ལས་ཁྱད་པར་དུ་བྱ་བ་སེམས་བསྐྱེད་ཀྱི་ཁྲིད། འགལ་རྐྱེན་སྡིག་སྒྲིབ་སྦྱོང་བ་ཡི་གེ་བརྒྱ་པའི་ཁྲིད། མཐུན་རྐྱེན་ཚོགས་གསོག་པ་མཎྜལ་གྱི་ཁྲིད་དང་བཞི། དང་པོ་ནི། རང་གང་དུ་གནས་པའི་ས་ཕྱོགས་དེ་བཻཌཱུརྻའི་ས་གཞི་ལ་གསེར་གྱིས་མིག་མངས་རིས་སུ་བྲེས་པ། མནན་ན་ནེམ་པ། བཏེག་ན་སྤར་བ། རེག་ན་ཕུན་སུམ་ཚོགས་པའི་བདེ་བ་སྐྱེད་པ། དེའི་དབུས་སུ་སེངྒེས་བཏེགས་པའི་རིན་པོ་ཆེའི་ཁྲི། སྣ་ཚོགས་པདྨ་དང་ཟླ་བའི་གདན་གྱི་སྟེང་དུ།
སྐྱབས་སུ་འགྲོ་བའི་ཡུལ་ནི། ད་ལྟར་གྱི་རྩ་བའི་བླ་མ་འདི་ཉིད་རྗེ་བཙུན་རྡོ་རྗེ་ཆོས་ཀྱི་རྣམ་པ་ཅན་དུ་བཞུགས་པ་ལ་སྐྱབས་གནས་ཀུན་ཚང་བ་ཡིན་ཏེ། བླ་མ་ཐམས་ཅད་ཐུགས་རྒྱུད་གཅིག་པས་བླ་མ་ཀུན་འདུས་ཀྱི་ངོ་བོ་ཡང་ཡིན། དེ་ཉིད་ཀྱི་ཕུང་པོ་ལྔ་རྒྱལ་བ་རིགས་ལྔ་ཡིན་པས། སངས་རྒྱས་ཀུན་འདུས་ཀྱང་ཡིན། ཐུགས་རྒྱུད་ལ་བཞུགས་པའི་སྤངས་རྟོགས་ཀྱི་ཡོན་ཏན་རྣམས་ཆོས་དཀོན་མཆོག་ཡིན་པས་ཆོས། ཕྱི་ནང་གི་སྐྱེ་མཆེད་རྣམས་སེམས་དཔའ་དང་སེམས་མའི་ངོ་བོ་ཡིན་པས་དགེ་འདུན་ཀུན་འདུས་ཀྱང་ཡིན། མཁའ་འགྲོ་ཆོས་སྐྱོང་རྣམས་བཀའ་ཉན་གསུང་བསྟོད་ཀྱི་ཚུལ་དུ་བཀའ་འཁོར་ན་གནས་པས་མཁའ་འགྲོ་ཆོས་སྐྱོང་ཡང་ཚང་བ་ཡིན། སྐྱབས་སུ་འགྲོ་མཁན་ནི། རང་ཉིད་ཀྱི་གཡས་སུ་ཕ།
གཡོན་དུ་མ། མདུན་དུ་རང་ཉིད་ལ་གནོད་བྱེད་ཀྱི་དགྲ་འདྲེ། མཐའ་སྐོར་ཀུན་ཏུ་རིགས་དྲུག་བར་དོ་དང་བཅས་པའི་སེམས་ཅན་ཐམས་ཅད་སྟོན་མོ་ཆེན་པོ་ལ་ཁྲོམ་ཚོགས་པ་བཞིན་ཁྲིག་མེར་ཏེ་གང་བར་བསམ། སྐྱབས་སུ་འགྲོ་བའི་ཚུལ་ནི། བླ་མ་ལ་ལམ་གྱི་འདྲེན་པ། སངས་རྒྱས་ལ་ལམ་གྱི་སྟོན་པ། ཆོས་ལ་ལམ་དངོས། དགེ་འདུན་ལ་ལམ་གྱི་ཟླ་གྲོགས་ཞུ་སྙམ་པའི་སྒོ་ནས། རང་ཉིད་ཀྱིས་བྱང་དྲངས་པའི་སེམས་ཅན་ཐམས་ཅད་ཀྱིས་སྐྱབས་འགྲོ་བྱེད་པའི་སྒྲ་དི་རི་རི་ཡོད་པར་བསམས་ལ། སྐྱབས་འགྲོ་བཞི་སྐོར་རམ་དྲུག་སྐོར་བརྒྱ་རྩ་དང་སྟོང་རྩ་ལ་སོགས་པ་བྱ།
དེ་ཡང་ཁ་ཙམ་ཚིག་ཙམ་མ་ཡིན་པར། སྙིང་ཁོང་རུས་པའི་གཏིང་ནས་ཁྱེད་ཤེས་ཁྱེད་མཁྱེན་སྐྱབས་མགོན་རེ་ས་གཞན་ན་མེད་སྙམ་དུ་དཀོན་མཆོག་ལ་བློ་ལིང་ངེ་བཀལ་བའི་གོ་ཆ་བགོས་ཏེ། དཔེར་ན་ཁང་པའམ་བྲག་ཕུག་ལ་ཆར་པ་ལས་སྐྱོབ་པའི་ནུས་པ་ཡོད་ཀྱང༌། ཡིད་གཉིས་ཐེ་ཚོམ་བྱས་ནས་དེར་མ་ཞུགས་ན། ཁ་ནས་ཁང་པ་དང་བྲག་ཕུག་ལན་བརྒྱར་བཟླས་ཀྱང་ཆར་པས་གདུངས་པ་ལ་མི་ཕན་པ་བཞིན་ནོ། ། དེས་ན་སྐྱབས་ཡུལ་དཀོན་མཆོག་རྣམས་ཀྱིས་རྒྱུ་འབྲས་ཀྱི་ཆོས་ཐམས་ཅད་ལག་མཐིལ་དུ་སྐྱུ་རུ་ར་བཞག་པ་བཞིན་མཁྱེན་པས་ན་མཁྱེན་པའི་སྤྱན་ཡང་མངའ། སེམས་ཅན་ཐམས་ཅད་ལ་བུ་གཅིག་པ་ལྟར་ཤས་མི་བཟོད་པ་ལྟ་བུའི་ཐུགས་རྗེ་ཡོད་པས་ན་བརྩེ་བ་ཡང་མངའ། མཁྱེན་པ་དང་བརྩེ་བ་ཡོད་ཀྱང་ནུས་པ་མེད་ན་མ་ལག་ཞྭ་མའི་བུ་ཆུས་ཁྱེར་བ་བཞིན་དུ་སྐྱོབ་མི་ནུས་པ་ལ་ནུས་པ་ཡང་ཚད་མེད་པ་མངའ་བས། བླ་མ་དང་དཀོན་མཆོག་ལ་ཡིད་གཉིས་དང་ཐེ་ཚོམ་སྤངས་ཏེ། སྒོ་གསུམ་འཇུག་པ་རྩེ་གཅིག་ཏུ་དྲིལ་ནས་སྐྱབས་སུ་སོང་ན་ཕན་ཡོན་བསམ་གྱིས་མི་ཁྱབ་ཅིང༌།
སྡུག་བསྔལ་རྒྱུ་དང་བཅས་པ་ལས་སྐྱོབ་ནུས་པ་ཡིན་ནོ། ། སེམས་བསྐྱེད་དང་རྡོར་སེམས་ཀྱི་བསྒོམ་བཟླས་སྤྱི་དང་འདྲ། ལྔ་པ་མཎྜལ་བླ་མའི་རྣལ་འབྱོར་ནི། རང་སེམས་དང་རྡོར་སེམས་བསྲེས་པའི་སྟོང་ཉིད་དེའི་ངང་ལས། མདུན་གྱི་ནམ་མཁར་སེངྒེས་བཏེག་པའི་རིན་པོ་ཆེའི་ཁྲི་སྣ་ཚོགས་པདྨ་དང་ཟླ་བའི་གདན་གྱི་སྟེང་དུ། རྩ་བའི་བླ་མ་དཔའ་བོ་རྡོ་རྗེ་ཆོས་ཀྱི་རྣམ་པ་ཅན་དུ་བསྐྱེད་ཅིང་གསོལ་བ་གདབ་པ་ནི་ཐུན་མོང་བ་ཡིན་ལ། ཐུན་མོང་མ་ཡིན་པ་ནི་སྔར་གྱི་གདན་གྱི་སྟེང་དུ་རྩ་བའི་བླ་མ་སངས་རྒྱས་རྡོ་རྗེ་ཆོས་ཀྱི་རྣམ་པ་ཅན་སྐུ་མདོག་དམར་པོ་ཞལ་གཅིག་ཕྱག་གཉིས་པ། གཡས་རྡོ་རྗེ་དང་གཡོན་དྲིལ་བུ་ཐུགས་ཀར་བསྣོལ་ནས་འཛིན་པ། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། དབུ་སྐྲ་རལ་པའི་ཅོད་པན་ཅན།
གཞོན་ནུ་ལོ་བཅུ་དྲུག་ལོན་པའི་ན་ཚོད་དང་ལྡན་པ། དར་གྱི་ན་བཟའ་དང་རུས་པ་དང་རིན་པོ་ཆེའི་རྒྱན་གྱིས་བརྒྱན་པ། དེའི་མདུན་ནས་བརྩམས་ཏེ་གཡོན་སྐོར་དུ་གདན་དེ་འདྲ་བ་རེ་རེའི་སྟེང་དུ་སངས་རྒྱས་རྡོ་རྗེ་འཆང་ནས་བཟུང་སྟེ་འཇམ་པའི་དབྱངས་མཁྱེན་བརྩེའི་དབང་ཕྱུག་གི་བར་གྱི་བརྒྱུད་པའི་བླ་མ་ཐམས་ཅད་དཔའ་བོ་རྡོ་རྗེ་ཆོས་ཀྱི་རྣམ་པས་མཐའ་སྐོར་དུ་བཞུགས་པར་བསམ། དེ་ཐམས་ཅད་ཀྱི་གནས་གསུམ་དུ་ཡི་གེ་འབྲུ་གསུམ། ཐུགས་ཀའི་ཧཱུྃ་ལས་འོད་ཟེར་འཕྲོས་པས། རྩ་བརྒྱུད་ཀྱི་བླ་མ་ཡི་དམ་སངས་རྒྱས་བྱང་སེམས་མཁའ་འགྲོ་ཆོས་སྐྱོང་ཐམས་ཅད་ཚུར་འདུས། བླ་མ་ཐམས་ཅད་ལ་ཆ་ཚང་བ་རེ་ཐིམ་པས། ཐམས་ཅད་སྐྱབས་གནས་ཀུན་འདུས་ཀྱི་ངོ་བོར་བསམས་ནས། གང་གི་དྲིན་གྱིས་བདེ་ཆེན་ཉིད། ། ཅེས་སོགས་དང༌།
རྡོ་རྗེ་འཆང་ཆེན་རྡོ་རྗེ་རྣལ་འབྱོར་མ། ། ཞེས་སོགས་ཀྱི་བརྒྱུད་པའི་གསོལ་འདེབས་རྣམས་ངག་ནས་འདོན་ཅིང༌། མཐོ་རུ་བཏང་ངམ་དམའ་བཏང་རུང་ཁྱེད་ཤེས་ཁྱེད་མཁྱེན་སྙམ་པས་གསོལ་བ་དྲག་ཏུ་འདེབས། དེ་ནས་རང་ཉིད་ལ་ཆགས་པ་སྐྱེ་བའི་ཡུལ་ཡིད་དུ་འོང་བའི་དངོས་པོ་ཁང་ཞིང་གཉེན་བཤེས་ལ་སོགས་པ་ཐམས་ཅད་བླ་མ་ལ་ཕུལ་ལ། བླ་མས་བདག་གིར་མཛད་པས་ཆགས་པའི་རྣམ་རྟོག་ཐམས་ཅད་རང་གྲོལ་དུ་སོང་བར་བསམ། དེ་བཞིན་དུ་ཞེ་སྡང་སྐྱེ་བའི་ཡུལ་རང་ཉིད་ལ་གནོད་བྱེད་ཀྱི་མི་དང་མི་མ་ཡིན་པ་ལ་སོགས་པ་དང༌། གཏི་མུག་སྐྱེ་བའི་ཡུལ་བར་མའི་འགྲོ་བ་ལ་སོགས་པ་ཐམས་ཅད་ཕུལ་ལ། དེ་ཐམས་ཅད་བླ་མས་བདག་གིར་མཛད་པས་ཞེ་སྡང་དང་གཏི་མུག་གི་རྣམ་རྟོག་ཐམས་ཅད་རང་གྲོལ་དུ་སོང་བར་བསམ། དེ་ནས་སྙིང་གར་རང་གི་སེམས་ཉིད་ཀྱི་ངོ་བོ་རྡོ་རྗེ་རྣལ་འབྱོར་མ་མཐེབ་སོར་གྱི་ཚད་ཙམ་གནས་པ་དེ་ཉིད་སྤྱི་བོ་ཚངས་པའི་བུ་ག་རྒྱ་མཐོངས་ཁ་ཕྱེ་བ་ལྟ་བུའི་ནང་ནས་ཡར་སོང་སྟེ། རྩ་བའི་བླ་མ་དང་ཞལ་སྦྱོར་དུ་བཞུགས་པ་ལ།
སླར་ཕྱི་མིག་བལྟས་པས། རང་གི་ཕུང་པོ་དེ་ཉིད་ཆེ་བ་སྣུམ་པ། ཚོ་བར་འདུག་པ་ལ། སྔར་ལུས་ཇི་སྙེད་ཅིག་བླངས་ཀྱང་དོན་མེད་དུ་སོང༌། ད་ལན་དོན་ཅན་བྱའོ་སྙམ་ནས་གྲི་གུག་གིས་སྨིན་མཚམས། རྣ་ལྟག་གཡས་གཡོན་གཉིས། ལྟག་པ་རྣམས་སུ་རེག་པ་ཙམ་བྱས་པས། ཐོད་པ་དེ་ཉིད་བོག་ཡོང་ལ་ཁད་ཡོད་པ་ལ། ལག་པས་བླངས་ཏེ། སྟོང་གསུམ་གྱི་ཁྱོན་དང་མཉམ་པར་གྱུར་པ་དེ་ཉིད་མི་མགོའི་སྒྱེད་པུ་གསུམ་གྱི་སྟེང་དུ་བཀལ་ལ།
ལག་ན་ཡོད་པའི་གྲི་གུག་གིས་རྐང་པ་གཡོན་པ་དུམ་བུ་གསུམ་དུ་གཏུབས་ནས་ཐོད་པའི་ནང་དུ་བསྐྱུར། དེ་བཞིན་དུ་རྐང་པ་གཡས་དང་ལག་པ་གཉིས་ཀྱང་དུམ་བུ་གསུམ་གསུམ་དུ་གཏུབས་ལ་ཐོད་པའི་ནང་དུ་བསྐྱུར། ནང་ཁྲོལ་དོན་སྙིང་རྣམས་ཀྱང་དུམ་བུར་གཏུབས་ནས་ཐོད་པའི་ནང་དུ་བསྐྱུར། དེ་བཞིན་དུ་མགོ་བོའི་ལྷག་མ་ཡང་ཐོད་པའི་ནང་དུ་བསྐྱུར་བས། ཤའི་རི་བོ་ཁྲག་གི་རྒྱ་མཚོ་རུས་པའི་གྲམ་རུལ་དང་བཅས་པའི་ཐོད་པ་སྟོང་གསུམ་གྱི་རྒྱ་ཁྱོན་དང་མཉམ་པ་ལ། འོག་ནས་མེ་རང་འབར་དུ་བྱུང་བས་དེ་རྣམས་ཁོལ་ཞིང་ཞུ་བས། ཟག་མེད་ཀྱི་བདུད་རྩི་ཁ་དོག་དཀར་བ། དྲི་ཞིམ་པ། རོ་མངར་བ། རེག་བྱ་བསིལ་བ།
ནུས་པ་ཤི་ནས་ཞག་བདུན་སོང་བ་ཡང་གསོ་ནུས་པའི་བདུད་རྩིའི་རྒྱ་མཚོ་ཆེན་པོར་གྱུར་པར་བསམས་ལ། འབྲུ་གསུམ་གྱིས་བྱིན་གྱིས་བརླབས་ནས། རང་གི་ལག་ན་ཡོད་པའི་ཐོད་པས་བདུད་རྩི་ནས་བཅུས་ཏེ་འབྲུ་གསུམ་གྱི་སྔགས་དང་བཅས་ཏེ་རྩ་བའི་བླ་མའི་ཞལ་དུ་ལན་བདུན་གསོལ་ནས། ལྗགས་རྡོ་རྗེའི་འོད་ཀྱི་སྦུ་གུ་ཅན་གྱིས་གསོལ་ཏེ། ཐུགས་རྒྱུད་ཟག་མེད་ཀྱི་བདེ་བས་གང༌། བདག་ལ་ཤིན་ཏུ་མཉེས་པས་མཆོག་དང་ཐུན་མོང་གི་དངོས་གྲུབ་ཐམས་ཅད་ད་ལྟ་ཉིད་དུ་སྩོལ་བའི་བདག་ཉིད་ཅན་དུ་བསམ། རང་གི་སྙིང་ག་ནས་མཆོད་པའི་ལྷ་མོ་ལག་ན་ཐོད་པ་ཐོགས་པ་དུ་མ་སྤྲོས་ནས། དེ་རྣམས་ཀྱི་ཐོད་པས་བདུད་རྩི་ནས་བཅུས་ཏེ། བརྒྱུད་པའི་བླ་མ་རྣམས་ཀྱི་ཞལ་དུ་གསོལ་བས་ཟག་མེད་ཀྱི་བདེ་བས་ཐུགས་རྒྱུད་དགང༌། བདག་ལ་ཤིན་ཏུ་མཉེས་ཏེ།
བདེ་ཆེན་ལྷན་ཅིག་སྐྱེས་པའི་ཡེ་ཤེས་ད་ལྟ་ཉིད་དུ་སྩོལ་བའི་བདག་ཉིད་ཅན་དུ་བསམ། ལྷ་མོ་རྣམས་སླར་ཚུར་འདུས་ནས་རང་ཉིད་ལ་ཐིམ། ཡང་སྙིང་ག་ནས་ལྷ་མོ་དུ་མ་སྤྲོས་ནས་དེ་རྣམས་ཀྱི་ཐོད་པས་བདུད་རྩི་བཅུས་ཏེ། རྩ་བརྒྱུད་ཀྱི་བླ་མ་གཞན་རྣམས་དང༌། ཡི་དམ་དཀྱིལ་འཁོར་གྱི་ལྷ་ཚོགས་སངས་རྒྱས་བྱང་སེམས་མཁའ་འགྲོ་ཆོས་སྐྱོང་རྣམས་སྤྲིན་ཕུང་གཏིབ་པ་བཞིན་བཞུགས་པ་རྣམས་ཀྱི་ཞལ་དུ་གསོལ། དེ་ཐམས་ཅད་ཐུགས་རྒྱུད་ཟག་མེད་ཀྱི་བདེ་བས་གང༌། ལྷ་མོ་རྣམས་སླར་ཚུར་འདུས། ཡང་སྙིང་ག་ནས་ལྷ་མོ་དུ་མ་སྤྲོས་ནས། དེ་རྣམས་ཀྱི་ཐོད་པས་བདུད་རྩི་བཅུས་ཏེ། ཡུལ་བདག་གནས་བདག་གཞི་བདག་རྣམས་ཀྱི་ཞལ་དུ་གསོལ་བས།
དེ་རྣམས་ཟག་མེད་ཀྱི་བདེ་བས་རྒྱུད་གང་ཞིང༌། རྡོ་རྗེ་རྣལ་འབྱོར་མའི་སྐུར་གྱུར་ནས། བདག་གི་ཆོས་སྒྲུབ་པའི་སྟོང་གྲོགས་བྱེད་པར་བསམ། སླར་ལྷ་མོ་རྣམས་ཚུར་འདུས། ཡང་སྙིང་ག་ནས་མཆོད་པའི་ལྷ་མོ་ལག་ན་ཐོད་པ་ཐོགས་པ་དུ་མ་ཚད་མེད་དཔག་མེད་སྤྲོས་ནས། དེ་རྣམས་ཀྱི་ཐོད་པས་བདུད་རྩི་བཅུས་ཏེ། རིགས་དྲུག་བར་དོ་དང་བཅས་པའི་སེམས་ཅན་ཐམས་ཅད་ལ་བྱིན་པས། ཐམས་ཅད་ཟག་མེད་ཀྱི་བདེ་བས་རྒྱུད་གང་བས་སེམས་རྟོག་མེད་ཆོས་ཀྱི་སྐུ་དང༌། ལུས་ཟག་མེད་བདེ་ཆེན་རྡོ་རྗེ་རྣལ་འབྱོར་མའི་སྐུར་གྱུར་ནས། རང་རང་སོ་སོའི་གནས་དག་པའི་ཞིང་དུ་སེམས་ཅན་གྱི་དོན་གྱི་ཕྱིར་དུ་འཕུར་སོང་བར་བསམ།
མཆོད་པའི་ལྷ་མོ་རྣམས་སླར་རང་ཉིད་ལ་བསྡུ། དེ་ནས་བླ་མ་ལ་མཎྜལ་ཚོམ་བུ་བདུན་མ་དང༌། སོ་བདུན་མ་རྣམས་མང་ཉུང་ཇི་ལྟར་རིགས་པ་འབུལ། ཤེས་ན་གང་གི་མཆོད་རྫས་མ་དང་ཐོས་པ་རྒྱ་མཚོ་མ་ཡང་བྱས་ལ། དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་རིན་པོ་ཆེ་ལ་གསོལ་བ་འདེབས་སོ། ། བདག་ལ་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས། བླ་མའི་དཔྲལ་བའི་ཨོཾ་ཡིག་དཀར་པོ་ལས་འོད་ཟེར་དཀར་པོ་འཕྲོས། བདག་གི་དཔྲལ་བར་ཐིམ་པས་ལུས་ཀྱི་སྒོ་ནས་བསགས་པའི་སྡིག་སྒྲིབ་ཐམས་ཅད་དག བུམ་པའི་དབང་ཐོབ།
བླ་མའི་སྐུའི་བྱིན་རླབས་ལུས་ལ་ཞུགས་པར་བསམ། དབང་གོང་མ་གསུམ་ལེན་ཚུལ་ཡང་དེའི་རིགས་འགྲེ། དེ་དག་གི་སྦྱང་གཞི་ནི། སྐྱེ་བའི་སྲིད་པ་དང་སྐྱེ་བ་སྔ་མ་རྣམས་སུ་ཡུལ་དག་པ་ལྷ་དང་བླ་མ་ནས། ཡུལ་མ་དག་པ་ལྡང་པའི་སྲིན་བུའི་བར་ཡན་ཆད་ལ་བརྟེན་ནས་ལས་ངན་ཇི་སྙེད་བསགས་པ་ཐམས་ཅད་སྦྱོང་བར་བྱེད་ཅིང༌། གཞུང་གཞན་དང་བསྟུན་ན་བསོད་ནམས་ཚོགས་བསགས་ཀྱང་ཡིན་ནོ། ། དེ་རྣམས་ནི་བླ་མ་བསྐྱེད་པའི་ཞལ་ཤེས་ཡིན་ལ། བསྟིམ་པའི་ཞལ་ཤེས་ནི། དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་རིན་པོ་ཆེ་ལ་ཕྱག་འཚལ་ཞིང་སྐྱབས་སུ་མཆིའོ། ། བདག་གི་རྒྱུད་བྱིན་གྱིས་བརླབ་ཏུ་གསོལ།
ཞེས་གསོལ་བ་བཏབ་པས། སངས་རྒྱས་རྡོ་རྗེ་འཆང་འོད་དུ་ཞུ་ནས། རྡོ་རྗེ་རྣལ་འབྱོར་མ་ལ་ཐིམ་ནས། རྗེ་བཙུན་བློ་གསལ་རྒྱ་མཚོ་འོད་དུ་ཞུ་ནས། འཇམ་པའི་དབྱངས་མཁྱེན་བརྩེའི་དབང་ཕྱུག་ལ་ཐིམ། དེ་ཉིད་འོད་དུ་ཞུ་ནས་རྩ་བའི་བླ་མ་ལ་ཐིམ། རྩ་བའི་བླ་མ་ཡང་ཡར་གདན་སེང་ཁྲི་ནས། མར་སྤྱི་བོ་ནས་འོད་དུ་ཞུ་ནས། ཐུགས་ཀའི་ཐད་དུ་འོད་ཟེར་དམར་པོ་བདེ་བ་ཆེན་པོའི་རང་བཞིན་དུ་གྱུར་པ་དེ་བདག་གི་སྤྱི་བོ་ནས་མར་ཐིམ། སྙིང་གར་བདེ་ཁྲིལ་གྱིས་བྱུང་ནས་བྃ་ཡིག་ལ་ཐིམ།
བྃ་ཡིག་ཇེ་ཆེར་སོང་ནས་སྔགས་ཕྲེང་རྣམས་ཀྱང་བྃ་ཡིག་ཏུ་སོང༌། དེ་ནས་ཟླ་བ་ཆོས་འབྱུང་དང་ལུས་ཀྱི་ནང་དང་གནས་ཁང་ལ་སོགས་པ་དང༌། མཐར་སྟོང་གསུམ་གྱི་འཇིག་རྟེན་གྱི་ཁམས་དང༌། ནམ་མཁའི་ཁམས་ཐམས་ཅད་ཀྱང་བྃ་ཡིག་ཏུ་སོང་བ་ལ་སེམས་གཏད་ནས་ཇི་ཙམ་གནས་ཀྱི་བར་ལྷོད་ཀྱིས་འཇོག བྃ་ཡིག་ཀྱང་ནམ་མཁའ་ལ་འཇའ་ཡལ་བ་ལྟར་སོང་ནས་མི་དམིགས་པ་སྟོང་པ་ཉིད་ཀྱི་ངང་ལ་ལྷོད་དེ་འཇོག དེ་དག་གི་སྦྱང་གཞི་ནི་འཆི་བའི་སྲིད་པ་སྦྱང་ཞིང༌། གཞུང་གཞན་དང་བསྟུན་ན་ཡེ་ཤེས་ཚོགས་བསགས་འདིས་མཚོན་པ་ཡིན་ནོ། ། དེ་ལྟར་བླ་མའི་རྣལ་འབྱོར་བསྒོམ་དགོས་པའི་རྒྱུ་མཚན་ནི། སངས་རྒྱས་ཐོབ་པ་ལ་སེམས་ཉིད་ལྷན་ཅིག་སྐྱེས་པའི་ཡེ་ཤེས་རྟོགས་དགོས་ལ། དེ་རྟོགས་པ་ཡང་བླ་མ་དམ་པའི་མན་ངག་དང་ཐབས་བསོད་ནམས་ཀྱི་ཚོགས་རྒྱ་ཆེན་པོ་རྫོགས་པ་ལ་བརྟེན་དགོས་ཏེ།
བརྟག་གཉིས་ལས། གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མའི་དུས་ཐབས་བསྟན་པ་དང༌། ། བདག་གི་བསོད་ནམས་ལས་ཤེས་བྱ། ། ཞེས་དང༌། མདོ་སྡུད་པ་ལས་ཀྱང༌། ཇི་སྲིད་དགེ་བའི་རྩ་བ་ཡོངས་སུ་མ་རྫོགས་པར། ། དེ་སྲིད་སྟོང་ཉིད་དམ་པ་དེ་ནི་རྟོགས་མི་འགྱུར། ། ཞེས་གསུངས་སོ། །
བསོད་ནམས་ཀྱི་ཚོགས་རྫོགས་བྱེད་ཀྱི་ཐབས་ཀྱང་བླ་མའི་རྣལ་འབྱོར་ལས་ལྷག་པ་མེད་དེ། མཚན་དང་དཔེ་བྱད་ལྡན་པ་ཡི། ། སྐུ་ནི་བསྐལ་པར་བསྒོམས་པ་བས། ། བླ་མ་དྲན་པས་བསོད་ནམས་ཆེ། ། ཞེས་དང༌། གསང་འདུས་ལས། སངས་རྒྱས་གངྒཱའི་ཀླུང་གི་བྱེ་མ་སྙེད་ལ་མཆོད་པ་བྱས་པ་བས། བླ་མའི་བ་སྤུའི་བུ་ག་གཅིག་ལ་ཏིལ་མར་གྱིས་བྱུགས་པས་ཕན་ཡོན་ཆེའོ། ། ཞེས་པ་ལ་སོགས་པ་མདོ་རྒྱུད་ཐམས་ཅད་ནས་མཐུན་པར་གསུངས་སོ། ། འོ་ན་བླ་མ་དང་སངས་རྒྱས་གཉིས་ཀྱི་ནང་ནས་བླ་མ་ཡུལ་ལྷག་པ་ཡིན་ནམ་སྙམ་ན་དེ་གཉིས་སྤངས་རྟོགས་ལ་ཁྱད་པར་མེད་མོད།
རང་ཉིད་ལ་སངས་རྒྱས་ཀྱི་སྐུ་དངོས་སུ་སྣང་བ་དང༌། གསུང་དངོས་སུ་ཐོས་པའི་སྐལ་བ་མ་བྱུང་བ་ལ། རང་དང་སྐལ་བ་མཉམ་པ་བླ་མའི་སྐུར་བཞེངས་ནས་ཆོས་དངོས་སུ་སྟོན་པར་མཛད་པས་ན། སྐུ་དྲིན་གྱི་ངོས་ནས་བླ་མ་ལྷག་པ་ཡིན་གསུངས་སོ། ། དྲུག་པ་བདག་ལྷར་བསྐྱེད་པ་ནི། སྦྱང་གཞི་ངོས་བཟུང་ན། ཕུང་ཁམས་སྐྱེ་མཆེད་ལ་སོགས་པ་མ་དག་པ་འཁོར་བས་བསྡུས་པའི་ཆོས་རྣམས་ནི་རྒྱ་ཆེ་བའི་སྦྱང་གཞི། རྩ་གསུམ་འཁོར་ལོ་ལྔ་ནི་ཟབ་པའི་སྦྱང་གཞི། སེམས་ཉིད་ལྷན་ཅིག་སྐྱེས་པ་ནི་མཐར་ཐུག་གི་སྦྱང་གཞི་ཡིན་ལ། སྦྱོང་བྱེད་ཀྱི་ལྷ་རྡོ་རྗེ་རྣལ་འབྱོར་མ་ལ་དབྱེ་ན།
རང་སེམས་སྤྲོས་པའི་མཐའ་ཐམས་ཅད་དང་བྲལ་བ་ནི་གསང་བའི་རྡོ་རྗེ་རྣལ་འབྱོར་མ། ལྟེ་བའི་རྩ་མདུད་གྲུ་གསུམ་གྱི་ནང་ན་མ་ལས་ཐོབ་པའི་ཁམས་ཉིས་དྭངས་སུམ་དྭངས་ཀྱིས་ཁྲིག་མེར་ཏེ་གང་བ་ཨ་ཐུང་ཤད་ཀྱི་རྣམ་པ་ཅན་ནམ་ཆོས་འདི་པ་ཐུན་མོང་མ་ཡིན་པ་ལ། བྃ་ཡིག་གི་རྣམ་པ་ཅན་ནི་ནང་གི་རྡོ་རྗེ་རྣལ་འབྱོར་མ། ཕྱི་རོལ་འོག་མིན་ན་བཞུགས་པའི་རྗེ་བཙུན་མ་ནི་ལྷན་སྐྱེས་ཀྱི་རྡོ་རྗེ་རྣལ་འབྱོར་མ། ཡུལ་ཉེར་བཞི་དང་གནས་སུམ་ཅུ་རྩ་བདུན་ན་བཞུགས་པའི་སྤྲུལ་བའི་དཔའ་བོ་དང་དཔའ་མོ་རྣམས་ནི་ཞིང་ལས་སྐྱེས་པའི་རྡོ་རྗེ་རྣལ་འབྱོར་མ། མ་མཁའ་འགྲོ་མ་ཡིན་པའི་རིགས་སུ་སྐྱེས་པ་རྣམས་ནི་རིགས་ལས་སྐྱེས་པའི་རྡོ་རྗེ་རྣལ་འབྱོར་མ། ཡུལ་དང་ཡུལ་གྲུ་ཐམས་ཅད་ན་གནས་པའི་བུད་མེད་རྣམས་ནི་ལས་ལས་སྐྱེས་པའི་རྡོ་རྗེ་རྣལ་འབྱོར་མ། རང་ཉིད་རྡོ་རྗེ་རྣལ་འབྱོར་མར་བསྒོམ་པ་ནི་སྔགས་ལས་སྐྱེས་པའི་རྡོ་རྗེ་རྣལ་འབྱོར་མའོ། ། དེ་ལྟར་ན་རང་གི་སེམས་ཉིད་ཡེ་གདོད་མ་ནས་རྡོ་རྗེ་རྣལ་འབྱོར་མ་ཡིན་པ་དེ། བླ་མས་བྱིན་རླབས་ཀྱི་དུས་སུ་ཡིན་པར་ངོ་སྤྲོད།
རང་ཉིད་ཀྱིས་ཀྱང་ཡིན་པར་ངོ་ཤེས་ནས་དེའི་རྒྱུན་སྐྱོང་བ་ལ་བསྐྱེད་རྫོགས་ཀྱི་ཉམས་ལེན་བྱས་པས། ཕྱི་རོལ་གྱི་དཔའ་བོ་དང་དཔའ་མོ་རྣམས་དབང་དུ་འདུ། དེ་རྣམས་དབང་དུ་འདུས་པས་འོག་མིན་གྱི་རྡོ་རྗེ་རྣལ་འབྱོར་མས་བྱིན་གྱིས་རློབས། དེ་བྱིན་གྱིས་བརླབས་པས་རང་སེམས་ལ་ལྷན་སྐྱེས་ཀྱི་རྟོགས་པ་འཆར་ལ། དེ་ནི་བྱིན་བརླབས་ཡས་རློབ་དང་རྟོགས་པ་མས་འཆར་ཞེས་པའི་དོན་ཏོ། ། བདག་བསྐྱེད་དངོས་ནི། རང་གི་སྙིང་གར་ཨེ་བྱེ་རུའི་མདོག་ཅན་གཉིས་བརྩེགས་ལས། ཆོས་འབྱུང་གྲུ་གསུམ་གཉིས་བརྩེགས། ཆོས་འབྱུང་ཕྱི་མ་དེ་དྭངས་གསལ་འོད་ཀྱི་རང་བཞིན་རྙོག་པ་མེད་པའི་རྩེ་མོ་མདུན་ལ་བསྟན་པ། ཟུར་གཉིས་ལྡེབ་ལ་བསྟན་པ།
རྩ་བ་ཕྲ་བ་གསང་གནས་སུ་ཟུག་པ། གདེངས་ཁ་ཆེ་བ་གྱེན་དུ་བསྟན་པ། ཆོས་འབྱུང་ནང་མ་ཟུར་གསུམ་ཕྱོགས་ལ་བསྟན་པ། དེའི་ཁ་མཚམས་འཕེལ་ཁ་ཆེ་བའི་ཐད་དུ་ཟླ་བའི་དཀྱིལ་འཁོར་དཀར་བསིལ་ཉ་གང་བ། དེའི་དབུས་སུ་བྃ་ཡིག་གི་མཐར་གཡོན་སྐོར་དུ་སྔགས་ཕྲེང་ཁ་དོག་དམར་པོ་གྱེན་དུ་ལངས་པ། དེ་ཡང་བྃ་ཡིག་གི་མདུན་དུ་ཨོཾ་གསུམ་དེའི་འཁྲིས་སུ་སརྦ་ལོག་པས། རྦས་དེའི་འཁྲིས་སུ་བུདྡྷ་ལོག་པས་དྡྷབུ་དེའི་འཁྲིས་སུ་ཀི་ཌཱ་དེའི་འཁྲིས་སུ་ཡེ་ནཱི་དེའི་འཁྲིས་སུ་ཛྲབ་དེའི་འཁྲིས་སུ་རྞཝ་དེའི་འཁྲིས་སུ་ཡེ་ནཱི་དེའི་འཁྲིས་སུ་ཛྲབ་དེའི་འཁྲིས་སུ་རོ་བཻ་དེའི་འཁྲིས་སུ་ཡེ་ནཱི་ཙ་དེའི་འཁྲིས་སུ་ཧཱུྃ་གསུམ་དང་ཕཊ་གསུམ་རྣམས་དེའི་འཁྲིས་སུ་ཧཱ་སྭཱ། ཨོཾ་དང་པོའི་རྩ་བར་སླེབས་པ་ལེགས་པར་བསམ། འདིའི་སྦྱང་གཞི་ནི་བར་དོའི་སྲིད་པ་སྦྱོང་བར་བྱེད་པ་ཡིན་ནོ། ། སྔགས་ཕྲེང་ལས་འོད་ཟེར་འཕྲོས།
སྡིག་པ། སྒྲིབ་པ། རྣམ་སྨིན། གདོས་བཅས། ཤ་ཁྲག་གི་ཕུང་པོ་དང་བཅས་པ་འོད་གསལ་སྟོང་པ་ཉིད་དུ་སྦྱངས་ལུས་འོད་ཀྱི་གོང་བུར་གྱུར། དེའི་ངང་ལས་སྒྲུབ་པ་པོ་འཁོར་བར་གནས་ཀྱང་འཁོར་བའི་སྐྱོན་གྱིས་མ་གོས་པའི་བརྡར། སྣ་ཚོགས་པདྨ་དང་བྱང་ཆུབ་ཀྱི་སེམས་ཀྱི་མྱུ་གུ་འཕེལ་ཞིང་སྨིན་པའི་རྟགས་སུ་ཉི་མ་དང་འཇིགས་བྱེད་དུས་མཚན་དང་བཅས་པའི་སྟེང་དུ། རང་ཉིད་རྡོ་རྗེ་རྣལ་འབྱོར་མ་སྐུ་མདོག་པདྨ་རཱ་གའི་མདོག་ལྟར་དམར་བ་བ་སྤུའི་བུ་ག་ཐམས་ཅད་ནས་འོད་ཟེར་དམར་པོ་འཕྲོ་བས་བསྐལ་པའི་མེ་དཔུང་ལྟ་བུའི་གཟི་བརྗིད་ཅན། ཆོས་ཐམས་ཅད་དེ་བཞིན་ཉིད་དུ་རོ་གཅིག་པའི་བརྡར་ཞལ་གཅིག བདེན་པ་གཉིས་ཟུང་དུ་འཇུག་པའི་བརྡར་ཕྱག་གཉིས།
ང་རྒྱལ་ལ་སོགས་པ་སྐྱོན་ཐམས་ཅད་གཅོད་པའི་བརྡར་གཡས་པས་རྡོ་རྗེས་མཚན་པའི་གྲི་གུག་ཐུར་དུ་བརྐྱངས་ནས་མགོ་འཁོར་བའི་ཕྱོགས་ལ་འཇོལ་ཐབས་སུ་བསྣམས་པ། མཁའ་སྤྱོད་ཀྱི་དངོས་གྲུབ་བརྙེས་པའི་བརྡར་གཡོན་པས་ཟླ་བ་ལྟར་དཀར་བའི་ཐོད་པ་ནང་བདུད་རྩིའི་རང་བཞིན་གྱི་ཁྲག་གིས་གང་བ་སྟེང་གི་ཕྱོགས་སུ་བཟུང་བ། བདེ་ཆེན་གྱི་ཡེ་ཤེས་བརྙེས་པའི་རྟགས་སུ་ཐོད་པ་གཡོན་དུ་ཅུང་ཟད་ཡོ་ནས་ཁྲག་གི་རྒྱུན་འབབ་པ་ཞལ་གྱེན་དུ་ཕྱོགས་པས་གསོལ་བ། རང་ཉིད་ཤེས་རབ་མ་ཡིན་པའི་བརྡར་ཞལ་གཡོན་དུ་ཕྱོགས་པ། ཐབས་ཧེ་རུ་ཀ་དང་ཡ་མ་བྲལ་བའི་བརྡར་ཕྲག་པ་གཡོན་དུ་ཁ་ཊྭཱཾ་ག་ཡུ་བ་དཀར་པོ་བརྒྱད་གཞོགས་བྱས་པ་ལུས་ཚད་དང་མཉམ་པ་རྩ་བ་ལ་རྡོ་རྗེ་ཕྱེད་པས་མཚན་པ། རྩེ་མོ་སྣ་ཚོགས་རྡོ་རྗེ་དང་དེའི་སྟེང་དུ་བུམ་པ། དེའི་ཁར་ཐོད་པ་སྐམ་རློན་འདྲེས་མ་སུམ་བརྩེགས་ཀྱི་ཁར་རྡོ་རྗེ་རྩེ་ལྔ་པ་རེང་པོས་མཚན་པ། སྐུ་གསུང་ཐུགས་ཀྱི་གསང་བ་བསམ་གྱིས་མི་ཁྱབ་པའི་བརྡར་ཌཱ་མ་རུ་དང་དྲིལ་བུ་དང་འཕན་རྩེ་གསུམ་པ་ལ་སོགས་པ་འཕྱང་བ། རྩ་བ་མདུན་ལ་བསྟན་པ། རྩེ་མོ་རྒྱབ་ལ་བསྟན་ནས་ཕྲག་པར་བསྣམས་པའི་ཚུལ་གྱིས་འཛིན་པ།
ཡེ་ཤེས་ལྔའི་ཡོན་ཏན་རྫོགས་པའི་རྟགས་སུ་ཐོད་སྐམ་ལྔས་དབུ་ལ་བརྒྱན་པ། དེ་ཡང་ལེབ་མོ་སོར་མོ་བཅུ་གཉིས་པ། ཁ་མིག་གི་རྣམ་པ་ཡོད་པ། ནང་གི་ཨཱ་ལི་ཀཱ་ལི་ལྔ་བཅུ་དག་པའི་བརྡར་ཐོད་སྐམ་ལྔ་བཅུ་བརླ་ནས་ཕྲག་པའི་བར་དོ་ཤལ་དུ་འཕྱང་བ། དགའ་བ་བཅུ་དྲུག་རྒྱས་པའི་བརྡར་གཞོན་ནུ་ལོ་བཅུ་དྲུག་གི་ན་ཚོད་ཅན། ཀུན་འཛིན་གྱི་རྟོག་པ་ཐམས་ཅད་ཀྱི་མདུད་པ་གྲོལ་བའི་བརྡར་དབུ་སྐྲ་བུང་བ་ལྟར་གནག་པ་སིལ་བུར་གྱུར་པས་སྐུ་སྐེད་ཡན་ཆད་ཁེབས་པ། སྙིང་རྗེ་ཆེན་པོས་སེམས་ཅན་ཐམས་ཅད་རྗེས་སུ་འཛིན་པའི་བརྡར་ཞབས་གཡས་བརྐྱང་བས་དུས་མཚན་མ་དམར་མོ་གྲི་ཐོད་འཛིན་པ་གན་རྐྱལ་དུ་བསྒྱེལ་བའི་ནུ་མའི་སྟེང་ནས་མནན་པ། དེ་ཡང་ནུ་མ་འདོད་ཆགས་སྐྱེ་བའི་གནས་ཡིན་པས་དེ་མནན་པ་ཡིན་ནོ། ། ཤེས་རབ་ཆེན་པོས་འཁོར་བའི་ཕྱོགས་སུ་མ་ལྷུང་བའི་བརྡར་ཞབས་གཡོན་བསྐུམ་པས་འཇིགས་བྱེད་ནག་པོ་མགོ་བོ་རྒྱབ་ཏུ་བལྟབས་ནས་སྙིང་གའི་ཐད་དུ་དཔྲལ་བ་ནས་ཇིར་གྱིས་མནན་པ། དེ་ཡང་སྙིང་ག་ཞེ་སྡང་སྐྱེ་བའི་གནས་དང་དཔྲལ་བ་ཕྲག་དོག་སྐྱེ་བའི་གནས་ཡིན་པས་དེ་གཉིས་མནན་པའོ། །
སྤྱི་བོར་རུས་པའི་འཁོར་ལོ་དྲྭ་མིག་སུམ་ཅུ་སོ་གཉིས་པ། སྐྲ་ཐམས་ཅད་དྲྭ་མིག་གི་ནང་ནས་ཡར་དྲངས་པ། རྣ་བ་གཉིས་ལ་རུས་པའི་ཨ་ལོང་གཉིས་བརྩེགས་རུས་ཐུང་དང་བཅས་པ། མགྲིན་པར་རུས་པའི་གཞུང་གསུམ་དྲྭ་མིག་བཅུ་དྲུག་པ། ལྟེ་བར་རུས་པའི་གཞུང་གསུམ་དྲྭ་མིག་དྲུག་ཅུ་རྩ་བཞི། སྨད་རྒྱན་ནམ་འོག་པག་བྱིན་པ་ཙམ་དུ་སླེབས་པ། དེའི་སྤྱི་གཙུག་ཏུ་རང་ཆས་ཀྱི་རིགས་བདག་རྣམ་སྣང་ཧེ་རུ་ཀ་དཀར་པོ་ཞལ་གཅིག་ཕྱག་གཉིས་ཀྱིས་འཁོར་ལོ་དང་དྲིལ་བུ་ཐུགས་ཀར་བསྣོལ་ནས་འཛིན་པ། ཞབས་གཡས་བརྐྱང་གཡོན་བསྐུམ་པ་རིན་པོ་ཆེའི་རྒྱན་གྱིས་བརྒྱན་པ། སྐུ་ཡེ་ཤེས་ཀྱི་མེ་དཔུང་འབར་བའི་དབུས་ན་བཞུགས་པ་ལེགས་པར་གསལ་གདབ། འདིས་ནི་སྐྱེ་བའི་སྲིད་པ་སྦྱོང་བར་བྱེད་དོ། །
ཡང་འདི་ལ་འཁོར་ལོ་སྡོམ་པའི་ཟབ་གནད་བདག་གཞན་གྱི་གཞི་སྦྱང༌། བསྒྱུར་ཞེས་བྱ་བའི་བདག་གི་གཞི་སྦྱང་བསྒྱུར་གཉིས་ཚང་བ་ཡིན་ཏེ། སྔགས་ཕྲེང་ལས་འོད་འཕྲོས་ནས་སྡིག་སྒྲིབ་རྣམ་སྨིན་གྱི་ཕུང་པོ་དང་བཅས་པ་སྟོང་པ་ཉིད་དུ་སྦྱང་བ་ནི་བདག་གི་གཞི་སྦྱང་བ་དང༌། དེའི་ངང་ལས་རང་ཉིད་རྗེ་བཙུན་མའི་སྐུ་ཞལ་ཕྱག་རྒྱན་ཆ་ལུགས་ཡོངས་སུ་རྫོགས་པ་དང་ལྡན་པར་བསྐྱེད་པ་ནི་བདག་གི་གཞི་བསྒྱུར་བ་ཡིན་ནོ། ། བདུན་པ་འགྲོ་བ་དག་པའི་རྣལ་འབྱོར་ནི། སྙིང་གའི་སྔགས་ཕྲེང་ལས་འོད་ཟེར་འཕྲོས། ལུས་ཀྱི་ནང་ཐམས་ཅད་གང༌། བ་སྤུའི་བུ་ག་ཐམས་ཅད་ནས་ཕར་སོང༌། སེམས་ཅན་ཐམས་ཅད་ལ་ཕོག་པས་སྡིག་སྒྲིབ་རྣམ་སྨིན་གྱི་ཕུང་པོ་དང་བཅས་པ་སྐད་ཅིག་ཉིད་ལ་སྦྱངས། ཐམས་ཅད་རྡོ་རྗེ་རྣལ་འབྱོར་མའི་སྐུ་རྒྱན་ཆ་ལུགས་ཞལ་ཕྱག་ཡོངས་སུ་རྫོགས་པར་གྱུར།
འདི་ལ་གཞན་གྱི་གཞི་སྦྱང་བསྒྱུར་གཉིས་ཚང་བ་ཡིན་ནོ། ། འདིར་ལུས་དཀྱིལ་གྱི་ལྷ་གསལ་གདབ་པ་ནི། ཆོས་འབྱུང་གི་སྟེང་ཟླ་བའི་དབུས་སུ་བྃ་ཡིག་གི་ངོ་བོ་རྣལ་འབྱོར་མ་དམར་མོ། བྃ་ཡིག་གི་སྲོག་ཡ་ར་ལ་ཝ་བཞི་ལས། ཤར་དུ་ཡའི་ངོ་བོ་རྣལ་འབྱོར་མ་དཀར་མོ། གཡོན་དུ་རའི་ངོ་བོ་ལྗང་གུ། རྒྱབ་ཏུ་ལའི་ངོ་བོ་དམར་མོ། གཡས་སུ་ཝའི་ངོ་བོ་རྣལ་འབྱོར་མ་སེར་མོ། མཐའི་སྔགས་ཕྲེང་སོ་གཉིས་ཀྱང་རེ་རེ་ནས་རྣལ་འབྱོར་མ་དམར་མོ་རེ་རེ་སྟེ། ཀུན་དྲིལ་བས་ལུས་དཀྱིལ་གྱི་ལྷ་སོ་བདུན་ལེགས་པར་གསལ་གདབ།
འདི་ལེགས་པར་བསྒོམས་ན་ནང་གི་གནས་སོ་བདུན་གྱི་རླུང་སེམས་ཐམས་ཅད་དབུ་མར་ཐིམ་ནས་ས་ལམ་བགྲོད་ཅིང༌། ཕྱི་རོལ་གྱི་ཡུལ་སོ་བདུན་ན་བཞུགས་པའི་དཔའ་བོ་དང་དཔའ་མོ་རྣམས་དབང་དུ་འདུ་བ་ཡིན་ནོ། ། གསུངས་སོ། ། བརྒྱད་པ་དཔའ་བོ་དཔའ་མོས་བྱིན་གྱིས་བརླབས་པ་ནི། རང་གི་སྙིང་གའི་བྃ་ཡིག་ལས་འོད་ཟེར་དམར་པོ་ལྕགས་ཀྱུའི་རྣམ་པ་ཅན་འཕྲོས། དབུ་མའི་ནང་ནས་ཡར་སོང་ནས་སྨིན་མཚམས་ཀྱི་ཐད་ནས་འཐོན། ངག་ཏུ་ཕཻཾཞེས་བརྗོད་ཅིང་མིག་གྱེན་དུ་བགྲད་དེ་འབར་བའི་ཕྱག་རྒྱས་སྨིན་མཚམས་ཀྱི་ཐད་དུ་ལན་གསུམ་གཡོན་དུ་བསྐོར་བས། འོག་མིན་ན་བཞུགས་པའི་ལྷན་སྐྱེས་ཀྱི་རྡོ་རྗེ་རྣལ་འབྱོར་མ་དང༌། ཡུལ་ཉེར་བཞི་ན་བཞུགས་པའི་ཞིང་སྐྱེས་དང་འགྲོ་བ་ཐམས་ཅད་རྡོ་རྗེ་རྣལ་འབྱོར་མར་གྱུར་པ་སྔགས་ལས་སྐྱེས་པ་རྣམས་སྟེང་ནས་ཆར་བབས་པ་དང༌། འོག་ནས་ས་རླངས་རྡོལ་བ་དང༌།
བར་ནས་དགེ་འདུན་ཆོས་འཁོར་ལ་འཚོགས་པ་ལྟ་བུར་བྱུང་ནས་རང་ཉིད་རྣལ་འབྱོར་མར་གསལ་བའི་སྤྱི་བོ་ནས་ཐིམ་པར་གྱུར། ཛཿཧཱུྃ་བཾ་ཧོཿ བདག་ཉིད་ཐབས་ཤེས་གཉིས་སུ་མེད་པ་ལ་གནས་པ་བཞིན་དུ་འགྲོ་བ་ཐམས་ཅད་ཀྱང་ཐབས་ཤེས་གཉིས་སུ་མེད་པ་ལ་གནས་པར་བསམ། ཨོཾ་ཡོ་ག་ཤུདྡྷ་སོགས་བརྗོད། ལྟེ་བ་ལ་སོགས་པའི་གནས་རྣམས་དང༌། ལག་པ་གཉིས། མཁྲིག་མ་གཉིས། དཔུང་པ་གཉིས། དཔུང་མགོ་གཉིས་ཏེ་ཚིགས་ཆེན་བརྒྱད་དང་བཅས་པ་རྣམས་ལ་གོ་ཆའི་སྔགས་རྣམས་གསལ་འདེབས་པ་ནི་སྒྲུབ་ཐབས་ཀྱི་ནང་བཞིན་ནོ། ། དགུ་པ་བཟླས་པའི་རྣལ་འབྱོར་ལ་གཉིས་ལས་དང་པོ་ངག་བཟླས་ནི།
དབུས་ཀྱི་བྃ་ཡིག་གི་ངོ་བོ་རྣལ་འབྱོར་མའི་ཐུགས་ཀར་ཆོས་འབྱུང་ཉིས་བརྩེགས། དེའི་སྟེང་དུ་ཟླ་བའི་དཀྱིལ་འཁོར་གྱི་དབུས་སུ་བྃ་ཡིག་གི་མཐར་གཡོན་སྐོར་དུ་སྔགས་ཕྲེང་གིས་བསྐོར་བར་བསམ་སྟེ་དེ་རྣམས་ལས་འོད་ཟེར་འཕྲོས། སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས། སངས་རྒྱས་ཐམས་ཅད་མཆོད། ཕོ་ཉ་གསུམ་བྱིན་རླབས་ཀྱིས་བྱིན་གྱིས་བརླབ་པ་དང༌། མཁའ་སྤྱོད་ཀྱི་དངོས་གྲུབ་ཐམས་ཅད་འོད་ཟེར་དམར་པོའི་རྣམ་པར་བྱུང་ནས་བྃ་ཡིག་སྔགས་ཕྲེང་དང་བཅས་པ་ལ་ཐིམ་པས་རྒྱུད་བྱིན་གྱིས་བརླབས་པར་བསམས་ལ། སྔགས་མང་ཉུང་ཇི་ལྟར་རིགས་པ་བཟླ། དེ་ཡང་སེམས་གཡེངས་པས་བཟླས་པ་ལ་ཕན་ཡོན་ཆེར་མེད་པས། གང་བཟླ་བའི་སྒང་ལ་སྒོ་གསུམ་འཇུག་པ་གཅིག་ཏུ་དྲིལ་ནས་བཟླས་ན་ཕན་ཡོན་ཤིན་ཏུ་ཆེ་བ་ཡིན་ཏེ། དེ་སྐད་དུ་ཡང༌།
བདེ་མཆོག་སྡོམ་འབྱུང་ལས། གཞན་དུ་མི་འགྲོའི་སེམས་ཀྱིས་ནི། ། དེ་ལྟའི་ཚུལ་གྱིས་བཟླས་པ་བྱ། ། ཡུལ་གཞན་བློ་ནི་འགྲོ་བ་ཡིས། ། བསྐལ་པར་བཟླས་ཀྱང་འབྲས་མི་འབྱིན། ། ཞེས་གསུངས་སོ། ། ཡིད་བཟླས་ནི། གནས་དེར་ཐལ་འཚུབས་མེད་ཅིང་ལྟོ་འགྲངས་ལྟོགས་སྙོམས་པའི་དུས་སུ་རླུང་རོ་རྣམས་ལན་དགུ་ཕྲུགས་སུ་བུས་པའི་རྗེས་སུ་འོག་རླུང་སྙན་གསན་འབེབས་པའི་ཚུལ་དུ་འཐེན་ཙམ་བྱ། སྟེང་རླུང་ལུས་གུག་བྱས་ནས་དལ་བུས་རྔུབས། རླུང་རྫོགས་རྗེས་མཆིལ་མའི་རྟ་དང་བཅས་ཏེ་ལྟེ་བར་སྡིགས་ཏེ་བསྐྱུར།
དེའི་རྐྱེན་གྱིས་སྙིང་གའི་ཆོས་འབྱུང་ཟླ་བ་སྔགས་ཕྲེང་བྃ་ཡིག་དང་བཅས་པ་ལྟེ་བར་སླེབས། དེ་ནས་འོག་རླུང་རྫོགས་པར་འཐེན་ལ་རླུང་བུམ་པ་ཅན་བཟུང་སྟེ། སྔགས་རབ་བདུན་ནམ་ཐ་ནའང་གསུམ་ལ་སོགས་པ་ཡིད་ཀྱིས་བཟླ། འདིར་ཞར་བྱུང་གི་རྫོགས་རིམ་ནི་སྙིང་གའི་ཆོས་འབྱུང་ལ་ཟུར་དྲུག་ཡོད་པ་ལས་མདུན་རྒྱབ་གཉིས་སྤངས་པའི་གྲྭ་བཞིར་དགའ་བ་འཁྱིལ་པ་རེ་རེ་གཡོན་སྐོར་དུ་འཁོར་བར་བསམས་ལ་རླུང་འཛིན་པའམ་ཡང་ན་བརྗོད་མེད་ཀྱི་ངང་ལ་བཞག ཡང་གསང་གནས་ནས་ཡར་རྩ་དབུ་མ་ཁ་དགོ་དམར་གསལ་སྦ་ལྕག་ཙམ་མམ་མདའ་སྨྱུག་འབྲིང་པོའི་ཚད་ཙམ་པ་ཞིག་རྩེ་མོ་སྤྱི་བོ་ནས་མདུན་ལ་གུག་ནས་སྨིན་མཚམས་སུ་ཟུག་པ། རྩ་བ་གསང་གནས་སུ་ཟུག་པ། དབུ་མའི་ཡས་སྣར་དགའ་བ་འཁྱིལ་པ་ཁ་དོག་དཀར་པོ་ནས་འབྲས་ཙམ་པ་གཡོན་སྐོར་དུ་འཁོར་ཞིང་ཡོད་པ་དེ་དབུ་མའི་ནང་ནས་མར་གཡོན་དུ་འཁོར་གྱིན་བྱུང་བས་སྣང་བ་ཐམས་ཅད་བདེ་ཆམ་ཆམ་སོང༌། དགའ་བ་འཁྱིལ་པ་དེ་ཉིད་མཐར་སྙིང་གར་སླེབས། ཡང་དབུ་མའི་མས་སྣར་དགའ་བ་འཁྱིལ་པ་དམར་པོ་གཡོན་སྐོར་དུ་འཁོར་ཞིང་ཡོད་པ་དེ་དབུ་མའི་ནང་ནས་ཡར་འཁོར་གྱིན་བྱུང་བས་སྣང་བ་ཐམས་ཅད་སྟོང་ཆམ་ཆམ་སོང༌། དེ་ཉིད་ཀྱང་སྙིང་གར་སླེབས་ནས་དགའ་འཁྱིལ་གཉིས་གཅིག་ཏུ་ཕྲུག་ཆིལ་ཏེ་འདྲེས་པས།
བདེ་སྟོང་ཟུང་འཇུག་གི་ངང་ལ་དགའ་འཁྱིལ་དཀར་དམར་དེ་ཉིད་གཡོན་དུ་འཁོར་བ། མཐར་ཇེ་ཡལ་ཇེ་ཡལ་ལ་སོང་སྟེ་དབུ་མ་སྟོང་པ་དང་གཉིས་སུ་མེད་པར་བསམ་མོ། ། བཅུ་པ་བསམ་གྱིས་མི་ཁྱབ་པའི་རྣལ་འབྱོར་ལ་གཉིས་ལས། ཐུན་མོང་བ་ནི་སྒྲུབ་ཐབས་ཀྱི་ནང་བཞིན། ཐུན་མོང་མ་ཡིན་པ་ནི་ཞལ་ལས་ཤེས་སོ། ། བཅུ་གཅིག་པ་སྤྱོད་ལམ་གྱི་རྣལ་འབྱོར་ནི། སྤྱོད་ལམ་དངོས་དང༌། དེའི་ཡན་ལག་གཉིས་ལས། དང་པོ་ནི། ཐུན་མཚམས་རྣམས་སུ་རང་ཉིད་རྡོ་རྗེ་རྣལ་འབྱོར་མ་རྒྱན་དང་ཕྱག་མཚན་སྤངས་པ།
སྣང་བ་ཐམས་ཅད་ཀྱང་རྣལ་འབྱོར་མ་དེ་ལྟ་བུའི་རྣམ་པ་ཅན་དུ་གསལ་བ་དེའི་ངོ་བོ་གང་དུའང་མ་གྲུབ་པའི་སྟོང་པ་ཉིད་དེ། སྣང་སྟོང་ཟུང་འཇུག་གི་ངང་དུ་སྐྱོང་ངོ༌། ། ཡང་རྒྱོབ་སོད་ལ་སོགས་པའི་སྒྲ་ཐམས་ཅད་ལ་འཇིགས་སྣང་དང་ལོག་ལྟ་མི་བྱེད་པར་ཨོཾ་གསུམ་མའི་སྒྲར་བསྒོམ་ཞིང་དེ་ཡང་གྲགས་སྟོང་སྐྱེ་འགག་དང་བྲལ་བའི་ངང་དུ་བསྐྱངས། དྲན་རྟོག་ཡིད་ལ་རྒྱུ་བ་ཐམས་ཅད་ལ་ཡང་དེའི་རྗེས་མི་དཔྱོད་པར་དེའི་ངོ་བོ་ལ་ཆེར་བལྟས་པས་གང་དུའང་མ་གྲུབ་པའི་སྟོང་ཉིད་དེའི་ངང་ལ་བསྐྱང༌། དཔེར་ན་ཞེ་སྡང་ལྟ་བུ་གཅིག་ལྷང་གིས་སྐྱེས་པའི་ཚེ། དེའི་ངོ་བོ་ལ་ཆེར་བལྟས་པས་གང་དུའང་མ་གྲུབ་པའི་སྟོང་ཉིད་དུ་ཐིམ་པའི་ཚེ། ཞེ་སྡང་རང་དག་ལ་འགྲོ་བ་བཞིན་ནོ། ། ཉམས་ལེན་འདི་ནི་རྒྱུན་དུ་མ་བརྗེད་པ་གལ་ཆེ་སྟེ། མཉམ་གཞག་ཏུ་ཐུགས་དམ་མོག་མོག་རེ་བྱས་ནས་རྗེས་ཐོབ་ཀུན་ཏུ་ཐ་མལ་དུ་ལུས་ན་ཆོས་པའི་འཁྱེར་སོ་སྟོར་ནས་འགྲོ་གསུངས་སོ། ། གཉིས་པ་ཡན་ལག་ལ་བཟའ་བའི་རྣལ་འབྱོར།
ཕྱི་རོལ་མཆོད་པ། སྦྱིན་སྲེག ཚེས་བཅུའི་མཆོད་པ། གཏོར་མའོ། ། དང་པོ་ནི། ཁ་ཟས་རྣམས་འབྲུ་གསུམ་གྱིས་བརླབས་ལ། ལག་པ་གཉིས་དགང་གཟར་དང་དགང་བླུགས། ཁ་ཧོམ་ཁུང༌། ཁ་ཟས་བསྲེག་རྫས་ཀྱི་ཚུལ་དུ་བྱས། ལྟེ་བ་ནས་མེ་འབར་བས་ཟས་ཀྱི་སྙིགས་མ་རྣམས་ཚིག
དྭངས་མ་རྣམས་སྙིང་གར་བཞུགས་པའི་བླ་མ་དང་ཡི་དམ་ལྷ་ཚོགས་རྣམས་ཀྱི་ཞལ་དུ་སིབ་སིབ་སོང་བར་བསམ། དེ་ལྟར་མ་བྱུང་ན་བྱིན་གྱིས་བརླབས་པའི་ཟས་དེ། རང་རྣལ་འབྱོར་མར་གསལ་བའི་ཞལ་དུ་གསོལ་བས། ཟས་ཀྱི་དྭངས་མ་ཐམས་ཅད་སྙིང་གའི་བྃ་ཡིག་ལ་སིབ་སིབ་ཐིམ་པས་བདེ་ཆེན་གྱི་ཡེ་ཤེས་བརྙེས་པར་བསམ། དེ་ལྟར་ཡང་མ་བྱུང་ན་བྱིན་གྱིས་བརླབས་པའི་ཟས་རྣམས་ཁམ་རེ་རེ་ནས་རྣལ་འབྱོར་མར་གསལ་བ་དེ། རང་ཉིད་རྣལ་འབྱོར་མར་གསལ་བའི་ཞལ་དུ་ལྷ་ལ་ལྷ་ཐིམ་པའི་ཚུལ་དུ་ཟོས་པས་ཁ་ཟས་བུ་ལོན་ཅན་དུ་འགྱུར་བའི་ཉེས་པ་ལས་གྲོལ་ལོ། ། གཉིས་པ་ནི། གྲོང་པའི་ཆོས་ཀྱིས་མ་གོས་པའི་བུ་མོ་གཞོན་ནུ་མ་བཅོ་ལྔའམ། བཅུ་གཅིག་གམ། ལྔའམ་གསུམ་ལས་མི་ཉུང་བ་བསགས་ནས་སྟོན་མོ་བཟང་པོ་བཤམས་ཏེ།
དེ་རྣམས་རྣལ་འབྱོར་མར་བསྐྱེད་ལ་མཆོད་པ་དང་བསྟོད་པ་དཔེ་ན་གསལ་བ་ལྟར་བྱེད། འདི་ནི་ཚོགས་མྱུར་དུ་རྫོགས་པའི་ཐབས་ཡིན་ནོ། ། གསུམ་པ་ནི། སྦྱིན་སྲེག་རྒྱས་བསྡུས་ཅི་རིགས་པ་དཔེ་ན་གསལ་བ་ལྟར་བྱེད། བཞི་པ་ནི། ཚོགས་རྫོགས་པའི་ཆེད་དུ་ཡར་ངོ་དང༌། སྒྲིབ་པ་སྦྱང་བའི་ཆེད་དུ་མར་ངོའི་ཚེས་བཅུ་ལ་སྐུ་ཚོམ་བུའི་དཀྱིལ་འཁོར། གསུང་བདུད་རྩིའི་དཀྱིལ་འཁོར། ཐུགས་སིནྡྷུ་རའི་དཀྱིལ་འཁོར་རྣམས་བཞེངས། དེ་དག་གི་མདུན་དུ་མཆོད་པ་དང་གཏོར་མ་རྣམས་ལག་ལེན་ལྟར་བཤམས་ལ།
སྒྲུབ་ཅིང་མཆོད་པ་དང༌། བདག་ཉིད་འཇུག་ཅིང་དབང་བླང་བ་རྣམས་བྱའོ། ། དེ་ལྟར་མ་བྱུང་ན་ཙནྡན་དམར་པོ་བཏབ་པའི་ཆང་གི་ཁུ་བས་མཎྜལ་ལམ་རྡོ་ལེབ་བམ་ཤིང་ལེབ་ཇི་ལྟར་རིགས་པ་ལ་ཆོས་འབྱུང་ཉིས་བརྩེགས་བྃ་ཡིག་དང་བཅས་པས་བྲིས་ལ་སྒྲུབ་མཆོད་རྐྱང་པ་བྱ། དེ་ལྟར་ཡང་མ་བྱུང་ན་རང་གིས་རྒྱུན་དུ་སྔགས་ཇི་ཙམ་བཟླས་པའི་གྲངས་དེ་སུམ་འགྱུར་དུ་བཟླས་པས་ཀྱང་ཚེས་བཅུའི་མཆོད་པའི་གོ་ཆོད་པར་གསུངས་སོ། ། ལྔ་པ་གཏོར་མ་ནི་སྒྲུབ་ཐབས་ན་ཇི་ལྟར་གསལ་བ་ལྟར་རྒྱུན་དུ་བྱའོ། ། དེ་ལྟར་རྣལ་འབྱོར་བཅུ་གཅིག་གི་ཉམས་ལེན་དང་ཚེས་བཅུ་གཉིས་ཀྱི་མཆོད་པ་ལ་བརྩོན་པར་བྱས་པས། དབང་པོ་རབ་ལ་རྡོ་རྗེ་རྣལ་འབྱོར་མ་ཐ་མལ་བུད་མེད་ཀྱི་གཟུགས་ཀྱིས་མདུན་དུ་བྱུང་བ་དེ་ངོ་ཤེས་ནས་གསོལ་བ་བཏབ་པས་དུས་དེ་ཉིད་དུ་མཁའ་སྤྱོད་དུ་འཁྲིད་པར་བྱེད་དོ། ། འདི་ནི་རབ་བཟླས་བསྒོམ་རྐྱང་པ་ལ་བརྟེན་ནས་མཁའ་སྤྱོད་སྒྲུབ་པ་ཞེས་བྱ་བ་ཡིན་ནོ། ། དབང་པོ་འབྲིང་ལ་དེ་དག་གི་སྟེང་དུ་སྔགས་འབྲུ་འབུམ་གསུམ་ཙམ་དང༌། སྒྲུབ་མཆོད་དང་སྦྲེལ་ནས་སྔགས་འབུམ་ཚོ་བཞི་ཙམ་སྒྲུབ་བསྙེན་གྱི་ཚུལ་དུ་བྱས།
དེ་ཡང་སིནྡྷུ་ར་འབོལ་པོ་ཡོད་ན་ཐུན་རེ་རེ་ལ་སྦོས་ལ་པ་རུའི་ནང་དུ་སྦོག འབོལ་པོ་མེད་ན་ཐུན་གསུམ་མམ་བཞི་སོང་ནས་ཡེ་ཤེས་པ་གཤེགས་གསོལ་བྱས་ལ་གསར་པ་སྤོ། སྒྲུབ་བསྙེན་གྲོལ་ནས་སིནྡྷུ་ར་རྣམས་བལ་པོར་སྐྱེས་པའི་ཤིང་ལང་ཀ་ལིང་ཀའམ། དེ་མ་འབྱོར་ན་བོད་འདིར་སྐྱེས་པའི་ཤིང་དོ་རྒོད་པ་ཙམ་ལ། དེའི་རྐང་ལ་གད་བདར་བྱས་ཏེ། སྤོས་དང་གུ་གུལ་གྱི་དུད་པས་བདུག དེའི་སྦུབས་སྟོང་གི་ནང་དུ་སིནྡྷུ་ར་རྣམས་བླུགས་ལ། དགའ་འཁྱིལ་བྲིས་པའི་པ་རུ་ཆུང་ངུས་ཁ་བཅད། མི་འཛག་པར་བྱ་བའི་ཕྱིར་ཤོག་བུའམ་རས་ཀྱིས་པ་རུའི་ཕྱི་ལ་གཡོགས། ཡར་ངོའི་ཚེས་བཅུའི་དགོང་མོ་གྲོགས་བདེ་མཆོག་གི་གཞི་བསྙེན་སོང་བའི་དམ་ཚིག་ཅན་དང་བསྡེབས་ལ་རྣལ་འབྱོར་བས་དབྱུག་པ་གཅིག་ཀྱང་ཁུར་ནས་དུར་ཁྲོད་དུ་ཕྱིན་ལ་དེར་དོང་གྲུ་གསུམ་བྲུས་ནས།
དེའི་ནང་དུ་སྔར་གྱི་སིནྡྷུ་ར་སྣོད་དང་བཅས་པ་བཅུག་ལ་རྒྱུས་མེད་ཀྱིས་མི་རིག་པར་བྱས། དེའི་ཁར་བསྡད་ནས་བདག་བསྐྱེད་བཟླས་པ་བྱེད། འཁྲིས་སུ་བར་ཆད་བསྲུང་བའི་ཕྱིར་གྲོགས་དེས་རྣལ་འབྱོར་དབྱུག་པ་བཟུང་ནས་སུམྦྷ་ནི་འདྲེན་ཅིང་ཡུན་སྲོད་ཐུན་ཙམ་དུ་བསྡད། དེ་ནས་ནང་དུ་ལོག་ནས་སྒྲུབ་མཆོད་བཟླས་པ་སོགས་ཐུགས་དམ་ལ་བརྩོན་པར་བྱེད། སང་ཉིན་དགོང་མོ་ནས་བཟུང་སྟེ་སྔ་མ་སྔ་མ་ལས་རྒྱུན་རིང་བར་སྡོད། ཉི་ཤུའི་དགོང་མོ་ནམ་མ་ལངས་ཚོད་དུ་སྡོད། ཉེར་ལྔའི་ཚེ་སྐྱ་རེངས་ནམ་ཤར་གྱི་བར་དུ་སྡོད། དེ་ནས་རང་ཉིད་རྣལ་འབྱོར་པའི་ཆས་སུ་ཞུགས། འཇིག་རྟེན་བློས་བཏང་སྟེ། དཔྲལ་བར་སིནྡྷུ་ར་དེ་ཉིད་ཀྱིས་དགའ་བ་འཁྱིལ་པ་བྲིས་ཏེ་ལག་ཏུ་རྣལ་འབྱོར་དབྱུག་པ་ཐོགས་ཏེ་བུད་མེད་མང་པོ་ཡོད་པའི་གནས་ཀུན་ཏུ་ཉུལ་བས།
བུད་མེད་གང་རྡོ་རྗེ་རྣལ་འབྱོར་མའི་སྤྲུལ་པ་ཡིན་པ་དེའི་དཔྲལ་བར་སིནྡྷུ་རའི་དགའ་བ་འཁྱིལ་པ། མེ་ལོང་གི་ནང་གི་གཟུགས་བརྙན་ཤར་བ་བཞིན་འཕོས་ཡོང་བ་ཡིན་པ་དེ་ནམ་བྱུང་བ་དང༌། བུད་མེད་དེ་ལ་གཡོན་ནས་བསྐོར་བ་བྱས་ལ་གསོལ་བ་བཏབ་པས་དུས་དེ་ཉིད་དུ་མཁའ་སྤྱོད་དུ་འཁྲིད་པར་བྱེད་དོ། ། འདི་ནི་འབྲིང་ལས་སྦྱོར་དང་བཟླས་བསྒོམ་ལ་བརྟེན་ནས་མཁའ་སྤྱོད་སྒྲུབ་པ་ཞེས་བྱ་བ་ཡིན་ནོ། ། དེ་ལྟར་ལག་ལེན་མ་ཐུབ་པའམ་དབང་པོ་ཐ་མས་དེ་ལྟར་བྱས་ཀྱང་མཁའ་སྤྱོད་མ་འགྲུབ་ན། སྒྱིད་ལུག་པ་སྤངས་ཏེ། རྒྱུན་དུ་བཟླས་བསྒོམ་ལ་བརྩོན་པར་བྱ་ཞིང་ནམ་ཞིག་འཆི་ལྟས་བྱུང་བའི་ཚེ། སྔར་བླ་མས་བསྟན་པའི་འཕོ་བའི་གདམས་པ་ཉམས་སུ་བླངས་པས་ཚེ་འདིའམ། བར་དོའམ་ཐ་ནའང་སྐྱེ་བ་བརྒྱུད་ནས་མཁའ་སྤྱོད་འགྲུབ་པ་ཡིན་གསུངས་སོ། ། དེ་ལྟར་ན་སྔར་བཤད་པ་དེ་དག་གི་གཙོ་བོར་བསྒོམ་བྱའི་དོན་ལ་ཐོས་བསམ་གྱིས་སྒྲོ་འདོགས་བཅད་ནས་དཔྱད་དོན་ཉམས་སུ་བླང་བ་སེམས་འཛིན་གྱི་ཁྲིད་ལ།
བསྐྱེད་རྫོགས་གཉིས་ལས། དང་པོ་ནི། སྙིང་གར་ཨེ་ལས་ཆོས་འབྱུང་ཉིས་བརྩེགས་བསྐྱེད་པ་ནས་བཟུང་ཤུདྡྷོ྅ཧཾ་གི་བར། རྣམ་རྟོག་གཞན་གྱིས་བར་མ་ཆོད་པར་བྱས་ལ་དེའི་རྗེས་སུ་ང་ནི་སྤངས་རྟོགས་ཀུན་རྫོགས་པའི་བཅོམ་ལྡན་འདས་རྡོ་རྗེ་རྣལ་འབྱོར་མ་དངོས་ཡིན་ནོ་སྙམ་དུ་ང་རྒྱལ་ལ་སེམས་འཛིན། ཡིན་ཚུལ་རྒྱན་ཆ་ལུགས་ཞལ་ཕྱག་གི་རྣམ་པ་ཅན་འདི་ལྟ་བུ་ཡིན་ནོ་སྙམ་དུ་རྣམ་པ་སྤྱི་ལ་སེམས་འཛིན། རྣམ་པ་བྱེ་བྲག་པ་ལ་རྒྱན་མེད་དང༌། རྒྱན་བཅས་གཉིས་ལས་དང་པོ་ནི། སྤྱན་དབུས་མ་དབུས་ནག་པ་མཐའ་སྐྱ་བ་སྤྱན་རྩ་དམར་ཤི་གེ་བ་གཡས་ཕྱོགས་སུ་རྫི་མ་དང་བཅས་པ་ལ་སེམས་འཛིན། དེ་ཡང་གསལ་པོ་བྱུང་བའི་ཚེ་དེ་ལ་ཞེན་ནས་བསྡད་ན་མྱུར་དུ་རྣམ་རྟོག་གི་རྐུན་པོས་འཕྲོག་འགྲོ། གསལ་པོ་མ་བྱུང་བའི་ཚེ་གསལ་པོ་ཡོང་ལ་རེ་བས་བསྡད་ན་སེམས་དང་དམིགས་པ་འགྲས་ནས་ཕྱིས་སྒོམ་སྐྱེ་བའི་གེགས་བྱེད་པས་གསལ་ན་གསལ་ཏེ་འཕྲོ་བཅད།
མི་གསལ་ན་མི་གསལ་ཏེ་འཕྲོ་བཅད་དོ། ། ཡང་ཡང་བསྒོམས་ཀྱང་གསལ་པོ་མ་བྱུང་ན། སྤྱན་དབུས་མ་ཤོག་བུ་ལ་བྲིས་པ་མདུན་དུ་མཐོང་སར་བཞག་ལ་འདི་ལྟ་བུ་ཅིག་སྨིན་མཚམས་ན་ཡོད་སྙམ་པ་བྱས་ནས་སེམས་འཛིན། མདོར་ན་སྤྱན་དབུས་མ་ལ་གསལ་སྣང་མ་སྐྱེས་ཀྱི་བར་དུ་བསྒོམ། སྤྱན་གཡས་གཡོན་གཉིས་ལ་ཡང་དེ་ལྟར་དུ་སེམས་འཛིན། དེ་ནས་ཤངས་བྱི་རུའི་མདོག་ལྟར་དམར་བ་སྙན་ཤལ་རིང་བ། མཆུ་སྒྲོས་རྣམས་ལེགས་པ། ཞལ་ཧེ་ཟེར་བ་ལྟ་བུའི་ནང་ན་ཚེམས་བཞི་བཅུ་ཐམ་པ་དུང་ལྟར་དཀར་ལ་ཐགས་བཟང་བ། ཟུར་བཞིར་མཆེ་བའི་མྱུ་གུ་ནས་སྨྱུག་ཙམ་གཙིགས་པ། མགྲིན་པ་ཨོལ་གཉེར་རིམ་པ་ཕྱེད་གསུམ་ཙམ་བྱས་པ་ནས་བཟུང་སྟེ་མེ་རིའི་བར་གྱི་རྒྱན་མེད་དང་རྒྱན་བཅས་རྣམས་ལའང་རིམ་པ་བཞིན་དུ་སེམས་འཛིན།
དེ་ཡང་རེས་མེ་རི་ནས་སྤྱན་དབུས་མའི་བར་ལ་ཡང་རིམ་པ་བཞིན། རེས་སྤྱན་དབུས་མ་ནས་མེ་རིའི་བར་ལ་མར་རིམ་པ་བཞིན་སེམས་འཛིན་ནོ། ། གཉིས་པ་རྫོགས་རིམ་ནི། སྤྱིར་རྫོགས་རིམ་རྒྱས་པ་ཞེས་བྱ་བ། སློབ་དཔོན་ནག་པོ་སྤྱོད་པའི་རྡོ་རྗེས་བཀྲལ་བ། རྒྱ་གར་སྐད་དུ། ཨོ་ལ་པ་ཏི། བོད་སྐད་དུ། རིམ་པ་བཞི་པ་དང༌། འབྲིང་པོ་སློབ་དཔོན་དྲིལ་བུ་པས་རྡོ་རྗེ་རྣལ་འབྱོར་མ་ལས་དངོས་སུ་གསན་པ་དྲིལ་བུ་རིམ་ལྔ་བྱིན་རླབས་དང་བཅས་པ་དང༌།
བསྡུས་པ་ལོ་ཧི་པས་ཤཱ་བ་རི་དབང་ཕྱུག་ལས་གསན་པའི་རྫོགས་རིམ་བསྡུས་པ་གསུམ་དང༌། རྩ་དབུ་མའི་ཁྲིད་དང༌། བདེ་མཆོག་དཀར་པོའི་ཁྲིད་རྣམས་ཟབ་ཅིང་རྒྱ་ཆེ་བ་རྣམས་བཞུགས་ཀྱང༌། དེ་དག་ལས་ཀྱང་ནཱ་རོ་པས་རྡོ་རྗེ་རྣལ་འབྱོར་མ་ལས་དངོས་སུ་གསན་པའི་རྩ་དབུ་མའི་ཁྲིད་ཅེས་བྱ་བ་འདི་ཟབ་ལ། དེ་ལ་ཆོས་ཉིད་དངོས་སུ་སྟོན་པའི་ལམ་དང༌། བརྒྱུད་ནས་སྟོན་པའི་ལམ་གཉིས་ལས། དང་པོ་ནི་རྒྱ་མཚོ་ཆེན་པོ་བལྟ་བར་འདོད་པའི་མི་ཞིག་ལ་རྒྱ་མཚོ་ནི་གཏིང་ཟབ་པ་ཁ་དོག་སྔོ་བ་རྦ་རླབས་གཡོ་བ། ཉ་དང་ཆུ་སྲིན་ལ་སོགས་པ་སྲོག་ཆགས་མང་པོས་ཡོངས་སུ་གང་བའོ། ། ཞེས་བརྗོད་ཀྱང་འོལ་སྤྱི་ཙམ་ལས་མི་འཆར་ལ། དཔེ་དེ་བཞིན་དུ་བླ་མས་མཎྜལ་གྱི་སྟེང་གི་དཀར་གོང་སོགས་ཀྱི་བརྡ་ཐབས་ལ་བརྟེན་ནས།
ཆོས་ཉིད་དངོས་སུ་བསྟན་ཀྱང་དོན་སྤྱི་ཙམ་ལས་མི་འཆར་བས། དེ་ལས་ཆོས་ཉིད་བརྒྱུད་ནས་སྟོན་པའི་ལམ་འདི་ཟབ་སྟེ། རྒྱ་མཚོ་ཆེན་པོ་བལྟ་བར་འདོད་པ་ལ། ལམ་འདི་དང་འདི་ཞེས་བྱ་བར་བརྒྱུད་ནས་ཕྱིན་ན་རྒྱ་མཚོ་མཐོང་ངོ་ཞེས་བརྗོད་པས་དེས་ཀྱང་ཇི་སྐད་ཟེར་བའི་ལམ་ལ་ཞུགས་ནས་ཕྱིན་པས་རྒྱ་མཚོར་སླེབས་པ་ན། ཇི་ལྟར་འདུག་པའི་སྒྲོ་འདོགས་རྣམས་ཆོད་ཡོང༌། དཔེ་དེ་བཞིན་དུ་བསྐྱེད་རྫོགས་ཀྱི་གདམས་པ་འདི་རྣམས་ཉམས་སུ་བླངས་པས། མཚོན་བྱེད་དཔེ་ཡི་ཡེ་ཤེས་མྱུར་དུ་སྐྱེ་ཞིང་དེ་ལ་བརྟེན་ནས་མཚོན་བྱ་དོན་གྱི་ཡེ་ཤེས་མྱུར་དུ་སྐྱེ་བས་སོ། ། དེ་ཡང་དཔེ་གསུམ་གྱིས་དོན་གཏན་ལ་འབེབས་པ་སྟེ། བཤན་པ་སྲོག་གི་གནད་ལ་མཁས་པ། ཤིང་མཁན་ཤིང་གི་གནད་ལ་མཁས་པ།
སྒྱུ་མ་མཁན་འཁྲུལ་འཁོར་གྱི་གནད་ལ་མཁས་པ་དང་གསུམ་ལས། དང་པོ་ནི། མི་མང་པོས་གྲོས་བྱས་ནས་སེམས་ཅན་གཅིག་གསོད་པའི་ཚེ། ལག་པ་དང་རྐང་པ་སོགས་བཅད་ཀྱང་ཡུན་རིང་པོའི་བར་དུ་མི་འཆི། བཤན་པ་སྲོག་གི་གནད་ཤེས་པ་གཅིག་གིས་སྲོག་གི་རྟེན་གང་དུ་གནས་དེར། སྙུང་བུ་ལྟ་བུའི་མཚོན་ཆུང་ངུ་གཅིག་བརྒྱབ་པས་དེ་མ་ཐག་ཏུ་འཆི། གཉིས་པ་ནི་རྒྱ་གར་ཌཱ་ཀི་ནཱི་པ་ཏ་ཞེས་བྱ་བའི་གྲོང་ཁྱེར་ན། ཤིང་སྡོང་པོ་ཆེན་པོ་ཞིག་ཡོད་པ་ལ། མོན་པ་སྟྭ་རེ་ཐོགས་པ་བརྒྱ་ཕྲག་དུ་མ་འཚོགས་ནས་སྡོང་པོ་དེའི་ཡལ་ག་སོགས་བཅད་པ་ན། ཕྱོགས་གཅིག་ནས་བཅད་ཀྱང་ཕྱོགས་གཅིག་ནས་གྲུབ་པས་རྩ་བ་ནས་གཅོད་མི་ཐུབ།
ཤིང་མཁན་མཁས་པ་གཅིག་གིས་ཆུ་རྒྱུ་བའི་གནས་གང་ན་འདུག་བཙལ་ནས་དེར་བུ་གུ་ཆུང་ངུ་ཞིག་ཕུག་སྟེ་ལྕགས་ཀྱི་གཟེར་རྒྱབ་པས་རྩ་བ་ནས་མྱུར་དུ་འགྱེལ་འགྲོའོ། ། གསུམ་པ་ནི་རྒྱལ་པོ་བྷོ་ཛཱ་ཧ་ར་ཞེས་བྱ་བའི་ཡུལ་ན་གྲོང་ཁྱེར་ཆེན་པོ་བཞི་ཡོད་པ། སྒོ་རྣམས་སྲུང་མཁན་ཤིང་གི་མི་རིག་འཁྲུལ་འཁོར་གྱི་རལ་གྲི་ཐོགས་པ་དུ་མས་རྒྱུན་དུ་བསྐོར་བས་ཐབས་གང་བྱས་ཀྱང་དེར་སུས་ཀྱང་འཇུག་མི་ཐུབ། འཁྲུལ་འཁོར་གྱི་གནད་ཤེས་པ་གཅིག་གིས་སྐུད་པ་ཆུང་ངུ་གཅིག་བཅད་པས་འཁྲུལ་འཁོར་ཞིག་སྟེ། དེ་བདེ་བླག་ཏུ་འཇུག་ཐུབ། དཔེ་དེ་རྣམས་བཞིན་དུ་གནད་དང་མི་ལྡན་པའི་གདམས་ངག་མང་པོ་ཉམས་སུ་བླངས་པས། དབུ་མའི་ནང་དུ་རླུང་སེམས་འཇུག་མི་ནུས། གནད་དང་ལྡན་པའི་གདམས་ངག་ཆུང་ངུ་ཞིག་ཉམས་སུ་བླངས་པས་ཀྱང་དབུ་མའི་ནང་དུ་རླུང་སེམས་ཞུགས་ཏེ་མྱུར་དུ་བདེ་ཆེན་གྱི་ཡེ་ཤེས་སྐྱེ་བ་ཡིན་ནོ། ། དེས་ན་གནད་དང་ལྡན་པའི་གདམས་པ་འདི་འཆད་པ་ལ། རྒྱུ་ཆོས་ཅན་འཁོར་བའི་གནད།
ལམ་བསྒོམས་པའི་གནད། འབྲས་བུ་སངས་རྒྱས་པའི་གནད་དང་གསུམ་ལས། དང་པོ་ནི། འཆི་འཕོ་བའི་ཚེ། ཚེ་འདིའི་སྣང་བ་འགགས་ཏེ་རང་བཞིན་བརྒྱད་ཅུའི་རྟོག་པ་ཐམས་ཅད་དབྱིངས་སུ་ནུབ་ནས་འཆི་བ་འོད་གསལ་ཆོས་སྐུ་འཆར། དེའི་ཚེ་སྔར་ནས་གོམས་འདྲིས་མེད་པས་ལྷན་སྐྱེས་ཀྱི་མ་རིག་པས་བསླད་དེ་འོད་གསལ་ངོ་མི་འཕྲོད། དེ་ལས་ལངས་ནས་བར་དོའི་སྣང་བ་རྣམས་འཆར་ཞིང༌། དེར་འཁྲུལ་སྣང་གི་སྡུག་བསྔལ་མང་པོས་གདུངས་པའི་ཚེ། སྐྱེ་སྲིད་འཚོལ་འདོད་ཀྱི་སྣང་བ་འཆར་ལ། སྐྱེ་བ་ལེན་པའི་ཚེ་མིའི་མངལ་ཐག་རིང་པོ་ན་ཡོད་ཀྱང་ལས་ཀྱི་མིག་གིས་མཐོང་ནས་དེར་འགྲོ་ལ།
དེ་ཡང་མིར་སྐྱེ་བ་ལེན་ན་ཕོར་སྐྱེ་རྒྱུ་དེ་མ་ལ་ཆགས་ཤིང་ཕ་ལ་སྡང༌། མོར་སྐྱེ་རྒྱུ་དེ་ཕ་ལ་ཆགས་ཤིང་མ་ལ་སྡང་སེམས་སྐྱེ་ཞིང༌། ཕ་ལས་ཐོབ་པའི་ཁམས་གསུམ་དང་མ་ལས་ཐོབ་པའི་ཁམས་གསུམ་སྟེ། ཁམས་དྲུག་དང་བཅས་ཏེ་སྐྱེ་སྲིད་དུ་ཉིང་མཚམས་སྦྱོར། དེའི་ཚེ་གཉིས་སྣང་ཐམས་ཅད་ནུབ་པའི་འོད་གསལ་འཆར་ཡང༌། ལྷན་སྐྱེས་ཀྱི་མ་རིག་པས་བསླད་པ་ལ་བརྟེན་ནས་ངོ་མ་ཤེས་པས་ཞག་བདུན་གྱི་བར་དུ་བརྒྱལ་པ་ལྟར་འགྱུར། དེ་ནས་ཆོས་ཐམས་ཅད་ཟུང་འཇུག་ཏུ་འདུག་སྙམ་ནས་ཟུང་འཇུག་ལ་འཛིན་པ་ཞུགས་པ་ལས། དབུས་དྲང་པོ་ནས་ཡར་རྩ་དབུ་མ་རྟ་ལྔ་བརྒྱར་གཤགས་པའི་ཚད་ཙམ་པ་ཅིག་གྲུབ་ཡང་སྟོང་པ་ལ་འཛིན་པ་ཞུགས་པ་ལས་གཡས་ན་རོ་མ་ཚད་དེ་ཙམ་པ་ཅིག་གྲུབ། ཡང་གསལ་བ་ལ་འཛིན་པ་ཞུགས་པ་ལས་གཡོན་ན་ཡར་རྐྱང་མ་ཚད་དེ་ཙམ་པ་ཅིག་གྲུབ། དེ་ནས་ཕོ་བྲང་ལྔ་ལ་སོགས་པའི་ལུས་རྣམས་རིམ་གྱིས་གྲུབ་སྟེ་ཟླ་བ་དགུ་སོང་བས་བཙའ་བའི་དུས་ལ་བབས་པའི་ཚེ།
སྣ་སྒོར་ལས་ཀྱི་རླུང་གཅིག་སིར་བྱུང་བའི་རྐྱེན་གྱིས་ཁམས་དཀར་དམར་གཉིས་ཀ་གྱེས་ཏེ་ལུས་པོ་མགོ་འཇུག་ལོག་ནས་སྐྱེ། དེ་ནས་རོ་རྐྱང་ལས་གྱེས་པའི་རྩ་ཕྲེང་ཇི་སྙེད་པ་རྣམས་སུ་རླུང་སེམས་ཀྱི་འགྲོ་འོང་བྱས་པ་ལས། གཟུང་འཛིན་གཉིས་སྣང་གི་རྟོག་པ་འབའ་ཞིག་འཆར་རོ། ། དེ་བས་ན་གཉིས་མེད་དམ་བདེ་ཆེན་གྱི་ཡེ་ཤེས་སྐྱེ་བའི་ཐབས་ནི། རྒྱུད་ལས། ཕོ་ཉ་མཆོག་འབྲིང་ཐ་མ་རྣམས། ། ཞེས་གསུངས་པ་སྟེ། རྒྱལ་པོའི་བྱ་བ་ཤིན་ཏུ་མྱུར་བ་དང༌། མྱུར་བ་ཙམ་དང༌། ཡུན་རིང་མོ་ཞིག་ནས་བསྒྲུབ་པའི་དབང་ཆེན་གསུམ་ལ་དབང་ཆེན་རབ་འབྲིང་ཐ་མ་གསུམ་དུ་འཇོག་པ་ལྟར།
རྩ་དབུ་མའི་ནང་དུ་རླུང་སེམས་ཞུགས་ན་ཤིན་ཏུ་མྱུར་བ་ཉིད་དུ་བདེ་ཆེན་གྱི་ཡེ་ཤེས་སྐྱེ། པུ་ཛ་ཨོ་ཨ་ལ་སོགས་པའི་ཡུལ་ཉེར་བཞིའི་རྩ་རྣམས་སུ་རླུང་སེམས་ཞུགས་ན་བདེ་ཆེན་གྱི་ཡེ་ཤེས་མྱུར་བ་ཙམ་དུ་སྐྱེ། བ་སྤུ་བྱེ་བ་ཕྲག་ཕྱེད་དང་བཞིར་གྲངས་མཉམ་པའི་རྩ་རྣམས་སུ་རླུང་སེམས་ཞུགས་ན་ཡུན་རིང་མོ་ནས་བདེ་ཆེན་གྱི་ཡེ་ཤེས་རྒྱུད་ལ་སྐྱེ་བས་ན། རིམ་བཞིན་ཕོ་ཉ་མཆོག་འབྲིང་ཐ་མ་རྣམས་སུ་འཇོག་པ་ལས། འདིར་དབུ་མའི་ཁ་འབྱེད་པ་ལ་བརྩོན་པར་བྱ་སྟེ། མཚན་བརྗོད་ལས། མ་རིག་སྒོ་ངའི་སྦུབས་བྱེད་པ། ། ཞེས་གསུངས་པ་ཡང་དབུ་མའི་ཁ་འབྱེད་པ་ལ་དགོངས་སོ། ། གཉིས་པ་ལམ་བསྒོམས་པའི་གནད་ལ། ཆགས་ཅན་ཕོ་ཉའི་ལམ་ལ་དགའ་བ་དང༌།
ཆགས་བྲལ་རྣལ་འབྱོར་པའི་ལམ་ལ་དགའ་བ་གཉིས་ལས། འདིར་ཕྱི་མ་འཆད་པ་ལས་དབུ་མའི་ནང་དུ་རླུང་སེམས་བསྡུ་ཚུལ་དང༌། བསྡུས་ནས་བསྒོམ་ཚུལ་གཉིས་ལས། དང་པོ་ནི་རྐང་པ་རྡོ་རྗེ་སྐྱིལ་ཀྲུང༌། ལག་པ་གཉིས་མཉམ་བཞག་ལ་མཐེ་བོང་ལྟོ་སྦྱར། སྒལ་ཚིགས་ཉི་ཤུ་རྩ་གཅིག་དོང་རྩེ་ལྟར་བསྒྲེངས། དཔུང་པ་གཉིས་རྒོད་ཀྱི་གཤོག་པ་ལྟར་བརྒྱང༌། མིག་སྣ་རྩེར་ཕབ། མཆུ་གཉིས་རེག་ལ་མ་འབྱར་བར་བྱ། མ་ནེས་ཨོ་ཀོ་ནོན་ཙམ་གྱིས་ལུས་གནད་ལེགས་པར་བཅའ་སྟེ།
ས་པཎ་གྱིས། ལུས་ཀྱི་འཁྲུལ་འཁོར་རབ་བཅིང་ན། ། སེམས་ཀྱི་དམིགས་པ་རྩེ་གཅིག་འགྲུབ། ། ཅེས་གསུངས་པ་ལྟར། ཏིང་ངེ་འཛིན་སྐྱེ་བ་ལུས་གནད་རང་གལ་ཆེ་གསུངས། དེ་ཡང་ལུས་དྲང་ན་རྩ་དྲང༌། རྩ་དྲང་ན་རླུང་དྲང༌། རླུང་དྲང་ན་ཁམས་དྲང་སྟེ། སེམས་དམིགས་པ་ལ་རྩེ་གཅིག་ཏུ་གནས་པ་འབྱུང་ངོ༌། ། དེ་ལྟར་ལུས་གནད་རྣམས་བཅོས་རྗེས་གསང་གནས་ནས་བཟུང་སྟེ་ལུས་ཀྱི་དབུས་དྲང་པོ་ན་ཡར་དབུ་མ་སྦ་ལྕག་འབྲིང་པོ་ཙམ་རྩེ་མོ་སྨིན་མཚམས་སུ་ཟུག་པ།
གཡས་གཡོན་གཉིས་ནས་མར་རོ་མ་དང་རྐྱང་མ་གཉིས་གྲོ་སོག་འབྲིང་པོའི་ཚད་ཙམ་པ་རེ་ཡ་མཐའ་སྤྱི་བོ་ཚངས་པའི་བུ་ག་ཐུག་པར་དྲང་ཐལ་ལེ་སོང་བ། དེ་ནས་ཚུར་མདུན་ལ་གུག་ནས་རོ་རྐྱང་གཉིས་ཀྱི་རྩེ་སྣ་བུག་གཡས་གཡོན་ལ་ཧ་རེ་ཟུག་པ། ལྟེ་བའི་ཐད་དུ་རྩ་དེ་གསུམ་སྦུབས་གཅིག་ཏུ་གྱུར་པའི་སྦུབས་སྟོང་གི་ནང་དུ་རྃ་དམར་པོ་རིལ་མ་ཙམ་ཞིག་གསལ་བཏབ་ལ། རླུང་རོ་ལན་དགུ་ཕྲུགས་སུ་བུས་ནས། འོག་རླུང་ཡར་འཐེན་ཙམ་བྱས། སྟེང་རླུང་དལ་བུས་རྔུབས་ལ་འོག་སྒོ་འབྱེད་འཛུམ་ལན་གསུམ་གྱི་སྒོ་ནས་རླུང་རྫོགས་པར་འཐེན། རླུང་བུམ་ཅན་བཟུང་བས་ལྟེ་བའི་རྃ་ལས་མེ་དམར་ཧུར་ཧུར་འབར་བར་བསམས་ལ། དེའི་ངང་ལ་འཛིན་མེད་དུ་འཇོག དེ་ཡང་མེ་འབར་བ་མ་བསྒོམས་ན་དྲོད་མི་སྐྱེ། འཛིན་མེད་དུ་མ་བཞག་ན་མུ་སྟེགས་བྱེད་ཀྱི་གཏུམ་མོ་ལྟར་བདེ་ཆེན་གྱི་ཡེ་ཤེས་མི་སྐྱེ་གསུངས་སོ། །
ལྟེ་བའི་མེ་དེ་རྣམས་བ་སྤུ་བྱེ་བ་ཕྲག་ཕྱེད་བཞི་དང་གྲངས་མཉམ་པའི་རྩ་ཕྲན་རྣམས་ཀྱི་ནང་ན་ཡར་ཞུགས་པས་ཁམས་སྙིགས་མ་ཐམས་ཅད་ཚིག་དྭངས་མ་ཐམས་ཅད་ཐུར་དུ་བབས་ནས་ལྟེ་བའི་རྩ་སྦུབས་སྟོང་ཧ་རེ་བ་དེ་ཐིག་ལེ་ཁ་དོག་སྔོ་སྐྱའི་རྣམ་པ་ཅན་གྱི་ཁམས་དྭངས་མས་ཁྲེག་མེར་ཏེ་ཁེངས་པར་བསམ། གཉིས་པ་བསྡུས་ནས་བསྒོམ་ཚུལ་ནི། རླུང་ལུས་ལ་བཙུད་པས་བདེ་བ་བསྒྲུབ་པའི་དམིགས་པ་དང༌། རླུང་སེམས་ལ་བཙུད་པས་སྟོང་པ་བསྒྲུབ་པའི་དམིགས་པ་གཉིས་ལས། དང་པོ་ནི་སྨིན་མཚམས་སུ་ཆོས་འབྱུང་གྲུ་གསུམ་རྩ་བ་ཕྲ་བ་དབུ་མའི་ཡས་སྣ་ལ་ཟུག་པ། གདེངས་ཁ་ཆེ་བ་ཕྱིར་བསྟན་པ། དེའི་གདེངས་ཁ་ཆེ་ས་རུ་ཐིག་ལེ་ཁ་དོག་ལྔ་ལྡན། ཁ་དོག་ལྔའི་འོད་ཟེར་རྣམས་རང་རང་མ་འདྲེས་པར་སོ་སོར་ཁྲ་ཁྲུག་པ་ལ་སེམས་གཏད་དེ་རླུང་བུམ་པ་ཅན་བཟུང༌། དེ་ལྟར་བྱས་པས་སྨིན་མཚམས་སུ་ན་ལྷང་བའམ་གྲང་ལྷང་ལྷང་བའི་རྟགས་བྱུང་ན། ཐིག་ལེ་དེ་ཉིད་སྤྱི་བོ་ཚངས་པའི་བུ་གར་འཕོས་ཏེ།
དེ་ཉིད་རེ་རྩེའི་སྐར་མ་བཞིན་འོད་ཁྲུག་ཁྲུག་པ་ལ་སེམས་གཏད་དེ་རླུང་བུམ་པ་ཅན་བཟུང༌། དེ་ཡང་རྟགས་དེ་ལྟར་བྱུང་བ་ན། དེ་ལས་ཐིག་ལེ་དཀར་པོ་ཤེལ་དཀར་བཞུ་བའི་ཁུ་བ་ལྟ་བུ་དར་དཀར་གྱི་སྐུད་པ་བརྐྱངས་པ་ལྟར་སྐྱ་ནར་བྱུང་ནས་མགྲིན་པར་སླེབ། བདེ་བ་སྐྱེས་པར་བསམ་སྟེ་དེ་ལ་སེམས་གཏད། སྙིང་ག་དང་ལྟེ་བ་ལ་ཡང་དེ་བཞིན་བྱ། དེ་ནས་རང་རྡོ་རྗེ་རྣལ་འབྱོར་མར་གསལ་བའི་གསང་གནས་སུ་ཆོས་འབྱུང་གྲུ་གསུམ་རྩ་བ་ཕྲ་བ་དབུ་མའི་མས་སྣེ་རུ་ཟུག་པ། གདེངས་ཁ་ཆེ་བ་ཕྱིར་བསྟན་པ་མིག་གུ་ཐལ་ལེ་ཡོད་པའི་ནང་ལས་འཐོན་ཏེ། མཚན་མ་པདྨ་དམར་པོ་ཁ་བྱེ་བ་ལྟ་བུའི་ཟེའུ་འབྲུའི་དབུས་ན་མར་སོར་ཕྱེད་གསུམ་ཙམ་ཕྱིར་ཉུག་གེ་ཡོད་པ་ལ་སེམས་གཏད་དེ་རླུང་བུམ་པ་ཅན་བཟུང༌། བདེ་བ་ཆེ་དྲགས་ན་ཐིག་ལེ་འཛག་པའི་ཉེན་ཡོད་པས། སོར་ཕྱེད་དམ་ཕྱེད་དང་གཉིས་སམ།
གཉིས་ཇི་ལྟར་རིགས་པ་བདེ་བ་ཆེ་ཆུང་དང་བསྟུན་ནས་ཡར་ནང་དུ་བསྡུས་ལ་ལྷག་མ་ཕྱིར་ཉུག་གེ་ཡོད་པ་ལ་སེམས་གཏད་དེ་རླུང་བུམ་པ་ཅན་བཟུང༌། གཉིས་པ་ནི། སྨིན་མཚམས་སུ་ཆོས་འབྱུང་ཐིག་ལེ་བསྒོམ་པ་དང་ཐིག་ལེ་དེ་སྤྱི་བོར་སྤོས་ཏེ་རྟགས་མ་བྱུང་གི་བར་དུ་བསྒོམ་པ་རྣམས་སྔར་ལྟར་བྱས་པའི་རྗེས་ལ། ཐིག་ལེ་དེ་ལས་འོད་ཁ་དོག་ལྔ་ལྡན་འཇའ་འོད་ཀྱི་རྣམ་པ་ཅན་སྤྲོས་ཏེ། དེ་ཕོག་པས་ལུས་རྣམས་རིམ་བཞིན་འཇའ་འོད་དུ་གྱུར། ཡང་འོད་ཁ་དོག་ལྔ་ལྡན་གྱི་འཇའ་འོད་དེ་ཕར་རིམ་བཞིན་སྤྲོས་པས། གནས་ཁང་ལུང་པ་ཡུལ་ཕྱོགས་འཛམ་བུ་གླིང་སྟོང་གསུམ་འཇིག་རྟེན་གྱི་ཁམས་ཐམས་ཅད་དང་མཐར་ནམ་མཁའི་མཐས་ཁྱབ་ཚད་འཇའ་འོད་དུ་གྱུར་པ་ལ་སེམས་གཏད། ཐུན་བསྡུ་བར་འདོད་ན་འཇའ་འོད་ཐམས་ཅད་རང་ཡལ་དུ་སོང་བའི་སྟོང་ཉིད་དེའི་ངང་ལ་འཛིན་མེད་དུ་འཇོག་པའམ། ཡང་ན་ཕྱིའི་འཇའ་འོད་ཐམས་ཅད་བསྡུས་ནས་ལུས་འཇའ་འོད་ཀྱི་རྣམ་པར་གནས་པ་དེ་ལ་ཐིམ། དེ་ཡང་བསྡུས་ནས་སྤྱི་བོའི་ཐིག་ལེ་ལ་ཐིམ་པར་བསམས་ནས་ཐིག་ལེ་དེ་ལ་སེམས་གཏད་དེ་འཛིན་མེད་དུ་ཁྲལ་ལེ་འཇོག
དེ་ལྟར་ཡུན་རིང་བསྒོམས་ནས་རི་རྩེ་ལྟ་བུ་རླུང་ངར་ཆེ་ས་རུ་ཕྱིན་ལ་ཡང་བསྒོམས་པས་རླུང་གི་རེག་བྱ་དེ་བཟོད་ན་དེ་གར་བསྒོམ། མི་བཟོད་ན་ནང་དུ་ལོག་ལ་བསྒོམ། དེ་བཞིན་དུ་ཉི་མ་དང་མེའི་ཚ་གདུང་ཆེ་ཆུང་རྣམས་ལ་ཡང་དེ་ལྟར་དུ་སྦྱང༌། ཡང་ཀུན་འདར་གསང་སྤྱོད་བྱ་བ་དུར་ཁྲོད་ལྟ་བུའི་གཉན་ས་རུ་ཕྱིན་ལ་བསྒོམས་པས་འཕར་ལྷོངས་ཤིང༌། ཚུར་ལྷ་འདྲེའི་ཟེར་བཟོད་མི་བཟོད་བལྟས་ལ། མི་བཟོད་ན་ནང་དུ་ལོག་ལ་བསྒོམ། བཟོད་ན་དེ་གར་བསྒོམ་ཞིང་དེ་ནས་རིམ་བཞིན་ཀུན་འདར་མངོན་སྤྱོད་དང་ཕྱོགས་ལས་རྣམ་པར་རྒྱལ་བའི་སྤྱོད་པ་རྣམས་ཀྱང་སྤྱད་ནས་མཁའ་འགྲོས་ལུང་བསྟན་པའི་ཕྱག་རྒྱ་པདྨ་ཅན་དང་མཉམ་པར་སྦྱོར་བའི་ཉེ་རྒྱུ་ལ་བརྟེན་ནས། བཅུ་གསུམ་རྡོ་རྗེ་འཛིན་པའི་ས་མྱུར་བ་ཉིད་དུ་མངོན་དུ་བྱས་པ་ཡིན་ནོ། ། དེ་ལྟར་རྗེ་བཙུན་རྣལ་འབྱོར་མ་ཡུམ་རྐྱང་གི་ཁྲིད་རིམ་འདི་ནི། ཚ་ལུང་དགོན་པར་རྗེ་བླ་མ་དམ་པ་མཐུ་སྟོབས་ཀྱི་དབང་ཕྱུག་བསོད་ནམས་ཆོས་འཕེལ་གྱི་གསུང་ལ་བཀའ་འབངས་ཀྱི་ཐ་ཆུང་ངག་དབང་གི་ཟིན་རིས་སུ་བྱས་པ༌། །
འདིས་ཀྱང་རྗེ་བླ་མ་དམ་པའི་བསྟན་པ་ཡུལ་དུས་ཀུན་ཏུ་དར་ཞིང་རྒྱས་པར་གྱུར་ཅིག སརྦ་མངྒ་ལཾ།། ༈ ། རྗེ་བཙུན་རྡོ་རྗེ་རྣལ་འབྱོར་མའི་བསམ་མི་ཁྱབ་ཐུན་མོང་མ་ཡིན་པའི་ཞལ་ཤེས་ཀྱི་ཉམས་ལེན་ཟབ་མོ་བཞུགས་སོ།། ༈ །བླ་མ་དང་རྗེ་བཙུན་རྡོ་རྗེ་རྣལ་འབྱོར་མ་དབྱེར་མ་མཆིས་པ་ལ་ཕྱག་འཚལ་ལོ། ། འདིར་བསམ་མི་ཁྱབ་ཐུན་མོང་མ་ཡིན་པའི་ཞལ་ཤེས་ནི། རང་རྡོ་རྗེ་རྣལ་འབྱོར་མར་གསལ་བའི་ལྟེ་བ་ནས་བཟུང་སྟེ་ལུས་ཀྱི་དབུས་དྲང་པོ་ནས་རྩ་དབུ་མ་སྦོམ་ཕྲ་སྦ་ལྕག་ཙམ་པ། དེའི་གཡས་ན་ཡར་རོ་མ་དམར་མོ། གཡོན་ན་ཡར་རྐྱང་མ་དཀར་པོ་དང་དེ་གཉིས་མདའ་སྨྱུག་འབྲིང་པོ་ཙམ་གསུམ་གཤིབས་བྱས་པ་སྤྱི་བོའི་བར་དུ་སླེབས་ནས་ཚུར་མདུན་ལ་གུག་པས་དབུ་མའི་རྩེ་མོ་སྤྱན་དབུས་མའི་ཐད་དུ་ཟུག་པ། གཞན་གཉིས་ཀྱི་རྩེ་མོ་སྣ་གཡས་གཡོན་གཉིས་ལ་ཧ་རེ་ཟུག་པ། དབུ་མའི་མས་སྣར་རང་གི་སེམས་ཉིད་ཀྱི་ངོ་བོ་རྣལ་འབྱོར་མ་མཐེབ་སོར་གྱི་ཚད་ཙམ་པ་དྭངས་གསལ་འོད་ཀྱི་རང་བཞིན་འཕར་ལ་ཁད་པ་དེ་ལས་དེ་འདྲ་བའི་སྐུ་ཆུང་ངུ་གཅིག་མེ་སྟག་ལྟར་ཆད་རོ་མའི་ནང་ནས་ཡར་དམར་ཁྱུག་སྟེ་སོང་ནས་སྣ་བུག་གཡས་ཀྱི་སྒོར་སླེབ།
དེ་ལས་སྐུ་ནས་འབྲས་ཙམ་པ་ལ་སོགས་པ་ཉི་ཟེར་གྱི་རྡུལ་བས་ལྷག་པ་ཙམ་ཆད་ནས་སངས་རྒྱས་ཐམས་ཅད་ལ་མཉེས་པའི་མཆོད་པ་འབུལ། སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས་ནས་རྣལ་འབྱོར་མའི་སྐུར་གྱུར། རླུང་རྔུབས་པ་དང་མཉམ་དུ་ཚུར་འདུས་ནས་སྣ་བུག་གཡས་ཀྱི་སྒོ་ན་ཡོད་པའི་རྣལ་འབྱོར་མ་ལ་ཐིམ། དེ་ཉིད་སྣ་བུག་གཡོན་གྱི་ནང་དུ་སོང་རྐྱང་མའི་ནང་ནས་མར་ཞུགས་ནས། ལྟེ་བའི་རྡོ་རྗེ་རྣལ་འབྱོར་མ་ལ་ཐིམ། འདི་ནི་སྦྱང་བ་ཞེས་བྱ་བ་ཡིན་པས། ལན་བདུན་ནམ་ལྔ་གང་རུང་བྱ། ལྟེ་བའི་རྣལ་འབྱོར་མ་ལས་འོད་ཟེར་འཕྲོས་པས་ལུས་ལ་ཕོག ཡན་ལག་ཐམས་ཅད་འོད་དུ་ཞུ་ནས་ལུས་པོ་མ་ལ་ཐིམ། དེ་འོད་ཀྱི་གོང་བུར་གྱུར།
རྣལ་འབྱོར་མ་དེ་ཉིད་མཁའ་སྤྱོད་དུ་རིངས་པའི་ཚུལ་གྱིས་ནར་ཙམ་བྱོན་པས་ལྟེ་བ་མན་ཆད་ཀྱི་ལུས་པོ་སྐུ་དེ་ལ་ཐིམ། རོ་རྐྱང་གཉིས་ཀྱི་རྩེ་མོ་ཞབས་མཐིལ་གཡས་གཡོན་གཉིས་ལ་ཐིམ། དབུ་མའི་རྩེ་མོ་སྤྱི་བོ་ལ་ཐིམ། སྙིང་གར་བྱོན་པས་དེ་མན་ཆད་ཀྱི་ལུས་དང་རྩ་གསུམ་སྐུ་ལ་ཐིམ། དེ་བཞིན་དུ་མགྲིན་པར་བྱོན་པས་ཀྱང་དེ་ལྟར་ཐིམ། སྤྱི་བོར་བྱོན་པས་ལུས་པོ་རྩ་གསུམ་པོ་དང་བཅས་པ་ཐམས་ཅད་སྐུ་ལ་ཐིམ། དེ་ཉིད་སྐར་མདའ་འཕང་བའམ་རྩལ་ཆེན་གྱིས་མདའ་འཕངས་པ་བཞིན་དུ་བློས་འཁྱུད་ཚད་ཀྱི་ནམ་མཁའི་མཐོངས་སུ་བསྐྱལ་ལ་འཛིན་མེད་དུ་ཁྲལ་ལེ་འཇོག སླར་ཡང་བྱ་ནམ་མཁའ་ནས་བབ་པ་བཞིན་བབ་སྟེ། ལྟེ་བའི་གནས་སུ་སླེབ། དེ་ཙམ་ན་ལུས་དང་རྩ་ཐམས་ཅད་ཀྱང་གྲུབ་པར་བསམ།
འདི་ལ་རྫོང་པ་རྣལ་འབྱོར་མའི་འཕོ་ཆུང་ཟེར། ངོར་པ་བྱིན་པོ་རྣམས་རྣལ་འབྱོར་མའི་འཆི་ཆུང་ཟེར། གང་ལྟར་ཡང་འདི་ཉིད་ནི་གདམས་པ་འདིའི་ཉམས་ལེན་གྱི་སྙིང་པོ་ཡིན་ཞིང་འཕོ་བ་ཡང་འདི་ག་ཡིན་པས་དུས་རྒྱུན་དུ་ཉམས་ལེན་འདི་ལ་གཙོ་བོར་འབད་པར་རིགས་ལ། འདི་ལུས་སེམས་ཡ་མ་བྲལ་བར་ཚོགས་པ་གཅིག་ཏུ་འདྲེས་ནས་འཕོ་བ་ཡིན་པས་འཕོ་རབ་ཚེ་ཐུང་བའི་སྐྱོན་ཡང་མེད་གསུངས་སོ། ། གདམས་པ་འདི་བརྗེད་ན་ཕོངས་ཀྱིས་དོགས་ནས་རང་གི་བརྗེད་ཐོར་བྲིས་པ་ལ་བླ་མ་དང་མཁའ་འགྲོའི་ཚོགས་ཀྱིས་བཟོད་པར་བཞེས་ལ། རྒྱུན་དུ་ཐུགས་རྗེ་ཆེན་པོས་བསྐྱང་དུ་གསོལ། རྗེ་བླ་མ་དམ་པ་བསོད་ནམས་ཆོས་འཕེལ་གྱི་གསུང་ལ། བཀའ་འབངས་ཀྱི་ཐ་ཆུང་ངག་དབང་གིས་ཟིན་བྲིས་སུ་བྱས་པ༌།། ༈ ། རྗེ་བཙུན་རྡོ་རྗེ་རྣལ་འབྱོར་མའི་འཕོ་བའི་ཞལ་ཤེས་དང་པོ་ཡབ་ལ་བརྟེན་པ་བཞུགས་སོ།། ༈ །བླ་མ་དང་རྗེ་བཙུན་རྡོ་རྗེ་རྣལ་འབྱོར་མ་དབྱེར་མ་མཆིས་པ་ལ་ཕྱག་འཚལ་ལོ། །
འདིར་འཕོ་བའི་ཞལ་ཤེས་དང་པོ་ནི། ལྟེ་བ་ནས་བཟུང་སྟེ་སྤྱི་བོ་ཚངས་པའི་བུ་གའི་བར་ལ་རྩ་དབུ་མ་དྲང་ཐལ་ལེར་སོང་བའི་ཡས་སྣ་ཚངས་པའི་བུ་ག་དང་མཉམ་པ་རྒྱ་མཐོངས་ཁ་ཕྱེ་བ་ལྟ་བུ། སྦོམ་ཕྲ་རྩ་བ་སྦ་ལྕག་འབྲིང་པོ་ཙམ། དེ་ནས་ཡར་རིམ་པ་བཞིན་དུ་ཇེ་སྦོམ་དུ་སོང་བའི་སྤྱི་གཙུག་གི་སྟེང་གི་ནམ་མཁར་པདྨ་དང་ཟླ་བ་དང་འཇིགས་བྱེད་དུས་མཚན་དང་བཅས་པའི་སྟེང་དུ། རྩ་བའི་བླ་མ་བདེ་མཆོག་ལྷན་སྐྱེས་སྐུ་མདོག་སྔོན་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་ཐུགས་ཀར་བསྣོལ་ནས་འཛིན་པ། ཡུམ་རྡོ་རྗེ་ཕག་མོ་དང་མཉམ་པར་སྦྱོར་བ། མཐའ་བསྐོར་ཀུན་ཏུ་མཁའ་སྤྱོད་ཀྱི་དཔའ་བོ་དང་དཔའ་མོ་རྣམས་ཀྱིས་སྤྲིན་གཏིབས་པ་བཞིན་དུ་བསྐོར་བ། ཕྱོགས་བཅུའི་བླ་མ་ཡི་དམ་སངས་རྒྱས་བྱང་སེམས་མཁའ་འགྲོ་ཆོས་སྲུང་ཐམས་ཅད་སྤྱན་དྲངས་ནས་བླ་མ་ཡབ་ཡུམ་ལ་བསྟིམས་པས་སྐྱབས་གནས་ཀུན་འདུས་ཀྱི་ངོ་བོར་གྱུར་པར་བསམ། ལྟེ་བའི་ཐད་ཀྱི་དབུ་མའི་མས་སྣ་རུ་ཉི་མའི་དཀྱིལ་འཁོར་ཆུང་ངུ་འཁྱིལ་པ་གཅིག་བསམ། དེའི་སྟེང་དུ་རང་སེམས་ཀྱི་ངོ་བོ་རྣལ་འབྱོར་མ་དྭངས་གསལ་འོད་ཀྱི་རང་བཞིན་མཐེབ་སོར་གྱི་ཚད་ཙམ་པ་འཕུར་ལ་ཁད་འཕུར་ལ་ཁད་ཅིག་བསམས་ལ།
སྤྱི་བོའི་བླ་མ་ལ་མོས་གུས་རྩེ་གཅིག་པའི་སྒོ་ནས། དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་ལྡན་བླ་མ་དམ་པ་ལ་གསོལ་བ་འདེབས་སོ། ། བདག་འཛིན་བློ་ཡིས་ཐོང་བར་བྱིན་གྱིས་རློབས། ། དགོས་མེད་རྒྱུད་ལ་སྐྱེ་བར་བྱིན་གྱིས་རློབས། ལམ་མཆོག་འཕོ་བ་འབྱོངས་པར་བྱིན་གྱིས་རློབས། ། འཕྱུགས་མེད་མཁའ་སྤྱོད་འགྲུབ་པར་བྱིན་གྱིས་རློབས། ། ཞེས་གསོལ་བ་བཏབ་ལ། འོག་སྒོ་འཐེན་ཙམ་བྱས་པས་རླུང་གིས་ཉི་མའི་དཀྱིལ་འཁོར་ཕུལ། དེའི་རྐྱེན་གྱིས་རང་སེམས་ཀྱི་ངོ་བོར་གྱུར་པའི་རྡོ་རྗེ་རྣལ་འབྱོར་མ་དེ་རྒྱ་མཐོངས་ལས་བྱ་འཕུར་བ་བཞིན་དུ་དབུ་མའི་ནང་ནས་ཡར་སོང༌། སྤྱི་གཙུག་ནས་འཐོན་ཏེ།
བླ་མ་ཡབ་ཡུམ་གྱི་ཐུགས་ཀར་ཐིམ་པར་བསམས་ལ་འཛིན་མེད་དུ་ཁྲལ་ལེ་འཇོག སྟེང་རླུང་མནན་པས་བླ་མ་ཡབ་ཡུམ་གྱི་ཐུགས་ཀ་ནས་རྒྱངས་འཐོན་ནས་དབུ་མའི་མས་སྣེ་ཉི་མའི་དཀྱིལ་འཁོར་གྱི་སྟེང་དུ་སླེབ། ཡང་གསོལ་བ་འདེབས་པ་སོགས་སྔར་ལྟར་བྱས་ལ། བླ་མ་ཡབ་ཡུམ་གྱི་ཐུགས་ཀར་འཕོ། གྲངས་མང་ཉུང་ནི་ཁྲིད་ཀྱི་དུས་སུ་ཐུན་རེས་ལན་གྲངས་བདུན་ཙམ་རེ་བྱ། སྦྱང་བའི་དུས་སུ་ཞག་བདུན་ཙམ་མཚམས་བཅད་ལ་གྲངས་བཅད་དང་ཐུན་གྲངས་མེད་པར་སྦྱངས་པས། འབྱོངས་བའི་རྟགས་ནི་སྤྱི་གཙུག་སྐྲངས་པ་དང་ཁྲག་ཐོན་པ་དང༌། སྒྲུབ་ཁང་ལ་འཇའ་ཟུག་པ་དང༌། མེ་ཏོག་གི་ཆར་བབ་པ་རྣམས་ཡིན་གསུངས། དེས་ན་ཉམས་ལེན་འདི་ནི་ཁྱི་བདུན་གྱིས་དུས་གཅིག་ཏུ་དེད་ཀྱང་མི་བརྗེད་པ་གཅིག་དགོས་ཏེ།
གཞན་དུ་ན་ནམ་ཞིག་ལས་ལ་སྦྱོར་བའི་ཚེ་ན་ཉམས་སུ་ལོངས་པ་དཀའོ། ། ཐུན་དེ་ལས་ལྡང་བ་ན། མཐའ་སྐོར་གྱི་དཔའ་བོ་དང་དཔའ་མོ་ཐམས་ཅད་འོད་དུ་ཞུ་ནས་བླ་མ་ཡབ་ཡུམ་གཉིས་ལ་ཐིམ། བླ་མ་ཡབ་ཡུམ་གཉིས་ཀྱང་སྤྱི་གཙུག་ནས་མར་སྙིང་ཁར་བྱོན། སྤྱི་གཙུག་རྒྱ་མཐོངས་ཁ་བྱེ་པ་ལྟ་བུ་དེ་འོད་དམར་པོ་ལས་གྲུབ་པའི་སྣ་ཚོགས་རྡོ་རྗེ་ཞིག་གིས་བཀབ་པས་སྟེང་ནས་ཆུ་ཡང་མི་འཛག འོག་ནས་རླུང་ཡང་མི་ཐར་བར་བསམ། སྙིང་གའི་བླ་མ་ཡབ་ཡུམ་དང་ལྟེ་བའི་རྡོ་རྗེ་རྣལ་འབྱོར་མ་ཡར་མར་གཟིགས་རེས་ཀྱིས་བདེ་བ་སྒྲུབ་པའི་དམིགས་པ་ཅི་རིགས་པ་བྱ། འདི་དུས་རྒྱུན་དུ་ནི་མི་བྱ་སྟེ། འཕོ་རབ་ཚེ་ཐུང་བྱ་བ་ཡིན། ། ལས་ལ་སྦྱར་བ་ནི།
ནམ་ཞིག་ཉེ་བའི་འཆི་ལྟས་བྱུང་བའི་ཚེ། སྤོང་དག་དང་ཚེ་བསྒྲུབ་བྱས་ལ། ལྟས་ལོག་གམ་མ་ལོག་བལྟ། མ་ལོག་པ་ན་འཕོ་བའི་ཉམས་ལེན་བྱ་སྟེ། དེ་ཡང་རང་སེམས་ཀྱི་ངོ་བོར་གྱུར་པའི་རྡོ་རྗེ་རྣལ་འབྱོར་མ་དེ་བླ་མ་ཡབ་ཡུམ་གྱི་ཐུགས་ཀར་འཕོས་ལ་དེའི་ངང་ལས་བླ་མ་ཡབ་ཡུམ་མཁའ་སྤྱོད་དུ་གཤེགས་པར་བསམ། དབུགས་ཀྱི་རྒྱུ་བ་མ་ཆད་ཀྱི་བར་ལ་ཡང་དང་ཡང་དུ་བྱ། འཕོ་བ་གནད་དུ་སོང་ན་བར་དོ་མེད་པར་མཁའ་སྤྱོད་འགྲུབ་པ་ཡིན་ནོ། །།། ༈ ། རྗེ་བཙུན་རྡོ་རྗེ་རྣལ་འབྱོར་མའི་འཕོ་བའི་ཞལ་ཤེས་གཉིས་པ་ཡུམ་ལ་བརྟེན་པ་བཞུགས་སོ།། ༈ །ཞལ་ཤེས་གཉིས་པ་ནི། ལྟེ་བ་ནས་བཟུང་སྟེ།
སྤྱི་བོ་ཚངས་པའི་བུ་གའི་བར་དུ་དབུ་མ་དྲང་ཐལ་ལེར་སོང་བའི་རྩ་བ་སྦ་ལྕག་འབྲིང་པོ་ཙམ་པ། དེ་ནས་ཡར་རིམ་པ་བཞིན་དུ་ཇེ་སྦོམ་དུ་སོང་བའི་རྩེ་མོ་ཚངས་པའི་བུ་ག་དང་མཉམ་དུ་རྒྱ་མཐོངས་ཁ་ཕྱེ་བ་ལྟ་བུ་ཧ་རེ་ཡོད་པ། དེའི་སྟེང་དུ་སྣ་ཚོགས་པདྨ་ཟླ་བ་འཇིགས་བྱེད་དུས་མཚན་དང་བཅས་པའི་གདན་གྱི་སྟེང་དུ་རྩ་བའི་བླ་མ་རྗེ་བཙུན་རྡོ་རྗེ་རྣལ་འབྱོར་མ་ཞལ་ཕྱག་རྒྱན་ཆ་ལུགས་ཡོངས་སུ་རྫོགས་པ། མཐའ་སྐོར་ཀུན་ཏུ་མཁའ་སྤྱོད་ཀྱི་དཔའ་བོ་དང་དཔའ་མོ་རྣམས་ཀྱིས་སྤྲིན་གཏིབས་པ་ཙམ་དུ་བསྐོར་བར་བསམ། དེ་ནས་ཕྱོགས་བཅུའི་བླ་མ་ཡི་དམ་སངས་རྒྱས་བྱང་སེམས་ཐམས་ཅད་སྤྱན་དྲངས་ནས་བླ་མ་ལ་བསྟིམ་པས། བླ་མ་དེ་ཉིད་སྐྱབས་གནས་ཀུན་འདུས་པའི་ངོ་བོར་གྱུར་པར་བསམ་མོ། ། རང་གི་ལྟེ་བའི་ཐད་ཀྱི་དབུ་མའི་མས་སྣ་རུ་ཆོས་འབྱུང་གྲུ་གསུམ་རྩ་བ་ཕྲ་བ་གསང་གནས་སུ་ཟུག་པ། གདེངས་ཁ་ཆེ་བ་གྱེན་དུ་བསྟན་པ། དེའི་ནང་དུ་རང་སེམས་ཀྱི་ངོ་བོ་བྃ་ཡིག་རིལ་མ་ཙམ་ཞིག་བསམ། རང་གི་ལུས་ལོངས་སྤྱོད་ལ་སོགས་པའི་དངོས་པོ་ཅི་ཡོད་པ་ཐམས་ཅད་བླ་མ་ལ་མཆོད་པའི་ཡོ་བྱད་དུ་འབུལ་སྙམ་པའི་སྒོ་ནས།
ཨོཾ་བཛྲ་ཡོ་གི་ནཱི་ས་པཱ་རི་ཝཱ་ར་ཨརྒྷ྄ཾ་སོགས་ཀྱིས་མཆོད་པ་ཕྱག་རྒྱ་དང་བཅས་པས་མཆོད་ཅིང༌། དཔལ་ལྡན་རྡོ་རྗེ་མཁའ་འགྲོ་མ་སོགས་ཀྱི་བསྟོད་པ་དང༌། དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་ལྡན་བླ་མ་དམ་པ་ལ་གསོལ་བ་འདེབས་སོ་སོགས་སྔར་ལྟར་བྱས་ལ། རང་སེམས་ཀྱི་ངོ་བོ་བྃ་ཡིག་དེ་དབུ་མའི་ནང་ནས་ཡར་རྒྱ་མཐོངས་ལས་བྱ་འཕུར་པ་བཞིན་སོང་ནས་བླ་མའི་ཐུགས་ཀར་ཐིམ། དེའི་ངང་ལ་འཛིན་མེད་དུ་ཁྲལ་ལེར་འཇོག ཡང་བླ་མའི་ཐུགས་ཀ་ནས་འཐོན་ཏེ། དབུ་མའི་མས་སྣའི་ཆོས་འབྱུང་གི་སྟེང་དུ་སླེབ། ཡང་སྔར་ལྟར་མཆོད་བསྟོད་གསོལ་འདེབས་བྱས་པས་བླ་མའི་ཐུགས་ཀར་འཕོ། ལས་སྦྱོར་གྱི་ཚེ་གོང་དང་འདྲའོ། ། ཁྲིད་ཀྱི་དུས་སུ་གཉིས་ཀ་ལ་ཐུན་མ་ཆག་པ་བྱེད་དགོས།
དེ་ནས་རང་གང་ལ་མོས་པ་ཞིག་ལ་ཆིག་དྲིལ་བྱས་ཏེ་ཚུལ་བཞིན་ཉམས་སུ་བླངས་ནས་མཁའ་སྤྱོད་འགྲུབ་པར་འགྱུར་རོ། ། དེས་ནི་ཚེ་ཉི་ཟླ་དང་མཉམ་པ་དང༌། ལོངས་སྤྱོད་ནམ་མཁའི་མཛོད་ལ་དབང་འབྱོར་པ། རྡོ་རྗེ་རྣལ་འབྱོར་མས་ཆོས་དངོས་སུ་སྟོན་ཅིང་དེའི་བྱིན་གྱིས་རླབས་པ་ལ་བརྟེན་ནས། ཕྱོགས་བཅུའི་སངས་རྒྱས་ཀྱི་ཞིང་ཁམས་རྣམས་ཀྱང་བགྲོད་ནུས་པ་ཡིན་གསུངས་སོ། ། དེ་ལྟར་འཕོ་བའི་གདམས་པ་གཉིས་པོ་འདི་ནི། རྗེ་བཙུན་བླ་མ་དམ་པ་རིག་སྔགས་འཆང་བ་ཆེན་པོ་བསོད་ནམས་ཆོས་འཕེལ་གྱི་གསུང་ལ། དེ་ཉིད་ཀྱི་ཞབས་རྡུལ་སྤྱི་བོས་ལེན་པ་ངག་དབང་གིས་ཟིན་བྲིས་སུ་བྱས་པའོ།། ༈ །དྷི། རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་བླ་མའི་རྣལ་འབྱོར་ཐུན་མོང་མ་ཡིན་པའི་ཡིག་ཆུང་བཞུགས་སོ།།
༈ །གཉིས་པ་དཔྱད་དོན་ཉམས་སུ་བླང་བ་ལ། མདུན་གྱི་ནམ་མཁར་དག་གསལ་གཉིས་སུ་མེད་པའི་ཡེ་ཤེས་ཀྱི་སྣང་བ་ལས་གྲུབ་པའི་གཞལ་ཡས་ཁང་གྲུ་བཞི་སྒོ་བཞི་རྒྱན་རྟ་བབས་དང་བཅས་པ་མཚན་ཉིད་ཐམས་ཅད་ཡོངས་སུ་རྫོགས་པའི་དབུས་སུ། སེངྒེ་ཆེན་པོ་བརྒྱད་ཀྱིས་བཏེག་པའི་རིན་པོ་ཆེའི་ཁྲི། སྣ་ཚོགས་པདྨ་དང་ཟླ་བ་ཉི་མའི་གདན་གྱི་སྟེང་དུ། དྲིན་ཆེན་རྩ་བའི་བླ་མ་དེ་ཉིད་སངས་རྒྱས་རྡོ་རྗེ་ཆོས་ཀྱི་རྣམ་པ་ཅན་སྐུ་མདོག་དམར་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་ཐུགས་ཀར་བསྣོལ་ནས་འཛིན་པ། དབུ་སྐྲ་རལ་པའི་ཅོད་པན་ཅན། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། གཞོན་ནུ་ལང་ཚོ་བཅུ་དྲུག་ལོན་པའི་ན་ཚོད་ཅན། དར་དང་རུས་པ་དང་རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ། དེའི་མཐའ་སྐོར་དུ་སངས་རྒྱས་རྡོ་རྗེ་འཆང་ལ་སོགས་ཏེ་བརྒྱུད་པའི་བླ་མ་རྣམས་མུ་ཏིག་བསྟར་ལ་བརྒྱུས་པ་ལྟར་གཡས་སྐོར་གྱི་ཚུལ་གྱིས་བཞུགས་པ།
དེ་ཐམས་ཅད་དཔའ་བོ་རྡོ་རྗེ་ཆོས་ཀྱི་རྣམ་པས་དཀྱུས་བཞིན་བསྐྱེད། གཙོ་འཁོར་དེ་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿཐུགས་ཀར་ཧཱུྃ། ཐུགས་ཀའི་ཧཱུྃ་ལས་འོད་ཟེར་འཕྲོས་པས། རང་བཞིན་གྱི་གནས་ནས་བརྒྱུད་པའི་བླ་མ། ཡི་དམ་དཀྱིལ་འཁོར་གྱི་ལྷ་ཚོགས། སངས་རྒྱས་བྱང་སེམས་དཔའ་བོ་མཁའ་འགྲོ། ཆོས་སྐྱོང་སྲུང་མའི་ཚོགས་དང་བཅས་པ་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ སྐྱབས་གནས་རེ་རེའང་སྐྱབས་གནས་ཀུན་འདུས་ཀྱི་ངོ་བོར་གྱུར།
གང་གི་དྲིན་གྱིས་ཤླཽ་ཀ་གཅིག བརྒྱུད་པའི་བླ་མའི་གསོལ་འདེབས་ཀྱི་རྗེས་སུ། རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་གསོལ་བ་འདེབས་སོ། ། ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་པ་ཚར་གསུམ། དེ་ནས་ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་པ་བྱས་རྗེས། རང་གི་སྙིང་ག་ནས་རང་སེམས་ཀྱི་ངོ་བོ་རྡོ་རྗེ་རྣལ་འབྱོར་མ་མཐེབ་སོར་ཚད་ཙམ་ཞིག་ལུས་ཀྱི་དབུས་དྲང་པོར་རྩ་དབུ་མའི་ལམ་ནས་བརྒྱུད་སྤྱི་བོ་ཚངས་པའི་བུ་ག་ནས་རྒྱངས་ཏེ་འཐོན། དེས་གཟིགས་པས་ལུས་ཚོ་ཞིང་སྣུམ་པ་ཆེ་ཞིང་བརྗིད་པ་ཁྲང་ངེ་གནས་པ་དེའི་རྩར་བྱོན། ཕྱག་གཡས་ཀྱི་གྲི་གུག་གིས་རང་གི་ལུས་ཀྱི་ཐོད་པ་ལིང་གིས་བཀོག མདུན་དུ་ཐོད་པའི་སྒྱེད་པུ་རི་རབ་ཙམ་གསུམ་གྲུབ་པའི་སྟེང་དུ་བཀལ་ཏེ།
དེ་ལ་ཆེར་གཟིགས་པས་དེ་ཇེ་ཆེར་སོང་སྟེ། མཐར་སྟོང་གསུམ་གྱི་ཁྱོན་དང་མཉམ་པར་གྱུར། དེ་ནས་རྐང་པ་གཡོན་དུམ་བུ་གསུམ་དུ་བཅད་ནས་ཐོད་པའི་ནང་དུ་བསྐྱུར། དེ་བཞིན་དུ་ལུས་ཐམས་ཅད་བཅད་ནས་བསྐྱུར་བས། ཤའི་ཕུང་པོ། རཀྟའི་རྒྱ་མཚོ། རུས་པའི་གྲམ་ཁྲོད་ཆེན་པོར་གྱུར་པ་ལ་ཐུགས་གཏད། ཨོཾ་ཨཱཿཧཱུྃ་ཧ་ཧོཿཧྲཱིཿལན་གསུམ་བརྗོད་པས་བདུད་རྩི་ཁ་དོག་དཀར་བ། རོ་མངར་བ། རེག་བྱ་བསིལ་བ།
ནུས་པ་ཕུན་སུམ་ཚོགས་པ་དང་ལྡན་པར་བསམ།

སྙིང་ག་ནས་མཆོད་པའི་ལྷ་མོ་ཐོད་པ་ཐོགས་པ་དཔག་ཏུ་མེད་པ་སྤྲོས། དེ་རྣམས་ཀྱིས་ཐོད་པའི་བདུད་རྩི་ནས་བཅུས་ཏེ་རྩ་བའི་བླ་མ་ལ་ལན་གསུམ། བརྒྱུད་པའི་བླ་མ་ལ་རེ་རེ། དེ་བཞིན་དུ་སྐྱབས་གནས་གཞན་རྣམས་ལ་ཡང་འབུལ། མཐར་མཆོད་པའི་ལྷ་མོ་རྣམས་ཀྱིས་རིགས་དྲུག་གི་སེམས་ཅན་རྣམས་ལ་བདུད་རྩི་བྱིན་པས། དེ་དག་གིས་བདུད་རྩི་དེ་མཐོང་བ་ཐོས་པ་རེག་པ་ཙམ་གྱིས་ཐམས་ཅད་ཀྱི་སྡིག་སྒྲིབ་བག་ཆགས་དང་བཅས་པ་དག་སྟེ། སེམས་རྟོག་མེད་ཆོས་ཀྱི་སྐུ་དང༌། ལུས་ཟག་མེད་རྡོ་རྗེ་རྣལ་འབྱོར་མའི་སྐུར་གྱུར་པར་བསམ། མཆོད་པའི་ལྷ་མོ་རྣམས་རང་གི་སྙིང་གར་བསྡུ། ཐོད་པའི་སྒྱེད་པུ་གསུམ་དང་བཅས་པ་ནམ་མཁའ་ལ་འཇའ་ཡལ་པ་ལྟར་བསམ། ཁྲིད་ཀྱི་དུས་སྐབས་འདིར་མཎྜལ་མཛད།
སླར་རྩ་བའི་བླ་མ་ལ་དམིགས་ཏེ། དུས་གསུམ་སངས་རྒྱས་ཐམས་ཅད་ཀྱི་ངོ་བོ། དཔལ་ལྡན་བླ་མ་དམ་པ་རྣམས་ལ་གསོལ་བ་འདེབས་སོ། ། བདག་ལ་དབང་བཞི་རྫོགས་པར་བསྐུར་དུ་གསོལ། ཞེས་ལན་གསུམ་གསོལ་བ་བཏབ་པས། རྩ་བའི་བླ་མས་བརྒྱུད་པའི་བླ་མ་རྣམས་ལ་སྤྱན་འཁོར་རེ་གཟིགས་ཏེ་དབང་བཞི་བསྐུར་མི་བསྐུར་གྱི་གནང་བ་ཞུས་པས་བརྒྱུད་པའི་བླ་མ་རྣམས་ཀྱིས་རྩ་བའི་བླ་མ་ལ་སྤྱན་ཆེར་གཟིགས་ནས་དེ་དེ་བཞིན་དུ་བགྱིས་ཞེས་གནང་བ་བྱིན་པར་བསམས་ནས། བླ་མའི་སྤྱི་བོའི་ཨོཾ་ལས་འོད་ཟེར་དཀར་པོ་བྱུང་བ་སོགས་དབང་བཞི་བླང༌། མཐར་ཡིད་ཀྱིས་ཕུར་ཚུགས་སུ་གསོལ་བ་བཏབ་པས། སྤྱན་འགྲོས་ཀྱིས་མས་རིམ་བཞིན་ཐིམ། མཐར་རྡོ་རྗེ་འཆང་ཡང་རྩ་བའི་བླ་མ་ལ་ཐིམ།
དེ་བཞིན་གཞལ་ཡས་ཁང་འོད་དུ་ཞུ་ནས་སེང་ཁྲི་པད་ཉི་ཟླ་བ་དང་བཅས་པ་ལ་ཐིམ། དེ་དག་རྩ་བའི་བླ་མ་ལ་ཐིམ་སྟེ། བླ་མ་སྐྱབས་གནས་ཀུན་འདུས་སུ་གྱུར། འདོམ་གང་ནམ་མཁའ་ལ་འོད་དུ་ཞུ་ལ་ཁད། དམར་སེར་ལི་ཁྲིའི་མདོག་ལྟར་སྤྱི་གཙུག་ཐིམ། བྃ། གནས། ཇེ་ཆེར། ལུས་སྟོང་གསུམ། ཡལ་བའི་ཆོས་ཉིད་ངང་ལས་ཨེ་ལས།
སྙིང་གི་དཀྱིལ་ལས་གཞན་མ་ལགས། ། དུས་གསུམ་རྒྱལ་བ་སྲས་བཅས་ཀྱི། ། ཐུགས་རྗེ་གཅིག་ཆར་འཇུག་བྱེད་པ། ། ཟབ་ལམ་བླ་མའི་མན་ངག་འདི། ། སྙིང་གི་དབུས་སུ་གཅེས་པར་བཟུང༌།། ༈ ། ནཱ་རོ་མཁའ་སྤྱོད་ཀྱི་བླ་མའི་རྣལ་འབྱོར་དང་མཁའ་སྤྱོད་སྒྲུབ་པའི་ཞལ་ཤེས་ཡིག་ཆུང་བཞུགས་སོ།། ༈ །ན་མོ་བཛྲ་ཡོ་གི་ནཱི་ཡེ། རྗེ་བཙུན་ནཱ་རོ་ཏ་པའི་ལུགས་ཀྱི་ནཱ་རོ་མཁའ་སྤྱོད་མའི་སྒྲུབ་ཐབས་ལ། ཞལ་ནས་བརྒྱུད་པའི་མན་ངག་གསུམ། དང་པོ་ཚོགས་ཞིང་གི་སྐབས་སུ།
མདུན་དུ་རྩ་བའི་བླ་མ་གསུང་རྡོ་རྗེའི་རྣམ་པ་ཅན། ཞལ་གཅིག་ཕྱག་གཉིས་པ། རྡོ་རྗེ་དང་དྲིལ་བུ་འཛིན་པ་ལ། བརྒྱུད་པའི་བླ་མ་རྣམས་དམར་པོ་ཌཱ་མ་རུ་དང༌། ཁ་ཊྭཱཾ་ག་དང་ཐོད་པ་འཛིན་པ་བསྒོམ་པ་ནི། བླ་མའི་གསུང་གིས་སློབ་མའི་རྒྱུད་ལ་ཕན་འདོགས་པའི་རྟེན་འབྲེལ་ཡིན་གསུང༌། རྫོགས་རིམ་དུས་སེམས་ལྟེ་བར་བསྟིམ་ཞེས་པ། སྔར་ཚོགས་ཞིང་གི་དུས་བསྒོམ་པའི་ལྟེ་བའི་བྃ་ཡིག་ལའོ། ། ཐུན་འཇོག་དུས་ལུས་གནད་དང་ལྡན་པས་རང་གི་ལུས་ཀྱི་དབུས་སུ་དབུ་མ་ཆོས་བཞི་ལྡན། གཡས་རོ་མ་མེའི་རང་བཞིན་དམར་པོ།
གཡོན་རྐྱང་མ་ཆུའི་རང་བཞིན་དཀར་པོ་བསྒོམས་ལ། རྩ་གསུམ་པོ་མར་སྣ་ལྟེ་བར་ཟུག་པའོ། ། ལྟེ་བར་རྗེ་བཙུན་མ་མཐེ་བོང་ཙམ་ཞིག་བསམས་ལ། དེ་ལས་དེ་འདྲ་བ་ཞིག་གཡས་རོ་མ་ནས་མར་ཧྲིལ་གྱིས་བྱོན། སྣ་བུག་གཡས་ནས་འཐོན། ནམ་མཁའི་མཐར་ཐུག་པའི་སེམས་ཅན་གྱི་དོན་བྱས། སྣ་བུག་གཡོན་རྐྱང་མ་ནས་མར་ཞུགས། ལྟེ་བར་ཐིམ་པ་ལ་རླུང་བཟུང༌། ཡང་ལྟེ་བའི་རྗེ་བཙུན་མ་ལས་དེ་འདྲ་བ་སྤྲུལ་ཏེ། གཡས་རོ་མ་ནས་ཞུགས་པ་སོགས་སྔར་བཞིན་བྱས་ལ།
མཐར་ལྟེ་བའི་རྗེ་བཙུན་མ་དེའི་ཞབས་གཡོན་གྱི་རོ་རྐྱང་ལ་རེག་པས། ཞབས་ཀྱིས་རོ་རྐྱང་གཉིས་བསྡུས་ཏེ། རྗེ་བཙུན་མ་དབུ་མའི་ནང་དུ་ཡར་ནུར་ནུར་བྱོན་པས། རོ་རྐྱང་གཉིས་ཀྱང་དབུ་མར་རིམ་གྱིས་ཞུགས། མཐར་ཆའི་གཟུགས་སུ་འགྱུར་ནས་དབུ་མར་རྩ་གཉིས་ཞུགས། དབུ་མ་ཡང་ཇེ་ཐུང་ལ་སོང་བར་བསམས་ལ། སྔར་གྱི་རྗེ་བཙུན་མའི་སྐུ་དེ་མཁའ་སྤྱོད་དུ་སོང་བར་བསམས་ལ། སྨོན་ལམ་བྱའོ། ། རྗེ་བཙུན་མའི་ཞལ་གདམས་བླ་མ་ས་སྐྱ་པའི་མན་ངག༌། གནས་གཉིས་སྦྱང་ཕྱིར་འོད་ཟེར་གྱིས། །
དག་པའི་ལྷ་བསྟན་རང་ལ་བསྡུ། ། རླུང་ལ་དབང་དང་ཆ་ལམ་ཀྱང༌། ། གཉིས་བྲལ་ཆེད་དུ་ཞལ་ཤེས་གསུམ། ། ལྷ་ལ་རྩ་བ་སུ་ཞལ་ཤེས། ། བླ་མའི་གསུངས་སོ།། ༈ །ཕྱག་རྒྱ་ཆེན་པོ་དབུ་མར་འཇུག་པའི་ཡིག་ཆུང་བཞུགས་སོ།། ༈ །ན་མོ་ནཱ་རོ་ཏ་པ། ཕྱག་རྒྱ་ཆེན་པོ་དབུ་མར་འཇུག་པ་ལ། རླུང་ལུས་ལ་གནས་པར་བྱ་བའི་ཐབས་ནི། མཛོད་སྤུར་ཆོས་ཀྱི་འབྱུང་གནས་དམར་སང་ངེ་བ་གཅིག་བསམ།
དེ་ལ་ཤེས་པ་གཏད་དེ་བསྒོམས་པས། མཛོད་སྤུར་བདེ་བ་སྐྱེ། དེ་ནས་དབུ་མ་གྲོ་སོག་གི་སྦུབས་ཙམ་ནས་ཡར་སོང་བས། སྤྱི་གཙུག་ནས་མར་འཁྱོག་པའི་མཚམས་སུ་ཐིག་ལེ་དེ་བཞག དེ་ལ་ཤེས་པ་གཏད། དེར་བདེ་བ་སྐྱེས་པ་དང༌། དབུ་མ་ནས་མར་བ་ཐག་ཙམ་དུ་ནར་གྱིས་སོང་བས། འོག་སྒོ་བདེ་བ་ཆེན་པོའི་ལམ་གྱི་ཆོས་འབྱུང་ལས་ཀྱང་ཐལ་ཏེ། ཕྱིར་སོར་ཕྱེད་གསུམ་ཙམ་དུ་ཁྱུག་བྱུང་བ་ལ་ལན་འགས་མི་བཟོད་པའི་བདེ་བ་སྐྱེ། ཐིག་ལེ་འཛག་པ་སྙམ་བྱེད་པ་བྱུང་བ།
སོར་ཕྱེད་ཕྲི་ལ་གཉིས་སུ་བྱེ། དེས་ཀྱང་མི་བཟོད་རན་ཙམ་ཕྲི། དེས་ཀྱང་མི་བཟོད་ན་ཕྱིར་ཉུང་ཙམ་བྱ། དེ་ལྟར་བྱས་པས་རླུང་ལུས་ལ་ཕོག་པ་ལ་སོགས་པ་རྐྱེན་གང་གིས་ཀྱང་བདེ་བ་སྐྱེ་བར་གྱུར་པ་ན། རླུང་ལུས་ལ་གནས་པ་ཡིན་ནོ། ། དེ་ནས་རླུང་སེམས་ལ་གནས་པར་བྱ་སྟེ། སྒོ་རྣམས་ཡར་གྲོལ་བའི་ལམ་གྱིས་ཐིག་ལེ་རང་ལ་ཤེས་པ་བཞག་པས། ཇི་ཙམ་ན་ལུས་མེད་པ་སྙམ་བྱེད་པ་དང༌། འཇའ་ཚོན་ཡིན་པ་སྙམ་བྱེད་པ་བྱུང་ཙམ་ན་རླུང་སེམས་ལ་གནས་པ་ཡིན་ནོ། ། དེ་ནས་སྟོང་པ་ཉིད་ལ་སེམས་བཞག་པས།
འོད་གསལ་བ་མངོན་དུ་གྱུར་པ་ནི་ཕྱག་རྒྱ་ཆེན་པོ་དབུ་མར་ཞུགས་པའོ།། ༈ །དྷི། ཐུན་མོང་མ་ཡིན་པའི་རྩ་དབུ་མའི་རྒྱུན་གྱི་ཉམས་ལེན་གསང་ཆེན་བཅུད་ཀྱི་ཐིག་ལེ་ཞེས་བྱ་བ་བཞུགས་སོ།། ༈ །ན་མོ་གུ་རུ་བཛྲ་ཝཱ་རཱ་ཧེ། མ་ལུས་རྒྱལ་བ་བསྐྱེད་པའི་ཡུམ་མཆོག་མ། ། གྲངས་མེད་དཔའ་བོ་བཞད་པའི་གཡོ་ལྡན་མ། ། མཁའ་སྤྱོད་གྲོང་དུ་ཁྲིད་པའི་ས་མཁན་མ། ། བླ་མ་མཆོག་དང་དབྱེར་མེད་གང་དེར་འདུད། ། དེ་ལ་འདིར་རྗེ་བཙུན་རྡོ་རྗེ་རྣལ་འབྱོར་མའི་ཐུན་མོང་མ་ཡིན་པའི་རྩ་དབུ་མའི་ཁྲིད་ཀྱི་རྣལ་འབྱོར་ལེགས་པར་ཐོབ་པའི་སྐལ་བཟང་གིས། ཁྲིད་ཀྱི་སྙིང་པོ་བསྡུས་ནས་རྒྱུན་གྱི་རྣལ་འབྱོར་དུ་ཉམས་སུ་ལེན་ཚུལ་ནི།
བསྐྱེད་རིམ་ཕག་མོ་མཁའ་སྤྱོད་ཀྱི་རྣལ་འབྱོར་བཟླས་པ་ཡན་ཆད་ཚང་བར་བྱས། དེ་རྗེས་རང་གི་ལུས་ཀྱི་དབུས་དྲང་པོར་རྩ་གསུམ་རེག་ལ་མ་འབྱར་བའི་ལྟེ་བ་སྦུབས་སྟོང་དུམ་བུ་གཅིག་ཏུ་གྱུར་པ། མས་སྣ་གསང་གནས་ཀྱི་རྩེར་སླེབས་པ། ཡས་སྣ་སྦ་གུག་ལྟར་མདུན་ཕྱོགས་སུ་འཁྱོག་པ་སྨིན་མཚམས་དང༌། སྣ་བུག་གཉིས་ལ་ཟུག་པར་བསམ། ལྟེ་བའི་སྦུབས་སྟོང་དུ་རྃ་ཡིག་ཆུང་ངུ་ལས་མེ་འབར་བའི་དྲོད་ཀྱིས། རྩ་གནས་ཀྱི་བྱང་སེམས་ཞུ་ཞིང་དྭངས་སྙིགས་ཕྱེད་ནས། དྭངས་མ་ལྟེ་བར་འདུས་ཤིང༌། ཨ་ཝ་དྷཱུ་ཏིར་ཞུགས་པས། དེ་ཉིད་བྱང་ཆུབ་ཀྱི་སེམས་ཀྱི་དྭངས་མས་གང་བས།
བདེ་ཆེན་གྱི་ཡེ་ཤེས་རྒྱུད་ལ་སྐྱེས་པར་བསམས་ཏེ་རླུང་རོ་བསལ་ནས་རླུང་ཁ་སྦྱར་ནས་ཅི་ཐུབ་འཛིན། དེ་ནས་རོ་རྐྱང་གཉིས་མི་དམིགས་པར་བསམ། རྩ་དབུ་མའི་ཡས་སྣ་སྨིན་མཚམས་སུ་ཆོས་འབྱུང་དམར་སེང་ངེ་བ་གཅིག་བསམ། དེའི་ནང་དུ་ཐིག་ལེ་ཁ་དོག་སྣ་ཚོགས་པའི་རང་བཞིན། ཁྲ་ཁྲུག་ཁྲུག་པ་སྲན་མ་ཆུང་ཤོས་ཙམ་གཅིག་བསམ། དེ་ལ་ཤེས་པ་གཏད་པས་བདེ་བ་སྐྱེས་པར་བསྒོམ། ཡང་ཐིག་ལེ་དེ་ཉིད་གྱེན་དུ་སོང་ནས། ཚངས་བུག་གི་ཐད་ཀྱི་རྩ་དབུ་མའི་ནང་སླེབ་པ་ལ་སྔར་བཞིན་སེམས་གཏད་པས་བདེ་བ་སྐྱེས་པར་བསམ། དེ་རྗེས་ཐིག་ལེ་དེ་ལས་ཐིག་ལེ་དཀར་པོ་བ་ཐག་བརྐྱང་བ་ལྟ་བུ་དཀར་ཞིང་འཚེར་བ་བདེ་བའི་རང་བཞིན་ཅན་ཞིག་རྩ་དབུ་མའི་ནང་ནས་མར་ནར་གྱིས་སོང༌། གསང་གནས་ཀྱི་རྩེའི་རྩ་དབུ་མའི་མས་སྣར།
ཆོས་འབྱུང་གྲུ་གསུམ་དམར་པོ་ཡོད་པའི་ཕྱིར་སོར་ཕྱེད་དང་གསུམ་ཙམ་ཉུག་བྱུང་བས་བདེ་ཆེན་ཡེ་ཤེས་སྐྱེས་བར་བསམས་ལ་སེམས་བཟུང༌། བདེ་བ་ཆེ་བའི་སྐྱོན་བྱུང་ན་ཐིག་ལེ་དེ་ཉིད་སོར་ཕྱེད་ཕྲི་ལ་སོར་གཉིས་བསྒོམ། དེས་ཀྱང་མི་བཟོད་ན་སོར་གཅིག་ཙམ་དང༌། ཆོས་འབྱུང་གི་ཁ་དང་མཉམ་པ་ཙམ་སྐབས་སུ་གང་བབས་ཉམས་དང་བསྟུན་ལ་བྱ། དེ་ལྟར་བྱས་པས་ལུས་ལ་རླུང་གི་རེག་བྱ་དང༌། མཚོན་ཕོག་པ་ལ་སོགས་པའི་རྐྱེན་གང་གིས་ཀྱང་བདེ་བ་སྐྱེ་བར་འགྱུར་བས་ན། རླུང་ལུས་ལ་གནས་པའི་ཉམས་ལེན་ཡིན་ནོ། ། རླུང་སེམས་ལ་གནས་པར་བྱ་བ་ནི། སླར་ཡང་སྨིན་མཚམས་ནས་སྤྱི་གཙུག་གི་དབུ་མའི་ནང་གི་ཐིག་ལེ་ལ་རེག་སེམས་གཏད་པས་དེ་ལས་འོད་ཟེར་ཁ་དོག་སྣ་ལྔ་འཕྲོས་པས། མགོ་བོ་ནས་བཟུང་རིམ་བཞིན་ལུས་ཀྱི་ཆ་ཤས་གང་དང་གང་དུ་སླེབས་པ་དེ་ཐམས་ཅད་འོད་ཁ་དོག་སྣ་ལྔའི་རང་བཞིན་དུ་ཡལ་གྱིས་སོང་བས་མཐར་འཇའ་ཚོན་གྱི་ཕུང་པོ་ལྟར་གྱུར་པར་བསམས་ནས།
འཛིན་མེད་ཀྱི་ངང་དུ་ཡང་དང་ཡང་དུ་མཉམ་པར་འཇོག དམིགས་པ་ལ་མི་གནོད་ན་རླུང་ཁ་སྦྱར་ཀྱང་བསྒོམ་མོ། ། འདི་ནི་ཕྱག་རྒྱ་ཆེན་པོ་དབུ་མར་འཇུག་པའི་གདམས་པ་ཞེས་བྱ་བ་ཆེས་ཟབ་པ་ཡིན་པས། ཉམས་ལེན་ལ་བརྩོན་པར་བྱའོ། ། མང་པོ་ཆོས་ཀྱི་ཟབ་ཁྱད་མིན། ། རྣལ་འབྱོར་གསང་མཐའི་བཅུད་ཕྱུང་བའི། ། གསང་ཆེན་ཉི་གཞོན་གསར་པ་འདིས། ། སྙིང་དབུས་པདྨོར་བཞད་གྱུར་ཅིག། ༈ །ཨེ་དྷི། ནཱ་རོ་མཁའ་སྤྱོད་ཀྱི་དབང་བཞི་ལུས་སྒྲིགས་ཀྱི་ཡིག་ཆུང་བཞུགས་སོ།།
༈ །ན་མོ་ཤྲཱི་བཛྲ་ཡོ་གི་ནཱི་ཡེ། རྗེ་བཙུན་ནཱ་རོ་མཁའ་སྤྱོད་ཀྱི་ཞལ་ཤེས་དབང་བཞི་ལུས་སྒྲིགས་ནི། རང་རྗེ་བཙུན་མར་བསྒོམ་པ་བུམ་དབང་གི་ལམ། ལྟེ་བར་འཁོར་ལོ་ལྔ་གསལ་འདེབས་པ་གསང་དབང༌། གསང་གནས་སུ་དགའ་བ་འཁྱིལ་པ་ལ་སེམས་གཏད་པས་བདེ་བའི་ཡེ་ཤེས་སྐྱེ་བ་ཤེས་རབ་ཡེ་ཤེས། དེ་རྣམས་བདེ་སྟེང་དུ་ཤེས་པ་དབང་བཞི་པའི་ལམ་ཡིན་གསུང༌། འཁོར་ལོ་ལྔ་ལྟེ་བར་གསལ་གདབ་པ་ནི། དང་པོ་ཆོས་འབྱུང་བསྒོམ་པ་གསང་གནས། གྲུ་གསུམ་ཆོས་འབྱུང་གཉིས་པ་ལྟེ་བ་སྤྲུལ་འཁོར། ཟླ་བའི་དཀྱིལ་འཁོར་ཟླུམ་པོ་སྙིང་ག་ཆོས་འཁོར།
བྃ་ཡིག་གི་ཡ་ར་ལ་ཝ་བཞི་མཚོན་པས་མགྲིན་པ་ལོངས་སྤྱོད། བྃ་ཡིག་གི་མཐར་ཨོཾ་གསུམ་མས་བསྐོར་བ་དེ་སྤྱི་བོ་བདེ་ཆེན་ཏེ། དབྱངས་ཡིག་ངོ་བོ་སྔགས་ཕྲེང་གིས་བསྐོར་བའོ། །། ངོ་བོ་དགའ་བ་བཞི་ལ། རྣམ་པ་འཁྱིལ་པར་གནས་པས་དགའ་བ་འཁྱིལ་པའོ། ། གྲྭ་བཞི་ཞེས་པ་ཟུར་གྱེན་བསྟན་གསུམ། འོག་གཅིག་ཡིན་ནོ། ། འོག་མ་བྲི་ཆ་ལ་མེད། དེའི་རྒྱུ་མཚན། དགའ་བའི་དགའ་བ་སོགས་བཞི་ཡིན་པས།
ལྷན་སྐྱེས་གཟུགས་དང་བྲལ་བར་བསྟན་པ་ཡིན་ནོ། ། ཞེས་གོང་གི་མན་ངག་གཉིས་པོ་འདི་བླ་མའི་གསུང་ངོ༌། །། དཔལ་ནཱ་རོ་པས་སློབ་མ་གཞན་ལ་མ་གནང་ཞིང༌། ཕམ་ཐིང་པ་སྐུ་མཆེད་ཁོ་ན་ལ་གནང་བ་དེ་ཉིད་ལས་བརྒྱུད་པའི་རྗེ་བཙུན་ས་སྐྱ་པ་ཡབ་སྲས་ཀྱི་གདམས་པ་ཁྱད་པར་ཅན་འདི་ཉིད། སྐལ་ལྡན་གྱི་སློབ་མ་ལ་ཆིག་བརྒྱུད་ཀྱི་ཚུལ་དུ་སྤེལ་བ་ལས། སྣོད་མིན་ལ་མི་སྤེལ་བའི་བཀའ་རྒྱ་དམ་པོ་ཡོད་དོ། ། ལེགས་སྦྱར་གྱི་གནད་བླ་མའི་ཞལ་ལ་དྲིས། ས་མ་ཡ༌།། ༈ །ཨཻ། ནཱ་རོ་མཁའ་སྤྱོད་ཀྱི་དབང་བཞི་ལུས་སྒྲིགས་མཁའ་སྤྱོད་སྒྲུབ་པ་འཕོ་བ་རྣམས་ཀྱི་ཞལ་ཤེས་ཀྱི་ཡིག་ཆུང་བཞུགས་སོ།།
༈ །འདི་ལ་རབ་མཁའ་སྤྱོད་དུ་ཚེགས་མེད་དུ་འགྲོ་བ་དང༌། འབྲིང་ལངྐ་ལི་ཡའི་བསྒྲུབ་པ་དང༌། ཐ་མ་བསྐྱེད་རྫོགས་རྒྱུན་མི་ཆད་པར་བྱས་པས་བར་དོར་མཁའ་སྤྱོད་དུ་འགྲོ་བ་ཡིན། འདིའི་རྣལ་འབྱོར་བཅུ་གཅིག་བླ་མ་བསྒོམ་པའི་ཐད་དུ་གསུང་རྡོ་རྗེ་དང་བསྐྱེད་རིམ་ཟིན་ནས་བཟླས་པའི་ཐད་དུ་ལྷ་སྐུ་བསྒོམ་པ་དབང་དང་པོའོ། ། སྙིང་གར་ཆོས་འབྱུང་ཉིས་བརྩེགས་ཀྱི་སྟེང༌། ལྟེ་འོག་གྲུ་གསུམ་གྱི་ཨོཾ། སྙིང་གའི་བྃ། མགྲིན་པར་ཡ་ར་ལ་ཝ། མཐའ་བསྐོར་སོ་གཉིས་པོས་སྤྱི་བོ་བདེ་ཆེན་མཚོན་པ་སྟེ། དབང་གཉིས་པ།
གསང་གནས་དགའ་འཁྱིལ་བདེ་བ་གསུམ། དེ་སྤྱི་བོར་འཁྱིལ་པ་མི་འགུལ་བ་བཞིན་གནས་པ་མི་རྟོག་པ་གནས་པ་བཞི་པ་མཚོན། བསམ་མི་ཁྱབ་ཀྱི་རྣལ་འབྱོར་གྱི་ཚབ་མ་མཁའ་སྤྱོད་བསྒྲུབ་པ་སྟེ། ལྟེ་འོག་གི་ཨཾ་གི་རྣལ་འབྱོར་མར་གྱུར། རྩ་གསུམ་རོ་མ་སོགས་གཡས་སྟེང་ཐད་སོགས་རྩ་གསུམ་སྨྱུག་སྦུབས་བཞིན། གཉིས་སྣར་དང་ངེ༌། གཅིག་སྤྱི་བོ་དང་ངེ༌། རླུང་ཕྱིར་འགྲོ་བྱེད་ཙ་ན་ཆུ་ནང་རྡོལ་བ་བཞིན། གཡས་རྩ་ནང་ནས་ཡ་གིར་བྱུང༌། སྣོད་བཅུད་ཀུན་ལ་འཕྲོས།
དེར་གྱུར་རླུང་ནང་དུ་སོང་གཡོན་ནས་ཞུགས། མ་གིར་ཐིམ། གནས་ཚེ་དེ་ལ་སེམས་གཏད་དོ། ། འཇོག་ཚེ་སྣོད་བཅུད་ཀུན་རང་ལ། རང་ལག་གཡས་སོགས་ལ་བསྡུ། འོག་ཆ་ལྟེ་བའི་ཡོ་གི་ལ་བསྡུ། རྫ་མ་ཙམ་ལུས། དེ་ལྟེ་འོག་ལ། རྩ་གཉིས་ཆ་དྲིལ་བུ་བཞིན་ལྟེ་འོག་ལ་བྱས། རྩ་དབུ་མའི་ནང་ནས་ཡར་ཧྲིལ་ལེ།
ཙན་ནེ་ནེ། ཨ་ཧཾ་སོགས་སུ་ཐིམ། མཐར་ཡ་གི་ཉིད་མཁའ་སྤྱོད་དུ་རྒྱང་དེའི་ངང་ལ་འཇོག གསེར་ཆོས་ཆིག་བརྒྱུད་ཞལ་ཤེས་འདི་བྲི་བར་མ་གནང༌། ཐོ་ཙམ་བྱས་པས་བཟོད་པར་མཛོད། བླ་མའི་གསུང་ནས་འདི་འཕོ་བར་འགྲོ་བ་འདུག་གསུང༌། བརྟན་པ་ཐོབ་ནས་ཆེར་མི་སྟོ་འདྲ་གསུང༌། རྣམ་གྲངས་གསུམ་པོ་ཞལ་ཤེས་གདམས་ངག་ཡིན་པས་གང་དྲན་མི་བྱའོ། ། སྐལ་ལྡན་ལ་བྱིན། འདི་ཀ་རང་ལ་བློ་གཏད་འཆའ་ན་ད་དུང་གབ་ཡིག་ཡོད་དོ། །
བླ་མ་དམ་པའི་ཞབས་ལ་ཕྱག་འཚལ་ལོ། ། འོག་གི་ལམ་གཉིས་བརྩེགས་པ་གཉིས། སྟེང་གི་ལམ་གཉིས་བརྩེགས་པ་གཉིས། ། བར་གྱི་ལམ་ལྔར་རྐྱང་ ་་་་་ཧ་ཡ་པ་ཆ་ཞེས་གསུངས་ པ་བཞིན། ། བཤང་ལམ་ འདིའི་གནད་ཞལ་ལས་ཤེས་དགོས་ ཀྵཀྵཾམརྻུ། ། གཅི་བར་པཀྵཾམརཡུ། ། སྤྱི་གཙུག་ཧཧཾམརྻུ་དང༌། ། མཛོད་སྤུ་ཡཡཾམརྻུ། ། གཉིས་གཉིས་ལ་ནི་རིམ་པ་བཞིན། ། སེར་དཀར་དཀར་དང་སེར་པོའོ། །
སྣ་གཉིས་ཡུྃ་དམར་རྣ་གཉིས་སེར། ། མིག་གཉིས་དང་ནི་ལྕེ་ཆུང་རྩར། ། སུྃ་དང་ལྕེ་བར་ཀྵུཾ་ཡིག་རྣམས། ། རིམ་བཞིན་སྔོ་དང་དཀར་དམར་པོ། ། ཚུལ་འདི་བླ་མའི་གསུང་བཞིན་དུ། ། བྲིས་པ་ཡིད་ལ་གཟུང་མཛོད་ཅིག ། གསུང་རབ་རྣམས་སུ་མི་འདྲ་ཡང༌། ། གང་དེ་གཟུང་ལ་གང་ཞིག་མདོར། ། བླ་མའི་གསུང་ཉིད་ཚད་མ་ཡིན། ། བཤང་ལམ་འཕོས་ན་དམྱལ་བར་སྐྱེ། །
ཞེས་སོགས་རྒྱུད་ལས་གསལ་བར་འབྱུང༌། ས་མཱ་ཡ།། ༈ ། ཧེ་རུ་ཀ་ཡབ་ཡུམ་ཞལ་སྦྱོར་དང༌། ཡུམ་རྐྱང་ལ་བརྟེན་པའི་འཕོ་བ་གསེར་ཆོས་མལ་ལོ་ཙཱ་བའི་མན་ངག་ས་ཆེན་གྱིས་མཛད་པ་བཞུགས་སོ།། ༈ །ན་མོ་གུ་རུ་ཌཱ་ཀི་ནི། ནཱ་རོ་མཁའ་སྤྱོད་ཀྱི་འཕོ་བ་ལ་སྦྱང་བ་དང༌། ལས་ལ་སྦྱར་བ་གཉིས། དང་པོ་ནི། སྐྱབས་འགྲོ་སེམས་བསྐྱེད་བྱས་ལ་རང་རྣལ་འབྱོར་མར་བསྒོམས་པའི་མདུན་གྱི་སྤྱི་བོར་རིན་པོ་ཆེ་དང༌། པད་ཉིའི་སྟེང་དུ་བླ་མ་ཧེ་རུ་ཀའི་མཐའ་མར་དཔའ་བོ་མཁའ་འགྲོ་ཐམས་ཅད་ཀྱིས་བསྐོར་ནས་བཞུགས་པར་བསམ།
རྩ་བརྒྱུད་ཀྱི་བླ་མ་དང་ཕྱོགས་བཅུའི་སངས་རྒྱས་རྣམས་སྤྱན་དྲངས་ལ་བསྟིམ། གུས་པའི་གསོལ་བ་གདབ། དེ་ནས་རང་གི་སྤྱི་གཙུག་ནས་ལྟེ་བའི་བར་དུ་རྩ་དབུ་མ་སྦ་ལྕག་འབྲིང་པོ་ཙམ་ཁ་དོག་རྒྱ་སྐྱེགས་ལྟར་ལྡེམ་མེ་ཟུག་པ་གསལ་བཏབ་གསང་གནས་རླུང་གི་དཀྱིལ་འཁོར་གཡོ་བ་དང་བཅས་པ། ལྟེ་འོག་ཏུ་ཉི་མའི་དཀྱིལ་འཁོར་གྱི་སྟེང་དུ། རང་གི་རྣམ་ཤེས་ཀྱི་ངོ་བོ་རྡོ་རྗེ་རྣལ་འབྱོར་མ་མཚོན་གང་པ། སྐུ་མདོག་དམར་ཧྲིལ་ཧྲིལ་བྱེད་པ་གསལ་བར་དམིགས་ལ། ནམ་མཁའི་དཔའ་བོ་མཁའ་འགྲོ་རྣམས་ཀྱིས་འཇའ་དང༌། འོད་དང༌། གདུགས་དང༌། རོལ་མོའི་སྒྲ་སྣ་ཚོགས་དང༌།
མེ་ཏོག་གི་ཆར་ཆེན་པོ་ཕབ་ནས། འོག་རླུང་འཐེན་པས། གསང་གནས་རླུང་གི་དཀྱིལ་འཁོར་གཡོ་ཞིང༌། རང་སེམས་རྣལ་འབྱོར་མ་དབུ་མའི་ལམ་ནས་དམར་རྒྱང་སྟེ་སྤྱི་བོ་ནས་ཕུལ། བླ་མའི་ཐུགས་ཀར་བྱོན། རླུང་རྔུབས་པས། མར་ལ་ལྟེ་བར་བྱོན། རླུང་བུམ་པ་ཅན་བཟུང༌། དེ་ལྟར་ཡང་ཡང་བཟུང་བའི་མཐར་རྩ་དབུ་མའི་ལམ་ནས། རྣལ་འབྱོར་མ་ལྟེ་བ་དང༌།
བླ་མ་སྙིང་གར་བྱོན་ནས། ཞལ་སྤྲོད་དུ་བྱོན་པ་ལ་སེམས་གཏད་ཅིང༌། སྤྲོས་བྲལ་ལ་མཉམ་པར་བཞག་གོ ། རྗེས་སུ་བསྔོ་བ་བྱ། འབྱོངས་པའི་ཚད་སྤྱི་བོ་ན་སྐམ་པ། སྐྲངས་པ་དང༌། ཟ་བ་དང༌། སྤོས་དྲི་དང༌། འཇའ་འོད་དང༌། རོལ་མོའི་སྒྲ་ལ་སོགས་པ་འབྱུང་ངོ༌། །
གཉིས་པ་ལས་ལ་སྦྱར་བ་ལ། དངོས་པོ་རྣམས་བླ་མ་དང༌། དཀོན་མཆོག་གི་ཕྱོགས་སུ་བཏང་ལ། ཆགས་ཞེན་ཐམས་ཅད་སྤངས་ལ། རང་སེམས་རྣལ་འབྱོར་མ་དབུ་མའི་ལམ་ནས་རྒྱངས་ཏེ་སྤྱི་བོ་ནས་བུད། བླ་མ་ཧེ་རུ་ཀའི་ཐུགས་ཀར་ཐིམ། དབྱེར་མེད་དུ་འདྲེས། མེ་ཏོག་གི་ཆར་དང༌། འཇའ་འོད་དང༌། གདུགས་དང་རོལ་མོའི་སྒྲ་ལ་སོགས་པས་མཁའ་སྤྱོད་དུ་གཤེགས།
བླ་མ་མལ་ལོ་ཙཱ་བའི་གསེར་ཆོས་བཀའ་རྒྱ་མ། ། ། རང་རྡོ་རྗེ་རྣལ་འབྱོར་མར་བསྒོམས་པའི་རྩ་དབུ་མའི་མས་སྣར་ཆོས་འབྱུང་གི་ནང་དུ། རང་གི་རྣམ་ཤེས་ཀྱི་ངོ་བོ་བྃ་ཡིག་དམར་པོ་གཅིག་བསམ། རང་གི་སྤྱི་བོར་ཆོས་འབྱུང་གི་དབུས་སུ་བྷྲཱུྃ་ལས་སེངྒེ་ཆེན་པོ་བརྒྱད་ཀྱིས་བཏེགས་པའི་སྟེང་དུ་པདྨ་དང་ཉི་ཟླའི་གདན་བཞི་བརྩེགས་པའི་སྟེང་དུ། རྩ་བའི་བླ་མ་མཁའ་སྤྱོད་རྡོ་རྗེ་རྣལ་འབྱོར་མར་བསྒོམས་ལ། རྩ་བརྒྱུད་ཀྱི་བླ་མ་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཡི་དམ་རྒྱུད་སྡེ་བཞི་དང་འབྲེལ་བའི་ལྷ་ཚོགས། མཁའ་འགྲོ་ཆོས་སྐྱོང་སྲུང་མའི་ལྷ་ཚོགས་དང་བཅས་པ་སྤྲིན་འཁྲིགས་པ་ལྟར་སྤྱན་དྲངས་ལ་སྟིམ། ཕྱི་ནང་གི་མཆོད་པ་དང་བསྟོད་པ་བྱ། གསོལ་བ་བཏབ་པ་ནི་དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་མཁའ་སྤྱོད་རྡོ་རྗེ་རྣལ་འབྱོར་མ་ལ་གསོལ་བ་འདེབས་སོ། ། བདག་འཛིན་བློ་ཡིས་ཐོངས་པར་བྱིན་གྱིས་རློབས། །
དགོས་མེད་རྒྱུད་ལ་སྐྱེ་བར་བྱིན་གྱིས་རློབས། ། ལམ་མཆོག་འཕོ་བ་འབྱོངས་པར་བྱིན་གྱིས་རློབས། ། འཕྱུགས་མེད་མཁའ་སྤྱོད་འགྲུབ་པར་བྱིན་གྱིས་རླབས། ། ཞེས་གསོལ་བ་བཏབ་ལ་འོག་རླུང་འཐེན་ཏེ། རང་གི་རྣམ་ཤེས་བྃ་ཡིག་ཨ་ཝ་དྷཱུ་ཏིའི་ནང་དུ་ཞུགས་ནས། སྤྱི་བོ་ནས་རྒྱངས་ཀྱིས་རྡོ་རྗེ་རྣལ་འབྱོར་མའི་ལྟེ་བར་ཞུགས་ནས་བྃ་ཡིག་ལ་ཐིམ་པར་བསམ། དེ་ནས་ཡང་མར་ལོག་ནས་བྃ་ཡིག་ལ་ཐིམ་པར་བསམ། དབུགས་འབྱུང་རྔུབས་གཉིས་དང་བསྟུན་ནས། ཐུན་གསུམ་མམ་བཞིར་བསྒོམ། ཐུན་མཚམས་སུ་སྤྱི་བོའི་རྣལ་འབྱོར་མ་ལྟེ་བར་བསྡུས་ལ།
སྤྱོད་ལམ་བྱའོ། ། ལས་སྦྱོར་ལ། བྃ་ཡིག་རྡོ་རྗེ་རྣལ་འབྱོར་མའི་ལྟེ་བའམ། ཐུགས་ཀར་རྒྱངས་ཀྱིས་འཕངས་ལ། བར་དོ་མེད་པར་རྡོ་རྗེ་རྣལ་འབྱོར་མར་གྱུར་ནས་མཁའ་སྤྱོད་དུ་གཤེགས་པ་ཡིན་ནོ། ། མཁའ་སྤྱོད་ལ་འཕོ་བ་གསེར་ཆོས་མལ་ལོ་ཙཱ་བའི་མན་ངག་ཟབ་མོ། ། བཀའ་རྒྱ། དམ་རྒྱ། ཚིག་རྒྱ། །། ༈ ། མཁའ་སྤྱོད་ཞལ་བཟང་བལྟ་བའི་སྨོན་ལམ་བཞུགས་སོ།།
༈ །ན་མོ་བཛྲ་ཙཎྜ་ལི་ཡེ། མཐའ་ཡས་རྒྱལ་བའི་བདེ་སྟོང་ཟློས་གར་ནི། ། སྲིད་ཞིའི་མིག་འཕྲུལ་ཅིར་ཡང་སྣང་བ་ལས། ། དེང་འདིར་མཁའ་སྤྱོད་དཔལ་མོ་ཡིད་འོང་མ། ། སྙིང་ནས་དྲན་ནོ་འཁྱུད་པའི་རྩེ་དགས་སྐྱོངས། ། འོག་མིན་ཞིང་ན་ལྷན་སྐྱེས་རྒྱལ་ཡུམ་མ། ། ཉེར་བཞིའི་ཡུལ་ན་ཞིང་སྐྱེས་ཌཱ་ཀི་མ། ། ནོར་འཛིན་ཁྱབ་པའི་ཀརྨ་མུ་དྲ་མ། ། རྣལ་འབྱོར་བདག་གི་སྐྱབས་མཆོག་རྗེ་བཙུན་མ། ། ཁྱོད་ནི་སེམས་ཉིད་སྟོང་བའི་རང་རྩལ་ཏེ། །
རྡོ་རྗེའི་གྲོང་ན་ཨེ་དབྱིངས་ཝྃ་གྱི་དངོས། ། སྒྱུ་མའི་གླིང་ན་འཇིགས་རུང་སྲིན་མོ་དང༌། ། འཛུམ་ཞལ་མཛེས་པའི་ལང་ཚོ་གསལ་བར་སྟོན། ། བདག་གིས་ཇི་ལྟར་བཙལ་ཀྱང་འཕགས་མ་ཁྱེད། ། བདེན་པར་གྲུབ་པའི་ངེས་པ་མ་རྙེད་པས། ། སྤྲོས་པས་དུབ་པའི་སེམས་ཀྱི་གཞོན་ནུ་དེ། ། བརྗོད་བྲལ་ནགས་ཀྱི་ཁང་བུར་ངལ་བསོ་བརྟེན། ། ཨེ་མ་ད་ནི་ཌཱ་ཀི་དབྱིངས་ནས་བཞེངས། ། ཧེ་རུ་ཀ་དཔལ་རྒྱུད་ཀྱི་རྒྱལ་པོ་ལས། ། རྡོ་རྗེ་བཙུན་མོ་ཉེ་བའི་སྙིང་པོ་མཆོག །
བཀླགས་པས་འགྲུབ་ཅེས་གསུངས་པའི་བདེན་པས་སྐྱོངས། ། ཨཽ་ཌཱི་བི་ཤ་བས་མཐའི་ནགས་ཁྲོད་དུ། ། གྲུབ་པའི་དབང་པོ་རྡོ་རྗེ་དྲིལ་བུ་པ། ། འཁྱུད་དང་ཙུམ་བྷའི་བདེ་བས་རྗེས་སྐྱོངས་ལྟར། ། མཁའ་སྤྱོད་མཆོག་གིས་རོལ་ཞིང་བདག་ཀྱང་སྐྱོངས། ། གངྒའི་གླིང་དུ་རྗེ་བཙུན་ཀུ་སཱ་ལི། ། མངོན་སུམ་ནམ་མཁའི་དབྱིངས་སུ་ཁྲིད་པ་དང༌། ། དཔལ་ལྡན་ནཱ་རོ་ཏ་པས་རྗེས་བཟུང་ལྟར། ། བདག་ཀྱང་མཁའ་སྤྱོད་དགའ་མའི་གྲོང་དུ་ཁྲིད། ། རྩ་བརྒྱུད་བླ་མ་མཆོག་གི་བྱིན་རླབས་དང༌། །
རྒྱུད་ཆེན་གསང་མཐའི་མྱུར་ལམ་ཟབ་ཁྱད་དང༌། ། རྣལ་འབྱོར་བདག་གི་ལྷག་བསམ་དག་པའི་མཐུས། ། མཁའ་སྤྱོད་དགའ་མའི་འཛུམ་ཞལ་མྱུར་མཐོང་ཤོག། ༈ ། རྗེ་བཙུན་རྡོ་རྗེ་རྣལ་འབྱོར་མའི་བཀྲ་ཤིས་དགེ་ལེགས་ཀྱི་དཔལ་སྟེར་བཞུགས་སོ།། ༈ །ཨོཾ་སྭ་སྟི་སིདྡྷཾ། བླ་མ་ཡི་དམ་རྣམས་ལ་ཕྱག་འཚལ་ལོ། ། ཕུན་ཚོགས་དགེ་ལེགས་ཀུན་གྱི་དཔལ་མངའ་བ། ། རྡོ་རྗེ་འཆང་ཆེན་པཎ་ཆེན་ནཱ་རོ་སོགས། ། དཔལ་ལྡན་བླ་མ་དམ་པའི་ཚོགས་རྣམས་ཀྱི། ། བྱིན་རླབས་མྱུར་དུ་འཇུག་པའི་བཀྲ་ཤིས་ཤོག །
རྒྱལ་བའི་ཡུམ་མཆོག་ཤེས་རབ་ཕ་རོལ་ཕྱིན། ། རང་བཞིན་འོད་གསལ་གདོད་ནས་སྤྲོས་དང་བྲལ། ། བརྟན་གཡོའི་དངོས་ཀུན་སྤྲོ་དང་སྡུད་མཛད་མ། ། མཁའ་སྤྱོད་ཆོས་ཀྱི་སྐུ་ཡི་བཀྲ་ཤིས་ཤོག ། མཚན་དཔེའི་དཔལ་འབར་རབ་མཛེས་བརྗིད་པའི་སྐུ། ། དྲུག་ཅུའི་དབྱངས་ལྡན་ཐེག་མཆོག་སྒྲོགས་པའི་གསུང༌། ། ཡེ་ཤེས་ལྔ་ལྡན་འོད་གསལ་མི་རྟོག་ཐུགས། ། ལྷན་སྐྱེས་ལོངས་སྤྱོད་རྫོགས་སྐུའི་བཀྲ་ཤིས་ཤོག ། སྣ་ཚོགས་ཞིང་དུ་སྣ་ཚོགས་གཟུགས་སྐུ་ཡིས། ། སྣ་ཚོགས་ཐབས་ཀྱིས་སྣ་ཚོགས་གདུལ་བྱའི་དོན། །
སྣ་ཚོགས་བསམ་པ་ཇི་བཞིན་སྒྲུབ་མཛད་མ། ། ཞིང་སྐྱེས་སྤྲུལ་པའི་སྐུ་ཡི་བཀྲ་ཤིས་ཤོག ། པདྨ་ར་གའི་མདོག་མཚུངས་རྗེ་བཙུན་མ། ། འཛུམ་ཁྲོའི་ཉམས་ལྡན་ཞལ་གཅིག་ཕྱག་གཉིས་ཀྱིས། ། གྲི་ཐོད་ལེགས་འཛིན་ཞབས་གཉིས་བརྐྱངས་བསྐུམ་ཚུལ། ། སྔགས་སྐྱེས་མཁའ་སྤྱོད་མཆོག་གི་བཀྲ་ཤིས་ཤོག ། གང་གི་རྣམ་འཕྲུལ་གྲངས་མེད་བྱེ་བ་ཕྲག ། སྟོང་ཕྲག་བདུན་ཅུ་རྩ་གཉིས་ཚོགས་རྣམས་ཀྱིས། ། སྒྲུབ་པ་པོ་ཡི་བར་ཆད་ཀུན་སེལ་ཅིང༌། ། འདོད་དོན་དངོས་གྲུབ་སྩོལ་བའི་བཀྲ་ཤིས་ཤོག །
རྗེ་བཙུན་རྡོ་རྗེ་རྣལ་འབྱོར་མའི་བཀྲ་ཤིས་དགེ་ལེགས་ཀྱི་དཔལ་སྟེར་ཞེས་བྱ་བ་བྱམས་པ་ཆོས་ལེགས་ཀྱིས་བདེ་ལྡན་རི་ཁྲོད་དུ་སྦྱར་བའོ། ། ནཱ་རོ་མཁའ་སྤྱོད་ཀྱི་ཐུགས་དམ་གང་བྱེད་ཀྱི་མཇུག་ཏུ་བཀྲ་ཤིས་འདི་བྱས་པས་ཤིན་ཏུ་ལོངས་སྤྱོད་ཆེ་བ་འདུག་པས་བྱེད་པ་གལ་ཆེ་ཆེ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
