ས་སྐྱའི་མཁའ་སྤྱོད་བེའུ་བུམ།
པོད ༢༧
རྗེ་བཙུན་རྡོ་རྗེ་རྣལ་འབྱོར་མའི་སྒོ་ནས་དུས་ཐ་མའི་ཆོ་ག་བྱ་ཚུལ་འཁོར་འདས་དགེ་ལེགས་འབར་བའི་འོད་ཅན།
༼ཨཱཿ༽ ༄༅། །རྗེ་བཙུན་རྡོ་རྗེ་རྣལ་འབྱོར་མའི་སྒོ་ནས་དུས་ཐ་མའི་ཆོ་ག་བྱ་ཚུལ་འཁོར་འདས་དགེ་ལེགས་འབར་བའི་འོད་ཅན་ཞེས་བྱ་བ་བཞུགས་སོ།། ༈ །ན་མོ་གུ་རུ་བཛྲ་ཝཱ་ར་ཧཱི། རྒྱལ་བ་རྒྱ་མཚོ་སྐྱེད་དང་སྦྱོར་བའི་ཡུམ། ། མཆོག་དང་ཐུན་མོང་དངོས་གྲུབ་སྩོལ་བའི་ལྷ། ། སྐལ་ལྡན་མཁའ་སྤྱོད་ཁྲིད་པའི་ལམ་བསྟན་མ། ། བླ་མ་རྡོ་རྗེ་བཙུན་མོས་དགེ་ལེགས་སྩོལ། ། ཟབ་ལས་ཆེས་ཟབ་རྣལ་འབྱོར་གསང་མཐའི་བཅུད། ། མཁའ་སྤྱོད་བཙུན་མོའི་མན་ངག་ལ་བརྟེན་ནས། ། སྦྱིན་སྲེག་ཆོ་གའི་ལག་ལེན་འདིར་བཤད་ཀྱི། །
དོན་གཉེར་ཅན་དག་དད་དང་སྤྲོ་བས་ལོངས། ། དེ་ནས་འདིར་འཁོར་ལོ་བདེ་མཆོག་གི་རྒྱུད་ལ་བརྟེན་ནས། འཕགས་བོད་ཀྱི་སྐྱེས་ཆེན་རྣམས་བདེ་མཆོག་ལ་བརྟེན་ནས་དུས་ཐ་མའི་ཆོ་ག་མཛད་པ་གཞིར་བཞག་སྟེ། དེ་ཉིད་ཡུམ་ལ་སྦྱོར་བའི་ལུགས་ཀྱི་ལག་ལེན་བྱ་བ་ལ་དོན་གསུམ་སྟེ། ལྷོ་སྒོ་ལ་བརྟེན་ནས་སྡིག་པ་སྦྱང་བ་དང༌། རོ་བསྲེག་སྟེ་སྡིག་པ་སྦྱང་བ་དང༌། མཆོད་རྟེན་བྱས་ཏེ་སྦྱང་བའོ། ། དང་པོ་ལའང་རྒྱས་འབྲིང་བསྡུས་གསུམ་སྟེ་འདིར་བསྡུས་པའི་དབང་དུ་བྱས་ནས། ཇི་ལྟར་འོས་པའི་གནས་སུ་རང་ཉིད་ཀྱི་མདུན་སྟེགས་ཀྱི་སྟེང་དུ་བུམ་པ་མཚན་ཉིད་དང་ལྡན་པ་ཁ་རྒྱན་མགུལ་ཆིངས་ནང་རྫས། རྡོར་གཟུངས་དང་བཅས་པའི་མདུན་དུ་ཆུ་གཉིས་ཉེར་སྤྱོད་དང་བཅས་པ།
རྡོར་དྲིལ་ནང་མཆོད་ཌཱ་མ་རུ་རྣམས་བཤམས། གསེར་དངུལ་སྣག་ཚ་མཚལ་སོགས་ཀྱིས་ཡུམ་གྱི་རྩ་སྔགས་ ་་་་་ཡུམ་གྱི་རྐང་བརྒྱད་ཀྱང་བྲི། སྙིང་པོ་ ་་་་་བཛྲ་བཻ་རོ་ཙ་ན་སོགས། ཉེ་སྙིང་ཤམ་བུ་ཅན་ཤོག་བུ་ལ་བཅད་པ་མ་ཡིན་པར་རེ་རེའི་མཐའ་ལ་སྔགས་སོ་སོའི་མཇུག་རྫོགས་པར་བྲིས་པའི་རྩ་སྔགས་སྙིང་པོ། ཉེ་སྙིང་ཨོཾ་སརྦ་བུདྡྷ་སོགས་གསུམ་གྱི་སྟེང་ཐད་ལ་འབྲུ་གསུམ་སོ་སོར་བྲིས་པ་དང༌། ཡུམ་གྱི་གོ་ཆའི་སྔགས་སོ་སོ་ལ་དྲི་བཟང་གིས་བྱུག་པའི་གདགས་ཡིག་དང༌། སྦྱོང་རྒྱུད་ནས་བཤད་པའི་གདགས་ཡིག་ཉེར་བཞི་བཏགས་ཀྱང་འགལ་བ་མེད་ཅིང༌། དེ་དག་སྦྱོར་བའི་རྫས་སྦྲང་བུ་རམ་ཅུང་ཟད་རེ་ཡང་བསྡུ་བར་བྱའོ། ། དེ་ནས་གནས་ཡོ་བྱིན་རླབས་ནས་བརྩམས་ཏེ་བསམ་མི་ཁྱབ་རྫོགས་ནས་གོ་ཆའི་བསྲུང་བའི་བར་གྱི་བདག་བསྐྱེད་བསྒོམས་ལ། བུམ་པ།
སུམྦྷས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་པཾ་ལས་པདྨ་དང༌། ཨ་ལས་ཟླ་བའི་དཀྱིལ་འཁོར་གྱི་སྟེང་དུ་བུམ་པ་ཞེས་སོགས་འདྲ་བ་ལས། ནང་ཆུ་དང་བཅུད་སྣ་ཚོགས་ཀྱིས་ཡོངས་སུ་གང་བའི་དབུས་སུ་པདྨ་དང་ཉི་མ་རོའི་སྟེང་དུ་ཁཎྜ་རོ་ཧི་སྐུ་མདོག་དམར་སྐྱ་གཡས་གྲི་གུག་དང༌། གཡོན་མི་དང་བཅས་པའི་ཐོད་པ་བསྣམས་པ། སྐྲ་སེར་པོ་གྱེན་དུ་བརྫེས་པ། རྒྱན་ཐམས་ཅད་ཀྱིས་བརྒྱན་པ། ཞབས་གཡོན་བརྐྱང་བའི་སྟབས་ཀྱིས་རོའི་གདན་ལ་བཞུགས་པའོ། ། ཕཻཾ།
རང་གི་སྙིང་ག་ནས་འོད་ཟེར་འཕྲོས་པས་རང་བཞིན་གྱི་གནས་ནས་ཁཎྜ་རོ་ཧི་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་བཛྲ་ས་མཱ་ཛཿ འབར་བའི་ཕྱག་རྒྱ་སེ་གོལ་གྱི་སྒྲ་དང་བཅས་སྤྱན་དྲངས། ཛཿཧཱུྃ་བཾ་ཧོཿས་གཉིས་སུ་མེད་པར་བསྟིམ། བདག་བསྐྱེད་ལྟར་འཁྱུད་རྒྱ་སྔགས་དང་བཅས་ལན་གསུམ་བྱ། མདུན་བསྐྱེད་ཀྱི་ལྷའི་གནས་རྣམས་སུ་ཟླ་བའི་དཀྱིལ་འཁོར་རེ་རེ་སོགས་ནས་ཆུའི་ལྷག་མ་ཡར་ལུད་པ་ལ་འོད་དཔག་མེད་ཀྱིས་དབུར་བརྒྱན། ཨོཾ་ཁཎྜ་རོ་ཧི་ཨརྒྷཾ་པྲ་ཏཱིཙྪ་སྭཱ་ཧཱ་སོགས་ནས་རེ་རེའི་འགོར་སྦྱར་བའི། ཤབྡ་པྲ་ཏིཙྪ་བར། ཁཎྜ་རོ་ཧི་ཨོཾ་ཨཱཿཧཱུྃ་གིས་ནང་མཆོད། རྡོ་རྗེ་དཔག་མེད་རྒྱལ་པོ་ཆེ། ། སོགས་ཤླཽ་ཀ་གཅིག་གིས་བསྟོད།
རང་གི་སྙིང་ག་ནས་སྔགས་ཀྱི་ཕྲེང་བ་སོང་བས་བུམ་ནང་གི་ལྷ་ལ་ཕོག་པས་བ་སྤུའི་བུ་ག་ནས་བདུད་རྩིའི་རྒྱུན་བྱུང་བས་བུམ་པ་གང་བར་གྱུར། ཨོཾ་ཁཎྜ་རོ་ཧི་ཧཱུྃ་ཕཊ། ཞེས་དང༌། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ། བརྒྱ་རྩའི་རྗེས་གོང་ལྟར་མཆོད་བསྟོད་བྱས་ནས་ཧེ་རུ་ཀའི་ཡིག་བརྒྱ་ལན་གསུམ། མ་འབྱོར་པ་དང་སོགས་ཤླཽ་ཀ་གཅིག བཅོམ་ལྡན་འདས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། པད་ཀོར་དང་བཅས་པས་དུང་ཆོས་ཀྱི་ཆུ་ཕུལ་ལ་ཨོཾ་ཨཱཿཧཱུྃ། མཆོད་ཡོན་ཕུལ་བའི་རྐྱེན་གྱིས་བུམ་ནང་གི་ལྷ་འོད་དུ་ཞུ་བ་ལས་བྱུང་བའི་བུམ་པའི་ཆུ་བདུད་རྩིའི་རང་བཞིན་ཅན་དུ་གྱུར། དེ་ནས་རོ་དེ་ཉིད་ལ་ཞི་བ།
ཞི་དྲག་ཕྱེད་མ། དྲག་པོའི་སྦྱོང་བ་རྣམས་བྱ་དགོས་པ་ནི། འཆི་ཁར་བར་ཆད་བྱེད་པའི་གེགས་དེ་རོ་ལ་གནས་པའང་སྲིད་པས་དེ་སྐྲོད་པའི་ཆེད་ཡིན་ཞིང༌། མ་བྱས་ཀྱང་ཆད་པའི་སྐྱོན་མེད། དེ་ནས་རྟེན་བྱིན་རླབས་ཅན་ལ་ཁྲུས་གསོལ་བའི་ཁུ་བ་དང་བཅས་པའི་བུམ་པའི་ཆུས་རྒྱས་པར་ན་ཕར་ཕྱིན་དྲུག་གི་ཚིགས་བཅད་དང༌། ཨ་བྷི་ཥེ་ཀ་ཏ་སྤེལ་ཞིང་བཀྲུ་བའམ། ཡང་ན་ཁཎྜ་རོ་ཧི་དང༌། ཨ་བྷི་ཥེ་ཀ་ཏ་ཁོ་ན་བཟླ་བཞིན་པས་ལེགས་པར་བཀྲུས་པས་ཆོག་གོ ། བཀྲུས་ཟིན་པ་དང༌། ཁཎྜ་རོ་ཧི་བཟླ་བཞིན་པས་གུར་གུམ་ལ་སོགས་པ་དྲི་བཟང་ཞིམ་པོའི་ཆུས་རོ་དེར་བྱུགས་ལ་རྩ་སྔགས་དང་ཧཱུྃ་བརྗོད་ཅིང་སྙིང་གར་སྙིང་པོ་དང་ཨཱཿབརྗོད་ཅིང་མགྲིན་པར།
ཉེ་སྙིང་དང་ཨོཾ་བརྗོད་ཅིང་དཔྲལ་བར་སོ་སོའི་ཐད་ཀྱི་ཤ་ལ་བཏག་ཡིག་རྣམས་སྦྲང་བུ་རམ་གྱིས་སྦྱར་བའམ། བསྒྲིལ་ནས་སོ་སོར་བཏགས་པའམ། རོ་རས་སོགས་ཀྱིས་སྒྲིལ་བའི་ཕྱི་ཐད་ལ་བཏགས་ཀྱང་རུང་ཞིང༌། ལྟེ་བ་སྙིང་ག་སོགས་བསྒོམ་བྱའི་གནས་སོ་སོར་ཡང་ཡིག་འབྲུ་རྣམས་གདག་པ་དང༌། སྦྱོང་རྒྱུད་ཀྱི་གདག་ཡིག་ཉེར་བཞི་ཡོད་ཚེ་དེ་དག་ཀྱང་གནས་སོ་སོར་བཏགས་ལ་ཕྱག་ལེན་ཤེས་པས་རོ་ལེགས་པར་བསྒང་ཞིང་རས་སོགས་ཀྱིས་བསྒྲིལ་ཏེ་སྟེགས་ཀྱི་སྟེང་དུ་རང་ལ་ཁ་ཕྱོགས་པར་བཞག་པའི་མདུན་དུ་ཆུ་གཉིས་སྔོན་འགྲོའི་ཉེར་སྤྱོད་ལྔ་བཤམས། བསྙེན་པ་དངོས་ལ་འཇུག་པའི་ཚེ་མཆོག་དམན་གྱི་དབྱེ་བས་རོ་མཆོད་གནས་ལྟར་སྦྱོང་བ་དང༌། སྦྱིན་བདག་ལྟར་སྦྱོང་བ་གཉིས་སུ་བྱེད་ན། དང་པོ་ལ་རོ། སུམྦྷས་བསངས། སྭ་བྷཱ་ཝས་སྦྱངས།
སྟོང་པའི་ངང་ལས་ཝཾ་ལས་ཆུ་ཡི་དཀྱིལ་འཁོར་དཀར་པོ་ཟླུམ་པོ་ཡངས་ཤིང་རྒྱ་ཆེ་བ། དེའི་དབུས་སུ་བྷྲཱུྃ་གྱིས་མཚན་པ་ལས་རྣམ་པར་སྣང་མཛད་ཧེ་རུ་ཀ་སྐུ་མདོག་དམར་པོ་ཞལ་གཅིག་ཕྱག་གཉིས་གཡས་འཁོར་ལོ་དང༌། གཡོན་དེས་ཡུ་བ་བྱས་པའི་དྲིལ་བུ་འཛིན་པ། རལ་པའི་ཐོར་ཅོག་དང་རུས་པའི་རྒྱན་དྲུག་གིས་བརྒྱན་པ། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། དེའི་པང་ན་ཡུམ་སངས་རྒྱས་སྤྱན་མ་དཀར་མོ་གྲི་གུག་དང་ཐོད་ཁྲག་འཛིན་པ་དང་མཉམ་པར་སྦྱོར་བའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། རང་གི་སྙིང་གའི་ས་བོན་ལས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་དང་བྱང་སེམས་ཐམས་ཅད་རྣམ་པར་སྣང་མཛད་ཀྱི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ
གཉིས་སུ་མེད་པར་ཐིམ། ཡང་ཐུགས་ཀའི་ས་བོན་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ། རྡོ་རྗེ་བསྡུ་བའི་སྔགས་དང་ཕྱག་རྒྱས་སྤྱན་དྲངས། དེ་བཞིན་གཤེགས་པ་སོགས་ཀྱིས་གསོལ་བ་བཏབ། བཛྲཱི་བྷ་ཝ་སོགས་ཀྱིས་དབང་བསྐུར། ཆུའི་ལྷག་མ་གྱེན་དུ་ཡར་ལུད་པ་ལས་རང་འདྲའི་རིགས་བདག་གིས་དབུ་བརྒྱན། ཨོཾ་ཤྲཱི་ཧེ་རུ་ཀ་བཻ་རོ་ཙ་ན་ཨརྒྷཾ་པྲ་ཏཱིཙྪ་སོགས་ནས། ཤབྡའི་བར་གྱིས་ཕྱི་མཆོད། མཚན་སྔགས་ལ་འབྲུ་གསུམ་བཏགས་པས་ནང་མཆོད་ཕུལ། རྣམ་པར་སྣང་མཛད་དག་པ་ཆེ། །
སོགས་ཤླཽ་ཀ་གཅིག་གིས་བསྟོད་ལ། བཟླས་པའི་དམིགས་པ་ནི། རང་རྡོ་རྗེ་རྣལ་འབྱོར་མར་གསལ་བའི་སྙིང་གའི་སྔགས་ཕྲེང་ལས་འོད་ཟེར་འཕྲོས། རྟེན་གྱི་ཐུགས་ཁའི་བྷྲཱུྃ་ལ་ཕོག དེ་ལས་འོད་ཟེར་འཕྲོས་འཕགས་པ་མཆོད། སེམས་ཅན་གྱི་སྡིག་སྒྲིབ་སྦྱངས། ཚུར་འདུས་རང་གི་སྙིང་གར་ཐིམ། ཡང་འོད་ཟེར་འཕྲོས་པའི་སྣ་ལ་མཆོད་པའི་སྤྲིན་ཕུང་སྤྲུལ་ཏེ། རྟེན་ལྷ་ཡི་རང་བཞིན་ལ་མཆོད་པ་ཕུལ་བས་མཉེས་པར་གྱུར། ཞེས་བརྗོད་ཅིང་བསམས་ལ།
དམིགས་པ་བརྟན་པས་རོའི་སྙིང་གར་གཟུངས་ཐག་བཏགས་པ་ནས་བཟུང་སྟེ། ཨོཾ་གསུམ་མ་ཅི་མང་བཟླས་པའི་རྗེས་སུ། སླར་ཡང་མཆོད་བསྟོད་གོང་བཞིན་བྱས་ལ་ཡེ་ཤེས་པ་གཤེགས། དམ་ཚིག་པ་རང་ལ་བསྡུས་ལ་གོ་ཆའི་སྲུང་བ་ནས་བཀྲ་ཤིས་ཀྱི་བར་བྱ། དེ་ལྟར་ཞག་བདུན་ལ་སོགས་པའི་བཟླས་པས་ཁ་གསོའི་བསྙེན་པ་ཚང་བར་བྱེད་ནས། ཐུན་བཞི་ལ་སོགས་པར་བཅད་ནས་ཐུན་རེ་རེ་བཞིན་བདག་གི་རྣལ་འབྱོར་དང༌། ལྷར་བསྐྱེད་པ་རྣམས་ཚང་བར་བྱའོ། ། དེ་ཙམ་མ་གྲུབ་ན་ཐུན་རེར་བཟླས་པ་མ་ཉུང་ཙམ་ཞིག་དམིགས་པ་ཁོ་ན་བརྟན་པོས་བྱའོ། ། གཉིས་པ་རོ་སྦྱིན་བདག་ལྟར་སྦྱོང་བ་ནི། གཞན་ཁྱད་པར་མེད་ལ།
རོ་དེ་ལྷར་མི་བསྐྱེད་པར་དེའི་སྤྱི་བོར་རྣམ་སྣང་སྔར་བཞིན་བསྐྱེད་པ་ལས་བཟླས་པའི་དམིགས་པ་རྣམ་སྣང་གི་ཐུགས་ཀའི་བྷྲཱུྃ་ལས་འོད་ཟེར་བྱུང་སྟེ་འོག་གི་ཆུ་དཀྱིལ་ལ་ཕོག་པས་ཡེ་ཤེས་རང་བཞིན་ཟག་མེད་ཀྱི་ཆུ་རྒྱུན་དུ་བྱོན། རུས་པའི་སྤྱི་བོ་ནས་བབས་པས་སྡིག་སྒྲིབ་ཐམས་ཅད་སངས་ཀྱིས་དག་པར་བསམས་ལ་སྔགས་བཟླའོ། ། གཉིས་པ་ལྷོ་སྒོ་དངོས་ཀྱིས་སྡིག་པ་སྦྱོང་བ་ནི། སྤྱིར་རྗེ་བཙུན་མ་འདི་ཉིད་ཀྱི་སིན་དཀྱིལ་དུ་གཤིན་པོར་དབང་བསྐུར་པ་མི་རུང་མོད་ཀྱང༌། ལྷོ་སྒོ་བྱ་བར་འགལ་བ་མེད་ཅིང་ཕན་ཐོགས་ཆེན་པོ་འབྱུང་བས་དེ་ཇི་སྲིད་བར་བྱ་བའི་ཚུལ་ལ། དཀྱིལ་འཁོར་གྱི་ཆས་ཡོངས་རྫོགས་དཀྱིལ་ཆོག་ནས་འབྱུང་བ་བཞིན་དང༌། རས་སོགས་པདྨ་འདབ་བརྒྱད་བྲིས་པའི་ལྟེ་བར་འཁོར་ལོ་སྔོན་པོ་རྩིབས་བརྒྱད་པ་དེའི་ལྟེ་བར་ནྲྀའམ། ཡང་ན་གཤིན་པོའི་གཟུགས་བརྙན་རྫུས་སྐྱེས་ཀྱི་ཚུལ་ཐལ་མོ་སྦྱར་བ། པདྨ་ལ་པུས་བཙུགས་སུ་གནས་པའི་སྟེང་དུ་འདུག་པ། གཡས་གཡོན་དུ་རྒྱལ་མཚན་བ་དན་གྱིས་མཛེས་པའི་གཟུགས་བརྙན་བྲིས་པའི་རྒྱབ་ཏུ།
འཇིག་རྟེན་འདི་ནས་འཇིག་རྟེན་ཕ་རོལ་ཏུ་སོང་བ་དམིགས་ཡུལ་ཚེ་ལས་འདས་པ་འདི་ཞེས་བྱ་བ་ད་ནས་བཟུང་སྟེ་བྱང་ཆུབ་སྙིང་པོ་ལ་མཆིས་ཀྱི་བར་དུ་དཀོན་མཆོག་རིན་པོ་ཆེ་རྣམ་པ་གསུམ་དང༌། རྗེ་བཙུན་རྡོ་རྗེ་རྣལ་འབྱོར་མའི་ལྷ་ཚོགས་འཁོར་དང་བཅས་པ་ལ་ཕྱག་འཚལ་ཞིང་སྐྱབས་སུ་མཆིའོ། ། སྡིག་པ་སྦྱོང་དུ་གསོལ། ལམ་བསྟན་དུ་གསོལ། མྱུར་དུ་རྣམ་པ་ཐམས་ཅད་མཁྱེན་པ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱིན་གྱིས་བརླབ་ཏུ་གསོལ། ཞེས་བྲིས་ལ་རུས་བུའམ། གོས་དྲི་མ་ཅན་ནམ། ཡང་ན་འཇིམ་པ་ལ་བཙུག་སྟེ་དཀྱིལ་འཁོར་གྱི་ལྷོ་ཕྱོགས་སུ་བཞག་པའི་མདུན་དུ་སྦྱོང་ཆས་དཀྱུས་བཞིན་རུས་བུ་དང་བཅས་ཏེ་བཤམས། གཞན་ཡང༌། ཡུངས་ཀར།
གུ་གུལ། མེ་ལོང་སོགས་འོག་ཏུ་དགོས་པའི་ཡོ་བྱད་རྣམས་འདུ་བྱས་ལ། སྔོན་འགྲོ་གཏོར་མ་ནས་བཟུང་ཚེས་བཅུའི་ཡིག་ཆ་གཞན་རྣམས་ལྟར་ན་བདག་འཇུག་རྫོགས་པའི་བར་དང༌། སྔགས་འཆང་ཐམས་ཅད་མཁྱེན་པས་མཛད་པ་ལྟར་ན་བརྒྱུད་འདེབས་གཉིས་རྫོགས་པའི་བར་བྱས་ལ། དམིགས་རྟེན་བུམ་ཆུས་སྦྱངས། སྦྱོང་ཆས་ཆུ་གཙང་གིས་བྲན་ལ། དམིགས་པ་བརྟན་པོས་རྟེན་སུམྦྷས་བསངས། ཤཱུ་ནྱ་ཏཱས་སྦྱངས། སྟོང་པའི་ངང་ལས་དཀྱིལ་འཁོར་གྱི་ལྷོ་ཕྱོགས་སུ་སྦྱོང་སྟེགས་པདྨ་དཀར་པོ་འདབ་བརྒྱད་ཁྲུ་གང་པའི་དབུས་སུ་འཁོར་ལོ་སྔོན་པོ་རྩིབས་བརྒྱད་པའི་ལྟེ་བར་ནྲྀ་ཡོངས་སུ་གྱུར་པ་ལས་འཇིག་རྟེན་འདི་ནས་འཇིག་རྟེན་ཕ་རོལ་ཏུ་ཚེ་ལས་འདས་པ་ཆེ་གེ་མོ་ཞེས་བྱ་བའི་ཕུང་ཁམས་སྐྱེ་མཆེད་རྣམས་ཡོངས་སུ་རྫོགས་པར་གསོན་པོའི་རྣམ་པ་ཇི་ལྟ་བ་བཞིན་དུ་གྱུར། རང་གི་སྙིང་ཁའི་བྃ་དང་ཚེ་འདས་ཀྱི་སྙིང་ཁའི་ནྲྀ་ལས་འོད་ཟེར་འཕྲོས་པས་དམིགས་ཡུལ་གྱི་རྣམ་ཤེས་གང་ན་ཡོད་ཀྱང་སྐད་ཅིག་ལ་བཀུག་པར་གྱུར།
ཧཱུྃ་མཛད་ཀྱི་ཕྱག་རྒྱ་དང་བཅས་པས། ན་མོ་རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི་བཀའ་བདེན་པ་དང༌། ཆོས་ཀྱི་བཀའ་བདེན་པ་དང༌། དགེ་འདུན་གྱི་བཀའ་བདེན་པ་དང༌། རྗེ་བཙུན་རྡོ་རྗེ་རྣལ་འབྱོར་མའི་ལྷ་ཚོགས་རྣམས་ཀྱི་བཀའ་བདེན་པ་དང༌། བདེན་པ་ཆེན་པོའི་བྱིན་རླབས་ཀྱིས་དམིགས་ཡུལ་ཚེ་ལས་འདས་པ་ཆེ་གེ་མོ་ཞེས་བྱ་བའི་རྣམ་པར་ཤེས་པ་ཁམས་གསུམ། སྐྱེ་གནས་བཞི། རིགས་དྲུག སྲིད་པ་བར་དོ་གང་ན་གནས་ཀྱང་སྐད་ཅིག་ལ་འདིར་མཆིས་པར་གྱུར་ཅིག
ཨོཾ་ཊཱ་ཀི་ཧཱུྃ་ཛཿ ཞེས་ལན་གསུམ་བརྗོད་ལ་དམིགས་པ་ནི། རྟེན་དེ་ལ་གཤིན་པོའི་རྣམ་ཤེས་བསྟིམ་སྟེ། མངོན་སུམ་ལྟ་བུར་གྱུར་པར་བསམ། ལག་པ་གཉིས་རྡོ་རྗེ་བསྡམ་པ་ལས་གུང་མོ་དང་མཐའ་བཞི་བསྒྲེང་བ་སྡིག་པ་བྲལ་བའི་ཕྱག་རྒྱ་བཅས་ལ། ཨོཾ་ཤོ་དྷ་ནི་ཤོ་དྷ་ན་སརྦ་པཱ་པཾ་ཨ་པ་ན་ཡེ་ཧཱུྃ། ཨོཾ་སརྦ་བིཏ་སརྦ་པ་པཾ་བྷི་ཤོ་དྷ་ནི་ཧཱུྃ་ཕཊ། ཨོཾ་སརྦ་བིཏ་ཏྲ་ཐ། ཨོཾ་བཛྲ་པཱ་ཎི་བི་སྥོ་ཊ་ཡ་སརྦ་ཨ་པ་བྷནྡྷ་ནི་པྲ་མོ་ཀྵ་ཡ། སརྦ་ཨ་པ་ཡ་ག་ཏི་བྷྱ་སརྦ་ས་ཏྭཱ་ནཱཾ།
སརྦ་ཏ་ཐཱ་ག་ཏ་བཛྲ་ས་མ་ཡ་ཏྲ་ཐ། ཞེས་ལན་གསུམ། རྡོ་རྗེ་བསྡམ་པའི་ཕྱག་རྒྱ་བཅིང་བཀྲོལ་ཡང་ཡང་བྱ་ཞིང༌། ཨོཾ་བཛྲ་བྷནྡྷ་ཏྲ་ཐ། ཞེས་མང་དུ་བརྗོད། རྡོ་རྗེ་ཁུ་ཚུར། སྙིང་ཁ་ལྐོག་མ་ཁ་ཕྱོགས་དང༌། ། དཔྲལ་བ་མཛོད་སྤུ་རྣ་བ་གཉིས། ། མགོ་བོ་གཙུག་ཕུད་དཔུང་པ་གཉིས། ། སྣ་དང་རྐང་པ་པུས་མོ་བོལ། །
ལོང་བུ་སྣ་ཡི་རྩེ་མོ་དང༌། ། མིག་གཉིས་དང་ནི་གསང་བའི་གནས། ། ཞེས་པའི་གནས་རྣམས་སུ་གཏུག་པའི་སྟངས་ཀ་བྱ་ཞིང༌། ཨོཾ་སརྦ་བིཏ་བཛྲ་ཨ་དྷི་ཏིཥྛ་ཛྙཱ་ན་ས་མ་ཡ་ཧཱུྃ། ཞེས་བརྗོད་པས་ཚེ་འདས་ཀྱི་རྣམ་པར་ཤེས་པ་ཨ་དཀར་པོ་དྲི་མ་མེད་པ་གཅིག་ཏུ་གྱུར། དེ་ནས་ཞི་བ། ཞི་དྲག་ཕྱེད་མ། ཁྲོ་བོ་སྤྱན་འདྲེན་སྔོན་འགྲོའི་དྲག་པོའི་སྦྱང་བ་རྣམས་འདྲ་བ་ལས་མི་འདྲ་བའི་ཁྱད་པར་བདེན་བདར་གོང་བཞིན་ལ། བདེན་པ་ཆེན་པོའི་བྱིན་གྱིས་རླབས་ཀྱིས་དམིགས་ཡུལ་ཚེ་ལས་འདས་པ་ཆེ་གེ་མོ་ཞེས་བགྱི་བ་གསོན་གྱི་དུས་ན་ཚེ་གནས་པ་ལ་བར་དུ་གཅོད་ཅིང༌། གཤིན་གྱི་དུས་ན་སྡིག་པ་སྦྱོང་བ་ལ་བར་དུ་གཅོད་པ་དང༌།
སླར་ཡང་གཤིན་པོ་དེ་ཉིད་ཀྱི་ཆ་བྱད་དུ་བྱས་ཏེ་ཉེ་འབྲེལ་དང་འཇིག་རྟེན་པ་གཞན་རྣམས་བསླུ་བར་བྱེད་པའི་གདོན་བགེགས་ལོག་པར་འདྲེན་པའི་ཚོགས་གང་ཡིན་པ་དེ་དག་ཐམས་ཅད་རྒྱུད་སྡེ་དང་མཐུན་པའི་སྦྱོང་བ་སོགས་འདྲ། དེ་ལྟར་ལན་གསུམ་བྱས་པའི་རྗེས་སུ་རྟེན་གྱི་མདུན་དུ་ཏིལ་གཡས་སུ་མེ། གཡོན་དུ་ཆུ་བཞག་ལ། ཚེ་ལས་འདས་པ་ཞེས་བགྱི་བའི་ཚེ་ཐོག་མ་མེད་པ་ནས་བསགས་པའི་སྡིག་པ་རྣམས། ཡི་གེ་ཀཾ་གི་རྣམ་པར་བྱུང་ནས་མདུན་གྱི་ཏིལ་ལ་ཐིམ། ཨོཾ་བཛྲ་ཌཱ་ཀི་ནི་ཁ་ཁ་ཁཱ་ཧི་ཁཱ་ཧི་སརྦ་པ་པཾ་ད་ཧ་ན་བྷསྨིན་ཀུ་རུ་སྭཱ་ཧཱ། ལས་ཀྱི་རྡོ་རྗེས་ལག་གཡས་ཀྱིས་གཡས་དང༌། གཡོན་གྱིས་གཡོན། གཉིས་ཀས་གཡས་སུ་བསྐོར་ལ་མེ་དང་ཆུར་དོར་བ་ལན་གསུམ། མེ་ཆུར་བླུག་ལ་ཕྱིར་འཕང་ཞིང༌།
དམིགས་ཡུལ་ཚེ་ལས་འདས་པ་ཆེ་གེའི་སྡིག་པ་དང་སྒྲིབ་པ་ཐམས་ཅད་ཤཱིནྟཾ་ཀུ་རུ་ཡེ་སྭཱ་ཧཱ། ཞེས་བརྗོད། དེ་ནས་སའམ། ཏིལ་ལམ། ཡུངས་ཀར་གང་ཡང་རུང་བ་ལ་ཤེས་ན་བདེ་མཆོག་ཡབ་ཡུམ་གྱི་རྩ་སྔགས་གཉིས་མེད། སྙིང་པོ་གཉིས་མེད། ཉེ་སྙིང་གཉིས་མེད་རྣམས་དང༌། སྙིང་པོ་སྦྱོར་བ་བཞི། ཐུགས་གསུང་སྐུའི་ལྷ། སྒོ་མཚམས་མ་བརྒྱད།
གོ་ཆ་གཉིས་མེད་རྣམས་དང༌། ཁྱད་པར་ཨོཾ་གསུམ་མ་ཚར་གང་མང༌། གཞན་ཡང་ཡིག་བརྒྱ། དུརྒ། ཀཾ་ཀ་ནི་རྣམས་བཟླས་པའི་ཧ་འདེབས་པའམ། ཡང་ན་ཨོཾ་གསུམ་མ་སོགས་རང་གི་གང་ཤེས་ཀྱི་གཟུངས་སྔགས་བྱིན་རླབས་ཅན་མང་དུ་བཟླས་པའི་ཧས་བཏབ་ལ་རྟེན་ལ་བྲབ་ཅིང༌། ཨོཾ་གསུམ་མ་དང༌། ཨོཾ་ད་ཧ་ད་ཧ་སརྦ་ན་ར་ག་ཏེ་ཧེ་ཏུ་ན་ཧཱུྃ་ཕཊ། ཨོཾ་པ་ཙ་པ་ཙ་སརྦ་པྲེ་ག་ཏེ་ཧེ་ཏུ་ན་ཧཱུྃ་ཕཊ། ཨོཾ་མ་ཐ་མ་ཐ་སརྦ་ཏིརྻ་ག་ཏེ་ཧེ་ཏུ་ན་ཧཱུྃ་ཕཊ།
ཞེས་དང་ཡིག་བརྒྱ་དང༌། ཀཾ་ཀ་ནི་བཟླས་པས་ལན་གསུམ་བྲབས་ལ། དམིགས་ཡུལ་འདི་ཞེས་བྱ་བའི་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ་ཐམས་ཅད་བྲབས་པའི་སྒོ་ནས་བྱང་ཞིང་དག་པར་གྱུར་ཅིག ཅེས་བརྗོད། མཆོད་གཡོག་པས་སྐུ་ཕྱིས་ཕྲག་པ་གཡོན་ལ་བཀལ། མེ་ལོང་བུམ་པ་འཛིན་པས་དཀྱིལ་འཁོར་ལ་སྐུ་ཁྲུས་གསོལ་ཞིང༌། གཞན་རྣམས་ཀྱིས་རྡོར་དྲིལ་འཛིན་པས། ཇི་ལྟར་བལྟམས་པ་སོགས་དང༌། རྒྱལ་བའི་སྐུ་ལ་ཉོན་མོངས་མི་མངའ་ཡང༌། ། སེམས་ཅན་ལུས་ཀྱི་སྒྲིབ་པ་སྦྱང་སླད་དུ། །
རྒྱལ་བའི་སྐུ་ལ་ཁྲུས་ཆབ་འདི་གསོལ་བས། ། སེམས་ཅན་ལུས་ཀྱི་སྒྲིབ་པ་དག་གྱུར་ཅིག ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཧཱུྃ། རྒྱལ་བའི་གསུང་ལ་འགགས་པ་མི་མངའ་ཡང༌། ། སེམས་ཅན་ངག་གི་སྒྲིབ་པ་སྦྱང་སླད་དུ། ། རྒྱལ་བའི་གསུང་ལ་ཁྲུས་ཆབ་འདི་གསོལ་བས། ། སེམས་ཅན་ངག་གི་སྒྲིབ་པ་དག་གྱུར་ཅིག ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ། རྒྱལ་བའི་ཐུགས་ལ་འཁྲུལ་པ་མི་མངའ་ཡང༌། ། སེམས་ཅན་ཡིད་ཀྱི་སྒྲིབ་པ་སྦྱང་སླད་དུ། །
རྒྱལ་བའི་ཐུགས་ལ་ཁྲུས་ཆབ་འདི་གསོལ་བས། ། སེམས་ཅན་ཡིད་ཀྱི་སྒྲིབ་པ་དག་གྱུར་ཅིག ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ། དེ་བཞིན་གཤེགས་པ་རྣམས་དང་དེ་སྲས་ལ། ། སོགས། དེ་དག་སྐུ་ལ་སོགས། རྟེན་ཁྲུས་བྱས་པའི་ཆུ་བུམ་པར་བླུགས་ནས། རྟེན་གྱི་གཟུགས་བརྙན་མེ་ལོང་དུ་ཤར་བ་ལ་ཕ་རོལ་ཕྱིན་དྲུག་གི་ཚིགས་བཅད་དང༌། ཨོཾ་གསུམ་མ་སྤེལ་ཞིང་ཁྲུས་བྱས་པའི་མཐར། ཚེ་ལས་འདས་པའི་ཆེ་གེ་མོ་ཞེས་བགྱི་བས་གཙོ་བྱས་སེམས་ཅན་ཐམས་ཅད་ཀྱི་ཕ་རོལ་ཏུ་ཕྱིན་པ་དྲུག་གི་མི་མཐུན་པའི་ཕྱོགས་ཐམས་ཅད་དག་ནས་ཕ་རོལ་ཏུ་ཕྱིན་པའི་ཡོན་ཏན་ཕུན་སུམ་ཚོགས་པ་དང་ལྡན་པར་གྱུར་ཅིག
ཞེས་བརྗོད། ཡང༌། འདོད་ཆགས་ཞེ་སྡང་གཏི་མུག་གསུམ། ། སོགས་ཀྱི་ཚིགས་བཅད་ཨོཾ་གསུམ་མ་དང་སྤེལ་བའི་མཐར། དཀོན་མཆོག་རིན་པོ་ཆེ་རྣམ་པ་གསུམ་གྱི་བདེན་པའི་བྱིན་རླབས་ཀྱིས་ཚེ་ལས་འདས་པ། སོགས་ནས། ཉོན་མོངས་ལ་དུག་གསུམ་གྱི་རྣམ་རྟོག་བཅོམ་ནས་དགེ་བ་ཕུན་སུམ་ཚོགས་པ་ལྡན་པར་གྱུར་ཅིག ས་འདི་དུག་གི་ཕ་ཡིན་ཏེ། ། སོགས་ཀྱི་ཚིགས་བཅད་དང༌། ཨོཾ་གསུམ་མ་དང་སྤེལ་བའི་མཐར།
ཚེ་ལས་འདས་པ། སོགས་ནས། སེམས་ཅན་ཐམས་ཅད་ཀྱི་འབྱུང་བ་བཞི་ལ་བརྟེན་ནས་སྐྱེས་པའི་རྣམ་རྟོག་རྒྱུ་དང་བཅས་པ་ཐམས་ཅད་འབྱུང་བཞིའི་ཆོས་ཉིད་ཀྱི་ངང་དུ་ཐིམ་ནས་སྡུག་བསྔལ་རྒྱུ་དང་བཅས་པ་ཐམས་ཅད་དང་བྲལ་བར་གྱུར་ཅིག ཞེས་བརྗོད། བུམ་ཆུ་དང་མེ་ཏོག་འཐོར་ཞིང༌། གང་ལ་སེར་སྣ་རྣམ་ཆགས་པ། ། སོགས་ཀྱི་མཐར། ཚེ་ལས་འདས་པ་ཆེ་གེ་མོའི་ཐོག་དྲངས་སྐྱེ་དགུ་ཐམས་ཅད་མི་མཐུན་པའི་ཕྱོགས་ལས་རྒྱལ་ནས་ཤིན་ཏུ་བཀྲ་ཤིས་པར་གྱུར་ཅིག ཅེས་བརྗོད། དེ་ནས།
འོ་འཇིག་རྟེན་འདི་ནས་འཇིག་རྟེན་ཕ་རོལ་ཏུ་དམིགས་ཡུལ་ཚེ་ལས་འདས་པ་ཆེ་གེ་མོ་ཁྱོད་རང་དམིགས་པ་འདི་བཞིན་མཛོད། མདུན་གྱི་གནས་འདི་ཉིད་སིནྡྷུ་རའི་དཀྱིལ་འཁོར་འདི་དང་ཐ་མི་དད་པའི་རྗེ་བཙུན་རྡོ་རྗེ་རྣལ་འབྱོར་མའི་ལྷ་ཚོགས་བླ་མ་ཡི་དམ་སངས་རྒྱས་དཔའ་བོ་མཁའ་འགྲོ་གནོད་སྦྱིན་ནོར་ལྷའི་ཚོགས་དང་བཅས་པ་མངོན་སུམ་ལྟ་བུར་བཞུགས་པ་ནི་རྟེན་གྱི་སྟོབས། དེའི་སྤྱན་སྔར་ཁྱེད་རང་གི་ཕ་མས་གཙོར་བྱས་པའི་སེམས་ཅན་ཐམས་ཅད་འཁོད་དེ། སྔར་བྱས་ཀྱི་སྡིག་པ་ལ་འགྱོད་སེམས་དྲག་པོ་བསྐྱེད་པ་སུན་འབྱིན་པའི་སྟོབས། ཕྱིན་ཆད་སྲོག་ལ་བབས་ཀྱང་སྡིག་པའི་ལས་མི་བགྱིད་སྙམ་པ་གཉེན་པོ་ཀུན་ཏུ་སྤྱོད་པའི་སྟོབས། དེ་ལྟར་བགྱིས་པས་སྡིག་སྒྲིབ་ཇི་ལྟར་བྱས་ཀྱང་འདག་ངེས་སྙམ་པ་སོར་ཆུད་པའི་སྟོབས་ཏེ། སྟོབས་བཞི་ཚང་བའི་སྒོ་ནས་ཚུལ་བཞིན་དུ་བཤགས་པ་བགྱིའོ་སྙམ་པས་ལུས་གུས་པའི་སྒོ་ནས་ཕྱག་འཚལ། ངག་གུས་པའི་སྒོ་ནས་སྐྱབས་འགྲོའི་རྗེས་ཟློས་གྱིས། ཡིད་གུས་པའི་སྒོ་ནས་དད་མོས་ཀྱིས་ཤུགས་དྲག་པོ་དང་ལྡན་པས་ཕྱག་འཚལ་བའི་མོས་པ་མཛོད་ལ། བུ་ལ་སོགས་པའི་ཉེ་དུ་ཡོད་ན་མིང་བྱང་ཡོད་ན་བཟུང་ནས་ཕྱག་བྱེད་དུ་བཅུག་ལ།
གང་གི་དྲིན་གྱིས་བདེ་ཆེན་ཉིད། ། སོགས་ནས། སངས་རྒྱས་ཐམས་ཅད་འདུས་པའི་སྐུ། ། སོགས་བླ་མའི་སྐུ་གསུང་ཐུགས་ཀྱི་ཕྱག་འཚལ་དང༌། སྟོན་པ་བླ་མེད་སོགས། ཆོས་སྐུ་ནམ་མཁའ་སོགས། དག་པས་འདོད་ཆགས་སོགས། གྲོལ་ནས་གྲོལ་བའི་སོགས། དཔལ་ལྡན་རྡོ་རྗེ་མཁའ་འགྲོ་མ། ། སོགས།
འཇམ་དབྱངས་ཕྱག་ན་སོགས། ཕྱག་བྱར་འོས་པ་སོགས། གཙོ་བོ་རྒྱལ་བ་སོགས་ཀྱི་མཐར། ཚེ་ལས་འདས་པ་ཆེ་གེ་མོ་ཞེས་བགྱི་བ་དུས་འདི་ནས་བཟུང༌། སོགས་གོང་རྒྱབ་ཡིག་སྐབས་བཞིན་བརྗོད། དེ་ནས་རྟེན། སུམྦྷས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་དམིགས་ཡུལ་འདི་ཞེས་བགྱི་བ་སངས་རྒྱས་རྡོ་རྗེ་ཆོས་སྐུ་མདོག་དམར་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་ཐུགས་ཀར་བསྣོལ་ནས་བཟུང་བའི་དར་དང་རིན་པོ་ཆེས་བརྒྱན་པ། ཞབས་རྡོ་རྗེ་སྐྱིལ་མོ་ཀྲུང་གིས་བཞུགས་པའི་སྐུར་གྱུར།
ཨོཾ་བཛྲ་དྷརྨ་ཨརྒྷཾ་པྲ་ཏཱིཙྪ་ཡེ་སྭཱ་ཧཱ། ནས། ཤབྡའི་བར། མཐར་ཌཱ་དྲིལ་རོལ་ཆེན། རྡོ་རྗེ་དཔག་མེད་སོགས་ཀྱིས་བསྟོད། ཚོགས་ལ་སོགས་པའི་འདོད་ཡོན་ཆབ་ཀྱིས་བྲན་ལ། སུམྦྷས་བསང༌། སྭ་བྷཱ་ཝས་སྦྱང༌། ནང་མཆོད་ལྟར་བྱིན་གྱིས་བརླབས། ཁ་དོག་དབྱིབས་ལེགས་ཡིད་འོང་རྒྱན་ཕྲེང་ལྡན། །
ཕྱོགས་དུས་ཀུན་ན་གཟུགས་མཆོག་ཅི་མཆིས་རྣམས། ། རྣམ་ཤེས་རྟེན་གྱི་ལྷ་ལ་བདག་འབུལ་ན། ། བཞེས་ཤིག་ཚེ་འདས་བྱང་ཆུབ་མྱུར་ཐོབ་ཤོག ། ཨོཾ་སརྦ་ཏ་ཐཱ་ག་ཏ་རཱུ་པ་ཀ་མ་གུ་ཎ་སོགས། གཞན་རྣམས་ལའང་དེས་རིགས་འགྲེས་ཤེས་པར་བྱས་ནས་བསྔོས་པའི་མཐར། ཚེ་ལས་འདས་པ་འདི་ཞེས་བྱ་བའི་མིག་གི་ཡུལ་དུ་གཟུགས་མཛེས་པ། རྣ་བའི་ཡུལ་དུ་སྒྲ་སྙན་པ། སྣའི་ཡུལ་དུ་དྲི་ཞིམ་པ། ལྕེ་ཡི་ཡུལ་དུ་རོ་བྲོ་བ། ལུས་ཀྱི་ཡུལ་དུ་རེག་བྱ་འཇམ་པ་ལ་སོགས་པའི་འདོད་པའི་ཡོན་ཏན་ལྔ་ལ་མ་ཆགས་ཤིང་མ་ཞེན་པའི་ངང་ནས་ལོངས་སྤྱོད་པའི་སྐལ་བ་དང་ལྡན་པར་གྱུར་ཅིག
ཅེས་བརྗོད། ལམ་སྦྱང་བསྟན་བྱ་བ་ནི་རྡོར་དྲིལ་འཛིན་ཅིང་མེ་ཏོག་འཐོར་བཞིན་པས། ཚོགས་ལམ་སྨིག་རྒྱུ་ལྟ་བུ་སྟེ། ། གཉིས་པ་དུ་བ་ལྟ་བུ་ཡིན། ། གསུམ་པ་གློག་ཏུ་ཁྱོད་ཀྱིས་མཐོང༌། ། བཞི་པ་མར་མེ་ལྟ་བུ་ཡིན། ། ལྔ་པ་ཐམས་ཅད་སྟོང་པ་ཡིན། ། སངས་རྒྱས་ས་ཉིད་ཐམས་ཅད་དེ། ། སྲིད་པ་བར་དོ་འདི་ཉིད་དུ། ། ཁྱོད་ཀྱི་ལམ་ལྔ་མཐར་ཕྱིན་ཤོག །
ཅེས་པས་ལམ་སྦྱངས་ནས། ལམ་བསྟན་པ་ནི། ཁྱོད་ཀྱི་ལམ་ལྔ་མཐར་ཕྱིན་པའི། ། ཕུང་པོ་ལྔ་ནི་སངས་རྒྱས་ལྔ། ། ཉོན་མོངས་ལྔ་ནི་མཁའ་འགྲོ་ལྔ། ། རྣམ་ཤེས་བརྒྱད་ནི་ཡེ་ཤེས་ལྔ། ། འབྱུང་བ་བཞི་ནི་ལྷ་མོ་བཞི། ། སྲིད་པའི་འཁོར་ལོ་རྒྱུན་བཅད་ནས། ། ཆོས་ཀྱི་འཁོར་ལོ་ཡོངས་བསྐོར་ཏེ། ། འཁོར་བ་མྱ་ངན་འདས་པར་འགྱུར། །
ཞེས་བརྗོད། དེ་ནས་དམིགས་ཡུལ་གྱི་དོན་དུ་སྨོན་ལམ་གང་ཤེས་བགྱིས་པའི་མཐར། གཏོར་བསྔོ་ནས་མཇུག་ཆོག་གི་བར་དཀྱིལ་ཆོག་བཞིན་བྱའོ། ། གལ་ཏེ་ཞག་བདུན་ཕྲག་གསུམ་དང་བདུན་ལ་སོགས་པ་བྱེད་ནའང་བདུན་ཕྲག་རེ་རེ་སོང་བ་དང་སིནྡྷུ་རའི་དཀྱིལ་འཁོར་གཤེགས་གསོལ་བྱས་ནས་གསར་པ་བཤམས། མིང་བྱང་བསྲེག་ཚེ་ནུབ་ཐ་མ་ལ་བསྲེག་པ་ཡིན་པས། དེའི་ཚུལ་ནི། ལམ་སྦྱངས་བསྟན་གོང་དུ་བྱ་བའི་མཚམས་དེར་བྱས་ཏེ། ནུབ་སྔ་མ་རྣམས་ནི་ཚེ་འདས་ལྷར་གསལ་བ་ལ་མཆོད་བསྟོད་བྱས་པའི་མཇུག་ཏུ་ལམ་སྦྱངས་བསྟན་བྱ་བ་ཡིན་ལ། ནུབ་ཐ་མའི་ཚེ་མཆོད་བསྟོད་བྱས་ནས་མིང་བྱང་བསྲེག་སྟེ་ལམ་སྦྱངས་བསྟན་བྱེད་པ་ཡིན་ནོ། ། དེ་བསྲེག་པའི་ཚེ་སློབ་དཔོན་གྱི་ལག་ཏུ་དཔལ་འབར་དང་མིང་བྱང་བཟུང༌།
སྙིང་རྗེ་ཆེན་པོས། འོ་ཚེ་ལས་འདས་པ་ཆེ་གེ་མོ་ཁྱོད་ཉོན་ཅིག འདི་ལྟར་གཟུགས་ལ་སོགས་པར་ཡོད་པར་སྣང་བའི་ཆོས་ཐམས་ཅད་དང༌། བདག་གཞན་གྱི་ཚོར་བ་བདེ་སྡུག་གི་འདུ་ཤེས་ལ་སོགས་པ་ཐམས་ཅད་རྨི་ལམ་སྒྱུ་མ་ལྟ་བུ་རང་བཞིན་གྱིས་མ་གྲུབ་པ་ལ་བདེན་པ་བཟུང་སྟེ་དོན་ལ་མེད་བཞིན་དུ་འཁྲུལ་སྣང་གིས་བསྡུས་པའི་སྡུག་བསྔལ་བསམ་གྱིས་མི་ཁྱབ་པ་མྱོང་དགོས་པའི་སེམས་ཅན་རྣམས་ལ་སྙིང་རྗེ་དུང་པ་རེ་སྒོམ་མཛོད། དེ་ལྟར་སྟོང་ཉིད་སྙིང་རྗེ་ཟུང་དུ་འབྲེལ་བའི་སྒོ་ནས་ཁྱེད་རང་གི་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ད་ལྟ་བར་དོའི་འཁྲུལ་སྣང་ཕྱི་མ་ངན་སོང་གསུམ་དུ་སྐྱེ་འགྱུར་གྱི་ལས་ངན་ཇི་སྙེད་ཡོད་པ་ཐམས་ཅད་བློས་ཕྱོགས་གཅིག་ཏུ་བསྡོམས་ཏེ་བསྲེག་བྱ་བུད་ཤིང་གི་རྣམ་པར་གྱུར། སྐྱབས་གནས་བསླུ་བ་མེད་པ་དཀོན་མཆོག་རིན་པོ་ཆེ་རྣམ་པ་གསུམ་གྱི་ཐུགས་རྗེ་དང༌། རྡོ་རྗེ་རྣལ་འབྱོར་མའི་ཆོ་ག་རྣམ་པར་དག་པའི་ནུས་མཐུ། ཉེ་དུ་འབྲེལ་པ་ཤུལ་ན་མཆིས་པ་རྣམས་ཀྱིས་དུས་གསུམ་དུ་བསགས་པའི་དགེ་བའི་རྩ་བ་ཐམས་ཅད་དང༌། ཁྱེད་རང་གི་ཤེས་རྒྱུད་ཀྱི་སྟེང་ན་ཡོད་པའི་དགེ་རྩ་ཐམས་ཅད་བློས་ཕྱོགས་གཅིག་ཏུ་བསྡུས་ནས་སྲེག་བྱེད་ཡེ་ཤེས་ཀྱི་མེའི་རྣམ་པར་གཅིག་ཏུ་གྱུར། མེ་དེ་ཉིད་ཀྱིས་བསྲེག་བྱ་སྡིག་པའི་བུད་ཤིང་སྡུག་བསྔལ་རྒྱུ་དང་བཅས་པ་ཐམས་ཅད་བསྲེག་བྱ་སྲེག་བྱེད་དང་བྲལ་བའི་ཚུལ་གྱིས་བསྲེགས་པས་ཁྱེད་རང་གི་རྣམ་པར་ཤེས་པའི་ངོ་བོ་སྐྱེ་བ་མེད་པ་རྡོ་རྗེ་ཆོས་སུ་གནས་པ་དེ་ཉིད་འདི་ནས་སྐར་མདའ་འཕང་བ་བཞིན་དུ་མཁའ་ལ་སྤྱོད་པའི་ཞིང་ཁམས་སུ་རྡོ་རྗེ་རྣལ་འབྱོར་མའི་ཞབས་འབྲིང་དུ་འཁོད་དེ།
དེ་ཡང་གསལ་སྟོང་འཛིན་པས་མ་བཅིངས་པའི་ངང་དུ་མཉམ་པར་འཇོག་པར་ཞུ། གསོན་ཅིག་དགོངས་ཤིག་རིགས་ཀྱི་བུ། ། ཕུང་པོ་ལྔ་ཡི་བུད་ཤིང་ལ། ། རྒྱལ་བ་ལྔ་ཡི་མེ་སྤར་རོ། ། ཉོན་མོངས་ལྔ་ཡི་བུད་ཤིང་ལ། ། མཁའ་འགྲོ་ལྔ་ཡི་མེ་སྤར་རོ། ། རྣམ་ཤེས་བརྒྱད་ཀྱི་བུད་ཤིང་ལ། ། ཡེ་ཤེས་ལྔ་ཡི་མེ་སྤར་རོ། ། ཞེས་དང༌། ཨོཾ་གསུམ་མ་བརྗོད་ཅིང་བསྲེག་ལ་སཱཙྪ་གདབ་བོ། །
འདི་དག་ནི་གང་ཟག་ཐ་མལ་པ་ལ་བྱ་བའི་དབང་དུ་བྱས་ལ། མཆོག་རྣམས་ལ་ནི་སྦྱོང་སྟེགས་ཀྱི་སྟེང་དུ་ཐོག་མ་ནས་སངས་རྒྱས་རྡོ་རྗེ་ཆོས་བསྐྱེད་པ་ལ་ཐུགས་དགུག་གཞུག་བྱས་ལ། སྡིག་པ་བྲལ་བའི་སྔགས་རྣམས་དོར་ནས་བགེགས་སྦྱོང་བ་དང་སྡིག་པ་སྦྱོང་བ་རྣམས་བྱས་ལ་རྟེན་ཁྲུས་གྲུབ་རྗེས་སླར་ཡང་རྟེན་དེར་རྟེན་ཁྲུས་ཞིག་བྱས་ལ་མཆོད་བསྟོད་འབུལ་ཙམ་ཁྱད་པར་རོ། ། དེ་རྣམས་ཀྱི་རྣམ་ཤེས་དགུག་གཞུག་ནི། བདེན་པ་ཆེན་པོའི་བྱིན་གྱིས་རླབས་ཀྱིས་དཔལ་ལྡན་བླ་མ་དམ་པའི་ཐུགས་རྣམ་པར་མི་རྟོག་པའི་ཡེ་ཤེས་ཞིང་ཁམས་གང་ན་བཞུགས་ཀྱང་སྐད་ཅིག་ལ་འདིར་མཆིས་པར་གྱུར། ཞེས་དང༌། བགེགས་སྦྱོང་བའི་ཚེ་དཔལ་ལྡན་བླ་མ་དམ་པའི་སྐུ་གསུང་ཐུགས་ཡོན་ཏན་ཕྲིན་ལས་ལ་བར་དུ་གཅོད་པར་བྱེད་པ་ཞེས་སྦྱར། དེ་རྣམས་ཀྱི་ལྷོ་སྒོ་ལ་བརྟེན་ནས་སྡིག་པ་སྦྱོང་ཚུལ་རྣམས་མ་ཚང་བ་མེད་པར་བསྟན་ཟིན་ནས། གཉིས་པ་རོ་བསྲེག་སྟེ་སྡིག་པ་སྦྱང་བ་ནི། སྔར་བདུན་ཚིག་ཚར་བ་ཡིན་ན་མི་དགོས་མོད།
མ་བྱས་པའི་རྟེན་ཡིན་ན་རྟེན་བཀྲུ་བ་དང༌། གདག་ཡིག་སོགས་བྱ་དགོས་པས་དེ་ལ་ཐོག་མར་གནས་ཡོ་བྱིན་རླབས་ནས་གོ་ཆའི་བསྲུང་བའི་བར་བྱས་ལ། དེ་ནས་ལས་བུམ་གོང་དུ་བཤད་པ་བཞིན་བསྒྲུབས། ཆུ་དེས་རུས་བུ་བཀྲུ་ཚུལ། རྟེན་རྣམ་སྣང་ངམ། རྟེན་གྱི་སྤྱི་བོར་རྣམ་སྣང་བསྐྱེད་པ་སྐབས་སྦྱར། གཟུངས་ཐག་བཏགས་ནས་བསྙེན་པ། བསྐྱེད་པ་མདོར་བསྡུས་མཆོད་བསྟོད་བྱ་བ་རྣམས་གོང་བདུན་ཚིགས་ཀྱི་ཐོག་མར་བཀོད་པ་བཞིན་བྱས་རྗེས། རྟེན་ཐ་མལ་པ་དང་མཆོག་གི་དབྱེ་བས་གསོན་པོའི་རྣམ་པ་དང༌། ལྷའི་རྣམ་པ་ཅི་རིགས་པར་བསྐྱེད་ནས་རྣམ་ཤེས་དགུག་གཞུག་སོགས་ཆོ་ག་རྣམས་རིམ་བཞིན་བྱའོ། །
སྲེག་ཆོག་དངོས་ལ་འཇུག་པ་ནི། ཐོག་མར་ཐབ་བྱ་བའི་ས་ཕྱོགས་སུ་གནས་གསར་པ་ཡིན་ན་ས་ཆོག་བསྡུས་པ་བྱས་ལ་ཕྱག་དར་དང་ཞལ་ཞལ་ལེགས་པར་བྱས་ནས་བ་ཡི་རྣམ་ལྔ་དང༌། དྲི་བཟང་གི་ཆུས་བྱུགས། ཐེག་ཆེན་བརྒྱད་སྤྱི་དང་མཐུན་པར་བཏབ་ལ། དབུས་ནས་ཁྲུ་གང་བསྐོར་བ་ཐབ་ཀྱི་ཚད། དེའི་ཕྱི་སོར་བཞི་པ་གཉིས་བསྐོར་བ་ཁ་ཁྱེར་མུ་རན། དེ་ལ་རྡོ་རྗེའི་ཕྲེང་བ་ཁ་ཟུམ་པས་བསྐོར་བ་བྲི། དེའི་མཐར་གྲུ་བཞིའི་ཐིག་བཏབ་ལ། ཁ་ཁྱེར་སོར་བཞི་བྱས་པའི་ནང་གི་གྲྭ་བཞིར་ཟླ་ཕྱེད་རྡོ་རྗེ་ཁ་ཟུམ་པས་མཚན་པར་བྲིས། ཟླུམ་སྐོར་ནང་མའི་ནང་ནས་ལྟེ་བའི་བར་གྱི་ཚད་དེ་ཟླུམ་སྐོར་དང་ཤར་ནུབ་གཉིས་ཀྱིས་ཚང་ཐིག་འཛོམ་སྟེང་ནས་བཟུང་ཤར་ནུབ་གཡས་གཡོན་དུ་རྟགས་བྱས་ལ།
ཤར་གྱི་ཚངས་ཐིག་ཟླུམ་ཐིག་འཛོམ་སྟེང་ནས་ལྷོ་ནུབ་དང་ནུབ་བྱང་དུ་ཐིག་གདབ། ལྷོ་ནུབ་ཀྱི་རྟགས་སྟེང་ནས་ནུབ་བྱང་དུ་ཐིག་གདབ། དེ་བཞིན་དུ་ནུབ་ཀྱི་ཚང་ཟླུམ་འཛོམ་སྟེང་ནས་ཤར་ལྷོ་དང༌། བྱང་ཤར་དུ་གདབ། ཤར་ལྷོ་དང་བྱང་ཤར་གྱི་རྟགས་སྟེང་གདབ་ཆོས་འབྱུང་བཞི་འབྱུང་བ་བཞིན། དེ་ནང་དུ་སོར་གང་ཙམ་གྱི་ཐིག་བཏབ་པ་ཆོས་འབྱུང་གི་རེ་ཁཱ་ཡིན། དེ་ལ་རྡུལ་ཚོན་ནམ་ཆུ་ཚོན་གྱིས་ཐབ་ཡོངས་རྫོགས་དཀར་པོ། ཆོས་འབྱུང་གི་ནང་དམར། རེ་ཁཱ་དཀར། མདུན་རྒྱབ་སྤང་བའི་གྲྭ་བཞིར་དགའ་འཁྱིལ་དཀར་དམར་གཡོན་སྐོར་དབུས་སུ་ཚོན་སྤུང་ངམ་གྲི་གུག་བྲིའོ། །
དེའི་སྟེང་དུ་བསྲེག་ཁང་བྱ་སྟེ་དེའི་དཔངས་སུ་མཐོ་གང་ནས་སོར་བཞི་ཐོག་རྩིག་པ་ཐོག་ཕུབ། དེའི་སྟེང་དུ་བུམ་པ། དེ་སྟེང་བྲེ་སོགས་བྱེད། བུམ་པའི་ནང་དུ་ལུས་དང༌། བྲེ་ནང་དུ་མགོ་བོ་ཡོད་པར་བྱེད་ཅིང༌། བུམ་པར་སྲེག་རྫས་འབུལ་བའི་སྒོ་དང་བྲེར་དུད་ཁུང་རེ་ཡང་བྱ། དེའི་ནང་གི་རྒྱབ་ཏུ་ཤིང་ཁྲུ་རེ་ཙམ་པ་གཉིས་སམ། ཤིན་ཏུ་བཟང་བ་གཅིག་གིས་ཆོག་ལ། མདུན་དུ་ཤིང་བཟང་བ་བསྐུམ་ཁྲུ་རེ་གཉིས། དེའི་སྟེང་དུ་བྱ་ཚང་ཞེས་པ་ཤིང་ཁྲ་མོ་དང་རས་དམར་གྱིས་སྦགས་པ།
དེ་སྟེང་དུ་རྒྱབ་ཀྱི་ཤིང་གི་སྟེང་དུ་རཱུ་པའི་འཕང་མཚམས་དང༌། མདུན་གྱི་ཤིང་གི་སྟེང་དུ་རྐང་བཞག་ལ་རོ་དེ་ཅུང་ཟད་སྒུར་བ་བྱས་ལ་དབྱིབས་མྱང་འདས་མཆོད་རྟེན་ལྟ་བུ་སྟེ། ཤིང་བརྩེགས་པའི་ཐད་དེ་གྲུ་བཞི་རཱུ་པ་བཞག་པའི་ཐད་དབྱིབས་ཟླུམ་པོ་བྱས་ལ། སོ་ཕག་གི་སྲེག་ཁང་བརྩིགས་པའི་མདུན་དུ་ཕྱག་ལེན་འཇུག་པ་བདེ་བའི་ཕྱིར་མེ་ཚང་བྱས་ལ་མེ་སྦར་བའི་ཚེ་ཐོག་མར་རྒྱབ་ཕྱོགས་ནས་སྦར་བ་ལྟར་རུའི་ཁོང་ནས་སྲེག་གང་བཞག་པའི་དགོས་པས་མདུན་ནས་མེ་འཇུག་ཅིང༌། རཱུ་པ་སྒུར་བར་བྱ་བའི་རྒྱུ་མཚན་ཡང་དེ་ཡིན། གཞན་ཡང་ཤིང་ཁང་མཐིལ་ཡངས་ཤིང་ཁ་དོག་པ་ཞིག་བྱུང་ན་མྱུར་བར་ཚིག་ཅིང་བུད་ཤིང་བྱུང་བས་ཆོག་པར་སྣང་བས་དེ་ལྟར་དུ་བྱའོ། ། དེ་རྣམས་ནི་སྦྱོར་བ་སྟེ་ཉི་མ་གཅིག་ལ་གྲུབ་པར་བྱས་ནས། ཉི་མ་གཉིས་པ་ལ་སྦྱིན་སྲེག་དངོས་ལ་འཇུག་པའམ། སྦྲེལ་ནས་བྱེད་པ་གང་ལྟར་ཡང་དངོས་གཞི་ཆོ་ག་ལ་འཇུག་པ་ནི། རང་ཉིད་ཁ་ཤར་དུ་ཕྱོགས་པའི་གཡོན་གྱི་གཡས་སུ་ཆུ་གཉིས་སྔོན་འགྲོའི་ཉེར་སྤྱོད་ལྔ།
འདས་གཏོར་དང༌། འཇིག་རྟེན་པའི་གཏོར་མ་དམ་རྫས་ལྔ་བདུན་གསུམ་ལ་སོགས་པ་སྐོང་བའི་གཏོར་མ་རྒྱས་བསྡུས་སྐབས་སྦྱར་རང་གི་ཕྱག་ལེན་ལྟར་དང༌། མེ་ལྷར་ཟླུམ་གཏོར། རང་གི་ཐབ་ཀྱི་གཡོན་དུ་འོ་མ་ཅན་གྱི་ཤིང་ལྕང་དཀར་ལ་སོགས་པ་གས་གྲུམ་མེད་པའི་སྦོམ་ཕྲ་མཐེབ་ཆེན་ནས་མཐེབ་ཆུང་གི་བར་ལ་རིང་ཐུང་སོར་བརྒྱད་ཁྲུ་གང༌། སོར་བཅུ་གཉིས་སོགས་ཀྱི་ཚད་དང་ལྡན་པའི་རྩ་རྩེར་མར་སྦགས་དྲི་བཟང་བྱུག་པ། མར་ཁུ། ཏིལ། ལས་ཀྱིས་ཤི་བའི་བ་ཤ་མར་དུ་རྔོས་ལ་བཏུབ་ཅིང་བདུད་རྩི་རིལ་བུ་རྒྱབ་པ། ཞོ་ཕྱེ་མར་གསུམ་སྦྲང་བུ་རམ་རྣམས་བསྲེས་པའི་ཟས་མཆོག ཀུ་ཤ།
དཱུརྺ། ནས། སོ་བ། གྲོ། འབྲས། སྲན་མ། ཛཱ་ཏི་ལ་སོགས་པའི་འབྲུ་སྣ་ཚོགས། ཏིལ་ནས་འབྲུ་སྣ་ཚོགས་ཀྱི་བར་ཟངས་སྡེར་ལ་སོགས་པའི་སྣོད་བཟང་པོར་བཀོད་ནས་བཞག་པ་དང༌། ཀུ་ཤ། ཡམ་ཤིང་སྣོད་མེད་པར་གཞི་སྟེང་དུ་བཀོད།
རང་གི་མདུན་དུ་ནང་མཆོད་རྡོར་དྲིལ་བར་དུ་དགང་བླུག་ཁ་སྦྱར། ཌཱ་མ་རུ་དང༌། འཐོར་ནས། གོང་གི་ལས་བུམ། ཀུ་ཤའི་ཆུན་པོ་བརྒྱད་སྤོར་ལྡེ། མེ་ཡོལ་རྣམས་མཐོང་བརྒྱུད་ཀྱི་ཕྱག་ལེན་བཞིན་བཤམས་ལ། གནས་ཡོ་བྱིན་རླབས་ནས་གོ་ཆའི་བསྲུང་བའི་བར་གྱི་བདག་བསྐྱེད་རྫོགས་པར་བསྒོམ་ལ་མེ་བཙལ་བ་ནི་གོང་གི་སྤོར་ལྡེ་སྦར་བ་ཐལ་མོ་སྦྱར་བའི་བར་དུ་བཟུང་ནས་དབྱངས་དང་བཅས་པའམ། མེད་ཀྱང་རུང༌། གསོན་ཅིག་དགོངས་ཤིག་སོགས་གོང་ལྷོ་སྒོའི་ནང་བཞིན་གྱི་མཐར་ཐབ་ལ་གཡས་སུ་བསྐོར་ཚུལ་ལན་གསུམ། སུམྦྷ་བརྗོད་པའི་མཐར།
ཨོཾ་བཛྲ་ཛྭ་ལ་རཾ། ཞེས་བརྗོད་ཅིང་མེ་སྦར། སྔགས་དེ་ཉིད་དང༌། མར་བླུགས་གཟར་གསུམ་གྱིས་མེ་གསོ། བསང་ཆུ་ནི། སྔར་གྱི་ལས་བུམ་དེས་ཆོག་པར་བྱས་ལ། རང་ལྷ་ཡི་ང་རྒྱལ་དང་ལྡན་པས། སུམྦྷ་དང་ཧཱུྃ་རིང་པོ་བརྗོད་པས་རྫས་རྣམས་ཀྱི་མ་དག་པ་སེལ་བའི་ནུས་པ་དང་ལྡན་པར་བསམས་ལ། སྔགས་དེ་ཉིད་བརྗོད་ཅིང་ཀུ་ཤའི་འཐོར་གཡབ་ཀྱིས་བསང་ལ་བགེགས་བསལ། སྭ་བྷཱ་ཝས་སྦྱངས།
སྟོང་པའི་ངང་ལས་ཨཱ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་འོད་དུ་ཞུ་བ་ལས་བྱུང་བའི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ། དྲི་ཆབ། ཞལ་ཟས། རོལ་མོ་ལ་སོགས་པ་དྭངས་ཤིང་ཐོགས་པ་མེད་པ་བྱང་ཆུབ་སེམས་དཔའ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་གྱི་ཕུང་པོ་ལྟ་བུ་ཟད་མི་ཤེས་པ་བསམ་གྱིས་མི་ཁྱབ་དང༌། བསྲེག་རྫས་རྣམས་ཀྱང་གཙང་ཞིང་ཡིད་དུ་འོང་བ་ཞི་བའི་ལས་འགྲུབ་པའི་ནུས་པ་དང་ལྡན་པར་གྱུར། སོ་སོའི་ཕྱག་རྒྱ་བཅས་ལ།
ཨོཾ་ཨརྒྷཾ། པཱ་དྱཾ། པུཥྤཾ། དྷཱུ་པཾ། དི་པཾ། གནྡྷཾ། ནཻ་ཝི་དྱེ། ཤབྡ་ཨཱཿཧཱུྃ། མཆོད་ཡོན་གྱི་ཕྱག་རྒྱ་བཅས་ལ། ཨོཾ་ཤྲཱིཾ་སྭཱ་ཧཱ།
ཨོཾ་ཛྲཱིཾ་སྭཱ་ཧཱ། ཨོཾ་ཨཾ་སྭཱ་ཧཱ། ཨོཾ་ཀུ་རུ་ཀུ་རུ་སྭཱ་ཧཱ། ཞེས་པས་བྱིན་གྱིས་བརླབས། འཇིག་རྟེན་པའི་མེ་ལྷ་མཆོད་པ་ནི། ཡང་ཐབ་ལ་བསང་ཆུ་གཏོར་ལ། སུམྦྷས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་ཞི་བའི་ཐབ་ཁུང་ཟླུམ་པོ་རྒྱར་ཁྲུ་གང་ཟབས་སུ་ཁྲུ་ཕྱེད། ཁ་ཁྱེར་དང་མུ་རན་ལ་རྡོ་རྗེས་མཚན་ཞིང་ཕྱི་རོལ་དུ་སྟེགས་བུ་གྲུ་བཞི་པའི་གྲྭ་བཞིར་ཟླ་ཕྱེད་རྡོ་རྗེས་བརྒྱན་པ་དྭངས་ཤིང་ཐོགས་པ་མེད་པ་བུད་ཤིང་བརྩིགས་པ་དང་བཅས་པའི་དབུས་སུ་རཾ་ལས་བགྲང་ཕྲེང་རཾ་གྱིས་མཚན་པ་ཡོངས་སུ་གྱུར་པ་ལས་མེ་ལྷ་ར་སྐྱེས་ལ་ཞོན་པ།
སྐུ་མདོག་དམར་པོ་ཞལ་གཅིག་ཕྱག་བཞི་པ། ཕྱག་གཡས་དང་པོས་མཆོག་སྦྱིན། གཉིས་པ་བགྲང་ཕྲེང༌། གཡོན་གྱི་དང་པོ་དབྱུ་གུ་རྩེ་གསུམ་པ། གཉིས་པར་གུཎྜི་འཛིན་པ། རལ་པའི་ཐོར་ཚུགས་དང་ལྡན་ཞིང༌། ཚངས་པའི་སྐུད་པ་དང༌། ཀྲྀཥྞ་སཱ་རའི་པགས་པས་སྟོད་གཡོགས་པ། དར་དམར་པོའི་ཤམ་ཐབས་ཅན། དེའི་དཔྲལ་བར་ཨོཾ།
མགྲིན་པར་ཨཱཿ ཐུགས་ཀར་ཧཱུྃ། རང་གི་སྙིང་གའི་ས་བོན་ལས་འོད་འཕྲོས་པས་ཤར་ལྷོ་ནས་མེ་ལྷ་འཁོར་དང་བཅས་པ་བཛྲ་ས་མཱ་ཛཿ དབྱུ་གུ་རྩེ་གསུམ་པའི་ཕྱག་རྒྱ་རྣ་བའི་དྲུང་དུ་གཡབ་ཅིང༌། ཨོཾ་ཚུར་བྱོན་ཚུར་བྱོན་འབྱུང་པོ་ཆེ། ། མེ་ལྷའི་རྒྱལ་པོ་དྲང་སྲོང་མཆོག ། བསྲེག་བླུག་ཞལ་ཟས་བཞེས་སླད་དུ། ། འདི་ཉིད་དུ་ནི་གཤེགས་སུ་གསོལ། ། གཟི་བརྗིད་ཆེན་པོ་མེ་ཡི་ལྷ། ། འདོད་པ་ཐམས་ཅད་སྒྲུབ་པ་པོ། །
ཐུགས་རྗེས་སེམས་ཅན་དོན་མཛད་པ། ། འདི་ཉིད་དུ་ནི་གཤེགས་སུ་གསོལ། ། ཨོཾ་ཨེ་ཧྱེ་ཧི་མ་ཧཱ་བྷཱུ་ཏ་དེ་ཝ་རྀ་ཥི་དྭི་ཛ། སཏྭཱ་མ་གྲྀ་ཧི་ཏོ་མ་ཧཱ་ཨསྨིནྣ་ཧི་ཏོ་བྷ་ཝ་ཨགྣ་ཡེ་ཨེ་ཧྱེ་ཧི་ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། སླར་ཡང་ཐུགས་ཀའི་ས་བོན་ལས་བྱུང་བའི་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་བཛྲ་ས་མཱ་ཛཿ ཨོཾ་པཉྩ་ཀུ་ལ་ས་པཱ་རི་ཝཱ་ར་ཨརྒྷཾ་ནས། ཤབྡའི་བར་གྱིས་མཆོད། དེ་བཞིན་གཤེགས་པ་ཐམས་ཅད་ཀྱིས། འདི་ལ་མངོན་པར་དབང་བསྐུར་བ་མཛད་དུ་གསོལ།
ཞེས་གསོལ་བ་བཏབ་པས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང༌། དྲི་མ་དག ཆུ་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུར་བརྒྱན། ཨོཾ་ཨགྣ་ཡེ་ཨརྒྷཾ་པྲ་ཏཱིཙྪ་སྭཱ་ཧཱ། ནས་ཤབྡའི་བར་གྱིས་མཆོད། ཨོཾ་ཨགྣ་ཡེ། ཨོཾ་ཨཱཿཧཱུྃ་གིས་ནང་མཆོད།
འཇིག་རྟེན་དབང་ཕྱུག་ཚངས་དབང་མགོན་གྱི་སྲས། ། མེ་ལྷའི་རྒྱལ་པོ་ཌཱ་ཀིས་དབང་བསྐུར་བས། ། ཤེས་རབ་མཆོག་གིས་ཉོན་མོངས་ཐམས་ཅད་སྲེག ། འཛིན་བྱེད་མེ་ལྷ་ཉིད་ལ་རྣམ་པར་འདུད། ། ཅེས་པས་བསྟོད། ཀུ་ཤའི་ཆུན་པོ་བརྒྱད། སུམྦྷས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་ཨོཾ་ལས་བྱུང་བའི་ཀུ་ཤ་སྔོ་ཞིང་རྩ་བ་དང་རྩེ་མོ་མ་ཉམས་པ། འབགས་པ་དང་མ་དག་པ་སེལ་བའི་ནུས་པ་དང་ལྡན་པར་གྱུར།
ཨོཾ། ཀུ་ཤ་འདི་ནི་གཙང་ཞིང་དགེ ། ས་ལས་སྐྱེས་པའི་སྙིང་པོ་མཆོག ། དཀོན་མཆོག་གསུམ་གྱི་དག་བྱེད་དེ། ། ཚངས་པ་ཡི་ཡང་དག་བྱེད་ཡིན། ། འདིས་བདག་ཅག་གི་བགེགས་དང་མི་མཐུན་པའི་ཕྱོགས་ཐམས་ཅད་ཞི་ཞིང་ལས་ཀྱི་དངོས་གྲུབ་ཀྱང་སྩལ་དུ་གསོལ། ཨོཾ་བཛྲ་ས་ཏྭ་ཨཱ་མ་མ་ཤཱིནྟཾ་ཀུརྺནྟུ་སྭཱ་ཧཱ། ཞེས་བརྗོད་ཅིང་ཕྱོགས་གཡོན་སྐོར་དང་མཚམས་གཡས་སྐོར་དུ་དགྲམ། དགང་བླུགས་བྱང་ཆུབ་མཆོག་གི་ཕྱག་རྒྱས་བཟུང་ལ། མེ་ལྷའི་ལྕེ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལ་རཾ་དགང་བླུགས་ཀྱི་ཁ་ལའང་རཾ་གྱིས་མཚན་པར་བསམ།
ཨོཾ་ཨགྣ་ཡེ་སྭཱ་ཧཱ། གཟར་བུ་བདུན་གྱིས་དགང་བླུགས་མར་གྱིས་བཀང༌། ཨོཾ་ཨགྣ་ཡེ་ཨཱ་དཱི་པྱ་ཨཱ་དཱི་པྱ་མ་ཧཱ་ཤྲཱི་ཧ་བྱ་ཀ་བྱ་བ་ཧ་ན་ཡེ་དཔལ་ལྡན་བླ་མ་དམ་པའི་ཐུགས་དགོངས་རྫོགས་པ་དང༌། བདག་དང་སེམས་ཅན་ཐམས་ཅད་ཀྱི་སྡིག་སྒྲིབ་དམ་ཚིག་ཉམས་ཆག་ཐམས་ཅད་ཤཱིནྟཾ་ཀུ་རུ་སྭཱ་ཧཱ། ཞེས་པའམ། ཡང་ཕལ་པ་ལ། དམིགས་ཡུལ་ཚེ་ལས་འདས་པ་འདི་ཞེས་བྱ་བས་ཐོག་དྲངས་སེམས་ཅན་ཐམས་ཅད་ཀྱིས་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་དམ་ཚིག་ཉམས་ཆག་སོགས་གོང་བཞིན་སྦྱར་ཏེ་གོང་ལྟར་བྱོན་ཟན་ལན་གསུམ་ཕུལ་སྐབས་དེར་མེ་པྲ་བརྟག་ལ། ངན་ན་ཧཱུྃ་ཞེས་བརྗོད་ཅིང་བསང་ཆུ་གཏོར། དགང་བླུགས་ཁ་སྦྱར་ཐབ་ལ་ལན་གསུམ་བསྐོར། དེ་ནས་གོང་བཞིན་མཆོད་བསྟོད་བྱས་ལ་སྲེག་རྫས་ལན་གསུམ་འབུལ་བ་ནི་རྫས་རྣམས་གཡོན་པས་རིམ་བཞིན་བཟུང༌།
གཡས་པས་མཐེབ་སྲིན་གྱི་སྟེང་ནས་བླངས། ཅུང་ཟད་བསྐོར་ཞིང་མཆོད་སྦྱིན་གྱི་ཕྱག་རྒྱས་འབུལ་བའི་ཡམ་ཤིང་ལ། ཨོཾ་བཛྲ་ཛྭཱ་ལ་ཛྭཱ་ལ་ཡ་བོ་དྷི་བྲྀཀྵ་ཡེ་སྭཱ་ཧཱ། ཞེས་ལན་གསུམ་འབུལ་བའི་མཐར། ཨོཾ་བོ་དྷི་བྲྀཀྵ་ཡེ་དཔལ་ལྡན་བླ་མ་དམ་པའི་ཐུགས་དགོངས་རྫོགས་པ་དང༌། ཞེས་པའམ། དམིགས་ཡུལ་ཚེ་ལས་འདས་པ། སོགས་གོང་བཞིན་སྐབས་སྦྱར་གྱི་སྤེལ་ཚིག་སྦྱར། དེ་བཞིན་དུ་གཞན་རྣམས་ལའང་ཤེས་པར་བྱས་ལ། མར་ལ།
ཨོཾ་ཨགྣ་ཡེ་སྭཱ་ཧཱ། ཏིལ་ལ། ཨོཾ་སརྦ་པཱ་པཾ་ད་ཧ་ན་བཛྲ་ཡེ་སྭཱ་ཧཱ། བ་ཤ་བདུད་རྩི་རིལ་བུ་དང་བཅས་པ་ལ། ཨོཾ་མ་དྭ་ན་བཱ་ལ་པཉྩ་ཨ་མྲྀ་ཏ་སྭཱ་ཧཱ། ཟས་མཆོག་ལ། ཨོཾ་སརྦ་སཾ་པ་དེ་ཡེ་སྭཱ་ཧཱ། ཀུ་ཤ་ལ། ཨོཾ་བཛྲ་ཨ་པྲ་ཏི་ཧ་ཏ་བཛྲ་ཡེ་སྭཱ་ཧཱ། དཱུརྺ་ལ།
ཨོཾ་བཛྲ་ཨ་ཡུ་ཥེ་སྭཱ་ཧཱ། ནས་ལ། ཨོཾ་མ་ཧཱ་བེ་ག་ཡེ་སྭཱ་ཧཱ། གྲོ་ལ། ཨོཾ་བཛྲ་གྷསྨ་ར་ཡེ་སྭཱ་ཧཱ། སོ་བ་ལ། ཨོཾ་བཛྲ་བཱི་ཛ་ཡེ་སྭཱ་ཧཱ། འབྲས་ལ། ཨོཾ་བཛྲ་པུཥྚ་ཡེ་སྭཱ་ཧཱ། སྲན་མ་ལ།
ཨོཾ་མ་ཧཱ་བ་ལ་ཡེ་སྭཱ་ཧཱ། ཛ་ཏི་ལ་སོགས་པའི་འབྲུ་སྣ་ཚོགས་ལ། ཨོཾ་མ་ཧཱ་ཤྲཱི་ཕ་ལ་ཝརྡྷཱ་ནི་སྭཱ་ཧཱ། ཞེས་སོ་སོ་ནས་བདུན་རེ་ཕུལ་བའི་མཐར་སྤེལ་ཚིག་སྦྱར། གོང་ལྟར་མཆོད་བསྟོད་བྱས་ལ་མར་ནག་དགང་བླུགས་གང་ཐབ་ནང་དུ་བླུགས། ཨོཾ་ཨགྣེ་ཛྭཱ་ལ་རཾ། མེ་ལྷ་འབར་བའི་རྣམ་པར་གྱུར། ཞེས་བརྗོད་ཅིང་བསམ་པ་ནི་འཇིག་རྟེན་པའི་མེ་ལྷ་མཆོད་པའོ། ། འདས་པའི་མེ་ལྷ་མཆོད་པ་ལ། མཆོད་གནས་ལྟར་སྦྱང་བ་དང༌།
སྦྱིན་བདག་ལྟར་སྦྱང་བ་གཉིས་ལས། དང་པོ་ནི། མཆོད་རྫས་དང༌། བསྲེག་རྫས་ཁ་གསོ། གོང་བཞིན་བྱིན་བརླབས་བྱས་ལ། བསང་ཆུ་དང༌། སུམྦྷས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་མེ་འབར་བའི་དབུས་སུ་ཡཾ་ལས་རླུང་གི་དཀྱིལ་འཁོར། ཞེས་པ་ནས།
འོག་མིན་ནས་རྡོ་རྗེ་རྣལ་འབྱོར་མ་ལ་སངས་རྒྱས་དང་བྱང་ཆུབ་སེམས་དཔའ་དཔའ་བོ་མཁའ་འགྲོའི་ཚོགས་ཀྱིས་བསྐོར་བ་བཛྲ་ས་མཱ་ཛཿ ཞེས་པའི་བར་མདུན་བསྐྱེད་ལྟར་ལ། དེ་ནས་སྤོས་རྡོར་དྲིལ་འཛིན་པས། མ་ལུས་སེམས་ཅན་ཀུན་གྱི་མགོན་གྱུར་ཅིང༌། ། ཞེས་སོགས་ཤླཽ་ཀ་གསུམ་དང༌། ཨོཾ་བཛྲ་ཡོ་གི་ནཱི་ཨེ་ཧྱེ་ཧི་ས་མཱ་ཛཿ ཞེས་པས་གང་ཟག་དེའི་ཐུགས་དང་དབྱེར་མེད་པའི་རྡོ་རྗེ་རྣལ་འབྱོར་མ་སྤྱན་དྲངས་ལ། དེ་ཉིད་ལ། ཨོཾ་སརྦ་ཏ་ཐཱ་ག་ཏ་བཛྲ་ཡོ་གི་ནཱི་ས་པཱ་རི་ཝཱ་ར། སྔོན་དུ་འགྲོ་བས་ཉེར་སྤྱོད་རོལ་མོ་དང་བཅས་ཕྱི་མཆོད།
མཚན་སྔགས་ལ་འབྲུ་གསུམ་བཏགས་པས་ནང་མཆོད་ཕུལ། དཔལ་ལྡན་རྡོ་རྗེ་མཁའ་འགྲོ་མ། ། སོགས་ཤླཽ་ཀ་གཅིག་གིས་བསྟོད། གོང་བཞིན་དགང་གཟར་བླུགས་བཟུང་ལ། ཨོཾ་ཨགྣེ་སྭཱ་ཧཱ། ཞེས་དང༌། ཨོཾ་བཛྲ་ཡོ་གི་ནཱི་ཨཱ་དཱི་པྱ་དཱི་པྱ་དཱི་ཤུདྡྷེ་མ་ཧཱ་ཤྲཱེ་ཡེ་ཧ་བྱ་ཀ་བྱ་བ་ཧ་ན་ཡ། དཔལ་ལྡན་བླ་མ་དམ་པའམ་དམིགས་ཡུལ་སོགས་གོང་བཞིན་གྱི་སྤེལ་ཚིག་སྦྱར་བས་བྱོན་ཟན་ལན་གསུམ་ཕུལ་ལ། ཛཿཧཱུྃ་བཾ་ཧོཿ ཞེས་མདུན་བསྐྱེད་དང་གཉིས་སུ་མེད་པར་བསྟིམ།
འཁྱུད་རྒྱ་དང༌། གོ་ཆ། དབང་བསྐུར་བ་རྣམས་མདུན་བསྐྱེད་བཞིན་བྱ། གོང་བཞིན་མཆོད་བསྟོད་བྱས་བསྲེག་རྫས་འབུལ་བ་ནི། ཞིང་གཤེགས་པ་དང་གཉིས་སུ་མེད་པའི་རྡོ་རྗེ་རྣལ་འབྱོར་མ་ལ་འབུལ་བར་བསམ་ལ། ཨོཾ་བཛྲ་ཡོ་གི་ནཱི་ཨོཾ་བཛྲཱ་ཛྭཱ་ལ་ཛྭཱ་ལ་བྷོ་དྷི་བྲཱྀཀྵ། སོགས་གོང་བཞིན་བརྒྱ་རྩ་ལ་སོགས་པ་ཕུལ་བའི་མཐར་སྤེལ་ཚིག་སྦྱར། རྗེས་གཞན་ལའང་དེ་བཞིན་དུ་ཤེས་པར་བྱས་ལ་ཕུལ་བའི་མཐར་གོང་བཞིན་སྦྱིན་སྲེག་ཕུལ། མཆོད་པ་ཁ་གསོ་ལ། ཚེས་བཅུའི་སྐབས་བཞིན་མཆོད་པ་བྱིན་གྱིས་བརླབས།
སྟོང་གསུམ་མ་དང༌། རིག་མ་བཅུ་དྲུག རྒྱལ་སྲིད་སྣ་བདུན། འདོད་ཡོན་ལྔ་རྣམས་ཀྱི་ཕྱི་མཆོད་དང༌། བདུད་རྩི་བྱིན་རླབས་སྔོན་འགྲོའི་ནང་མཆོད་འབུལ་བ་རྣམས་རྒྱས་པ་བཞིན། ཁ་སྦྱོར་ཡན་ལག་བདུན་ལྡན་གྱི་བསྟོད་པ་སོགས་གང་ཤེས། ལམ་རིམ་སྨོན་ལམ། གཏོར་བསྔོ། བསྐང་བ་བསྟོད་པ་སོགས་སྐབས་སྦྱར་སོ་སོའི་ཕྱག་ལེན་བཞིན་བྱས་ལ། ཡིག་བརྒྱ་ལན་གསུམ།
མ་འབྱོར་པ་དང༌། སོགས་ཀྱིས་བཟོད་གསོལ། ཐབ་ནང་གི་ལྷ་ལ། ཨོཾ་ཁྱེད་ཀྱིས་སེམས་ཅན། སོགས་ཤླཽ་ཀ་གཅིག་གི་རྗེས་སུ། ཨོཾ་ཨཱཿཧཱུྃ་བཛྲ་མུཿ ཡེ་ཤེས་པ་གཤེགས། དམ་ཚིག་པ་རང་ལ་གཉིས་སུ་མེད་པར་ཐིམ། ཞེས་བརྗོད་ཅིང་གཡོན་པའི་མཐེབ་སྲིན་གྱིས་ཐལ་བ་ཅུང་ཟད་བླང་ལ་དཔྲལ་མགྲིན་སྙིང་ག་རྣམས་སུ་ཐིག་ལེ་བྱ་བ་ནི། འདས་པའི་མེ་ལྷ་ལ་བྱ་བའོ། །
འཇིག་རྟེན་པའི་མེ་ལྷ་ལྷག་མས་མཆོད་པ་ནི། མར་དགང་བླུགས་གང་ཐབ་ནང་དུ་བླུག་ལ། ཨོཾ་ཛྭཱ་ལ་རཾ། མེ་ལྷ་ཞལ་གཅིག་ཕྱག་བཞི་པའི་སྐུར་གྱུར། ཞེས་བརྗོད་ལ་ཡམ་ཤིང་ནས་འབྲུ་སྣ་ཚོགས་ཀྱི་བར་གྱི་སྲེག་རྫས་རྣམས་གོང་ལྟར་སྤེལ་ཚིག་དང་བཅས་པས་ཕུལ་བའི་མཐར་སྔར་བཞིན་མཆོད་བསྟོད་བྱ། གཏོར་མ་སུམྦྷས་བསང༌། སྭ་བྷཱ་ཝས་སྦྱངས། ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་ཕྱག་རྒྱ་དང་བཅས་པས་བྱིན་གྱིས་བརླབས། ཨོཾ་ཨགྣ་ཡེ་ན་མཿསརྦ་ཏ་ཐཱ་ག་ཏེ་བྷྱོ།
སོགས་མཚན་སྔགས་ཀྱི་མཐར་ནམ་མཁའ་མཛོད་ཀྱི་ཕྱག་རྒྱས་སྔགས་ལན་གསུམ་འབུལ། གོང་བཞིན་མཆོད་བསྟོད་བྱ། སྤྲོ་ན། ཚངས་པ་འཇིག་རྟེན་མགོན་གྱི་སྲས། ། སོགས་གཞན་ནས་འབྱུང་བའི་བསྟོད་པ་རྒྱས་པས་ཀྱང་བསྟོད། ཨོཾ་ཨགྣ་ཡེ་བཛྲ་མུཿ ཡེ་ཤེས་པ་གཤེགས། དམ་ཚིག་པ་རང་ལ་ཐིམ། སླར་ཡང་ཡིག་བརྒྱ་ལན་གསུམ། མ་འབྱོར་པ་སོགས་ཀྱིས་བཟོད་གསོལ།
རྟེན་ཡོད་པ་རྣམས་ལ་བརྟན་བཞུགས། མེད་པ་ལ་གཤེགས་གསོལ་བྱས་ལ་གོ་ཆ་དང་ཚམས་རྔམ་སྔགས་ཀྱི་སྲུང་བ། དག་པ་དྲན་པ་བསྔོ་སྨོན་བཀྲ་ཤིས་རྣམས་ཆོ་ག་བཞིན་བྱ་བ་ནི་རོ་མཆོད་གནས་ལྟར་སྦྱོང་བའོ། ། ཡང་སྦྱིན་བདག་ལྟར་སྦྱོང་བ་ནི། དེའི་ཚུལ་ཕལ་ཆེར་ནི་སྔ་མ་དང་འདྲ་བ་ལ། མི་འདྲ་བའི་ཁྱད་པར་རོ་ལྷར་མི་བསྐྱེད་པ་དཀྱིལ་འཁོར་གྱི་གཙོ་བོ་རང་གི་རྩ་བའི་བླ་མ་དང་ཐ་མི་དད་པ་ལ་རོ་དེ་ཉིད་སྲེག་རྫས་སུ་འབུལ་བ་ཡིན་པས། འདས་པའི་མེ་ལྷ་མཆོད་པའི་སྲེག་རྫས་རྣམས་རྫོགས་མཚམས། དེའི་ཕུང་པོ་ཡོངས་སུ་རྫོགས་པར་མཆོད་རྫས་སུ་དམིགས་ནས་ཐལ་མོ་སྦྱར་ལ། དམིགས་ཡུལ་འདི་ཞེས་བྱ་བའི་ཁྲག་ནི་མཆོད་ཡོན་དུ་འབུལ་བར་བགྱིའོ། ། དྲི་ཆུ་ནི་ཞབས་བསིལ་དུ་འབུལ་བར་བགྱིའོ། །
ནང་ཁྲོལ་དང་དབང་པོ་རྣམས་ནི་མེ་ཏོག་ཏུ་འབུལ་བར་བགྱིའོ། ། དྲི་ཆེན་ནི་བདུག་སྤོས་སུ་འབུལ་བར་བགྱིའོ། ། ཚིལ་ཆེན་ནི་སྣང་གསལ་དུ་འབུལ་བར་བགྱིའོ། ། ཀླད་པ་དང་རྒྱུས་པ་རྣམས་ནི་བྱུགས་པས་འབུལ་བར་བགྱིའོ། ། ཤ་དང་རྐང་མར་ནི་ཞལ་ཟས་སུ་འབུལ་བར་བགྱིའོ། ། རྐང་དང་རུས་པ་ནི་གླིང་བུ་དང་རྒྱན་དུ་འབུལ་བར་བགྱིའོ། ། པགས་པ་ནི་བྱང་ཆུབ་གྱི་ཡན་ལག་བདུན་ཏེ་བླ་རེ་རུ་འབུལ་བར་བགྱིའོ། ། རུས་པ་གཞན་རྣམས་ནི་བདེན་པ་བཞི་སྟེ་བུད་ཤིང་དུ་འབུལ་བར་བགྱིའོ། ། མགོ་དང༌། ཀླད་པ་དང༌།
སྙིང་དང༌། གློ་བ་དང༌། རྒྱུ་མ་དང༌། མཆིན་པ་དང༌། མཚེར་པ་དང༌། མཁྲིས་པ་དང༌། དྲི་ཆུ་དང༌། ལྒང་པ་དང༌། གཡས་གཡོན་གྱི་མཁལ་མ་དང༌། རྩ་དང༌།
ཆུ་རྒྱུས་དང༌། ཞག་དང༌། གྲོད་པ་དང༌། མཉེ་མ་དང༌། ཤ་དང༌། ཁྲག་དང༌། ཁུ་བ་དང༌། རྐང་མར་དང༌། ཚིལ་བུ་རྣམས་ནི་སྲེག་རྫས་སུ་འབུལ་བར་བགྱིའོ། ། སྐྲ་དང་སེན་མོ་དང་བ་སྤུ་ལ་སོགས་པ་ནི་གཞལ་ཡས་ཁང་གི་རྒྱན་དང་སྤྱན་གཟིགས་སུ་འབུལ་བར་བགྱིའོ། །
ཞེས་ཕུལ་བའི་རྗེས་སུ་ལྷོ་སྒོའི་སྐབས་ལྟར་ལམ་སྦྱངས་བསྟན་བྱས་ལ། འདས་པའི་མེ་ལྷ་ལ་གོང་གི་སྦྱིན་སྲེག་འབུལ་བ་ནས་བཀྲ་ཤིས་བར་གོང་བཞིན་བྱའོ། ། ཆོ་ག་གཉིས་ཀ་ལའང་མེ་ཤི་བ་དང༌། རང་ཉིད་ཐབ་ཀྱི་དྲུང་དུ་ཕྱིན་ནས་རྡོ་རྗེ་བསྡུ་བའི་ཕྱག་རྒྱ་སེ་གོལ་གྱི་སྒྲ་དང༌། ཨོཾ་བཛྲ་ས་མཱ་ཛཿ ཞེས་ཡང་ཡང་དང༌། སུམྦྷ་དང་ཡིག་བརྒྱ་བཟླས་བཞིན་པས་རུས་པ་རྣམས་བསྡུ་བ་སྟེ། དེ་དག་ནི་རོ་བསྲེགས་ཏེ་སྡིག་པ་སྦྱངས་པའོ། ། གསུམ་པ་མཆོད་རྟེན་བྱས་ཏེ་སྡིག་པ་སྦྱོང་བ་ནི། ཐོག་མར་བདག་གི་རྣལ་འབྱོར་དང༌།
ལས་བུམ་སྒྲུབ་པ་གོང་བཞིན་བྱས་པའི་ཆུས་ལས་བུམ་གྱི་སྔགས་དང་ཡིག་བརྒྱ་བརྗོད་པས་རུས་བུ་ལེགས་པར་བཀྲུས་ལ་ཞིབ་པར་བཏགས་ཏེ་འཇིམ་པ་དང་སྦྱར་བའི་གོང་བུ་དེ་ཉིད་སྣོད་དུ་བཞག་པའི་མདུན་ཆུ་གཉིས་སྔོན་འགྲོའི་ཉེར་སྤྱོད་བཤམས་ལ། སུམྦྷས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་སྐད་ཅིག་གིས་སངས་རྒྱས་རྡོ་རྗེ་ཆོས་ཞེས་སོགས་ལྷོ་སྒོ་བཞིན་བསྐྱེད་ལ། བསྟོད་པའི་རྗེས་སུ། དེ་འོད་དུ་ཞུ་བ་ལས་བྱུང་བའི་རིན་པོ་ཆེའི་ཕུང་པོར་གྱུར། དེ་ནས་རང་གི་ལག་པ་གཡོན་པའི་མཐེབ་ཆུང་མཐེབ་མོས་མནན། ལྷག་མ་གསུམ་བརྐྱང་ལ་གན་རྐྱལ་དུ་གནས་པའི་ཁར་འཇིམ་པ་བཞག གཡས་དེ་ལྟ་བུའི་ཕྱག་རྒྱས། ཁ་སྦུབ་ཏུ་བཀབ་ལ་རྣམ་སྣང་འོད་ཀྱི་རྒྱལ་པོའི་སྔགས་སམ།
ཡང་ན། ཨོཾ་གསུམ་མ་གང་མང་བཟླས་པས་བྱིན་གྱིས་རླབས། དེ་ནས། ཨོཾ་ཨཱཿབྷྲཱུྃ་ཨཱཾ་ཛྲཱིཾ་ཁཱཾ་ཧཱུྃ་ཧཱུྃ་ཕཊ། ཞེས་བརྗོད་ཅིང་འཇིམ་པ་བླངས། འབི་འབི་བྱ་ཞིང་སྣུམ་བྱུགས་པ། རྒྱར་གཞུག་པ། དབྱུང་བ་ཐམས་ཅད་ལ་སྔགས་དེ་ཉིད་དང༌། རུས་པ་ལ་རྟེན་འབྲེལ་སྙིང་པོ་དང༌། སུམྦྷ་བརྗོད་དེ་ལེགས་པར་བཏབ་ནས་ཤོག་བུ་སོགས་ལ་རྟེན་འབྲེལ་སྙིང་པོ་སོགས་གཟུང་སྔགས་བཟང་པོ་གང་ཤོང་བྲིས་ལ་གུར་གུམ་གྱིས་བྱུག་ནས་ལེགས་པར་དྲིལ།
ན་བཟའ་དང་བཅས་པས་བཞུགས་སུ་གསོལ། ཞབས་སྡོམ་ལེགས་པར་བྱས་ནས་སྟེགས་ཀྱི་སྟེང་དུ་བཞག་ནས། སུམྦྷས་བསང༌། སྭ་བྷཱ་ཝས་སྦྱངས། རྣམ་སྣང་ཧེ་རུ་ཀར་བསྐྱེད། ཡེ་ཤེས་པ་སྤྱན་དྲངས་བསྟིམ། དབང་བསྐུར་རིགས་བདག་གིས་དབུ་བརྒྱན། པཉྩ་ཀུ་ལ་སོགས་མཚན་སྔགས་ལ་ཆུ་གཉིས་ཉེར་མཆོད་སྦྱར་བས་མཆོད། ཆོས་སྐུ་ནམ་མཁའ་སོགས་ཀྱིས་བསྟོད། ཀུན་མཁྱེན་ཡེ་ཤེས།
སོགས་སྤྱན་དབྱེ་བརྟན་བཞུགས་བཀྲ་ཤིས་མངའ་གསོལ་རྣམས་བྱ་བ་ནི་རབ་གནས་བསྡུས་པའི་ལུགས་ཡིན་ལ། རྒྱས་པར་ཤེས་པ་རྣམས་ཀྱིས་ནི་དེའི་ཆོ་ག་བཞིན་དུ་བྱའོ། ། གོང་དུ་བཀོད་པའི་སཱཙྪ་བཏབ་གྲུབ་ནས་བདག་བསྐྱེད་ཀྱི་རྗེས་ཀྱི་བྱ་བ་རྣམས་གཞུང་བཞིན་བཏང་ཟིན་པ་དང་རབ་གནས་ལ་འཇུག་གོ ། དེ་དག་གིས་མཆོད་རྟེན་བྱས་ཏེ་སྡིག་པ་སྦྱང་ཚུལ་བསྟན་ཟིན་ཏོ། ། འདིར་སྨྲས་པ། དེ་ལྟར་རྡོ་རྗེ་བཙུན་མོའི་རྣལ་འབྱོར་ལ། ། བརྟེན་པའི་དུས་མཐའི་ཆོ་ག་བྱ་ཚུལ་འདི། ། ཚིག་ཉུང་དོན་མང་འཇུག་པ་བདེ་བའི་ཕྱིར། ། རང་གཞན་དོན་གཉིས་ལྷུན་གྱིས་གྲུབ་བྱེད་ཡིན། ། འདི་སྦྱར་དགེ་བས་བདག་ཅག་དཔོན་སློབ་ཀྱིས། །
དུས་གསུམ་བསགས་པའི་སྡིག་ཀུན་བྱང་གྱུར་ནས། ། ཚེ་འདིར་མཁའ་སྤྱོད་རྡོ་རྗེ་བཙུན་མོ་ཡི། ། གོ་འཕང་འགྲུབ་ནས་བསྟན་པ་རྒྱས་བྱེད་ཤོག ། ཅེས་རྗེ་བཙུན་རྡོ་རྗེ་རྣལ་འབྱོར་མའི་སྒོ་ནས་དུས་མཐའ་མའི་ཆོ་ག་བྱ་ཚུལ་འཁོར་འདས་དགེ་ལེགས་འབར་བའི་འོད་ཅན་ཅེས་བྱ་བ་འདི་ནི་རྗེ་བཙུན་ས་སྐྱ་པ་ཡབ་སྲས་རྣམས་དང༌། རྗེ་བླ་མ་ཐར་རྩེ་གྲུབ་པའི་དབང་ཕྱུག་གནས་གསར་རྡོ་རྗེ་འཆང་སོགས་ཡོངས་འཛིན་དམ་པ་དུ་མའི་ཞབས་རྡུལ་སྤྱི་བོས་ལེན་པ་སྙོམས་ལས་མཁན་ས་སྐྱ་པ་ཀུན་དགའ་བློ་གྲོས་ཀྱིས་ཨ་ཎི་ཀུན་དགའ་བསྟན་པའི་ཉི་མ་ཞིང་གཞན་དུ་གཤེགས་སྐབས་པུར་སྦྱོང་དུས་མཆོད་དང་བསྟུན་རང་གཞན་ལ་ཕན་པའི་བསམ་པས་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བསོད་ནམས་ཀྱིས་མཛད་པའི་ཀྱེ་རྡོར་དུས་མཐའི་ཆོ་ག་དོན་གཉིས་ལྷུན་གྲུབ་དང༌། མཁའ་སྤྱོད་མའི་ཞི་བའི་སྦྱིན་སྲེག མཁའ་སྤྱོད་བགྲོད་པའི་གསང་ལམ། རྨོར་ཆེན་ཆོས་ཀྱི་རྒྱལ་པོས་མཛད་པའི་མཁའ་སྤྱོད་མའི་གཤིན་པོ་རྗེས་འཛིན་ཐར་ལམ་འདྲེན་པའི་ལྕགས་ཀྱུ་རྣམས་ལ་བརྟེན་ནས་རང་བཟོའི་དྲི་མ་དང་བྲལ་བར་དཔལ་ས་སྐྱའི་གནས་མཆོག་དམ་པར་སྦྱར་བ་འདི་ལ་གལ་སྲིད་ནོར་འཁྲུལ་མཆིས་ན་ཆོས་ཀྱི་སྤྱན་ལྡན་རྣམས་ཀྱི་སྤྱན་སྔར་མཐོལ་ཞིང་བཤགས་པས་ཞུས་དག་པ་མཛད་དུ་གསོལ། ། ཤུ་བྷཾ་མསྟུ་སརྦ་ཛཱ་ག་ཏཱཾ།། ༈ །རྗེ་བཙུན་རྡོ་རྗེ་རྣལ་འབྱོར་མའི་ས་ཆོག་ཉུང་དུ་བཞུགས་སོ།།
༈ །སྭ་སྟི། མཁའ་སྤྱོད་མའི་ས་ཆོག་ནི། མཆོད་རྟེན་གང་དུ་བྱ་བའི་ས་ཕྱོགས་ཕྱགས་དར་བྱས་པའི་དབུས་སུ། མཉྫི་དང་མཎྜལ་གྱི་ཁར་ས་ལྷའི་ཚོམ་བུ། དེའི་མཐར་ཤར་ལྷོར་མཚམས་འཛིན་གྱི་མེ་ཏོག ཤར་ནས་བཟུང་སྟེ་ཆུ་གཉིས་སྔོན་འགྲོའི་ཉེར་སྤྱོད་གཡོན་སྐོར་དུ་གྲུ་བཞིར་བཤམས། ཤར་དུ་ས་ལྷ་དང་ཕྱོགས་སྐྱོང་ལ་ཟླུམ་གཏོར་གཉིས། གཞན་ཡང་རྡོར་དྲིལ་ནང་མཆོད་སྤོས་ཡུངས་ཀར་སོགས་འདུས་བྱས། མདུན་གྱི་ནམ་མཁར་སེངྒེས་བཏེགས་པའི་རིན་པོ་ཆེའི་ཁྲི་ཞེས་པ་ནས། ཧྲིཾ་ཧྲིཾ་ཧཱུྃ་ཧཱུྃ་ཕཊ་ཕཊ་ཀྱི་བར་བདག་བསྐྱེད་རྫོགས་པར་བསྒོམ།
དེ་ནས་ལག་པ་གཡས་པའི་སྲིན་ལག་ས་ལ་རེག་ལ། རང་གི་སྲིན་ལག་གཡས་པའི་རྩ་བར་ཧྃ་ཡིག་འབར་བ། ཧྃ་ཧྃ་ཧྃ། ཞེས་བརྗོད་པས། ས་གཡོས་པའི་རྐྱེན་གྱིས་ཚོམ་བུའི་སྟེང་དུ་སའི་ལྷ་མོ་སྐུ་མདོག་སེར་མོ་ཞི་བའི་ཉམས་ཅན་རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ། ཕྱག་གཉིས་ཀྱིས་གསེར་གྱི་བུམ་པ་བདུད་རྩིས་གང་བ་ཐུགས་ཀར་བསྣམས་པ་རིག་པ་འཛིན་པ་བདག་གིས་ལས་ཅི་བགྱི་བཀའ་སྩལ་དུ་གསོལ། ཞེས་སྨྲ་བར་གྱུར། མཆོད་པ་ནི། སུམྦྷས་བསངས། སྭ་བྷཱ་ཝས་སྦྱངས།
སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན་ནས། རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་ཁམས་ཐམས་ཅད་གང་བར་གྱུར། ཨོཾ་ཨརྒྷཾ་ནས། ཤབྡའི་བར། ཨོཾ་པྲི་ཐི་ཝི་དེ་ཝི་གྲྀཧྞ་དཾ། ཨརྒྷཾ་པྲ་ཏཱིཙྪ་སྭཱ་ཧཱ། དེ་བཞིན་དུ། ཨརྒྷཾ་གྱི་གནས་སུ། པཱ་དྱཾ་པྲ་ཏཱིཙྪ་སྭཱ་ཧཱ། དེ་ནས།
ཨོཾ་བཛྲ་པུཥྤེ་ཨཱཿཧཱུྃ་ནས། ཤབྡ་ཨཱཿཧཱུྃ་གི་མཐར་རོལ་ཆེན། གཏོར་མ་ཆུ་གཙང་གིས་སྦྱང་ལ། ཨོཾ་ཨཱཿཧཱུྃ། གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར། གང་བའི་ཕྱག་རྒྱ་བཅས། ཨོཾ་པྲི་ཐི་ཝི་དེ་ཝི་ན་མཿསརྦ་ཏ་ཐཱ་ག་ཏ་བྷྱོ་སོགས་ལན་གསུམ་གྱིས་ཕུལ། རྡོར་དྲིལ་སྤོས་འཛིན་པས། སྐྱོབ་པ་སངས་རྒྱས་ཐམས་ཅད་ཀྱི། ། སྤྱོད་པའི་ཚུལ་དང་ཁྱད་པར་གྱི། །
ས་དང་ཕ་རོལ་ཕྱིན་པ་ལ། ། ལྷ་མོ་ཁྱོད་ནི་དཔང་དུ་གྱུར། ། ཤཱཀྱ་སེངྒེ་སྐྱོབ་པ་ཡིས། ། ཇི་ལྟར་བདུད་ཀྱི་སྡེ་བཅོམ་པ། ། དེ་བཞིན་བདག་གིས་བདུད་སྡེ་ལས། ། རྒྱལ་བར་བྱས་ཏེ་ཐུགས་རྟེན་བཞེངས། ། ལན་གསུམ་གྱི་མཐར། དཔལ་ལྡན་བླ་མ་དམ་པ་རྣམས་ཀྱི་ཐུགས་དགོངས་རྫོགས་པ་དང་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་བྱ་བའི་ཕྱིར། བདེ་བར་གཤེགས་པའི་ཐུགས་རྟེན་བཞེངས་པར་འཚལ་ནས་ཕྱོགས་འདི་བདག་ལ་སྩལ་ཞིང་ལས་ཀྱི་དངོས་གྲུབ་ཀྱང་སྩལ་དུ་གསོལ། རིག་པ་འཛིན་པ་ཁྱོད་མཆོད་རྟེན་གྱི་ལས་ཅི་བདེ་བར་གྱིས་ཤིག
མཚན་སྔགས་སྔོན་དུ་འགྲོ་བའི། མཆོད་ཡོན་དང་ཞབས་བསིལ་ཕུལ། ལག་པ་རྡོ་རྗེ་དང་བཅས་པ་ས་ལ་རེག་ནས། བཛྲ་མུཿ སའི་ལྷ་མོ་ས་དེ་ཉིད་དུ་ཐིམ་པར་གྱུར། ཕྱོགས་སྐྱོང་གི་གཏོར་མ་ཆབ་ཀྱིས་བྲན་ལ། སུམྦྷས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་བྷྲཱུྃ་ལས་བྱུང་བའི་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་སོགས། ཨོཾ་ཨཱཿཧཱུྃ།
ལན་གསུམ་གྱིས་བྱིན་གྱིས་བརླབས། འདོད་རྒྱལ་གྱི་ཕྱག་རྒྱ་དང་བཅས། ཨོཾ་ད་ཤ་དིཀ་ལོ་ཀ་པཱ་ལ་ས་པ་རི་ཝཱ་ར་ཨཱཀརྵ་ཡ་ཛཿ ཨོ་ད་ཤ་དིཀ་ལོ་ཀ་པཱ་ལ་ས་པ་རི་ཝཱ་ར་ཨ་ཀཱ་རོ་བཏགས་པ་ལན་གསུམ་གྱིས་ཕུལ། རྡོར་དྲིལ་འཛིན་པས། ཕྱོགས་སྐྱོང་བ་ཆེན་པོ་ཁྱེད་རྣམས་ཀྱིས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ་སའི་ཕྱོགས་འདི་བདག་ལ་གནང་ཞིང་ལས་ཀྱི་དངོས་གྲུབ་ཀྱང་སྩལ་དུ་གསོལ། ཡང་གཡས་མཆོག་སྦྱིན། གཡོན་སྙིང་གར་སྡིག་མཛུབ་བཅས། ཨོཾ་སརྦ་བིགྷྣན་ན་མཿསརྦ་ཏ་ཐཱ་ག་ཏ་བྷྱོ་སོགས་ལན་བདུན་གྱིས་བགེགས་ལ་སྟེར་བའི་གཏོར་མ་ནི་ཕྱོགས་སྐྱོང་གི་དེ་ཉིད་དོ། ། གཡས་རྡོ་རྗེ་དང་བཅས་པའི་སྡིགས་མཛུབ་གཡོན་དྲིལ་གསིལ་གདངས་དང་བཅས་པའི།
ས་ཕྱོགས་འདིར་ནི་བདག་ཅག་རྣམས། ། བདེ་བར་གཤེགས་པའི་ཐུགས་ཀྱི་རྟེན། ། བཞེངས་ཀྱིས་འདི་ལ་གནས་པའི་བགེགས། ། འདི་ན་མ་འདུག་འགྲོ་བར་གྱིས། ། ལན་གསུམ་གྱི་མཐར། གང་དག་ནག་པོའི་ཕྱོགས་ལ་མངོན་པར་དགའ་བའི་བགེགས་དང་ལོག་པར་འདྲེན་པ་ཐམས་ཅད་མཆོད་སྦྱིན་གྱི་གཏོར་མ་རྒྱ་ཆེན་པོ་འདིས་ཚིམ་པར་གྱིས་ལ་སའི་ཕྱོགས་འདིར་མ་གནས་པར་གཞན་དུ་སོངས་ཤིག ཡུངས་ཀར་གྱིས་བྲབ་ཅིང་གུ་གུལ་གྱིས་བདུག དེ་ནས་མཆོད་གཏོར་ཐམས་ཅད་བསྡུས། དེའི་ཤུལ་དུ་ལག་པ་གཉིས་ཁ་སྦུབ་ཏུ་རེག་ལ། ཨོཾ་བྷུ་ཁམ་ཨོཾ་ཧ་ན་ཧ་ན་ཀྲོ་དྷ་ཧཱུྃ་ཕཊ་སྭཱ་ཧཱ།
ལན་ཉེར་གཅིག་ལ་སོགས་པ་ཇི་ལྟར་རིགས་པ་བཟླས་ལ། རང་གནས་སུ་འདུག་ནས། ས་ཕྱོགས་འདིར་པྃ་ལས་པདྨ་དང༌། རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ཤར་སྔོ། བྱང་ལྗང༌། ནུབ་དམར། ལྷོ་སེར། ལྟེ་བ་མཐིང་ནག་ལ་ཧཱུྃ་གིས་མཚན་པ། ཧཱུྃ་ལས་འོད་ཟེར་ཕྱོགས་བཅུར་འཕྲོས་པས་འོག་རྡོ་རྗེའི་ས་གཞི། ཁོར་ཡུག་རྡོ་རྗེའི་རྭ་བ་དང་དྲྭ་བ།
སྟེང་རྡོ་རྗེའི་གུར་དང་བླ་རེ། ཕྱི་རོལ་ཀུན་ཏུ་མདའི་དྲྭ་བ་དང་ཡེ་ཤེས་ཀྱི་མེ་འབར་བའི་སྲུང་བའི་འཁོར་ལོར་གྱུར། ཨོཾ་མེ་དཱི་ནི་བཛྲཱི་བྷ་ཝ་བན་དྷ་ཧཱུྃ་ལྃ་ཧཱུྃ། ཨོཾ་བཛྲ་པྲ་ཀ་ར་ཧཱུྃ་བྃ་ཧཱུྃ། ཨོཾ་བཛྲ་པཉྩ་ར་ཧཱུྃ་ཡྃ་ཧཱུྃ། ཨོཾ་ཝི་ཏ་ན་ཧཱུྃ་ཁྃ་ཧཱུྃ། ཨོཾ་བཛྲ་ས་ར་ཛཱ་ལ་ཏྲྃ་སྃ་ཏྲྃ། ཨོཾ་བཛྲ་ཛྭ་ལ་ཨ་ན་ལ་ག་ཧཱུྃ་རྃ་ཧཱུྃ། དེ་རྣམས་ལན་གསུམ་གསུམ་བརྗོད། དེ་ནས་ཡིག་བརྒྱ་ལན་གསུམ་བརྗོད།
རང་གི་གནས་རྣམས་སུ་ཟླ་བའི་དཀྱིལ་འཁོར་རེ་རེའི་སོགས་མཇུག་ཆོག་དཀྱུས་བཞིན་ནོ། ། རྡོ་རྗེ་རྣལ་འབྱོར་མའི་ས་ཆོག་ཉུང་ངུ་འདི་ནི་ཨ་ཎི་དྲུང་རྡོ་རྗེ་བཙུན་མོ་ཀུན་དགའ་བསྟན་པའི་ཉི་མའི་དགོངས་རྫོགས་ཕྱི་རྟེན་ཁང་བུ་བརྩེགས་པ་གཡུ་མཁར་མའི་ཉེ་སྐོར་དུ་བཞེངས་སྐབས་ས་སྐྱ་པ་ཀུན་བློས་སྦྱར་བ་འདི་ལ་སྦྱིན་སྲེག་སོགས་ཀྱི་ཆོ་ག་བྱེད་ཚེ་ཚིག་རྣམས་བློ་གྲོས་གོ་ཡངས་ཀྱིས་ཤེས་པར་བྱའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
