ས་སྐྱའི་མཁའ་སྤྱོད་བེའུ་བུམ།
པོད ༥
ནཱ་རོ་མཁའ་སྤྱོད་ཀྱི་ཚོགས་མཆོད་འཕགས་པ་རིན་པོ་ཆེས་མཛད་པ།
༼ཨོཾ༽ ༄༅། །ཨེདྷི། ནཱ་རོ་མཁའ་སྤྱོད་ཀྱི་ཚོགས་མཆོད་འཕགས་པ་རིན་པོ་ཆེས་མཛད་པ་བཞུགས་སོ།། ༈ །དཔལ་རྡོ་རྗེ་རྣལ་འབྱོར་མའི་ཚོགས་ཀྱི་འཁོར་ལོའི་ཆོ་ག བླ་མ་དང་དཔལ་རྡོ་རྗེ་རྣལ་འབྱོར་མ་ལ་ཕྱག་འཚལ་ལོ། ། རྒྱལ་བ་ཀུན་གྱི་ཡེ་ཤེས་ཀྱི། ། སྒྱུ་མའི་རྣམ་འཕྲུལ་ལས་བྱུང་བ། ། མཁའ་སྤྱོད་མ་དཔལ་ལ་བཏུད་དེ། ། དེ་མཉེས་བྱེད་པའི་ཆོ་ག་བཤད། ། དམ་ཚིག་དང་ལྡན་པ་འདིར་ཞུགས་ཤིང༌།
རྣལ་འབྱོར་ལ་གནས་པའི་གང་ཟག་གིས། ཁྱད་པར་དུ་འཕགས་པའི་དུས་ཀྱི་ཚེ། དབེན་ཞིང་ཡིད་དུ་འོང་བའི་གནས་སུ། མཆོད་པ་དང་གཏོར་མ་གསུམ་དང༌། ཡོ་བྱད་རྣམས་བསགས་ནས། དམར་གཏོར་གཅིག ཨོཾ་ཨཱཿཧཱུྃ་གི་བདུད་རྩིར་བྱིན་གྱིས་རླབས་ལ། ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཥེ་བྷྱ་སརྦ་ཐ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྲཱྀཧྣེ་དཾ་བ་ལིཾ་ཏ་སྭཱ་ཧཱ། ཞེས་ལན་གསུམ་བརྗོད་དེ་བགེགས་རྣམས་ལ་སྦྱིན་ནས། བགེགས་དང་འབྱུང་པོའི་ཚོགས་ཐམས་ཅད་མཆོད་སྦྱིན་གྱི་གཏོར་མ་རྒྱ་ཆེན་པོ་འདིས་ཚིམ་པར་གྱིས་ལ།
དེ་བཞིན་གཤེགས་པ་ལ་མཆོད་པའི་ལས་བརྩམས་པ་ལ། བར་དུ་གཅོད་པ་མ་བྱེད་པར་གཞན་དུ་དེངས་ཤིག ཅེས་པ་དང༌། སུམྦྷ་ནི་བརྗོད་ཅིང༌། རོལ་མོའི་སྒྲ་དང་བཅས་པས་བསྐྲད་དོ། ། དེ་ནས་ལས་ཀྱི་སློབ་མས་ཞུ་བ་ཕུལ་བ་དང༌། རང་སྐད་ཅིག་གིས་རྡོ་རྗེ་རྣལ་འབྱོར་མར་དམིགས་ནས། ལག་པ་གཡོན་པའི་སེ་གོལ་ཤར་ཕྱོགས་ནས་གཡོན་སྐོར་དང༌། ཤར་ལྷོ་ནས་མཚམས་གཡས་སྐོར་དུ་གདབ་ཅིང༌། སུམྦྷ་ནི་སྔགས་རྐང་པ་རེ་རེ་བརྗོད་པས་བགེགས་བསྐྲད་དོ། །
དེ་ནས་ནང་མཆོད་གཏོར་མ་ལྟར་བྱིན་གྱིས་བརླབས་ནས་ལག་པ་གཡོན་པའི་མཐེབ་སྲིན་གྱིས་གཡོན་སྐོར་དུ་ཆོས་འབྱུང་ཉིས་བརྩེགས་བྲི་ཞིང༌། འདིའི་ཨོཾ་གསུམ་མའི་སྔགས་བརྗོད་པས་ཡེ་ཤེས་ཀྱི་བདུད་རྩིའི་རྒྱ་མཚོར་བྱིན་གྱིས་རླབས། དེ་ནས་བྱིན་གྱིས་རླབས་པའི་བདུད་རྩི་དེས་ལག་པ་གཡས་གཡོན་ཕན་ཚུན་གཏོར་ཞིང་མཉེ་བ་དང༌། དཔྲལ་བ། མགྲིན་པ། སྙིང་ཁ་གསུམ་དུ་ཐིག་ལེ་བཀོད་པས་རང་གི་ལུས་དག་པར་བྱས་ནས། གནས་དང་ཕྱིའི་མཆོད་པ་རྣམས་ལ་གཏོར་ཏེ། ལྷ་རྫས་ལས་གྲུབ་པའི་གཞལ་ཡས་ཁང་དང༌། མཆོད་པ་རྒྱ་ཆེན་པོ་དྭངས་ཤིང་ཐོགས་པ་མེད་པ་དང་བཅས་པར་དམིགས་ནས། ཨོཾ་ཨཱཿཧཱུྃ།
ཞེས་བརྗོད། དེ་ནས་རྡོ་རྗེ་སེམས་དཔའི་རྣལ་འབྱོར་དང་ལྡན་པའི་ཡི་གེ་བརྒྱ་པ་བརྗོད་པས་སྡིག་པ་སྦྱངས་ནས། སྒྲུབ་ཐབས་ནས་འབྱུང་བ་བཞིན་མངོན་པར་རྟོགས་པ་བསྒོམ་སྟེ། བཟླས་པ་ཅི་རིགས་པ་བྱའོ། ། དེ་ནས་ཡང་ནང་མཆོད་ཀྱིས་མཆོད་རྫས་རྣམས་ལ་གཏོར་ཞིང༌། སུམྦྷ་ནིས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་ཨོཾ་ཨཱཿཧཱུྃ་ལས་མཆོད་ཡོན་ལ་སོགས་པ་ལྷ་རྫས་ལས་གྲུབ་པའི་མཆོད་པ་དཔག་ཏུ་མེད་པར་བསྐྱེད་ནས། སོ་སོའི་སྔགས་དང༌། ཨོཾ་ཨཱཿཧཱུྃ་གིས་བྱིན་གྱིས་རློབས།
དེ་ནས་མདུན་དུ་དམིགས་པའི་རྟེན་ཡོད་དམ། མེད་ཀྱང་རུང་སྟེ། སྐད་ཅིག་གིས་རྡོ་རྗེ་རྣལ་འབྱོར་མ་རང་གིས་བསྒོམ་པ་ལྟ་བུར་བསྐྱེད་ནས། དཔའ་མོའི་གོ་ཆ་དྲུག་བཀོད་དེ། ཡེ་ཤེས་པ་སྤྱན་དྲངས་ནས་བསྟིམ་པའི་བར་བདག་བསྐྱེད་ལྟར་བྱས་ནས། དེའི་མཐའ་མར་རྩ་བ་དང་བརྒྱུད་པར་བཅས་པའི་བླ་མ་རྣམས་དང༌། སངས་རྒྱས་དང་བྱང་ཆུབ་སེམས་དཔའ་དང་དཔའ་བོ་རྣལ་འབྱོར་མ་དང་ཆོས་སྐྱོང་བའི་སྲུང་མ་ཐམས་ཅད་ཀྱིས་གང་བར་བསྒོམས་ནས། དེ་རྣམས་ལ་མཆོད་པར་བསམ་ཞིང༌། སོ་སོའི་ཕྱག་རྒྱ་དང་བཅས་པས། ཨོཾ་སརྦ་ཏ་ཐཱ་ག་ཏ་བཛྲ་ཡོ་གི་ནི་ཞེས་ཀུན་ལ་སྦྱར་ལ་ཨརྒྷཾ་པྲ་ཏཱིཙྪ་ཡེ་སྭཱ་ཧཱ་ཡིས་མཆོད་ཡོན།
པཱ་དྱཾ་པྲ་ཏཱིཙྪ་ཡེ་སྭཱ་ཧཱ་ཡིས་ཞབས་བསིལ། བཛྲ་པུཥྤེ་ཨཱཿཧཱུྃ་གིས་མེ་ཏོག ཨོཾ་བཛྲ་དྷུ་པེ་ཨཱཿཧཱུྃ་གིས་བདུག་སྤོས། བཛྲ་ཨ་ལོ་ཀེ་ཨཱཿཧཱུྃ་གིས་མར་མེ། བཛྲ་གནྡྷེ་ཨཱཿཧཱུྃ་གིས་དྲི་ཆབ། བཛྲ་ནཻ་ཝི་དྱེ་ཨཱཿཧཱུྃ་གིས་ཞལ་ཟས། བཛྲ་ཤཱབྡ་ཨཱཿཧཱུྃ་གིས་རོལ་མོ་འབུལ། དེ་ནས་དངོས་སུ་འབྱོར་པ་དང་ཡིད་ཀྱིས་སྤྲུལ་པའི་འདོད་ཡོན་ལྔས་མཆོད་པར་བསམ་ཞིང༌། རཱུ་པ་ཀཱ་མ་གུ་ཎ་བཛྲ་པཱུ་ཛི་ཏེ་ཨཱཿཧཱུྃ་གིས་གཟུགས། ཤཱབྡ་ཀཱ་མ་གུ་ཎ་བཛྲ་པཱུ་ཛི་ཏེ་ཨཱཿཧཱུྃ་གིས་སྒྲ།
གནྡྷེ་ཀཱ་མ་གུ་ཎ་བཛྲ་པཱུ་ཛི་ཏེ་ཨཱཿཧཱུྃ་གིས་དྲི། རཱ་ས་ཀཱ་མ་གུ་ཎ་པཱུ་ཛི་ཏེ་ཨཱཿཧཱུྃ་གིས་རོ། སྤརྵེ་ཀཱ་མ་གུ་ན་བཛྲ་པཱུ་ཛི་ཏེ་ཨཱཿཧཱུྃ་གིས་རེག་བྱ་འབུལ་བར་བྱའོ། ། དེ་ནས་ནང་གི་མཆོད་པའི་ཐོག་མར་རྩ་བའི་བླ་མ་ལ་འབུལ། དེ་ནས་བླ་མ་བརྒྱུད་པ་རྣམས་ལ་འབུལ་ཏེ། རྡོ་རྗེ་འཆང༌། རྡོ་རྗེ་རྣལ་འབྱོར་མ། རྡོ་རྗེ་དྲིལ་བུ་པ། ཌཻཾ་གི་པ། ཨན་ཏར་པ།
ཏཻ་ལོ་པ། ནཱ་རོ་པ། ཕམ་ཐིང་པ། བླ་མ་མལ། བླ་མ་ས་སྐྱ་པ་ཆེན་པོ། སློབ་དཔོན་རིན་པོ་ཆེ། རྗེ་བཙུན་རིན་པོ་ཆེ། བླ་མ་ཆོས་ཀྱི་རྗེ་ཞེས་པའི་མཚན་རྣམས་ཀྱི་མཐར་ཨོཾ་ཨཱཿཧཱུྃ་ཞེས་བརྗོད་ཅིང་དབུལ། དེ་རྣམས་རྡོ་རྗེ་རྣལ་འབྱོར་མ་ལ་མཆོད་ནས། རང་གི་ལྕེ་རྩེ།
དཔྲལ་བ། མགྲིན་པ། སྙིང་ག་རྣམས་སུ་རེག་པས་རང་གི་ལུས་ཀྱི་ལྷ་ཐམས་ཅད་མཆོད་དེ། ཆོས་སྐྱོང་སྲུང་མ་དང༌། ཡུལ་ཉི་ཤུ་རྩ་བཞིའི་དཔའ་བོ་དང་རྣལ་འབྱོར་མ་དང༌། འགྲོ་བ་རིགས་དྲུག་གི་སེམས་ཅན་རྣམས་ལ་བྱིན་ནོ། ། དེ་ནས་རང་གི་ལྕེ་ལ་རེག་པས་བདག་བསྐྱེད་དང་མདུན་བསྐྱེད་ཀྱི་དཀྱིལ་འཁོར་གྱི་ལྷ་རྣམས་མཉེས་ནས། བཞད་པའི་དབྱངས་སྔགས་ཀྱི་སྒྲར་གྲགས་པར་བསམ་ཞིང༌། དེ་ཉིད་ཀྱི་སྔགས་ལན་གསུམ་བརྗོད་དོ། ། དེ་ནས་དཔྲལ་བར་ནམ་མཁའ་མཛོད་ཀྱི་ཕྱག་རྒྱ་བཅས་ནས།
ན་མོ་ཆོས་ཀྱི་དབྱིངས་ཀྱི་བྱིན་རླབས་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་རྗེ་རྣམ་པར་དག་པའི་བྱིན་རླབས་དང༌། སྔགས་དང་ཕྱག་རྒྱའི་མཐུ་དང༌། བདག་གི་མོས་པ་དང༌། ཏིང་ངེ་འཛིན་དང༌། སྨོན་ལམ་གྱི་དབང་གིས་འཇིག་རྟེན་གྱི་ཁམས་ན་བདག་པོས་ཡོངས་སུ་མ་བཟུང་བའི་མཆོད་པའི་བྱེ་བྲག་ཇི་སྙེད་ཡོད་པ་དང༌། གཞན་ཡང་བྱང་ཆུབ་སེམས་དཔའ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་གྱི་ཕུང་པོ་ལྟ་བུ་བསམ་གྱིས་མི་ཁྱབ་པ། བླ་མ་དང༌། རྡོ་རྗེ་རྣལ་འབྱོར་མ་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྤྱན་སྔར་འབྱུང་ཞིང་རྒྱས་པར་གྱུར་ཅིག
ཅེས་བརྗོད་ནས་སེ་གོལ་གདབ་བོ། ། ཡང་སྙིང་གར་ཕྱག་རྒྱ་བཅས་ལ། ཨོཾ་སརྦ་བིད་པུ་ར་པུ་ར། སུ་ར་སུ་ར། ཨ་ཝརྟ་ཡ་ཨ་ཝརྟ་ཡ་ཧོ། ནམཿས་མནྟ་བུདྡྷ་ནཾ་ཨ་བྷི་སྨ་ར་ཡེ། སྥ་ར་ན་ཨི་མཾ། ག་ག་ན་ཁཾ། དྷརྨཱ་དྷཱ་ཏུ། ཨ་ཀརྴ་ཡ།
ས་མནྟ་མཾ། སརྦ་ཏ་ཐཱ་ག་ཏ་ཨ་པ་རི་ཤྭ་དྷ་ཡེ། མཎྜ་ལ། མ་མ་པྲ་ནི་ཏེ། པུ་ཎྱ་ཛྙཱ་ན་ཝ་ལེ་ན། སརྦ་ཏ་ཐཱ་ག་ཏ། བ་ལེན་དྷ། བན་དྷ་སྭ་ས་ཐཱ་ན། བ་ལེན་ན་ཙ་ཡེ་སྭཱ་ཧཱ། ཞེས་བརྗོད་ནས།
བདག་པོས་མ་བཟུང་བ་དང་ཡིད་ལས་བྱུང་བའི་མཆོད་པས་མཆོད་པར་བྱའོ། ། དེ་ནས་དཔལ་ལྡན་རྡོ་རྗེ་མཁའ་འགྲོ་མ་ལ་སོགས་པས་བསྟོད་པར་བྱའོ། ། དེ་ནས་གཏོར་མ་སྦྱངས་སྒྲུབ་ཐབས་ལས་འབྱུང་བའི་ཆོ་གས་དང་པོ་རྡོ་རྗེ་རྣལ་འབྱོར་མ་དང༌། གཉིས་པ་ཆོས་སྐྱོང་དང༌། གསུམ་པ་མཁའ་འགྲོ་སྤྱི་གཏོར་གྱིས་འབུལ་བར་བྱའོ། ། དེ་ནས་ཚོགས་ཀྱི་ཡོ་བྱད་རྣམས་གཏོར་མ་ལྟར་བྱིན་གྱིས་རླབས་ནས། ཚོགས་ཀྱི་ཕུད་བླ་མ་དང་ལྷ་རྣམས་ལ་དབུལ་ཞིང༌། གཏོར་མ་ལའང་སོ་སོའི་སྔགས་བརྗོད་པས་ཕུལ་ནས། དམ་ཚིག་དྲངས་ལ་ཕུད་ནང་མཆོད་ཀྱི་སྐབས་ལྟར་ཕུལ་ནས། ལག་པའི་མཆོད་པ་བྱས་ལ།
ཁ་ཟས་ཀྱི་རྣལ་འབྱོར་དང་ལྡན་པས། གཡོན་གྱི་ཀུན་ཏུ་སྤྱོད་པའི་ཚུལ་གྱིས་ཞེན་པ་མེད་ཅིང༌། ཚིམ་པར་ལོངས་སྤྱོད། བར་སྐབས་སུ་ཕྱི་ནང་གི་ལྷ་མཆོད་པའི་བསམ་པས། གཡེང་བར་མི་འགྱུར་བའི་གླུ་དང་གར་དང་རོལ་མོའི་སྒྲས་མཆོད་པར་བྱའོ། ། དུས་ཐམས་ཅད་དུ་བདག་དང་སྣང་བ་ཐམས་ཅད་རྗེ་བཙུན་རྡོ་རྗེ་རྣལ་འབྱོར་མའི་སྐུ་དང༌། རང་གི་བརྗོད་པ་དང༌། ཕྱི་རོལ་དུ་གྲགས་པ་ཐམས་ཅད་རྣལ་འབྱོར་མའི་སྔགས་དང༌། སེམས་ཀྱི་བསམ་པ་ཐམས་ཅད་ཡེ་ཤེས་ཀྱི་ཆོ་འཕྲུལ་དུ་དམིགས་ལ། ཕྱི་ནང་གི་ཉམས་མྱོང་བདེ་བ་ཐམས་ཅད་ཀྱིས་རྡོ་རྗེ་རྣལ་འབྱོར་མ་ལ་མཆོད་པར་བསམ་ཞིང༌།
ཡང་ཡང་དུ་ལྷའི་རྣམ་པར་གསལ་བཏབ་པར་བྱའོ། ། དེ་ནས་ལོངས་སྤྱོད་པས་ཚིམ་པ་དང༌། ལྷག་མ་རྣམས་བསྡུས་པ་ལ་འབར་བའི་ཕྱག་རྒྱའི་ནང་ལ་ཆང་གི་ཁ་ཕྲུ་བཏབ་ལ། ཨོཾ་ཨཱཿཧཱུྃ་གིས་བདུད་རྩིའི་རྒྱ་མཚོར་བྱིན་གྱིས་རླབས་ལ། ཨོཾ་ཁ་ཁ། ཁཱ་ཧི་ཁཱ་ཧི། ཨུ་ཙིཥྛ་བ་ལིཾ་ཏ་བྷཀྵ་སི་སྭཱ་ཧཱ། ཞེས་གསུམ་གྱིས་བྱིན་ནས་རྡོ་རྗེའི་གླུ་བླངས་ལ། བཀྲ་ཤིས་གང་ཞིག་ཆོས་ཀྱི་དབྱིངས་ལས་འབྱུང་འགྱུར་ཞིང༌། ། ཧེ་རུ་ཀ་དཔལ་འཇིགས་བྱེད་རྒྱལ་པོ་འབར་བའི་སྐུ། །
ཤེས་རབ་ཕག་མོའི་པདྨར་ལས་ནི་རྡོ་རྗེ་རོལ་མཛད་པ། ། བཀྲ་ཤིས་དེས་ནི་བདེ་བ་མཆོག་ལ་གནས་པའི་བཀྲ་ཤིས་ཤོག ། ཅེས་བརྗོད་ནས་མདུན་བསྐྱེད་ཀྱི་ལྷ་ལ་བདག་གི་སྡིག་པ་དང༌། སྒྲིབ་པ་དང༌། དམ་ཚིག་གི་ཉེས་པ་དང༌། བར་དུ་གཅོད་པ་དང༌། མི་མཐུན་པའི་ཕྱོགས་ཐམས་ཅད་ཞི་བ་དང༌། ཚེ་དང༌། དཔལ་དང༌། འབྱོར་པ་དང༌།
སྐུ་གསུང་ཐུགས་ཀྱི་དངོས་གྲུབ་མ་ལུས་པ་སྩལ་དུ་གསོལ། འཆི་བའི་ཚེ་མཁའ་ལ་སྤྱོད་པའི་གནས་སུ་འཁྲིད་པ་དང༌། མཐར་ཐུག་བླ་ན་མེད་པ་ཡང་དག་པར་རྫོགས་པའི་སངས་རྒྱས་རྡོ་རྗེ་འཆང་ཆེན་པོའི་གོ་འཕང་ཐོབ་པར་མཛད་དུ་གསོལ། ཞེས་ལན་གསུམ་གསོལ་བ་བཏབ་ནས། ལྷ་མོ་ཚད་མ་ལ་སོགས་བདེན་པའི་སྟོབས་ཀྱང་ལན་གསུམ་བརྗོད་ནས། སེམས་ཅན་ཐམས་ཅད་བདེ་གྱུར་ཅིག ། སེམས་ཅན་ཐམས་ཅད་སྐྱོན་མེད་པར། ། གང་གིས་ལམ་གྱིས་གྲོལ་གྱུར་པ། ། དེས་ནི་སངས་རྒྱས་ཉིད་ཐོབ་ཤོག ། ཅེས་པ་ལ་སོགས་པའི་སྨོན་ལམ་བཏབ་ནས།
མ་འབྱོར་པ་དང་ཉམས་པ་དང༌། ། གང་ཡང་བདག་རྨོངས་བློ་ཡིས་ནི། ། བགྱིད་པ་དང་ནི་བགྱིད་སྩལ་བ། ། དེ་ཀུན་མགོན་པོས་བཟོད་པར་གསོལ། ། ཞེས་བཟོད་པར་གསོལ་ལོ། ། དེ་ནས་མདུན་བསྐྱེད་ཀྱི་རྟེན་ཡོད་ན་གཤེགས་གསོལ་མི་དགོས་ལ། མེད་ན་གཏོར་མའི་མགྲོན་དང་བཅས་པ་ལ། ཨོཾ་ཁྱེད་ཀྱི་སེམས་ཅན་དོན་ཀུན་མཛོད། ། རྗེས་སུ་མཐུན་པའི་དངོས་གྲུབ་སྩོལ། ། སངས་རྒྱས་ཡུལ་དུ་གཤེགས་ནས་ཀྱང༌། །
སླར་ཡང་འབྱོན་པར་མཛད་དུ་གསོལ། ། ཞེས་དང༌། ཡི་གེ་བརྒྱ་པའི་མཐར་བཛྲ་མུཿ ཞེས་བརྗོད་པས་ཡེ་ཤེས་པ་གཤེགས་སུ་གསོལ། དམ་ཚིག་པ་བདག་ལ་བསྡུ། གཏོར་མ་རོལ་མོའི་སྒྲ་དང་བཅས་པས་བསྐྱལ་ནས། རང་གི་གནས་གསུམ་བསྲུང་ཞིང༌། གོ་ཆ་དྲུག་གིས་ཀྱང་རྒྱས་བཏབ་ལ་ཉལ་བའམ། སྤྱོད་ལམ་གྱི་རྣལ་འབྱོར་གྱིས་ཆོས་ཆོས་བཞིན་དུ་གནས་པར་བྱའོ། ། དེ་ལྟར་རྒྱུན་དུ་རྣལ་འབྱོར་དུ་བྱེད་པ་ནི་སྡིག་པ་དང༌།
དམ་ཚིག་གི་ཉེས་པ་འདག་པ་དང༌། ལྷ་དང་བླ་མའི་ཐུགས་དམ་བསྐང་ཞིང་བསོད་ནམས་དང་ཡེ་ཤེས་ཀྱི་ཚོགས་མྱུར་དུ་རྫོགས་པར་འགྱུར་རོ། ། ཆོས་ཚུལ་འདི་ནི་འཕགས་པ་ཡིས། ། བསྡེབས་ནས་གོ་གོ་ཅན་ལ་འབུལ། ། དགེ་བ་འདི་ཡིས་འགྲོ་བ་ཀུན། ། ཚོགས་གཉིས་དཔལ་གྱིས་འབྱོར་གྱུར་ཅིག ། དཔལ་ལྡན་རྡོ་རྗེ་མཁའ་འགྲོ་མའི་ཚོགས་ཀྱི་འཁོར་ལོའི་ཆོ་གའི་རིམ་པ་འདི་ནི། དད་པ་དང་ཤེས་རབ་དང་ལྡན་པ་གོ་གོ་ཅན་ཞེས་བྱ་བས་བསྐུལ་ནས། ཆོས་ཀྱི་རྗེ་ས་སྐྱ་པའི་གསུང་བཞིན་དུ། ལྕགས་ཕོ་རྟའི་ལོ་གདུ་བུའི་ཟླ་བའི་ཚེས་གཅིག་ལ་ཤངས་མདོར་བྲིས་པའོ།།
༈ ། མཁའ་སྤྱོད་གསང་བའི་སྒོ་འབྱེད་ཞེས་བྱ་བ་བཞུགས་སོ།། ༈ །ན་མོ་བཛྲ་ཡོ་གི་ནི། ཐུགས་རྗེས་འགྲོ་ལ་རྗེས་ཆགས་མཛེས་པའི་སྐུ། ། གང་གིས་བསྒོམ་ཞིང་གསང་སྔགས་ཚོགས་བཟླས་པའི། ། སྒྲུབ་པོ་མཁའ་སྤྱོད་གནས་སུ་འཁྲིད་མཛད་མ། ། ཡི་དམ་ལྷ་མོ་དེ་ལ་བདག་སྐྱབས་མཆི། ། བསྐྱེད་རིམ་རྣལ་འབྱོར་བཅུ་གཅིག་བསྒོམ་ཚུལ་དང༌། ། ཚེས་བཅུའི་སྦྱིན་སྲེག་མར་མེའི་སྦྱིན་སྲེག་རྣམས། ། དད་ལྡན་སློབ་མས་གསོལ་བ་བཏབ་པའི་ངོར། ། དམ་པའི་གསུང་བཞིན་གསལ་བར་བྲི་བར་བྱ། །
རྗེ་བཙུན་ནཱ་རོ་ཏ་པས་གཞན་ལ་མི་གནང་བའི་མན་ངག་ཕམ་ཐིང་པ་སྐུ་མཆེད་ནས་བརྒྱུད་པའི་རྗེ་བཙུན་རྡོ་རྗེ་རྣལ་འབྱོར་མའི་བསྒོམ་བཟླས་འདི་ལ་དཔལ་ས་སྐྱ་པ་ཆེན་པོའི་ཞལ་ནས་རྣལ་འབྱོར་བཅུ་གཅིག་གིས་བསྡུས་པར་གསུངས་ཏེ། ཉལ་དང་ལྡང་དང་བདུད་རྩི་མྱོང༌། ། ཚད་མེད་བླ་མ་བདག་ལྷར་བསྐྱེད། ། འགྲོ་བ་དག་པའི་རྣལ་འབྱོར་དང༌། ། དཔའ་བོ་དཔའ་མོས་བྱིན་གྱིས་བརླབས། ། ངག་བཟླས་ཡིད་བཟླས་གཉིས་གཅིག་ཡིན། ། བསམ་གྱིས་མི་ཁྱབ་རྣལ་འབྱོར་དང༌། ། སྤྱོད་ལམ་གྱི་ནི་རྣལ་འབྱོར་ཏེ། ། དེ་ལྟར་རྣལ་འབྱོར་བཅུ་གཅིག་གོ ། ཞེས་སོ། །
དེ་ལ་དང་པོ་ཉལ་བའི་རྣལ་འབྱོར་ནི། སྲོད་ཐུན་ལ་བསྒོམ་བཟླས་བྱས་ན། ཐུན་གཞུག་ཏུ་བསམ་གྱིས་མི་ཁྱབ་པའི་རྣལ་འབྱོར་བསྒོམ་པའི་ངང་ལ་ཉལ། མ་བསྒོམས་ན་སྐད་ཅིག་གིས་སྟོང་པ་ཉིད་དུ་བསྒོམས་པའི་ངང་ལ་ཉལ། བསྐྱེད་རིམ་ལ་མོས་པ་ཆེ་ན། རིན་པོ་ཆེའི་ཁྲིའི་སྟེང་དུ་རྗེ་བཙུན་མ་ཤ་རུས་སོགས་གདོས་བཅས་མ་ཡིན་པར་འོད་ཀྱི་རང་བཞིན་དུ་བསྒོམས་པའི་སྤྱི་བོར་བླ་མ་བཞུགས་པར་བསམས་ནས། དེ་ལ་ཕྱག་འཚལ་བར་བསྒོམ་སྟེ་ཉལ་བར་མན་ངག་ཁ་ཅིག་ལས་འབྱུང་བས། དེ་ཡང་ལེགས་པ་ཡིན་ནོ། ། གཉིས་པ་ལྡང་བའི་རྣལ་འབྱོར་ནི། ནམ་མཁར་ཌཱ་མ་རུའི་སྒྲ་ཉེ་བའི་སྙིང་པོར་གྲགས་པ་ཙམ་གྱིས་བསྐུལ་ནས།
རྗེ་བཙུན་མ་ཕྱག་མཚན་མེད་པའི་སྐུར་ལྡང་བར་བྱའོ། ། ལས་དང་པོ་པས་གཉིད་ཀྱི་ངང་དུ་དེ་དྲན་པ་མི་ཡོང་ནའང་གཉིད་སད་མ་ཐག་ཏུ་དེས་བསྐུལ་ནས་ལྡང་བ་ཡིན་ནོ་སྙམ་དུ་མོས་པ་བྱས་པས། གོམས་ནས་གཉིད་སད་ཁར་དེ་དྲན་པ་འབྱུང་ངོ༌། ། གསུམ་པ་བདུད་རྩི་མྱང་བ་ནི། བདུད་རྩི་རིལ་བུ་ཡོད་ན་སྙིང་གའི་བྃ་ཡིག་མཆོད་པའི་བསམ་པས་འབྲུ་གསུམ་བརྗོད་ཅིང་མྱང་ངོ༌། ། མེད་ན་ཆང་བདུད་རྩིར་བྱིན་གྱིས་བརླབས་པ་ཧུབ་གསུམ་འཐུང་ངོ༌། ། བཞི་པ་ཚད་མེད་བསྒོམ་པ་ནི། ཐོག་མར་སྐྱབས་སུ་འགྲོ་བ་གསུམ་ལ་སོགས་པ་བྱས་ནས། བདག་གིས་རྫོགས་པའི་བྱང་ཆུབ་ཀྱི་གོ་འཕང་ཐོབ་པར་བྱས་ལ། སེམས་ཅན་ཐམས་ཅད་སྲིད་པའི་སྡུག་བསྔལ་གྱི་རྒྱ་མཚོ་ལས་བསྒྲལ་བར་བྱ།
དེའི་ཆེད་དུ་བདག་གིས་ལམ་ཟབ་མོ་བསྒོམ་པར་བགྱིའོ། ། ཞེས་ལན་གསུམ་བརྗོད་ཅིང་བསམ་སྟེ། དེ་ལ་ཚད་མེད་པ་བཞི་ཚང་གསུངས་སོ། ། ལྔ་པ་བླ་མའི་རྣལ་འབྱོར་ནི། མདུན་གྱི་ནམ་མཁར་སེངྒེས་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་དང་ཟླ་བའི་གདན་གྱི་སྟེང་དུ་རྩ་བའི་བླ་མ་རྗེ་བཙུན་རྡོ་རྗེ་ཆོས་ཀྱི་རྣམ་པ་ཅན། སྐུ་མདོག་དམར་མོ་ཞལ་གཅིག་ཕྱག་གཉིས་ཀྱི་གཡས་པས་བདེ་སྟོང་གི་སྒྲ་སྒྲོགས་པའི་ཌཱ་མ་རུ་འཁྲོལ་བ། གཡོན་པས་ཐོད་པ་བདུད་རྩིས་གང་བ་ཐུགས་ཀར་འཛིན་ཅིང་གཡོན་པའི་གྲུ་མོ་ན་ཁ་ཊྭཱཾ་ག་བསྣམས་པ། ཞབས་རྡོ་རྗེའི་སྐྱིལ་ཀྲུང་གིས་བཞུགས་པ། སྐུ་ལ་རུས་པའི་རྒྱན་དྲུག་གིས་བརྒྱན་ཅིང་གཞོན་ནུ་ལང་ཚོ་དར་ལ་བབས་པའི་སྐུ་ཅན་ཞེས་བརྗོད་ཅིང་བསམ་ལ། དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་དང་རྣལ་འབྱོར་མ་གཉིས་སུ་མེད་པ་ལ་བདག་ཕྱག་འཚལ་ཞིང་སྐྱབས་སུ་མཆིའོ། །
བྱིན་གྱིས་བརླབ་ཏུ་གསོལ། ཞེས་ལན་བདུན་གསོལ་བ་བཏབ་སྟེ། བླ་མ་འོད་དུ་ཞུ་ནས་རང་གི་སྨིན་མཚམས་ནས་ཐིམ་པར་བསམ་མོ། ། དྲུག་པ་བདག་ལྷར་བསྐྱེད་པ་ནི། རང་གི་སྙིང་གར་ཨེ་ཨེ་ལས་ཆོས་ཀྱི་འབྱུང་གནས་གྲུ་གསུམ་ཉིས་བརྩེགས་ཀྱི་ནང་དུ་ཨ་ལས་ཟླ་བའི་དཀྱིལ་འཁོར་གྱི་དབུས་སུ་བྃ་ཡིག་དམར་པོའི་མཐའ་མར་གཡོན་སྐོར་དུ། ཨོཾ་ཨོཾ་ཨོཾ། སརྦ་བྷུདྡྷཱ་ཌཱ་ཀི་ནཱི་ཡེ། བཛྲ་ཝརྞ་ནཱི་ཡེ། བཛྲ་བཻ་རོ་ཙ་ནཱི་ཡེ། ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སྭཱ་ཧཱ།
ཞེས་པའི་སྔགས་ཀྱིས་བསྐོར་བ་ལས་འོད་ཟེར་བྱུང་བས་ལུས་ཀྱི་ཕྱི་ནང་ཐམས་ཅད་གང་སྟེ། ལུས་ངག་ཡིད་གསུམ་གྱི་སྡིག་སྒྲིབ་ཐམས་ཅད་དག་པས་ལུས་འོད་ཀྱི་གོང་བུར་གྱུར། དེ་ཡོངས་སུ་གྱུར་པ་ལས། རང་ཉིད་རྗེ་བཙུན་རྡོ་རྗེ་རྣལ་འབྱོར་མ་པདྨ་དང་ཉི་མའི་གདན་ལ་ཞབས་གཡས་བརྐྱང་བས་དུས་མཚན་མ་དམར་མོ་དང༌། གཡོན་བསྐུམ་པས་འཇིགས་བྱེད་ནག་པོ་མནན་པ། སྐུ་མདོག་དམར་མོ་ཞལ་གཅིག་ཕྱག་གཉིས་སྤྱན་གསུམ་མ། ཕྱག་གཡས་པས་རྡོ་རྗེས་མཚན་པའི་གྲི་གུག་ཐུར་དུ་འཕྱང་ཞིང་གཡོན་པས་ཐོད་པ་ཁྲག་གིས་གང་བ་སྟེང་གི་ཕྱོགས་སུ་བཟུང་ནས་ཞལ་གྱེན་དུ་ཕྱོགས་པས་གསོལ་བ། ཕྲག་པ་གཡོན་པར་རྡོ་རྗེས་མཚན་པའི་ཁ་ཊྭཱཾ་ག་ལ་དྲིལ་བུ་དང༌། ཌཱ་མ་རུ་དང༌། འཕན་རྩེ་གསུམ་པ་འཕྱང་བཞིན་པ་བསྣམས་པ།
དབུ་སྐྲ་ནག་པོ་སིལ་བུར་གྱུར་པ། མི་མགོ་སྐམ་པོ་ལྔས་དབུ་བརྒྱན་ཅིང༌། སྐམ་པོ་ལྔ་བཅུའི་དོ་ཤལ་ཅན། རུས་པའི་རྒྱན་ལྔས་བརྒྱན་པ། ཡེ་ཤེས་ཀྱི་མེ་འབར་བའི་དབུས་ན་བཞུགས་པར་བསམས་ལ། དེའི་གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ། ལྟེ་བར་ཨོཾ་བྃ་དམར་མོ་རྡོ་རྗེ་ཕག་མོ། སྙིང་གར་ཧཾ་ཡོཾ་སྔོན་མོ་གཤིན་རྗེ་མ། ཁར་ཧྲིཾཿམོཾ་དཀར་མོ་རྨོངས་བྱེད་མ། སྤྱི་བོར་ཧྲིཾ་ཧྲིཾ་སེར་མོ་སྐྱོད་བྱེད་མ།
སྤྱི་གཙུག་ཏུ་ཧཱུྃ་ཧཱུྃ་ལྗང་གུ་སྐྲག་བྱེད་མ། ཡན་ལག་ཐམས་ཅད་ཕཊ་ཕཊཿདུད་ཁ་ཙཎྜི་ཀ་ཏེ། དེ་དཔའ་མོའི་གོ་ཆ་ཙམ་དགོད་པར་བྱའོ། ། བདུན་པ་འགྲོ་བ་དག་པར་བྱ་བ་ནི། ཡང་སྙིང་གའི་སྔགས་ཕྲེང་རྣམས་ལས་འོད་ཟེར་བྱུང་སྟེ། བ་སྤུའི་བུ་ག་ནས་སོང༌། རིགས་དྲུག་གི་སེམས་ཅན་རྣམས་ལ་ཕོག་པས། དེ་ཐམས་ཅད་ཀྱི་ལུས་ངག་ཡིད་གསུམ་གྱི་སྒྲིབ་པ་དག་ནས་རྗེ་བཙུན་རྡོ་རྗེ་རྣལ་འབྱོར་མའི་སྐུར་གྱུར་པར་བསམ་མོ། ། བརྒྱད་པ་དཔའ་བོ་དཔའ་མོས་བྱིན་གྱིས་བརླབ་པ་ནི། ལུས་ཀྱིས་འབར་བའི་ཕྱག་རྒྱ་དཔྲལ་བའི་དབྱིངས་སུ་གཡོན་དུ་ལན་གསུམ་བསྐོར།
ངག་ཏུ་ཕཻཾ་ཞེས་བརྗོད། སེམས་ཀྱིས་སྙིང་གའི་བྃ་ཡིག་ལས་འོད་ཟེར་འཕྲོས་ཏེ། འོག་མིན་ནས་རྡོ་རྗེ་རྣལ་འབྱོར་མ་ལ་ཕྱོགས་བཅུའི་དཔའ་བོ་དང་རྣལ་འབྱོར་མས་བསྐོར་བ་དང༌། འགྲོ་བ་རྣལ་འབྱོར་མར་བསྐྱེད་པ་ཐམས་ཅད་ཀྱང་བདག་གི་བ་སྤུའི་བུ་ག་ནས་ཐིམ་པར་བསམ་ཞིང༌། ཛཿཧཱུྃ་བཾ་ཧོཿ ཞེས་དང༌། པད་སྐོར་གྱི་མཐར་འཁྱུད་པའི་ཕྱག་རྒྱ་བྱས་ནས། ཨོཾ་ཡོ་ག་ཤུདྡྷཿསརྦ་དྷརྨཱཿཡོ་ག་ཤུདྡྷོ྅ཧཾ། ཞེས་བརྗོད་དོ། ། དགུ་པ་བཟླས་པ་ལ་གཉིས་ལས།
དང་པོ་ངག་གི་བཟླས་པ་ནི། སྙིང་གར་ཆོས་འབྱུང་གྲུ་གསུམ་ཉིས་བརྩེགས་ཀྱི་ནང་དུ་ཟླ་བའི་དཀྱིལ་འཁོར་གྱི་དབུས་སུ་བྃ་ཡིག་དམར་པོ་ལ་སྔགས་ཀྱི་ཕྲེང་བས་གཡོན་སྐོར་དུ་བཀོད་པ་ལས་འོད་ཟེར་འཕྲོས། སེམས་ཅན་ཐམས་ཅད་ཀྱི་སྡིག་སྒྲིབ་སྦྱོང༌། སངས་རྒྱས་ཐམས་ཅད་མཆོད། དེ་དག་གི་ཐུགས་ཀ་ནས་ཐུགས་གཉིས་སུ་མེད་པའི་ཡེ་ཤེས་འོད་ཟེར་དམར་པོའི་རྣམ་པར་སྤྱན་དྲངས། སྙིང་གའི་སྔགས་ཕྲེང་རྣམས་ལ་ཐིམ་པས་རང་གི་རྒྱུད་བྱིན་གྱིས་བརླབས་པར་བསམས་ལ། ཨོཾ་ཨོཾ་ཨོཾ། སརྦ་བུདྡྷཱ་ཌཱ་ཀི་ནཱི་ཡེ། བཛྲ་ཝརྞ་ནཱི་ཡེ། བཛྲ་བཻ་རོ་ཙ་ནཱི་ཡེ།
ཧཱུྃ་ཧཱུྃ་ཧཱུྃ། ཕཊ་ཕཊ་ཕཊ་སྭཱ་ཧཱ། ཞེས་ཅི་ནུས་བཟླས་སོ། ། གཉིས་པ་ཡིད་བཟླས་ནི། འོག་རླུང་བསྐུམ་སྟེང་རླུང་མནན་ཏེ། སྙིང་གའི་ཆོས་འབྱུང་ཟླ་བ་ཡིག་འབྲུ་དང་བཅས་པ་བདེ་བ་སྐྱེ་བར་འདོད་ན་གསང་གནས། མི་རྟོག་པ་སྐྱེ་བར་འདོད་ན་ལྟེ་བར་ཕབ་སྟེ་རླུང་ཁ་སྦྱར་ནས། གྲྭ་བཞིར་དགའ་བ་འཁྱིལ་པ་གཡོན་སྐོར་དུ་འཁོར་བ་དང་ཡིག་འབྲུ་རྣམས་གཡོན་སྐོར་དུ་འཁོར་བར་དམིགས་ཏེ། ཡིད་ཀྱིས་ལན་བདུན་བཟླའོ། ། ཡིད་བཟླས་རྫོགས་རིམ་མཚན་བཅས་ཡིན་པས་དྲོད་དང་བདེ་བ་སྐྱེ་ཞིང་འཕར་གཡོ་དྲག་ཏུ་འབྱུང་ལ་དེ་བྱུང་ན་ཡང་རིམ་གྱིས་གློད།
དུ་བ་ལ་སོགས་པའི་རྟགས་ཐམས་ཅད་འདི་ཉིད་ལས་འབྱུང་ངོ༌། ། བཅུ་པ་བསམ་གྱིས་མི་ཁྱབ་པའི་རྣལ་འབྱོར་ནི། ལྟེ་བའི་སྔགས་ཕྲེང་ལས་འོད་འཕྲོས་པས། ཁམས་གསུམ་ཐམས་ཅད་འོད་ཟེར་གྱིས་གང༌། གཟུགས་མེད་ཁམས་ཐམས་ཅད་འོད་ཟེར་གྱི་རྣམ་པར་བྱས་ནས་ལུས་ཀྱི་སྟོད་ཀྱི་ཆ་ལ། གཟུགས་ཁམས་བར་གྱི་ཆ་ལ། འདོད་ཁམས་སྨད་ཀྱི་ཆ་ལ་བསྡུ། རང་སྐུ་སྟོད་སྐུ་སྨད་ནས་རིམ་གྱིས་བསྡུས་ཏེ། ཆོས་འབྱུང་ལ། དེ་ཟླ་བ་ལ།
དེ་ཡིག་འབྲུ་རྣམས་ལ། དེ་བྃ་ཡིག་ལ། དེ་མགོ་བོ་ལ། དེ་ཟླ་ཚེས་ལ། དེ་ཐིག་ལེ་ལ། དེ་ནཱ་ད་ལ། དེ་ཡང་ཇེ་ཕྲ་ཇེ་ཕྲར་མི་དམིགས་ཏེ་སྟོང་པའི་ངང་ལས་སེམས་གློད་ཅིང་ཅི་ཙམ་གནས་ཚད་དུ་བཞག་གོ ། ཞི་གནས་ཤས་ཆེ་ན་སླར་ལྡང༌། གསལ་བ་དང་བདེ་ཤས་ཆེ་ན་སྟོང་པར་བཞག སླར་ལྡང་བ་ནི་སྔར་ལྟར་རྗེ་བཙུན་མ་ཕྱག་མཚན་མེད་པའི་སྐུར་ལྡང་ངོ༌། །
བཅུ་གཅིག་པ་སྤྱོད་ལམ་གྱི་རྣལ་འབྱོར་ནི། དེ་ནས་སྤྱོད་ལམ་ལ་འཇུག་པའི་ཚེ། རང་དང་སྣང་བ་ཐམས་ཅད་རྡོ་རྗེ་རྣལ་འབྱོར་མའི་སྐུར་དམིགས་ལ། བྱ་བྱེད་ཀྱི་ཚེ་ལྷ་ལ་ལྷས་མཆོད་པར་བསམ་པ་སྐུའི་དགའ་བ། དེ་ཡང་སྒྱུ་མ་ལྟ་བུ་དང་བསམ་གྱིས་མི་ཁྱབ་པའི་ངང་ལས་མ་གཡོས་པར་དྲན་པར་བྱ་བ་ཐུགས་ཀྱི་དགའ་བ། སྒྲ་ཅི་གྲགས་པ་ཐམས་ཅད་སྔགས་སུ་དྲན་པ་གསུང་གི་དགའ་བ་སྟེ། དགའ་བ་གསུམ་གྱི་ངང་ལས་བྱ་བ་ཐམས་ཅད་བྱའོ། ། རྣལ་འབྱོར་བཅུ་གཅིག་བསྟན་ཟིན་ཏོ། ། གཉིས་པ་ཚེས་བཅུ་གཉིས་ལ་སོགས་པའི་དུས་སུ་ཚོགས་མཆོད་བྱ་བ་ལ་མདོར་བསྡུས་པའི་ཚུལ་དང༌། སྤྲོས་པ་ལ་དགའ་ན་རྒྱས་པར་བྱ་བའི་ཚུལ་གཉིས་ལས་དང་པོ་ལ་གཉིས།
སྔོན་འགྲོ་དང༌། དངོས་གཞིའོ། ། དང་པོ་ལ་བཞི་སྟེ། གནས། དུས། བཤམ་པ། མཆོད་རྫས་སོ། ། དང་པོ་ནི། གནས་ཁང་ཕྱག་དར་བྱ། ཆག་ཆག་གདབ།
བྲིས་སྐུ་ལ་སོགས་པའི་རྟེན་རྣམས་གནས་ཇི་ལྟར་འཚམས་པར་བཞུགས་སུ་གསོལ། གཉིས་པ་ནི། ཚོགས་བསགས་པར་འདོད་ན་ཡར་གྱི་ཚེས་བཅུ། སྒྲིབ་པ་དག་པར་འདོད་ན་མར་གྱི་ཚེས་བཅུ་ནི་དུས་ཁྱད་པར་ཅན་ཡིན་ལ། དུས་རྒྱུན་དུའམ་ནམ་སྤྲོ་བའི་དུས་སུའང་བྱའོ། ། གསུམ་པ་ནི། མཎྜལ་ལ་ཙནྡན་དམར་པོ་བརྡར་བའི་ཆུས་སྲིན་ལག་གཡོན་པས་ཆོས་འབྱུང་གྲུ་གསུམ་ཉིས་བརྩེགས་གཡོན་སྐོར་དུ་བྲི་ཞིང༌། དེའི་ནང་ཐམས་ཅད་ཙནྡན་དམར་པོའི་ཆུས་བྱུགས། ཙནྡན་དམར་པོའི་ཆུ་མེད་ན་ཆང་བདུད་རྩིར་བྱིན་གྱིས་བརླབས་པས། དེ་ལྟར་བྱ།
དབུས་སུ་མེ་ཏོག་ཚོམ་བུ་གཅིག་བཀོད་པ་རས་དམར་པོའི་གཞིའི་སྟེང་དུ་བཞག ཁ་བསྟན་ཕྱོགས་རྣལ་འབྱོར་པ་རང་ཉིད་ཀྱི་འདུག་ས་དང་གནས་ཁང་དང་བསྟུན་པས་ཆོག མཐའ་གཅིག་ཏུ་ངེས་པ་མེད་དོ། ། བཞི་པ་ནི། རང་གི་གཡོན་མཎྜལ་གྱི་གཡས་སུ་མེ་ཏོག་བདུག་སྤོས་མར་མེ་གསུམ། མདུན་ནས་བརྩམས་ཏེ་ཕར་རིམ་པ་བཞིན་བཤམས། རང་གི་གཡས་མཎྜལ་གྱི་གཡོན་དུ་དྲི་ཆབ་དང་གཏོར་མ་དང་ལྷ་བཤོས་གསུམ་ཡང་མདུན་ནས་ཕར་རིམ་པ་བཞིན་བཤམས། མདུན་དུ་ཆང་ཕུད་དང་ཚོགས་ཀྱི་ཡོ་བྱད་ཅི་འབྱོར་པ་བཤམས། རྣལ་འབྱོར་པ་སོ་སོའི་མདུན་དུ་ནང་མཆོད་རྡོ་རྗེ་དྲིལ་བུ་རྣམས་བཤམས་མོ། ། གཉིས་པ་ནི་དུ་མ་ཡོད་ན་ལས་ཀྱི་སློབ་མས་མཎྜལ་ཕུལ་ཏེ།
ལྷའི་རྣལ་འབྱོར་ལ་གནས་པར་གསོལ་བ་གདབ། དེ་ནས་ཚད་མེད་ནས་བཟུང་སྟེ་བསམ་གྱིས་མི་ཁྱབ་པའི་ངང་ལས་རྗེ་བཙུན་མ་ཕྱག་མཚན་མེད་པའི་སྐུར་ལངས་པའི་བར་སྒྲུབ་ཐབས་སུ་བསྟན་པ་བཞིན་བྱས་ནས་རང་གི་ལྟེ་བའི་བྃ་ཡིག་ལས་བྃ་ཡིག་ཅིག་ཆད་དེ་མཎྜལ་གྱི་དབུས་སུ་གནས་པ་ཡོངས་སུ་གྱུར་པ་ལས་རྗེ་བཙུན་མར་བསྐྱེད་དེ། ཞལ་ཕྱག་གསལ་བཏབ་པ་དང༌། གོ་ཆ་བགོ་བ་དང༌། ཡེ་ཤེས་པ་གཞུག་པ་རྣམས་སྒྲུབ་ཐབས་བཞིན་བྱའོ། ། དེ་ནས་ནང་མཆོད་སུམྦྷས་བསངས། སྭ་བྷཱ་ཝས་སྟོང་པར་སྦྱངས། སྟོང་པའི་ངང་ལས་ཡྃ་ལས་རླུང་རྃ་ལས་མེའི་སྟེང་དུ་ཨ་ལས་ཐོད་པ་དཀར་པོ་ཡངས་ཤིང་རྒྱ་ཆེ་བའི་ནང་དུ་གོ་ཀུ་ད་ཧ་ན་ལས་ཤ་ལྔ་བི་ར་ཤུ་མ་མུ་ལས་བདུད་རྩི་ལྔ། འོག་གི་རླུང་གཡོས་མེ་སྦར་བས་རྫས་རྣམས་ཁོལ་བས་འོད་དུ་ཞུ་ནས་བདུད་རྩིའི་རྒྱ་མཚོར་གྱུར་བར་བསམས་ལ། གཡོན་པའི་མཐེབ་སྲིན་སྦྱར་བས་ཆོས་འབྱུང་གཡོན་སྐོར་དུ་བྲི་སྟེ།
ཨོཾ་ཨཱཿཧཱུྃ་ཧོཿཞེས་བརྗོད་པས་བྱིན་གྱིས་བརླབས། ནང་མཆོད་དེས་མཆོད་རྫས་རྣམས་ལ་གཏོར་ཏེ། སུམྦྷས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མེ་ཏོག་བདུག་སྤོས་མར་མེ་དྲི་ཞལ་ཟས། གཞན་ཡང་རོལ་མོ་ལ་སོགས་པའི་མཆོད་རྫས་རྣམས་དྭངས་ཤིང་ཐོགས་པ་མེད་པར་བསམས་ལ། ཨོཾ་བཛྲ་པུཥྤེ་ཨཱཿཧཱུྃ་ཞེས་སོགས་ཀྱི་བྱིན་གྱིས་བརླབས། འབུལ་བའི་ཚེ་ཨོཾ་སརྦ་ཏ་ཐཱ་ག་ཏ་ཤྲཱི་བཛྲ་ཡོ་གི་ནི་ས་པཱ་རི་ཝཱ་ར་ཞེས་པ་ཀུན་སྦྱར་ལ། ཨོཾ་བཛྲ་པུཥྤེ་ཨཱཿཧཱུྃ་ནས་ཨོཾ་བཛྲ་ཤཱབྡ་ཨཱཿཧཱུྃ་གི་བར་གྱིས་མཆོད། དྷརྨཱ་ར་ཎི་ཏས་རོལ་མོ་བྱའོ། །
ཨོཾ་གསུམ་མའི་རྗེས་སུ་འབྲུ་གསུམ་བརྗོད་པས་ནང་མཆོད་གཏོར། དེ་ནས་གཏོར་མ་ནང་མཆོད་ཆུ་ཆང་གིས་སྦྱངས་ནས་སུམྦྷས་བསངས། སྭ་བྷཱ་ཝས་སྦྱངས། ལག་པ་གཡས་གཡོན་གཉིས་ཀ་བསྟན་པ་དང་བྱ་ཁྱུང་གི་ཕྱག་རྒྱ་བཅའ་སྟེ་ཨོཾ་ཨཱཿཧཱུྃ་ཧོཿཧཿཧོཿཧྲཱིཿས་བྱིན་གྱིས་རླབས། ཕཻཾ་གྱི་སྒྲ་དང་འབར་བའི་ཕྱག་རྒྱས་དུར་ཁྲོད་བརྒྱད་པོ་སྤྱན་དྲངས་ནས་མདུན་བསྐྱེད་ཀྱི་མཐའ་སྐོར་དུ་འཁོད་པར་བསམས་ལ། མཁའ་འགྲོ་སྤྱི་གཏོར་གྱི་སྔགས་དང་གསོལ་བཏབ་ཀྱིས་འབུལ། འདི་ལ་གཏོར་མ་གཞན་མེད། དེ་ནས་མདུན་གྱི་ཚོགས་རྣམས་བདུད་རྩི་ལྟར་བྱིན་གྱིས་བརླབས་ཕུད་སྣོད་གཙང་མའི་ནང་དུ་བླུགས་ལ་མཎྜལ་གྱི་མདུན་དུ་བཞག་སྟེ། གང་གི་དྲིན་གྱིས་བདེ་ཆེན་ཉིད། ། ཞེས་སོགས་ཚིགས་བཅད་གཅིག་གིས་བླ་མ་ལ་ཕྱག་འཚལ་བ་སྔོན་དུ་འགྲོ་བས་རྗེ་བཙུན་མའི་སྔགས་ལན་གསུམ་གྱིས་རྗེ་བཙུན་མ་ལ་དབུལ།
ཡང་གཏོར་མ་ལ་ཆ་གཅིག་བཞག་ནས་མཁའ་འགྲོ་སྤྱི་གཏོར་གྱི་སྔགས་ལན་གསུམ་གིས་འཇིག་རྟེན་པ་ལ་དབུལ། དེ་ནས་སྙིང་གའི་བྃ་ཡིག་མཆོད་པའི་བསམ་པས་ནང་གི་སྦྱིན་སྲེག་ལ་བཏབ་ནས་རྣལ་འབྱོར་པ་རྣམས་ཚིམ་པར་བཟའ། ལྷག་མ་བསྡུས་ཏེ་འབར་བའི་ཕྱག་རྒྱ་དཔྲལ་པ་དང་ཕེཾ་གྱི་སྒྲས་ཆང་ཕལ་པའི་ཁ་ཕྲུ་བཏབ་སྟེ་ཨ་ཀཱ་རོ་ལན་གསུམ་གྱིས་ཕྱི་རོལ་ན་གནས་པའི་འབྱུང་པོ་ལ་བྱིན་ནས། རྡོ་རྗེའི་གླུ་དང་བཀྲ་ཤིས་ཀྱི་ཚིགས་བཅད་ཀྱཻ་རྡོ་རྗེ་བཞིན་དང༌། འཆི་ཚེ་མགོན་དང་དཔའ་བོ་མ་ཚོགས་ཀྱིས། ། ཞེས་སོགས་དང༌། ལྷ་མོ་ཚད་མ་དམ་ཚིག་ཚད་མ་དང༌། ། ཞེས་སོགས་ཀྱིས་སྨོན་ལམ་བཏབ། ཡི་གེ་བརྒྱ་པ་ལན་གསུམ་གྱིས་ལྷག་ཆད་ཁ་བསྐངས་ནས་མདུན་བསྐྱེད་ཀྱི་ཡེ་ཤེས་པ་གཤེགས། དམ་ཚིག་པ་རང་ལ་བསྡུས་ནས་མཎྜལ་དང་མཆོད་རྫས་དམན་པ་རྣམས་བསྡུས་ཏེ་ལས་ཀྱི་རྗེས་མི་མངོན་པར་བྱའོ། །
གཉིས་པ་སྤྲོས་པ་ལ་དགའ་བས་རྒྱས་པར་བྱ་བའི་ཚུལ་ནི་རྟེན་བཤམས་པའི་སྐབས་སུ་སྔར་གྱི་མཎྜལ་ཇི་ལྟ་བ་བཞིན་བཤམས་པའི་སྟེང་དུ་མཉྫི་ལ་སོགས་པ་བཞག་ནས། དེའི་སྟེང་དུ་མེ་ལོང་ལ་སིནྡྷུ་ར་དར་ཚག་ལ་བཙགས་ལ་ཐིག་གདབ་པ་ལ་ཆོས་འབྱུང་གྲུ་གསུམ་ཉིས་བརྩེགས་བྲིས་པའི་དབུས་སུ་བྃ་ཡིག་དང༌། དེའི་མཐར་ཤར་ནས་བརྩམས་ཏེ་ཡི་གེ་སུམ་ཅུ་རྩ་གཉིས་གཡོན་སྐོར་དུ་མགོ་ཕྱིར་བསྟན་པ་བྲི། དེའི་ཚུལ་ཡང་ཤར་ནས་བརྩམས་སྟེ་ཨོཾ་གསུམ་གཡོན་སྐོར་དུ་སརྦ་དང༌། བུདྡྷཱ་དང༌། ཌཱ་ཀི་དང༌། ནཱི་ཡེ་དང༌། བཛྲ་དང༌། ཝརྞ་དང༌། ནཱི་ཡེ་དང༌།
བཛྲ་དང༌། བཻ་རོ་དང༌། ཙ་ནཱི་ཡེ་རྣམས་རིམ་པ་བཞིན་གཡོན་ནས་བསྐོར་བ་ཡིན་གྱི་ནང་སེལ་གྱི་ཡི་གེ་རེ་རེ་བཞིན་གཡོན་ནས་བསྐོར་བ་ནི་མ་ཡིན་ནོ། ། དེ་ཡང་ཤར་དྲང་པོར་ཨོཾ་དང༌། བྱང་དྲང་པོར་ཌཱ་དང༌། ནུབ་དྲང་པོར་ནཱི་དང༌། ལྷོ་དྲང་པོར་ནཱི་བྱུང་ན་མ་འཁྲུལ་བ་ཡིན་ནོ། ། དེ་ནས་ཧཱུྃ་གསུམ་དང་ཕཊ་གསུམ་རིམ་པ་བཞིན་འབྲིའོ། ། འོག་ཏུ་བདུད་རྩི་དང་ཏིང་ལོ་རྣམས་ནི་དམ་ཚིག་གསོ་བའི་བདག་འཇུག་དང་སློབ་མ་ལ་བྱིན་རླབས་བྱེད་པའི་ཚེ་དགོས་པ་ཡིན་གྱི་འདིར་མི་དགོས་སོ། ། མཆོད་རྫས་ཀྱི་སྐབས་སུ་མཎྜལ་གྱི་ཤར་ལྷོར་གནས་སྲུང་གི་མེ་ཏོག
ཤར་དྲང་པོར་མཆོད་ཡོན་ནས་ཆུ་གཉིས་སྔོན་དུ་འགྲོ་བའི་ཉེར་སྤྱོད་གཡོན་སྐོར་དུ་བཤམས། དེའི་མདུན་གྱི་ཤར་ཕྱོགས་སུ་འདས་པའི་གཏོར་མ་དང༌། ཆོས་སྐྱོང་གི་གཏོར་མ་དང༌། འཇིག་རྟེན་པའི་གཏོར་མ་གསུམ་ཡང་གཡོན་སྐོར་དུ་བཤམས། ཆང་ཕུད་དང་ཚོགས་རྫས་སྔ་མ་བཞིན་བཤམས། དེ་ནས་མཎྜལ་ཞུ་འབུལ་ནས་བརྩམས་ཏེ་ཆོ་ག་གཞན་ཐམས་ཅད་སྔ་མ་དང་འདྲ་བ་ལ་ལྷ་བསྐྱེད་པའི་ཚེ་སིནྡྷུ་རའི་དཀྱིལ་འཁོར་ལ་ལྷ་བསྐྱེད། མཆོད་པ་བྱིན་རླབས་དང༌། དབུལ་བའི་ཚེ་ཆུ་གཉིས་བྱིན་གྱིས་བརླབས་དང༌། དབུལ་བ་བསྣན། ཕྱི་མཆོད་ཀྱི་རྗེས་སུ་ནང་མཆོད་ཀྱི་དབུས་ནས་མཐེབ་སྲིན་གྱིས་བླངས་ཏེ་ཐོག་མར་རྩ་བའི་བླ་མའི་མཚན་ལ་འབྲུ་གསུམ་བཏགས་པ་དང༌།
དེ་ནས་རྡོ་རྗེ་འཆང༌། རྡོ་རྗེ་རྣལ་འབྱོར་མ། ནཱ་རོ་པ། ཕམ་ཐིང་པ་སྐུ་མཆེད། ཀློག་སྐྱ་ཤེས་རབ་བརྩེགས། མལ་གྱོ་ལོ་ཙཱ་བ། ས་སྐྱ་པ་ཆེན་པོ། སློབ་དཔོན་རིན་པོ་ཆེ་བསོད་ནམས་རྩེ་མོ། རྗེ་བཙུན་རིན་པོ་ཆེ་གྲགས་པ་རྒྱལ་མཚན། ཆོས་རྗེ་ས་སྐྱ་པཎྜི་ཏ།
འགྲོ་བའི་མགོན་པོ་ཆོས་རྒྱལ་འཕགས་པ། ཞང་དཀོན་མཆོག་དཔལ། ན་བཟའ་བྲག་ཕུག་པ། བླ་མ་དམ་པ་བསོད་ནམས་རྒྱལ་མཚན། དཔལ་ལྡན་ཚུལ་ཁྲིམས་པ། ཆོས་རྗེ་ཡེ་ཤེས་རྒྱལ་མཚན་པ། རྗེ་བཙུན་ཀུན་དགའ་བཟང་པོ། མུས་ཆེན་དཀོན་མཆོག་རྒྱལ་མཚན་རྣམས་ཀྱི་ཞལ་དུ་ཨོཾ་ཨཱཿཧཱུྃ། དེ་ནས་རྩ་སྔགས་ཀྱི་རྗེས་སུ་འབྲུ་གསུམ་བཏགས་པས་རྗེ་བཙུན་མ་ལ་དབུལ། དེ་ནས་ཡི་དམ་གཞན་ལ་འབུལ་བ་སོགས་མ་རྒྱུད་སྤྱི་དང་མཐུན་པས་ནང་མཆོད་རྒྱས་པར་དབུལ་ལོ། །
དེ་ནས་དཔལ་ལྡན་རྡོ་རྗེ་མཁའ་འགྲོ་མ་སོགས་ཤླཽ་ཀ་གཉིས་ཀྱིས་བསྟོད་ནས། འདོད་པའི་དོན་ལ་གསོལ་བ་བཏབ་བོ། ། གཏོར་མ་བྱིན་རླབས་སྔ་མ་བཞིན་བྱས་ནས། དང་པོ་རྗེ་བཙུན་མའི་སྔགས་ལན་གསུམ་དང་ཨ་ཀཱ་རོ་ལན་གསུམ་གྱིས་རྗེ་བཙུན་མ་ལ་དབུལ། ཆུ་གཉིས་སྔོན་དུ་འགྲོ་བའི་ཉེར་སྤྱོད་ཀྱིས་མཆོད། ནང་མཆོད་སྔགས་ཀྱི་རྗེས་སུ་འབྲུ་གསུམ་གྱིས་དབུལ། བསྟོད་པ་སྔར་བཞིན་ནོ། ། གཉིས་པ་རང་གི་ཆོས་སྐྱོང་གང་ཡིན་ལ་འབུལ། གསུམ་པ་མཁའ་འགྲོ་སྤྱི་གཏོར་གྱིས་འཇིག་རྟེན་པ་ལ་འབུལ། དེ་ནས་གུར་ནས་འབྱུང་བའི་རྒྱུན་བཤགས་ལན་གསུམ་དང༌།
རིགས་ལྔའི་སྡོམ་བཟུང་ལན་གསུམ་དང༌། དམ་ཚིག་ཉི་ཤུ་རྩ་གཉིས་འཛིན་པ་ལན་གསུམ་བྱས་ནས། ཚོགས་བྱིན་གྱིས་བརླབས་པ་མན་ཆད་སྔ་མ་བཞིན་སྤྱད་པར་བྱའོ། ། ཚེས་བཅུ་ལ་སོགས་པའི་ཚོགས་ཀྱི་མཆོད་པ་བསྟན་ཟིན་ཏོ། ། སྔགས་ཀྱི་ནུས་པ་དབྱུང་བའི་ཕྱིར། སྦྱིན་སྲེག་བྱ་བར་འདོད་པས་རྒྱས་པར་བྱ་བའི་ཚུལ་དང༌། བསྡུས་ཏེ་བྱ་བའི་ཚུལ་གཉིས་ལས་དང་པོ་ནི། ཞི་བའི་ཐབ་ཁུང་སྤྱི་དང་མཐུན་པར་ཐིག་གདབ་པའི་ནང་དུ་ཆོས་འབྱུང་གྲུ་གསུམ་གཉིས་བརྩེགས་ཀྱི་ཐིག་གདབ། ཆོས་འབྱུང་གི་རི་མོ་རྡུལ་ཚོན་དཀར་པོས་བཅད། ནང་ཐམས་ཅད་རྡུལ་ཚོན་དམར་པོས་བཀང་སྟེ།
མདུན་རྒྱབ་ཀྱི་གྲྭ་སྤངས་པའི་གྲྭ་བཞིར་དགའ་བ་འཁྱིལ་པ་གཡོན་སྐོར་དུ་བྲི། དབུས་སུ་ཉི་མའི་གདན་ལ་ཚོམ་བུ་དམར་པོ་བཀོད། རང་གི་གཡོན་ཐབ་ཀྱི་གཡས་སུ་ཆུ་གཉིས་སྔོན་དུ་འགྲོ་བའི་མཆོད་པ་ལྔ་དང་གཏོར་མ་གཉིས་བཤམས། རང་གི་གཡས་ཐབ་ཀྱི་གཡོན་དུ་ཡམ་ཤིང་དང༌། མར་ཁུ་དང༌། ཏིལ་ནག་པོ་དང༌། ཞོ་དང༌། མར་རྩམ་པ་ལ་སྦྱར་བའི་ཟས་མཆོག་དང༌། ཀ་ར། བུ་རམ་སྦྲང་རྩི་གསུམ་གྱི་རིལ་བུ་དང༌།
དཱུརྺ་དང་ཀུ་ཤ་རྣམས་བཤམ་མོ། ། རང་ཉིད་ཁ་ཤར་དུ་བལྟས་ནས་འདུག་པའི་མདུན་དུ་ནང་མཆོད་རྡོ་རྗེ་དྲིལ་བུ་དགང་བླུགས་གཟར་དང་བཅས་པ་བཞག་ལ། བདག་བསྐྱེད་བསྒོམ་བཟླས་བསམ་གྱིས་མི་ཁྱབ་པའི་ངང་ལ་རྗེ་བཙུན་མའི་སྐུར་ལངས་པའི་བར་སྒྲུབ་ཐབས་བཞིན་བྱའོ། ། དེ་ནས་ཐབ་དང་མཆོད་རྫས་བསྲེག་རྫས་རྣམས་ལ་ནང་མཆོད་ནས་གཏོར་ཞིང༌། སུམྦྷས་བསང༌། སྭ་བྷཱ་ཝས་སྟོང་པར་སྦྱང་པའི་ངང་ལས་ཧཱུྃ་ལས་རིན་པོ་ཆེ་ལས་གྲུབ་པའི་ཐབ་ཁུང་ཡངས་ཤིང་རྒྱ་ཆེ་བའི་ནང་དུ་བུད་ཤིང་བརྩིགས་པ་དང་བཅས་དྭངས་ཤིང་ཐོགས་པ་མེད་པར་གྱུར། ཧཱུྃ་ཞེས་ཡང་ཡང་བརྗོད་པས་བྱིན་གྱིས་བརླབས། མཆོད་རྫས་དང་བསྲེག་རྫས་རྣམས་ཀྱང་ཨོཾ་ཨཱཿཧཱུྃ་ལས་བྱུང་བའི་མཆོད་རྫས་དང་བསྲེག་རྫས་རྣམས་དྭང་ཤིང་ཐོགས་པ་མེད་པར་བསམས་ལ། ཨོཾ་ཨཱཿཧཱུྃ། ཞེས་པ་དང༌།
སོ་སོའི་སྔགས་ཀྱི་བྱིན་གྱིས་བརླབས་སོ། ། དེ་ནས། ཨོཾ་བཛྲ་ཛྭ་ལ་རཾ། ཞེས་པས་མེ་སྤར་ནས་དེའི་དབུས་སུ་པདྨ་དཀར་པོ་དང༌། ཟླ་བའི་སྟེང་དུ་རྃ་ལས་མེ་ལྷ་ར་སྐྱེས་ལ་ཞོན་པ། སྐུ་མདོག་དམར་པོ་ཞལ་གཅིག་ཕྱག་བཞི་པ། ཕྱག་གཡས་ཀྱི་དང་པོ་མཆོག་སྦྱིན། གཉིས་པས་བགྲང་ཕྲེང༌། གཡོན་གྱི་དང་པོས་དབྱུག་གུ་རྩེ་གསུམ་པ། གཉིས་པས་གནྡྷེ་འཛིན་པ།
རལ་པའི་ཐོར་གཙུག་དང་ལྡན་ཞིང༌། ཚངས་པའི་སྐུད་པ་དང༌། ཀྲྀཥྞ་ས་རའི་ལྤགས་པས་སྟོད་གཡོགས་དང༌། དར་དམར་པོའི་ཤམ་ཐབས་ཅན་དུ་བསྐྱེད་པའི་གནས་གསུམ་དུ་ཡི་གེ་གསུམ་བཀོད་ནས། རང་གི་སྙིང་གའི་ས་བོན་ལས་འོད་འཕྲོས་པས་ཤར་ལྷོ་ནས་མེ་ལྷ་སྤྱན་དྲངས་པར་བསམ་ཞིང༌། ཨོཾ་ཨགྣེ་ཨེ་ཧྱེ་ཧི་ཞེས་བརྗོད་ནས། ཛཿཧཱུྃ་བཾ་ཧོཿ གཉིས་སུ་མེད་པར་བསྟིམ། ཡང་འོད་འཕྲོས་པས་དབང་གི་ལྷ་རིགས་ལྔ་སྤྱན་དྲངས། དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ།
ཞེས་གསོལ་བ་བཏབ་པས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཤྲཱི་ཡེ་ཨཱཿཧཱུྃ། ཞེས་གསུངས་ཤིང་དབང་བསྐུར་དྲི་མ་དག་ཆུ་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུ་བརྒྱན་པར་བསམ་མོ། ། དེའི་ལྗགས་ལས་འོད་ཟེར་བྱུང་བས་བྱོན་ཟན་གསོལ་བར་བསམ་ཞིང༌། ཨོཾ་ཨགྣ་ཡེ་སྭཱ་ཧཱ། ཞེས་བརྗོད་ཅིང་བླུགས་གཟར་བདུན་གྱིས་དགང་གཟར་བཀང་བ་ལན་གསུམ་གྱིས་བྱོན་ཟན་དབུལ། ཨོཾ་ཨགྣ་ཡེ་ཞེས་པ་ཀུན་ལ་སྦྱར་བས་ཨརྒྷཾ་ནས་ཤབྡའི་བར་གྱིས་མཆོད། ཨོཾ་ཨགྣ་ཡེ། ཨོཾ་ཨཱཿཧཱུྃ། ཞེས་པས་ནང་མཆོད་འབུལ།
འཇིག་རྟེན་དབང་ཕྱུག་ཚངས་དབང་མགོན་གྱི་སྲས། ། མེ་ལྷའི་རྒྱལ་པོ་ཌཱ་ཀིའི་དབང་བསྐུར་བ། ། ཤེས་རབ་མཆོག་གིས་ཉོན་མོངས་ཐམས་ཅད་བསྲེག ། འཇིགས་བྱེད་མེ་ལྷ་ཉིད་ལ་མངོན་པར་འདུད། ། ཞེས་པས་བསྟོད། དེ་ནས། ཨོཾ་ཨགྣེ་སརྦ་པཱ་པཾ་ཤཱིནྟཾ་ཀུ་རུ་ཡེ་སྭཱ་ཧཱ། ཞེས་པའི་སྔགས་འདི་འབའ་ཞིག་གིས་བསྲེག་རྫས་རྣམས་ལྔ་ལྔའམ་བདུན་བདུན་ཙམ་དབུལ། སླར་ཡང་སྔར་ལྟར་མཆོད་བསྟོད་བྱས་ནས། ཨོཾ་ཨགྣེ་ཛྭ་ལ་རྃ།
ཞེས་པས་མེ་ལྷ་འབར་བའི་རྣམས་པར་གྱུར་པར་བསམ་མོ། ། དེ་ནས་འབར་བའི་དབུས་སུ་རྡོ་རྗེ་རྣལ་འབྱོར་མ་བདག་བསྐྱེད་ཅི་ལྟ་བ་བཞིན་ཡེ་ཤེས་པ་གཞུག་པའི་བར་བསྐྱེད་ནས། ཨོཾ་བཛྲ་ཡོ་གི་ནི། ཞེས་པ་སྦྱར་བའི་བྱོན་ཟན་དང་ཕྱི་མཆོད། ནང་མཆོད་རྣམས་སྔ་མ་བཞིན་བྱ། དཔལ་ལྡན་རྡོ་རྗེ་མཁའ་འགྲོ་མ། ། སོགས་ཤླཽ་ཀ་གཉིས་ཀྱིས་བསྟོད། དེ་ནས་རྫས་རྣམས་ཨོཾ་གསུམ་མའི་སྭཱ་ཧཱའི་གོང་དུ་སརྦ་པཱ་པྃ་ཤཱིནྟཾ་ཀུ་རུ་ཡེ་ཞེས་པ་ལ་སྭཱ་ཧཱ་སྦྱར་བའི་སྔགས་འདི་འབའ་ཞིག་གིས་བསྲེག་རྫས་རྣམས་བརྒྱ་རྩ་བརྒྱད་ལ་སོགས་པ་ཅི་ཙམ་ནུས་པ་དབུལ། སླར་ཡང་མཆོད་བསྟོད་སྔ་མ་བཞིན་བྱས་ནས། ཚོགས་མཆོད་ཀྱི་སྐབས་སུ་བསྟན་པ་ལྟར་གཏོར་མ་ཡང་དབུལ།
རྗེ་བཙུན་རྡོ་རྗེ་རྣལ་འབྱོར་མས་བདག་དང་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་ཐམས་ཅད་བྱང་ཞིང་དག་པར་བྱིན་གྱིས་བརླབ་ཏུ་གསོལ། ཞེས་འདོད་པའི་དོན་ལ་གསོལ་བ་གདབ། ཡི་གེ་བརྒྱ་པ་ལན་གསུམ་དང༌། མ་འབྱོར་པ་དང་ཉམས་པ་དང༌། ། སོགས་ནོངས་པ་བཟོད་པར་གསོལ་ནས་ཨོཾ་ཨཱཿཧཱུྃ་བཛྲ་མུཿ ཞེས་པས་ཡེ་ཤེས་པ་གཤེགས་དམ་ཚིག་པ་རང་ལ་བསྡུ་བར་བྱའོ། ། སླར་ཡང་མེའི་ནང་དུ་ཨོཾ་བཛྲ་ཛྭ་ལ་རྃ། ཞེས་པས་མེ་ལྷ་གསལ་བཏབ་ནས་བསྲེག་རྫས་ལྷག་མ་རྣམས་ལན་གསུམ་ཕུལ་ནས་སྔར་ལྟར་མཆོད་བསྟོད་བྱས་ཏེ་གཏོར་མ་མཁའ་འགྲོ་སྤྱི་གཏོར་ལྟར་བྱིན་གྱིས་བརླབས་པ། ཨོཾ་ཨགྣ་ཡེ་ན་མཿསརྦ་ཏ་ཐཱ་ག་ཏ་བྷྱོཿ ཞེས་པ་ལན་གསུམ་གྱིས་ཕུལ།
ཨོཾ་ཨགྣེ་བཛྲ་མུཿ ཞེས་པ་ཡེ་ཤེས་པ་གཤེགས། དམ་ཚིག་པ་བདག་ལ་བསྡུའོ། ། གཉིས་པ་བསྡུས་ཏེ་བྱ་བའི་ཚུལ་ནི། ཆོ་ག་གཞན་རྣམས་སྔ་མ་དང་འདྲ་བ་ལས། ཐབ་བྲི་བའི་ཚེ་རེ་ཁཱ་ཟླུམ་པོ་གཉིས་བསྐོར་གྱི་ནང་དུ། ཆོས་འབྱུང་ཉིས་བརྩེགས་སྔ་མ་བཞིན་བྲི། གཞན་ཐབ་རྒྱས་པ་མི་དགོས། རང་གི་གཡས་སུ་བསྲེགས་རྫས་མར་ཁུ་དང༌། ཏིལ་འབའ་ཞིག་བཤམ།
གཡོན་དུ་མཆོད་པ་ལྔ་དང་གཏོར་མ་གཅིག་བཤམས། བདག་བསྐྱེད་དང་ཐབ་དང་རྫས་རྣམས་བྱིན་གྱིས་བརླབས་པ་སྔ་མ་བཞིན་དུ་བྱས་ནས། མེ་སྦར་ཏེ། འཇིག་རྟེན་པའི་མེ་ལྷ་མི་བསྐྱེད་པར་རྗེ་བཙུན་མར་བསྐྱེད་དེ། ཕྱི་མཆོད་ཉེར་སྤྱོད་ལྔ་དང༌། ནང་མཆོད་དང་བསྟོད་པ་རྣམས་བྱའོ། ། ཕྱི་མཆོད་ཀྱི་གོང་དུ་བྱོན་ཟན་སྔ་མ་ལྟར་ཕུལ་ན་ཡང་རུང་ཞིང༌། མ་ཕུལ་ནའང་ཉེས་པ་མེད་དོ། ། དེ་ནས་བསྲེག་རྫས་ཏིལ་འབའ་ཞིག་སྔར་གྱི་སྔགས་ཀྱི་ཅི་ནུས་དབུལ། སྐབས་སྐབས་སུ་མར་གྱིས་མེ་གསོ།
མཐར་མཆོད་བསྟོད་སྔ་མ་བཞིན་བྱས་ནས་འདོད་པའི་དོན་ལ་གསོལ་བ་གདབ། གཏོར་མ་མཁའ་འགྲོ་སྤྱི་གཏོར་གྱིས་དབུལ། མེ་ལྷའམ་རྗེ་བཙུན་མའི་ཞབས་ཀྱི་དྲུང་ནས་བླང་བར་དམིགས་ཏེ། ལག་པ་གཡོན་པའི་སྲིན་ལག་གིས་སྦྱིན་སྲེག་གི་ཐལ་བ་གཅིག་བླངས་ལ་རང་གི་མཛོད་སྤུར་བསྐུ། ཡང་ན་དཔྲལ་བ་མགྲིན་པ་སྙིང་ག་རྣམས་སུ་བསྐུའོ། ། འདི་ནི་བསྲུང་བའི་མཆོག་སྟེ་སྔར་གྱི་རྒྱས་པའི་སྐབས་སུ་ཡང་བྱའོ། ། དེ་ནས་མདུན་བསྐྱེད་ཀྱི་ཡེ་ཤེས་པ་གཤེགས། དམ་ཚིག་པ་རང་ལ་བསྡུའོ། ། བཞི་པ་རྣལ་འབྱོར་པ་གང་ཞིག་མར་མེའི་སྦྱིན་སྲེག་བྱེད་པར་འདོད་ན། མར་མེ་སྐོང་བུ་ཡངས་པར་མར་དཀར་ཀྱི་ཁུ་བ་དང༌།
རས་དམར་པོའི་སྡོང་བུ་སྦམ་པོ་བཙུགས་ལ་མེ་སྦར། འབྱོར་ན་མཆོད་པ་ལྔ་དང༌། གཏོར་མ་བཤམས། རང་ཉིད་ཐུན་མཚམས་ཀྱི་རྗེ་བཙུན་མ་དྲན་ཙམ་གྱིས་གསལ་བཏབ་སྟེ། མར་མེ་བདག་བསྐྱེད་ཀྱི་སྐབས་ལྟར་རྗེ་བཙུན་མར་བསྐྱེད། མདུན་དུ་ཏིལ་བཞག་ལ། བདག་གི་ཚེ་ཐོག་མ་མེད་པ་ནས་བསགས་པའི་ལས་ཀྱི་སྒྲིབ་པ་ཐམས་ཅད་སྣ་སྒོར་སྡིག་པ་རྭ་ཅན་གྱི་རྣམ་པར་གྱུར་ནས་མདུན་གྱི་ཏིལ་ལ་ཐིམ་པར་བསམས་ལ། ངག་ཏུ་ཨོཾ་བཛྲ་ཌཱ་ཀ་ཁ་ཁ་ཁཱ་ཧི་ཁཱ་ཧི་སརྦ་པཱ་པཾ་ཤཱིནྟཾ་ཀུ་རུ་ཡེ་སྭཱ་ཧཱ། ཞེས་པས་ཏིལ་བསྲེག མཆོད་པ་ལྔ་དང་གཏོར་མ་ཡོད་ན།
ཨོཾ་བཛྲ་ཡོ་གི་ནི་བཛྲ་པུཥྤེ་ཨཱཿཧཱུྃ། ཞེས་སོགས་ཀྱིས་དབུལ། གཏོར་མ་མཁའ་འགྲོ་སྤྱི་གཏོར་གྱི་ཆོ་གས་དབུལ་ལོ། ། འདིས་ནི་སྡིག་པ་ཐམས་ཅད་དག་པ་དང༌། རྗེ་བཙུན་མའི་བྱིན་རླབས་འཇུག་པའི་ཐབས་ཡིན་པར་གསུངས་སོ། ། གདམས་པ་རྒྱ་མཚོ་གཏིང་མཐའ་མི་དཔོག་ཀྱང༌། ། དཀོན་མཆོག་རྒྱལ་མཚན་གསུང་གི་མན་ངག་ལས། ། ཅུང་ཟད་སྙེད་འདིར་ཀུན་དགའ་བདེ་ལེགས་ཀྱིས། ། བསྐུར་བའི་ངོར་ནི་བསོད་ནམས་སེངྒེ་སྦྱར། ། འདིར་འབད་དགེ་ཚོགས་གང་ཞིག་ཐོབ་པ་དེས། །
བདག་དང་མཁའ་མཉམ་འགྲོ་བ་མ་ལུས་པ། ། རྒྱལ་བའི་ཡུམ་མཆོག་དེ་ཡི་རྗེས་བཟུང་ནས། ། མཁའ་ལ་སྤྱོད་པའི་གནས་སུ་སྐྱེ་བར་ཤོག། །། མངྒ་ལཾ།། ༈ །ཨེདྷི། ནཱ་རོ་མཁའ་སྤྱོད་ཀྱི་སྦྱིན་སྲེག་འཕགས་པ་རིན་པོ་ཆེས་མཛད་པ་བཞུགས་སོ།། ༈ །དཔལ་རྡོ་རྗེ་རྣལ་འབྱོར་མའི་སྦྱིན་སྲེག་གི་ཆོ་ག དཔལ་རྡོ་རྗེ་རྣལ་འབྱོར་མ་ལ་ཕྱག་འཚལ་ལོ། ། བཅོམ་ལྡན་འདས་མའི་བསྙེན་པ་སྔོན་དུ་སོང་བས་སྔགས་ཀྱི་ནུས་པ་དབྱུང་བ་དང༌། མཆོག་དང་ཐུན་མོང་གི་དངོས་གྲུབ་བསྒྲུབ་པའི་ཕྱིར།
སྦྱིན་སྲེག་བྱེད་པར་འདོད་པས་སའི་ཆོ་ག་བྱས་པའི་སར་མཚན་ཉིད་དང་ལྡན་པའི་ཐབ་ཁུང་དུ། བུད་ཤིང་ལེགས་པར་བརྩེགས་ནས། གཡོན་ཕྱོགས་སུ་ཆུ་གཉིས་སྔོན་དུ་འགྲོ་བའི་མཆོད་པ་ལྔ་དང༌། དམར་གཏོར་གསུམ་བཤམ། གཡས་སུ་ཡམ་ཤིང༌། མར་ཁུ་དང༌། ཆང་བཟང་པོ་ལ་བདུད་རྩི་སྦྱར་བ་དང༌། ཤ་ལྔ་ཚང་བ་དང༌། གང་ཡང་རུང་བའི་དུམ་བུ་གཏུབས་པ་དང༌། ཏིལ་དང༌།
ཞོ་དང༌། འོ་མ། མར། ཀ་ར། བུ་རམ། སྦྲང་རྩི་སྦྱར་བའི་ཟས་མཆོག་དང༌། དཱུརྺ་དང་ཀུ་ཤ་རྣམས་བཀོད། རང་ཁ་ཤར་དུ་བལྟས་འདུག་པའི་མདུན་དུ། ནང་མཆོད་རྡོ་རྗེ་དྲིལ་བུ་དགང་བླུགས་དང་བཅས་པ་བཞག་ནས། བདག་བསྐྱེད་བཟླས་པའི་བར་རྫོགས་པར་བྱས་ལ།
ཐབ་དང༌། ཡོ་བྱད་དང༌། མཆོད་རྫས་དང༌། བསྲེག་རྫས་རྣམས་ལ་ནང་མཆོད་ནས་གཏོར་ཞིང༌། སུམྦྷ་ནིའི་སྔགས་ཀྱིས་བསངས། སྭ་བྷཱ་ཝས་སྟོང་པར་སྦྱངས་པའི་ངང་ལས། ཧཱུྃ་ལས་རིན་པོ་ཆེ་ལས་གྲུབ་པའི་ཐབ་ཁུང་ཡངས་ཤིང་རྒྱ་ཆེ་བའི་ནང་དུ་བུད་ཤིང་བརྩིགས་པ་དྭངས་ཤིང་ཐོགས་པ་མེད་པར་བསྐྱེད་ནས། ཧཱུྃ་ཞེས་ཡང་ཡང་བརྗོད་པས་བྱིན་གྱིས་རླབས། མཆོད་རྫས་དང་བསྲེག་རྫས་རྣམས་ཨོཾ་ཨཱཿཧཱུྃ་ལས་ལྷ་རྫས་ལས་གྲུབ་པའི་མཆོད་རྫས་བསྲེག་རྫས་དཔག་ཏུ་མེད་པར་བསྐྱེད་ལ། ཨོཾ་ཨཱཿཧཱུྃ་དང་སོ་སོའི་སྔགས་ཀྱིས་བྱིན་གྱིས་རློབས།
ཨོཾ་ཨགྣེ་ཡེ་ཛྭ་ལ་རྃ། ཞེས་བརྗོད་ཅིང་མེ་སྦར་བས། དེའི་དབུས་སུ་རྃ་ལས་མེ་ལྷ་ར་སྐྱེས་ཁམ་པ་ལ་ཞོན་པ། སྐུ་མདོག་དམར་པོ་ཞལ་གཅིག་ཕྱག་བཞི་པ། གཡས་ཀྱི་དང་པོས་མཆོད་སྦྱིན། གཉིས་པས་བགྲང་ཕྲེང༌། གཡོན་གྱི་དང་པོས་དབྱུ་གུ་རྩེ་གསུམ་པ། གཉིས་པས་བདུད་རྩིས་གང་བའི་གྷནྡྷེ་འཛིན་པ། རལ་པའི་ཐོར་ཚུགས་དང་ལྡན་ཞིང་ཚངས་པའི་སྐུད་པ་དང་ཁྲི་སྙན་ས་ལེའི་པགས་པའི་སྟོད་གཡོགས་དང༌། དར་དམར་པོའི་ཤམ་ཐབས་ཅན།
མེ་འབར་བའི་དབུས་ན་བཞུགས་པའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ་དམིགས་ནས་དེའི་ཐུགས་ཀའི་ཧཱུྃ་དང༌། རང་གི་སྙིང་གའི་ས་བོན་ལས་འོད་འཕྲོས་པས། ཤར་ལྷོ་ནས་མེ་ལྷ་སྤྱན་དྲངས་པར་བསམ་ཞིང༌། ཨོཾ་ཨགྣ་ཡེ་ཨེ་ཧྱེ་ཧི། ཞེས་བརྗོད་ནས། ཛཿཧཱུྃ་བཾ་ཧོཿ མདུན་བསྐྱེད་དང་གཉིས་སུ་མེད་པར་བསྟིམ་མོ། ། དེ་ནས་ཡང་འོད་འཕྲོས་པས།
སངས་རྒྱས་རིགས་ལྔ་སྤྱན་དྲངས་པ་ལ་མཆོད་ནས་འདི་ལ་དབང་བསྐུར་དུ་གསོལ། ཞེས་གསོལ་བ་བཏབ་པས། སངས་རྒྱས་རྣམས་ཀྱིས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ། ཞེས་གསུངས་ཤིང༌། དབང་བསྐུར། དྲི་མ་དག་ཆུའི་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུ་བརྒྱན་པར་བསམ། དེ་ནས་དེའི་ལྗགས་ལས་འོད་ཟེར་བྱུང་བའི་ནང་ནས་བྱོན་ཟན་གསོལ་བར་བསམ་ཞིང༌། ཨོཾ་ཨགྣེ་ཡེ་སྭཱ་ཧཱ། ཞེས་བརྗོད་ཅིང༌།
ལན་བདུན་ཕུལ་ནས། ཨོཾ་ཨགྣ་ཡེ་ཞེས་ཀུན་ལ་སྦྱར་ཞིང༌། ཨོཾ་ཨརྒྷཾ་པྲ་ཏཱིཙྪ་ཡེ་སྭཱ་ཧཱ། མཆོད་ཡོན་ནས་ཞལ་ཟས་ཀྱི་བར་དུ་དབུལ་ལ། དེ་ནས་འབར་བའི་མེ་ལ་ཡམ་ཤིང༌། ཞུ་བའི་རྫས་རྣམས་ཞལ་དང༌། གོང་བུའི་རྫས་རྣམས་ཕྱག་དང༌། དཱུརྺ་དང་ཀུ་ཤ་སྤྱི་གཙུག་ཏུ་འབུལ་བར་བསམ་ཞིང༌། གོང་གི་སྔགས་ཉི་ཤུ་རྩ་གཅིག་ལ་སོགས་པས་དབུལ། བསྲེག་རྫས་རྣམས་ཀྱི་མཐར།
བདག་གི་སྡིག་པ་དང་སྒྲིབ་པ་ཐམས་ཅད་དང༌། ནད་དང་བར་དུ་གཅོད་པ་ཐམས་ཅད་ཤཱིནྟཾ་ཀུ་རུ་ཡེ་སྭཱ་ཧཱ། ཞེས་བརྗོད་དོ། ། སླར་ཡང་མཆོད་པ་རྣམས་ཀྱིས་མཆོད་ནས། ཨོཾ་ཨགྣ་ཡེ་ཛྭ་ལ་རྃ། ཞེས་བརྗོད་པས་མེ་ལྷ་འབར་བའི་རྣམ་པར་བསམ་མོ། ། དེ་ནས་འབར་བའི་དབུས་དེ་ཉིད་དུ་རྡོ་རྗེ་རྣལ་འབྱོར་མ་བདག་བསྐྱེད་ཇི་ལྟ་བ་བཞིན་བསྐྱེད་པའི་མཐའ་མར། རྩ་བ་དང་བརྒྱུད་པར་བཅས་པའི་བླ་མ་རྣམས་དང༌། སངས་རྒྱས་དང༌། བྱང་ཆུབ་སེམས་དཔའ་དང༌།
དཔའ་བོ་དང༌། རྣལ་འབྱོར་མ་རྣམས་ཀྱིས་བསྐོར་བར་བསམས་ལ། དེ་རྣམས་ལ་སྔ་མ་བཞིན་འདི་ཉིད་ཀྱི་སྔགས་ཀྱིས་བྱོན་ཟན་ཕུལ་ནས། ཨོཾ་བཛྲ་ཡོ་གི་ནི་ཞེས་ཀུན་ལ་སྦྱར་རོ། ། ཕྱིའི་མཆོད་པ་རྣམས་ཀྱིས་མཆོད་ནས། ནང་བདུད་རྩིས་ཀྱང་མཆོད་ལ། དཔལ་ལྡན་རྡོ་རྗེ་མཁའ་འགྲོ་མ་ལ་སོགས་པས་བསྟོད་པར་བྱའོ། ། དེ་ནས་བྱིན་རླབས་སྔ་མའི་ཚུལ་གྱིས་བདག་ཉིད་ཀྱི་སྔགས་ཀྱིས་དབུལ་ཞིང༌། སྤེལ་ཚིག་རྣམས་སྔ་མ་བཞིན་བྱས་ནས། མཐར་ཡང་དགང་བླུགས་བདུན་ཕུལ་ནས།
སླར་ཡང་མཆོད་པ་དང་བསྟོད་པ་བྱས་ནས་སྒྲུབ་ཐབས་བཞིན་གཏོར་མ་ཕུལ་ལ། འདོད་པའི་དོན་ལ་གསོལ་བ་གདབ་བོ། ། དེ་ནས་ཡི་གེ་བརྒྱ་པའི་མཐར་བཛྲ་མུཿ ཞེས་བརྗོད་པས། ཡེ་ཤེས་པ་གཤེགས་སུ་གསོལ་ནས། དམ་ཚིག་པ་བདག་ལ་བསྡུའོ། ། དེ་ནས་མེ་འབར་བའི་དབུས་སུ་མེ་ལྷ་དམིགས་པ་ལ་མཆོད་ཅིང་བསྟོད་ནས། བསྲེག་རྫས་རྣམས་རྫོགས་པའི་མཐར་མར་དགང་བླུགས་བདུན་ཕུལ་ནས། མཆོད་པ་དང་བསྟོད་པ་བྱས་ནས། ཨོཾ་ཨཱཿཧཱུྃ་གིས་ཡེ་ཤེས་ཀྱི་བདུད་རྩིར་བྱིན་གྱིས་རླབས་པའི་གཏོར་མ།
ཨོཾ་ཨགྣ་ཡེ་ན་མཿསརྦ་ཏ་ཐཱ་ག་ཏ་བྷྱོ་བྷི་ཤྭ་མུ་ཁེ་བྷྱཿ སརྦ་ཐ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྲྀཧྞེ་དཾ་བ་ལིཾ་ཏ་ཡེ་སྭཱ་ཧཱ། ཞེས་གསུམ་མམ་བདུན་གྱིས་དབུལ་ནས། འདོད་པའི་དོན་ལ་གསོལ་བ་གདབ་བོ། ། གཏོར་མ་གསུམ་པ་མཁའ་འགྲོ་སྤྱི་གཏོར་གྱིས་དབུལ་ལོ། ། ཨོཾ་ཨགྣ་ཡེ་བཛྲ་མུཿ ཞེས་བརྗོད་པས་ཡེ་ཤེས་པ་གཤེགས་ལ། དམ་ཚིག་པ་བདག་ལ་བསྡུའོ། ། དེ་ནས་ཚོགས་ཀྱི་འཁོར་ལོ་ལ་ལོངས་སྤྱོད་ནས། ལྷག་མའི་བར་ཆོ་ག་རྫོགས་པར་བྱས་ལ་སྨོན་ལམ་རྒྱ་ཆེན་པོ་བཏབ་ནས།
གནས་གསུམ་བསྲུངས་ཏེ་ཐལ་བ་ཆུ་བོ་ལ་སོགས་པར་དོར་ལ་ལས་ཀྱི་རྗེས་མི་མངོན་པར་བྱས་ནས། སྤྱོད་ལམ་གྱི་རྣལ་འབྱོར་ལ་གནས་པར་བྱའོ། ། འདི་ལྟར་རྟག་ཏུ་བྱས་ན་འཇིག་རྟེན་དང༌། འཇིག་རྟེན་ལས་འདས་པའི་དངོས་གྲུབ་ཐམས་ཅད་བདེ་བླག་ཏུ་འགྲུབ་པར་འགྱུར་རོ། ། རྗེ་ས་སྐྱ་པའི་མན་ངག རྡོ་རྗེ་རྣལ་འབྱོར་མའི་སྦྱིན་སྲེག་གི་ཆོ་ག་འདི་ནི། གོ་གོ་ཅན་གྱིས་བསྐུལ་ནས་འཕགས་པས་ས་མོ་སྦྲུལ་གྱི་ལོར། དབྱར་ཟླ་འབྲིང་པོ་ལ་ཤངས་མདོར་སྦྱར་བའོ།། །། སརྦ་མངྒ་ལཾ། ། དགེའོ། །
དགེའོ། དགེའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
