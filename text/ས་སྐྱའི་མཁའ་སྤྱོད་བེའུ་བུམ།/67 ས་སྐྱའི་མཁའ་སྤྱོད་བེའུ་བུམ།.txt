ས་སྐྱའི་མཁའ་སྤྱོད་བེའུ་བུམ།
པོད ༦༧
The Text
༈ །གཉིས་པ་ཆགས་བྲལ་གྱི་རྣལ་འབྱོར་ལ། རླུང་སེམས་དབུ་མར་བསྡུ་བའི་རྣལ་འབྱོར་དང༌། བསྡུས་ནས་བསྒོམ་པའི་རྣལ་འབྱོར་གཉིས་ལས། དང་པོ་ལ་རླུང་སྦྱང་བ་དང༌། བསྡུ་བ་དངོས་གཞི་གཉིས། དང་པོ་ནི། གནས་ཤིན་ཏུ་དབེན་པར་བསམ་གཏན་གྱི་སྟན་ལ་རྐང་པ་གཉིས་རྡོ་རྗེའི་སྐྱིལ་ཀྲུང༌། ལག་པ་གཉིས་མཉམ་བཞག་གི་མཐེ་བོང་ལྟོ་སྦྱར་བ་ལྟེ་འོག་ཏུ་བཅར། སྒལ་ཚིགས་དོང་རྩེ་བརྩེགས་པ་ལྟར་བསྲང༌། ཨོལ་ཀོས་ཨོལ་མདུད་ནོན་པ་ཙམཾ་མགོ་བོ་ཅུང་ཟད་དུད་པར་གུག
མིག་གཉིས་སྨིན་མཚམས་ཀྱི་ཐད་ཀྱི་བར་སྣང་དུ་ཧར་རེར་བལྟ་བའམ་སྣ་རྩེར་དབབ། དཔུང་པ་རྒོད་གཤོག་ལྟར་བརྒྱངས། སོ་དང་མ་ཆུ་རང་བབས་སུ་གཞག ལྕེ་རྩེ་རྐན་ལ་སྦྱར་བ་སྟེ་ལུས་རྣམ་སྣང་གི་ཆོས་བདུན་ལྡན་དུ་བྱས་པས་སྒོམ་གེགས་ཞི། སྒྲིབ་པ་བྱང༌། ཡེ་ཤེས་སྐྱེ་བ་སོགས་ཕན་ཡོན་དཔག་མེད་འབྱིན་པ་སྤྲེའུའི་གཏམ་རྒྱུད་ལྟ་བུ་ཡིན་གསུངས། དེ་ནས་སྐྱབས་འགྲོ་ནས་ཞར་བྱུང་རྫོགས་རིམ་ཡན་ཆད་རྒྱུན་གྱི་ཉམས་ལེན་ལྟར་རམ། ཡང་ན་བླ་མའི་རྣལ་འབྱོར་གྱི་བླ་མ་དང་རང་སེམས་འདྲེས་པའི་ངང་དེ་ག་ལས། རང་ཉིད་སྐད་ཅིག་གིས་རྣལ་འབྱོར་མ་སྐུ་མདོག་ཕྱག་མཚན་རྒྱན་དང་ཆ་ལུགས་སོགས་ཡོངས་སུ་རྫོགས་པར་ཁྲ་ལམ་གྱིས་གསལ་གདབ། དེའི་སྐུ་ལུས་ཐམས་ཅད་འོད་ཀྱི་རང་བཞིན་དར་དམར་གྱི་གུར་ཕུབ་པའམ་ཕྲུ་མ་ཕུས་བཏབ་པ་ལྟ་བུའི་ཕྱི་གསལ་ནང་གསལ་སྙན་གཤོག་དང་ཕྱག་ཞབས་ཀྱི་སོར་རྩེ་ཚུན་ཆད་སྟོང་སང་ངེ་བའི་སྟོང་ར་བསྒོམས་པས་གེགས་མི་འབྱུང༌།
དེ་ནས་རང་ལུས་འོད་ཀྱི་རང་བཞིན་དེའི་དབུས་དྲང་པོར་རྩ་རོ་རྐྱང་གཉིས་འདུས་ཀྱི་ངོ་བོ། རྩ་དབུ་མ་སྦ་ལྕག་ཙམ་ཡར་སྣེ་སྤྱི་གཙུག་ཏུ་ཀླད་རྒྱས་ཀྱི་ཐད་དུ་ཟུག་པ་ཟླ་དཀྱིལ་ཆུང་ངུས་ཁ་བཅད་པ། མར་སྣེ་ལྟེ་འོག་སོར་བཞི་ཙམ་དུ་ཟུག་པ་སྔར་བཤད་པའི་ཁྱད་ཆོས་བཞི་ལྡན་དུ་གསལ་གདབ། དབུ་མའི་མས་སྣེའི་ནང་དུ་ཟླ་བའི་དཀྱིལ་འཁོར་ཆུང་ངུས་སྨྱུག་ཚིགས་ལྟར་ཁད་ཆད་དུ་བཀག་པར་བསམ། དབུ་མའི་ཡར་སྣེ་ཀླད་རྒྱས་ཀྱི་ནང་དུ་ཆུ་རླུང་གི་རང་བཞིན་ཨོཾ་དཀར་པོ། གཡས་སུ་ས་རླུང་གི་རང་བཞིན་ཨཱྃ་སེར་པོ། རྒྱབ་ཏུ་མེ་རླུང་གི་རང་བཞིན་ཛྲཱིཾ་དམར་པོ། གཡོན་དུ་རླུང་རླུང་གི་རང་བཞིན་ཁྃ་ལྗང་གུ། མདུན་དུ་ནམ་མཁའི་རླུང་གི་རང་བཞིན་ཧཱུྃ་སྔོན་པོ་སྟེ་དཔའ་བོ་འབྲུ་ལྔ་པོ་མགོ་གྱེན་བསྟན་དུ་གསལ་གདབ། དེ་ནས་རླུང་རོ་སྦྱང་བ་ལ།
ལག་གཡས་པ་རྡོ་རྗེ་རྩེ་གསུམ་པའི་ཕྱག་རྒྱས་སྣ་བུག་གཡས་བཀག་ནས་རླུང་གཡོན་ནས་སངས་ཀྱིས་ལན་གསུམ་བུས་ལ་ཞེ་སྡང་གི་རྟོག་པ་རྣམས་དག་པར་མོས། དེ་ནས་ལག་གཡོན་གྱི་རྩེ་གསུམ་རྡོ་རྗེའི་ཕྱག་རྒྱས་སྣ་ཕུག་གཡོན་བཀག་སྟེ་རླུང་རོ་སངས་ཀྱིས་གཡས་ནས་ལན་གསུམ་བུས་ལ་འདོད་ཆགས་ཀྱི་རྟོག་པ་རྣམས་དག་པར་མོས། དེ་ནས་སྣ་བུག་གཉིས་ཀ་ནས་ལན་གསུམ་བུས་ལ་གཏི་མུག་གི་རྟོག་པ་བྱང་བར་མོས་ཏེ་དགུ་ཕྲུགས་སུ་བསལ། དེ་ནས་དབུ་མའི་ཡས་སྣེའི་ཨོཾ་དཀར་པོ་ལས་འོད་ཟེར་དཀར་པོ་འཕྲོས། ཕྱོགས་བཅུའི་རྒྱལ་བ་རྣམས་ཀྱི་མེ་ལོང་ཡེ་ཤེས་ཀྱི་བྱིན་རླབས་ཐམས་ཅད་འོད་དཀར་པོའི་རྣམ་པར་བསྡུས། སྤྱི་བོའི་ཨོཾ་དཀར་པོ་དེ་ལ་ཐིམ་པས་མེ་ལོང་ཡེ་ཤེས་དང་ཆུ་རླུང་གི་ངོ་བོ་ཐིག་ལེ་དཀར་པོ་སྲན་མའམ། ཡུངས་འབྲུའི་ཚད་ཙམ་དུ་གྱུར། དེ་དབུ་མའི་མས་སྣེའི་ཟླ་དཀྱིལ་ཆུང་ངུ་མ་དེའི་དབུས་སུ་ཧྲིལ་གྱིས་བབས་པར་བསམས་ལ། སྟེང་རླུང་ས་ལེན་མའི་ཚུལ་དུ་སྣ་སྒོའི་སྤུ་མི་འགུལ་པར་བརྔུབས་ལ་མཆིལ་མ་སྒྲ་མེད་ཅིག་ནང་དུ་བསྒྱུར། འོག་རླུང་ལས་འོག་སྒོ་ཟུམ་ཙམ་བྱས་ནས་རླུང་ཁ་སྦྱོར་བུམ་པ་ཅན་གཟུང་ཞིང་དམིགས་པ་བསྐྱེད།
མི་ཐུབ་ན་དལ་བུས་རང་འགྲོས་སུ་གཏང༌། དེ་འདྲ་ཡང་ཡང་བྱ། ཡང་དབུ་མའི་ཡས་སྣེའི་གཡས་ཀྱི་ཨཱྃ་སེར་པོ་ལས་འོད་ཟེར་སེར་པོ་འཕྲོས། རྒྱལ་བ་རྣམས་ཀྱི་མཉམ་ཉིད་ཡེ་ཤེས་ཀྱི་བྱིན་རླབས་ཐམས་ཅད་འོད་སེར་པོའི་རྣམ་པར་བསྡུ། ཨཱྃ་ལ་ཐིམ་པས་མཉམ་ཉིད་ཡེ་ཤེས་དང་ས་རླུང་གི་ངོ་བོ་ཐིག་ལེ་སེར་པོར་གྱུར་ནས། མས་སྣེའི་ཟླ་དཀྱིལ་གྱི་སྟེང་གཡས་སུ་བབས་པར་བསམས་ལ། གོང་ལྟར་བུམ་ཅན་གཟུང༌། ཡང་སྤྱི་བོའི་ཛྲཱིཾ་དམར་པོ་ལས་འོད་ཟེར་དམར་པོ་འཕྲོས། རྒྱལ་བ་རྣམས་ཀྱི་སོར་རྟོག་ཡེ་ཤེས་ཀྱི་བྱིན་རླབས་ཐམས་ཅད་འོད་དམར་པོའི་རྣམ་པར་བསྡུས། ཛྲཱིཾ་ལ་ཐིམ་པས་སོར་རྟོག་ཡེ་ཤེས་དང་མེ་རླུང་གི་ངོ་བོ་ཐིག་ལེ་དམར་པོར་གྱུར་ནས།
མས་སྣེའི་ཟླ་དཀྱིལ་གྱི་སྟེང་རྒྱབ་ཏུ་བབས་པར་བསམས་ལ། སྔར་ལྟར་བུམ་ཅན་གཟུང༌། ཡང་སྤྱི་བོའི་ཁྃ་ལྗང་གུ་ལས་འོད་ཟེར་ལྗང་གུ་འཕྲོས། རྒྱལ་བ་རྣམས་ཀྱི་བྱ་གྲུབ་ཡེ་ཤེས་ཀྱི་བྱིན་རླབས་ཐམས་ཅད་འོད་ལྗང་གུའི་རྣམ་པར་བསྡུས། ཁྃ་ལ་ཐིམ་པས་བྱ་གྲུབ་ཡེ་ཤེས་དང་རླུང་རླུང་གི་ངོ་བོ་ཐིག་ལེ་ལྗང་གུར་གྱུར་ནས། མས་སྣེའི་ཟླ་དཀྱིལ་གྱི་སྟེང་གཡོན་དུ་བབས་པར་བསམས་ལ། གོང་ལྟར་བུམ་ཅན་གཟུང༌། ཡང་སྤྱི་བོའི་ཧཱུྃ་སྔོན་པོ་ལས་འོད་ཟེར་སྔོན་པོ་འཕྲོས། རྒྱལ་བ་རྣམས་ཀྱི་ཆོས་དབྱིངས་ཡེ་ཤེས་ཀྱི་བྱིན་རླབས་ཐམས་ཅད་སྔོན་པོའི་རྣམ་པར་བསྡུས། ཧཱུྃ་ལ་ཐིམ་པས་ཆོས་དབྱིངས་ཡེ་ཤེས་དང་ནམ་མཁའི་རླུང་གི་ངོ་བོ་ཐིག་ལེ་སྔོན་པོར་གྱུར་ནས་མས་སྣེའི་ཟླ་དཀྱིལ་གྱི་སྟེང་དུ་བབས་པར་བསམས་ལ།
གོང་ལྟར་བུམ་ཅན་གཟུང༌། དེ་ནས་དབུ་མའི་མས་སྣེའི་ཟླ་དཀྱིལ་གྱི་སྟེང་དུ་དབུས་སུ་ཐིག་ལེ་དཀར་པོ། གཡས་སུ་སེར་པོ། གཡོན་དུ་ལྗང་གུ། རྒྱབ་ཏུ་དམར་པོ། མདུན་དུ་སྔོན་པོ་རྣམས་ལ་སེམས་བཟུང་ནས། རླུང་ཁ་སྦྱོར་ཅི་ཐུབ་ཐུབ་ཏུ་འཛིན། རྩ་ཐིག་རླུང་གསུམ་གྱི་གནད་དང་ནུས་པ་ཐམས་ཅད་ཐིག་ལེ་དེ་རྣམས་ལ་ཚང་ཚུལ་ལེགས་པར་བསམ། དེ་ལྟར་བསྒོམས་པས་རླུང་ལྔའི་ཁ་དོག་སོ་སོར་མཐོང་བ་སོགས་རྟགས་རྣམས་འཆར་བར་འགྱུར་རོ་གསུངས།། ༈ །གཉིས་པ་རླུང་སེམས་ལ་བཅུག་ནས་སྟོང་པ་སྒྲུབ་པ་ནི།
རང་ལྷར་གསལ་བའི་ལུས་སྟོང་རའི་དབུས་སུ་རྩ་དབུ་མ་ཡར་སྣེ་སྨིན་མཚམས་དང༌། མར་སྣེ་གསང་གནས་སུ་ཐད་བཅད་ཀྱི་རྣམ་པས་བུ་ག་ཧར་རེར་ཡོད་པར་བསམ། སྨིན་མཚམས་ཀྱི་དབུ་མའི་ནང་དུ་ཐིག་ལེ་ཁ་དོག་ལྔ་ལྡན་ཁྲ་ཆེམ་མེར་བ། སྲན་ཆུང་ཙམ་བདེ་བའི་རང་བཞིན་ཅན་ཞིག་བསྒོམ། དེ་ཉིད་དབུ་མའི་ནང་ནས་ཡར་འདྲིལ་ཏེ་སྤྱི་གཙུག་དབུ་མའི་གུག་མཚམས་ནང་དེར། རི་མཐོན་པོའི་རྩེ་ལ་སྐར་ཆེན་ཤར་བ་ལྟར་འདར་ཕྲིལ་ལེར་ཡོད་པར་བསམ། དེ་ལ་དམིགས་པ་གཏད་པས་དེ་ལས་འོད་ཟེར་ཁ་དོག་ལྔ་ལྡན་འཇའ་ཚོན་ལྟ་བུ་བུན་ལོང་གིས་འཕྲོས། དབུ་མའི་ནང་ཐམས་ཅད་གང་ཞིང༌། དེ་ལས་ཀྱང་ཕྱིར་འཕྲོས། ལུས་ཀྱི་ནང་གང་བས་རང་ལུས་འཇའ་ཚོན་ཁ་དོག་ལྔ་ལྡན་དུ་བསྒྱུར།
སླར་ཡང་འོད་ཁ་དོག་ལྔ་ལྡན་ལུས་ཀྱི་ཕྱི་རོལ་དུ་འཕྲོས་པས། གནས་ཁང་ཡུལ་ལྗོངས་ས་ཕྱོགས་སྟོང་གསུམ་གྱི་འཇིག་རྟེན་ཁམས་གསུམ་གྱི་སྣོད་བཅུད་ཐམས་ཅད་ལ་རེག་པ་ཙམ་གྱིས་བདེ་བ་ཆེན་པོའི་རྣམ་རོལ་འཇའ་ཚོན་སྣ་ལྔའི་རང་བཞིན་དུ་བུན་ལོང་ངེ༌། ཁྲ་ཤིག་གེ་བའི་རྣམ་པར་བསམས་ལ། བདེ་སྟོང་གཉིས་སུ་མེད་པའི་ཉམས་གསལ་སྟོང་འཛིན་པ་མེད་པ་རང་རིག་རང་ངོ་ཤེས་ཙམ་དུ་མཉམ་པར་བཞག དེ་ནས་ཕྱི་རོལ་གྱི་འོད་དེ་དག་ཐམས་ཅད་ཚུར་འདུས། རང་ལུས་འཇའ་ཚོན་དུ་གྱུར་པ་ལ་ཐིམ། དེའང་རིམ་གྱིས་ཚུར་འདུས། སྤྱི་གཙུག་གི་རྩ་བའི་ཐིག་ལེ་ཁ་དོག་ལྔ་ལྡན་དེ་ལ་ཐིམ། དེ་ཉིད་ཀྱང་ཇེ་ཕྲ་ཇེ་ཕྲས་རང་ཡལ་དུ་སོང་བར་བསམས་ལ། བདེ་སྟོང་གཉིས་མེད་ཀྱི་ཉམས་གསལ་སྟོང་འཛིན་མེད་དུ་རང་རིག་རང་ངོ་ཤེས་ཙམ་དུ་མཉམ་པར་བཞག
དེ་ལས་ལྡང་བ་དང༌། སྟོང་ཉིད་དེའི་ངང་ལས་རང་གི་སྨིན་མཚམས་ཀྱིས་ཚོད་དེ་གའི་ཐད་དུ་ཐིག་ལེ་ཁ་དོག་ལྔ་ལྡན་ཁྲ་ཆེམ་གྱིས་ཐོལ་བྱུང་བར་བསམ། དེ་ནས་རང་ལུས་ལྷ་སྐུ་དང༌། དབུ་མ་བཅས་སྔར་ལྟར་གསལ་བཏབ་ལ། སྨིན་མཚམས་ཀྱི་ཐིག་ལེར་སེམས་གཟུང༌། ཡང་སྤྱི་བོར་སྤོ། རང་དང་སྣོད་བཅུད་འཇའ་འོད་དུ་བསྒྱུར་བ་སྟོང་ཉིད་ལ་མཉམ་པར་གཞག་པ་སོགས་སྔར་ལྟར་དམིགས་པ་བསྐྱར། དེ་ལྟར་བསྒོམ་པ་ནི། རླུང་ལུས་ལ་བཅུག་པས་ཁམས་ཀྱི་སྙིགས་མ་དྭངས་མར་བསྒྱུར་ཞིང༌། རླུང་སེམས་ལ་བཅུག་པས་དྭངས་མ་འཇའ་ལུས་སྟོང་གཟུགས་འོད་སྐུར་སྒྱུར་བར་བྱེད་པའི་ཐབས་བླ་ན་མེད་པ་སྟེ།
ཡུན་རིང་དུ་གོམས་པར་བྱས་པས་འབྱོངས་རྟགས་སུ་ལུས་ཐམས་ཅད་ལ་བདེ་བས་ཁྱབ་པ། ཤིང་བལ་ལྟར་ཡངས་བ། གྲིབ་མ་མི་འབྱུང་བའམ་སྲབ་པ། ལག་པ་སོགས་ཉི་ཟེར་ལ་བལྟས་པས་ཕྱི་གསལ་ནང་གསལ་ལྟ་བུ་འབྱུང་བ། རྐང་རྗེས་ཆུང་དུ་འགྲོ་བ། འོད་ཁ་དོག་ལྔ་ལྡན་དུ་མཐོང་བ། སྒྲུབ་ཁང་ལ་འཇའ་མདུང་ཚུགས་སུ་ཟུག་པ། འཇའ་གུར་ཕུབ་པ་སོགས་འབྱོངས་རྟགས་བྱུང་ཚེ་དེ་བརྟན་པར་བྱ་བའི་ཕྱིར་ཀུན་འདར་གསང་སྤྱོད་ཅེས་ཐོག་མར་རླུང་གི་རེག་བྱ་ལྟ་བུས་སྔར་མི་བཟོད་པའི་གྲང་ངད་ཆེ་ས་ཞིག་ཏུ་བསྡད་ལ། རང་ལུས་སྣོད་བཅུད་འཇའ་ཚོན་དུ་ཁྲ་ཤིག་ཤིག བུན་ལོང་ལོང་དུ་གྱུར་པ་ལ་དམིགས་པ་གཏད་ནས་སྟོང་ཉིད་བསྒོམས་པས།
སྔར་རླུང་གི་གྲང་རེག་མི་བཟོད་པ་ཞིག་འཆང་བ་དེ་མི་འབྱུང་བར་བདེ་ཆེན་དུ་ལྷང་ལྷང་འཆར་གིན་འདུག་ན། མེའི་འོད་དང༌། ཉི་མ་དང༌། ཆུ་སོགས་ལ་སྔར་ལྟར་སྦྱངས་ཤིང་བརྟག དེ་དག་གིས་མི་གནོད་པར་བདེ་བའི་གྲོགས་སུ་འགྲོ་གིན་འདུག་ན། གྲོགས་ཤིག་གིས་དབྱུག་པས་དལ་བུས་བརྡུངས་ལ་གོང་ལྟར་དམིགས་པ་གཏད་པས་བདེ་བའི་ངོ་བོར་འཆར་བར་འདུག་ན། དབྱུག་པས་ཆེར་བརྡུངས་ཏེ་སྦྱང༌། དེ་སོགས་ཆེར་གོམས་པའི་ཚེ་གྲི་མཚོན་སོགས་གནད་དུ་བསྣུན་ཀྱང་སྐྱོན་དུ་མི་འགྱུར་ཞིང་བདེ་ཆེན་འཆར་བ་ན། གསང་སྤྱོད་ཅེས་པ། དུར་ཁྲོད་དུ་ཕྱིན་ནས་ལྷ་འདྲེའི་ཆོ་འཕྲུལ་ལ་སྦྱང༌།
རིམ་གྱིས་ཡི་དམ་གྱི་ལྷ་དང༌། མཁའ་འགྲོས་ལུང་བསྟན་པའི་པདྨ་ཅན་སོགས་ལས་ཀྱི་ཕྱག་རྒྱར་སྤྲོས་བཅས་སྤྲོས་མེད་ཤིན་ཏུ་སྤྲོས་མེད། ཕྱོགས་ལས་རྣམ་རྒྱལ་ཏེ་སྤྱོད་མཆོག་རྣམ་པ་བཞི་སྤྱད་པས། དེ་ལ་བརྟེན་ནས་ལུས་ཀྱི་དྭངས་མ་ཐམས་ཅད་རྒྱས་ཏེ། གསེར་འགྱུར་གྱི་རྩིས་ལྕགས་ལ་ཟ་བ་བཞིན་དུ་ལུས་ཀྱི་སྙིགས་མ་ཟད་ནས་འཇའ་ལུས་ཀྱི་ངོ་བོར་གྱུར། སྙིགས་མའི་སྐྲ་དང་བ་སྤུ་སོ་དང་སེན་མོ་ཙམ་བཞག་ནས། འོད་སྐུ་སྟོང་གཟུགས་གྲུབ་སྟེ་མྱུར་དུ་སྐུ་གསུམ་ཡན་ལག་བདུན་ལྡན་ཕྱག་རྒྱ་ཆེན་པོ་མཆོག་གི་དངོས་གྲུབ་རྗེ་བཙུན་རྡོ་རྗེ་རྣལ་འབྱོར་མའི་གོ་འཕང་མངོན་དུ་འགྱུར་བ་ཡིན་གསུངས།། ༈ །གཉིས་པ་ཐུན་མོང་མ་ཡིན་པའི་སྔོན་འགྲོ་ལ། རྩ་ལམ་སྦྱང་བ་དང༌། རླུང་སྦྱང་བ་གཉིས་ལས།
དང་པོ་ནི། ལྟེཾ་བཾའི་པཾདྨོཾ་རླུངཾ་ལྔའིཾ་ཏིཾ་ལཾ་ཀཾ ། ཞེས་སོགས་ཀྱི་དོན། སླར་ཡང་སྐྱབས་ཡུལ་གོང་ལྟར་གསལ་བཏབ་ལ། ཡིད་སྤྲུལ་གྱི་ཕྱི་ནང་གསང་མཆོད་ཀྱིས་མཆོད། གསོལ་བ་གོང་ལྟར་གདབ། སྐྱབས་ཡུལ་རྣམས་ཀྱི་གནས་གསུམ་ལས་བདུད་རྩི་དཀར་དམར་མཐིང་གསུམ་བབས་པ་རང་གི་གནས་གསུམ་དུ་ཐིམ་པས་སྒྲིབ་པ་དག བྱིན་རླབས་ཐོབ་པར་བསམ། ཚོགས་ཞིང་འཁོར་རྣམས་བླ་མར་ཐིམ་ཞིང༌། བླ་མ་སྐྱབས་གནས་ཀུན་འདུས་སུ་མོས།
སུམ་བྷ་ནིའི་སྔགས་ཀྱིས་ཕྱོགས་གཡོན་སྐོར་དང༌། མཚམས་གཡས་སྐོར་གྱིས་བསྲུང་བ་བྱ། བླ་མ་འོད་དུ་ཞུ་ནས་རང་ལ་ཐིམ་པའི་རྐྱེན་གྱིས། རང་ཉིད་རྡོ་རྗེ་རྣལ་འབྱོར་མ་སྟོང་གསལ་འོད་ཀྱི་རང་བཞིན་ཅན་དུ་ལམ་གྱིས་གྱུར་པའི་རང་ལུས་སྟོང་རའི་དབུས་སུ་རྩ་དབུ་མ་སྦ་ལྕག་འབྲིང་པོ་ཙམ་མམ། མདའ་སྨྱུག་ཙམ་ཡར་སྣེ་ཚངས་བུག་དང་མར་སྣེ་ལྟེ་འོག་སོར་བཞིའི་ཐད་དུ་སླེབས་པ་ཟླ་དཀྱིལ་གྱིས་བཀག་པ། དེའི་གཡས་སུ་རོ་མ་དང༌། གཡོན་དུ་རྐྱང་མ་གཉིས་པོ་མགྲིན་པའི་ཐད་མན་ཆད་དབུ་མ་དང་སྦུབས་སྟོང་གཅིག་ཏུ་འདྲེས་ཤིང༌། མགྲིན་པ་ཡན་སོ་སོར་གྱེས་པ་མགོ་བོའི་ནང་ནས་གུག་སྟེ་སྣ་བུག་གཉིས་སུ་ཧར་རེར་ཟུག་པར་བསྒོམ། ལུས་གནད་ཆོས་བདུན་ལྡན་གོང་དུ་བཤད་པ་ལྟར་བྱ། རླུང་རོ་དགུ་ཕྲུགས་སུ་བསལ་ནས།
རྩ་ལམ་སྦྱང་དམིགས་དངོས་ལ། དབུ་མའི་ཡས་སྣེར་ཟླ་དཀྱིལ་སྟེང་དུ་ཏི་ལ་ཀའི་ཐིག་ལེ་ལྔ་ཚོམ་དུ་བསྒོམ་པ་ནི། དབུས་སུ་ནམ་མཁའི་རླུང་གི་རང་བཞིན་གྱི་ཐིག་ལེ་སྔོན་པོ། དེའི་ཤར་ཏེ་མདུན་དུ་རླུང་རླུང་གི་རང་བཞིན་ཐིག་ལེ་ལྗང་གུ། གཡས་ཏེ་ལྷོར་ས་རླུང་གི་རང་བཞིན་ཐིག་ལེ་སེར་པོ། ནུབ་སྟེ་རྒྱབ་ཏུ་མེ་རླུང་གི་རང་བཞིན་ཐིག་ལེ་དམར་པོ། བྱང་སྟེ་གཡོན་དུ་ཆུ་རླུང་གི་རང་བཞིན་ཐིག་ལེ་དཀར་པོ་རྣམས་རྩ་དབུ་མ་སྦ་ལྕག་ཙམ་བསྒོམས་ན་ཐིག་ལེ་རྣམས་སྲན་མ་ཙམ་དང༌། དབུ་མ་མདའ་སྨྱུག་ཙམ་བསྒོམས་ན་ཐིག་ལེ་རྣམས་ཡུངས་འབྲུ་ཙམ་རེ་བསྒོམ་ཞིང༌། ཐིག་ལེ་རྣམས་གསལ་ཞིང་དྭངས་ལ་འཚེར་བའི་རྣམ་པ་ཅན་དུ་གསལ་ལེགས་པར་གདབ། སླར་ཡང་རླུང་རོ་དགུ་ཕྲུགས་བྱེད།
ལག་གཡས་ཀྱི་མཐེ་བོང་གིས་སྲིན་ལག་གི་རྩ་བ་མནན་ཞིང༌། ཁུ་ཚུར་བཅངས་པ་བརླའི་རྩར་གཏད། གཡོན་པས་ཕྲེང་བ་བཟུང་ལ། ཐུན་ཆེན་གཅིག་ལ་ནང་གསེས་ཐུན་ཆུང་ལྔ་རེ་བྱས་པའི། དང་པོར་རླུང་སྣ་བུག་གཡོན་ནས་རྒྱུ་བ་དང་ཐུག་ན་གེགས་མི་སྐྱེད་པས་ཐོག་མར་དེ་དང་སྤྲད་ལ། རླུང་ཕྱིར་འགྲོ་བའི་ཚེ་དབུ་མའི་མས་སྣེའི་ཟླ་དཀྱིལ་སྟེང་གི་ནམ་མཁའི་ཐིག་ལེ་སྔོན་པོ་ལས་ནམ་མཁའི་རླུང་སྤོས་རེང་གི་དུད་པ་ལྟར་སྔོ་ན་ར་ར་དབུ་མའི་ནང་བརྒྱུད་གྱེན་དུ་བྱུང༌། རླུང་གཡས་གཡོན་གང་ནས་རྒྱུ་བའི་རོ་རྐྱང་བརྒྱུད་སྣ་བུག་གཉིས་ཀ་ནས་མཉམ་དུ་རྒྱུ་ན་དབུ་མ་བརྒྱུད་སྨིན་མཚམས་ནས་སོང་བར་བསྒོམ་ཞིང་མདུན་གྱི་བར་སྣང་དུ་སོར་བཅུ་གཉིས་ཀྱི་ཚད་ཙམ་དེར་སྔོ་འཁྱིལ་གྱིས་འཁྱིལ། དེ་མ་ཐག་ཏུ་རླུང་ནང་དུ་འཇུག་པ་དང་བསྟུན་ཚུར་བྱུང༌། སྣ་གཡོན་ནམ་སྨིན་མཚམས་ནས་ཞུགས། དབུ་མ་བརྒྱུད།
མས་སྣེའི་ཟླ་དཀྱིལ་དབུས་ཀྱི་ནམ་མཁའི་ཐིག་ལེ་ལ་ཐིམ་པར་བསམ། དེ་ལྟ་བུའི་ལག་གཡོན་པས་ཕྲེང་བར་གྲངས་བགྲང་ལ། རླུང་ཕྱིར་འབྱུང་བ། མདུན་གནས་པ། ནང་དུ་འཇུག་པ་གསུམ་རེ་ལ་རེ་རེ་བརྩིས་པས་ཚར་བཅུ་གཅིག་ཙམ་མམ། ཉེར་གཅིག་ཙམ་བྱས་ཏེ་རྩ་ལམ་སྦྱངས་ནས།། ༈ །གཉིས་པ་རླུང་སྦྱང་བ་ལ། རྗེས་མའི་མཇུག་ཐིག་ལེ་སྔོན་པོ་དེ་ལ་སེམས་ཆེར་གཏད་ནས། སྟེང་རླུང་ལྟེ་འོག་ཏུ་མནན། འོག་རླུང་ཅི་བདེར་བཞག་ལ་བུམ་ཅན་གཟུང་ཞིང༌།
ལག་གཡས་པུས་མོར་དལ་བུས་བསྐོར་ལ་སེ་གོལ་གཏོག་པའམ། པུས་མོ་གཉིས་སུ་རེག་ཙམ་རེ་བྱས་ནས། དབུས་ཀྱི་གཡས་ཕྱོགས་སུ་སེ་གོལ་རེ་བརྡབས་ལ། རླུང་སྣ་བུག་ནས་སྣ་སྒོའི་སྤུ་མི་འགུལ་བའི་ཚད་ཀྱིས་བཏང་ལ་ལག་གཡོན་ཕྲེང་བ་རེ་འདྲེན། དེ་ལྟ་བུ་ཚར་གཅིག་བྱ། མཐར་དགེ་བ་བསྔོ་ཞིང་ངལ་བསོ་བ་ན་ཐུན་ཆུང་དང་པོའོ། ༈ །ཡང་གསོལ་གདབ་ཚར་གཅིག་དང༌། སྲུང་འཁོར་དྲན་ཙམ་བྱས་ལ། ཤར་གྱི་རླུང་གི་རླུང་ཐིག་ལེ་ལྗང་གུ་ལ་དམིགས་ནས་རྩ་ལམ་སྦྱང་བ་དང༌། རླུང་སྦྱང་བ་གོང་ལྟར་ལག་སྟབས་པུས་མོར་བསྐོར་བ་གཉིས་ཀྱི་ཡུན་དང་སེ་གོལ་གཏོགས་ནས་བུམ་ཅན་གཟུང་བ་ནི་ཐུན་ཆུང་གཉིས་པའོ།
༈ །ཡང་གསོལ་གདབ་སྲུང་འཁོར་དྲན་པར་བྱས་ལ། ལྷོའི་ས་རླུང་གི་ཐིག་ལེ་སེར་པོ་ལ་དམིགས་ནས་གོང་ལྟར་པུས་མོར་ལན་གསུམ་བསྐོར་ནས་སེ་གོལ་གཏོགས་པའི་ཡུན་ལ་བུམ་ཅན་གཟུང་བ་ནི་ཐུན་ཆུང་གསུམ་པའོ། ༈ །ཡང་ནུབ་ཀྱི་མེ་རླུང་གི་ཐིག་ལེ་དམར་པོ་ལ་དམིགས་ནས་ལག་སྟབས་པུས་མོར་ལན་བཞི་བསྐོར་ཞིང་སེ་གོལ་གཏོགས་པའི་ཡུན་ལ་བུམ་ཅན་གཟུང་བ་ནི་ཐུན་ཆུང་བཞི་པའོ། ༈ །ཡང་བྱང་གི་ཆུ་རླུང་གི་ཐིག་ལེ་དཀར་པོ་ལ་དམིགས་ནས་ལག་སྟབས་པུས་མོར་ལན་ལྔ་བསྐོར་ནས་སེ་གོལ་གཏོགས་པའི་ཡུན་ལ་བུམ་ཅན་གཟུང་བ་ནི་ཐུན་ཆུང་ལྔ་པའོ།། ༈ །རླུང་སེམས་ལ་ཆུག་ནས། སེམས་ལའང་བདེ་སྟོང་གི་རྟོགས་པ་ཁྱད་པར་ཅན་མཐར་ཐུག་པ་དེ་འདི་ཡིན་ནམ་སྙམ་པ་སྐྱེ། དེ་ལ་བརྟེན་ནས་མི་རྟོག་པའི་བདེ་བ་སྐྱེ། དེ་ལ་གོམས་པས་མཚོན་བྱེད་དཔེའི་ཡེ་ཤེས་ལྟ་བུའི་ཉམས་སྐྱེ་ཞིང༌། དེ་ནས་དུ་བ་དང༌། སྨིག་རྒྱུ་དང༌།
མེ་ཁྱེར། འོད་ཕུང༌། ཉི་མ། ཟླ་བ། སྒྲ་གཅན་ཏེ། ལུས་སྟོད་ཡོད་ལ་སྨད་མེད་པའི་ཟླ་བ་ནག་པོ་འཇིགས་སུ་རུང་བའི་རྣམ་པ། དེ་ནས་རེ་ཁ་ནག་པོ་སྟེ། ནམ་མཁའ་ནས་ཐུར་དུ་ཐིག་ནག་པོ་བརྒྱངས་པའམ། ཞགས་ནག་བརྐྱངས་པ་ལྟ་བུའི་འོད་གསལ་གྱི་རྟགས་རྣམས་འཆར་བར་འགྱུར་རོ་གསུངས།། ༈ །ཆོས་ཉིད་དངོས་སུ་སྟོན་པའི་ཉམས་ལེན་གྱི་གནད་ཅུང་ཞིག་བཤད་ན།
སྨོན་ལམ་ལས། སྐྱེ་འགག་གནས་གསུམ་བྲལ་བ་གདོད་མའི་གཤིས། ། ཞེས་སོགས་གསུངས་པའི་དོན། འཁོར་འདས་སྣང་སྲིད་ཀྱིས་བསྡུས་པའི་ཆོས་ཐམས་ཅད་རང་སེམས་ཁོ་ནའི་རྣམ་འཕྲུལ་ལས་དོན་ལོགས་སུ་གྲུབ་པ་རྡུལ་ཙམ་ཡང་མེད་པར་ཐག་གཅད། སེམས་དེ་ལའང་ཁ་ནང་དུ་ལོག་སྟེ་ཆེར་གྱིས་བལྟས་པས། དང་པོར་སྐྱེ་བའི་རྒྱུས་སྟོང༌། བར་དུ་གནས་པའི་ངོ་བོས་སྟོང༌། མཐར་འགགས་པའི་འབྲས་བུས་སྟོང་པས་ན་གདོད་ནས་རང་ཆས་སུ་གནས་པའི་གཤིས་ལུགས་ངོ་བོ་སྟོང་པ། མཚན་ཉིད་གསལ་བ། དེ་གཉིས་དབྱེར་མེད་པའི་ཟུང་འཇུག
ཉམས་སུ་མྱོང་བཞིན་དུ་བརྗོད་པའི་མཐའ་ཐམས་ཅད་དང་བྲལ་བ་བློ་འདས་ཀྱི་རིག་པ་སྐད་ཅིག་མ་འདི་ཀ་དོན་དམ་པའི་རྡོ་རྗེ་རྣལ་འབྱོར་མར་ཐག་གཅད། རང་ངོ་འཕྲོད་ནས་ངེས་ཤེས་བསྐྱེད། འཛིན་པ་མ་ཞུགས་པར་བྱས་ཏེ་ཉམས་ལེན་གྱི་རྒྱུན་བསྐྱང༌། རྣམ་རྟོག་གང་སྐྱེས་ཀྱང་དེ་ཀ་རང་གི་སྟེང་དུ་བཟོ་བཅོས་མ་བྱས་པར་ཀློད་ནས་སེམས་ལ་སེམས་ཀྱིས་བལྟ་བའི་ཚུལ་དུ་མ་ཡེངས་ཙམ་དུ་བཞག་པས་རྟོག་པ་ཁོ་རང་གསལ་སྟོང་ཟུང་འཇུག་ཏུ་རྗེན་ལྷང་གིས་འཆར་བ་ཞིག་འོང༌། དེས་མཚོན་ཏེ་བསྐྱེད་རྫོགས་བསྒོམ་པ་སོགས་མཉམ་བཞག་དང་རྗེས་ཐོབ་ཀྱི་གནས་སྐབས་ཐམས་ཅད་དུ་ལྟ་བ་འཁོར་འདས་དབྱེར་མེད་ཀྱི་ཉམས་ལེན་དང་མ་བྲལ་བ་གལ་ཆེ་སྟེ། བརྩེ་ཆེན་སྙིང་པོས། བསྐྱེད་རིམ་རྟོག་པ་ཡིན་མོད་ཀྱང༌། ། རྟོག་པའི་ངོ་བོ་སེམས་ཡིན་ཏེ། ། སེམས་ཀྱི་མཚན་ཉིད་གསལ་རིག་ཡིན། ། གསལ་རིག་རང་བཞིན་སྟོང་པ་ཉིད། །
སྟོང་པ་གདོད་ནས་ཆོས་ཀྱི་དབྱིངས། ། འཁྲུལ་པ་ཆོས་ཀྱི་དབྱིངས་ཉིད་དུ། ། ཤེས་པས་རྟོག་པ་ཐམས་ཅད་ཀྱང༌། ། ཇི་ལྟར་བསྒོམས་ཀྱང་མི་རྟོག་ཉིད། ། བཙལ་ཡང་འཁྲུལ་པ་ག་ལ་སྲིད། ། ཅེས་གསུངས་པ་ལྟར། སེམས་ཀྱི་གཤིས་ལུགས་བརྗོད་བྲལ་གྱི་ངང་ནས། གདངས་བདེ་ཆེན་དུ་མ་འགགས་པའི་རང་རྩལ་ལྷ་དང་གཞལ་ཡས་ཁང་སོགས་དྭངས་མའི་མཁའ་ལ་འཇའ་ཚོན་ཤར་བ་ལྟར་སྣང་སྟོང་ཟུང་འཇུག་ཆེན་པོའི་ལམ་ལ་བསླབས་པས་བསྐྱེད་རྫོགས་དབྱེར་མེད་དང་ཅིར་སྣང་ཡེ་ཤེས་སུ་འཆར་བའི་རྟོགས་པ་ཁྱད་པར་ཅན་ཇི་ཞིག་ན་སྐྱེ་བར་འགྱུར་རོ་གསུངས།། ༈ །རྩ་བའི་ས་བཅད་གསུམ་པ་ལམ་དེས་བསྒྲོད་པའི་འབྲས་བུ་མཐར་ཐུག་པ་ཇི་ལྟར་འཐོབ་པའི་ཚུལ་ནི། དེ་ལྟར་བསྐྱེད་པའི་རིམ་པས་རྒྱུད་སྨིན་ཞིང་སྣོད་རུང་དུ་བྱས་ནས།
ཟབ་ལམ་གྲོལ་བྱེད་རྫོགས་པའི་རིམ་པ་བླ་མའི་མན་ངག་ལྟར་མ་འཁྲུལ་པར་ཉམས་སུ་བླངས་པས། ཐ་མལ་དང་འོད་ཀྱི་གཏུམ་མོས་ཁམས་ཀྱི་སྙིགས་མ་ཐམས་ཅད་བསྲེགས་ཤིང་སྦྱངས། དྭངས་མ་ཐམས་ཅད་ཡེ་ཤེས་ཀྱི་ཐིག་ལེའི་ངོ་བོར་བསྒྱུར་ཞིང་རྒྱས་པར་བྱས་པས། རྩ་སྟོང་ཕྲག་བདུན་ཅུ་དོན་གཉིས་པོ་ཐམས་ཅད་གང༌། དེ་ནས་རིམ་གྱིས་ལུས་ཐམས་ཅད་ལ་ཁྱབ་པས་ལྕགས་ལ་གསེར་འགྱུར་གྱི་རྩིས་རེག་པ་ན་སྐད་ཅིག་གིས་གསེར་དུ་བསྒྱུར་བ་ལྟར། ཐ་མལ་ཟག་བཅས་མ་དག་པའི་ཕུང་པོ་འདི་ཉིད་ཟག་མེད་འཇའ་ལུས་སུ་སྒྱུར། རླུང་སེམས་དབུ་མར་ཆུད་པ་ལ་བརྟེན་ནས་ལུས་ཀྱི་རྩ་གཞན་ཐམས་ཅད་རོ་རྐྱང་གཉིས་ལ་ཐིམ། དེ་ནས་རོ་མ་ཨེ་ཡིག་དང༌། རྐྱང་མ་བྃ་ཡིག་གི་གཟུགས་སུ་ཤར་ཏེ་དབུ་མར་ཐིམ། རྩ་འཁོར་གཞན་ཐམས་ཅད་ལྟེ་བའི་རྩ་འཁོར་ལ་ཐིམ།
དེའི་རྩ་འཁོར་ནང་མའི་ཤར་གྱི་རྩ་ཁམས་དབྱུག་པའི་རྣམ་པ་ཅན་དེ་ཉིད་བྃ་གྱི་རྐང་པ་ལ་ཐིམ། དབུས་ཀྱི་གྲི་གུག་གི་སོ་ལྟ་བུ་དེ་ཉིད་བྃ་གྱི་ལྟོ་བ་ལ་ཐིམ། ནུབ་ཀྱི་ཐོང་གུག་ལྟ་བུ་དེ་ཉིད་བྃ་གྱི་མགོ་བོ་ལ་ཐིམ། ལྷོའི་ཚེག་དྲག་ལྟ་བུ་གཉིས་བྃ་གྱི་ཟླ་ཚེས་ལ་ཐིམ། བྱང་གི་ཉ་མིག་ལྟ་བུ་བྃ་གྱི་ཐིག་ལེ་ལ་ཐིམ་སྟེ། མདོར་ན་རྩ་འདབ་བཞིའི་རྩ་ཁམས་ཐམས་ཅད་བྃ་ཡིག་གི་རྣམ་པར་ཐིམ། རྩ་འཁོར་ཕྱི་མའི་ཀ་ཁ་སོགས་གསལ་བྱེད་ཀྱི་སྡེ་པ་དྲུག་པོ་ཐིག་ལེ་དཀར་པོ་དྲུག་ཏུ་གྱུར། དེ་དྲུག་ཨེ་ཡིག་གི་གཡོན་གྱི་རྐང་པ་གཉིས། གཡས་ཀྱི་ལག་པ་གཉིས། མགོ་གཉིས་ཏེ་དྲུག་ཏུ་གྱུར་ཅིང་ཨེ་ཡིག་གི་རྣམ་པར་ཐིམ།
ཨ་ཨཱ་སོགས་དབྱངས་བཅུ་གཉིས་དང༌། རྀ་རཱྀ་སོགས་རིང་པོ་དྲུག་རྣམས་ཐིག་ལེ་དམར་པོ་གཉིས་སུ་གྱུར་ནས་ཨེ་ཝཾ་སྤྱིའི་རྒྱུར་ཐིམ་པ་སྟེ། དེ་རྣམས་ནི་རྩ་ཡི་གེའི་འགྲོས་ཐིམ་ཚུལ་ལོ། ། དེ་དང་དུས་མཉམ་དུ་ནང་གི་རྩ་འདབ་བཞིར་རྒྱུ་བའི་རླུང་གི་འགྲོས་ཀྱང་ཐིམ་སྟེ། ནུབ་ཀྱི་ས་རླུང༌། བྱང་གི་ཆུ་རླུང༌། ལྷོའི་མེ་རླུང༌། ཤར་གྱི་རླུང་རླུང༌། དབུས་ཀྱི་མཁའ་རླུང་ལྔ་པོ་སྔ་མ་སྔ་མ་ཕྱི་མ་ཕྱི་མར་ཐིམ་ནས་སྙིང་པོ་རླུང་གི་འགྲོས་ཐིམ་པའོ། ། མཐར་དེ་ལྟ་བུའི་ཨེ་ཝཾ་གཉིས་པོའང་དབུ་མར་ཐིམ་པས་ཉོན་མོངས་དང་ཤེས་བྱའི་སྒྲིབ་གཉིས་ཕྲ་བའི་བག་ཆགས་དང་བཅས་པ་གཏན་ནས་སྤངས་ཏེ།
རང་ལུས་འཕོ་མེད་སྟོང་གཟུགས་འཇའ་ལུས་རྡོ་རྗེའི་སྐུ་དང༌། རང་སེམས་རྣམ་པར་མི་རྟོག་པ་ཇི་ལྟ་བ་དང་ཇི་སྙེད་པའི་ཆོས་ཐམས་ཅད་སྒྲིབ་མེད་མངོན་སུམ་དུ་ཅིག་ཅར་གཟིགས་ཤིང་གང་འདུལ་སྤྲུལ་པའི་ཟློས་གར་བྱེ་བ་ཕྲག་བརྒྱ་འགྱེད་པའི་ཁ་སྦྱོར་ཡན་ལག་བདུན་ལྡན་ཨེ་ཝཾ་ཟུང་འཇུག་རྡོ་རྗེ་འཆང་གི་གོ་འཕང་མངོན་དུ་བྱེད་པ་ཡིན་ནོ་ཞེས་གསུངས་སོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
