ས་སྐྱའི་མཁའ་སྤྱོད་བེའུ་བུམ།
པོད ༩
མན་ངག་རིན་པོ་ཆེའི་གཏེར་ཞེས་བྱ་བ་སྔགས་འཆང་གཟུངས་ཀྱི་དཔལ་བས་བསྒྲིགས་པ།
༼ཨོཾ༽ ༄༅། །རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་མའི་ཆོས་སྐོར་ཕྱོགས་གཅིག་ཏུ་སྡེབས་པ་མན་ངག་རིན་པོ་ཆེའི་གཏེར་ཞེས་བྱ་བ་སྔགས་འཆང་གཟུངས་ཀྱི་དཔལ་བས་བསྒྲིགས་པ་བཞུགས།། ༈ །ཨོཾ་སྭསྟི་སིདྡྷཾ། བླ་མ་དམ་པའི་ཞབས་ལ་ཕྱག་འཚལ་ལོ། ། མ་ལུས་འགྲོ་བའི་སེམས་ལ་ཁྱད་པར་རྗེས་འགྲོ་ཞིང༌། ། མ་ལུས་རྒྱལ་བའི་རིགས་ཀྱི་མཛད་པས་ཀུན་འདུལ་མ། ། སྤྲོས་བྲལ་མཁའ་དབྱིངས་ངང་ལ་ནམ་ཡང་མི་གཡོ་བ། ། བདེ་ཆེན་རོས་གང་རྒྱལ་བའི་ཡུམ་ཆེན་ཞབས་པད་འདུད། ། དཔལ་ལྡན་ནཱ་རོ་ཏ་པ་ནས་བརྒྱུད་པའི་རྡོ་རྗེ་རྣལ་འབྱོར་མ་སྒྲུབ་པར་འདོད་པས། སྔོན་དུ་བསྙེན་པས་མཉེས་པར་བྱ་བ་དང༌།
གཞན་དོན་སློབ་མ་རྗེས་སུ་བཟུང་བ་དང༌། དངོས་གྲུབ་ཀྱི་ལས་རྣམས་སྒྲུབ་པ་དང་གསུམ་ལས། དང་པོ་ནི། དམ་ཚིག་དང་ལྡན་པ་འདིར་ཞུགས་ཤིང༌། ཁྱད་པར་དུ་འཕགས་པའི་དུས་ཀྱི་ཚེ་དབེན་ཞིང་ཡིད་དུ་འོང་བའི་གནས་སུ་མཆོད་པ་དང༌། གཏོར་མ་གསུམ་དང༌། ཡོ་བྱད་རྣམས་བསགས་ནས། དམར་གཏོར་གཅིག ཨོཾ་ཨཱཿཧཱུྃ་གིས་བདུད་རྩིའི་རྒྱ་མཚོ་ཆེན་པོར་བྱིན་གྱིས་བརླབས་པ། ནམཿསརྦ་ཏ་ཐཱ་ག་ཏ་བྷྱོཿབི་ཤྭ་མུ་ཁེ་བྷྱཿསརྦ་ཐཱ་ཁཾ་ཨུཏྒ་ཏེཿ
སྥ་ར་ཎ་ཨི་མཾ་ག་ག་ན་ཁཾ། གྲྀཧྞེ་དཾ་བ་ལིཾ་ཏ་ཡེ་སྭཱ་ཧཱ། ཞེས་ལན་གསུམ་བརྗོད་པས་བགེགས་རྣམས་ལ་བྱིན་ནས། བགེགས་དང་འབྱུང་པོའི་ཚོགས་ཐམས་ཅད་ལ་མཆོད་སྦྱིན་གྱི་གཏོར་མ་རྒྱ་ཆེན་པོ་འདིས་ཚིམ་པར་གྱིས་ལ། དེ་བཞིན་གཤེགས་པ་མཆོད་པའི་ལས་བརྩམས་པ་ལ་བར་དུ་གཅོད་པ་མ་བྱེད་ཅིག་དེངས་ཤིག་ཅེས་པ་དང༌། སུམྦྷ་ནི་བརྗོད་ཅིང་རོལ་མོའི་སྒྲ་དང་བཅས་པས་བསྐྲད་དོ། ། ལས་ཀྱི་སློབ་མས་ཞུ་བ་ཕུལ་བ་དང༌། རང་ཉིད་རྡོ་རྗེ་རྣལ་འབྱོར་མ་ཞལ་གཅིག་ཕྱག་གཉིས་མ། སྐུ་མདོག་དམར་མོ་བསྐལ་པའི་མེ་ལྟ་བུའི་གཟི་བརྗིད་ཅན། ཕྱག་རྒྱ་ལྔའི་རྒྱན་དང་ལྡན་པ།
སྣ་ཚོགས་པདྨ་དང་ཉི་མའི་གདན་ལ་འཇིགས་བྱེད་དང་དུས་མཚན་ཞབས་ཀྱིས་མནན་པ། གཡས་གྲི་གུག་དང་གཡོན་ཐོད་པ་དང་ཁ་ཊྭཱཾ་ག་འཛིན་པར་བསྒོམས་ལ། ལག་པ་གཡོན་པའི་སེ་གོལ་མདུན་དང་ཕྱོགས་བཞིར་གཡོན་སྐོར་དུ། ཨོཾ་སམྦྷ་ནི་སུམྦྷ་ཧཱུྃ་ཧཱུྃ་ཕཊ། ཨོཾ་གྲྀཧྣ་གྲྀཧྣ་ཧཱུྃ་ཧཱུྃ་ཕཊ། ཨོཾ་གྲྀཧྣ་པཱ་ཡ་གྲྀཧྣ་པཱ་ཡ་ཧཱུྃ་ཧཱུྃ་ཕཊ། ཨོཾ་ཨ་ན་ཡ་ཧོ་བྷ་ག་ཝན་བཛྲ་རཱ་ཛ་ཧཱུྃ་ཧཱུྃ་ཕཊ། གཡས་ལ་ཉེ་བའི་མཚམས་ནས་གཡས་སྐོར་དུ་སུམྦྷའི་རྐང་པ་རེ་རེ་བརྗོད་པས་བགེགས་བསྐྲད་དོ། ། དེ་ནས་ནང་མཆོད་ལ། སུམྦྷ་ནིའི་སྔགས་ཀྱི་བགེགས་སྦྱངས།
སྭ་བྷཱ་ཝའི་སྔགས་ཀྱིས་སྟོང་པར་བསྒོམ། སྟོང་པའི་ངང་ལས་ཡྃ་ལས་རླུང་རྃ་ལས་མེ། ཀཾ་ཀཾ་ཀཾ་ལས་མི་མགོའི་སྒྱེད་པུ་གསུམ་གྱི་སྟེང་དུ་ཨཱཿལས་ཐོད་པ་དཀར་པོ། དེའི་སྟེང་དུ་ཤར་དུ་ཨོཾ་ལས་དྲིན་ཆེན། ལྷོར་ཏྲྃ་ལས་རཀྟ། ནུབ་ཏུ་ཨྃ་ལས་བྱང་སེམས། བྱང་དུ་ཁྃ་ལས་ཀླད་པ། དབུས་སུ་ཧཱུྃ་ལས་དྲི་ཆུ། བྱང་ཤར་དུ་ལྃ་ལས་ཁྱིའི་ཤ། ཤར་ལྷོར་མྃ་ལས་བ་གླང་གི་ཤ།
ལྷོ་ནུབ་ཏུ་པྃ་ལས་རྟའི་ཤ། ནུབ་བྱང་དུ་ཏྃ་ལས་གླང་པོ་ཆེའི་ཤ། དབུས་སུ་ཧཱུྃ་ལས་མིའི་ཤ། དེའི་སྟེང་དུ་ཟླ་བ། ཟླ་བའི་སྟེང་དུ་ཧཱུྃ་ལས་ཁ་ཊྭཱཾ་ག་རྩེ་མོ་མཐུར་ལ་བསྟན་པ་ཧཱུྃ་གིས་མཚན་པ། དེའི་སྟེང་དུ་ཡང་ཨོཾ། དེའི་སྟེང་དུ་ཨཱཿ དེའི་སྟེང་དུ་ཧཱུྃ་བསམ། དེ་ནས་རླུང་གིས་མེ་སྦར། མེས་ཐོད་པ་དྲོས།
ཐོད་པའི་ནང་གི་རྫས་རྣམས་འོད་དུ་ཞུ་ཞིང༌། ཉི་མ་གཞོན་ནུའི་འོད་ཟེར་ལྟར་དམར་སེར་དུ་གྱུར། ཨོཾ་ཨཱཿཧཱུྃ་གསུམ་ལས་སྐུའི་འཁོར་ལོ། གསུང་གི་འཁོར་ལོ། ཐུགས་ཀྱི་འཁོར་ལོའི་ལྷ་ཚོགས་རྣམས་འོད་ཟེར་དུ་མ་འཕྲོས་པས་སེམས་ཅན་གྱི་དོན་བྱས། ཚུར་འདུས་ནས། ཡི་གེ་དེ་ཉིད་ལ་ཞུགས་པར་བསམས་པར་བྱའོ། ། དེ་ནས་ཡི་གེ་གསུམ་པོ་ཐོད་པའི་ནང་དུ་ལྷུང་སྟེ་ཞུ་བས། ཨོཾ་གྱིས་ཁ་དོག་ཕུན་སུམ་ཚོགས་པ་དང་ལྡན་པར་གྱུར། ཨཱཿཡིས་དྲི་ཕུན་སུམ་ཚོགས་པ་དང་ལྡན་པར་གྱུར།
ཧཱུྃ་གིས་རོ་བཅུད་ཕུན་སུམ་ཚོགས་པ་དང་ལྡན་པར་གྱུར། ཁ་ཊྭཱཾ་ག་ལས་བདུད་རྩིའི་རྒྱུན་བབས་པས། ཁ་ཊྭཱཾ་ག་ཡང་ཞུ་ཞིང་ལྷུང་བས། ནུས་པའི་མཐུ་ཕུན་སུམ་ཚོགས་པ་དང་ལྡན་པར་བསམ་ཞིང༌། ངག་ཏུ་ཨོཾ་ཨཱཿཧཱུྃ་ཞེས་པ་ལན་གསུམ་བརྗོད། ལག་པ་གཡོན་པའི་མཐེབ་སྲིན་གྱིས་གཡོན་བསྐོར་དུ་ཆོས་འབྱུང་ཉིས་བརྩེགས་བྲི། ཨོཾ་གསུམ་མ་ཡེ་ཤེས་ཀྱི་བདུད་རྩིའི་རྒྱ་མཚོར་གྱུར་པར་བསམ། དེ་ནས་བྱིན་གྱིས་བརླབས་པའི་བདུད་རྩི་དེ། ལག་པ་གཡས་པ་དང་གཡོན་པ་ལ་གཏོར་ནས། ཕན་ཚུན་གཏོར་ཞིང་མཉེ་བ་དང༌།
དཔྲལ་བ། མགྲིན་པ། སྙིང་ག་རྣམས་སུ་དྲིའི་ཐིག་ལེ་བཀོད་ཅིང༌། ཨོཾ་ཨཱཿཧཱུྃ་གིས་བྱིན་གྱིས་བརླབས་པས། ལུས་དག་པར་བྱས་ནས། གནས་དང་ཕྱིའི་མཆོད་པ་རྣམས་ལ་བདུད་རྩི་གཏོར་ཏེ། ཡེ་ཤེས་ཆེན་པོ་ལས་གྲུབ་པའི་གཞལ་ཡས་ཁང་ཆེན་པོར། མཆོད་པ་རྒྱ་ཆེན་པོ་དྭངས་ཤིང་ཐོགས་པ་མེད་པས་གང་བར་དམིགས་ལ། ཨོཾ་ཨཱཿཧཱུྃ་ཞེས་བརྗོད་པས་བྱིན་གྱིས་བརླབས། དེ་ནས་སྐྱབས་སུ་འགྲོ་བ་དང༌།
རྡོ་རྗེ་སེམས་དཔའི་བསྒོམ་བཟླས་བྱས་པས། སྡིག་པ་སྦྱངས་ནས། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག་སྙམ་པའི་བྱམས་པ་དང༌། སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག་སྙམ་པའི་སྙིང་རྗེ། སྡུག་བསྔལ་མེད་པའི་བདེ་བ་དང་དུས་ནམ་ཡང་མི་འབྲལ་བར་གྱུར་ཅིག་སྙམ་པའི་དགའ་བ་དང༌། བདེ་སྡུག་གི་རྒྱུ་ཆགས་སྡང་དང་བྲལ་བར་གྱུར་ཅིག་སྙམ་པའི་བཏང་སྙོམས་ཏེ། ཚད་མེད་བཞི་དང༌། བདག་གཞན་སེམས་ཅན་ཐམས་ཅད་འཁོར་བ་སྡུག་བསྔལ་གྱི་རྒྱ་མཚོ་ལས་བསྒྲལ་ལ། རྫོགས་པའི་བྱང་ཆུབ་ཀྱི་གོ་འཕང་ལ་འགོད་པར་བྱའོ། ། དེའི་ཆེད་དུ་རྗེ་བཙུན་རྡོ་རྗེ་རྣལ་འབྱོར་མ་སྒོམ་སྙམ་དུ་ཡུན་རིང་དུ་བསམ།
རང་གི་སྤྱི་བོར་ནམ་མཁའ་ལ་རིན་པོ་ཆེའི་ཁྲི་དང་པད་ཟླའི་གདན་ལ། རང་གི་བླ་མ་དམ་པ་སྐུ་དར་ལ་བབས་པ། རུས་པའི་རྒྱན་དྲུག་གིས་བརྒྱན་པ། ཌཱ་མ་རུ་དང་ཁ་ཊྭཱཾ་ག་དང་ཐོད་པ་འཛིན་པ་བཞུགས་པར་བསམས་ལ། དུས་གསུམ་སངས་རྒྱས་ཐམས་ཅད་ཀྱི་ངོ་བོར་གྱུར་པ་བླ་མ་དམ་པ་ལ་ཕྱག་འཚལ་ཞིང་སྐྱབས་སུ་མཆིའོ། ། ཞེས་ཡང་ཡང་བརྗོད་ཅིང་མོས་གུས་དྲག་པོ་བྱས་པས་བླ་མ་རང་གི་ལུས་ལ་ཐིམ་པས། རང་གི་སྙིང་གར་ཆོས་འབྱུང་གྲུ་གསུམ་ཉིས་བརྩེགས་ཀྱི་ལྟེ་བར་ཨཱཿལས་ཟླ་བའི་དཀྱིལ་འཁོར་ལ་བྃ་ཡིག་དམར་པོ། དེའི་མཐར་ཨོཾ་ཨོཾ་ཨོཾ་སོགས་ནས་སྭཱ་ཧཱའི་བར་སྔགས་ཕྲེང་དམར་པོ་གཡོན་སྐོར་དུ་འཁོར་བར་ཡོད་པ། དེ་ལས་འོད་ཟེར་བྱུང་བས་ལུས་ཀྱི་ཕྱི་ནང་ཐམས་ཅད་འོད་ཟེར་གྱིས་གང་སྟེ། དེས་ལུས་ངག་ཡིད་གསུམ་གྱི་སྡིག་སྒྲིབ་ཐམས་ཅད་དག་ནས་ལུས་ཤེལ་སྒོང་དག་པ་ལྟ་བུར་གྱུར་པ་ལས་རང་ཉིད་རྗེ་བཙུན་རྡོ་རྗེ་རྣལ་འབྱོར་མར་གྱུར་པ་ནི།
པདྨ་དང་ཉི་མའི་སྟེང་དུ་ཞབས་གཡས་བརྐྱངས་པས་དུས་མཚན་མ་དམར་མོ། གཡོན་བསྐུམ་པས་འཇིགས་བྱེད་ནག་པོ་མནན་པ། སྐུ་མདོག་དམར་མོ་ཞལ་གཅིག་ཕྱག་གཉིས་མ། སྤྱན་གསུམ་མ་ཞལ་གྱེན་དུ་ཕྱོགས་པ། ཕྱག་གཡས་རྡོ་རྗེས་མཚན་པའི་གྲི་གུག་ཐུགས་ཀར་འཛིན་ཅིང༌། གཡོན་པས་ཁྲག་གིས་གང་བའི་ཐོད་པ་སྟེང་གི་ཕྱོགས་སུ་བཟུང་ནས་ཞལ་དུ་གསོལ་པ། ཕྲག་པ་གཡོན་པར་རྡོ་རྗེས་མཚན་པའི་ཁ་ཊྭཱཾ་ག་ལ་ཌཱ་མ་རུ་དང་དྲིལ་བུ་འཕྱང་བཞིན་པ་བསྣམས་པ། དབུ་སྐྲ་ནག་པོ་སིལ་བུར་གྱུར་པ། མི་མགོ་སྐམ་པོ་ལྔའི་དབུ་བརྒྱན་དང༌། སྐམ་པོ་ལྔ་བཅུའི་དོ་ཤལ་དང༌།
གཅེར་བུ་རུས་པའི་རྒྱན་ལྔ་དང་ལྡན་པ། ཡེ་ཤེས་ཀྱི་མེ་འབར་བའི་དབུས་ན་བཞུགས་པར་བསྒོམ། ཐུགས་ཀའི་སྔགས་ཕྲེང་ལས་འོད་བྱུང་སྟེ། བ་སྤུའི་བུ་ག་ནས་སོང༌། སེམས་ཅན་ཐམས་ཅད་ལ་ཕོག་པས་དེ་ཐམས་ཅད་ཀྱི་ལུས་ངག་ཡིད་གསུམ་གྱི་སྒྲིབ་པ་སྦྱངས་ནས་རྡོ་རྗེ་རྣལ་འབྱོར་མའི་སྐུར་གྱུར་པར་བསམ་མོ། ། ཚུར་འདུས་ཐུགས་ཀའི་སྔགས་རྣམས་ལ་ཐིམ། ཡང་འོད་འཕྲོས་པས་འབར་བའི་ཕྱག་རྒྱ་དང༌། ཕཻཾ་གྱིས་ཕྱོགས་བཅུའི་སངས་རྒྱས་དང༌། བྱང་ཆུབ་སེམས་དཔའ་དང༌། དཔའ་བོ་རྣལ་འབྱོར་མ་ཐམས་ཅད་དང༌།
སེམས་ཅན་ཐམས་ཅད་བཅོམ་ལྡན་འདས་མའི་རྣམ་པར་སྤྱན་དྲངས་ཤིང་བདག་ཉིད་ལ་ཐིམ། ཛཿཧཱུྃ་བཾ་ཧོཿ ཨོཾ་ཡོ་ག་ཤུདྡྷཿསརྦ་དྷརྨཿཡོ་ག་ཤུདྡྷོ྅ཧཾ། ཞེས་བརྗོད་པས་གཉིས་སུ་མེད་པར་བསམས་ནས་རང་གི་གནས་རྣམས་སུ་ཟླ་བའི་དཀྱིལ་འཁོར་གྱི་སྟེང་དུ། ལྟེ་བར་ཨོཾ་བྃ་དམར་མོ་རྡོ་རྗེ་ཕག་མོ། སྙིང་གར་ཧྃ་ཡོཾ་སྔོན་པོ་གཤིན་རྗེ་མ། ཁ་ལ་ཧྲི་མོཾ་དཀར་པོ་རྨོངས་བྱེད་མ། མགོ་ལ་ཧྲིཾ་ཧྲིཾ་སེར་མོ་སྐྱོད་བྱེད་མ། སྤྱི་གཙུག་ཏུ་ཧཱུྃ་ཧཱུྃ་ལྗང་གུ་སྐྲག་བྱེད་མ། ཡན་ལག་ཐམས་ཅད་ཕཊ་ཕཊ་དུད་ཁ་ཙཎྜི་ཀ་རྣམས་སུ་བསམས་ལ།
དེ་རྣམས་ལས་འོད་འཕྲོས་སངས་རྒྱས་རིགས་ལྔ་འཁོར་དང་བཅས་པ་སྤྱན་དྲངས། དེ་བཞིན་གཤེགས་པའི་ཚོགས་ཐམས་ཅད་ཀྱིས་བདག་ལ་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས་རིགས་ལྔས། ཇི་ལྟར་བལྟམས་པ་ཙམ་གྱིས་ནི། ། དེ་བཞིན་གཤེགས་ཀུན་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་དབང་བསྐུར་རོ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། ཙཀྲ་བི་ར་སྟྭཾ། ཨ་བྷི་ཥིཉྩ་མི།
བཛྲི་བྷ་ཝ་ཨ་བྷི་ཥཉྩ་ཧཱུྃ། ཞེས་གསུངས་ཤིང་དབང་བསྐུར། སྤྱི་གཙུག་ནས་རྐང་མཐིལ་ཡན་ཆད་གང་དྲི་མ་དག དབང་ཐོབ་ཆུ་ལྷག་མ་ཡར་ལུད་པ་ལས་སྤྱི་གཙུག་ཏུ་རྣམ་པར་སྣང་མཛད། དཔྲལ་བར་མི་བསྐྱོད་པ། རྣ་བ་གཡས་པའི་སྟེང་དུ་རིན་ཆེན་འབྱུང་ལྡན། ལྟག་པར་འོད་དཔག་མེད། རྣ་བ་གཡོན་པར་དོན་ཡོད་གྲུབ་པ་རྣམས་ཀྱིས་དབུ་བརྒྱན་པར་བསམ། ལྷའི་སྐུ་སྣང་ལ་རང་བཞིན་མེད་པ་དེ་ཉིད་ལ་སེམས་རྩེ་གཅིག་མཉམ་པར་གཞག་གོ ། བསྐྱེད་པའི་རིམ་པའོ། །
རྫོགས་པའི་རིམ་པ་བསྒོམ་པའི་ཚུལ་གསུམ་ལས། གསང་གནས་སུ་ཆོས་འབྱུང་དམར་པོ་གཅིག་གི་ནང་དུ་དགའ་བ་འཁྱིལ་པ་གཡོན་དུ་མྱུར་དུ་འཁོར་བར་གཅིག་བསམས་ནས། དེ་ལ་དམིགས་པ་རྩེ་གཅིག་ཏུ་གཏད་ལ། རླུང་ཁ་སྦྱོར་བསྒོམས་པས་བདེ་བའི་ཏིང་ངེ་འཛིན་སྐྱེ་བར་འགྱུར་རོ། ། ཡང་སྨིན་མཚམས་ཀྱི་ཐད་ཀའི་སྟེང་གི་ནམ་མཁར་དགའ་བ་འཁྱིལ་པ་གཡོན་དུ་འཁོར་བ་ལ་སེམས་གཏད་དེ། དེ་ལ་ཡིད་མཉམ་པར་བཞག་པས། མི་རྟོག་པའི་ཡེ་ཤེས་སྐྱེ་བར་འགྱུར་རོ། ། དེའང་སྟོང་ཤས་ཆེ་ན་བདེ་བའི་ཏིང་ངེ་འཛིན་བསྒོམ་ཞིང༌། བདེ་ཤས་ཆེ་ན་སྟོང་པའི་ཏིང་ངེ་འཛིན་བསྒོམ་ལ། ཟུང་དུ་ཆུད་པར་གྱུར་ན་དགའ་བ་འཁྱིལ་པ་དེ་ཉིད་སྙིང་གའི་བྃ་ལ་བསྟིམ་ཏེ་མཉམ་པར་བཞག་པར་བྱའོ། །
རྫོགས་པའི་རིམ་པའོ། ། སྔགས་བཟླ་བར་འདོད་ན། ངག་བཟླས་ནི། སྙིང་གའི་བྃ་གྱི་མཐའ་མར་སྔགས་ཀྱི་ཕྲེང་བ་གཡོན་སྐོར་དུ་འཁོར་བའི་འོད་ཀྱིས་སངས་རྒྱས་བྱང་ཆུབ་སེམས་དཔའ་དང་དཔའ་བོ་དང་རྣལ་འབྱོར་མ་ཐམས་ཅད་ཀྱི་རྒྱུད་བསྐུལ། དེ་དག་གི་ཡེ་ཤེས་བདག་ལ་ཞུགས་པས་སྡིག་པ་དང་སྒྲིབ་པ་དག་ནས་ཚེ་དང་བསོད་ནམས་འཕེལ་བར་བསམ་ཞིང་བཟླས་སོ། ། ཡིད་བཟླས་ནི། བདེ་བ་དོན་དུ་གཉེར་ན་གསང་གནས་སུ། མི་རྟོག་པ་འདོད་ན་ལྟེ་བར། ཆོས་འབྱུང་དམར་སེར་ཉིས་བརྩེགས་ཀྱི་གྲྭ་བཞིར་དགའ་བ་འཁྱིལ་པ་གཡོན་དུ་འཁོར་བ་རེ། དབུས་སུ་བྃ་ཡིག་གི་མཐའ་མར་ཨོཾ་ཨོཾ་ཨོཾ་སརྦ་བུདྡྷཱ་ཌཱ་ཀི་ནཱི་ཡེ།
བཛྲ་ཝརྞ་ནཱི་ཡེ། བཛྲ་བཻ་རོ་ཙ་ནཱི་ཡེ། ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སྭཱ་ཧཱ། གཡོན་སྐོར་ལ་དམིགས་ལ་རླུང་ཁ་སྦྱར་ཏེ་ཡིད་ཀྱིས་བཟླས། རླུང་མི་ཐུབ་པ་དང་དལ་བུས་བཏང་ཞིང༌། ཡང་རླུང་ཁ་སྦྱར་ཞིང་བཟླས། ཐུན་འཇོག་ཁར་ཡི་གེ་བརྒྱ་པ་ཚར་གཅིག་བཟླས་སོ། ། ནང་མཆོད་ཀྱིས་རྫས་རྣམས་ལ་གཏོར་ཞིང༌། སུམྦྷས་བསངས། སྭ་བྷཱ་ཝས་སྦྱངས།
སྟོང་པའི་ངང་ལས་ཨཱཿལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། ཨོཾ་ཨཱཿཧཱུྃ་ལས་མཆོད་ཡོན་ནས། རོལ་མོའི་བར། ལྷ་རྫས་ལས་གྲུབ་པའི་མཆོད་པ་དཔག་ཏུ་མེད་པ་བསྐྱེད་ནས། ཨརྒྷཾ་ནས་ཤབྡ་ཨཱཿཧཱུྃ་གི་བར་དང༌། ཨོཾ་ཨཱཿཧཱུྃ་གིས་བྱིན་གྱིས་བརླབས། མདུན་དུ་དམིགས་པའི་རྟེན་ཡོད་དམ་མེད་ཀྱང་རུང་སྟེ། སུམྦྷས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཡྃ་ལས་རླུང༌།
རྃ་ལས་མེ། ཝྃ་ལས་ཆུ། ལྃ་ལས་ས། སུྃ་ལས་རིའི་རྒྱལ་པོ་རི་རབ་ཀྱི་སྟེང་དུ། ཀྃ་ལས་ཐོད་པ་དཀར་པོ་ཤིན་ཏུ་ཡངས་ཤིང་རྒྱ་ཆེ་བ་བདུད་རྩི་ལྔས་ཡོངས་སུ་གང་བའི་སྟེང་དུ། པྃ་ལས་པདྨ། རྃ་ལས་ཉི་མའི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ཧཱུྃ་གིས་མཚན་པ་ལས་འཕྲོས་པའི་འོད་ཀྱིས་རྡོ་རྗེའི་ས་གཞི། རྭ་བ་དྲྭ་བ་གུར་བླ་བྲེ་བསྐལ་པའི་མེ་ལྟ་བུའི་ཡེ་ཤེས་ཀྱི་མེ་རབ་ཏུ་འབར་བའི་སྲུང་འཁོར་གྱི་ནང་དུ། དུར་ཁྲོད་ཆེན་པོ་བརྒྱད་ཀྱིས་བསྐོར་བའི་དབུས་སུ། ཨེ་ཨེ་ཡི་ཡི་གེ་ཉིས་བརྩེགས་པ་ལས་ཆོས་ཀྱི་འབྱུང་གནས་ཉིས་བརྩེགས་ཁོག་པ་སྟོང་པ་ཡངས་ཤིང་རྒྱ་ཆེ་བའི་ནང་དུ་པྃ་ལས་པདྨ།
རྃ་ལས་ཉི་མའི་སྟེང་དུ་བྃ་ཡིག་གི་མཐའ་མར་ཨོཾ་ཨོཾ་ཨོཾ་གསུམ་ནས་སྭཱ་ཧཱའི་བར་སྔགས་ཕྲེང་ཁ་དོག་དམར་པོ། དེ་འོད་དུ་ཞུ་བ་ལས་པདྨ་དང་ཉི་མའི་སྟེང་དུ་རྗེ་བཙུན་རྡོ་རྗེ་རྣལ་འབྱོར་མ་ཞབས་གཡས་བརྐྱངས་པས་དུས་མཚན་མ་དམར་མོ་དང༌། ཞེས་པ་ནས། སེམས་ཅན་ཐམས་ཅད་བཅོམ་ལྡན་འདས་མའི་རྣམ་པར་སྤྱན་དྲངས་ཤིང༌། བཅོམ་ལྡན་འདས་མ་ལ་ཐིམ། ཛཿཧཱུྃ་བཾ་ཧོཿ ཨོཾ་ཡོ་ག་ཤུདྡྷཿསརྦ་དྷརྨཱཿཡོ་ག་ཤུདྡྷོ྅ཧཾ། གཉིས་སུ་མེད་པར་ཐིམ། བཅོམ་ལྡན་འདས་མའི་ལྟེ་བར་ཨོཾ་བྃ་དམར་མོ་ནས། སངས་རྒྱས་རིགས་ལྔ་འཁོར་དང་བཅས་པ་སྤྱན་དྲངས།
དེ་བཞིན་གཤེགས་པའི་ཚོགས་ཐམས་ཅད་ཀྱིས་འདི་ལ་མངོན་པར་དབང་བསྐུར་དུ་གསོལ། ཞེས་པ་ནས། ཆུ་ལྷག་མ་ཡར་ལུད་པ། སྤྱི་གཙུག་ཏུ་རྣམ་པར་སྣང་མཛད་ཀྱིས་དབུ་བརྒྱན། རིན་པོ་ཆེའི་ཁྲི་ཡངས་ཤིང་རྒྱ་ཆེ་བ་རྣམས་ཀྱི་སྟེང་ན་པདྨ་དང་ཉི་མ་དང་ཟླ་བའི་གདན་རྣམས་ཀྱི་སྟེང་དུ། རྩ་བ་དང་བརྒྱུད་པར་བཅས་པའི་བླ་མ་རྣམས་དང༌། སངས་རྒྱས་དང༌། བྱང་ཆུབ་སེམས་དཔའ་དང༌། དཔའ་བོ་དང༌། རྣལ་འབྱོར་མ་དང༌།
ཆོས་སྐྱོང་བའི་སྲུང་མ་ཐམས་ཅད་བཛྲ་ས་མཱ་ཛཿ ཨོཾ་སརྦ་ཏ་ཐཱ་ག་ཏ་བཛྲ་ཡོ་གི་ཞེས་ཀུན་ལ་སྦྱར་ལ། ཨརྒྷཾ་པྲ་ཏཱིཙྪ་ཡེ་སྭཱ་ཧཱས་མཆོད་ཡོན། བཛྲ་པ་དྱཾ་གྱིས་ཞབས་བསིལ། བཛྲ་པུཥྤེ་ཨཱཿཧཱུྃ་གིས་མེ་ཏོག བཛྲ་དྷུ་པེ་ཨཱཿཧཱུྃ་གིས་གདུག་སྤོས། བཛྲ་ཨ་ལོ་ཀེ་ཨཱཿཧཱུྃ་གིས་མར་མེ། བཛྲ་གནྡྷེ་ཨཱཿཧཱུྃ་གིས་དྲི་མཆོག བཛྲ་ནི་ཝི་ཏེ་ཨཱཿཧཱུྃ་གིས་ཞལ་ཟས། བཛྲ་ཤབྡ་ཨཱཿཧཱུྃ་གིས་རོལ་མོ་དབུལ།
ཨོཾ་བཛྲ་གཎྜི་ར་ཎི་ཏ་སོགས་ཀྱིས་དབུལ། རཱུ་པ་ཀ་མ་གུ་ཎ་པཱུ་ཛི་ཏ་ཨཱཿཧཱུྃ་གིས་གཟུགས། ཤབྡ་ཀ་མ་གུ་ཎ་པུ་ཛི་ཏེ་ཨཱཿཧཱུྃ་གིས་སྒྲ། གནྡྷེ་ཀ་མ་གུ་ཎ་པཱུ་ཛི་ཏེ་ཨཱཿཧཱུྃ་གིས་དྲི། རྭ་ས་ཀ་མ་གུ་ཎ་པཱུ་ཛི་ཏེ་ཨཱཿཧཱུྃ་གིས་རོ། སྤརྵེ་ཀ་མ་གུ་ཎ་པཱུ་ཛི་ཏེ་ཨཱཿཧཱུྃ་གིས་རེག་བྱ་དབུལ་བར་བྱའོ། ། དེ་ནས་ནང་གི་མཆོད་པ་བྱིན་གྱིས་བརླབས་ལ། ཐོག་མར་རང་གི་རྩ་བའི་བླ་མ་ལ་དབུལ། རྡོ་རྗེ་འཆང༌། རྡོ་རྗེ་རྣལ་འབྱོར་མ།
རྡོ་རྗེ་དྲིལ་བུ་པ། ཌཱེ་གི་པ། ཨནྟར་པ། ཏི་ལོ། ནཱ་རོ་པ། ཕམ་ཐིང་པ། བླ་མ་མལ། བླ་མ་ས་སྐྱ་པ་ཆེན་པོ། སློབ་དཔོན་རིན་པོ་ཆེ། རྗེ་བཙུན་རིན་པོ་ཆེ།
བླ་མ་ས་སྐྱ་པ། ཆོས་ཀྱི་རྒྱལ་པོ། བླ་མ་ཞང་དཀོན་མཆོག་དཔལ། བླ་མ་བསོད་ནམས་དཔལ། བླ་མ་དམ་པ་བསོད་ནམས་རྒྱལ་མཚན། གཞན་ཡང་བླ་མ་བརྒྱུད་པ་རྣམས་ལ་དབུལ། ཨོཾ་གསུམ་མས་རྡོ་རྗེ་རྣལ་འབྱོར་མ་ལ་གཞན་ཡི་དམ་གང་ཡིན་གྱི་སྔགས་ཀྱིས་དབུལ། རང་གི་ལྕེ་རྩེ། མགྲིན་པ། སྙིང་ག་རྣམས་སུ་རེག་པས།
རང་གི་ལུས་ཀྱི་ལྷ་རྣམས་མཆོད་དེ། ཆོས་སྐྱོང་སྲུང་མ་དང༌། ཡུལ་ཉི་ཤུ་བཞིའི་དཔའ་བོ་དང་རྣལ་འབྱོར་མ་དང༌། འགྲོ་བ་རིགས་དྲུག་གི་བར་གྱི་སེམས་ཅན་རྣམས་ལ་སྦྱིན་ནོ། ། ཨོཾ་ཨཱཿཧཱུྃ་གིས་རང་གི་ལྕེ་ལ་རེག་པས་བདག་བསྐྱེད་དང༌། མདུན་བསྐྱེད་ཀྱི་དཀྱིལ་འཁོར་གྱི་ལྷ་རྣམས་མཉེས་པར། བཞད་པའི་དབྱངས་ཨོཾ་གསུམ་མའི་སྒྲར་གྲགས་པར་བསམ་ཞིང་སྔགས་ལན་གསུམ་བརྗོད། དེ་ནས་དཔྲལ་བར་ནམ་མཁའ་མཛོད་ཀྱི་ཕྱག་རྒྱ་བཅས་ནས། ན་མོ་ཆོས་ཀྱི་དབྱིངས་ཀྱི་བྱིན་རླབས་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་རྗེ་རྣམ་པར་དག་པའི་བྱིན་རླབས་དང༌།
གསང་སྔགས་དང་ཕྱག་རྒྱའི་མཐུ་དང༌། བདག་གི་མོས་པ་དང༌། ཏིང་ངེ་འཛིན་དང༌། སྨོན་ལམ་གྱི་དབང་གིས་འཇིག་རྟེན་གྱི་ཁམས་ན་བདག་པོས་ཡོངས་སུ་མ་བཟུང་བའི་མཆོད་པའི་བྱེ་བྲག་ཇི་སྙེད་ཡོད་པ་དང༌། གཞན་ཡང་བྱང་ཆུབ་སེམས་དཔའ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་གྱི་ཕུང་པོ་ལྟ་བུ་བསམ་གྱིས་མི་ཁྱབ་པ་བླ་མ་དང་རྡོ་རྗེ་རྣལ་འབྱོར་མ་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྤྱན་སྔར་འབྱུང་བར་གྱུར་ཅིག ཅེས་བརྗོད་ནས་སེ་གོལ་གདབ་བོ། ། ཡང་སྙིང་གར་ཕྱག་རྒྱ་བཅས་ལ། ཨོཾ་སརྦ་བིད་པཱུ་ར་པཱུ་ར། སུ་ར་སུ་ར།
ཨ་ཝརྟ་ཡ་ཨ་ཝརྟ་ཡ་ཧོཿ ན་མཿས་མནྟ་བུདྡྷ་ནཾ། ཨ་བྷི་སྨ་ར་ཡ། སྥ་ར་ཎ་ཨི་མཾ་ག་ག་ན་ཁཾ། དྷརྨཱ་དྷ་ཏུ་ཨ་ཀར་ཥ་ཡ། ས་མནྟ་མཾ། སརྦ་ཏ་ཐཱ་ག་ཏ་ཨ་པ་རི་ཤོ་དྷ་ཡེ། མཎྜ་ལེ། མ་མ་པྲ་ནི་ཏེ། པུ་ནྱ་ཛྙཱ་ན།
བ་ལེནྟ། སརྦ་ཏ་ཐཱ་ག་ཏ་བ་ལེནྟ་བྷནྡྷ་སྭ་སྠ་བ་ལེ་ནཱ་ཙ་ཡེ་སྭཱ་ཧཱ། ཡང་སྙིང་གར་ཕྱག་རྒྱ་བཅས་ལ་དཀྲོལ། གང་གི་དྲིན་གྱིས་བདེ་ཆེན་ཉིད། ། སྐད་ཅིག་ཉིད་ལ་འཆར་བ་གང༌། ། བླ་མ་རིན་ཆེན་ལྟ་བུའི་སྐུ། ། རྡོ་རྗེ་ཅན་ཞབས་པད་ལ་འདུད། ། དཔལ་ལྡན་རྡོ་རྗེ་མཁའ་འགྲོ་མ། ། མཁའ་འགྲོ་མ་ཡི་འཁོར་ལོས་སྒྱུར། ། ཡེ་ཤེས་ལྔ་དང་སྐུ་གསུམ་ཉིད། །
འགྲོ་བ་སྐྱོབས་ལ་ཕྱག་འཚལ་ལོ། ། ཇི་སྙེད་རྡོ་རྗེ་མཁའ་འགྲོ་མ། ། ཀུན་ཏུ་རྟོག་པའི་འཆིང་གཅོད་ཅན། ། འཇིག་རྟེན་བྱ་བ་རབ་འཇུག་མ། ། དེ་སྙེད་རྣམས་ལ་ཕྱག་འཚལ་ལོ། ། ཞེས་བསྟོད། གཏོར་མ་ནང་མཆོད་ལྟར་བྱིན་གྱིས་བརླབས་ལ། འབར་བའི་ཕྱག་རྒྱ་དཔྲལ་བའི་དབྱིངས་སུ་བཅས་ལ། ངག་ཏུ་ཕཻཾ་ཞེས་བརྗོད། ཕཻཾ་གྱིས་རྡོ་རྗེ་རྣལ་འབྱོར་མ་སངས་རྒྱས་དང་བྱང་ཆུབ་སེམས་དཔའ་དང༌།
ཆོས་སྐྱོང་དང་འཇིག་རྟེན་སྐྱོང་བ་སོགས་སེམས་ཅན་ཐམས་ཅད་ཀྱི་ངོ་བོར་མདུན་གྱི་ནམ་མཁར་སྤྱན་དྲངས་ལ། དེ་ནས་གཏོར་མ་གསོལ་བར་བསམས་ནས། རྡོ་རྗེ་ཐལ་མོ་ཁ་ཕྱེ་སྟེ། ཨོཾ་བཛྲ་ཨ་ར་ལི་ཧོཿ ཛཿཧཱུྃ་བཾ་ཧོཿ བཛྲ་ཌཱ་ཀི་ནཱི་ས་མ་ཡ་སྟྭཾ་དྲྀ་ཤྱ་ཧོཿ ཨོཾ་ཨཱཿཧཱུྃ། ཞེས་ལྔའམ་བདུན་གྱིས་ཕུལ་ནས། ཨརྒྷཾ་ནས་ཤབྡའི་བར་གྱིས་མཆོད་པ་དང༌། ཨོཾ་ཨཱཿཧཱུྃ་གིས་ནང་མཆོད།
དཔལ་ལྡན་རྡོ་རྗེ་མཁའ་འགྲོ་མ་སོགས་ནས། དེ་སྙེད་རྣམས་ལ་ཕྱག་འཚལ་ལོ། ། ལྷ་མོ་ཚད་མ་དམ་ཚིག་ཚད་མ་དང༌། ། དེས་གསུང་ཚིག་གང་ཚད་མའི་མཆོག་ཡིན་པས། ། བདེན་པ་དེས་ནི་ལྷ་མོ་དེ་དག་རྣམས། ། བདག་ཅག་རྗེས་སུ་འཛིན་པའི་རྒྱུར་གྱུར་ཅིག ། སེམས་ཅན་ཐམས་ཅད་བདེ་གྱུར་ཅིག ། སེམས་ཅན་ཐམས་ཅད་སྐྱོན་མེད་པ། ། གང་གི་ལམ་གྱིས་གྲོལ་གྱུར་པ། ། དེས་ནི་སངས་རྒྱས་ཉིད་ཐོབ་ཤོག །
བཀྲ་ཤིས་གང་ཞིག་ཆོས་ཀྱི་དབྱིངས་ལས་བྱུང་གྱུར་ཅིང༌། ། ཧེ་རུ་ཀ་དཔལ་འཇིགས་བྱེད་རྒྱལ་པོ་འབར་བའི་སྐུ། ། ཤེས་རབ་ཕག་མོའི་པདྨོར་རྡོ་རྗེས་རོལ་མཛད་པ། ། བཀྲ་ཤིས་དེས་ནི་བདེ་མཆོག་ལ་གནས་བཀྲ་ཤིས་ཤོག ། ཡི་གེ་བརྒྱ་པ་བརྗོད་ཅིང་བཟོད་པར་གསོལ། གཉིས་པ་ཆོས་སྐྱོང་དང༌། གསུམ་པ་མཁའ་འགྲོ་སྤྱི་གཏོར་གྱིས་དབུལ་ལོ། ། དེ་ནས་ཚོགས་ཀྱི་ཡོ་བྱད་རྣམས་གཏོར་མ་ལྟར་བྱིན་གྱིས་བརླབས་ནས་ཕུད་བླ་མ་དང་ལྷ་རྣམས་ལ་དབུལ་ཞིང༌། གཏོར་མ་ལའང་སོ་སོའི་སྔགས་བརྗོད་པས་ཕུལ་ནས། དམ་ཚིག་དྲངས་ལ་ཕུད་ནང་མཆོད་ཀྱི་སྐབས་ལྟར་མཆོད་ནས།
རང་རྡོ་རྗེ་རྣལ་འབྱོར་མར་དམིགས་པའི་ལྟེ་བ་ནས་གཏུམ་མོའི་མེ་སྦར་བའི་མེ་ལྕེའི་ཁྲོད་དུ་སྙིང་གར་བླ་མ་དང་སངས་རྒྱས་དང་བྱང་ཆུབ་སེམས་དཔའི་ཚོགས་དང༌། ལྟེ་བར་འཇིག་རྟེན་པའི་ཚོགས་ཐམས་ཅད་དམིགས་པས། རང་གི་ལག་པ་གཡོན་པའི་མཐིལ་དུ་པདྨ་འདབ་མ་ལྔ་པ་བསྒོམ་པའི་ལྟེ་བར་ཨོཾ་བྃ་མདུན་ཕྱོགས་ནས་བརྩམས་པའི་གདན་རྣམས་ལ་རིམ་པ་བཞིན་ཧྃ་ཡོཾ་ཧྲིཾ་མོཾ། ཧྲིཾ་ཧྲིཾ། ཧཱུྃ་ཧཱུྃ། ཕཊ་ཕཊ། བཀོད་པ་རྣམས་དཔའ་མོ་དྲུག་ཏུ་དམིགས་ལ་མཆོད་པར་བསམ་ཞིང༌། ཐོག་མར་ཞུ་བའི་རྫས་དང༌། དེ་ནས་གོང་བུའི་རྫས་ཀྱིས་མཆོད་པས་མཉེས་པར་བསམ་ཞིང༌། ལག་པ་གཉིས་ཕན་ཚུན་མཉེའོ། །
དེ་ནས་ལག་པ་གཡོན་པས་དཔྲལ་བ། མགྲིན་པ། སྙིང་གར་རེག་པས། དཔལ་མོ་དེ་རྣམས་རང་གི་ལུས་ལ་ཐིམ་པར་བསམས་ལ། ལག་པ་གཡོན་པས་ཐོག་མར་ཕུད་ཀྱི་བླ་མ་དང་ཡི་དམ་མཆོད་ནས། དེ་ནས་ཧོཾ་ཁུང་བསམ་པར་ཕུལ་ནས། ལུས་ཐམས་ཅད་མཉེས་པར་བསམ་ཞིང་བཟའོ། ། དེ་ནས་ལྷག་མ། ཨོཾ་ཁ་ཁ་ཁཱ་ཧི་ཁཱ་ཧི། ཨུ་ཙིཥྚ་བ་ལིཾ་ཏ་བྷཀྵ་སི་སྭཱ་ཧཱས་ལྷག་མ་ལ་དབང་བའི་འབྱུང་པོ་རྣམས་ལ་སྦྱིན་ནོ། །
རྡོ་རྗེའི་གླུ་དང་བཀྲ་ཤིས་ཀྱི་ཚིགས་སུ་བཅད་པ་གང་ཡིན་གྱི་མཐར། བཀྲ་ཤིས་གང་ཞིག་ཆོས་ཀྱི་དབྱིངས་ནས་བྱུང་གྱུར་ཞིང༌། ། ཞེས་སོགས་བརྗོད། སེམས་ཅན་ཐམས་ཅད་བདེ་གྱུར་ཅིག ། ཅེས་སོགས་ཅི་ཤེས་པའི་བསྔོ་བ་དང༌། འཆི་ཚེ་མགོན་དང་དཔའ་བོ་མ་ཚོགས་ཀྱིས། ། མེ་ཏོག་རྒྱལ་མཚན་གདུགས་སོགས་ཐོགས་ནས་ཀྱང༌། ། རོལ་མོ་གླུ་དང་སྒྲ་སྙན་སོགས་མཆོད་ནས། ། མཁའ་ལ་སྤྱོད་པའི་གནས་སུ་ཁྲིད་པར་ཤོག ། ཅེས་དང༌། །
ལྷ་མོ་ཚད་མ་དམ་ཚིག་ཚད་མ་དང༌། ། ཞེས་སོགས་ཀྱིས་བདེན་པའི་སྟོབས་བརྗོད། ཉེས་ལྟུང་བཤགས་པའི་བསམ་པས། ཡི་གེ་བརྒྱ་པ་མང་དུ་བརྗོད་པའི་མཐར། མ་འབྱོར་པ་དང་ཉམས་པ་དང༌། ། གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིད་སྩལ་བ། ། དེ་ཀུན་མགོན་པོས་བཟོད་པར་མཛོད། ། ཞེས་བཟོད་པར་གསོལ་ལ། མདུན་བསྐྱེད་ཀྱི་ལྷ་ལ་མཆོད་པ་དང༌།
བསྟོད་པ་བྱས་ནས། བདག་གི་སྡིག་པ་དང་སྒྲིབ་པ་དང་དམ་ཚིག་གི་ཉེས་པ་དང༌། བར་དུ་གཅོད་པ་དང་མི་མཐུན་པའི་ཕྱོགས་ཐམས་ཅད་ཞི་བ་དང༌། ཚེ་དང་བསོད་ནམས་དཔལ་དང་འབྱོར་པ་དང༌། སྐུ་གསུང་ཐུགས་ཀྱི་དངོས་གྲུབ་མ་ལུས་པ་སྩལ་དུ་གསོལ། འཆི་བའི་ཚེ་མཁའ་ལ་སྤྱོད་པའི་གནས་སུ་ཁྲིད་པ་དང༌། མཐར་ཐུག་བླ་ན་མེད་པ་ཡང་དག་པར་རྫོགས་པའི་སངས་རྒྱས་རྡོ་རྗེ་འཆང་ཆེན་པོའི་གོ་འཕང་ཐོབ་པར་མཛད་དུ་གསོལ། ཞེས་ལན་གསུམ་གསོལ་བ་བཏབ་ནས། དེ་ནས་མདུན་བསྐྱེད་ཀྱི་རྟེན་ཡོད་ན་བརྟན་བཞུགས་བྱ། མེད་ན་གཏོར་མའི་ཡོན་དང་བཅས་པ་ལ།
ཨོཾ་ཁྱེད་ཀྱིས་སེམས་ཅན་དོན་ཀུན་མཛོད། ། རྗེས་སུ་མཐུན་པའི་དངོས་གྲུབ་སྩོལ། ། སངས་རྒྱས་ཡུལ་དུ་གཤེགས་ནས་ཀྱང༌། ། སླར་ཡང་འབྱོན་པར་མཛད་དུ་གསོལ། ། ཞེས་པ་དང་ཡི་གེ་བརྒྱ་པའི་མཐར། བཛྲ་མུཿ ཞེས་བརྗོད་པས་ཡེ་ཤེས་པ་གཤེགས་སུ་གསོལ། དམ་ཚིག་པ་རང་ལ་བསྡུ། སྤྱོད་ལམ་གྱི་རྣལ་འབྱོར་ནི། རང་གི་གནས་གསུམ་བསྲུང་ཞིང༌།
གོ་ཆ་དྲུག་གིས་ཀྱང་བཏབ་ལ་རང་དང་སྣང་བ་རྣལ་འབྱོར་མའི་སྐུར་དམིགས་ལ། ལྷ་ལ་ལྷས་མཆོད་པར་བསམས་པ་སྐུའི་དགའ་བ། དེའང་སྒྱུ་མ་ལྟ་བུའི་སྐུ་དང༌། བསམ་གྱིས་མི་ཁྱབ་པའི་ངང་ལས་མ་གཡོས་པར་དྲན་པར་བྱ་བ་ཐུགས་ཀྱི་དགའ་བ། སྒྲ་ཅི་གྲགས་པ་ཐམས་ཅད་སྔགས་ཀྱི་བཟླས་པར་བྱ་བ་གསུང་གི་དགའ་བ་སྟེ། རྡོ་རྗེ་རྣལ་འབྱོར་མ་ཕྱག་མཚན་མེད་པའི་རྣམ་པ་དང༌། དགའ་བ་གསུམ་དང་མ་བྲལ་བའི་སྒོ་ནས་བསྐོར་བ་བྱེད་པ་དང༌། ཕྱག་འཚལ་བ་དང༌། ཆོས་འཆད་པ་ལ་སོགས་པ་དགེ་བས་དུས་འདའ་བར་བྱའོ། ། ཉལ་བའི་རྣལ་འབྱོར་ནི།
བསྐྱེད་རིམ་ལྟར་ཉལ་ན་སེངྒེའི་ཁྲིའི་སྟེང་དུ་རང་རྡོ་རྗེ་རྣལ་འབྱོར་མ་ཕྱག་མཚན་མེད་པའི་རྣམ་པ་གསལ་བཏབ་ལ། སྟེང་གི་ནམ་མཁར་རང་གི་བླ་མ་རྣམ་པར་སྣང་མཛད་མི་བསྐྱོད་པ་དབྱེ་བ་མེད་པར་བཞུགས་པ་ལ། རང་གི་ལུས་ངག་ཡིད་གསུམ་ཕུལ་བའི་བསམ་པས་ཉལ་བར་བྱའོ། ། ལྡང་བའི་རྣལ་འབྱོར་ཡང༌། རྡོ་རྗེ་རྣལ་འབྱོར་མ་ཕྱག་མཚན་མེད་པའི་སྐུར་ལྡང་བར་བྱའོ། ། རྫོགས་པའི་རིམ་པ་བསམ་གྱིས་མི་ཁྱབ་པའི་ངང་ལ་ཉལ་བ་ནི། སྙིང་གའི་སྔགས་ཕྲེང་ལས་འོད་འཕྲོས་པས་ཁམས་གསུམ་ཐམས་ཅད་འོད་ཟེར་གྱིས་གང༌། དེ་ནས་གཟུགས་མེད་ཁམས་སྟོད་ཀྱི་ཆ་ལ། གཟུགས་ཁམས་བར་གྱི་ཆ་ལ། འདོད་ཁམས་སྨད་ཀྱི་ཆ་ལ།
རང་ཡང་སྔགས་དང་ཟླ་བ་ལ། ཟླ་བ་སྔགས་ལ། དེ་བྃ་ལ། དེའང་ཐིག་ལེ་ནཱ་ད་དཀར་དམར་དུ་གྱུར་ཏེ། ཆུ་ལ་རླབས་ཐིམ་པ་ལྟར། དེའང་མི་དམིགས་པར་བསམས་ལ། དེའི་ངང་དུ་ཤེས་པ་གློད་དེ་ཉལ་བར་བྱའོ། ། ལྡང་བ་ནི་ཌཱ་མ་རུའི་སྒྲ་ཨོཾ་གསུམ་མའི་སྒྲ་གྲགས་པས་གཉིད་སད་པར་བྱ་སྟེ། སྔ་མ་ལྟར་ཕྱག་མཚན་མེད་པའི་སྐུར་ལྡང་ངོ༌། ། བསམ་གྱིས་མི་ཁྱབ་པའི་རྣལ་འབྱོར་ནི།
རྫོགས་པའི་རིམ་པའི་ངང་ལ་ཉལ་བ་དང༌། ལྡང་བ་ལྟར་སྤྱོད་ལམ་ལ་འཇུག་པའི་དོན་དུ་བསྒོམ་པ་ཡིན་ནོ། ། བླ་མ་ས་སྐྱ་པ་ཆེན་པོ་ནས། ཉལ་དང་ལྔང་དང་བདུད་རྩི་མྱོང༌། ། ཚད་མེད་བླ་མ་བདག་ལྷར་བསྐྱེད། ། འགྲོ་བ་དག་པའི་རྣལ་འབྱོར་དང༌། ། དཔའ་བོ་དཔའ་མོས་བྱིན་གྱིས་བརླབས། ། ངག་བཟླས་ཡིད་བཟླས་གཉིས་གཅིག་ཡིན། ། བསམ་གྱིས་མི་ཁྱབ་རྣལ་འབྱོར་དང༌། ། སྤྱོད་ལམ་གྱི་ནི་རྣལ་འབྱོར་ཏེ། །
དེ་ལྟར་རྣལ་འབྱོར་བཅུ་གཅིག་གོ ། ཞེས་གསུངས་སོ། ། དེ་ལྟ་བུའི་རྣལ་འབྱོར་ལ་རྟག་ཏུ་གནས་ནས། རྗེ་བཙུན་རྡོ་རྗེ་རྣལ་འབྱོར་མ་ཉིད་ཀྱིས་རྗེས་སུ་བཟུང་ནས། མཁའ་ལ་སྤྱོད་པའི་གོ་འཕང་མྱུར་དུ་ཐོབ་སྟེ། གོ་འཕང་དེ་ལ་བརྟེན་ནས་རྡོ་རྗེ་འཆང་ཆེན་པོའི་དངོས་གྲུབ་ཀྱང་ཐོབ་པར་འགྱུར་བ་ཉིད་དོ། ། དེ་ལྟ་བུའི་ཚུལ་གྱིས་འབུམ་ཕྲག་བཞི་ལ་སོགས་པའི་བསྙེན་པ་བྱའོ།། ༈ །གཉིས་པ་གཞན་དོན་དུ་སློབ་མ་རྗེས་སུ་བཟུང་བ་ནི། ཆོས་ཀྱི་ཚུལ་འདི་ལ་ཞུགས་ཤིང་འདི་ཉིད་ཀྱི་བསྙེན་པ་སྔོན་དུ་སོང་བའི་གང་ཟག་རང་གཞན་ལ་བྱིན་རླབས་དང༌། དངོས་གྲུབ་དོན་དུ་གཉེར་བས།
དུས་བཟང་པོ་ལ་གནས་དབེན་ཞིང་ཡིད་དུ་འོང་བར། དྲི་བཟང་པོ་དང་བཅས་པའི་བ་བྱུང་གིས་བྱུགས་པའི་གཞི་ཚོན་དམར་པོས་ཡོངས་སུ་བསྒྱུར་བ་ལ་རེ་ཁཱ་དཀར་པོས་ཕྱིའི་མུ་ཁྱུད་དང་བཅས་པའི་ཆོས་འབྱུང་ཉིས་བརྩེགས་བྲིས་པའི་སྟེང་དུ། ཀ་པཱ་ལ་བདུད་རྩིའི་སྦྱར་བའི་ཆང་གིས་ཡོངས་སུ་གང་བ་བཞག་ནས། དེའི་སྟེང་དུ་སིནྡྷུ་རའི་མཎྜལ་དཔེ་རིས་བཞིན་གསེར་གྱི་ཐུར་མས་བྲིས་པའི་དབུས་སུ། དྲི་མ་མེད་པའི་ཏིང་ལོ་ཆུང་དུ་བཞག་པའི་སྟེང་དུ། དར་རམ་ལྭ་བ་དམར་པོ་ལ་སོགས་པའི་དར་ཁང་མཛེས་པར་ཕུབ་པའི་ཁོར་ཡུག་ཏུ་ཆུ་གཉིས་སྔོན་དུ་འགྲོ་བའི་མཆོད་པ་ལྔ་དང༌། ཤིན་ཏུ་ཞིམ་པའི་བཟའ་བ་དང༌། བཏུང་བ་དང་འབྲས་བུ་ལ་སོགས་པས་ཡོངས་སུ་བསྐོར་ཞིང་གཏོར་མ་གསུམ་དང༌། ནང་མཆོད་ལ་སོགས་པ་ཚོགས་ཀྱི་འཁོར་ལོའི་སྐབས་དང་མཐུན་པར་བསམ་ཞིང༌། གཟུངས་ཐག་གིས་དཀྲིས་པའི་རྡོ་རྗེ་དང༌།
དུང་ཆོས་དང་བཅས་པའི་བུམ་པ་བཅུད་རྣམས་ཀྱིས་གང་བ་གཅིག་ཀྱང་བཤམས་ལ། ཞུ་འབུལ་བ་ནས་མདུན་བསྐྱེད་མཆོད་པ་བསྟོད་པ་རྣམས་གོང་ལྟར་བྱས་ལ། དེ་ནས་བུམ་པ་སུམྦྷས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་པྃ་ལས་པདྨ་དང་རྃ་ལས་ཉི་མའི་དཀྱིལ་འཁོར་གྱི་སྟེང་དུ་བྷྲཱུྃ་ལས་རིན་པོ་ཆེའི་བུམ་པ་ཡངས་ཤིང་རྒྱ་ཆེ་བ། ལྷ་རྫས་ཀྱི་ན་བཟས་མགུལ་བཅིངས་ཤིང༌། དཔག་བསམ་གྱི་ཤིང་གིས་ཁ་བརྒྱན་པའི་བུམ་པ་བསྐྱེད་པའི་ནང་དུ། རྗེ་བཙུན་རྡོ་རྗེ་རྣལ་འབྱོར་མ་བསྐྱེད་ནས། ཡེ་ཤེས་པ་གཞུག་པའི་བར་སྒྲུབ་ཐབས་ལྟར་བྱས་ལ། ཕྱི་ནང་གི་མཆོད་པ་དང་བསྟོད་པ་བྱས་ནས་གཟུངས་ཐག་བཟུང་སྟེ་སྔགས་གཟུངས་ཐག་ལ་བརྟེན་ནས་བུམ་པའི་ནང་དུ་སོང་བས་རྡོ་རྗེ་རྣལ་འབྱོར་མའི་ཐུགས་བརྒྱུད་བསྐུལ་ནས་ཡེ་ཤེས་ཀྱི་བདུད་རྩིའི་རྒྱུན་ཟགས་ནས་བུམ་པ་གང་བར་བསམ་ཞིང་རྗེ་བཙུན་མའི་སྔགས་གང་འགྲུབ་པ་དང༌།
སུམྦྷའི་སྔགས་དང༌། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ། ཞེས་ཅི་རིགས་པ་བཟླས་ནས། སླར་ཡང་མཆོད་ཅིང་བསྟོད་ནས། དུང་ཆོས་ཀྱི་ཆུ་བླུགས་པས་ལྷའི་སྐུའང་འོད་དུ་ཞུ་ནས་བུམ་པའི་ཆུ་དང་རོ་གཅིག་ཏུ་གྱུར་པར་བསམ་མོ། ། དེ་ནས་བདག་ཉིད་འཇུག་ཅིང་དབང་བླང་བར་བྱ་སྟེ། འོག་ནས་འབྱུང་བའི་ཆོ་གའི་ངོ་བོ་མཎྜལ་ཕུལ། གང་གི་དྲིན་གྱིས་བདེ་ཆེན་ཉིད། ། ཅེས་པ་ནས། ཆ་ཡིས་ཀྱང་ནི་སྤྱད་དུ་གསོལ། །
ཞེས་པའི་བར་རྣམས་ཡིན་ནོ། ། གཏོར་མ་བཏང༌། ཚོགས་ཀྱི་འཁོར་ལོ་བྱས་ལ། ལྷག་མའི་གཏོར་མ་བཏང༌། སློབ་མ་དབང་ཐོབ་པའི་དམ་ཚིག་མ་ཉམས་པ། ཁྲུས་བྱས་པ་རྣམས་ཆང་གིས་ཆོས་འབྱུང་གི་རྣམ་པ་བྲིས་པའི་སྟེང་དུ་འདུག་ཏུ་བཅུག་ལ། མཎྜལ་འབུལ་དུ་བཅུག་སྟེ། ཁྱེད་རྣམས་སེམས་ཅན་ཐམས་ཅད་ཀྱི་དོན་དུ་སྐུ་བཞིའི་ཡེ་ཤེས་ལྔ་དང་ལྡན་པའི་རྡོ་རྗེ་འཆང་ཐོབ་པར་བྱ་བའི་ཆེད་དུ། ཟབ་ཅིང་མཆོག་ཏུ་གྱུར་པའི་ཆོས་ཞུ་སྙམ་པའི་བསམ་པ་མཛོད་ལ་གསན་འཚལ། འདིར་བཅོམ་ལྡན་འདས་མ་རྡོ་རྗེ་རྣལ་འབྱོར་མའི་བྱིན་རླབས་སྒྲུབ་པར་བྱེད་པ་ཡིན།
འདི་ལ་འཇུག་པ་དང་དབང་བསྐུར་བ་གཉིས་ཡོད་པ་ལས། དེ་ལས་དཀྱིལ་འཁོར་དུ་འཇུག་པར་བྱེད་པ་ལ་ཕྱི་རྫས་དང་ཡོ་བྱད། ནང་སེམས་ཅན་ལ་ཆགས་པ་དང་ཞེན་པ་མི་བྱེད་པར། ལྷ་དང་བླ་མ་ལ་མོས་པ་ཁྱད་པར་ཅན་དགོས་ཏེ། སྤྱོད་འཇུག་ལས། ཆགས་པའི་ཕྱིར་དང་རྙེད་སོགས་ལ། ། སྲེད་པས་འཇིག་རྟེན་མི་སྤོང་སྟེ། ། དེ་བས་འདི་དག་ཡོངས་སྤངས་ལ། ། མཁས་པས་འདི་ལྟར་སྤྱད་པར་བྱ། ། ཞེས་གསུངས་པ་ཡིན།
བླ་མ་དང་རྡོ་རྗེ་རྣལ་འབྱོར་མ་གཉིས་སུ་མེད་པ་ལ་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པས་བསྐོར་བ། བདག་ལ་རྩེ་གཅིག་ཏུ་དགོངས་པ་མངོན་སུམ་ལྟ་བུར་བཞུགས་པ་སྒོམ་མཛོད་ལ། མཎྜལ་གླིང་བཞི་རི་རབ་ཉི་ཟླ་ལྷ་དང་མིའི་ཡོ་བྱད་ཕུན་སུམ་ཚོགས་པས་གང་བ་ཕུལ་ནས། དམ་པའི་ཆོས་སྟོན་པར་གསོལ་བ་གདབ་སྙམ་པ་མཛོད་ལ་ལད་མོ་མཛོད། གང་གི་དྲིན་གྱིས་བདེ་ཆེན་ཉིད། ། སྐད་ཅིག་ཉིད་ལ་འཆར་བ་གང༌། ། བླ་མ་རིན་ཆེན་ལྟ་བུའི་སྐུ། ། རྡོ་རྗེ་ཅན་ཞབས་པད་ལ་འདུད། ། སངས་རྒྱས་ཀུན་གྱི་རང་བཞིན་སྐུ། ། སློབ་དཔོན་ལ་ནི་བདག་སྐྱབས་མཆི། །
དཔལ་ལྡན་རྡོ་རྗེ་མཁའ་འགྲོ་མ། ། མཁའ་འགྲོ་མ་ཡི་འཁོར་ལོས་སྒྱུར། ། ཡེ་ཤེས་ལྔ་དང་སྐུ་གསུམ་ཉིད། ། འགྲོ་བ་སྐྱོབས་ལ་ཕྱག་འཚལ་ལོ། ། སྐྱེ་དང་རྒ་དང་འཆི་བ་ཡི། ། ཆུ་སྲིན་ལ་སོགས་འཇིག་རུང་བའི། ། འཁོར་བའི་རྒྱ་མཚོ་ལས་འདོན་པའི། ། མགོན་ཁྱོད་བདག་ལ་དགོངས་སུ་གསོལ། ། བདེ་བ་ཆེན་པོ་བདག་འཚལ་བས། ། བྱང་ཆུབ་ཆེན་པོའི་ལམ་བསྟན་པས། །
དམ་ཚིག་དེ་ཉིད་བདག་ལ་སྩོལ། ། བྱང་ཆུབ་སེམས་ཀྱང་བདག་ལ་སྩོལ། ། སངས་རྒྱས་ཆོས་དང་དགེ་འདུན་ཏེ། ། སྐྱབས་གསུམ་དག་ཀྱང་བདག་ལ་སྩོལ། ། ཐར་པ་ཆེན་པོ་གྲོང་མཆོག་ཏུ། ། མགོན་པོས་བདག་ནི་གཞུག་ཏུ་གསོལ། ། དཔའ་བོ་དཔའ་མོས་དབང་ཕྱུག་མོ། ། ཕག་མོ་ཧེ་རུ་ཀ་ཉིད་དང༌། ། གསང་བའི་གནས་སོགས་རྣམ་པར་དག ། བདག་ལུས་གནས་པར་མཛད་དུ་གསོལ། །
ཞེས་གསོལ་བ་ལན་གསུམ་བཏབ་ནས། རྡོ་རྗེ་རྣལ་འབྱོར་མས་ཁྱེད་རང་གི་གདོང་བཅིངས་པར་མོས་པ་མཛོད། མེ་ཏོག་གི་ཕྲེང་བ་ཡང་གཏད། སུམྦྷས་བསངས། དཔྲལ་བ། མགྲིན་པ། སྙིང་ག་རྣམས་སུ་ཐིག་ལེ་བྱས་ལ། ཨོཾ་ཨཱཿཧཱུྃ་གིས་བྱིན་གྱིས་བརླབས། ཁྱེད་རང་གི་སྙིང་གའི་ནང་དུ་ཀུན་རྫོབ་བྱང་ཆུབ་སེམས་ཀྱི་ངོ་བོ་ཟླ་བའི་དཀྱིལ་འཁོར་གྱི་སྟེང་དུ། དོན་དམ་བྱང་ཆུབ་སེམས་ཀྱི་ངོ་བོ་རྡོ་རྗེ་དཀར་པོ་རྩེ་ལྔ་པ་བསྒོམས་ལ།
དེ་རྣལ་འབྱོར་མས་ཁྱེད་རང་གི་སྙིང་གར་བཞག་ནས་བྱིན་གྱིས་བརླབས་པར་སྒོམས་ཤིག ཨོཾ་སརྦ་ཡོ་ག་ཙིཏྟ་ཨུཏ་པ་ཏ་ཡ་མི། སུ་ར་ཏེ་ས་མ་ཡ་སྟྭཾ་ཧོ་སིདྡྷི་བཛྲ་ཡ་ཐ་སུ་ཁཾ། སྤྱི་བོར་རྡོ་རྗེ་བཞག་ནས་དམ་ལ་འཇོག་པར་མོས་པ་མཛོད་ཅིག དེང་ཁྱོད་རྣལ་འབྱོར་མའི་རིགས་སུ་ཞུགས་ཀྱིས། དེ་བཞིན་གཤེགས་པ་ཐམས་ཅད་ཀྱིས་གསང་ཆེན་དམ་པ་འདི། དེ་བཞིན་གཤེགས་པ་ཐམས་ཅད་ཀྱི་དཀྱིལ་འཁོར་དུ་མ་ཞུགས་པ་རྣམས་ཀྱི་མདུན་དུ་སྨྲ་བར་མི་བྱ་སྟེ། མ་དད་པ་རྣམས་ལ་ཡང་མ་ཡིན་ནོ། ། བཅོམ་ལྡན་འདས་མའི་ཐུགས་ཀ་ནས་སྤྲོས་པའི་ལྷ་མོ་རྣམས་ཀྱིས་ཁྱེད་རྣམས་ཁྲིད་ནས་བཅོམ་ལྡན་འདས་མའི་དྲུང་དུ་བཞག་པར་མོས་པ་མཛོད། ཛཿཧཱུྃ་བཾ་ཧོཿ
དོན་དྲན་བཞིན་པས་ཡན་ལག་བདུན་པའི་སྒོ་ནས་བྱང་ཆུབ་མཆོག་ཏུ་སེམས་བསྐྱེད་སྙམ་པ་མཛོད་ལ་རྗེས་སུ་ཟློས་པ་མཛོད་ཅིག དཀོན་མཆོག་གསུམ་ལ་བདག་སྐྱབས་མཆི། ། ཞེས་སོགས་ནས། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ལན་གསུམ་བརྗོད། ཁྱད་པར་དུ་སྡིག་པ་དང་དམ་ཚིག་གི་ཉེས་པ་སོགས་བཤགས་སྙམ་པ་མཛོད་ལ་ལད་མོ་མཛོད་ཅིག བླ་མ་དང་རྗེ་བཙུན་རྡོ་རྗེ་རྣལ་འབྱོར་མ་དང་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། བདག་མིང་འདི་ཞེས་བགྱི་བ་ཚེ་ཐོག་མ་མེད་པ་ནས་ལས་དང་ཉོན་མོངས་པའི་དབང་དུ་གྱུར་པས། ལུས་ངག་ཡིད་གསུམ་གྱི་སྒོ་ནས་སྡིག་པ་མི་དགེ་བའི་ལས་བགྱིས་པ་དང༌། བགྱིད་དུ་སྩལ་བ་དང༌།
བགྱིས་པ་ལ་རྗེས་སུ་ཡི་རང་བ་དང༌། སོ་སོར་ཐར་པའི་སྡོམ་པ་དང་འགལ་བ་དང༌། བྱང་ཆུབ་སེམས་དཔའི་བསླབ་བྱ་དང་འགལ་བ་དང༌། རིག་པ་འཛིན་པའི་དམ་ཚིག་དང་འགལ་བ་དང༌། ཁྱད་པར་དུ་བླ་མ་དང་དཀྱིལ་འཁོར་གྱི་ལྷ་ལ་མ་གུས་པ་དང༌། མཆོད་པ་དང་གཏོར་མ་ལ་མ་བརྩོན་པ་དང༌། བསྙེན་པ་དང་སྒྲུབ་པ་ལ་གཡེལ་བ་ལ་སོགས་པ་སྡིག་པ་དང༌། སྒྲིབ་པ་དང༌། ཉེས་པ་དང་ལྟུང་བའི་ཚོགས་ཅི་མཆིས་པ་ཐམས་ཅད་མཐོལ་ལོ་བཤགས་སོ། ། མི་འཆབ་བོ། །
མི་སྦེད་དོ། ། སླན་ཆད་ཀྱང་གཅོད་ཅིང་སྡོམ་པར་བགྱིད་ལགས་སོ། ། ཞེས་ལན་གསུམ་བརྗོད་དོ། ། རིགས་ལྔ་སྤྱི་དང་ཁྱད་པར་གྱི་སྡོམ་པ་བླང་སྙམ་པས་རྗེས་ཟློས་མཛོད་ཅིག སྲས་བཅས་སངས་རྒྱས་ཐམས་ཅད་དང༌། ། ཞེས་སོགས་ནས། སེམས་ཅན་མྱ་ངན་འདས་ལ་འགོད། ། ཞེས་ལན་གསུམ་བརྗོད་དོ། ། དེ་ནས་ཁྱད་པར་གྱི་དམ་ཚིག་རྣམས་ཀྱང་བླངས་ལ་བསྲུང་སྙམ་པས་འདིའི་རྗེས་ཟློས་མཛོད་ལ་རྗེས་སུ་བཟླས་པ་མཛོད་ཅིག སངས་རྒྱས་ཆོས་དང་དགེ་འདུན་ལ། །
རྟག་པར་བདག་ནི་སྐྱབས་སུ་མཆི། ། རྣལ་འབྱོར་གསང་སྔགས་མཁའ་འགྲོ་མ། ། འཁོར་ལོ་གསུམ་གྱི་བདག་ཉིད་ཅན། ། ཀུན་ལ་བདག་ནི་སྐྱབས་སུ་མཆི། ། དཔའ་བོ་དཔའ་མོ་དབང་ལྷ་མོ། ། བྱང་ཆུབ་སེམས་དཔའ་བདག་ཉིད་ཆེ། ། ཁྱད་པར་དུ་ཡང་སློབ་དཔོན་ལ། ། རྟག་པར་བདག་ནི་སྐྱབས་སུ་མཆི། ། དཔལ་ལྡན་ཁྲག་འཐུང་སོགས་དཔའ་བོ། ། རྣལ་འབྱོར་མ་དང་སྣང་མཛད་སོགས། །
བྱང་ཆུབ་སེམས་དཔའ་དཔག་མེད་པ། ། ཐམས་ཅད་བདག་ལ་དགོངས་སུ་གསོལ། ། བདག་གིས་དུས་འདི་ནས་བཟུང་སྟེ། ། ཇི་སྲིད་གཉིས་མེད་ལ་གནས་པ། ། དེ་ཡི་ཚངས་སྤྱོད་གཉིས་མེད་པར། ། ཉི་ཤུ་རྩ་གཉིས་ལེགས་པར་བསྲུང༌། ། ཞེས་ལན་གསུམ་བརྗོད་པས། དམ་ཚིག་དང་སྡོམ་པ་མ་ལུས་པ་ཐོབ་པ་ཡིན། ད་བྱིན་གྱིས་བརླབས་པ་སྒྲུབ་པ་ཡིན་པས། བཅོམ་ལྡན་འདས་མའི་ཐུགས་ཀ་ནས་འཕྲོས་པའི་འོད་ཟེར་གྱིས་ཁྱེད་རང་གི་ལུས་ཀྱི་ཕྱི་ནང་གང་ཞིང་ཁྱབ་པར་བྱས་པས།
སྡིག་སྒྲིབ་ཐམས་ཅད་དག་ནས་འོད་འདུས་ལྟེ་བའི་ནང་དུ་ཆོས་འབྱུང་ཉིས་བརྩེགས་ཀྱི་ནང་དུ་བྃ་ཡིག་གི་མཐར། ཨོཾ་ཨོཾ་ཨོཾ་ནས་སྭཱ་ཧཱའི་བར་དེ་ལས་འོད་འཕྲོས་སོགས་ནས། མངོན་རྟོགས་བཞིན་ཡན་ལག་ཐམས་ཅད་ལ་ཕཊ་ཕཊ་དུད་ཁ་ཙཎྜི་ཀ་རྣམས་ཡོད་པར་བསྒོམས་ལ། བླ་མ་དང་རྣལ་འབྱོར་མ་གཉིས་སུ་མེད་པ་ལ་གསོལ་བ་གདབ་པའི་ཚིག་འདི་སྐད་ལད་མོ་མཛོད། སློབ་དཔོན་ཁྱེད་རྣམས་ཀྱིས། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་དངོས་གྲུབ་དང༌། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་སྩལ་ཞིང་བརྟན་པར་མཛད་དུ་གསོལ། ཞེས་ལན་གསུམ་གསོལ་བ་བཏབ། དཀྱིལ་འཁོར་གྱི་དབུས་ཀྱི་ཏིང་ལོ་སྦར་ལ། དེ་རྗེ་བཙུན་རྡོ་རྗེ་རྣལ་འབྱོར་མ་སྐུ་གསུང་ཐུགས་ཀྱི་བྱིན་རླབས་དང༌།
ཡེ་ཤེས་ཐམས་ཅད་གཅིག་ཏུ་བསྡུས་པ་དེ་ཉིད་ཀྱི་ཐུགས་ཀར་རྡོ་རྗེ་རྣལ་འབྱོར་མ་མཐེ་བོང་གི་ཚད་དང་མཉམ་པ། ཞལ་གཅིག་ཕྱག་གཉིས་མ་རྗེ་བཙུན་མ་ཉིད་ཀྱིས་ཁྱེད་རང་གི་ཁར་སྦྱིན་པར་སྒོམས་ཤིག་བྱས་ལ་ཏིང་ལོ་མིད་དུ་གཞུག མགྲིན་པ་དང་སྙིང་ག་ནས་དམར་ཧྲིལ་གྱིས་སོང་ནས། ལུས་ཀྱི་དབུས་སུ་ཡར་ཁྱུག་མར་ཁྱུག་མང་དུ་བྱས་ནས། ལྟེ་བའི་ཆོས་འབྱུང་ཉིས་བརྩེགས་ཀྱི་དབུས་སུ། བྃ་དང་འདྲེས་པ་ལས་ལྟེ་བའི་རྡོ་རྗེ་རྣལ་འབྱོར་མའི་སྐུ་ཞབས་གཡས་བརྐྱང་བས་དུས་མཚན་མ་དམར་མོ་མནན་ཅེས་པ་ནས། མངོན་རྟོགས་བཞིན་ཡེ་ཤེས་ཀྱི་མེ་འབར་བའི་དབུས་ན་བཞུགས་པའི་བར། རྡོ་རྗེ་རྣལ་འབྱོར་མའི་སྐུ་བདེ་བ་ཆེན་པོ་ནས་ཡོངས་སུ་གང་བས་གར་མཛད། ནང་གི་ཆོས་འབྱུང་གི་གྲྭ་བཞི་དང༌། ཕྱིའི་ལྷ་མོའི་སྨིན་མཚམས་ཀྱི་ཐད་ཀ་རྣམས་སུ་དགའ་བ་འཁྱིལ་པ་དམར་པོ་གཡོན་ཕྱོགས་སུ་མྱུར་དུ་འཁོར་བར་བསམ།
དེའི་ཚེ་མདུན་གྱི་རྗེ་བཙུན་རྡོ་རྗེ་རྣལ་འབྱོར་མ་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྔགས་ཀྱི་སྒྲ་དྲག་ཏུ་བསྒྲགས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བསྐུལ་ནས། རྡོ་རྗེ་རྣལ་འབྱོར་མའི་རྣམ་པར་གྱུར་པ། ཁྱེད་རང་རྣམས་ལ་ཐིམ་པས། ཁྱེད་རང་རྣམས་ཀྱི་ལུས་ངག་ཡིད་གསུམ་དང་གཉིས་སུ་མེད་པར་བྱིན་གྱིས་བརླབས་པར་སྒོམས་ཤིག སྒྲུབ་པའི་གྲོགས་རྣམས་ཀྱིས་གུ་གུལ་གྱི་དུད་པ་དང༌། རོལ་མོའི་སྒྲ་བྱེད་དུ་གཞུག་གོ ། ཨོཾ་ཨོཾ་ཨོཾ་ནས་སྭཱ་ཧཱའི་བར་བྱ། ཁྱེད་རང་གི་སྤྱི་བོར་རྡོ་རྗེ་བཞག ཨོཾ་ཏིཥྛ་བཛྲ་ཞེས་བརྟན་པར་སྒོམས་ཤིག
དེ་ལ་བྱིན་གྱིས་བརླབས་པའི་ཉམས་སེམས་ཀྱི་སྤྱོད་ཡུལ་དུ་སྡང་བས་རྣམ་པ་འགྱུར་བ་ཅུང་ཟད་ཞིག་མཉམ་པར་བཞག ཁྱེད་ཀྱི་སེམས་དང་ལྟེ་བ་ཡི་རྡོ་རྗེ་རྣལ་འབྱོར་མ་ཡིན་པ་སྟེ། དེ་ལྟར་བྱིན་གྱིས་བརླབས་ཀྱི་སྒོ་ནས་གསལ་བར་བྱས་པ་ཡིན་ནོ། ། དེ་ལྟ་བུའི་བདེ་བ་དེ་ཕྱིས་ཀྱང་མ་བརྗེད་པར་གྱིས་ཤིག དེ་ནས་མེ་ཏོག་གི་ཕྲེང་བ་དེ་དཀྱིལ་འཁོར་གྱི་གཙོ་བོའི་ཐུགས་ཀར་ཕུལ་བར་བསྒོམས་ལ། ཨོཾ་པྲ་ཏཱིཙྪ་བཛྲ་ཧོཿ དཀྱིལ་འཁོར་གྱི་དབུས་སུ་དོར་ཅིག བཅོམ་ལྡན་འདས་མས་མེ་ཏོག་གི་ཕྲེང་བ་དེ་ཉིད་སྔགས་ཀྱི་ཕྲེང་བར་བྱིན་གྱིས་བརླབས་ནས། ཁྱེད་རང་གི་སྤྱི་བོར་བཞག་ནས་བྱིན་གྱིས་བརླབས་པར་མོས་པ་མཛོད། ཨོཾ་པྲ་ཏི་གྲྀཧྣ་སྟྭཾ་ཨི་མཾ།
ས་ཏྭ་མ་ཧཱ་བ་ལ་ཨོཾ། མེ་ཏོག་ཕྲེང་བ་སློབ་མ་ལ་གཏད། དེ་ནས་བླ་མས། ཨོཾ་ནཻ་ཏྲ་ཨ་པ་ཧཱ་ར་པ་ཏྲ་ལཾ་ཧྲཱིཿ ཞེས་བརྗོད་ལ། གདོང་གཡོགས་ཕྱེ་ལ། དུར་ཁྲོད་ཆེན་པོ་བརྒྱད་ཀྱི་དབུས་སུ་ཆོས་ཀྱི་འབྱུང་གནས་དམར་པོ་ཉིས་བརྩེགས་ཀྱི་སྟེང་དུ། པདྨ་དང་ཉི་མའི་གདན་གྱི་སྟེང་དུ་འཇིགས་བྱེད་དུས་མཚན་གྱི་སྟེང་དུ་རྡོ་རྗེ་རྣལ་འབྱོར་མ་ཉི་མ་བྱེ་བའི་འོད་དང་མཚུངས་པ། གྲི་གུག་དང་ཐོད་པ་འཛིན་པ། རུས་པའི་རྒྱན་ཆ་ལྔ་དང་ལྡན་པ་གཅིག་དངོས་སུ་མཐོང་བར་བསྒོམ།
དེ་བཞིན་གཤེགས་པ་ཐམས་ཅད་ཀྱི་གསང་བའི་དཀྱིལ་འཁོར་དུ་ཞུགས་ཤིང་མཐོང་བ་ཡིན་ནོ། ། འཇུག་པའི་ཆོ་གའོ། ། དེ་ནས་དབང་བླང་བའི་ཕྱིར། མཎྜལ་ཕུལ་ནས། བྱང་ཆུབ་རྡོ་རྗེ་སངས་རྒྱས་ལ། ། མཆོད་ཆེན་ཇི་ལྟར་སྩལ་བ་ལྟར། ། བདག་ཀྱང་བསྐྱབ་པའི་དོན་གྱི་ཕྱིར། ། དབང་བསྐུར་དམ་པ་སྩལ་དུ་གསོལ། ། ཞེས་ལན་གསུམ་གསོལ་བ་བཏབ། བླ་མ་རྡོ་རྗེ་རྣལ་འབྱོར་མའི་མདུན་དུ་རིན་པོ་ཆེའི་ཁྲིའི་སྟེང་དུ་ཁྱེད་རང་ཡང་རྡོ་རྗེ་རྣལ་འབྱོར་མར་གསལ་བར་བསྒོམས་པའི་སྟེང་དུ།
གདུགས་དཀར་པོ་གསེར་གྱི་ཡུ་བ་ཅན་ཕུབ་ཅིང༌། ཁོར་ཡུག་ཐམས་ཅད་དུ་མཆོད་པའི་སྤྲིན་གྱིས་བསྐོར་བ་ལ། དཀྱིལ་འཁོར་གྱི་དབུས་ཀྱི་གཙོ་བོའི་ཐུགས་ཀ་ནས། ཁྲོ་བོ་དང་ཁྲོ་མོ་སྤྲོས་པས་བགེགས་བསྐྲད། ལྷ་དང་ལྷ་མོའི་ཚོགས་སྤྲོས་པས་ཁྱེད་རང་རྣམས་ལ་མཆོད། སེམས་དཔའ་དང་སེམས་མའི་ཚོགས་འཕྲོས་པ་རྣམས་ཀྱིས་བཀྲ་ཤིས་ཀྱི་ཚིགས་སུ་བཅད་པ་བརྗོད། དེ་བཞིན་གཤེགས་པ་དང་རིག་མའི་ཚོགས་འཕྲོས་པས། སངས་རྒྱས་ཐམས་ཅད་ཀྱི་ཆུས་བཀང་བའི་བུམ་པས་ཁྱེད་རང་རྣམས་ཀྱི་སྤྱི་བོ་ནས་བླུགས་ཤིང༌། ཇི་ལྟར་བལྟམས་པ་ཙམ་གྱིས་ནི། ། དེ་བཞིན་གཤེགས་ཀུན་ཁྲུས་གསོལ་ལྟར། །
ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་དབང་བསྐུར་རོ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མཱ་ཤྲཱི་ཡེ་ཧཱུྃ། ཙཀྲ་བི་ར་སྟྭཾ་ཨ་བྷི་ཥིཉྩ་མི། བཛྲི་བྷ་ཝ་ཨ་བྷི་ཥིཉྩ་ཧཱུྃ། ཞེས་མགྲིན་གཅིག་ཏུ་གསུངས་ཤིང་དབང་བསྐུར་བར་སྒོམས་ཤིག དངོས་སུ་ཡང་གཏོར། སྤྱི་གཙུག་ནས་རྐང་པའི་མཐིལ་ཡན་ཆད་གང༌། དྲི་མ་ཐམས་ཅད་དག དབང་ཐམས་ཅད་ཐོབ།
ཆུ་ལྷག་མ་ཡར་ལུད་པ་ལས། སྤྱི་གཙུག་ཏུ་རྣམ་པར་སྣང་མཛད། དཔྲལ་བར་མི་བསྐྱོད་པ། རྣ་བ་གཡས་པའི་སྟེང་དུ་རིན་ཆེན་འབྱུང་ལྡན། ལྟག་པར་འོད་དཔག་མེད། རྣ་བ་གཡོན་པར་དོན་ཡོད་གྲུབ་པ་རྣམས་ཀྱིས་དབུ་བརྒྱན་པར་སྒོམས་ཤིག ཨོཾ་ཨ་བཛྲ་མུ་ཀུ་ཊ་ཨ་བྷི་ཥིཉྩ་མི་སུ་ར་སྟྭཾ་ཨ་ཧཾ། ཞེས་བརྗོད་ནས་དངོས་སུའང་དབུ་རྒྱན་བཅིང་ངོ༌། ། དེ་ནས་རྗེ་བཙུན་མ་འཁོར་དང་བཅས་པ་ཐམས་ཅད་ཀྱིས་མགྲིན་གཅིག་ཏུ་ཁམས་གསུམ་ཆོས་ཀྱི་རྒྱལ་པོར་རབ་ཏུ་གནས་པར་བྱའོ། ། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ།
ཞེས་གསུངས་ཤིང་མེ་ཏོག་གཏོར་ནས། རྡོ་རྗེ་སློབ་དཔོན་དུ་དབང་བསྐུར་བར་སྒོམས་ཤིག རོལ་མོའི་སྒྲ་ཡང་བྱའོ། ། ད་ཁྱོད་རང་ཐལ་མོ་སྦྱར་བའི་བར་དུ་བགྲང་ཕྲེང་བཟུང་ནས། བླ་མ་དང་བཅོམ་ལྡན་འདས་མ་ཐ་དད་མེད་པའི་ཐུགས་ཀ་ནས། སྔགས་ཀྱི་ཕྲེང་བ་འཕྲོས་པས། ཁྱེད་རང་གི་སྙིང་གའི་བྃ་གྱི་མཐའ་མར་གཡོན་སྐོར་དུ་བཀོད་པས། རྗེ་བཙུན་མ་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་གསང་སྔགས་ཀྱི་བྱིན་རླབས་ཁྱེད་རང་ལ་ཞུགས་པར་སྒོམས་ཤིག ཨོཾ་གསུམ་མ་ལན་གསུམ་གྱིས་རྗེས་ཟློས་བྱས་པའི་མཐར།
བཅོམ་ལྡན་བདག་ལ་སྩལ་ལགས་ཀྱིས། ། བཅོམ་ལྡན་བདག་ལ་བྱིན་གྱིས་རློབས། ། ལན་གསུམ་བརྗོད། ཕྲེང་བ་བླ་མའི་ཕྱག་ཏུ་ཕུལ། ཕྲེང་བ་སློབ་མའི་སྤྱི་བོར་བཞག་ལ། ཕྲེང་བ་དེ་སྔགས་ཀྱི་ངོ་བོར་བྱིན་གྱིས་བརླབས་ནས། ཁྱེད་རང་ལ་བྱིན་པར་མོས་པ་གྱིས་ཤིག བཅོམ་ལྡན་འདི་ལ་སྩལ་ལགས་ཀྱིས། ། བཅོམ་ལྡན་འདི་ལ་བྱིན་གྱིས་རློབས། ། ཞེས་ལན་གསུམ།
ཕྲེང་བ་སློབ་མ་ལ་གཏད། སྔགས་ཀྱི་རྗེས་སུ་གནང་བ་ཐོབ་པ་ཡིན་ནོ། ། དེ་ནས་ལག་པ་གཡོན་པའི་སྲིན་ལག་གིས། སིནྡྷུ་རའི་དཀྱིལ་འཁོར་ནས་རྡུལ་བླངས་ནས། དཔྲལ་བ། མགྲིན་པ། སྙིང་ག་གསུམ་དུ་བྱུགས་པས་སྐུའི་དངོས་གྲུབ་ཐམས་ཅད་ཞུགས་པ་ཡིན། དེ་ལྟར་བྱས་པས་ལུས་ཀྱི་དྲི་མ་དག བུམ་པའི་དབང་ཐོབ་པ་ཡིན། དེ་ནས་བླ་མ་དང་བཅོམ་ལྡན་འདས་མ་ཐ་དད་མེད་པ་ལས་བྱུང་བའི་བྱང་སེམས་དཀར་དམར་མཎྜལ་གྱི་འོག་གི་ཐོད་པའི་བདུད་རྩི་རྗེ་བཙུན་མ་ཉིད་ཀྱིས་ཁྱེད་རང་གི་སྙིང་གའི་སྒོར་བྱིན་ཞིང་འཐུང་བས།
རྩ་ཐམས་ཅད་ཡེ་ཤེས་ཀྱི་བདུད་རྩིས་གང་བར་བསྒོམས། ཨོཾ་ཨཱཿཧཱུྃ། ཞེས་བརྗོད་ལ་འཐུང་དུ་གཞུག དེས་ངག་གི་དྲི་མ་དག གསང་བའི་དབང་ཐོབ་པ་ཡིན་ནོ། ། དེ་ནས་བླ་མའི་སྲིན་ལག་གིས་སིནྡྷུ་རའི་རྡུལ་བླངས་ཏེ། རྡོ་རྗེ་རྣལ་འབྱོར་མས་དེ་བཞིན་གཤེགས་པ་ཐམས་ཅད་ཀྱི་བྱང་ཆུབ་ཀྱི་སེམས་ཀྱི་ཐིག་ལེ་ཁྱེད་རང་གི་བྷ་གར་བླུགས་ཅིང་ལྟེ་བ་མན་ཆད་ཐིག་ལེས་གང་བས་དགའ་བའི་ཡེ་ཤེས་སྐྱེས་པར་བསྒོམ་བྱས་ལ། གསང་གནས་སུ་རེག དེ་བཞིན་དུ་ལྟེ་བ་དང་སྙིང་ག་མན་ཆད་གང་བས་མཆོག་དགའི་ཡེ་ཤེས་སྐྱེས་པར་བསྒོམ། སྙིང་ག་ནས་མགྲིན་པ་ཡན་ཆད་བྱང་ཆུབ་ཀྱི་སེམས་ཀྱིས་ཡོངས་སུ་བལྟམས།
དེ་དགའ་བྲལ་གྱི་དགའ་བའི་ཡེ་ཤེས་ཡིན་བྱས་ལ། མགྲིན་པ་དང༌། དེ་ལས་ཀྱང་བྱང་ཆུབ་ཀྱི་སེམས་གྱེན་དུ་བསྐྱེད་དེ། སྤྱི་གཙུག་མན་ཆད་ལུས་ལ་ཁྱབ་པས་ལྷན་ཅིག་སྐྱེས་པའི་དགའ་བ་མངོན་དུ་བྱས་པ་ཡིན། ཆོས་ཀྱི་སྐུའི་རྟོགས་པ་རྒྱུད་ལ་སྐྱེས་པ་ཡིན་ནོ་སྙམ་དུ་བསྒོམ་ལ། འདི་སྐད་བརྗོད་ཅིང༌། ཨོཾ་སརྦ་ཏ་ཐཱ་ག་ཏ་ཨ་ནུ་ར་ག་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། དེ་ལྟར་བྱས་པས་ཡིད་ཀྱི་དྲི་མ་དག ཤེས་རབ་ཡེ་ཤེས་ཀྱི་དབང་ཐོབ་པ་ཡིན། ལུས་མཉམ་བཞག་སྒལ་ཚིགས་དྲང་པོར་བགྱིས་ལ།
གང་ལ་ཡང་ཡིད་འཛིན་པ་མེད་པར་གཞོག་ཅིག དངོས་པོ་མེད་པའི་ཆོས་ཉིད་ཆོས། ། ནམ་མཁའ་ལྟ་བུ་དྲི་མ་མེད། ། སྟོང་ཉིད་ཡེ་ཤེས་རྡོ་རྗེ་ཡི། ། སྟོང་པ་ཉིད་དུ་རྣམ་པར་བསྒོམ། ། ཡིད་གང་ལའང་འཛིན་པ་མེད་པར་ཅུང་ཟད་ཅིག་མཉམ་པར་ཞོག་ཅིག་བྱས་ལ་མཉམ་པར་འཇོག་ཏུ་གཞུག དེས་ལུས་ངག་ཡིད་གསུམ་གྱི་དྲི་མ་དག དབང་བཞི་ཡོངས་སུ་རྫོགས་པར་ཐོབ་པ་ཡིན་ནོ། ། དབང་ཐམས་ཅད་ཐོབ་པའི་བཀའ་དྲིན་གྱི་ཡོན་དུ་མཎྜལ་དང༌། ལུས་ལོངས་སྤྱོད་ཐམས་ཅད་ཡིད་ཀྱིས་ཕུལ་ལ།
འདི་སྐད་དུ་ལད་མོ་མཛོད་ཅིག དེང་ནས་བརྩམས་ཏེ་བདག་བྲན་དུ། ། ཁྱེད་ལ་བདག་ནི་འབུལ་ལགས་ན། ། ཁྱེད་ཀྱིས་སློབ་མར་བཟུང་བ་དང༌། ། ཆ་ཡིས་ཀྱང་ནི་སྤྱད་དུ་གསོལ། ། ལན་གསུམ་བརྗོད། ཁྱེད་རང་གི་ངག་དང་སེམས་དང་ལུས་རྡོ་རྗེ་རྣལ་འབྱོར་མའི་རང་བཞིན་ཡིན་པ་ལ། ད་ཕྱིན་བྱིན་གྱིས་བརླབས་པའི་སྒོ་ནས། རྡོ་རྗེ་རྣལ་འབྱོར་མའི་ངོ་བོར་གསལ་བར་བྱས་ཤིང༌། བྱིན་གྱིས་བརླབས་པས་ཁྱེད་རང་གི་ལུས་ངག་ཡིད་གསུམ་ཐམས་ཅད་རྡོ་རྗེ་རྣལ་འབྱོར་མའི་ངོ་བོ་ཡིན།
བྱིན་གྱིས་བརླབས་པའི་རྒྱུན་མི་ཉམས་པར་བྱ་བའི་དོན་དུ་ཉིན་ཞག་ལའང་ཡི་དམ་དུ་མ་ཆག་པར་བྱེད་པ། དམ་ཚིག་དང་སྡོམ་པ་མ་ཉམས་པ་བྱེད་དགོས་སོ། ། ཚོགས་གསོག་པར་འདོད་ན་ཡར་ངོའི་ཚེས་བཅུ། སྒྲིབ་པ་དག་པར་འདོད་ན་མར་ངོའི་ཚེས་བཅུ་ལ་འདི་ཉིད་ཀྱི་བསྒོམ་བཟླས་ཡུན་རིང་སྒྲུབས་ཤིག ཚོགས་ཀྱི་འཁོར་ལོས་མཆོད་ཅིང་བསྒྲུབས་ནས། བསོད་ནམས་རབ་ཀྱིས་ཚེ་འདི་ཉིད་ལ་འགྲུབ་སྟེ། རྣལ་འབྱོར་མ་མི་མོའི་གཟུགས་ལ་བརྟེན་ཏེ། རྣལ་འབྱོར་པ་ལ་མཁའ་སྤྱོད་ལ་སོགས་པར་བྱིན་གྱིས་བརླབས་པར་མཛད་དེ། དེའི་རྟགས་ནི། མི་མོ་གང་ཞིག
ཤ་དང་མིག་དང་སྐྲ་ལ་སོགས་པ་དམར་སེར་དུ་འཇུག་ཅིང༌། དཔྲལ་བ་ན་ཤའི་རི་མོ་དགའ་བ་འཁྱིལ་པ་ཡོད་པ་དེ་ལྟ་བུ་དང་འཕྲད་ནས། དེ་ནི་རྡོ་རྗེ་རྣལ་འབྱོར་མ་ཡིན་པའི་རྟགས་ཏེ། དེ་ལ་གཡོན་ནས་བསྐོར་བ་ལ་སོགས་པའི་སྒོ་ནས་མཆོད་པ་དང་བསྟོད་པས་མཉེས་པར་བྱ་ཞིང༌། གསོལ་བ་བཏབ་ན་ཚེ་འདི་ཉིད་ལ་མཁའ་སྤྱོད་དུ་ཁྱེར་རོ། ། གལ་ཏེ་དེ་ལྟ་བུའི་ཚུལ་གྱིས་གྲུབ་པར་མ་གྱུར་ན། རྣལ་འབྱོར་པ་བསོད་ནམས་འབྲིང་པོ་ཡིན་ཏེ། དེས་སིནྡྷུ་རའི་སྒྲུབ་པའི་ཚུལ་གྱིས་བསྙེན་པ་འབུམ་ཕྲག་བཞི་བསྐྱལ་ལ། དེས་སིནྡྷུ་རའི་བསྒྲུབ་པ་བརྩམས་ཏེ། ལངྐ་ལི་ཡ་ཞེས་བྱ་བའི་ཤིང་སྦུབས་ཅན་ཞིག་ཡོད་དེ།
བོད་དུ་རྒོད་པས་བཏུབ་གསུངས་སོ། ། སོར་བཞིའམ་སོར་བརྒྱད་པ་ཅིག་ཚེས་བཅུའམ་ཚེས་བརྒྱད་གང་ཡང་རུང་བ་གཅིག་ལ་བླངས་ཏེ། རྣལ་འབྱོར་མ་ལ་མཆོད་པ་བྱ་ཞིང༌། དེ་ལག་ཏུ་ཐོགས་ལ་སྔགས་སྟོང་རྩ་བརྒྱད་བཟླས་སོ། ། དེ་ནས་ཡང་ཡར་གྱི་ཚེས་བཅུ་གཅིག་ལ་སིནྡྷུ་རའི་ཕྱེ་མ་བཙགས་ཤིང༌། གསེར་གྱི་སྨྱུ་གུས་ཆོས་འབྱུང་དང༌། སྔགས་དང༌། དགའ་བ་འཁྱིལ་པ་བྲིས་ཏེ། རྟེན་དེ་ལ་མཆོད་ཅིང་བསྟོད་ལ་བཟླས་ནས། གསོལ་བཏབ་ལ།
སིནྡྷུ་ར་བསྡུས་ཏེ། སྔགས་བཟླས་པས་ཤིང་གི་སྦུགས་བཀང་ལ། སྟེང་འོག་གི་བུ་ག་ལ་ཆའམ། སྤྲ་ཚིལ་གྱིས་བཀག་ལ། སྒྲུབ་པའི་གྲོགས་མཆོག་སུམྦྷ་ནི་བཟླས་པ་ཅིག་དང༌། དུར་ཁྲོད་དུ་ཕྱིན་ལ། སིནྡྷུ་ར་དང་ཤིང་དེ་དུར་ཁྲོད་ཀྱི་ས་བརྐོས་པའི་ནང་དུ་གཞུག་ལ། དེའི་སྟེང་དུ་བདག་ཉིད་བསྡད་ནས་བཟླས་པ་ཅི་ནུས་བྱས་ལ། ས་ཕྱོགས་དེ་བསྲུང་བ་བྱས་ལ་བཞག་ལ། དེ་ནས་བདག་ཉིད་བསམ་གཏན་གྱི་ཁང་པར་ལོག་ལ།
ཇི་ལྟ་བ་བཞིན་དུ་བཟླའོ། ། དེ་ནས་ཚེས་བཅུ་གཅིག་ནས་བཟུང་ནས་བཅོ་ལྔའི་བར་དུ་ནམ་སུམ་ཆ་དུར་ཁྲོད་དུ་ཕྱིན་ལ་བཟླའོ། ། དེ་ནས་བཅུ་དྲུག་ནས་ཉི་ཤུའི་བར་དུ་ནི་ནམ་ཕྱེད་ཕྱེད་དུ་བཟླའོ། ། དེ་ནས་ཉི་ཤུ་གཅིག་ནས་ཉི་ཤུ་བཞིའི་བར་དུ་ནི་སུམ་གཉིས་སུམ་གཉིས་བཟླས་སོ། ། ཉི་ཤུ་ལྔའི་ནི་མཚན་ཐོག་ཐག་ཏུ་བཟླས་སོ། ། སྐྱ་རེངས་དང་པོ་ཤར་བ་དང་སིནྡྷུ་ར་བཏོན་ནས་བསམ་གཏན་གྱི་ཁང་པར་སོང་ལ། ཡུམ་རྡོ་རྗེ་ཕག་མོ་ལ་མཆོད་ཅིང་བསྟོད་དེ་གསོལ་བ་བཏབ་ལ། དེ་ནས་ནང་མ་རེ་བཞིན་བཟླས་བསྒོམ་དང༌། མཆོད་བསྟོད་ལ་སོགས་པ་བསྒྲུབ་པ་ཇི་ལྟ་བ་བཞིན་བྱེད་ཅིང༌། བདག་ཉིད་ཀྱི་དཔྲལ་བར་སིནྡྷུ་རས་དགའ་བ་འཁྱིལ་པ་བྲི་ཞིང༌།
བདག་ཉིད་ས་ལ་འདུག་པའི་བང་ཚོད་དང་མཉམ་པའི་ཁྲུ་དོ་པའི་སྦ་དབྱུག་གཅིག་ལ། སུམྦྷ་ནི་མང་དུ་བཟླས་པས་རྣལ་འབྱོར་པའི་དབྱུག་པ་བྱིན་གྱིས་བརླབས་པ་ཐོགས་ནས། ནང་མ་རེ་རེ་བཞིན་དུ་སིནྡྷུ་རའི་རི་མོས་དཔྲལ་བར་དགའ་བ་འཁྱིལ་པ་བྲི་ཞིང༌། ཡུལ་ཐམས་ཅད་དུ་འཁྱམས་པར་བྱའོ། ། འཁྱམས་པས་ཡུམ་རྡོ་རྗེ་ཕག་མོ་དང་འཕྲད་པར་འགྱུར་ཏེ། མི་མོ་ལ་སོགས་པ་གང་འཕྲད་པའི་དུས་སུ་དེའི་རྟགས་ནི་སིནྡྷུ་རའི་རི་མོ་དེ་དཔྲལ་བ་ལ་འཕོས་ན་དེ་རྣལ་འབྱོར་མ་ཡིན་པས་དེ་ལ་མཆོད་པ་དང༌། བསྙེན་བཀུར་བྱས་ཏེ་གསོལ་བ་བཏབ་པས་མཁའ་ལ་སྤྱོད་པ་ལ་སོགས་པའི་དངོས་གྲུབ་སྟེར་བར་འགྱུར་རོ། ། དེ་ལྟར་བསྒྲུབས་ཀྱང་མ་འགྲུབ་ན་རྣལ་འབྱོར་པ་བསོད་ནམས་ཐ་མར་གྱུར་པ་ཡིན་པས་རྗེ་བཙུན་མ་ལ་མོས་པར་བྱས་ནས། ཤི་ནས་བར་དོར་རྗེ་བཙུན་མས་ཞལ་བསྟན་ངེས་པར་རྗེས་སུ་འཛིན་པར་འགྱུར་རོ། ། ཞེས་གསུངས་སོ། །
དེ་རྣམས་ཀྱི་སྒོ་ནས་རྗེ་བཙུན་མའི་བྱིན་གྱིས་བརླབས་པ་གྲུབ་པ་ཡིན་པས། ཕྱག་གསུམ་འཚོལ་ལ་བཀའ་དྲིན་ཆེ་གསུངས། ཚོགས་ནང་མཆོད་ལྟར་བྱིན་གྱིས་བརླབས། ཕུད་བླ་མ་དང༌། ལྷ་ལ་ཕུལ་བ་ནས་ཉལ་བའི་རྣལ་འབྱོར་སོགས་གོང་དུ་བསྟན་པ་བཞིན་དུ་ཉམས་སུ་བླང་ངོ༌། ། དེ་དག་གིས་ནི་གཞན་དོན་དུ་སློབ་མ་རྗེས་སུ་བཟུང་བ་བསྟན་ཟིན་ཏོ།། ༈ །གསུམ་པ་དངོས་གྲུབ་བསྒྲུབ་པ་མང་དུ་ཡོད་ཀྱང༌། སྔགས་ཀྱི་ནུས་པ་དབྱུང་བའི་ཕྱིར་སྦྱིན་སྲེག་བྱ་བའི་ཚུལ་ནི། གྲངས་ཀྱི་བསྙེན་པ་བཞི་འབུམ་མམ། འབུམ་ཕྲག་གཉིས་སམ།
ཐ་མ་འབུམ་ཕྲག་གཅིག་བཟླས་པའི་རྣལ་འབྱོར་པས། སའི་ཆོ་ག་རྒྱས་བསྡུས་གང་ཡང་རུང་བ་བྱས་པའི་སར་ལས་བཞི་ཀའི་ཐབ་ཁུང་བརྩིགས་ཏེ། ཆོས་འབྱུང་གི་དབྱིབས་ཅན་རྩེ་མོ་བདག་ལ་བསྟན་པ་རྒྱར་ཁྲུ་གང་བ། དཔངས་སུ་ཁྲུ་ཕྱེད་པ། ཁ་དོག་དམར་པོར་བྱུགས་པའི་ལྟེ་བར་རྡོ་རྗེ་དམར་པོ་བྲི། ཁ་ཁྱེར་སོར་གསུམ་ཕྱིར་དོར་བ་གྲི་གུག མུ་རན་སོར་གསུམ་བརྩིགས་པ་ལ་རྡོ་རྗེའི་ཕྲེང་བ་བྲི། ལས་དང་མཐུན་པའི་བུད་ཤིང་བརྩིགས། གཡོན་ཕྱོགས་སུ་ཆུ་གཉིས་སྔོན་དུ་འགྲོ་བའི་མཆོད་པ་ལྔ་དང༌། མེ་ལྷའི་གཏོར་མ་གཅིག
གཡས་སུ་ཡམ་ཤིང༌། མར་ཁུ་ཆང་བཟང་པོ་ལ་བདུད་རྩི་རིལ་བུ་སྦྱར་བའམ། གང་ཡང་རུང་བའི་ཤ་དུམ་བུར་གཏུབ་པ། ཏིལ། ཞོ། འོ་མ། བུ་རམ། ཀ་ར། སྦྲང་རྩི་རྣམས་སྦྱར་བའི་ཟས་མཆོག དཱུརྺ།
ཀུ་ཤ་གསུང་མོད། ཕྱག་ལེན་ལ། འབྲས། སོ་བ། ནས། སྲན་མ། གྲོ། དཱུརྺ། ཀུ་ཤ་རྣམས་བཤམས། མདུན་དུ་རྡོ་རྗེ་དྲིལ་བུ།
ནང་མཆོད་དགང་གཟར་བླུགས་རྣམས་དགོད། བདག་བསྐྱེད་བཟླས་པ་དང་བཅས་པ་སྔོན་དུ་སོང་བའམ། མདུན་བསྐྱེད་ལ་ཕྱི་ནང་ཡིད་འབྱུང་གི་མཆོད་པ་བསྟོད་པ་རྣམས་སྔོན་དུ་སོང་བས། རང་ཆས་གོས་དཀར་པོ་བགོས་ལ། ཁ་ཤར་དུ་བལྟས་ཏེ། སེམས་ཅན་ཐམས་ཅད་ཀྱི་སྤང་བྱ་མི་མཐུན་པའི་ཕྱོགས་ཐམས་ཅད་ཞི་བར་བྱ་བའི་བསམ་པས། མེ་མར་ཐོགས་ཏེ། སུམྦྷ་ནི་ཟློས་པས་ཐབ་ལ་བསྐོར་ནས། ཨོཾ་བཛྲ་ཛྭ་ལ་རཾ་གྱིས་མེ་སྦར་བས། མར་བླུགས་གཟར་གསུམ་གྱིས་མེ་གསོ།
ནང་མཆོད་ཀྱིས་མཆོད་རྫས་རྣམས་ལ་གཏོར་ཞིང༌། སུམྦྷ་ནིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་སུ་ཨོཾ་ཨཱཿཧཱུྃ་ཞུ་བ་ལས་བྱུང་བའི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ། དྲི། ཞལ་ཟས།
རོལ་མོའི་སྒྲ་བསམ་གྱིས་མི་ཁྱབ་པ། ཨོཾ་ཨརྒྷཾ་ནས་ཤབྡའི་བར་ཨཱཿཧཱུྃ། ཨོཾ་ཨཱཿཧཱུྃ་གིས་བྱིན་གྱིས་བརླབས། ནང་མཆོད་ཀྱིས་བསྲེགས་རྫས་ལ་གཏོར་ཞིང༌། སུམྦྷ་ནི་དང༌། ཨོཾ་ཨཱཿཧཱུྃ་སྭཱ་ཧཱ། ཨོཾ་ཤྲཱི་སྭཱ་ཧཱ། ཨོཾ་ཛྲཱིཾ་སྭཱ་ཧཱ། ཨོཾ་ཀུ་རུ་ཀུ་རུ་སྭཱ་ཧཱ། སྭ་བྷཱ་ཝས་སྟོང་པར་སྦྱངས་པའི་ངང་ལས་ཨཱ་ལས་ཐོད་པ་ཡངས་ཤིང་རྒྱ་ཆེ་བའི་ནང་དུ་ཨོཾ་ཨཱཿཧཱུྃ་ཞུ་བ་ལས་བྱུང་བའི་བསྲེག་རྫས།
ཡམ་ཤིང༌། མར། བདུད་རྩི་ལྔ། ཤ་ལྔ། ཟས་མཆོག འབྲས། སོ་བ། ནས། སྲན་མ། གྲོ།
དཱུརྺ། ཀུ་ཤ་རྣམས་དྭངས་ཤིང་ཐོགས་པ་མེད་པ་ངོ་བོ་བཟང་ཞིང་རྒྱ་ཆེ་བ། ཚེ་ཐོག་མ་མེད་པ་ནས་བསགས་པའི་ནད་གདོན་སྡིག་སྒྲིབ་སོགས་སྤང་བྱ་མ་ལུས་པ་ཞི་བའི་ནུས་པ་བསམ་གྱིས་མི་ཁྱབ་པ་དང་ལྡན་པར་གྱུར། ཨོཾ་བོ་དྷི་བྲྀཀྵ་ཡེ་སྭཱ་ཧཱ། ཨོཾ་ཨགྣ་ཡེ་སྭཱ་ཧཱ། ཨོཾ་སརྦ་པཱ་པྃ་ད་ཧ་ན་བཛྲ་ཡེ་སྭཱ་ཧཱ། ཨོཾ་མ་ད་ན་པཉྩ་ཨ་མྲྀ་ཏ་ཨཱཿཧཱུྃ། ཨོཾ་བ་ལ་པཉྩ་ཨ་མྲྀ་ཏ་ཨཱཿཧཱུྃ། ཨོཾ་སརྦ་སཾ་བོ་དེ་སྭཱ་ཧཱ། ཨོཾ་བཛྲ་པུཥྚ་ཡེ་སྭཱ་ཧཱ།
ཨོཾ་བཛྲ་བི་ཛ་ཡེ་སྭཱ་ཧཱ། ཨོཾ་མཧཱ་བེ་ག་ཡེ་སྭཱ་ཧཱ། ཨོཾ་མཧཱ་བ་ལ་ཡེ་སྭཱ་ཧཱ། ཨོཾ་བཛྲ་གྷསྨ་རི་ཡེ་སྭཱ་ཧཱ། ཨོཾ་བཛྲ་ཨཱ་ཡུ་ཥེ་སྭཱ་ཧཱ། ཨོཾ་ཨ་པྲ་ཏི་ཧ་ཏ་བཛྲ་ཡེ་སྭཱ་ཧཱ། ཨོཾ་ཨཱཿཧཱུྃ་གིས་བྱིན་གྱིས་བརླབས་ལ། ཐབ་ནང་མཆོད་དང་སུམྦྷ་ནིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཧཱུྃ་ལས་ཐབ་ཁུང་ཆོས་འབྱུང་གྲུ་གསུམ་ཁ་དོག་དམར་པོ་ཁ་ཁྱེར་ལ་གྲི་གུག་མུ་རན་ལ་རྡོ་རྗེའི་ཕྲེང་བ།
ཟུར་རྣམས་ལ་ཟླ་ཕྱེད་རྡོ་རྗེས་མཚན་པ་དྭངས་ཤིང་ཐོགས་པ་མེད་པ། ཧཱུྃ་ཧཱུྃ་ཧཱུྃ་ཐབ་ཀྱི་དབུས་སུ། པྃ་ལས་པདྨ། རྃ་ལས་ཉི་མའི་དཀྱིལ་འཁོར་གྱི་དབུས་སུ་རྃ་ལས་མེ་ལྷ་སྐུ་མདོག་དམར་པོ་ཞལ་གཅིག་ཕྱག་བཞི་པ། ཕྱག་གཡས་ཀྱི་དང་པོས་མཆོག་སྦྱིན། གཉིས་པས་བགྲང་འཕྲེང༌། གཡོན་གྱི་དང་པོས་དབྱུག་གུ་གསུམ་པ། གཉིས་པས་བདུད་རྩིས་གང་བའི་གྷནྡྷེ་འཛིན་པ། རལ་པའི་ཐོར་ཚུགས་དང་ལྡན་པ། ཚངས་པའི་སྐུད་པ་དང༌།
ཀྲྀཥྞ་ས་རིའི་པགས་པའི་སྟོད་གཡོགས་ཅན། དར་དམར་པོའི་ཤམ་ཐབས་བསྣམས་པ། མེ་འབར་བའི་དབུས་ན་བཞུགས་པའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ་དམིགས་ནས་དེའི་ཐུགས་ཀའི་ཧཱུྃ་དང༌། རང་གི་སྙིང་གའི་ཧཱུྃ་གི་ས་བོན་ལས་འོད་འཕྲོས་པས་ཤར་ལྷོ་ནས་མེ་ལྷ་སྤྱན་དྲངས་པར་བསམ་ཞིང༌། ལག་གཡས་པས་མི་འཇིགས་པའི་ཕྱག་རྒྱ་བཅས་ལ། མཐེ་བོང་སྲིན་ལག་གི་རྩ་བར་བཀུག་པ་སྤྱན་དྲངས་པའི་ཚུལ་དུ་བྱ་ཞིང༌། ཚུར་བྱོན་ཚུར་བྱོན་འབྱུང་པོ་ཆེ། ། མེ་ལྷའི་རྒྱལ་པོ་དྲང་སྲོང་མཆོག །
བསྲེག་བླུགས་ཞལ་ཟས་བཞེས་སླད་དུ། ། འདི་ཉིད་དུ་ནི་བཞུགས་སུ་གསོལ། ། ཨོཾ་ཨེ་ཧྱེ་ཧི་མཧཱ་བྷུ་ཏ་དཱེ་བ་རི་ཥི་དི་ཛཿ ས་ཏྭ་མ་གྲྀ་ཧི་སྟྭཾ་ཨ་ནུ་རེ་མ་ཧཱ་རསྨི་སིནྣི་ཧི་ཏྭ་བྷ་ཝ། ཨོཾ་ཨགྣ་ཡེ་ཨེ་ཧྱེ་ཧི། ཞེས་བརྗོད་ནས། ཛཿཧཱུྃ་བཾ་ཧོསཿགཉིས་སུ་མེད་པར་ཐིམ། དེ་ནས་ཡང་འོད་འཕྲོས་པས། སངས་རྒྱས་རིགས་ལྔ་སྤྱན་དྲངས་ནས་མཆོད་ལ། འདི་ལ་དབང་བསྐུར་དུ་གསོལ།
ཞེས་གསོལ་བ་བཏབ་པས། སངས་རྒྱས་ཐམས་ཅད་ཀྱིས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ། ཞེས་གསུངས་ཤིང་དབང་བསྐུར། སྐུ་གང༌། དྲི་མ་དག ཆུ་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུ་བརྒྱན་པར་བསམ། མེ་ལྷ་མཆོད་པའི་ཕྱིར་ནང་མཆོད། སུམྦྷ་ནིས་བསང་བའི་ཀུ་ཤའི་ཆུན་པོ་བརྒྱད། ཕྱོགས་དང་མཚམས་སུ་རིམ་པ་དང༌།
རིམ་པ་ལས་བཟློས་པར་དགྲམ་ཞིང༌། ཀུ་ཤ་འདི་ནི་གཙང་ཞིང་དགེ ། ས་ལས་སྐྱེས་པའི་སྙིང་པོ་མཆོག ། དཀོན་མཆོག་གསུམ་གྱི་དག་བྱེད་དེ། ། ཚངས་པ་ཡི་ཡང་དག་བྱེད་ཡིན། ། དེས་བདག་ལ་བགེགས་མེད་པར་མཛོད་ཅིག ། མ་མ་ཤཱིནྟཾ་ཀུརྦན་སྭཱ་ཧཱ། མེ་ལྷའི་ལྕེ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལ་རྃ། དགང་བླུགས་གཟར་བུའི་ཁ་ལ་རྃ་བསམས་ཏེ་གཟར་བུ་བླངས། རིག་བྱེད་འདོན་པ་ལྟར་ཙོག་པུར་འདུག་སྟེ་པུས་མོ་གཉིས་ཀྱི་བར་དུ་གྲུ་མོ་གཉིས་ཚུད་པར་བྱས་ལ།
ཨོཾ་ཨགྣ་ཡེ་སྭཱ་ཧཱ་ཞེས་བརྗོད་ཅིང༌། བླུགས་གཟར་ལན་བདུན་གྱིས་དགང་གཟར་བཀང་ལ། ཨོཾ་ཨགྣ་ཡེ་ཨ་དཱི་བྱ་ཨ་དཱི་བྱ། ཨ་བི་ཤ་ཨ་བི་ཤ། མ་ཧཱ་ཤྲི་ཡེ། ཧ་བྱ་ཀ་བྱ་བ་ཧཱ་ན་ཡེ་སྭཱ་ཧཱ། ཞེས་བརྗོད་དེ་གཟར་བུ་གཉིས་ཁ་སྦྱར་ལ། མེ་ལྷའི་ཞལ་དུ་ཕུལ་བར་བསམ། དེ་ལྟ་བུའི་དགང་བླུགས་བདུན་པ་ལན་གསུམ་ཕུལ། ཨོཾ་ཨགྣ་ཡེ་ཞེས་ཀུན་ལ་སྦྱར་ལ་ཨརྒྷཾ་ནས་ཤབྡའི་བར་བྱ།
ཨོཾ་ཨགྣ་ཡེ་ཨོཾ་ཨཱཿཧཱུྃ་གིས་ནང་བདུད་རྩིས་མཆོད། འཇིག་རྟེན་དབང་ཕྱུག་ཚངས་དབང་མགོན་གྱི་སྲས། ། མེ་ལྷའི་རྒྱལ་པོ་ཌཱ་ཀིས་དབང་བསྐུར་བ། ། ཤེས་རབ་མཆོག་གིས་ཉོན་མོངས་ཐམས་ཅད་སྲེག ། འཇིགས་བྱེད་མེ་ལྷ་ཉིད་ལ་རྣམ་པར་འདུག ། ཅེས་བརྗོད། འབར་བའི་མེ་ལ་ཡམ་ཤིང༌། མར་ཆང་ཞལ་དུ། གཞན་གོང་བུ་ཐམས་ཅད་ཕྱག་ཏུ་ཕུལ། དཱུརྺ་ཀུ་ཤ་སྤྱི་གཙུག་ཏུ་ཕུལ་བར་བསམས་ལ།
རེ་རེ་དབུལ་བའི་ཐོག་མར། སུམྦྷ་ནིས་བསང་ལ། སྔགས་ཐམས་ཅད་ཀྱི་ཐོག་མར། ཨོཾ་ཨགྣ་ཡེ་ཞེས་སྦྱར་ལ། རྫས་རང་རང་གི་སྔགས་ཀྱིས་ཕུལ་ཏེ། ཐོག་མར་སྤེལ་ཚིག་ཅན་ཉི་ཤུ་རྩ་གཅིག་དབུལ་ཏེ། ཨོཾ་བོ་དྷི་བྲྀཀྵ་ཡ་བདག་ཅག་ཡོན་མཆོད་ཐམས་ཅད་ཀྱི་སྡིག་སྒྲིབ་ནད་གདོན་མི་མཐུན་པའི་ཕྱོགས་ཐམས་ཅད་ཤཱིནྟཾ་ཀུ་རུ་སྭཱ་ཧཱ། ཐོག་མར་གཅིག ཨོཾ་ཨགྣ་ཡེ་བྷོ་དྷི་བྲྀཀྵ་ཡ་སྭཱ་ཧཱ། བར་དུ།
མཐར་སྔར་སྨོས་པའི་སྤེལ་ཚིག་ཅན་གྱི་མཇུག་ཏུ་གཅིག་སྟེ་ཉི་ཤུ་རྩ་གཅིག དེ་བཞིན་དུ་མར་དང་ཆང་དགང་གཟར་བླུགས་གཟར་གྱིས་ཕུལ། ཤ་དུམ་ཉི་ཤུ་རྩ་གཅིག་རེ། ཏིལ་བརྒྱ་ཐམ་པ། ཟས་མཆོག འབྲས། སོ་བ། ནས། སྲན་མ། དཱུརྺ་ཀུ་ཤ་ཉི་ཤུ་རྩ་གཅིག་རེ་ཕུལ།
ཨོཾ་ཨགྣ་ཡེ་ཨརྒྷཾ་ནས། འཇིགས་བྱེད་མེ་ལྷ་ཉིད་ལ་རྣམ་པར་འདུད། ། ཅེས་པ་གོང་བཞིན་མཆོད་བསྟོད། ཨོཾ་ཨགྣ་ཡེ་ཛྭ་ལ་རྃ། ཞེས་བརྗོད་པས་མེ་ལྷ་འབར་བའི་རྣམ་པར་གྱུར། མེའི་དབུས་སུ་ཟླ་བའི་དཀྱིལ་འཁོར་གྱི་དབུས་སུ་བྃ། མཐའ་བསྐོར་དུ་ཨོཾ་ཨོཾ་ཨོཾ་སོགས་ནས་མངོན་རྟོགས་བཞིན་མེ་དཔུང་འབར་བའི་དབུས་ན་བཞུགས་པ། དམིགས་མེད་མཁའ་ལྟར་དག་ཅིང་ཁྱབ་པ་ཡི། ། ཆོས་དབྱིངས་ནམ་མཁའ་བཞིན་དུ་དབྱེར་མེད་ཀྱང༌། ། ཐབས་དང་ཤེས་རབ་གཟུགས་བརྙན་སྐུར་སྟོན་པ། །
བཅོམ་ལྡན་འཁོར་བཅས་འདིར་ནི་གཤེགས་སུ་གསོལ། ། ཨོཾ་ཨེ་ཧྱེ་ཧི་སརྦ་ཏ་ཐཱ་ག་ཏ་བཛྲ་ཡོ་གི་ནི་ཞེས་སྤྱན་དྲངས་ནས། ཨརྒྷཾ་སོགས་ཀྱིས་མཆོད། ཛཿཧཱུྃ་བཾ་ཧོཿ གཉིས་སུ་མེད་པར་ཐིམ་པ་ནས་དབུ་བརྒྱན་པའི་བར་བྱས་ལ། བྱོན་ཟན་མར་བདུན་ཚན་གསུམ་དབུལ་བ་གོང་དང་འདྲ། དེ་ལ་ཕྱི་མཆོད་དང༌། ཨོཾ་སརྦ་ཏ་ཐཱ་ག་ཏ་བཛྲ་ཡོ་གི་ཨརྒྷཾ་ནས་གཎྜེ་ར་ཎི་སོགས། ཨོཾ་གསུམ་མས་ནང་མཆོད་དབུལ། གང་གི་དྲིན་གྱིས་བདེ་ཆེན་ཉིད་ནས།
དེ་སྙེད་རྣམས་ལ་ཕྱག་འཚལ་ལོ། ། རྫས་རེ་རེ་ལའང་ཨོཾ་གསུམ་མ་རེ་རེས་བྱིན་གྱིས་བརླབས་ལ། ཨོཾ་སརྦ་ཏ་ཐཱ་ག་ཏ་བཛྲ་ཡོ་གི་ཨོཾ་བོ་དྡྷི་བྲྀཀྵ་ཡ་བདག་གཞན་ཐམས་ཅད་ཀྱི་སྡིག་སྒྲིབ་མི་མཐུན་པའི་ཕྱོགས་ཐམས་ཅད་ཤཱིནྟཾ་ཀུ་རུ་ཡེ་སྭཱ་ཧཱ། ཞེས་སོགས་ཐོག་མཐར་སྤེལ་ཚིག་ཡོད་པ། བར་དུ་སྤེལ་ཚིག་མེད་པ་བརྒྱ་ཕྲག་རེ་དང༌། ཤ་ཆང་གཉིས་ཨོཾ་གསུམ་མས་དབུལ། མཇུག་ཏུ་ཨོཾ་མ་ད་ན་མྲྀ་ཏ་ཨཱཿཧཱུྃ་བདག་ཅག་ཡོན་མཆོད་སོགས་སྤེལ་ཚིག་གི་མཇུག་ཏུ། དེ་བཞིན་དུ་ཤ་ཡང་དབུལ། ཏིལ་སུམ་བརྒྱ་ཙམ་ཕུལ། གཞན་ཐམས་ཅད་བརྒྱ་ཕྲག་རེ་རེ་དབུལ།
ཐམས་ཅད་ཀྱི་མཇུག་ཏུ་མར་བདུན་གྱིས་རྗེས་ལ། ཨོཾ་ཨགྣ་ཡེ་ཨ་དཱི་བྱ་ཨ་དཱི་བྱ་ཨ་བྷི་ཤ་ཨ་བྷི་ཤ་མ་ཧཱ་ཤྲཱི་ཡེ། ཧ་བྱ་ཀ་བྱ་བ་ཧ་ན་ཡ་བདག་ཅག་ཡོན་མཆོད་འཁོར་དང་བཅས་པ་དང་སེམས་ཅན་ཐམས་ཅད་ཀྱི་ཚེ་འཁོར་བ་ཐོག་མཐའ་མེད་པ་ནས་བསགས་པའི་སྡིག་པ་དང་སྒྲིབ་པ། ནད་དང་གདོན་ཐམས་ཅད་དང་སྐལ་བ་ངན་པ། རྨི་ལམ་ངན་པ་སོགས་སྤང་བྱ་མི་མཐུན་པའི་ཕྱོགས་ཐམས་ཅད་ཤཱིནྟཾ་ཀུ་རུ་ཡེ་སྭཱ་ཧཱ། ཡང་དེ་ལྟ་བུ་བདུན་ཕྲག་གསུམ་དབུལ། ཕྱི་ནང་གི་མཆོད་པ་དང་བསྟོད་པ་སྔར་བཞིན་བྱས་ལ་ཡི་གེ་བརྒྱ་པའི་མཐར། བཟོད་པར་གསོལ་བ་དང་དངོས་གྲུབ་བླང་བ་རྣམས་མངོན་རྟོགས་བཞིན་བྱས་ལ། ཨོཾ་བཛྲ་མུཿ ཡེ་ཤེས་པ་གཤེགས།
ཐབས་ཀྱི་དབུས་ནས་རྡུལ་ཅུང་ཟད་བླངས་ལ། སྨིན་མཚམས་སུ་བྱུགས། ཛཿཧཱུྃ་བཾ་ཧོཿ དམ་ཚིག་པ་བདག་ལ་ཐིམ། མར་བླུགས་གཟར་གང་ཐབ་ཏུ་བླུགས་ལ། ཨོཾ་ཨགྣ་ཡེ་ཛྭ་ལ་རྃ། མེ་ལྷ་ཞལ་གཅིག་ཕྱག་བཞི་དང་ལྡན་པའི་རྣམ་པར་གྱུར། བསྲེག་རྫས་རྣམས་གོང་གི་རིམ་བཞིན་དུ། ཉི་ཤུ་རྩ་གཅིག་རེ་ཕུལ་བའི་མཐའ་མར་བླུགས་གཟར་བདུན་ཚན་གསུམ་སྤེལ་ཚིག་དང་བཅས་པ་ཕུལ་བའི་མཐར། ཨོཾ་ཨགྣ་ཡེ་ཨརྒྷཾ་སྭཱ་ཧཱ་སོགས་ཕྱིའི་མཆོད་པ་དང༌།
ཨོཾ་ཨགྣ་ཡེ་ཨོཾ་ཨཱཿཧཱུྃ་གིས་ནང་མཆོད་ཀྱིས་མཆོད། གཏོར་མ་བསང་སྦྱངས་བྱས་ལ། ཨོཾ་ཨཱཿཧཱུྃ་ཧོས་བྱིན་གྱིས་བརླབས། ཨོཾ་ཨགྣ་ཡེ་ན་མཿསརྦ་ཏ་ཐཱ་ག་ཏ་བྷྱོཿབི་ཤྭ་མུ་ཥེ་བྷྱཿ སརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྲྀཧྣེ་དཾ་བ་ལིཾ་ཏེ་སྭཱ་ཧཱ། ཞེས་གསུམ་མམ་བདུན་གྱིས་ཕུལ་ནས། རྡོ་རྗེ་དྲིལ་བུ་འཛིན་པས། ཚངས་དབང་འཇིག་རྟེན་མགོན་གྱི་སྲས། ། མེ་ལྷའི་རྒྱལ་པོ་དྲང་སྲོང་མཆོག ། འབྱུང་པོ་ཡོངས་སུ་བསྐྱབ་པའི་ཕྱིར། །
ཐུགས་རྗེའི་དབང་གི་སྐུར་སྤྲུལ་པ། ། རིག་སྔགས་གྲུབ་པའི་དྲང་སྲོང་ཚུལ། ། ཉོན་མོངས་བསྲེག་པའི་ཤེས་རབ་འོད། ། བསྐལ་པའི་མེ་ལྟར་གཟི་བརྗིད་འབར། ། མངོན་ཤེས་རྫུ་འཕྲུལ་ཞབས་དང་ལྡན། ། ཐབས་ཀྱི་སྤྲུལ་པའི་ཐེག་པ་ཆིབས། ། རིག་སྔགས་གསུང་གི་བགྲང་ཕྲེང་འཛིན། ། ཉེས་པའི་སྐྱོན་བྲལ་ཚངས་པར་སྤྱོད། ། བདུད་རྩིའི་རྒྱུན་གྱི་གྷནྡྷེ་བསྣམས། ། ཆོས་ཀྱི་བདུད་རྩི་ཡོངས་ལ་བསིལ། །
འཇིག་རྟེན་གནས་ཀྱང་མྱ་ངན་འདས། ། ཞི་བ་མཉེས་ཀྱང་ཐུགས་རྗེ་ཆེ། ། དེ་ལ་བསྟོད་དེ་ཕྱག་ཀྱང་འཚལ། ། ཤེས་རབ་ཆེན་པོས་བདག་མེད་ཐུགས་ཆུད་ཅིང༌། ། ཐུགས་རྗེ་ཆེན་པོས་འགྲོ་བ་ཀུན་སྒྲོལ་ཡང༌། ། ཐབས་ལ་མཁས་པས་དྲང་སྲོང་ཆ་ལུགས་འཛིན། ། འཛིན་བྱེད་མེ་ལྷ་ཉིད་ལ་ཕྱག་འཚལ་ལོ། ། གཟི་བརྗིད་ཆེན་པོ་མེ་ཡི་ལྷ། ། འདོད་པ་ཐམས་ཅད་སྒྲུབ་པ་པོ། ། བདག་གཞན་དོན་སྦྱོར་ས་ལ་བཞུགས། །
ཚངས་སྲས་མཆོག་ལ་ཕྱག་འཚལ་ལོ། ། ཞེས་པས་བསྟོད། བདག་ཅག་ཡོན་མཆོད་ཀྱིས་ཐོག་དྲངས་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་ནད་གདོན་བར་ཆད་མི་མཐུན་པའི་ཕྱོགས་ཐམས་ཅད་དང༌། ཆོ་ག་ལྷག་ཆད་དུ་གྱུར་པའི་ཉེས་པ་ལྟུང་བ་ཐམས་ཅད་ཞི་བའི་དངོས་གྲུབ་སྩལ་དུ་གསོལ། ཞེས་གསོལ་བ་བཏབ་ལ། སྤྱན་འདྲེན་པའི་ཕྱག་རྒྱ་ཕྱིར་བསྐྱེད་སེ་གོལ་གཏོགས་ཅིང༌། ཨོཾ་ཨགྣ་ཡེ་ཛ་ཧི་ཛ་ཧི་སྭ་ཨརྠན་རྩེ། ཝ་ས་ར་ཨརྠན་རྩེ། སྭ་དྷི་ཏཾ་གཙྪ་ཧ་བྱ་བྷུ་ཀ ཨ་ཥ་མི་ཥྱ་སི་ཡ་ཐ་ཀ་ལེ།
ཞེས་པས་གཤེགས་སུ་གསོལ། དམ་ཚིག་པ་བདག་ལ་བསྡུས། ཐབ་ཀྱི་དབུས་ནས་ཐལ་བ་ཅུང་ཟད་བླངས་ལ། སྨིན་མཚམས་སུ་བསྐུས་ནས་བཀྲ་ཤིས་ཀྱི་ཚིག་བརྗོད་དོ། ། འདིར་ཞི་བ་བསྟན་པ་ཡིན། རྒྱས་པ་དང༌། དབང་དང༌། དྲག་པོ་རྣམས་ཐབ་ཁུང་འདི་ཉིད་ལས་མི་འགྱུར་ལ། བུད་ཤིང༌། སྒྲུབ་པ་པོ།
ཆས་གོས། འདུག་སྟངས། བསམ་པ། བསྲེག་རྫས་གྲངས། སྔགས་ཀྱི་མཐའ་རྟེན་སྤེལ་ཚིག་དུས་ལ་སོགས་ཅུང་ཟད་མི་འདྲ་བ་རྣམས་གསུང་རབ་དུ་མ་ནས་ཡང་ཡང་འབྱུང་བས། དེས་འདིར་ཡང་ཤེས་པས་མ་སྨོས། འདི་ནི་མཆོག་ཐུན་མོང་གི་དངོས་གྲུབ་འགྲུབ་པར་གསུངས་སོ། ། གཉིས་པ་མར་མེའི་སྦྱིན་སྲེག་བྱེད་པར་འདོད་ན། མར་མེའི་ཀོང་བུ་ཡངས་པར་རས་དམར་པོའི་སྡོང་བུ་བཙུགས་ལ། མར་དཀར་པོ་ཇི་ཙམ་འཚམས་པ་བླུགས།
འབྱོར་ན་མཆོད་པ་ལྔ་དང༌། གཏོར་མ་བཤམས། མ་འབྱོར་ན་ཡིད་ཀྱིས་བསམ་པས་བཏུབ། གང་ལྟར་ཡང་བདག་གི་རྣལ་འབྱོར་བཟླས་པ་དང་བཅས་པ་བྱས་ལ། མཆོད་རྫས་བསང་སྦྱངས་བྱིན་གྱིས་བརླབས། བསྲེག་རྫས་ཀྱི་ཏིལ་བསངས་སྦྱངས། ཧཱུྃ་ལས་བྱུང་བའི་ཏིལ་གྱི་ཕུང་པོར་གྱུར་པ་ལས། བདག་གི་ཚེ་ཐོག་མ་མེད་པ་ནས་བསགས་པའི་ལས་ཀྱི་སྒྲིབ་པ་ཐམས་ཅད་སྙིང་གའི་བྃ་ལས་ཀཾ་ནག་པོ་བརྒྱུད་མར་བྱོན་ཏེ། སྣ་སྒོར་སླེབས་པ་དང་སྡིག་པ་རྭ་ཅན་གྱི་གཟུགས་སུ་གྱུར་ནས་མདུན་གྱི་ཏིལ་ལ་ཐིམ་པས། བདག་གི་སྡིག་སྒྲིབ་དག་ངེས་སྙམ་པར་བསྒོམ་ཞིང༌།
ངག་ཏུ་ཨོཾ་གསུམ་མ་བཟླས། དེ་འདྲ་བ་ལན་འགའ་ཞིག་བྱ། དེ་ནས་མར་མེ་སྤར་ལ། མཆོད་པས་མཆོད་ལ་བསྟོད། རྗེ་བཙུན་མའི་ཞལ་དུ་སྡིག་པའི་གཟུགས་ཕུལ་བར་བསམ་ཞིང༌། ལྡུག་རྩ་ན་ཨོཾ་གསུམ་མའི་མཇུག་ཏུ། ཨོཾ་སརྦ་པཱ་པཾ་ཤཱིནྟཾ་ཀུ་རུ་ཡེ་སྭཱ་ཧཱ། ཞེས་པ་བརྒྱའམ་སྟོང་ལ་སོགས་པ་ཇི་ཙམ་གྲུབ་པ་བྱས་པའི་མཐར། མཆོད་བསྟོད་གཏོར་མ་ཡོད་ན་དབུལ། བསྟོད་པ་བྱ།
ནོངས་པ་བཟོད་པར་གསོལ། འདོད་པའི་དོན་ལ་གསོལ་བ་གདབ། བཛྲ་མུཿཡེ་ཤེས་པ་གཤེགས། ཛཿཧཱུྃ་བཾ་ཧོཿདམ་ཚིག་པ་བདག་ལ་ཐིམ་པའི་མོས་པ་བྱས། སྡིག་པ་འདག་པར་བྱེད་པའི་མཆོག་ཡིན་གསུང་ངོ༌།། ༈ །གསུམ་པ་སྡིག་པ་དང༌། དམ་ཚིག་ཉམས་པ་ཐམས་ཅད་བསྐང་བའི་ཕྱིར་ཡི་གེ་བརྒྱ་པ་ལ་བརྟེན་ནས་སྦྱིན་སྲེག་བསྡུས་པ་བྱ་བར་འདོད་པས། རྫ་གསར་པའི་ཐབ་ཆུང་ཅི་རིགས་པ་བྱ་སྟེ། དེ་སོལ་བ་གང་ཡང་རུང་བས་བཀང་ནས་བདག་གི་མདུན་དུ་བཞག བདག་གི་རྣལ་འབྱོར་བསྒོམ་པ་ནས་བཟུང་སྟེ་ཐམས་ཅད་མར་མེའི་སྦྱིན་སྲེག་གི་དམིགས་པ་དང་འདྲ་བ་ལས།
བདག་བསྐྱེད་ཀྱི་ཨོཾ་གསུམ་མའི་མཇུག་ཏུ་ཡི་གེ་བརྒྱ་པ་ཅུང་ཟད་བཟླས་པ་དང༌། ཏིལ་བྱིན་གྱིས་བརླབས་པའི་དུས་སུ་ཡང་ཨོཾ་གསུམ་མའི་དོན་དུ་ཡི་གེ་བརྒྱ་པ་བཟླས། ཐབས་ཀྱི་དབུས་སུ་རྗེ་བཙུན་མའི་དོད་དུ། པདྨ་ཉི་མའི་དཀྱིལ་འཁོར་གྱི་དབུས་སུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས། ཟ་བྱེད་རྡོ་རྗེ་མཁའ་འགྲོ་ནག་པོ་ཞལ་གཅིག་ཕྱག་གཉིས་པ། གཡས་རྡོ་རྗེ། གཡོན་དྲིལ་བུའམ། ཐོད་པ་གང་ཡང་རུང་བ་གདེངས་པའི་ཚུལ་གྱིས་འཛིན་པ། རྔམ་པའི་གཟུགས་ཅན་རྒྱན་མེད་པ། ཞབས་གཡས་བསྐུམ།
གཡོན་བརྐྱང་བས་མེ་དཔུང་འབར་བའི་དབུས་ན་བཞུགས་པའི་སྐུ་གསུང་ཐུགས་བྱིན་གྱིས་བརླབས། ཡེ་ཤེས་པ་གཞུག་པ། དབང་བསྐུར་མི་བསྐྱོད་པས་དབུ་བརྒྱན་པ་ལ་མཆོད་བསྟོད། དེ་ཉིད་ལྷག་པའི་ལྷར་ངེས་པ་བརྟན་པོ་བྱ། དེའི་ཐུགས་ཀར་ཉི་མ་ལ་གནས་པའི་ཧཱུྃ་དེ། དེ་བཞིན་གཤེགས་པའི་ཐུགས་ཡང་དག་པའི་ཡེ་ཤེས་ཡིན་པར་བསམས་ལ། ལག་པ་གཉིས་ཀྱི་མཐེབ་སྲིན་གྱིས་ཏིལ་ལམ། ཡུངས་ཀར་གང་ཡང་རུང་བ་བཟུང་ལ། ཟ་བྱེད་རྡོ་རྗེ་མཁའ་འགྲོའི་ཞལ་དུ་སྡིག་པའི་གཟུགས་ཕུལ་བར་བསམ་ཞིང་ལྷུགས། སྔགས་ནི།
ཨོཾ་བཛྲ་ཌཱ་ཀི་ཁ་ཁ་ཁཱ་ཧི་ཁཱ་ཧི། སརྦ་པཱ་པཾ་ད་ཧ་ན་བྷསྨིན་ཀུ་རུ་ཡེ་སྭཱ་ཧཱ། ཞེས་པ་ཐུན་རེ་ལ་ཉི་ཤུ་རྩ་གཅིག་ནས་སྟོང་རྩ་བརྒྱད་ཀྱི་བར་དུ་བྱའོ། ། རྗེས་ཐམས་ཅད་གོང་དང་མཚུངས་སོ། ། འདི་ལ་རྟགས་མྱུར་དུ་འབྱུང་སྟེ། སྣ་ཁྲག་འཛག་པ་འཁྲུ་བ་དང༌། ཁྲུས་བྱེད་པ་དང༌། གོས་གསར་པ་གྱོན་པ་དང༌། མི་ཤ་ཟ་བ་དང༌། ནམ་མཁའ་ལ་འཕུར་བ་སོགས་རྨི་བ་འབྱུང་ངོ༌། །
འཕྲལ་དུ་ཡང་ལུས་བདེ་བ་དང༌། སེམས་དགའ་བ་འབྱུང་ངོ༌། ། སྦྱིན་སྲེག་འདི་ནི་རང་དོན་དུ་མ་ཟད་ཀྱི་གཞན་སྡིག་པ་འདག་པར་འདོད་པ་གསོལ་བ་འདེབས་པ་ཡང་མདུན་དུ་བཞག་ལ། སྙིང་གའི་ཧཱུྃ་ལས་ཀཾ་བཏོན་པ་ལ་སོགས་པ་ཇི་ལྟ་བ་བཞིན་བྱས་ནས་དེ་བསྐོར་ཏེ་བསྲེག་ན་ཡང༌། དེའི་སྡིག་པ་ཟད་པར་འགྱུར་རོ། ། འདི་ཡང་ཤིན་ཏུ་དབེན་པར་བྱ་སྟེ་རྡོ་རྗེ་མཁའ་འགྲོ་ལས་འབྱུང་ངོ་གསུང༌། བཞི་པ་ཁྲུས་ནི། བུམ་པ་ཇི་ལྟ་བ་བཞིན་བཤམས། སུམྦྷ་ནི་བཟླས་ཤིང༌། གུ་གུལ་གྱིས་བདུག
ཡུངས་ཀར་གྱིས་བརྡེག སྨན་ལྔ། འབྲུ་ལྔ། རིན་པོ་ཆེ་ལྔ་གཞུག དྲི་ཞིམ་པོའི་ཆུས་བཀང༌། ཁ་རྒྱན་དབུལ་ཞིང་སྟེགས་ལ་སོགས་པ་གཙང་མར་བཞག གྲུབ་ན་མཆོད་པ་བདུན་དང་གཏོར་མ་གཅིག་བཤམས། མ་གྲུབ་ན་ཡིད་ཀྱིས་ཆོག དེ་ནས་ལྷའི་རྣལ་འབྱོར་རྫོགས་པར་བསྒོམས་ལ། ཨོཾ་གྱིས་སྟོང་པར་བསྒོམ།
དེའི་ངང་ལས་པད་ཉིའི་སྟེང་དུ་བུམ་པ་ཇི་ལྟ་བ་བཞིན་བསྐྱེད། དེའི་ནང་དུ་ཨཱ་ལི་ཀཱ་ལི་གཉིས་གཡོན་སྐོར་ལས་ཟླ་བ་ལ་མེ་ལོང༌། གཡས་སྐོར་དུ་ཀཱ་ལི་གཉིས་ལས་ཉི་མ་མཉམ་པ་ཉིད། བར་དུ་སོ་སོར་རྟོག་པ། ཁ་སྦྱོར་བྱ་བ་ནན་ཏན། དེ་རྣམས་ཡོངས་སུ་གྱུར་པ་ལས་བདེ་མཆོག་གི་དཀྱིལ་འཁོར་རྫོགས་པར་བསྐྱེད་པ་ཆོས་ཀྱི་དབྱིངས་ཀྱི་ཡེ་ཤེས་སོ། ། ཡང་ན་གཙོ་བོ་ཙམ་བསྐྱེད་དོ། ། དེ་ནས་བུམ་པའི་མགྲིན་པར་ཨཱ་ལི་ལས་ཟླ་བ། དེའི་སྟེང་དུ་ཧཱུྃ། དེའི་མཐའ་མར་ཧེ་རུ་ཀའི་ཡི་གེ་བརྒྱ་པ་མུ་ཏིག་གི་རྡོག་མ་ལྟ་བུ་གཡོན་སྐོར།
དེ་ནས་ལྷ་དང་སྔགས་ཕྲེང་ལ་མཆོད་པས་མཆོད། དམ་ཚིག་ཅན་ལ་གཏོར་མ་བྱིན། དེ་ནས་བུམ་སྟེང་གི་གཟུངས་ཐག་བླངས་ལ་དཔའ་བོ་དང་རྣལ་འབྱོར་མའི་ཐུགས་ཀ་ནས་ཡི་གེ་བརྒྱ་པའི་སྔགས་དུང་དང༌། ཀུནྡ་ལྟར་དཀར་བ་དཔག་ཏུ་མེད་པ་བྱོན་ཏེ། བུམ་པའི་མགུལ་པའི་སྔགས་ཕྲེང་ལ་ཐིམ། དེ་བུམ་པའི་ནང་གི་ལྷ་ལ་ཐིམ་པས། ཡེ་ཤེས་ཀྱི་བདུད་རྩིའི་རྒྱུན་འཛག་སྟེ་བུམ་པ་གང་བར་བསམ་ཞིང༌། སྔགས་བརྒྱ་རྩ་བརྒྱད་ལ་སོགས་པ་བཟླའོ། ། མཐར་མཆོད་པ་མི་དགོས། སྔགས་ཕྲེང་དང་བུམ་པའི་ལྷ་འོད་དུ་ཞུ་བའི་ཆུར་བསམ།
དེ་ནས་བདག་ལ་སོགས་པས་ཆུ་ཧུབ་གསུམ་གསུམ་བཏུང་ཞིང༌། སྣོད་གཙང་མར་གདོང་བཀྲུ་བ་ལ་སོགས་པ་བྱའོ། ། དེ་འདྲ་ཅི་ཙམ་འདོད་པའི་བར་དུ་བསྒྲུབས་ནས། མཐར་ཆུ་ལ་བསྟིམ་པའི་ཡེ་ཤེས་པ་ལ་ནོངས་པ་བཟོད་པར་གསོལ་ནས། ཡེ་ཤེས་པ་གཤེགས་སུ་གསོལ། འདིའི་ཕན་ཡོན་ནི་སྡིག་པ་འདག དམ་ཚིག་ཉམས་ཆག་སྐོང༌། བསམ་གཏན་གྱི་བར་ཆད་ལ་སོགས་པ་ཐམས་ཅད་དག་པར་འགྱུར་ཞེས་གསུངས་ཏེ་ཁྲུས་ཀྱི་ཆོ་གའོ།། ༈ །འཁྲུལ་འཁོར་བྱེད་ན། གྲོ་ག་ལ་སོགས་པ་ལ་རྩིབས་དྲུག་པ་ལྟེ་བ་དང་མུ་ཁྱུད་གཉིས་རིམ་དང་བཅས་པ་བྲི།
ལྟེ་བ་ལ་རིན་ཆེན་བཞི་གང་ཡང་རུང་བ་གསུང་མོད་དཔའ་བོའི་གོ་ཆ་དང༌། དཔའ་མོའི་གོ་ཆའི་མཐར་ཆེ་གེ་མོ་ལ་གནོད་པར་བྱེད་པ་རྣམས་ཕྱིར་བཟློག་ཅིག ཅེས། དེའི་མུ་ཁྱུད་ལ་ཨཱ་ལི་གཡོན་སྐོར། རྩིབས་རྣམས་ལ་ཡི་གེ་བརྒྱ་པ་བཅུ་དྲུག་བཅད་ལ་འགོད། དེའི་མུ་ཁྱུད་ལ་ཀཱ་ལི་གཡས་སྐོར་དུ་བཀོད་ལ། རབ་ཏུ་གནས་པ་ཇི་ལྟར་གཞན་ལས་འབྱུང་བ་བཞིན་བྱ་གསུང་ཡང༌། ཡེ་ཤེས་པ་ཐམས་ཅད་གོ་ཆའི་ལྷ་ཚོགས་སུ་བྱས་པ་དཔག་ཏུ་མེད་པ་གཞན་འདྲའོ། ། དེ་དཔུང་པ་ལ་སོགས་པ་ལ་བཏགས་ཏེ། ཡི་གེ་བརྒྱ་པ་བཟླས་ན་ཕྱིར་བཟློག་གི་མཆོག་ཡིན་ནོ། །
འཁྲུལ་འཁོར་གྱི་ཆོ་གའོ། ། དེ་ལས་གཞན་པའི་ལས་སྣ་ཚོགས་གནོད་སྦྱིན་མོའི་སྒྲུབ་པ་ལ་སོགས་པ་རྣམས་ནི་འདིར་མ་སྨོས་ཏེ། བླ་མ་དམ་པའི་གསུང་རབ་རྣམས་ལས་རྟོགས་པར་འགྱུར་བའི་ཕྱིར་རོ། ། དུས་ཐམས་ཅད་དུ་མཁོ་བ་ཚེས་བཅུའི་མཆོད་པ་ཡི་དམ་དུ་བྱེད་ན། བསོད་ནམས་འཕེལ་བར་འདོད་ན་ཡར་ངོའི་ཚེས་བཅུ། སྡིག་པ་འདག་པར་འདོད་ན་མར་ངོའི་ཚེས་བཅུ་ལ་གནས་ཁང་དབེན་ཞིང་མ་དག་པ་ཐམས་ཅད་སྦྱངས་ནས། ལེགས་པར་བརྒྱན་པར་འབྱོར་ན་སིནྡྷུ་རའི་མཎྜལ། དེ་མེད་ན་ཙནྡན་དམར་པོ། དེའང་མེད་ན་ཆང་གི་མཎྜལ་དང༌། མཆོད་པ་དང༌།
གཏོར་མ་ལ་སོགས་སྔར་སྨོས་པ་ལྟ་བུ་ལ། ས་ལ་འབྲི་བ་དང་ཀ་པཱ་ལ་མི་དགོས། བདག་བསྐྱེད་དང་མདུན་བསྐྱེད་མཆོད་པ་དང༌། བསྟོད་པ་ལ་སོགས་པ་ཚུལ་ཇི་ལྟ་བ་བཞིན་བྱས་ལ། དམ་ཚིག་གི་ཉེས་ལྟུང་ཐམས་ཅད་བཤགས་ཤིང༌། བདག་གཞན་གྱི་བསོད་ནམས་སྤེལ་བའི་དོན་དུ་ཤེས་རབ་ཀྱི་སྒོར་ཞུགས་པའི་རྒྱུན་བཤགས་ཚར་གསུམ། ཡན་ལག་བདུན་པ་དང༌། དམ་ཚིག་གི་ཉེས་ལྟུང་བཤགས་པ་དང༌། རིགས་ལྔ་སྤྱི་དང་ཁྱད་པར་གྱི་སྡོམ་པ་བཟུང་བ། ཁྱད་པར་གྱི་དམ་ཚིག་བཟུང་བ་རྣམས་ལན་གསུམ་གསུམ་བྱས་པས།
དམ་ཚིག་དང་སྡོམ་པ་ཐམས་ཅད་སོར་ཆུད་པའི་ངེས་ཤེས་བསྐྱེད། གཏོར་མ་བཏང་བ་དང༌། ཚོགས་ལ་ལོངས་སྤྱོད་པ་ལ་སོགས་པ་སྔར་སྨོས་པ་དང་འདྲ། དེ་མ་གྲུབ་ན་བུ་མོ་གྲོང་པའི་ཆོས་ཀྱིས་མ་གོས་པ་གསུམ་མམ་ལྔ་བཟའ་བཏུང་གིས་ཚིམ་པར་བྱའོ། ། གང་ལྟར་ཡང་གང་ཟག་ཐམས་ཅད་ཐུགས་དགོངས་མཐུན་པར་གནས་པ་ནི་གཙོ་བོ་ཡིན་ནོ། ། དེའང་མ་གྲུབ་ན། སྙིང་པོ་བརྒྱ་རྩ་བརྒྱད་བཟླས་ཉམས་པ་ཐམས་ཅད་འདག ཅེས་གསུངས། འདི་ཐམས་ཅད་ལ་བླ་མ་ཚད་མར་འཛིན་པ་དང༌། བདག་ཉིད་ལ་ཚད་མར་འཛིན་པ་ནི་ངེས་པར་དགོས་སོ། །
ཞེས་གསུངས་སོ། ། གཞན་ཞལ་འབའ་ཞིག་ལ་བརྒྱུད་པའི་གདམས་པ་ནི། བྲི་བར་མ་གནང་བས་འདིར་མ་བྲིས་ལ།

འདི་ནི་བསྐྱེད་པའི་རིམ་པ་ནཱ་རོ་མཁའ་སྤྱོད་ཅེས་བྱ་བ་ཡིན་ནོ། ། ཡང་དག་གྲུབ་པ་ནཱ་རོ་ཏ་པའི་གསུང༌། ། དྲི་མེད་འཛིན་པ་དཔལ་ལྡན་ས་སྐྱ་པ། ། དམ་པ་དམ་པ་ཁོ་ན་ལས་བརྒྱུད་པའི། ། གསང་ཆེན་སྦས་པའི་མན་ངག་གསལ་བྱས་པའི། ། དགེ་བ་འདི་ཡིས་བྱང་ཆུབ་སྙིང་པོའི་བར། ། དཔལ་ལྡན་བླ་མ་མཆོག་གི་རྗེས་འབྲངས་པ། ། ལམ་གྱི་མི་མཐུན་ཕྱོགས་རྣམས་རབ་སྤངས་ཏེ། ། བླ་ན་མེད་པའི་གོ་འཕང་ཐོབ་པར་ཤོག ། རྗེ་བཙུན་རྡོ་རྗེ་རྣལ་འབྱོར་མའི་ཆོས་སྐོར་བླ་མ་གོང་མ་རྣམས་ཀྱིས་ཐོར་བུ་གནས་པ་ཕྱོགས་གཅིག་ཏུ་རྟོགས་སླ་བའི་ཕྱིར། མན་ངག་རིན་པོ་ཆེའི་གཏེར་ཞེས་བྱ་བ་འདི།
མདོ་ཁམས་ཀྱི་སའི་ཆ། ཚ་འབྲང་པ་རིན་ཆེན་བཟང་པོས་ཡང་ཡང་བསྐུལ་བའི་ངོར། རིག་པ་འཛིན་པ་གཟུངས་ཀྱི་དཔལ་བཟང་པོས། ལུག་གི་ལོ་ས་ག་ཟླ་བའི་ཡར་ཚེས་བཅུ་བཞིའི་ཉིན་དཔལ་ས་སྐྱར་སྦྱར་བའོ། ། དགེ་ལེགས་སུ་གྱུར་ཅིག འདིས་འགྲོ་བ་དཔག་ཏུ་མེད་པ་ལ་ཕན་ཐོགས་པར་གྱུར་ཅིག། ༈ ། ནཱ་རོ་མཁའ་སྤྱོད་ཀྱི་ཐུན་མོང་མ་ཡིན་པའི་རྩ་དབུ་མའི་ཁྲིད་ཡིག་རྗེ་མུས་ཆེན་གྱིས་མཛད་པ་བཞུགས་སོ།། ༈ །གུ་རུ་ཤྲཱི་བཛྲ་ཡོ་གི་ནཱི། བླ་མ་དང་དཔལ་རྡོ་རྗེ་རྣལ་འབྱོར་མ་ལ་ཕྱག་འཚལ་ལོ། ། ཟབ་ཡང་རྒྱུད་རྒྱལ་གསང་མཐའི་དོན། །
གསལ་མཛད་གྲུབ་པའི་དབང་ཕྱུག་དང༌། ། ལམ་བཟང་རྒྱས་མཛད་ས་སྐྱ་པ། ། མཁས་གྲུབ་བླ་མའི་ཞབས་ལ་འདུད། ། མཁའ་སྤྱོད་ཉེ་ལམ་ཟབ་མོའི་གནད། ། མྱུར་མགྱོགས་བགྲོད་པའི་ཉེ་ལམ་མཆོག ། བླ་མའི་གསུང་བཞིན་རང་ཉིད་ཀྱི། ། དྲན་པ་གསལ་ཕྱིར་བྲི་བར་བྱ། ། འདིར་དུས་གསུམ་སངས་རྒྱས་ཐམས་ཅད་ཀྱི་བགྲོད་པ་གཅིག་པའི་ལམ། དཔལ་འཁོར་ལོ་བདེ་མཆོག་རྩ་དབུ་མའི་རྒྱུད་ཀྱི་རྒྱལ་པོ་ཆེན་པོ། རྣལ་འབྱོར་གསང་མཐའི་དགོངས་པ།
གྲུབ་ཆེན་ནཱ་རོ་པའི་མན་ངག རྗེ་བཙུན་རྣལ་འབྱོར་དབང་ཕྱུག་དཔལ་ས་སྐྱ་པ་ལ་བབས་པའི་རྗེ་བཙུན་རྡོ་རྗེ་རྣལ་འབྱོར་མའི་ཆོས་སྐོར་འདི་ལ། བསྐྱེད་པའི་རིམ་པ་ནཱ་རོ་མཁའ་སྤྱོད། རྫོགས་པའི་རིམ་པ་རྩ་དབུ་མ། ལམ་གྱི་ཆ་རྐྱེན་སྨན་ཆེན་པོའི་བཅུད་ལེན། གནོད་སྦྱིན་མོ་དབང་དུ་བྱ་བ། པྲ་སེན་དབབ་པ་རྣམས་ཡོད་པ་ལས་འདིར་རྫོགས་རིམ་གྱི་སྒོ་ནས་གདུལ་བྱ་ཡང་དག་པའི་ལམ་དུ་ཁྲིད་པར་བྱེད་པ་ཡིན། དེ་ཡང་རྩ་རྒྱུད་ཀྱི་ལེའུ་དང་པོ་ལས། ཕོ་ཉ་མཆོག་འབྲིང་ཐ་མ་རྣམས། ། ཞེས་པ་ལ་བརྟེན་ནས་ཕོ་ཉ་མཆོག་རྩ་དབུ་མ་མཆོད་པའི་གདམས་ངག་འདི་སྒོམ་པར་བྱེད་པ་ལ།
ཐོག་མར་དཔལ་འཁོར་ལོ་བདེ་མཆོག་རྣལ་འབྱོར་གསང་མཐའི་ལུགས་ཀྱི་དཀྱིལ་འཁོར་གང་རུང་དུ་དབང་བསྐུར་བ་ཐོབ་ཅིང༌། དམ་ཚིག་དང་སྡོམ་པར་ལྡན་པའི་གང་ཟག་གིས། འདིའི་བྱིན་རླབས་ཀྱི་སྒོ་དབྱེ་ནས། རྫོགས་རིམ་བསྒོམ་པ་ལ་སྔོན་འགྲོ་དང༌། དངོས་གཉིས་ལས། དང་པོ་ལ། ལམ་ལོག་པ་ལས་ཁྱད་པར་དུ་བྱ་བ་སྐྱབས་འགྲོའི་ཁྲིད། ཉན་རང་ལས་ཁྱད་པར་དུ་བྱ་བ་སེམས་བསྐྱེད་ཁྲིད། འགལ་རྐྱེན་སྡིག་སྒྲིབ་སྦྱང་བ་ཡི་གེ་བརྒྱ་པའི་ཁྲིད། མཐུན་རྐྱེན་བསོད་ནམས་གསོག་པ་མཎྜལ་གྱི་ཁྲིད།
བྱིན་རླབས་མྱུར་དུ་འཇུག་པ་བླ་མའི་རྣལ་འབྱོར་གྱི་ཁྲིད་རྣམས་ཡོད་པ་ལས། དང་པོ་ནི། མཐུན་རྐྱེན་འཛོམ་ཞིང་གནས་དབེན་པར་བསམ་གཏན་གྱི་སྤྱོད་ལམ་དང་ལྡན་པས། མདུན་གྱི་ནམ་མཁར་སེངྒེ་བརྒྱད་ཀྱིས་བཏེགས་པའི་རིན་པོ་ཆེའི་ཁྲིའི་སྟེང་དུ། དྲིན་ཆེན་རྩ་བའི་བླ་མ་དེ་ཉིད་རྡོ་རྗེ་ཆོས་སྐུ་མདོག་དམར་པོ་ཞལ་གཅིག་ཕྱག་གཉིས་པ། གཡས་བདེ་སྟོང་གི་སྒྲ་སྒྲོགས་པའི་ཌཱ་མ་རུ་འཁྲོལ་བ། གཡོན་པར་བདུད་རྩིས་གང་བའི་ཐོད་པ་ཐུགས་ཀར་བསྣམས་པ། གྲུ་མོ་ན་ཁ་ཊྭཱཾ་ག་འཛིན་པ། རུས་པའི་རྒྱན་དྲུག་གིས་བརྒྱན་པ། ཞབས་རྡོ་རྗེ་སྐྱིལ་ཀྲུང་གིས་བཞུགས་པ།
དེའི་སྐུ་ལ་སངས་རྒྱས་རིགས་ལྔ་སོགས་བཞུགས་པ་སངས་རྒྱས་དཀོན་མཆོག ཐུགས་རྒྱུད་ལུང་རྟོགས་ཀྱིས་བསྡུས་པའི་ཆོས་རྣམས་ཆོས་དཀོན་མཆོག སྐྱེ་མཆེད་ཚིགས་སོགས་ལ་བྱང་ཆུབ་སེམས་དཔའ་དང་ཁྲོ་བོ་བཞུགས་པ་དགེ་འདུན་དཀོན་མཆོག དེ་སྐད་དུ་ཡང་བླ་མ་སངས་རྒྱས་བླ་མ་ཆོས། ། དེ་བཞིན་བླ་མ་དགེ་འདུན་ཏེ། ། ཀུན་གྱི་བྱེད་པོ་བླ་མ་ཡིན། ། ཞེས་གསུངས་པས། བླ་མ་དེ་དཀོན་མཆོག་གསུམ་གྱི་ངོ་བོར་བསྒོམས་ལ། རང་ལ་དྲིན་ཆེ་བའི་ཕ་གཡས། མ་གཡོན་དུ།
སྤུན་ཟླ་མིང་སྲིང་སོགས་མཐའ་སྐོར་དུ། གཞན་ཡང་སེམས་ཅན་ཐམས་ཅད་ཀྱིས་བསྐོར་ནས། དེ་ཐམས་ཅད་ཀྱིས་མགྲིན་གཅིག་ཏུ། དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། སངས་རྒྱས་བཅོམ་ལྡན་འདས་རྣམས་ལ༴ དམ་པའི་ཆོས༴ འཕགས་པའི་དགེ་འདུན༴ ཞེས་ཡིད་རྩེ་གཅིག་ཏུ་བརྒྱའམ་སྟོང་གི་བར་དུ་བློ་འདྲེས་ངེས་པར་བྱའོ། ། གཉིས་པ་ནི། འགྲོ་རྣམས་བསྒྲལ་འདོད་བསམ་པ་ཡིས། །
སོགས་གོང་ལྟར་བྱའོ། ། བཞི་པ་ནི། ལྔ་པ་བླ་མའི་རྣལ་འབྱོར་དང་ཕྱོགས་གཅིག་ཏུ་མཛད་དོ། ། སྔར་གྱི་སྐྱབས་འགྲོའི་ཡུལ་དེ་ཉིད་སྤྱི་བོར་བསྒོམ་པ་ལ། བླ་མ་དེའི་ཐུགས་ཀ་ནས་འོད་ཟེར་འཕྲོས་པས། བརྒྱུད་པའི་བླ་མ་རྣམས་སྤྱན་དྲངས་ཏེ་དེ་ལ་ཐིམ་པར་བསམས་ཏེ། ཡིད་རྩེ་གཅིག་ཏུ། དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོ་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། ཞེས་ཅི་ནུས་ཀྱིས་གསོལ་བ་བཏབ་སྟེ། དེ་ནས་མཎྜལ་ཚོམ་བུ་བདུན་པ་ཅི་འགྲུབ་འབུལ།
དེ་ནས་བླ་མའི་གནས་གསུམ་དུ་ཡི་གེ་དཀར་དམར་མཐིང་གསུམ་བཀོད། དེ་ནས་བླ་མའི་དཔྲལ་བའི་ཨོཾ་ལས་འོད་ཟེར་དཀར་པོ་བྱུང༌། རང་གི་དཔྲལ་བར་ཐིམ། ལུས་ཀྱི་སྒྲིབ་པ་དག སྐུའི་བྱིན་རླབས་ཞུགས། བུམ་པའི་དབང་ཐོབ། མགྲིན་པའི་ཨཱཿལས་འོད་ཟེར་དམར་པོ་བྱུང༌། རང་གི་མགྲིན་པར༴ ངག་གི༴ གསུང་གི༴
གསང་བའི༴ ཐུགས་ཀའི་ཧཱུྃ་ལས་འོད་ཟེར་སྔོན་པོ་བྱུང༌། རང་གི་སྙིང་གར༴ ཡིད་ཀྱི༴ ཐུགས་ཀྱི༴ ཤེས་རབ་ཡེ་ཤེས་ཀྱི༴ གནས་གསུམ་ནས་འོད་ཟེར་བྱུང༌། རང་གི་གནས་གསུམ་དུ་ཐིམ། ལུས་ངག་ཡིད་གསུམ་གྱི་སྡིག་སྒྲིབ་དག བླ་མའི་སྐུ་གསུང་ཐུགས་ཀྱི་བྱིན་རླབས་ཞུགས།
དབང་བཞི་པ་ཐོབ་པར་བསམ། མཐར་བླ་མ་འོད་དུ་ཞུ་ནས་རང་ལ་ཐིམ་པས། རང་གི་སྙིང་གར་ཆོས་འབྱུང་དམར་པོ་ཉིས་བརྩེགས་ཀྱི་ལྟེ་བར་བྃ། གྲྭ་དྲུག་ལ་དགའ་བ་འཁྱིལ་པ་རེ་བསྒོམ། གཉིས་པ་དངོས་གཞི་ལ་གཉིས། རྒྱུ་བསྐྱེད་པའི་རིམ་པ། འབྲས་བུ་རྫོགས་པའི་རིམ་པའོ། ། དང་པོ་ལ་གསུམ། རིམ་གྱིས་གསལ་བཏབ་པ་དང༌། ང་རྒྱལ་ལ་བསླབ་པ་དང༌།
སེམས་འཛིན་པ་དངོས་གཉིས། དང་པོ་ནི། སྙིང་གའི་ཆོས་འབྱུང་གི་ནང་གི་བྃ་དེ་ཕྲུ་མ་ཕུས་བཏབ་པ་བཞིན་ཇེ་ཆེ་ལ་སོང་ནས། མཐར་ཡངས་ཤིང་རྒྱ་ཆེ་བ་ཅིག་བསྒོམ། དེ་ནི་རྒྱུད་གཞན་དུ་སྭ་བྷཱ་ཝ་གསུངས་པའི་དོན་ཡིན་ནོ་གསུངས། དེ་ནས་དེའི་ནང་དུ་རང་རྣམ་པར་ཤེས་པའི་བྃ་ཡིག་ཡོངས་སུ་གྱུར་པ་ལས་པདྨ་དང་ཟླ་བའི་གདན་གྱི་སྟེང་དུ་རང་ཉིད་རྗེ་བཙུན་རྡོ་རྗེ་རྣལ་འབྱོར་མ་སྐུ་མདོག་པདྨ་རཱ་ག་ལྟར་དམར་ཞིང༌། ཞལ་གཅིག་ཕྱག་གཉིས་ཀྱི་གཡས་རྡོ་རྗེས་མཚན་པའི་གྲི་གུག་འཇོལ་ཐབས་སུ་འཛིན་པ་གཡོན་ཐོད་པ་ཁྲག་གིས་གང་བ་བསྣམས་པ། ཞལ་གཡོན་གྱིས་གྱེན་ཕྱོགས་ལ་གཟིགས་ཤིང༌། སྤྱན་གསུམ་མཁའ་སྤྱོད་དུ་གཟིགས་པ། ཕྲག་པ་གཡོན་པར་རྡོ་རྗེས་མཚན་པའི་ཁ་ཊྭཱཾ་ག་ལ་ཌཱ་མ་རུ་དང༌།
དྲིལ་བུ་འཕྱང་བཞིན་པ་བསྣམས་པ། དབུ་སྐྲ་ནག་པོ་སིལ་བུར་གྱུར་པ། ཐོད་པ་སྐམ་པོ་ལྔའི་དབུ་རྒྱན་དང༌། སྐམ་པོ་ལྔ་བཅུའི་དོ་ཤལ་ཅན། ཕྱག་རྒྱ་ལྔས་བརྒྱན་པ། ཞབས་གཡས་བརྐྱངས་པས་དུས་མཚན་མ་དམར་མོ་དང༌། གཡོན་བསྐུམས་པས་འཇིགས་བྱེད་ནག་པོ་མནན་པ། ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། དེའི་གནས་རྣམས་སུ་ཟླ་བའི་གདན་ལ། ལྟེ་བར་ཨོཾ་བྃ་དམར་མོ་རྡོ་རྗེ་ཕག་མོ།
སྙིང་གར་ཧྃ་ཡོཾ་སྔོན་མོ་གཤིན་རྗེ་མ། ཁར་ཧྲིཾ་མོཾ་དཀར་མོ་རྨོངས་བྱེད་མ། དཔྲལ་བར་ཧྲིཾ་ཧྲིཾ་སེར་མོ་སྐྱོད་བྱེད་མ། སྤྱི་གཙུག་ཏུ་ཧཱུྃ་ཧཱུྃ་ལྗང་གུ་སྐྲག་བྱེད་མ། ཡན་ལག་ཐམས་ཅད་ལ་ཕཊ་ཕཊ་དུད་ཁ་ཙཎྜི་ཀའི་ངོ་བོ། ཐུགས་ཀའི་བྃ་ཡིག་ལས་འོད་འཕྲོས་པས། འོག་མིན་ནས་རྡོ་རྗེ་རྣལ་འབྱོར་མ་ལ་སངས་རྒྱས་དང་བྱང་ཆུབ་སེམས་དཔའ་དཔའ་བོ་དང་རྣལ་འབྱོར་མ་ཐམས་ཅད་ཀྱིས་བསྐོར་བ། ཕཻཾ་ཞེས་པས་སྤྱན་དྲངས། ཛཿཧཱུྃ་བཾ་ཧོསཿགཉིས་སུ་མེད་པ་ཐིམ། ཨོཾ་ཡོ་ག་ཤུདྡྷཿསརྦ་དྷརྨཱཿཡོ་ག་ཤུདྡྷོ྅ཧཾ།
བཟླས་པ་ནི། སྙིང་གའི་བྃ་ཡིག་ལ་སྔགས་ཀྱིས་བསྐོར་བ་ལས་འོད་འཕྲོས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་བྱིན་རླབས་དང་ཡོན་ཏན་འོད་ཟེར་དམར་པོའི་རྣམ་པར་སྤྱན་དྲངས། སྔགས་ཕྲེང་ལ་ཐིམ་པས་བདག་གི་སྡིག་སྒྲིབ་དག་ཅིང་ཡོན་ཏན་རྒྱས་པར་བསམ། སྔགས་ཅི་ནུས་བཟླས་སོ། ། དེཾ་ཡཾང་ལྷའི་དེ་ཡང་གསེར་སྐུ་ལྟར་ཧྲེང་ཧྲེང་པོ་མ་ཡིན་པ། ལྡེར་སྐུ་ལྟར་ལྡེར་ལྡེར་པོ་མིན་པ། སྣང་ལ་རང་བཞིན་མེད་པ་མེ་ལོང་ནང་གི་གཟུགས་བརྙན་དང་མཚུངས་པ། སྐྱོན་ཀུན་ཟད་ཡོན་ཏན་ཀུན་རྫོགས་པའི་སྐུར་བསྒོམ་མོ། ། འདིས་ནི་བདག་ཏུ་འཛིན་པའི་རྣམ་པར་རྟོག་པ་འཇོམས་པར་བྱེད་པའོ། །
གཉིས་པ་ནི། སངས་རྒྱས་ང་རྒྱལ་རྣལ་འབྱོར་གྱིས། ། སངས་རྒྱས་ཉིད་དུ་བསྒྲུབ་པར་བྱ། ། ཞེས་གོང་ལྟར་རྗེ་བཙུན་རྡོ་རྗེ་རྣལ་འབྱོར་མ་སྐྱོན་ཀུན་ཟད། ཡོན་ཏན་ཀུན་རྫོགས་ཏེ་ངའོ་སྙམ་པའི་ང་རྒྱལ་ཡང་ཡང་བསྐྱེད་ལ། འདི་ནི་བདག་ཏུ་འཛིན་པའི་རྣམ་རྟོག་འཇོམས་པར་བྱེད་པའོ། ། གཉིས་པ་ནི། རྒྱན་མེད་ལ་སེམས་འཛིན་པ་དང༌། རྒྱན་ཅན་ལ་སེམས་འཛིན་པའོ། ། དང་པོ་ནི།
རང་རྗེ་བཙུན་མར་གསལ་བའི་དཔྲལ་བ། མཛོད་སྤུར་སྤྱན་དབུས་མ་དམར་རྩ་ཤིག་གེ་བ་བསྒོམ། ངག་ཏུ་སྤྱན་དབུས་མ་དམར་རྩ་ཤིག་གེ་བ་ཞེས་བརྗོད་ལ་བསྒོམ། འདི་ལ་ཡུན་རིང་དུ་བསྒོམ་མོ། ། དེ་གྲུབ་པ་དང་གཞན་གྲུབ་སླ་བས་སྤྱན་གཡས་གཡོན། ཤངས། ཞལ་གྱི་ངོས་མཆེ་བ་ཅུང་ཟད་གཙིགས་པ། དེ་ནས་ཞལ་བྱིངས། སྙན་གཡས་གཡོན། དབུ་རིལ་པོ་དབུ་སྐྲ་དང་བཅས་པ་ལ།
མགྲིན་པ། སྐུ་སྟོད། ཕྱག་གཡས་པ་ཐུར་དུ་འཕྱང་བས་རྡོ་རྗེས་མཚན་པའི་གྲི་གུག་དང་བཅས་པ་ལ། གཡོན་ཐོད་པ་ཁྲག་གིས་གང་བ་ཕྲག་པའི་སྟེང་དུ་འཛིན་པ། ནུ་འབུར་རྒྱས་པ་ལ། སྐུ་སྨད། བརླ་གཡས། ཞབས་ངར། ཞབས་མགོ ཞབས་གཡས་བརྐྱང་བས་དུས་མཚན་མ་མནན་པ་ལ།
དེ་བཞིན་དུ་ཞབས་གཡོན་གྱི་བརླ་ནས་བསྐུམ་པས་འཇིགས་བྱེད་མནན་པ། གདན་གྱི་པད་ཉིའི་བར་རིམ་བཞིན་བསྒོམ། དེ་ལྟར་བསྒོམས་པས་རྩ་གནས། དེ་གནས་པས་རླུང་གནས། དེས་བྱང་ཆུབ་ཀྱི་སེམས་གནས། དེས་མི་རྟོག་པའི་ཏིང་ངེ་འཛིན་སྐྱེ་བ་ཡིན་གསུངས་སོ། ། གཉིས་པ་ནི། སྤྱི་བོའི་རུས་འཁོར་ལ་སེམས་འཛིན། དེ་ནས་རིགས་ལྔའི་དབུ་རྒྱན་ལ། མི་མགོ་སྐམ་པོ་ལྔའི་དབུ་བརྒྱན་ལ།
རུས་པའི་རྣ་རྒྱན་ལ། རུས་པའི་མགུལ་རྒྱན་ལ། དཔུང་གདུབ་ཕྱག་གདུབ་གཉིས་ལ། མི་མགོ་སྐམ་པོའི་དོ་ཤལ་ལ། རུས་པའི་སྐེ་རགས། རྐང་གདུབ་གཉིས་ལ་རིམ་པ་བཞིན་འཛིན་ནོ། ། འདི་རྣམས་ཀྱི་དམིགས་པ་ནི་ཞག་བདུན་བདུན་ལ་ངེས་པར་སྤོ་བ་གསུངས་སོ། ། འདི་ཉིད་རྒྱུན་དུ་ཆགས་མེད་བྱེད་པ་ནི། མངོན་རྟོགས་བསྒོམས་བཟླས་རྣམས་བྱས་ནས། ང་རྒྱལ་དང་སེམས་འཛིན་ཅུང་ཟད་རེ་བྱས་ལ།
དེ་ནས་རྫོགས་རིམ་སྒོམ་གསུངས། གཉིས་པ་རྫོགས་པའི་རིམ་པ་བསྒོམ་པ་ལ་གསུམ། གཞི་འཁོར་བའི་གནད། ལམ་སྒོམ་པའི་གནད། འབྲས་བུ་སངས་རྒྱས་ཀྱི་ས་བཤད་པའོ། ། དང་པོ་ནི། ཕ་མ་གཉིས་ཀྱི་འདུ་འཕྲོད་ལས་བྱུང་བའི་ལུས་གྲུབ་ཚུལ་དེའི་རྩ་འཁོར་བཞིའི་ཆགས་ཚུལ་ལོ། ། གཉིས་པ་ལ་དཔེ་གསུམ་གྱི་སྒོ་ནས་བསྟན་ཏེ། བཤན་པ་སྲོག་གི་གནད་ལ་མཁས་པ། ཤིང་མཁན་ཤིང་གི་གནད་ལ་མཁས་པ།
སྒྱུ་མ་མཁན་འཁྲུལ་འཁོར་གྱི་གནད་ལ་མཁས་པ། རྣལ་འབྱོར་པ་ལམ་གྱི་གནད་ལ་མཁས་པའོ། ། དེ་ལ་རྫོགས་རིམ་བསྒོམ་པ་ནི། བསྐྱེད་རིམ་གྱི་མན་ངག་ལྟར་བྱ། དེ་ནས་ལུས་སྐྱིལ་ཀྲུང་སྒལ་ཚིགས་བསྲང་ལ། དེ་ནས་རྣལ་འབྱོར་དངོས་ལ་འཇུག་པར་བྱའོ། ། ལུས་ལ་རྩ་དཔག་ཏུ་མེད་ཀྱང་རྩ་སུམ་ཅུ་རྩ་གཉིས་སུ་འདུས་སོ། ། དེ་དག་ཀྱང་རྩ་གསུམ་དུ་འདུས་སོ། ། དེའང་ལྟེ་བའི་འོག་ནས་རྩ་ ་་་་་འོག་རླུང་གི་འཁོར་ལོས་དྲོད་འབྱུང༌། བར་སྔགས་ཀྱི་འཁོར་ལོས་བདེ་བ་འབྱུང༌།
སྟེང་མཁའ་སྤྱོད་ཀྱི་འཁོར་ལོས་མི་རྟོག་པ་འབྱུང༌། ནང་རྩའི་དབྱིབས་གྲུ་གསུམ་སྟོང་པ་རླུང་གི་གཞལ་ཡས་ཁང་བདེ་གསལ་མི་རྟོག་པ་གསུམ་མངོན་དུ་སྐྱེ་བར་བྱེད། རྟགས་ལྔ་དང་ཡོན་ཏན་འབྱུང༌། གསུམ་སོ་སོར་གྱེས་ཏེ་ལྟེ་བར་འདུས་པས་རྡོ་རྗེའི་རྣམ་པ་ལྟ་བུའོ། ། དེ་ལྟར་རྩ་གསུམ་དམིགས་ལ་སྟེང་འོག་རླུང་ཁ་སྦྱར་ཏེ། ལྟེ་བའམ་དེ་ལས་མཐོ་ཙམ་མེ་འབར་བར་བསམ། དེ་ནས་ལྟེ་བའི་ཆ་གསུམ་འདུས་པ་དྲོས་པར་བསམ་ཞིང༌། སྟེང་འོག་གི་རླུང་གཉིས་ཀྱང་ལྟེ་བར་ཁ་སྦྱར། དེས་རླུང་དང་བྱང་སེམས་ཐམས་ཅད་ལྟེ་བར་འདུས་ནས་ཨ་ཝ་དྷུ་ཏིར་འཇུག་པར་བསམ། གཏུམ་མོའི་མེ་ནི་ལྟེ་བར་སྲོ་བ་ཙམ་ལས་རྩ་དབུ་མའི་ནང་དུ་འགྲོ་བའི་དམིགས་པ་མི་བྱ།
དེ་ལྟར་བསྒོམ་པས་ལུས་ལ་དྲོད་དང་བདེ་བས་ཁྱབ་ཅིང༌། རྩའི་མདུད་པ་གཉིས་བྲལ་ཏེ། བྱང་སེམས་སུམ་ཅུ་རྩ་གཉིས་ཀྱི་སྤྱི་བོའི་བར་དུ་གང་བར་བསམ། སྤྱོད་ལམ་གྱི་དུས་རླུང་གསུམ་ཁ་སྦྱར་བར་བྱས་ཤིང༌། མཉམ་གཞག་གི་དུས་སུ་ཉམས་མྱོང་སྐྱེས་པ་དྲན་པར་བྱ་བའམ། སྔར་དབང་གསུམ་པའི་སྐབས་སུ་ཉམས་མྱོང་སྐྱེས་པ་ཡོད་ན་དེའི་རྒྱུན་དྲན་པར་བྱའོ། ། རླུང་དང་བྱང་སེམས་ཐམས་ཅད་དབུ་མར་ཆུད་པར་འགྱུར་རོ། ། ཡང་ཕྱག་རྒྱ་ཆེན་པོ་དབུ་མར་འཇུག་པ་ལ། རླུང་ལུས་ལ་གནས་པར་བྱ་བའི་ཐབས་ནི། རང་གི་མཛོད་སྤུར་ཆོས་ཀྱི་འབྱུང་གནས་དམར་སེང་ངེ་བ་གཅིག་བསམ།
དེའི་ནང་དུ་ཐིག་ལེ་ཁ་དོག་སྣ་ཚོགས་པ་གཅིག་བསམ། དེ་ལ་ཤེས་པ་གཏད་དེ་བསྒོམས་པས་མཛོད་སྤུར་བདེ་བ་བསྐྱེད། དེ་ནས་རྩ་དབུ་མ་གྲོ་སོག་གི་སྦུབས་ཙམ་གྱི་ནང་ལ་ཡར་ཐིག་ལེ་དེ་སོང་ནས་སྤྱི་གཙུག་ནས་མར་འཁྱོག་པའི་མཚམས་སུ་ཐིག་ལེ་བཞག དེ་ལ་དམིགས་པ་གཏད། དེར་བདེ་བ་སྐྱེས་པ་དང༌། རྩ་དབུ་མའི་ནང་ནས་མར་བ་རྒྱའི་ཐག་པ་ཙམ་དུ་ནར་གྱིས་སོང་བས་འོག་སྒོ་བདེ་བ་ཆེན་པོའི་ལམ་གྱི་ཆོས་འབྱུང་ལས་ཀྱང་ཐལ་ཏེ། ཕྱིར་སོར་ཕྱེད་དང་བཞི་ཙམ་དུ་ཉུག་བྱུང་བས་ལན་འགས་མི་བཟོད་པའི་བདེ་བ་སྐྱེའོ། ། ཐིག་ལེ་འཛག་པ་སྙམ་བྱེད་ན་སོར་ཕྲི་ལ་སོར་གཉིས་བསྒོམ། དེས་ཀྱང་མི་བཟོད་ན་རན་ཙམ་ཕྲི། ད་རུང་མི་བཟོད་ན་ཕྱིར་ཉུག་ཙམ་བྱ།
དེ་ལྟར་བྱས་པས་རླུང་ལུས་ལ་ཕོག་པ་ལ་སོགས་པའི་རྐྱེན་གང་གིས་ཀྱང་བདེ་བ་སྐྱེ་བར་འགྱུར་བས་ན། རླུང་ལུས་ལ་གནས་པ་ཡིན་ནོ། ། དེ་ནས་རླུང་སེམས་གནས་ ་་་་་གསང་བ་སེམས་ཀྱི་དབྱིབས་གཉུག་མ་སྟོང་པ་གཞལ་ཡས་ཁང་རླུང་སེམས་ཡར་མར་གཉིས་དྲག་ཏུ་བསྒོམ། དེས་ནི་རྟགས་ལྔ་དང་ཡོན་ཏན་འབྱུང་སྟེ། མཆོག་ཐུན་མོང་གི་དངོས་གྲུབ་ཐོབ་པར་འགྱུར་རོ།། པར་བྱ་བ་ནི། སྟེང་སྒོ་རྣམ་པར་གྲལ་བའི་ལམ་གྱི་ཐིག་ལེ་རང་ལ་ཤེས་པ་གཏད་པས་ཇི་ཞིག་ན་ལུས་མེད་པར་བསམ་འཇའ་ཚོན་ཡིན་པ་སྙམ་བྱེད་ན་འབྱུང་སྟེ། དེ་ནི་རླུང་སེམས་ལ་གནས་པ་ ་་་་་སྣང་སྟོང་གཉིས་སུ་མེད་པའི་ཡེ་ཤེས་ཕྱག་རྒྱ་ཆེན་པོའི་གནས་ལུགས་འཆར་རམ། ཡིན་ནོ། ། དཔལ་ནཱ་རོ་ཏ་པའི་མན་ངག་དབུ་མར་འཇུག་པ།
རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱིས་ཕྱག་ཆེན་གཅེས་བསྡུས་ན་བཞུགས་པ་ལྟར་བྲིས་པ་ཡིན་ནོ། ། འདི་ནི་མུས་པ་ཆེན་པོ་དཀོན་མཆོག་རྒྱལ་མཚན་ནས་བརྒྱུད་པའོ།། ༈ ། རྗེ་བཙུན་ནཱ་རོ་མཁའ་སྤྱོད་མའི་བསྐྱེད་རྫོགས་ཀྱི་ཟིན་བྲིས་བཟང་དཔལ་གྱི་བརྗེད་བྱང་དུ་བྱས་པ་བཞུགས།། ༈ །མཁའ་འགྲོ་གྲངས་མེད་སྟོང་ཕྲག་བདུན་ཅུ་གཉིས། ། བརྩོན་ཆེན་ལ་སོགས་ཉི་ཤུ་བཞིས་བསྡུས་ལ། ། དེ་ཉིད་ལཱ་མ་ལ་སོགས་དྲུག་ཅུ་འདུས། ། ཀུན་གྱི་བླ་མ་རྣལ་འབྱོར་མ་ལ་འདུད། ། འདི་དོན་གསལ་བའི་གོང་མའི་གསུང་རབ་རྣམས། ། འཐོར་ཞིང་བསྡུས་པས་དམན་པས་རྟོགས་མི་ནུས། ། ཕྱི་རབས་རྣམས་ཀྱི་ཟིན་བྲིས་མང་མོད་ཀྱང༌། །
གདམས་ངག་མ་རྫོགས་ཚིག་འབྲུ་ཙམ་དུ་སྦས། ། མཁའ་འགྲོའི་གདམས་ངག་ཞལ་ལས་བརྒྱུད་པ་ཡི། ། ཟབ་དོན་ཡོངས་སུ་རྫོགས་པ་གསུང་བཞིན་བྲི། ། དེ་ལ་འདིར་མའི་ཡང་མ་བླ་ན་མེད་པ་རྣལ་འབྱོར་གསང་མཐའི་རྒྱུད་ཀྱི་ཡང་རྩེ་ནཱ་རོ་མཁའ་སྤྱོད་ཀྱི་ཁོག་སྒྲིག་ནི། སྦྱིན་བྱ་བཞི། བསླབ་བྱ་གཉིས། གྲོགས་སྤྱོད་པ་གཉིས། འབྲས་བུ་མཆོག་ཐུན་མོང་གི་དངོས་གྲུབ་གཉིས་ཀྱི་ས་བོན་ཐེག་པ་གཅིག་དགོས་ཏེ། དེ་མ་ཐེབས་ན་གདམས་ངག་གི་སྣོད་དུ་མི་རུང་བའི་ཕྱིར། སྦྱང་བར་ངེས་པ་མ་བྱས་པར། །
སྐལ་མིན་གསང་བ་སྟོན་པ་དང༌། ། ཞེས་སོ། ། དེའི་སྔོན་དུ་ཡབ་ཀྱི་དཀྱིལ་འཁོར་གང་རུང་དུ་དབང་བཞི་ཐོབ་དགོས་ཏེ། དེ་མ་ཐག་པ་ལ་བྱིན་རླབས་བྱས་ན་ལྟུང་བ་ཡིན་པར་རྗེ་བཙུན་གྱིས་བཤད་དོ། ། བསླབ་བྱ་གཉིས་ལ། བསྐྱེད་པའི་རིམ་པ་ཕག་མོ་མཁའ་སྤྱོད། རྫོགས་པའི་རིམ་པ་རྩ་དབུ་མ། ལམ་གྱི་ཡན་ལག་པྲ་སེན་དབབ་པ། སྨན་ཆེན་པོའི་བཅུད་ལེན། གནོད་སྦྱིན་མོ་དབང་དུ་བྱ་བ་དང་ལྔ་པོ་འདི་ནཱ་རོ་པའི་གདམས་ངག་ཟབ་དོན་རྣམས་བསྡུས་པ་ཡིན་གྱིས།
ལྷན་ཅིག་ཏུ་སྦྱོར་དགོས་པ་ནི་མིན་གསུངས་སོ། ། དེ་ལ་བསྐྱེད་རིམ་ནི། རྩ་རྒྱུད་ཀྱི་ལེའུ་ཞེ་བདུན་པ་ལས། མཁའ་འགྲོ་མའི་རིག་པ་ཆེན་མོ་བཟླས་ན་རིགས་ཐམས་ཅད་དབང་དུ་འགྱུར་རོ། ། རྟག་ཏུ་བཟླས་བརྗོད་བྱས་ན་དཔལ་ཆེན་པོ་བསྐྱེད་པར་འགྱུར་རོ། ། ཞེས་སོགས་ཀྱི་རྣལ་འབྱོར་མའི་སྔགས་ལ་བརྟེན་ནས་མཁའ་སྤྱོད་སྒྲུབ་པ་བསྟན་ཏེ། ལེའུ་སོ་གཉིས་པ་ལས། རྡོ་རྗེ་ཕག་མོ་དེ་ཡི་ནི། ། ཁ་དོག་མཚོན་ཆ་འཕྱང་ལ་གཟིགས། ། ཞེས་པས་ལྷ་བསྟན།
འདི་རྣམས་ཀྱི་དོན་ཕྱོགས་གཅིག་ཏུ་བྱས་པ་དཔལ་ནཱ་རོས་མཛད་པའི་གཞུང་འདི་ཉིད་ཡིན་ནོ། ། འདིའི་དོན་ཉམས་སུ་ལེན་པ་ལ་རྣལ་འབྱོར་བརྒྱད་དངོས་བསྟན་ལ་ཡོད་ལ། ཉལ་ལྡང་ཁྲུས་གསུམ་ཁ་བསྐངས་ནས་རྣལ་འབྱོར་བཅུ་གཅིག་གི་གཞུང་ས་ཆེན་གྱིས་མཛད། རྗེ་བཙུན་གྱི་ཞལ་གཉིས་མའི་སྒྲུབ་ཐབས་སུ། ཉལ་ལྡང་ཁྲུས་གསུམ་བཤད་ནས། ཕག་མོ་གང་དུ་འདི་གསུམ་མ་ཚང་བ་དེ་འདིས་ཁ་བསྐང་བར་བྱའོ། ། ཞེས་གསུངས། རྩ་དབུ་མ་འདི་དངོས་བསྟན་ཡབ་ལ་སྦྱར་ཀྱང༌། བླ་མ་ཕྱི་མ་རྣམས་ཀྱིས་ཡུམ་ལ་སྦྱོར་བར་བཤད་པས་གཉིས་ཆར་གྱི་ཐུན་མོང་བ་ཡིན་ནོ། ། སྤྱིར་གྱི་དབུ་མ་ལ་གདམས་ངག་གཅེས་བསྡུས་ན་བཞུགས་པ།
ཕྱག་ཆེན་གཅེས་བསྡུས་ན་བཞུགས་པ་ལ་སོགས་པ་མཐའ་ཡས་པས་གཅིག་ཁོ་ནར་མ་ངེས་སོ། ། དེ་ལྟ་བུའི་རིམ་གཉིས་ཟུང་འཇུག་ཉམས་སུ་ལེན་དགོས་ཏེ། གསོལ་འདེབས་ལས། བདེན་གཉིས་རྣམ་དག་རིམ་གཉིས་དབུ་མའི་ལམ། ། སྒྲིབ་གཉིས་སྦྱང་ཕྱིར་བརྩོན་པས་ལེགས་བསྒོམ་པས། ། དོན་གཉིས་ལྷུན་གྲུབ་འགྱུར་མེད་བདེ་བའི་ཐུགས། ། མཁའ་སྤྱོད་ཐུགས་ཀྱིས་བྱིན་གྱིས་བརླབ་ཏུ་གསོལ། ། ཞེས་སོ། ། ཉོན་སྒྲིབ་ཐ་མལ་གྱི་རྣམ་རྟོག་སྦྱང་བའི་ཕྱིར་བསྐྱེད་རིམ་དགོས་པ་ཡིན་ཏེ། གསོལ་འདེབས་ལས།
ཐ་མལ་སྣོད་བཅུད་རབ་ཏུ་ཞེན་པ་ཡི། ། ཀུན་རྫོབ་འཁྲུལ་པའི་ལས་སྣང་མ་ལུས་པ། ། རྣམ་དག་ལྷ་ཡི་སྐུ་རུ་བསྒྱུར་བྱེད་པའི། ། མཁའ་སྤྱོད་བསྐྱེད་རིམ་བསྒོམ་པར་བྱིན་གྱིས་རློབས། ། ཞེས་སོ། ། བསྐྱེད་རིམ་དེ་ཟབ་དོན་མཐར་ཐུག་ཏུ་འགྲོ་བ་ནི། དབང་བཞིའི་དོན་དང་ལྡན་པ་ཡིན་ཏེ། བསྟོད་པ་ལས། དབང་བཞིའི་དོན་ལྡན་བསྐྱེད་རིམ་ཟབ་མོའི་ལམ། ། ཞེས་སོ། །
ཤེས་སྒྲིབ་གྱ་ནོམ་ལྷར་ཞེན་གྱི་རྣམ་རྟོག་སྦྱོང་བའི་ཕྱིར་རྫོགས་རིམ་སྒོམ་པར་བྱེད་དོ། ། དེ་ལྟ་བུའི་བསྐྱེད་རྫོགས་ཟུང་འཇུག་ཏུ་ཉམས་སུ་བླངས་པས། རབ་ཕྱག་རྒྱ་ཆེན་པོ་མཆོག་གི་དངོས་གྲུབ། འབྲིང་མཁའ་སྤྱོད་དང་རིག་པ་འཛིན་པ་ཚེ་འདི་ཉིད་ལ་ཐོབ་པར་བྱེད། དོན་གྱི་གཙོ་བོ་མཁའ་སྤྱོད་ཉིད་འགྲུབ་པར་བྱེད་དོ། ། དེ་ལ་མཁའ་སྤྱོད་ཆེན་པོ་སངས་རྒྱས་ཀྱི་ས་ཡིན་ལ། ཆུང་ངུ་ནི་འཇའ་ལུས་རྡོ་རྗེའི་སྐུ་ལོ་བཅུ་དྲུག་ལོན་པའི་ངང་ཚུལ་ཅན། ལོངས་སྤྱོད་ནམ་མཁའ་ལས་འབྱུང་བ་སྤྲུལ་སྐུ་ལས་ཆོས་དངོས་སུ་གསན་ཅིང་སྤྲུལ་སྐུའི་ཞིང་ཁམས་དཔག་ཏུ་མེད་པར་རྫུ་འཕྲུལ་གྱིས་འགྲོ་ནུས་ལ། འགྲོ་འོང་ཐམས་ཅད་ནམ་མཁའ་ལ་བྱེད་པ་ཚེ་དེ་ལ་འཚང་རྒྱ་ངེས་པ་ཁོ་ན་ཡིན་ནོ། ། རིག་འཛིན་དེ་ལས་ཅུང་ཞེས་པའོ། །
གྲོགས་སྤྱོད་པ་གཉིས་ནི། རང་དོན་དང་གཞན་དོན་གཉིས་སོ། ། དེ་ལྟ་བུའི་ལམ་ཉམས་སུ་ལེན་པ་ལ། སྔོན་འགྲོ་བསགས་སྦྱངས་འཇུག་གསུམ་དང༌། དངོས་གཞི་ཁྲིད་ཀྱི་རྣལ་འབྱོར་གཉིས་སོ། ། དང་པོ་བསགས་སྦྱངས་འཇུག་གསུམ་ནི། སྐྱབས་འགྲོ་སེམས་བསྐྱེད་སྔོན་དུ་བཏང་ནས། སྲོད་ཀྱི་ཆ་ལ་སྡིག་པ་སྦྱང་བ་ཡིག་བརྒྱའི་རྣལ་འབྱོར་ཉམས་སུ་ལེན་པ་ནི་ཡེ་ཤེས་ཀྱི་ཚོགས་ཡིན་ནོ། ། ལོགས་སུ་མ་བྱུང་ན་ཆག་མེད་མང་དུ་བཏང་ནས་ཀྱང་དོན་གྲུབ་བོ། ། ཚོགས་གསོག་པ་མཎྜལ་དང༌།
བླ་མའི་རྣལ་འབྱོར་གཉིས་ཕྱོགས་གཅིག་ཏུ་འབྱུང་སྟེ། མདུན་གྱི་ནམ་མཁར་སེངྒེས་བཏེགས་པའི་རིན་པོ་ཆེའི་ཁྲི་ཡངས་ཤིང་རྒྱ་ཆེ་བའི་དབུས་སུ་རྩ་བའི་བླ་མ་རྡོ་རྗེ་ཆོས་འོག་ནས་འབྱུང་བ་བཞིན་གསལ་བཏབ། མཐའ་བསྐོར་བཀའ་རིང་བརྒྱུད་ཉེ་བརྒྱུད་ཀྱི་བླ་མ། དེའི་མཐར་ཡུལ་ཉེར་བཞིའི་དཔའ་བོ་དང་རྣལ་འབྱོར་མའི་ཚོགས། དེའི་མཐར་སངས་རྒྱས་དང་བྱང་སེམས། དེའི་མཐར་ཉན་རང་ཆོས་སྲུང་རྣམས་གསལ་བར་དམིགས་ལ། གང་གི་དྲིན་གྱིས་སོགས་ཕྱག་བྱ། དེ་ནས་བརྒྱུད་པའི་གསོལ་འདེབས། དེ་ནས་ཕྱི་མཆོད་བྱས་ནས་མཎྜལ་ཚོམ་བུ་བདུན་པ་འབུལ་ལོ། ། བདུན་ནམ་ཉེར་གཅིག་རེ།
དེ་ནས་བདག་གི་རྒྱུད་ལ་རིམ་གཉིས་ཀྱི་ཏིང་ངེ་འཛིན་སྐྱེ་བར་བྱིན་གྱིས་བརླབ་ཏུ་གསོལ། ཐ་མལ་གྱི་རྣམ་རྟོག་འདག་པར༴ སྣོད་བཅུད་ལྷ་རུ་གསལ་བར༴ གྱ་ནོམ་ལྷར་ཞེན་འདག་པར༴ སྣོད་བཅུད་ལྷན་ཅིག་སྐྱེས་པའི་ཡེ་ཤེས་སུ་འཆར་བར་བྱིན་གྱིས་བརླབ་ཏུ་གསོལ། ཞེས་དང༌། མཐར་ཆོས་སྲུང་ཉན་རང་དང་བཅས་པ་སངས་རྒྱས་བྱང་སེམས་ལ། དེ་དཔའ་བོ་རྣལ་འབྱོར་མ་ལ། དེ་རྩ་བའི་བླ་མ་ལ་བསྡུས། རྩ་བའི་བླ་མ་ལ་གུས་འདུད་ཀྱིས་གསོལ་བ་བཏབ་པས་བླ་མའི་དཔྲལ་བའི་ཨོཾ་ལས་འོད་ཟེར་དཀར་པོ་བྱུང༌།
རང་གི་དཔྲལ་བར་ཨོཾ། ལུས་ཐམས་ཅད་སྐྱ་མེར་གྱིས་ཁེངས། ལུས་ཀྱི་དྲི་མ་དག བླ་མའི་སྐུའི་བྱིན་རླབས་ཞུགས་པར་བསམ། དེ་བཞིན་དུ་མགྲིན་པ་ནས་འོད་ཟེར་དམར་པོ་བྱུང་བ་སོགས་སྦྱར། མཐར་བླ་མ་འོད་དུ་ཞུ་རང་ལ་ཐིམ་པས་བླ་མའི་སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པ་འདི་རང་གི་ལུས་ངག་ཡིད་གསུམ་རོ་གཅིག་ཏུ་འདྲེས་པའི་ངང་ལ་རྩེ་གཅིག་ཏུ་མཉམ་པར་གཞག་གོ ། དངོས་གཞི་ཁྲིད་ཀྱི་རིམ་པ་ཉམས་སུ་ལེན་པ་ལ། བསྐྱེད་རྫོགས་གཉིས། དང་པོ་ནི། ས་ཆེན་གྱིས་རྣལ་འབྱོར་བཅུ་གཅིག་གི་ཐིམ་ཡིག་མཚན་གྱི་དོན་གསལ་བར་མ་གསུངས་པས།
བརྒྱུད་པའི་མན་ངག་གིས་གསལ་དགོས་སོ། ། དེ་ལ་སྔོན་འགྲོ་གཉིས་དང༌། དངོས་གཞི་དགུ་ཡོད་པ་ལ། དང་པོ་ས་ཆེན་གྱིས། ཉལ་དང་ལྡང་དང་བདུད་རྩི་མྱོང༌། ། ཞེས་གསུངས་པས། ཉལ་ལྡང་གཉིས་སོ། ། དེ་ལ་ཉལ་བ་ལ་གཉིས། བསྐྱེད་རིམ་དང་རྫོགས་རིམ་གྱི་ཉལ་བའོ། ། དང་པོ་ནི།
རྣལ་འབྱོར་བཅུ་གཅིག་གོང་མཚན་ལས། སེངྒེའི་ཁྲི་ཡངས་ཤིང་རྒྱ་ཆེ་བའི་སྟེང་དུ་རང་ཉིད་རྣལ་འབྱོར་མ་རྒྱན་དང་ཕྱག་མཚན་མེད་པའི་བུད་མེད་དམར་མོ་སྐྲ་སིལ་བུར་བྱས་པ་འོད་ཟེར་གྱི་རང་བཞིན་གཅིག་ཏུ་བསམས་ལ་ཉལ་ལོ། ། གཉིས་པ་ནི། བསམ་གྱིས་མི་ཁྱབ་པའི་ངང་ལ་ཉལ་ལོ། ། ཉལ་ལུགས་གཉིས་པོ་གང་བྱས་ཀྱང་རུང་མོད། ལྡང་བ་ནི་ནམ་མཁའ་ནས་ཌཱ་མ་རུའི་སྒྲ་ཡི་གེ་སོ་གཉིས་པའི་སྔགས་སུ་གྲགས་པས་སྡང་སྟེ། སྐད་ཅིག་གིས་རྣལ་འབྱོར་མ་སྔར་བསྐྱེད་པ་ལྟར་དུ་ལྡང་ངོ༌། ། དེ་ནས་དངོས་གཞི་བསྒོམ་པ་ལ། ཚད་མེད་ཅེས་པ་ཡར་བླངས་ནས་བཤད་ན། ཚད་མེད་ནི་སེམས་བསྐྱེད་ལ་རྒྱ་གཞུང་དང་ས་ཆེན་གཉིས་ཀྱིས་བཤད་དོ། །
དེའི་ཤུགས་ལ་སྐྱབས་འགྲོ་དང་ཧེ་རུ་ཀའི་བསྒོམ་བཟླས་འདོན་པ་ཐུན་མོང་གི་སྔོན་འགྲོ་གསུམ་མོ། ། འོ་ན་འདི་སྒོམ་པ་དགོས་པ་གང་གི་ཕྱིར་དུ་སྒོམ་སྙམ་ན། སྒྲིབ་གཉིས་སྦྱང་ཕྱིར་ཞེས་གསུངས་པས། སྒྲིབ་གཉིས་སྦྱང་བའི་ཕྱིར་ཡིན་ནོ། ། ཚུལ་ཇི་ལྟར་སྦྱངས་ན་ཀུན་རྫོབ་འཁྲུལ་པ་ལ་སྣང་བའི་ཐ་མལ་གྱི་སྣོད་བཅུད་དང་ཞེན་པའི་རྣམ་རྟོག་ཐམས་ཅད་དང༌། དེའི་རྒྱུ་སེམས་ཀྱི་སྟེང་ནས་རིགས་དྲུག་ཏུ་སྐྱེ་འགྱུར་གྱི་ལས་ངན་ཚད་མེད་ཅིག་ཡོད་པ་ཐམས་ཅད་བསྡུས་ཏེ། ད་ལྟར་གྱི་ལུས་ལ་དྲིལ། ལུས་ཀྱང་སེམས་ལ། སེམས་གསལ་སྟོང་ཟུང་འཇུག་སྤྲོས་པའི་མཐའ་ཐམས་ཅད་དང་བྲལ་བའི་ངང་དུ་ཤིག་གེ དེའི་གསལ་ཆ་ཀུན་རྫོབ་དང༌།
སྟོང་ཆ་དོན་དམ་བདེན་པ་ཡིན་ལ། བདེན་གཉིས་དབྱེར་མེད་པའི་ཟུང་འཇུག་འདི་རིམ་གཉིས་སུ་བསྒོམ་པ་ཡིན་ནོ། ། དེ་ཡང་བདེན་གཉིས་རྣམ་དག་རིམ་གཉིས་དབུ་མའི་ལམ་ཞེས་པའི་དོན་ཡིན་ནོ། ། དེའི་ཤེས་བྱེད་ནི། དཔལ་མངོན་པར་རྟོགས་པ་ལས། མྱ་ངན་འདས་བྱུང་དཔའ་བོ་ནི། ། དྲུག་པའི་སེམས་ཀྱི་ཆོ་འཕྲུལ་ཡིན། ། དག་པ་ཆོས་ཀྱི་སྤྲུལ་པ་ཡིན། ། ཕག་མོའི་གཟུགས་སུ་བསྟན་པ་ཡིན། ། ཞེས་སོ། །
མངོན་རྟོགས་གང་བསྒོམ་རུང་སྦྱང་གཞི་སྦྱོང་བྱེད་ངོ་སྤྲོད་ལུགས་དེ་ཡིན་ནོ། ། ད་ནི་སྐྱབས་འགྲོའི་སྒོ་ནས་དེ་རྣམས་ལྷའི་སྐུ་རུ་བསྒྱུར་བ་ཞིག་དགོས་པས་ཀུན་ལ་སྦྱོར། སྐྱབས་འགྲོ་ཡབ་དང་མཐུན་པར་བྱའོ། ། སེམས་བསྐྱེད་ནི། བདག་གིས་སངས་རྒྱས་ཐོབ་པར་བྱས་ལ། སེམས་ཅན་འདི་ཐམས་ཅད་སྲིད་པ་སྡུག་བསྔལ་གྱི་རྒྱ་མཚོ་ལས་བསྒྲལ་བར་བྱའོ། ། ཞེས་པ་ལན་གསུམ་བརྗོད། ཡིག་བརྒྱ་ཡབ་བཞིན་ནོ། ། དེ་ནས་བདུད་རྩི་མྱོང་ཞེས་པ་ངག་དག་པ་ཡིན་ནོ། ། གཞན་གཉིས་ཤུགས་ཀྱིས་འདོན་ནོ། །
ལུས་དག་པ་ནི་རང་སྐད་ཅིག་གིས་རྗེ་བཙུན་རྡོ་རྗེ་རྣལ་འབྱོར་མར་གསལ་བའི་ཐུགས་ཀར་ཟླ་བའི་གདན་ལ་བྃ་ཡིག་དམར་པོ་འོད་ཟེར་གྱི་རང་བཞིན་ཅན་གསལ་བར་དམིགས་ལ། རྒྱས་པར་ལཱུ་ཧི་པ་ལྟར་ཆང་བྱིན་རླབས་བྱ། འབྲིང་གིས་ས་ཆེན་གྱིས། གཡོན་པའི་མཐེ་བོང་རི་རབ། སྲིན་ལག་གི་གསེར་གྱི་ས་གཞིར་བསམ། དེ་ནས་རི་རབ་དང་ས་གཞི་བསྲུབས་པས། སུྃ་ལས་བདུད་རྩིའི་རྒྱུན་བབས་ནས་ཐོད་པ་ཁེངས་པར་བསམས་ལ། མཐེབ་སྲིན་གཡོན་གྱིས་ཆོས་འབྱུང་གྲུ་གསུམ་གྱི་རྣམ་པར་བསྐོར་ཏེ། འབྲུ་གསུམ་བརྗོད་པས་བྃ་མཆོད་པའི་བསམ་པས་མྱང་བར་བྱའོ། ། ལྷ་བསྒོམས་པས་ལུས་དག
བྃ་ ་་་་་བསྒོམས་ པས་ཡིད་དག བདུད་རྩི་མྱང་བ་ངག་དག་སྟེ་སྔོན་འགྲོའི་དགའ་བ་གསུམ་མོ། ། ད་ནི་བླ་མ་ཞེས་དོན་ལྔ་པ་བླ་མ་ནི། མདུན་གྱི་ནམ་མཁར་སེངྒེའི་ཁྲི་པདྨ་དང་ཟླ་བའི་གདན་ལ་རྩ་བའི་བླ་མ་རྗེ་བཙུན་རྡོ་རྗེ་ཆོས་སྐུ་མདོག་དམར་པོ་ཞལ་གཅིག་ཕྱག་གཉིས་མ། གཡས་བདེ་སྟོང་གི་སྒྲ་སྒྲོགས་པའི་ཌཱ་མ་རུ། གཡོན་ཐོད་པ། གཡོན་པའི་གྲུ་མོར་ཁ་ཊྭཱཾ་ག་བསྣམས་པ། སྐུ་ལ་ཕྱག་རྒྱ་དྲུག་གིས་བརྒྱན་པ། ལང་ཚོ་དར་ལ་བབས་པ་བཞིན་འཛུམ་བག་ཅན། ཞབས་རྡོ་རྗེའི་སྐྱིལ་ཀྲུང་གིས་བཞུགས་པ་འོད་ཟེར་གྱི་རང་བཞིན་ཅན་གསལ་བཏབ་ནས་གུས་འདུད་ཀྱིས་གསོལ་བ་གདབ་པར་བྱ་སྟེ།
ས་ཆེན་གྱིས། བླ་མ་སངས་རྒྱས་བླ་མ་ཆོས། ། དེ་བཞིན་བླ་མ་དགེ་འདུན་ཏེ། ། ཀུན་གྱི་བྱེད་པོ་བླ་མ་ཡིན། ། དཔལ་ལྡན་བླ་མ་ཁྱོད་ལ་འདུད། ། ཅེས་གསུངས། འཕགས་པས། དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་རིན་པོ་ཆེ་ལ་གསོལ་བ་འདེབས་སོ། ། བདག་གི་རྒྱུད་བྱིན་གྱིས་བརླབ་ཏུ་གསོལ། བླ་མ་འོད་དུ་ཞུ་ནས་རང་ལ་ཐིམ་པས།
ལུས་འོད་ཀྱི་གོང་བུར་གྱུར་པའི་བར་ཡེ་ཤེས་ཀྱི་ཚོགས་གསོག་ཡིན་ནོ། ། འདི་ཉམས་སུ་ལེན་པ་ལ། ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ཚད་མེད་པ། ད་ལྟ་སེམས་ལ་བག་ཆགས་ཀྱི་ཚུལ་གྱིས་ཡོད། དེའང་ད་ལྟ་ལུས་སེམས་སྐད་ཅིག་མ་འདིའི་སྟེང་དུ་འགྲིལ་ཡོད། སྐད་ཅིག་སྔ་མ་འགགས་པའི་ཚེ། བག་ཆགས་ཐམས་ཅད་ཕྱི་མ་ཕྱི་མའི་སྟེང་དུ་བགོས་པ་ཡིན་ནོ། ། དེ་ནས་བླ་མ་འོད་དུ་ཞུ་རང་ལ་ཐིམ་པས་རང་རྒྱུད་ལ་བདེ་ཆེན་ལྷན་ཅིག་སྐྱེས་པའི་ཡེ་ཤེས་རྒྱུད་ལ་སྐྱེ་བར་བསམས་ལ། དེའི་ངང་དུ་བཤིག་ལ་བསྒོམས། ཡེ་ཤེས་དེ་སྙིང་གར་ཆོས་འབྱུང་ཉིས་བརྩེགས་ཟླ་གདན་སྔགས་ཕྲེང་བྃ་ཡིག་སྟེ་འཁོར་ལོ་ལྔ་བརྩེགས་སུ་ཤར།
ཆོས་འབྱུང་གི་མདུན་རྒྱབ་སྤངས་པའི་གྲྭ་བཞིར། དགའ་འཁྱིལ་བཞི་རྣམ་རྟོག་གི་གྲྭ་ཟུར་དང་བྲལ་བར་ཟླུམ་པོར་བསྒོམ། དེའང་ལུས་ཀྱི་དྭངས་མ་དཔའ་བོའི་ངོ་བོ་ཐམས་ཅད་ཟླ་བའི་དཀྱིལ་འཁོར་དུ་ཤར། རྣལ་འབྱོར་མའི་ངོ་བོར་གྱུར་པའི་རྩ་ཐམས་ཅད་སོ་བདུན་དུ་འདུས། དེ་སྔགས་ཕྲེང་དང་བྃ་ཆ་ལྔ་པར་སྟེ་སོ་བདུན་དུ་ཤར། དམིགས་མེད་སྙིང་རྗེ་སེམས་ཅན་ལ་རྗེས་སུ་ཆགས་པས་ཁ་དོག་དམར་པོའོ། ། ཡང་རྡོ་རྗེ་ལུས་ཀྱི་གནས་ཚུལ་དང་བསྟུན་ནས། གསང་གནས་ཀྱི་ཆོས་འབྱུང་ཕྱི་མ། ལྟེ་བ་ནང་མ། སྙིང་ག་ཆོས་ཀྱི་འཁོར་ལོ་ཟླ་བ།
མགྲིན་པའི་འཁོར་ལོ་ཡ་ར་ལ་ཝ་བཞིའི་ངོ་བོ་བྃ་ཡིག བདེ་ཆེན་གྱི་འཁོར་ལོ་སྔགས་ཕྲེང་དུ་ཤར་བའོ། ། དགའ་བ་འཁྱིལ་པ་སེམས་རྒྱུད་ཟག་མེད་ཀྱི་ཡེ་ཤེས་ཡིན་ནོ། ། དེ་ཡང་ཕྱིའི་ཕག་མོ་ནི་རྟེན་ཙམ་ཡིན། གཙོ་བོ་འཁོར་ལོ་ལྔ་པོ་འདི་འབའ་ཞིག་ཡིན་ནོ། ། དེ་ཡང་འདི་རྣམས་སྤང་བྱ་འཁོར་བའི་གཉེན་པོར་འགྲོ་དགོས་པས། ། འཁོར་བའི་ལས་དང་ཉོན་མོངས་པ། འབྲས་བུ་མ་དག་པའི་སྣོད་བཅུད། དེར་སྐྱེ་ཚུལ། སྐྱེས་པའི་སེམས་ཅན་གྱི་ཁ་དོག་དབྱིབས་ལ་སོགས་པ།
ལས་ལ་བཅས་པ་རང་བཞིན་གཉིས། བཅས་པ་ལ་སྡོམ་པ་གསུམ་དང་འགལ་བའི་ཁ་ན་མ་ཐོ་བ་རྣམས་ནི་སྔོན་འགྲོ་ཐུན་མོང་བ་གསུམ་གྱིས་སྦྱངས་ལ། འདིར་སྦྱོར་བ་བར་སྟོན་གྱི་ཟིན་བྲིས་ལས་བཤད་དོ། ། རང་བཞིན་གྱི་ཁ་ན་མ་ཐོ་བའི་ལས་རྣམས་བསོད་ནམས་ཀྱི་ཚོགས་དང་འགལ་བ་གསུམ་གྱིས་སྦྱངས་ལ། མ་དག་པ་སྣོད་ཀྱི་འཇིག་རྟེན་ནི་གདན་གྱིས་སྦྱོང༌། བཅུད་ལྷས་སྦྱོང༌། སྐྱེ་ཚུལ་བསྐྱེད་ཆོག་གིས་སྦྱོང༌། སེམས་ཅན་གྱི་ཁ་དོག་རྗེ་བཙུན་མའི་ཁ་དོག་གིས་སྦྱོང༌། ཡང་འཁོར་ལོ་ལྔ་དང་སྦྱར་ན། ཆོས་འབྱུང་གིས་སྣོད་བཅུད་འཇིག་རྟེན་སྦྱོང༌།
ཟླ་བ་བྃ་སྔགས་ཕྲེང་དང་བཅས་པས་བཅུད་ཀྱི་སེམས་ཅན་སྦྱངས་ལ། ཟླ་བ་དཔའ་བོ་ཉེར་ལྔའི་ངོ་བོ་ཡིན། བྃ་སྔགས་ཕྲེང་དང་བཅས་པ་རྣལ་འབྱོར་མ་སོ་བདུན་ཡིན་པས་སོ། ། སྡོམ་པ་འབྱུང་བ་ལས། སྔགས་ནི་རྣལ་འབྱོར་མ་ཡིན་ཏེ། ། རྣལ་འབྱོར་མ་ནི་སྔགས་ཀྱི་གཟུགས། ། ཞེས་དང༌། ཨ་བྷི་དྷ་ན་ལས། ལྷ་རྣམས་གསང་སྔགས་ཚུལ་གྱིས་ནི། ། དངོས་གྲུབ་ཐམས་ཅད་སྟེར་བར་བྱེད། །
ཅེས་དང༌། གལ་ཏེ་དངོས་གྲུབ་མཆོག་འདོད་ན། ། སྔགས་དང་ལྷ་ལ་ཐ་དད་མེད། ། ཅེས་སོ། ། ཆོས་རྗེ་དཔལ་རྡོར་བའི་གསུང་གི བྃ་སྔགས་ཕྲེང་དང་བཅས་པ་ལྷ་དྲུག་ཅུ་རྩ་གཉིས་རྣམ་པར་ཤར་བ་ཡིན་ནོ། ། ཐབས་ཀྱི་ཆ་ལ་དཔའ་བོ་ཉེར་ལྔ། ཤེས་རབ་ཀྱི་ཆ་ལ་རྣལ་འབྱོར་མ་སོ་བདུན་ཡིན་པར་བཤད་དོ། ། དྲུག་པ་བདག་ལྷར་བསྐྱེད་པ་ལ་ལུགས་གཉིས། འཕགས་པ་དང་བླ་མ་ཕྱི་མ་རྣམས་ཀྱིས་བཞེད་པ་ལ་བྃ་ཡིག་སྔགས་ཕྲེང་དང་བཅས་པ་ལས་འོད་འཕྲོས།
ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་སྦྱངས། ལུས་འོད་ཀྱི་གོང་བུར་གྱུར་པར་བསམ་མོ། ། རྗེ་བཙུན་མ་ངག་འདོན་ལྟར་བསྐྱེད་དོ། ། བདུན་པ་ནི། དཔའ་བོ་དཔའ་མོས་བྱིན་གྱིས་བརླབས། ། ཞེས་པ་སྟེ། འདི་ཁོ་ན་ཡེ་ཤེས་པ་གཞུག་པ་དང༌། ཕོ་ཉ་བསྲེ་བ་རྣམས་འདོན་ཏེ། ཀུན་སྤྱོད་ལས། བྱིན་གྱིས་བརླབས་དང་དབང་བསྐུར་དང༌། །
ཞེས་གསུངས་ལ། དེའི་ཐད་དུ་རྗེ་བཙུན་གྱིས། བྱིན་གྱིས་བརླབས་དང་ཞེས་པས་གོ་ཆ་ཡེ་ཤེས་པ་དང༌། ཕོ་ཉ་བསྲེ་བ་བསྟན་པ་ཡིན། ཞེས་གསུངས། འདི་རྣམས་ཀྱི་གོ་རིམ་ལ་དཔའ་བོ་དང་དཔའ་མོས་བྱིན་གྱིས་བརླབས་པ་དང་པོ་ལ་བྱས་ནས། དེ་ནས་འགྲོ་བ་དག་པར་བྱེད་པས་བཤད་ཀྱང༌། འཁྲུགས་ཅུང་ཟད་བསྡེབས་ནས་འཆད་དགོས། ངོར་ན་བཞུགས་པའི་བླ་མ་ཕལ་ཆེ་བ་དང༌། སེམས་དཔའ་ཆེན་པོ་དང༌།
ཆོས་རྗེ་སངས་རྒྱས་དཔལ་བཟང་པའི་གསུང་སྔ་མ་རྣམས་ལ་གོ་ཆ་སྔོན་ལ་བཀོད་ནས། ཡེ་ཤེས་པ་གཞུག་པར་བཤད་པས་འདི་ནི་རྒྱུད་གཞུང་ཕལ་ཆེ་བའི་དགོངས་པ་ཡིན་ནོ། ། ཡང་ཆོས་རྗེ་སངས་རྒྱས་དཔལ་བཟང་པའི་སྒྲུབ་ཐབས་ན། ཡེ་ཤེས་པ་གཞུག་པ་ནས་གོ་ཆ་དགོད་པར་མཛད་དོ། ། འདི་ནི་ནཱ་རོ་པའི་མན་ངག་ཨ་བྷི་དྷ་ནའི་རྒྱུད་ཀྱི་དགོངས་པ་ཡིན་ཏེ། ཤེས་བྱེད་ནི་ཡབ་ཀྱི་སྐབས་སུ་རྟོགས་པར་བྱའོ། ། དེ་ལྟར་གང་བྱས་ཀྱང་རུང་མོད། གོ་ཆའི་གནས་ངག་འདོན་ལྟར་ཚིགས་ཆེན་བརྒྱད་ནི། གྲེ་མོ་གཉིས་དང་དཔྱི་མགོ་གཉིས་སྤངས་པའི་ཡན་ལག་གི་ཚིག་བརྒྱད་དོ། ། དེ་རྣམས་སུ་དཔའ་མོ་རྐྱང་པའི་གོ་ཆ་ཡི་གེའི་རྣམ་པར་འགོད་དེ།
མཁའ་འགྲོ་རྒྱ་མཚོ་ལས། གང་ཚེ་རྡོ་རྗེ་ཕག་མོ་ནི། ། གཙོ་བོ་རྣམ་པར་གནས་པའི་ཚེ། ། ཨེ་བྃ་གྱི་ནི་གཟུགས་ཀྱིས་ནི། ། སྔགས་ཀྱི་ཡི་གེ་སྦྱིན་པར་བྱ། ། ཞེས་སོ། ། འགྲོ་བ་དག་པའི་རྣལ་འབྱོར་དང༌། ། ཞེས་ཏེ། དེ་ནས་སྔགས་ཀྱི་ཞེས་སོགས་ཡར་ལོངས། བརྒྱད་པ་དཔའ་བོ་དཔའ་མོས་བྱིན་གྱིས་བརླབས། །
ཞེས་སོགས་མར་ལོང༌། དེ་ནས་སྔགས་ཀྱི་བྃ་ཡིག་སྔགས་ཕྲེང་དང་བཅས་པ་ལས་འོད་འཕྲོས། སྣོད་བཅུད་ཐམས་ཅད་ལ་ཕོག ཐམས་ཅད་ཀྱི་སྡིག་སྒྲིབ་སྦྱངས། གདན་དང་བཅས་པའི་རྣལ་འབྱོར་མའི་སྐུར་གྱུར་པར་བསམ་པ་ནི་བདུན་པ་འགྲོ་བ་དག་པའི་རྣལ་འབྱོར་དང་ཞེས་པའི་དོན་ཏོ། ། བརྒྱད་པ་འདིར་ཕོབ། དེ་ནས་བྃ་ཡིག་སྔགས་ཕྲེང་དང་བཅས་པ་ལས་འོད་འཕྲོས་པས་ཕོ་ཉ་གསུམ་གྱི་རྣལ་འབྱོར་མ་ཐམས་ཅད་དང༌། སྣོད་བཅུད་རྣལ་འབྱོར་མའི་སྐུར་གྱུར་པ་རྣམས་སྤྱན་དྲངས་ལ་གཉིས་སུ་མེད་པར་བསྟིམ་མོ། ། ཡེ་ཤེས་པ་ལ་མཆོད་པ་སོགས་མི་བྱེད་དེ། དཔལ་མངོན་པར་རྟོགས་པ་ལས།
ཡེ་ཤེས་འཁོར་ལོ་སྤྱན་དྲངས་ནས། ། དམ་ཚིག་འཁོར་ལོ་ལ་མྱུར་གཞུག ། ཅེས་པའི་མཐར་པྲཛྙཱ་རཀྵི་ཏས། ལ་མྱུར་གཞུག་ཅེས་པ་ནི་མཆོད་པ་ལ་མི་ལྟོས་ཞེས་པའི་དོན་ནོ། ། ཞེས་སོ། ། དེ་ལ་ཕོ་ཉ་གསུམ་བསྲེས་ཀྱི་དོན་སྒོམ་དགོས་སོ། ། དེ་ནས་དབང་རྒྱས་པ་ལེན་པ་ན་ཡབ་བཞིན་ལས་རིགས་བདག་རྣམ་སྣང་ཡིན་ནོ། ། བསྡུས་པ་ལ་དགའ་ན། རིགས་བདག་རང་ཆས་ཅན་དུ་སྒོམ་མོ། ། དེ་དག་བརྒྱད་པའོ། །
དེ་ལྟ་བུའི་རྣལ་འབྱོར་མ་སངས་རྒྱས་ཐམས་ཅད་འདུས་པའི་དུས་སུ་སྣང་ལ་རང་བཞིན་མེད་པ་ལ། ཞལ་གྱི་ཁྲོ་གཉེར་ལ་སོགས་པ་ལ་སེམས་རིམ་གྱིས་འཛིན་ནོ། ། དགུ་པ་ངག་བཟླས་ཡིད་བཟླས་གཉིས་གཅིག་ཡིན། ། ཞེས་པའི་དོན། དང་པོར་ངག་བཟླས་བྱ། དེ་ནས་ཡིད་བཟླས་བྱ་སྟེ། བདེ་བ་བསྐྱེད་པར་འདོད་ན་གསང་གནས་སུ་བསྒོམས་ལ། དེས་སྔར་གྱི་བསྐྱེད་རིམ་ལ་རྒྱས་བཏབ་སྟེ་བསྒོམ་པ་ཤེས་རབ་ཡེ་ཤེས་ཀྱི་ལམ་མོ། ། མི་རྟོག་པ་སྐྱེ་བར་འདོད་ན་ལྟེ་བར་བསྒོམས་ལ། དེར་སྐྱེས་པའི་ཡེ་ཤེས་དེས་སྔར་གྱི་བསྐྱེད་རིམ་ལ་རྒྱས་བཏབ་ན་གསང་དབང་གི་ལམ་མོ། །
སྔགས་ཀྱི་བསྐྱེད་པ་བུམ་དབང་གི་ལམ། བསམ་གྱིས་མི་ཁྱབ་པ་རྣལ་འབྱོར་བཞི་པའི་ལམ་སྟེ། དབང་བཞིའི་དོན་ལྡན་བསྐྱེད་རིམ་ཟབ་མོའི་ལམ། ། ཞེས་བསྐྱེད་རིམ་ཐམས་ཅད་ཀྱི་ཟབ་དོན་མཐར་ཐུག་ཏུ་འགྲོ་བའི་རྒྱུ་མཚན་འདི་ཡིན་ནོ། ། བཅུ་པ་བསམ་གྱིས་མི་ཁྱབ་པའི་རྣལ་འབྱོར་ནི། བྃ་ཡིག་སྔགས་ཕྲེང་དང་བཅས་པ་ལས་འོད་འཕྲོས། ཁམས་གསུམ་ལ་ཕོག་པས། ཁམས་གསུམ་ཐམས་ཅད་འོད་དུ་ཞུ་ནས་གཟུགས་མེད་ཁམས་འོད་ཟེར་སྔོན་པོའི་ཚུལ་དུ་ཞུགས་སྐུ་སྟོད་ལ། གཟུགས་ཁམས་འོད་དམར་པོ་བར་གྱི་ཆ་ལ། འདོད་ཁམས་འོད་དཀར་པོའི་ཚུལ་གྱིས་ཞུ་སྐུ་སྨད་ལ་ཐིམ།
སྐུ་སྟོད་བྃ་ལ། སྐུ་སྨད་ཆོས་འབྱུང་ཕྱི་མ་ལ། དེ་ནང་མ་ལ། དེ་ཟླ་བ་ལ། དེ་སྔགས་ཕྲེང་ལ། དེ་བྃ་ལ། བྃ་གྱི་ཁོག་པ་མགོ་བོ་ལ། དེ་ཟླ་ཚེས་ལ། དེ་ཐིག་ལེ་ལ། དེ་ནཱ་ད་ལ།
ནཱ་ད་ཇེ་ཕྲ་ཇེ་ཕྲ་ལ་སོང་སྟེ་རྟ་རྔ་བརྒྱར་གཤགས་པའི་ཚད་ཙམ་ལ་སེམས་གཏད། དེ་བསམ་མི་ཁྱབ་བརྗོད་བྲལ་དུ་བཤིག་ལ་སྒོམས། མི་རྟོག་པ་ཤས་ཆེ་ན་ནཱ་ད་དམར་སྐྱ་རུ་བསླངས་ཏེ་དེ་ལ་སེམས་གཏད། རྒོད་པ་ཤས་ཆེ་ན་སྟོང་པར་བཤིག་ལ་བསྒོམ། དེ་ལ་སྐྱོ་ན་རྗེ་བཙུན་མ་རྒྱན་ཆ་ལུགས་མེད་པའི་སྐུར་ལྡང་ངོ༌། ། བཅུ་གཅིག་པ་སྤྱོད་ལམ་གྱི་རྣལ་འབྱོར་ནི། གཞུང་ལ་དངོས་སུ་མེད་ཀྱང༌། མན་ངག་གིས་ཁ་བསྐངས་ལ། ཡབ་ཀྱི་འགྲོས་སྦྱར་ཏེ། དེ་ལ་སྣང་བའི་དངོས་པོ་ཐམས་ཅད་རྗེ་བཙུན་མའི་སྐུར་གསལ་བཏབ་པ་སྐུའི་དགའ་བ།
གྲགས་པའི་སྒྲ་ཐམས་ཅད་ཨོཾ་གསུམ་མའི་སྔགས་སུ་བསྒོམ་པ་གསུང་གི་དགའ་བ། སེམས་ཀྱི་འགྱུ་རིག་ཐམས་ཅད་རྗེ་བཙུན་མའི་ཐུགས་ལྷན་ཅིག་སྐྱེས་པའི་ཡེ་ཤེས་ཀྱི་རྣམ་འཕྲུལ་དུ་བསྒོམ་པ་ཐུགས་ཀྱི་དགའ་བའོ། ། དེ་ལྟར་བཅུ་གཅིག་གིས་ཉིན་ཞག་ཕྲུག་གཅིག་གི་བྱ་བྱེད་ཐམས་ཅད་བསྡུས་པ་ཡིན་ནོ། ། ཡང་ས་ཆེན་གྱི་གསུང་གིས་བྃ་སྔགས་ཕྲེང་དང་བཅས་པ་ལས་འོད་འཕྲོས་པ་ལས་རང་གི་ལུས་མེས་ཁེངས། ལུས་འོད་ཀྱི་གོང་བུར་སོང་བ་སྔར་བཞིན་ལས། འོད་ཟེར་བ་སྤུའི་བུ་ག་ཐམས་ཅད་ནས་སེམས་ཅན་ཐམས་ཅད་ལ་ཕོག་པས། སྡིག་སྒྲིབ་སྦྱངས། རྗེ་བཙུན་མའི་གོ་འཕང་ལ་བཀོད། ཡང་འོད་འཕྲོས་ཕོ་ཉ་གསུམ་གྱི་དཔའ་བོ་ཐམས་ཅད་བཀུག་སེམས་ཅན་ཐམས་ཅད་རྣལ་འབྱོར་མར་སོང་བ་དང་བཅས་པ་ཐམས་ཅད་བསྡུས། ཐམས་ཅད་རོ་གཅིག་ཏུ་འདྲེས་པ་ལས་རྗེ་བཙུན་མ་བསྐྱེད་པར་བཤད་དོ། །
འདི་ལ་ཆོས་རྗེ་སངས་རྒྱས་དཔལ་བཟང་པོའི་གསུང་གིས། འདི་གཞི་སྦྱང་བསྒྱུར་རྒྱས་པ་ཡིན་པས་ཤིན་ཏུ་ལེགས་པ་ཡིན་ནོ་གསུངས། འདི་ལྟར་བྱས་ན་འགྲོ་བ་དག་པ་དང༌། ཕོ་ཉ་བསྲེ་བའི་དོན་འདིར་ཚང་བ་ཡིན་ནོ། ། དེ་ནས་གོ་ཆ་བཀོད། ཡེ་ཤེས་པ་གཞུག རིགས་བདག་རང་ཆས་ཅན་དུ་བསྒོམས་ལ། རྗེ་བཙུན་མའི་སྐུ་སྣང་ལ་རང་བཞིན་མེད་པ་ལ་སེམས་འཛིན་པ་བསྐྱེད་པའི་རིམ་པའོ། ། དེ་ནས་ཡིད་བཟླས་བྱེད་དོ། ། ཡིད་བཟླས་མཚན་བཅས་ཀྱི་རྫོགས་རིམ་ཡིན་པས་བསྐྱེད་རྫོགས་ཟུང་འཇུག་གི་རྣལ་འབྱོར་མཉམ་གཞག་ལ་བསྒོམས་ནས།
དེ་ལ་སྐྱོ་ན་སྤྱོད་ལམ་གྱི་རྣལ་འབྱོར་ངག་བཟླས་ལ་འཇུག་པར་བྱའོ། ། དེ་ལྟར་གང་བྱས་ཀྱང་རུང་མོད། ངག་བཟླས་ཀྱི་འཁོར་ལོ་ལྔ་བརྩེགས་སྙིང་ཁར་གསལ་བཏབ་ནས། བྃ་སྔགས་ཕྲེང་དང་བཅས་པ་ལ་སེམས་བསྲེས་ཏེ། བྃ་གྱིས་སྔགས་ཀློག་པའི་ཚུལ་དུ་གཡོན་དུ་བསྐོར་ཀྱང༌། སྔགས་མ་འཁྲུགས་པར་བཀླག་པར་བྱའོ། ། དེ་ཡང་བསྟོད་པ་ལས། ཨོཾ་གསུམ་ལྡན་པའི་གསང་སྔགས་ཡི་གེའི་ཚོགས། ། དུས་གསུམ་ངག་དང་ཡིད་ཀྱིས་རབ་བཟླས་པས། ། སྲིད་གསུམ་སྒྲ་དབྱངས་རྣམ་སྤངས་བརྗོད་བྲལ་གསུང༌། །
མཁའ་སྤྱོད་གསུང་གི་བྱིན་གྱིས་བརླབ་ཏུ་གསོལ། ། ཞེས་པའི་དོན་ཚང་བ་ཞིག་དགོས་ཏེ། རིགས་དྲུག་གི་སྐད་སྣ་ཚོགས་དང༌། རྫུན་ཕྲ་མ་ལ་སོགས་པའི་ངག་གི་ལས་སྒྲིབ་བག་ཆགས་དང་བཅས་པ་ཐམས་ཅད་སེམས་ལ་ཚང༌། ལུས་རྟེན་དཀྱིལ་འཁོར་བཞི་དང་ཁྱད་པར་རྒྱུ་ཡི་གེའི་རྣམ་པར་ཤར་བ་ཐམས་ཅད་སྔགས་ཕྲེང་དུ་བསྒོམ། རླུང་ཐམས་ཅད་སྐད་གདངས་སུ་བསྒོམ། རྣམ་རྟོག་ཐམས་ཅད་འོད་གསལ་དུ་བསྒོམས་པས་སྲིད་པ་གསུམ་ཐ་མལ་གྱི་སྒྲ་དབྱངས་ཐམས་ཅད་སྤངས་ནས་མཁའ་སྤྱོད་མའི་གསུང་འགྲུབ་པར་བྱེད་པའི་གདམས་པའོ། ། བསྙེན་པའི་ཚད་འབུམ་ཕྲག་སོ་གཉིས་ཡིན་ལ། ནུས་པ་དབྱུང་བའི་ཕྱིར་སྦྱིན་སྲེག་བྱ་ཚུལ་ནི། ཆོས་རྗེ་བློ་རིན་པས་ཡབ་དང་ཐུན་མོང་བའི་ཐབ་ཏུ་བྱེད་པར་བཤད།
ཆོས་རྗེ་དཔལ་བཟང་པས་ཐབ་ཀྱི་དབྱིབས་ཆོས་འབྱུང་གྲུ་གསུམ་པ་དབུས་སུ་རྡོ་རྗེ་དམར་པོས་མཚན་པ་བྲི། ཁ་ཁྱེར་མུ་རན་ལ་གྲི་གུག་དམར་པོའི་ཕྲེང་བས་བསྐོར་བ་བཤད། གྲུབ་ཆེན་སེངྒེ་པའི་གསུང་གིས་གཞན་སྔར་དང་འདྲ་བ་ལས་དབུས་སུ་གྲི་གུག་དམར་པོ་བྲི་བར་བཤད། མཆོག་གི་དངོས་གྲུབ་བསྒྲུབས་ན་བ་གླང་ལས་ཀྱིས་ཤི་བའི་ཤ་ལ་བདུད་རྩི་རིལ་བུ་སྦགས་པ་ཅུང་ཞིག་དབུལ། སྤྱིར་སྡིག་པ་ཞི་བར་འདོད་ན་མར་མེའི་སྦྱིན་སྲེག་ཏིལ་འབའ་ཞིག་དང་མར་སྦྲང་རྩ་གསུམ་བསྡེབ་པ་ལ་སོགས་པ་བསམ་གྱིས་མི་ཁྱབ་བོ། ། དེ་རྣམས་གང་ཟག་རབ་ལྷ་བསྒོམ་པ་སྔགས་བཟླས་པ་ལ་བརྟེན་ནས་མཁའ་སྤྱོད་བསྒྲུབ་པའི་ལུགས་ཡིན་ནོ། ། འབྲིང་སིནྡྷུ་རའི་སྒྲུབ་པ་ལ་བརྟེན་ནས་བསྒྲུབ། ཐ་མ་མི་འགྲུབ་ཁ་མེད་ཀྱི་གདམས་ངག་འཕོ་བ་ལ་བརྟེན་ནས་སྒྲུབ་ཚུལ་གསུམ་ཡིན་ནོ། ། ཡིད་བཟླས་བདེ་བ་སྐྱེ་བར་འདོད་ན་གསང་གནས་སུ་བསྒོམ། སྟེང་རླུང་ཁ་སྦྱོར།
འཁོར་ལོ་ལྔ་དང་སེམས་རོ་གཅིག་ཏུ་བསྲེས་ཏེ་བྃ་སྔགས་ཕྲེང་དང་བཅས་པ་ལ་བསྒོམ་པ་ཡིན་ནོ། ། དེ་ཡང་ལྷ་བསྒོམ་པ་སྔགས་བཟླ་བ་རྫོགས་རིམ་གསུམ་ཕྱོགས་གཅིག་ཏུ་འབྱུང་བ་ཡིན་ནོ། ། དེ་ནས་ཨོཾ་ཁཎྜ་ཀ་པཱ་ལི་དང༌། རབ་ཏུ་གཏུམ་མོའོ། ། དེ་བཞིན་དུ་གཞན་ལའང་སྦྱར་བར་བྱའོ། ། དེ་ལྟར་བསྒོམ་པས་བདེ་བ་ཤས་ཆེ་བས་མི་བཟོད་པ་འཕར་གཡོ་ལ་སོགས་པ་བྱུང་ན་གློད་དོ། ། བདེ་བ་ཆེས་དྲགས་པས་རྒོད་པ་འདྲ་ན། ལྟེ་བར་བསྒོམས་པས་དུ་བ་ལ་སོགས་པའི་རྟགས་འབྱུང་ངོ༌། ། བྱིང་ན་སྙིང་གར་བསྒོམས་ཏེ་འདི་ལ་རླུང་ཅུང་ཟད་ཁ་སྦྱར་རོ། ། ད་ནི་རྫོགས་རིམ་བསྒོམ་པར་བྱ་སྟེ།
ས་ཆེན་གྱིས་ཆོས་འབྱུང་རྐྱང་པ་བསྒོམ་ནའང་ཡོང་ཞེས་པས་རྫོགས་རིམ་འཐོན་པ་ཡིན་ཏེ། སྔོན་འགྲོ་དང་དངོས་གཞི་གཉིས་ལས། དང་པོ་ནི། ཚམ་རྔམས་སྔགས་ཀྱིས་སྲུང་འཁོར་བསྒོམ། དེ་ནས་བླ་མ་བསྒོམ། དཔའ་བོའི་གོ་ཆ་དགོད་པའོ། ། དངོས་གཞི་ཆོས་རྗེ་དཔལ་རྡོར་བའི་གསུང་གིས་རྗེ་བཙུན་མར་གསལ་བའི་གསང་གནས་ནས་སྨིན་མཚམས་ཀྱི་བར་ལ་དབུ་མ་དམར་མོ་འོད་ཟེར་གྱི་རང་བཞིན་ཅན་གསལ་བཏབ། དབུ་མའི་མར་སྣ་རྣལ་འབྱོར་ཐམས་ཅད་ཀྱི་ཆོས་འབྱུང་དམར་པོ་གཅིག་བསམ། དེའི་དབུས་སུ་དཔའ་བོ་ཐམས་ཅད་ཀྱི་ངོ་བོ་དགའ་བ་འཁྱིལ་པ་གཡོན་དུ་འཁོར་བ་ལ་སེམས་གཏད། དམིགས་པ་གཙོ་ཆེ་རླུང་འཛིན་པ་མེད་དོ། །
དེ་ལྟར་བྱས་པས་ཁ་བྱེ་སྟེ་རླུང་སེམས་ཐམས་ཅད་འདུས། དབུ་མ་ནས་ཡར་ཞུགས་པས་བདེ་བའི་ཡེ་ཤེས་སྐྱེས་པར་བསམ་མོ། ། ཡང་སྨིན་མཚམས་སུ་ཆོས་འབྱུང་སྔར་དང་འདྲ་བ་ལས་རྣལ་འབྱོར་མ་ཐམས་ཅད་ཀྱི་ངོ་བོ་དགའ་བ་འཁྱིལ་པ་གཡོན་དུ་འཁོར་བ་སྔར་ལྟར་བྱས་པས་ཤེས་རབ་སྟོང་པའི་ཡེ་ཤེས་སྐྱེས་པར་བསམ་མོ། ། མཐར་གསང་གནས་དང་སྨིན་མཚམས་ཀྱི་ཆོས་འབྱུང་དགའ་བ་འཁྱིལ་པ་དང་བཅས་པ་དབུ་མར་ཞུགས། སྙིང་ཁར་ཁ་སྦྱར་ནས་བདེ་སྟོང་དབྱེར་མེད་ཀྱི་ཡེ་ཤེས་སྐྱེད་པར་བསམ་མོ། ། ཡང་རྗེ་ཞྭ་ལུ་པའི་གསུང་གིས་ལྟེ་བའི་བྃ་དང་སྤྱི་བོའི་ཧྃ་ཟུང་འབྲེལ་བར་བསམས་ལ་ལྟེ་བར་ཡིད་བཟླས་སེམས་གཏད་པས་བྃ་ལས་མེ་འབར་ཏེ་དབུ་མ་ནས་ཡར་ཏལ་སོང༌། ཧྃ་ལ་ཕོགས་པས་དེ་ལས་བདུད་རྩི་རྒྱུན་བབས་པའི་འབར་འཛག་ལ་སེམས་གཏད་དོ། ། དེ་ལྟར་བྱས་པས་བདེ་སྟོང་གི་ཡེ་ཤེས་དང༌། དེ་ལ་བོགས་དབྱུང་བའི་ཕྱིར་གྲྭ་བཞིར་དགའ་འཁྱིལ་རྣམས་གཡོན་དུ་འཁོར་བར་བསམ་པས་བདེ་བ་ཆེར་གཡོས་ཏེ། ལུས་ཐམས་ཅད་བདེ་བས་གང་བར་བསམ་མོ། །
ཡང་བསྡུ་ན་ཆོས་འབྱུང་ཕྱི་མ་ནང་མ་ལ་བསྡུས་ནས། ཆོས་འབྱུང་གཅིག་གི་ནང་དུ་དཔའ་བོ་ཐམས་ཅད་ཀྱི་ངོ་བོ་ཟླ་བ་སྲན་མ་ཁ་ཕྱེད་བཀས་ཙམ་ཞིག་གསལ་བཏབ། དེའི་སྟེང་དུ་རྣལ་འབྱོར་མ་ཐམས་ཅད་ཀྱི་ངོ་བོ་བྃ་དམར་པོ་ཡུངས་འབྲུ་ཙམ་ཞིག་གསལ་བཏབ། དེ་ལ་རྩེ་གཅིག་ཏུ་གཏད་ནས་བསྒོམས་པས་བྃ་ལས་མེ་འབར་བ་སོགས་སྔ་མ་ལྟར་བསྒོམས་པས་བདེ་སྟོང་གི་ཡེ་ཤེས་སྐྱེས་པར་བསམ་མོ། ། དེ་ལྟར་ཐུན་མོང་མ་ཡིན་པའི་རྫོགས་རིམ་སོང་ནས། ཐུན་མོང་བའི་རྫོགས་རིམ་རྩ་དབུ་མ་བསྒོམ་པ་ལ། རྗེ་བཙུན་གྱིས་ཡབ་ལ་སྦྱར་ཀྱང་ཡུམ་ལ་སྦྱོར་བར་བཤད་ཅིང༌། མཁའ་འགྲོ་རྒྱ་མཚོ་ལས། སླར་ཡང་རྡོ་རྗེ་ཕག་མོ་ཡི། ། རྣལ་འབྱོར་པ་ཡིས་རིགས་ལྡན་མཆོག །
དེ་ཡི་དུས་ཀྱི་ཡེ་ཤེས་ནི། ། མཁས་པས་ཨ་ཝ་དྷཱུ་ཏིའི་ནང༌། ། ཞེས་དང༌། རྣལ་འབྱོར་མ་མཆོག་བྱུང་བ་ནི། ། རྩ་རྣམས་ཀུན་གྱི་གྲངས་འབྱུང་བ། ། སྟོང་ཕྲག་བདུན་ཅུ་རྩ་གཉིས་ཀྱི། ། དབུས་ན་ཨ་ཝ་དྷཱུ་ཏིའོ། ། འདི་ལྟར་ཕག་མོ་གཙོ་བོ་སྟེ། ། གོ་འཕང་མཆོག་བཞིན་ཤེས་པར་བྱ། ། ཞེས་སོ། །
འདི་ཉམས་སུ་ལེན་པ་ལ་གང་ཟག་གི་མཚན་གྱི་རྣམ་གྲངས། ཟབ་པའི་དཔེ་གསུམ། དེ་གསུམ་དང་ལྡན་པའི་ཟབ་ཁྱད་གསུམ། དེ་དང་ལྡན་པའི་ལམ་བསྒོམ་པ་ལ། རྟོགས་བྱ་དངོས་པོའི་གནས་ལུགས་རྟོགས་ལུགས་དེ་ལ་བརྟེན་ནས་འབྲས་བུ་འགྲུབ་པའི་ཚུལ། སྒྲུབ་བྱེད་ཀྱི་ལམ་ཉམས་སུ་བླངས་པ་རྣམས་ཡོད་པ་ལས། མཚན་ལ་དུ་མ་ཡོད་དེ་རྩ་རྒྱུད་ལས། ཕོ་ཉ་ལྷན་ཅིག་སྐྱེས་གྲུབ་ནི། ། མཆོག་དང་འབྲིང་དང་ཐ་མ་སྟེ། ། ཞེས་པས་ཕོ་ཉ་མཆོད་པའི་གདམས་ངག་ཞེས་བྱའོ། །
ད་ལན་རྩ་ལ་བྱེད་པས་མཆོག་དབུ་མ། འབྲིང་ཉེར་བཞི། ཐ་མ་བུ་ག་བརྒྱད་ཀྱི་རྩའོ། ། འདི་ནི་ཕོ་ཉ་མཆོག་མཆོད་པ་ཡིན་ནོ། ། ཅིའི་ཕྱིར་ཕོ་ཉ་ཞེས་བྱ་ན། མཆོག་ཐུན་མོང་གི་དངོས་གྲུབ་ཐམས་ཅད་འགུགས་པས་སོ། ། དེ་ལ་རླུང་དབུ་མར་ཚུད་དགོས། དེ་ལ་སྡུད་དགོས། སྡུད་པའི་གདམས་ངག་ནི། མུ་ཏིག་ཕྲེང་བའི་མཚན་ལས།
རླུང་སེམས་དབུ་མར་སྡུད་པའི་གདམས་ངག་ནི་གཉིས་ཏེ། བདག་ལྷག་པར་གནས་པ་དང༌། ཙཎྜ་ལིའོ། ། ཞེས་བཤད་པས་ལེའུ་དང་པོའི་བརྗོད་བྱ་འདི་ཡིན་པར་བསྟན་ནོ། ། ཡང་རྩ་རྒྱུད་ལས། རྣལ་འབྱོར་པས་དུས་ཁྱད་པར་དུ། ། རིགས་ལྡན་མ་རྣམས་རྟག་མཆོད་བྱ། ། ཞེས་རིགས་ལྡན་མ་མཆོད་པའི་གདམས་ངག་ཅེས་ཀྱང་བྱའོ། ། དེ་ལ་དམར་ཆོས་རྒྱལ་གྱིས་དབུ་མ་ལ་རིགས་ལྡན་མ་ལ་རིགས་ལྡན་མ་ཞེས་བྱ་སྟེ། ལྷན་ཅིག་སྐྱེས་པའི་ཡེ་ཤེས་ཀྱི་རིགས་དང་ལྡན་པའོ། །
ཞེས་གསུངས། བླ་མ་ཞང་བྱ་རུ་བ་དང༌། རྩ་སུམ་ཅུ་རྩ་དྲུག་ལ་སོགས་པའི་རིགས་དང་ལྡན་པས་སོ། ། ཞེས་བཤད། ཀུན་སྤྱོད་ལས། བསམ་གྱིས་མི་ཁྱབ་དེ་བསམ་ནས། ། དེ་ལ་གཟུངས་ནི་ཐོབ་པར་འགྱུར། ། ཞེས་པས་བསམ་གྱིས་མི་ཁྱབ་པའི་གདམས་ངག་ཅེས་བྱ་སྟེ། རླུང་སེམས་དབུ་མར་ཚུད་པ་ལས་རྟོགས་བྱ་དངོས་པོའི་གནས་ལུགས་རྟོགས། དེ་ལ་བརྟེན་ནས་སྟོབས་བཅུ་ལ་སོགས་པའི་ཡོན་ཏན་བསམ་གྱིས་མི་ཁྱབ་པ་དང་ལྡན་པའི་སངས་རྒྱས་ཐོབ་པའི་ཐབས་ཡིན་ནོ། །
བརྟག་གཉིས་ལས། ཀུན་འདར་མ་ནི་དབུས་གནས་སུ། ། གཟུང་དང་འཛིན་པ་རྣམ་པར་སྤངས། ། ཞེས་གཟུང་འཛིན་གྱི་རྣམ་རྟོག་བཙན་ཐབས་སུ་གཅོད་པའི་གདམས་ངག་ཅེས་ཀྱང་བྱ་སྟེ། དབུ་མ་ལས་གཞན་པའི་རྩ་གང་དུ་རླུང་སེམས་གནས་ཀྱང་གཟུང་འཛིན་འབའ་ཞིག་སྐྱེད་པར་བྱེད་ལ། གདམས་ངག་འདིའི་སྒོ་ནས་རྩ་ཐམས་ཅད་དང་རླུང་སེམས་ཐམས་ཅད་དབུ་མར་བསྡུས་ནས་གཟུང་འཛིན་དང་བྲལ་པའི་གཉིས་མེད་ཡེ་ཤེས་བསྐྱེད་པའི་ཐབས་ཡིན་པས་སོ། ། དེ་ལྡན་གྱི་གདམས་ངག་དེ་གཞན་ལས་ཟབ་པའི་རྒྱུ་མཚན་ཅི་ཞེ་ན། ཟབ་པའི་དཔེ་གསུམ་དང་ལྡན་ཏེ། བཤན་པ་སྲོག་གི་གནད་ལ་མཁས་པ། འཁྲུལ་འཁོར་མཁན་འཁྲུལ་འཁོར་གྱི་གནད་ལ་མཁས་པ།
ཤིང་མཁན་ཤིང་གི་གནད་ལ་མཁས་པའོ། ། དང་པོ་ནི། སྲོག་གཅོད་པ་ལ་མཁས་པས་མི་གཅིག་གི་སྲོག་རྩ་གནས་པའི་ས་དེར་ཤིང་གཤགས་ལ་སོགས་པ་ཅུང་ཟད་གཅིག་བསྣུན་པས་སྲོག་འགགས་ལ་རྐང་ལག་སོགས་ལ་ཇི་ཙམ་བསྣུན་ཀྱང་དེ་འཕྲལ་མི་འཆི་བ་ཡིན་ནོ། ། གཉིས་པ་ནི། ལྷོ་ནུབ་ཀྱི་ཕྱོགས་ནས་རྒྱལ་པོ་བྷོ་ཛ་དཱེ་ཝའི་ཕོ་བྲང་ན་ཞལ་བ་ལ་ཆུ་རིས་བྱས། དེ་ལ་སྦལ་ལྕོང་ལ་སོགས་པའི་གཟུགས་བྲིས། སྒོ་བཞིར་ཤིང་གི་མི་རྟ་གྲི་ཐོགས་པ་གཉིས་རེ་ཡོད་དེ། གཞན་གྱིས་བལྟས་པས་ཞལ་བ་ཆུར་མེར་བ་སྦལ་ལྕོང་འཁྱུག་པ་མཐོང༌། དེར་ཕྱིན་པས་ཤིང་གི་མིས་དུམ་བུ་གཏུབ་པ་གཅིག་ཡོད། ཤིང་གི་མི་ལ་འཛིངས་པས་ནི་མི་ཐུབ།
འཁྲུལ་འཁོར་གནད་ལ་མཁས་པས་འཁྲུལ་འཁོར་གྱི་ཐེམ་པ་གཅིག་ཡོད་པ་དེ་བཅད་ན་ཤིང་གི་མི་ཐམས་ཅད་འགྱེལ་འགྲོའོ། ། གསུམ་པ་ནི། ལྷོ་ཕྱོགས་ཌཱ་ཀི་ནི་པ་ཏ་ཞེས་པའི་གྲོང་ཁྱེར་ན། ཤིང་སྡོང་པོ་ཆེན་པོ་གཅིག་ལ་མི་སྟྭ་གྲི་ཐོགས་པ་བརྒྱས་བཅད་ཀྱང་མི་ཆོད་པ་འཕེལ་ཀ་ཆེ་རུ་ཀ་འགྲོ་བ་ཞིག་ཡོད། ཤིང་གི་གནད་ལ་མཁས་པ་གཅིག་གིས་ཆུ་རྒྱུ་བའི་ཕྲང་བལྟས་ཏེ། དེར་བུག་པ་ཤིང་གི་གཟེར་རྒྱབ་ན་ཤིང་དེ་རང་སྐམ་ལ་འགྲོ་བ་ཡིན་ནོ། ། དེ་བཞིན་དུ་གཟུང་འཛིན་གྱི་རྣམ་རྟོག་ཐམས་ཅད་དབུ་མ་འབའ་ཞིག་ཏུ་བསྡུས་ནས་ཉམས་སུ་བླངས་པས་དབུ་མ་ཁ་བྱེ་ནས་དེར་རླུང་སེམས་འདུས་ཏེ་གཟུང་འཛིན་ཐམས་ཅད་རང་འགྱེལ་རང་སྐམ་ལ་འགྲོའོ། ། རྟོགས་བྱ་དངོས་པོའི་གནས་ལུགས་ཀྱང་དེས་རྟོགས་པ་ཡིན་ནོ། ། དེ་བས་ན་འབད་པས་བསྒོམ་དགོས་ཏེ། མ་བསྒོམས་ན་མི་རྟོགས།
མ་རྟོགས་ན་ཡོན་ཏན་རིན་པོ་ཆེ་བདག་རྒྱུད་ལ་མི་ཐོབ་ཏེ། ཀླུ་སྒྲུབ་ཀྱིས་གྲུབ་པའི་དངུལ་ཆུ་བཞིན་ནོ། ། དེ་ལ་དངུལ་ཆུའི་ཐིག་པ་གཅིག་ལ་རྫས་གསེར། མུ་མན། མུ་ཏིག ཁམས་དཀར་པོ། རཀྟ། དྲི་ཆེན། ཤ་ཆེན། གླ་རྩི།
མུ་ཟི། དངུལ་ཆུ་སྟེ་བཅུ་བསྲེས་ཀྱང་ཆེ་རུ་མི་འགྲོ། མདོག་ཀྱང་དངུལ་ཆུའི་མདོག་ཏུ་འོང་བ་ཞིག་ཡོད་བཅུད་ལེན་མ་གྲུབ་པའི་དུས་སུ་ཡོན་ཏན་བཅུ་གཉིས་འབྱུང་བའི་ནུས་པ་ཡོད་ཀྱང་མངོན་དུ་མི་འགྱུར། གྲུབ་ན་མངོན་དུ་འགྱུར་ཏེ། གསེར་གྱི་མདོག་སེར་བ་དང་ལོ་དྲུག་བརྒྱ་ཐུབ། མུ་མན་གྱིས་སྟོབས་ཆེ། མུ་ཏིག་གིས་དབང་པོ་གསལ། བྱང་སེམས་ཀྱིས་གྲང་བ་སེལ། རཀྟས་རྒྱལ་པོ་དབང་དུ་འདུ། དྲི་ཆེན་གྱིས་ཀླུ་ནད་སེལ།
ཤ་ཆེན་གྱིས་མི་མ་ཡིན་དབང་དུ་འདུ། གླ་རྩིས་དྲི་ཞིམ། མུ་ཟིས་མདོག་ལེགས་ཚེ་རིང༌། དངུལ་ཆུས་མཚོན་གྱིས་མི་ཆོད་པ་འབྱུང༌། དེ་བཞིན་དུ་ཀུན་གཞིའི་སྟེང་ན་ཡོན་ཏན་རིན་པོ་ཆེ་འབྱུང་བའི་ནུས་པ་ཡོད་ཀྱང་དེ་མངོན་དུ་འགྱུར་བ་ལ་གནས་ལུགས་རྟོགས་དགོས། རྟོགས་པ་ལ་ལམ་བསྒོམ་དགོས་པ་ཡིན་ནོ། ། དཔེ་གསུམ་གྱིས་མཚོན་པའི་ཟབ་ཁྱད་གང་ཞེ་ན། གསུམ་སྟེ། གཞི་འཁོར་བའི་གནད། ལམ་སྒོམ་པ་རྣལ་འབྱོར་པའི་གནད།
འབྲས་བུ་སངས་རྒྱས་ཀྱི་གནད་དོ། ། དང་པོ་ནི། འཁོར་བའི་ཟག་བཅས་ཀྱི་ལུས་རྟོག་བཅས་ཀྱི་སེམས་ཡིན་ཏེ། རྟོག་བཅས་ཀྱི་སེམས་ལས་རྣམ་རྟོག དེ་ལས་ཉོན་མོངས། དེ་ལས་ལས་ཀྱི་དབང་གིས་འཁོར་བ་མཐའ་མེད་དུ་འཁྱམས་པ་ཡིན་ནོ། ། དེ་གང་གིས་ཉེས་སྙམ་ན། སེམས་རླུང་དང་འཕྲད་པས་ཉེས་ཏེ། རླུང་དང་མ་འཕྲད་པའི་དུས་སུ་སེམས་གཉུག་མ་མ་བཅོས་པ་རྣལ་དུ་ཕེབས་པ་ཡིན་ལ། རླུང་དང་འཕྲད་ན་སེམས་རྣམ་རྟོག་ཏུ་སོང༌།
དེ་རྩ་ཐ་དད་དུ་རྒྱུས་པས་རྟོག་བཅས། རྩ་ཐ་དད་དུ་ཁམས་རྒྱུས་ཏེ་དེ་རླུང་དང་འདྲེས་པས་ལུས་ཟག་བཅས་སུ་བྱས་སོ། ། དེ་ཞིབ་ཏུ་བཤད་ན་བག་ཆགས་ཅན་གྱི་སེམས་ཁམས་དཀར་དམར་དང་རོ་གཅིག་ཏུ་འདྲེས་ཏེ། བག་ཆགས་ཐམས་ཅད་ཁམས་དཀར་དམར་ལ་སྨིན་ནས་སེམས་ཅན་གྱི་ལུས་སུ་གྲུབ་སྟེ། དེ་ཡང་ཐོག་མར་ལྟེ་བའི་གནས་སུ་རྩ་ཨ་ན་ཧ་ད་བྱ་ནཱ་ད་ལྟ་བུ་ཞིག་ཆགས། དེ་ནས་ནམ་མཁའི་རླུང་རྒྱུ། ཤར་དུ་དབྱུག་ཐོ་ལྟ་བུ། དེ་ནས་ས་རླུང༌། ལྷོར་ཚེགས་དྲག་ལྟ་བུ། དེ་ནས་མེ་རླུང༌།
ནུབ་ཏུ་ཐང་ཁུག་ལྟ་བུ། དེ་ནས་ཆུ་རླུང༌། བྱང་དུ་ཐིག་ལེ་ལྟ་བུ། དེ་ནས་རླུང་གི་རླུང་རྒྱུའོ། ། དེའི་ཕྱི་སྐོར་ཨ་ཀ་ཙ་ཊ་ཏ་པ་ཡ་ཤའི་དབྱིབས་ཅན་དུ་ཆགས། དེ་ནས་འབྱུང་བ་བཞིའི་རླུང་ཆ་མཉམ་དུ་རྒྱུའོ། ། དེའི་ཕྱི་སྐོར་རྩ་འདབ་དྲུག་ཅུ་ཆགས་ཏེ། རྩ་བའི་རླུང་ལྔ་དང་ཡན་ལག་གི་རླུང་ལྔ་སྟེ་བཅུ་རྒྱུའོ། ། དེའི་ཕྱི་སྐོར་དུ་རྩ་འདབ་བཅུ་གཉིས་ཆགས་ཏེ། ཕོ་གདོང་གི་ཡི་གེ་རིང་པོ་དྲུག་དང༌།
མོ་གདོང་གི་ཡི་གེ་ཐུང་ངུ་དྲུག་གི་དབྱིབས་སུ་ཆགས། ཕོ་གདོང་གི་རླུང་ཕྱིར་རྒྱུ་བ་དང་གཟུང་བ་བསྐྱེད། མོ་གདོང་གི་རླུང་ནང་དུ་འཇུག་པ་དང་འཛིན་པ་བསྐྱེད། དེ་ནས་རྩ་སུམ་ཅུ་རྩ་གསུམ་ཆགས་ཏེ། སྡེ་ཚན་ལྔ་དང༌། སྦས་པའི་སྡེ་ཚན་ཏེ་ཡི་གེ་སུམ་ཅུའི་དབྱིབས་ཅན་དུ་ཡོད་དོ། ། སྡེ་ཚན་དང་པོ་ནས་ས་རླུང༌། གཉིས་པ་ནས་ཆུ་རླུང་སོགས་གཞན་ལའང་ཤེས་པར་བྱའོ། ། དེ་ནས་འཁོར་ལོ་རྣམས་ཀྱི་རྩ་འདབ་བརྒྱད། རྩ་ཕྲན་སྟོང་ཕྲག་བདུན་ཅུ་རྩ་གཉིས་ལ་སོགས་པ་ཆགས་སོ། །
དེ་རྣམས་སུ་རླུང་རྒྱུས་པ་ལས། རླུང་བསམ་གྱིས་མི་ཁྱབ་པ་འཕེལ་ཏེ། ཡུལ་ཉེར་བཞི་རེ་རེ་ནས་རླུང་དགུ་བརྒྱ་པ་ཕྲག་རེ་རེ་ཡོད་པས། ལས་རླུང་ཉིས་ཁྲི་ཆིག་སྟོང་དྲུག་བརྒྱ་ལ་སོགས་པ་ལས། རླུང་བསམ་གྱིས་མི་ཁྱབ་པ་ཡོད་པ་ལས། དེ་རྣམས་ཀྱི་སེམས་རྟོག་བཅས་གཟུང་འཛིན་དང་བཅས་པར་གཏད། རྩ་དེར་ཁམས་རྒྱུས་རླུང་དང་འདྲེས་པ་ལས་ལུས་ཟག་བཅས་སྐྱེ་འཆི་དང་བཅས་པར་བཏང་ངོ༌། ། ཁམས་དང་རླུང་གཅིག་ཡིན་ཡང་བྱེད་ལས་ཐ་དད་དེ། ཁམས་ཀྱི་རིགས་དྲུག་གི་སོ་དང་སེན་མོ་ལ་སོགས་པའི་ལུས་བསྐྱེད་དེ། རིམ་ལྔ་ལས།
རྣམ་པར་ཤེས་པའི་བཞོན་པ་ཡིན། ། རླུང་ཞེས་བྱ་བ་ལས་ཀུན་བྱེད། ། ཅེས་སོ། ། ཡང་ལྟེ་བར་གནས་པའི་ཚེ། གཟུང་འཛིན་རགས་པ་ནི་མི་སྐྱེད་དེ། སེམས་གླེང་སློང་བ་རྣམ་རྟོག་རྩ་བ་ལྟ་བུའི་དུས་ཞེས་བྱའོ། ། སྙིང་ག་ན་གནས་པའི་ཚེ་སེམས་དང་འདྲེས། གཟུང་འཛིན་བསྐྱེད་པ་ལོ་མའམ་རླངས་པ་ལྟ་བུའི་དུས་ཞེས་བྱ་བ་ཡིན་ནོ། ། མགྲིན་པར་སླེབ་པའི་ཚེ་དབང་པོ་སྒོ་ལ་བརྟེན་ནས་ཡུལ་ལ་དམིགས་པའི་རྟོག་པར་ཁད་སོང་སྟེ་འབྲས་བུ་སྨིན་པ་ལྟ་བུའི་དུས་ཞེས་བྱ་སྟེ། རིམ་ལྔ་ལས།
རྣམ་དག་ཕྲ་བའི་གཟུགས་ཀྱིས་ནི། ། ཤེས་དང་ཡང་དག་འདྲེས་གྱུར་པ། ། དབང་པོའི་ལམ་ནས་བྱུང་ནས་ནི། ། ཡུལ་རྣམས་ལ་ནི་དམིགས་པར་བྱེད། ། ཅེས་སོ། ། འདི་རྣམས་ནད་ངོས་བཟུང་བ་ཡིན་ནོ། ། དེས་གསོ་བར་བྱེད་པའི་སྨན་ཉམས་སུ་ལེན་པ་ལ་གསུམ། སྔོན་འགྲོ་རླུང་སྦྱོང་བ། དངོས་གཞི་བདག་ཉིད་ལྷར་གནས་པ། མཇུག་གཏུམ་མོ་ཙཎྜ་ལི་ཁར་འབྱེད་པའོ། །
དང་པོ་ལ་གསུམ། རབ་དང་འབྲིང་དང་ཐ་མའོ། ། དེ་ཡང་རླུང་ཆེ་འབྲིང་ཆུང་གསུམ་ལ་བཞག་གོ ། རབ་ཀྱིས་ཞག་གསུམ་ལ་རླུང་མཐར་ཕྱིན་ཏོ། ། ཉིན་ཞག་རེ་ལ་ཐུན་ཆེན་དྲུག་དྲུག ཐུན་ཆེན་རེ་ལ་ཐུན་ཆུང་ལྔ་ལྔ་སྟེ་ཐུན་ཆེན་བཅོ་བརྒྱད། ཐུན་ཆུང་དགུ་བཅུ་ལ་ས་བཅུ་གཉིས་ཀྱི་རླུང་སྟོབས་སུ་འགྱུར། འབྱུང་བཞི་ཆ་མཉམ་གཏུམ་མོའི་དྲོད་སྐྱེས་ཏེ་མཐར་ཕྱིན་པ་ཡིན་ནོ། ། འབྲིང་ཞག་བདུན། ཐུན་ཆུང་སྔར་དང་འདྲ།
ཐ་མ་ཞག་བཅོ་ལྔ་ལ་ཐུན་ཆུང་ཕྱེད་དང་ལྔ་བརྒྱ་ནས་མཐར་ཕྱིན་པ་ཡིན་ནོ། ། ཐུན་ཚད་ཉིད་ཀྱི་སུམ་ཆ་ཡིན་ལ། སུམ་ཆའི་ལྔ་ཆ་ཐུན་ཆུང་གཅིག་གི་ཚད་དོ། ། ཡང་ཉི་མ་དང་པོའི་སྔ་ཐུན་ལ་མཚོན་ན། དེ་ལ་ཐུན་ཆུང་ལྔ་ཡོད་པས་སེ་གོལ་གཏོགས་པ་དང༌། པུས་མོ་ལ་བསྐོར་བ་གཅིག་བྱ། རླུང་བཏང༌། དེ་ལྟར་ཐུན་ཆུང་དང་པོ་མ་རྫོགས་བར་ལ་ནུས་ཚད་བྱའོ། ། ཐུན་ཆེན་རེ་ལ་སྔོན་འགྲོ་རྣམས་ཚང་བར་བྱའོ། ། ཐུན་ཆུང་དང་པོ་རྫོགས་ནས་སྟན་ལས་མི་ལྡང༌།
ཆུ་ལ་སོགས་པ་ཟས་ཀྱི་བྱ་བ་ཅུང་ཟད་བྱས་ལ་ཁམས་གསོ། ཐུན་ཆུང་གཉིས་པ་ལ་སེ་གོལ་དང་པུས་མོ་ལ་བསྐོར་བ་བྱ་རླུང་བཏང༌། ཡང་གཅིག་བྱ་རླུང་བཏང༌། དེ་ལྟར་ཅི་ནུས་བྱའོ། ། གསུམ་པ་ལ་བབས་པ་ན་སེ་གོལ་དང་བསྐོར་གསུམ་རླུང་བཏང༌། ཡང་གསུམ་བྱ་རླུང་བཏང༌། དེ་ལྟར་གསུམ་པ་མ་རྫོགས་བར་ལ་ཅི་ནུས་བྱའོ། ། རྫོགས་ནས་མི་ལྡང༌། ཟས་ལ་སོགས་པ་སྔར་ལྟར་རོ། ། བཞི་པ་ལ་བབས་པ་ན།
སེ་གོལ་དང་བསྐོར་བ་བཞི་བྱ་རླུང་བཏང༌། ཡང་བཞི་བྱ་རླུང་བཏང༌། དེ་ལྟར་ཅི་ནུས་བྱའོ། ། ལྔ་པ་ལ་ལྔ་བྱ་རླུང་བཏང༌། ཡང་ལྔ་བྱ་རླུང་བཏང༌། དེ་ལྟར་ཅི་ནུས་བྱའོ། ། འདི་གཞན་ལ་ཡང་སྦྱར་བར་བྱའོ། ། དེ་ལྟར་བྱས་པས་ཞག་བཅོ་ལྔའི་ཐུན་ཆུང་ཐ་མ་ལ། སེ་གོལ་དང་བསྐོར་བ་ཕྱེད་དང་ལྔ་བརྒྱའོ། ། ཐུན་ལྔ་པོ་རྫོགས་པ་དང་ཐུན་ཆེན་གཅིག
རྫོགས་པ་ཡིན་པས་ལངས་ལ་སྤྱོད་ལམ་བྱའོ། ། དེ་ལྟར་ཁོག་ཕུབ་ནས་ཉམས་སུ་ལེན་པ་ལ། བཅའ་བ་ལུས་ཀྱི་གནད་རྡོ་རྗེ་སྐྱིལ་ཀྲུང༌། ལག་པ་མཉམ་བཞག་ལྟེ་བར་གཅེར་ལ་སྒལ་ཚིག་དྲང་པོ། མིག་སྣ་རྩེར་མཐོང་བ་ཙམ་བྱ། གཏད་པ་སེམས་ཀྱི་དམིགས་པ་ནི། རླུང་དང་ཁམས་ཇི་སྙེད་པ་ཐམས་ཅད་ལྟེ་བར་སྒྲིལ་ནས་བསྒོམ། རྗེ་ཞྭ་ལུ་པའི་གསུང་གིས་དབྱུག་ཏོ་ལྟ་བུ་ལ་སོགས་པ་རྣམས་ཀྱི་ནང་དུ་བསྒོམ་གསུངས་ཀྱང༌། རྗེ་བཙུན་གྱི་རྩ་དང་རླུང་ཐམས་ཅད་གཅིག་ཏུ་འདྲེས་པ་ལས་ཐེག་ལེར་གྱུར་པར་བལྟས་ལ། ཞེས་གསུངས་པས་རྩ་ནང་དུ་བསྒོམ་པ་མ་ཡིན་གསུངས་སོ། །
དེས་ན་ཤར་ལྗང༌། ལྷོ་སེར། ནུབ་དཀར། བྱང་དམར་པོ། དབུས་སུ་ཐིག་ལེ་སྔོན་པོ་སྒོམ་མོ། ། རྣམ་པ་ཐིག་ལེ། རྒྱུ་བ་རླུང༌། ལྷ་ཡབ་ཡུམ་ལྔ་དང་ཡེ་ཤེས་ལྔ་ཡིན་ནོ། ། དེ་ལྟར་དབུས་ཀྱི་ཐིག་ལེ་སྔོན་པོ་ལ་སེམས་གཏད་པས་རླུང་ཕྱིར་འགྲོ་བའི་ཐིག་ལེ་སྤོས་རེང་གི་དུད་པ་ལྟ་བུ་ལུས་ཀྱི་དཀྱིལ་ན་ཡར་སྔོ་ན་ར་ར་སོང༌། སྣ་བུག་ནས་ཕྱིར་ཇི་ལྟར་འཚམས་པ་ཞིག་སོང་བར་བསམས་ལ།
ནང་དུ་འཇུག་པའི་ཚེ་ཐིག་ལེ་སྔོན་པོ་ལ་ཐིམ་པར་བསམ་མོ། ། དེ་ལྟར་ལན་བདུན་ཙམ་བྱའོ། ། མཐར་འོག་རླུང་བསྐུམ། ཐིག་ལེ་ལ་བསྟིམ་སྟེ་རླུང་སྦྱར། པུས་མོ་ལ་བསྐོར་བ་དང༌། སེ་གོལ་གཏོགས་པ་བྱ་རླུང་བཏང༌། ཡང་གཅིག་བྱ་རླུང་བཏང༌། དེ་ལྟར་ཅི་ནུས་སུ་བྱའོ། ། དེ་གཞན་ལའང་སྦྱར་བར་བྱའོ། ། དེ་ལྟར་ཞག་བདུན་དང༌།
གསུམ་དང༌། བཅོ་ལྔ་ལ་མཐར་ཕྱིན་པ་ཡིན་ནོ། ། སྔོན་འགྲོ་རླུང་སྦྱང་བའོ། ། གཉིས་པ་དངོས་གཞི་རང་ཉིད་ལྷ་ལྷག་པར་གནས་པའི་རྣམ་པར་བསྒོམས་པས་དང་པོར་ལྟེ་བའི་གནས་སུ་དྲོད་འབྱུང༌། དེ་ནས་ལུས་ཐམས་ཅད་ལ་ཁྱབ་པར་འབྱུང༌། དེ་ནས་གནས་ཁང་ཉེ་འཁོར་ཐམས་ཅད་ལ་དྲོད་འབྱུང༌། དེའི་སྟོབས་ཀྱིས་ཐ་མལ་གྱི་བུད་མེད་སྦྱར་བའི་བདེ་བས་དཔེར་ཡང་མཚོན་དུ་མེད་པའི་ལུས་ལ་བདེ་བ་འབྱུང་སྟེ། རླུང་ལུས་ལ་ཆུད་པའི་རྟགས་ཡིན། ཡང་ལུས་བལ་གྱི་འདབ་མ་ལྟར་ཡང་བ་དང༌། སངས་རྒྱས་ཀྱི་ཆོས་སྐུའི་ཡེ་ཤེས་འདི་རང་ཡིན་སྙམ་པའི་ཉམས་འབྱུང་སྟེ།
དང་པོ་ལ་ཚོར་བ་བདེ་བ། གཉིས་པ་ལ་མི་རྟོག་པའི་བདེ་བ། གསུམ་པ་ལ་མཚོན་བྱེད་དཔེའི་ཡེ་ཤེས་ཞེས་བྱ་བ་ཡིན་ནོ། ། དུས་དེའི་ཚེ་རང་གི་ལུས་ཀྱང་དབུ་མར་འཇུག་པ་སྙམ་བྱེད་པ་འབྱུང་སྟེ། རླུང་སེམས་ལ་འཇུག་པའི་རྟགས། དེ་སྣང་མི་སྣང༌། བདེ་མི་བདེ་ལ་སོགས་པའི་ཉམས་ཁྱད་པར་ཅན་འབྱུང་སྟེ། དུས་དེའི་ཚེ་དབུ་མ་ཁ་འབྱེད་ཏུ་རུང་ཡང༌། རེ་ཞིག་སྔར་གྱི་རྒྱུན་བསྐྱངས་ཏེ་བསྒོམས་པས། མཉམ་བཞག་ལ་དམིགས་པ་གང་དང་གང་བསྒོམས་ཀྱང་ལག་མཐིལ་གྱི་རི་མོ་ལྟར་གསལ།
རྗེས་སྤྱོད་ལ་རྟགས་བཅུ་མཐོང་ངོ༌། ། དེ་ཙམ་ན་དབུ་མ་ཡང་ནོར་བུའི་ནང་ན་སྐུད་པ་ཡོད་པ་ལྟར་མི་གསལ་བའི་ཚུལ་གྱིས་གྲེང་བ་དངོས་སུ་མཐོང་ལ། ལྟེ་བའི་ཨཾ་ལས་མེ་སྦར་ཏེ་སྨིན་མཚམས་ཀྱི་བར་དུ་ཏ་ལ་ལ་འབར་བ་མངོན་དུ་འབྱུང་ངོ༌། ། དབུ་མ་རང་འབྱེད་ལ་སོང་ནས་དེར་རླུང་སེམས་འདུས་ན་ཚེ་འདི་ཉིད་ལ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པ་ཡིན་ནོ། ། ཡང་རྟགས་ཐམས་ཅད་མ་མཐོང་ཞིང་ཅི་རིགས་པ་མཐོང་ན་འཆི་ཁའི་བར་དོ་ལ་འགྲུབ་རྟགས་མ་མཐོང་དྲོད་ཙམ་སྐྱེས་ན། མཐོ་རིས་ཀྱི་སྐྱེ་བ་བརྒྱུད་ནས་སྟན་དེ་ལ་འགྲུབ་བོ། ། དེ་ལྟར་ཉམས་སུ་ལེན་པ་ལ་དམིགས་པ་གསུམ། བདག་བྱིན་གྱིས་བརླབས་པ་གཅིག ཙཎྜ་ལི་ལ་སྔོན་འགྲོ་དང་དངོས་གཞི་གཉིས་ལ་རེ་རེའོ། ། དང་པོ་ཉམས་སུ་ལེན་པ་ལ།
བཅའ་བ་ལུས་ཀྱི་གནད་ནི་སྔར་བས་དམ་དུ་བཏང་བ་ཙམ་ཡིན་ལ། གཏད་པ་སེམས་ཀྱི་དམིགས་པ་ལྟེ་བའི་རྩ་མདུད་ཀྱི་ནང་ན་ཕག་མོ་ཏི་ལ་ཀ་མཚལ་གྱི་ཤད་ལྟ་བུའི་སྟེང་དུ་ཐིག་ལེ་དམར་པོ་གཅིག་ཡོད་པ་ལ་གསལ་བཏབ། སྤྱི་བོར་ཧྃ་ཡིག་གི་སྟེང་དུ་ཐིག་ལེ་དཀར་པོ་ཡུངས་འབྲུ་ཙམ་ཡོད་པ་མགོ་ཐུར་ལ་བསྟན་པ་གསལ་བཏབ། དེ་གཉིས་རྩ་དབུ་མ་ཟུང་སྦྲེལ་ལོ། ། རྩ་གཡས་གཡོན་གཉིས་ཀྱང་ཁ་དོག་དམར་པོ་གྲོ་སོག་འབྲིང་པོ་ཙམ་ལྟེ་བ་ནས་སྤྱི་བོའི་བར་ལ་གསེར་གྱི་ཐུར་མ་གཤིབས་པ་ལྟར། སྤྱི་བོ་རོ་རྐྱང་གཉིས་སྦ་གུག་པ་ལྟར་གུག་པ་སྣ་བུག་གཉིས་ལ་ཟུགས་པའོ། ། དགང་བ་རླུང་གི་གནད་ནི། རྐང་མཐིལ་ན་རང་བཞིན་གྱིས་གྲུབ་པའི་རླུང་ཡོད་པ་དེ་རུ་མོ་ཁུང་གཉིས་འགུལ་འགུལ་བྱས་པས་རླུང་གཡོས། བརླའི་རྩ་བོ་ཆེའི་ནང་ན་ཡར་སོང༌། སུམ་མདོར་སླེབས།
དེ་ནས་འབྱེད་འཛུམ་གྱི་སྦྱོར་བ་བྱས་པས་བཤང་སྒོའི་རླུང་གཡོས། དེ་དང་སུམ་མདོའི་རླུང་གཉིས་ཀྱིས་ཨྃ་ལ་བུས་པས། ཨྃ་ལས་མེ་ཆ་ཕྲ་བ་འབར། རོ་རྐྱང་གཉིས་ནས་ཡར་སོང༌། ལྟག་པར་བཙོན་ཆེན་རླུང་ཟླ་བ་ཕྱེད་པའི་དབྱིབས་སུ་ཡོད་པ་དེ་བུས་པས་སྤྱི་བོར་སོང༌། དེ་ན་ཡོད་པའི་ཧྃ་དང་རླུང་སྣ་བུག་གཉིས་ནས་ཅུང་ཟད་རྔུབ་པ་དེ་རྣམས་ཀྱིས་རོ་རྐྱང་གི་མེ་བཟློག་སྟེ། ཨྃ་གི་གནས་སུ་ཆེར་འབར། དེས་རྩ་དབུ་མ་བྱེ་སྟེ། དབུ་མ་ལ་ཡར་ཏ་ལ་ལ་འབར་བ་ལ་སེམས་གཏད་དེ་རླུང་ཁ་སྦྱར་རོ། ། འདི་ལ་ཐུན་གྲངས་མེད་དོ། །
དེ་ལྟར་བསྒོམས་པའི་ཉམས་སྣང་ལ་དབུ་མ་ལ་མེ་སྟག་ཕྲོ་ཕྲོ་བ་སྙམ་བྱེད་པ་དང༌། མེ་དེ་ནས་ཐིག་ལེ་དཀར་དམར་འཕྲོ་བ་སྙམ་བྱེད་པ་དང༌། རང་གི་ལུས་ལ་ཡང་མེ་སྟག་འཕྲོ་བ་སྙམ་བྱེད་པ་འབྱུང་ངོ༌། ། དེའི་རླུང་རྒྱུན་བསྐྱངས་ཏེ་གོམས་པས། དང་པོ་ལྟེ་བའི་གནས་སུ་དྲོད་འབྱུང་བ་ལ་སོགས་པ་སྔར་བཤད་པའི་དྲོད་རྟགས་རྣམས་འབྱུང་སྟེ་དམིགས་པ་གཉིས་པའོ། ། གཉིས་པ་ནི། གཏུམ་མོ་ཙཎྜ་ལི་ཁ་འབྱེད་པ་ལ་སྔོན་འགྲོ་དངོས་གཞི་གཉིས། དང་པོ་ནི། ཐ་མལ་གྱི་གཏུམ་མོ་འོད་ཀྱི་གཏུམ་མོ་ཁ་སྦྱར་ཏེ། ལྟེ་བ་ནས་འབར་བ་ཐ་མལ་དང༌།
སྤྱི་བོ་ནས་འབར་བ་འོད་ཀྱིའོ། ། དེ་ལ་གཏད་པ་སེམས་ཀྱི་དམིགས་པ་ནི། ལྟེ་བའི་གནས་སུ་རྩ་མདུད་གྲུ་གསུམ་པའི་ཨྃ་མཚལ་གྱི་ཤད་ལྟ་བུ་དེའི་ཐིག་ལེ་ཡུངས་འབྲུ་ཙམ་དམར་པོ། དེའི་གསེབ་ཏུ་ཀྵུཾ་དམར་ནག་དྲོད་ཀྱི་རང་བཞིན་ཅན་ཐུར་བསྟན་གསལ་བཏབ། དེའི་ཕྱི་སྐོར་ལ་ཕྱི་མ་མོ་བརྒྱད་གཡོན་སྐོར་དུ། དེའི་ཕྱི་སྐོར་དུ་ང་དྲུག་ལ་ཀཱ་ལི་སོར་བཞི། གཡོན་སྐོར་དུ་ཨཱ་ལི་བཅུ་དྲུག་དང༌། ཐུང་ངུ་དྲུག་རྣམས་ཡོད། ཁ་དོག་དམར་པོ་འོད་ཟེར་གྱི་རང་བཞིན་ཅན་ནོ། ། སྤྱི་བོར་ཧྃ་མགོ་ཐུར་བསྟན།
དེའི་སྤྱི་བོར་ཐིག་ལེ་དཀར་པོ། དེའི་གསེབ་ཏུ་ཀྵུཾ་དམར་ནག་མགོ་ཐུར་བསྟན་ནོ། ། ཨྃ་དང་ཧྃ་གཉིས་རྩ་དབུ་མས་ཟུང་སྦྲེལ། གཡས་གཡོན་གྱི་རྩ་གཉིས་ཀྱང་སྔར་ལྟར་དུ་གསལ་བཏབ་བོ། ། དགང་བ་རླུང་གི་གནད་རྐང་པ་གཉིས་ཕར་དྲུད་ཚུར་དྲུད་བྱས་ལ། རྐང་མཐིལ་གྱི་རླུང་གཡོས་འོག་སྒོའི་རླུང་དང་འོད་གསལ་སྟེ་ཨྃ་ལ་བུས་པས་ཨྃ་ལས་མེ་འབར་ཏེ། དབུ་མ་ནས་ཡར་སོང་སྟེ། སྣ་བུག་གཉིས་ནས་རླུང་རྔུབ་པས་དཔྲལ་བ་དང་ལྟག་པའི་རླུང་གཡོས། ཧྃ་ལ་བུས་པས་ཧྃ་གི་སྟེང་གི་ཀྵུཾ་ལས་མེ་འབར་བས་དབུ་མ་ནས་ཡར་སོང༌། སྙིང་གར་སླེབ་པ་ཙམ་དུ་མེ་གཉིས་འཁྲུགས་ཆིལ་ཏེ་བསྲེས་པས།
གཅིག་གིས་གཅིག་ལ་ཐུག་རྒྱབ་པ་དང༌། མེ་སྟག་ཕྲོ་ཕྲོ་འཕྲོས། ལུས་ཀྱི་ནང་ཐམས་ཅད་མེར་གྱིས་ཁེངས་ཏེ་དྲོད་དཔག་ཏུ་མེད་པ་བྱུང་བར་བསམ་མོ། ། དེ་ལྟར་བྱས་པས་དྲོད་ཆེན་པོ་སྐྱེས་ཏེ། ཆེ་དྲག་ན་ཅུང་ཟད་གློད་ལ་བཞག་གོ ། དེ་ལྟར་ཐུན་དྲུག་ཏུ་བཅད་ནས་སྒོམ། དེ་ལྟར་བྱས་པས་དབུ་མ་འབྱེད་རན་པའི་རྟགས་གོང་དུ་བཤད་པ་ན་འབྱུང་བ་ན་ཁ་འབྱེད་པའི་གདམས་ངག་གཞན་གོང་དང་འདྲ་བ་ལས་འབར་འཛག་དཀར་དམར་གྱི་རྣམ་པ་ལ་སེམས་གཏད་དོ། ། རྩ་རྒྱུད་ལས། རྣལ་འབྱོར་པས་དུས་ཁྱད་པར་དུ། ། རིགས་ལྡན་མ་རྣམས་རྟག་མཆོད་བྱ། །
ཞེས་པའི་རིགས་ལྡན་མ་མཆོད་པ་ཡིན་ནོ། ། རིགས་ལྡན་མའི་མཆོག་རྩ་དབུ་མ་ཡིན་པས་དེ་མཆོད་པར་བྱེད། ཚུལ་ཇི་ལྟར་མཆོད་ན། དུས་ཁྱད་པར་ཅན་དུ་ཞེས་གསུངས་པས། ཀུ་མུད་ཏ་དང༌། པུ་ལི་ར་མ་ལ་ཡ། ཛ་ལན་དྷ་ར་རྣམས་སུ་བྱང་སེམས་ཐིམ་པ་དང༌། ལོངས་སྤྱོད་པ་དང༌། དབང་དུ་བྱ་བ་གསུམ་ཡོད་པ་ལས། སྤྱི་བོར་ལོངས་སྤྱོད་པ་དེ་བྱང་སེམས་ཀྱི་གང་བའི་དུས་དེར་མཆོད།
དེ་ཡང་སོ་དང་སེན་མོ་བསྐྱེད་པའི་ཁམས་ཇི་སྙེད་ཡོད་པ་ཐམས་ཅད་སྤྱི་བོར་བསྡུས། དེ་དབུ་མ་འཛག་པའི་འབར་འཛག་ལ་སེམས་གཏད་དོ། ། དེས་དབུ་མ་བདེ་སྟོང་ལྷན་ཅིག་སྐྱེས་པའི་ཡེ་ཤེས། དེ་ཉིད་རྗེ་བཙུན་མར་གསལ་བའི་ཕུང་ཁམས་སྐྱེ་མཆེད་ཐམས་ཅད་ལ་རྒྱས་བཏབ་ནས་བསྒོམ་པ་ནི། རས་རྫས་ཐིག་ལེ་སངས་རྒྱས་དང༌། ། བྱང་ཆུབ་སེམས་དཔའ་མཆོད་པར་བྱ། ། ཞེས་པའི་དོན་ཡིན་ནོ། ། འབར་འཛག་ཉི་ཤུ་རྩ་བཞིར་ཡང་འགྱུར་བ་ཡིན་ནོ། ། དེ་ལྟར་བསྐྱེད་རྫོགས་ཟིན་བྲིས་འདི། ། བཟང་དཔལ་བདག་གིས་བརྗེད་བྱང་ལགས།། །།
༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
