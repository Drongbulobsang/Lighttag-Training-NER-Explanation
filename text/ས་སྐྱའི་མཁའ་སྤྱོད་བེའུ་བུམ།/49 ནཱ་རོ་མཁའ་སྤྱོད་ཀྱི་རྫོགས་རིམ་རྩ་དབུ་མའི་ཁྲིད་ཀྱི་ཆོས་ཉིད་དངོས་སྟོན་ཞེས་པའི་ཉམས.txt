ས་སྐྱའི་མཁའ་སྤྱོད་བེའུ་བུམ།
པོད ༤༩
ནཱ་རོ་མཁའ་སྤྱོད་ཀྱི་རྫོགས་རིམ་རྩ་དབུ་མའི་ཁྲིད་ཀྱི་ཆོས་ཉིད་དངོས་སྟོན་ཞེས་པའི་ཉམས་ལེན།
༼ཧཱུྃ༽ ༄༅། །རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་རྫོགས་རིམ་རྩ་དབུ་མའི་ཁྲིད་ཀྱི་ཆོས་ཉིད་དངོས་སྟོན་ཞེས་པའི་ཉམས་ལེན་ཉུང་བསྡུས་བཞུགས་སོ།། ༈ །ན་མོ་གུ་རུ་བཛྲ་ཡོ་གི་ནཱི་ཡེ། འདིར་རྗེ་བཙུན་རྡོ་རྗེ་རྣལ་འབྱོར་མའི་བརྒྱུད་འདེབས་སྐབས་ཀྱི་སྨོན་ལམ་ལས། སྐྱེ་འགག་གནས་གསུམ་བྲལ་བ་གདོད་མའི་གཤིས། ། སྟོང་གསལ་བརྗོད་དུ་མེད་པ་གཉུག་མའི་ངང༌། ། ཟུང་འཇུག་བློ་འདས་རང་སེམས་རྣལ་འབྱོར་མ། ། རང་ངོ་ཤེས་ནས་རྟག་ཏུ་སྐྱོང་བར་ཤོག ། ཅེས་པའི་དོན་ཅུང་ཟད་གཏན་ལ་འབེབས་པ་ལ་སེམས་ཀྱི་གཞི་རྩ་ངོས་བཟུང་བ། དེའི་རྒྱུན་སྐྱོང་བ་དང་གཉིས་ཀྱི་དང་པོ་ནི།
སེམས་ཅན་རྣམས་ཀྱི་སེམས་ཀྱི་ངོ་བོ་རང་བཞིན་གྱིས་འོད་གསལ་བ་དེ་ཉིད་གཞི་དུས་ཀྱི་སངས་རྒྱས་ཀྱི་ཡེ་ཤེས་སམ་ངེས་དོན་གྱི་རྡོ་རྗེ་རྣལ་འབྱོར་མ་ཡིན་དགོས་ཏེ། ཀྱེ་རྡོར་ལས། སེམས་ཅན་རྣམས་ནི་སངས་རྒྱས་ཉིད། ། འོན་ཀྱང་གློ་བུར་དྲི་མས་སྒྲིབ། ། ཅེས་འབྱུང་བས་སོ། ། དེ་ལྟར་ཡིན་པ་ལ་ཡིན་པར་ངོ་མ་ཤེས་པའི་སྐྱོན་གྱིས་གཟུང་འཛིན་གྱི་ཡུལ་ལ་ཆགས་ཏེ་འཁོར་བར་སྡུག་བསྔལ་སྣ་ཚོགས་ཉམས་སུ་མྱོང་བ་ཡིན་ལ། གཟུང་འཛིན་ཞེས་པའང་སེམས་དང་སེམས་བྱུང་ལས་མ་འདས་ཏེ། གཟུང་བ་ནི་སེམས་དང་གཅིག འཛིན་པ་སེམས་བྱུང་དང་གཅིག་པར་མཛད་པས། དཔེར་ན་དངོས་པོ་བུམ་པ་ལྟ་བུ་མིག་གིས་མཐོང་ནས།
བུམ་པའོ་སྙམ་པ་ནི་གཟུང་བ་ཡིན་ལ། བུམ་པའི་ལྟོ་བ་མགྲིན་པ་སོགས་ལ་ཞིབ་ཏུ་རྟོག་པ་དེ་འཛིན་པའོ། ། དེ་ལྟར་སེམས་གཟུང་འཛིན་གྱི་རྣམ་པར་རྟོག་པས་བསླད་ཀྱང་སེམས་ཀྱི་ངོ་བོ་སྐྱེ་འགག་གནས་གསུམ་དང་བྲལ་བ་ཞིག་རང་ཆས་སུ་ཡོད་ལ། དེ་ཉིད་ལ་གཉུག་མ་ལྷན་ཅིག་སྐྱེས་པའམ། རྒྱུད་སྡེ་རྣམས་ཀྱི་དགོངས་པ་ལྟར་ན། རྒྱུད་གསུམ་དུ་འཇོག་པ་ལས་རྒྱུའི་རྒྱུད་ཅེས་བྱ་བ་དེ་ཉིད་དོ། ། དེའང་གཉུག་མ་ནི་དཔེར་ན་དགོན་པར་གནས་པའི་དགེ་འདུན་རྒྱུན་བཞུགས་ལ་ཡང་གཉུག་མར་གནས་པའི་དགེ་འདུན་ཟེར་བ་ལྟར་དོན་སྔར་ནས་རང་འབབ་ཏུ་ཡོད་པའི་ཚིག་ཡིན་ལ་སེམས་ཉིད་ཀྱང་མཚན་ཉིད་གསལ་བ། རང་བཞིན་སྟོང་པ། ངོ་བོ་ཟུང་འཇུག་གསུམ་དབྱེར་མེད་པ་གདོད་མ་ནས་ལྷུན་གྲུབ་ཏུ་ཡོད་པ་ལ་གཉུག་མ་ཞེས་མིང་བཏགས་པའོ། ། རྒྱུའི་རྒྱུད་ཅེས་པ་ནི་སེམས་དེ་ཉིད་འཁོར་འདས་ཀུན་གྱི་རྒྱུ་ཡིན་པའི་ཕྱིར་དང་སེམས་ཅན་གྱི་བློའི་རྟོགས་པ་ནས་སངས་རྒྱས་ཀྱི་སྐུ་དང་ཡེ་ཤེས་མཛད་པ་འཕྲིན་ལས་སོགས་ཀྱི་བར་དུ་སེམས་ཁོ་རང་སྣང་ཞིང་རྒྱུན་མ་ཆད་པར་གནས་པས་ན་དེ་ལ་རྒྱུད་ཅེས་བྱའོ། །
སེམས་གསལ་རིག་སྟོང་གསུམ་དེའི་ངོ་བོ་ལ་ལྟོས་ནས་གནས་འགྱུར་མེད་ལ། རྣམ་པ་ལ་ལྟོས་ནས་གནས་འགྱུར་ཡོད་པ་སྟེ། དཔེར་ན་རྒྱུ་ཟངས་གཅིག་ལ་གཅིན་གྱི་སྣོད་བུམ་པ་གཅིག་དང༌། སྤོས་ཕོར་གཅིག་དང༌། སངས་རྒྱས་ཀྱི་སྐུ་གཅིག་སྟེ་གསུམ་བཟོས་པའི་གནས་སྐབས་ན། རྒྱུ་ཟངས་ཀྱི་ངོ་བོ་དེ་ཀ་མ་གཏོགས་འགྱུར་རྒྱུ་སྤུ་ཙམ་མི་འབྱུང་ཡང༌། རྣམ་པའི་དབྱེ་བ་གཅིན་སྣོད་དེ་ལ་སྐྱུག་བྲོ་བ་དང༌། སྤོས་ཕོར་དེ་ལ་གཙང་སྲེད་པ་དང༌། སྐུ་དེ་མཆོད་པའིགནས་སུ་འཇོག་པ་སོགས་འབྱུང་ངོ༌། ། དཔེ་དེ་བཞིན་དུ་སེམས་ཀྱང་དམྱལ་བ་ནས་སངས་རྒྱས་ཀྱི་བར་ལ་དོན་དམ་པའི་ངོ་བོ་ལ་བཟང་ངན་དུ་སོང་བ་མེད་ཀྱང་ཀུན་རྫོབ་ཏུ་འཁྲུལ་སྣང་སྡུག་བསྔལ་རྒྱུ་འབྲས་འབའ་ཞིག་ལོངས་སྤྱོད་པའི་ཚེ་འཁོར་བ་པ་ཞེས་བྱ།
བླ་མའི་མན་ངག་གིས་དྲི་མ་ཅུང་ཟད་སྲབ་ནས་དེའི་རྒྱུན་ལ་གནས་པ་ན་ལམ་ཞུགས་ཆོས་པ་ཞེས་བྱ། དྲི་མ་མཐའ་དག་སྤངས་པའི་ཚེ་སངས་རྒྱས་ཞེས་ཁྱད་པར་ཙམ་བྱས་པ་ཡིན་ནོ། ། དེ་ཡང་ཀྱེ་རྡོར་གྱི་རྒྱུད་ཚིག་གོང་གི་འཕྲོར། དེ་བསལ་ནས་ནི་སངས་རྒྱས་ཉིད། ། ཅེས་འབྱུང་བས་དེ་བསལ་ནས་ནི་ཞེས་པ་དེ་བླ་མའི་མན་ངག་ལ་བརྟེན་ནས། གློ་བུར་གྱི་དྲི་མ་སྦྱོང་བྱེད་ལམ་རྣམ་པར་དག་པ་མ་འཁྲུལ་བར་ཉམས་སུ་བླངས་པས་རྟོགས་པ་རྒྱུད་ལ་ཤར་བ་ནི་ལམ་གྱི་རྒྱུད་ཅེས་བྱ་བ་ཉིད་དོ། ། ལམ་དེས་སྤང་བྱ་མཐའ་དག་སྤངས། ཐོབ་བྱ་མ་ལུས་པ་ཐོབ་སྟེ་དག་པ་གཉིས་ལྡན་གྱི་ཆོས་སྐུ་མངོན་ཏུ་གྱུར་པ་ནི་འབྲས་བུའི་རྒྱུད་ཅེས་བྱ་བ་དེ་ཉིད་དོ། ། རྒྱུད་གསུམ་པོ་དེ་རང་སེམས་ཁོ་ན་ལ་ཚང་བ་ཡིན་ནོ། ། གཉིས་པ་སེམས་ཉིད་གཉུག་མ་རྒྱུའི་རྒྱུད་དེ་ལམ་དང༌།
འབྲས་བུ་མཐར་ཕྱིན་པའི་ས་ལ་འཁྱོལ་བ་ལ་ལྟ་སྒོམ་སྤྱོད་གསུམ་གྱི་ལམ་གྱི་གནད་ཕྱིན་ཅི་མ་ལོག་པར་ཉམས་སུ་ལེན་དགོས། དེའང་ཐོག་མར་ལྟ་བ་ནི་འཁོར་འདས་ཀྱིས་བསྡུས་པའི་ཆོས་ཐམས་ཅད་རང་གི་སེམས་ལས་འབྱུང་གི་གཞན་ལོག་ན་མེད་པར་ཐག་བཅད་དགོས་ཏེ། རྡོ་རྗེ་གུར་གྱི་རྒྱུད་ལས། རིན་ཆེན་སེམས་ལས་ཕྱིར་བྱུང་གི ། སངས་རྒྱས་མེད་ཅིང་སེམས་ཅན་མེད། ། ཅེས་སོ། ། སེམས་དེ་ཉིད་ཀྱི་ངོ་བོ་ལ་ཆེར་གྱིས་བལྟས་པའི་ཚེ་ན། དང་པོ་ཡུལ་འདི་ནས། དབྱིབས་འདི་འདྲ། དུས་འདི་ཙམ་ནས་སྐྱེས་བྱ་བ་མི་འབྱུང་བས་དང་པོར་མ་སྐྱེས་བར་དུ་རང་གི་སྤྱི་བོ་ནས་རྐང་མཐིལ་གྱི་བར་ལུས་ཀྱི་ཕྱི་ནང༌།
དེས་མཚོན་པའི་སྣོད་བཅུད་འཁོར་འདས་འདི་འདྲ་ཞིག་ལ་གནས་ཞེས་བྱ་བ་དང༌། དབྱིབས་དང་ཁ་དོག མཚན་མ་འདིའོ་ཞེས་བཙལ་ཀྱང་མི་རྙེད་པས་བར་དུ་གནས་པ་མེད། དེ་ལྟར་སྐྱེ་བ་དང་གནས་པ་མེད་པས་མཐར་དེ་ལ་ལྟོས་པའི་འགགས་པའང་མི་འགྲུབ་སྟེ། དུས་འདི་ཙམ་ན་འདི་འདྲ་ཞིག་ཏུ་སེམས་འགག་ནས་འགྲོ་ཞེས་པ་ལྟ་བུ་མི་རྙེད་པས། མདོར་ན་འཁོར་འདས་ཀྱིས་བསྡུས་པའི་ཆོས་ཐམས་ཅད་སྐྱེ་འགགས་གནས་གསུམ་དང་བྲལ་ཞིང༌། དེས་མཚོན་ཡོད་མེད་ཕྱོགས་འཛིན་རྟག་ཆད་སོགས་མཐའ་བཞི་དང་བྲལ་བ་ཞིག་ཏུ་ངེས་པ་རྙེད་པ་ལྟ་བུའོ། ། གཉིས་པ་དེ་དོན་བསྒོམ་པའི་ཚུལ་ནི། ཐོག་མར་ཞི་གནས་ཀྱི་ཏིང་ངེ་འཛིན་བསྒོམ་པ་ལ་བསླབ་དགོས་ཏེ། སྤྱོད་འཇུག་ལས།
ཞི་གནས་རབ་ཏུ་ལྡན་པའི་ལྷག་མཐོང་གིས། ། ཉོན་མོངས་རྣམ་པར་འཇོམས་པ་ཤེས་བྱས་ནས། ། ཐོག་མར་ཞི་གནས་བཙལ་བྱ་དེ་ཡང་ནི། ། འཇིག་རྟེན་ཆགས་པ་མེད་ལ་མངོན་དགས་འགྲུབ། ། ཅེས་སོ། ། དེ་བསྒོམ་པ་ལ་གནད་གསུམ་དང་ལྡན་དགོས་ཏེ། འཁྲུལ་འཁོར་ལུས་ཀྱི་གནད། ལྟ་སྟངས་མིག་གི་གནད། བཞག་ཐབས་སེམས་ཀྱི་གནད་དོ། ། དང་པོ་ལ་ལུས་རྣམ་སྣང་གི་ཆོས་བདུན་བྱ་བ་སྟེ་སྤྱི་དང་འདྲའོ། །
བསྒོམ་ལ་གེགས་འབྱུང་བ་ཕལ་ཆེར་ལུས་གནད་ལ་སྐྱོན་ཞུགས་པས་ཡིན་ཏེ་ལུས་མདུན་དུ་གུག་ན། ཤེས་པ་འཕྱོ་ཞིང་རྣམ་རྟོག་འཁྲུག གདོན་དུ་རྒྱལ་པོ་གནོད། ནད་སྙིང་རླུང་སོགས་འབྱུང༌། མཐར་སྨྱོན་པར་འགྲོ་ཉེན་ཡོད་དེ། ཚུལ་དེ་བཞིན་དུ་ལུས་གནད་ཀྱི་སྐྱོན་ཐམས་ཅད་ལ་རིགས་འགྲེའོ། ། ལུས་རྣམ་སྣང་གི་ཆོས་བདུན་ཚུལ་བཞིན་བཅས་པ་ལ་ཡོན་ཏན་དཔག་ཏུ་མེད་དེ། རྐང་པ་རྡོ་རྗེ་སྐྱིལ་ཀྲུང་གིས་ཐུར་སེལ་གྱི་རླུང་དབུ་མར་ཚུད། ཉོན་མོངས་ཕྲག་དོག་ཞི། བར་ཆད་ཀྱིས་མི་ཚུགས།
དེ་བཞིན་དུ་ལག་པ་མཉམ་བཞག་སོགས་ལུས་གནད་བཅའ་ཚུལ་བདུན་པོ་རེ་རེ་ལ་ཡོན་ཏན་སྐྱེ་ཚུལ་རེ་རེ་ཡོད་པ་རིགས་འགྲེའོ། ། དེ་ཡང་རྣམ་སྣང་ནི་ཕུང་པོ་ལྔའི་ནང་ཚན་གཟུགས་ཕུང་རྣམ་དག དུག་ལྔའི་ནང་ནས་གཏི་མུག་སྦྱོང་བྱེད། རིགས་གསུམ་གྱི་ནང་ནས་སྐུ་རྡོ་རྗེ། ཡེ་ཤེས་ལྔའི་ནང་ནས་མེ་ལོང་ཡེ་ཤེས་ཏེ་གནས་འགྱུར་སྣ་ཚོགས་ཀྱི་རང་བཞིན་གཅིག་ཏུ་ངེས་ལ། གཟུགས་ཕུང་ནི་ཕུང་པོ་གཞན་ཐམས་ཅད་ཀྱི་བརྟེན་གཞི། གཏི་མུག་ནི་ཉོན་མོངས་ཐམས་ཅད་ཀྱི་རྩ་བ། སྐུ་རྡོ་རྗེ་ནི་རིགས་ཐམས་ཅད་ཀྱི་གཞིའམ། མེ་ལོང་ཡེ་ཤེས་ཐམས་ཅད་ཀྱང༌། མདོ་སྡེ་རྒྱན་ལས།
མེ་ལོང་ཡེ་ཤེས་མི་གཡོ་སྟེ། ། ཡེ་ཤེས་གསུམ་ནི་དེ་ལ་བརྟེན། ། མཉམ་པ་ཉིད་དང་སོ་སོར་རྟོག ། བྱ་བ་གྲུབ་པ་ཁོ་ན་འོ། ། ཞེས་པའི་ཚུལ་གྱིས་ཡེ་ཤེས་ཐམས་ཅད་ཀྱི་གཞི་མ་སྟེ། མདོར་ན་ལུས་གནད་ཉིད་ཉམས་ལེན་གྱི་གཞི་མ་དང་རྩ་བར་བསྟན་པའོ་ཞེས་ཁ་ཅིག་གསུངས་ཏེ་དེ་ཡང་མི་འཐད་པར་མི་སེམས་མོད། བླ་མ་གོང་མ་དག་ལུས་གནད་དེ་ཉིད་རྣམ་སྣང་གངས་ཅན་མཚོའི་བཞུགས་སྟངས་དང་འདྲ་བ་ལས་རྣམ་སྣང་གི་ཆོས་བདུན་ཞེས་བྱའོ་གསུངས། གཉིས་པ་ལྟ་སྟངས་མིག་གི་གནད་ཅེས་པ་ནི། སེམས་གནད་རླུང༌། རླུང་གནད་རྩ།
རྩ་གནད་མིག་ལ་ཡོད་པས་མིག་བཙུམ་པ་དང་ཧ་ཅང་བགྲད་པ་སོགས་མ་ཡིན་པར་སྣ་རྩེར་ཕབ་པའམ། ཡང་ན་གཉའ་ཤིང་གང་ཙམ་གྱི་སར་ཐད་ཀར་ཧ་རེ་ལྟའོ། ། གསུམ་པ་བཞག་ཐབས་སེམས་གནད་ནི། སྒོམ་ཡོང་དུ་རེ་བ། མ་བྱུང་གི་དོག་པ་སོགས་མི་བྱ་བར་ཟོལ་མེད་དུ་ལྷོད་ཀྱིས་ཀློད་ནས་མ་ཡེངས་པར་དྲན་ཤེས་ཀྱིས་ཟིན་པར་བྱས་ཏེ་འཇོག་པའོ། ། དེ་ཡང་དཔེར་ན་ཆུ་རྙོགས་མ་ཅན་དྭངས་སུ་རེ་ནས་བཅས་བཅས་མང་ནས་སླར་རྙོག་མར་འཕེལ་ཞིང༌། རང་བབས་སུ་བཞག་པས་མྱུར་དུ་དྭངས་འགྲོ་བ་དང་འདྲ་བ་ཡིན་ནོ། ། དེ་ལྟར་སྒོ་གསུམ་རང་ལུགས་སུ་བཞག་པ་དེའི་གོམས་པ་དཔྱིས་ཕྱིན་པའི་མཐར་རྣམ་རྟོག་ཕྲ་རགས་ཐམས་ཅད་ཞི་ནས་སེམས་རང་བབས་སུ་གནས་པའི་སྟོང་ཆམ་མེ་བ་ཞིག་ལ་རྩེ་གཅིག་ཏུ་གནས་པ་འབྱུང་སྟེ་རིག་ཤེས་ལ་དྭངས་ཆ་མེད་ན་དེ་ཞི་གནས་སྟེང་པོ་ཞེས་བྱ་བ་ཡིན་པས་ཏིང་ངེ་འཛིན་རྣམ་དག་མ་ཡིན། དེ་ཁོ་ན་ལ་ཞེན་ན་མཐར་མི་རྟོག་པའི་ཉམས་ཀྱི་གཟུགས་མེད་ཁམས་སུ་འཕེན་ནོ། ། དེ་ལ་རིག་པ་དཔངས་བསྟོད་དེ་དྲན་པའི་ངར་དང་བཅས་ཏེ་རྒྱུན་བསྲིངས་ནས་བསྒོམས་པས་སེམས་ཀྱི་ངོ་བོ་གསལ་ལེ་ཧྲིག་གེ་བ་མདོར་ན་གསལ་ཆ་བདེན་འཛིན་དང་བཅས་པའི་ཉམས་སྐྱེ་ཞིང༌།
དེ་སེམས་ཀྱི་མཚན་ཉིད་རགས་པའི་ངོ་བོ་ཙམ་མཐོང་བ་ཡིན་མོད་ཀྱི། ད་དུང་སྒོམ་རྣམ་དག་ཏུ་མི་འགྲོ་གསལ་ཆ་དེ་ལ་ཞེན་ན་གཟུགས་ཁམས་སུ་འཕེན་ནོ། ། དེ་ལ་སེམས་ལ་སེམས་ཀྱིས་ཡང་ཡང་ལྟ་བའི་ཚུལ་དང་ལུས་གནད་ཀྱང་ཅུང་ཟད་ཁོང་ཀློད། ལྟ་སྟངས་སྨད། ཤེས་པ་ཀློད་ནས་རང་བབས་སུ་ཆམ་མེ་བཞག་པས། ཇི་ཞིག་ནས་གསལ་སྟོང་ཟུང་འཇུག་གི་ཉམས་དཔེ་ནམ་མཁའ་དྭངས་པའི་དཀྱིལ་ལྟ་བུ་བརྗོད་མེད་ཀྱི་བདེ་བ་ལྷང་གིས་སྐྱེ། བདེ་ཉམས་དེ་ལ་ཞེན་ན་འདོད་པའི་ཁམས་ཀྱི་གནས་སུ་འཕེན་པར་བྱེད་པས་ཉམས་ལ་མ་ཞེན་པར་གསལ་སྟོང་འཛིན་མེད་ཀྱི་རིག་པ་བློ་འདས་ཡུལ་ཅན་གཉིས་མེད་ཀྱི་ངང་དུ་བཞག་པས་མདོ་ལྟར་ན། ཞི་ལྷག་ཟུང་འབྲེལ་གྱི་ཏིང་ངེ་འཛིན་སྐྱོན་མེད་སྐྱེ་བ་ཡིན་ལ། སྔགས་ལྟར་ན་ཐབས་ཁྱད་པར་ཅན་གྱིས་ཟིན་པར་བྱས་པས་བདེ་ཆེན་ལྷན་སྐྱེས་ཀྱི་རྟོགས་པ་སྐྱེའོ། ། དེ་ཡང་ཞི་གནས་ཀྱི་དུས་སེམས་བྱིངས་རྒོད་དང་མ་བྲལ་བར་དྲན་ཤེས་གཉེན་པོའི་ཚུལ་དུ་བསྟེན་པ་ཁོ་ན་གལ་ཆེ་བ་དང༌།
བྱིངས་རྒོད་དང་བྲལ་ནས་རྣམ་རྟོག་གང་ཤར་ལ་བཟོ་བཅོས་མ་སོང་བར་དེ་ཁའི་ཐོག་ཏུ་ལྷོད་ཀློད་ནས་འཇོག་ཤེས་པ་གལ་ཆེའོ། ། དེའི་ཚུལ་མདོར་བསྡུས་ན། དཔེར་ན། མི་ཞིག་གིས་རང་ལ་ཚུར་བརླག་ཐོད་ཁྱོད་ཟེར་བྱུང་ན། དེ་ལ་ཞེ་སྡང་དྲག་པོ་སྐྱེས་ནས་ཕར་དེའི་ལན་དུ་ངན་སྨྲས་སོགས་བྱེད་ན་ཐ་མལ་པ་དང་ཁྱད་མེད། ཞེ་སྡང་དེ་ལ་བཟོད་པ་བསྒོམ་པ་སོགས་གཉེན་པོས་སྤངས་ན་རྣམ་རྟོག་གིས་རྣམ་རྟོག་སྤང་བར་འགྲོ། དེ་ཡེ་ཤེས་ཡིན། ཆོས་སྐུ་ཡིན་སྙམ་པ་ལྟ་བུ་བྱས་ནས་བསྲན་བཙུགས་པ་ན་བློས་བྱས་ཀྱི་རྒྱས་འདེབས་བྱས་པར་འགྲོ། ཞེ་སྡང་གི་རྣམ་རྟོག་དེ་ཁོ་རང་གི་ཐོག་ཏུ་བཟོ་བཅོས་མ་བྱས་པར་ཀློད་ནས་སེམས་ལ་སེམས་ཀྱིས་ལྟ་བའི་ཚུལ་དུ་བཞག་པས་ཞེ་སྡང་གི་རྟོག་པ་ཁོ་རང་གསལ་སྟོང་ཟུང་འཇུག་ཏུ་རྗེན་ལྷང་ངེ་ཤར་བ་དེ་ཉོན་མོངས་པ་ཡེ་ཤེས་སུ་འཆར་ཐུབ་པ་སྔགས་ཀྱི་དགོངས་པའོ། ། དཔེ་དེ་བཞིན་ཉོན་མོངས་རྣམ་རྟོག་ཐམས་ཅད་ལ་རིགས་འགྲེའོ། །
དེ་གོམས་པ་མཐར་ཕྱིན་པ་ལས་རྡོ་རྗེ་རྣལ་འབྱོར་མའི་ཐུགས་ལྷན་ཅིག་སྐྱེས་པའི་ཡེ་ཤེས་ཞེས་བྱ་བ་དེ་རྒྱུད་ལ་སྐྱེའོ། ། དེ་དག་ལ་གེགས་སེལ་ཚུལ་བོགས་དབྱུང་ཚུལ། ལམ་གྱི་དྲོད་རྟགས་འཆར་ཚུལ་རྣམས་མ་འཁྲུལ་བར་སོ་སོའི་དོན་ལ་མཁས་པར་བྱས་ནས་ཉམས་སུ་བླང་ངོ༌། ། གསུམ་པ་སྤྱོད་པའི་རིམ་པའང་དེ་ལྟར་སེམས་ཀྱི་གནས་ལུགས་སྤྲོས་པའི་མཐའ་ཐམས་ཅད་དང་བྲལ་བ་སེམས་ཅན་རྣམས་ལ་རང་ཆས་སུ་བཞུགས་ཀྱང་ཚུལ་དེ་ལྟར་ཡིན་པ་མ་ཤེས་པའི་དབང་གིས་འཁྲུལ་སྣང་འབའ་ཞིག་ལ་ལོངས་སྤྱོད་པ་རྣམས་ལ་བྱམས་སྙིང་རྗེ་བསྒོམ་ཞིང་ཅི་བྱེད་སེམས་ཅན་གྱི་དོན་དུ་འགྱུར་བའི་ཐབས་ལ་འབད་པ་དང༌། བདེ་སྡུག་འབྱོར་རྒུད་སོགས་ཆོས་བརྒྱད་ཀྱི་རྟོག་པ་གང་ཤར་ལ་སྤང་བླངས་མེད་པར་བཟང་ངན་རོ་སྙོམས་ཤིང་བདེ་བ་ཆེན་པོའི་ལམ་དུ་ཁྱེར་ནས་བྱེད་པ་ནི་སྤྱོད་པའི་གནད་དམ་པའོ། ། དེ་ལྟར་ཉམས་སུ་ལེན་པའི་དུས་ན་ཐོག་མར་སེམས་ཀྱི་གནས་ཆ་མ་རྙེད་བར་ལ་ཞེན་ལོག་སྐྱོ་ཤས་གནད་ཆེ་བས་དལ་འབྱོར་རྙེད་དཀའ། འཆི་བ་མི་རྟག་པ། འཁོར་བའི་ཉེས་དམིགས་སོགས་ཡང་ཡང་བསམ་པ་གལ་ཆེའོ། ། གནས་ཆ་ཅུང་ཟད་རྙེད་ནས་རླུང་སྦྱོར་དང་དམིགས་པ་སྣ་ཚོགས་ལ་སྦྱོང་བ་སོགས་ལྟ་བའི་བོགས་འབྱིན་བྱེད་པ་གནད་ཆེའོ། ། ལྟ་བ་ལ་གོ་མྱོང་ཅུང་ཟད་རྙེད་ན་བྱམས་སྙིང་རྗེ་རྩལ་འདོན་བྱས་ཏེ་ཐབས་ཤེས་ཡ་བྲལ་དུ་མ་སོང་བར་བྱས་པས་བོགས་འདོན་དང་ལམ་གྱི་ཆོད་ཆེ་ཞེས་རྗེ་བླ་མ་གྲུབ་པའི་དབང་ཕྱུག་གི་ཞལ་ལས་ཐོས་སོ། །
དེ་ལྟར་ངེས་དོན་གྱི་གདམས་པའི་སྙིང་པོ་ཅུང་ཟད་སྤེལ་བ་འདིའང་མཁྱེན་རབ་ཀྱི་དབང་ཕྱུག་མགོན་པོ་འཇམ་པའི་དབྱངས་དང་དབྱེ་བ་མེད་པའི་སྐྱེས་མཆོག་རྒྱལ་སྲས་ཞི་བ་ལྷའི་སྤྲུལ་པའི་སྐུ་དོན་གྲུབ་རྒྱ་མཚོས་བཀའ་སྩལ་སྤྱི་བོས་ནོས་ཏེ་ཞྭ་ལུ་སྤྲུལ་མིང་པ་བློ་གསལ་བསྟན་སྐྱོང་གིས་ཚར་ཆེན་ཡབ་སྲས་ཀྱི་བཞེད་སྲོལ་ལྟར་སྙིང་པོ་ཁོལ་བྱུང་ཙམ་དུ་མགྱོགས་པར་བྲིས་ནས་ཕུལ་བ་དགེ་ལེགས་སུ་གྱུར་ཅིག ཅེས་པ་འདིའང་རྗེ་བཙུན་རྡོ་རྗེ་རྣལ་འབྱོར་མའི་ཞབས་ཀྱི་ཆུ་སྐྱེས་ལ་མངོན་སུམ་དུ་རེག་པ་གྲུབ་པའི་སློབ་དཔོན་ཆེན་པོ་ཕ་བླ་མ་བཀའ་དྲིན་མཉམ་མེད་ཁྱབ་བདག་བྱང་གླིང་པ་མཆོག་སྤྲུལ་རྡོ་རྗེ་འཆང་རིན་ཆེན་བློ་གསལ་བསྟན་སྐྱོང་དཔལ་བཟང་པོའི་ཞལ་སྔ་ནས་རྒྱལ་ཁམས་ཀྱི་བྱ་བྲལ་བ་སྐལ་བཟང་མཁྱེན་བརྩེའི་དབང་པོ་ལ་དཔལ་ཞྭ་ལུ་རི་ཕུག་གི་སྒྲུབ་ཁང་རྣམ་གྲོལ་ཡང་རྩེར་དགྱེས་པ་ཆེན་པོས་བཀའ་དྲིན་དུ་སྩལ་བའོ། ། དེ་ཡང་རྗེ་དེ་ཉིད་ཀྱི་ཞལ་ནས། སྤྱིར་དེང་སང་དུས་སྙིགས་མར་སོང༌། ཚེ་ཡུན་ཐུང༌། ཤེས་བྱ་རྣམ་གྲངས་མང༌། ཇི་ལྟར་བྱས་ཀྱང་བསྟན་པ་དང་སེམས་ཅན་ལ་ཕན་པ་ནི་དཀའ་བས། བསྟན་རྒྱུད་དང་རང་རྒྱུད་ལ་ཕན་ངེས་ཀྱི་དབང་ལུང་ཉན་བཤད་རེ་ཙམ་མ་གཏོགས། འཇིག་རྟེན་གྱི་བྱ་བ་དགྲ་འདུལ་གཉེན་སྐྱོངས་སོགས་ཕར་ཞོག རང་དབང་བྱུང་ན་གདུལ་བྱ་ཟང་ཟིང་བསྡུ་བ།
ཐོས་བསམ་ཙབ་ཙོབ་བྱེད་པ། འཆད་ཉན་གྱི་འདུ་ལོངས་བསྒྲུབ་པ་སོགས་གང་ལའང་གཞན་མགོ་སྐོར་ཁྱད་ལས་དགོས་པ་མེད། མདོར་ཧྲིལ་གྱིས་དྲིལ་ན། ནམ་འཆི་ཆ་མེད་བསམ་ནས་ཚེ་འདི་བློས་བཏང༌། ངོ་སྲུང་དང་འགྲས་འདྲིས་སྤངས། མཆོག་དམན་གང་ལའང་རེ་དོག་མི་བྱ། ཚེ་འདི་ལ་ཞེན་པ་ཅན་གྱི་རིགས་དང་ལྟ་སྤྱོད་མི་བསྟུན། གྲུབ་མཐའི་ཕྱོགས་ཞེན་བསྐྱུར། རང་ཚོད་རང་གིས་བཟུང་ནས་མཚམས་བསྙེན་བསྒྲུབ་བྱས་བྱས་ཀྱི་ཁ་ཁྲལ་འཇལ་འདོད་ཙམ་མིན་པར་ཉམས་ལེན་གཤའ་མ་ཞིག་ལ་རྒས་རྒས་འཆི་འཆིའི་བར་སྙིང་པོར་དྲིལ་བ་འཐད་ཅེས་ཡང་ཡང་གསུངས་སོ། ། དོན་མེད་འཇིག་རྟེན་འཁྲུལ་པའི་བྱ་བཞག་དང༌། །
དོན་ཉམས་ཆོས་ལྟར་བཅོས་པ་ཀུན་སྤངས་ནས། ། དོན་དམ་ངེས་གསང་ཟབ་མོའི་ལམ་འདི་ལ། ། དོན་ལྡན་རྩེ་གཅིག་བསྒྲུབ་ལ་བརྩོན་པར་ཤོག ། ཅེས་པའང་སྙིང་ཐག་པ་ནས་སྨོན་ལམ་དུ་བཏབ་པ་དེ་དེ་བཞིན་དུ་འགྲུབ་པར་གྱུར་ཅིག། ༈ །རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་རིམ་གཉིས་ཉམས་སུ་ལེན་པའི་གེགས་སེལ་ཁྲག་འཐུང་དཔའ་བོའི་ཐུགས་ཐིག་བཞུགས་སོ།། ༈ །དྲན་པས་གདུང་སེལ་རྩ་བའི་བླ་མ་དང༌། ། དབྱེར་མེད་མཁའ་སྤྱོད་དབང་མོར་གུས་བཏུད་དེ། ། ཟབ་མོའི་ལམ་གྱི་གེགས་སེལ་བོགས་འདོན་ཚུལ། ། སྙིང་པོ་མདོར་བསྡུས་དམ་པའི་གསུང་ངོར་བཤད། ། འདིར་ཟབ་ལམ་རྡོ་རྗེ་ཐེག་པའི་སྙིང་པོ་རྗེ་བཙུན་རྡོ་རྗེ་རྣལ་འབྱོར་མའི་བསྐྱེད་རྫོགས་ཀྱི་རིམ་པ་ཉམས་སུ་ལེན་པ་ལ་ལམ་གྱི་གེགས་སེལ་ཚུལ་བླ་མའི་མན་ངག་ལྟར་བཤད་པར་བྱ་བ་ལ་གཉིས་ཏེ།
གེགས་སེལ་གྱི་ངོ་བོ་ཅུང་ཟད་སྤྲོས་ཏེ་བཤད་པ་དང༌། བོགས་འདོན་ཞར་བྱུང་དུ་བསྡུས་ཏེ་བཤད་པའོ། ། དང་པོ་ལ། གེགས་འབྱུང་བའི་རྒྱུ་བརྟག་པ། རྐྱེན་བརྟག་པ། གེགས་ཀྱི་ངོ་བོ་ངོས་འཛིན་པ། དེ་མི་འབྱུང་བའི་ཐབས་སུ་སྒོ་དགག་པ། བྱུང་ན་ཕྱིར་བཅོས་པའི་ཐབས་སོ། ། དང་པོ་རྒྱུ་ལ་རིང་རྒྱུ་ནི་མ་རིག་པའི་འཁྲུལ་ཤེས་ཏེ། དེ་ནི་ཆོས་ཀྱིས་སེལ་དགོས་པས་སྤྱིར་བཏང་ངོ༌། །
དམིགས་བསལ་ཉེ་རྒྱུ་ལ་གཞན་དབང་དང༌། ལྟར་སྣང་གི་རྒྱུ་གཉིས་ཡོད་པ་ལས། དང་པོ་ནི་ཚེ་རབས་སྔོན་མ་ནས་བསོད་ནམས་ཀྱི་བསགས་རྒྱབ་ཆུང་བ་དང༌། ནག་པོའི་ས་བོན་འཐུག་པའི་རྐྱེན་གཉིས་འཛོམ་གྱིས་ཆོས་ཀྱི་ལས་འཕྲོ་མེད་པ་ཐོས་བསམ་བསྒོམ་གསུམ་གང་བྱས་ཀྱང་ཚབས་སུ་མི་འགྲོ་བ་ཞིག་བྱུང་ཏེ། དེ་ནི་སྐལ་བ་དམན་པར་གྱུར་པ་ཞེས་བྱ་བ་བཅོས་ཀྱང་དཀའ་བ་ཞིག་སྟེ་ཤིང་ལུ་འཛེར་ཅན་ལ་བརྐོས་མི་ཐེབས་པ་དང་འདྲའོ། ། གཉིས་པ་ལྟར་སྣང་ཙམ་གྱི་གེགས་འབྱུང་བའི་རྒྱུ་བརྟག་པ་ལ་གཉིས་ཏེ། རང་གི་བསམ་སྤྱོད་ཀྱི་རྒྱུ་བྱེད་པ་དང༌། རྟེན་འབྲེལ་གྱི་བྱེད་པའོ། ། དང་པོ་ནི། དཀོན་མཆོག་བརྩེགས་པའི་མདོ་ལས།
བྱང་ཆུབ་སེམས་དཔའ་རྣམས་ཀྱི་བདུད་ཀྱི་བར་ཆད་ནི་ཤེས་རབ་ཆུང་ཞིང་བརྩོན་འགྲུས་ཆེ་བ་ལས་འབྱུང་བར་རིགས་པར་བྱའོ། ། ཞེས་གསུངས་ཏེ་དེ་ཡང་ཤེས་རབ་ཡོད་ན་གེགས་འབྱུང་ཡང་བཅོས་སླ་སྟེ་མཁས་པའི་ལྟུང་བ་ལྕི་ཡང་ཡང་ཞེས་པའི་དཔེས་མཚོན། བརྩོན་འགྲུས་མེད་ན་གེགས་མི་འབྱུང་སྟེ་ཉལ་ནས་སྡོད་པ་ལ་བསྒོམ་གྱི་གེགས་འབྱུང་ན་དུད་འགྲོ་ལ་ཡང་འབྱུང་བའི་ཕྱིར་རོ། ། དེ་ལ་དང་པོ་ནི་བླ་མ་དགེ་བའི་བཤེས་གཉེན་མཚན་ལྡན་གྱིས་མ་ཟིན་པར་དཔེ་ཆ་ལ་བླ་མ་བཅོལ་བ་དང་གཅིག དཔེ་ཆ་ལ་བླ་མ་མ་བཅོལ་ཀྱང་བླ་མ་མཛོ་ཕོ་འདྲ་བས་སློབ་མ་མཛོ་ཕོ་འདྲ་བ་འཁྲིད་ནས་ཕྱིན་པ་དང་གཉིས། བླ་མ་དགེ་བའི་བཤེས་གཉེན་མཚན་ལྡན་གྱིས་ཟིན་ཡང་བསྟེན་ཡུན་ཐུང་བས་ཉམས་ལེན་བྱ་རྒྱུའི་ཆོས་ལ་ཐོས་བསམ་གྱིས་ཕུ་ཐག་མ་ཆོད་པར་ཐེ་ཚོམ་སྐྱེ་བའི་གཞི་མང་བ་དང་གསུམ། རང་གི་བློའི་གོ་བ་གཏི་ཐུག་པས་ཆོས་ལ་གདེང་མ་འཁྱོལ་བཞིན་དུ་བརྩོན་འགྲུས་ཙབ་ཙུབ་ཀྱིས་ཉམས་ལེན་བྱེད་པ་དང་བཞི་པོ་འདི་ཤེས་རབ་ཆུང་བ་ལ་བརྟེན་པའི་གེགས་འཇུག་པའི་རྒྱུ་སྟེ་དེ་ལྟ་བུ་ནི་གོ་བ་ལུག་ལས་ཆུང་བ་ལ་ཨུ་ཚུགས་གླང་ལས་ཆེ་བ་ཞིག་བྱས་ནས་ཁེ་འོང་བ་མེད་པ་དང་འདྲའོ། ། གཉིས་པ་ནི་ཐོས་བསམ་གྱིས་ཕུ་ཐག་ཆོད་ཀྱང་ལུས་ཟུངས་སྟོབས་ཆུང་བ་དང༌། ཁམས་ངན་པ་དང༌། སྙིང་ཚན་མེད་པ་དང༌།
བློ་སྟོབས་ཀྱིས་མི་ཆུན་བཞིན་དུ་ཕྲལ་བློ་རྒོད་ཀྱི་དབང་དུ་བཏང༌། མི་ལ་རས་པ་སོགས་གྲུབ་ཐོབ་ཀྱི་དཀའ་སྤྱད་རྣམ་ཐར་ལ་དཔེ་བླངས་ཏེ། གཅིག་པུར་སྡུག་རུས་དང་ཉམས་ལེན་ལ་འཇུན་དྲག་པོ་བྱེད་པ་རྣམས་ནི་བརྩོན་འགྲུས་ཆེ་བ་ལ་བརྟེན་པའི་གེགས་ཀྱི་རྒྱུ་སྟེ། དེ་ལྟ་བུ་ནི་མཛོ་ཁལ་ར་ལ་བཀལ་བས་ཆེ་ཆུང་འཛོལ་ཐེབས་ཏེ་མཐར་ར་བསད་ནས་སྡོད་དགོས་པ་དང་འདྲའོ། ། གསུམ་པ་ནི་ཤེས་རབ་དང་བརྩོན་འགྲུས་ཀྱི་ཆ་ནས་འགྲིགས་ཀྱང་ཀུན་སློང་ངན་པ་ཉོན་མོངས་པ་དང་འདྲེས་ནས་ཆོས་བྱེད་པ་དང༌། ཚེ་འདིའི་རྙེད་བཀུར་སྙན་གྲགས་ལ་རེ་བ་དང༌། ཐུན་མོང་གི་མངོན་ཤེས་དང་གྲུབ་རྟགས་ལ་རེ་རེ་དོག་དོག་དང་བཅས་ལྷག་བསམ་ལོག་པས་ཆོས་ཉམས་སུ་ལེན་པ་ཡང་གེགས་ཀྱི་རྒྱུ་སྟེ། དེ་ལྟ་བུ་ནི་རྩ་བ་ཐང་ཁྲོམ་ནག་པོ་ཡིན་པ་ལ་འབྲས་བུ་ཨ་རུ་ར་ཡིན་སྙམ་དུ་བསྒོམས་ནས་ཟོས་ཀྱང་སྨྱོ་ནས་ཡོང་བ་དང་འདྲའོ། ། གཉིས་པ་རྟེན་འབྲེལ་གྱི་བྱེད་པ་ནི། སྔར་བླ་མ་ལ་ཆོས་ཞུ་དུས་བླ་མ་ལ་མཉེས་པ་ཙམ་གྱི་རྐྱེན་འགའ་ཞིག་བྱུང་བ་དང༌།
རང་ལ་མ་དད་པའི་རྟོག་པ་སྣ་ཚོགས་ཤར་བ་དང༌། ཆོས་ལ་ཐེ་ཚོམ་ཟ་བ་དང༌། གདམས་ངག་བཀའ་རྒྱ་ཅན་ལ་ཡོན་མ་ཕུལ་བར་སུས་ཐོབ་ཀྱིས་ཞུས་པ་དང༌། བླ་མའི་ཆོས་དུས་ཀྱི་ཚོགས་གཏོར་དགོས་པ་མ་ཕུལ་བ་དང༌། གསང་དགོས་པའི་ལྷ་དང་གདམས་ངག་དཔེ་ཆ་སོགས་སྣོད་མིན་ལ་སྤྲོས་ཏེ་བཤད་པ་དང༌། གཞན་ཡང་བླ་མ་བསྟེན་ནས་རྟེན་འབྲེལ་ལོག་པའི་བྱེད་པ་མཐའ་ཡས་ཏེ་འདིར་སྨོས་སུ་མི་ལང་བས། དེ་ལྟ་བུ་ནི་གེགས་བར་ཆད་ཀྱི་རྒྱུར་འགྲོ་སྟེ་ལྷོ་བྲག་མར་པས་ནཱ་རོ་ཏ་པ་ལ་ཕྱག་འཚལ་ལུགས་ཉེས་པ་ཙམ་གྱིས་ཕྱིས་སྲས་དར་མ་མདོ་སྡེའི་མགོ་བོ་ཆག་པ་བཞིན་ནོ། ། དེར་མ་ཟད་རང་གི་སྔར་སྡིག་པ་ཆེན་པོ་འགའ་ཞིག་བྱས་པ་མ་དྲན་པ་དང༌། དམ་ཚིག་ཉམས་པ་དང་སྡོམ་པ་ལ་སྐྱོན་བྱུང་བ་ལ་སེམས་ཀྱིས་མ་ཚོར་བ་དང༌། གཞན་མའི་སྐྱེ་བོ་དམ་སྡོམ་ཉམས་པའི་གྲིབ་ཅན་དང་འགྲོགས་པ་དང༌།
དེ་དག་དང་ལྷན་ཅིག་ཆོས་ཞུས་པ་ཚུན་ཆད་ཀྱི་གེགས་འཇུག་པའི་རྒྱུར་འགྲོ་སྟེ། དེ་ལྟ་བུ་ནི་རིམས་ནད་ཀྱི་བག་འགོས་ཟིན་ནས་ཁང་པའི་ཕུག་ཏུ་བྲོས་ནས་བསྡད་ཀྱང་མི་ཕན་པར་ངེས་པར་ན་ཡོང་བ་དང་འདྲའོ། ། གེགས་ཀྱི་རྒྱུ་བརྟགས་པའི་སྐབས་སོ། ། གཉིས་པ་རྒྱུ་དེ་སློང་བར་བྱེད་པའི་སད་བྱེད་ཀྱི་རྐྱེན་བརྟག་པ་ལ། གོང་གི་རྒྱུ་དེ་དག་ལ་ཡང་རྐྱེན་ཅི་རིགས་ཚང་མོད་ཀྱི་བྱེ་བྲག་ཏུ་གནས་དང་གཅིག ལག་གཡོག་དང་གཉིས། དགྲ་གཉེན་གྱི་མཐུན་འཇུག་དང་གསུམ། གནད་ལོག་པ་དང་རང་གི་བློ་གཏི་ཐུག་པའི་རྐྱེན་ནོ། ། དང་པོ་ནི། གནས་མཚན་ཉིད་དང་མི་ལྡན་པས་དགྲ་ལོག་པ་དང༌།
བདུད་རིགས་ཀྱི་ལྷ་ཀླུ་དྲག་པོ་གནས་པ་དང༌། ན་ཚ་འཇུག་པའི་ས་ཆུ་མི་འཕྲོད་པ་ཡོད་པ་དང༌། མི་རྒོད་དམ་སྐྱེ་བོ་མི་བསྲུན་པས་གང་བ་དང༌། ཆོས་ལ་མི་དགའ་བའི་རྒྱལ་པོ་སོགས་ཀྱིས་བདག་བྱེད་པ་དང༌། འདུ་འཛི་དང་སེམས་བྱིང་རྒོད་ཀྱི་དབང་དུ་འགྲོ་བའི་གནས་གང་དུ་བསྡད་ཀྱང་གེགས་རྐྱེན་བྱེད་དེ། དཔེ་ནོར་བུ་ངོམ་ནས་རྐུན་མ་ཡོད་སར་སྡོད་པ་དང་འདྲའོ། ། དེ་ལྟ་བུ་མ་ཡིན་ཀྱང་སྡེ་འཁྲུགས་སོགས་ས་ཚིག་པའི་གནས་སུའང་ཡོན་ཏན་མི་སྐྱེ་ཞིང་གེགས་རྐྱེན་དུ་འགྲོ་བར་བཤད་པ་ཡོད་དོ། ། གཉིས་པ་ལག་གཡོག་སམ་གྲོགས་ངན་པ་ཐ་སྙད་ལ་དགའ་ཆེས་པ་དང༌། རང་དང་བློ་མི་མཐུན་པ་དང༌། ཁ་མང་བ་དང༌།
ཁོག་པ་གྱོང་བ། སྤུ་སུར་ལ་སྤྲ་འཚལ་ཆེ་བ་དང༌། ཐ་ནའང་རྩེ་མོ་དང་ཀྱལ་ཀའི་སླད་དུ་བསྡིགས་རི་གཏོང་བ་ཚུན་ཆད་ཀྱིས་གེགས་འཇུག་པའི་རྐྱེན་བྱེད་པ་ཡོད་དེ། སྔོན་བྱུང་ཁམས་པ་སྒ་ལོ་རྒྱ་གར་རྡོ་རྗེ་གདན་དུ་བྱོན་པས་རྩྭ་མི་ལོ་ཙཱ་དང་མཇལ་ཞིང་ཁོང་གཉིས་པོ་འཁྲུངས་ས་ཁམས་པར་སོང་བ་དང༌། ཁྱད་པར་རྩྭ་མི་རྒྱ་གར་ན་མཁས་གྲགས་ཆེ་བས་ཆོས་ཞུས། སྒ་ལོ་ལ་ལྟོ་གོས་ཆོས་གསུམ་གནང་སྟེ་རྡོ་རྗེ་གདན་དུ་བསྒྲུབ་པ་ལ་བཅུག་གོ ། དེར་མཚམས་དམ་པོ་ལ་ཡོད་དུས་བུག་སྒོར་གྲོགས་མཆེད་ཨཱ་ཙ་ར་གཅིག་འཕྲད་པར་འོངས། ཁོས་སྒ་ལོ་བོས་པས་ལན་མ་བྱུང་བར། ཁོ་རེ་ཁྱོད་ང་ལ་ལན་མི་ཟེར་འདུག་ཀྱང་ཕ་ཚད་ན་དུ་རུ་ཀའི་དམག་ཡོང་གིན་འདུག་གོ་ཞེས་བསྡིགས་རི་བཏང་བས་སྒ་ལོ་ཁོང་སྐྲག་པའི་རྐྱེན་གྱིས་ཁམས་འདུས་ཞུགས་ནས་སྨྱོ་བ་རྒྱ་གར་དུའང་མ་སེལ་བར་བོད་དུ་ཨཱ་ཙ་ར་བཞི་བསྐྱེལ་དུ་བཏང་སྟེ་ས་ཆེན་ཀུན་དགའ་སྙིང་པོས་གེགས་སེལ་མཛད་པའི་གཏམ་རྒྱུད་ཡོད་དོ། ། བསྒྲུབ་པ་གཤའ་མ་ཞིག་རང་བྱེད་ན་གཅིག་པུར་སྡོད་པ་གལ་ཆེ་ཞིང་སྔོན་གྱི་དམ་པ་གོང་མ་རྣམས་སྐུ་མཚམས་དམ་པོ་མཛད་དུས་མཚམས་ཐོ་རིམ་པ་གསུམ་རྒྱག་ཟེར་བའང་གནད་ཅིག་ཡོད་འདུག་གོ །
དེ་ལྟར་མ་འགྲུབ་ཚེ་གཡོག་མི་བསྟེན་པའི་ཐབས་རང་མེད་ན་བདག་ཅག་གི་ཆོས་ཀྱི་རྗེ་ཐམས་ཅད་མཁྱེན་པ་བུ་སྟོན་ཆེན་པོས་མཁན་པོ་གདན་ས་བ་ལ་བཀའ་ཆེམས་སུ་གསུངས་པར། གཡོག་པོ་སྲེག་སྲེག་མང་པོ། ལས་ཀ་མི་ཡོང་བ། བཟའ་བ་ཡོང་བ། འབུལ་བ་བཙལ་ནས་མི་འོང་བ། ཁ་སྨྲས་བཙལ་ནས་ཡོང་བ། ཆ་རྐྱེན་ཁྱེར་ནས་མི་འོང་བ། གོད་ཁ་ཁྱེར་ནས་ཡོང་བ། གཏམ་སྙན་ཁྱེར་ནས་མི་འོང་བ། གཏམ་ངན་ཁྱེར་ནས་ཡོང་བ།
དེ་ལྟ་བུའི་གཡོག་པོ་འཁོར་དུ་མི་བཞག་པ་གལ་ཆེ། གཞག་ན་གུད་གཞན་ཡེ་མ་བྱུང་ནའང༌། ལོ་གཅིག་ལ་ཟན་སྟོང་བརྒྱད་ཅུ། བྱ་སྣ་དང་བཅས་པ་འཆོར་བ་ཡིན་པས། དེ་འདྲ་མི་གསོ་བ་གལ་ཆེ། ཞེས་གསུངས་པས་འདི་ཆོས་མཛད་དམ། མི་མཛད་པ་འཇིག་རྟེན་གྱི་བླ་དཔོན་རིགས་ལའང་གནད་ཆེན་པོ་འདུག་ཅིང༌། དེ་ལྟར་མ་བྱུང་ན་ཆོས་ཀྱི་ཉམས་ལེན་གྱི་གེགས་རྐྱེན་འཇིག་རྟེན་གྱི་བླ་མ་དཔོན་པོ་ལ་མི་འབྱུང་མོད་ཀྱི། ཕྲལ་སྐུ་རླུང་འཕར་རྐྱེན་བྱེད་པས་གཟབ་དགོས་པ་ཡོད་དོ། ། གསུམ་པ་དགྲ་གཉེན་གྱི་མཐུན་འཇུག་ནི།
དངོས་སུ་དགྲ་འདུལ་གཉེན་སྐྱོང་གི་ཤོམ་ར་བྱས་ན་ཆོས་ཀྱི་གེགས་རྐྱེན་བྱེད་པ་ལྟ་ཅི་སྨོས། ཆོས་བྱེད་དུས་དགྲ་འདུལ་རྒྱུ་བྱུང་ན་དགའ་བ་ལ་སྙམ་པ་ཙམ་གྱི་གེགས་རྐྱེན་དུ་སོང་བ་ཡོད་དེ། སྔོན་བྱུང་དགེ་བཤེས་ཀློང་ཐང་པ་བྱ་བ་ཞིག་ཁམས་ཀྱི་ཆར་ཕོ་རྒོད་པོ་ནོར་ཕྱུགས་པོ་ཡོད་པ་གཅིག་གི་བུར་སྐྱེས། ཁོང་རང་གི་ཕ་ཤི་བབ་ནོར་ཐམས་ཅད་ཕ་སྤུན་ཉེ་འབྲེལ་རྣམས་ཀྱིས་འཕྲོགས་ཏེ་བུ་ཚ་འདི་ཡུལ་དུ་བཞག་ན་ལན་བྱེད་དུ་འོང་ཟེར་ཀློང་ཐང་པ་ཁོ་རང་ཡུལ་ནས་བསྐྲད་དོ། ། ཁོང་གི་དབུས་གཙང་དུ་ཡོང་ནས་ཆོས་བྱས་ཤིང༌། བརྩོན་འགྲུས་དང་ཤེས་རབ་ཆེ་བས་ལ་སྟོད་རྩིབས་རི་སོགས་སུ་བསྒྲུབ་པ་ཁོ་ན་ལ་སྒྲིལ་གཉིད་འོད་གསལ་དུ་ཚུད། ཆོས་གོས་ཀྱིས་གཤོག་པ་བྱས་ཏེ། ནམ་མཁའ་ལ་འཕུར་ཐུབ་པ་ཙམ་བྱུང་བ་ཡིན་འདུག་གོ ། ལན་གཅིག་ཉིན་མོའི་རྣལ་འབྱོར་སྐྱོང་དུས་རི་ཞིག་གི་རྩེར་ཕྱིན་ནས་སྡད་ཡོད་པའི་སྐབས་སུ་མདུན་ན་མར་རི་བྱ་མང་པོའི་ཁྱུ་ཆེན་པོ་འཕུར་འགྲོ་བ་མཐོང་བའི་རྐྱེན་གྱིས། ཁོང་གི་རྣམ་རྟོག་ལ་བྱ་ཁྱུ་ཆེན་པོ་འདི་རྣམས་སྐྱེས་བུ་གོ་ཆ་གྱོན་པ་ཤ་སྟག་ཏུ་སོང་ནས་ངའི་ཡུལ་གྱི་དགྲ་ཐམས་ཅད་ཆོམ་ཐུབ་ན་དགའ་བ་ལ་སྙམ་པ་ཤར།
དེས་གསོས་བཏབ་ནས་ཞེ་སྡང་སྐྱེས། ལམ་གཏོང་མ་བྱས་པས་གེགས་རྐྱེན་དུ་སོང༌། གེགས་ཅི་བྱུང་ན་ཕྱིས་ཁོང་གི་ཡུལ་དུ་ཕྱིན་ནས་ཆོས་ཀྱི་བསམ་སྦྱོར་ལས་ལོག དམག་དཔོན་བྱས་ཏེ་སུས་ཀྱང་མ་ཐུབ་པར་དགྲ་ཐམས་ཅད་བསད་ནས་དམྱལ་བའི་མེ་ནང་དུ་ནག་ཏིང་ངེ་སོང་བའི་གཏམ་རྒྱུད་ཡོད་དོ། ། གཉེན་གྱི་མཐུན་འཇུག་མ་སྤངས་པའི་ཐབས་རང་མེད་དེ་ཕྲལ་དེ་དག་དང་འབྲེལ་བྱས་པས་གེགས་རྐྱེན་མི་བྱེད་འདུག་སྙམ་དུ་ཡོད་ཀྱང་ནམ་ཞིག་བདུད་རིགས་ཀྱི་བར་གཅོད་བརྩམ་པ་འདི་དག་གིས་བསམ་པ་བསྒྱུར་ནས་གེགས་རྐྱེན་བྱེད་པ་ཡོད་དེ། ཆོས་བྱས་ན་འཇིག་རྟེན་གྱི་ཕ་མ་སོགས་བསོད་ནམས་ཀྱི་ཞིང་ཡིན་ཟེར་ནས་གུས་པས་ངག་ཉན་པ་ཡོད་དམ། དགོས་པ་ཁྱད་པར་ཅན་ཡོད་ན་མ་གཏོགས་སངས་རྒྱས་འོད་སྲུང་གི་བསྟན་པ་ལ་བྱུང་བའི་ཤེད་བུ་སེར་སྐྱའི་གཏམ་རྒྱུད་དྲན་དགོས་པ་ཡོད་དོ། ། གཞན་ཡང་བླ་མ་མང་པོ་ལ་ཆོས་ཞུས་ནས། དེ་ཐམས་ཅད་ལ་དད་པ་དང་མོས་གུས་ནི་བྱ་དགོས་པ་ཡིན་མོད། བླ་མ་གཅིག་གིས་བསྟན་པའི་ཆོས་ཉམས་ལེན་བྱ་འཕྲོ་དང་དགོངས་པ་སྐྱོང་འཕྲོར།
གཅིག་གི་ཡང་དེ་ལྟར་བྱེད་པ་ལྟ་བུ་ནི་གེགས་རྐྱེན་དུ་འགྲོ་བ་སྲིད་དེ་སྔོན་བྱུང་ཁྲོ་ཕུ་བའི་དགེ་བཤེས་བསོད་ནམས་བཟུང་བྱ་བ་ཇོ་ནང་དུ་ཞང་ཀུན་སྤངས་པ་ཐུགས་རྗེ་བརྩོན་འགྲུས་ལ་སྦྱོར་དྲུག་གི་ཁྲིད་ཞུས་ནས་བསྒོམས་པས་ཉམས་མྱོང་ཅུང་ཟད་སྐྱེས། བླ་མས་མཉེས་པོ་མཛད། དེ་འཕྲོར་ཡང་པ་གནམ་བསམ་སྡིངས་སུ་ཤངས་པ་བཀའ་བརྒྱུད་ཀྱི་བསྟན་པའི་མངའ་བདག་མཁས་བཙུན་གཞོན་ནུ་གྲུབ་ལ་ནི་གུ་ཆོས་དྲུག་ཞུས། དེར་ཇོ་ནང་དུ་ཆོས་ཞུས་པའི་ཉམས་མྱོང་འདི་འདྲ་སྐྱེས། བླ་མས་འདི་སྐད་གསུང༌། ཇི་ལྟ་བུ་ལགས་ཞུས་པས། མཁས་བཙུན་པ་ན་རེ། ཞང་ཀུན་སྤངས་པའི་གསུང་དེ་འདྲ་ག་ན་ཡིན་པ། དེ་ལ་འདི་དང་འདི་ལྟ་བུ་ཟེར་བ་ཡིན་ཞེས་གྲུབ་མཐའ་ཐ་དད་ཀྱི་ཆོས་སྐད་བཤད་པས། དགེ་བཤེས་དེ་བློ་འགྱུར་ཞང་ཀུན་སྤངས་པ་ལ་དད་པ་ལོག
མཁས་བཙུན་པ་ལ་ཚད་མར་བཟུང་སྟེ་ནི་གུ་ཆོས་དྲུག་བསྒོམ་པ་ཡིན་རུང་མི་གཙང་པ་ཁ་ནས་སྐྱུགས་ཏེ་ཤི་བའི་གཏམ་རྒྱུད་ཡོད་དོ། ། བཞི་པ་གནད་ལོག་པའི་གེགས་རྐྱེན་ནི། མ་ངེས་པ་སྣ་ཚོགས་ཞིག་འབྱུང་མོད་ཀྱི། དེ་དག་གི་ངོས་འཛིན་ཆེ་ལོང་ཙམ་བརྗོད་ན་རྗེ་བཙུན་ས་པཎ་གྱི་སྡོམ་གསུམ་རབ་དབྱེ་ལས། དེ་ལ་གནད་རྣམས་འཆོས་པའི་བདུད། ། ལ་ལ་སངས་རྒྱས་དངོས་སུ་སྟོན། ། ཁ་ཅིག་མཁན་པོ་སློབ་དཔོན་དང༌། ། བླ་མའི་ཆ་ལུགས་འཛིན་པ་དང༌། ། ཕ་མའམ་ཉེ་དུའི་ཆ་ལུགས་ཀྱིས། ། སེམས་ཅན་རྣམས་ནི་བསླུ་བར་བྱེད། །
འགའ་ཞིག་རྩུབ་མོར་སྨྲ་བྱེད་ཅིང༌། ། བསྡིགས་པའི་ཚུལ་གྱིས་བསྒྱུར་བར་བྱེད། ། ལ་ལ་འཇམ་པོར་སྨྲ་བྱེད་ཅིང༌། ། བྱམས་པའི་ཚུལ་གྱིས་བསླུ་བར་བྱེད། ། ལ་ལ་སངས་རྒྱས་གསུངས་པའི་ལུང༌། ། ཕྱིན་ཅི་ལོག་ཏུ་བཤད་ནས་བསྒྱུར། ། ལ་ལ་རིགས་པ་བཟང་པོ་ལ། ། ངན་པ་ཡིན་ཞེས་བཤད་ནས་བསྒྱུར། ། ལ་ལ་རིགས་པ་ངན་པ་ལ། ། བཟང་པོ་ལྟ་བུར་བཅོས་ནས་བསྒྱུར། །
ལ་ལ་ཟས་ནོར་ཅི་འདོད་པའི། ། རྔན་པ་བྱིན་ནས་ཆོས་ལོག་སྟོན། ། ལ་ལ་ལུས་དང་སེམས་ལ་ནི། ། ཏིང་འཛིན་ཅུང་ཟད་བསྐྱེད་ནས་ནི། ། དེ་ལས་ཡིད་ཆེས་སྐྱེས་པ་དང༌། ། ལོག་པའི་ཆོས་ནི་བསྟན་ནས་བསླུ། ། ལ་ལ་མངོན་པར་ཤེས་པ་དང༌། ། རྫུ་འཕྲུལ་ཅུང་ཟད་བསྟན་ནས་ཀྱང༌། ། བླུན་པོ་ཡིད་ཆེས་བསྐྱེད་ནས་ནི། ། ཕྱིས་ནས་ཆོས་ལོག་སྟོན་པར་བྱེད། །
ལ་ལ་ང་ཡི་འདི་ལྟར་བསྒོམས། ། དེ་ལ་རྟོགས་པ་འདི་སྐྱེས་པས། ། ཁྱེད་ཀྱང་འདི་ལྟར་གྱིས་ཤིག་ཅེས། ། རང་གི་ཉམས་མྱོང་ཡིན་པ་ཡི། ། ཚུལ་དུ་བྱས་ནས་ལོག་པར་སྟོན། ། མདོར་ན་སངས་རྒྱས་གསུང་རབ་དང༌། ། ཕལ་ཆེར་མཐུན་པར་སྟོན་བྱེད་ཅིང༌། ། གནད་རྣམས་ལོག་པར་སྟོན་པའི་ཆོས། ། ལེགས་ལེགས་འདྲ་བར་སྟོན་ན་ཡང༌། ། བདུད་ཀྱི་བྱིན་རླབས་ཡིན་ནོ་ཞེས། །
མདོ་རྒྱུད་ཀུན་ལས་གསལ་བར་གསུངས། ། ཞེས་དང༌། འདི་འདྲའི་རིགས་ཀྱི་བདུད་རིགས་འགའ། ། མི་འམ་འཕགས་པའི་གཟུགས་བཟུང་ནས། ། ལོག་པའི་བསྟན་པ་འཕེལ་བའི་ཕྱིར། ། ཆོས་དང་བསྲེས་ནས་གནད་རྣམས་སུ། ། ཆོས་ལོག་བསྲེས་ནས་འཆད་པ་སྲིད། ། དཔེར་ན་ཁ་ཟས་བཟང་པོ་ལ། ། སྦྱར་བའི་དུག་གིས་ཕལ་ཆེར་གསོད། ། དུག་རྐྱང་ཡིན་པར་ཤེས་ན་ནི། །
འགའ་ཡང་གསད་པར་ནུས་མ་ཡིན། ། དེ་བཞིན་ཆོས་བཟང་འགའ་ཞིག་ལ། ། ཆོས་ལོག་བསླད་པས་ཕལ་ཆེར་བསླུ། ། ཆོས་ལོག་རྐྱང་པར་གོ་ན་ནི། ། འགའ་ཡང་བདུད་ཀྱིས་བསླུ་མི་ནུས། ། རི་དྭགས་རྔ་མ་མ་བསྟན་ན། ། བོང་ཤ་འཚོང་བར་མི་ནུས་ལྟར། ། དེ་བཞིན་བཟང་སྤྱོད་མ་བསྟན་ན། ། ལོག་པའི་ཆོས་ཀྱིས་བསླུ་མི་ནུས། ། བདུད་ཀྱི་བྱིན་རླབས་ཐམས་ཅད་ཀྱང༌། །
ངན་པ་ཁོ་ནར་ངེས་པ་མིན། ། འོན་ཀྱང་བཟང་པོའི་ནང་ནས་ནི། ། གནད་རྣམས་ཅུང་ཟད་བཅོས་པ་ཡིས། ། ཕན་པ་ལྟ་བུས་ཕ་རོལ་བསླུ། ། འདི་འདྲ་ཤེས་པར་བྱས་ནས་ནི། ། ཆོས་ཀྱི་གནད་རྣམས་མདོ་རྒྱུད་བཞིན། ། མ་བསླད་པར་ནི་ལེགས་པར་བཟུང༌། ། ཤིང་རྟའི་སྲོག་ཤིང་ཆག་གྱུར་ན། ། འཁོར་ལོ་བཟང་ཡང་འགྲོ་མི་ནུས། ། སྲོག་གི་དབང་པོ་འགགས་གྱུར་ན། །
དབང་པོ་གཞན་དག་བྱ་བྱེད་མེད། ། དེ་བཞིན་ཆོས་ཀྱི་གནད་འཕྱུགས་ན། ། ཆོས་གཞན་བཟང་ཡང་ནུས་མེད་གྱུར། ། རྫོགས་སངས་རྒྱས་ལས་མཁས་པ་ཡི། ། གང་ཟག་འཇིག་རྟེན་གསུམ་ན་མེད། ། དེས་ན་དེ་ཡིས་གསུངས་པ་ཡི། ། མདོ་རྒྱུད་རྣམ་པར་དཀྲུག་མི་བྱ། ། ཞེས་གསུངས་པ་རྣམས་ཀྱི་དོན་ལ་དཔྱད་ཅིང་རྒྱུ་མཚན་མ་གོ་ན། བདུད་ཀྱི་བྱིན་རླབས་སྣ་ཚོགས་དང༌། རང་གི་བློ་གཏི་ཐུག་པ་གཉིས་ཐབས་ཤེས་ཀྱི་ཚུལ་དུ་སོང་ནས་གེགས་རྐྱེན་བྱེད་པ་ཡོད་དོ། །
གེགས་ཀྱི་རྒྱུ་རྐྱེན་བཤད་ཟིན་ཏོ། ། གསུམ་པ་གེགས་ཀྱི་ངོ་བོ་ལ་སྤྱིར་ཆོས་བསྒྲུབ་པ་ལ་ཉོན་མོངས་པའི་བསམ་པ་དྲག་པོ་སྐྱེ་བ་ཚུན་ཆད་གེགས་ཀྱི་ངོ་བོ་ཡིན་མོད་ཀྱི། འདིར་གསང་སྔགས་ཀྱི་ལམ་བསྒོམ་པ་ནི། རིམ་གཉིས་ཀྱི་ཏིང་ངེ་འཛིན་བསྒོམ་ཚུལ་ལོག་པས་ལུས་སེམས་འཁྲུགས་པ་ཞིག་དང༌། ཏིང་ངེ་འཛིན་གྱི་བྱེད་ལས་རང་བྱུང་གི་ཉམས་སོགས་སྐྱོང་མ་ཤེས་པར་རིགས་སྔགས་ལོག་པའི་སྦྱོར་བ་ལྟ་བུའི་གེགས་སོགས་སོ། ། བཞི་པ་དེ་དག་མི་འབྱུང་བར་བྱ་བའི་གནད་ནི། རྒྱུ་རྐྱེན་དེ་རྣམས་ངོས་བཟུང་སྟེ་སྤང་ཐུབ་པར་བྱ་བ་སྟེ། དེ་ལས་གཞན་དུ་གེགས་མི་འབྱུང་བར་བྱ་བའི་ཐབས་མང་ཡང་ཉི་ཚེ་ཙམ་དུ་འགྲོའོ། ། ལྔ་པ་བཅོས་ཐབས་ལ་བསྐྱེད་རིམ་དང༌། རྫོགས་རིམ་གཉིས་ལས།
དང་པོ། བསྐྱེད་རིམ་ལ་སེམས་འཛིན་སོགས་ལ་འབད་པར་མ་བྱས་པའི་ལྷའི་རྣམ་པར་ཝལ་ལེ་བ་བློ་ཡུལ་དུ་བྱས་ནས་སྔགས་བཟླས་པ་ཞིག་ལ་ཏིང་ངེ་འཛིན་གྱི་ཐ་སྙད་མེད། དེ་འདྲ་ལ་གེགས་སེལ་བོགས་འདོན་དགོས་ན་དེང་སང་གི་སེར་བ་སྲུང་མཁན་རྣམས་ལའང་ཅིའི་ཕྱིར་མི་དགོས། སེར་བ་སྲུང་མཁན་གྱིས་ཀྱང་ལྷ་བསྒོམ་པ་དང་སྔགས་བཟླས་ཚུལ་དེ་ཙམ་ཞིག་བྱ་དགོས་པའི་ཕྱིར་རོ། ། དེས་ན་བསྐྱེད་རིམ་ལ་སེམས་འཛིན་ཁོ་ན་གཙོ་བས་སེམས་འཛིན་གྱི་གེགས་ནི་བསམ་གཏན་གྱི་དུག་ཅེས་བྱ་བ་དེ་ཡིན་ནོ། ། འདིར་རྗེ་བཙུན་ནཱ་རོ་མཁའ་སྤྱོད་ཀྱི་སེམས་འཛིན་གྱི་དམིགས་པ་གལ་ཆེ་བ་དེ་སྤྱན་དབུས་མ་ཡིན། དེ་ལ་དཔེར་མཚོན་ན་གསལ་ཐབས་གསུམ་སྟེ་བསྒོམ་པས་གསལ་འདེབས་པ། བརྗོད་པས་གསལ་འདེབས་པ། བལྟས་པས་གསལ་འདེབས་པའོ། ། དང་པོ་ནི།
སྤྱན་དབུས་མ་དབུས་གནག་པ། མཐའ་སྐྱ་བ། སྤྱན་རྩ་དམར་ཤིག་གེ་བ་གཅིག་དཔྲལ་བའི་དཀྱིལ་དུ་བསྒོམ་སྟེ། དེའང་གསལ་ན་གསལ་ཏེ་འཕྲོ་བཅད། བསམ་གཏན་གྱི་དུག་དབྱུང༌། མི་གསལ་ན་མི་གསལ་ཏེ་འཕྲོ་བཅད། བསམ་གཏན་གྱི་དུག་དབྱུང༌། འཕྲོ་བཅད་ཀྱང་རྣམ་པ་ཝལ་ཝལ་བྱུང་ན་བསམ་གཏན་གྱི་དུག་ཡིན་པས་བུམ་པའམ། སྣམ་བུ་ཀ་བ་སོགས་དངོས་པོ་གཞན་ལ་ཡེངས་སུ་བཅུག ཡང་སྔར་བཞིན་བསྒོམ་ལ་བསམ་གཏན་གྱི་དུག་དབྱུང་སྟེ།
དེའི་ཚེ་སྤྱན་དབུས་མ་བསྒོམ་ཀྱང་མི་གསལ་ལ། སྤྱན་གཞན་མ་སྒོམ་ཀྱང་གསལ་བ་འབྱུང་བ་དེ་འདྲའི་རྗེས་སུ་མི་འབྲང་བར་རྩ་བའི་དམིགས་པ་ཁོ་ནར་བཙལ་ལོ། ། གཉིས་པ་དེ་ལྟར་བྱས་ནས་བསྒོམས་པས་ཀྱང་གཏན་གསལ་ཆ་མ་རྙེད་ན་བརྗོད་པས་གསལ་བཏབ་པ་ཞེས་བྱ་བ། ཐོག་མར་རང་གི་ཁ་ནས་སྤྱན་དབུས་མ་དབུས་གནག་པ་ཞེས་སྒྲ་དག་པ་ཅིག་བརྗོད་ལ་བསམ་གཏན་གྱི་དུག་དབྱུང་གིན་བསྒོམ། དེ་ལྟ་བུ་ཡང་ཡང་བྱས་ཀྱང་མི་གསལ་ན་གྲོགས་གཞན་ཅིག་ལ་སྤྱན་དབུས་མ་དབུས་གནག་པ་སོགས་གོང་གི་ཚིག་བསླབ་ནས་བརྗོད་དུ་བཅུག དེ་ཉན་གྱིན་བསམ་གཏན་གྱི་དུག་དབྱུང་གིན་བསྒོམ། གསུམ་པ་དེ་ལྟར་བྱས་ཀྱང་མི་གསལ་ན་བལྟས་པས་གསལ་བཏབ་སྟེ། ཤོག་བུ་ལ་སྤྱན་དབུས་མ་ཤིན་ཏུ་མཛེས་པ་གཅིག་བྲིས་པ་ལ་བལྟས་ཏེ་བསམ་གཏན་གྱི་དུག་དབྱུང་གིན་བསྒོམ། གལ་ཏེ་དེས་ཀྱང་མི་གསལ་ན་སྤྱན་དབུས་མ་རང་གི་མཛོད་སྤུའི་ཐད་དུ་མཚམས་པ་གཅིག་བྲིས་ལ་སྦྱར། མདུན་དུ་མེ་ལོང་དྭངས་པ་གཅིག་ཤིང་ལ་བཏགས་ཏེ་དེ་ལ་བལྟས་ཤིང་བསྒོམ།
མ་བསྒོམ་ཀྱང་གསལ་གསལ་འདྲ་ན་བསམ་གཏན་གྱི་དུག་ཡིན་པས་ཤེས་པ་གཞན་ལ་ཡེངས་སུ་བཅུག དེ་ལྟར་བསྒོམ་པས་སྤྱན་དབུས་མ་གསལ་བར་འདོད་པ་དེའི་ཚེ་གསལ་ཆ་རྟག་ཏུ་བྱུང་ན་ལྷ་སོ་སོའི་དག་པ་རུ་སླེབས་པ་ཡིན། ཡང་གསལ་འཕྲོ་ལ་མེད་པར་འདོད་ནས་མེད་པར་བྱ་བར་ནུས་ན། དེ་བཞིན་ཉིད་ཀྱི་དག་པ་རུ་སླེབ། དེ་དག་ལ་བརྟེན་ནས་ཞི་གནས་ཀྱི་ཉམས་ཁྱད་པར་ཅན་སྐྱེ་བ་ནི་རང་རིག་པའི་དག་པ་རུ་སླེབ་པའོ། ། དེ་ལྟར་སྤྱན་དབུས་མ་ལ་དག་པ་གསུམ་གྱི་ཡེ་ཤེས་བརྟན་ནས་སྤྱན་གཡོན། གཡས་སོགས་དམིགས་པ་སྤོས་ལ་རིམ་པས་སེམས་འཛིན་ནོ། ། དེ་དག་གི་དུས་སུ་རེས་འགའ་ནི་དམིགས་པ་གསལ་བ་འབྱུང༌། རེས་འགའ་ནི་མི་གསལ་བ་སོགས་འབྱུང་ཡང་དགའ་སྡུག་གི་རྣམ་རྟོག་བཅས་བཅོས་དང༌། རྣམ་གཡེང་དང༌།
སྒྱིད་ལུག་གི་དབང་དུ་མ་ཤོར་བ་བྱ། མདོར་ན་འཇམ་དབྱངས་མཁྱེན་བརྩེའི་དབང་ཕྱུག་གིས། ཐབ་འོག་གསེར་བུམ་ཡོད་པ་མ་ཤེས་པས། ། དབུལ་ཕོངས་སྡུག་བསྔལ་མྱོང་བའི་རྒན་མོ་བཞིན། ། རང་སེམས་གདོད་མའི་མགོན་པོ་བཞུགས་བཞིན་དུ། ། རྒྱ་འབྱམས་འཁྲུལ་པས་ཉེན་པ་ཉོན་རེ་མོངས། ། ད་ནི་མཆོག་གི་བླ་མའི་སྐུ་དྲིན་གྱིས། ། འཁོར་འདས་ཀུན་གྱི་བྱེད་པོ་རང་གི་སེམས། ། བརྗོད་བྲལ་རང་ངོ་ཤེས་པའི་དཔལ་འབྱོར་གྱིས། ། སྣང་སྲིད་རྒྱལ་བའི་ཡེ་ཤེས་གཅིག་ཏུ་སོང༌། །
གོ་ཡུལ་ཙམ་འདིས་གཡང་ས་མི་ཆོད་པས། ། མ་ཡེངས་དྲན་པས་བཟུང་ལ་ཉམས་སུ་ལོང༌། ། ཕ་ཡི་ཐུགས་དང་རང་སེམས་གཅིག་གྱུར་པ། ། དེ་ཚེ་བླ་མའི་སྐུ་དྲིན་འཁོར་རམ་སྙམ། ། ཞེས་པ་ལྟར་སེམས་ལ་དགའ་སྡུག་གི་རྣམ་རྟོག་བྱུང་ན་ལྟ་ཐོག་ཏུ་བཞག ཡང་སྔར་བཞིན་འཕྲོ་མཐུད་ནས་བསྒོམ། མདོར་ན་ཡེ་ཤེས་ཚོགས་བསགས་ཀྱི་དོན་གསལ་སྟོང་གི་ངང་ལས་མ་གཡོས་བཞིན་དུ་སྔར་གྱི་སེམས་བསྐྱེད་ཀྱི་འཕེན་པའི་དབང་གིས་ལྷ་སྐུ་སྣང་ལ་རང་བཞིན་མེད་པ་སྒྱུ་མ་ལྟ་བུའི་རྣམ་པར་ཤར་བ་བསྒོམ་པ་ནི་ཟབ་གསལ་གཉིས་མེད་ཀྱི་བསྐྱེད་རིམ་ཞེས་བྱ་སྟེ། བླ་ན་མེད་པའི་བྱང་ཆུབ་ཀྱི་ལམ་འཁྲུལ་མེད་དུ་ལུགས་འདིའི་བླ་མ་གོང་མ་དག་བཞེད་ལ། དེ་གོམས་པའི་སྟོབས་ཀྱིས་སྣང་ཕྱོགས་ཀྱི་ངོ་བོ་ཉིད། སྟོང་ཕྱོགས་ཀྱི་ངོ་བོ་ཉིད།
ཟུང་འཇུག་གི་ངོ་བོ་ཉིད་དེ་ངོ་བོ་ཉིད་གསུམ་གྱི་ལྟ་བའི་ཉམས་མྱོང་སྐྱེ་ཞིང༌། འོད་གསལ་གྱི་རྟགས་ལྔ་མཉམ་རྗེས་གང་རུང་དུ་མཐོང་བར་འགྱུར་ལ། དེ་མཐོང་བའི་གང་ཟག་དེ་གང་ཟག་གཉིས་པར་འཕོས་པ་ཡིན་ནོ། ། ད་དུང་སྔར་བཞིན་གོམས་པའི་སྟོབས་ལས་བདེ་སྟོང་ཟུང་དུ་ཆུད་པ་སོགས་གང་ཟག་གསུམ་པར་འཕོས་པའི་རྟགས་མཚན་འབྱུང༌། དེ་ཙམ་ན་གནས་སྦྱོངས་དང་ཁམས་འདུས་པ་སོགས་ཀྱི་འཕྲང་གེགས་ཅི་རིགས་པ་འབྱུང་ཞིང༌། དེ་དག་བྱུང་རྒྱལ་དུ་ལམ་གཏོང་བར་བྱས་པས་གང་ཟག་བཞི་པར་འཕོས་པའི་མཚམས་ཏེ། འདིར་ཡི་དམ་ལྷའི་ཞལ་སྟོན་པ་སོགས་འབྱུང༌། དེ་ལ་བརྡ་བསྟན་པས་བཟློག་ཚུལ་གསུངས་པ་ལས། བརྡ་ནི་དབང་བཞིའི་བརྡ་སྟེ། ལྔ་བསྡུས་རྩེ་མོ་མནན་ཏེ་བསྟན། །
ཞེས་པའི་དོན་ལ་ལག་གཡོན་གྱི་སོར་མོ་ལྔ་ནང་དུ་བསྡུས། གཡས་པའི་གུང་མོ་དང་མཛུབ་མོ་གཉིས་ཀྱིས་མནན་ཏེ། གཡོན་དུ་བསྐོར་ཞིང་ཡིད་ཀྱིས་དྲིས། དེ་ནི་བུམ་དབང་གི་བརྡ་རིགས་པའི་དབང་ལྔ། བདག་པོའི་དབང་དང་དྲུག་གི་བརྡར་གོ་བའོ། ། གཉིས་པ་ནི། མཐེབ་སྲིན་ཨེ་ལ་རིག་བྱེད་གཅིག ། ཅེས་པའི་དོན། གཡོན་པའི་མཐེབ་སྲིན་མགྲིན་པར་རེག་ལ་ཡིད་ཀྱིས་དྲིས། གསང་དབང་བརྡར་ཤེས་ཤིང་ལན་ཐེབས་པའོ། །
གསུམ་པ་ནི། བྱང་ཆུབ་མཆོག་གི་ཕྱག་རྒྱ་སྟེ། ། ཞེས་པའི་དོན། གཡོན་གྱི་མཛུབ་མོ་གཡས་ཀྱི་སྤར་བར་བཅུག་པ་སྙིང་གར་བཞག་ལ་ཡིད་ཀྱིས་དྲིས། ཤེས་རབ་ཡེ་ཤེས་ཀྱི་དབང་བརྡར་ལན་ཐེབས་པའོ། ། བཞི་པ་ནི། མཛུབ་མོས་ནམ་མཁའ་མཚོན་པའོ། ། ཞེས་པའི་དོན་བསྟན་པས་དབང་བཞི་པའི་བརྡར་དོན་གོ་བའོ། ། བརྡ་འདི་དག་བཀའ་རྒྱ་ཤིན་ཏུ་དམ་པས་ཇི་བཞིན་དུ་ཡི་གེར་འབྲི་མི་རུང་མོད། འདིར་ཅུང་ཟད་བསྟན་པ་ཞིབ་ཏུ་བརྡ་ཆིག་བརྒྱུད་ཀྱི་སྐབས་སུ་བླ་མ་ལས་ཐོབ་པར་བྱེད་དགོས་སོ། །
དེ་ལྟར་དབང་གསུམ་པའི་བརྡ་ལས་བཞི་པ་མ་ཤེས་ན་བདུད། ཤེས་ཤིང་ལུང་སྟོན་ན་དངོས་གྲུབ་ཅི་ཡང་མེད་ན་མཐོང་སྣང་ཙམ་ཡིན་པས་བཟང་ངན་མེད་པར་བྱུང་རྒྱལ་དུ་བཏང་ངོ༌། ། གཞན་ཡང་ཏིང་ངེ་འཛིན་ཁོ་ནས་བརྟགས་པ་ནི། རང་ལྷའི་ང་རྒྱལ་བརྟན་པོས་གཟུགས་མཐོང་བ་དེ་ལ་ཡེ་ཤེས་པ་སྤྱན་དྲངས་ཏེ་བཅུག་པས་དེ་འཕྲལ་ཡལ་ན་བདུད། བཀྲག་མདངས་གཟི་བརྗིད་རྒྱས་ན་ལྷག་པའི་ལྷར་ངོས་བཟུང་བར་བྱ་ཞིང༌། ཡང་ན་ཞལ་སྟོན་པོ་དེ་མ་ཡིན་པའི་ཡི་དམ་གཞན་གཅིག་ཏུ་ལམ་གྱིས་བསྒོམས་པས་གནས་བསྒྱུར་ལ་དེའི་སྔགས་བཟླས་པས། ལད་མོ་དང་འགྱུར་བ་བསྟན་ན་བར་ཆད་རྩོམ་པའི་བདུད། འགྱུར་བ་གཏན་མེད་ན་དངོས་གྲུབ་ཀྱི་ལྷའོ། ། སྙིང་པོ་རབ་འབྱེད་ལས། གལ་ཏེ་དངོས་གྲུབ་འབྱུང་གྱུར་ཀྱང༌། །
ངོ་མཚར་བྱེད་ན་བདུད་ཡིན་ནོ། ། གལ་ཏེ་བར་ཆད་བྱུང་གྱུར་ཀྱང༌། ། དགོས་མེད་ཤེས་ན་དངོས་གྲུབ་ཡིན། ། ཞེས་སོ། ། མདོར་ན་ཕར་ཕྱིན་ཐེག་པའི་ལུགས་ཀྱི་ཏིང་ངེ་འཛིན་གྱི་གཙོ་བོ་ནི་ཞི་ལྷག་གཉིས་ཡིན་ལ། འདིར་བསྐྱེད་རིམ་བསྒོམ་པས་ཞི་གནས་དངོས་སུ་སྐྱེ་ཞིང༌། ལྷག་མཐོང་ཤུགས་ཀྱིས་སྐྱེ་བ་ནི། ཐབས་མང་དཀའ་བ་མེད་པ་དང༌། ། སོགས་ཀྱི་ཁྱད་ཆོས་ཡིན་པས་ལས་དང་པོ་པ་ལ་སེམས་འཛིན་གྱི་དམིགས་པ་སྐྱོང་ཚུལ། བྱིང་རྒོད་སེལ་ཚུལ་སོགས་ཐོས་བསམ་གྱིས་ཕུ་ཐག་ཆོད་པར་བྱས་ཏེ་བསྒོམ་ན་གེགས་བྱུང་ཡང་དེ་བཅོས་ཚུལ་ཉམས་ཀྱིས་ཤེས་ནས་དོན་འགྲུབ་པར་གསུང༌།
དེ་ཙམ་ཞིག་མ་གཏོགས་བསྐྱེད་རིམ་ཁོ་ན་ལ་རྩ་གེགས་རླུང་གེགས་སོགས་རྒྱུ་མེད་ལ་འབྲས་བུ་འབྱིན་མི་སྲིད་དོ། ། གཉིས་པ་རྫོགས་རིམ་ལ་ཉམས་ལེན་གྱི་ངོ་བོ་རྟེན་དཀྱིལ་འཁོར་བཞི་ལ་གནད་དུ་བསྣུན་ཚུལ་མ་ཤེས་པའི་གེགས་དང༌། ཤེས་ནས་བསྒོམ་པ་ལ་རང་བྱུང་གི་ཉམས་ངོས་མ་ཟིན་པའི་གེགས་གཉིས། དང་པོ་ནི། རྩ་ཁྱིམ་དང་འདྲ། ཐིག་ལེ་ནོར་དང་འདྲ། རླུང་བདག་བྱེད་ཀྱི་མི་དང་འདྲ། ཞེས་པས་གེགས་འཇུག་པའི་སྣེ་འདྲེན། རླུང་བཟུང་ནས་སེམས་གཡེང་བ་དང༌། རླུང་རྔུབས་ཚུལ་མ་ཤེས་པ་དང༌།
དུས་མིན་ལ་རླུང་འཛིན་ཉེས་པ་དང༌། ལུས་གནད་ལ་སྐྱོན་ཤོར་བ་ཅི་རིག་པས་བྱེད་མོད་ཀྱི་གཙོ་བོར་རྩ་བསྒོམ་མ་ཤེས་པར་གནད་འཁྲུལ་བ་ཁོ་ནས་བྱེད། དེ་ལ་རྩ་ལ་དབྱེ་ན་བྱེ་བ་ཕྲག་བཅུ། དེ་བསྡུས་ན་ཉི་ཁྲི་ཆིག་སྟོང་དྲུག་བརྒྱ། དེ་བསྡུས་ན་སྟོང་ཕྲག་བདུན་ཅུ་དོན་གཉིས། དེ་བསྡུས་ན་སུམ་ཅུ་སོ་གཉིས། དེ་བསྡུས་ན་རོ་རྐྱང་དབུ་གསུམ། དེ་བསྡུས་ན་དབུ་མ་གཅིག་པུ་ལ་འདུ་བས་འདིར་རྡོ་རྗེ་རྣལ་འབྱོར་མའི་རྩ་དབུ་མའི་སྐབས་སུ་དབུ་མ་ངོས་འཛིན་རྒྱུ་དེ། ཁ་ཅིག་སྲོག་པ་རྩ་ལ་ངོས་འཛིན། དེ་བསྒོམ་པས་རླུང་སེམས་སྲོག་རྩར་འདུས་ནས་སྨྱོ་བ་ལ་སོགས་པའི་གེགས་འབྱུང༌།
ཁ་ཅིག་གཞུང་པ་ལ་ངོས་འཛིན། དེ་ལ་དབུ་མའི་ཆོས་བཞི་མ་ཚང༌། ཁ་ཅིག་དབུ་མ་གནས་ལུགས་ལ་མེད་པར་འདོད་པ་སོགས་འཁྲུལ་ཚབས་ཤིན་ཏུ་ཆེའོ། ། རང་ལུགས་ནི། ཕྱག་ཐིག་ལས། སྲོག་གི་དབྱུ་གུའི་ནང་ན་གནས། ། སུམ་ཅུ་རྩ་གཉིས་མདུད་དང་ལྡན། ། ཕྲ་བའི་ཕྲ་བ་མང་དག་ཕྲ། ། ཕྱི་རོལ་མ་ཡིན་ནང་མ་ཡིན། ། ཞེས་སྲོག་པ་རྩ་ཤེལ་གྱི་ཀ་བ་བཙུགས་པ་ལྟ་བུའི་འོད་ཀྱི་རང་བཞིན་ཅན་ཐོག་རེག་དང་བྲལ་བ་ཡར་སྣེ་ཚངས་བུག་དང་མར་སྣེ་ལྟེ་འོག་སོར་བཞིན་ཟུག་པ་འཆི་བའི་ཚེ་དབུགས་དང་བསྡོང་ནས་ཡལ་འགྲོ་བ་ཞིག་ཡོད།
དེའི་ནང་ན་དཔེ་ཙནྡན་སྦྲུལ་གྱི་སྙིང་པོ་ལ་བཤད་ནས། ཙནྡན་གྱི་ནང་ཁོག་པ་ན་སྦྲུལ་ཡོད་པ་ལྟར་སྲོག་རྩའི་ནང་ན་དབུ་མ་ཆོས་བཞི་ལྡན་ཡར་སྣེ་ཚངས་བུག་གི་རུས་པའི་སྟེང་ཤའི་ནང་ན་ཟུག་པ་མས་སྣེ་སློབ་བཤད་པའི་བཞེད་པ་ལྟར་ན་ལྟེ་བའི་གཉེར་པོ་ཆེའི་འོག་ཏུ་ཟུག་པར་འདོད། གཞན་ཕལ་ཆེར་གསང་གནས་ལ་ཟུག་པར་འདོད་དོ། ། དེ་ལ་རྩ་མདུད་དྲུག་ཡོད་པ་ལས། སྤྱི་བོར་ཆོས་འབྱུང་ལྟ་བུའི་རྩ་མདུད། མགྲིན་པར་གཞོན་ནུ་མའི་ནུ་མ་ལྟ་བུའི་རྩ་མདུད། སྙིང་གར་མིག་ལྟ་བུའི་རྩ་མདུད། ལྟེ་བར་པདྨ་རྒྱས་པ་ལྟ་བུའི་རྩ་མདུད། གསང་གནས་རྡོ་རྗེའི་རྩ་བར་རྡོ་རྗེ་རྒྱ་གྲམ་ལྟ་བུའི་རྩ་མདུད་ནོར་བུའི་རྩེ་མོར་ཏིལ་གྱི་མེ་ཏོག་ལྟ་བུའི་རྩ་མདུད་དང་དྲུག་གོ ། རོ་རྐྱང་གཉིས་ཀྱང་སྲོག་པ་རྩའི་ནང་ན་ཡོད།
མདུད་པ་དྲུག་གི་ཐད་དུ་སྲོག་པ་རྩ་ཕུག་སྟེ་རྩ་འདབ་གྱེས་ནས་ཡོད་པར་གསུངས་སོ། ། དབུ་མར་རླུང་སེམས་འདུས་པས་ཡོན་ཏན་འབའ་ཞིག་སྐྱེ་ལ། སྲོག་པ་རྩར་རླུང་སེམས་འདུས་ན་གེགས་ཆེན་པོ་འབྱུང་ངོ༌། ། གནས་ལུགས་ཀྱི་དབུ་མ་ངོས་འཛིན་རྒྱུ་མེད་པ་དང༌། ངོ་མ་འཕྲོད་ན་རྩ་དབུ་མ་བསྒོམ་པའི་ལམ་ཐམས་ཅད་སྒྲོག་བཏགས་ཙམ་དུ་གྱུར་ནས་དམིགས་པ་བསྒོམ་ཀྱང་ཡོན་ཏན་མི་སྐྱེ་ཉེས་པ་སྐྱེ་བའོ། ། གང་ཟག་འགའ་ཞིག་ལ་རྩ་སྦོམ་པ་མཐུག་ཅིང་ཧྲེམ་པ་རྩ་མདུད་མང་བ་སོགས་ཡོད་ན་སེམས་རྒྱུད་ཞེ་སྡང་ཆེ། བློ་རང་བཞིན་སྒམ་པ་ཡོད། རླུང་སྒོམ་པས་གེགས་བྱུང་ན་བཅོས་དཀའ་ན་ཚ་ཟུག་གཟེར་ཆེ་བ་ཡོང༌། རྩ་འཁྲིལ་བ་དང་རྩ་སྣ་འཛིངས་པ་སོགས་ཡོད་ན་སེམས་རྒྱུད་རྨོངས་ཤིང་གཉིད་རྨུགས་ཤས་ཆེ། བློ་རང་བཞིན་ལྷོད་པ་ཙམ་ཡོད།
གེགས་བྱུང་ན་བཅོས་དཀའ་སླ་འབྲིང༌། ན་ཚ་སོགས་ཀྱང་འབྲིང༌། རྩ་མདུད་ཉུང་ཞིང་ཕྲ་བ། རྩ་སྣ་མང་བ་སོགས་ཡོད་ན་སེམས་རྒྱུད་འདོད་ཆགས་ཤས་ཆེ། རང་བཞིན་སེམས་སྲབ་ལ་བློ་རྒོད་པ་ཙམ་ཡོད། གེགས་བྱུང་ན་བཅོས་སླ། ན་ཚ་དང་གཟེར་ཟུག་ཀྱང་ཆུང༌། མདོར་ན་ཡོན་ཏན་སྐྱེ་བའི་གནད་ཐམས་ཅད་དབུ་མ་དང༌། གེགས་འབྱུང་བའི་གནད་སྲོག་པ་རྩ་ལ་ཡོད་པའོ། ། དེ་ལྟ་བུའི་དབུ་མ་ངོས་ཟིན་ཅིང་ལུས་གནད་ལ་སྐྱོན་མ་ཤོར་བ་བྱས་ཏེ་བསྒོམ་པས་གེགས་མི་འབྱུང་ངོ༌། །
གཉིས་པ་རྩ་ཡི་གེ་ལ་རྒྱས་པར་ཕྱེ་ན་བསམ་གྱིས་མི་ཁྱབ་པ་ཡོད་ཀྱང༌། མདོར་བསྡུས་ཨ་ཀ་ཙ་ཊ་ལ་སོགས་པའི་ཡི་གེ་ལྔ་བཅུ་རྩ་བདུན་དུ་འདུ། དེ་བསྡུས་ན་པཱུ་ཛ་ལ་སོགས་པའི་ཡི་གེ་ཉི་ཤུ་རྩ་བཞིར་འདུ། དེ་བསྡུས་ན་ཨ་ལ་སོགས་པའི་ཡི་གེ་བཅུ་དྲུག་ཏུ་འདུ། དེ་བསྡུས་ན་རིགས་ལྔའི་ས་བོན་ཡི་གེ་ལྔར་འདུ། དེ་བསྡུས་ན་འབྲུ་གསུམ་དུ་འདུ། དེ་བསྡུས་ན་ལྟེ་བའི་ཨ་ཐུང་ངམ་བྃ་ཡིག་ཉིད་ལ་འདུའོ། ། སྤྱིར་འཁོར་འདས་ཀྱི་ཆོས་ཐམས་ཅད་སྐྱེད་པའི་ས་བོན་ཀུན་གཞིའི་རྣམ་ཤེས་ལ་བག་ཆགས་ཀྱི་ཚུལ་དུ་གནས། དེའི་ས་བོན་ལུས་ལ་རྩ་ཡི་གེའི་རྣམ་པར་གནས་པས། རྩ་གནས་སུ་རླུང་སེམས་འདུས་པས་ཡི་གེ་འཇིག་རྐྱེན་གྱིས་གནས་སྦྱངས་ལ་སོགས་པའི་ཉམས་ཀྱི་འཆར་སྒོ་སྣ་ཚོགས་འབྱུང་ངོ༌། །
གསུམ་པ་ཁམས་བདུད་རྩི་ལ་བསམ་གྱིས་མི་ཁྱབ་ཀྱང༌། མདོར་བསྡུས་ན་ཁམས་སུམ་ཅུ་རྩ་གཉིས། དེ་བསྡུ་ན་ཁམས་དགུ། དེ་བསྡུ་ན་ལུས་ཟུང་བདུན། དེ་བསྡུས་ན་བདུད་རྩི་ལྔ། དེ་བསྡུས་ན་བྱང་སེམས་དཀར་དམར་གཉིས། དེ་བསྡུས་ན་དཀར་པོ་གཅིག་པུ་ལ་འདུའོ། ། ཐིག་ལེའི་གེགས་ནི་རྩ་གནས་སུ་ཁམས་སྙིགས་མ་འཇུ་མ་ཐུབ་པར་འཁར་བའི་ནད་དང་ཟུག་ཟེར་ལྡང་བ་དང༌། ཁམས་འཛགས་པའི་གེགས་གཉིས་ལས་དེ་དག་གི་གཉེན་པོར་ལུས་སྦྱོང་འཁྲུལ་འཁོར་དང༌། འཛག་བསྲུང་བསྟེན་པ་སོགས་བྱ་སྟེ།
དྭངས་མ་ཞུ་ནས་རྩ་ལ་ཁྲེམས་ན་བདེ་བ་ཁོ་ན་སྐྱེ་བདེ་བ་དང་སྟོང་པ་ཟུང་དུ་མ་ཆུད་པ་རང་རྒྱུད་ཀྱི་ཉོན་མོངས་མ་བྱང་པའི་རྐྱེན་གྱི་ཕྱིར་འཛག་པའོ། ། བཞི་པ་སྙིང་པོ་རླུང་ལ་ཕྱེ་ན་བསམ་གྱིས་མི་ཁྱབ་ཀྱང་མདོར་བསྡུས་ན་ལས་རླུང་ཉི་ཁྲི་ཆིག་སྟོང་དྲུག་བརྒྱར་འདུ། དེ་ཡང་རྩ་བའི་རླུང་ལྔ་དང༌། ཡན་ལག་གི་རླུང་ལྔ་སྟེ་བཅུར་འདུ། དེ་ཡང་ལྡང་འཇུག་གཉིས་སམ། སྲོག་རྩོལ་གཉིས་སམ། སྟེང་འོག་གི་རླུང་གཉིས་སུ་འདུ་ལ། གེགས་འཇུག་པའི་རྐྱེན་ཡང་འཛིན་གཏོང་མ་ཤེས་པ་དང༌། སེམས་གཡེང་བ་ལས་འབྱུང་ངོ༌། ། འདིར་ཅུང་ཟད་ཞིབ་ཏུ་སྨོས་ན་རླུང་བཅུ་པོ་རེ་རེ་ལ་ཡང༌།
མིང་དང༌། གནས་དང༌། བྱེད་ལས་དང༌། ཁ་དོག་དང༌། ཟིན་པའི་རྟགས་དང༌། རེངས་པའི་སྐྱོན་དང༌། བཅོས་པའི་ཐབས་ཏེ་དོན་བདུན་དུ་ཡོད་ལ། དེ་ལ་དང་པོ་མིང་ལ་དབྱེ་ན་རྩ་བའི་རླུང་ལྔ་ལ། མེ་མཉམ། སྲོག་འཛིན།
གྱེན་རྒྱུ། ཁྱབ་བྱེད། ཐུར་སེལ་ཏེ་ལྔ་ལ་རིམ་པ་བཞིན་འབྱུང་བ་དང་སྦྱར་ནས། ས་རླུང༌། ཆུ་རླུང༌། མེ་རླུང༌། རླུང་གི་རླུང༌། ནམ་མཁའི་རླུང་ཞེས་ཟེར་རོ། ། དེ་བཞིན་དུ་ཡན་ལག་གི་རླུང་ལྔ་ཡང་འབྱུང་བ་དང་སྦྱར་ན་གོང་དུ་མ་འདུས་པ་མེད་མོད་ཀྱི། བྱེ་བྲག་མིང་གི་དབྱེ་བ་རྒྱུད་སྡེ་སྤྱི་ལུགས་ལ།
རྒྱུ་བ་ས་རླུང༌། ཡང་དག་རྒྱུ་བ་ཆུ་རླུང༌། མངོན་པར་རྒྱུ་བ་མེ་རླུང༌། རབ་ཏུ་རྒྱུ་བ་རླུང་གི་རླུང༌། ཤིན་ཏུ་རྒྱུ་བ་ནམ་མཁའ་རླུང་ཞེས་ཟེར་རོ། ། ཡང་དུས་འཁོར་ནས་ནི། ཀླུ་དང་གཙང་སྦལ་རུས་སྦལ་དང༌། ། ལྷས་བྱིན་དང་ནི་ནོར་ལས་རྒྱལ། ། ཞེས་པའི་མིང་མི་འདྲ་ཙམ་གསུངས་སོ། ། གཉིས་པ་གནས་དང་གསུམ་པ་བྱེད་ལས་སྦྲགས་ནས་བཤད་ན།
རྩ་བའི་རླུང་ལྔ་ལས། མེ་མཉམ་ལྟེ་བ་ན་གནས། ཕོ་བའི་མེ་དྲོད་སྐྱེད་ཅིང་ཟས་སྐོམ་འཇུ་བྱེད་ཀྱི་ལས་བྱེད། སྲོག་འཛིན་སྙིང་ག་ན་གནས། སྲོག་འཛིན་ཅིང་དབུགས་ཕྱི་ནང་དུ་རྒྱུ་བའི་ལས་བྱེད། གྱེན་རྒྱུ་མགྲིན་པ་ན་གནས། མཆིལ་མ་འདོར་བ་དང་སྨྲ་དགོད་ཀྱི་ལས་བྱེད། ཁྱབ་བྱེད་སྤྱི་བོ་དང་སོར་ཚིག་ལ་གནས། ལུས་མགུལ་བསྐྱོད་ཀྱི་ལས་བྱེད། ཐུར་སེལ་གསང་གནས་ན་གནས།
དྲི་ཆུ་སྡོམ་འབྱེད་ཀྱི་ལས་བྱེད་དོ། ། ཡན་ལག་གི་རླུང་ལྔའི་གནས་ཚུལ་རྒྱུད་སྡེ་སྤྱི་ལུགས་ནི་རྒྱུ་བ་མིག་གི་དབང་པོ་ཟར་མའི་མེ་ཏོག་ཁ་བྱེ་བ་ལྟ་བུ་ལ་གནས་ནས་གཟུགས་མཐོང་བྱེད་ཀྱི་ལས་བྱེད། ཡང་དག་རྒྱུ་བ་རྣ་བའི་དབང་པོ་གྲོ་ག་བཅུས་པ་ལྟ་བུ་ལ་གནས་ནས་སྒྲ་ཐོས་བྱེད་ཀྱི་ལས་བྱེད། མངོན་པར་རྒྱུ་བ་སྣའི་དབང་པོ་ཟངས་ཀྱི་ཁབ་གཤིབས་པ་ལྟ་བུ་ལ་གནས་ནས་དྲི་ཚོར་བྱེད་ཀྱི་ལས་བྱེད། རབ་ཏུ་རྒྱུ་བ་ལྕེའི་དབང་པོ་ཟླ་བ་བཀས་པ་ལྟ་བུ་ལ་གནས་ནས་རོ་མྱོང་བྱེད་ཀྱི་ལས་བྱེད། ཤིན་ཏུ་རྒྱུ་བ་ལུས་ཀྱི་དབང་པོ་རེག་ན་བདེ་བའི་པགས་པ་ལྟ་བུ་ལ་གནས་ནས་རེག་བྱ་ཚོར་བྱེད་ཀྱི་ལས་བྱེད་དོ། ། ཡང་དུས་འཁོར་ནས་ནི། ཀླུ་ཞེས་པ་རྒྱུ་མ་ཀླུའི་ཕོ་བྲང་ལྟ་བུ་ལ་གནས་པ་སོགས་གསུངས་སོ། ། བཞི་པ་ཁ་དོག་ནི། ས་རླུང་ཁ་དོག་སེར་པོ།
ཆུ་རླུང་དཀར་པོ། མེ་རླུང་དམར་པོ། རླུང་གི་རླུང་སྔོན་པོ། ནམ་མཁའི་རླུང་ལྗང་གུ་སྟེ་རླུང་གི་ཁ་དོག་རང་བཞིན་ལ་གནས་པས་རླུང་གི་ཡོན་ཏན་ཅུང་ཟད་སྐྱེས་ནས་འབྱུང་འཇུག་སྣ་སྒོར་བྱེད་པ་ལ་ཡུན་རིང་དུ་གོམས་པའི་སྟོབས་ཀྱིས་མཐོང་བ་ཡིན་གྱི། རང་གར་ཅི་རུང་རུང་གིས་མདོག་མཐོང་བ་སོགས་མི་འབྱུང་ངོ༌། ། ལྔ་པ་རླུང་དེ་རྣམས་བསྒོམས་པའི་སྟོབས་ཀྱིས་ཟིན་པའི་རྟགས་ནི། རླུང་བཅུ་པོ་དེ་རྣམས་རང་གནས་སུ་ཟིན་པའི་རྟགས་དང༌། དབུ་མ་ཁོ་ནར་ཟིན་པའི་རྟགས་གཉིས་ལས་དང་པོ་ལ། ས་རླུང་རང་དགར་ཟིན་ན་ཕོ་བི་སྦོ་འུར་སྒྲ་འབྱིན། ལྟེ་བའི་འཁོར་ལོར་ཟིན་ན་ཏིང་ངེ་འཛིན་བདེ་སྟོང་ཡུན་ཐུང་བ་ཞིག་སྐྱེ།
དུ་བ་ལྟ་བུའི་ཉམས་འཆར། ཆུ་རླུང་རང་དགར་ཟིན་ན་སྙིང་འཕྱོ་ཞིང་འཁྲུག སྟོད་གཟེར་ཞིང་ན། སྙིང་གའི་འཁོར་ལོར་ཟིན་ན་སྟོང་གསལ་གྱི་ཏིང་ངེ་འཛིན་ཡུན་ཐུང་བ་ཞིག་སྐྱེ། སྨིག་རྒྱུ་ལྟ་བུའི་ཉམས་འཆར། མེ་རླུང་རང་དགར་ཟིན་ན་ལྐོག་མ་ཚ་ཞིང་འཐབ། མགྲིན་པའི་འཁོར་ལོར་ཟིན་ན་ཏིང་ངེ་འཛིན་ཤེས་པ་གསལ་ལ་རྟོག་པ་མེད་པ་སྐྱེ། སྲིན་བུ་མེ་ཁྱེར་ལྟ་བུའི་ཉམས་འཆར། རླུང་གི་རླུང་རང་དགར་ཟིན་ན་མགོ་བོ་དང་ཡན་ལག་གི་ཚིགས་རྣམས་གཟེར་ཞིང་ན། སྤྱི་བོའི་འཁོར་ལོའི་དབུས་སུ་ཟིན་ན་ཏིང་ངེ་འཛིན་ལུས་བདེ་སྟོང་རྗེན་པར་འཆར།
མར་མེ་སྦར་བ་ལྟ་བུའི་ཉམས་འབྱུང༌། ནམ་མཁའི་རླུང་རང་དགར་ཟིན་ན་བཤང་གཅི་འགྲོ་འོང་གི་བར་དུ་ཚ་ཞིང་གཟེར། གསང་གནས་ཀྱི་འཁོར་ལོར་ཟིན་ན་ཏིང་ངེ་འཛིན་བདེ་སྟོང་ཡུན་རིང་བ་ཞིག་སྐྱེ། སྤྲིན་མེད་པའི་ནམ་མཁའ་ལྟ་བུའི་ཉམས་འཆར་རོ། ། ཡན་ལག་གི་རླུང་རྣམས་ཀྱང་རང་དགར་ཟིན་ན་མིག་ལ་སོགས་པར་ན་ཟུག་འབྱུང༌། གཞན་ཕལ་ཆེར་འདྲའོ། ། གཉིས་པ་དབུ་མ་ཁོ་ནར་ཟིན་པའི་རྟགས་ནི། དུས་འཁོར་ལས། འབར་བ་དང་ནི་ཟླ་བ་ཉི་མ་རྡོ་རྗེ་རྣམས་དང་མཆོག་གི་ཆ་དང་ཐིག་ལེ་མཐོང་བར་འགྱུར། ། དེ་ཡི་དབུས་སུ་སངས་རྒྱས་གཟུགས་ནི་ཡུལ་དང་རྣམ་པར་བྲལ་བ་དུ་མ་ལོངས་སྤྱོད་རྫོགས་པའི་སྐུ། །
ནམ་མཁའ་ཆུ་འཛིན་བྲལ་བ་དག་ལ་རྣལ་འབྱོར་པ་ཡིས་བགྲད་པའི་མིག་གིས་བལྟ་བར་བྱ་བ་སྟེ། ། རེ་ཁཱ་ནག་པོ་དྲི་མེད་འོད་ཟེར་འཕྲོ་བ་དུས་ཀྱི་རྩ་ལ་མཐོང་བར་འགྱུར་གྱི་བར་དུ་འོ། ། ཞེས་པ་ལྟར་གྱི་ཉམས་རྟགས་འབྱུང་བར་བཤད་དོ། ། དྲུག་པ་རེངས་པའི་སྐྱོན་ཚུལ་ལ། དེ་ཡང་རྐྱེན་བཟང་ངན་ཅི་རིགས་ཀྱིས་ས་རླུང་མི་ཉམས་པའི་རླུང་ཕྱིར་རྒྱུ་བ་ནང་དུ་ལོག་པས་ཕོ་བའི་གནས་སུ་རླུང་རོ་ཅི་བསགས་ཀྱི་ནད་དུ་གྱུར་པ་སྟེ་སྐྲན་དང་རྨུ་ཆུ་སོགས་སུ་འགྱུར་ལ་དེ་ལྟ་བུ་བྱུང་ན་མི་ཉམས་པའི་རླུང་རེངས་པའོ། ། དེ་བཞིན་དུ་སྲོག་འཛིན་ཆུ་རླུང་ཕྱིར་རྒྱུ་བ་ནང་དུ་ལོག་པས་རླུང་རེངས་འབྱུང་སྟེ་སྙིང་རླུང་སོགས་སུ་འགྱུར། རླུང་རེངས་ཐམས་ཅད་ཀྱི་ནང་ནས་སྲོག་འཛིན་གྱི་རླུང་རེངས་པ་ཉིད་སྐྱོན་ཆེའོ། ། གྱེན་རྒྱུའི་རླུང་རེངས་པས་ཁ་ལྐུག་པ་དང་ལྐོག་འབྲས་སོགས་འབྱུང༌། ཁྱབ་བྱེད་ཀྱི་རླུང་རེངས་པས་ཟ་འཕྲུག་དང་ཡན་ལག་རེངས་འཁུམ་དང་མཛེ་འབྲུམ་སོགས་ལྤགས་ནད་སྣ་ཚོགས་འབྱུང༌། ཐུར་སེལ་གྱི་རླུང་རེངས་པས་རོ་སྨད་བཤལ་ཅིང་མི་ཐེག
རྩ་ཆུ་འགགས་པ་དང༌། གྱེན་ལོག་གི་ནད་འབྱུང༌། ཡན་ལག་འབྱུང་ལྔའི་རླུང་རེངས་པས་མིག་སོགས་སྒོ་ལྔའི་དབང་ཤེས་འཁྲུལ་བ་དང་མི་གསལ་བ་འོན་ལོང་སོགས་འབྱུང་ངོ༌། ། མདོར་ན་རྩ་ཐམས་ཅད་ཀྱི་ནང་ནས་སྲོག་རྩ་རླུང་ཐམས་ཅད་ཀྱི་ནང་ནས་སྲོག་འཛིན་ནི་གེགས་འབྱུང་བའི་གཙོ་བོ་ཡིན་ནོ། ། བདུན་པ་བཅོས་ཐབས་ལ་རྩ་བའི་རླུང་ལྔ་སོགས་རེངས་པའི་སྒེར་བཅོས་དང༌། རྩ་རླུང་སྤྱིའི་གེགས་བཅོས་ཐབས་སྙིང་པོར་དྲིལ་བ་གཉིས་ལས། དང་པོ་ལ་སྲོག་འཛིན་གྱི་རླུང་རེངས་པས་སྙིང་འཕྱོ་ཞིང་སེམས་མི་དགའ་བ་ལ་གཟུགས་བརྙན་གྱི་སྦྱོར་བས་བསལ་ཏེ། རང་གི་སྙིང་སྒོ་ང་ཁོག་པ་སྟོང་པ་ལྟ་བུར་གསལ་ལ། དེའི་ནང་དུ་ཁྱིམ་སྟོང་དུ་ཟླ་བ་ཤར་བ་ལྟར། གང་ནས་བྱུང་ཆ་མེད་པར་འོད་དཀར་པོ་གསལ་སེང་ངེ་བ་རེག་བྱ་བསིལ་བ་གྲངས་སིང་ངེ་བ་ཞིག་བསམ་སྟེ།
ཐུན་ཅི་རིགས་པ་བསྒོམ་པས་ཞིའོ། ། སྐབས་སུ་སྟོད་བསེངས། སྒྲེག་པ་འདོན་ནོ། ། ཡང་སྙིང་འཕྱོ་ཞིང་སེམས་མི་དགའ་བ་ལ་བསལ་ཐབས་བཞི་སྟེ། དང་པོ་ལྟེ་བའི་རྃ་ལས་མེ་འབར་བས་སྙིང་ཐུལ་ཐུལ་ཚིག་པར་བསམ་ལ་རླུང་ཕྱིར་འབུད་པ་དང་ཧ་གང་རིགས་བྱ། གཉིས་པ་སྙིང་ལྟེ་བའི་འོག་དམར་བ་སོང་ནས་ཡོད་པར་བསམས་ལ་རླུང་རོ་ཕྱིར་འབུད། གསུམ་པ་སྙིང་རྒྱ་མཚོའི་གཏིང་དུ་མར་སོང་བ་ཡང་ཡང་བསམས་ལ་རླུང་རོ་ཕྱིར་འབུད་པ་དང་ཧ་གང་རིགས་བྱའོ། ། བཞི་པ་རང་གི་སྤྱི་བོའི་སྟེང་དུ་ཐོད་པ་མར་ཁུས་གང་བ་ལ། མར་ཁུའི་རྒྱུན་བབས་པ་སྤྱི་བོ་ནས་ཞུགས་ཏེ་སྙིང་ག་ཡན་ཆད་ཁེངས་པར་བསམ་མོ། ། གཞན་ཡང་སྙིང་གའི་དཀྱིལ་དུ་བླ་མ་དགྱེས་ཤིང་འཛུམ་པའི་ཞལ་རས་ཅན་མཚོན་གང་པ་གཅིག་བསྒོམ་ལ་གསོལ་བ་ཕུར་ཚུགས་སུ་གདབ་བོ། །
དེ་དག་གིས་མ་ཕན་ན་སྣའི་རྩེ་མོ་ལས་ཁྲག་ཕྱུངས་ཏེ་སྣ་རྩེ་མཉེད་ན་ཡང་ཕན་པར་བཤད་དོ། ། སྟོད་ལ་གཟེར་སོགས་བྱུང་ན་སྣ་གཡས་བཀག་སྟེ། གཡོན་ནས་རླུང་དྲག་ཏུ་ཕྱིར་འབུད་པ་ཡང་ཡང་བྱའོ། ། མེ་མཉམ་ཀྱི་རླུང་རེངས་ལ། རླུང་ཤུགས་བསྐྱེད་ནས་ཕྱིར་གཏོང་བ་དང༌། ནང་དུ་འཛིན་པའི་སྦྱོར་བ་ཡང་ཡང་བྱ་ཞིང་རྐང་པ་བརྐྱང་བསྐུམ་དང་འགྲོ་ལྡོག་སོགས་བྱ། ཐུར་སེལ་གྱི་རླུང་ལོག་རེངས་ལ། རྐང་པ་གཉིས་སྒྲིམས་ཏེ་བརྐྱངས་ཤིང་མགོ་བག་ཙམ་གཡོམ་གཡོམ་བྱ། ཡང་རྐང་པ་བསྐུམས་ལ་དེ་ལྟ་བུ་ཡང་ཡང་བྱ་བ་དང༌། འགྲོ་འདུག་མཆོང་རྒྱུག་སོགས་ལན་འགའ་བྱས་པས་ཀྱང་ཕན་པ་ཡོད་དོ། །
གྱེན་རྒྱུའི་རླུང་རེངས་ལ། ལག་པས་ལྐོག་མ་མཉེ་ཞིང་རྐང་པས་ཡང་ཡང་བཅག རླུང་སྣ་གཉིས་ནས་དྲག་ཏུ་ཡང་ཡང་འབུད། ཁྱབ་བྱེད་ཀྱི་རླུང་ལོག་རེངས་ལ་ཆུ་བཟང་དུས་ཡིན་ན་ཆུར་ཞུགས། དེ་མིན་ལུས་ལ་རང་གི་དྲི་ཆུ་དྲོན་མོ་ཡང་ཡང་བྱུགས་ལ་གོས་དྲོན་མོས་བྱིབས་ཏེ་ཕྱི་ནས་གསེར་བུ་མ་ཤོར་བར་རླུང་བུམ་པ་ཅན་ཅི་ཐུབ་འཛིན། ཡན་ལག་གི་རླུང་ལྔའི་ནང་ནས་རྒྱུ་བ་རེངས་པས་མིག་ན་བ་དང་མི་གསལ་བ་བྱུང་ན་ལྟག་ཁུང་དུ་ཤེས་པ་གཏད་ལ་མིག་འབྱེད་འཛུམ་ཡང་ཡང་བྱེད་པ་དང༌། ཡང་སྨིན་མཚམས་སུ་ཤེས་པ་གཏད་ལ་དེར་བུག་པ་གསུམ་བརྩེགས་སམ། འོད་དཀར་པོ་སྲན་མ་ཙམ་ལ་སེམས་བཟུང་སྟེ་རླུང་ཕྱིར་དྲག་ཏུ་འབུད་ཅིང་ཐུབ་ཚད་ནང་དུ་འོང་དུ་མི་གཞུག་པ་ཡང་བྱས་པས་མིག་ནད་གང་ལ་ཡང་ཕན་པར་གསུངས། གཞན་བཅོས་ཐབས་རྣམས་ལམ་འབྲས་ཀྱི་གེགས་སེལ་དང་གཞན་ལས་འབྱུང་བ་རྒྱས་བཀབ་སྟེ་ཉམས་སུ་བླངས་པས་ཆོག་པར་སེམས་སོ། ། གཉིས་པ་རྩ་རླུང་སྤྱིའི་གེགས་བཅོས་ཐབས་ལ་ལུས་གནད་འཁྲུལ་འཁོར་ལ་སྐྱོན་སྤོང་བ་རྩ་རེངས་སོགས་མི་འབྱུང་བའི་གནད་དང༌།
རླུང་བསྒོམས་པའི་སྔོན་དུ་ལུས་ལ་སྐུ་མཉེ་དང་བྱུགས་པ་བྱ་ཞིང་དྲག་ཤུལ་གྱི་སྤྱོད་ལམ་མི་བྱ་བ་ནི་རླུང་རེངས་མི་འབྱུང་བའི་གནད་དོ། ། རླུང་ཅུང་ཟད་གོམས་ནས་རྩ་རེངས་དང་རླུང་རེངས་འདུལ་བ་ལ་ལམ་འབྲས་ཀྱི་ཕྲིན་ལས་སོ་གཉིས་ལྟ་བུའི་འཁྲུལ་འཁོར་ཤེས་ནས་རྩ་རླུང་གི་གེགས་དང་ལུས་ཀྱི་ནད་སོགས་ཐམས་ཅད་ལ་མི་ཕན་པ་མེད་པས་ཉམས་སུ་བླངས། གལ་ཏེ་མི་ཤེས་ཀྱང་ཡན་ལག་ལྔ་སྦྱོང་ལྟ་བུའི་ལུས་སྦྱོང་ཤེས་ནས་མི་བྱ་བའི་ཐབས་མེད་པ་སྟེ། ལུས་སྦྱོང་ཅི་ཡང་མ་བྱས་པར་རླུང་བསྒོམ་པ་ལ་ནི་དྭགས་པོ་བཀའ་བརྒྱུད་པའི་བླ་མ་གོང་མ་རྣམས་རླུང་མཛེ་ཡོང་ཞེས་གསུང་ངོ༌། ། འཁྲུལ་འཁོར་ལ་ནཱ་རོ་ཆོས་དྲུག་པའི་ལུགས་ཀྱི་འཁྲུལ་འཁོར་ང་དྲུག་ཅེས་རྒྱས་པ་དང༌། ལུས་སྦྱོང་ཉི་ཤུ་པ་བྱ་བ་བསྡུས་པ་དང༌། དེ་བཞིན་དུ་སྦྱོར་དྲུག་དང༌། ནི་གུ་ཆོས་དྲུག་སོགས་རྫོགས་རིམ་ཀྱི་ཁྲིད་བཀའ་ཆེ་བ་ཕལ་ཆེར་ནས་འཁྲུལ་འཁོར་ཡོད་པས་དེ་དག་རྩ་རླུང་སྤྱིའི་གེགས་སེལ་ཤ་སྟག་ཡིན་ལ། རླུང་འཛིན་པའི་སྦྱོར་བ་ཡང་བུམ་པ་ཅན་དང་གཏུམ་མོའི་དམིགས་པ་སོགས་ཕལ་ཆེར་དགོངས་པ་མཐུན་པས་འདིར་རྡོ་རྗེ་རྣལ་འབྱོར་མའི་རྫོགས་རིམ་བསྒོམས་པའི་ཚེ་ཡང་རང་གི་འཁྲུལ་འཁོར་ལག་ལེན་གང་ཤེས་པ་གཅིག་ཉམས་སུ་བླངས་ན་ཆོག་གོ ། ད་ལྟའི་བཀའ་བརྒྱུད་པའི་རྟོགས་ལྡན་ཕལ་ཆེར་རྣམས་ཀྱིས་རླུང་སྒོམ་འདི་དག་ཕལ་ཆེར་ནི་དབང་གིས་མ་སྨིན་པར་བྱིན་རླབས་ཙམ་གྱིས་ཆོས་སྒོ་ཕྱེ་སྟེ་ཉམས་སུ་ལེན་པ་མང་ལ།
གཏུམ་མོ་བསྒོམ་པས་རྟེན་རྩ་ནང་གི་དྭངས་མ་ཞུ་ནས་རླུང་སེམས་ལ་བདེ་བས་ཁྱབ་སྟེ་བརྟེན་པ་རིག་སྟོང་དབྱེར་མེད་དུ་བྱེད་པའི་རྟེན་འབྲེལ་གྱི་གནད་མི་ཤེས་པས་མུ་སྟེགས་ཀྱི་རླུང་སྦྱོར་དང་ཁྱད་པར་མེད་མོད། འོན་ཀྱང་ལུས་ལ་དྲོད་ཙམ་སྐྱེ་བ་དང་གེགས་ཆེན་པོ་མི་འབྱུང་བ་ནི་ལུས་སྦྱོང་འགའ་རེ་མ་འཁྲུལ་བར་བྱེད་ཤེས་པ་བྱུང་ལ། དེའི་ཡོན་ཏན་ཡིན་པར་ཤེས་སོ། ། ལུས་སྦྱོང་འགའ་རེ་ཡང་བྱེད་མི་ཤེས་ན་རྟོགས་ལྡན་རྣམས་ཀྱི་རླུང་འཛིན་ཚུལ་འདི་འདྲ་བ་ནི་དབུགས་ནང་དུ་སྡུད་ཤེས་པ་ཙམ་དུ་ཟད་དོ། ། ལས་དང་པོ་པ་ལ་རླུང་ནང་དུ་བཟུང་ཉེས་པས་སྐྱོན་འབྱུང་སྟེ། དེ་ལྟ་བུ་ལ་སེམས་སྣ་རྩེའམ་སྣ་བུག་གཡོན་དུ་གཏད་སྣ་གཡས་ལག་པ་གཡས་པའི་གུང་མཛུབ་ཀྱིས་བཀག་ལ་རླུང་སྣ་གཡོན་ནས་ནང་དུ་རྔུབས་ལ་ཕྱིར་གཏོང་ཞིང་ཅི་ཙམ་འཇོག་ཐུབ་ཐུབ་ཕྱིར་བཞག་པ་ཉིད་ཡང་ཡང་བྱེད་པ་ཟབ། ཕྱིར་འཇོག་པ་དང་ནང་དུ་འཛིན་པ་གཉིས་ཀས་དཀའ་སླའི་དབྱེ་བ་འབྱེད་མི་ཤེས་པ་གང་འདོད་བྱུང་ན་ཕྱི་ནང་གི་རླུང་བསྲེ་ཐུབ་པ་ཡིན་པས་གེགས་ཆེར་མི་འབྱུང་ངོ༌། ། སྤྱིར་བདག་ཉིད་ཆེན་པོ་ས་སྐྱ་པཎྜི་ཏའི་སློབ་མ་ཕྱིས་བི་བྷུ་ཏི་ཙནྡྲའི་སློབ་མ་ཡང་ཡིན་ཏེ། རྒྱལ་བ་ཀོ་བྲག་པ་བསོད་ནམས་རྒྱལ་མཚན་བྱ་བ་དེ་བསྒོམ་གྱི་གེགས་སེལ་བ་ལ་དེ་ལས་མཁས་པ་མ་བྱུང༌། ཁོང་གི་ཞལ་ནས།
སྟོང་ཉིད་རྟོགས་དང་སྙིང་རྗེར་ལྡན། ། ཞེན་ལོག་མོས་གུས་ཉིད་དང་བཞི། ། དེ་རྣམས་གང་དང་ལྡན་ཀྱང་ཕན། ། དེ་རྣམས་གཅིག་དང་མི་ལྡན་ན། ། དམིགས་པ་རྐྱང་གིས་ཕན་པ་ཆུང༌། ། ཞེས་དང༌། ཁ་ཅིག་ཁྱེད་ལ་གེགས་སེལ་གྱི་ཡི་གེ་འདྲ་ཡོད་པར་གདའ་བས་དེ་ཞུ་འཚལ་ཟེར་བ་འོང་གིན་འདུག་སྟེ། དེ་ལྟ་བུ་ཡོད་ན་བདག་གི་བླ་མ་རྣམས་ལ་ཡང་ཡོད་དགོས་ཏེ་མེད། དེས་ན་བདག་རང་གི་དགེ་སྦྱོར་ཉམས་སུ་བླངས་པས། ཁམས་ལ་མཐོ་དམན་མང་པོ་བྱུང་བ་ཀུན་བྱུང་རྒྱལ་དུ་བསྐྱངས་ནས་སྐྱོན་སངས་ནས་ཡོན་ཏན་སྐྱེས།
དེ་ལ་བརྟེན་ནས་བདག་རང་གི་དགེ་སྦྱོར་ཉམས་སུ་བླངས་པའི་བོགས་འདོན་མདོར་བསྡུས་འདི་ཡིན། ཐམས་ཅད་ཡོན་ཏན་བརྗོད་བྱ་ཞིང༌། ། ཞུམ་པ་མེད་པར་གཟེངས་བསྟོད་ལ། ། མི་དགག་ཧད་ཀྱིས་གཏོང་བ་ནི། ། ལུས་ཀྱི་གནད་དུ་ཤེས་པར་བྱ། ། མཉམ་བཞག་བསྒོམ་པའི་རྗེས་ཉིད་ལ། ། ཧ་དང་ཧཱུྃ་དང་ཕཊ་དང་གསུམ། ། གསུང་གི་གདངས་དང་ལྡན་པ་ནི། ། ངག་གི་གནད་དུ་ཤེས་པར་བྱ། ། དམིགས་པ་བསམ་གྱིས་མི་ཁྱབ་པས། །
བྱིང་རྒོད་ནད་གསུམ་བསལ་བྱ་སྟེ། ། རིག་པ་རང་སོ་འཛིན་པ་ནི། ། སེམས་ཀྱི་གནད་དུ་ཤེས་པར་བྱ། ། དེ་ཡི་རྗེས་ལ་འདི་ལྟར་འབྱུང༌། ། གླང་ཆེན་ཆང་གིས་མྱོས་པ་བཞིན། ། བུན་ནེ་ལོང་ངེ་ཟིང་ངེ་བ། ། ངོས་བཟུང་མེད་པར་ངོ་ཡིས་སྤྲད། ། སྡུག་བསྔལ་ཐམས་ཅད་བདེ་བར་འབར། ། ནད་དང་གདོན་གྱི་རྟོག་པ་བྲལ། ། བླ་མ་སངས་རྒྱས་དངོས་སུ་མཐོང༌། །
སྐྱོན་སངས་དྲིན་དུ་ཤེས་པ་ན། ། ཉམས་འདི་དང་མི་འབྲལ་ཞེས་ཀྱང་བྱ། ། ཞེས་གསུངས་སོ། ། དེ་ལ་བདེ་སྡུག་གི་རྐྱེན་བཟང་ངན་གང་བྱུང་ཡང་ངོས་བཟུང་ལ་ལམ་དུ་བཏང༌། ལུས་མཆོང་རྒྱུགས་འགྲོ་འདོད་པ་སོགས་མི་འགེགས་པར་ཧད་ཀྱིས་བཏང་སྟེ་གང་ཤར་བྱེད་པ་ལུས་གནད། སེམས་དམིགས་པ་གང་རུང་ལ་མ་ཡེངས་པར་མཉམ་པར་བཞག་རྗེས་ཧཱུྃ་དང་ཕཊ་དང་ཧ་དང་གསུམ་གྱི་ཁ་སྣ་ནས་རླུང་ཐོན་ཆེ་བ་བྱེད་པ་ངག་གི་གནད། དམིགས་པའི་རྟེན་སྣ་ཚོགས་ལ་བསླབ་སྟེ་ལྷའི་ཕྱག་མཚན་དང༌། ཐིག་ལེ། ཡིག་འབྲུ་སོགས་ལ་སེམས་འཛིན་ཡང་ཡང་ཁ་སྤོས་ལ་རྩལ་སྦྱོང་བྱ་བ་སེམས་ཀྱི་གནད། གནད་གསུམ་པོ་བྱས་རྗེས་སེམས་ལྷོད་ནས་འཇོག་པ་ནི་རིག་པ་རང་སོ་འཛིན་པའོ། །
དེ་ལ་མྱོང་ཚུལ་སྣང་བ་ཀུན་རང་བཞིན་མེད་པར་ཤེས་ཤིང༌། ཟི་བུན་ནེ་བ་བྱུང་བ་ནི་གླང་ཆེན་ཆང་གིས་མྱོས་པ་དང༌། ངོ་སྤྲོད་ཅེས་པའི་བར་གྱི་དོན་ནོ། ། ཚུལ་འདི་ལྟ་བུ་གོ་ཞིང་ཉམས་སུ་མྱོང་བར་མ་བྱས་ན་གེགས་སེལ་གྱི་དཔེ་ཆ་སོགས་བལྟས་པས་ཕན་པར་དཀའ། མི་ལ་རས་པ་སོགས་ལ་གེགས་བྱུང་དུས་བླ་མ་ལ་ཞུ་ས་ནི་མེད། གཞན་ལ་ཡི་གེ་བསྐུར་བ་དང་གཞན་གྱིས་བཅོས་བྱས་པ་དང༌། དཔེ་ཆ་ཀློག་ནས་ཤེས་པ་བྱུང་བ་ག་ལ་ཡིན། ཁོ་རང་ལ་ཉམས་བཟང་པོ་སྐྱེས་ནས་བྱུང་རྒྱལ་དུ་བཏང་བས་གེགས་ཀྱིས་མ་ཚུགས་པར་ཡོན་ཏན་སྐྱེས་པ་ཡིན་འདུག་གོ ། གཉིས་པ་རྫོགས་རིམ་གྱི་ལམ་མ་འཁྲུལ་བར་ཉམས་སུ་བླངས་པ་ལ་བརྟེན་ནས་རང་བྱུང་གི་ཉམས་སྐྱེས་པ་དེ་དག་ངོ་མ་ཤེས་སྐྱོང་ཚུལ་མ་མཁས་པས་གེགས་སུ་འགྲོ་བ་ཡིན་ནོ། ། དེ་ལ་བཞི་སྟེ་ཉོན་མོངས་པ་རང་བྱུང་གི་ཡེ་ཤེས།
རྣམ་རྟོག་རང་བྱུང་གི་ཡེ་ཤེས། སྣྲེལ་ཞི་རང་བྱུང་གི་ཡེ་ཤེས། གསལ་ཞིང་ཡངས་ལ་མི་རྟོག་པ་རང་བྱུང་གི་ཡེ་ཤེས་སོ། ། འདིར་ལམ་ལ་འབད་པས་དོན་དུ་གཉེར་བྱ་མི་རྟོག་པ་རང་བྱུང་གི་ཡེ་ཤེས་ཡིན་མོད་ཀྱི། དེ་སྐྱེ་བར་བྱེད་པ་ལ་དཔེར་ན་མེའི་སྔོན་དུ་དུ་བ་འཐུལ་བ་བཞིན། རང་བྱུང་གི་ཡེ་ཤེས་གོང་མ་གསུམ་སྐྱེ་བར་འགྱུར་ཏེ། དང་པོ་ནི། ལས་རླུང་རྣམ་རྟོག་གི་བཞོན་པར་གྱུར་པ་དེ་ཕྱི་རོལ་དུ་རྒྱུར་མ་བཅུག་ཅིང༌། ནང་དུ་དྲངས་ནས་རླུང་ཁ་སྦྱོར་བསྒོམ་པས་ལྟེ་བ་མན་ཆད་ཀྱི་རྩ་རྣམས་དང༌། ཁྱད་པར་སུམ་མདོ་དྲོད་ཀྱི་གནས་སུ་རླུང་སེམས་འདུས་པས་སྡང་བས་འདོད་ཆགས་ཆེ་བ་གཅིག་འབྱུང་སྟེ།
དེ་ངོ་མ་ཤེས་པར་ལམ་དུ་ཁྱེར་མ་ཤེས་ན་ཉོན་མོངས་པ་ཁ་ཁྱལ་ནས་འགྲོ་བ་ཡིན་ནོ། ། ངོ་ཤེས་ཤིང་སྐྱོན་དུ་མི་ལྟ་བར་སྔར་བཞིན་བསྒོམ་པས། གཉིས་པ་སྤྱི་བོ་ནས་རྐང་མཐིལ་ཡན་ཆད་ཀྱི་རྩ་ནང་གི་རླུང་སེམས་རོ་རྐྱང་གཉིས་སུ་ཚུད་ནས་རྣམ་རྟོག་བུན་ལོང་བུན་ལོང་དུ་སྐྱེ་བ་འབྱུང༌། དེ་རྣམ་རྟོག་རང་བྱུང་གི་ཡེ་ཤེས་སུ་ངོ་མ་ཤེས་ན་དགེ་སྦྱོར་གཏོར་ནས་འགྲོ་བ་ཡིན་ནོ། ། ངོ་ཤེས་ཤིང་སྐྱོན་དུ་མ་ལྟ་བར་དགའ་དུང་ངེ་བ་དང་བཅས་སྔར་བཞིན་ཉམས་ལེན་དྲག་པོ་བྱས་པས། གསུམ་པ་སྣྲེལ་ཞི་རང་བྱུང་གི་ཡེ་ཤེས་སྐྱེ། དེ་ཡང་ལྟེ་བའི་ལྐོག་ན་སྔར་རླུང་སེམས་རྒྱུ་མ་མྱོང་པའི་ཁོང་སྟོང་ལྟ་བུའི་རྩ་ཡོད་པའི་ནང་དུ་རླུང་སེམས་འདུས་ནས་བསྒོམ་ཤིན་ཏུ་བྱིང་བའི་ཉམས་སྐྱེ་བ་འབྱུང༌། དེ་ངོས་མ་ཟིན་ཅིང་ལམ་དུ་ཁྱེར་མ་ཤེས་ན་བྱིང་པ་ཆེན་པོའི་གེགས་སུ་འགྲོ། དེ་དག་རྩ་གནས་སོ་སོར་རླུང་སེམས་འདུས་པའི་ཉམས་སུ་ཤེས་པར་བྱ། དེ་ཡང་ལུས་ལ་བྱུང་བ་ཐམས་ཅད་ལུས་ཀྱི་ཉམས་སུ་ཤེས་པར་བྱ།
སེམས་ལ་བྱུང་བ་ཐམས་ཅད་སེམས་ཀྱི་ཉམས་སུ་ཤེས་པར་བྱ། ཉམས་ཅི་སྐྱེས་ལ་སྐྱོན་དུ་མི་བལྟ་བར་ཅིར་སྣང་རང་སེམས་དང༌། སེམས་སྒྱུ་མ་དང༌། སྒྱུ་མ་རྟེན་འབྲེལ་དང༌། རྟེན་འབྲེལ་བརྗོད་བྲལ་དུ་ཤེས་པར་བྱས་ཏེ་སྔར་བཞིན་བསྒོམ་པས་རླུང་སེམས་དབུ་མར་ཚུད་ནས། བཞི་པ་མི་རྟོག་པ་རང་བྱུང་གི་ཡེ་ཤེས་སམ། མཚོན་བྱེད་དཔེའི་ཡེ་ཤེས་རྒྱུད་ལ་སྐྱེ་བ་ཡིན་ནོ། ། དེ་ལྟ་བུའི་དཔེའི་ཡེ་ཤེས་ལམ་དུ་བྱས་ཤིང་བསྒོམ་པས་མཚོན་བྱ་དོན་གྱི་ཡེ་ཤེས་མཐོང་ལམ་རྒྱུད་ལ་སྐྱེ་བར་གསུངས་སོ། ། དེ་ལྟར་ཉམས་ཀྱི་འཆར་སྒོ་དང་གེགས་ལ་སོགས་པ་གང་ཟག་གཅིག་ལ་ཡོང་བ་དེ་ཐམས་ཅད་ལ་ཡོང་བའི་ངེས་པ་མེད་དེ། སྔོན་གྱི་ལས་འཕྲོ་ཡོད་པ་དང་དབང་པོ་རྣོན་པོ་འགའ་ཞིག་ལ་གེགས་མེད་པར་ཡོན་ཏན་ཁོ་ན་སྐྱེ་བ་ཡང་བཤད།
འགའ་ཞིག་ལ་གེགས་བྱུང་བ་ཡོན་ཏན་དུ་ཤར་བ་ཡང་སྲིད། འགའ་ཞིག་ལ་གེགས་ཁོ་ན་འབྱུང་བ་ཡང་ཡོད། ཁྱད་པར་རྗེ་བཙུན་ནཱ་རོ་མཁའ་སྤྱོད་ཀྱི་ལམ་འདི་ཉམས་སུ་བཞེས་པའི་སྔོན་གྱི་མཁས་གྲུབ་རྣམས་ལ་གེགས་ཆེན་པོ་བྱུང་བའི་ལོ་རྒྱུས་མི་སྣང་ཞིང༌། ཆོས་རྗེ་བླ་མ་དམ་པས་གྲུབ་ཆེན་བྲག་ཕུག་པའི་དྲུང་དུ་འདི་ཉིད་ཀྱི་རྩ་དབུ་མ་ཆེ་བ་ཞུས་ནས་ཞག་གསུམ་ཉམས་མྱོང་མཐར་ཕྱིན་པར་མཛད་དོ། ། སྤྱི་དོན་གཉིས་པ་བོགས་འདོན་ཞར་བྱུང་དུ་བཤད་པ་ལ་སྤྱིར་བོགས་མི་འབྱུང་བའི་རྒྱུ་ནི། རྗེ་ཡང་དགོན་པའི་ཞལ་ནས་འཇིག་རྟེན་བློ་ཡིས་མ་ཐོངས་ཤིང་གཉིས་སྣང་གི་ཡུལ་ལ་ཞེན་ན། ཟླ་བ་ཉི་མས་ནོན་པ་ཞིག་ཡོན་ཏན་ལ་བོགས་མི་འབྱུང་བས་ན། ཚེ་འདིའི་ལྟོས་ཐག་རྦད་ཀྱིས་བཅད། འཇིག་རྟེན་བློས་སེང་ངེ་བཏང་ལ། ཆགས་སྡང་རྨོངས་གསུམ་ཚེ་འདིར་འདོད་བློ་དང་བྲལ་ཙ་ན་ཡོན་ཏན་རོང་རོང་སྐྱེ་ཡིན་འདུག
ངན་རྟོག་སྐད་ཅིག་སྐྱེས་ཀྱང་འགྲིབ་ཀྱིན་འདུག་པས། འདི་གནད་ནས་ཟུངས་ཤིག སྐྱོན་གྱི་རྩ་བ་མ་ཆོད་པར། ཡོན་ཏན་གྱི་སྡོང་པོ་ལ་སྐྱེ་ས་མེད། བསྒྲུབ་པ་ཡུན་རིང་པོ་བྱས་ཀྱང༌། ཡོན་ཏན་མ་སྐྱེས་པ་དེ། དེས་ལན་པ་ལགས། ཞེས་གསུངས་པ་ལྟར་རྒྱུ་ངོ་ཤེས་པར་བྱས་ཏེ་སྤང་དགོས། བྱེ་བྲག་བསྐྱེད་རིམ་སོགས་སྣང་ཕྱོགས་ཀྱི་ཉམས་ལེན་ཐམས་ཅད་ལ་སྟོང་ཉིད་ཀྱིས་བོགས་འདོན་ཚུལ་དང༌། སྟོང་ཉིད་དང་རྫོགས་རིམ་གྱི་ཉམས་ལེན་ཕལ་ཆེར་ལ་སྙིང་རྗེའི་ལམ་གྱིས་བོགས་འདོན་ཚུལ་སོགས་མདོར་ན་ཐབས་ཀྱི་བོགས་ཤེས་རབ་ཀྱིས་འདོན།
ཤེས་རབ་ཀྱི་བོགས་ཐབས་ཀྱི་ཆ་ནས་འདོན་པ་སྟེ། རྒྱས་པར་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་སྐབས་ནས་གསུངས་པ་རྣམས་དང༌། གཞན་ཡང་རྡོ་རྗེ་ཐེག་པའི་ལམ་ཉམས་སུ་ལེན་པ་ལ་ཉེ་བར་མཁོ་བའི་གེགས་སེལ་བོགས་འདོན་སྔོན་གྱི་བླ་མ་ལྕེ་སྒོམ་པས་མཛད་པའི་མན་ངག་རིན་ཆེན་སྤུངས་པའི་སྐོར་དང༌། རྒྱལ་བ་ཡང་དགོན་པའི་རི་ཆོས་ཡོན་ཏན་ཀུན་འབྱུང་ལྷན་ཐབས་ཆ་ལག་དང་བཅས་པ་རྣམས་ཀྱང་གཙོ་བོར་རྗེ་བཙུན་རྣལ་འབྱོར་གྱི་དབང་ཕྱུག་དཔལ་ལྡན་བིརྺ་པ་ཆེན་པོ་དང༌། དཔལ་ནཱ་རོ་ཏ་པའི་མན་ངག་དང༌། རྗེས་སུ་མཐུན་པའི་ཟབ་ཆོས་ཁོ་ན་ཡིན་པས་དེ་དག་ལས་ཤེས་པར་བྱའོ། ། དེ་ལས་གཞན་དུ་མདོ་རྒྱུད་མན་ངག་གི་དགོངས་པ་ཉམས་སུ་ལེན་པའམ། གཞན་ལ་འཆད་པ་ན་ལུང་གི་གནས་སྐབས་མི་ཤེས་པར་མཐོང་ཚད་བཤད་ཚད་ཐོས་ཚད་དྲན་ཚད་ལག་ལེན་དུ་འགེལ་བྱ་མ་ཡིན་ཏེ། དྲང་དོན། ངེས་དོན།
སྒྲ་ཇི་བཞིན་པ་དང༌། ཇི་བཞིན་མ་ཡིན་པ་སོགས་ཁྱད་པར་རྣམས་ལེགས་པར་ཕྱེ་ནས་ངེས་པའི་དོན་ལ་འཇུག་ཅིང་ལག་ལེན་བྱ་དགོས་སོ། ། ཇི་སྐད་དུ། སྡོམ་གསུམ་རབ་དབྱེ་ལས། བླུན་པོ་མཁས་པར་འཆོས་པ་འགའ། ། ལུང་གི་གནས་སྐབས་མི་ཤེས་པར། ། མདོ་རྒྱུད་ལུང་སྦྱོར་བྱེད་མོད་ཀྱི། ། དེ་ནི་བླུན་པོའི་ཁ་ཤག་ལྟར། ། གང་དུ་འགྲོ་བ་མི་ཤེས་སོ། ། དཔེར་ན་ཕྱག་དང་མཆོད་པ་དང༌། །
སྦྱིན་དང་ཚུལ་ཁྲིམས་སོགས་མི་དགོས། ། སེམས་བསྐྱེད་དབང་བསྐུར་བྱ་མི་དགོས། ། བསམ་གཏན་ཀློག་པ་འདིར་མི་དགོས། ། དགེ་དང་སྡིག་པ་གཉིས་ཀ་མེད། ། སངས་རྒྱས་སེམས་ཅན་ཡོད་མིན་སོགས། ། འདི་འདྲ་གསུངས་པའི་ལུང་རྣམས་ཀུན། ། ལྟ་བ་ཡིན་གྱི་བསྒོམ་པ་དང༌། ། སྤྱོད་པ་གཉིས་ཀྱི་ལུང་མ་ཡིན། ། དབང་མེད་པ་ལ་དངོས་གྲུབ་མེད། ། ཆོ་ག་འཁྲུགས་ན་ལས་མི་ཆགས། །
ལོག་པར་སྤྱད་ན་ལྟུང་བ་འབྱུང༌། ། ལྷ་བསྒོམ་འཁྲུལ་ན་བྱིན་མི་རློབས། ། ཐེ་ཚོམ་ཟ་ན་ཉེས་པ་སྐྱེ། ། དེས་ན་ཆོ་ག་ཅི་བྱེད་ཀྱང༌། ། ཤིན་ཏུ་དག་པར་བྱ་དགོས་ཞེས། ། དེ་འདྲའི་ལུང་ཀུན་སྤྱོད་པ་དང༌། ། བསྒོམ་པ་ཡིན་གྱི་ལྟ་བ་མིན། ། གཞན་ཡང་ལུང་སྦྱོར་བྱེད་པ་ལ། ། འཇིག་རྟེན་པ་དང་འཇིག་རྟེན་ལས། ། འདས་པའི་གནས་སྐབས་རྣམ་གཉིས་ཡོད། །
དབང་དང་དམ་ཚིག་སྡོམ་པ་སོགས། ། འབད་ནས་སྒྲུབ་པར་གསུངས་པ་ནི། ། འཁོར་བའི་རྒྱ་མཚོ་མ་བརྒལ་བའི། ། འཇིག་རྟེན་པ་ལ་གསུངས་པ་ཡིན། ། དབང་དང་དམ་ཚིག་སོགས་མི་དགོས། ། ཕྱག་དང་མཆོད་པ་ཀུན་ལས་གྲོལ། ། བསམ་གཏན་བསྒོམ་པ་ཀུན་སྤངས་ཏེ། ། ལམ་ཀུན་གཟིངས་བཞིན་དོར་བྱ་ཞེས། ། གསུངས་པ་འཁོར་བའི་རྒྱ་མཚོ་ལས། ། བརྒལ་བའི་གང་ཟག་རྣམས་ལ་གསུངས། །
དེ་འདྲའི་གནས་སྐབས་ཤེས་ནས་ནི། ། དེ་དང་འཚམ་པའི་ལུང་སྦྱོར་བྱ། ། དེ་འདྲའི་རྣམ་བཞག་མི་ཤེས་པའི། ། ལུང་སྦྱོར་མཁས་པའི་བཞད་གད་གནས། ། ཞེས་དང༌། སྙན་བརྒྱུད་དང་ནི་ཆིག་བརྒྱུད་དུ། ། གྲགས་པའི་ཆོས་ལུགས་མང་དུ་ཡོད། ། རྒྱུད་དང་མཐུན་ན་བླང་དུ་རུང༌། ། མིན་ན་རྫུན་གྱི་སྡེབ་ཕྱོགས་ཡིན། ། རྨི་ལམ་གྱི་ནི་ཆོས་ལུགས་དང༌། །
ཞལ་མཐོང་གི་ནི་ལྷ་ལ་སོགས། ། འདི་དག་མདོ་རྒྱུད་དང་མཐུན་ན། ། བླངས་ཀྱང་སྐྱོན་དུ་གྱུར་པ་མེད། ། མདོ་རྒྱུད་ཀུན་དང་མི་མཐུན་ན། ། བདུད་ཀྱི་བྱིན་རླབས་ཡིན་ཞེས་བྱ། ། བླ་མའང་མདོ་རྒྱུད་དང་མཐུན་ན། ། དེ་ནི་བླ་མ་ཡིན་པར་བཟུང༌། ། སངས་རྒྱས་བསྟན་བཞིན་མི་གསུང་ན། ། བླ་མ་ཡིན་ཡང་བཏང་སྙོམས་བཞག ། དེས་ན་རྨི་ལམ་ཆོས་ལུགས་དང༌། །
ཞལ་གཟིགས་པ་ཡི་ཡི་དམ་དང༌། ། ལུང་བསྟན་པ་ཡི་སངས་རྒྱས་དང༌། ། བླ་མའི་གསུང་སྒྲོས་ལ་སོགས་པ། ། མ་དཔྱད་པར་ནི་བབ་ཆོལ་དུ། ། ཚད་མ་ཡིན་ཞེས་གཟུང་མི་བྱ། ། འདི་འདྲ་བདུད་ཀྱི་བྱིན་རླབས་ལས། ། འབྱུང་བ་སྲིད་པ་རྒྱལ་བས་གསུངས། ། དེས་ན་སངས་རྒྱས་བསྟན་པ་མཆོག ། ངེས་དོན་ཚད་མ་ཡིན་པར་བཟུང༌། ། ཡང་ན་དངོས་པོ་སྟོབས་ཤུགས་ཀྱི། །
རིགས་པས་གྲུབ་པ་ཚད་མར་བཟུང༌། ། སྐྱེས་བུ་རྫུན་མས་སྦྱར་བ་ཡི། ། མདོ་རྒྱུད་ཚད་མར་བཟུང་མི་བྱ། ། ཞེས་གསུངས་པ་ལྟར་དཔྱད་ཤེས་དགོས་སོ། ། དེ་ལྟར་རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་བསྐྱེད་རྫོགས་ཀྱི་ལམ་ཟབ་མོ་ཉམས་སུ་ལེན་པ་ལ་གེགས་སེལ་ཞིང་བོགས་འདོན་པའི་མན་ངག་རང་གི་ཉམས་སུ་མྱོང་བ་ཞིག་ཡི་གེར་ཁོད་ཅིག་ཅེས་སྐྱེས་མཆོག་རྒྱལ་སྲས་ཞི་བ་ལྷའི་མཆོག་སྤྲུལ་དོན་གྲུབ་རྒྱ་མཚོས་ལན་ཅིག་མ་ཡིན་པར་བཀའ་སྩལ་འབྱོར་ཀྱང༌། ཁོ་བོས་ནི་ཆོས་བཞིན་ཉམས་སུ་མ་བླངས་པས། ཉམས་མྱོང་ཆོས་ནས་བཤད་པ་ལྟར་ག་ལ་འབྱུང༌། དེ་ལྟ་བུ་ཡོང་དུ་རེ་བའང་འཁྲུལ་པ་ཡིན་ཏེ་དཔེར་ན་འོ་མ་འདོད་ནས་བ་ཡི་རྭ་ཅོ་ཉིད་རྩེར་གང་འཐེན་ཀྱང་དེ་ལས་འོ་མ་མི་སྟེར་བ་བཞིན་ནོ། ། ཁོ་བོའི་ཉམས་ལེན་ནི་དུས་གསུམ་གྱི་རྣམ་རྟོག་ཁོ་ན་ཡིན་ལ། དེའི་སྤྱོད་ཚུལ་ནི་ཐུགས་སྲས་ལོ་ཙཱ་བ་རིན་ཆེན་རྣམ་རྒྱལ་གྱིས་རྟོགས་ལྡན་རིང་མོ་ལ་གདམས་པར།
ཁྱེད་ད་ལྟའི་རྟོགས་ལྡན་རིང་མོ་བ། ། སོ་ན་བ་ལའང་ལྷ་རྗེས་སྨན་སྦྱོར་ཞིང༌། ། ཝ་སྨས་ནའང་རིམ་གྲོ་བོན་ཡས་བྱེད། ། ཆང་ཞིམ་ཙ་ན་སྟོང་ཉིད་ཀྱི་ཁ་སྦད་ཅན། ། གཏམ་ཐོས་ཙ་ན་མངོན་ཤེས་སྣ་ཚོགས་སྨྲ། ། ཆོས་བགྲོ་ཙ་ན་མི་སྨྲའི་བརྟུལ་ཞུགས་ཅན། ། མི་བླུན་པོ་ཚོགས་ཙ་ན་ང་མཁས་ཟེར། ། མཚམས་གཅོད་དུས་སུ་གོང་ཁ་ཉིན་མོར་གཏོང༌། ། ཆོས་ཉན་དུས་སུ་འདག་སྦྱར་ཆུ་བུག་སྒོ། ། ཚིག་གཟར་པོ་རེའི་རྐྱེན་ཡང་མི་ཐེག་པར། །
ཆོས་ཐམས་ཅད་མཉམ་ཉིད་ཡིན་ནོ་ལོ། ། ཁྱེད་གྲུབ་ཐོབ་ཐ་མལ་དུ་མ་ཤི་འཚལ། ། ཁྱེད་གྲུབ་ཐོབ་རིང་མོ་འདྲི་ནན་ཆེ། །

ང་སྨྲ་འདོད་ཀྱི་ཁ་ལ་བཟོད་བླག་མེད། ། གཏམ་མཚང་ལ་ཕོག་པ་མ་བཟོད་ན། ། ཁྱེད་རྟོགས་ལྡན་ཡིན་པའི་དམ་བཅའ་བུད། ། ཅེས་གསུངས་པ་དང་རང་སྤྱོད་ལ་ཡོད་པ་གཞིར་བཞག་ཡིན་མོད་ཀྱི། འོན་ཀྱང་རྗེ་བཙུན་བླ་མ་རྡོ་རྗེ་འཆང་དང་དབྱེར་མ་མཆིས་པ་རྣམས་ཀྱི་བཀའ་དྲིན་ལས་གངས་ཅན་བསྟན་པའི་མངའ་བདག་དཔལ་ས་སྐྱ་པའི་སྙན་བརྒྱུད་སྙིང་པོ་གསང་ཆེན་སློབ་བཤད་ཀྱི་ཆོས་སྐོར་རྣམས་ཀྱིས་གཙོས། བོད་ཡུལ་དུ་བྱུང་ཞིང་དེང་སང་བཀའ་མ་ཆད་པའི་གསང་སྔགས་རྡོ་རྗེ་ཐེག་པའི་སྨིན་གྲོལ་གྱི་གདམས་པ་མང་དུ་ཐོས་ཤིང༌། ཁྱད་པར་སློབ་བཤད་ཟབ་མོ་འདི་ལ་ཡིད་ཆེས་ཀྱི་དད་པ་ཐོབ་ནས་ལུགས་སྲོལ་འདི་ཉིད་ཀྱི་བླ་མ་རྣམས་ཀྱི་གསུང་སྒྲོས་མན་ངག་ཕྱོགས་ཙམ་ཞིག་འདིར་བཀོད་པ་ཡིན་ནོ། ། ཨེ་མ་ཧོ། ཟབ་དོན་མཐར་ཐུག་རྣལ་འབྱོར་གསང་མཐའི་ལམ་བཟང་ཀུན་གྱི་ཡང་སྙིང་གང༌། ། པཎ་གྲུབ་དབང་པོ་ནཱ་རོ་ཏ་པའི་བཞེད་སྲོལ་འཁྲུལ་མེད་ས་སྐྱ་པའི། ། མཁས་དང་གྲུབ་པའི་བླ་ཆེན་རིམ་བྱོན་དེ་དག་ཐུགས་ཀྱི་ནོར་བུ་མཆོག །
ཉམས་སུ་བསྟར་ལ་ཉེ་བར་མཁོ་བའི་ཟབ་གནད་ཁ་ཅིག་འདིར་བཤད་དོ། ། ཁ་དོག་དྲི་རོས་ཕྱུག་པའི་སྦྲང་རྩི་དེ། ། བུང་བའི་ཁ་ལས་བྱུང་ཀྱང་ཀེ་སར་ལི། ། བཅུད་ལས་གཞན་ཡིན་དེ་ཕྱིར་འདིར་བཀོད་ཚོགས། ། འཁྲུལ་ཟད་གོང་མའི་སྙན་བརྒྱུད་ཞལ་གདམས་ཡིན། ། ཐ་དད་ཉམས་ཀྱི་འཆར་སྒོར་ཞེན་པའི་དུག ། རྟེན་འབྲེལ་ཟབ་མོའི་འཁྲུལ་གྱིས་དབྱུང་བྱེད་ཉིད། ། ཕྱ་རྒྱས་རེ་རེ་ཙམ་ལས་ཟད་པ་ཡི། ། བརྗོད་བྱ་རྒྱ་མཚོའི་གཏིང་མཐའ་དཔོག་ནུས་མིན། ། ངེས་ངེས་རྒྱལ་བའི་བཀའ་དགོངས་ཚད་མའི་ལམ། །
དེ་དེ་ཡིད་ཆེས་མན་ངག་ལ་བརྟེན་ནས། ། ཡང་ཡང་བསྒོམ་པས་བསྒོམ་བྱུང་ཤེས་རབ་མིག ། གསལ་གསལ་འཁྲུངས་ཚེ་གེགས་ཀུན་རང་སར་འཇིག ། ཚིག་གི་སྡེབས་ལས་དོན་གྱི་བརྡ་སྤྲོད་བཞིན། ། ཉམས་མྱོང་ལ་བརྟེན་ཉམས་ཀྱི་བཅོས་ཚུལ་ཡང༌། ། ཕན་ཚུན་འབྲེལ་བའི་གནད་ལས་གོལ་གྱུར་ན། ། དབུལ་པོའི་གཏེར་བཞིན་ཆོས་ཀྱི་དགོས་ནུས་ཅི། ། དེ་ལྟར་ན་ཡང་དེང་སང་གངས་རིའི་ཁྲོད། ། ཤེས་བྱའི་གནད་ལ་མ་འདྲིས་དྲན་དབང་དང༌། ། ལམ་ཟབ་བསྒོམ་མྱོང་དབེན་པའི་སིདྡྷི་སོགས། །
ཡ་མཚན་གཏམ་གྱི་འབྱུང་ཁུངས་གྲངས་ལས་འདས། ། དེ་ཕྱིར་བདག་ལྟ་བུ་ཞིག་སྨྲ་བཅད་ཀྱི། ། བརྟུལ་ཞུགས་ཁོ་ནས་ཆོག་པར་མི་འཛིན་པར། ། ཙུ་ཏའི་གླིང་དུ་རྐང་གཉིས་བསྒྲུབ་པ་འམ། ། གཤོག་པ་མེད་པར་གནམ་འཕང་སྤྱོད་འདོད་འདྲ། ། འོན་ཏེ་མདོ་ཁམས་ནོར་འཛིན་ཡངས་པའི་མ། ། མཐོ་རིས་ཀླུང་ཆེན་སྤུན་ཟླའི་ཆབ་གཉིས་མོད། ། དགེ་བཅུའི་དཔལ་ཀུན་འདུ་བའི་སྨན་ལྗོངས་ཆེར། ། ཐུབ་ཆེན་རྒྱལ་བའི་རིང་ལུགས་འཛིན་པ་ལ། ། གང་གི་མཚན་ཡང་འཛམ་གླིང་མཛེས་བྱེད་ཀྱི། །
མཆོག་གཉིས་མཁས་པའི་ཁྲི་ལ་ངལ་བསོ་བ། ། དཔལ་ལྡན་ཞི་བ་ལྷ་ཞེས་གྲགས་པ་ཡི། ། སྐྱེས་མཆོག་དེ་ཡིས་རིང་ནས་བསྐུལ་བའི་ངོར། ། སྙན་བརྒྱུད་བྱེ་བའི་གཏེར་མཛོད་རྡོ་རྗེ་འཆང༌། ། མཚུངས་མེད་བློ་གསལ་རྒྱ་མཚོའི་བཞེད་སྲོལ་མཆོག ། སློབ་བཤད་ཟབ་མོའི་བསྟན་པ་རྒྱས་པའི་ཕྱིར། ། བྱ་བྲལ་ལྷག་བསམ་སྐྱོང་བ་གང་དེས་སྦྱར། ། ཚུལ་འདིར་ཉེས་པའི་ཚང་ཚིང་ཅི་མཆིས་པ། ། བླ་མ་མཆོག་དང་ཌཱ་ཀིའི་ཚོགས་རྣམས་ཀྱིས། ། གདོད་ནས་བསགས་པའི་སྒྲིབ་པའི་བུད་ཤིང་དང༌། །
ལྷན་ཅིག་བཟོད་པའི་མེ་ཡིས་སྦྱང་དུ་གསོལ། ། ལེགས་བྱས་ནམ་མཁའི་ནོར་བུ་འོད་འབར་བས། ། བདུད་རིགས་འབྱུང་པོའི་བྱ་རྣམས་ལོང་གྱུར་ཅིང༌། ། ངེས་གསང་བསྟན་པའི་པདྨོ་བཞད་པ་ལས། ། རྣམ་གྲོལ་སྦྲང་རྩིའི་དགའ་སྟོན་འཕེལ་བར་ཤོག ། ཅེས་ཟབ་ལམ་ནཱ་རོ་མཁའ་སྤྱོད་ཀྱི་རྫོགས་རིམ་རྩ་དབུ་མ་སོགས་ཐབས་ལམ་བསྒོམ་པའི་གེགས་སེལ་མན་ངག་ཁྲག་འཐུང་དཔའ་བོའི་ཐུགས་ཐིག་ཅེས་བྱ་བ་འདིའང༌། བཙུན་པ་བློ་གསལ་བསྟན་སྐྱོང་གིས། ། འཕར་བ་ཞེས་པ་ལྕགས་མོ་གླང་གི་ལོ། གྲོ་བཞིན་ཟླ་བའི་ཚེས་བཅོ་ལྔར། ཚར་ཆེན་ཆོས་ཀྱི་རྒྱལ་པོའི་དུས་དྲན་གྱི་ཉིན།
གདན་ས་ཆེན་པོ་ཞྭ་ལུ་རི་ཕུག་ཏུ་སྦྱར་བ་འདིས་ཀྱང་སློབ་བཤད་ཟབ་མོའི་བསྟན་པ་ཕྱོགས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་སུ་གནས་པར་གྱུར་ཅིག དཔེ་འདི་ཁྲིད་མ་ཐོབ་པ་དང་ཉམས་སུ་མི་ལེན་པ་ལ་མི་བསྟན་པའི་བཀའ་རྒྱ་དམ་པོ་ཡོད། གུ་ཧྱ་ས་མ་ཡ། གུ་ཧྱ་ས་མ་ཡ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
