ས་སྐྱའི་མཁའ་སྤྱོད་བེའུ་བུམ།
པོད ༤༨
བྱིན་རླབས་བྱ་ཚུལ་ཚར་ལུགས་ཐུན་མོང་མ་ཡིན་པའི་ཕྱག་ལེན་ལྟར་བཀླགས་ཆོག་ཏུ་བཀོད་པ་བདེ་ཆེན་སྤྲིན་སྒྲ།
༼ཧཱུྃ༽ ༄༅། །རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་སིནྡྷུ་རའི་དཀྱིལ་འཁོར་དུ་བྱིན་རླབས་བྱ་ཚུལ་ཚར་ལུགས་ཐུན་མོང་མ་ཡིན་པའི་ཕྱག་ལེན་ལྟར་བཀླགས་ཆོག་ཏུ་བཀོད་པ་བདེ་ཆེན་སྤྲིན་སྒྲ་ཞེས་བྱ་བ་བཞུགས་སོ།། ༈ །བླ་མ་མཆོག་དང་མཁའ་སྤྱོད་དབང་མོ་ལ། ། གུས་པས་བཏུད་ནས་སྣོད་ལྡན་སློབ་མ་རྣམས། ། རྡོ་རྗེ་བཙུན་མོའི་ཉེ་ལམ་ལ་བཀྲི་ཕྱིར། ། བྱིན་རླབས་ཆོ་ག་བདེ་ཆེན་སྤྲིན་སྒྲ་བརྗོད། ། འདིར་རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་མའི་བྱིན་རླབས་ཀྱི་ཆོ་གས་སློབ་མ་རྗེས་འཛིན་བྱ་བ་ལ་གཉིས་ཏེ། སློབ་དཔོན་གྱི་བྱ་བ་དང༌། སློབ་མ་ལ་བྱ་བའི་རིམ་པའོ། ། དང་པོ་ནི།
ཚེས་བཅུ་གཉིས་ཀྱི་དུས་དང་བསྟུན་ནས་ཚར་ཆེན་རྡོ་རྗེ་འཆང་ཆེན་པོས་མཛད་པའི་མཁའ་སྤྱོད་བགྲོད་པའི་ཉེ་ལམ་དང༌། གནས་གསར་བས་མཛད་པའི་ནག་འགྲོས་སྒྲུབ་དཀྱིལ་གསལ་བའི་མེ་ལོང་སོགས་ཚར་ལུགས་བླ་མ་བརྒྱུད་པའི་ཕྱག་བཞེས་དང་མཐུན་པའི་ཆོ་ག་ཚང་བ་བྱས་ཏེ། བདག་འཇུག་གི་མཇུག་ཡོན་གྱི་མཎྜལ་ཕུལ་བའི་མཐར་ཡི་དམ་ཆོས་སྲུང་རྣམས་ཀྱི་གཏོར་འབུལ་ཚོགས་འཁོར་རྣམས་ཀྱང་རྒྱས་བསྡུས་སྐབས་སྦྱར་གོ་རིམ་མ་འཁྲུལ་བར་ཉམས་སུ་བླང་ངོ༌། ། གཉིས་པ་ནི། དོན་དུ་གཉེར་བའི་སློབ་མ་སྔར་དབང་གིས་སྨིན་པ་དམ་ཚིག་དང་སྡོམ་པར་ལྡན་པ་ལམ་འདིའི་རྣལ་འབྱོར་མ་མཐའ་འང་དམ་བཅའ་གང་བྱས་ཀྱི་ཨོཾ་གསུམ་མ་ཆག་མེད་བཟླ་ནུས་པ་གཅིག་ནས་ཉེར་ལྔའི་བར་ཟུང་དུ་མ་གྱུར་པ་རྣམས་ལ་དབང་ཁང་གི་སྒོར་སྤོས་ཀྱིས་བདུག་ཅིང་ཁྲུས་ཀྱི་སླད་དུ་ཆབ་ཀྱིས་ཁ་བཤལ་དུ་བཅུག ནང་དུ་བོས་ནས་བསླབ་པ་སོགས་རྒན་རིམ་གྱིས་གྲལ་དུ་འཁོད་པ་ལ་ལས་ཀྱི་རྡོ་རྗེས་མེ་ཏོག་བཀྱེ་བསྡུ་བྱས་ཏེ། འབྲུའི་ཕྱེད་ཕར་བསྡུས་ཤིང་ཕྱེད་ལག་ཏུ་བཟུང་བ་སྙིམ་པ་སྟོང་པར་མི་འགྲོ་བའི་ཆེད་ཡིན་ནོ། ། དེ་ཡང་བླ་མ་ཁ་ཅིག་བགེགས་གཏོར་བསྔོ་བ་མཛད་ཀྱིན་འདུག་སྟེ། དེ་ལྟ་བུ་བྱས་པས་འགལ་བ་མེད་ཅིང་ཕུན་སུམ་ཚོགས་པའི་ཡན་ལག་ཏུ་འགྲོ་སྲིད་མོད། འོན་ཀྱང་ས་སྐྱའི་ཕྱོགས་སུ་བྱེད་པ་ཉུང་བས།
མ་བྱས་ཀྱང་ཆོག་སྟེ། ཚར་ལུགས་བླ་མ་གོང་མའི་ཕྱག་ལེན་ལའང་མེད་དོ། ། དེ་ནས་སློབ་དཔོན་གྱིས་དམིགས་པ་མེད་པའི་སྙིང་རྗེ་ཆེན་པོས་ཁྱབ་པར་བྱས་ལ་རྡོ་རྗེ་རྣལ་འབྱོར་མའི་ང་རྒྱལ་བརྟན་པོས་འདི་སྐད་ཅེས་བརྗོད་པར་བྱའོ།། ༈ །འོ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་ཐོབ་པར་བྱ། དེའི་ཆེད་དུ་རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་བྱིན་རླབས་ཟབ་མོ་གསན་ལ། ལམ་གྱི་སྙིང་པོ་བསྐྱེད་རྫོགས་ཟུང་འཇུག་གི་རྣལ་འབྱོར་ཆག་མེད་དུ་ཉམས་སུ་བཞེས་སྙམ་པའི་སྒོ་ནས་བྱང་ཆུབ་མཆོག་ཏུ་ཐུགས་བསྐྱེད་ལེགས་པར་གསལ་འདེབས་པ་དང༌། ཆོས་གསན་པའི་ཀུན་ཏུ་སྤྱོད་པ་ཡང༌། སྐྱེས་རབས་ལས། རབ་ཏུ་དམའ་བའི་སྟན་ལ་འདུག ། དུལ་བའི་དཔལ་གྱིས་ཉེ་བར་གནས། །
དགའ་དང་ལྡན་པའི་མིག་གིས་ལྟ། ། ཚིག་གི་བདུད་རྩི་འཐུང་བ་བཞིན། ། གུས་པ་བསྐྱེད་ལ་རྩེ་གཅིག་བཏུད། ། རབ་ཏུ་དྭངས་ལ་དྲི་མེད་ཡིད། ། ནད་པས་སྨན་པའི་ཚིག་ཉན་བཞིན། ། རིམ་གྲོ་བསྐྱེད་ལ་ཆོས་ཉོན་ཅིག ། ཅེས་བྱ་བ་ལ་སོགས་པ་ཐེག་པ་ཆེན་པོ་ཐུན་མོང་དང༌། ཐུན་མོང་མ་ཡིན་པ་རྒྱུད་སྡེ་དག་ལས་འབྱུང་བ་བཞིན། གནས་ཁང་འདི་ཉིད་ཀྱང་དག་གསལ་གཉིས་སུ་མེད་པའི་ཡེ་ཤེས་ཀྱི་རང་སྣང་ལས་གྲུབ་པའི་གཞལ་ཡས་ཁང་དངོས་ཡིན་སྙམ་པ་དང༌། སློབ་དཔོན་ངེད་ཀྱང་པད་ཉི་འཇིགས་དུས་ཀྱི་གདན་ལ་བཞུགས་པའི་འབྲས་དུས་ཀྱི་རྡོ་རྗེ་རྣལ་འབྱོར་མར་གསལ་བའི་ཞལ་ནས་གྲག་སྟོང་སྐྱེ་བ་མེད་པའི་ཆོས་ཀྱི་རང་སྒྲ་ལྷང་ལྷང་སྒྲོགས་པར་མོས་ཏེ།
ཡིད་གཞན་དུ་མ་ཡེངས་པར་ཁྱེད་རང་རྣམས་ལྷར་གསལ་བའི་ངང་ནས་གསན་པར་ཞུ། གསན་བྱ་དམ་པའི་ཆོས་ནི་བདག་ཅག་གི་སྟོན་པ་ཐབས་མཁས་ཤིང་ཐུགས་རྗེ་ཆེན་པོ་དང་ལྡན་པ་དེ་ཉིད་ཀྱིས་གདུལ་བྱ་སོ་སོའི་ཁམས་དང༌། བསམ་པ་དང༌། བག་ལ་ཉལ་དང་མཐུན་པར་ཆོས་ཀྱི་ཕུང་པོ་བསམ་གྱིས་མི་ཁྱབ་པ་ཞིག་གསུངས་པ་ཐམས་ཅད་བསྡུ་ན་ཐེག་པ་ཆེ་ཆུང་གཉིས་སུ་འདུ་དགོས་པ་ལས། ད་ལན་འདིར་ཐེག་པ་ཆེན་པོ་ཡིན་ཞིང་དེ་ལ་དབྱེ་ན། ཇི་སྐད་དུ། མདོ་སྡེ་གདམས་ངག་འབོགས་པའི་རྒྱལ་པོ་ལས། རྒྱུ་ལ་མོས་པ་རྒྱུ་ཆོས་ཀྱི། ། འཁོར་ལོ་རབ་ཏུ་བསྐོར་བྱས་ནས། ། རྡོ་རྗེ་ཐེག་པའི་ཉེ་ལམ་ཞིག །
མ་འོངས་དུས་སུ་འབྱུང་བར་འགྱུར། ། ཞེས་གསུངས་ཏེ། རྒྱུ་ཕ་རོལ་ཏུ་ཕྱིན་པའི་ཐེག་པ་དང༌། འབྲས་བུ་སྔགས་ཀྱི་ཐེག་པ་གཉིས་སུ་འགྱུར་བ་ལས་འདིར་ཕྱི་མ་ཡིན། དེ་ལ་ཕ་རོལ་ཏུ་ཕྱིན་པའི་ལམ་གྱིས་ནི་རྒྱུ་འདྲ་བས་འབྲས་བུ་འདྲ་བ་སྒྲུབ་པར་མི་ནུས་ཏེ། རྒྱུ་ལ་ཡུན་རིང་མོ་ཞིག་འགོར་ཞིང་འབྲས་བུ་འཕྲལ་དུ་མི་འགྲུབ་པའི་ཕྱིར་རྒྱུའི་ཐེག་པ་ཞེས་བྱ། སྔགས་ཀྱི་ཐེག་པས་ནི་འབྲས་བུ་ད་ལྟ་ཉིད་ནས་ལམ་དུ་བྱེད་ཅིང༌། དེ་ཉིད་མྱུར་དུ་འགྲུབ་པའི་ཕྱིར་འབྲས་བུའི་ཐེག་པ་ཅེས་བྱ་བ་ཡིན་ལ། སློབ་དཔོན་ཀ་མ་ལ་ཤཱི་ལའི་ཚུལ་གསུམ་གྱི་སྒྲོན་མ་ལས་ཀྱང༌། དོན་གཅིག་ན་ཡང་མ་རྨོངས་དང༌། །
ཐབས་མང་དཀའ་བ་མེད་པ་དང༌། ། དབང་པོ་རྣོན་པོའི་དབང་བྱས་པས། ། སྔགས་ཀྱི་ཐེག་པ་ཁྱད་པར་འཕགས། ། ཞེས་མདོ་སྔགས་གཉིས་རྟོགས་བྱའི་ལྟ་བ། ཐོབ་བྱའི་འབྲས་བུ། ཀུན་སློང་བྱང་ཆུབ་ཀྱི་སེམས་རྣམས་མཚན་ཉིད་གཅིག་ཀྱང༌། རྟོགས་བྱའི་ལྟ་བ་ལ་མ་རྨོངས་པ་དང༌། རྟོགས་བྱེད་ཀྱི་ཐབས་མང་བ་དང༌། དབང་པོ་རྣོན་པོའི་དབང་དུ་བྱ་བ་དང༌། དཀའ་བ་མེད་པར་བྱང་ཆུབ་བསྒྲུབ་པ་སྟེ་ཚུལ་བཞིའི་སྒོ་ནས་ཕ་རོལ་ཏུ་ཕྱིན་པའི་ཐེག་པ་ལས་གསང་སྔགས་ཁྱད་པར་དུ་འཕགས་ཚུལ་གསུངས་པ་ལགས།
ཁྱད་པར་དུ་འཕགས་པའི་རྒྱུད་སྡེ་རིན་པོ་ཆེ་དེའང༌། དྲུག་དང་བདུན་དུ་དབྱེ་བ་དང༌། གསུམ་དང་གཉིས་སུ་བསྡུ་བ་དང༌། ལྔ་དང་བཞིར་བཞག་པ་སོགས་པཎྜི་ཏ་དང་གྲུབ་པ་ཐོབ་པའི་སློབ་དཔོན་རྣམས་ཀྱི་བཞེས་སྲོལ་མི་འདྲ་བ་བྱུང་ཡང༌། གྲུབ་ཆེན་རྣལ་འབྱོར་གྱི་དབང་ཕྱུག་བིརྺ་པ་དང༌། དེའི་རྗེས་སུ་འབྲངས་ནས་རྗེ་བཙུན་ས་སྐྱ་པ་གོང་མ་རྣམས་གདུལ་བྱ་སྦྱངས་པ་ཆེ་འབྲིང་ཆུང་གསུམ་ལ་དགོངས་ནས་གསང་སྔགས་མཐའ་དག་རྒྱུད་སྡེ་བཞིར་བསྡུས་ནས་བཤད་པ་ཉིད་ལེགས་པར་བཞེད་ཅིང༌། དེའི་ལུང་ཡང་རྡོ་རྗེ་གུར་གྱི་རྒྱུད་ལེའུ་བཅུ་གསུམ་པ་ལས། དམན་པ་རྣམས་ལ་བྱ་བའི་རྒྱུད། ། བྱ་མིན་རྣལ་འབྱོར་དེ་ལྟག་ལ། ། སེམས་ཅན་མཆོག་ལ་རྣལ་འབྱོར་མཆོག །
རྣལ་འབྱོར་བླ་མེད་དེ་ལྟག་ལ། ། ཞེས་གསུངས་པ་འདི་ལ་གཙོ་བོར་བརྟེན་ནས་མཛད་པས་དེའི་ཕྱོགས་བཟུང་སྟེ་བཤད་ན། གང་ཟག་བློ་དམན་པ་སྦྱངས་པ་ཆུང་བ་ཁྲུས་དང་གཙང་སྦྲ་ལ་དགའ་ཞིང་ཕྱི་ལུས་ངག་གི་བྱ་བ་ཙམ་གཙོ་བོར་འདོད་པ་ལ་བྱ་རྒྱུད། དེས་བློ་སྦྱོངས་ཅུང་ཟད་ཆེ་བས་ཕྱི་ལུས་ངག་གི་བྱ་བ་དང༌། ནང་ཏིང་ངེ་འཛིན་ཆ་མཉམ་དུ་སྤྱོད་པར་འདོད་པ་ལ་སྤྱོད་རྒྱུད། གང་ཟག་སྦྱངས་པ་འབྲིང་དུ་གྱུར་པ་ཏིང་ངེ་འཛིན་གཙོ་བོར་བསྒོམ་ནུས་པ་ལ་རྣལ་འབྱོར་གྱི་རྒྱུད། སྦྱངས་པའམ་དབང་པོ་ཡང་རབ་ཀྱི་མཆོག་ཏུ་གྱུར་པ་ཏིང་ངེ་འཛིན་བླ་ན་མེད་པ་རྐྱེན་བཟང་ངན་ཐམས་ཅད་ལམ་དུ་ཁྱེར་ཤེས་པ་ལྟ་བུ་ལ་རྣལ་འབྱོར་བླ་མེད་ཀྱི་རྒྱུད་གསུངས་པ་སྟེ། དེའི་ནང་ནས་ད་རེས་གསན་པར་བྱ་བ་ནི་བླ་མེད་ཀྱི་རྒྱུད་ཡིན། དེ་ལའང་སྒྱུ་ལུས་སམ། ཐབས་རྩལ་དུ་སྟོན་པ་ཕ་རྒྱུད།
འོད་གསལ་ལམ་ཤེས་རབ་རྩལ་དུ་སྟོན་པ་མ་རྒྱུད། ཟུང་འཇུག་གམ་ཐབས་ཤེས་དབྱེར་མེད་དབང་བཞི་པ་ཉིད་ཀྱི་དོན་རྩལ་དུ་སྟོན་པ་གཉིས་མེད་ཀྱི་རྒྱུད་དུ་འདོད་པ་ལས། འདིར་རྣལ་འབྱོར་མ་བླ་ན་མེད་པའི་སྦས་དོན་མཐར་ཐུག་འཁོར་ལོ་བདེ་མཆོག་གི་རྒྱུད་རྣམས་ཡིན་ལ། དེ་ཡང་རྗེ་བཙུན་ས་སྐྱ་པ་དག་རྩ་རྒྱུད་ནག་པོའི་སྐོར། ཀུན་སྤྱོད་ལཱུ་ཧིའི་སྐོར། ཟབ་དོན་དྲིལ་བུའི་སྐོར། ཟབ་པའི་ཡང་རྩེ་ནཱ་རོ་མཁའ་སྤྱོད་ཀྱི་སྐོར་དང་བཞིར་བཞེད་པའི་ཕྱི་མ་ནི། རྩ་རྒྱུད་ལེའུ་ཞེ་བདུན་པར་ཡུམ་ལ་བརྟེན་ནས་དངོས་གྲུབ་བསྒྲུབ་པའི་ཚུལ་གསུངས་ཤིང༌། ལེའུ་ཞེ་བརྒྱད་པར་ཡུམ་གྱི་ཉེ་སྙིང་དང༌། ལེའུ་བདུན་པ་བརྒྱད་པར་སྙིང་པོ་ཕན་ཡོན་དང་བཅས་པ།
ལྔ་བཅུ་པར་དེ་ཉིད་ཀྱི་ལས་ཚོགས་བཅུ་གཉིས་བཀའ་སྩལ་ཏེ་དེ་དག་གི་མན་ངག་སྙིང་པོར་གྱུར་པ་རྗེ་བཙུན་རྡོ་རྗེ་རྣལ་འབྱོར་མ་ཉིད་ཀྱིས་ཇོ་བོ་ནཱ་རོ་ཏ་པ་ལ་གནང་བའི་ཁྱད་ཆོས། ནཱ་རོ་ཏ་པས་གྲགས་ཆེན་གྱི་སློབ་མ་གཞན་སུ་ལའང་མ་གནང་བར་བལ་པོ་ཕམ་ཐིང་པ་སྐུ་མཆེད་ཁོ་ན་ལ་གནང་བའི་གདམས་པ། གངས་ཅན་བསྟན་པའི་མངའ་བདག་རྗེ་བཙུན་ས་སྐྱ་པ་ཡབ་སྲས་ལ་རྣལ་འབྱོར་བླ་མེད་དང་རྗེས་སུ་འབྲེལ་བའི་གདམས་པ་རྒྱ་མཚོ་ལྟ་བུ་བཞུགས་པའི་ནང་ནས་མཆོག་སྒྲུབ་ཀྱི་གསེར་ཆོས་དམར་མོ་སྐོར་གསུམ་དུ་གྲགས་པའི་སྙིང་པོ། ཟབ་པ་ལས་ཀྱང་ཆེས་ཆེར་ཟབ་པ་སྙན་བརྒྱུད་ཚད་མ་བཞི་ལྡན་ཁའུ་བྲང་རྫོང་པའི་ཕྱག་བཞེས་ལྟར་བྱིན་རླབས་དབང་བཞིའི་ཚུལ་དུ་འབུལ་བ་ལ། གང་གིས་སྐུར་བར་བྱེད་པ་སློབ་དཔོན་ནི་སྤྱིར་རྒྱུད་སྡེ་ནས་བཤད་པའི་མཚན་ཉིད་ཚང་བ་དང་ཁྱད་པར་དུ། རྗེ་སངས་རྒྱས་དཔལ་བཟང་པོའི་བྱིན་རླབས་ཀྱི་ཡི་གེ་ལས། འདིའི་བསྙེན་སྒྲུབ་ལེགས་པར་སོང་བ། གཞན་དོན་དུ་སློབ་མ་རྗེས་སུ་འཛིན་པའི་སྔོན་དུ་ཁ་གསོའི་བསྙེན་སྒྲུབ་བྱས་ནས་གནང་བ་ཐོབ་པའོ་ཞེས་གསུངས་པ་ལྟར་རོ། ། ཐ་ནའང་བསྙེན་པ་སྔོན་དུ་སོང་བ་ཆག་མེད་རྒྱུན་དུ་བྱེད་པ་ཞིག་དགོས། གང་ལ་བྱ་བའི་སློབ་མ་ནི།
རབ་བདེ་མཆོག་ལཱུ་ནག་དྲིལ་གསུམ། འབྲིང་བདེ་མཆོག་ཡབ་བཀའ་གང་རིགས། ཐ་མ་ཀྱེ་རྡོར་མན་ངག་ལུགས་སོགས་མ་རྒྱུད་ཀྱི་དཀྱིལ་འཁོར་དུ་རྒྱུ་དུས་ཀྱི་དབང་ལེགས་པར་ཐོབ་ཅིང་དམ་ཚིག་དང་སྡོམ་པ་བསྲུང་བ་ལ་བརྩོན་པ། ལམ་འདིའི་བྱིན་རླབས་དང་ཆོས་སྐོར་དོན་དུ་གཉེར་བ་ཉམས་ལེན་ཆག་མེད་བྱེད་འདོད་པ་ཞིག་ལ་བསྟན་པར་བྱ་བ་ཡིན། གང་དུ་བྱ་བའི་གནས་ནི། རྩ་རྒྱུད་ལས། རི་བོ་ཚང་ཚིང་སྨན་ལྗོངས་སམ། ། ཆུ་བོ་ཆེན་པོའི་ངོགས་དག་དང༌། ། གདོད་ནས་གྲུབ་པའི་དུར་ཁྲོད་དུ། ། དེར་ནི་དཀྱིལ་འཁོར་བྲི་བར་བྱ། །
ཞེས་གསུངས་པའི་གནས་སྣོད་དང་མི་ལྡན་པའི་སྐྱེ་བོས་དབེན་པ་ཞིག་ཏུ་བྱ་བར་བཤད། ནམ་བྱ་བའི་དུས་ནི་རྒྱུད་ལས། དགུན་ཟླ་འབྲིང་པོ་ནས་བརྩམས་ཏེ། ། ཚེས་བཅུ་ལ་ནི་དེ་རབ་མཆོད། ། ཅེས་གསུངས་པས་གཙོ་བོར་འགལ་རྐྱེན་སྡིག་སྒྲིབ་སྦྱོང་བར་བྱེད་པ་ལ་མར་ངོའི་ཚེས་བཅུ་དང༌། མཐུན་རྐྱེན་བསོད་ནམས་དང་ཡེ་ཤེས་ཀྱི་ཚོགས་བསོག་པར་བྱེད་པ་ལ་ཡར་ངོའི་ཚེས་བཅུ་གཉིས་སུ་ཡོད་པ་ལས། ད་ལན་ཡར་ངོའི་ཚེས་བཅུའི་སྐབས་སུ་བབ་པ་ཡིན། དེ་ལས་གཞན་པའི་ཚེས་གྲངས་ལ་མི་བྱ་སྟེ་དུས་ཚེས་མ་དག་པར་འགྱུར་བའི་ཕྱིར་རོ་ཞེས་བླ་མ་དག་གསུང་ངོ༌། ། ཚུལ་ཇི་ལྟར་བྱ་བའི་རིམ་པ་ལ། སྔོན་འགྲོ་སློབ་དཔོན་གྱི་ལས་དང༌།
དངོས་གཞི་སློབ་མ་ལ་བྱ་བ་གཉིས་ཀྱི་དང་པོ་ལ་བདག་བསྐྱེད་བཟླས་པ་དང་བཅས་པ། མདུན་བསྐྱེད་བསྒྲུབ་ཅིང་མཆོད་བསྟོད་བྱ་བ། བུམ་པ་བསྒྲུབ་ཅིང་སྔགས་བཟླས་པ། བདག་ཉིད་འཇུག་ཅིང་དབང་བླང་བ། གཏོར་མ་དང་ཚོགས་མཆོད་དགོས་པ་རྣམས་ལེགས་པར་གྲུབ་པར་བགྱིས་ཟིན་ནས། གཉིས་པ་སློབ་མ་ལ་བྱ་བའི་རིམ་པ་ནི། རྗེ་བཙུན་གྱིས། དད་པ་མེད་པའི་སེམས་ཀྱིས་ནི། ། ལེགས་པའི་སངས་རྒྱས་ཕྱིར་བཟློག་ལྟར། ། དད་པས་བསྐྲུན་པའི་སེམས་ཀྱིས་ནི། །
ཕན་པའི་སེམས་ཀྱིས་འདིར་འཇུག་བྱ། ། ཞེས་བཤད་པས་འདིར་རང་གི་ལུས་ངག་ཡིད་གསུམ་རྡོ་རྗེ་རྣལ་འབྱོར་མའི་སྐུ་གསུང་ཐུགས་ཀྱི་ངོ་བོར་ཡེ་ནས་གནས་པ་དེ། བྱིན་རླབས་ཟབ་མོའི་སྒོ་ནས་ངོ་སྤྲད། དུས་དེར་ཉམས་སུ་མྱོང་བ་དེ་ལ་ངེས་ཤེས་བསྐྱེད་ནས་དེའི་རྒྱུན་སྐྱོང་བ་ལམ་གྱི་སྙིང་པོ་ཡིན་ཞིང༌། དེ་ལ་བླ་མ་དང་ཡི་དམ་ལ་ཡིད་ཆེས་ཁྱད་པར་ཅན་གྱི་དད་པ་དྲག་པོ་མ་སྐྱེས་ན་ཉམས་སུ་མྱོང་བ་མི་སྐྱེ་བས་དེའི་སླད་དུ་མོས་གུས་བཅོས་མ་མ་ཡིན་པས་ཀུན་ནས་སློང་ལ། མཎྜལ་ཕུལ་མཛོད། ཨོཾ་བཛྲ་བྷུ་མི་ཨཱཿཧཱུྃ་ནས་བརླབ་ཏུ་གསོལ་གྱི་བར་སློབ་མར་བྱར་གཞུག དེ་ལྟར་རང་གི་ལུས་ལོངས་སྤྱོད་དགེ་བའི་རྩ་བ་དང་བཅས་པ་ཡོན་དུ་ཕུལ་ནས། ཕྱག་སྙིམ་པ་མེ་ཏོག་དང་བཅས་པས་ཐལ་མོ་སྦྱར་ཏེ། སྙིང་གི་དཀྱིལ་རྐང་གི་ཁོང་ནས་གསོལ་བ་འདེབས་པ་འདིའི་རྗེས་ཟློས་མཛོད།
གང་གི་དྲིན་གྱིས་བདེ་ཆེན་ཉིད། ། སྐད་ཅིག་ཉིད་ལ་འཆར་བ་གང༌། ། བླ་མ་རིན་ཆེན་ལྟ་བུའི་སྐུ། ། རྡོ་རྗེ་ཅན་ཞབས་པད་ལ་འདུད། ། སངས་རྒྱས་ཀུན་གྱི་རང་བཞིན་སྐུ། ། སློབ་དཔོན་ལ་ནི་སྐྱབས་སུ་མཆི། ། དཔལ་ལྡན་རྡོ་རྗེ་མཁའ་འགྲོ་མ། ། མཁའ་འགྲོ་མ་ཡི་འཁོར་ལོས་སྒྱུར། ། ཡེ་ཤེས་ལྔ་དང་སྐུ་གསུམ་ཉིད། ། འགྲོ་བ་སྐྱོབས་ལ་ཕྱག་འཚལ་ལོ། །
དཔལ་ལྡན་རྡོ་རྗེ་རྣལ་འབྱོར་མས། ། བདག་ལ་བྱིན་གྱིས་བརླབ་ཏུ་གསོལ། ། དེ་ཡང་ཚིགས་བཅད་དང་པོ་གང་གི་དྲིན་གྱིས་སོགས་ཀྱིས་བླ་མ་དང༌། དཔལ་ལྡན་རྡོ་རྗེ་མཁའ་འགྲོ་མ་ཞེས་པའི་ཚིགས་བཅད་གཅིག་གིས་རྗེ་བཙུན་རྡོ་རྗེ་རྣལ་འབྱོར་མར་གསོལ་བ་བཏབ་ནས། ལྷག་མ་ཚིག་རྐང་གཉིས་ཀྱིས་བྱིན་རླབས་ཀྱི་འཇུག་པ་ལ་དམིགས་ནས་དོན་ཞུ་བ་ཡིན་ནོ། ། དེ་ལྟར་ངེས་པར་མཛད་ནས་གཉིས་པ་དང་གསུམ་པའི་རྗེས་ཟློས་མཛོད། ཅེས་ལན་གསུམ་བྱ། འདིའི་གང་དྲིན་མ་བདེ་མཆོག་གི་བཤད་རྒྱུད་ཀུན་སྤྱོད་དང༌། དཔལ་ལྡན་རྡོ་རྗེ་མཁའ་འགྲོ་མ་ཞེས་པའི་ཚིགས་བཅད་སྒྱུ་མ་ཆེན་མོའི་རྒྱུད་ལས་འབྱུང་ངོ༌། ། དེ་ལྟར་གསོལ་བ་བཏབ་ནས།
བྱིན་རླབས་དངོས་ལ་སིནྡྷུ་རའི་དཀྱིལ་འཁོར་དུ་འཇུག་པ་དང༌། ཞུགས་པ་ལ་དབང་བསྐུར་བ་གཉིས། དང་པོ་ལ་ཡང་ཕྱི་འཇུག་དང་ནང་འཇུག་གཉིས་སུ་ཡོད་པས། ཕྱིའི་འཇུག་པའི་དོན་དུ་དམིགས་པ་འདི་བཞིན་མཛོད། བདེ་ཆེན་ལྷན་ཅིག་སྐྱེས་པའི་ཡེ་ཤེས་དེ་ཉིད་ཀུན་རྫོབ་སིནྡྷུ་རའི་དཀྱིལ་འཁོར་རྟེན་དང་བརྟེན་པར་བཅས་པའི་རྣམ་པར་ཤར་བ་མ་རིག་པས་བསྒྲིབས་ནས་མ་མཐོང་བ་མཚོན་པའི་ཕྱིར་བླ་མ་རྡོ་རྗེ་རྣལ་འབྱོར་མས་རས་ཡུག་དམར་པོ་རེས་གདོང་བཅིངས་པའི་མོས་པ་མཛོད། ཨཱ་ཁཾ་ཝཱི་ར་ཧཱུྃ་གིས་བཅིང༌། རྗེ་བཙུན་རྡོ་རྗེ་རྣལ་འབྱོར་མ་དང་མཇལ་བའི་ཚེ་ཕྱག་སྟོང་པར་མཇལ་དུ་མི་རུང་བས་མེ་ཏོག་གི་ཕྲེང་བ་རེ་ཕྱག་ཏུ་གཏད་པའི་མོས་པ་མཛོད། ཨཱ་ཁཾ་ཝཱི་ར་ཧཱུྃ་གིས་གཏད། སིནྡྷུ་རའི་དཀྱིལ་འཁོར་ལས་ཁྲོ་མོ་ཁཎྜ་རོ་ཧི་དཔག་ཏུ་མེད་པ་འཕྲོས་ཏེ། ཁྱེད་རང་རྣམས་བྱིན་རླབས་ཟབ་མོ་ཞུ་བ་ལ་བར་དུ་གཅོད་པའི་བགེགས་དང་ལོག་འདྲེན་ཐམས་ཅད་རྒྱང་རིང་དུ་བསྐྲད་པའི་མོས་པ་མཛོད།
ཨོཾ་སུམྦྷ་ནི་སུམྦྷ་ཧུྃ་ཧཱུྃ་ཕཊ། ཨོཾ་གྲྀཧྞ་གྲྀཧྞ་ཧུྃ་ཧཱུྃ་ཕཊ། ཨོཾ་གྲྀཧྞ་པ་ཡ་གྲྀཧྞ་པ་ཡ་ཧུྃ་ཧཱུྃ་ཕཊ། ཨོཾ་ཨཱ་ན་ཡ་ཧོཿབྷ་ག་ཝཱན་བིདྱཱ་རཱ་ཛ་ཧུྃ་ཧཱུྃ་ཕཊ། ཅེས་བརྗོད་ཅིང་ཀུ་ཤས་བུམ་ཆུ་འཐོར་དྲིལ་བུ་གསིལ། དེ་ལྟར་ཕྱིའི་བར་ཆད་བསལ་ནས་བདུད་རྩི་ལྕེ་ལ་མྱངས་པས་ལུས་སེམས་བདེ་བས་གང༌། ནང་གི་བར་ཆད་ཐམས་ཅད་དག་པའི་མོས་པ་མཛོད། ཨོཾ་ཨཱཿཧཱུྃ་གིས་ནང་མཆོད་བདུད་རྩི་སྦྱིན། རིགས་དང་འདུན་པ་འདྲི་བ་འདི་དག་གསན་པས་ཁྱབ་པར་གདའ། བུ་ཁྱོད་སུ་ཡིན་ཅི་ལ་དགའ།
ཐེག་པ་ཆེན་པོའི་རིགས་ཅན་བདེ་ཆེན་ལ་འདུན་ཅིང་དགའ་སྙམ་པས་འདིའི་རྗེས་ཟློས་མཛོད། སྐལ་བཟང་བདག་ནི་བདེ་ཆེན་ལའོ། ། ཆེད་དུ་བྱ་བ་འདྲི་བའི་དོན། དེ་ཡིས་བུ་ལ་ཅི་ཞིག་བྱ། ། ཞེས་དྲིས་པའི་ལན་དུ་སེམས་ཅན་ཐམས་ཅད་ཀྱི་དོན་དུ་རྡོ་རྗེ་རྣལ་འབྱོར་མའི་གོ་འཕང་ཐོབ་པར་འདོད་དོ་ཞེས་ལན་བཏབ་པར་མོས་ནས་འདིའི་རྗེས་ཟློས་མཛོད། སངས་རྒྱས་མཆོག་གི་དམ་ཚིག་གོ ། དེ་ལ་ནང་གི་སེམས་བསྐྱེད་པ་མཛད་དགོས་པས་དམིགས་པ་འདི་བཞིན་མཛོད། སེམས་ཅན་ཐམས་ཅད་ལ་ཕན་བདེ་བསམ་གྱིས་མི་ཁྱབ་པ་བསྒྲུབ་པར་བགྱིའོ། ། དེའི་ཆེད་དུ་རྡོ་རྗེ་རྣལ་འབྱོར་མའི་གོ་འཕང་ཐོབ་པར་བྱ་སྙམ་པའི་ཀུན་རྫོབ་བྱང་ཆུབ་ཀྱི་སེམས་དུང་བ་ཞིག་སྐྱེད་མཛོད། དེ་ཉིད་གཟུགས་ཀྱི་རྣམ་པར་ལངས་པ་ལས་བྱུང་བའི་ཟླ་བའི་དཀྱིལ་འཁོར་ཆ་ཤས་ཡོངས་སུ་རྫོགས་པ་ཉ་གང་ལྟ་བུ་ཞིག་ལམ་གྱིས་བྱུང་བར་མོས་པ་མཛོད།
ཆོས་ཐམས་ཅད་ཀྱི་གནས་ལུགས་སྤྲོས་པའི་མཐའ་ཐམས་ཅད་དང་བྲལ་བ་བདེ་སྟོང་ནམ་མཁའ་ལྟ་བུའོ་སྙམ་དུ་ཡིད་ལ་བྱས་ཏེ། དེ་ཉིད་གཟུགས་ཀྱི་རྣམ་པར་ལངས་པ་ལས་བྱུང་བའི་ཟླ་བའི་སྟེང་དུ་རྡོ་རྗེ་དཀར་པོ་རྩེ་ལྔ་པ་འོད་ཟེར་འཕྲོ་བ་དང་བཅས་པ་ཞིག་གསལ་ལམ་གྱིས་བྱུང་བར་མོས་ཏེ། མདོར་ན་ཁྱེད་རང་རྣམས་ཀྱི་སྙིང་གའི་ནང་དུ་ཟླ་བ་ལ་གནས་པའི་རྡོ་རྗེ་དཀར་པོ་ཀུན་རྫོབ་དང༌། དོན་དམ་པའི་ངོ་བོར་གནས་པ་དེ་གཉིས་དབྱེར་མེད་དུ་སེམས་བསྐྱེད་སྙམ་པས་འདིའི་རྗེས་ཟློས་མཛོད། ཨོཾ་སརྦ་ཡོ་ག་ཙིཏྟ་ཨུཏྤཱ་ད་ཡཱ་མི། དེ་ལྟ་བུའི་ཐམས་ཅད་རྣལ་འབྱོར་གྱི་སེམས་བསྐྱེད་པ་དེ་ཉིད་རྡོ་རྗེ་རྣལ་འབྱོར་མའི་གོ་འཕང་མ་ཐོབ་ཀྱི་བར་དུ་བརྟན་པར་བྱ་བའི་ཕྱིར་དུ་བླ་མ་རྣལ་འབྱོར་མས་ཕྱག་གི་རྡོ་རྗེ་སྙིང་གར་བཞག་ནས་བྱིན་གྱིས་བརླབས་བྱུང་སྙམ་པའི་མོས་པ་མཛོད། སུ་ར་ཏེ་ས་མ་ཡ་སྟྭཾ་ཧོཿསིདྡྷི་བཛྲ་ཡཱ་ཐ་སུ་ཁཾ། ཞེས་བརྗོད། ཆེས་ཤིན་ཏུ་གསང་བའི་གནད་འདི་ལྟ་བུ་དག་ནི། དམ་ཚིག་དང་མི་ལྡན་པའམ།
ལྡན་ཡང་དད་པ་མེད་པ་ལ་སྨྲ་བར་བྱ་བ་མ་ཡིན་ནོ། ། ཞེས་བླ་མ་རྡོ་རྗེ་རྣལ་འབྱོར་མས་གསང་བར་གདམས་པ་འདིར་གདའ། དེང་ཁྱོད་རྡོ་རྗེ་རྣལ་འབྱོར་མ་ཐམས་ཅད་ཀྱི་རིགས་སུ་ཞུགས་ཀྱི། རྣལ་འབྱོར་མ་ཐམས་ཅད་ཀྱི་གསང་ཆེན་དམ་པ་འདི་རྣལ་འབྱོར་མ་ཐམས་ཅད་ཀྱི་དཀྱིལ་འཁོར་དུ་མ་ཞུགས་པ་རྣམས་ཀྱི་མདུན་དུ་སྨྲ་བར་མི་བྱ་སྟེ། མ་དད་པ་རྣམས་ལ་ཡང་མ་ཡིན་ནོ། ། ཞེས་རྡོ་རྗེ་མགོ་ཐོག་ཏུ་བཞག་ནས་དྲིལ་བུ་གསིལ། སློབ་དཔོན་རྡོ་རྗེ་རྣལ་འབྱོར་མར་གསལ་བའི་ཕྱག་ན་གནས་པའི་རྡོ་རྗེ་ལ་འཇུས་ཏེ། དཀྱིལ་འཁོར་གྱི་དབུས་ན་རྣལ་འབྱོར་མ་བཞུགས་པའི་དྲུང་དུ་སླེབ་པར་མོས་ལ་འདིའི་རྗེས་ཟློས་མཛོད། ཛཿཧཱུྃ་བཾ་ཧོཿ དེ་རྣམས་ཀྱིས་ཕྱིའི་འཇུག་པ་སོང་ནས་གཉིས་པ་ནང་འཇུག་གི་དོན་དུ་དམིགས་པ་འདི་བཞིན་མཛོད།
སིནྡྷུ་རའི་དཀྱིལ་འཁོར་གྱི་དབུས་ན་བཞུགས་པའི་བླ་མ་དང་གཉིས་སུ་མེད་པའི་རྡོ་རྗེ་རྣལ་འབྱོར་མ་ལ་སངས་རྒྱས་དང་བྱང་ཆུབ་སེམས་དཔའ་དཔའ་བོ་མཁའ་འགྲོའི་ཚོགས་ཀྱིས་བསྐོར་བ་སྤྲིན་ཕུང་འཐིབས་པ་ལྟར་བཞུགས་པའི་མོས་པ་བྱས། དེ་རྣམས་ཀྱི་སྤྱན་སྔར་བདག་གཞན་སེམས་ཅན་ཐམས་ཅད་འཁོད་ནས་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་བཤགས་ཡུལ་ཐུན་མོང་མ་ཡིན་པ་རྡོ་རྗེ་ཐེག་པའི་དཀོན་མཆོག་གསུམ་གྱི་སྤྱན་སྔར་སྟོབས་བཞི་ཚང་བའི་སྒོ་ནས་ཚུལ་བཞིན་དུ་བཤགས་པར་བགྱིའོ་སྙམ་པ་དང༌། ༡ འཁོར་འདས་ཀུན་གྱིས་དུས་གསུམ་དུ་བསགས་པའི་དགེ་བ་ལ་དགའ་ཞིང་རྗེས་སུ་ཡི་རང་ངོ་སྙམ་པ་དང༌། ༢ སངས་རྒྱས་ཐམས་ཅད་ཀྱིས་ཉེ་བར་བརྟེན་པའི་དོན་དམ་བྱང་ཆུབ་ཀྱི་སེམས་སྟོང་པ་ཉིད་ཀྱི་མཚན་ཉིད་ཅན་དེ་བདག་གིས་ཀྱང་བསྒོམ་པར་བགྱིའོ་སྙམ་དུ་ཡིད་དམ་བཅའ་བ་དང༌། ༣ ཡུལ་ཐུན་མོང་མ་ཡིན་པ་རྡོ་རྗེ་ཐེག་པའི་དཀོན་མཆོག་གསུམ་ལ་སྐྱབས་སུ་འགྲོ་སྙམ་པ་དང༌། ༤ བདག་གཞན་སེམས་ཅན་ཐམས་ཅད་ཀྱི་དོན་དུ་རྗེ་བཙུན་རྡོ་རྗེ་རྣལ་འབྱོར་མའི་གོ་འཕང་ཚེ་འདི་ཉིད་ལ་ཐོབ་པར་བྱའོ་སྙམ་པ་སྨོན་པའི་བདག་ཉིད་ཅན་དང༌། ༥ དེའི་ཆེད་དུ་རྡོ་རྗེ་ཐེག་པའི་ཐབས་ཚུལ་རྣམས་ལ་རིམ་པ་བཞིན་དུ་བསླབ་པར་བགྱིའོ་སྙམ་པ་འཇུག་པའི་བདག་ཉིན་ཅན་དང༌། ༦ དེ་ལྟར་བགྱིས་པའི་དགེ་བའི་རྩ་བ་དེས་བདག་གིས་སེམས་ཅན་ཐམས་ཅད་ཀྱི་དོན་དུ་མཁའ་སྤྱོད་ཆེན་པོའི་གོ་འཕང་ཐོབ་པར་ཤོག་ཅིག་སྙམ་པ་ཡོངས་སུ་བསྔོ་བ་སྟེ། ༧ དོན་དེ་རྣམས་ཡིད་ལ་དྲན་པ་དང་བཅས་པས་ཐལ་མོ་སྦྱར་ཏེ་ཐུན་མོང་མ་ཡིན་པའི་ཡན་ལག་བདུན་པ་འདིའི་རྗེས་ཟློས་ལན་གསུམ་མཛོད། དཀོན་མཆོག་གསུམ་ལ་བདག་སྐྱབས་མཆི། །
སྡིག་པ་ཐམས་ཅད་ཅད་སོ་སོར་བཤགས། ། འགྲོ་བའི་དགེ་ལ་རྗེ་ཡི་རངས། ། སངས་རྒྱས་བྱང་ཆུབ་ཡིད་ཀྱིས་གཟུང༌། ། སངས་རྒྱས་ཆོས་དང་ཚོགས་མཆོག་ལ། ། བྱང་ཆུབ་བར་དུ་བདག་སྐྱབས་མཆི། ། རང་གཞན་དོན་ནི་རབ་བསྒྲུབ་ཕྱིར། ། བྱང་ཆུབ་སེམས་ནི་བསྐྱེད་པར་བགྱི། ། བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། ། སེམས་ཅན་ཐམས་ཅད་བདག་གིས་མགྲོན་དུ་གཉེར། ། བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། །
འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། རིགས་ལྔ་སྤྱི་དང་ཁྱད་པར་གྱི་དམ་ཚིག་གོང་འཕེལ་དུ་བཟུང་བའི་དོན་ལ་འདི་ལྟར་ངེས་པ་གལ་ཆེ་སྟེ། སྲས་བཅས་སངས་རྒྱས་ཐམས་ཅད་དང་སོགས་ཤླཽ་ཀ་ཕྱེད་དང་གཉིས་ཀྱིས་སྡོམ་པ་གཟུང་བའི་ཡུལ་དང༌། འཛིན་པར་བྱེད་པའི་གང་ཟག་དང༌། དུས་ཇི་ཙམ་གྱི་བར་དུ་གཟུང་བ་རྣམས་སྨོས་པ་ཡིན་ལ། གཟུང་བྱའི་ཚུལ་དངོས་ལ་རིགས་ལྔ་སྤྱིའི་སྡོམ་པ་གཟུང་བ། སོ་སོའི་སྡོམ་པ་གཟུང་བ། དོན་བསྡུས་ཏེ་དམ་བཅའི་ཚུལ་གྱིས་གཟུང་བ་དང་གསུམ་ཡོད་པ་ལས། དང་པོ་ནི། ཇི་ལྟར་དུས་གསུམ་སོགས་ཤླཽ་ཀ་གཅིག་གིས་སྨོན་སེམས་གཟུང་བ།
ཚུལ་ཁྲིམས་ཀྱི་ནི་བསླབ་པ་དང་སོགས་ཤླཽ་ཀ་གཅིག་གིས་འཇུག་པ་སེམས་བསྐྱེད་ཀྱི་སྙིང་པོ། ཉེས་སྤྱོད་སྡོམ་པ། དགེ་བ་ཆོས་སྡུད། སེམས་ཅན་དོན་བྱེད་ཀྱི་ཚུལ་ཁྲིམས་གསུམ་པོ་འཛིན་པ་སྟེ། དེ་དག་རིགས་ལྔས་བསྡུས་པའི་སངས་རྒྱས་ཐམས་ཅད་ཀྱི་རྒྱུའི་གཙོ་བོ་ཡིན་པས་སོ། ། གཉིས་པ་སོ་སོའི་དམ་ཚིག་ལ། སངས་རྒྱས་ཆོས་དང་དགེ་འདུན་ཏེ་སོགས་ཤླཽ་ཀ་གཅིག་གིས། དཀོན་མཆོག་གསུམ་ལ་སྐྱབས་སུ་འཛིན་པ་རྣམ་སྣང་གི་དམ་ཚིག་ཏུ་བསྟན་པ་ཡིན་ཏེ། རྣམ་སྣང་སངས་རྒྱས་ཐམས་ཅད་ཀྱི་སྐུའི་ངོ་བོ་ཚུལ་ཁྲིམས་རྣམ་དག་གི་རང་བཞིན་ཡིན་པ་ལྟར། དཀོན་མཆོག་གསུམ་ལ་སྐྱབས་སུ་འགྲོ་བ་ཡང་སྡོམ་པའི་ཚུལ་ཁྲིམས་ཐམས་ཅད་ཀྱི་རྩ་བ་ཡིན་པས་སོ། །
རྡོ་རྗེའི་རིགས་མཆོག་སོགས་ཤླཽ་ཀ་གཅིག་གིས་རྡོ་རྗེ་དྲིལ་བུ་ཕྱག་རྒྱ་སློབ་དཔོན་ཏེ། བཞི་པོ་རྡོ་རྗེ་མི་བསྐྱོད་པའི་དམ་ཚིག་ཏུ་བསྟན་པ་ཡིན་ཏེ། མི་བསྐྱོད་པ་རྣམ་གཡེང་དག་པ་ཏིང་ངེ་འཛིན་གྱི་ངོ་བོ་ཡིན་པ་ལྟར། དམ་ཚིག་གསུམ་དང་སློབ་དཔོན་བསྒོམ་པ་ཡང་ཏིང་ངེ་འཛིན་གྱི་གཙོ་བོ་ཡིན་པས་སོ། ། རིན་ཆེན་རིགས་མཆོག་སོགས་ཤླཽ་ཀ་གཅིག་གིས། ཟང་ཟིང་མི་འཇིགས་ཆོས་དང་བྱམས་པའི་སྦྱིན་པ་བཞི་པོ་ཉིན་མཚན་དུས་དྲུག་ཏུ་དངོས་སམ། ཡིད་ཀྱིས་འདུན་པར་བྱ་བ་རིན་འབྱུང་གི་དམ་ཚིག་ཏུ་བསྟན་པ་ཡིན་ཏེ། རིན་འབྱུང་སེར་སྣ་རྣམ་པར་དག་པའི་ངོ་བོ་ཡིན་པ་ལྟར། སྦྱིན་པ་ཡང་དབུལ་བ་འདོར་བར་བྱེད་པ་དང༌། སེར་སྣའི་གཉེན་པོ་ཡིན་པས་སོ། །
བྱང་ཆུབ་ཆེན་པོ་སོགས་ཤླཽ་ཀ་གཅིག་གིས་ཕྱི་བྱ་སྤྱོད། ནང་རྣལ་འབྱོར་རྒྱུད། གསང་བ་རྣལ་འབྱོར་བླ་མེད་དེ་རྒྱུད་སྡེ་བཞི་དང་ཉན་རང་བྱང་སེམས་ཏེ་ཐེག་པ་གསུམ་གྱིས་བསྡུས་པའི་མདོར་ན་ཆོས་མ་ལུས་པ་འཛིན་པ་འོད་དཔག་མེད་པདྨའི་རིགས་ཀྱི་དམ་ཚིག་ཏུ་བསྟན་པ་ཡིན་ཏེ། འོད་དཔག་མེད་གསུང་རྣམ་པར་དག་པའི་ངོ་བོ་ཡིན་པ་ལྟར། ཆོས་ཀྱང་གསུང་གིས་སྟོན་པར་བྱེད་པས་སོ། ། ལས་ཀྱི་རིགས་མཆོག་སོགས་ཤླཽ་ཀ་གཅིག་གིས། སྡོམ་པ་ཐམས་ཅད་འཛིན་པ་དང༌། མཆོད་པའི་ལས་ཅི་ནུས་བྱེད་པ་གཉིས་དོན་ཡོད་གྲུབ་པའི་དམ་ཚིག་ཏུ་བསྟན་པ་ཡིན་ཏེ། དོན་གྲུབ་བརྩོན་འགྲུས་ཀྱི་ངོ་བོ། ཕྲིན་ལས་ཀྱི་རང་བཞིན་ཡིན་པ་ལྟར།
དགེ་བ་ལ་བརྩོན་ཞིང་སྡོམ་པ་འཛིན་པ་དང༌། སངས་རྒྱས་ལ་མཆོད་པ་བྱེད་པ་དེ་ཀ་སངས་རྒྱས་ཀྱི་ཕྲིན་ལས་རྗེས་སུ་སྐྱོང་བ་ཡིན་པས་སོ། ། གསུམ་པ་དོན་བསྡུས་ཏེ་དམ་བཅའི་ཚུལ་གྱིས་གཟུང་བ་ལ། བྱང་ཆུབ་སེམས་ནི་བླ་མེད་མཆོག ། ཅེས་སོགས་ཤླཽ་ཀ་གཅིག་གིས། སྨོན་པ་དང་འཇུག་པ་སེམས་བསྐྱེད་མདོར་བསྡུས་པའི་ཚུལ་གྱིས་སྡོམ་པ་ཇི་སྙེད་གཟུང་བར་དམ་བཅའ་བ་དང༌། ཤླཽ་ཀ་ཕྱི་མས་རྒྱུ་ལས་དང་ཉོན་མོངས་པའི་ཚོགས་ལས་མ་བསྒྲལ་བ་རྣམས་བསྒྲལ་བ་དང༌། འབྲས་བུ་བདག་དང་བདག་གིར་འཛིན་པ་ལས་མ་གྲོལ་བ་རྣམས་དགྲོལ་བ་དང༌། སྐྱེ་རྒ་ན་འཆིའི་སྡུག་བསྔལ་གྱིས་དབུགས་མ་ཕྱུང་བ་རྣམས་དབུགས་དབྱུང་ངོ་ཞེས་དོན་བསྡུས་ནས་ཁས་ལེན་པ་ཡིན་པས་སོ། ། དེ་རྣམས་ཡིད་ལ་དྲན་བཞིན་དུ་དེའི་རྗེས་ཟློས་ལན་གསུམ་མཛོད།
སྲས་བཅས་སངས་རྒྱས་ཐམས་ཅད་དང༌། ། དཔའ་བོ་རྣལ་འབྱོར་མ་རྣམས་ཀུན། ། ཐམས་ཅད་བདག་ལ་དགོངས་སུ་གསོལ། ། བདག་མིང་འདི་གསང་མིང་དྲན་ནས་མིང་ བརྗོད་པ་ན་རིག་པ་འཛིན་པ་བདག་གིས་ནི་ཞེས་གསུང་རྒྱུན་ནོ། ཞེས་བགྱི་བ་ཡིས། ། དུས་འདི་ནས་ནི་བཟུང་ནས་སུ། ། ཇི་སྲིད་བྱང་ཆུབ་སྙིང་པོའི་བར། ། ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་པའི། ། བྱང་ཆུབ་སེམས་ནི་བླ་ན་མེད། །
དམ་པ་བདག་གིས་བསྐྱེད་པར་བགྱི། ། ཚུལ་ཁྲིམས་ཀྱི་ནི་བསླབ་པ་དང༌། ། དགེ་བའི་ཆོས་ནི་སྡུད་པ་དང༌། ། སེམས་ཅན་དོན་བྱེད་ཚུལ་ཁྲིམས་གསུམ། ། སོ་སོར་བརྟན་པོར་གཟུང་བར་བགྱི། ། སངས་རྒྱས་ཆོས་དང་དགེ་འདུན་ཏེ། ། བླ་ན་མེད་པའི་དཀོན་མཆོག་གསུམ། ། སངས་རྒྱས་རྣལ་འབྱོར་ལས་སྐྱེས་པའི། ། སྡོམ་པ་དེང་ནས་བརྟན་པོར་གཟུང༌། ། རྡོ་རྗེ་རིགས་མཆོག་ཆེན་པོ་ལ། །
རྡོ་རྗེ་དྲིལ་བུ་ཕྱག་རྒྱ་ཡང༌། ། ཡང་དག་ཉིད་དུ་གཟུང་བར་བགྱི། ། སློབ་དཔོན་དག་ཀྱང་གཟུང་བར་བགྱི། ། རིན་ཆེན་རིགས་མཆོག་ཆེན་པོ་ཡི། ། དམ་ཚིག་ཡིད་དུ་འོང་བ་ལ། ། ཉིན་རེ་བཞིན་དུ་དུས་དྲུག་ཏུ། ། སྦྱིན་པ་རྣམས་བཞི་རྟག་ཏུ་སྦྱིན། ། བྱང་ཆུབ་ཆེན་པོ་ལས་བྱུང་བའི། ། པདྨའི་རིགས་མཆོག་དམ་པ་ལ། ། ཕྱི་ནང་གསང་བ་ཐེག་པ་གསུམ། །
དམ་པའི་ཆོས་ནི་མ་ལུས་གཟུང༌། ། ལས་ཀྱི་རིགས་མཆོག་ཆེན་པོ་ལ། ། སྡོམ་པ་ཐམས་ཅད་ལྡན་པར་ནི། ། ཡང་དག་ཉིད་དུ་གཟུང་བར་བགྱི། ། མཆོད་པའི་ལས་ཀྱང་ཅི་ནུས་བགྱི། ། བྱང་ཆུབ་སེམས་ནི་བླ་མེད་མཆོག ། དམ་པ་བདག་གིས་བསྐྱེད་བགྱིས་ནས། ། སེམས་ཅན་ཀུན་གྱི་དོན་གྱི་ཕྱིར། ། བདག་གིས་སྡོམ་པ་མ་ལུས་གཟུང༌། ། མ་བསྒྲལ་བ་རྣམས་བདག་གིས་བསྒྲལ། །
མ་གྲོལ་བ་རྣམས་བདག་གིས་དགྲོལ། ། དབུགས་མ་ཕྱིན་པ་དབུགས་དབྱུང་ཞིང༌། ། སེམས་ཅན་མྱ་ངན་འདས་ལ་དགོད། ། ཅེས་ལན་གསུམ་བྱར་གཞུག་གོ ། ཁྱད་པར་དུ་བདེ་མཆོག་རྩ་རྒྱུད་ཀྱི་ལེའུ་ཉེར་དྲུག་པ་ལས། དེ་ནས་རྣལ་འབྱོར་རྒྱུད་དུ་ནི། ། རྙེད་དཀའི་དམ་ཚིག་ང་ཡིས་བཤད། ། སྐྱེས་པ་བུད་མེད་གཡོན་ནས་འགྲོ། ། འདོད་པའི་དངོས་གྲུབ་སྟེར་བར་བྱེད། ། ཅེས་པ་ནས།
ཁྲོ་མེད་བུ་གར་ཀུན་ཏུ་སྤྱོད། ། འདི་བརྒྱད་དམ་ཚིག་ཀུན་སྤྱོད་ཡིན། ། ཞེས་པའི་བར་གྱིས་བསྟན་པའི་གཡོན་པའི་ཀུན་སྤྱོད་ཀྱི་དམ་ཚིག་དང༌། སྤྱིར་བུད་མེད་ལ་མི་སྨོད་པ་དང༌། ཁྱད་པར་ཤེས་རབ་མ་ལ་བརྟེན་པའི་ཐུན་མོང་མ་ཡིན་པའི་བདེ་མཆོག་གི་དམ་ཚིག་བརྒྱད་པ་དང༌། དམ་ཚིག་བརྒྱད་ནི་གཡོན་པའི་ཀུན་སྤྱོད་དང ༡ ་༌། འཛག་བདེ་ལ་སྲེད་ནས་ལས་རྒྱ་བསྟེན་པ་དང ༢ ་༌། བདག་གཞན་མཉམ་ཉིད་ཀྱི་ལྟ་བ་དྲན་པ་དང ༣ ་༌། བླ་ན་མེད་པའི་ལམ་ལ་ཐེ་ཚོམ་ཟ་བ་དང ༤ ༌། ཕྱག་རྒྱ་སྤོང་བ་དང ༥ ་༌།
ཕྱག་རྒྱ་དང་འབྲལ་བར་བྱེད་པ་དང ༦ ་༌། ཀུན་ཏུ་མི་བསྲུང་བ་དང ༧ ་༌། ཕྱག་རྒྱའི་བདུད་རྩིར་མི་གཙང་བར་འདུ་ཤེས་ཀྱིས་སྤོང་བ་དང་བརྒྱད་ཡིན་ནོ། ཐུན་མོང་བ་རྡོ་རྗེ་ཐེག་པའི་རྩ་ལྟུང་བཅུ་བཞི་དང༌། སྦོམ་པོའི་ལྟུང་བ་བརྒྱད་དྲིལ་བས་ཉི་ཤུ་རྩ་གཉིས་པོ་རྣམས་གཟུང་སྙམ་པས་འདིའི་རྗེས་ཟློས་ལན་གསུམ་མཛོད། སངས་རྒྱས་ཆོས་དང་དགེ་འདུན་ལ། ། རྟག་པར་བདག་ནི་སྐྱབས་སུ་མཆི། ། རྣལ་འབྱོར་གསང་སྔགས་མ་རྒྱུད་ཀྱི་ལྷ་ཚོགས་མཁའ་འགྲོ་མ། ། འཁོར་ལོ་སྐུ་གསུང་ཐུགས་གསུམ་གྱི་བདག་ཉིད་ཅན། ། ཀུན་ལ་རྟག་ཏུ་སྐྱབས་སུ་མཆི། །
དཔའ་བོ་སྔགས་ཀྱི་དགེ་འདུན་དཔའ་མོ་དབང་ལྷ་མོ། ། བྱང་ཆུབ་སེམས་དཔའ་ཉེ་སྲས་བརྒྱད་སོགས་བདག་ཉིད་ཆེ། ། ཁྱད་པར་དུ་ཡང་སློབ་དཔོན་ལ། ། རྟག་པར་བདག་ནི་སྐྱབས་སུ་མཆི། ། དཔལ་ལྡན་ཁྲག་འཐུང་སོགས་དཔའ་བོ། ། རྣལ་འབྱོར་མ་དང་སྣང་མཛད་སོགས། ། བྱང་ཆུབ་སེམས་དཔའ་དཔག་མེད་པ། ། ཐམས་ཅད་བདག་ལ་དགོངས་སུ་གསོལ། ། བདག་གིས་དུས་འདི་ནས་བཟུང་སྟེ། ། ཇི་སྲིད་གཉིས་མེད་ལ་གནས་པར། །
དེ་ཡི་ཚངས་སྤྱོད་གཉིས་མེད་པ། ། ཉི་ཤུ་རྩ་གཉིས་ལེགས་པར་བསྲུང༌། ། ལན་གསུམ་བྱ། དེ་དག་གིས་སྔོན་འགྲོས་རྒྱུད་སྦྱང་བ་སོང་ནས། ནང་འཇུག་དངོས་གཞི་ལ་ཕྱི་ནང་གསལ་བའི་ཕག་མོ་ངོ་སྤྲད་ཅིང་ཡེ་ཤེས་དབབ་པ་ཞུ་བའི་ཡོན་དུ་མཎྜལ་ཕུལ་མཛོད། མཎྜལ་གླིང་བཞི་རི་རབ་ཉི་ཟླ་ཟུང་གཅིག་ལྷ་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་འདི་ཉིད། བླ་མ་དང་རྡོ་རྗེ་རྣལ་འབྱོར་མ་ཐ་མི་དད་པ་ལ་ཡེ་ཤེས་དབབ་པ་ཞུ་བའི་ཡོན་དུ་འབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བྱིན་གྱིས་བརླབ་ཏུ་གསོལ། དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་མཛོད།
དཔའ་བོ་དང་རྣལ་འབྱོར་མ་ཐམས་ཅད་ཀྱིས་བྱིན་གྱིས་རློབས་ཤིག རྗེ་བཙུན་རྡོ་རྗེ་རྣལ་འབྱོར་མ་བདག་ལ་དབབ་པར་མཛད་དུ་གསོལ། ལན་གསུམ་བྱ་ཞིང་མཎྜལ་གསོལ་གདབ་འདི་བསྡུ་ན་མ་བྱས་ཀྱང་ཆོག་གོ ། དོན་དམ་ལྷན་ཅིག་སྐྱེས་པའི་རང་བཞིན་འོད་གསལ་ལམ། གཞི་དུས་ཀྱི་རྡོ་རྗེ་རྣལ་འབྱོར་མ་དེ་ཉིད་སྐྱེ་འགྲོ་ཐམས་ཅད་ལ་ཁྱབ་པར་བཞུགས་ན་ཡང༌། ཀུན་རྫོབ་བག་ཆགས་འཁྲུལ་པའི་དབང་གིས་ངོ་མ་ཤེས་པར་ང་དང་ང་ཡིར་བཟུང་བ་ལ་བརྟེན་ནས་སྡུག་བསྔལ་འབའ་ཞིག་ལ་ལོངས་སྤྱོད་པ་ཁོ་ནར་འདུག་པས། འཁོར་འདས་ཀྱི་གཞི་མ་སེམས་ཉིད་རང་བཞིན་ལྷན་ཅིག་སྐྱེས་པ་ཀུན་ཏུ་སྦྱངས་དགོས་ཤིང་དེ་ཉིད་དོན་གྱི་སྡོམ་པར་ངེས་པའི་ཤེས་པ་བརྟན་པོ་དང་ལྡན་པའི་སྒོ་ནས་དམིགས་པ་འདི་བཞིན་མཛོད། བཅོམ་ལྡན་འདས་མའི་ཐུགས་ཀ་ནས་འོད་ཟེར་དཔག་ཏུ་མེད་པ་འཕྲོས། ཁྱེད་རང་རྣམས་ཀྱི་ལུས་ལ་ཕོག་པས་ཐོག་མ་མེད་པ་ནས་བསགས་པའི་སྡིག་སྒྲིབ་བག་ཆགས་དང་བཅས་པ་དང༌། རྣམ་སྨིན་གདོས་བཅས་ཀྱི་ཤ་རུས་ཀྱི་བར་དུ་སྦྱངས་ཏེ་མི་དམིགས་པ་སྟོང་པ་ཉིད་དུ་གྱུར་པའི་མོས་པ་མཛོད།
སྟོང་པའི་ངང་ལས་ཁྱེད་རང་རྣམས་ཀྱི་གོ་སར་ཨེ་ཨེ་ལས་ཆོས་འབྱུང་དམར་པོ་གྲུ་གསུམ་ཉིས་བརྩེགས་ཀྱི་དབུས་སུ་བྃ་ཡིག་དམར་པོའི་མཐར། ཨོཾ་ཨོཾ་ཨོཾ་སརྦ་བུདྡྷ་ཌཱ་ཀི་ནཱི་ཡེ། བཛྲ་ཝརྞ་ནཱི་ཡེ། བཛྲ་བཻ་རོ་ཙ་ནཱི་ཡེ། ཧཱུྃ་ཧཱུྃ་ཧཱུྃ། ཕཊ་ཕཊ་ཕཊ་སྭཱ་ཧཱ། ཞེས་པས་བསྐོར་བ་ལས་འོད་ཟེར་འཕྲོས། འཕགས་པ་མཆོད། སེམས་ཅན་ཐམས་ཅད་ཀྱི་སྡིག་སྒྲིབ་བག་ཆགས་དང་བཅས་པ་སྦྱངས། རྣལ་འབྱོར་མའི་སྐུར་གྱུར།
དེ་རྣམས་འོད་དུ་ཞུ་ནས་ཚུར་འདུས། ཡིག་འབྲུ་རྣམས་ལ་ཐིམ་པ་ཡོངས་སུ་གྱུར་པ་ལས་ཁྱེད་རང་རྣམས་རེ་རེ་བཞིན་རྡོ་རྗེ་རྣལ་འབྱོར་མའི་སྐུར་གྱུར་པ་ནི། སྣ་ཚོགས་པདྨ་དང་ཉི་མའི་གདན་ལ། ཞེས་པ་ནས། ཡེ་ཤེས་ཀྱི་མེ་འབར་བའི་དབུས་ན་བཞུགས་པའི་ལྟེ་བར་ཨེ་ཨེ་ལས་བྱུང་བའི་ཆོས་འབྱུང་དམར་པོ་གྲུ་གསུམ་ཉིས་བརྩེགས་ཀྱི་དབུས་སུ་བྃ་ཡིག་དམར་པོ། མདུན་རྒྱབ་གཉིས་སྤངས་པའི་གྲྭ་བཞིར་དགའ་བ་འཁྱིལ་པ་རེ་རེ་ཡོད་པར་གྱུར་པའི་མོས་པ་མཛོད། དེ་ལྟར་ཁྱེད་རང་རྣམས་ཀྱི་ཕུང་ཁམས་སྐྱེ་མཆེད་རགས་པ་གདོད་མ་ནས་རྡོ་རྗེ་རྣལ་འབྱོར་མའི་སྐུའི་རང་བཞིན་དུ་གནས་པ་ཐབས་འདིས་གསལ་བཏབ་ཅིང་ངོ་སྤྲད་ནས། ནང་གི་རྡོ་རྗེ་རྣལ་འབྱོར་མ་ངོ་ཤེས་པའི་སླད་དུ་བླ་མ་དང་རྡོ་རྗེ་རྣལ་འབྱོར་མ་ཐ་མི་དད་པ་ལ་མོས་གུས་ཆེན་པོས་གསོལ་བ་འདེབས་པ་འདིའི་རྗེས་ཟློས་མཛོད། སློབ་དཔོན་རིན་པོ་ཆེས་བདག་ལ་དེ་བཞིན་གཤེགས་པ་ཐམས་ཅད་ཀྱི་སྐུ་དང༌། གསུང་དང༌།
ཐུགས་དང༌། ཡོན་ཏན་ཕྲིན་ལས་ཐམས་ཅད་ཀྱི་དངོས་གྲུབ་དང༌། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མ་ལུས་པ་སྩལ་ཞིང་བརྟན་པར་མཛད་དུ་གསོལ། ལན་གསུམ་བྱ། དེ་ལྟར་གསོལ་བ་བཏབ་པས། སིནྡྷུ་རའི་དཀྱིལ་འཁོར་གྱི་དབུས་ན་བཞུགས་པའི་རྗེ་བཙུན་མའི་ཐུགས་ཀ་ནས། དེ་འདྲ་བའི་རྗེ་བཙུན་མ་མཐེབ་སོར་གྱི་ཚད་ཙམ་པ་གཅིག་དམར་ཧྲིལ་གྱིས་བྱོན་ནས་ཁྱེད་རང་རྣམས་ཀྱི་སྤྱི་བོ་ནས་ཁར་ཐོགས་མེད་དུ་ཞུགས་པར་གྱུར་པའི་མོས་པ་མཛོད། ཏིང་ལོའི་མར་མེ་དེ་ཉིད་ཨོཾ་གསུམ་མའི་སྔགས་བརྗོད་ཅིང༌། སློབ་མའི་ཁར་བླ་མ་རང་ཉིད་ཀྱིས་གཞུག་གོ ། རྣལ་འབྱོར་མ་དེ་ཉིད་ཁྱེད་རང་རྣམས་ཀྱི་སྤྱི་བོ་ནས་རྐང་མཐིལ་གྱི་བར་ལ་གར་སྟབས་མཛད་ཅིང་ཡར་འཁྱུག་མར་འཁྱུག་མཛད་པའི་མཐར་ལྟེ་བའི་བྃ་ཡིག་ལ་ཐིམ་པས།
དེ་ཉིད་རྣལ་འབྱོར་མའི་སྐུར་གྱུར་པ་ནས་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། དེ་ཉིད་ཕྱིའི་རྣལ་འབྱོར་མར་གསལ་བའི་གནས་རྣམས་སུ་ཟླ་བའི་དཀྱིལ་འཁོར་གྱི་སྟེང་དུ་ལྟེ་བར་ཨོཾ་བྃ་དམར་མོ་ནས། ཙཎྜི་ཀའི་ངོ་བོར་གྱུར་པའི་མོས་པ་མཛོད། ཁྱེད་རང་རྣམས་ཀྱི་མ་ལས་ཐོབ་པའི་དམར་ཆ་ཨ་ཐུང་ཤད་ཀྱི་རྣམ་པ་ཅན། འདི་པའི་ལུགས་ལ་ལྟེ་བའི་བྃ་ཡིག་དེ་ཉིད་གདོད་མ་ནས་ནང་གི་རྡོ་རྗེ་རྣལ་འབྱོར་མ་ཡིན་པས། དེ་ཐབས་འདིས་གསལ་བཏབ་ཅིང་ངོ་སྤྲད་པ་ཡིན་ནོ། ། དེ་ནས་གསང་བ་བདེ་སྟོང་དབྱེར་མེད་ཀྱི་རྡོ་རྗེ་རྣལ་འབྱོར་མ་ངོ་ཤེས་པའི་སླད་དུ་ཡེ་ཤེས་དབབ་དགོས་པས་དམིགས་པ་འདི་བཞིན་མཛོད། མདུན་བསྐྱེད་ཀྱི་རྣལ་འབྱོར་མ་ལ་དཔའ་བོ་དང་རྣལ་འབྱོར་མའི་ཚོགས་ཀྱིས་བསྐོར་བ་རྣམས་ཀྱིས་དགེས་པའི་གར་མཛད། སྔགས་ཀྱི་སྒྲ་ཆེན་པོ་སྒྲོག་ཅིང༌། གཙོ་བོའི་ཐུགས་ཀ་ནས་འོད་ཟེར་ཕྱོགས་བཅུར་འཕྲོས་པས།
ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་དཔའ་བོ་དང་རྣལ་འབྱོར་མ་ཐམས་ཅད་རྗེ་བཙུན་རྡོ་རྗེ་རྣལ་འབྱོར་མའི་རྣམ་པར་བྱོན་ཏེ། ཁྱེད་རང་རྣམས་ཀྱི་སྤྱི་བོ་ནས་ཐིམ་པར་གྱུར་པའི་མོས་པ་མཛོད། ཨོཾ་ཨོཾ་ཨོཾ་སོགས་དྲག་ཏུ་བརྗོད་ཅིང༌། ཌཱ་དྲིལ་དཀྲོལ། གུ་གུལ་གྱི་དུད་པས་བདུག སླར་ཡང་མདུན་བསྐྱེད་ཀྱི་ཐུགས་ཀ་ནས་ཀྱང་རྗེ་བཙུན་མའི་སྐུ་དཔག་ཏུ་མེད་པ་བྱུང་སྟེ་ཁྱེད་རང་རྣམས་ཀྱི་སྤྱི་བོ་ནས་ཐིམ་པར་གྱུར་པའི་མོས་པ་མཛོད། སྔར་བཞིན་སྔགས་དང་རོལ་མོ་བྱ་བ་ནི་ཕྱིའི་རྣལ་འབྱོར་མ་སྤྱན་དྲངས་པའི་སྒོ་ནས་དབབ་པ་ཡིན་གསུངས་ཏེ་སྔོན་འགྲོའོ། ། དངོས་གཞི་ཁྱེད་རང་རྣམས་རྡོ་རྗེ་རྣལ་འབྱོར་མར་གསལ་བའི་སྨིན་མཚམས་ནས་གསང་གནས་ཀྱི་བར་དུ། རྩ་དབུ་མ་ཁ་དོག་དམར་པོ་སྦུབས་སྟོང་སྦོམ་ཕྲ་མདའ་སྨྱུག་འབྲིང་པོ་ཙམ་པའི་མས་སྣར་དགའ་བ་འཁྱིལ་པ་ཁ་དོག་དམར་པོ་གཡོན་སྐོར་དུ་ཤུགས་དྲག་ཏུ་འཁོར་བས་དབུ་མའི་ནང་ནས་བྱ་འཕུར་བ་བཞིན་སྙིང་གའི་ཐད་དུ་སོང་བས་ལུས་སེམས་ཐམས་ཅད་བདེ་བས་ཁྱབ་པར་གྱུར་པའི་མོས་པ་མཛོད། ཡང་དབུ་མའི་ཡས་སྣར་དགའ་བ་འཁྱིལ་པ་ཁ་དོག་དཀར་པོ་གཡས་སྐོར་དུ་ཤུགས་དྲག་ཏུ་འཁོར་བ།
དབུ་མའི་ནང་དུ་མར་འཁོར་བཞིན་པས་སྙིང་གའི་ཐད་དུ་བྱུང་བས་སྣང་བ་ཐམས་ཅད་སྟོང་ཉིད་ཀྱི་ངང་དུ་ཐིམ་པར་གྱུར་པའི་མོས་པ་མཛོད། དགའ་འཁྱིལ་དེ་གཉིས་སྙིང་གར་རོ་གཅིག་ཏུ་འདྲེས་པས་བདེ་སྟོང་གཉིས་མེད་ཀྱི་ངོ་བོ་དགའ་འཁྱིལ་དམར་སྐྱ་ཤུགས་དྲག་ཏུ་འཁོར་བ་ལ་སེམས་གཏད་ཅིང༌། མཐར་དེ་ཉིད་ཀྱང་ནམ་མཁའ་ལ་འཇའ་ཡལ་བ་བཞིན་སྨྲ་བསམ་བརྗོད་མེད་ཀྱི་ངང་ལ་ཇི་ཙམ་གནས་ཀྱི་བར་མཉམ་པར་བཞག་པ་ནི་གསང་བ་བདེ་སྟོང་དབྱེར་མེད་ཀྱི་རྡོ་རྗེ་རྣལ་འབྱོར་མ་ངོ་སྤྲད་པ་ཡིན་ཞེས་གསུངས་པས་དྷུ་དྷུར་གུ་ཧྱ་སཱ་མཱ་ཡ། དེ་ལྟར་བྱིན་རླབས་ཞུགས་པ་དེ་རྣམས་མི་འབྲལ་ཞིང་བརྟན་པར་གྱུར་པའི་དོན་དུ་ཁྱེད་རང་རྣམས་ཀྱི་ལུས་ལ་སྔར་བཀོད་པའི་གོ་ཆའི་སྔགས་རྣམས་དྲན་ཞིང་གསལ་འདེབས་པར་ཞུ། ཨོཾ་བྃ་ཧྃ་ཡོཾ་ཧྲིཾ་མོཾ་ཧྲིཾ་ཧྲིཾ་ཧཱུྃ་ཧཱུྃ་ཕཊ་ཕཊ། ཅེས་ཚར་གཅིག་སློབ་དཔོན་གྱིས་བརྗོད་ཅིང༌། སྤྱི་བོར་རྡོ་རྗེ་རྒྱ་གྲམ་དུ་བཞག་ནས་བྱིན་རླབས་ཀྱི་མྱོང་བ་བརྟན་པར་བྱས་པའི་མོས་པ་མཛོད། ཏིཥྛ་བཛྲ་ཞེས་བརྗོད། བཀའ་དྲིན་དྲན་པས་སྔར་ཕྱག་ཏུ་གཏད་པའི་མེ་ཏོག་དེ་རིན་པོ་ཆེའི་ཕྲེང་བར་དམིགས་ཏེ་རྗེ་བཙུན་མའི་དབུའམ། ཐུགས་ཀར་ཕུལ་བར་མོས་ལ་འདིའི་རྗེས་ཟློས་མཛོད།
ཨོཾ་པྲ་ཏཱིཙྪ་བཛྲ་ཧོཿ ཞེས་པས་སིནྡྷུ་རའི་མཎྜལ་གྱི་དབུས་སུ་དོར་བའི་སྟངས་ཀ་ཙམ་བྱར་གཞུག མེ་ཏོག་གི་ཕྲེང་བ་དེ་ཉིད་སྔགས་ཀྱི་ཕྲེང་བར་བྱིན་གྱིས་བརླབས་ནས། རྗེ་བཙུན་མས་ཁྱེད་རང་རྣམས་ཀྱི་སྤྱི་བོར་བཞག་ནས་དབང་ཐོབ་པའི་མོས་པ་མཛོད། ཨོཾ་པྲ་ཏི་གྲྀཧྞ་སྟྭཾ་ཨི་མཾ་སཏྭ་མ་ཧཱ་བ་ལ། ཞེས་བརྗོད་ཅིང་སློབ་མའི་སྤྱི་བོར་གཏད་ལ། མེ་ཏོག་གི་ཕྲེང་བའི་དབང་ངམ་བྱིན་རླབས་ཀྱི་ཐོག་མ་འདི་ནས་ཟིན་པའོ། ། དེ་ལྟར་སེམས་དང་བྃ་ལྷན་ཅིག་སྐྱེས་པའི་ཕག་མོར་ཡེ་ནས་གནས་པ་དེ་ཆོ་ག་དེ་དག་གིས་གསལ་བར་བྱས་པས་དཀྱིལ་འཁོར་མཐོང་བ་ལ་སྒྲིབ་བྱེད་བསལ་བའི་མཚོན་བྱེད་གདོང་གཡོགས་བཀྲོལ་བའི་མོས་པ་མཛོད། རྣལ་འབྱོར་མ་དཔལ་དེང་ཁྱོད་ཀྱི། ། མིག་འབྱེད་པར་ནི་བརྩོན་པར་མཛད། །
ཕྱེ་བས་ཐམས་ཅད་མཐོང་འགྱུར་བས། ། རྡོ་རྗེའི་མིག་ནི་བླ་ན་མེད། ། ཨོཾ་བཛྲ་ནེ་ཏྲ་ཨ་པ་ཧ་ར་པ་ཊ་ལཾ་ཧྲཱིཿཏྲཾཿ ཀྱེ་ཁྱེད་རྣམས་རྡོ་རྗེ་རྣལ་འབྱོར་མའི་དཀྱིལ་འཁོར་ལ་ལྟོས་ཞེས་གསུངས་ཤིང་བལྟས་པས་རྟེན་དང་བརྟེན་པར་བཅས་པའི་དཀྱིལ་འཁོར་ཐམས་ཅད་མངོན་སུམ་དུ་མཐོང་བར་གྱུར་པའི་མོས་པ་མཛོད། དེ་ཡང་མདུན་གྱི་དཀྱིལ་འཁོར་གསུམ་རིམ་གྱི་འོག་གི་འདི་ཉིད་སྐུ་ཚོམ་བུའི་དཀྱིལ་འཁོར་ཞེས་བྱ་བ་དེ་བཞིན་གཤེགས་པ་ཐམས་ཅད་དང༌། རྡོ་རྗེ་རྣལ་འབྱོར་མའི་སྐུའི་གསང་བ་མཚོན་བྱེད་ཡིན། དེའི་སྟེང་ན་གསུང་བདུད་རྩིའི་དཀྱིལ་འཁོར་ཞེས་བྱ་བ་ཡི་གེ་སུམ་ཅུ་རྩ་གཉིས་ཞུ་བ་ལས་བྱུང་བའི་བྱང་ཆུབ་ཀྱི་སེམས་བདུད་རྩིའི་རང་བཞིན་ཅན། དེ་བཞིན་གཤེགས་པ་ཐམས་ཅད་དང་རྡོ་རྗེ་རྣལ་འབྱོར་མའི་གསུང་གི་གསང་བ་མཚོན་བྱེད་ཡིན། དེའི་སྟེང་ན་ཐུགས་སིནྡྷུ་རའི་དཀྱིལ་འཁོར་ཞེས་བྱ་བ་དེ་བཞིན་གཤེགས་པ་ཐམས་ཅད་དང༌། རྡོ་རྗེ་རྣལ་འབྱོར་མའི་ཐུགས་ཀྱི་གསང་བ་མཚོན་བྱེད་ཡིན་ལ།
མདོར་ན་དེ་རྣམས་གཅིག་ཏུ་བསྡོམས་པས་འབྱུང་བཞི་རི་རབ་དང་བཅས་པའི་སྟེང༌། སྲུང་འཁོར་དུར་ཁྲོད་དང་བཅས་པའི་དབུས་སུ་ཆོས་འབྱུང་དམར་པོ་གྲུ་གསུམ་ཉིས་བརྩེགས་ཀྱི་དབུས་སུ་སྣ་ཚོགས་པདྨ་དང་ཉི་མའི་གདན་ལ་ནས། ཡེ་ཤེས་ཀྱི་མེ་འབར་བའི་དབུས་ན་བཞུགས་པའི་རྟེན་དང་བརྟེན་པར་བཅས་པའི་དཀྱིལ་འཁོར་མངོན་སུམ་དུ་མཐོང་བྱུང་སྙམ་དུ་མཛོད། དེ་དག་གིས་དཀྱིལ་འཁོར་དུ་འཇུག་པའི་ཆོས་འཁོར་དང་བཅས་པ་སོང༌། གཉིས་པ་དངོས་གཞི་དབང་བཞི་བྱིན་རླབས་ཀྱི་ཚུལ་དུ་བསྐུར་བར་བྱེད་པ་ལ། ཐོག་མར་སློབ་དཔོན་དང་རྡོ་རྗེ་རྣལ་འབྱོར་མ་ཐ་མི་དད་པ་ལ་བྱིན་རླབས་དངོས་གཞི་ཞུ་བའི་ཡོན་དུ་མཎྜལ་ཕུལ་མཛོད། མཎྜལ་གླིང་བཞི་ནས་བྱིན་རླབས་ཟབ་མོ་ཞུ་བའི་ཡོན་དུ་དབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བྱིན་གྱིས་བརླབ་ཏུ་གསོལ། ཞེས་པས་ཡོན་ཕུལ།
དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་མཛོད། རྣལ་འབྱོར་མ་དཔལ་དབང་བསྐུར་བ། ། འགྲོ་བ་སྐྱོབ་པའི་གཟི་བརྗིད་ཅན། ། ཇི་ལྟར་ཡོན་ཏན་འབྱུང་གནས་གཙོ། ། དེ་བཞིན་བདག་ལ་དེང་སྩོལ་ཅིག ། ལན་གསུམ། ཁྱེད་རང་རྣམས་སིནྡྷུ་རའི་དཀྱིལ་འཁོར་གྱི་མདུན་དུ་སེངྒེས་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་དང་ཉི་མ་འཇིགས་བྱེད་དུས་མཚན་གྱི་གདན་ལ་སྐད་ཅིག་གིས་རྡོ་རྗེ་རྣལ་འབྱོར་མར་གསལ་བའི་སྟེང་དུ་གདུགས་དཀར་པོ་གསེར་གྱི་ཡུ་བ་ཅན་ཕུབ། མཐའ་སྐོར་དུ་མཆོད་པའི་སྤྲིན་ཕུང་བསམ་གྱིས་མི་ཁྱབ་པས་བསྐོར་བ་དང་བཅས་པར་གྱུར་པའི་ངང་ནས་དམིགས་པ་འདི་བཞིན་མཛོད། སློབ་དཔོན་གྱིས་ཕཻཾ་ཞེས་བརྗོད་པས་སློབ་དཔོན་རང་ཉིད་དང་མདུན་བསྐྱེད་རྗེ་བཙུན་མའི་ཐུགས་ཀ་ནས་འོད་ཟེར་འཕྲོས་པས། རང་བཞིན་གྱི་གནས་ནས་དབང་གི་ལྷ་དཔལ་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་མདུན་གྱི་ནམ་མཁར་བཀྲ་ལམ་གྱིས་བྱོན་པས་ཧེ་རུ་ཀ་ཡབ་ཡུམ་གྱིས་དབང་བསྐུར་བའི་དགོངས་པ་མཛད།
སྙིང་པོའི་རྣལ་འབྱོར་མ་བཞིས་རྡོ་རྗེའི་གླུ་ལེན། ཁཎྜ་ཀཱ་པ་ལི་སོགས་པའི་དཔའ་བོ་རྣམས་ཀྱིས་ཤེས་པ་བརྗོད། རབ་ཏུ་གཏུམ་མོ་ལ་སོགས་པའི་རྣལ་འབྱོར་མ་རྣམས་ཀྱིས་མཆོད་པའི་ལས་རྩོམ། སྒོ་མཚམས་མ་རྣམས་ཀྱིས་བགེགས་དང་ལོག་པར་འདྲེན་པའི་ཚོགས་རྣམས་རྒྱང་རིང་དུ་བསྐྲད་པར་གྱུར་པའི་མོས་པ་མཛོད། མེ་ཏོག་འཐོར་ཞིང་དྲིལ་བུ་གསིལ་བས། ཧེ་རུ་ཀ་དཔལ་འབར་བའི་སྐུ་མངའ་བ། ། ཧ་ཧའི་གད་རྒྱངས་ས་གསུམ་གཡོ་བར་བྱེད། ། ཧཱུྃ་ཧཱུྃ་ཕཊ་ཕཊ་བདུད་ཀྱི་ཀླད་འགེམས་པའི། ། བདེ་མཆོག་འཁོར་ལོའི་བཀྲ་ཤིས་དེང་འདིར་སྩོལ། ། ཨེ་ཝྃ་མཉམ་པར་སྦྱོར་བ་སྔགས་ཀྱི་སྐུ། །
ཨཱ་ལི་ཀཱ་ལི་གཉིས་མེད་རོལ་པའི་གསུང༌། ། ཨོཾ་གྱི་ངོ་བོར་སོན་པའི་ཐུགས་མངའ་བ། ། རྡོ་རྗེ་ཕག་མོའི་བཀྲ་ཤིས་དེང་འདིར་སྩོལ། ། ཞེས་བརྗོད། དེ་ནས་གཙོ་མོའི་ཐུགས་ཀ་ནས་སྤྲུལ་པའི་སྒོ་མཚམས་མ་བརྒྱད་ཀྱིས་ཟླ་བ་ལྟར་དཀར་བའི་བུམ་པ་བྱང་ཆུབ་སེམས་ཀྱི་བདུད་རྩི་ལྔས་ཡོངས་སུ་གང་བ་ཡལ་འདབ་དང་བཅས་པ་ཅུང་ཟད་ཡོ་བར་འཛིན་པས་བྱང་ཆུབ་སེམས་ཀྱི་ཆུ་རྒྱུན་གྱིས་དབང་བསྐུར་བར་གྱུར་པའི་མོས་པ་མཛོད། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་དབང་བསྐུར་རོ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ།
ཙཀྲ་བཱི་ར་སྟྭཾ། ཨ་བྷི་ཥིཉྩ་མཾ། ཀཱ་ཀཱ་སྱ། ཨུ་ལུ་ཀཱ་སྱ། ཤྭཱ་ན་སྱ། སུ་ཀ་ར་སྱ། ཡ་མ་དཱ་དྷི། ཡ་མ་དཾ་ཥྚི་ནི། ཡ་མ་མ་ཐཱ་ནི། བཛྲཱི་བྷ་ཝ་ཨ་བྷི་ཥིཉྩ་ཧཱུྃ།
ཞེས་གསུངས་ཤིང་བུམ་པའི་ཆུས་ཁྱེད་རང་རྣམས་ཀྱི་སྤྱི་བོ་ནས་དབང་བསྐུར་བས། སྐུ་གང༌། དྲི་མ་དག ཆུ་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུར་བརྒྱན། ་་་་་ བུམ་ཆུ་རླན་ཞིང་གཤེར་བའི་རྒྱུན་དེ་མི་བསྐྱོད་པ་ཆུ་དབང༌། བུམ་པ་སྤྱི་བོར་ཐོགས་པ་རིན་འབྱུང་དབུ་བརྒྱན། ཆུ་རྒྱུན་གྱིས་ལུས་གང་ཞིང་བདེ་བས་ཚིམ་པ་འོད་དཔག་མེད་རྡོ་རྗེ། ཡུལ་སྟོང་ཉིད་ལ་སེམས་པ་དོན་གྲུབ་དྲིལ་བུ། ཆུ་ལྷག་མ་ལས་རིགས་བདག་གྲུབ་པ་རྣམ་སྣང་མིང་གི་དབང་སྟེ་རིགས་པའི་དབང་ལྔ་པོ་འདིས་མཚོན་ནོ། དབང་ལྷ་རྣམས་ཛཿཧཱུྃ་བཾ་ཧོཿཞེས་པས་ཁྱེད་རང་རྣམས་ཀྱི་སྤྱི་བོ་ནས་ཐིམ་པས་རང་ཉིད་ཁམས་གསུམ་ཆོས་ཀྱི་རྒྱལ་པོར་དབང་བསྐུར་བ་ལ།
སློབ་དཔོན་དང་རྗེ་བཙུན་མ་འཁོར་བཅས་ཀྱི་རབ་ཏུ་གནས་པའི་མེ་ཏོག་འཐོར་ཞིང་སྔགས་བརྗོད་པའི་མོས་པ་མཛོད། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། མེ་ཏོག་ལ་སོགས་པ་ལྔས་ཀྱང་ཁྱེད་རང་རྣམས་ལ་མཆོད་པའི་མོས་པ་མཛོད། ཨོཾ་བཛྲ་པུཥྤེ་ཨཱཿཧཱུྃ་ནས། ཨོཾ་བཛྲ་ནཻ་ཝི་དྱེ་ཨཱཿཧཱུྃ་གི་བར་ཕྱག་རྒྱ་དང་བཅས་པས་མཆོད་དེ་དབང་གི་དངོས་གཞིའོ། ། སྔགས་ཀྱི་བྱིན་རླབས་ཀྱི་དོན་དུ་དམིགས་པ་འདི་བཞིན་མཛོད། སློབ་དཔོན་རྗེ་བཙུན་རྡོ་རྗེ་རྣལ་འབྱོར་མར་གསལ་བའི་ཐུགས་ཀའི་བྃ་ཡིག་ལས་སྔགས་ཀྱི་ཕྲེང་བ་ཁ་དོག་དམར་པོ་ཆུ་ལས་ཆུ་བུར་རྡོལ་བའི་ཚུལ་དུ་ཐོལ་ཐོལ་བྱུང༌། སློབ་དཔོན་གྱི་ཞལ་ནས་འཐོན། ཁྱེད་རང་རྣམས་རྡོ་རྗེ་རྣལ་འབྱོར་མར་གསལ་བའི་ཁར་ཞུགས། སྙིང་གའི་བྃ་ཡིག་གི་མཐའ་སྐོར་དུ་འཁོད་པར་མོས་ལ་རྗེས་ཟློས་མཛོད།
ཨོཾ་གསུམ་མ་ལན་གསུམ་བརྗོད། དེ་ནས་རྡོ་རྗེ་རྣལ་འབྱོར་མ་མཁའ་སྤྱོད་སྒྲུབ་པའི་ཡི་དམ་གྱི་ལྷར་གཟུང་སྙམ་པས་མེ་ཏོག་འཐོར་ཞིང་འདིའི་རྗེས་ཟློས་མཛོད། བཅོམ་ལྡན་བདག་ལ་སྩལ་ལགས་ཀྱི། ། བཅོམ་ལྡན་བདག་ལ་བྱིན་གྱིས་རློབས། ། ཞེས་ལན་གསུམ་བརྗོད། མེ་ཏོག་གི་ཕྲེང་བ་དེ་ཉིད་སྔགས་ཀྱི་ཕྲེང་བར་བྱིན་གྱིས་བརླབས་ཏེ་ཁྱེད་རང་རྣམས་ཀྱི་སྤྱི་གཙུག་ཏུ་བཞག་པའི་མོས་པ་མཛོད། བཅོམ་ལྡན་འདི་ལ་སྩལ་ལགས་ཀྱི། ། བཅོམ་ལྡན་འདི་ལ་བྱིན་གྱིས་རློབས། ། ལན་གསུམ། དེ་ཡང་རྡོ་རྗེ་རྩེ་མོའི་རྒྱུད་ལས།
ཆོས་ཀྱི་སྐུ་ཡང་བུད་མེད་གཟུགས་ཅན་ཏེ། ། བུད་མེད་གཟུགས་ཀྱིས་འགྲོ་བ་དག་པར་བྱེད། ། ཅེས་གསུངས་པ་ལྟར། སངས་རྒྱས་རྣམས་ཀྱི་ཆོས་ཀྱི་སྐུ་ཉིད་དམིགས་པ་མེད་པའི་སྙིང་རྗེ་ཆེན་པོས་ཤེས་རབ་མའི་གཟུགས་སུ་སྤྲུལ་ནས་འགྲོ་བ་རྣམས་འདྲེན་པར་མཛད་པ་སྟེ། བདག་མེད་མ་དང་རྡོ་རྗེ་ཕག་མོ་ལ་སོགས་པ་ཡིན་ལ། ཁྱད་པར་རྗེ་བཙུན་རྡོ་རྗེ་རྣལ་འབྱོར་མ་འདི་ཉིད་མ་རྒྱུད་འཁོར་ལོ་བདེ་མཆོག་གི་སྙིང་པོ་མཆོག་ཏུ་གསུངས་པས་འདིའི་བྱིན་རླབས་ཀྱི་ཆོ་ག་ཐོབ་ཕྱིན་ཆད་བཟླས་བསྒོམ་མི་ཆག་པར་བྱེད་པ་དམ་ཚིག་ཡིན། མཁའ་སྤྱོད་བསྒྲུབ་ཚུལ་མི་འདྲ་བ་མང་དུ་གསུངས་མོད། ད་ལན་བཟླས་བསྒོམ་རྣམ་པ་གཉིས་ལ་བརྟེན་ནས་བསྒྲུབ་པ་འདི་གཙོ་ཆེ་བས། ཁྱོད་ཨོཾ་གསུམ་མའི་བཟླས་པ་གྲངས་ཇི་ཙམ་རེ་བགྲང་བར་འདོད། ཅེས་སོ་སོར་དྲིས་ཏེ་བརྒྱ་རྩ་ནས་ཉི་ཤུ་རྩ་གཅིག་གམ་ཉུང་མཐའ་བདུན་ལ་སོགས་པའི་གྲངས་ཏིག་ཏིག་བྱར་བཅུག
དེ་ལྟར་ན་དམ་བཅའ་བའི་སླད་དུ་འདིའི་རྗེས་ཟློས་མཛོད། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང་སློབ་དཔོན་བདག་ལ་དགོངས་སུ་གསོལ། ། བདག་རིག་ གསང་མིང་དྲན་པས་ཆོག་་་་་་ པ་འཛིན་པ་ཞེས་བགྱི་བ་དུས་འདི་ནས་བཟུང་སྟེ། ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་རྗེ་བཙུན་རྡོ་རྗེ་རྣལ་འབྱོར་མ་མཁའ་སྤྱོད་སྒྲུབ་པའི་ཡི་དམ་གྱི་ལྷར་བཟུང་ནས། དེའི་གསང་སྔགས་ཨོཾ་གསུམ་མ་ཉི་མ་རེ་རེ་བཞིན་དུ་འདི་སྙེད་རེ་བཟླ་བར་དམ་འཆའ་ལགས་སོ། ། སིནྡྷུ་རའི་རྡུལ་ཚོན་ནས་སློབ་དཔོན་གྱིས་གཡོན་པའི་མཐེབ་སྲིན་གྱིས་བླངས་ཏེ། ཁྱོད་རང་རྣམས་ཀྱི་དཔྲལ་བ། མགྲིན་པ། སྙིང་ག་རྣམས་སུ་ཐིག་ལེ་བྱས་པས་སྐུའི་དངོས་གྲུབ་ཐམས་ཅད་སྩལ་ཞིང་བརྟན་པར་བྱས་པའི་མོས་པ་མཛོད། ཨོཾ་གསུམ་མ་བརྗོད་ཅིང་རེག་པ་དམ་ཚིག་གསུམ་སྟེར་བ་རྡོ་རྗེ་སློབ་དཔོན་གྱི་དབང་མཚོན་ཏེ།
བུམ་དབང་གི་གནད་བྱིན་རླབས་ཀྱི་ཆོ་གས་བསྡུས་པ་ཡིན་པའི་ཕྱིར་རོ། ། དེ་ལྟར་ན་སྐུ་ཚོམ་བུའི་དཀྱིལ་འཁོར་ལ་བརྟེན་ནས་བུམ་པའི་དབང་ཐོབ། ལུས་ཀྱི་དྲི་མ་དག རྣལ་འབྱོར་མའི་སྐུ་བསྒོམ་པ་ལ་དབང་ཞིང་སྐུའི་བྱིན་རླབས་དང་དངོས་གྲུབ་ཐམས་ཅད་ཐོབ་པ་ཡིན་ནོ། ། ཞེས་བརྗོད་ནས་རྟོགས་པ་བསྐྱེད་དོ། ། གསང་དབང་གི་དོན་དུ་དམིགས་པ་འདི་བཞིན་མཛོད། ཕྱོགས་བཅུའི་དེ་བཞིན་གཤེགས་པ་ཐམས་ཅད་དང་རྡོ་རྗེ་རྣལ་འབྱོར་མ་སྙོམས་པར་ཞུགས་པའི་བྱང་ཆུབ་ཀྱི་སེམས་ཀྱི་ཐིག་ལེ་ཐོད་པའི་ནང་དུ་ལྷུང་བ་སློབ་དཔོན་རྗེ་བཙུན་རྡོ་རྗེ་རྣལ་འབྱོར་མར་གསལ་བས་ཁྱེད་རང་རྣམས་ཀྱི་ལྕེ་ཐོག་ཏུ་བཞག་པའི་མོས་པ་མཛོད། ཨོཾ་གསུམ་མ་བརྗོད་ཅིང་གསུང་བདུད་རྩིའི་དཀྱིལ་འཁོར་ནས་བདུད་རྩི་སྟེར། གསང་དབང་གི་རྫས་དེ་ཉིད་མགྲིན་པའི་ལམ་ནས་མྱངས་པས་ལུས་ཀྱི་རྩ་ནང་གི་བྱང་སེམས་དམ་ཚིག་པའི་ཚུལ་དུ་གནས་པ་དང་དབྱེར་མེད་རོ་གཅིག་ཏུ་འདྲེས་པས་རང་བཞིན་བརྒྱད་ཅུའི་རྟོག་པ་དབྱིངས་སུ་དག་ཅིང་གསལ་སྟོང་བདེ་བས་བརྒྱན་པའི་ཏིང་ངེ་འཛིན་རྒྱུད་ལ་སྐྱེས་པའི་མོས་པ་མཛོད། དེ་ལྟར་ན་གསུང་བདུད་རྩིའི་དཀྱིལ་འཁོར་དུ་གསང་བའི་དབང་ཐོབ།
རྣལ་འབྱོར་མའི་གསུང་སྔགས་ཀྱི་བཟླས་བརྗོད་བྱེད་པ་ལ་དབང་ཞིང༌། གསུང་གི་བྱིན་རླབས་དང་དངོས་གྲུབ་ཐམས་ཅད་ཐོབ་པ་ཡིན་ནོ། ། ཞེས་བརྗོད་ནས་རྟོགས་པ་བསྐྱེད་དོ། ། ཤེས་རབ་ཡེ་ཤེས་ཀྱི་དབང་གི་དོན་དུ་དམིགས་པ་འདི་བཞིན་མཛོད། ཕྱོགས་བཅུའི་དཔའ་བོ་ཐམས་ཅད་གཅིག་ཏུ་བསྡུས་པ་དཔལ་ཧེ་རུ་ཀར་གྱུར་པ་དང༌། རྗེ་བཙུན་རྡོ་རྗེ་རྣལ་འབྱོར་མ་སྙོམས་པར་ཞུགས་པའི་བྱང་ཆུབ་ཀྱི་སེམས་ཁྱེད་རང་རྣམས་རྡོ་རྗེ་རྣལ་འབྱོར་མར་གསལ་བའི་མཁའ་ནང་སྟེ་བྷ་གའི་ནང་དུ་བྱིན་པར་སྒོམས་མཛོད། སིནྡྷུ་རའི་དཀྱིལ་འཁོར་ནས་སློབ་དཔོན་གྱིས་གཡོན་པའི་སྲིན་ལག་གི་རྩེས་བླངས་ལ་ཨོཾ་གསུམ་མ་བརྗོད་ཅིང་ལྟེ་བ། སྙིང་ག མགྲིན་པ། དཔྲལ་བ་རྣམས་སུ་མས་ཡར་གྱིས་ཐིག་ལེ་བྱ་སྟེ།
ཕྱག་ལེན་ལ། བླ་མའི་གཡོན་གྱི་སྲིན་མཛུབ་ཀྱིས་བླངས་ལ། སློབ་མའི་སྲིན་མཛུབ་གཡོན་ལ་གཏད་ནས་དེས་རང་གི་ལྟེ་བར་བྱུག་གོ ། དེ་ལྟར་ཁྱེད་རང་རྣམས་རྣལ་འབྱོར་མར་གསལ་བའི་མཁའ་ནང་གི་བྱང་ཆུབ་ཀྱི་སེམས་དེ་ཉིད་ལྟེ་བར་དྲངས་པས་ལྟེ་བའི་རྩ་འཁོར་ཐམས་ཅད་བྱང་ཆུབ་ཀྱི་སེམས་ཀྱིས་གང༌། དགའ་བའི་ཡེ་ཤེས་ཉམས་སུ་མྱོང༌། དེ་བཞིན་དུ་སྙིང་གར་དྲངས་པས་སྙིང་གའི་རྩ་འཁོར་ཐམས་ཅད་གང་བས་མཆོག་དགའ་ཡེ་ཤེས་ཉམས་སུ་མྱོང༌། དེ་བཞིན་དུ་མགྲིན་པར་དྲངས་པས་མགྲིན་པའི་རྩ་འཁོར་ཐམས་ཅད་གང་བས་དགའ་བྲལ་གྱི་ཡེ་ཤེས་ཉམས་སུ་མྱོང༌། དེ་བཞིན་དུ་སྤྱི་བོར་དྲངས་པས་སྤྱི་བོའི་རྩ་འཁོར་གང༌། དེའི་ཚེ་ལུས་ཐམས་ཅད་ལ་རྩས་ཁྱབ། རྩ་ཐམས་ཅད་ལ་བྱང་ཆུབ་ཀྱི་སེམས་ཀྱིས་ཁྱབ།
བྱང་ཆུབ་ཀྱི་སེམས་ལ་བདེ་བས་ཁྱབ། བདེ་བ་ལ་སྟོང་པས་ཁྱབ། བདེ་སྟོང་ཟུང་འཇུག་ལྷན་ཅིག་སྐྱེས་པའི་དགའ་བ་ཉམས་སུ་མྱངས་པར་མོས་པ་མཛོད། དེ་ལྟར་ན་ཐུགས་སིནྡྷུ་རའི་དཀྱིལ་འཁོར་ལ་བརྟེན་ནས་ཤེས་རབ་ཡེ་ཤེས་ཀྱི་དབང་ཐོབ། སེམས་ཀྱི་དྲི་མ་དག ཐུགས་གཉིས་མེད་ཀྱི་ཡེ་ཤེས་བསྒོམ་པ་ལ་དབང་ཞིང་ཐུགས་ཀྱི་བྱིན་རླབས་དང་དངོས་གྲུབ་ཐམས་ཅད་ཐོབ་པ་ཡིན་ནོ། ། ཞེས་བརྗོད་ཅིང་རྟོགས་པ་བསྐྱེད་དོ། ། དབང་བཞི་པའི་དོན་དུ་བླ་མའི་གསུང་ལ་བརྟེན་ནས་གཞི་འབྲས་ངོས་ཟིན་ཅིང་ཐོབ་བྱུང་གི་ཤེས་རབ་བསྐྱེད་དགོས་པས་དོན་འདི་དག་ལ་སྙན་གཏོད་མཛོད། དངོས་པོ་མེད་པའི་ཆོས་ཉིད་ཆོས། ། ནམ་མཁའ་ལྟ་བུར་དྲི་མ་མེད། །
སྟོང་ཉིད་ཡེ་ཤེས་རྡོ་རྗེ་ཡིས། ། སྟོང་པ་ཉིད་དུ་རྣམ་པར་བསྒོམ། ། ཞེས་པའི་དོན་ནི། བདེན་པའི་དངོས་པོ་ཡེ་ནས་ཅུང་ཟད་ཙམ་ཡང་ཡོད་མ་མྱོང་བ་ཆོས་རྣམས་ཀྱི་ཆོས་ཉིད་ཅེས་བྱ་བ་ནི། ཡོད་མེད་རྟག་ཆད་སྲིད་ཞིའི་མཐའ་ཐམས་ཅད་དང་བྲལ་བ་ནམ་མཁའི་དཀྱིལ་ལྟ་བུ། དེའི་ངོ་བོ་ལ་གཟུང་འཛིན་གྱི་སྤྲོས་པའི་དྲི་མས་གོས་མ་མྱོང་བས་དྲི་མ་མེད་པ། དེ་ལྟ་བུའི་ཡུལ་སྟོང་པ་ཉིད་དང༌། ཡུལ་ཅན་གཉིས་སྣང་ཐམས་ཅད་ནུབ་པའི་བདེ་བ་ ་་་་་ཇོ་བོ་ཆེན་པོས་བདེ་མཆོག་ལཱུ་ཧི་པའི་སྒྲུབ་ཐབས་སུ་དབང་བཞི་པའི་དོན་བདེན་གཉིས་ཟུང་འཇུག་ལ་ངོ་སྤྲོད་པས་ཆོས་རྗེ་ཐམས་ཅད་མཁྱེན་པ་བུ་སྟོན་རིན་པོ་ཆེས་ལེགས་བཤད་མཆོག་ཏུ་བསྔགས་པར་མཛད་ལ། ཚར་ཆེན་ཆོས་ཀྱི་རྒྱལ་པོའི་བཞེད་པ་དེ་ལས་མ་འཁྱོགས་པ་ཞིག་གོ། ཆེན་པོ་གཉིས་ཟུང་དུ་འཇུག་པ་དེ་ནི་གཉིས་མེད་ཡེ་ཤེས་ཀྱི་རྡོ་རྗེ་ཡིན་ཏེ་དབང་བཞི་པའི་ངོ་བོ་ཡིན་ནོ། །
སྟོང་པ་ཉིད་དུ་རྣམ་པར་བསྒོམ་ཞེས་པ། བདེན་པ་གཉིས་མི་ཕྱེད་པ་ཟུང་འཇུག་གི་ངང་དུ་མཉམ་པར་ཞོག་མཛོད། དེ་ལྟར་ན་རྡོ་རྗེ་རྣལ་འབྱོར་མའི་སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པའི་སྒོ་ནས་དབང་བཞི་པ་ཐོབ། སྒོ་གསུམ་གྱི་དྲི་མ་བག་ཆགས་དང་བཅས་པ་དག སྐུ་གསུང་ཐུགས་ཀྱི་གསང་བ་མཐའ་དག་བསྒོམ་པ་ལ་དབང༌། རྡོ་རྗེ་རྣལ་འབྱོར་མའི་སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པའི་བྱིན་རླབས་དང་དངོས་གྲུབ་ཐམས་ཅད་ཐོབ་པ་ཡིན་ནོ། ། ཞེས་རྟོགས་པ་བསྐྱེད་དོ། ། དེ་ལྟར་བྱིན་གྱིས་བརླབ་པའི་དུས་སུ་ཁས་བླངས་པའི་དམ་ཚིག་དང་སྡོམ་པ་བསྲུང་སྙམ་པས་འདིའི་རྗེས་ཟློས་མཛོད། གཙོ་བོས་ཇི་ལྟར་བཀའ་སྩལ་པ། ། དེ་དག་ཐམས་ཅད་བདག་གིས་བགྱི། །
ཞེས་ལན་གསུམ། བྱིན་རླབས་ཟབ་མོ་ཐོབ་པའི་བཀའ་དྲིན་གཏང་རག་གི་ཡོན་དུ་མཎྜལ་ཕུལ་མཛོད། ཨོཾ་བཛྲ་བྷུ་མི་ནས་བརླབ་ཏུ་གསོལ་གྱི་བར་བརྗོད། དེར་མ་ཟད་ལུས་ལོངས་སྤྱོད་རྣམས་ཀྱང་འབུལ་གྱི། ཆ་ཤས་ནས་ལོངས་སྤྱད་དུ་གསོལ་སྙམ་པས་འདིའི་རྗེས་ཟློས་མཛོད། དེང་ནས་བརྩམས་ཏེ་བདག་བྲན་དུ། ། ཁྱེད་ལ་བདག་ནི་འབུལ་ལགས་ན། ། ཁྱེད་ཀྱིས་སློབ་མར་གཟུང་བ་དང༌། ། ཆ་ཡིས་ཀྱང་ནི་སྤྱད་དུ་གསོལ། ། ལན་གསུམ།
སྐབས་འདིར་ཁོ་བོའི་བླ་མ་མངྒའི་མཚན་ཅན་ལོ་རྒྱུས་འདི་སྤྲོ་བ་བསྐྱེད་པའི་དོན་དུ་གསུང་བ་ཐོབ་པས། དེ་བཞིན་བྱར་སྤྲོ་ན། དེ་ལྟར་རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་ལམ་འདི་ལ་བརྟེན་ནས་རྒྱ་གར་འཕགས་ཡུལ་དུ། གྲུབ་ཆེན་དྲིལ་བུ་པ། ནཱ་རོ་ཏ་པ། ཨ་བྷ་ཡཱ་ཀ་ར་སོགས་གྲུབ་ཐོབ་བྱ་ཁྱུ་འཁུར་བ་ལྟར་བྱུང་བའི་ཚུལ་དང༌། བོད་གངས་ཅན་འདིར་ཡང༌། པུ་ཧྲང་ལོ་ཆུང་ལུས་མ་སྤངས་པར་མཁའ་སྤྱོད་འགྲུབ་ཚུལ། འབྲོག་མི་ལོ་ཙཱ་བའི་སློབ་མ་སྒོམ་པ་མོའི་ལོ་རྒྱུས་དང༌། རྗེ་བཙུན་གྲགས་པ་རྒྱལ་མཚན་ལ་མཁའ་སྤྱོད་ནས་སྤྱན་འདྲེན་བྱུང་ཚུལ།
ན་བཟའ་བྲག་ཕུག་པའི་ཉེ་གནས་ལུས་མ་སྤངས་པར་མཁའ་སྤྱོད་དུ་བྱོན་ཚུལ། ཡང་ན་བཟའ་བྲག་ཕུག་པའི་སློབ་མ་བདུན་ལུས་མ་སྤངས་པར་སོང་ཚུལ། གྲུབ་ཆེན་བུདྡྷ་བའི་སློབ་མ་ཞེ་དགོན་པའི་དགེ་སློང་དེ་ཝ་མ་ཏི་ཉེར་ལྔ་ལ་མཁའ་སྤྱོད་མས་སྤྱན་དྲངས་ཚུལ། བླ་མ་དམ་པ་མཁའ་སྤྱོད་མས་རྗེས་སུ་བཟུང་ཚུལ། སྔགས་འཆང་གཟུངས་དཔལ་ལ་རྣལ་འབྱོར་མས་བྱུ་རུ་དམར་པོའི་སྐས་དངོས་སུ་བཙུགས་ཚུལ། བཟང་པོ་རྒྱལ་མཚན་གྱི་གདུང་ལ་རྣལ་འབྱོར་མ་རང་བྱོན་འཁྲུངས་ཚུལ། བླ་ཆེན་ཆོས་དཔལ་བས་སིནྡྷུ་རའི་སྒྲུབ་པ་བྱས་པས་ཁོང་གཤེགས་དུས་རྣལ་འབྱོར་མའི་སྐུ་རང་བྱོན་འཕེལ་ཚུལ། ཁམས་པ་བསོད་ནམས་བཟང་པོ་རྣལ་འབྱོར་མས་མཁའ་སྤྱོད་ལ་དངོས་སུ་ཁྱེར་ཚུལ། ཤར་ཆེན་ཡེ་རྒྱལ་ལ་རྣལ་འབྱོར་མས། འཆི་བ་ཞེས་བྱའི་རྣམ་རྟོག་འདི། །
མཁའ་ལ་སྤྱོད་པའི་གནས་སུ་འཁྱེར། ། ཞེས་པའི་ལུང་བསྟན་བྱུང་ཚུལ། ངོར་པ་རྡོ་རྗེ་འཆང་གི་སློབ་མ་ཚ་བ་རོང་པ་ཤཱཀྱ་རྒྱལ་མཚན་འཕན་ཡུལ་གྱི་རི་ལས་ལུས་མ་སྤངས་པར་མཁའ་སྤྱོད་དུ་སོང་ཚུལ། ཡང་ཚ་བ་རོང་པ་བསོད་ནམས་བཟང་པོ། ཚ་རོང་གི་རི་ལས་མཁའ་སྤྱོད་དུ་སོང་ཚུལ། རྗེ་སེམས་དཔའ་ཆེན་པོའི་སློབ་མ་གསུམ་མཁའ་སྤྱོད་དུ་དངོས་སུ་སོང་བའི་ལོ་རྒྱུས་ཡོད་ཚུལ། པཎ་ཆེན་གུང་རུ་མཁའ་སྤྱོད་མས་རྗེས་སུ་བཟུང་ཚུལ། རེ་ཙག་སངས་རྒྱས་བཟང་པོ་ལ་རྗེ་བཙུན་མའི་རཀྟ་དབུ་ཞྭའི་ནང་དུ་སྩལ་ཚུལ། བླ་མ་ནམ་མཁའ་རྡོ་རྗེའི་གདུང་ལ་ཨོཾ་གསུམ་མ་བྱོན་ཚུལ། སྒྲུབ་ཆེན་སེངྒེ་གྲགས་གཤེགས་དུས་སིནྡྷུ་རའི་ཆར་བབས་ཚུལ།
སྲད་པ་ཀུན་བློ་ལ་རྡོ་རྗེ་རྣལ་འབྱོར་མས་མིའི་བུ་མོ་དངོས་ཀྱི་རྣམ་པ་བསྟན་ཚུལ་དང༌། ཁོང་བྱང་ཆེན་དུ་གཤེགས་པ་རྣལ་འབྱོར་མས་བསུ་བའི་འོད་ཟེར་དགེ་ལྡན་པས་མཐོང་བས་སྔར་མ་དད་པ་ལ་འགྱོད་པས་བྲང་བརྡུངས་ཚུལ། པུ་ཧྲང་རྣལ་འབྱོར་པ་ལ་རྣལ་འབྱོར་མས་བར་ཆད་བསལ་ཚུལ་དང་གདུང་ལ་སྐུ་རང་བྱོན་འཕེལ་ཚུལ། གྲུབ་ཆེན་དཀོན་མཆོག་བློ་གྲོས་པ་ལ་མནལ་ལམ་དུ་རྣལ་འབྱོར་མས་རྗེས་སུ་བཟུང་ཚུལ། རྡོ་རྗེ་འཆང་མཁྱེན་རབ་ཆོས་རྗེ་ཚལ་གུང་ཐང་དུ་བཞུགས་དུས་ཡེར་པའི་བྲག་ངོས་ནས་ཞལ་དངོས་སུ་བསྟན་ཚུལ། དེའི་དབོན་པོ་ལྕེ་བཙུན་རིན་པོ་ཆེ་བསོད་ནམས་མཆོག་གྲུབ་ཀྱིས་རྣལ་འབྱོར་མའི་བསྐྱེད་རིམ་བསྒོམས་པས་ལྷའི་མེ་ཏོག་གི་ཆར་དངོས་སུ་བབས་ཚུལ། ཚར་ཆེན་ཆོས་ཀྱི་རྒྱལ་པོ་ལ་རྡོ་རྗེ་རྣལ་འབྱོར་མས་ཐ་མལ་པའི་བུད་མེད་ཀྱི་ཚུལ་སོགས་རྣམ་འཕྲུལ་དུ་མས་ཞལ་དངོས་སུ་ཡང་ཡང་བསྟན་ཚུལ། འཇམ་དབྱངས་མཁྱེན་བརྩེའི་དབང་ཕྱུག་ལ་མནལ་ལམ་དུ་ལུང་བསྟན་བྱུང་ཚུལ། རྡོ་རྗེ་འཆང་དབང་ཕྱུག་རབ་བརྟན་གྱིས་འཕན་ཡུལ་དུ་རྡོ་རྗེ་རྣལ་འབྱོར་མའི་མཚན་མ་ངོ་མཚར་ཅན་གཟིགས་ཚུལ། མུས་པ་སངས་རྒྱས་རྒྱལ་མཚན་རྣལ་འབྱོར་མའི་འཕོ་བ་ལ་བརྟེན་ནས་དབུ་གཙུག་འཕར་ཞིང་རྩ་དབུ་མ་ལྟ་བུའི་སྦོམ་ཕྲ་སྙུག་མ་འབྲིང་པོ་ཙམ་གྱི་རྩ་སྦུབས་སྟོང་ཞིག་རྒྱངས་ཀྱིས་འཐོན་པ་ལས་བྱང་སེམས་ཉིལ་ལེ་བ་བྱུང་ཚུལ།
རྗེ་བཙུན་བཀའ་འགྱུར་བས་འཕོ་བ་ལེགས་པར་ཐེབས་ཚུལ་སོགས་མདོར་ན་ནཱ་རོ་མཁའ་སྤྱོད་འདིའི་ལམ་ལ་བརྟེན་ནས་དངོས་གྲུབ་ཀྱི་མཚན་མ་ཐོབ་པའི་ལོ་རྒྱུས་མཐའ་ཡས་པ་ཞིག་བླ་མ་བརྒྱུད་པའི་གསུང་སྒྲོས་ལས་བྱུང་བས་སྐལ་བཟང་རྣམས་འདིའི་བཟླས་བསྒོམ་ཆགས་མེད་དུ་བགྱིད་ཅིང༌། དངོས་དང་བརྒྱུད་ནས་རང་གཞན་གྱི་དོན་རྒྱ་ཆེན་པོ་མཛོད་ཅིག བསོད་ནམས་འདི་ཡིས་སོགས་དགེ་བ་བསྔོ་ཞིང༌། རྗེས་ཀྱི་ཆོ་ག་དཀྱུས་བཞིན་ཉམས་སུ་བླང་བར་བྱའོ། ། མཁའ་སྤྱོད་གྲུབ་པའི་སྙེ་མ་གཡུར་ཟ་བ། ། སྐལ་བཟང་གདུལ་བྱའི་ཞིང་སར་སྨིན་པའི་སླད། ། བདེ་ཆེན་ཆར་རྒྱུན་གཡོ་བའི་སྤྲིན་སྒྲ་ཅན། ། སྙན་བརྒྱུད་ཆུ་འཛིན་ཀློང་ནས་གསལ་བར་བསྒྲགས། ། གསང་ཆེན་དྲི་བཞོན་རྒྱས་པའི་ནགས་ཀླུང་དུ། ། སློབ་བཤད་མངལ་ཁུར་འཛིན་འདོད་མདངས་ལྡན་དག །
གཞན་ཕན་རྩེ་འཇོའི་ཟློས་གར་བསྒྱུར་སྤྲོ་ན། ། འདི་ལྟའི་ལེགས་བཤད་སྙིང་གི་བདུད་རྩིར་ལོངས། ། རྐང་འཐུང་ཁོང་གི་གདུག་པའི་སྲིན་བཞིན་དུ། ། སྙན་བརྒྱུད་ཆོས་ཚུལ་འདི་ལ་བརྟེན་རློམ་ཡང༌། ། བརྒྱུད་པ་འདི་ཉིད་དོར་བའི་འཐོམ་འགྲོས་ཀྱིས། ། ཉེས་བཤད་ཁ་ཆུ་ངོམ་དང་འདི་མི་འདྲ། ། དེ་ཕྱིར་དགེ་ཚོགས་དབྱིག་གི་ཁུ་བ་ཡིས། ། བློ་གསལ་སྐྱེ་བོའི་རབ་རིབ་བཀྲུས་ནས་སླར། ། ཐུབ་བསྟན་པད་མཚོར་ཞུགས་ཏེ་མ་རྣམས་ལ། ། ཕན་བདེ་སྦྲང་རྩིའི་དགའ་སྟོན་སྐྱོང་གྱུར་ཅིག །
ཅེས་རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་སིནྡྷུ་རའི་དཀྱིལ་འཁོར་དུ་བྱིན་རླབས་བྱ་ཚུལ་ཚར་ལུགས་ཐུན་མོང་མ་ཡིན་པའི་ཕྱག་བཞེས་ལྟར་བཀླགས་ཆོག་ཏུ་བཀོད་པ་བདེ་ཆེན་སྤྲིན་སྒྲ་ཞེས་བྱ་བ་འདི་ནི། ཡུལ་མདོ་ཁམས་ཆབ་མདོའི་ས་ཆར་འཕགས་པ་རིགས་གསུམ་མགོན་པོའི་སྒྱུ་འཕྲུལ་འགྲོ་བའི་འདོད་པ་མ་ལུས་པ་སྐོང་བ་ལ་ཡིད་བཞིན་གྱི་ནོར་བུའི་ཕྲེང་བ་ལྟ་བུ་རིམ་པར་བྱོན་པ་རྣམས་ཀྱི་ནང་ནས་རྗེ་བཙུན་འཇམ་པའི་དབྱངས་ཀྱི་རྣམ་སྤྲུལ་ཞི་བཟང་འཕགས་པ་དོན་གྲུབ་རྒྱ་མཚོའི་བཀའ་སྩལ་རིན་པོ་ཆེའི་ཕྲེང་བ་ཕེབས་པར་བརྟེན། སློབ་བཤད་འཛིན་པའི་རྣལ་འབྱོར་པ་བློ་གསལ་བསྟན་སྐྱོང་གིས་ཁྲོ་མའི་ལོ། རྒྱུ་སྐར་ལྷ་མོ་མཆུ་ཅན་གྱིས་ཉ་བའི་དམར་ཚེས་དགེ་བར་མ་བྱོན་པའི་སངས་རྒྱས་གསུམ་པ་བུ་སྟོན་རིན་ཆེན་གྲུབ་དང༌། གང་གི་འཇིགས་པ་མེད་པའི་སེངྒེའི་ཁྲི་སྲུང་བ་པོ་ཚར་ཆེན་ཆོས་ཀྱི་རྒྱལ་པོ་ཡབ་སྲས་ཀྱི་གདན་ཆགས་ཤིང་བྱིན་གྱིས་བརླབས་པའི་གནས་མཆོག་གཙང་སྟོད་ཞྭ་ལུ་རི་ཕུག་གི་སྒྲུབ་ཁང་རྣམ་གྲོལ་ཡང་རྩེར་སྦྱར་བ་འདིས་ཀྱང་སློབ་བཤད་སྙན་བརྒྱུད་ཟབ་མོའི་བསྟན་པ་ཕྱོགས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག ཀུན་ཚང་རྒྱས་པ་སོར་བཞག་འབྲིང༌། ། སེར་བཙོད་གཉིས་བཞག་བསྡུས་པ་སྟེ། ། རྒྱས་འབྲིང་བསྡུས་པའི་རྣམ་བཞག་གིས། ། སྣོད་ལྡན་རྗེས་འཛིན་མཛོད་ཅིག་ཀྱེ། ། ཤུ་བྷ་མསྟུ་སརྦ་ཛ་ག་ཏཱཾ།། །།
༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
