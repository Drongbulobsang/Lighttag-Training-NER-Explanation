ས་སྐྱའི་མཁའ་སྤྱོད་བེའུ་བུམ།
པོད ༨
ནཱ་རོ་མཁའ་སྤྱོད་ཀྱི་སྦྱིན་སྲེག་གི་ཡི་གེ་རྗེ་སངས་རྒྱས་དཔལ་བཟང་གིས་མཛད་པ།
༼ཨོཾ༽ ༄༅། །ནཱ་རོ་མཁའ་སྤྱོད་ཀྱི་སྦྱིན་སྲེག་གི་ཡི་གེ་རྗེ་སངས་རྒྱས་དཔལ་བཟང་གིས་མཛད་པ་བཞུགས་སོ།། ༈ །རྗེ་བཙུན་དམ་པ་མི་བསྐྱོད་རྡོ་རྗེའི་ཞབས་ལ་གུས་པས་ཕྱག་འཚལ་ལོ། ། བསམ་པ་དག་པས་ན་ཚེ་འདི་ཉིད་དམ་འཆི་ཁའམ། བར་དོའི་འགྲོ་བ་ངན་པས་བར་མ་ཆོད་པར་སྐྱེ་བ་ཕྱི་མ་ལ་མཁའ་སྤྱོད་ཀྱི་གོ་འཕང་ཐོབ་པར་འདོད་པས། འདིའི་རྣལ་འབྱོར་བཅུ་གཅིག་ལ་ཐོས་བསམ་གྱི་སྒྲོ་འདོགས་ཆོད་ཅིང་ངེས་པ་ཐོབ་ནས། རང་གཞན་གང་གི་དོན་སྒྲུབ་རུང༌། མཆོག་ཐུན་མོང་གི་དངོས་གྲུབ་གང་འདོད་ཀྱང་བསྙེན་པ་ལ་འབད་པར་བྱའོ། ། དེ་ལ་རབ་འབྲིང་ཐ་མ་གསུམ་ལས། དང་པོ་རབ་ལའང༌།
རབ་དངོས་སུ་ཡི་དམ་ལྷའི་གནང་བ་ཐོབ་པ། འབྲིང་རྨི་ལམ་དུ་གནང་བ་ཐོབ་པ། ཐ་མ་གཞན་དུ་སྙིང་རྗེ་ཆེན་པོ་སྐྱེས་པས་སོ། ། གཉིས་པ་དུས་ཀྱི་ལའང༌། རབ་ཟླ་བ་གསུམ། འབྲིང་གཉིས། ཐ་མ་གཅིག གསུམ་པ་གྲངས་བསྙེན་ལ་རབ་བཞི་འབུམ། འབྲིང་གསུམ་འབུམ། ཐ་མ་འབུམ་ཕྲག་གཅིག་ཅེས་གསུངས་པའང༌།
གཞི་བསྙེན་ལ་བཞི་འབུམ་ངེས་པར་དགོས་པས་ཕྱི་མ་གཉིས་ཁ་གསོ་ལ་དགོངས་སོ། ། དེ་ལྟར་བསྙེན་ནས་གཞན་དོན་བརྩམ་ན་བཞི་ཁྲིའམ་བཞི་སྟོང་གི་ཁ་གསོས་ནས་གཞན་དོན་ལ་འཇུག་པར་གསུངས། བསྙེན་པ་སྔོན་དུ་སོང་ནས་སྔགས་ཀྱི་ནུས་པ་དབྱུང་བའམ། དངོས་གྲུབ་སྒྲུབ་པའི་ཕྱིར་སྦྱིན་སྲེག་བྱེད་པར་འདོད་ན། གང་དུ་བྱེད་པའི་གནས་དབེན་ཞིང་ཉམས་དགའ་བར། ས་ཆོག་རྒྱས་འབྲིང་བསྡུས་གསུམ་ལས། ཐ་ནའང་བསྡུས་པ་ཙམ་ངེས་པར་དགོས་ཏེ། ཞི་བའི་སྦྱིན་སྲེག་གི་ལག་ལེན་དུ་བཀོད་ཟིན་པས་འདིར་དྲན་པར་བྱའོ། ། དེ་ལྟ་བུའི་ས་གཞི་བྱིན་གྱིས་བརླབས་ནས། ཆོ་གའི་རིམ་པ་ལ་སྦྱོར་དངོས་རྗེས་གསུམ་ལས།
དང་པོ་སྦྱོར་བ་ལ་འདིའི་ཐབ་ནི་བླ་དཔེའི་མཆན་གྱི་དཔེ་རིས་ལྟར་ཆོས་འབྱུང་གྲུ་གསུམ་གྱི་རྣམ་པ་ཟུར་རང་ལ་བསྟན་པ། དེ་ནས་སོར་གསུམ་གྱིས་བསྐྱེད་པ་ཁ་ཁྱེར་ཡང་སོར་གསུམ་བསྐྱེད་པ་མུ་རན། དེ་གཉིས་ཀྱི་གཞི་དམར་པོ། བཅད་དཀར་པོ་ནང་དུ་པདྨ་འདབ་བརྒྱད། ལྟེ་བར་རྡོ་རྗེ་དམར་པོ་མཚོན་སྤུངས་བྱ། ཁ་ཁྱེར་ལ་གྲི་གུག་གི་ཕྲེང་བ། མུ་རན་ལ་རྡོ་རྗེའི་ཕྲེང་བ་བྲིས། ནང་གི་གྲུ་གསུམ་ལ་དགའ་བ་འཁྱིལ་པ། མུ་རན་གྲུ་གསུམ་ཟླ་ཕྱེད་རྡོ་རྗེ་གཉིས་བྲིའོ། ། འདི་ལས་ཐམས་ཅད་པའི་ཐབ་ཡིན་ཀྱང༌།
ལས་བཞིའི་སྦྱིན་སྲེག་གི་བུད་ཤིང་དང་ཡམ་ཤིང་སོ་སོར་ངེས་དགོས་སོ། ། འདི་ཞི་བ་ལ་སྦྱར་ན། ཐབ་ཀྱི་དབུས་སུ་བུད་ཤིང་ཟླུམ་པོར་བརྩིགས་པ། མེ་ཚང་བཅའ་བ། སྟེང་ནས་ཀུ་ཤས་བཀབ་པ་རྣམས་བདེ་མཆོག་གི་སྐབས་ལྟར་རོ། ། དེ་ནས་གཡོན་བསྐོར་ཆུ་གཉིས་སྔོན་འགྲོའི་ཉེར་སྤྱོད་ལྔ་ཚན་པ་གཉིས། མེ་ལྷ་འཇིག་རྟེན་པ་དང་འདས་པའི་གཏོར་མ་གཉིས། མཁའ་འགྲོ་སྤྱི་གཏོར་ཏེ་གསུམ། དྲི་བཟང་དང་བཅས་པའི་དུང་ཆོས་སམ་བུམ་པ་ཀུ་ཤའི་འཐོར་ཡབ་དང་བཅས་པ་བཤམས། མདུན་དུ་རྡོ་རྗེ་དྲིལ་བུ་ནང་མཆོད་དགང་བླུགས་རྣམས་བདེ་མཆོག་ལྟར་བཤམ།
དེའི་གཡས་སུ་དངོས་གྲུབ་ཐམས་ཅད་སྒྲུབ་པའི་ཕྱིར་མར། སྡིག་པ་ཞི་བའི་ཕྱིར་ཞི་བ་ལ་ཏིལ་ནག འབྱོར་པ་ཐམས་ཅད་རྒྱས་པ་ལ་ཞོའམ་ཟས་མཆོག ཁྱད་པར་ཚེ་རྒྱས་པ་ལ་དཱུར་ཝ། ནོར་རྒྱས་པ་ལ་འབྲུ་སྣ་ཚོགས། དབང་དུ་བྱེད་པ་ལ་མངར་གསུམ་གྱི་རིལ་བུ། དྲག་པོའི་ལས་སྒྲུབ་ན་དུག་སྣ་དང་ཁྲག་སྣ་དང༌། ལན་ཚྭ་སྐྱེ་ཚེ་ལ་སོགས་པ་སྲེག་པའི་ཐལ་བ་དྲག་པོའི་རྫས་གང་ཡང་རུང་བ་རེ་རེས་ཀྱང་འགྲུབ་ཅེས་གསུང་ཡང་འདིར་བདེ་མཆོག་གི་སྐབས་ལྟར་འབྱོར་ན་རྫས་ཐམས་ཅད་དང༌། གང་འབྱོར་བའི་སྲེག་རྫས་རྣམས་འབུལ་བའི་རིམ་པ་ལྟར་བཤམས་ཤིང༌། ལྕེ་ལྡེ་རླུང་གཡབ་དང་བཅས་པ་ལེགས་པར་བཤམ་མོ། །
མཆོད་རྫས་སྲེག་རྫས་ཐམས་ཅད་ལ་བདུད་རྩི་རིལ་བུ་བཏབ་པའི་ནང་མཆོད་བྱིན་རླབས་ཅན་གྱིས་གཏོར་ལ་བཞག་གོ ། དེ་ནས་སྐབས་འདིར་སྲུང་འཁོར་བདེ་མཆོག་ལྟར་སྐད་ཅིག་གིས་བསྒོམ་ལ་སུམྦྷ་ལན་གཅིག་བརྗོད་པས་བརྟན་པར་བསྒོམ། དེ་ནས་རང་ཉིད་ཞི་བའི་ཆས་གོས་དང་ལྡན་པ་བདག་བསྐྱེད་བསྒོམ་པ་ནས་བསམ་གྱིས་མི་ཁྱབ་པའི་ངང་ལས། ཕྱག་མཚན་སྤངས་པའི་རྣལ་འབྱོར་མ་དགའ་བའམ་དག་པ་གསུམ་དང་ལྡན་པའི་ང་རྒྱལ་གྱིས་ཆོ་གའི་རིམ་པ་ལ་འཇུག་གོ ། དེ་ནས་བསང་ཆུ་སྒྲུབ་པ་ནི་བུམ་བསྐྱེད་བདེ་མཆོག་ལྟར་བསྐྱེད་པའི་ནང་ངམ། གཤམ་ནས་དུང་ཆོས་དྲི་མ་མེད་པའི་ནང་དུ་ཧཱུྃ་ལས་བསང་ཆུས་རྫས་རྣམས་ཀྱི་བགེགས་དང་མ་དག་པ་སེལ་བའི་ནུས་པ་དང་ལྡན་པར་གྱུར། ཞེས་སོ། ། སུམ་བྷ་ཉེར་བདུན་ནམ་ཉེར་གཅིག་གིས་བྱིན་གྱིས་བརླབས་པ་ནི་སྤྲོས་པ་ཆུང་ན་ནང་མཆོད་རྒྱས་བསྡུས་གང་ཡང་རུང་བས་བྱིན་གྱིས་རླབས་ནས་བསང་ཆུ་ཟུར་པ་མེད་པར་ནང་མཆོད་ཀྱིས་བྱའོ། ། དེ་ནས་མཆོད་རྫས་བསང་སྦྱངས་བྱིན་རླབས་བདེ་མཆོག་ལྟར་བྱའོ། ། གཎྜེ་ར་ནི་མེད་ན་སྤྲོས་པ་ཆུང་བ་ལ་དགོངས།
བྱེད་ནའང་རུང་ངོ༌། ། དེ་ནས་སྲེག་རྫས་རྣམས་སུམ་བྷཱས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། ཧཱུྃ་ལས་སྲེག་རྫས་རྣམས་དྭངས་ཤིང་ཐོགས་པ་མེད་པ། བཟང་ཤིང་རྒྱ་ཆེ་བ། ལས་སོ་སོར་བསྒྲུབ་པའི་ནུས་པ་དང་ལྡན་པར་གྱུར། ཨོཾ་ཨཱཿསྭཱ་ཧཱ། ཤྲཱི༴ ཛྲཱིཾ༴
ཀུ་རུ་ཀུ་རུ༴ ཞེས་པས་བྱིན་གྱིས་རླབས། སྤྲོས་པ་ལ་དགའ་ན། ཨོཾ་བོ་དྷི་བྲྀཀྵ་ཡེ་སྭཱ་ཧཱ། ཨོཾ་ཨགྣ་ཡེ་སྭཱ་ཧཱ། ཨོཾ་སརྦ་པཱ་པཾ་ད་ཧ་ན་བཛྲཱ་ཡེ་སྭཱ་ཧཱ། ཨོཾ་སརྦ་ས་མ་པ་དེ་སྭཱ་ཧཱ། ཨོཾ་བཛྲ་པུཥྚ་ཡེ་སྭཱ་ཧཱ། བཛྲ་བི་ཛཱ་ཡེ༴ མཧཱ་བེ་གཱ་ཡ༴
མཧཱ་བ་ལཱ་ཡ༴ བཛྲ་གྷསྨ་རི་ཡེ༴ ཨོཾ་ཨ་པྲ་ཏི་ཧ་ཏ་བཛྲཱ་ཡེ༴ ཨོཾ་ཨཱཿཧཱུྃ་ཞེས་པས་བྱིན་གྱིས་རླབས་པ་ཀྱཻ་བདེ་གཉིས་ཀའི་གོང་མའི་གསུང་རྒྱུན་ན་གདའོ། ། མཆོག་གི་དངོས་གྲུབ་སྒྲུབ་པའི་ཕྱིར་རྫས་བཅུ་པ་ནི་བདེ་མཆོག་སྐབས་ལྟར་རམ། ཡང་ན་ཆང་ལ་བདུད་རྩི་རིལ་བུ་བཏབ་པ་ལ། ཨོཾ་མ་ད་ན་པཉྩ་ཨ་མྲྀ་ཏ་ཨཱཿཧཱུྃ། ཨོཾ་བ་ལ་པཉྩ་ཨ་མྲྀ་ཏ་ཨཱཿཧཱུྃ་གིས་བྱིན་གྱིས་རླབས་ལ་བྱེད་གསུང༌། དེ་ནས་ཐབ་སུམ་བྷས་བསངས། སྭ་བྷཱ་ཝས་སྦྱངས།
སྟོང་པའི་ངང་ལས་ཧཱུྃ་ལས་ཞི་བའི་ཐབ་ཁུང་ཆོས་འབྱུང་གྲུ་གསུམ་པ་ཁ་དོག་དམར་པོ་རྒྱར་ཁྲུ་གང་བ། ཟབས་སུ་ཁྲུ་ཕྱེད་པ། ཁ་ཁྱེར་ལ་གྲི་གུག་གི་ཕྲེང་བ་དང༌། མུ་རན་ལ་རྡོ་རྗེའི་ཕྲེང་བས་བསྐོར་བ། ཟུར་རྣམས་ལ་ཟླ་ཕྱེད་རྡོ་རྗེས་མཚན་པ་དྭངས་ཤིང་ཐོགས་པ་མེད་པ་ལྷ་རྫས་ཀྱི་བུད་ཤིང་གིས་གང་བར་གྱུར། དེ་ནས་ལྕེ་ལྡེ་ལ་མེ་སྦར། སུམ་བྷ་ཟློས་བཞིན་པ་གཡོན་དུ་ལན་གསུམ་བསྐོར་ནས་མེ་ཚང་དུ་བཅུག ཨོཾ་ཨགྣ་ཡེ་བཛྲ་ཛྭ་ལ་རཾ། ཞེས་སོ། ། མར་བླུགས་གཟར་གང་གིས་མེ་གསོ་ལ།
དེ་ནས་ཡེ་ཤེས་ཀྱི་མེ་འབར་བའི་དབུས་སུ་རྃ་ལས་བགྲང་ཕྲེང་རྃ་གྱིས་མཚན་པ་ཡོངས་སུ་གྱུར་པ་ལས། མེ་ལྷ་དམར་པོ་ར་སྐྱེས་ལ་བཞོན་པ། ཞལ་གཅིག་ཕྱག་བཞི་པ། གཡས་དང་པོས་མཆོག་སྦྱིན། གཉིས་པ་བགྲང་ཕྲེང༌། གཡོན་དང་པོས་དབྱུག་གུ་རྩེ་གསུམ་པ། གཉིས་པས་བདུད་རྩིས་གང་བའི་རིལ་བ་སྤྱི་བླུགས་བསྣམས་པ། རལ་པའི་ཐོར་ཚུགས་དང་ཚངས་པའི་སྐུད་པས་མཛེས་པར་བྱས་པ། ཀྲྀཥྞ་ས་རའི་ལྤགས་པའི་སྟོད་གཡོགས་དང༌། དར་དམར་པོའི་ཤམ་ཐབས་ཅན།
སྐུ་ལ་མདངས་དང་འོད་ཟེར་དཀར་པོ་འཕྲོ་བའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། རང་གི་ལག་པ་གཡས་གཡོན་མི་འཇིགས་པའི་ཕྱག་རྒྱ་མཐེ་བོང་སྲིན་ལག་གི་རྩ་བར་བཀུག་པ་རྣ་བའི་དྲུང་དུ་གཡབ། རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས་ཤར་ལྷོ་ནས་མེ་ལྷ་ཡེ་ཤེས་པ་དྲང་སྲོང་གི་ཚོགས་ཀྱིས་བསྐོར་བ་སྤྱན་དྲངས་པར་བསམས་ལ། ཨོཾ་ཚུར་སྤྱོན་ཚུར་སྤྱོན་འབྱུང་པོ་ཆེ། ། མེ་ལྷའི་རྒྱལ་པོ་དྲང་སྲོང་མཆོག ། བསྲེག་བླུགས་ཞལ་ཟས་བཞེས་སླད་དུ། ། འདི་ཉིད་དུ་ནི་བཞུགས་སུ་གསོལ། ། ཨོཾ་ཨེ་ཧྱེ་ཧི་མ་ཧཱ་བྷུ་ཏ་དེ་ཝ་རི་ཤི་དྭི་ཛྭ་སརྦ་མ་གྷི་ཧི་ཏོ་མཧཱ་ཨསྨིན་པནྣི་ཧི་ཏོ་བྷ་ཝ་ཨགྣ་ཡེ་ཨེ་ཧྱེ་ཧི་ཛཿཧཱུྃ་བཾ་ཧོཿ
གཉིས་སུ་མེད་པར་ཐིམ། སླར་ཡང་རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ མཆོད་པས་མཆོད། དེ་བཞིན་གཤེགས་པ་རྣམས་ཀྱིས་འདི་ལ་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས། ཨོཾ་སརྦ༴ ཤྲཱི་ཡེ་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར་སྐུ་གང༌། དྲི་མ་དག ཆུ་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུ་བརྒྱན།
དེ་ནས་མེ་ལྷ་མཆོད་ཅིང་བར་ཆད་བསྲུང་བའི་ཕྱིར་ཀུ་ཤ་བསང་སྦྱངས། སྟོང་པའི་ངང་ལ་བདེ་མཆོག་ལྟར་བསྐྱེད། ཐབ་ཁའི་ཕྱོགས་མཚམས་སུ་རིམ་པ་དང༌། རིམ་པ་ལས་བཟློག་བཀྲམ། ཨོཾ་ཀུ་ཤ་འདི་ནི་བཟང་ཞིང་དགེ ། ས་ལས་སྐྱེས་པའི་སྙིང་པོ་མཆོག ། དཀོན་མཆོག་གསུམ་གྱི་དག་བྱེད་དེ། ། ཚངས་པ་ཡིས་ཀྱང་དག་བྱེད་ཡིན། ། འདིས་བདག་ལ་གེགས་མེད་པར་མཛོད་ཅིག ། མ་མ་ཤཱིནྟཾ་ཀུརྦན་སྭཱ་ཧཱ།
དེ་ནས་མེ་ལྷའི་ལྕེ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལ་རྃ་བསམ། དགང་བླུགས་ཀྱིས་ཁ་ལ་རྃ་བསམ། གཟར་བུ་གཉིས་པུས་མོ་གཉིས་བར་དུ་ཆུད་པར་བྱས་ཏེ། ཨོཾ་ཨགྣ་ཡེ་སྭཱ་ཧཱ། ཞེས་བརྗོད་ཅིང་དགང་བླུགས་ཀྱིས་བཀང་ལ། གཟར་བུ་ཁ་སྦྱར་བྱང་ཆུབ་མཆོག་གི་ཕྱག་རྒྱས་བཟུང་སྟེ། ཨོཾ་ཨགྣ་ཡེ་ཨ་དཱི་པྱ་དཱི་པྱ། ཨ་བྷི་ཤ་ཨ་བྷི་ཤ། མ་ཧཱ་ཤྲི་ཧ་བྱ་ཀ་བྱ་བྷ་ཧ་ན་ཡེ་སྭཱ་ཧཱ། ཞེས་པ་གསུམ་གྱིས་ཞལ་དུ་སིབ་སིབ་ཕུལ།
དེ་ལྟར་བྱོན་ཟན་ཕུལ་ནས། ཨོཾ་ཨགྣ་ཡེ་ས་པ་རི་ཝཱ་ར་སྔོན་སོང་གི་ཉེར་སྤྱོད་ལྔ། དེ་སྔོན་སོང་གིས་འབྲུ་གསུམ་གྱིས་ནང་མཆོད། འཇིག་རྟེན་དབང་ཕྱུག་ཚངས་དབང་མགོན་གྱི་སྲས། ། མེ་ལྷའི་རྒྱལ་པོ་ཌཱ་ཀིས་དབང་བསྐུར་བ། ། ཤེས་རབ་མཆོག་གིས་ཉོན་མོངས་ཐམས་ཅད་བསྲེག ། འཇིགས་བྱེད་མེ་ལྷ་ཉིད་ལ་རྣམ་པར་འདུད། ། དེ་ནས་སྲེག་རྫས་རྣམས་འབུལ་བའི་རིམ་པ་དགོས་པ་དང་བཅས་ཀྱཻ་བདེ་གཉིས་ཀའི་ཞི་བའི་སྦྱིན་སྲེག་ཏུ་བཀོད་པ་དེར་བལྟ་བར་བྱའོ། ། དེ་ལྟར་རྫས་གང་དུ་འབུལ་བའི་སྔོན་དུ་སུམྦྷས་བསང༌། དེ་ནས་ལྷ་སྔགས།
ཨོཾ་ཨགྣ་ཡེ། རྫས། ཨོཾ་བོ་དྷི་བྲྀཀྵ་ཡ། སྤེལ་ཚིག་ཇི་ལྟར་འདོད་པའམ། ཆེ་གེ་མོ་མཁའ་སྤྱོད་སྒྲུབ་པའི་བར་ཆད་ཐམས་ཅད། ལས་སྔགས། ཤཱིནྟཾ་ཀུ་རུ་ཡེ་སྭཱ་ཧཱ། མྱུར་བར་འདོད་ན་ལྷ་སྔགས་སྔགས་རྫས་གསུམ་མམ། ལྔའམ། བདུན་ནམ།
ཉེར་གཅིག་སོགས་ལ་སྤེལ་ཚིག་ལས་སྔགས་སྦྱར་རོ། ། འདིར་ལྷ་སྔགས་དང་མར་སྔགས་གཉིས་གཅིག་གོ ། དེ་ལྟ་བུའི་སྒོ་ནས་ཡམ་ཤིང་འབར་བའི་དཀྱིལ་འཁོར་ལ། ཞུ་བའི་རྫས་རྣམས་ཞལ་དུ། གོང་བུའི་རྫས་རྣམས་ཕྱག་ཏུ། དུརྺ་དང་ཀུ་ཤ་དབུའི་གཙུག་ཏོར་ལ་ཇི་ལྟར་འཚམས་པ་དམིགས་པ་གསལ་ཞིང་དད་འདུན་དྲག་པོས་དབུལ་ནས་གོང་བཞིན་ཕྱི་ནང་གིས་མཆོད། བསྟོད་པས་བསྟོད། ཨོཾ་ཨགྣ་ཡེ་ཛྭ་ལ་རཾ། ཞེས་མར་བླུགས་གཟར་གང་ཕུལ་བའི་རྐྱེན་གྱིས་འཇིག་རྟེན་པའི་མེ་ལྷ་འབར་བའི་རྣམ་པར་གྱུར། ཞེས་བརྗོད།
དེ་ནས་འདས་པའི་མེ་ལྷ་མཆོད་པའི་ཕྱིར། མེ་དེ་བསང་སྦྱངས། སྟོང་པའི་ངང་ལས་མེ་འབར་བའི་དབུས་སུ་པྃ་ལས་སྣ་ཚོགས་པདྨ་དང༌། རྃ་ལས་ཉི་མའི་དཀྱིལ་འཁོར་གྱི་དབུས་སུ་བྃ་ཡིག་དམར་པོའི་མཐར་གཡོན་བསྐོར་གྱིས་ཨོཾ་གསུམ་མས་བསྐོར་བའི་ཡིག་འབྲུ་རྣམས་ལས། འོད་ཟེར་འཕྲོས་འདུས་ཡོངས་སུ་གྱུར་པ་ལས། རྗེ་བཙུན་རྡོ་རྗེ་རྣལ་འབྱོར་མ་མངོན་རྟོགས་གཞུང་བཞིན་གསལ་གདབ། གསལ་ཐེབས་ནས་མཁའ་འགྲོ་མཉེས་ཤིང་དབང་དུ་སྡུད་པའི་ཕྱག་རྒྱ་དཔྲལ་བའི་དབྱིངས་སུ་བསྐོར་ཞིང༌། ཕཻཾ་རང་གི་ཐུགས་ཀ་ནས་འོད་ཟེར་འཕྲོས་མཛོད་སྤུ་གནད་ཀྱི་སྒོ་ཕྱེ་ནས་རང་བཞིན་གྱི་གནས་ནས་རྗེ་བཙུན་རྡོ་རྗེ་རྣལ་འབྱོར་མ་ལ་འཁོར་རྣལ་འབྱོར་མ་བྱེ་བའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ ཨོཾ་ཡོ་ག་ཞེས་སྒོམ་དོན་དང་བཅས་པས་དམ་ཚིག་པ་དང་ཡེ་ཤེས་པ་རོ་གཅིག་ཏུ་འདྲེས།
དེ་གཉིས་མི་འབྲལ་ཞིང་བརྟན་པར་བྱ་བའི་ཕྱིར་ཡུམ་གྱི་གོ་ཆ་དགོད། སླར་ཡང་རང་གི་ཐུགས་ཀ་ནས་འོད་ཟེར་འཕྲོས་པས་དབང་གི་ལྷ་འཁོར་ལོ་བདེ་མཆོག་གི་ལྷ་ཚོགས་ཨོཾ་བཛྲ་ས་མཱ་ཛཿ ཨོཾ་ཤྲཱི་ཙཀྲ་སྔོན་སོང་གི་ཉེར་སྤྱོད་ལྔ་ཙམ་གྱིས་མཆོད། དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ། ཨོཾ་སརྦ་ཏ་ཐཱ༴ ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང༌། དྲི་མ་དག ཆུ་ལྷག་མ་ཡར་ལུད་པ་ལས་མི་བསྐྱོད་པའམ། རྣམ་པར་སྣང་མཛད་ཀྱིས་དབུ་བརྒྱན།
དེ་ནས་གོང་བཞིན་བྱོན་ཟན་ཕུལ། ཨོཾ་བཛྲ་ཡོ་གི་ནཱི་ས་པ་རི་ཝཱ་ར་སྔོན་སོང་གི་ཆུ་གཉིས་ཉེར་སྤྱོད་ལྔ། དེ་སྔོན་སོང་ལ་འབྲུ་གསུམ་བཏགས་པས་མཆོད། དཔལ་ལྡན་རྡོ་རྗེ་མཁའ་འགྲོ་སོགས་ཀྱིས་བསྟོད། བསྲེག་རྫས་རྣམས་གོང་བཞིན་འབུལ་བ་ནི་ལྷ་སྔགས་ཨོཾ་གསུམ་མའམ། ཡུམ་གྱི་ཉེ་སྙིང་གང་ལ་མོས་པར་འབུལ་ལོ། ། དེ་ཡང་ཨོཾ་ནས་ཕཊ་ཀྱི་རྗེས་སུ་རྫས་སྔགས་དང་སྤེལ་ཚིག་དང༌། ལས་སྔགས་ཀྱི་མཐར་སྭཱ་ཧཱ་སྦྱར་བའོ། ། མྱུར་བར་འདོད་ན་གོང་བཞིན་ནོ། ། བ་གླང་ཤ་ལ་བདུད་རྩི་རིལ་བུ་བཏབ་པ་བྱིན་རླབས་ཅན་ལ།
བཅུ་པར་མོས་ན་འབུལ་བར་གཙོ་བོར་བྱས་ཏེ། མཁའ་སྤྱོད་གོ་འཕང་ནི་མཆོག་གི་དངོས་གྲུབ་ཡིན་པས་སོ། ། མཆོག་གི་ཡིན་ཀྱང་རུང་སྟེ། རྫས་ཏིལ་ནག་ལ་གྲངས་འཛིན་པ་ནི་ཐུན་མོང་བའོ། ། དེ་ལྟར་བསྲེག་རྫས་ཇི་ལྟར་རིགས་པ་ཕུལ་ནས། སྔར་བཞིན་ཕྱི་ནང་གིས་མཆོད། བསྟོད་པས་བསྟོད། གཏོར་མ་བདེ་མཆོག་ལྟར་རྒྱས་འབྲིང་བསྡུས་པ་གང་རུང་བ་བྱིན་གྱིས་བརླབས། ཨོཾ་གསུམ་མ་ལ་ཨ་ཀཱ་རོ་བཏགས་པས་ལན་གསུམ་གྱིས་ཕུལ། ཕྱི་ནང་གིས་མཆོད།
བསྟོད་པས་བསྟོད། དེ་ནས་མཁའ་འགྲོ་སྤྱི་གཏོར་ཡང་འདིར་བསྔོ། དེ་ནས་ཧེ་རུ་ཀའི་ཡིག་བརྒྱ་གསུམ་གྱིས་ལྷག་ཆད་ཁ་བསྐང༌། མ་འབྱོར་པ་དང་སོགས་ཀྱིས་ནོངས་པ་བཟོད་པར་གསོལ། གཡོན་པའི་མཐེབ་སྲིན་གྱིས་རྣལ་འབྱོར་མའི་ཞབས་དྲུང་ནས་ཐལ་བ་ཅུང་ཟད་བླངས་ནས་དཔྲལ་བ། མགྲིན་པ། སྙིང་གར་རེག ཛཿཧཱུྃ་བཾ་ཧོཿ རྗེ་བཙུན་མ་རང་ལ་ཐིམ་པར་མོས། གོ་ཆའི་སྔགས་ལན་གསུམ་བརྗོད་པ་བརྟན་པར་མོས།
དེ་ནས་མར་བླུགས་གཟར་གང༌། ཨོཾ་ཨགྣ་ཡེ་ཛྭ་ལ་རྃ། ཞེས་ཐབ་ཏུ་བླུགས་པའི་རྐྱེན་གྱིས་མེ་ལྷ་འབར་བའི་རྣམ་པ་ལས་མེ་ལྷའི་རྣམ་པར་གསལ་ལམ་གྱིས་གྱུར། དེ་ནས་སྲེག་རྫས་ལྷག་མ་ཇི་ལྟར་རིགས་པས་ཕུལ། སྔར་བཞིན་མཆོད། གཏོར་མ་མཁའ་འགྲོ་སྤྱི་གཏོར་ལྟར་བྱིན་གྱིས་བརླབས། ཨོཾ་ཨགྣ་ཡེ་ན་མཿསརྦ་ཏ་ཐཱ་ག་ཏ་བྷྱོ་ནས་བ་ལིཾ་ཏ་ཡེ་སྭཱ་ཧཱ། གསུམ་གྱིས་ཕུལ། དེ་ནས་མཆོད་བསྟོད་སྔར་བཞིན་ཕྲིན་ལས་བཅོལ། ཨོཾ་ཨགྣ་ཡེ་བཛྲ་མུཿ
ཡེ་ཤེས་པ་གཤེགས། དམ་ཚིག་པ་བདག་ལ་བསྡུ། རང་གི་གནས་གསུམ་སྔར་བཞིན་བསྲུང༌། ཡུམ་གྱི་གོ་ཆ་དགོད། དག་པ་གསུམ་གྱི་ངང་ལས་མ་གཡོས་པར་ལས་ཀྱིས་རྗེས་བསྡུ། རྣལ་འབྱོར་མའི་སྦྱིན་སྲེག འདི་ལ་ཐུན་མོང་བ་དང༌། ཐུན་མོང་མ་ཡིན་པ་གཉིས་ལས། འདི་ཐུན་མོང་མ་ཡིན་པའོ། ། དེ་ལ་ཡང་ཐབ་ཐིག་ལ་བརྟེན་པ་དང༌།
མ་བརྟེན་པ་གཉིས། དང་པོ་ལ་རྒྱས་བསྡུས་གཉིས་ལས་རྒྱས་པའི་ཕྱག་ལེན་ནོ། ། བསྡུས་པ་ནི་གཞན་རྣམས་དཀྱུས་ལྟར་ཡིན་ལ། མགོ་མཇུག་གི་འཇིག་རྟེན་མེ་ལྷ་མཆོད་པར་དོར་ཏེ། ཐབ་དབུས་སུ་རྗེ་བཙུན་མ་ཡན་ལག་བཞི་རྫོགས་སུ་བསྐྱེད་པ་ལ་བྱོན་ཟན་ནས་བརྩམ་ཏེ་མཆོད་བསྟོད་བསྲེག་རྫས་སླར་ཡང་མཆོད་བསྟོད་གཏོར་མ་མཁའ་འགྲོ་སྤྱི་གཏོར་སོགས་མཇུག་གི་བྱ་བ་དཀྱུས་བཞིན་ཤེས་སོ། ། གཉིས་པ་ཐབ་ཐིག་ལ་མ་བརྟེན་པ་མར་མེའི་སྦྱིན་སྲེག་ནི་སྡོང་བུ་རས་དམར་གྱིས་བྱས། དེའི་རྩེ་མོ་ལེབ་མོར་བྱས་པའི་ཀོང་བུ་མར་གྱིས་བཀང༌། འབྱོར་ཞིང་སྤྲོ་ན་དེའི་མཐར་མཆོད་གཏོར་ཚེས་བཅུ་བཞིན་བཤམ། མ་བཤམ་ཀྱང་རུང༌། དེ་ནས་སྐྱབས་འགྲོ་ནས་དགའ་བ་གསུམ་ལྡན་གྱི་བར་བྱས།
ཨོཾ་སུམྦྷས་བསངས། སྭ་བྷཱ་ཝས་སྦྱངས། རྣལ་འབྱོར་མ་ཡན་ལག་བཞི་རྫོགས་སུ་བསྐྱེད། ཕྱི་ནང་གིས་མཆོད། བསྟོད་པས་བསྟོད། དེའི་རྗེས་ལ་ལྷ་སྔགས་ཨོཾ་གསུམ་མ། རྫས་སྔགས། ཏིལ་སྔགས། སྤེལ་ཚིག ལས་སྔགས་དང་བཅས་པ་ཅི་ནུས་ཕུལ།
སྔར་བཞིན་མཆོད་བསྟོད་ཕུལ། གཏོར་མ་འབུལ་ལམ་མ་ཕུལ་ཀྱང་རུང༌། མདུན་གྱི་རྣལ་འབྱོར་མ་རང་གི་ལྟེ་བའི་བྃ་ཡིག་ལ་བསྡུ། ཡུམ་གྱི་གོ་ཆ་བཀོད་པ་སོགས་མཇུག་གི་བྱ་བ་རྣམས་སྔ་མ་བཞིན་ནོ། ། དེ་ལྟར་འབད་པའི་དགེ་བ་རྣམས་ཀྱི་མཐུས། ། དཔག་ཡས་མཁའ་འགྲོའི་གཙོ་མོ་རྣལ་འབྱོར་མས། ། བརྩེ་བ་ཆེན་པོས་བདག་རྒྱུད་བྱིན་རླབས་ཏེ། ། མཁའ་ལ་སྤྱོད་པའི་གནས་སུ་འཁྲིད་པར་ཤོག ། ཅེས་རྗེ་བཙུན་དམ་པ་མུས་པ་ཆེན་པོའི་གསུང་བཞིན་དུ་སངས་རྒྱས་དཔལ་བཟང་བས་བྲིས་པའོ།། །།། ༈ ། རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་མའི་སྦྱིན་སྲེག་གི་ཆོ་ག་མཁའ་སྤྱོད་སྒྲུབ་པའི་དགའ་སྟོན་ཞེས་བྱ་བ་རྡོ་རྗེ་འཆང་དབང་ཕྱུག་རབ་བརྟན་གྱི་ཞལ་སྔ་ནས་མཛད་པ་བཞུགས།།
༈ །ཨོཾ་སྭསྟི། རྗེ་བཙུན་བླ་མ་མཁྱེན་བརྩེ་ནུས་མཐུའི་དབང་ཕྱུག་གི་ཞབས་ཀྱི་པདྨོ་ལ་སྒོ་གསུམ་གུས་པས་ཕྱག་འཚལ་ཞིང་སྐྱབས་སུ་མཆིའོ་བྱིན་གྱིས་བརླབ་ཏུ་གསོལ། བློ་ཆེན་ཁྲག་འཐུང་དགེས་ཉམས་གསལ་མཛད་ཅིང༌། ། སྐུ་གསུམ་ཡན་ལག་བདུན་ལྡན་ཟློས་གར་གྱིས། ། རྣམ་གསུམ་ཕོ་ཉའི་དྲྭ་བ་རྒྱ་མཚོའི་སྤྲིན། ། སྤྲོ་དང་སྡུད་མཛད་ཁྱོད་ཀྱི་ཐུགས་རྗེས་སྐྱོངས། ། འདིར་མཁའ་སྤྱོད་དོན་དུ་གཉེར་བའི་གང་ཟག་གིས་བསྙེན་པའི་ཁ་བསྐང་བ་དང་རང་གཞན་གྱི་སྡིག་སྒྲིབ་སྦྱོང་བ་དང་སྔགས་ཀྱི་ནུས་མཐུ་འབྱིན་པ་དང་མཁའ་སྤྱོད་ཀྱི་དངོས་གྲུབ་སྐྱེ་བ་འདི་ཉིད་ལ་ཐོབ་པའི་ཕྱིར་སྦྱིན་སྲེག་གི་ཆོ་ག་ལ་རྒྱས་བསྡུས་གཉིས་ལས། དང་པོ་ནི། གཉུག་མར་གནས་པའི་ས་ཕྱོགས་ཀྱི་དབང་དུ་བྱས་ནས་གནས་ཁང་བྱི་དོར་དང༌། རྟེན་དང་མཆོད་པའི་ཡོ་བྱད་ཇི་ལྟར་འོས་པ་བཤམ།
ཁ་ཤར་དུ་ཕྱོགས་པར་སྟན་ནང་ཚངས་ཅན་གྱི་མདུན་དུ་ཅོག་རྩེ་སོགས་ཀྱི་ཁར་རྡོར་དྲིལ་གྱི་བར་དུ་གཟར་བུ་གཉིས་ཁ་སྤྲད་ནས་མ་བྲལ་བར་བཞག གཡས་སུ་ཌཱ་མ་རུ་དང་མེ་ཏོག་ཕོར་པ་བསང་ཆུའི་དུང་ཕོར་འཐོར་ཡབ་དང་བཅས་པ། གཡོན་དུ་ནང་མཆོད་ཅོག་རྩེའི་མདུན་དུ་མེ་ཡོལ་འཇིམ་པ་ལ་དཀར་ཞལ་བྱུགས་པ་ཝྃ་བྲིས་པ་བཞག མདུན་དུ་ཞི་བའི་ཐབ་སྟེགས་ཟླུམ་པོ་བྲུས་པའམ་རྩིག་པ་གང་འཐད་མཐོང་བ་བརྒྱུད་པའི་ཕྱག་ལེན་ལྟར་བྱས་པའི་བསྐྱེད་ཆོག་ལྟར་གྱི་ཐབ་རེ་ཁཱ་དཀར་པོའི་ཆོས་འབྱུང་གི་དབུས་སུ་རྡོ་རྗེ་དམར་པོའམ་ཚོམ་བུ་དམར་པོ་སྲོག་ཆགས་མེད་པའི་ལྕི་བ་སྐམ་པོས་ཁྲུ་ཕྱེད་ཙམ་ཟླུམ་པོར་བརྩིགས་པའི་ནང་གི་ཤར་ལྷོར་ཟན་གྱི་ཏིང་ལོའི་མེ་ཚང་བཤམས། རང་གི་གཡས་ཕྱོགས་སུ་སྟེགས་གཙང་མའི་ཁར་བསྲེག་རྫས་ཡམ་ཤིང་སོར་བཅུ་གཉིས་པའི་ཚད་མཐེ་བོང་ལས་མི་སྦོམ་ཞིང༌། མཐེའུ་ཆུང་ལས་མི་ཕྲ་བར། རྩ་རྩེ་མར་དང་བུ་རམ་གྱིས་བྱུགས་པ། མར། ཏིལ། ཟས་མཆོག
འབྲས། སོ་བ། ནས། སྲན་མ། གྲོ། དཱུརྺ། ཀུ་ཤ། ཆང་ལ་བདུད་རྩི་རིལ་བུ་བཏབ་པ། བ་གླང་གི་ཤ་དུམ་ལ་བདུད་རྩི་རིལ་བུ་བཏབ་པ་རྣམས་བཞག རང་གི་གཡོན་ཕྱོགས་སུ་སྟེགས་གཙང་མའི་ཁར་འཇིག་རྟེན་དང་འཇིག་རྟེན་ལས་འདས་པའི་གཏོར་མ་གཉིས།
དེའི་མདུན་དུ་ཆུ་གཉིས་སྔོན་འགྲོའི་ཉེར་སྤྱོད་ལྔ་ཚར་གཉིས་བཤམས། ཐབ་ཀྱི་མཐར་བཀྲམ་རྒྱུའི་སྐུ་ཤའི་ཆུན་པོ་བརྒྱད། མེ་སྦར་བའི་ལྕེ་ལྡེ། མེ་གསོ་བའི་བུད་ཤིང་སྐམ་པོ་རླུང་གཡབ་དང་བཅས་པ་སོགས་ཡོ་བྱད་ཐམས་ཅད་མ་ཚང་བ་མེད་པ་བཤམས། དེ་ཡང་བསོད་ནམས་ཀྱི་ཚོགས་བསོགས་པར་འདོད་ན་ཡར་ངོ༌། བར་ཆད་འཇོམས་པར་འདོད་པས་མར་ངོ་སྟེ། ཚེས་བཅུ་གཉིས་གང་ཡང་རུང་བའི་དུས་ཁྱད་པར་ཅན་ནམ། དུས་གང་ཡང་རུང་བའི་སྔ་དྲོའམ་དགོང་མོའི་ཆ་ལ་སྟན་བདེ་བ་ལ་བཟང་པོའི་འདུག་སྟངས་ཀྱིས་འདུག་སྟེ། སུམྦྷ་ནི་ཚར་གསུམ་གྱིས་སྲུང་འཁོར་གསལ་བཏབ་ནས་སྐྱབས་འགྲོ་ནས་བསམ་མི་ཁྱབ་ཀྱི་ཐུན་བསྡུ་བའི་བར་གྱིས་བདག་བསྐྱེད་གྲུབ་རྗེས། ནང་མཆོད་ནས་གཡོན་པའི་མཐེབ་སྲིན་གྱིས་འཐོར་རྗེས་བསང་ཆུ་བསྒྲུབ་པ་ནི།
སུམྦྷས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཤྃ་ལས་བྱུང་བའི་དུང་ཕོར་དྲི་མ་མེད་པའི་ནང་དུ་ཧཱུྃ་ལས་བྱུང་བའི་བསང་ཆུ་རྫས་རྣམས་ཀྱི་མ་དག་པ་སེལ་བའི་ནུས་པ་དང་ལྡན་པར་གྱུར། སུམྦྷ་ནི་ཉེར་གཅིག་གམ་བདུན་གྱིས་བྱིན་གྱིས་བརླབ་བོ། ། འདི་མན་གྱི་བསང་བ་རྣམས་ལ་བསང་ཆུ་ཁོ་ནར་འཐོར་བ་ཡིན། མཆོད་པ་བསང་སྦྱངས། ཨ་ལས་ཡེ་ཤེས་ཀྱི་ཀ་པཱ་ལ་ནས་ནམ་མཁའི་ཁམས་ཐམས་ཅད་གང་བར་གྱུར། ཨོཾ་ཨརྒྷཾ་ནས་ཤབྡ་ནས། བཛྲ་སྥ་ར་ཁྃ་ཕྱག་རྒྱར་བཅས་པ་བརྗོད་ཅིང༌། གཎྜེ་ར་ཎི་ཏ་ཚར་གསུམ་གྱིས་རོལ་ཆེན་ཌཱ་དྲིལ་དང་བཅས་པས་བྱིན་གྱིས་རློབས།
བསྲེག་རྫས་རྣམས་ཀྱང་སུམྦྷས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ལས་བསྲེག་རྫས་རྣམས་དྭངས་ཤིང་ཐོགས་པ་མེད་པ་ལས་སོ་སོའི་ལས་སྒྲུབ་པའི་ནུས་པ་དང་ལྡན་པར་གྱུར། ཨོཾ་ཨཱཿསྭཱ་ཧཱ། ཨོཾ་ཛྲཱིཾ་སྭཱ་ཧཱ། ཨོཾ་ཀུ་རུ་ཀུ་རུ་སྭཱ་ཧཱ། ཚར་རེས་བྱིན་གྱིས་བརླབས། སྤྲོས་པ་ལ་དགའ་ན། ཨོཾ་བྷོ་དྷི་བྲྀཀྵ་ཡེ་སོགས་འོག་ནས་འབྱུང་བ་ལྟར་གྱིས་རྫས་སྔགས་ཚར་རེ་བརྗོད། ཡང་ཐབ་ལ་དམིགས་ཏེ་སུམྦྷས་བསངས།
སྭ་བྷཱ་ཝས་སྦྱངས། སྟོང་པའི་ངང་ལས་ཞི་བའི་ཐབ་ཁུང་དཀར་པོ་ཟླུམ་པོ། རྒྱར་ཁྲུ་གང་བ། དཔངས་སུ་ཁྲུ་ཕྱེད་པ། ཁ་ཁྱེར་ལ་གྲི་གུག་གི་ཕྲེང་བས་བསྐོར་བའི་ནང་ཨེ་ལས་ཆོས་ཀྱི་འབྱུང་གནས་གྲུ་གསུམ་དམར་པོ་ཉིས་བརྩེགས་ཀྱི་ཟུར་རྣམས་སུ་ཟླ་ཕྱེད་རྡོ་རྗེས་མཚན་པ་དྭངས་ཤིང་ཐོགས་པ་མེད་པ་ནང་ལྷ་རྫས་ཀྱི་བུད་ཤིང་གིས་གང་བར་གྱུར། དེ་ནས་མེ་བསྒྲུབ་པ་ནི་བྲམ་ཟེ་རྒྱུན་བཞག་གི་མེ་ལས་སྔར་གྱི་ལྕེ་ལྡེ་སྦར་ལ། ལག་པ་གཉིས་ཀྱིས་བཟུང་སྟེ། ཨོཾ་གསུམ་མ་བཟླ་བཞིན་པས་ཐབ་ལ་གཡོན་ནས་ལན་གསུམ་བསྐོར་ཞིང་མེ་ཚང་དུ་བཅུག ཨོཾ་བཛྲ་ཛྭ་ལ་རཾ་ཞེས་བརྗོད། མེ་གསོ་བའི་རྩ་སྐམ་ཅུང་ཟད་བཞག
ཡང་སྔགས་དེ་ཉིད་བརྗོད་ཅིང༌། མར་བླུགས་གཟར་གསུམ་བླུགས་ཏེ་མེ་གསོ། དེ་ནས་འཇིག་རྟེན་པའི་མེ་ལྷ་མཆོད་པ་ནི། མེ་དེ་ཉིད་བསང་སྦྱངས་གོང་བཞིན་ལས། སྟོང་པའི་ངང་ལས་མེ་འབར་བའི་དབུས་སུ་རྃ་ལས་བགྲང་ཕྲེང་རྃ་གྱིས་མཚན་པ་ཡོངས་སུ་གྱུར་པ་ལས། མེ་ལྷ་དམར་མོ་ར་སྐྱེས་ལ་བཞོན་པ། ཞལ་གཅིག་ཕྱག་བཞི་པ། གཡས་ཀྱི་དང་པོས་མཆོག་སྦྱིན། གཉིས་པས་བགྲང་ཕྲེང༌། གཡོན་གྱི་དང་པོས་དབྱུག་གུ་རྩེ་གསུམ་པ།
གཉིས་པས་བདུད་རྩིས་གང་བའི་རིལ་བ་སྤྱི་བླུགས་འཛིན་པ། རལ་པའི་ཐོར་ཚུགས་དང་ཚངས་པའི་སྐུད་པས་མཛེས་པར་བྱས་པ། ཁྲི་སྙན་ས་ལེའི་པགས་པའི་སྟོད་གཡོགས་དང་དར་དམར་པོའི་ཤམ་ཐབས་ཅན། སྐུ་ལས་མདངས་དང་འོད་ཟེར་དཀར་པོ་འཕྲོ་བའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས། ཤར་ལྷོ་ནས་མེ་ལྷ་ཡེ་ཤེས་པ་དྲང་སྲོང་གི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ རྡོ་རྗེ་བསྡུ་བའི་ཕྱག་རྒྱ་དང༌། ལག་པ་གཡས་དབྱུག་གུ་རྩེ་གསུམ་པའི་ཕྱག་རྒྱས་རྣ་བའི་དྲུང་དུ་གཡབ་ཅིང༌།
ཨོཾ་ཚུར་བྱོན་ཚུར་བྱོན་འབྱུང་པོ་ཆེ། ། མེ་ལྷའི་རྒྱལ་པོ་དྲང་སྲོང་མཆོག ། བསྲེག་བླུགས་ཞལ་ཟས་བཞེས་སླད་དུ། ། འདི་ཉིད་དུ་ནི་བཞུགས་སུ་གསོལ། ། ཨོཾ་ཨེ་ཧྱེ་ཧི། མ་ཧཱ་བྷུ་ཏ་དེ་ཝ་རེ་ཥི་དི་ཛཿ ས་ཏྭ་མ་གྷི་ཧི་ཏོ་མ་ཧཱ་ཨསྨིན་སིན། ཧི་ཏོ་བྷ་ཝ། ཨགྣ་ཡེ་ཨེ་ཧྱེ་ཧི་ཛཿཧཱུྃ་བཾ་ཧོཿ གཉིས་སུ་མེད་པར་ཐིམ་པར་བསམ།
སླར་ཡང་ཐུགས་ཀའི་ས་བོན་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མ་ཛཿ དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡེ་ཤྲཱི་ཧཱུྃ། ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་དྲི་མ་དག ཆུ་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུ་བརྒྱན། ཀུ་ཤ་བསངས་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་ཀུ་ཤ་སྔོ་ལྗང་རྩ་རྩེ་གཉིས་མ་ཉམས་པ་དྭངས་ཤིང་ཐོགས་པ་མེད་པ་ལས་སྒྲུབ་པའི་ནུས་པ་དང་ལྡན་པར་གྱུར་པར་བསམས་ལ། ཨོཾ་ཀུ་ཤ་འདི་ནི་གཙང་ཞིང་དགེ །
ས་ལས་སྐྱེས་པའི་སྙིང་པོ་མཆོག ། དཀོན་མཆོག་གསུམ་གྱི་དག་བྱེད་དེ། ། ཚངས་པ་ཡི་ཡང་དག་བྱེད་ཡིན། ། དེས་བདག་ལ་གེགས་མེད་པར་མཛོད། ། མ་མ་ཤཱིནྟཾ་ཀུརྦན་སྭཱ་ཧཱ། ཀུ་ཤའི་ཆུན་པོ་བརྒྱད་དུ་བྱས་པ་ཕྱོགས་གཡོན་སྐོར་དང་མཚམས་གཡས་སྐོར་གྱིས་བཀྲམ། མེ་ལྷའི་ཞལ་ཅུང་ཟད་གདངས་པའི་ལྕེ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལ་རྃ་བསམས་ལ་ ་་་་་དགང་བླུགས་ཁ་ལའང་རྃ་བསམ། གཟར་བུ་གཉིས་པུས་མོ་གཉིས་ཀྱི་བར་དུ་ཚུད་པར་བྱས་ཏེ། བྱང་ཆུབ་མཆོག་གི་ཕྱག་རྒྱས་བཟུང་ལ། ཨོཾ་ཨགྣ་ཡེ་སྭཱ་ཧཱ།
ཞེས་བརྗོད་ཅིང་མར་བླུགས་གཟར་གྱིས་དགང་གཟར་བཀང་ལ་གཟར་བུ་གཉིས་ཁ་སྦྱར་ཏེ་གཡོན་དུ་བསྐོར་ཞིང་མེ་ལྷའི་ཞལ་དུ་ཕུལ་བར་བསམས་ལ། ཨོཾ་ཨགྣ་ཡེ་ཨ་དཱི་པྱ་ཨ་དཱི་པྱ་ཨ་བྷི་ཥ་མ་ཧཱ་ཤྲི་ཧ་བྱ་ཀ་བྱ་བྷ་ཧ་ན་ཡེ། བདག་གི་མཁའ་སྤྱོད་སྒྲུབ་པའི་ནད་གདོན་སྡིག་སྒྲིབ་ཐམས་ཅད་ཤཱིནྟཾ་ཀུ་རུ་ཡེ་སྭཱ་ཧཱ། དེ་ལྟར་བྱོན་ཟན་གསུམ་ ་་་་་སླར་འཇིག་རྟེན་ལས་འདས་པ་དང་འདྲ་བར་བདུན་གསུམ་རེ་ཡང་ཕུལ། ཕུལ་ནས་ཕྱག་རྒྱར་བཅས་པས། ཨོཾ་ཨགྣ་ཡེ་ས་པ་རི་ཝཱ་ར་སྔོན་དུ་འགྲོ་བའི་ཉེར་སྤྱོད་ལྔ་ཤབྡ་རོལ་ཆེན་དང་བཅས་པས་མཆོད། ཨོཾ་ཨགྣ་ཡེ་ས་པཱ་རི་ཝཱ་ར་ཨོཾ་ཨཱཿཧཱུྃ་གིས་ནང་མཆོད་ཕུལ། འཇིག་རྟེན་དབང་ཕྱུག་ཚངས་དབང་མགོན་གྱི་སྲས། ། མེ་ལྷའི་རྒྱལ་པོ་ཌཱ་ཀིས་དབང་བསྐུར་བ། ། ཤེས་རབ་མཆོག་གི་ཉོན་མོངས་ཐམས་ཅད་བསྲེག །
འཇིགས་བྱེད་མེ་ལྷ་ཉིད་ལ་རྣམ་པར་བསྟོད། ། སྐབས་འདིར་མེ་པྲ་བརྟགས་ལ། ངན་ན་བསང་ཆུ་འཐོར་ཞིང༌། སུམྦྷ་ནི་བརྗོད་པས་བསྲུང༌། དེ་ནས་བསྲེག་རྫས་ཀྱི་སྣོད་ལག་པ་གཡོན་པས་བཟུང༌། གཡས་པའི་མཐེབ་སྲིན་གྱིས་བླངས་ལ་གཡོན་པའི་འོག་ནས་བསྐོར་ཞིང༌། ཨོཾ་བོ་དྷི་བྲྀཀྵ་ཡེ་སྭཱ་ཧཱ། ཞེས་པས་རྫས་ཀྱང་ལན་བདུན་སོགས་ཅི་རིགས་དབུལ། དེ་བཞིན་དུ་ཤ་དུམ་བར་ཐམས་ཅད་འབུལ་བའི་ཚེ་མཆོག་སྦྱིན་གྱི་ཕྱག་རྒྱ་བཅས་ལ། ཨོཾ་ཨགྣ་ཡེ་བོ་དྷི་བྲྀཀྵ་ཡེ་བདག་གི་སྡིག་སྒྲིབ་བར་ཆད་དང་སྔགས་ཀྱི་ཉེས་པ་ཐམས་ཅད་ཤཱིནྟཾ་ཀུ་རུ་ཡེ་སྭཱ་ཧཱ།
ཞེས་གསུམ་ཙམ་དང༌། ཨོཾ་བོ་དྷི་བྲྀཀྵ་ཡེ་སྭཱ་ཧཱ་ཞེས་རྫས་སྔགས་རྐྱང་པ་བདུན་སོགས་ཅི་རིགས་པ་ཕུལ། དེ་བཞིན་དུ་ཤབྡའི་བར་ཐམས་ཅད་ལ་ཐོག་མཐའ་བར་གསུམ་དུ་སྔགས་གསུམ་ཀ་སྦྲེལ་བ་དང༌། གཞན་རྫས་སྔགས་རྐྱང་པ་བདུན་སོགས་གྲངས་མཉམ་པ་ཕུལ་ཏེ། རྫས་སྔགས་ནི་ཨོཾ་ཨགྣ་ཡེ་སྭཱ་ཧཱ། མར་དང༌། ཨོཾ་སརྦ་པཱ་པཾ་ད་ཧ་ན་བཛྲ་ཡེ་སྭཱ་ཧཱ། ཏིལ་དང༌། ཨོཾ་སརྦ་སཾ་པ་དེ་སྭཱ་ཧཱ། ཟས་མཆོག་དང༌།
ཨོཾ་བཛྲ་པུཥྚ་ཡེ་སྭཱ་ཧཱ། འབྲས་དང༌། ཨོཾ་བཛྲ་བི་ཛ་ཡེ་སྭཱ་ཧཱ། སོ་བ། ཨོཾ་མ་ཧཱ་བེ་ག་ཡེ་སྭཱ་ཧཱ། ནས། ཨོཾ་མཧཱ་བ་ལ་ཡེ་སྭཱ་ཧཱ། སྲན་མ། ཨོཾ་བཛྲ་གྷསྨ་རི་ཡེ་སྭཱ་ཧཱ། གྲོ།
ཨོཾ་བཛྲ་ཨཱ་ཡུ་ཥེ་སྭཱ་ཧཱ། དཱུརྺ། ཨོཾ་ཨ་པྲ་ཏི་ཧ་ཏ་བཛྲ་སྭཱ་ཧཱ། ཀུ་ཤ ཨོཾ་མ་དཱ་ན་པཉྩ་ཨ་མྲྀ་ཏ་ཨཱཿཧཱུྃ། ཆང་དང༌། ཨོཾ་བ་ལ་པཉྩ་ཨ་མྲྀ་ཏ་ཨཱཿཧཱུྃ། བ་གླང་གི་ཤ་དུམ་གྱི་སྔགས་སོ། ། ཡང་གོང་བཞིན་ཕྱི་ནང་གིས་མཆོད། བསྟོད་པས་བསྟོད།
ཨོཾ་ཨགྣ་ཡེ་ཛྭ་ལ་རྃ། ཞེས་མར་བླུགས་གཟར་གང་དབུལ་བའི་རྐྱེན་གྱིས་མེ་ལྷ་འབར་བའི་རྣམ་པར་གྱུར། དེ་ནས་འཇིག་རྟེན་ལས་འདས་པའི་མེ་ལྷ་བསྐྱེད་པ་ནི། མེ་བསང་སྦྱངས། སྟོང་པའི་ངང་ལས་ཆོས་འབྱུང་གི་ནང་དུ་བྃ་ལས་སྣ་ཚོགས་པདྨ་དང་རྃ་ལས་ཉི་མའི་དཀྱིལ་འཁོར་གྱི་སྟེང་དུ་བྃ་ཡིག་དམར་པོའི་མཐར་གཡོན་སྐོར་གྱིས། ཨོཾ་ཨོཾ་ཨོཾ། ཞེས་པ་ནས། རྣམ་པར་སྣང་མཛད་ཀྱིས་དབུ་བརྒྱན་ཞེས་པའི་བར་ཚར་ཆེན་ཆོས་ཀྱི་རྒྱལ་པོས་མཛད་པའི་མཁའ་སྤྱོད་བགྲོད་པའི་ཉེ་ལམ་ལས་འབྱུང་བ་ལྟར་ཡན་ལག་བཞི་རྫོགས་སུ་ཇི་ལྟ་བ་བཞིན་བསྐྱེད། དམིགས་པ་གོང་བཞིན་དང་བཅས་ཨོཾ་གསུམ་མ་ཚར་གཅིག་དང༌། ཨོཾ་ཨགྣ་ཡེ་ཨ་དི་པྱ་སོགས་ཀྱིས་བྱོན་ཟན་དབུལ།
བུམ་བསྐྱེད་ལྟར་མཆོད་བསྟོད་བྱ། སྤྲོ་ན་རྡོ་རྗེ་འཆང་ཀུན་དགའ་བཟང་པོས་མཛད་པའི་ཁ་སྦྱོར་ཡན་ལག་བདུན་ལྡན་གྱི་སྒོ་ནས་བསྟོད། བསྲེག་རྫས་རྣམས་གོང་བཞིན་དབུལ་བ་ནི། ཨོཾ་གསུམ་མ་ལྷ་སྔགས། ཨོཾ་བོ་དྷོ་བྲྀཀྵ་ཡེ་རྫས་སྔགས། ཤམ་བུའི་སྤེལ་ཚིག་ལས་སྔགས་ཏེ། དེ་ལྟ་བུ་ཉེར་གཅིག་གམ་བདུན་ཙམ་གྱིས་དབུལ་བ་སོགས་གོང་འཇིག་རྟེན་པའི་མེ་ལྷའི་སྐབས་བཞིན་དབུལ། དེ་ཡང་ཡམ་ཤིང་མེ་འབར་བའི་དཀྱིལ་འཁོར་དུ། མར་དང་ཆང་སོགས་ཞུ་བའི་རྫས་རྣམས་ཞལ་དུ། ཏིལ་སོགས་གོང་བུའི་རྫས་རྣམས་ཕྱག་ཏུ།
དཱུརྺ་དང་ཀུ་ཤ་དབུའི་གཙུག་ཏོར་དུ་ཕུལ་བར་བསམ། ལྷ་སྔགས་དངོས་གཞིའི་བསྲེག་རྫས་རྣམས་འབུལ་བའི་དམིགས་པ་ནི། ནམ་མཁའི་ཁམས་སངས་རྒྱས་བྱང་སེམས་ཀྱིས་གང་བ་སྐུ་མདོག་དཀར་པོ་ཕྱག་ན་ཡེ་ཤེས་ཀྱི་བདུད་རྩིས་གང་བའི་བུམ་པ་འཛིན་པས་བདག་ལ་དབང་བསྐུར་ཞིང་སྡིག་སྒྲིབ་མ་ལུས་པ་དག་ནས། ལུས་ཡེ་ཤེས་ཀྱི་བདུད་རྩིས་མེར་གྱི་ཁེངས་ཏེ་རྗེ་བཙུན་རྡོ་རྗེ་རྣལ་འབྱོར་མའི་གོ་འཕང་མངོན་དུ་བྱས་སྙམ་པའི་ཏིང་ངེ་འཛིན་མ་ཡེངས་པར་བྱ་ཞིང་མདུན་བསྐྱེད་ཀྱི་སྐུ་ལས་ཀྱང་འོད་ཟེར་དཀར་པོ་འཕྲོས་པས་བདག་དང་བསྒྲུབ་བྱ་ལ་ཕོག་པས་སྡིག་སྒྲིབ་སྦྱངས་པར་བསམ། ཡང་གཞན་དོན་དུ་བྱེད་ན་མདུན་བསྐྱེད་ཀྱི་མདུན་དུ་པད་ཟླའི་གདན་ལ་བསྒྲུབ་བྱ་གང་ཡིན་པ་དེ་རྒྱན་གོས་དཀར་པོས་བརྒྱན་པའམ། ལུས་ལ་མདུན་བསྐྱེད་ཀྱི་སྤྲོ་བསྡུས་སྡིག་སྒྲིབ་སྦྱངས་པར་བསམ། འདིའི་རྫས་ཀྱང་རྗེ་སངས་རྒྱས་དཔལ་བཟང་གིས་མཛད་པའི་ཡི་གེར་ཅུང་མི་འདྲ་བ་ཞིག་འདུག་ཀྱང༌། ཏིལ་ཁོ་ནས་ཨོཾ་གསུམ་མ་གང་འགྲོ་རེ་དབུལ་ཞིང༌། སྔགས་ཀྱང་ལྷ་སྔགས་ཁོ་ནས་དབུལ་བ། དེའི་རྒྱུ་མཚན་ཡང་བསྙེན་པ་ཁ་བསྐང་བའི་སྔགས་ལྷ་རང་རང་གི་དགོས་ཀྱི་རྫས་སྔགས་ལྷ་སྔགས་མ་ཡིན་པའི་ཕྱིར་རོ། །
དེའི་ཕྱག་ལེན་རྗེ་སེམས་དཔའ་ཆེན་པོས་བདག་ཆེན་རྡོ་རྗེ་འཆང་ཆེན་པོ་ལ་ཕྱག་ལེན་དུ་གདམས་པ་ཡིན་ནོ། ། མཐར་ཡང་གོང་བཞིན་རྫས་ཚང་བ་བདུན་ཙམ་ཕུལ། ཡང་གོང་ལྟར་མཆོད་བསྟོད། སྐབས་འདིར་གཏོར་མ་བྱིན་གྱིས་བརླབས་ནས་དབུལ་བའི་བར་ཐམས་ཅད་དཀྱིལ་ཆོག་ལྟར་བྱའོ། ། མཁའ་འགྲོ་སྤྱི་གཏོར་ཡང་སྤྲོ་ན་དཀྱུས་བཞིན་བྱ། རྗེ་བཙུན་རྡོ་རྗེ་རྣལ་འབྱོར་མས་བདག་དང་སོགས་ཀྱི་དངོས་གྲུབ་བླངས། ཧེ་རུ་ཀའི་ཡིག་བརྒྱ་ལན་གསུམ་གྱིས་ལྷག་ཆད་ཁ་བསྐང༌། མ་འབྱོར་བ་དང་སོགས་དང༌། བདག་ལས་དང་པོ་པས་སོགས་ཀྱིས་ནོངས་པ་བཟོད་པར་གསོལ། ཨོཾ་ཁྱེད་ཀྱིས་སོགས་ཀྱིས་མདུན་བསྐྱེད་ཀྱི་ཡེ་ཤེས་པ་གཤེགས།
གཡོན་པའི་མཐེབ་སྲིན་གྱིས་ཐལ་བ་ཅུང་ཟད་བླངས་ལ་གནས་གསུམ་དུ་བྱུགས་ཤིང༌། དམ་ཚིག་པ་བདག་ལ་ཛཿཧཱུྃ་བཾ་ཧོཿ ཨོཾ་བྃ་སོགས་ནས་གོ་ཆའི་ལྷ་སྔགས་རྐྱང་པ་ཚར་གསུམ་བརྗོད་ཅིང་གསལ་གདབ། ཡང་མར་བླུགས་གཟར་གང་ཕུལ་ཞིང༌། ཨོཾ་ཨགྣ་ཡེ་ཛྭ་ལ་རྃ། ཞེས་བརྗོད་པས་མེ་ལྷ་འབར་བའི་རྣམ་པ་ལས་རང་གཟུགས་སུ་བྱོན་པར་གྱུར། ཡང་གཤེགས་སྐྱེམས་མར་ཕུལ་ནས་བསྲེག་རྫས་ལྷག་མ་རྣམས་གོང་ལྟར་ཕུལ། སྔར་བཞིན་མཆོད་བསྟོད་གཏོར་མ་ཨོཾ་ཨགྣ་ཡེའི་མཐར། ན་མཿསརྦ་ཏ་ཐཱ་ག་ཏ་སོགས་ལྔའམ་བདུན་གྱིས་ཕུལ། ཕྱི་ནང་གིས་མཆོད།
མེ་དེ་བསྲེག་བྱ་ཟ་བའི་ལྷ། ། དྲང་སྲོང་རྒྱལ་པོ་གདོན་གྱི་བདག ། ཤར་ལྷོ་གདོན་གྱི་ཚོགས་བཅས་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། ། མེ་ལྷའི་རྒྱལ་པོ་འཁོར་བཅས་རྣམས་ནས་ཡིད་ལ་འདོད་པ་ཀུན་འགྲུབ་ཤོག་གི་བར་གྱིས་ཕྲིན་ལས་བཅོལ། ཡིག་བརྒྱ་དང་བཟོད་གསོལ། ཨོཾ་བདག་གི་དོན་དང་གཞན་གྱི་དོན། ། བསྒྲུབ་ཀྱི་བཞུད་ཀྱིས་བྱིན་ཟ་ཁྱོད། ། ཇི་བཞིན་དུས་སུ་སླར་གཤེགས་ཏེ། ། བདག་གི་དངོས་གྲུབ་ཐམས་ཅད་བསྒྲུབ། །
ཨོཾ་ཨགྣ་ཡེ་བཛྲ་མུཿ ཡེ་ཤེས་པ་གཤེགས། ཐལ་བ་སྔར་བཞིན་བླངས་ལ། དམ་ཚིག་པ་རང་ལ་ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། རང་གི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ་གིས་མཚན་པར་གྱུར། ཞེས་བརྗོད་ཅིང་གནས་གསུམ་བསྲུང༌། ཡང་གོ་ཆའི་སྔགས་སྔར་བཞིན་བརྗོད།
ལས་བསགས་པ་དོན་དང་ལྡན་པའི་ཕྱིར་བསྔོ་བ་སྨོན་ལམ་མཁའ་སྤྱོད་ཞལ་བཟང་བལྟ་བའི་བར་རྒྱུན་གྱི་ཉམས་ལེན་བཞིན་དང༌། ཕུན་ཚོགས་དགེ་ལེགས་ཀུན་གྱི་དཔལ་མངའ་བ་སོགས་བཀྲ་ཤིས་བརྗོད། མེ་ཏོག་གི་ཆར་དབབ། སྦྱིན་སྲེག་ཉི་མ་སྦྲེལ་ནས་བྱེད་ན་ཐལ་བ་རྣམས་དཀྲུགས་རྡལ་དུ་མ་སོང་བའི་སྔར་གྱི་ཐལ་བ་དེ་ནན་པ་བྱས་ནས་ཁར་ལྕི་བ་བརྩིགས་ཏེ། ཆོ་ག་རྣམས་ནི་གོང་ཇི་ལྟ་བ་བཞིན་མཛད། གྲོལ་བའི་ཉིན་ཚོགས་འཁོར་མཛད་པའི་ཚོགས་རྫས་རྣམས་ཕྱག་ལེན་བཞིན་བཤམས་ནས། འཇིག་རྟེན་ལས་འདས་པའི་མེ་ལྷའི་གཏོར་འབུལ་ཚར་མ་ཐག་གཏོར་མ་བྱིན་རླབས་ལྟར་བྱིན་གྱིས་རླབས་ནས་སྔགས་འབུལ་ཡན་ཆད་དཀྱུས་བཞིན་མཛད། དམ་ཚིག་སྤེལ་བ་དང་ཚོགས་ལ་ལོངས་སྤྱོད་པ་ནི་འཇིག་རྟེན་པའི་མེ་ལྷའི་དམ་ཚིག་པ་རང་ལ་བསྡུས་ནས་གནས་གསུམ་བསྲུང༌། གོ་ཆའི་ལྷ་སྔགས་བརྗོད་པ་ཡན་གྲུབ་ནས་མཛད། ཚོགས་ལྷག་ནས་བཀྲ་ཤིས་ཀྱི་བར་ཚེས་བཅུའི་མཆོད་པ་ལྟར་མཛད་པས་གྲུབ་ཅིང༌།
ཐལ་ཤུལ་ཆུ་དང་འོ་མས་བཀྲུ་ཞིང་ཐལ་བ་རྣམས་མི་ཕྱུགས་མང་པོས་འཐུང་བའི་ཆུ་བོའམ་རི་མཐོན་པོའི་རྩེར་གདན་དྲངས་པར་བྱའོ། ། དེ་ལྟར་རྡོ་རྗེ་རྣལ་འབྱོར་མའི་སྦྱིན་སྲེག་གི་ཡི་གེ་རྗེ་ས་ཆེན་ཡབ་སྲས་སོགས་ཀྱིས་མཛད་པའི་ཡིག་རྙིང་དང༌། ཀུན་མཁྱེན་གོ་བོ་རིན་པོ་ཆེས་མཛད་པ་དང༌། གཙོ་བོར་རྗེ་སངས་རྒྱས་དཔལ་བཟང་པོས་མཛད་པའི་ཡི་གེར་གཞིར་བཞག དེར་མི་གསལ་བ་རྣམས་བདེ་ཀྱེའི་ཞི་བའི་སྦྱིན་སྲེག་ནས་ཁ་འགེངས་པར་གསུངས་པ་བཞིན་ཁ་བསྐང༌། བླ་མ་ཡབ་སྲས་ཀྱི་གསུང་རྒྱུན་དང་ཕྱག་ལེན་གྱི་རིམ་པ་གོ་བདེ་བར་བྱས། དོན་ལ་རང་བཟོའི་དྲི་མས་མ་བསླད་པར་སྦྱར་བ་འདི་ནི་ཚུལ་འདི་ལ་མོས་པའི་དོན་གཉེར་གྱིས་བསྐུལ་བའི་ངོར་རྒྱལ་ཁམས་ཀྱི་བྱ་བྲལ་བ་དབང་ཕྱུག་རབ་བརྟན་གྱིས་ཡུལ་དབུས་ཀྱི་སའི་སྨན་ལྗོངས་རྡོ་རྗེ་འཆང་ཚར་པ་ཆོས་རྗེའི་སྲས་ཀྱི་ཐུ་བོ་རྡོ་རྗེ་བཙུན་མོ་ཉིད་ཀྱིས་རིང་ནས་བསྐྱངས་པའི་གཉན་སྟོན་མཆོག་གི་སྤྲུལ་པའི་ཟློས་གར་རྒྱལ་དབང་ཐམས་ཅད་མཁྱེན་པ་གཞོན་ནུ་བློ་གྲོས་ཀྱི་ཞལ་སྔ་ནས་འདེབས་པར་མཛད་པའི་བཀྲ་ཤིས་དང་དགེ་མཚན་དུ་མས་ཕྱུག་པའི་ཆོས་སྡེ་སྙན་བརྒྱུད་ཟབ་མོའི་ཆོས་སྒྲ་རྒྱུན་མི་འཆད་པར་སྒྲོག་པའི་གནས། རྗེ་བཙུན་དེ་ཉིད་ཀྱིས་བྱིན་གྱིས་བརླབས་ཤིང་གདན་ཆགས་པའི་གཟིམ་ཆུང་དུ་སྦྱར་བའོ། ། འདིས་ཀྱང་སློབ་བཤད་ཟབ་མོའི་བསྟན་པ་རིན་པོ་ཆེ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག ། ཤུ་བྷཾ།།
༈ ། ཐར་རྩེ་པཎ་ཆེན་གྱི་རྡོ་རྗེ་རྣལ་འབྱོར་མའི་ཞི་བའི་སྦྱིན་སྲེག་བཞུགས་སོ།། ༈ །ན་མོ་གུ་རུ་བུདྡྷ་སིདྷཱ་ཡ། ཤེས་རབ་མཆོག་གི་ལྷ་མོ་དང༌། ། མི་འགྱུར་བདེ་ཆེན་ཁ་ཊྭཱཾ་ག ། ཟུང་འཇུག་ཕྱག་རྒྱ་ལ་བཏུད་དེ། ། སྦྱིན་སྲེག་ལག་ལེན་བཤད་ཀྱིས་ཉོན། ། རྗེ་བཙུན་རྡོ་རྗེ་རྣལ་འབྱོར་མའི། ། བསྙེན་པ་རྫོགས་པའི་རྣལ་འབྱོར་པས། ། སྔགས་ཀྱི་ནུས་པ་འབྱུང་བའི་ཕྱིར། ། ཞི་བའི་སྦྱིན་སྲེག་བྱེད་པ་ལ། །
ས་ཡོངས་སུ་སྦྱངས་པའི་གནས་སུ་ཐིག་ཆེན་བརྒྱད་སྤྱི་དང་མཐུན་པར་བཏབ། དེའི་དབུས་སུ་ཁྲུ་ཕྱེད་ཀྱིས་ཟླུམ་སྐོར་དང༌། དེའི་ཕྱི་རོལ་དུ་སོར་བཞི་པ་གཉིས་བསྐོར་བའི་ཟླུམ་སྐོར་གསུམ་སྟེ་ཐབ་ནང་ཁ་ཁྱེར་མུ་རན་དང༌། དེའི་ཕྱི་རོལ་དུ་ཐབ་སྟེགས་སྤྱི་དང་མཐུན་པའི་ནང་དུ་དབུས་སུ་སྲད་བུ་བཟུང་སྟེ། དེ་ནས་དབུས་བར་གྱི་སྲད་བུ་དེས་ཟླུམ་སྐོར་དང་པོའི་གཡས་གཡོན་གྱིས་གང་སླེབས་སུ་རྟགས་བྱ། ནུབ་ཏུ་ཡང་སྔ་མའི་རིགས་པས་རྟགས་བྱ། དེ་སྟེང་ཐིག་གདབ་པས་ཆོས་འབྱུང་ཉིས་བརྩེགས་འབྱུང༌། དེའི་མདུན་རྒྱབ་ཀྱི་གྲྭ་སྤངས་པའི་གཡས་གཡོན་གྱི་གྲྭ་བཞིར་དགའ་བ་འཁྱིལ་པ་གཡོན་དུ་འཁོར་བ། གཞི་ཚོན་ཐམས་ཅད་དཀར་པོ། ཆོས་འབྱུང་གི་ནང་དམར་པོ།
བཅད་དམར་སྐྱས་བྲི། དབུས་སུ་ཉི་གདན་གྱི་སྟེང་དུ་ཚོན་ཕུང་དམར་པོ་དགོད། ཁ་ཁྱེར་གྱི་སྟེང་དུ་བུད་ཤིང་ཕྲུ་ཕྱེད་ཙམ་བརྩེགས་པའི་ཤར་ལྷོར་ཏིང་ལོ་རྩྭ་སྐམ་པོ་དང་བཅས་པ་བཤམ། ཐབ་ཀྱི་ནུབ་ཏུ་སྟན་ལ་འདུག་པའི་རང་གི་གཡོན་ཐབ་ཀྱི་གཡས་སུ་ཆུ་གཉིས་ཉེར་སྤྱོད་དང་གཏོར་མ་གཉིས་བཤམ། རང་གི་གཡས་ཐབ་ཀྱི་གཡོན་དུ་ཡམ་ཤིང༌། མར་ཏིལ། ཞོ་མར་ཕྱེ་བསྲེས་པའི་ཟས་མཆོག ཀ་ར་བུ་རམ་སྦྲང་རྩི་སྦྱར་བའི་རིལ་བུ། དཱུརྺ། ཀུ་ཤ་རྣམས་བརྒྱ་རྩ་རེ་དང༌།
ཏིལ་ལ་གྲངས་འཛིན་པས་གང་མང་བཤམ་མོ། ། མདུན་དུ་ནང་མཆོད། རྡོ་རྗེ་དྲིལ་བུ་དགང་བླུགས་གཟར་ཁ་སྦྱར་ཏེ་བཞག་གོ ། ཕྱི་མ་རེད་ཀྱི་དུས་སུ། ནམ་མཁའ་དང་མཉམ་པའི་སོགས་ནས་རང་ཉིད་རྗེ་བཙུན་མའི་སྐུར་གྱུར་ཞེས་རྗེ་རཏྣ་ནི་རཱ་བྷོ་གས་མཛད་པའི་སྒྲུབ་ཐབས་བཞིན་བྱའོ། ། དེ་ནས་ཐབ་དང་མཆོད་རྫས་བསྲེག་རྫས་རྣམས་ལ་རྡོ་རྗེའི་རྩེས་ནང་མཆོད་གཏོར་ཞིང༌། སུམྦྷས་བསང༌། སྭ་བྷཱ་ཝས་སྟོང་པར་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་རིན་པོ་ཆེ་ལས་གྲུབ་པའི་ཞི་བའི་ཐབ་ཁུང་དཀར་པོ་ཟླུམ་པོ་ཡངས་ཤིང་རྒྱ་ཆེ་བ་དྭངས་ཤིང་ཐོགས་པ་མེད་པར་མུ་རན་ལ་རྡོ་རྗེའི་ཕྲེང་བས་མཚན་པ། ཕྱི་རོལ་དུ་སྟེགས་བུ་གྲུ་བཞི་པའི་ཟུར་བཞིར་ཟླ་ཕྱེད་རྡོ་རྗེས་མཚན་པ་བྲིས་པ་དང་གཉིས་སུ་མེད་པ་དྭངས་ཤིང་ཐོགས་པ་མེད་པར་གྱུར།
ཧཱུྃ་ཡང་ཡང་བརྗོད་པས་བྱིན་གྱིས་རླབས། བསང་སྦྱངས། སྟོང་པའི་ངང་ལས་ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བའི་ནང་དུ་ཨོཾ་ཨཱཿཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ། མེ་ཏོག་ནས། རོལ་མོ་ལ་སོགས་པའི་མཆོད་རྫས་རྣམས་དྭངས་ཤིང་ཐོགས་པ་མེད་པ་ལྷ་མཉེས་པ་དང་སོ་སོའི་ལས་བསྒྲུབ་པའི་ནུས་པ་དང་ལྡན་པར་གྱུར། ཨོཾ་ཨཱཿཧཱུྃ་གིས་བསྲེག་རྫས་དང༌། ཨོཾ་བཛྲ་ཨརྒྷཾ་ནས་ཤབྡ་ཨཱཿཧཱུྃ་གིས་བྱིན་གྱིས་རློབ། རྩྭ་གཙང་མ་དང་བཅས་པའི་ཡམ་ཤིང་གི་རྩེ་ལ་མེ་སྤར་ཏེ་གུས་པའི་ཚུལ་གྱིས། ཨོཾ་བཛྲ་ཛྭ་ལ་རཾ་ཞེས་བརྗོད།
ཐབ་ལ་གཡས་ཕྱོགས་ནས་ལན་གསུམ་བསྐོར་ཏེ་མེ་ཚང་དུ་གཞུག དེ་ནས་བྱང་ཆུབ་ཕྱག་རྒྱས་དགང་བླུགས་བཟུང་ལ། བླུགས་གཟར་མར་དང་བཅས་པ་དགང་གཟར་གྱི་ཁ་ལ་རེག་ཅིང་བླུགས་གཟར་གྱིས་མར་བུད་ཤིང་ལ་ཁྱབ་པར་བླུགས་ཏེ། ཨོཾ་ཛྭ་ལ་རྃ། ཞེས་ལན་གསུམ་གྱིས་མེ་གསོ། མེ་འབར་བའི་དབུས་སུ་པདྨ་དཀར་པོ་ཟླ་བའི་དཀྱིལ་འཁོར་གྱི་སྟེང་དུ་རྃ་ལས་མེ་ལྷ་ར་སྐྱེས་ལ་བཞོན་པ་སྐུ་མདོག་དམར་པོ་ཞལ་གཅིག་ཕྱག་བཞི་པ། ཕྱག་གཡས་ཀྱི་དང་པོས་མཆོག་སྦྱིན། གཉིས་པས་བགྲང་ཕྲེང༌། གཡོན་གྱིས་དང་པོས་དབྱུག་གུ་རྩེ་གསུམ་པ། གཉིས་པས་གཎྜི་འཛིན་པ།
རལ་པའི་ཐོར་ཚུགས་དང་ལྡན་ཞིང་ཚངས་པའི་སྐུད་པ་དང༌། ཀྲྀཥྞ་ས་རའི་པགས་པའི་སྟོད་གཡོགས་དང༌། དར་དམར་པོའི་ཤམ་ཐབས་ཅན། མེ་འབར་བའི་དབུས་ན་བཞུགས་པ། དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས་ཤར་ལྷོ་ནས་མེ་ལྷ་མདུན་གྱི་ནམ་མཁར་བྱོན། ཞེས་སྤྱན་དྲངས་ནས་ཛཿཧཱུྃ་བཾ་ཧོཿ གཉིས་སུ་མེད་པར་ཐིམ།
སླར་ཡང་ཐུགས་ཀའི་ས་བོན་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་མདུན་གྱི་ནམ་མཁར་བྱོན། དེ་བཞིན་གཤེགས་པ་ཐམས་ཅད་ཀྱི་འདི་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས། དབང་གི་ལྷས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ། ཞེས་གསུང་ཞིང་དབང་བསྐུར་སྐུ་གང་དྲི་མ་དག་ཆུ་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུ་བརྒྱན་པར་བསམ། ལྗགས་ལས་འོད་ཟེར་བྱུང་བས་བྱོན་ཟན་གསོལ་བར་བསམ་ཞིང༌། ཨོཾ་ཨགྣ་ཡེ་སྭཱ་ཧཱ། ཞེས་བདུན་བརྗོད་པའི་རྗེས་སུ། ཨོཾ་ཨགྣ་ཡེ་སརྦ་པཱ་པཾ་ཤཱིནྟཾ་ཀུ་རུ་སྭཱ་ཧཱ།
ཞེས་བརྗོད་མར་བླུགས་གཟར་བདུན་གྱིས་དགང་གཟར་གང་བ་དེ་འདྲ་བ་ལན་གསུམ་གྱིས་བྱོན་ཟན་ཕུལ། ཨོཾ་ཨགྣ་ཡེ་ཞེས་པ་ཀུན་ལ་སྦྱར་བའི། ཨོཾ་བཛྲ་ཨརྒྷཾ་ནས་ཤབྡའི་བར་གྱིས་མཆོད། ཨོཾ་ཨགྣ་ཡེ་ཨོཾ་ཨཱཿཧཱུྃ་གིས་ནང་མཆོད་ཕུལ། རྡོ་རྗེ་དྲིལ་བུ་འཛིན་པས། འཇིག་རྟེན་དབང་ཕྱུག་ཚངས་དབང་མགོན་གྱི་སྲས། ། སོགས་ཀྱིས་བསྟོད། འབར་བའི་མེ་འོད་ལ་དབུལ་བར་བསམ།་་་་་ ཡམ་ཤིང༌། ཨོཾ་ཨགྣ་ཡེ་སྭཱ་ཧཱ།
ཞེས་བདུན་ནམ་ཉེར་གཅིག་གི་མཐར། ཨོཾ་ཨགྣ་ཡེ་སརྦ་པཱ་པཾ་ཤཱིནྟཾ་ཀུ་རུ་སྭཱ་ཧཱས་ཕུལ། མར་ཡང་སྔགས་འདི་འབའ་ ་་་་་དམིགས་པ་གོང་གི་བྱོན་ཟན་དང་འདྲ། ཞིག་གིས་གོང་ལྟར་ཕུལ། ཏིལ་ཟས་ ་་་་་འདི་རྣམས་ཞལ་དུ་ཕུལ། མཆོག་མངར་གསུམ་གྱི་རིལ་བུ། དཱུརྺ་ཀུ་ ་་་་་འདི་གཉིས་དབུའི་གཙུག་ཏུ་ཕུལ་བར་བསམ། ཤ་རྣམས་ཕུལ། སླར་ཡང་མཆོད་བསྟོད་སྔར་ལྟར་བྱས་ནས་མར་བླུགས་གཟར་གང་ཐབ་ཏུ་བླུགས་ཏེ། ཨོཾ་བཛྲ་ཛྭ་ལ་རྃ།
ཞེས་ཕུལ་བས་མེ་ལྷ་འབར་བའི་རྣམ་པར་གྱུར་བར་བསམ། མེ་འབར་བའི་དབུས་སུ་ཨེ་ཡིག་ཉིས་བརྩེགས་ཡོངས་སུ་གྱུར་པ་ལས་ཆོས་འབྱུང་གྲུ་གསུམ་ཉིས་བརྩེགས་ཀྱི་མདུན་རྒྱབ་གཉིས་སྤངས་པའི་གྲྭ་བཞིར་དགའ་བ་འཁྱིལ་པ་གཡོན་བསྐོར་དུ་འཁོར་བའི་དབུས་སུ་སྐད་ཅིག་གིས་རྡོ་རྗེ་རྣལ་འབྱོར་མ་པདྨ་དང་ཉི་མ་ཞེས་སོགས་ནས། ཙཎྜི་ཀའི་ངོ་བོ་ཞེས་བསམ་ནས། ཕཻཾ་ཐུགས་ཀའི་བྃ་ཡིག་ལས་འོད་ཟེར་སོགས་ནས་གཉིས་སུ་མེད་པར་ཐིམ་ཞེས་སྒྲུབ་ཐབས་ལྟར་བྱའོ། ། དེ་ནས། ཨོཾ་གསུམ་མ་ལན་བདུན་བརྗོད་པའི་ཕཊ་ཀྱི་མཐར། ཨོཾ་སརྦ་པཱ་པཾ་ཤཱིནྟཾ་ཀུ་རུ་སྭཱ་ཧཱ། ཞེས་ལན་གསུམ་གྱིས་བྱོན་ཟན་ཕུལ། ཨོཾ་བཛྲ་ཡོ་གི་ནཱི་ཞེས་རེ་རེ་སྦྱར་བའི་ཨརྒྷཾ་ནས་ཤབྡའི་བར་གྱིས་གྷཎྜེ་ར་ཎི་ཌཱ་དྲིལ་ཕྱི་མཆོད། ཨོཾ་གསུམ་མའི་རྗེས་སུ་ཨོཾ་ཨཱཿཧཱུྃ་གིས་ནང་མཆོད།
དཔལ་ལྡན་རྡོ་རྗེ་མཁའ་འགྲོ་མ་སོགས་ཤླཽ་ཀ་གཉིས་ཀྱིས་བསྟོད། དེ་ནས་བསྲེགས་རྫས་རྣམས་ཨོཾ་གསུམ་མ་འབའ་ཞིག་བརྒྱ་རྩ་བརྒྱད་ཀྱིས་ཕུལ། མར། ཏིལ། ཟས་མཆོག་མངར་གསུམ། དཱུརྺ་ཀུ་ཤ་རྣམས་གོང་ལྟར་ཕུལ། ཏིལ་ ་་་་་བདག་གི་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་སྙིང་གའི་བྃ་ལ་ཀཾ་ནག་པོ་བརྒྱུད་མར་བྱུང་སྟེ་སྣ་སྒོར་སླེབ་པ་དང་སྡིག་པ་རྭ་ཅན་གྱི་གཟུགས་སུ་གྱུར་ནས་མདུན་གྱི་ཏིལ་ལ་ཐིམ་པས་ལྷའི་ཞལ་དུ་ཏིལ་ཟག་མེད་བདུད་རྩིའི་རང་བཞིན་དུ་གྱུར་ནས་ཕུལ་བ་སྡིག་སྒྲིབ་འདག་ངེས་ཀྱི་ངེས་ཤེས་བརྟན་པོའི་ངང་ནས་ཕུལ། ལ་གྲངས་འཛིན་པས་སྔགས་འབུམ་ཕྲག་བཞི་སོང་བའི་ཁ་བསྐང་དུ་ཏིལ་ཁྲི་ཕྲག་བཞི་འབུལ་ལོ། ། སླར་ཡང་མཆོད་བསྟོད་གོང་བཞིན་བྱ། གཏོར་མ་དང་པོ་བསང་སྦྱངས།
སྟོང་པའི་ངང་ལས་ཨ་ལས་བྱུང་བའི་སོགས་ནས་འདོད་དོན་གསོལ་བ་བཏབ་པ་སྒྲུབ་ཐབས་ནང་བཞིན་བྱ་ཞིང་སྤྱན་འདྲེན་མི་དགོས་སོ། ། ཡི་གེ་བརྒྱ་པ་ལན་གསུམ་དང༌། མ་འབྱོར་པ་དང་ཉམས་པ་སོགས་ཀྱིས་ནོངས་པ་བཟོད་པར་གསོལ། ཨོཾ་ཨཱཿཧཱུྃ་བཛྲ་མུཿཡེ་ཤེས་པ་གཤེགས། དམ་ཚིག་པ་རང་ལ་ཐིམ་ཞེས་བརྗོད། ཐབ་ཀྱི་ཐལ་བ་ཞིག་བླངས་ཏེ་རང་གི་དཔྲལ་བར་ཐིག་ལེ་བྱའོ། ། སླར་ཡང་ཐབ་ནང་དུ་མར་བླུགས་གཟར་གང་བླུགས་ཏེ། ཨོཾ་བཛྲ་ཛྭ་ལ་རྃ་ཞེས་པ་ནས། མེ་ལྷ་ཞལ་ཕྱག་གི་རྣམ་པར་གྱུར། དེ་ལ་ཡམ་ཤིང་སོགས་བདུན་ནམ་ཉེར་གཅིག་ཕུལ་ནས།
མཆོད་བསྟོད་གོང་བཞིན་བྱ། གཏོར་མ་གཉིས་པ། ཨོཾ་ཨཱཿཧཱུྃ་ཧ་ཧོ་ཧྲཱིཿས་བྱིན་གྱིས་རླབས་ནས། ཨོཾ་ཨགྣ་ཡེ་ན་ ་་་་་ལག་གཡས་མཆོག་སྦྱིན་ཕྱག་རྒྱ་བྱ། མཿསརྦ་ཏ་ཐཱ་ག་སོགས་ལན་གསུམ་གྱིས་ཕུལ། ཨོཾ་ཨགྣ་ཡེ་བཛྲ་མུཿཡེ་ཤེས་པ་གཤེགས། དམ་ཚིག་པ་རང་ལ་ཐིམ་པར་བསམ་མོ། ། རང་གི་གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ་ཨོཾ་བྃ། ཧཾ་ཡོཾ། ཧྲིཾ་མོཾ།
ཧྲིཾ་ཧྲིཾ། ཧཱུྃ་ཧཱུྃ། ཕཊ་ཕཊ། ཞེས་པས་བསྲུང༌། ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ་ལ་སོགས་པའི་བཀྲ་ཤིས་དང༌། ལྷ་མོ་ཚད་མ་དམ་ཚིག་སོགས་ཀྱི་བསྔོ་བ་སྨོན་ལམ་བྱའོ། ། རྗེ་བཙུན་རྡོ་རྗེ་རྣལ་འབྱོར་མའི་སྦྱིན་སྲེག་གི་ལག་ལེན་འདི་ནི། དགེ་སློང་བསོད་ནམས་བརྩོན་འགྲུས་པས་ཡང་ཡང་བསྐུལ་ནས། བྲང་ཏི་པའི་བྷིཀྵུ་ག་ག་ན་ཤྲཱི་བྷ་དྲས་ཤིང་མོ་ལུག་གི་ལོ། དཔྱིད་ཟླ་འབྲིང་པོའི་དཀར་ཕྱོགས་ཀྱི་ཚེས་བཅུ་གསུམ་ཉི་མ་མེ་བཞིའི་འགྲུབ་སྦྱོར་འཛོམ་པའི་ཉིན་ཤྲཱི་ཨེ་ཝཾ་ཐར་པ་རྩེར་སྦྱར་བའོ།། ་་་་་
འདིའི་མཆན་བུ་རྣམས་མཁན་ཆེན་སངས་རྒྱས་ཕུན་ཚོགས་ཀྱིས་སོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
