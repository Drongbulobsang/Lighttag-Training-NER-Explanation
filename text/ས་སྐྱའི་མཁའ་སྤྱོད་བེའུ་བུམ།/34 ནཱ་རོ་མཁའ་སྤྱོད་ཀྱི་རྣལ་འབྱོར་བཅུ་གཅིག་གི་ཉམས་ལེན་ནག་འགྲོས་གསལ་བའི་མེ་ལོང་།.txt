ས་སྐྱའི་མཁའ་སྤྱོད་བེའུ་བུམ།
པོད ༣༤
ནཱ་རོ་མཁའ་སྤྱོད་ཀྱི་རྣལ་འབྱོར་བཅུ་གཅིག་གི་ཉམས་ལེན་ནག་འགྲོས་གསལ་བའི་མེ་ལོང་།
༼ཨཱཿ༽ ༄༅། །ནཱ་རོ་མཁའ་སྤྱོད་ཀྱི་རྣལ་འབྱོར་བཅུ་གཅིག་གི་ཉམས་ལེན་ནག་འགྲོས་གསལ་བའི་མེ་ལོང་ཞེས་བྱ་བ་བཞུགས་སོ།། ༈ །ན་མོ་གུ་རུ་བཛྲ་ཝཱ་ར་ཧཱི་ཡེ། འདིར་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་བསྐྱེད་རྫོགས་རྣལ་འབྱོར་བཅུ་གཅིག་སྟན་ཐོག་གཅིག་ཏུ་ཉམས་སུ་བླང་ཚུལ་བཤད་པ་དང་མཐའ་དཔྱོད་སོགས་སྤངས་ཏེ་མདོར་བསྡུས་ཏེ་འཆད་པ་ལ་བླ་མ་ཡི་དམ་མཁའ་འགྲོས་བཀའི་གནང་བ་སྩལ་དུ་གསོལ། དེ་ལ་རྣལ་འབྱོར་བཅུ་གཅིག་ནི་ས་སྐྱ་པ་ཆེན་པོ་ཀུན་དགའ་སྙིང་པོས། ཉལ་དང་ལྡང་དང་བདུད་རྩི་མྱང༌། ། ཚད་མེད་བླ་མ་བདག་ལྷར་བསྐྱེད། ། འགྲོ་བ་དག་པའི་རྣལ་འབྱོར་དང༌། ། དཔའ་བོ་དཔའ་མོས་བྱིན་གྱིས་རླབས། ། ངག་བཟླས་ཡིད་བཟླས་གཉིས་གཅིག་ཡིན། །
བསམ་གྱིས་མི་ཁྱབ་རྣལ་འབྱོར་དང༌། ། སྤྱོད་ལམ་གྱི་ནི་རྣལ་འབྱོར་ཏེ། ། དེ་ལྟར་རྣལ་འབྱོར་བཅུ་གཅིག་གོ ། ཞེས་གསུངས་པའི་དང་པོ་ཉལ་བའི་རྣལ་འབྱོར་ལ་གཉིས་ལས། དང་པོ་གང་ཟག་སྤྲོས་པ་ལ་མི་དགའ་བས་བསམ་མི་ཁྱབ་རྒྱས་བསྡུས་གང་ཡིན་སྒོམ་རྗེས་རྣམ་རྟོག་གིས་བར་མ་ཆོད་པར་སྟོང་ཉིད་ཀྱི་ངང་དུ་ཉལ། གཉིས་པ་སྤྲོས་པ་ལ་དགའ་བས་གནས་ཁང་ཆོས་འབྱུང་དམར་པོ་འོད་ཀྱི་རང་བཞིན་དུ་གསལ་བའི་ནང་དུ་སེངྒེའི་ཁྲི་ལ་རང་རྣལ་འབྱོར་མ་རྒྱན་དང་ཕྱག་མཚན་མེད་པ་ཞིག་ཉལ་བའི་མགོ་བོའི་ཐད་དུ་སེངྒེའི་ཁྲིར་རྩ་བའི་བླ་མ་དཔའ་བོ་རྡོ་རྗེ་ཆོས་ཀྱི་རྣམ་པར་བཞུགས་པ་ལ་མོས་གུས་བྱ་ཞིང་རྣམ་རྟོག་གིས་བར་མ་ཆོད་པར་ཉལ་ལོ། ། གཉིས་པ་ལྡང་བའི་རྣལ་འབྱོར་ནི། ཐོ་རེངས་ཀྱི་ཆར་ནམ་མཁར་མཁའ་སྤྱོད་ཀྱི་དཔའ་བོ་དང་རྣལ་འབྱོར་མ་རྣམས་ཀྱིས་ཌཱ་མ་རུའི་སྒྲ་དང་ཨོཾ་གསུམ་མའི་སྔགས་ཀྱི་སྒྲ་ལྷང་ལྷང་བསྒྲགས་པའི་རྐྱེན་གྱིས་གཉིད་སད་དེ་ཉལ་ལུགས་ཀྱི་སྔོན་མ་སྟོང་ཉིད་ཀྱི་ངང་དུ་ཉལ་ན། ཆུ་ལས་ཉ་འཕར་བ་ལྟར་རང་རྡོ་རྗེ་རྣལ་འབྱོར་མ་རྒྱན་དང་ཕྱག་མཚན་སྤངས་པའི་སྐུར་ལམ་གྱིས་ལྡང༌། ཉལ་ལུགས་ཕྱི་མ་ལྟར་ན་རང་རྣལ་འབྱོར་མ་དང་སྔས་འགོའི་བླ་མ་གནས་ཁང་ཆོས་འབྱུང་སོགས་གསལ་བཏབ།
གྲོགས་ཡོད་ན་དེ་ཡང་རྣལ་འབྱོར་མར་གསལ་བཏབ། བླ་མ་དེ་ལ་མོས་གུས་བྱས་པས་འོད་དུ་ཞུ་རང་ལ་ཐིམ་པས་རང་ཡང་ལྷར་ཤིན་ཏུ་གསལ་བར་གྱུར་པར་བསམ་མོ། ། གསུམ་པ་བདུད་རྩི་མྱོང་བ་ནི། བདུད་རྩི་དངོས་ཡོད་ན་ཨོཾ་ཨཱཿཧཱུྃ་ཞེས་གཡོན་པའི་མཐེབ་སྲིན་གྱིས་གཡོན་བསྐོར་དུ་ཆོས་འབྱུང་བྲིས་པའི་དབུས་ནས་བདུད་རྩི་བླངས་ཏེ་ལྕེ་ལ་བཞག བདུད་རྩི་དངོས་སུ་མེད་ཀྱང་ཡིད་ཀྱིས་བསམ་སྟེ། མྱང་བའི་ཚུལ་བྱས་པས་ལུས་ཀྱི་ནང་ཐམས་ཅད་ཡེ་ཤེས་ཀྱི་བདུད་རྩིས་མེར་གྱིས་ཁེངས་པས་སྡིག་སྒྲིབ་ཉེས་ལྟུང་ཐམས་ཅད་དག བདེ་ཆེན་གྱི་ཡེ་ཤེས་རྒྱུད་ལ་སྐྱེད། བདུད་རྩིའི་དྭངས་མ་ཐམས་ཅད་རང་གི་སྙིང་གའི་བྃ་ཡིག་དམར་པོ་དེ་ལ་ཐིམ་པས་གཟི་འོད་དང་ལྡན་པར་གྱུར་ཏེ་རྣལ་འབྱོར་མའི་ཐུགས་དང་རང་སེམས་དབྱེར་མེད་དུ་འདྲེས་པར་བསམ་ལ་བརྗོད་མེད་ཀྱི་ངང་དུ་ཆམ་མེ་བཞག་གོ ། བཞི་པ་ཚད་མེད་ནས་ལམ་དངོས་སྟོན་པ་ལ། སྔོན་འགྲོ།
དངོས་གཞི། རྗེས་གསུམ་གྱི། སྔོན་འགྲོ་ལ་བཞི། སྐྱབས་འགྲོ། སེམས་བསྐྱེད། ཡིག་བརྒྱ། མཎྜལ་དང་བཞིའོ། ། དེའི་དང་པོར་སྐྱབས་འགྲོ་ནི། གནས་ཁང་ཐ་མལ་པ་མ་ཡིན་པ་གཞི་ཡོངས་སུ་དག་པ་བཻ་ཌཱུརྻའི་ས་གཞི་ལ། གསེར་ཞུན་མིག་མངས་རིས་སུ་བྲེས་པ།
མནན་ན་ནེམས་བྱེད་ཅིང༌། བཏེགས་ན་སྤར་བྱེད་པ། རེག་ན་བདེ་བ་སྐྱེ་བ། དེའི་དབུས་རང་གི་མདུན་ཐད་དུ་སེངྒེ་བརྒྱད་ཀྱིས་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་དང་ཟླ་བའི་གདན་ལ་དྲིན་ཆེན་རྩ་བའི་བླ་མ་དཔའ་བོ་རྡོ་རྗེ་ཆོས་ཀྱི་རྣམ་པ་སྐྱབས་གསུམ་ཀུན་འདུས་ཀྱི་བདག་ཉིད་དུ་གསལ་བཏབ། རང་གི་གཡས་སུ་ཕ་གཡོན་དུ་མ། མདུན་དུ་གནོད་བྱེད་ཀྱི་དགྲ་འདྲེ། མཐའ་ཀུན་རིགས་དྲུག་གི་སེམས་ཅན་བར་དོ་དང་བཅས་པ་ཁྲོམ་ཚོགས་པ་ལྟར་གསལ་བཏབ་ལ་ཁ་ཙམ་མ་ཡིན་པར། སྙིང་ཁོང་རུས་པའི་གཏིང་ནས་སྐྱབས་འགྲོ་བཞི་སྐོར་ངག་འདོན་ལྟར་ཅི་ནུས་བྱས་པའི་མཐར་ཐལ་མོ་སྦྱར་ཏེ་སྐྱབས་གསོལ་ཚར་གཅིག་བརྗོད་པས། བླ་མའི་སྐུ་ལས་འོད་ཟེར་འཕྲོས། རང་གི་འཁོར་དུ་ཡོད་པའི་སེམས་ཅན་དེ་རྣམས་ལ་ཕོག་པས་སྒྲིབ་གཉིས་བྱང་ཚོགས་གཉིས་རྫོགས།
སེམས་རྟོག་མེད་ཆོས་ཀྱི་སྐུ་དང༌། ལུས་ཟག་མེད་རྣལ་འབྱོར་མ་འབའ་ཞིག་ཏུ་གྱུར་ཏེ་བྱ་ཁྱུ་འཕུར་བ་བཞིན་མཁའ་སྤྱོད་དུ་སོང༌། བླ་མ་འོད་དུ་ཞུ་རང་ལ་ཐིམ་པར་བསམ་ནས་བརྗོད་མེད་དུ་བཞག་གོ ། གཉིས་པ་སེམས་བསྐྱེད་ནི། བདག་གིས་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱས་ལ། ཞེས་སོགས་ལན་གསུམ་བརྗོད་པས་སྨོན་པ་དང་འཇུག་པའི་སེམས་བསྐྱེད་དོ། ། གསུམ་པ་རྡོ་རྗེ་སེམས་དཔའི་སྒོམ་བཟླས་ཟུར་ནས་འབྱུང་བ་ལྟར་བྱ། བཞི་པ་མཎྜལ་ནི། ལྔ་པ་བླ་མའི་རྣལ་འབྱོར་དང་འབྲེལ་བ་སྟེ། དེ་ལ་ཡང་ཐུན་མོང་དང་ཐུན་མོང་མ་ཡིན་པ་གཉིས་ལས།
ཐུན་མོང་མ་ཡིན་པ་ལོགས་སུ་གསལ། འདིར་ཐུན་མོང་བ་ནི། མདུན་གྱི་ནམ་མཁར་སེངྒེས་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་དང་ཟླ་བའི་གདན་གྱི་སྟེང་དུ། རྩ་བའི་བླ་མ་རྗེ་བཙུན་རྡོ་རྗེ་ཆོས་ཀྱི་རྣམ་པ་ཅན་དུ་ཞེས་སོགས་དཀྱུས་ལྟར་གསལ་བཏབ་ནས་མཎྜལ་ཚོམ་བུ་བདུན་མ་ཅི་རིགས་འབུལ། སྤྲོ་ན་ཀུ་སཱ་ལའི་ཚོགས་གསོག་ཐུན་མོང་མ་ཡིན་པ་ལྟར་བྱ། སྐབས་འདིར་བརྒྱུད་འདེབས་བྱས་ཀྱང་ཆོག དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་ལྡན་བླ་མ་རིན་པོ་ཆེ་ལ་ཕྱག་འཚལ་ཞིང་སྐྱབས་སུ་མཆིའོ། ། བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་ལན་གསུམ་གྱིས་གསོལ་བ་བཏབ་པས། བླ་མ་འོད་དུ་ཞུ་སྤྱི་བོ་ནས་རང་ལ་ཐིམ་པར་བསམ་ལ་བླ་མ་དང་རང་སེམས་དབྱེར་མེད་ཀྱི་ངང་དུ་མཉམ་པར་བཞག
དྲུག་པ་བདག་ལྷར་བསྐྱེད་པ་བདག་གི་གཞི་སྦྱང་བསྒྱུར་ནི། རང་གི་སྙིང་ཁར་ཨེ་ཨེ་ལས་ཆོས་འབྱུང་གྲུ་གསུམ་ཉིས་བརྩེགས་ཀྱི་ནང་དུ་ཞེས་པ་ནས་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། ཞེས་པའི་བར་ངག་འདོན་ལྟར་བརྗོད། དེའི་གོ་དོན་གཞན་གོ་སླ་ལ་ཆོས་འབྱུང་གྲུ་གསུམ་དེ་བསྒོམ་ཚུལ་སྙིང་གར་ཨེ་ཉིས་བརྩེགས་དམར་པོ་ཡོངས་སུ་གྱུར་པ་ལས་ཆོས་འབྱུང་དམར་པོ་རྩ་བ་ཕྲ་བ་ཐུར་དུ་ཟུག་པ། གདེངས་ཀ་ཆེ་བ་གྱེན་དུ་བསྟན་པ་ཟུར་གཅིག་མདུན་དུ་བསྟན་པའི་ནང་དུ་ཆོས་འབྱུང་གཉིས་པ་བཅུག་པའི་ཟུར་གསུམ་ཆོས་འབྱུང་ཕྱི་མའི་ལོགས་གསུམ་དུ་བསྟན་པ། དེའི་དབུས་སུ་ཟླ་བ། དེའི་དབུས་སུ་བྃ་ཡིག་དམར་པོ་ཟླ་བའི་ཁ་མཚམས་ལ་ཨོཾ་གསུམ་མའི་སྔགས་ཕྲེང་དམར་པོ་གཡོན་སྐོར་དུ་འཁོད་པ་ལས་འོད་ཟེར་ཁ་དོག་ལྔ་ལྡན་འཕྲོས་པས་ལུས་ཐམས་ཅད་གང་བས་སྡིག་སྒྲིབ་ཉེས་ལྟུང་དང་རྣམ་སྨིན་གདོས་བཅས་ཀྱི་ལུས་སྦྱངས་ཏེ། ལུས་འོད་ཕུང་དུ་གྱུར་པ་ནི་བདག་གི་གཞི་སྦྱང་བ་དང༌། བསྒྱུར་བ་ནི་རང་རྡོ་རྗེ་རྣལ་འབྱོར་མའི་སྐུར་གསལ་འདེབས་པའོ། ། དེ་ལྟ་བུའི་མངོན་རྟོགས་ཀྱང་དཀྱུས་བཞིན།
དོ་ཤལ་ནི་ཐོད་རློན་ལྔ་བཅུ་ཡིན་ནོ། ། རུས་པའི་ཕྱག་རྒྱ་ལྔའི་སྤྱི་བོར་འཁོར་ལོའི་སྟེང་དུ་རིགས་བདག་རྣམ་སྣང་ཧེ་རུ་ཀ་དཀར་པོ་འཁོར་ལོ་དང་དྲིལ་བུ་འཛིན་པ། རུས་རྒྱན་དྲུག་གིས་བརྒྱན་པ། ཞབས་གཡས་བརྐྱང་གཡོན་བསྐུམ་ཞིག་གསལ་འདེབས་པ་ངག་འདོན་ལ་མེད་པས་མ་ཆད་པ་གལ་ཆེའོ། ། གདན་གྱི་དུས་མཚན་མ་དང་འཇིགས་བྱེད་གཉིས་ཀ་གྲི་ཐོད་འཛིན་པའམ་འཇིགས་བྱེད་ཕྱག་མཚན་མེད་པ་ཐལ་མོ་སྦྱར་བའང་རུང་ངོ༌། ། བདུན་པ་འགྲོ་བ་དག་པའི་རྣལ་འབྱོར་གཞན་གྱི་གཞི་སྦྱང་སྒྱུར་ནི། ངག་འདོན་གྱི་ཡི་གེ་དཀྲུགས་པ་འདིར་སྡེབས་ན། རང་གི་སྙིང་གའི་སྔགས་ཕྲེང་ལས་འོད་ཟེར་འཕྲོས་ཏེ་བ་སྤུའི་བུ་ག་ནས་ཕར་སོང་རིགས་དྲུག་གི་སེམས་ཅན་ཐམས་ཅད་ལ་ཕོག་པས་སྡིག་སྒྲིབ་བག་ཆགས་དང་བཅས་པ་སྦྱངས། དེ་ཐམས་ཅད་རྡོ་རྗེ་རྣལ་འབྱོར་མའི་སྐུར་གྱུར་ཞེས་པའོ། ། བརྒྱད་པ་དཔའ་བོ་དཔའ་མོས་བྱིན་གྱིས་རླབས་པ་ཡེ་ཤེས་པ་དགུག་གཞུག་ནི།
ཕཻཾ་ཞེས་འབར་བའི་ཕྱག་རྒྱ་དཔྲལ་བར་གཡོན་དུ་ལན་གསུམ་བསྐོར། རང་གི་སྙིང་ཁའི་བྃ་ཡིག་ལས་འོད་ཟེར་དམར་པོ་འཕྲོས་པས་འོག་མིན་ནས་རྡོ་རྗེ་རྣལ་འབྱོར་མ་ལ། ཞེས་པ་ནས། ཛཿཧཱུྃ་བཾ་ཧོཿའི་བར་གྱིས་ཡེ་ཤེས་པ་དགུག་གཞུག་བྱ། པད་ཀོར་འཁྱུད་རྒྱ་དང་བཅས་ཏེ་ཨོཾ་ཡོ་ག་ཤུདྡྷོ་སོགས་ལན་གསུམ་བརྗོད། འདི་ལ་ཕོ་ཉ་གསུམ་བསྲེས། ཞེས་གསུངས་པས། རང་རྡོ་རྗེ་རྣལ་འབྱོར་མ་བསྐྱེད་པ་དང༌། འགྲོ་བ་ཐམས་ཅད་རྣལ་འབྱོར་མར་གྱུར་པ་བདག་གཞན་གྱི་གཞི་སྦྱང་བསྒྱུར་ནི་སྔགས་སྐྱེས། འཛམ་བུ་གླིང་གི་ཡུལ་ཉེར་བཞིར་བཞུགས་པའི་དཔའ་བོ་རྣལ་འབྱོར་མ་རྣམས་ནི་ཞིང་སྐྱེས།
འོག་མིན་ན་བཞུགས་པ་རྣམས་ནི་ལྷན་སྐྱེས་ཏེ། དེ་གསུམ་གཅིག་ཏུ་བསྲེས་པས་ཕོ་ཉ་གསུམ་བསྲེ་ཞེས་བྱའོ། ། སྐབས་འདིར་ལུས་དཀྱིལ་སྤྲོ་ན་བསྒོམ། གོ་ཆ་བཅིང་བ་དཔའ་བོ་དཔའ་མོས་བྱིན་གྱིས་བརླབས་པ་དངོས་ནི། དེའི་གནས་རྣམས་སུ་ཟླ་བའི་དཀྱིལ་འཁོར་གྱི་སྟེང་དུ་ལྟེ་བར་ཨོཾ་བྃ་དམར་མོ་ཞེས་པ་ནས་ཕཊ་ཕཊ་དུད་ཀ་ཙཎྜི་ཀའི་ངོ་བོའོ། ། ཞེས་པའི་བར་རོ། ། དེ་ཡང་ཡི་གེ་འབྲུ་གཉིས་ནི་དཔའ་བོ་དང་དཔའ་མོའི་ངོ་བོ་ཡིན་ལ། ཚིགས་ཆེན་བརྒྱད་ནི་ལག་པའི་དཔུང་པ་གཉིས་དང་མཁྲིག་མ་གཉིས། དཔྱི་མགོ་གཉིས་དང་རྐང་པའི་བོལ་གཉིས་དང་ཁ་ནི་ལྕེའི་དཀྱིལ་དུའོ། ། དགུ་པ་བཟླས་པའི་རྣལ་འབྱོར་ལ་གཉིས་ཏེ།
ངག་བཟླས་དང༌། ཡིད་བཟླས་སོ། ། དང་པོ་ངག་བཟླས་ནི། རང་གི་སྙིང་གར་ཆོས་འབྱུང་གྲུ་གསུམ་ཉིས་བརྩེགས་ཞེས་པ་ནས། བྱིན་གྱིས་བརླབ་པར་གྱུར་གྱི་བར་ངག་འདོན་དུ་བརྗོད་རྗེས། ཨོཾ་གསུམ་མ་བཟླ་བའོ། ། གཉིས་པ་ཡིད་བཟླས་ནི། ལུས་གནད་དྲང་པོར་བསྲངས་པའི་ངང་ནས་རླུང་རོ་གསུམ་སངས་ཀྱིས་བུས། འོག་རླུང་ཕྱེད་འཐེན་ཙམ་བྱས་རྗེས། སྟེང་རླུང་དལ་བུས་རྔུབས་ཏེ་རྫོགས་པ་དང༌།
མཆིལ་མ་གཅིག་མིད་པ་དང་མཉམ་དུ་ལྟེ་འོག་ཏུ་ལྡིགས་ཀྱིས་བསྐྱུར་བས་སྙིང་གའི་ཆོས་འབྱུང་སྔགས་ཕྲེང་བྃ་ཡིག་དང་བཅས་པ་ལྟེ་བར་ཁྲིག་གེ་སླེབ་པར་བསམ་ལ། སླར་འོག་རླུང་རྫོགས་པར་འཐེན་ནས་ཆེར་གྱིས་མནན་པའི་འོག་རླུང་ཁ་སྦྱོར་དུ་བྱེད་པ་ལམ་འདིའི་ལུགས་ཡིན་ལ། དེའི་ཚེ་ལྟེ་བའི་སྔགས་ཕྲེང་རྣམས་ཡིད་ཀྱིས་ཀློག་པའི་ཚུལ་བྱས་ཏེ་ཇི་ཙམ་ཐུབ་ཀྱི་བར་དུ་རླུང་མནན་མི་ཐུབ་པ་དང༌། རང་འགྲོས་སུ་ཕྱིར་ནར་གྱིས་བཏང་ལ་ངལ་བསོ། ངག་འདོན་ལས། སྙིང་གའི་ཆོས་འབྱུང་ཟླ་བའི་ཡིག་འབྲུ་དང་བཅས་པ་བདེ་བ་སྐྱེ་བར་འདོད་ན་གསང་གནས། མི་རྟོག་པ་སྐྱེ་བར་འདོད་ན་ལྟེ་བར་ཕབ། ཅེས་གསུངས་ཀྱང་ལྟེ་བར་ཕབ་པ་ཁོ་ན་གལ་ཆེ། དེའི་རྗེས་སུ་ཞར་བྱུང་གི་རྫོགས་རིམ་ནི། སླར་ཡང་རླུང་ཁ་སྦྱོར་སྔར་བཞིན་བཟུང་ལ།
ལྟེ་འོག་གི་ཆོས་འབྱུང་སྣོལ་མ་དེའི་མདུན་རྒྱབ་སྤངས་པའི་གྲྭ་བཞིར་དགའ་འཁྱིལ་དམར་པོ་བཞི་གཡོན་སྐོར་དུ་དྲག་ཏུ་མྱུར་བ་དམར་ཁྱིལ་ལེ་ལེ་འཁོར་བ་ལ་སེམས་གཏད་དེ་འཛིན་མེད་དུ་འཇོག ཡང་རླུང་ཕྱིར་བུས་སྔར་བཞིན་རླུང་བཟུང་བའམ། ཡང་ན་རླུང་མ་བཟུང་ན་གང་བདེ་བྱས་ལ། རང་ལུས་འོད་ཀྱི་རང་བཞིན་དམར་ཁྲོ་བ་དེའི་ལུས་ཀྱི་ནང་དབུས་རྩ་དབུ་མ་ཁ་དོག་དམར་བ་རྒྱུ་མ་ཕུས་བཏབ་པ་ལྟ་བུ་རྩ་བ་གསང་གནས་སུ་ཟུག་པ། ཡས་སྣ་སྤྱི་བོ་ནས་སྦ་གུག་ལྟར་སྨིན་མཚམས་སུ་ཟུག་པ་བུག་པ་ཧ་རེ་ཡོད་པ། དེའི་མས་སྣར་དགའ་འཁྱིལ་དམར་པོ་ནས་ཙམ་ཞིག་གཡོན་སྐོར་འཁྱིལ་རེ་འཁོར་བ། ཡས་སྣ་སྨིན་མཚམས་སུ་ཟུག་པའི་ནང་དུ་དགའ་འཁྱིལ་དཀར་པོ་ནས་ཙམ་ཞིག་གཡོན་སྐོར་དུ་འཁོར་བ་གསལ་བཏབ། ཐོག་མར་མས་སྣའི་དགའ་འཁྱིལ་དམར་པོ་དེ། དབུ་མའི་ནང་ནས་ཡར་བྱ་འཕུར་བ་བཞིན་དམར་ཁོར་རོ་རོ་སོང་བས་སྣང་བ་ཐམས་ཅད་བདེ་ཆམ་ཆམ་སོང་སྟེ་སྙིང་གའི་ཐད་ཀྱི་དབུ་མའི་ནང་དུ་སླེབ་ཅིང་དྲག་ཏུ་འཁོར་བ་ལ་སེམས་གཏད། ཡང་ཡས་སྣའི་སྨིན་མཚམས་ཀྱི་དགའ་འཁྱིལ་དཀར་པོ་དེ་སྨིན་མཚམས་ནས་སྤྱི་བོའི་བར་དུ་གྱེན་ལ་ཁོར་རོ་རོ་སོང་སྟེ་སྤྱི་གཙུག་ནས་དབུ་མའི་ནང་དུ་བྱ་ནམ་མཁའ་བབས་པ་ལྟར་སྐྱ་བོ་རོ་རོ་བབས་པས་སྣང་བ་ཐམས་ཅད་སྟོང་ཆམ་ཆམ་སོང་སྙིང་ཐད་ཀྱི་དགའ་འཁྱིལ་དམར་པོའི་སྟེང་རེག་ལ་མ་འབྱར་ཙམ་དུ་དགའ་འཁྱིལ་དཀར་དམར་གཉིས་ཀ་གཡོན་སྐོར་དུ་འཁྱིལ་ལེ་ལེ་འཁོར་བ་ལ་སེམས་གཏད།
མཐར་དགའ་འཁྱིལ་གཉིས་ཀ་ཕྲུག་གིས་འདྲེས་ནས་ཁ་དོག་དཀར་པོ་ལ་དམར་བའི་མདངས་ཆགས་པ་འོད་ཟེར་གྱི་རང་བཞིན་གཡོན་སྐོར་དུ་མྱུར་བར་འཁོར་བ་ལ་སེམས་གཏད་པས། ཇེ་ཡལ་ལ་སོང་དབུ་མའི་སྟོང་པ་དང་གཉིས་མེད་དུ་སོང་བར་བསམས་ལ་རིག་པ་བརྗོད་མེད་དུ་ཅི་གནས་བཞག་གོ ། བཅུ་པ་བསམ་མི་ཁྱབ་ཡིན་ཀྱང༌། སྐབས་འདིར་དབུ་མར་རླུང་སེམས་ལ་བསྡུ་བའི་རྣལ་འབྱོར་མར་དབུ་མ་ཁ་དབྱེ་བ་བསྒོམ་པ་ནི། ལུས་རྣམ་སྣང་ཆོས་བདུན་བཅས་ལ། རང་རྡོ་རྗེ་རྣལ་འབྱོར་མར་གསལ་བའི་ལུས་ཐམས་ཅད་འོད་ཀྱི་རང་བཞིན་དམར་ཁྲལ་ལེ་བ་དེའི་དབུས་དྲང་པོར་རྩ་དབུ་མ་སྦོམ་ཕྲ་མདའ་སྨྱུག་འབྲིང་པོ་ཙམ་ཡར་སྣ་ཚངས་བུག་དང་མར་སྣ་གསང་གནས་ཀྱི་རྩེར་ཟུག་པ་ཆོས་བཞི་ལྡན་ཞེས་ཏིལ་གྱི་མར་མེ་ལྟར་གསལ་བ། རྒྱ་སྐྱེགས་ལྟར་དམར་བ། ཆུ་ཤིང་ལྟར་དྲང་བ། པདྨའི་འདབ་མ་ལྟར་སྲབ་པ། དེའི་གཡས་སུ་རོ་མ་དམར་མོ་དང་གཡོན་རྐྱང་མ་དཀར་མོ་གཉིས་སྦོམ་ཕྲ་གྲོ་སོག་ཙམ་དབུ་མ་དང་མཉམ་པར་གཤིབས་པའི་ཡར་སྣ་ཚངས་བུག་ནས་འཁྱོགས་ཏེ་སྣ་བུག་གཉིས་སུ་ཧ་རེ་ཟུག་པར་མར་སྣ་དབུ་མ་དང་མཉམ་དུ་ཟུག་པ།
ལྟེ་བའི་ཐད་དུ་རོ་རྐྱང་དབུ་གསུམ་སྦུབས་གཅིག་ཏུ་གྱུར་པ་སྟོང་སང་ངེ་བ་དེའི་ནང་དུ་ཡི་གེ་བྃ་དམར་ནག་དྲོད་ཀྱི་རང་བཞིན་རིལ་མ་ཙམ་ཞིག་བསམ། དེ་ནས་སྣ་བུག་གཡོན་ནས་རླུང་རོ་སངས་ཀྱིས་བུས། དེ་ནས་གཡས། དེ་ནས་གཉིས་ཀ་ནས་བུས། དེ་འདྲ་ལན་གསུམ་སྟེང་རླུང་དགུ་ཕྲུགས་སུ་སངས་ཀྱིས་བུས། དེ་རྗེས་འོག་རླུང་ཕྱེད་འཐེན་ཞིང་སྟེང་རླུང་ནར་གྱིས་རྔུབས་པ་ལྟེ་འོག་ཏུ་ཆིར་གྱིས་མནན། རྗེས་འོག་སྒོ་འབྱེད་འཛུམ་གསུམ་ཙམ་བྱས་ཏེ་འོག་རླུང་རྫོགས་པར་འཐེན་པ་ལྟེ་བར་ཁ་སྦྱར་ཏེ་བཟུང་བས། རླུང་དེས་རྃ་ལ་བུས་པས་རྃ་མེ་དམར་ཧུར་གྱིས་སོང་བས་རྩ་སྦུབས་དམར་དིང་ངེ་དྲོད་ཚ་ཧུ་རེ་བ་ལ་སེམས་གཏད་དེ་འཛིན་མེད་དུ་ཆམ་མེ་བཞག མི་ཐུབ་པ་དང༌། སངས་ཀྱིས་བཏང་ལ་སླར་ཡང་སྔར་བཞིན་བཟུང་བས།
རྃ་མེ་འབར་བའི་དྲོད་ཀྱིས་ལུས་ཀྱི་རྩ་སྟོང་ཕྲག་བདུན་ཅུ་རྩ་གཉིས་བ་སྤུ་བྱེ་བ་ཕྲག་ཕྱེད་དང་བཞིའི་གྲངས་དང་མཉམ་པའི་རྩ་ནང་ན་གནས་པའི་ཁམས་སྙིགས་མ་ཐམས་ཅད་ཆམ་ཆམ་སྐམ། དྭངས་མ་རྣམས་ཐིག་ལེར་ཞུ་རོ་རྐྱང་གཉིས་ཀྱི་ནང་ནས་མར་བདེ་ཆིལ་ལེ་ལེ་བབས་པས་ལྟེ་བའི་རྩ་གསུམ་སྦུབས་གཅིག་ཏུ་གྱུར་པ་དེ་ཉིད་མེར་གྱིས་ཁེངས་འོག་རླུང་ཅུང་ཟད་འཐེན་པས་རོ་རྐྱང་གཉིས་ཀྱི་མར་སྣ་དབུ་མའི་ནང་ཞུགས་ཏེ་ཐིག་ལེ་ཐམས་ཅད་དབུ་མའི་ནང་ནས་ཡར་ཆིལ་གྱིས་སོང༌། སྤྱི་བོ་ནས་གསང་གནས་བར་གྱི་དབུ་མའི་ནང་ཐམས་ཅད་ཁམས་དཀར་པོ་དངུལ་ཆུ་དྭངས་པའི་མདོག་ལྟ་བུས་ལྟེམ་གྱིས་གང་བ་ལ་སེམས་གཏད་དེ་རིག་པ་འཛིན་མེད་དུ་བཞག་ནས། རླུང་འཛིན་པ་ནི་དབུ་མར་རླུང་སེམས་བསྡུ་བའམ་དབུ་མ་ཁ་དབྱེ་བའམ་གཏུམ་མོའི་རྣལ་འབྱོར་ཡིན་ནོ། ། དེ་རྗེས་རླུང་ལུས་ལ་གནས་པ་བདེ་བ་བསྒྲུབ་པའི་རྣལ་འབྱོར་དང༌། སེམས་ལ་ཞུགས་པ་སྟོང་པ་བསྒྲུབ་པའི་རྣལ་འབྱོར་གཉིས་ལས། དང་པོ་བདེ་བ་སྒྲུབ་པ་ནི། རོ་རྐྱང་གཉིས་དང་དབུ་མའི་ནང་གི་ཐིག་ལེ་འཇའ་ཡལ་བ་ལྟར་གྱུར། དབུ་མ་ཁོ་ན་ཡར་སྣེ་སྤྱི་བོ་ནས་སྦ་གུག་པ་ལྟར་འཁྱོགས་པ་སྨིན་མཚམས་སུ་ཧར་རེ་ཟུག་པའི་ནང་དུ་ཆོས་འབྱུང་གྲུ་གསུམ་དམར་སེར་ངེ་བ་གདེངས་ཀ་ཆེ་བ་སྨིན་མཚམས་སུ་བསྟན་ཅིང་རྩ་བ་ཕྲ་བ་དབུ་མའི་ནང་དུ་ཟུག་པ་ལ་བུག་པ་ཐལ་ལེ་ཡོད་པ་གདེངས་ཀ་ཆེ་བ་དེའི་ནང་དུ་ཐིག་ལེ་ཁ་དོག་ལྔ་གཅིག་ཏུ་འདྲེས་པ་ཁྲ་ཁྲུག་ཁྲུག་པ་འོད་འཕྲོ་བ་སྲན་ཆུང་ཙམ་བདེ་བའི་རང་བཞིན་འོད་དུ་ཧྲིལ་ལེ་ཡོད་པ་ཞིག་ལ་སེམས་གཏད་དེ་རླུང་བུམ་པ་ཅན་སྔར་ལྟར་གཟུང་བས་ཐིག་ལེ་དེ་སྨིན་མཚམས་ནས་གྱེན་དུ་ཧྲིལ་ལེ་ལེ་སོང༌། སྤྱི་གཙུག་གི་ཐད་ཀྱི་དབུ་མའི་ནང་དུ་རི་རྩེར་སྐར་མ་ཤར་བ་ལྟར་འོད་ཧྲིལ་ལེ་ལེ་བྱེད་པ་ལ་སེམས་གཏད།
ཐིག་ལེ་དེའི་ཁྲོད་ནས་བདེ་ཆེན་གྱི་རང་བཞིན་ཐིག་ལེ་ཤེལ་དཀར་ཞུ་བའི་ཁུ་བ་ལྟ་བུ་སྦོམ་ཕྲ་དར་སྐུད་ཙམ་ཞིག་སྐྱ་ནར་གྱིས་བབས། དབུ་མའི་ནང་ནས་མར་བདེ་ཁྲིལ་ལེ་སོང་མགྲིན་སྙིང་ལྟེ་བ་རྣམས་བརྒྱུད་མཐར་གསང་གནས་པདྨ་དམར་པོ་འདབ་མ་བརྒྱད་པའི་དབྱིབས་ཅན་གྱི་དབུས་དབུ་མའི་མས་སྣར་ཆོས་འབྱུང་དམར་པོ་གདེངས་ཀ་ཆེ་བ་ཐུར་ལ་བསྟན་ཅིང་རྩ་བ་ཕྲ་བ་དབུ་མའི་ནང་དུ་ཟུག་པ་དེའི་ནང་ནས་མར་ཐལ་གྱིས་སོང་བས་གསང་གནས་ཀྱི་པདྨའི་ཕྱིར་སོར་ཕྱེད་གསུམ་ཙམ་ཉུག་གེ་ཡོད་པ་ལ་སེམས་གཏད་ནས་རིག་པ་བརྗོད་མེད་དུ་བཞག དེ་ལྟར་བྱས་པས་བདེ་བ་མི་བཟོད་པ་སྐྱེས་ན་སོར་དོ་སོར་གང་སོགས་ཡང་རིམ་བཞིན་བསྡུས་པས་གེགས་སེལ་ལོ། ། གཉིས་པ་སྟོང་པ་བསྒྲུབ་པ་ནི། རླུང་འཛིན་པའམ་མ་བཟུང་ཀྱང་རུང་སྟེ། སྨིན་མཚམས་སུ་ཐིག་ལེ་བསྒོམས་པ་སོགས་སྔར་ལྟར་ལ། ཐིག་ལེ་དེ་སྤྱི་གཙུག་ཏུ་ཧྲིལ་ལེ་གནས་པ་དེ་ལས་འོད་ཁ་དོག་ལྔ་ལྡན་འཇའ་ཚོན་ལྟ་བུ་བུན་གྱིས་འཕྲོས། དེ་གང་རེག་པའི་ལུས་ཐམས་ཅད་སྤྱི་བོ་ནས་རིམ་བཞིན་འོད་ཁ་དོག་ལྔ་ལྡན་འཇའ་ཚོན་ལྟ་བུར་ཡལ་ལ་སོང༌། དེ་ལས་འོད་འཕྲོས་ཕྱི་སྣང་སྣོད་བཅུད་ཐམས་ཅད་འོད་ཁ་དོག་ལྔ་ལྡན་དུ་བུན་གྱིས་སོང་བ་ལ་སེམས་གཏད། རིག་པ་བརྗོད་མེད་དུ་བཞག
འོད་དེ་དག་ནམ་མཁར་ཡལ་གྱིས་སོང་བའམ། ཡང་ན་ཚུར་འདུས་རང་ལ་ཐིམ། རང་གི་སྤྱི་བོའི་ཐིག་ལེ་ལ་ཐིམ། དེ་ཡང་འཇའ་ཡལ་བར་བསམ་དགོས་པར་གསུངས། འོན་ཀྱང་འདི་ཉིད་ཁོ་ན་བསྒོམ་ན་དེ་ལྟར་བྱས་ཀྱང་ཆོག་མོད། བསམ་མི་ཁྱབ་དེ་མ་ཐག་ཏུ་བསྒོམ་དགོས་པས་སྣོད་བཅུད་ཐམས་ཅད་འོད་ལྔ་ལྡན་དུ་བུན་གྱིས་སོང་བ་ལ་སེམས་གཏད་ནས་བརྗོད་མེད་དུ་བཞག་པས་འཐུས། བཅུ་པ་བསམ་མི་ཁྱབ་ཀྱི་རྣལ་འབྱོར་ལ་གཉིས་ལས། དང་པོ་ཐུན་མོང་མ་ཡིན་པའི་བསམ་མི་ཁྱབ་ནི་ཟུར་དུ་ཤེས་ལ། གཉིས་པ་ཐུན་མོང་བའི་བསམ་མི་ཁྱབ་ནི་ངག་འདོན་ལས། སྙིང་གའི་བྃ་ཡིག་སྔགས་ཕྲེང་དང་བཅས་པ་ལས་འོད་ཟེར་འཕྲོས་པས་ཁམས་གསུམ་ཐམས་ཅད་ཁྱབ།
ཅེས་པ་ནས། དེ་ཇེ་ཕྲ་ཇེ་ཕྲ་ལས་མི་དམིགས་པར་གྱུར། ཞེས་པའི་བར་ལྟར་རོ། ། དེའི་ངང་ལས་རང་རྗེ་བཙུན་མའི་སྐུར་གྱུར། དགེ་བ་འདི་ཡིས་མྱུར་དུ་བདག ། ཅེས་སོགས་ཤླཽ་ཀ་གཉིས་དང༌། མཁའ་སྤྱོད་ཞལ་བཟང་བལྟ་བའི་སྨོན་ལམ་སོགས་དཀྱུས་ལྟར་རོ། ། བཅུ་གཅིག་པ་སྤྱོད་ལམ་གྱི་རྣལ་འབྱོར་ལ་དངོས་དང༌། ཡན་ལག་གཉིས་ལས། དང་པོ་ནི།
རང་རྣལ་འབྱོར་མའི་སྐུར་ལངས་ཏེ་དགེ་བ་བསྔོས་རྗེས་ཕྱི་རོལ་གྱི་གཟུགས་མཐོང་བ་ཐམས་ཅད་རྣལ་འབྱོར་མའི་སྐུ་དང༌། རྣ་བས་སྒྲ་ཐོས་ཚད་རྡོ་རྗེ་རྣལ་འབྱོར་མའི་གསུང་སྔགས་ཀྱི་སྒྲ་དང༌། དྲན་རྟོག་གང་ཤར་ཐམས་ཅད་རྡོ་རྗེ་རྣལ་འབྱོར་མའི་ཐུགས་བདེ་སྟོང་དབྱེར་མེད་དུ་ཤེས་པར་བྱས་ལ་མ་ཡེངས་པར་བསྐྱངས་པ་འདི་གལ་ཆེ་བས་དྲན་འཛིན་དྲག་པོས་སྤྱོད་ལམ་ཐམས་ཅད་དུ་མ་ཡེངས་པར་བྱ་བ་གནད་ཆེའོ། ། གཉིས་པ་ཡན་ལག་ལྔ་ཡོད་པ་གཞན་རྣམས་ཁྲིད་ཡིག་ལྟར་ལ། རྒྱུན་དུ་མཁོ་བ་ཁ་ཟས་ཀྱི་རྣལ་འབྱོར་དང༌། གཏོར་མའི་རྣལ་འབྱོར་གཉིས་གལ་ཆེ་བས་ཁ་ཟས་ཀྱི་རྣལ་འབྱོར་ལ། རྒྱས། འབྲིང༌། བསྡུས་གསུམ་ལས། རྒྱས་པར་བདུད་རྩི་བྱིན་རླབས་ལྟར་ཁ་ཟས་བཟའ་བཏུང་གང་ཡིན་བྱིན་རླབས་བྱས།
རང་རྡོ་རྗེ་རྣལ་འབྱོར་མར་གསལ་བའི་ལྟེ་བ་ནས་གཏུམ་མོ་ཡེ་ཤེས་ཀྱི་མེ་འབར་བའི་ཁྲོད་ནས་སྙིང་ག་ནས་བླ་མ་ཡི་དམ་ཐམས་ཅད་བཞུགས་པ་ལ་མཆོད་པར་བསམ་པས་ཁ་ཧོམ་ཁུང་ལག་པ་གཉིས་དགང་གཟར་བླུགས་གཟར་ཁ་ཟས་བདུད་རྩིར་གྱུར་པ་དེ་ཕུལ་བས་སྙིང་གའི་ལྷ་རྣམས་ཀྱིས་བཞེས་པར་བསམ་ལ་འཛིན་ཞེན་མེད་པར་ལོངས་སྤྱོད། འབྲིང་དུ་ཨོཾ་ཨཱཿཧཱུྃ་ཧ་ཧོ་ཧྲཱིཿཞེས་ལན་གསུམ་གྱིས་བྱིན་རླབས་ནས་སྙིང་གའི་བྃ་ཡིག་སངས་རྒྱས་ཐམས་ཅད་འདུས་པའི་ངོ་བོ་དེ་ཉིད་མཆོད་པར་བསམ། བསྡུས་པ་རང་དང་ཁ་ཟས་གཉིས་ཀ་རྡོ་རྗེ་རྣལ་འབྱོར་མར་བསམས་ལ་ལྷ་ལ་ལྷ་ཐིམ་པའི་ཚུལ་གྱིས་ལོངས་སྤྱོད། དེ་ལྟར་ཁ་ཟས་ཀྱི་རྣལ་འབྱོར་ལོངས་སྤྱོད་ན་དཀོར་དང་བུ་ལོན་དུ་མི་འགྱུར་ཞིང་བདེ་སྟོང་གི་ཡེ་ཤེས་སྐྱེ་བའི་གྲོགས་སུ་འགྱུར་བ་ཡིན་གསུང་ངོ༌། ། གཏོར་མའི་རྣལ་འབྱོར་ནི་མངོན་རྟོགས་ཀྱི་ངག་འདོན་ལྟར་རོ། ། གཞན་ཐམས་ཅད་མཁྱེན་པ་མཁྱེན་བརྩེའི་དབང་ཕྱུག་གི་ཁྲིད་ཡིག་ལ་བླ་མའི་ཞལ་ཤེས་ཀྱིས་བརྒྱན་པ་ལྟར་ཉམས་སུ་བླང་ངོ༌། ། དེ་ལྟར་རྗེ་བཙུན་རྡོ་རྗེ་རྣལ་འབྱོར་མའི་རྣལ་འབྱོར་བཅུ་གཅིག་གི་ཉམས་ལེན་ནག་འགྲོས་ཀྱི་ཚུལ་དུ་མདོར་བསྡུས་ཏེ་བྲིས་པ་གསལ་བའི་མེ་ལོང་ཞེས་བྱ་བ་འདི་ནི་ཉེ་གནས་པདྨ་ཕན་བདེས་བསྐུལ་ངོར། དགེ་སློང་བྱ་བྲལ་པ་པདྨ་ཕྲིན་ལས་ཀྱི་རང་ལོ་བདུན་ཅུའི་ཐོག་ཏུ་བྲིས་པ་བདག་གཞན་མཁའ་སྤྱོད་བགྲོད་པའི་ཉེ་ལམ་ཆེན་པོར་གྱུར་ཅིག། ༈ །ནཱ་རོ་མཁའ་སྤྱོད་ཀྱི་ཟབ་གནད་སྙིང་པོར་བསྡུས་པ་མཐོང་བ་རབ་གསལ་བཞུགས་སོ།། ༈ །ན་མཿཤྲཱི་བཛྲ་གུ་ར་ཝེ།
བླ་མ་རྡོ་རྗེ་འཆང་ཆེན་པོ་དང་གཉིས་སུ་མེད་པ་རྗེ་བཙུན་རྡོ་རྗེ་བཙུན་མོ་མཁའ་སྤྱོད་དབང་མོའི་ཞབས་ལ་གུས་པས་ཕྱག་འཚལ་ཞིང་སྐྱབས་སུ་མཆིའོ། ། བྱིན་གྱིས་བརླབ་ཏུ་གསོལ། འདིར་རྡོ་རྗེ་རྣལ་འབྱོར་མའི་བསྐྱེད་རྫོགས་ཉམས་སུ་ལེན་པ། ཁྲིད་ཡིག་གི་རིམ་པ་ཤིན་ཏུ་མང་བས་རྒྱས་པར་བྲི་མ་དགོས་ཀྱང་བསྒོམ་བྱའི་གནད་འགའ་ཞིག་བཏུས་ཏེ་བཤད་པ་ནི། སྤྱི་དོན་དང་པོ་སྒྲུབ་རྟེན་གྱི་གང་ཟག དེས་བསྒྲུབ་པའི་ལམ་དངོས། ལམ་དེས་འགྲུབ་པའི་འབྲས་བུ་གསུམ་ལས། དང་པོ་ལ་གཉིས་ཏེ། སྨིན་ལམ་ལ་འཇུག་རུང་གི་གང་ཟག་དང༌། གྲོལ་ལམ་བསྒོམ་རུང་གི་གང་ཟག་གཉིས་སོ། །
དང་པོ་ནི། སྤྱིར་བདེ་ཀྱེ་སོགས་ཀྱི་དཀྱིལ་འཁོར་དུ་དབང་བཞི་རྫོགས་པར་ཐོབ་ཅིང་དམ་ཚིག་དང་སྡོམ་པར་ལྡན་པའམ། ཁྱད་པར་འཁོར་ལོ་བདེ་མཆོག་ལཱུ་ནག་དྲིལ་གསུམ་གང་རུང་གི་དབང་ཐོབ་པ་ནི་སྨིན་ལམ་འཇུག་རུང་གི་གང་ཟག་གོ ། གཉིས་པ་ནི། གང་ཟག་དེ་ལྟ་བུས་རང་གི་སྒོ་གསུམ་གདོད་མ་ནས་རྡོ་རྗེ་རྣལ་འབྱོར་མའི་སྐུ་གསུང་ཐུགས་ཡིན་པ་ལ་ངོ་སྤྲོད་པའི་ཐབས་སུ་སྐུ་ཚོམ་བུ་གསུང་བདུད་རྩི་ཐུགས་སིནྡྷུ་རའི་དཀྱིལ་འཁོར་དུ་བྱིན་རླབས་ལེགས་པར་ཐོབ་ཅིང་ཆག་མེད་དུ་ཉམས་སུ་ལེན་པར་འདོད་པ་ནི་གྲོལ་ལམ་སྒོམ་རུང་གི་གང་ཟག་གོ ། སྤྱི་དོན་གཉིས་པ་དེས་བསྒྲུབ་པའི་ལམ་དངོས་ནི། རབ་ཀྱིས་བསྒོམ་བཟླས་ཆག་མེད་དང་གཞི་བསྙེན་མཐར་ཕྱིན་ཡར་ངོ་མར་ངོའི་ཚེས་བཅུ་ལ་བརྩོན་པར་བྱས་པས་ཇི་ཞིག་ན་རྡོ་རྗེ་རྣལ་འབྱོར་མ་ཐ་མལ་བུད་མེད་ཀྱི་རྣམ་པ་དངོས་སུ་བྱོན་ནས་རྣལ་འབྱོར་པ་དེའི་ལག་པའི་མཁྲིག་མ་ནས་བཟུང་སྟེ་ལུས་མ་སྤངས་པར་མཁའ་སྤྱོད་འཁྲིད་པར་བྱེད། འབྲིང་དེས་དེ་ལྟར་ཉམས་སུ་བླངས་པས་རྟགས་མ་བྱུང་ན། བསྙེན་པ་ཡི་གེའི་གྲངས་ཀྱི་འབྲུ་འབུམ་ཚར་གཉིས་ཙམ་བཟླས་པའི་མཐར། ལངྐ་ལི་ཡའི་ཤིང་ལ་བརྟེན་ནས་སིནྡྷཱུ་རའི་སྒྲུབ་མཆོད་དང་མན་ངག་ལ་བརྟེན་པའི་ལས་ལ་སྦྱར་བས།
མཁའ་སྤྱོད་མ་མི་མོའི་གཟུགས་ཀྱི་དཔྲལ་བར་སིནྡྷཱུ་ར་འཕོས་པ་དེས་སྔར་བཞིན་ལག་པའི་མཁྲིག་མ་ནས་བཟུང་སྟེ་མཁའ་སྤྱོད་དུ་འཁྲིད་པར་བྱེད། ཐ་མ་རབ་འབྲིང་གི་རྟགས་དེ་ལྟ་བུ་མ་བྱུང་ཡང་སྒྱིད་ལུག་མི་བྱ་བར་སྒོམ་བཟླས་ལ་ནན་ཏན་དུ་བྱས་པས་ནམ་ཞིག་འཆི་བ་འོད་གསལ་ཆོས་སྐུ་ལས་བར་དོར་ལངས་པའི་ཚེ། རྡོ་རྗེ་རྣལ་འབྱོར་མ་མཁའ་སྤྱོད་ཀྱི་དཔའ་བོ་མཁའ་འགྲོའི་ཚོགས་དང་བཅས་པས་རྣལ་འབྱོར་པ་དེ་སེངྒེའི་ཁྲི་ལ་བཞག་ཅིང་འཇའ་འོད་ཀྱི་གུར་དང་མེ་ཏོག་གི་ཆར་རོལ་མོའི་ཚོགས་དང་བཅས་ཏེ་མཁའ་སྤྱོད་དུ་ཁྲིད་པར་བྱེད་ངེས་པའོ། ། ཤིན་ཏུ་ཐ་མ་སྐྱེ་བ་བརྒྱུད་ནས་དངོས་གྲུབ་ཐོབ་པ་སྨོན་ལམ་གྱི་ལམ་ཞེས་གྲགས་སོ། ། དེ་ལྟར་ཉམས་སུ་ལེན་པ་ལ་བསྐྱེད་རིམ་བཟླས་པ་དང་བཅས་པ་རྣལ་འབྱོར་བཅུ་གཅིག་གི་རིམ་པ་ནི། ཉལ་དང་ལྡང་དང་བདུད་རྩི་མྱང༌། ། ཚད་མེད་བླ་མ་བདག་ལྷར་བསྐྱེད། ། འགྲོ་བ་དག་པའི་རྣལ་འབྱོར་དང༌། ། དཔའ་བོ་དཔའ་མོས་བྱིན་གྱིས་བརླབས། ། ངག་བཟླས་ཡིད་བཟླས་གཉིས་གཅིག་ཡིན། །
བསམ་གྱིས་མི་ཁྱབ་རྣལ་འབྱོར་དང༌། ། སྤྱོད་ལམ་གྱི་ནི་རྣལ་འབྱོར་ཏེ། ། དེ་ལྟར་རྣལ་འབྱོར་བཅུ་གཅིག་གོ ། ཞེས་གསུངས་པས། འདི་ལ་བསྒོམ་བྱའི་དོན་ལ་ཐོས་བསམ་གྱིས་སྒྲོ་འདོགས་གཅོད་པ་བསྐྱེད་རིམ་དང༌། བཅད་དོན་ཉམས་སུ་ལེན་པ་སེམས་འཛིན་གཉིས་ལས། དང་པོ་བསྒོམ་བྱའི་དོན་ལ་ཐོས་བསམ་གྱིས་སྒྲོ་འདོགས་གཅོད་པའི་བསྐྱེད་རིམ་ལ། དང་པོར་ཉལ་བའི་རྣལ་འབྱོར་ལ་གཉིས་ཀྱི་དང་པོ་གང་ཟག་སྤྲོས་པ་ལ་མི་དགའ་བ་སྟོང་ཉིད་ལ་མོས་པ་ལ། བསམ་མི་ཁྱབ་ཐུན་མོང་དང་ཐུན་མོང་མ་ཡིན་པ་གང་རུང་གི་མཐར་རྣམ་རྟོག་གིས་བར་མ་ཆོད་པ་སྟོང་ཉིད་ཀྱི་ངང་དུ་ཉལ་བ་ནི། རང་བཞིན་ལྷན་སྐྱེས་སྟོང་པའི་ངང་ལ་ཉལ་བའོ། །
གཉིས་པ་སྤྲོས་པ་ལ་དགའ་བ་བསྐྱེད་རིམ་ལ་མོས་པ་ལ། གནས་ཁང་ཆོས་འབྱུང་དམར་པོ་འོད་ཀྱི་རང་བཞིན་ཅན་གྱི་ནང་དུ་རང་ཉིད་རྡོ་རྗེ་རྣལ་འབྱོར་མ་རྒྱན་དང་ཕྱག་མཚན་མེད་པའི་མགོ་བོའི་ཐད་དུ་སེངྒེའི་ཁྲི་ལ་བླ་མ་རྡོ་རྗེ་ཆོས་ཀྱི་རྣམ་པར་བཞུགས་པར་མོས་ཏེ་མོས་གུས་དྲག་པོས་གསོལ་བ་དུང་དུང་འདེབས་ཤིང༌། བླ་མའི་སྐུ་དང་རང་ལྷར་གསལ་བ་གཉིས་ཡང་ཡང་གསལ་འདེབས་པ་ལས། རྣམ་རྟོག་གཞན་གྱིས་བར་མ་ཆོད་པར་ཉལ་བ་ནི། ཞུ་བདེ་ལྷན་སྐྱེས་བདེ་བའི་ངང་ལ་ཉལ་བའོ། ། དེའི་སྦྱང་གཞི་སྣོད་ཀྱི་འཇིག་རྟེན་འཇིག་པ། བཅུད་ཀྱི་སེམས་ཅན་འཆི་བ་རང་གཞན་ཐམས་ཅད་གཏི་མུག་གི་དབང་གིས་དུད་འགྲོ་ལྟར་གཉིད་ལོག་པ་ཐམས་ཅད་སྦྱོང་བྱེད་ཉལ་བའི་རྣལ་འབྱོར་གྱི་རྣམ་པར་བསྒྱུར་བས། སྦྱངས་འབྲས་དག་སྣང་གི་རྒྱས་བཏབ་སྟེ་བསྒོམ་པས་འབྲས་བུ་སངས་རྒྱས་ཀྱི་ཡེ་ཤེས་མངོན་དུ་བྱེད་པའོ། ། གཉིས་པ་ལྡང་བའི་རྣལ་འབྱོར་ཡང་ཉལ་ལུགས་གཉིས་ཡོད་པ་ལྟར་ལྡང་ལུགས་ཀྱང་གཉིས་སུ་འབྱུང་སྟེ། ཐོག་མར་ཐོ་རངས་ཀྱི་ཆ་ལ་ནམ་མཁའ་ལས་མཁའ་སྤྱོད་ཀྱི་དཔའ་བོ་རྣལ་འབྱོར་མ་རྣམས་ཀྱིས་ཌཱ་མ་རུའི་སྒྲ་ཁྲོལ་ལོ་ལོ་གྲགས་པའི་སྒྲ་དེ་བདེ་མཆོག་གི་ཡི་གེ་བདུན་མ་དང་ཉེ་སྙིང་ཨོཾ་གསུམ་མ་སོགས་ཀྱི་སྒྲ་ལྷང་ལྷང་གྲགས་པའི་རྐྱེན་གྱིས་གཉིད་སད་དེ་ཉལ་ལུགས་སྔ་མ་ལྟར་ན་སྟོང་ཉིད།
དེའི་ངང་ལས་ཆུ་ལས་ཉ་འཕར་བ་ལྟར་རང་རྡོ་རྗེ་རྣལ་འབྱོར་མ་རྒྱན་དང་ཕྱག་མཚན་སྤངས་པའི་སྐུར་ལམ་གྱིས་ལྡང་ཞིང༌། ཕྱི་མ་ལྟར་རང་ལྷར་གསལ་བ་དང༌། གནས་ཁང་བླ་མ་སོགས་ཉལ་དུས་ལྟར་གསལ་བཏབ་ཅིང༌། གྲོགས་ཡོད་ཀྱང་རྣལ་འབྱོར་མར་གསལ་བཏབ། བླ་མ་ལ་མོས་གུས་བྱས་པས་འོད་དུ་ཞུ་རང་ལ་ཐིམ་པས་རང་སྔར་བས་ཀྱང་གསལ་བར་བསམ། དེའི་སྦྱང་གཞི་སྣོད་ཀྱི་འཇིག་རྟེན་ཆགས་པ་བཅུད་ཀྱི་སེམས་ཅན་སྐྱེ་བ། རང་གཞན་ཐམས་ཅད་ལ་གཉིད་སད་པའི་སྣང་བ་བུན་ལོང་དུ་ཤར་བ་སྦྱོང་བྱེད་ལྡང་བའི་རྣལ་འབྱོར་གྱིས་སྦྱོང་བར་བྱེད་པ་ཡིན་ནོ། ། ལྡང་བའི་རྣལ་འབྱོར་གྱི་གཉིད་སད་རྐྱེན་ཌཱ་མ་རུའི་སྒྲ་སོགས་གོམས་འདྲིས་ཆུང་བས་གསལ་ཐེབས་དཀའ་བས་གཉིད་སད་ཕྲལ་དུ་དེ་ལྟར་གསལ་འདེབས་བྱ་བར་བཤད། གསུམ་པ་བདུད་རྩི་མྱང་བ་ནི། བདུད་རྩི་རིལ་བུ་དངོས་སམ་ཆང་ལ་བདུད་རྩི་རིལ་བུ་བཏབ་པའམ།
མ་འབྱོར་ན་དམིགས་པས་ཀྱང་རུང་སྟེ། སླར་ཡང་ཨོཾ་ཨཱཿཧཱུྃ་ཞེས་བྱིན་གྱིས་བརླབས་ཏེ། དངོས་སུ་ཡོད་ན་གཡོན་པའི་སྲིན་ལག་གིས་བླངས་ཏེ་མྱང་བས་ལུས་ནང་བདུད་རྩིས་ཁེངས་པས་སྡིག་སྒྲིབ་དག་ཅིང་བདེ་ཆེན་གྱི་ཡེ་ཤེས་སྐྱེས། བདུད་རྩིའི་དྭངས་མ་སྙིང་གའི་བྃ་ཡིག་ལ་ཐིམ་པས་གཟི་འོད་དང་ལྡན་པར་གྱུར་ཏེ། རང་སེམས་དང་རྣལ་འབྱོར་མའི་ཐུགས་དབྱེར་མེད་དུ་འདྲེས་པའི་ངང་ལ་བརྗོད་མེད་དུ་བཞག འདིའི་སྦྱང་གཞི་རང་གཞན་ཐམས་ཅད་བཟའ་བཏུང་དང་ཁྲུས་བྱེད་པ། མུ་སྟེགས་རྣམས་ལུས་བཀྲུས་པས་སེམས་ཀྱི་སྒྲིབ་པ་སྦྱོང་བའི་ལོག་ལྟ། ཉན་ཐོས་པ་ཁའི་དྲི་མ་དག་ཕྱིར་ཁྲུས་བྱེད་པ་སོགས་ཉམས་ལེན་གྱིས་རྩིས་མ་ཟིན་པས། སངས་རྒྱས་ཐོབ་རྒྱུར་མི་འགྲོ་བས། དེ་རྣམས་སྦྱོང་བྱེད་བདུད་རྩི་མྱང་བའི་རྣལ་འབྱོར་འདིས་སྦྱངས་པས་སྦྱངས་འབྲས་དག་སྣང་གིས་རྒྱས་བཏབ་སྟེ་བསྒོམས་པས་འབྲས་བུ་སངས་རྒྱས་ཀྱི་ཡེ་ཤེས་མངོན་དུ་བྱེད་པར་གསུངས།
དེ་བཞིན་དུ་རྣལ་འབྱོར་གསང་མཐའི་ཉམས་ལེན་གྱི་སྙིང་པོ་དགའ་བ་གསུམ་ཡང་འདིར་འདུས་ཏེ་རང་རྣལ་འབྱོར་མར་གསལ་བ་སྐུའི་དགའ་བ། བདུད་རྩི་མགྲིན་པ་ནས་མྱངས་བས་བདེ་ཆེན་གྱི་ཡེ་ཤེས་སྐྱེ་བ་གསུང་གི་དགའ་བ། སྙིང་གའི་བྃ་ཡིག་དང་རང་སེམས་དབྱེར་མེད་དུ་བཞག་པ་ཐུགས་ཀྱི་དགའ་བ་སྟེ་གསུམ་ཡང་འདུས་སོ། ། བཞི་པ་ཚད་མེད་ལ་སྔོན་འགྲོ་དངོས་གཞི་རྗེས་གསུམ་གྱི་དང་པོ་སྔོན་འགྲོ་ལ་སྐྱབས་འགྲོ། སེམས་བསྐྱེད། ཡིག་བརྒྱ། མཎྜལ་དང་བཞིར་ཡོད་པ་བསྒོམ་ཚུལ་ཁྲིད་ཡིག་རྣམས་སུ་གསལ་བ་ལྟར་དང༌། ཁྱད་པར་དུ་ལྔ་པ་བླ་མའི་རྣལ་འབྱོར་ལ་ཐུན་མོང་དང་ཐུན་མོང་མ་ཡིན་པ་གཉིས་སུ་ཡོད་པ་གང་རུང་དང༌། མཎྜལ་སྦྱར་ན་ལེགས་ཏེ། མཎྜལ་འཆད་དུས་ཞལ་ཤེས་གསུམ། །
ཞལ་ཤེས་དང་པོ་བླ་མ་བསྒོམ། ། ཞལ་ཤེས་གཉིས་པ་དབང་བཞི་བླང༌། ། ཞལ་ཤེས་གསུམ་པ་བླ་མ་བསྟིམ། ། ཞེས་གསུངས་པའི་ཕྱིར། ཞལ་ཤེས་དང་པོ་ཇི་ལྟར་བསྒོམ་པ་ནི། ཐུན་མོང་བ་ཚར་ཆེན་རིན་པོ་ཆེའི་གསུང་འཇམ་དབྱངས་མཁྱེན་བརྩེའི་ཁྲིད་ཡིག་དང་ངག་འདོན་དུ་གསལ་བ་ལྟར། ཐུན་མོང་མ་ཡིན་པ་རྡོ་རྗེ་འཆང་དབང་ཕྱུག་རབ་བརྟན་གྱིས་མཛད་པ་ལྟར་བསྒོམས་ན་ལེགས་པས་འདི་ལྟར། མདུན་གྱི་ནམ་མཁར་དག་གསལ་གཉིས་སུ་མེད་པའི་གཞལ་ཡས་ཁང་གྲུ་བཞི་སྒོ་བཞི་རྒྱན་རྟ་བབས་སོགས་མཚན་ཉིད་ཐམས་ཅད་ཡོངས་སུ་རྫོགས་པའི་དབུས་སུ་སེངྒེ་ཆེན་པོ་བརྒྱད་ཀྱིས་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་ཟླ་བ་ཉི་མའི་གདན་གྱི་སྟེང་དུ་དྲིན་ཆེན་རྩ་བའི་བླ་མ་དེ་ཉིད་སངས་རྒྱས་རྡོ་རྗེ་ཆོས་སམ་རྡོ་རྗེ་འཆང་གི་རྣམ་པ་ཅན་སྐུ་མདོག་དམར་པོ་ཞལ་གཅིག་ཕྱག་གཉིས་རྡོར་དྲིལ་ཐུགས་ཁར་བསྣོལ་ཏེ་འཛིན་པ་དབུ་སྐྲ་རལ་པའི་ཐོར་ཚུགས་ཅན། ཞབས་རྡོ་རྗེ་སྐྱིལ་ཀྲུང་གིས་བཞུགས་པ། གཞོན་ནུ་ལང་ཚོ་བཅུ་དྲུག་ལོན་པའི་ན་ཚོད་ཅན།
དར་དང་རུས་པ་དང་རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ། དེའི་པད་འདབ་ཀྱི་ཁ་མཚམས་ནས་གཡོན་སྐོར་དུ། རྡོ་རྗེ་ཆོས། རྡོ་རྗེ་རྣལ་འབྱོར་མ། གྲུབ་ཆེན་ནཱ་རོ་ཏ་པ་ནས་བཟུང་སྟེ་རྩ་བའི་བླ་མའི་བར་གྱི་བརྒྱུད་པའི་བླ་མ་ཐམས་ཅད་དཔའ་བོ་རྡོ་རྗེ་ཆོས་ཀྱི་རྣམ་པ་སྐུ་མདོག་དམར་པོ་གཡས་ཌཱ་མ་རུ་འཁྲོལ་བ་གཡོན་བདུད་རྩིས་གང་བའི་ཐོད་པ་ཐུགས་ཁར་འཛིན་པ། གྲུ་མོ་ན་ཁ་ཊྭཱཾ་ག་བསྣམས་པ། རུས་པའི་རྒྱན་དྲུག་གིས་བརྒྱན་པ་སོགས་ངག་འདོན་དུ་ཡོད་པ་ལྟར་བརྗོད་ཅིང་གསལ་བཏབ་ལ་གཙོ་འཁོར་ཐམས་ཅད་ཀྱི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ། དེ་ལས་འོད་ཟེར་འཕྲོས་པས་རང་བཞིན་གྱི་གནས་ནས་རྩ་བརྒྱུད་ཀྱི་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་ཆོས་སྐྱོང་སྲུང་མ་གནོད་སྦྱིན་ནོར་ལྷ་དང་བཅས་པ་ཨོཾ་བཛྲ་ས་མཱ་ཛཿ
ཛཿཧཱུྃ་བཾ་ཧོཿགཉིས་སུ་མེད་པར་ཐིམ། སྐྱབས་གནས་ཀུན་འདུས་ཀྱི་ངོ་བོར་གྱུར། སྐྱབས་གནས་དེ་འདྲ་རེ་རེ་ལ་སྐྱབས་གནས་ཆ་ཚང་བ་རེ་རེ་ཐིམ་སོང་སྙམ་དུ་བསམ་ལ། གང་གི་དྲིན་གྱིས་བདེ་ཆེན་ཉིད། ། ཅེས་སོགས་ཤླཽ་ཀ་གཅིག་དང༌། སངས་རྒྱས་རྡོ་རྗེ་ཆོས་ལ་གསོལ་བ་འདེབས་སོ་བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་སོགས་སོ་སོའི་མཚན་སྦྱར་བ་རྩ་བའི་བླ་མའི་བར་དུ་བྱེད། མི་སྤྲོ་ན། རྒྱལ་བ་རྒྱ་མཚོའི་རིགས་བདག་རྡོ་རྗེ་ཆོས། ། ཞེས་སོགས་ཀྱི་བརྒྱུད་འདེབས་བྱས་པས་འཐུས།
རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་གསོལ་བ་འདེབས་སོ། ། ཁྱེད་རང་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་སོགས་ཚར་གང་མང་དང༌། བསྡུ་ན་ཚར་གསུམ་གྱིས་གསོལ་བ་ཕུར་ཚུགས་སུ་བཏབ། ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་པ་འབུལ་བར་གསུངས་པས། བདག་གཞན་གྱི་ལུས་ལོངས་སྤྱོད་ཐམས་ཅད་རྒྱུར་བྱས་པའི་རང་གི་སྙིང་ག་ནས་མཆོད་པའི་ལྷ་མོ་ཉེར་སྤྱོད་སོགས་མཆོད་རྫས་དུ་མ་ཐོགས་པ་ནམ་མཁའ་གང་བ་སྤྲོས་ཏེ་ཕུལ་བས་མཆོད་ཡུལ་རྣམས་མཉེས་ཤིང་ལྷ་མོ་རྣམས་རང་ལ་ཐིམ་པས་ཕྱི་མཆོད། ཡང་སྙིང་ག་ནས་མཆོད་པའི་ལྷ་མོ་ཐོད་པ་ཐོགས་པ་དཔག་མེད་སྤྲོས་པའི་ཐོད་པ་རྣམས་རང་བཞིན་གྱི་གནས་ནས་ཤ་ལྔ་བདུད་རྩི་ལྔ་དག་པ་ཡེ་ཤེས་ལྔའི་བདུད་རྩིས་གང་བ་བླ་མ་རེ་རེ་ལ་ཕུལ་བས་ལྗགས་འོད་ཟེར་གྱི་སྦུ་གུས་གསོལ་བས་ཟག་མེད་ཀྱི་བདེ་བས་མཉེས་པར་བྱས་ཏེ་ལྷ་མོ་རྣམས་རང་ལ་ཐིམ་པ་ནང་མཆོད། ཡང་རང་གི་སྙིང་ག་ནས་ལྷ་མོ་པདྨ་ཅན་སོགས་དཔག་ཏུ་མེད་པ་གླུ་ལེན་གར་བསྒྱུར་བ་སྤྲོས་པ་རྣམས་གཅིག་ལ་གཅིག་ཐིམ་པ་མཐར་རྡོ་རྗེ་རྣལ་འབྱོར་མར་གྱུར་ཏེ་བླ་མ་རྣམས་ལ་ཐིམ་ནས་སྙོམས་འཇུག་གི་བདེ་བས་མཉེས་པར་བསམ་པ་ནི་གསང་མཆོད། མཆོད་མཁན་མཆོད་ཡུལ་མཆོད་ཚུལ་ཐམས་ཅད་གང་དུ་ཡང་མ་གྲུབ་པར་འཛིན་མེད་ལ་བློ་བཞག་པ་ནི་དེ་ཁོ་ན་ཉིད་ཀྱི་མཆོད་པའོ། ། ཀུ་སཱ་ལིའི་ཚོགས་གསོག་ནི།
རང་སེམས་ཀྱི་ངོ་བོ་རྡོ་རྗེ་རྣལ་འབྱོར་མ་མཐེབ་སོར་གྱི་ཚད་ཙམ་ཞིག་ལུས་དབུས་དྲང་པོ་ནས་རྩ་དབུ་མའི་ལམ་བརྒྱུད་སྤྱི་བོ་ནས་རྒྱངས་ཏེ་ཐོན། དེས་རང་ལུས་ལ་གཟིགས་པས་ཚོ་བ། སྣུམ་པ་ཆེ་ཞིང་བརྗིད་པ་ཞིག་ཁྲང་ངེ་གནས་པ་དེའི་རྩར་བྱོན། ཕྱག་གཡས་གྲི་གུག་གིས་རང་ལུས་ཀྱི་ཐོད་པ་ལིངས་ཀྱིས་བཀོག་ནས་མདུན་དུ་ཐོད་པའི་སྒྱེད་བུ་རི་རབ་ཙམ་གསུམ་གྲུབ་པའི་སྟེང་དུ་བཀལ་ཏེ། དེ་ལ་ཆེར་གཟིགས་པས་ཇེ་ཆེར་སོང་སྟེ་མཐར་སྟོང་གསུམ་གྱི་ཁྱོན་དང་མཉམ་པར་གྱུར། དེ་ནས་རྣལ་འབྱོར་མ་དེས་རང་ལུས་དེའི་རྐང་པ་གཡོན་དུམ་བུ་གསུམ་དུ་བཅད་ནས་ཐོད་པའི་ནང་དུ་བསྐྱུར། དེ་བཞིན་དུ་རྐང་གཡས་ལག་གཡོན་ལག་གཡས་ལུས་བཤགས་ནས་སྟོད་སྨད་ཀྱི་ནང་ཁྲོལ། དེ་ནས་རོ་སྨད། རོ་སྟོད་སོགས་ལྷག་མ་མེད་པར་དུམ་བུར་བྱས་ཏེ་བསྐྱུར་བས། ཤའི་རི་བོ་ཁྲག་གི་རྒྱ་མཚོ་རུས་པའི་གྲམ་ཁྲོད་ཆེན་པོར་གྱུར་པ་དེ་ལ་ཐུགས་གཏད་ནས།
ཨོཾ་ཨཱཿཧཱུྃ་ཧ་ཧོ་ཧྲཱིཿལན་གསུམ་གྱིས་བྱིན་གྱིས་བརླབས་པས་ཐོད་པའི་འོག་ཏུ་ཡྃ་ལས་རླུང་ལྗང་གུ་གཞུའི་དབྱིབས་ཅན་དང༌། རྃ་ལས་མེ་གསུམ་ཡོད་པ་ལ་རླུང་གཡོས་ཏེ། མེ་རླུང་གི་སྦྱོར་བས་བསྐོལ་བས་བདུད་རྩིའི་རྒྱ་མཚོ་ཁ་དོག་དཀར་པོ་རེག་བྱ་བསིལ་བ་ནུས་པ་ཕུན་སུམ་ཚོགས་པ་བདེ་ཆེན་གྱི་ཡེ་ཤེས་བསྐྱེད་ནུས་པར་བསམ་སྟེ། རང་སེམས་རྣལ་འབྱོར་མར་གསལ་བ་དེའི་སྙིང་ག་ནས་མཆོད་པའི་ལྷ་མོ་ཐོད་པ་ཐོགས་པ་དཔག་ཏུ་མེད་པ་སྤྲོས་ཏེ། དེ་རྣམས་ཀྱིས་ཐོད་ནང་གི་བདུད་རྩི་ནས་བཅུས་ཏེ་གཙོ་བོ་རྩ་བའི་བླ་མ་རྡོ་རྗེ་ཆོས་སུ་གསལ་བ་དེ་ལ་ཕུལ་བས་ལྗགས་འོད་ཟེར་སྦུ་གུས་གསོལ་བས་མཉེས་པར་བྱས་ཏེ་མཆོད་ལྷ་རང་ལ་ཐིམ། དེ་ལྟར་ལན་བདུན་སྤྲོས་ཏེ་ཕུལ་བ་ཁ་སྦྱོར་ཡན་ལག་བདུན་ཐོབ་པའི་རྟེན་འབྲེལ་ཡིན་གསུངས། དེ་བཞིན་དུ་མཆོད་ལྷ་སྤྲོས་ཏེ་བརྒྱུད་པའི་བླ་མ་རྣམས་ལ་བདུད་རྩིའི་ཐོད་པ་རེ་རེ་ཕུལ་ཞིང་ལྷ་མོ་རྣམས་རང་ལ་ཐིམ་པར་བསམ། སྐབས་འདིར་སྤྲོ་ན། བླ་མ་རེ་རེའི་མཚན་ལ་འབྲུ་གསུམ་སྦྱར་བས་མཆོད་པ་ནི། སངས་རྒྱས་རྡོ་རྗེ་ཆོས་ཀྱི་ཞལ་དུ་ཨོཾ་ཨཱཿཧཱུྃ ཞེས་པ་ལྟ་བུའོ། །
བསྡུ་ན་གོང་ལྟར་དམིགས་པས་ཕུལ་བས་འཐུས། དེ་ནས་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་ཆོས་སྲུང་གནོད་སྦྱིན་ནོར་ལྷ་རྣམས་ཀྱང་མཆོད་ཡུལ་དུ་དམིགས་ལ་སྔར་བཞིན་མཆོད་ལྷ་སྤྲོས་ཏེ་ཕུལ། མཐར་མཆོད་ལྷ་དེ་རྣམས་ཀྱིས་རིགས་དྲུག་གི་སེམས་ཅན་བར་དོ་དང་བཅས་པ་དང༌། ཁྱད་པར་རང་ལ་གནོད་ཅིང་ལན་ཆགས་གདོན་བགེགས་རྣམས་ལ་ཡང་སྦྱིན་པས། དེ་དག་གིས་བདུད་རྩི་མཐོང་རེག་མྱང་དྲི་ཚོར་བ་ཙམ་གྱིས་སྒྲིབ་གཉིས་བྱང་ཚོགས་གཉིས་རྫོགས། སེམས་རྟོག་མེད་ཆོས་ཀྱི་སྐུ་དང་ལུས་ཟག་མེད་རྡོ་རྗེ་རྣལ་འབྱོར་མའི་སྐུར་གྱུར་པར་བསམ། མཆོད་ལྷ་རྣམས་རང་ལ་ཐིམ། ཐོད་པ་བདུད་རྩི་སྒྱེད་བུ་དང་བཅས་པ་འཇའ་ལྟར་ཡལ་ནས་འཛིན་མེད་ཀྱི་ངང་དུ་བློ་བཞག སྐབས་འདིར་ཁྲིད་ཀྱི་དུས་ཡིན་ན་མཎྜལ་མེ་ཏོག་དང་བཅས་བཤམས་ཏེ། ཚོམ་བུ་བདུན་པ་གང་མང༌།
སོ་བདུན་མ་ཡང་ཅི་རིགས་སུ་ཕུལ། རྒྱུན་གྱི་ཉམས་ལེན་སྐབས་མཎྜལ་དངོས་སུ་བཤམས་པའམ་མེད་ཀྱང་རུང་སྟེ་ཚོམ་བུ་བདུན་མ་ཅི་རིགས་འབུལ་ལོ། ། འདི་ལ་ཁྲིད་ཡིག་འགའ་ཞིག་ཏུ་བླ་མ་དཔའ་བོ་རྡོ་རྗེ་ཆོས་སུ་བསྒོམ་པ་ནི་ཐུན་མོང་མ་ཡིན་པ་དང༌། སངས་རྒྱས་རྡོ་རྗེ་འཆང་དམར་པོ་རྡོར་དྲིལ་འཛིན་པ་ནི་བདེ་མཆོག་སོགས་དང་ཐུན་མོང་བ་ཡིན་པར་བཤད། འཇམ་དབྱངས་མཁྱེན་བརྩེའི་ཁྲིད་ཡིག་ཏུ། གཉིས་བྲལ་འཆད་དུས་ཞལ་ཤེས་གསུམ། ། ཞེས་གསུངས་པ། རྩ་དབུ་མའི་ཁྲིད་ལ་དགོངས་པས་རོ་རྐྱང་གཉིས་བྲལ་གྱི་དབུ་མར་ངོས་འཛིན་པར་འདུག་ཀྱང༌། མཎྜལ་འཆད་དུས་ཞེས་པ་བདེ་བར་སྣང་ཞིང༌། མང་ཐོས་ཀླུ་སྒྲུབ་རྒྱ་མཚོའི་ཁྲིག་ཡིག་ཏུ་ཡང་དེ་ལྟར་བཤད་དོ། །
ཞལ་ཤེས་གཉིས་པ་དབང་བཞི་བླང་བ་ནི། དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་ལྡན་བླ་མ་དམ་པ་རྣམས་ལ་གསོལ་བ་འདེབས་སོ། ། བདག་ལ་དབང་བཞི་རྫོགས་པར་བསྐུར་དུ་གསོལ། ཞེས་ལན་གསུམ་གསོལ་བ་བཏབ་པས། རྩ་བའི་བླ་མས་བརྒྱུད་པའི་བླ་མ་རྣམས་ལ་དབང་བཞི་བསྐུར་མི་བསྐུར་གྱི་གནང་བ་ཞུ་བའི་ཚུལ་གྱིས་སྤྱན་འཁོར་རོ་རོ་གཟིགས་པས། བརྒྱུད་པའི་བླ་མ་རྣམས་ཀྱིས་དེ་ལྟར་གྱིས་ཤིག་ཅེས་གནང་བ་སྦྱིན་པའི་ཚུལ་གྱིས་སྤྱན་ཆེར་གཟིགས་ནས་བླ་མ་བརྒྱུད་པ་དེ་རྣམས་གཡོན་སྐོར་གྱིས་གཅིག་ལ་གཅིག་ཐིམ་ནས་མཐར་རྩ་བའི་བླ་མ་ལ་ཐིམ། བླ་མའི་དཔྲལ་བའི་ཨོཾ་ལས་འོད་ཟེར་དཀར་པོ་འཕྲོས་རང་གི་དཔྲལ་བར་ཐིམ་པས་བུམ་དབང་ཐོབ། ལུས་སྒྲིབ་དག ལམ་བསྐྱེད་རིམ་སྒོམ་པ་ལ་དབང༌། འབྲས་བུ་སྤྲུལ་སྐུ་ཐོབ།
སྐུའི་བྱིན་རླབས་ཞུགས་པར་བསམ། མགྲིན་པའི་ཨཿལས་འོད་ཟེར་དམར་པོ་འཕྲོས། རང་གི་མགྲིན་པར་ཐིམ་པས་གསང་དབང་ཐོབ། ངག་སྒྲིབ་དག ལམ་ཙཎྜཱ་ལི་བསྒོམ་པ་ལ་དབང༌། འབྲས་བུ་ལོངས་སྐུ་ཐོབ། གསུང་གི་བྱིན་རླབས་ཞུགས་པར་བསམ། ཐུགས་ཁའི་ཧཱུྃ་ལས་འོད་ཟེར་སྔོན་པོ་འཕྲོས། རང་གི་སྙིང་ཁར་ཐིམ་པས་ཤེས་རབ་ཡེ་ཤེས་ཀྱི་དབང་ཐོབ། ཡིད་ཀྱི་སྒྲིབ་པ་དག
ཕོ་ཉའི་ལམ་སྒོམ་པ་ལ་དབང༌། འབྲས་བུ་ཆོས་སྐུ་ཐོབ། ཐུགས་ཀྱི་བྱིན་རླབས་ཞུགས་པར་བསམ། བླ་མའི་གནས་གསུམ་ནས་འོད་ཟེར་དཀར་དམར་མཐིང་གསུམ་འཕྲོས། རང་གི་ལུས་ངག་ཡིད་གསུམ་ལ་ཐིམ་པས་དབང་བཞི་པ་ཐོབ། སྒོ་གསུམ་གྱི་དྲི་མ་བག་ཆགས་དང་བཅས་པ་དག ལམ་ཕྱག་རྒྱ་ཆེན་པོ་བསྒོམ་པ་ལ་དབང༌། འབྲས་བུ་ངོ་བོ་ཉིད་སྐུ་ཐོབ། སྐུ་གསུང་ཐུགས་ཀྱི་བྱིན་རླབས་ཞུགས་པར་བསམ་ལ་སེམས་འཛིན་མེད་དུ་ཅི་གནས་བཞག དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་ལྡན་བླ་མ་དམ་པ་ལ་གསོལ་བ་འདེབས་སོ། །
བདག་གི་རྒྱུད་བྱིན་གྱིས་བརླབས་ཏུ་གསོལ། ཞེས་བརྗོད་ཅིང་གསོལ་བ་རྩེ་གཅིག་ཏུ་བཏབ་པས། ཞལ་ཤེས་གསུམ་པ་བླ་མ་བསྟིམ་པ་ནི། གཞལ་ཡས་ཁང་འོད་དུ་ཞུ་གདན་སེང་ཁྲི་པད་ཟླ་ཉི་གདན་ལ་ཐིམ། དེ་བླ་མའི་སྐུ་ལ་ཐིམ། བླ་མ་དེ་ཉིད་དབུའི་གཙུག་ཏོར་ནས་མར་འོད་དུ་ཞུ། གདན་སེང་ཁྲི་ནས་མས་ཡར་འོད་དུ་ཞུ་བ་ཐུགས་ཁའི་ཐད་དུ་འོད་དམར་སེར་ལི་ཁྲིའི་མདོག་ཅན་སྣུམ་ལ་དྲིལ་བ་བདེ་བ་ཆེན་པོའི་རང་བཞིན་དུ་གྱུར་པ་དེ་ཉིད་བདེ་ཁྲིལ་ལེ་བྱུང་ནས་རང་གི་སྤྱི་གཙུག་ནས་ཞུགས་ནས་སྙིང་ཁའི་བྃ་ཡིག་ལ་ཐིམ་པས་དེ་ཉིད་ཇེ་ཆེར་སོང་ནས་མཐར་འཇའ་ཡལ་བ་ལྟར་གྱུར་པས་བླ་མ་དང་རང་སེམས་དབྱེར་མེད་དུ་འདྲེས་པའི་ངང་ལ་རང་སེམས་ཇི་ཙམ་གནས་ཀྱི་བར་བཞག དེ་ཡང་གཤིས་སྐྱེ་མེད་སྟོང་ཉིད་དུ་རྗེན་ནེ། མདངས་འགག་མེད་མོས་གུས་སུ་ལམ་མེ་བའི་ངང་དུ་བཞག དེ་ཡང་མཎྜལ་དང་ཕྱི་ནང་གསང་མཆོད་སོགས་བསོད་ནམས་ཀྱི་ཚོགས་དང་བླ་མ་རང་ལ་ཐིམ་ནས་མཉམ་བཞག་བྱེད་པ་ཡེ་ཤེས་ཀྱི་ཚོགས་གསོག་གོ །
སྐྱབས་འགྲོ་དང་བླ་མའི་རྣལ་འབྱོར་གྱི་སྦྱང་གཞི། སྐྱེ་བ་སྔ་མ་རིགས་དྲུག་ཏུ་སྐྱེས་ནས་ཆགས་སྡང་གཏི་མུག་གིས་ལས་ངན་བསགས་པ་སྦྱོང་བྱེད་སྐྱབས་འགྲོ་དང་བླ་མའི་རྣལ་འབྱོར་ཚོགས་གསོག་དང་བཅས་ཉམས་སུ་བླངས་པས་སྦྱངས་འབྲས་སངས་རྒྱས་ཀྱི་ཡེ་ཤེས་མངོན་དུ་བྱེད་པ་ཡིན་ནོ། ། དྲུག་པ་བདག་ལྷར་བསྐྱེད་པ་ལ་སྦྱང་གཞི་རྒྱ་ཆེ་བ་དང་ཟབ་པ་མཐར་ཐུག་གསུམ་ལས་འདིར་མཐར་ཐུག་གི་སྦྱང་གཞི་ནི། རང་སེམས་ལྷན་སྐྱེས་ཡེ་ཤེས་བརྗོད་བྲལ་འདི་ཉིད་རྐྱེན་བླ་མའི་རྣལ་འབྱོར་གྱི་སྐབས་སུ་ཚོགས་གཉིས་བསགས་པའི་རྐྱེན་གྱིས་རྡོ་རྗེ་རྣལ་འབྱོར་མར་བསྐྱེད་པ་སྟེ། དེ་ཡང་གསང་བའི་རྡོ་རྗེ་རྣལ་འབྱོར་མ་ནི་རང་སེམས་གསལ་སྟོང་ཟུང་འཇུག་འདིའི་རྟེན་འབྲེལ་ལས། ལྟེ་བའི་རྩ་མདུད་གྲུ་གསུམ་མ་ལས་ཐོབ་པའི་ཁམས་དམར་པོས་གང་བ་ཨ་ཤད་ཀྱི་རྣམ་པའམ། འདིའི་བྃ་ཡིག་གི་རྣམ་པར་བཞུགས་པ་དེ་ནང་གི་རྡོ་རྗེ་རྣལ་འབྱོར་མ་ཡིན། དེ་ལ་བརྟེན་ནས་ཕྱི་རོལ་འོག་མིན་ན་བཞུགས་པའི་ལྷན་སྐྱེས་ལོངས་སྤྱོད་རྫོགས་སྐུའི་རྣལ་འབྱོར་མ། འཛམ་བུའི་གླིང་གི་ཡུལ་ཉེར་བཞི་དང་གནས་སོ་གཉིས་ན་རང་བཞིན་གྱིས་བཞུགས་པའི་དཔའ་བོ་དང་རྣལ་འབྱོར་མ་རྣམས་ཞིང་སྐྱེས་སྤྲུལ་པའི་སྐུ། དེར་མ་ཟད་འཛམ་བུའི་གླིང་གི་ཡུལ་ཐམས་ཅད་དུ་གནས་པའི་བུད་མེད་རྣམས་ནི་ལས་ལས་སྐྱེས་པ།
མ་མཁའ་འགྲོའི་རིགས་ཀྱི་བུ་མོ་ནི་རིགས་ལས་སྐྱེས་པ་དང༌། རང་ཉིད་རྡོ་རྗེ་རྣལ་འབྱོར་མར་སྒོམ་པ་ནི་སྔགས་སྐྱེས་ཡིན་ལ། དེ་ལྟར་བླ་མས་ངོ་སྤྲོད་པ་ལ་ངེས་ཤེས་སྐྱེས། དེའི་རྒྱུན་སྐྱོང་བར་བྱེད་པ་བསྐྱེད་རྫོགས་ཀྱི་རྣལ་འབྱོར་ཉམས་སུ་བླངས། ཕྱི་རོལ་གྱི་རྣལ་འབྱོར་མ་སྤྲུལ་པའི་སྐུ་ཐམས་ཅད་དབང་དུ་འདུ་ཞིང༌། དེ་ལ་བརྟེན་ནས་ལྷན་སྐྱེས་ཀྱི་རྡོ་རྗེ་རྣལ་འབྱོར་མས་བྱིན་གྱིས་བརླབས་པས་ལྷན་སྐྱེས་ཀྱི་རྟགས་པ་འཆར་བས་ན་བྱིན་གྱིས་ཡས་བརླབས་རྟོག་པ་མས་འཆར་ཞེས་བྱ་བ་ཡིན་ནོ། ། དེ་ཡང་རྣལ་འབྱོར་མའི་བསྐྱེད་རིམ་གྱི་སྦྱང་གཞིའི་གཙོ་བོ་སྐྱེ་འཆི་བར་དོ་གསུམ་སྦྱོང་བ་ཡིན་པས། བླ་མའི་རྣལ་འབྱོར་གྱི་རྗེས་སུ་སྣང་བ་ཐམས་ཅད་འོད་གསལ་དུ་ཐིམ་པའི་ངང་ལ་མཉམ་པར་འཇོག་པ་ནི་འཆི་བ་སྦྱོང་བ། དེ་ལས་ཆོས་འབྱུང་ཟླ་བ་བྃ་ཡིག་སྔགས་ཕྲེང་རྣམས་ལས་འོད་ཟེར་སྤྲོ་བསྡུས་འོད་ཀྱི་གོང་བུར་བསྒོམ་པ་ནི་འཆི་བ་འོད་གསལ་བར་དོར་ལངས་པ་སྦྱོང༌། དེ་ལ་ཞལ་ཕྱག་གི་རྣམ་པར་གསལ་འདེབས་པ་ནི།
སྐྱེ་བ་སྦྱོང་བ་འདི་ལྟ་བུའི་རྣམ་པས་ལམ་དུ་བྱེད་པའོ། ། དེ་ལྟར་རྣལ་འབྱོར་གསང་མཐའི་ཟབ་ཁྱད་བདག་གཞན་གྱི་གཞི་སྦྱང་སྒྱུར་གཉིས་ལས་དང་པོར་བདག་གི་གཞི་སྦྱང་བ་ནི། ངག་འདོན་ལས། རང་གི་སྙིང་གར་ཨེ་ཨེ་ལས་ཆོས་འབྱུང་གྲུ་གསུམ་ཉིས་བརྩེགས་ཀྱི་ནང་དུ་ཞེས་པ་ནས། ལུས་འོད་ཀྱི་གོང་བུར་གྱུར། ཞེས་པའི་བར་ནི་བདག་གི་གཞི་སྦྱང་བ། དེ་ཡོངས་སུ་གྱུར་པ་ལས་རང་ཉིད་རྗེ་བཙུན་རྡོ་རྗེ་རྣལ་འབྱོར་མའི་སྐུར་གྱུར། ཞེས་པ་ནས། ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། ཞེས་པའི་བར་ནི་བདག་གི་གཞི་བསྒྱུར་བ།
ངག་འདོན་དུ་གོ་ཆ་བསྐྱེད་པ་དེའི་འཕྲོས་སུ་ཡོད་ཀྱང༌། རྣལ་འབྱོར་བཅུ་གཅིག་གི་གོ་རིམ་ལྟར་ཐོག་མར་བདུན་པ་འགྲོ་བ་དག་པའི་རྣལ་འབྱོར་གཞན་གྱི་གཞི་སྦྱང་བ་ནི། ངག་འདོན་ལས། རང་གི་སྙིང་གའི་བྃ་ཡིག་སྔགས་ཕྲེང་ལས་འོད་ཟེར་འཕྲོས་ཏེ། ཞེས་པ་ནས། བག་ཆགས་དང་བཅས་པ་སྦྱངས་ཞེས་པའི་བར་ནི་གཞི་སྦྱང་བ། དེ་ཐམས་ཅད་རྡོ་རྗེ་རྣལ་འབྱོར་མའི་སྐུར་གྱུར། ཞེས་པ་ནི་གཞན་གྱི་གཞི་བསྒྱུར་བའོ། ། བརྒྱད་པ་དཔའ་བོ་དཔའ་མོས་བྱིན་གྱིས་བརླབས་པ་ནི། ཡེ་ཤེས་པ་དགུག་གཞུག་གི་དོན་ཡིན་ཏེ།
སྐབས་འདིར་ཡེ་ཤེས་པ་སྤྱན་དྲངས་ཤིང་བསྟིམ་པ་ནི། ངག་འདོན་ལས། ཕཻཾ་རང་གི་སྙིང་ཁའི་བྃ་ཡིག་ལས་འོད་ཟེར་དམར་པོ་འཕྲོས་པས་འོག་མིན་ནས། ཞེས་པ་ནས། ཡོ་ག་ཤུདྡྷོ྅ཧཾ་ཞེས་པའི་བར་ཏེ་ངོ་མཚར་སྒྱུ་མའི་ཕྱག་རྒྱ་ཕཻཾ་གྱི་སྒྲ་དང་བཅས་ཏེ་སྤྱན་དྲངས་ཏེ། ཛཿཧཱུྃ་བཾ་ཧོཿའི་སྔགས་རྒྱ་དང་དམིགས་པས་བསྟིམ་ཞིང༌། འཁྱུད་རྒྱ་དང་ཡོ་ག་ཤུདྡྷོའི་སྔགས་རྣམས་བརྗོད། རང་རྡོ་རྗེ་རྣལ་འབྱོར་མ་དང་འགྲོ་བ་ཐམས་ཅད་རྣལ་འབྱོར་མར་གྱུར་པ་སྔགས་སྐྱེས་དང༌། ཡུལ་ཉེར་བཞིའི་དཔའ་བོ་དང་རྣལ་འབྱོར་མ་རྣམས་ཞིང་སྐྱེས། འོག་མིན་ན་བཞུགས་པའི་ལྷན་སྐྱེས་གསུམ།
སྔགས་རྒྱས་གཅིག་ཏུ་བསྲེས་པས་ཕོ་ཉ་གསུམ་བསྲེས་བྱ་བ་ཡིན་ནོ། ། ཚར་ཆེན་རིན་པོ་ཆེའི་ལུས་དཀྱིལ་ཡིག་ཆུང་ཡིད་བཞིན་ནོར་བུ་ལས། འགྲོ་བ་དག་པའི་རྣལ་འབྱོར་ཡན་ཉམས་སུ་བླངས་པའི་མཚམས་སུ་ཞེས་སྐབས་འདིར་ལུས་དཀྱིལ་བསྒོམ་པར་གསུངས་པ་གབ་པའི་རྣམ་པ་ཡིན་པས། འཇམ་དབྱངས་མཁྱེན་རྩེའི་ཁྲིད་ཡིག་ལས། དེ་ལྟར་ཡེ་ཤེས་པ་བཅུག་པས་རྐྱེན་བྱས་ཏེ་ལུས་ཀྱི་དཀྱིལ་འཁོར་གསལ་འདེབས་པ་ཡིན་ཞེས་གསུངས་པས། སྐབས་འདིར་ལུས་དཀྱིལ་བསྒོམ་དགོས་ལ། དེ་ལ་ཡང་ཡིག་ཆུང་ཡིད་བཞིན་ནོར་བུ་རྩ་བ་ལྟ་བུ་དང༌། བླ་མ་གཞན་དག་གི་ཡང་ཡིག་ཆ་སོགས་རྣམ་གྲངས་མང་པོར་འཁྲུགས་སྡེབས་གབ་སྦས་ཀྱི་རྣམ་པར་ཡོད་པས་དབང་རྟུལ་རྣམས་ཐེ་ཚོམ་དུ་འགྱུར་བས་འདིར་གབ་སྦས་མེད་པར་བཤད་པ་ནི། རང་གི་སྙིང་གར་ཆོས་འབྱུང་ཉིས་བརྩེགས་ཕྱོགས་ལ་ཟུར་བསྟན་གྱི་ནང་ཉི་མའི་དཀྱིལ་འཁོར་གྱི་དབུས་ཀྱི་བྃ་ཡིག་འོད་དུ་ཞུ་བ་ལས་ཡི་གེ་དེའི་སྲོག་གི་ཨ་ཐུང༌། དེའི་ཕྱོགས་བཞིར་གཡོན་དུ་ཡ་ལྗང་གུ།
རྒྱབ་ཏུ་ར་དམར་པོ། གཡས་སུ་ལ་སེར་པོ། མདུན་དུ་ཝ་དཀར་པོ་དེ་ལྔའི་མཐའ་སྐོར་དུ་མདུན་ནས་བརྩམས་ཏེ་ཨོཾ་གསུམ་མའི་སྔགས་ཕྲེང་དམར་པོ་གཡོན་སྐོར་དུ་འཁོད་པ་ཡོངས་སུ་གྱུར་པ་ལས་དབུས་སུ་རྣལ་འབྱོར་མ་དམར་མོ། མདུན་དུ་དཀར་མོ། གཡོན་དུ་ལྗང་གུ། རྒྱབ་ཏུ་དམར་མོ། གཡས་སུ་སེར་མོ། མཐའ་སྐོར་གྱི་ཡིག་འབྲུ་སོ་གཉིས་རྣལ་འབྱོར་མ་སུམ་ཅུ་རྩ་གཉིས། དེ་ཐམས་ཅད་རྒྱན་ཆ་ལུགས་ཕྱག་མཚན་དང་བཅས་མངོན་རྟོགས་ལྟར་གསལ་འདེབས་པ་ནི་ལུས་དཀྱིལ་ཡིན་ལ། འདི་རྣམས་ཀྱི་བསྐྱེད་གཞིའི་ཡིག་འབྲུ་རྣམས་གོ་སླ་ཡང༌།
ཕྱོགས་བཞིའི་ཡིག་འབྲུ་མདུན་གྱི་རྣལ་འབྱོར་མ་དཀར་མོས་འཁྲུལ་གཞི་བྱས་པའི་མདུན་དུ་ཡ། གཡོན་དུ་ར། རྒྱབ་ཏུ་ལ། གཡས་སུ་ཝར་བྱེད་པ་ནི་འཁྲུལ་པ་སྟེ་རྒྱུ་མཚན་གཡོན་གྱིས་ཡ་རླུང་གི་རང་བཞིན་ལྗང་གུ་རྒྱབ་ཀྱི་ར་མེའི་རང་བཞིན་དམར་པོ། གཡས་ཀྱི་ལ་སའི་རང་བཞིན་སེར་པོ། མདུན་གྱི་ཝ་ཆུའི་རང་བཞིན་དཀར་པོ་ཡིན་པས་ཡིག་འབྲུ་བསྒོམ་པའི་ཚེ་ཐོག་མར་གཡོན་ནས་བརྩམས་དགོས་ཤིང༌། འགའ་ཞིག་གིས་ཡིག་འབྲུ་བཞི་པོ་ཧ་རི་ནི་སར་བྱེད་པ་ཡང་མ་ངེས་པའོ། ། ཡིག་འབྲུ་དེ་རྣམས་ཀྱི་དག་པ་ནི་རྡོ་རྗེ་ལུས་ལ་ཡུལ་ཆེན་པོ་སོ་བདུན་གྱི་རྩ་ཁམས་ཡི་གེ་ཚང་བར་གནས་པས། ཨོཾ་གསུམ་མ་ཡིག་འབྲུ་སོ་གཉིས་ལ་དབུས་ཀྱི་བྃ་དང་ཕྱོགས་བཞིའི་ཡ་ར་ལ་ཝ་རྣམས་བསྡོམས་པས་ཡིག་འབྲུ་སོ་བདུན་ལ་ཚང་བས་ཟབ་གནད་བླ་ན་མེད་པའོ། ། འདི་ལ་ཡི་གེ་མི་འདྲ་བ་མང་དུ་ཡོད་ཀྱང༌།
འདིར་སྙན་བརྒྱུད་ལྷུག་པ་འཁྲུལ་མེད་དུ་གབ་སྦས་མེད་པར་བཀོད་པ་ཡིན་པས་ཡི་གེ་འདྲ་མིན་གཞན་དང་འཁྲུལ་བར་མི་བྱ་ཞིང་ཤིན་ཏུ་གཅེས་པར་ཟུང་ཞིག དེ་ལྟར་ལུས་དཀྱིལ་བསྒོམ་མ་ཐག་སློབ་བཤད་ཀྱི་དགོངས་པ་ཤིང་གཉིས་གཟེར་གཅིག་གིས་བསྡོམས་པའི་དཔེས་ཡི་དམ་འབྲལ་མེད་དུ་འཆིང་བའི་དོན་གྱིས་གོ་ཆ་བཀོད་པ་ནི་ངག་འདོན་ལས། དེའི་གནས་རྣམས་སུ་ཟླ་བའི་དཀྱིལ་འཁོར་གྱི་སྟེང་དུ་ལྟེ་བར་ཨོཾ་བྃ་དམར་མོ་རྡོ་རྗེ་ཕག་མོ་ཞེས་པ་ནས། ཕཊ་ཕཊ་དུད་ཀ་ཙཎྜི་ཀའི་ངོ་བོ། ཞེས་པའི་བར་ལྟར་གོ་ཆ་བཅིང་ངོ༌། ། ངག་འདོན་དུ་གོ་ཆ་བཀོད་པ་སྔོན་དུ་ཡོད་གབ་དཀྲུགས་ཡིན་པས་ལུས་དཀྱིལ་གྱི་རྗེས་སུ་བྱེད་པ་འདིའི་སློབ་བཤད་ཀྱི་ཟབ་གནད་དོ། ། འདི་ཡན་ཆད་ཀྱི་མངོན་རྟོགས་སོགས་ཁྲིད་ཡིག་ཏུ་གསལ་བས་འདིར་བྲི་མ་དགོས་པས་བསྒོམ་བྱའི་དོན་ལ་ཐོས་བསམ་གྱིས་སྒྲོ་འདོགས་གཅོད་པ་བསྐྱེད་རིམ་ཀྱི་བྱ་བ་ཞེས་བྱ་ལ། གཉིས་པ་གཅད་དོན་ཉམས་སུ་ལེན་པ་སེམས་འཛིན་གྱི་བྱ་བ་ནི། ཁྲིད་ཀྱི་དུས་གསལ་སྣང་ཐོན་པར་བསྒོམས་པས་རྒྱུན་གྱི་ཉམས་ལེན་གྱི་ཐོག་ཏུ་ཕན་པར་འགྱུར་ཞིང་རྟག་པར་སེམས་འཛིན་བྱ་མི་དགོས་སོ། ། དེ་ཡང་གསལ་ལ་དྲག་ལ་ཡུན་ཐུང་བ། །
བསྐྱེད་པའི་རིམ་པ་གནད་དུ་ཆེ། ། ཞེས་བཤད་པས་ཉོག་ཉོག་མུན་རྨུགས་བྱིང་ཐིབས་ཟ་ཟིའི་རྟོག་པ་འོག་འགྱུ་རྒྱ་འབྱམས་སུ་མི་གཏོང་བར་གསལ་ལ་མྱུར་བ་གནད་དུ་ཆེའོ། ། དགུ་པ་བཟླས་པའི་རྣལ་འབྱོར་ནི། ངག་བཟླས་དང༌། ཡིད་བཟླས་གཉིས་ལས། དང་པོ་ངག་བཟླས་ནི། ངག་འདོན་ལས། རང་གི་སྙིང་གར་ཆོས་འབྱུང་གྲུ་གསུམ་ཉིས་བརྩེགས་ཀྱི་ནང་དུ་ཟླ་བའི་དཀྱིལ་འཁོར་ལ། ཞེས་པ་ནས། ཨོཾ་གསུམ་མའི་སྔགས་ཀྱི་བར་ཡིན་ལ།
དེ་ཡང་ལུས་དཀྱིལ་བསྒོམ་པའི་དབང་དུ་བྱས་ཏེ། ལུས་དཀྱིལ་གྱི་གཙོ་མོའི་ཐུགས་ཀར་ཆོས་འབྱུང་ཟླ་བ་ས་བོན་སྔགས་ཕྲེང་སོགས་བསྒོམ་པ་ལས་སྤྲོ་བསྡུ་བྱ་དགོས་པས་ཐུན་མོང་བ་ངག་འདོན་དང་ཐུན་མོང་མ་ཡིན་པ་འཇམ་དབྱངས་མཁྱེན་བརྩེའི་ཁྲིད་ཡིག་ཏུ་གསལ་བ་ལྟར་རོ། ། གཉིས་པ་ཡིད་བཟླས་ནི། ལུས་གནད་དྲང་པོར་བསྲངས་ཏེ་རླུང་རོ་གསུམ་བསལ། འོག་རླུང་ཕྱེད་འཐེན་ཙམ་བྱས་ཏེ་རླུང་དལ་བར་རྔུབས་ཏེ་རྫོགས་པ་དང༌། མཆིལ་མ་མཉམ་དུ་ལྟེ་འོག་ཏུ་ལྡིགས་ཀྱིས་བསྐྱུར་བས་ལུས་དཀྱིལ་ཡོད་མེད་གང་ཡིན་གྱི་སྙིང་གའི་ཆོས་འབྱུང་སྔགས་ཕྲེང་བྃ་ཡིག་སོགས་ལྟེ་བར་ཁྲིག་ཁྲིག་གིས་སླེབ་པར་བསམ་ལ་སླར་འོག་རླུང་རྫོགས་པར་འཐེན་ནས་འོག་རླུང་ཁ་སྦྱོར་གྱི་བུམ་ཆེན་འཛིན་པ་ལམ་འདིའི་ཁྱད་ཆོས་ཡིན་ཏེ། སངས་རྒྱས་ལམ་ནི་ཁ་སྦྱོར་དག་ལ་གནས། ། ཞེས་གསུངས་པའི་ཕྱིར་རོ། ། དེ་ཡང་ཆོས་འབྱུང་སྔགས་ཕྲེང་སོགས་བདེ་བ་སྐྱེ་བར་འདོད་ན་གསང་གནས་དང༌། མི་རྟོག་པ་བསྐྱེད་པར་འདོད་ན་ལྟེ་བར་འབེབས་པར་གསུངས་ཀྱང༌།
གཙོ་བོར་ལྟེ་བར་འབེབས་པ་འདི་ཕྱག་ལེན་དུ་ཡོད། དེ་ལྟ་བུའི་སྔགས་ཕྲེང་རྣམས་ཀློག་པའི་ཚུལ་གྱིས་ཡིད་བཟླས་རླུང་ཇི་ཙམ་ཐུབ་ཀྱི་བར་དུ་བྱ། མི་ཐུབ་པ་དང་དལ་བུས་རང་འགྲོས་སུ་ནར་གྱིས་བཏང་ངོ༌། ། གཙོ་བོར་ངག་བཟླས་ཁོ་ནས་འབད་པར་གསུངས་སོ། ། ཞར་བྱུང་རྫོགས་རིམ་ནི། རྒྱས་བཤད་ཀྱི་དབང་དུ་བྱས་ན། འོག་རླུང་གི་འཁོར་ལོ་ལ་བརྟེན་ནས་བདེ་བ་བསྒྲུབ་པ། བར་སྔགས་ཀྱི་འཁོར་ལོ་ལ་བརྟེན་ནས་དྲོད་བསྒྲུབ་པ། སྟེང་མཁའ་སྤྱོད་ཀྱི་འཁོར་ལོ་ལ་བརྟེན་ནས་མི་རྟོག་པ་བསྒྲུབ་པ། གསང་བ་ཟུང་འཇུག་གི་འཁོར་ལོ་ལ་བརྟེན་ནས་བདེ་སྟོང་སྒྲུབ་པ་སོགས་འཇུག་གནས་ལྡང་བའི་རིམ་པ་རྒྱས་པར་གསུངས་ཀྱང་དོན་འདིར་འདུས་པས་སླར་ཡང་རླུང་ཁ་སྦྱོར་སྔར་བཞིན་བཟུང་ལ།
ཆོས་འབྱུང་བསྣོལ་མའི་མདུན་རྒྱབ་སྤངས་པའི་གྲྭ་བཞིར་དགའ་འཁྱིལ་དམར་པོ་གཡོན་འཁོར་དུ་འཁོར་བ་ལ་སེམས་གཏད་དེ་འཛིན་མེད་དུ་འཇོག་པ་དང༌། ཡང་རླུང་འཛིན་པའམ་མ་བཟུང་ཡང་རུང་སྟེ། དབུ་མ་གཅིག་པོ་གསལ་བཏབ་པའི་མར་སྣར་དགའ་འཁྱིལ་དམར་པོ་དང༌། ཡས་སྣའི་སྨིན་མཚམས་སུ་དགའ་འཁྱིལ་དཀར་པོ་བསམ་ལ། དགའ་འཁྱིལ་གཉིས་པོ་དབུ་མའི་ནང་དུ་ཡས་མས་ནས་འཁོར་བ་མཐར་འདྲེས་པ་ལ་སེམས་བཟུང་སྟེ་བརྗོད་མེད་དུ་འཇོག་པ་སོགས་ཁྲིད་ཡིག་ལྟར་རོ། ། བར་འདིར་ཆོས་ཉིད་དངོས་སྟོན་གྱི་བྱིན་རླབས་དང༌། རྩ་དབུའི་ཟབ་ཁྲིད་ཐུན་མོང་མ་ཡིན་པ་ཐེབས་ན་འདིར་བསྒོམ་དགོས་ཏེ། བརྒྱུད་འདེབས་ལས། ལྟེ་བའི་པདྨོར་རླུང་ལྡའི་ཏི་ལ་དཀར། ། ཞེས་སོགས་ཀྱི་དོན་ཡིན་པའི་ཕྱིར།
བརྒྱུད་འདེབས་ལས། ཐ་མལ་འོད་ཀྱི་གཏུམ་མོ་མཛེས་ལྡན་མ། ། སོགས་ཀྱི་དོན་ནི། དབུ་མ་རླུང་སེམས་བསྡུ་བའི་རྣལ་འབྱོར་རམ། དབུ་མ་ཁ་དབྱེ་བ་ཞེས་དོན་གཅིག་མིང་གི་རྣམ་གྲངས་སུ་བཤད་པ་ཇི་ལྟར་བསྒོམ་ཚུལ་ནི། རོ་རྐྱང་དབུ་གསུམ་དང་དབུ་མའི་ནང་གི་ལྟེ་བའི་ཐད་དུ་རྃ་ཡིག་ལས་མེ་འབར་བ་དང༌། དྭངས་མ་ཞུ་བ་སོགས་ཁྲིད་ཡིག་ལྟར་རོ། ། དེའི་རྗེས་སུ་རླུང་ལུས་ལ་གནས་པ་བདེ་བ་སྒྲུབ་པ་དང༌། སེམས་ལ་ཞུགས་པ་སྟོང་པ་སྒྲུབ་པ་གཉིས་ཀྱང་ཁྲིད་ཡིག་ཏུ་གསལ་བ་ལྟར་རོ། ། འདི་ལ་གོང་གི་རྒྱས་བཤད་ཀྱི་ས་བཅད།
འོག་རླུང་གི་འཁོར་ལོ་བརྟེན་ནས་བདེ་བ་བསྒྲུབ་པ་སོགས་རྣམ་གྲངས་བཞི་ཀ་འདུས་ཤིང་ཚང་ངོ༌། ། བཅུ་པ་བསམ་མི་ཁྱབ་ཀྱི་རྣལ་འབྱོར་ནི། ཐུན་མོང་དང་ཐུན་མོང་མ་ཡིན་པ་གཉིས་ལས། ཐུན་མོང་བ་ནི་ངག་འདོན་ལས། སྙིང་ཁའི་བྃ་ཡིག་སྔགས་དང་བཅས་པ་ལས་འོད་ཟེར་འཕྲོས་པས་ཁམས་གསུམ་ཐམས་ཅད་ཁྱབ། ཅེས་པ་ནས། དེ་ཇེ་ཕྲ་ཇེ་ཕྲ་ལས་མི་དམིགས་པར་གྱུར། ཞེས་པའི་བར་ཁྲིད་ཡིག་ལྟར་ཡིན་ལ། ཐུན་མོང་མ་ཡིན་པ་ནི་གསེར་ཆོས་ཁོ་ན་ངེས་པ་ཅན་དུ་མཛད་པས། ཚར་ཆེན་རྡོ་རྗེ་འཆང་གིས།
མི་དབང་རྡོ་རྗེ་རིན་ཆེན་དཔལ་བཟང་གིས་བསྐུལ་ངོར་མཛད་པ་ཁོ་ན་བཞིན་ལ། དེ་ཡང་ཐུན་མཇུག་རྣམས་སུ་བསམ་མི་ཁྱབ་ཐུན་མོང་དང་ཐུན་མོང་མ་ཡིན་པ་གང་རིགས་བསྒོམ་པ་ལས་གཉིས་ཀ་བསྒོམ་མི་དགོས་སོ། ། དེ་ནས་རང་ཉིད་རྗེ་བཙུན་མའི་སྐུར་གྱུར། ཞེས་ཐུན་མཚམས་ཀྱི་ལྷར་ལངས་ཏེ། དགེ་བ་འདི་ཡིས་མྱུར་དུ་བདག ། ཅེས་སོགས་ཤླཽ་ཀ་གཉིས་དང༌། མཁའ་སྤྱོད་ཞལ་བཟང་བལྟ་བའི་སྨོན་ལམ་བྱའོ། ། དེ་ཡང་སྦྱང་གཞི་དུས་གསུམ་དུ་འཆི་བའི་སྣང་བ་བག་ཆགས་དང་བཅས་པ་ཐམས་ཅད་སྦྱོང་བྱེད་བསམ་མི་ཁྱབ་ཀྱི་རྣལ་འབྱོར་འདིས་སྦྱངས་པས་སྦྱངས་འབྲས་སངས་རྒྱས་ཆོས་སྐུ་དངོས་ཡིན་སྙམ་པའི་རྒྱས་བཏབ་པས་འབྲས་བུ་དེ་ཁོ་ན་ཉིད་མངོན་དུ་འགྱུར་བ་ཡིན་གསུངས། བཅུ་གཅིག་པ་སྤྱོད་ལམ་གྱི་རྣལ་འབྱོར་ལ་དངོས་དང༌། ཡན་ལག་གཉིས་ལས།
དང་པོ་དངོས་ནི། དེ་ལྟར་རིམ་གཉིས་ཀྱི་རྣལ་འབྱོར་ལས་ལངས་ཏེ་ཐུན་མཚམས་ཀྱི་བྱ་བ་ལ་འཇུག་པའི་ཚེ། སྟོང་ཉིད་ཀྱི་ངང་ལས་ཆུ་ལས་ཆུ་བུར་རྡོལ་བ་ལྟར་རང་ཉིད་སྣང་སྟོང་གཉིས་མེད་ཀྱི་རྡོ་རྗེ་རྣལ་འབྱོར་མ་རྒྱན་དང་ཕྱག་མཚན་མེད་པ་ཞིག་གི་སྐུར་ལངས་ཏེ་ཆགས་སྡང་གི་ཡུལ་གཟུགས་མཐོང་ཚད་རྣལ་འབྱོར་མའི་སྐུར་བལྟ་ཞིང༌། སྙན་དང་མི་སྙན་གྱི་སྒྲ་ཐམས་ཅད་གྲགས་སྟོང་རྣལ་འབྱོར་མའི་གསུང་སྔགས་ཀྱི་སྒྲ་དང༌། དྲན་རྟོགས་གང་ཤར་ཐམས་ཅད་རྡོ་རྗེ་རྣལ་འབྱོར་མའི་ཐུགས་བདེ་སྟོང་དབྱེར་མེད་དུ་ཤེས་པར་བྱས་ལ་མ་ཡེངས་པར་བསྐྱོང་བ་འདི་གལ་ཆེ་བས་དྲན་འཛིན་དྲག་པོས་མ་ཡེངས་པར་བྱ་བ་གནད་དུ་ཆེ་བར་གསུངས། གཉིས་པ་སྤྱོད་ལམ་གྱི་རྣལ་འབྱོར་ལ་ཕྱི་རོལ་མཆོད་པ། ཚོགས་འཁོར། སྦྱིན་སྲེག ཚེས་བཅུ། གཏོར་མའི་རྣལ་འབྱོར་ཏེ་ལྔ་ལས།
དེ་རྣམས་ཁྲིད་ཡིག་དང་རྣམ་བཤད་སོགས་ཡི་གེ་ཟུར་དུ་ཡོད་པ་ལྟར་དང༌། ཁྱད་པར་གཏོར་མའི་རྣལ་འབྱོར་ནི་ངག་འདོན་ལྟར་རོ། ། ཕྱི་རོལ་མཆོད་པ་ནི་ཁ་ཟས་ཀྱི་རྣལ་འབྱོར་རྒྱས་འབྲིང་བསྡུས་གསུམ་གྱིས་བྱེད་ཚུལ་དང༌། དེ་ལྟར་རྣལ་འབྱོར་བཅུ་གཅིག་ལ་དབང་བཞིའི་ལམ་ཚང་ཚུལ་སོགས་ཁྲིད་ཡིག་ལྟར་གོ་བ་གཅེས་སོ། ། དེ་བཞིན་ཉམས་སུ་བླངས་པས་དབང་པོ་རབ་འབྲིང་ཐ་གསུམ་གྱི་གྲོལ་ཚུལ་གོང་དུ་སྤྱི་དོན་གཉིས་པ་བཤད་པ་ལྟར་ཡིན་པ། ཆེས་མྱུར་བ་འཕོ་བའི་རྣལ་འབྱོར་ནི་རྗེ་བཙུན་ཡབ་ཡུམ་ཞལ་སྦྱོར་དང༌། ཡུམ་རྐྱང་གི་འཕོ་བ་གཉིས་སུ་གསུངས་ཀྱང༌། བསམ་མི་ཁྱབ་ཐུན་མོང་མ་ཡིན་པ་ནི་འཕོ་བའི་མཆོག་ཡིན་པས་དེ་ཉིད་ལ། ནན་ཏན་དུ་བགྱིས་ན་ངེས་པར་མཁའ་སྤྱོད་ཀྱི་གོ་འཕང་ཐོབ་པར་འགྱུར་རོ། ། རྫོགས་རིམ་དངོས་གཞི་ཆོས་ཉིད་བརྒྱུད་ནས་སྟོན་པ་དཔེ་གསུམ་གྱི་སྒོ་ནས་སྟོན་པར་བྱེད་པ་ནི་ཁྲིད་ཡིག་ཏུ་རྒྱས་པར་བཤད་པ་ལྟར་རོ། །
སྤྱིར་བསྐྱེད་རིམ་གྱིས་སྐྱེ་བ་སྦྱོང༌། བསམ་མི་ཁྱབ་ཀྱི་ཉེར་བསྡུས་འཆི་བ་སྦྱོང༌། སྤྱོད་ལམ་གྱི་རྣལ་འབྱོར་རྣམས་ཀྱིས་བར་དོ་སྦྱོང་བར་བྱེད་པ་ཡིན། དེ་ཡང་བསྐྱེད་རིམ་གསལ་བའི་ངོ་བོ་སྟོང་པའི་རང་མདངས་བསྐྱེད་རིམ་དུ་གསལ་ཞིང༌། འཆར་བ་དེ་གཉིས་ཀྱི་ངོ་བོ་དབྱེར་མེད་བརྗོད་བྲལ་གྱི་ངང་དུ་འཇོག་པ་གནད་ཆེའོ། ། མདོར་ན་བསྐྱེད་རིམ་བཟླས་པ་དང་བཅས་པ་ནི་མཁའ་སྤྱོད་སྒྲུབ་པའི་ཐབས་ཀྱི་གཙོ་བོ་ཡིན་ལ། རྫོགས་རིམ་རྩ་དབུ་མ་ནི་ཕྱག་རྒྱ་ཆེན་པོ་མཆོག་གི་དངོས་གྲུབ་སྒྲུབ་པའི་ཐབས་ཀྱི་མྱུར་ལམ་ཁྱད་པར་འཕགས་པ་ཡིན་པས་ཟུང་འཇུག་ཏུ་ཉམས་སུ་ལེན་པ་ལ་འབད་པར་བྱའོ་གསུངས། ཟབ་ལམ་འདི་ལྟ་བུའི་མཁའ་སྤྱོད་དུ་བགྲོད་ནས་མཁའ་སྤྱོད་ཅེས་བྱ་བ་རྫུ་འཕྲུལ་གྱི་ནམ་མཁའ་ལ་རྒྱུ་ཞིང་སྤྱོད་ཡུལ་དུ་བྱེད་པ་ལུས་མཛེས་ཤིང་ལོ་བཅུ་དྲུག་པའི་ན་ཚོད་དང་ཆ་ལུགས་ཅན། ཚེ་ཉི་ཟླ་དང་མཉམ་པ་ཅི་བསམ་པའི་ལོངས་སྤྱོད་ནམ་མཁའ་ལས་འབྱུང་བ། རྫུ་འཕྲུལ་གྱི་སྟོབས་ཀྱིས་སངས་རྒྱས་ཀྱི་ཞིང་ནས་སངས་རྒྱས་ཀྱི་ཞིང་དུ་འགྲོ་ཞིང་སྤྲུལ་སྐུ་ལས་ཆོས་ཉན་པ།
དཔའ་བོ་མཁའ་འགྲོ་རྣམས་དང་སྐལ་པ་མཉམ་པར་སྤྱོད་ཅིང་རྟེན་དེ་ཉིད་ལས་འཚང་རྒྱ་བར་ངེས་པ་སྐུ་གསུམ་ཡན་ལག་བདུན་ལྡན་ཁྱབ་བདག་རྡོ་རྗེ་འཆང་ཆེན་པོའི་གོ་འཕང་མྱུར་དུ་ཐོབ་ངེས་པ་དེ་ལྟར་རོ། ། དེ་ཡང་ཕྱི་རོལ་ན་རྣལ་འབྱོར་མ་ཡོད་པའི་གཉིས་འཛིན་མེད་པར་རང་སེམས་རྣལ་འབྱོར་མ་སྐྱེ་འགགས་གནས་གསུམ་དང་བྲལ་བ་སྟོང་གསལ་བརྗོད་མེད་གཉུག་མ་ཟུང་འཇུག་བློ་འདས་འདིའི་རང་ངོ་ཤེས་པ་གལ་ཆེ་སྟེ། བརྒྱུད་འདེབས་ལས། སྐྱེས་འགག་གནས་གསུམ་བྲལ་བ་གདོད་མའི་གཤིས། ། ཞེས་སོགས་ཤླཽ་ཀ་གཅིག་གིས་དོན་ཡིན་པའི་ཕྱིར། དེ་ལྟར་རང་ངོ་ཤེས་པས་རྩ་ཡིག ཐིག་ལེ་རླུང་སེམས་དང་བཅས་པ་བདེ་ཆེན་ཆོས་ཀྱི་སྐུ་ཐོབ་ནས་གཟུགས་སྐུའི་སྤྲུལ་པ་གྲངས་མེད་པས་སེམས་ཅན་མཐའ་ཀླས་པའི་འགྲོ་དོན་བྱེད་པའི་ཕྱིར། རྩ་རླུང་ཐིག་ལེ་ཨེ་ཝྃ་དབྱིངས་སུ་ཐིམ། ། ཞེས་སོགས་ཤླཽ་ཀ་གཅིག་གི་དོན་བསྟན་པ་ཡིན་ནོ། ། དེ་ལྟར་ནཱ་རོ་མཁའ་སྤྱོད་ཀྱི་ཟབ་གནད་སྙིང་པོར་བསྡུས་པ་མཐོང་བ་རབ་གསལ་ཞེས་བྱ་བ་འདི་ནི་དད་པའི་ནོར་ཅན་ཁྱིམ་པའི་རྡོ་རྗེ་འཛིན་པ་སྡེ་པ་ཀླུ་དབང་ལགས་ཀྱིས་ནན་ཏུར་ཆེན་པོས་ཡང་ཡང་བསྐུལ་བ་ལ་བརྟེན་ནས་དགེ་སློང་བྱ་བྲལ་བ་པདྨ་འཕྲིན་ལས་ཀྱི་རང་ལོ་དོན་གཉིས་སུ་སླེབས་པའི་སྟེང་དུ་བྲིས་པའི་ཡི་གེ་བ་ནི་ཉེར་གནས་དགེ་སློང་ཕན་བདེས་བགྱིས་པ་ཡིན་ལ།
སྤྱིར་ལུགས་འདིར་རྒྱ་བོད་ཀྱི་ཡི་གེ་མང་ཞིང༌། དེ་དག་ཀྱང་འདྲ་མིན་སྣ་ཚོགས་སུ་སྣང་ཡང༌། འདིར་ཚར་ཆེན་རྡོ་རྗེ་འཆང་ཡབ་སྲས་བརྒྱུད་པར་བཅས་པའི་གསུང་ཁོ་ན་གཙོ་བོར་བཟུང་བ་བླ་མའི་མན་ངག་སྙན་བརྒྱུད་ལྷུག་པར་བཀོད་པ་ཡིན་ལ། མཐའ་དཔྱོད་ཀྱི་བཤད་པ་སོགས་ཁྲིད་ཡིག་རྣམས་སུ་གསལ་བས་འདིར་མ་བཀོད་ཅིང༌། ཐུན་མོང་མ་ཡིན་པའི་ཞལ་ཤེས་གསུམ་ལྡན་གྱི་བླ་མའི་རྣལ་འབྱོར་དང༌། ལུས་དཀྱིལ་སོགས་གབ་སྦས་མེད་པར་དཀྱུས་སུ་བཀོད་པ་ལ་བླ་མ་ལྷ་དང་ཆོས་བདག་སྲུང་མར་བཅས་པས་བཟོད་པར་བཞེས་ཏེ། བདག་གཞན་ཐམས་ཅད་མཁའ་སྤྱོད་བདེ་བ་ཆེན་པོའི་ལམ་དུ་དྲང་དུ་གསོལ། ས་སྐྱའི་ཟབ་ཆོས་སྙན་བརྒྱུད་སྙིང་པོ་མཆོག ། ཟབ་ལམ་རྡོ་རྗེ་རྣལ་འབྱོར་མཁའ་སྤྱོད་མའི། ། ཉམས་ལེན་སྙིང་པོར་བསྡུས་པ་འདི་བཀོད་པའི། །
དགེ་དེས་བདག་གཞན་མཁའ་སྤྱོད་བགྲོད་པར་ཤོག ། ཀ་ལྱཱ་ནཾ་ཝརྡྷནྟུ།། ༈ །ནཱ་རོ་མཁའ་སྤྱོད་ཀྱི་བསྙེན་ཡིག་བསྡུས་པ་དངོས་གྲུབ་མཆོག་སྟེར་བཞུགས་སོ།། ༈ །མཁའ་སྤྱོད་དབང་མོ་རྡོ་རྗེ་རྣལ་འབྱོར་མ། ། རིགས་ཀྱི་བདག་པོ་བླ་མ་རྡོ་རྗེ་ཆོས། ། གནས་གསུམ་མཁའ་འགྲོར་བཅས་ལ་གུས་བཏུད་ནས། ། ནཱ་རོ་མཁའ་སྤྱོད་བསྙེན་ཐབས་མདོ་ཙམ་བྲི། ། དེ་ལ་རྡོ་རྗེ་རྣལ་འབྱོར་མའི་བྱིན་རླབས་དང་ཉམས་ཁྲིད་ཞལ་ཤེས་ཐུན་མོང་མ་ཡིན་པ་རྣམས་ལེགས་པར་ཐོབ་ནས། བསྙེན་པ་བྱེད་ན་རྣལ་འབྱོར་བཅུ་གཅིག་གི་སྒོ་ནས་ཉམས་སུ་ལེན་ཚུལ་མཐའ་དཔྱོད་སོགས་མང་དུ་དགོས་པས་བཏང་སྙོམས་སུ་བཞག་སྟེ། བྱིན་རླབས་དང་མངོན་རྟོགས་ཀྱི་ལུང་ཐོབ་པ་ཙམ་གྱིས་བསྙེན་པ་ཇི་ལྟར་བྱ་བའི་ཚུལ་ནི།
གནས་ཁང་རང་དབང་ཅན་དུ་གཟའ་སྐར་བཟང་ཞིང་ཁྱད་པར་ཡར་མར་གྱི་ཚེས་བཅུ་གང་རིགས་ལ་མཚམས་སུ་ཞུགས་ཏེ། མཁའ་སྤྱོད་མའི་བྲིས་འབུར་གྱི་རྟེན་དགྲམ་པའམ་མེད་ཀྱང་རུང་སྟེ། ཅོག་རྩེའི་ཁར་ཤ་ཆང་གི་སྦགས་པའི་འདས་གཏོར་གཅིག་དང༌། སྤྲོ་ན་མཁའ་འགྲོ་སྤྱི་གཏོར་དང་གཏོར་འབུལ་གང་བྱེད་ཀྱི་ཆོས་སྐྱོང་གི་གཏོར་མ་སོགས་བཤམས་པའི་མདུན་དུ་ཆུ་གཉིས་སྔོན་འགྲོའི་ཉེར་སྤྱོད་ལྔ་བཤམས། རང་གི་སྟན་འོག་ཏུ་ས་དཀར་གྱིས་རྡོ་རྗེ་རྒྱ་གྲམ་གཡུང་དྲུང་གཡོན་སྐོར་དུ་བྲིས། མདུན་དུ་ནང་མཆོད་ལ་བདུད་རྩི་རིལ་བུ་བཏབ་པ་རྡོར་དྲིལ་སོགས་བཤམས། མཚམས་ལ་འཇུག་ཁར་ཆ་གསུམ་ཚར་གཅིག་བཏང་རྗེས་གུ་གུལ་གྱིས་གནས་ཁང་བདུག་ཤིང་སྒོ་ཕྱིར་མཚམས་ཐོས་བཅད། དེ་ནས་སྟན་ལ་འདུག་སྟེ་དགོང་ཐུན་ནས་མགོ་བཙུགས་པའི་ཐོག་མར་སྐྱབས་ཡུལ་བླ་མ་རྡོ་རྗེ་ཆོས་ཁོ་ན་གསལ་བཏབ་ནས། བདག་དང་འགྲོ་བ་སོགས་ཀྱིས་སྐྱབས་འགྲོ་བརྒྱ་ཙམ་གྱི་མཐར། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་ཞེས་སོགས་ཀྱི་སྐྱབས་གསོལ་གཅིག་བྱས་ལ་སྐྱབས་ཡུལ་རང་ལ་བསྟིམ།
བདག་གིས་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱས་ལ། ཞེས་སོགས་ཀྱིས་སེམས་བསྐྱེད་ལན་གསུམ་བྱ། སྐབས་དེར་ཀྱཻ་རྡོར་དང་བྲག་རྫོང་མ་ལྟར་རྡོར་སེམས་བསྒོམ་བཟླས་དང་ཡིག་བརྒྱ་བརྒྱ་ཙམ་བཟླས། བླ་མའི་རྣལ་འབྱོར་ནི་མདུན་གྱི་ནམ་མཁར་སེངྒེས་བཏེགས་པའི་རིན་པོ་ཆེའི་ཁྲི་སོགས་ནས། སྐྱབས་གནས་ཀུན་འདུས་ཀྱི་ངོ་བོར་གྱུར་གྱི་བར་བརྗོད། སྐབས་དེར་ས་གཞི་སྤོས་བྱུགས་ཀྱི་མཎྜལ་གང་མང་འབུལ། དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་ལྡན་བླ་མ་རིན་པོ་ཆེ་ལ་ཕྱག་འཚལ་ཞིང་སྐྱབས་སུ་མཆིའོ། ། བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་པ་ལན་ཉེར་གཅིག་ཙམ་བརྗོད། བླ་མ་འོད་དུ་ཞུ་ནས་སྤྱི་བོ་ནས་རང་ལ་ཐིམ་པས་རང་གི་སྙིང་ཁར་ཨེ་ཨེ་ལས་ཆོས་འབྱུང་གྲུ་གསུམ་ཞེས་སོགས་ནས་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། །
ཞེས་པའི་བར་གྱིས་བདག་བསྐྱེད་ལེགས་པར་གསལ་བཏབ། དེའི་གནས་རྣམས་སུ་ཟླ་བའི་དཀྱིལ་འཁོར་གྱི་སྟེང་དུ་ཞེས་སོགས་ནས། ཙཎྜི་ཀའི་ངོ་བོ་ཞེས་པའི་བར་གྱི་གོ་ཆ་བཀོད། རང་གི་སྙིང་གའི་སྔགས་ཕྲེང་ལས་འོད་ཟེར་འཕྲོས་ཏེ་ཞེས་སོགས་ནས། རྡོ་རྗེ་རྣལ་འབྱོར་མའི་སྐུར་གྱུར་ཞེས་པའི་བར་གྱིས་འགྲོ་བ་དག་པའི་རྣལ་འབྱོར་བསྒོམ། ཕཻཾ་ཞེས་སོགས་འབར་བའི་ཕྱག་རྒྱ་དཔྲལ་བར་གཡོན་སྐོར་ལན་གསུམ་དང༌། རང་གི་སྙིང་གའི་བྃ་ཡིག་ལས་འོད་ཟེར་འཕྲོས་པས་ཞེས་སོགས་ནས། ཛཿཧཱུྃ་བཾ་ཧོཿཞེས་ཡེ་ཤེས་པ་དགུག་བསྟིམ་བྱ། ཨོཾ་ཡོ་ག་ཤུདྡྷ་ཞེས་སོགས་ལན་གསུམ་པད་སྐོར་དང་འཁྱུད་རྒྱ་ལན་གསུམ་བྱ། བཟླས་པ་ལ་གཉིས་ཀྱི་ངག་བཟླས་གཙོ་ཆེ་བས་རང་གི་སྙིང་ཁར་ཆོས་འབྱུང་གྲུ་གསུམ་ཉིས་བརྩེགས་ཞེས་པ་ནས།
རྒྱུད་བྱིན་གྱིས་བརླབས་པར་གྱུར་གྱི་བར་བརྗོད་ནས་ཐོད་ཕྲེང་ངམ་བོ་དྷི་ཙེའི་ཕྲེང་བ་གང་རུང་ལག་གཉིས་ཐལ་སྦྱར་གྱི་བར་དུ་བཟུང༌། ཨོཾ་པཱ་དེ་པཱ་དེ་མ་ཧཱ་ཛྙཱ་ན་སརྦ་བུདྡྷ་མ་ཡཾ་བྷ་བེ་ཏེ་ཧཱུྃ་ཧཱུྃ་ཧཱུྃ་ཧོཿཧོཿཧོཿཨཱ་ཁཾ་སྭཱ་ཧཱ། ཞེས་པ་བདུན་ནམ་གསུམ་གྱིས་བྱིན་གྱིས་བརླབས་པ་ལག་གཡོན་པས་འདྲེན་ཅིང༌། ཨོཾ་ཨོཾ་ཨོཾ་སརྦ་བུདྡྷ་ཌཱ་ཀི་ནི་ཡེ་བཛྲ་ཝརྞ་ནཱི་ཡེ་བཛྲ་བཻ་རོ་ཙ་ནཱི་ཡེ་ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སྭཱ་ཧཱ། ཞེས་སོགས་ཅི་ནུས་བཟླས་མཐར་ཉམས་ཁྲིད་ཐོབ་ཅིང་རླུང་འཛིན་ཤེས་ན། སྙིང་གའི་ཆོས་འབྱུང་ལྟེ་བར་ཕབ་སྟེ་བུམ་ཅན་བཟུང་ཞིང་ཡིད་བཟླས་བྱ། དེ་ལྟར་ཡིན་ན་དམིགས་པ་གསལ་འདེབས་བྱས་ལ་ཡིད་བཟླས་ས་བཅད་མ་སྟོང་ཙམ་ཞིག་བྱེད། ཐུན་བསྡུ་ཁར་བསམ་མི་ཁྱབ་ཐུན་མོང་བ་ནི། སྙིང་གའི་བྃ་ཡིག་སྔགས་ཕྲེང་དང་བཅས་པ་ལས་འོད་ཟེར་འཕྲོས་པས། ཞེས་སོགས་ནས་མི་དམིགས་པར་གྱུར་གྱི་བར་བརྗོད།
དེ་ཡི་ངང་ལས་རང་ཉིད་རྗེ་བཙུན་མའི་སྐུར་གྱུར། དགེ་བ་འདི་ཡིས་མྱུར་དུ་བདག་ཅེས་སོགས་ཤླཽ་ཀ་གཉིས་དང༌། ན་མཿབཛྲ་ཙཎྜ་ལི་ཡེ། མཐའ་ཡས་རྒྱལ་བའི་བདེ་སྟོང་ཟློས་གར་ནི། ། ཞེས་སོགས་མཁའ་སྤྱོད་ཞལ་བཟང་བལྟ་བའི་སྨོན་ལམ་ཡང་སྤྲོ་ན་བྱ། བསྡུ་ན་མ་བྱུང་ཡང་འཐུས། ཐུན་མཚམས་སུ་གཏོར་མ་ནང་མཆོད་དང༌། ཆུ་དང༌། བྱིན་གྱིས་བརླབས་པའི་ཆང་གིས་བྲན་ཏེ། ཨོཾ་ཨཱཿཧཱུྃ་ཧ་ཧོ་ཧྲཱིཿལན་གསུམ་གྱིས་བྱིན་གྱིས་བརླབས་ནས་སྟོང་པའི་ངང་ལས་ཐོད་པ་ཆེན་པོ།
ཞེས་སོགས་ནས། བཛྲ་མུའི་བར་གཞུང་ལྟར་བྱ། མཁའ་འགྲོ་སྤྱི་གཏོར་སྤྲོ་ན་དཀྱུས་བཞིན་དང༌། གཏོར་འབུལ་གཞན་དགོས་ཀྱང་བྱའོ། ། དེ་རྗེས་སྲོད་ཐུན་ལ་ཡང་སྐྱབས་འགྲོ། རྡོར་སེམས་བཟླས་པ་སོགས་ཉུང་ཙམ་མ་གཏོགས་གོང་བཞིན་བྱ། སང་ཞོག་ཐོར་ཐུན་ཉི་ཤར་ནས་གུང་གི་བར་ཞོག་ཐུན། ཕྱེད་ཡོལ་ནས་ཉི་ནུབ་བར་དགོང་ཐུན། མུན་རུབ་ནས་ཅི་རིགས་པར་སྲོད་ཐུན། བཞི་ག་ལ་བྱེད་ལུགས་གོང་དང་འདྲ།
བདུན་ཕྲག་གཅིག་ཙམ་གྱི་བར་སྐྱབས་འགྲོ་དང་རྡོར་སེམས་བསྒོམ་བཟླས། མཎྜལ་གསོལ་འདེབས་སོགས་ཅི་མང་དང་བཟླས་ཐུན་ཉུང་ཙམ་པ། དེ་རྗེས་སྐྱབས་འགྲོ་དང་ཡིག་བརྒྱ་ཉེར་གཅིག་ཙམ་ལ་བསྡུས། མཎྜལ་ལན་གཅིག གསོལ་འདེབས་ལན་གསུམ་བྱ། གཞན་བཟླས་པ་དངོས་གཞིར་འབད། དེ་ལྟར་བཟླས་པ་སྤྲོ་ན་འབྲུ་འབུམ་སྟེ་འབུམ་ཕྲག་སོ་ལྔའམ་གཞན་དུ་འབུམ་ཕྲག་བཞི་མཛད་པ་ཕྱག་ལེན་དུ་ཡོད། བཟླས་པའི་གྲངས་སོང་ནས་སྦྱིན་སྲེག་བྱེད་ན་ཡིག་ཆ་མང་དུ་ཡོད་ཅིང་ལག་ལེན་དཀའ་བས་མར་མེའི་སྦྱིན་སྲེག་ཙམ་གྱིས་འཐུས། བཟླས་དམིགས་དངོས་གཞི་དཀྱུས་ལྟར་ལ། བཟླས་པའི་དུས་སེམས་ཅན་ཐམས་ཅད་དང་རང་གི་ལུས་ཀྱི་སྲིན་བུ་ཚུན་ཆད་རྡོ་རྗེ་རྣལ་འབྱོར་མར་གསལ་བའི་སྔགས་དི་རི་རི་འདྲེན་པར་བསམ་པ་མ་གཏོགས་སྤྲོ་བསྡུ་མང་པོ་མི་དགོས་ཤིང༌།
ཉམས་ཁྲིད་ཐོབ་ནས་ཡར་ངོ་མར་ངོའི་ཚེས་བཅུ་གང་རིགས་ལ་སྒྲུབ་མཆོད་བདག་འཇུག་སོགས་བྱས་ན་ལེགས་ཤིང་རྒྱུན་ལྡན་འདི་ཙམ་གྱིས་འཐུས་པར་སེམས་སོ། ། ནཱ་རོ་མཁའ་སྤྱོད་བསྙེན་ཡིག་ཆུང་ངུ་འདི། ། འཁྲུལ་ཟད་གོང་མའི་དགོངས་པ་ཇི་བཞིན་དུ། ། དགེ་སློང་བྱ་བྲལ་པདྨ་ཕྲིན་ལས་ཀྱིས། ། བྲིས་དགེས་འགྲོ་རྣམས་མཁའ་སྤྱོད་འགྲུབ་པར་ཤོག། ༈ །ནཱ་རོ་མཁའ་སྤྱོད་ཀྱི་ཚོགས་མཆོད་ཚོགས་གཉིས་མྱུར་འགྲུབ་བཞུགས་སོ།། ༈ །བླ་མ་མཆོག་དང་རྣལ་འབྱོར་མ། ། གཉིས་མེད་ཞབས་ལ་གུས་བཏུད་ནས། ། རྗེ་བཙུན་ནཱ་རོ་མཁའ་སྤྱོད་མའི། ། ཚོགས་མཆོད་ཆོ་ག་འདིར་བཤད་བྱ། །
འདིར་ནཱ་རོ་མཁའ་སྤྱོད་ཀྱི་ཚོགས་མཆོད་བྱ་བ་ལ། ས་སྐྱ་པ་ཆེན་པོ་ཀུན་དགའ་སྙིང་པོས་སྔོན་འགྲོར་གནས་དུས་རྟེན་བཤམས་པ་མཆོད་རྫས་ཏེ་བཞི་དང༌། དངོས་གཞིའི་ཆོ་ག རྗེས་སོགས་བཤད་པ་ལྟར་དང་པོ་གནས་ནི་གནས་ཁང་ཕྱག་བདར་བྱ་ཞིང་ཆགས་ཆགས་གདབ། མཎྜལ་མེ་ཏོག་རྟེན་དགྲམ་པ་སོགས་དང༌། གཉིས་པ་དུས་ནི། ཚོགས་བསོག་པར་འདོད་ན་ཡར་ངོའི་ཚེས་བཅུ། སྒྲིབ་པ་དག་པར་འདོད་ན་མར་ངོའི་ཚེས་བཅུར་བྱ་བར་གསུངས། གསུམ་པ་རྟེན་ནི། སྤྲོ་ན་བདག་འཇུག་སྐབས་ལྟར་དཀྱིལ་འཁོར་གསུམ་པོ་བཤམས་པའམ་ཡང་ན་སིནྡྷུ་རའི་དཀྱིལ་འཁོར་ཆོས་འབྱུང་སྔགས་ཕྲེང་སོགས་ཕྱག་ལེན་ལྟར་དང༌།
བསྡུ་ན་མེ་ལོང་ཆང་གིས་བྲིས་པའི་དབུས་སུ་མེ་ཏོག་དམར་པོའི་ཚོམ་བུ་གཅིག་བཀོད་པ་སྟེགས་ལ་བཤམས། བཞི་པ་མཆོད་རྫས་ནི། མེ་ཏོག བདུག་སྤོས། མར་མེ་གསུམ་རྟེན་གྱི་གཡོན་དུ་བཤམ། དྲི་ཆབ། གཏོར་མ། ཞལ་ཟས་གསུམ་གཡས་སུ་བཤམ། ཀ་པཱ་ལ་བདུད་རྩིས་གང་བ་མདུན་དུ་བཤམ་མོ། ། ཚོགས་ཀྱི་ཡོ་བྱད་ནི་ཅི་འབྱོར་བཤམ་མོ། །
གཞན་འདི་བཞིན་གཏོར་མ་གསུམ་དགོས་སོ། ། དངོས་གཞིའི་ཆོ་ག་ལ། མཎྜལ་ཞུ་འབུལ་སོགས་བྱེད་པར་གསུངས་པ་ཚོགས་པ་ཡོད་ན་ཞུ་འབུལ་ཕྱག་བཅོ་བརྒྱད་བདེ་ཀྱེ་ནས་གསུངས་པ་ལྟར་ཡིན་ཀྱང་རང་གཅིག་པོ་ཉམས་སུ་ལེན་པར་སྤྲོས་པ་མི་དགོས། ཆོ་ག་གཞན་རྣམས་ས་ཆེན་གྱིས་ཐོ་ཙམ་ལས་མ་གསུངས་པས། འཕགས་པ་རིན་པོ་ཆེའི་གསུང་ལྟར་དོན་བསྡུས་ཏེ་བརྗོད་ན་མདོ་རྒྱས་མཚམས་པས་འདི་ལྟར། སྔོན་འགྲོ་གཏོར་མ་དམར་གཏོར་ཆབ་ཀྱིས་བྲན་ལ་ལྷའི་ང་རྒྱལ་གྱིས། ཨོཾ་ཨཱཿཧཱུྃ་གིས་བདུད་རྩིའི་རྒྱ་མཚོར་གྱུར། ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་ནས། ག་ག་ན་ཁཾ་གྷྲྀ་ཎ་དཾ་བ་ལིཾ་ཏེ་སྭཱ་ཧཱ། ལན་གསུམ་གྱིས་བསྔོས།
བགེགས་དང་འབྱུང་པོའི་ཚོགས་ཐམས་ཅད་མཆོད་སྦྱིན་གྱི་གཏོར་མ་རྒྱ་ཆེན་པོ་འདིས་ཚིམ་པར་གྱིས་ལ་དེ་བཞིན་གཤེགས་པ་ལ་མཆོད་པའི་ལས་རྩོམ་པ་ལ་བར་དུ་གཅོད་པ་མ་བྱེད་པར་གཞན་དུ་དེངས་ཤིག ཅེས་དང༌། སུམྦྷ་བརྗོད་ཅིང་རོལ་མོའི་སྒྲ་དང་བཅས་ཏེ་བསྐྲད། རང་རྣལ་འབྱོར་མར་གསལ་བའི་ལག་པ་གཡས་པའི་མཐེབ་མཛུབ་སྐྱེད་པའི་སེ་གོལ་ཤར་ནས་ཕྱོགས་བཞི་གཡོན་སྐོར་དང༌། མཚམས་བཞི་གཡས་སྐོར་དུ་གདབ་ཅིང་ཞལ་བཞི་པའི་སུམྦྷ་རྐང་པ་རེ་རེ་བརྗོད་པ་སྟེ་ཚར་གཉིས་ཀྱིས་བགེགས་བསྐྲད། མདུན་གྱི་ནང་མཆོད་མངོན་རྟོགས་ལྟར་བྱིན་རླབས་བྱས་ཏེ་ལག་པ་གཡོན་པའི་མཐེབ་སྲིན་གྱིས་བདུད་རྩིར་གཡོན་སྐོར་དུ་ཆོས་འབྱུང་ཉིས་བརྩེགས་བྲི་ཞིང༌། ཨོཾ་གསུམ་མའི་སྔགས་བརྗོད་པས་ཡེ་ཤེས་ཀྱི་བདུད་རྩིར་བྱིན་གྱིས་རླབས། བདུད་རྩི་དེས་ལག་པ་གཡས་གཡོན་ཕན་ཚུན་དུ་གཏོར་ཞིང་མཉེ་ཚུལ་བྱ། གཡོན་པའི་མཐེབ་སྲིན་གྱིས་རང་གི་དཔྲལ་མགྲིན་སྙིང་ག་གསུམ་དུ་ཐིག་ལེ་རེ་བཀོད་ནས་རང་ལུས་དག་པར་བྱས། གནས་ཁང་ཕྱི་མཆོད་རྣམས་ལ་གཏོར་བས་ལྷ་རྫས་ལས་གྲུབ་པའི་གཞལ་ཡས་ཁང་དུ་མཆོད་པ་རྒྱ་ཆེན་པོ་དྭངས་ཤིང་ཐོགས་པ་མེད་པར་དམིགས་ནས།
ཨོཾ་ཨཱཿཧཱུྃ་ཞེས་བརྗོད་པ་ནི་སྤྱིར་གནས་དང་ཡོ་བྱད་བྱིན་གྱིས་བརླབ་པ་ཡིན་ནོ། ། སྐབས་འདིར་སྐྱབས་སེམས་དང་ཁྱད་པར་རྡོ་རྗེ་སེམས་དཔའི་བསྒོམ་བཟླས་ནན་དུ་བྱས་ལ། སྡིག་སྒྲིབ་སྦྱངས་ནས་བླ་མའི་རྣལ་འབྱོར་ནས་བཟུང་སྒྲུབ་ཐབས་ལྟར་མངོན་རྟོགས་རྒྱས་པ་སོགས་དཀྱུས་བཞིན་བསམ་མི་ཁྱབ་ཀྱི་བར་བྱས་ཏེ་ཐུན་མཚམས་ཀྱི་ལྷར་ལངས་ནས་མཆོད་རྫས་རྣམས་ལ་ནང་མཆོད་ཀྱིས་བདུད་རྩི་གཏོར་ཞིང་སུམྦྷས་བསངས། སྭ་བྷཱ་ཝས་སྦྱངས་ཏེ་སྟོང་པའི་ངང་ལས་ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་ཨཱཿཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན་ཞེས་སོགས་ནས་རྒྱས་པར་གྱུར་ཅིག་གི་བར་དང༌། ཨོཾ་ཨརྒྷཾ་ཨཱཿཧཱུྃ་ནས་ཤབྡ་ཨཱཿཧཱུྃ་གིས་བྱིན་གྱིས་བརླབས་པ་སྒྲུབ་མཆོད་ལྟར་རོ། ། དེ་ནས་མདུན་གྱི་དཀྱིལ་འཁོར་གསུམ་བཀོད་པ་ནི་སིནྡྷཱུ་རའི་དཀྱིལ་འཁོར་རམ། མེ་ལོང་ཚོམ་བུ་དང་བཅས་པ་གང་ཡིན་བསངས་སྦྱངས། སྟོང་པའི་ངང་ལས་མདུན་བསྐྱེད་ཀྱི་རིམ་པ་སྒྲུབ་མཆོད་བདག་འཇུག་གི་ཡི་གེ་ལྟར་ལྷར་བསྐྱེད་ནས་བཟུང་བསྟོད་པའི་བར་བྱའོ། ། སྐབས་འདིར་གཏོར་མ་འབུལ་བར་གསུངས་པ། དང་པོ་སྒྲུབ་ཐབས་ལྟར་རྣལ་འབྱོར་མ་ལ་འབུལ།
གཉིས་པ་ཆོས་སྐྱོང་ནི་གུར་ཞལ་གཙོ་བོར་བྱེད་པ་ས་སྐྱ་པ་རང་ལུགས་ཡིན། གསུམ་པ་མཁའ་འགྲོ་སྤྱི་གཏོར་གྱིས་འབུལ་ལོ། ། དེ་ནས་ཚོགས་ཀྱི་ཡོ་བྱད་ཐམས་ཅད་སྒྲུབ་ཐབས་ཀྱི་གཏོར་མ་ལྟར་བྱིན་གྱིས་བརླབས་ནས་ཚོགས་ཕུད་ཚང་བ་སྣོད་གཅིག་ཏུ་བཤམས་པ་བླ་མ་དང་སངས་རྒྱས་བྱང་སེམས་རྣམས་ལ་འབུལ་ཏེ། ཞལ་ཟས་རོ་བརྒྱ་ལྡན་ཞིང་ཡིད་འཕྲོག་པ། ། ལེགས་སྦྱར་འདི་ནི་བླ་མ་ལྷར་བཅས་ལ། ། དད་པས་ཕུལ་བས་འགྲོ་བ་འདི་དག་ཀུན། ། འབྱོར་ལྡན་ཏིང་འཛིན་ཟས་ལ་སྤྱོད་པར་ཤོག ། ཨོཾ་གུ་རུ་བཛྲ་ནཻ་ཝི་དྱེ་ཨཱཿཧཱུྃ། ཞེས་བརྗོད། གཏོར་མ་རྣམས་ལ་བྲན་ཅིང༌།
ཨོཾ་གསུམ་མའི་མཐར་ཨ་ཀཱ་རོ་བཏགས་པ་ལན་གསུམ་གྱིས་ཕུལ། ཡི་དམ་ཆོས་སྐྱོང་གཞན་ཡོད་ཀྱང་སོ་སོའི་སྔགས་མཐར་ཨ་ཀ་རོ་བཏགས་པས་ཕུལ།

ཚོགས་ཆང་གི་ཕུད་ཀྱང་སྣོད་དུ་བླུགས་ཏེ་བླ་མ་དང་ལྷ་ཚོགས་རྣམས་ལ་འབུལ་ཞིང༌། དམན་པའི་ཡུལ་ལས་རབ་འདས་ཤིང༌། ། རྒྱལ་བ་ཀུན་གྱི་དམ་ཚིག་མཆོག ། དངོས་གྲུབ་ཀུན་གྱི་གཞིར་གྱུར་པ། ། བདུད་རྩི་མཆོག་གིས་མཆོད་པར་བགྱི། ། སྒྲིབ་པའི་དྲི་མ་ཀུན་བསལ་ནས། ། རྟོག་པ་ཀུན་ལས་རྣམ་གྲོལ་བའི། ། བླ་ན་མེད་པའི་བྱང་ཆུབ་སེམས། ། བདེ་བ་ཆེན་པོས་མཉེས་གྱུར་ཅིག ། ཅེས་བརྗོད་པ་ཕུལ། གཞན་ཡང་བདག་འཇུག་གི་མདུན་བསྐྱེད་ལ་ནང་མཆོད་འབུལ་སྐབས་ལྟར་བླ་མ་ཡི་དམ་ཆོས་སྐྱོང་སོགས་ལ་ཚོགས་ཆང་གི་ནང་མཆོད་མཐེབ་སྲིན་གྱིས་འཐོར་ནས་འབུལ་ལོ། །
ཚོགས་པ་ཡོད་ན་ལས་ཀྱི་སློབ་མས་ཕྱག་སྔོན་དུ་འགྲོ་བས་རྣམ་ལྔ་འདོད་སྐོར་གྱི་ཕྱག་རྒྱ་དང་བཅས་ཏེ་ཤ་ཆང་སོགས་ཚོགས་རྫས་གཟུང་སྟེ། འདིར་ནི་ཆོས་རྣམས་བཟང་པོར་ལྟོས། ། འདུ་བ་རྣམས་ལ་ཐེ་ཚོམ་མེད། ། བྲམ་ཟེ་ཁྱི་དང་གདོལ་པ་ཕག ། རང་བཞིན་གཅིག་པ་ཉིད་དུ་དགོངས། ། ཞེས་བརྗོད་ཅིང་རིམ་པ་བཞིན་དུ་དྲངས། ལེན་པ་པོས་ཀྱང་པད་སྐོར་བྱ་ཞིང༌། བདེ་གཤེགས་ཆོས་ལ་རིན་ཐང་མེད། ། འདོད་ཆགས་ལ་སོགས་དྲི་མ་སྤངས། ། གཟུང་དང་འཛིན་པ་དང་བྲལ་བ། །
དེ་བཞིན་ཉིད་ལ་གུས་ཕྱག་འཚལ། ། ཞེས་བརྗོད་ཅིང་བླངས་གཉིས་ཆར་གྱིས་ཨ་ཧོ་མཧཱ་སུ་ཁ་ཧོཿ ཞེས་བརྗོད་པར་བྱའོ། ། སྐབས་འདིར་འཕགས་པ་རིན་པོ་ཆེས་ལག་མཆོད་བྱེད་པར་གསུངས་པ་བདེ་མཆོག་ལྟར་དགོས་པ་ཧ་ཅང་རྒྱས་གྲགས་པས་འདིར་འཕགས་པའི་གསུང་བདེ་མཆོག་ནག་པོ་ལུགས་ཀྱི་མཆོད་ཕྲེང་ལས་བཏུས་པ་ནི་ལག་པ་གཡོན་པ་ལ་བདུད་རྩི་གཏོར་ཞིང༌། ཨོཾ་ཨཱཿཧཱུྃ་ཞེས་བརྗོད་ཅིང་མཉེས་ནས་ལག་མཐིལ་དུ་སོར་མོ་ལྔ་བསྡུས་པའི་དབུས་དང་སེན་མོ་ལྔ་ལ་མེ་ཏོག་གི་ཐིག་ལེ་རེ་བཀོད་པ་ཟླ་བའི་གདན་དྲུག་ཏུ་བསམ། མཐེ་བོང་ཨོཾ་ཧཿདཀར་པོ། མཛུབ་མོར་ན་མ་ཧིཿསེར་པོ། གུང་མོ་ལ་སྭཱ་ཧཱ་ཧུ་དམར་པོ། སྲིན་ལག་ལ་བཽ་ཥཊ་ཧེ་ནག་པོ། མཐེའུ་ཆུང་ལ་ཧཱུྃ་ཧཱུྃ་ཧོཿདམར་སེར།
སེན་མོ་ལྔའི་དབུས་སུ་ཕཊ་ཧཾ་ལྗང་གུ། ལག་མཐིལ་དུ་ཚོམ་བུ་ལྔ་བཀོད་པ་ཟླ་གདན་དུ་བསམ་པའི་ལྟེ་བར་ཨོཾ་བྃ་དམར་མོ། མདུན་ནས་བརྩམས་ཏེ་གཡོན་སྐོར་གྱིས་རིམ་བཞིན་ཧྃ་ཡོཾ་སྔོན་མོ། ཧྲིཾ་མོཾ་དཀར་མོ། ཧྲིཾ་ཧྲིཾ་སེར་མོ། ཧཱུྃ་ཧཱུྃ་ལྗང་གུ། ཕཊ་ཕཊ་དུད་ཀ་རྣམས་དཔའ་བོ་དང་དཔའ་མོ་ལྷའི་རྣམ་པར་བསྒོམ་དགོས་ཀྱང་གསལ་མ་ཐེབ་ན། ཡིག་འབྲུའི་རྣམ་པར་བསྒོམས་པས་དོན་ལྷའི་རང་བཞིན་ཡིན་ནོ། ། ལག་པའི་ས་ཆུ་མེ་རླུང་ནམ་མཁའ་ཁམས་ལྔ་ལྟུང་བྱེད། གསོད་བྱེད།
འགུགས་བྱེད། པདྨ་གར་དབང་མ། པདྨའི་དྲྭ་བ་ཅན་མ་སྟེ། སྙིང་པོའི་རྣལ་འབྱོར་མ་ལྔར་ཤེས་པར་བྱ། དེ་ནས་མདུན་གྱི་དཀྱིལ་འཁོར་གཟུགས་བརྙན་ལག་པའི་རྒྱབ་ཏུ་ཤར་བར་བལྟ་བའམ་མདུན་བསྐྱེད་དང་མ་འབྲེལ་ན་ལག་པར་མེ་ཏོག་གི་ཐིག་ལེ་བཀོད་པ་རྡོ་རྗེ་རྣལ་འབྱོར་མར་མོས་ལ། ཕཻཾ་ཞེས་ཕོ་ཉ་གསུམ་དབྱེར་མི་ཕྱེད་པར་གྱུར་པར་བསམ། ཨོཾ་གསུམ་མ་དང་དཔའ་བོ་དཔའ་མོའི་གོ་ཆའི་སྔགས་རྣམས་གོང་ལྟར་བརྗོད། པུཥྤེ་སོགས་རྣམ་ལྔས་མཆོད་ཅིང་ཚོགས་རྫས་ནས་ཅུང་ཟད་རེ་ལག་མཐིལ་དུ་བཞག་ནས་མཆོད་པས་མཉེས་པར་བསམ། དེ་ནས་ལག་པ་གཡོན་པ་ལ་བདུད་རྩི་གཏོར་ཞིང༌། ལག་པ་གཉིས་ཕན་ཚུན་མཉེས་པས་ལྷ་རྣམས་སྙོམས་པར་ཞུགས་པར་བསམ་ལ།
གཡོན་པའི་སྲིན་ལག་གིས་རང་གི་དཔྲལ་མགྲིན་སྙིང་གར་རེག་ཅིང་མཐར་ལུས་ཐམས་ཅད་ལ་བྱུགས་པས་ལྷ་ཐམས་ཅད་ལུས་ལ་ཐིམ་པར་བསམ་ཞིང༌། ཨོཾ་ཨཱཿཧཱུྃ་ལན་གསུམ་བརྗོད་དོ། ། ལག་མཆོད་འདི་བདེ་མཆོག་གི་དགོངས་དོན་ཡིན་ལ་བསྡུ་ན་གོང་དུ་བཤད་པའི་བདུད་རྩིས་ལག་གཡས་གཡོན་ཕན་ཚུན་དུ་གཏོར་མཉེ་བྱེད་པ་གནས་གསུམ་དུ་ཐིག་ལེ་བྱེད་པ་དེས་ཀྱང་གོ་ཆོད་པར་སྣང༌། དེ་ནས་ལག་གཡོན་པའི་ཀུན་སྤྱོད་ཀྱིས་ཁྲིད་ཡིག་ཏུ་བཤད་པ་ལྟར་ཁ་ཟས་ཀྱི་རྣལ་འབྱོར་རྒྱས་འབྲིང་བསྡུས་གསུམ་གང་ཡང་རུང་བའི་རྣལ་འབྱོར་གསལ་བཏབ་ལ། ནང་གི་སྦྱིན་སྲེག་གི་ཚུལ་གྱིས་ཞེན་མེད་དུ་ཚིམ་པར་ལོངས་སྤྱོད་པར་བྱའོ། ། གཡེང་བར་མི་འགྱུར་བའི་གླུ་གར་དང་རོལ་མོའི་སྒྲ་སོགས་ཕྱི་ནང་གི་ལྷ་མཆོད་པའི་བསམ་པས་བྱ་ཞིང༌། དུས་ཀུན་བདག་དང་སྣང་བ་ཐམས་ཅད་རྗེ་བཙན་མའི་སྐུ་དང༌། སྒྲ་ཐམས་ཅད་གྲགས་སྟོང་རྣལ་འབྱོར་མའི་སྔགས་དང༌། བསམ་པ་ཐམས་ཅད་ཡེ་ཤེས་ཀྱི་ཆོ་འཕྲུལ་དུ་དམིགས་ལ། ཕྱི་ནང་གི་ཉམས་མྱོང་བདེ་བ་ཐམས་ཅད་ཀྱིས་རྣལ་འབྱོར་མར་མཆོད་པར་བསམ་ཞིང་ཡང་ལྷའི་རྣམ་པར་གསལ་འདེབས་དགོས་པར་གསུངས།
དེ་ནས་ལྷག་མ་བསྡུས་པ་ལ་འབར་བའི་ཕྱག་རྒྱའི་ནང་ནས་ཆང་གི་ཁ་ཕྲུ་བཏབ་ལ། ཨོཾ་ཨཱཿཧཱུྃ་གིས་བདུད་རྩིའི་རྒྱ་མཚོར་བྱིན་གྱིས་བརླབས་ལ། ཨོཾ་ཁ་ཁ་ཁཱ་ཧི་ཁཱ་ཧི་ཨུཙྪིཥྚ་བྷ་ལིཾ་བྷཀྵ་སི་སྭཱ་ཧཱ། ལན་གསུམ་གྱིས་བྱིན། ཀོལླ་ཨེ་རི་སོགས་ཀྱི་རྡོ་རྗེའི་གླུ་བླངས་ལ། བཀྲ་ཤིས་གང་ཞིག་ཆོས་ཀྱི་དབྱིངས་ལས་འབྱུང་འགྱུར་ཞིང༌། ། ཧེ་རུ་ཀ་དཔལ་འཇིགས་བྱེད་རྒྱལ་པོ་འབར་བའི་སྐུ། ། ཤེས་རབ་ཕག་མོའི་པདྨ་ལ་ནི་རོལ་མཛད་པ། ། བཀྲ་ཤིས་དེས་ནི་བདེ་མཆོག་ལ་གནས་བཀྲ་ཤིས་ཤོག ། མདུན་བསྐྱེད་ཀྱི་ལྷ་ལ་བདག་གི་སྡིག་པ་དང༌།
སྒྲིབ་པ་དང་དམ་ཚིག་གི་ཉེས་པ་དང༌། བར་དུ་གཅོད་པ་དང༌། མི་མཐུན་པའི་ཕྱོགས་ཐམས་ཅད་ཞི་བ་དང༌། ཚེ་དང་དཔལ་དང་འབྱོར་པ་དང༌། སྐུ་གསུང་ཐུགས་ཀྱི་དངོས་གྲུབ་མ་ལུས་པ་སྩལ་དུ་གསོལ། འཆི་བའི་ཚེ་མཁའ་ལ་སྤྱོད་པའི་གནས་སུ་ཁྲིད་པ་དང༌། མཐར་ཐུག་བླ་ན་མེད་པ་ཡང་དག་པར་རྫོགས་པའི་སངས་རྒྱས་རྡོ་རྗེ་འཆང་ཆེན་པོའི་གོ་འཕང་ཐོབ་པར་མཛད་དུ་གསོལ། ཞེས་ལན་གསུམ་གྱིས་གསོལ་བ་བཏབ་པས། ལྷ་མོ་ཚད་མ་དམ་ཚིག་ཚད་མ་དང༌། ། དེས་གསུངས་ཚིག་ཀྱང་ཚད་མའི་མཆོག་ཡིན་པའི། །
བདེན་པ་དེས་ནི་ལྷ་མོ་འདི་དག་རྣམས། ། བདག་ལ་རྗེས་སུ་འཛིན་པའི་རྒྱུར་གྱུར་ཅིག ། ཅེས་པའི་བདེན་སྟོབས་ལན་གསུམ་བརྗོད། སེམས་ཅན་ཐམས་ཅད་བདེ་གྱུར་ཅིག ། སེམས་ཅན་ཐམས་ཅད་སྐྱོན་མེད་པར། ། གང་གི་ལམ་གྱིས་གྲོལ་གྱུར་པ། ། དེས་ནི་སངས་རྒྱས་ཐོབ་པར་ཤོག ། ཅེས་པའི་སྨོན་ལམ་བཏབ། ཧེ་རུ་ཀའི་ཡིག་བརྒྱ་ལན་གསུམ་དང༌། མ་འབྱོར་པ་དང་སོགས་ཀྱིས་བཟོད་གསོལ་བྱ།
མདུན་བསྐྱེད་བྲིས་འབུར་གྱི་རྟེན་ཡོད་ན། འདིར་ནི་གཟུགས་དང་ཞེས་སོགས་དང༌། སུ་པྲ་ཏིཥྛས་བརྟན་བཞུགས་བྱ། དཀྱིལ་འཁོར་དང་སིནྡྷཱུ་ར་སོགས་ཀྱི་རྟེན་ཡོད་ན། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། ཅེས་སོགས་དང༌། བཛྲ་མུས་ཡེ་ཤེས་པ་གཤེགས་སུ་གསོལ། དམ་ཚིག་པ་རང་ལ་བསྡུ། གཏོར་མ་གསུམ་རོལ་མོའི་སྒྲ་དང་བཅས་ཏེ་བསྐྱལ། རང་གི་གནས་གསུམ་ཨོཾ་ཨཱཿཧཱུྃ་གིས་བསྲུང༌།
གོ་ཆའི་སྔགས་བརྗོད་ཅིང་རྒྱས་བཏབ་ལ་ཉལ་བའི་སྤྱོད་ལམ་རྣལ་འབྱོར་ཆོས་བཞིན་དུ་བྱའོ། ། ཕན་ཡོན་ནི་འཕགས་པ་རིན་པོ་ཆེས། དེ་ལྟར་རྒྱུན་དུ་རྣལ་འབྱོར་དུ་བྱེད་པ་ནི་སྡིག་པ་དང་དམ་ཚིག་གི་ཉེས་པ་འདགས་པ་དང༌། ལྷ་དང་བླ་མའི་ཐུགས་དམ་སྐོང་བསོད་ནམས་དང་ཡེ་ཤེས་ཀྱི་ཚོགས་མྱུར་དུ་རྫོགས་པར་འགྱུར་རོ། ། ཞེས་གསུངས་སོ། ། འདི་ཡང་ཚངས་དབྱངས་རྟ་མགྲིན་གྱིས་བསྐུལ་ངོར་ས་སྐྱའི་སྙན་བརྒྱུད་འཛིན་པའི་དགེ་སློང་བྱ་བྲལ་བ་པདྨ་ཕྲིན་ལས་ཀྱིས་རྗེ་བཙུན་གོང་མའི་གསུང་གི་དགོངས་དོན་ལྟར་རང་གནས་ཐུབ་བསྟན་ཀུན་བཟང་ཡང་རྩེར་སྦྱར་བའི་ཡི་གེ་པ་ནི་དགེ་སློང་སྨན་མཆོག་གིས་བགྱིས་པའོ། ། དགེ་འདིས་བདག་གཞན་འགྲོ་བ་རྣམས། ། སྒྲིབ་བྱང་ཚོགས་གཉིས་ཡོངས་རྫོགས་ཏེ། ། མཁའ་སྤྱོད་དགའ་མས་རྗེས་བཟུང་ནས། ། བླ་མེད་བྱང་ཆུབ་ཐོབ་པར་ཤོག།
༈ །ནཱ་རོ་མཁའ་སྤྱོད་ཀྱི་བརྒྱུད་འདེབས་འདོད་གསོལ་དང་སྨོན་ལམ་ཀྱི་འགྲེལ་བ་སྙན་བརྒྱུད་བདུད་རྩིའི་སྙིང་ཁུ་ཞེས་བྱ་བ་བཞུགས་སོ།། ༈ །ན་མོ་གུ་རུ་བཛྲ་ཝཱ་ར་ཧཱི་ཡེ། བླ་མ་དང་རྗེ་བཙུན་རྡོ་རྗེ་རྣལ་འབྱོར་མ་གཉིས་སུ་མེད་པའི་ཞབས་ལ་ཕྱག་འཚལ་ལོ། ། སྐྱབས་གནས་ཀུན་འདུས་དྲིན་ཆེན་རྡོ་རྗེ་འཆང༌། ། མཁའ་སྤྱོད་གཙོ་མོ་རྡོ་རྗེ་རྣལ་འབྱོར་མ། ། དབྱེར་མེད་ཞབས་ཀྱི་པདྨོར་གུས་བཏུད་ནས། ། རྡོ་རྗེའི་གསུང་གི་དོན་འགྲེལ་འདིར་བཤད་བྱ། ། འདིར་རྗེ་བཙུན་ས་སྐྱ་པ་ཡབ་སྲས་ཀྱི་ཟབ་ཆོས་རྡོ་རྗེ་རྣལ་འབྱོར་མ་མཁའ་སྤྱོད་ཀྱི་བླ་མ་བརྒྱུད་པ་ལ་གསོལ་བ་འདེབས་པ་པད་དཀར་བཞད་པའི་དགའ་སྟོན་ཞེས་བྱ་བ། ཚར་ཆེན་ཆོས་ཀྱི་རྒྱལ་པོས་མཛད་པའི་འདོད་དོན་གསོལ་འདེབས་ཤླཽ་ཀ་བཅུ་གཅིག་གི་དོན་འགྲེལ་འབྲི་བ་ལ། ཚིགས་སུ་བཅད་པ་འདི་ནི་ཆོས་སྐོར་འདིའི་ལམ་གྱི་ལུགས་ཡོངས་སུ་རྫོགས་པའི་བསྡུ་དོན་ཡིན་པས་བརྗོད་བྱ་ཉུང་ཡང་བརྗོད་དོན་རྒྱ་ཆེ་བ་ཞིག་གོ །
དེ་ཡང་ཐོག་མར་དལ་འབྱོར་གྲུ་ཆེན་ཤླཽ་ཀ་དང་པོས་ཐུན་མོང་གི་སྔོན་འགྲོ་རྣམས་བསྟན་པ་ཡིན་པས་དེ་ལ་བཞི་སྟེ། དལ་འབྱོར་རྙེད་དཀའ་བསམ་པ། འཆི་བ་མི་རྟག་པ་སྒོམ་པ། ལས་དཀར་ནག་གི་རྒྱུ་དང༌། དེའི་འབྲས་བུ་བསམ་པ་བཞི་ལས། དང་པོ་ལ་ངོ་བོ་དང༌། རྒྱུ་དང༌། དཔེ་ལ་སོགས་ཀྱིས་རྙེད་དཀའ་བའི་ཚུལ་དང༌། གཉིས་པ་ལ་སྤྱིར་འདུས་བྱས་ཐམས་ཅད་མི་རྟག་པ་དང༌། ཁྱད་པར་ལུས་རྟེན་འདི་ངེས་པར་འཆི་བས།
འཆི་བའི་དུས་རྐྱེན་མ་ངེས་པ་སོགས་སྒོ་དུ་མ་བསམ་ཚུལ། ཤི་ནས་ལས་དཀར་ནག་འབྲས་བུ་སོ་སོར་མྱོང་དགོས་པའི་ཕྱིར། གསུམ་པ་ལས་དཀར་ནག་ལུང་མ་བསྟན་གསུམ་བསམ་པ། བཞི་པ་མི་དགེ་བས་ངན་འགྲོའི་སྡུག་བསྔལ། དཀར་པོས་མངོན་མཐོ་དང་ངེས་ལེགས་ཀྱི་ཡོན་ཏན། འདྲེས་མའམ་ལུང་མ་བསྟན་དགེ་བར་བསྒྱུར་བའི་ཚུལ་རྣམས་བཤད་པ་ལ་གཟིངས་ཀྱི་དཔེས་འཆད་པ་སྟེ། དལ་འབྱོར་བཅོ་བརྒྱད་ཚང་བའི་ལུས་རྟེན་གྱི་གྲུ་ཆེན་འདི་དལ་བར་མ་ལུས་ཚེ་མི་རྟག་པར་དྲན་པ་ངེས་འབྱུང་གི་བློ་ཡི་བ་དན་དཀར་པོས་བསྐྱོད་པའི་ཚེ་མི་དགེ་བའི་ལས་ངན་མི་འདོད་པའི་རླུང་དང་སྦྱར་ན་ཕྱིར་འཁོར་བའི་རྒྱ་མཚོར་ལྡོག་པས་དཀར་པོ་དགེ་བའི་ལས་བཟང་གི་འབྲས་བུ་རྒྱུ་འབྲས་ཀྱི་བླང་དོར་ལེགས་པར་སྤྱོད་པ་མཐུན་པའི་རླུང་གིས་རབ་ཏུ་བསྐུལ་ནས་འཇིགས་རུང་འཁོར་བའི་སྡུག་བསྔལ་གྱི་རྒྱ་མཚོ་ལས་སྒྲོལ་བར་ཤོག ཅེས་བཤད་པའི་ཕྱིར། ཤླཽོ་ཀ་གཉིས་པ་བསླུ་མེད་སྐྱབས་གནས་སོགས་ཀྱི་དོན་ནི་ཐུན་མོང་མ་ཡིན་པའི་སྔོན་འགྲོ་བཤད་པ་ཡིན་པས་དེ་ལ་ཡང༌། སྐྱབས་སུ་འགྲོ་བ་དང༌།
སེམས་བསྐྱེད་པ་དང༌། རྡོ་རྗེ་སེམས་དཔའི་བསྒོམ་བཟླས་དང༌། མཎྜལ་དང༌། བླ་མའི་རྣལ་འབྱོར་དང་ལྔའོ། ། དེ་ལ་ཡང་ཁྲིད་གཞུང་དུ་ལམ་ལོག་པ་མུ་སྟེགས་བྱེད་ལས་ཁྱད་པར་དུ་བྱས་པ་སྐྱབས་འགྲོ། དམན་པ་ཉན་རང་ལས་ཁྱད་པར་དུ་བྱ་བ་སེམས་བསྐྱེད། སྡིག་སྒྲིབ་སྦྱང་བ་ལ་ཡི་གེ་བརྒྱ་པ། ཚོགས་མྱུར་དུ་རྫོགས་པ་མཎྜལ། བྱིན་རླབས་མྱུར་དུ་འཇུག་པར་བླ་མའི་རྣལ་འབྱོར་དང་ལྔར་གསུངས་པའི་རྒྱས་བཤད་ཁྲིད་ཡིག་ཏུ་གསལ་ཞིང༌། འདིར་ཚིག་བཅད་ཀྱི་དོན་བཀྲོལ་ན།
བསླུ་མེད་སྐྱབས་གནས་ཀུན་གཅིག་ཏུ་བསྡུས་པ་རྗེ་བཙུན་བླ་མ་དཔའ་བོ་རྡོ་རྗེ་ཆོས་གཙུག་གི་ནོར་བུ་ལྟར་བརྟེན་ཅིང་དེང་ནས་བྱང་ཆུབ་ཀྱི་བར་སྐྱབས་སུ་འགྲོ་བ། དངོས་བརྒྱུད་ཀྱི་ཕ་མར་གྱུར་པའི་འགྲོ་བ་རྣམས་བྱང་ཆུབ་ཏུ་འགོད་པའི་ཕྱིར་སྨོན་འཇུག་གི་བདག་ཉིད་ཅན་གྱི་བྱང་ཆུབ་ཀྱི་མཆོག་ཏུ་སེམས་བསྐྱེད་པས་ཀུན་ནས་བསླངས་ཏེ་བདག་གཞན་མཉམ་པ་དང་བརྗེ་བའི་སེམས་བསྐྱེད་དང་ཚད་མེད་བཞིས་འགྲོ་དོན་རྒྱ་ཆེན་པོ་སྙིང་ལ་ཡང་དག་པར་ཞུགས་པ་དང༌། རྡོ་རྗེ་སེམས་དཔའ་ཡབ་ཡུམ་སྤྱི་བོར་བསྒོམས་པའི་སྦྱོར་མཚམས་བྱང་སེམས་ཀྱི་བདུད་རྩིས་རང་རྒྱུད་ལ་ཡོད་པའི་སྡིག་སྒྲིབ་ཉེས་པ་དང་ལྟུང་བའི་དྲི་མ་བཀྲུས་ཤིང་སྦྱང་བ་དང༌། མཎྜལ་ནི་བླ་མའི་རྣལ་འབྱོར་དང་རྗེས་སུ་འབྲེལ་བ་ཡིན་པས་རྗེ་བཙུན་བླ་མ་གསུང་རྡོ་རྗེ་ཆོས་ཀྱི་རྣམ་པ་ལ་ཞལ་ཤེས་པ་རྣམ་པ་གསུམ་དང་འབྲེལ་བའི་མཎྜལ་དང༌། ཀུ་སཱ་ལའི་ཚོགས་བསོག་པ་དང༌། བླ་མའི་རྣལ་འབྱོར་དངོས་ལ་གསོལ་འདེབས་རྩེ་གཅིག་ཏུ་བྱས་པའི་རྗེས་སུ་དབང་བཞི་བླང་ཞིང་བསྟིམ་པའི་མཐུ་ལ་རྟག་པར་ཐུགས་རྗེས་འཛིན་ཞིང་སྐྱོང་བར་ཤོག་ཅིག་པའི་སྨོན་ལམ་བཏབ་པའོ། ། ཤླཽ་ཀ་གསུམ་པ་ཡིད་འོང་རྒྱལ་ཡུམ་སོགས་ཀྱི་དོན་ནི་སྦྱང་གཞི་སྐྱེ་འཆི་བར་དོ་གསུམ་སྦྱོང་བྱེད་རང་ཉིད་རྡོ་རྗེ་རྣལ་འབྱོར་མར་བསམ་པ་ཕྱི་དང༌། སྙིང་གར་ཆོས་འབྱུང་ཟླ་གདན་ལ་གནས་པའི་བྃ་ཡིག་ནང་དང༌། རང་སེམས་གསལ་སྟོང་ཟུང་འཇུག་གསང་བའི་མཁའ་སྤྱོད་མར་ཤེས་པ་ནི་བདག་གི་གཞི་སྦྱང་ཞིང་བསྒྱུར་བ་སྟེ། དེ་ཡང་རྒྱ་ཆེ་བ་དང༌།
ཟབ་པ་དང༌། མཐར་ཐུག་གི་སྦྱང་གཞི་གསུམ་དུ་ཡོད་པ་ལས། འདིར་ཕྱི་མ་མཐར་ཐུག་གི་སྦྱང་གཞི་རང་གི་གཞི་ལུས་སྦྱོང་བྱེད་རྡོ་རྗེ་རྣལ་འབྱོར་མ་རྗེས་ཆགས་གཞོན་ནུ་བཅུ་དྲུག་ལོན་པའི་ལང་ཚོ་ཅན་ཡིད་དུ་འོང་བ་རྒྱལ་བའི་ཡུམ་མཆོག་ཏུ་གསལ་བ་ཕྱིའི་རྣལ་འབྱོར་མའི་རང་བཞིན་དུ་བསྒྱུར་བ་དང༌། སྙིང་གའི་བྃ་ཡིག་ནང་གི་རྗེ་བཙུན་མ་མཆོག་གི་རང་བཞིན་དང༌། རང་གི་སེམས་ཉིད་སྟོང་གསལ་ཟུང་འཇུག་བརྗོད་བྲལ་གྱི་ངོ་བོར་ཤེས་པ་གསང་བའི་མཁའ་སྤྱོད་རྒྱལ་བའི་ཡུམ་གསུམ་སྨིན་གྲོལ་གྱི་ཟབ་ལམ་ལ་བརྟེན་ནས་རང་ཞལ་མངོན་སུམ་མཐོང་བའི་ཉམས་མྱོང་གི་རྩེ་དགས་རྟག་ཏུ་རོལ་པར་ཤོག ཅེས་གསུངས་པའི་ཕྱིར། ཤླཽ་ཀ་བཞི་པ་སྣོད་ཀྱི་འཇིག་རྟེན་སོགས་ཀྱི་དོན་ནི། གཞན་གྱི་གཞི་སྦྱང་བསྒྱུར་ལ་དགོངས་པ་ཡིན་པས། མ་དག་པ་སྣོད་ཀྱི་འཇིག་རྟེན་གྱི་སྦྱང་གཞི་སྦྱོང་བྱེད་དག་པ་ཆོས་འབྱུང་ཨེ་དབྱིབས་གཞལ་ཡས་ཁང་འོད་ཀྱི་རང་བཞིན་དམར་མོ་གྲུ་གསུམ་གྱི་རྣམ་པར་བསྒྱུར་བ་དང༌། སྦྱང་གཞི་ནང་བཅུད་ཀྱི་སེམས་ཅན་རིགས་དྲུག་གི་སེམས་ཅན་སྦྱོང་བྱེད་བྃ་ཡིག་ལས་བྱུང་བའི་རྣལ་འབྱོར་མའི་རྣམ་པར་བསྒྱུར་བ།
དེ་གཉིས་ཟུང་དུ་འཇུག་པའི་ཏིང་ངེ་འཛིན་གྱི་རང་བཞིན་སྣང་སྲིད་དག་པ་རབ་འབྱམས་སུ་འཆར་བ་སྟེ། སྣོད་ཀྱི་འཇིག་རྟེན་ཨེ་ཡིག་སྟེ་ཆོས་འབྱུང་གྲུ་གསུམ་གྱི་རྣམ་པའི་གཞས་ཡས་ཁང་དང༌། བཅུད་ཀྱི་སེམས་ཅན་བྃ་ཡིག་ལས་བྱུང་བའི་རྣལ་འབྱོར་མའི་རང་བཞིན་དང༌། དེ་གཉིས་ཀྱི་བྱེད་པོ་ཟུང་འཇུག་བདེ་བ་ཆེན་པོའི་ཏིང་ངེ་འཛིན་གྱི་མཐུས་ཅིར་སྣང་དག་པའི་སྣང་བར་རྟག་ཏུ་འཆར་བར་ཤོག ཅེས་གསུངས་པའི་ཕྱིར། ཤླཽ་ཀ་ལྔ་པ་དེ་ལྟར་ཕྱོགས་དང་ཞེས་སོགས་ཀྱི་དོན་ནི། གང་ཟག་དབང་པོ་རབ་གྲོལ་ཚུལ་བཤད་པ་ལ། ས་སྐྱ་པ་ཆེན་པོ་ཀུན་དགའ་སྙིང་པོས། ཉལ་དང་ལྡང་དང་བདུད་རྩི་མྱང༌། ། ཚད་མེད་བླ་མ་བདག་ལྷར་བསྐྱེད། །
འགྲོ་བ་དག་པའི་རྣལ་འབྱོར་དང༌། ། དཔའ་བོ་དཔའ་མོས་བྱིན་གྱིས་བརླབས། ། ངག་བཟླས་ཡིད་བཟླས་གཉིས་གཅིག་ཡིན། ། བསམ་གྱིས་མི་ཁྱབ་རྣལ་འབྱོར་དང༌། ། སྤྱོད་ལམ་གྱི་ནི་རྣལ་འབྱོར་ཏེ། ། དེ་ལྟར་རྣལ་འབྱོར་བཅུ་གཅིག་གོ ། ཅེས་གསུངས་པ་ལྟར། གང་ཟག་དེས་རྣལ་འབྱོར་བཅུ་གཅིག་པོའི་ཉམས་ལེན་ཆག་མེད་དང་གཞི་བསྙེན་མཐར་ཕྱིན་པ་བྱ་ཞིང༌། ཟླ་རེ་བཞིན་ཡར་ངོ་མར་ངོ་གཉིས་ཀྱི་ཚེས་བཅུ་སྒྲུབ་མཆོད་སོགས་ཆག་མེད་བགྱིས་པ་དེ། འཆི་ཁར་རྡོ་རྗེ་རྣལ་འབྱོར་མའི་བུད་མེད་ཐ་མལ་པའི་རྣམ་པར་བྱོན་པ་ལ་དེར་ངོ་ཤེས་ནས།
དེས་རྣལ་འབྱོར་པ་དེའི་ལག་པའི་མཁྲིག་མ་ནས་བཟུང་སྟེ་ལུས་མ་སྤངས་པར་མཁའ་སྤྱོད་དུ་དངོས་སུ་འཁྲིད་པར་བྱེད་པའོ། ། དེའི་དོན་ཚིགས་སུ་བཅད་པའི་དབྱངས་ཀྱིས་བསྙད་པ་ནི། དེ་ལྟར་ཕྱོགས་ནི་བཅུ་དང་ཟླ་བ་ནི་གཅིག་སྟེ་གྲངས་ཀྱི་མངོན་བརྗོད་དཔེར་བཀོད་པའི་རྣལ་འབྱོར་བཅུ་གཅིག་གི་ཟབ་ལམ་ཉམས་ལེན་གྱིས། ནམ་ཞིག་འཆི་བའི་དུས་ན་མཁའ་སྤྱོད་དགའ་མ་མིའི་བུད་མེད་ཀྱི་རྣམ་པ་ལ་ཁ་དོག་བྱུ་རུ་ལྟར་དམར་བའི་མདོག་ཅན་ལི་ཁྲིའི་ཁ་དོག་ཅན་གྱི་སྐྲ་སིལ་བུ་ཐུར་དུ་གྲོལ་བ་དམར་སེར་གྱི་སྨིན་མ་དང་ལྡན་པའི་ཟུར་མིག་གཡོ་བས། མངོན་སུམ་དུ་རྣལ་འབྱོར་པ་དེ་རིག་པ་འཛིན་པའི་གནས་མཁའ་སྤྱོད་ཀྱི་གྲོང་དུ་འཁྲིད་པར་ཤོག ཅེས་པའོ། ། ཤླཽ་ཀ་དྲུག་པ་སིནྡྷུ་ར་ལངྐ་ལི་སོགས་ཀྱི་དོན་ནི་གང་ཟག་དབང་པོ་འབྲིང་གི་གྲོལ་ཚུལ་བཤད་པ་ལ་གོང་ལྟར་འབད་པས་མ་གྲོལ་ན། གཞི་བསྙེན་ཡི་གེའི་གྲངས་ཏེ་རྣལ་འབྱོར་མ་སོ་གཉིས་ཀྱི་གྲངས་ཅན་ཨོཾ་གསུམ་མར་ཡིག་འབྲུ་སོ་གཉིས་ཡོད་པ་ལ་འབྲུ་འབུམ་ལན་གཉིས་ཏེ་འབུམ་ཕྲག་དྲུག་ཅུ་རེ་བཞི་ཙམ་བཟླས་པའི་བསྙེན་པ་སོང་བས་ལངྐ་ལི་ཡའི་ཤིང་ཞེས་བྱ་བ་རྒྱ་བལ་རྣམས་སུ་འབྱུང་ཡང་བོད་དུ་མི་འབྱོར་བས་དོ་རྒོད་པ་ཞེས་ལོ་མས་དགོས་ཚེད་ཡོངས་བ་དེའི་ནང་སྦུགས་སྟོང་དུ་ཡོད་པའི་ཤིང་དེའི་སྡོང་བུའི་ནང་དུ་སྒྲུབ་མཆོད་ལན་མང་དུ་བྱས་པའི་སིནྡྷུ་ར་བླུག རྩ་བར་གཡུང་དྲུང་གི་སྤར་བརྐོས་པ་སྒྲུབ་གྲོགས་བདེ་མཆོག་གི་བསྙེན་སོང་སྦ་དབྱུག་ཐོགས་པ་དང་བཅས་དུར་ཁྲོད་དུ་གཞུང་ལྟར་སྒྲུབ་པའི་སིནྡྷ་ར་དེས་རང་གི་དཔྲལ་བར་གཡུང་དྲུང་གི་པར་བཏབ་ནས་རང་གཅིག་པུ་གྲོགས་མེད་པར་ཕྱོགས་ཀུན་ཏུ་འཁྱམས་ཤིང་འཕོང་ར་ལྟ་བུའི་བུད་མེད་མང་དུ་ཚོགས་པར་ལྷའི་ང་རྒྱལ་གྱིས་བལྟས་པས་བུད་མེད་གང་གི་དཔྲལ་བར་རང་གི་སྨིན་མཚམས་གྱི་གཡུང་དྲུང་དེ་མེ་ལོང་དུ་གཟུགས་བརྙན་ཤར་བ་ལྟར་འཕོས་ནས། བུད་མེད་དེ་རྣམ་པ་ཇི་ལྟར་སྣང་ཡང་ཐེ་ཚོམ་མེད་པར་དེ་ཉིད་རྣལ་འབྱོར་མ་ངོ་ཤེས་པར་བྱས་ལ་ཕྱག་དང་གཡོན་ནས་བསྐོར་སྟེ་གསོལ་བ་བཏབ་པས།
དེ་རང་གི་ལག་པའི་མཁྲིག་མ་ནས་བཟུང་སྟེ་མཁའ་སྤྱོད་དུ་ཁྱེར་བ་ཡིན་ལ། དེ་ལ་ལངྐ་ལིའི་སྒྲུབ་པ་བྱ་ཚུལ་གྱི་ཡི་གེ་ཟུར་དུ་ཡོད་པ་ལྟར་ཤེས་དགོས་ཤིང༌། དོན་དེ་བསྡུས་པའི་ཚོགས་སུ་བཅད་པ་ནི། སྒྲུབ་མཆོད་ཀྱི་མཎྜལ་སིནྡྷུ་ར་ལངྐ་ལི་ཡི་ཤིང་ངམ་དོ་རྒོད་པ་ལྟ་བུར་བླུག་པ་དང་གྲོགས་འཁོར་བཅས་བདེ་མཆོག་གི་གཞི་བསྙེན་སོང་བ་དང་བཅས་ཏེ་རོ་ལྡན་ཏེ་དུར་ཁྲོད་ཀྱི་གནས་སུ་སྒྲུབས་ཤིང་གྲུབ་ནས་ཡུལ་ཀུན་ཏུ་ཉུལ་བས། རྒྱལ་རིགས་རྗེ་རིགས་བྲམ་ཟེ་དམངས་རིགས་གདོལ་པ་སོགས་ཀྱི་བུད་མེད་རྒན་གཞོན་རྣམ་པ་མ་ངེས་པ་གང་གི་མཛོད་སྦུར་རང་གི་དཔྲལ་བའི་སྨིན་མཚམས་ཀྱི་གཡུང་དྲུང་འཁྱིལ་རིས་ཅན་དེ་འཕོས་པའི་ཚེ་ཐེ་ཚོམ་མེད་པར་གསོལ་བ་བཏབ་པས་བུད་མེད་དེ་རྣལ་འབྱོར་མ་ཤིན་ཏུ་མཛེས་མས་རང་གི་ལག་པའི་འཁྲིག་མ་ནས་བཟུང་སྟེ་དངོས་སུ་མཁའ་སྤྱོད་དུ་འཁྲིད་པར་ཤོག ཅེས་པའི་དོན་ནོ། ། ཤླཽ་ལ་ཀ་བདུན་པ་ནང་གི་འཕགས་མོས་ཞེས་སོགས་ཀྱི་དོན་ནི། གང་ཟག་དབང་པོ་ཐ་མའི་གྲོལ་ཚུལ་བཤད་པ་ལ། རྣམ་པ་གཅིག་ཏུ་ཁྲིད་ཡིག་ལྟར་ན་རབ་འབྲིང་གཉིས་ཀྱི་ལམ་གྱིས་གྲོལ་བར་མ་ནུས་ན་ད་དུང་སྒྱིད་ལུག་མེད་པར་ཉམས་སུ་བླངས་པས་ནམ་ཞིག་འཆི་བ་འོད་གསལ་ཆོས་སྐུར་ལྡང་བའི་ཚེ་རྣལ་འབྱོར་མའི་བཟླས་སྒོམ་གྱི་སྣང་བ་ཤར་བས་རྐྱེན་བྱས། དུས་དེར་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་དཔའ་བོ་མཁའ་འགྲོའི་ཚོགས་དང་བཅས་ཏེ་སྒྲུབ་པ་པོའི་ཡིད་ལུས་དེ་སེངྒེའི་ཁྲིར་བཞག་འཇའི་གུར་ཕུབ་ཅིང་མེ་ཏོག་གི་ཆར་ཕབ་རོལ་མོའི་སྒྲ་དང་བཅས་ཏེ་མཁའ་སྤྱོད་དུ་སྐྱེལ་བར་བྱེད་པས་ན།
འཆི་ཚེ་མགོན་དང་དཔའ་བོ་མ་ཚོགས་ཀྱིས། ། མེ་ཏོག་གདུགས་དང་རྒྱལ་མཚན་ཐོགས་ནས་སུ། ། རོལ་མོ་སིལ་སྙན་སྒྲ་སྙན་སོགས་མཆོད་པའི། ། མཁའ་ལ་སྤྱོད་པའི་གནས་སུ་འཁྲིད་པར་ཤོག ། ཅེས་གསུངས་པ་ཡིན། འོན་ཀྱང་འདི་ནི་དབང་པོ་ཐ་མར་འཕོ་བའི་རྣལ་འབྱོར་བཤད་པ་ཡིན་ལ། དེ་ལ་ཡང་རྗེ་བཙུན་ཡབ་ལ་བརྟེན་པའི་ཡབ་ཡུམ་ཞལ་སྦྱོར་གྱི་འཕོ་བ་དང༌། ཡུམ་ལ་བརྟེན་པའི་ཡུམ་རྐྱང་གི་འཕོ་བ་གཉིས་ལས་འདིར་ཕྱི་མ་ཡིན། དེ་ལ་འཇུག་གནས་ལྡང་བ་གསུམ་ལས་གནས་པའི་སྐབས། རང་ཉིད་རྗེ་བཙུན་མར་གསལ་བའི་དབུ་མའི་མས་སྣར་ནང་གི་རྣལ་འབྱོར་མ་བྃ་ཡིག་དམར་གསལ་བསམ་པ།
སྤྱི་བོའི་སྟེང་གི་ནམ་མཁར་བླ་མ་མཁའ་སྤྱོད་མར་གསལ་བ་ལ་འཕོ་ཞིང་འདི་ལ་ཡིག་ཆ་ཟུར་དུ་ཡོད་པས་རྒྱས་པ་དེར་བལྟའོ། ། འདིར་བསྡུ་བའི་ཚིགས་སུ་བཅད་པ་ནི། ནང་གི་ཕག་མོ་རྣལ་འབྱོར་མའི་ངོ་བོ་བྃ་ཡིག་དེས་གཟུང་འཛིན་གྱི་འཁྲི་ཤིང་བཅོམ་པའི་ཕྱིར་མཆོག་གི་རྩ་དབུ་མ་དྡྷཱུ་ཏིར་ཞུགས་པའི་གར་མཁན་མ་ལྟ་བུས་སྤྱི་བོ་ཚངས་པའི་བུ་གའི་སྒོ་ནས་སྤྲིན་ལམ་སྟེ་ནམ་མཁའི་དབྱིངས་སུ་ཐོན་ཏེ་ཡབ་ཡུམ་ཞལ་སྦྱོར་ལྟར་ན་སྤྱི་བོའི་ཁྲག་འཐུང་དཔའ་བོ་རྣལ་འབྱོར་མའི་རྣམ་པས་འཁྱུད་ཅིང་སྙོམས་འཇུག་གི་བདེ་བས་རོལ་བ་དང་འདིར་བླ་མའི་སྐུ་ལ་ཐིམ་པས་གཉིས་སུ་མེད་པར་ཤོག་ཅིག་པའི་དོན་ནོ། ། ཤླཽ་ཀ་བརྒྱད་པ་ལྟེ་བའི་པདྨོ་སོགས་ཀྱི་དོན་ནི། འདི་ལ་སྤྱིར་བསྐྱེད་རིམ་ཕག་མོ་མཁའ་སྤྱོད་དང༌། རྫོགས་རིམ་རྩ་དབུ་མ་གཉིས། ཕྱི་མ་འདི་ལ་བདེ་མཆོག་རྩ་རྒྱུད་ལེའུ་དང་པོ་ལས། ཕོ་ཉ་མཆོག་འབྲིང་ཐ་མ་རྣམས། ། ཞེས་གསུངས་པའི་དོན་ཕོ་ཉ་རྩ་མཆོག་དབུ་མ། འབྲིང་ཡུལ་ཉི་ཤུ་རྩ་བཞིའི་རྩ།
ཐ་མ་བ་སྤུ་བྱེ་བ་ཕྲག་ཕྱེད་དང་བཞིའི་རྩ་ཕྲན་གཞན་རྣམས་ཡིན་པ་ལས་འདིར་རྩ་དབུ་མ། དེ་ལ་ཡང་ཆོས་ཉིད་དངོས་སུ་སྟོན་པ་དང༌། རྒྱུད་ནས་སྟོན་པ་གཉིས་ལས། རྒྱུད་ནས་སྟོན་པ་ཁྲིད་ཡིག་གི་དཀྱུས་སུ་བཤན་པ་སྲོག་གི་གནད་ལ་མཁས་པ། ཤིང་མཁན་ཤིང་གི་གནད་ལ་མཁས་པ། སྒྱུ་མ་མཁན་འཁྲུལ་འཁོར་གྱི་གནད་ལ་མཁས་པ་གསུམ་གྱི་དཔེ་དང་སྦྱར་ཏེ། གཞི་ཆོས་ཅན་འཁོར་བའི་གནད། ལམ་སྒོམ་པའི་གནད། འབྲས་བུ་སངས་རྒྱས་ཀྱི་སའི་གནད་གསུམ་གྱིས་སྟོན་ཏེ། ཆོས་ཉིད་དངོས་སུ་སྟོན་པ་ལ་བྱིན་རླབས་ཀྱི་ཡི་གེ་ཟུར་དུ་ཡོད།
འདི་ལ་རྩ་དབུ་མའི་ཁྲིད་ཡིག་ཆེ་བ་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱིས་མཛད་པ་ཡི་གེ་གསར་རྙིང་མང་དུ་ཡོད། ཆུང་བ་ཤིན་ཏུ་ཟབ་པ་འཇམ་དབྱངས་མཁྱེན་བརྩེའི་གསུང་ཡོད་པ་ཤིན་ཏུ་གཅེས། འདི་ལ་རྗེ་བཙུན་ཡབ་དང་ཐུན་མོང་བ་དང་ཡུམ་གྱི་ཐུན་མོང་མ་ཡིན་པ་གཉིས་ལས། ཤིན་ཏུ་ཟབ་པ་ཡབ་དང་ཐུན་མོང་མ་ཡིན་པ་འདི་ཡིན་པར་བཞེད་དེ། འོན་ཀྱང་འདི་ནི་ཤིན་ཏུ་ཟབ་པ་ཡིན་པས་འདི་བྲི་བར་མ་འོས་པས་ཚིགས་བཅད་དོན་འབྲེལ་ཙམ་ཞིག་སྨོས་ན། རང་རྣལ་འབྱོར་མར་གསལ་བའི་ལུས་ལ་རྩ་གསུམ་གསལ་བཏབ་པའི་ལྟེ་བའི་པདྨོར་ནམ་མཁའ་དང་འབྱུང་བཞིའི་རླུང་ལྔའི་ངོ་བོ་ཏི་ལ་ཀ་སྟེ་ཐིག་ལེ་ལྔ་ཚོམས་གསལ་བཏབ་ཅིང༌། དེ་ལ་རྩེ་གཅིག་ཏུ་སེམས་གཏད་དེ་བསྒོམས་པའི་རླུང་ཁ་སྦྱོར་རྣལ་འབྱོར་གྱི་ལུས་དང་སེམས་རྩ་རྣམས་ལ་དྲི་ཡི་བཞོན་པ་སྟེ་རླུང་ཞུགས་པ་ཡིས་བདེ་བ་ཆེན་པོ་མཆོག་གིས་བདག་རྒྱུད་རབ་ཏུ་ཚིམ་པར་ཤོག་ཅེས་པའོ། ། ཤླཽ་ཀ་དགུ་པ་ཐ་མལ་འོད་ཀྱི་གཏུམ་མོ་སོགས་ཀྱི་དོན་ནི་ཁྲིད་ཡིག་གི་དཀྱུས་སུ་གསལ་བའི་རྩ་དབུ་མའི་རྫོགས་རིམ་ཆོས་ཉིད་རྒྱུད་ནས་སྟོན་པའི་ས་བཅད་གསུམ་གྱི་བར་མ་ལམ་སྒོམ་པའི་གནད་དེ་ལ་ཆགས་ཅན་དང་ཆགས་བྲལ་གཉིས་ཀྱི་ཕྱི་མ་ལ་དབུ་མར་རླུང་སེམས་བསྡུ་བའི་རྣལ་འབྱོར་དང༌། བསྡུས་ནས་བསྒོམ་པའི་རྣལ་འབྱོར་གཉིས་ལས། དང་པོ་རྩ་དབུ་མ་ཁ་དབྱེ་བའི་རྣལ་འབྱོར་ཡིན་ལ།
དེ་དག་གི་དམིགས་ཁྲིད་རྣམས་ཁྲིད་ཡིག་ཏུ་གསལ་ཞིང་ཚིགས་སུ་བཅད་པའི་འབྲུ་གནོན་ནི། ཐ་མལ་གྱི་རང་ལུས་རྣལ་འབྱོར་མར་གསལ་བ་དེ་ཡང་འོད་ཀྱི་དམར་གསལ་ལེ་ཞིག་གི་ནང་རྩ་གསུམ་གསལ་བའི་དབུ་མའི་ནང་གི་ལྟེ་བར་ཙཎྜ་ལཱི་སྟེ་གཏུམ་མོ་འོད་ཀྱི་རང་བཞིན་ཤེས་རབ་ཀྱི་ངོ་བོའི་དགའ་མ་རྃ་ཡིག་དམར་ནག་གི་རྣམ་པར་མཛེས་ལྡན་ཡིད་དུ་འོང་མ་དེ་ཉིད་ཨ་ཝ་དྷཱུ་ཏིའི་འོག་སྒོ་འབྱེད་ཚུལ་རླུང་གི་རྣལ་འབྱོར་དགའ་མའི་འཛུམ་དཀར་བཞད་པའི་རོལ་རྩེད་ཀྱིས་དབུ་མའི་ཡས་སྣར་བདེ་བའི་རང་བཞིན་ཐབས་ཀྱི་ངོ་བོ་ཧྃ་ཡིག་གཞོན་ནུ་དེ་ཉིད་སྙོམས་འཇུག་གི་རོལ་པས་ཡོངས་སུ་མཉེས་པར་བྱས་ནས། བདག་རྒྱུད་ལ་བདེ་སྟོང་ཟུང་འཇུག་བདེ་བ་ཆེན་པོའི་དགའ་བཞིའི་ཡེ་ཤེས་པ་ཐོབ་པར་ཤོག ཅེས་སོ། ། ཤླཽ་ཀ་བཅུ་པ་སྐྱེ་འགག་གནས་གསུམ་སོགས་ཀྱི་དོན་ནི། གོང་དུ་སྨོས་པ་ལྟར་མཐར་ཐུག་གི་སྦྱང་གཞི་རང་སེམས་ལྷན་སྐྱེས་ཀྱི་ཡེ་ཤེས་བརྗོད་བྲལ་འདི་ཉིད་བླ་མའི་རྣལ་འབྱོར་གྱི་སྐབས་སུ་ཚོགས་གཉིས་རྫོགས་པའི་རྐྱེན་གྱིས་བསྐྱེད་རིམ་ཕག་མོ་མཁའ་སྤྱོད་རྡོ་རྗེ་རྣལ་འབྱོར་མར་གྱུར་པ་ཡིན་ལ། དེ་ཡང་གསང་བའི་རྣལ་འབྱོར་མ་རང་སེམས་གསལ་སྟོང་ཟུང་འཇུག་བརྗོད་བྲལ་འདི་ཉིད་ཀྱི་རྟེན་འབྲེལ་ལས། ལྟེ་བའི་རྩ་མདུད་གྲུ་གསུམ་གྱི་དབུས་སུ་དམར་ཆའི་ངོ་བོ་ཨ་ཤད་ལུགས་འདིར་བྃ་ཡིག་གི་རྣལ་འབྱོར་ཞུགས་པ་ནང་གི་རྣལ་འབྱོར་མར་བརྟགས་ཤིང༌། དེ་ལ་བརྟེན་ནས་ཕོ་ཉ་གསུམ་བསྲེས་སོགས་བཤད་གཞི་རྒྱ་ཆེར་འབྱུང་བས་གཙོ་བོར་རང་སེམས་གསང་བའི་རྣལ་འབྱོར་མར་ཤེས་དགོས་སོ་ཞེས་འདོམས་པ་ལ་ཚིགས་སུ་བཅད་པའི་དབྱངས་ཀྱིས་བསྙད་པ་ནི། གཞི་སྐྱེ་འགག་གནས་གསུམ་དང་བྲལ་བ་གདོད་མའི་གཤིས།
ལམ་སྟོང་གསལ་བརྗོད་དུ་བྲལ་བ་གཉུག་མ་ཕྱག་རྒྱ་ཆེན་པོའི་ངང༌། འབྲས་བུ་གཞན་ནས་མི་འཚོལ་བར་གསལ་སྟོང་ཟུང་འཇུག་བློ་འདས་རང་སེམས་རྡོ་རྗེ་རྣལ་འབྱོར་མར་དེ་ཉིད་རང་ངོ་རང་ཤེས་ནས་དེའི་རྒྱུན་རྟག་ཏུ་སྐྱོང་བར་ཤོག ཅེས་པའོ། ། ཤླཽ་ཀ་བཅུ་གཅིག་པ་རྩ་རླུང་ཐིག་ལེ་ཞེས་པའི་དོན་ནི་བསམ་གྱིས་མི་ཁྱབ་ཐུན་མོང་མ་ཡིན་པ་སོགས་ཀྱི་མཐུ་ལས་མཐར་ཐུག་གི་བགྲོད་བྱ་སྨོན་ལམ་གྱིས་འཇུག་བསྡུ་བ་སྟེ། ལུས་རྩ་ངག་རླུང་སེམས་ཐིག་ལེའི་རྣལ་འབྱོར་ཤར་བ་སྐུ་གསུམ་གྱི་རང་བཞིན་ལ། དེ་ཉིད་ཤེས་རབ་ཨེ་ཡིག་དང་ཐབས་བྃ་ཡིག་གི་རྣམ་པ་རོ་རྐྱང་གི་རླུང་སེམས་ཐིག་ལེར་བཅས་དབུ་མར་ཐིམ་པས་རླུང་སེམས་དབུ་མར་ཞུགས་པ་ངོ་བོ་ཉིད་སྐུ་སེམས་ཉིད་བདེ་ཆེན་ཆོས་ཀྱི་སྐུའི་རང་བཞིན་དུ་སངས་རྒྱས་པའི་དཔལ་འབྱོར་གྱ་ནོམ་པར་རང་དོན་དུ་ཐོབ་ནས། གཞན་དོན་དུ་ལོངས་སྤྲུལ་གྱི་བཀོད་པ་བགྲངས་ཡས་པའི་གཟུགས་སྐུའི་རྣམ་རོལ་གྲངས་མེད་ཀྱིས་ནམ་མཁའི་མཐའ་ཀླས་པའི་དངོས་བརྒྱུད་ཀྱི་འགྲོ་བ་འདི་དག་རྣམ་གྲོལ་ཐར་པའི་གོ་འཕང་ལ་མ་རེག་གི་བར་དུ་བརྩེ་བས་སྐྱོང་བར་ཤོག ཅེས་གསུངས་པའི་ཕྱིར་རོ།། ༈ །།ཞར་བྱུང་དུ་མཁའ་སྤྱོད་ཞལ་བཟང་བལྟ་བའི་སྨོན་ལམ་གྱི་དགོངས་འགྲེལ་ཡང་བྲི་བར་བྱ་སྟེ། ན་མོ་བཛྲ་ཙཎྜ་ལི་ཡི།
ཞེས་ནང་གི་རྣལ་འབྱོར་མ་རྡོ་རྗེ་གཏུམ་མོའི་རང་བཞིན་ལ་མཆོད་པར་བརྗོད་ནས། མཐའ་ཡས་པའི་རྒྱལ་བའི་ཐུགས་རྗེའི་རྣམ་རོལ་བདེ་སྟོང་གི་ཟློས་གར་ནི། སྲིད་པ་འཁོར་བ་དང་ཞི་བ་མྱ་ངན་ལས་འདས་པའི་ཚུལ་གྱི་མིག་འཕྲུལ་སྒྱུ་མ་ལྟ་བུའི་རོལ་པ་གདུལ་བྱའི་སྣང་ངོར་ཅིར་ཡང་འཆར་བ་ལས་དེང་འདིར་མཁའ་སྤྱོད་ཀྱི་དཔལ་མོ་ཡིད་འོང་མ་རྗེ་བཙུན་རྡོ་རྗེ་རྣལ་འབྱོར་མ་མཁའ་སྤྱོད་བདག་གི་སྙིང་ནས་དྲན་ནོ་སྙོམས་འཇུག་གི་རོལ་པས་འཁྱུད་པའི་རྩེ་དགས་སྐྱོངས་ཤིག་ཅེས་པ་ནི་ཤླཽ་ཀ་དང་པོའི་དོན་ནོ། ། དེ་ཡང་འོག་མིན་གྱི་ཞིང་ན་བཞུགས་པའི་ལྷན་སྐྱེས་ལོངས་སྤྱོད་རྫོགས་སྐུ་དུས་གསུམ་གྱི་རྒྱལ་བ་བསྐྱེད་པའི་ཡུམ་མཆོག་མ་དེ་དང༌། པཱུ་ལི་ར་མ་ལ་སོགས་པ་འཛམ་བུའི་གླིང་གི་ཉེར་བཞིའི་ཡུལ་དང་གནས་སོ་གཉིས་ན་རང་བཞིན་གྱིས་བཞུགས་ཤིང་གནས་པའི་བུད་མེད་རྣམས་ནི་ཞིང་སྐྱེས་ཀྱི་ཌཱ་ཀི་མ། སྤྲུལ་པའི་སྐུ་ནོར་འཛིན་སྟེ་ས་སྟེང་ཁྱབ་པའི་བུད་མེད་ཐམས་ཅད་ནི་ཀརྨ་མུ་དྲ་སྟེ་ལས་ཀྱི་ཕྱག་རྒྱ་མའམ་ལས་ལས་སྐྱེས་པ། དེ་དག་གི་ནང་ན་མ་མཁའ་འགྲོ་མ་ཡིན་པའི་བུ་མོར་སྐྱེས་པ་ནི་རིགས་ལས་སྐྱེས་པ། རྣལ་འབྱོར་པ་བདག་གི་སྐྱབས་མཆོག་རྗེ་བཙུན་མ་དེ་ཉིད་རྡོ་རྗེ་རྣལ་འབྱོར་མ་ཞལ་ཕྱག་གི་རྣམ་པ་ཅན་དུ་བསྒོམས་པ་ནི་སྔགས་ལས་སྐྱེས་ཞེས་འཆད་ཅིང༌། དེ་རྣམས་སམྦུ་ཊའི་རྒྱུད་ལས་གསུངས་པ་ལྟར་ངོ་མཚར་སྒྱུ་མའི་ཕྱག་རྒྱ་དང་ཕཻཾ་ཞེས་པའི་སྒྲས་ཕོ་ཉ་གསུམ་བསྲེས་ཚུལ་སོགས་མན་ངག་གི་རྒྱ་ཆེར་བཤད་པ་ཤླཽ་ཀ་གཉིས་པའི་དོན་ནོ། ། དེ་ལྟར་དུ་ཤར་བའི་རྣལ་འབྱོར་མ་ཁྱོད་ནི་རང་གི་སེམས་ཉིད་སྟོང་པའི་རང་རྩལ་དུ་ཤར་བ་སྟེ།
དེ་ཡང་རྡོ་རྗེའི་ལུས་ཀྱི་གྲོང་ཁྱེར་ན་ནང་གི་རིགས་ལྡན་མ་རྗེ་བཙུན་ཡུམ་གྱི་ངོ་བོ་ལྟེ་བའི་རྩ་མདུད་གྲུ་གསུམ་ཨེ་ཡིག་གི་དབྱིབས་ཅན་གྱི་དབུས་ན་དམར་ཆའི་ངོ་བོ་ཨ་ཐུང་སྐྱེར་ཚེར་ཤད་ཀྱི་རྣམ་པ་ཅན་ནང་གི་རྣལ་འབྱོར་མ་བྃ་ཡིག་གི་ཡི་གེའི་རང་བཞིན་གྱི་དངོས་པོར་གྱུར་པ་དང༌། དེ་ཉིད་ཕྱི་རོལ་འཁོར་བ་སྒྱུ་མའི་གླིང་ན་འགའ་ཞིག་ཏུ་འཇིགས་རུང་སྲིན་མོའི་གཟུགས་ཅན་ཚར་ཆེན་ཆོས་ཀྱི་རྒྱལ་པོར་ཁྲོ་ཕུ་དང་སྲིན་པོ་རིར་ཞལ་བསྟན་པའི་ཚུལ་དེ་བཅུ་དང༌། ལ་ལར་འཛུམ་དཀར་གྱི་རོལ་པ་གཡོ་བའི་བུད་མེད་གཞོན་ནུ་མཛེས་སྡུག་གི་ལང་ཚོ་གསར་པར་སྟོན་པ་སོགས་ཚུལ་སྣ་ཚོགས་སྣང་ངོ༌། ། ཞེས་ཤླཽ་ཀ་གསུམ་པའི་དོན་ནོ། ། དེ་དག་གིས་ཐབས་དང་སྒོ་དུ་མས་ཕྱི་རོལ་དུ་ཇི་ལྟར་བཙལ་ཡང་འཕགས་མ་ཁྱོད་བདེན་པར་གྲུབ་པའི་ངེས་པ་ཅུང་ཟད་ཀྱང་མ་རྙེད་ནས་འཚོལ་བའི་སྤྲོས་པས་དུབ་པའི་སེམས་གཞོན་ནུ་དེ། བརྗོད་བྲལ་དབུ་མའི་ནགས་ཀྱི་ཁང་བུར་ངལ་གསོ་བརྟེན་ནོ། ། ཞེས་བཤད་པ་ཤླཽ་ཀ་བཞི་པའི་དོན་ནོ། ། དེ་ལྟ་བུའི་རྗེ་བཙུན་མ་ལ་ཨེ་མ་ཞེས་གདུང་བའི་ཚིག་གིས་དྲངས་ཏེ་ད་ནི་ཡེ་ཤེས་ཀྱི་ཌཱ་ཀི་ཁྱེད་མི་མངོན་མཁའ་སྤྱོད་ཀྱི་དབྱིངས་ནས་བཞེངས་ཤིག་ཅེས་བསྐུལ་ནས་ཧེ་རུ་ཀ་དཔལ་འཁོར་ལོ་བདེ་མཆོག་གི་རྒྱུད་ཀྱི་རྒྱལ་པོ་རྩ་རྒྱུད་དམ། བདེ་མཆོག་ཉུང་ངུའི་རྒྱུད་དམ། བདེ་མཆོག་བསྡུས་པའི་རྒྱུད་ལེའུ་ང་གཅིག་ཡོད་པའི་ལེའུ་ཞེ་བརྒྱད་པ་ལས།
རྡོ་རྗེ་བཙུན་མོའི་ཉེ་བའི་སྙིང་པོ་མཆོག་ཏུ་གྱུར་པ་འདི་བཟླས་པའམ་ཀླག་པས་འགྲུབ་པ་ཅེས་གསུངས་ཏེ། སྔགས་འདི་བཟླས་པས་འགྲུབ་པ་སྟེ། ལས་རྣམས་ཀུན་བྱེད་དགེ་བ་ཡིན། ། མཁའ་འགྲོ་རྣལ་འབྱོར་མ་རྣམས་དང༌། ། དུམ་སྐྱེས་མ་དང་ལ་མ་སོགས། ། མཁའ་འགྲོ་མ་ནི་ཐམས་ཅད་ཀྱིས། ། སྔགས་ནི་འདི་ཉིད་ཡིན་པར་གྲགས། ། ཞེས་གསུངས་པའི་ཕྱིར། དེ་ལྟ་བུའི་བདེན་པས་སྐྱོངས་ཤིག་ཅེས་ཤླཽ་ཀ་ལྔ་པའི་དོན་དང༌། སྔོན་དུ་འཕགས་མ་འདིས་རྒྱ་གར་གྱི་གྲུབ་ཆེན་རྣམས་རྗེས་སུ་བཟུང་བའི་ཚུལ།
དེ་ཡང་ཤར་ཕྱོགས་བྷ་དྲེར་འཁྲུངས་ཤིག་དགེ་སློང་པཎྜི་ཏ་ཆེན་པོ་ཡིན་པ་རྡོ་རྗེ་རྣལ་འབྱོར་མ་དངོས་ཀྱིས་རྗེས་སུ་བཟུང་སྟེ་ཡུལ་ཨོ་རྒྱན་བི་ཤྭ་ཞེས་བྱ་བའི་བས་མཐའི་ནགས་ཁྲོད་ཞིག་ཏུ་གྲུབ་པའི་དབང་པོ་སློབ་དཔོན་རྡོ་རྗེ་དྲིལ་བུ་པ་ཞེས་བྱ་བ་སྒྲུབ་པ་སྙིང་པོར་མཛད་ཅིང་བཞུགས་པའི་ཚེ། ཡུལ་དེའི་རྒྱལ་པོ་རི་དྭགས་བཤོར་དུ་བྱུང་བས་མཐོང་སྟེ་དཀའ་ཐུབ་ཀྱིས་གཟིར་བའི་ལུས་འཚོ་བ་མེད་པ་སྙིང་རྗེ་སྐྱེས་ནས་ཟས་སྦྱིན་གྱི་གྲོང་ཁྱེར་དུ་འདོང་ཞེས་བསྙད་དེ་སྨྲས་པ་ལས། སློབ་དཔོན་གྱི་རིམ་པ་གསུམ་པ་དམ་ཚིག་གིས་ཕྱག་རྒྱ་མན་ཆད་གྲུབ་ནས་རིམ་པ་བཞི་པ་ལས་རྒྱའི་རྟེན་འབྲེལ་གྲུབ་པར་གཟིགས་ནས། དངོས་རྣམས་ཡོངས་སུ་ཤེས་པའི་མཁས་པ་རྣམས་ལ་བརྙས་པར་མི་བྱ་སྟེ། ། དེ་ནི་རྩ་རྩེ་ཆུང་ངུ་བས་ཀྱང་ཆུང་བའི་འབྱོར་པས་འཁྱིགས་པ་མིན། ། རྒྱུན་མི་འཆད་པར་ཆང་འཛག་པ་ཡི་འགྲམ་སླང་ནག་པོར་གྱུར་པ་ཡི། ། གླང་ཆེན་རྣམས་ནི་པདྨའི་སྐུད་པ་ཕྲ་མོས་འཁྱིད་པ་མི་ནུས་བཞིན། ། ཞེས་ཚིགས་སུ་བཅད་པ་གསུངས་ཤིང༌། དེར་རྒྱལ་པོ་ཁྲོས་ཏེ་ཡུལ་དེའི་ཆང་འཚོང་མ་ཞིག་ལ་བུ་མོ་པདྨ་ཅན་གྱི་རིགས་ཞིག་ཡོད་པ་དེ་ལ་སློབ་དཔོན་དམའ་དབབ་པར་སྒོས་ཏེ། དེས་ཀྱང་ཁས་བླངས་ཤིང་བུད་མེད་དེས་སློབ་དཔོན་གྱི་ཞབས་ཏོག་བྱས་པས་སྣོད་ལྡན་དུ་གཟིགས་སྟེ་ཕྱག་རྒྱར་བཞེས་ནས་ལོ་བཅུ་གཉིས་ཀྱི་བར་དུ་བསྒྲུབ་པ་མཛད་ནས་རིམ་པ་ལྔ་པ་མཐར་ཕྱིན་ནས་ཡུལ་དེའི་འགྲོ་བ་རྣམས་རྡོ་རྗེ་ཐེག་པར་བཟུད་པར་དགོངས་ཏེ་སྤྲུལ་པའི་བུ་དང་བུ་མོ་ཡང་སྤྲུལ།
དུས་ལན་གཅིག་གི་ཚེ་རྒྱལ་པོས་སློབ་དཔོན་གྲོང་ཁྱེར་དུ་ཐོ་མཚམས་པའི་ཕྱིར་སྤྱན་དྲངས་པས། སྲས་ཕོ་མོ་གཉིས་གཡས་གཡོན་དུ་ཁྲིད་ཕྱག་རྒྱས་མདུན་ནས་བདུད་རྩི་འདྲེན་པ་རྭ་ཕོར་དུ་གསོལ་བཞིན་བྱོན་པ་ལ། རྒྱལ་པོས་མགོ་བྱས་གྲོང་ཁྱེར་པ་རྣམས་ཀྱི་སྒོ་ཁང་དུ་སྔར་སློབ་དཔོན་གྱི་གསུངས་པའི་ཚིག་བཅད་གླུར་བླངས་ཏེ་ཐལ་མོ་རྡེབ་ཅིང་གད་མོས་བཏབ་པས་ཐུགས་ཁྲོས་པ་ལྟར་མཛད་དེ། རྭ་ཕོར་ས་ལ་བརྡབ་པས་ས་འོག་རིམ་བདུན་ཕུག་ནས་ཆུ་ཆེན་པོ་བཏོལ། སློབ་དཔོན་རང་ཉིད་འཁོར་ལོ་བདེ་མཆོག་ཧེ་རུ་ཀ་དང་ཡུམ་ཕག་མོར་བྱས་བུ་རྡོ་རྗེ་དང་བུ་མོ་དྲིལ་བུར་བསྒྱུར་ཏེ་ཕྱག་ཏུ་བསྣམས། ལྷན་སྐྱེས་ཡབ་ཡུམ་རྣམ་པར་འཁྱུད་པ་དང་ཙུམྦྷའི་བརྡ་ཏེ་འོ་བྱ་བ་དང་སྙོམས་འཇུག་གི་བདེ་བས་རྗེས་སུ་བསྐྱངས་ཏེ་ཁ་སྦྱོར་མཆོག་གི་རོལ་པས་བསྐྱངས་ཏེ་ནམ་མཁའ་ལ་གཤེགས་པ་བཞིན་བདག་ཀྱང་སྐྱོངས་ཤིག ཅེས་ཤླཽ་ཀ་དྲུག་པའི་དོན་ཡིན་ཅིང༌། སློབ་དཔོན་འདིའི་རྣམ་ཐར་རྒྱས་པ་རྗེ་བཙུན་གྲགས་པས་མཛད་པ་ཡོད་ཅིང་གཞན་ཡང་མང་ངོ༌། ། དེ་བཞིན་དུ་གཞན་ཡང་གངྒཱའི་གླིང་དུ་རྗེ་བཙུན་ཀུ་སཱ་ལི་རྗེས་སུ་བཟུང་བའི་ལོ་རྒྱུས་ཀྱང་འདི་ལྟར་འབྱུང་སྟེ། མ་ག་དྷའི་རྒྱལ་རིགས་ཀྱི་བུ་ན་ལནྟྲ་དགེ་ཚུལ་བྱས་པ་དགེ་ཚུལ་ཚེམ་བུ་པར་གྲགས་པ་ཞིག་སློབ་དཔོན་ནག་པོ་སྤྱོད་པ་ཡུལ་ཀོངྐ་ནར་བཞུགས་པའི་རྗེས་སུ་འབྲངས་ཏེ་དབང་དང་གདམས་པས་རྗེས་སུ་བཟུང་ཞིང་ལོ་བདུན་སློབ་དཔོན་གྱི་དྲུང་ན་གནས་པ་ལ།
ནངས་གཅིག་སྤྲིན་ཁ་དོག་ལྔ་དང་ཉི་འོད་ཆར་ཟིམ་འཇའ་ཚོན་ཐམས་ཅད་ཚོགས་པ་མཐོང་བའི་རྐྱེན་གྱིས་ལྷན་ཅིག་སྐྱེས་པའི་དོན་བསྒོམས་པས་དེ་རྣམས་སྒྱུ་མ་ལྟ་བུར་ཤར། དེའི་རྐྱེན་གྱིས་ཡང་དག་པའི་ཡེ་ཤེས་རྟོགས། ལྟ་སྟོངས་བརྒྱད་སོགས་གྲུབ་ཀྱང་ཐུན་མོང་གི་གྲུབ་ཐོབ་མིག་ལྡན་ལ་སོགས་པ་སྒྱུ་མས་བསླུ་ལྟར་གཟིགས་ཏེ་ཤིན་ཏུ་སྤྲོས་མེད་ཀྱི་སྤྱོད་པ་སྐྱོང་བཞིན་བཞུགས་པ་ལས། དུས་ལན་ཅིག་སློབ་དཔོན་ནག་པོ་སྤྱོད་པ་དང་ལྷན་ཅིག་ཤར་ཕྱོགས་ལ་གཤེགས་པས་ཆུ་བོ་གངྒཱའི་འགྲམ་ནས་མཛེ་མོ་ཤིན་ཏུ་སྐྱུག་བྲོ་བ་ཞིག་ན་རེ། ཁྱེད་རྣམས་ཀྱི་ང་ཆུ་བོ་འདི་ལས་སྒྲོལ་ནས་གྲོང་འདབ་ཞིག་ཏུ་སྐྱོལ་ཟེར་བ་ལ། སློབ་དཔོན་ནག་པོ་སྤྱོད་པ་སོགས་གཞན་རྣམས་ཀྱིས་སྐྱུག་བྲོས་བོར། དགེ་ཚུལ་གྱིས་གྲུབ་ཐོབ་འདི་རྒྱབ་ཏུ་ཁུར་ནས་གངྒཱ་ལ་སྐྱལ་ཏེ་སོང་བ་ལས་ཆུའི་དབུས་སུ་སླེབས་པའི་ཚེ་ཚེམ་བུ་པ་བདེ་མཆོག་དང་མཛེ་མོ་རྣལ་འབྱོར་མར་གྱུར་ཀུ་སཱ་ལི་ཚེམ་བུ་པ་དེ་ཉིད་མངོན་སུམ་དུ་ནམ་མཁའི་དབྱིངས་སུ་མཁའ་སྤྱོད་ལ་འཁྲིད་པ་ལྟར་དང༌། དཔལ་ལྡན་ནཱ་རོ་ཏ་པ་ནི་ཁ་ཆེའི་ཡུལ་བྲམ་ཟེའི་རིགས་ལས་འཁྲུངས་ཤིང་ཆུང་ངུ་ནས་མུ་སྟེགས་ཀྱི་པཎྜི་ཏར་གྱུར་པ། སླར་སངས་རྒྱས་པའི་བསྟན་པ་ལ་ཞུགས་ཏེ་པཎྜི་ཏ་ཆེན་པོར་གྱུར། ན་ལནྡྲ་དང་བི་ཀྲ་མ་ཤཱི་ལིའི་བྱང་སྒོ་བསྲུང་ཞིང་མུ་སྟེགས་རྣམས་ཚར་གཅོད་པའི་ཉན་བཤད་རྒྱ་ཆེར་མཛད་སྐབས་རྗེ་བཙུན་རྡོ་རྗེ་རྣལ་འབྱོར་མས་དངོས་སུ་ཞལ་བསྟན་ཅིང་རྗེས་བཟུང་སྟེ་གྲུབ་པའི་དབང་ཕྱུག་ཆེན་པོ་གྱུར་ཅིང་ནཱ་རོ་མཁའ་སྤྱོད་ཀྱི་ཟབ་ལམ་འདི་བལ་པོ་ཕམ་ཐིང་པ་སྐུ་མཆེད་སོགས་ལ་བསྟེན་ཅིང་རྒྱ་བལ་བོད་གསུམ་གྱི་པཎ་གྲུབ་མང་པོ་ལམ་འདིས་གྲོལ་བར་མཛད་པ་ལྟར།
བདག་ཀྱང་དག་པ་མཁའ་སྤྱོད་མཆོག་ཏུ་དགེ་བའི་གྲོང་ཁྱེར་དུ་འཁྲིད་ཅེས་ཤླཽ་ཀ་བདུན་པའི་དོན། རྩ་བ་དང་བརྒྱུད་པར་བཅས་པའི་བླ་མ་དམ་པ་མཆོག་དེ་དག་གི་ཐུགས་རྗེའི་མཐུ་དང༌། གསང་སྔགས་བླ་ན་མེད་པ་མའི་རྒྱུད་སྡེ་ཆེན་པོ་གསང་མཐའི་མྱུར་ལམ་འདིས་ཟབ་ཁྱད་དང༌། རྣལ་འབྱོར་བདག་གི་ལྷག་བསམ་རྣམ་པར་དག་པའི་མཐུས། མཁའ་སྤྱོད་དགའ་མ་རྡོ་རྗེ་རྣལ་འབྱོར་མའི་འཛུམ་ཞལ་དུས་རིང་པོར་མ་ཡིན་པར་མྱུར་དུ་མཐོང་བར་ཤོག ཅེས་ཤླཽ་ཀ་བརྒྱད་པའི་དོན་ཡིན་ནོ། ། དེ་ལྟར་ཟབ་མོའི་ལམ་གྱི་དོན་འགྲེལ་པ། ། ལེགས་པར་བཤད་འདིས་བདག་སོགས་འགྲོ་བ་ཀུན། ། སྲིད་ལམ་རིང་པོར་དུབ་པ་དབུགས་ཕྱུང་ནས། ། མཁའ་སྤྱོད་དག་པའི་ཞིང་དེར་བགྲོད་པར་ཤོག །
ཅེས་པ་འདི་ཡང་ཐུབ་བསྟན་རྣམ་པར་རྒྱལ་བའི་དགེ་བཤེས་དོལ་ཆོས་འཁོར་གནས་ཀྱི་ཆོས་འཆད་པའི་སློབ་དཔོན་ཀུན་སྡངས་རབ་འབྱམས་པ་ཀུན་དགའ་དཔལ་བཟང་གིས་ནན་བཏུར་ཆེན་པོས་བསྐུལ་བ་ལ་བརྟེན་ནས། ཐུབ་བསྟན་རྡོ་རྗེ་བྲག་གི་ཆོས་སྨྲ་བའི་དགེ་སློང་བྱ་བྲལ་བ་པདྨ་ཕྲིན་ལས་ཀྱིས་སྦྱར་བའི་ཡི་གེ་པ་ནི་དགེ་སློང་སྨན་མཆོག་གིས་བགྱིས་པ་ཛ་ཡནྟུ།། ༈ །ནཱ་རོ་མཁའ་སྤྱོད་ཀྱི་རྒྱུན་འཁྱེར་དྲན་གསོ་གསལ་བའི་མེ་ལོང་བཞུགས་སོ།། ༈ །ན་མོ་གུ་རུ་བཛྲ་ཝཱ་ར་ཧཱི་ཡེ། རྗེ་བཙུན་ནཱ་རོ་མཁའ་སྤྱོད་ཀྱི་བྱིན་རླབས་དང་ཉམས་ཁྲིད་ཐོབ་ནས་རྒྱུན་གྱི་ཉམས་ལེན་གྱི་ཁྲིད་ནི། ས་ཆེན་གྱིས། ཉལ་དང་ལྡང་དང་བདུད་རྩི་མྱང༌། ། ཚད་མེད་བླ་མ་བདག་ལྷར་བསྐྱེད། ། འགྲོ་བ་དག་པའི་རྣལ་འབྱོར་དང༌། ། དཔའ་བོ་དཔའ་མོས་བྱིན་གྱིས་རླབས། །
ངག་བཟླས་ཡིད་བཟླས་གཉིས་གཅིག་ཡིན། ། བསམ་གྱིས་མི་ཁྱབ་རྣལ་འབྱོར་དང༌། ། སྤྱོད་ལམ་གྱི་ནི་རྣལ་འབྱོར་ཏེ། ། དེ་ལྟར་རྣལ་འབྱོར་བཅུ་གཅིག་གོ ། ཞེས་དོན་ཚན་བཅུ་གཅིག་ལས། དང་པོ་ཉལ་བའི་རྣལ་འབྱོར། གཉིས་པ་ལྡང་བའི་རྣལ་འབྱོར། གསུམ་པ་བདུད་རྩི་མྱང་བ་རྣམས་ཁྲིད་ཡིག་ཏུ་གསལ་ལོ། ། ཉམས་ལེན་དངོས་ལ། བཞི་པ་ཚད་མེད་ནི་སྐྱབས་ཡུལ་གསལ་བཏབ་ལ།
བདག་དང་འགྲོ་བ་སོགས་སྐྱབས་འགྲོ་དང༌། བླ་མ་དང་དཀོན་མཆོག་རིན་པོ་ཆེ་སོགས་སྐྱབས་གསོལ། བདག་གི་རྫོགས་པའི་སངས་རྒྱས་ཀྱིས་གོ་འཕང་ཐོབ་པར་བྱས་ལ། ཞེས་སོགས་ཀྱིས་སེམས་བསྐྱེད། སྤྲོ་ན་རྡོར་སེམས་བསྒོམ་བཟླས་བྱ། བསྡུ་ན་མ་བྱུང་ཡང་འཐུས། ལྔ་པ་བླ་མའི་རྣལ་འབྱོར་ནི། མདུན་གྱིས་ནམ་མཁར་སེངྒེས་བཏེགས་པ་སོགས། དེ་དང་འབྲེལ་བའི་བརྒྱུད་འདེབས་ཀུ་སཱ་ལིའི་ཚོགས་བསོགས་དང་གསོལ་འདེབས་སོགས་བྱ། ཁྲིད་ཡིག་ཏུ་གསུམ་པ་རྡོར་སེམས་བསྒོམ་བཟླས།
བཞི་པ་མཎྜལ་སོགས་བཤད་པར་བླ་མའི་རྣལ་འབྱོར་ལ་ཐུན་མོང་དང་ཐུན་མོང་མ་ཡིན་པ་གཉིས་སུ་ཕྱེ་བ་དང༌། ཞལ་ཤེས་གསུམ་སྦྱར་བ་སོགས་ཀྱི་ཁྱད་ནས་གསུངས་པ་ལས་རྒྱུན་གྱི་ཉམས་ལེན་གོང་ལྟར་ཡིན། དྲུག་པ་བདག་ལྷར་བསྐྱེད་པ་ནི། བླ་མ་འོད་དུ་ཞུ་སྤྱི་བོ་ནས་རང་ལ་ཐིམ་པས་རང་གི་སྙིང་གར་ཨེ་ཨེ་ལས་ཆོས་འབྱུང་གྲུ་གསུམ་སོགས་ནས། ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། ཞེས་པའི་བར་དང༌། བདུན་པ་འགྲོ་བ་དག་པའི་རྣལ་འབྱོར་ནི། རང་གི་སྙིང་གའི་སྔགས་ཕྲེང་ལས་འོད་ཟེར་འཕྲོས་ཏེ་བ་སྤུའི་བུ་ག་ནས་ཕར་སོང་རིགས་དྲུག་གི་སེམས་ཅན་ཐམས་ཅད་ལ་ཕོག་པས་སྡིག་སྒྲིབ་བག་ཆགས་དང་བཅས་པ་ཐམས་ཅད་སྦྱངས། དེ་ཐམས་ཅད་རྡོ་རྗེ་རྣལ་འབྱོར་མའི་སྐུར་གྱུར་ཞེས་པའོ། ། བརྒྱད་པ་དཔའ་བོ་དཔའ་མོས་བྱིན་གྱིས་བརླབས་པ་ནི།
ངོ་མཚར་སྒྱུ་མའི་ཕྱག་རྒྱ་སྨིན་མཚམས་སུ་གཡོན་དུ་སྐོར་ཞིང༌། ཕཻཾ། རང་གི་སྙིང་གའི་བྃ་ཡིག་ལས་འོད་ཟེར་འཕྲོས་པས་འོག་མིན་ནས་རྡོ་རྗེ་རྣལ་འབྱོར་མ་ལ་ཞེས་སོགས་ནས། ཛཿཧཱུྃ་བཾ་ཧོཿ ཞེས་པའི་བར་གྱི་ཕོ་ཉ་གསུམ་བསྲེས་དང་ཡེ་ཤེས་པ་བསྟིམ། ཨོཾ་ཡོ་ག་ཤུདྡྷོ་སོགས་ལན་གསུམ་ཕྱག་རྒྱར་བཅས་ཏེ། ཡེ་ཤེས་པ་བཅུག་པའི་རྐྱེན་གྱིས་ལུས་དཀྱིལ་བསྒོམ། ལུས་དཀྱིལ་གྱི་ཁྲིད་མ་ཐོབ་ན་དཀྱུས་ལ་འཇུག ལུས་དཀྱིལ་བསྒོམ་རྗེས་ཤིང་གཉིས་གཟེར་གཅིག་གིས་བསྡམས་པའི་དཔེ་ལྟར་གོ་ཆ་བཀོད་པ་ནི། དེའི་གནས་རྣམས་སུ་ཟླ་བའི་དཀྱིལ་འཁོར་གྱི་སྟེང་དུ་ལྟེ་བར་ཨོཾ་བྃ་དམར་མོ་སོགས་དཔའ་མོའི་གོ་ཆ་བཅིངས།
དགུ་པ་བཟླས་པའི་རྣལ་འབྱོར་ལ་གཉིས་ཀྱི་དང་པོ་ངག་བཟླས་ནི། རང་གི་སྙིང་གར་ཆོས་འབྱུང་གྲུ་གསུམ་ཉིས་བརྩེགས་ཀྱི་ནང་དུ་ཟླ་བའི་དཀྱིལ་འཁོར་གྱི་དབུས་སུ་བྃ་ཡིག་ལ་སྔགས་ཕྲེང་ཁ་དོག་དམར་པོས་གཡོན་སྐོར་དུ་བསྐོར་བ་ཞེས་སོགས་ནས། རྒྱུད་བྱིན་གྱིས་བརླབས་པར་གྱུར། ཞེས་པའི་བར་བརྗོད་ལ་ཨོཾ་གསུམ་མའི་བཟླས་པ་བྱ། གཉིས་པ་ཡིད་བཟླས་ནི། རླུང་རོ་གསུམ་བུས་རླུང་བཟུང་ཞིང་སྙིང་གའི་ཆོས་འབྱུང་སྔགས་ཕྲེང་དང་བཅས་པ་ལྟེ་བར་ཕབ་ལ། སྔགས་ཕྲེང་ཀློག་ཚུལ་དུ་རླུང་བུམ་ཅན་དང་བསྟུན་པའི་ཡིད་བཟླས་བྱ། ཡང་རླུང་བཟུང་ལ་ཞར་བྱུང་རྫོགས་རིམ་ནི་སྔགས་ཕྲེང་གི་དམིགས་པ་དོར་ལ། ཆོས་འབྱུང་གི་མདུན་རྒྱབ་སྤངས་པའི་གྲྭ་བཞིའི་གཡུང་དྲུང་དམར་པོ་བཞི་གཡོན་སྐོར་དུ་འཁོར་བ་ལ་སེམས་གཏད། ཡང་རླུང་བཟུང་སྟེ་དབུ་མའི་མས་སྣའི་དགའ་འཁྱིལ་དམར་པོ་གཡོན་དུ་འཁོར་བཞིན་པར་སྙིང་གའི་ཐད་དུ་སླེབ་པ་དང༌།
སྨིན་མཚམས་ཀྱི་དགའ་འཁྱིལ་དཀར་པོ་གཡོན་དུ་འཁོར་བཞིན་སྨིན་མཚམས་ནས་སྤྱི་གཙུག་གི་བར་གྱེན་དང༌། དེ་ནས་དབུ་མའི་ནང་དུ་ཐུར་དུ་འཁོར་བཞིན་སྙིང་གའི་དགའ་འཁྱིལ་དམར་པོར་བསམ། མཐར་དགའ་འཁྱིལ་གཉིས་རེག་ལ་མ་འབྱར་ཙམ་དྲག་ཏུ་འཁོར་བའི་མཐར་འདྲེས་ཏེ་མི་དམིགས་པར་བསམ་ལ་རླུང་བཟུང་ངོ༌། ། སྐབས་འདིར་ཆོས་ཉིད་དངོས་སྟོན་གྱིས་བྱིན་བརླབས་དང༌། རྩ་དབུ་མའི་ཁྲིད་རྒྱས་པ་ཐོབ་ན་བསྒོམ། བསྡུ་ན་རྗེ་བཙུན་ཡུམ་གྱི་ཏི་ལ་ཀའམ་དབུ་མར་རླུང་སེམས་བསྡུ་བའི་རྣལ་འབྱོར་མར། གཏུམ་མོའི་དམིགས་པ་ནི་རླུང་རོ་དགུ་བུས་ལ་བུམ་ཅན་གྱི་རླུང་དང་བསྟུན་པ་ཅི་རིགས་བསྒོམ། དེ་ནས་རླུང་ལུས་ལ་གནས་པ་བདེ་བ་བསྒྲུབ་པའི་རྣལ་འབྱོར་དང༌། སེམས་ལ་ཞུགས་པ་སྟོང་པ་བསྒྲུབ་པའི་རྣལ་འབྱོར་གཉིས་བསྒོམ། བཅུ་པ་བསམ་མི་ཁྱབ་ལ་གཉིས་ཡོད་པའི་ཐུན་མོང་མ་ཡིན་པ་སྙན་བརྒྱུད་ལྟར་དང༌།
ཐུན་མོང་ངག་འདོན་ཀྱི་དཀྱུས་སུ་ཡོད་པའི་སྙིང་གའི་བྃ་ཡིག་སྔགས་འཕྲེང་དང་བཅས་པ་ལས་འོད་ཟེར་འཕྲོས་པས་ཁམས་གསུམ་ཐམས་ཅད་ཁྱབ། ཅེས་སོགས་ནས་མི་དམིགས་པར་གྱུར། ཅེས་པའི་བར་གྱིས་རྫོགས་རིམ་དུ་བསྡུས་ལ་མཁའ་སྤྱོད་ཞལ་བཟང་བལྟ་བའི་སྨོན་ལམ་སོགས་དགེ་བསྔོ་བྱ། བཅུ་གཅིག་པ་སྤྱོད་ལམ་གྱིས་རྣལ་འབྱོར་ནི་རྫོགས་རིམ་ལས་ལྷར་ལངས་ཏེ་འཁྱེར་སོ་གསུམ་གྱིས་རྩིས་ཟིན་པའི་སྤྱོད་ལམ་གྱི་རྣལ་འབྱོར་ལྔ་དང༌། ཁྱད་པར་གཏོར་མའི་རྣལ་འབྱོར་གྱི་གཏོར་བསྔོ་བྱ་ཚུལ་སོགས་ངག་འདོན་གྱི་དཀྱུས་ལྟར་རོ། ། ཁྲིད་ཡིག་དང་ངག་འདོན་སོགས་གབ་དཀྲུགས་སུ་བཤད་པ་འདིར་ཉམས་ལེན་ཁོ་ན་ཁྲིགས་ཆགས་སུ་སྡེབས་ཏེ་རང་གི་ཉེ་གནས་རྒན་པོ་དགེ་སློང་དོན་ལྡན་ལམ་འདིའི་རྣལ་འབྱོར་ཆགས་མེད་དུ་འདུག་པའི་དྲན་གསོར་དགེ་སློང་བྱ་བྲལ་བ་པདྨ་འཕྲིན་ལས་ཀྱིས་གྲོ་བཞིན་ཅན་གྱི་མར་ངོའི་ཚེས་བཅུར་ཟིན་བྲིས་སུ་བགྱིས་པའི་དགེ་དེས་བདག་གཞན་ཐམས་ཅད་མཁའ་སྤྱོད་འགྲུབ་པར་ཤོག། ༈ །ནཱ་རོ་མཁའ་སྤྱོད་མའི་ཉམས་ལེན་སྙིང་པོར་དྲིལ་བ་བཞུགས་སོ།། ༈ །ནཱ་མོ་བཛྲ་ཡོ་གི་ནཱི་བྷྱཿ སངས་རྒྱས་ཆོས་དང་ཚོགས་ཀྱིས་སྐྱབས་སེམས་བྱ། ། རང་གི་སྙིང་གར་ཨེ་ཨེ་ལས་བྱུང་བའི། །
ཆོས་འབྱུང་བརྩེགས་མར་ཟླ་སྟེང་བྃ་དམར་པོ། ། སྔགས་ཕྲེང་གིས་བསྐོར་འོད་འཕྲོས་ལུས་ཀུན་གང༌། ། སྒྲིབ་སྦྱངས་འོད་ཕུང་གྱུར་ལས་རང་ཉིད་ནི། ། རྣལ་འབྱོར་དམར་མོ་ཞལ་གཅིག་ཕྱག་གཉིས་མ། ། ཕྱག་གཡས་གྲི་གུག་འཐུར་བརྐྱང་གཡོན་ཐོད་པ། ། བདུད་རྩིས་གང་བ་གྱེན་དུ་ཕྱོགས་པས་གསོལ། ། གཡོན་གྱི་ཕྲག་པར་རྡོ་རྗེའི་ཁ་ཊྭཱཾ་བརྟེན། ། ལང་ཚོ་དར་བབ་དབུ་སྐྲ་སིལ་བུར་གྲོལ། ། ཕྱག་རྒྱ་ལྔས་བརྒྱན་རྣམ་སྣང་ཅོད་པན་ཅན། ། གཡས་བརྐྱང་གཡོན་བསྐུམ་དུས་མཚན་འཇིགས་བྱེད་མནན། །
པདྨ་ཉི་མའི་དབུས་བཞུགས་ལྟེ་བ་རུ། ། ཨོཾ་བྃ་དམར་པོ་སྙིང་གར་ཧྃ་ཡོཾ་སྔོ། ། ཁར་ཧྲིཾ་མོཾ་དཀར་དཔྲལ་བར་ཧྲིཾ་ཧྲིཾ་སེར། ། སྤྱི་བོར་ཧཱུྃ་ཧཱུྃ་ལྗང་གུ་ཡན་ལག་ལ། ། ཕཊ་ཕཊ་དུད་ཁས་མཚན་ཅིང་སྙིང་ག་ནས། ། འོད་འཕྲོས་འགྲོ་ཀུན་སྒྲིབ་སྦྱངས་རྣལ་འབྱོར་མའི། ། སྐུར་གྱུར་བྃ་ལས་འོད་འཕྲོས་བཀུག་པར་གྱུར། ། ཕཻཾ་བརྗོད་འབར་བའི་ཕྱག་རྒྱ་དཔྲལ་བར་བསྐོར། ། ཛཿཧཱུྃ་བཾ་ཧོཿགཉིས་སུ་མེད་པར་གྱུར། ། ཨོཾ་ཡོ་ག་ཤུདྡྷཿསརྦ་དྷརྨཱཿཡོ་ག་ཤུདྡྷོ྅ཧཾ།
པད་བསྐོར་ང་རྒྱལ་བྱ། སྙིང་གར་ཆོས་འབྱུང་བརྩེགས་སྟེར་ཟླ་སྟེང་བྃ། ། སྔགས་ཕྲེང་གིས་བསྐོར་འོད་འཕྲོས་དོན་གཉིས་བྱས། ཨོཾ་ཨོཾ་ཨོཾ་སརྦ་བུདྡྷ་ཌཱ་ཀི་ནཱི་ཡེ། བཛྲ་ཝརྞ་ནཱི་ཡེ། བཛྲ་བཻ་རོ་ཙ་ནཱི་ཡེ། ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སྭཱ་ཧཱ། ། ཞེས་བཟླས་བདེ་སྟོང་རྣལ་འབྱོར་གཞན་དུ་ཤེས། ། སྙིང་གའི་བྃ་ལས་འོད་འཕྲོས་ཁམས་གསུམ་པོ། ། འོད་ཀྱི་རྣམ་པར་འདུས་ནས་ལུས་ལ་ཐིམ། །
རིམ་བཞིན་འོད་ཞུ་ཆོས་འབྱུང་ཟླ་བ་དང༌། ། སྔགས་འཕྲེང་བྃ་ཡིག་ནཱ་དའི་བར་དུ་ཐིམ། ། སླར་ཡང་རྣལ་འབྱོར་མ་ཡི་སྐུ་རུ་གྱུར། ། འཆི་ཚེ་མགོན་དང་དཔའ་བོ་མ་ཚོགས་ཀྱིས། ། མེ་ཏོག་གདུགས་དང་རྒྱལ་མཚན་ཐོག་ནས་སུ། ། རོལ་མོ་སིལ་སྙན་སྒྲ་སྙན་སོགས་མཆོད་ཅིང༌། ། མཁའ་ལ་སྤྱོད་པའི་གནས་སུ་ཁྲིད་པར་ཤོག ། ཞེས་ཆོས་མཛད་ཕྲིན་ལས་ཀྱི་ངོར་འགྱུར་མེད་རྡོ་རྗེས་སོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
