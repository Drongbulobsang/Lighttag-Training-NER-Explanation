ས་སྐྱའི་མཁའ་སྤྱོད་བེའུ་བུམ།
པོད ༡༡
The Text
༼རྩ་བའི་མ་དཔེ་ལྟར་ཞུས་དག་པའོ།༽ ༼ཨོཾ༽ ༄༅། །དཔལ་སྡོམ་དྲུག་པ་རྣལ་འབྱོར་གསང་མཐའི་བཅུད། ། དཔའ་མོ་མཁའ་སྤྱོད་དགའ་མའི་ཉེ་ལམ་མཆོག ། དཔལ་ལྡན་ས་སྐྱའི་བླ་ཆེན་གསེར་ཆོས་གང༌། ། དཔལ་མཆོག་ཧེ་རུ་ཀ་དཔལ་ཚར་པ་རྗེའི། ། གསུང་གི་བཅུད་འདི་འདི་ཕྱིར་ཕན་འདོད་རྣམས། ། བརྩོན་པས་བསྒྲུབས་ན་ན་རྒ་འཆི་བ་ལས། ། ངེས་པར་ལེགས་གྲོལ་གྲོལ་བ་མཆོག་འགྲུབ་པས། ། ཟིན་བྲིས་འདི་ཡང་ཡང་དག་ལམ་ཆེན་ཡིན།།
༈ །ཨོཾ་ན་མཿཤྲཱི་བཛྲ་གུ་ར་ཝེ། དུས་གསུམ་སངས་རྒྱས་ཐམས་ཅད་ཀྱི་ངོ་བོ་རྗེ་བཙུན་རྡོ་རྗེ་འཆང་ཆེན་པོ་བློ་གསལ་རྒྱ་མཚོ་གྲགས་པ་རྒྱལ་མཚན་དཔལ་བཟང་པོ་སྐུ་དྲིན་མཚུངས་པ་མ་མཆིས་པའི་ཞལ་སྔ་ནས་ཀྱི་ཞབས་ཀྱི་པདྨོ་ལ་དུས་ཐམས་ཅད་དུ་ཕྱག་འཚལ་ཞིང་སྐྱབས་སུ་མཆིའོ་བྱིན་གྱིས་བརླབ་ཏུ་གསོལ། འདིར་དུས་གསུམ་སངས་རྒྱས་ཐམས་ཅད་ཀྱི་བགྲོད་པ་གཅིག་པའི་ལམ། རྣལ་འབྱོར་གསང་མཐའི་རྒྱུད་ཀྱི་བཅུད་ཕྱུང་བ། གྲུབ་པ་མཆོག་གི་དབང་པོ་རྗེ་བཙུན་ནཱ་རོ་པས། རྡོ་རྗེ་རྣལ་འབྱོར་མ་ཉིད་ལ་དངོས་སུ་ནོད་དེ། འཕགས་ཡུལ་རྒྱ་གར་དུ་གཉིས་སྐྱེས་ ་་་་་གཉིས་སྐྱེས་ཏེ་བྲམ་ཟེའི་རིགས་ལས་འཁྲུངས་པའི་པཎྜི་ཏ་མ་ན་ཀ་ཤྲཱི་དང༌། རཏྣ་རཀྵི་ཏ། མཆོག་གཉིས་ལ་སོགས་པ་ཡོངས་སུ་རྫོགས་པའི་པཎྜི་ཏ་བཅུ་གཉིས་ཙམ་དང༌། བོད་ཡུལ་གྱི་ལྷོ་བྲག་མར་པ་ལ་སོགས་པ་དཀའ་བ་དུ་མ་སྤྱད་པའི་སློབ་མ་གཞན་སུ་ལའང་མ་གནང་བར།
བལ་པོ་ཕམ་མཐིང་པ་སྐུ་མཆེད་ཁོ་ན་ལ་གནང་བའི་གདམས་པ་བསྟན་པའི་མངའ་བདག་རྗེ་བཙུན་ས་སྐྱ་པ་ཡབ་སྲས་ལ་རྣལ་འབྱོར་བླ་མེད་དང་རྗེས་སུ་འབྲེལ་བའི་གདམས་པ་རྒྱ་མཚོ་ལྟ་བུ་བཞུགས་པའི་ནང་ནས་མཆོག་ཏུ་གྱུར་པ། ལྕགས་རི་ལས་མི་འདའ་བའི་གསེར་ཆོས་བཅུ་གསུམ་གྱི་ནང་ཚན་མཆོག་སྒྲུབ་པས་ཐུན་མོང་ཞར་ལས་འབྱུང་བ་དམར་མོ་སྐོར་གསུམ་ཞེས་གྲགས་པའི་སྙིང་པོ། རྗེ་བཙུན་ནཱ་རོ་མཁའ་སྤྱོད་མའི་བསྐྱེད་རྫོགས་ཀྱི་གདམས་པ་ཉམས་སུ་ལེན་པར་བྱེད་པ་ལ་གང་གིས་སྒྲུབ་པའི་གང་ཟག དེས་བསྒྲུབ་པའི་ལམ་དངོས། ལམ་དེས་འགྲུབ་པའི་འབྲས་བུ་དང་གསུམ་ལས། དང་པོ་ལ། སྨིན་ལམ་ལ་འཇུག་རུང་གི་གང་ཟག་དང༌། གྲོལ་ལམ་སྒོམ་རུང་གི་གང་ཟག་གཉིས། དང་པོ་ནི། སྤྱིར་རྒྱུད་སྡེ་ནས་བཤད་པའི་མཚན་ཉིད་ཕལ་ཆེ་བ་དང་ལྡན་ཞིང༌།
ཁྱད་པར་རྣལ་འབྱོར་གསང་མཐའ་ལཱུ་ནག་གང་ཡང་རུང་བའི་བཅོས་མའི་དཀྱིལ་འཁོར་གཉིས་སུ་དབང་བསྐུར་ཐོབ་པ། འབྲིང་བདེ་མཆོག་གང་རུང༌། ཐ་ནའང་ཀྱེ་རྡོར་མན་ངག་ལུགས་ལྟ་བུ་མ་རྒྱུད་ཀྱི་དཀྱིལ་འཁོར་གང་རུང་དུ་དབང་བཞི་རྫོགས་པར་ཐོབ་པའི་དམ་ཚིག་དང་སྡོམ་པར་ལྡན་པའོ། ། གཉིས་པ་ནི། དེ་ལྟ་བུ་དེས་རང་གི་ལུས་ངག་ཡིད་གསུམ་གདོད་མ་ནས་རྡོ་རྗེ་རྣལ་འབྱོར་མའི་སྐུ་གསུང་ཐུགས་སུ་གནས་པ་ངོ་སྤྲོད་པར་བྱེད་པའི་ཐབས་སིནྡྷུ་རའི་དཀྱིལ་འཁོར་དུ་བྱིན་རླབས་ལེགས་པར་ཐོབ་ཅིང༌། ཆག་མེད་དུ་ཉམས་སུ་ལེན་པར་འདོད་པའོ། ། དེས་སྒྲུབ་པའི་ལམ་དངོས་ལ། གང་ཟག་དབང་པོ་རབ་བཟླས་བསྒོམ་ཁོ་ན་ཆག་མེད་དུ་ཉམས་སུ་བླངས། གཞིའི་བསྙེན་པ་མཐར་ཕྱིན་པར་བྱས། ཚེས་བཅུ་རྣམ་པ་གཉིས་ཀྱི་མཆོད་པ་ལ་བརྩོན་པར་བྱས་པ་ཙམ་གྱིས།
རེ་ཞིག་ནས་རྡོ་རྗེ་རྣལ་འབྱོར་མ་ཐ་མལ་གྱི་བུད་མེད་ཀྱི་རྣམ་པར་འབྱོན་ཞིང༌། རྡོ་རྗེ་རྣལ་འབྱོར་མ་ཡིན་པ་ལ་ཡིན་པར་ངོ་ཤེས་ཏེ། དེས་རྣལ་འབྱོར་པའི་ལག་པའི་མཁྲིག་མ་ནས་བཟུང་སྟེ་ལུས་མ་སྤངས་པར་མཁའ་སྤྱོད་དུ་འཁྱེར་བ་དང༌། འབྲིང་དེ་ལྟར་ཉམས་སུ་བླངས་ཀྱང་རྟགས་སོགས་ཅི་ཡང་མ་བྱུང་ན། གཞིའི་བསྙེན་པ་ཡི་གེའི་གྲངས་ཀྱི་འབུམ་ཚར་སོ་གཉིས་ཙམ་བཟླས་པའི་བསྙེན་པ་དང༌། ལངྐ་ལིའི་ཤིང་ལ་བསྟན་ནས་སིནྡྷུ་ར་བསྒྲུབ་པའི་སྒྲུབ་པ་བྱས། དེ་རྗེས་སིནྡྷུ་ར་དེས་རང་གི་དཔྲལ་བར་དགའ་བ་འཁྱིལ་པ་བྲི་ཞིང༌། འཕང་ར་ལྟ་བུ་བུད་མེད་མང་དུ་ཚོགས་པའི་སར་ཕྱིན་ནས་རྣལ་འབྱོར་མའི་ང་རྒྱལ་བརྟན་པོས་བལྟས་པའི་ཚེ། བུད་མེད་གང་གི་དཔྲལ་བར་མེ་ལོང་ལ་གཟུགས་བརྙན་ཤར་བ་བཞིན། དགའ་འཁྱིལ་འཕོས་ན།
དེ་ཉིད་རྡོ་རྗེ་རྣལ་འབྱོར་མ་ཡིན་ངེས་པས། གཡོན་ནས་བསྐོར་བ་སོགས་གསོལ་བ་བཏབ་པས། དེས་རང་གི་མཁྲིག་མ་ནས་བཟུང་ཏེ་མཁའ་སྤྱོད་དུ་འཁྱེར་བས། འབྲིང་བསྙེན་སྒྲུབ་ལས་སྦྱོར་ལ་བསྟན་པ་དང༌། གང་ཟག་ཐ་མས་དེ་ལྟ་བུ་བྱ་བས་མ་གྲུབ་པའམ། གྲུབ་ཀྱང་ཇི་ལྟ་བ་བཞིན་མ་བྱུང་ན། ད་དུང་སྒྱིད་ལུག་མི་བྱ་བར་བཟླས་བསྒོམ་ནན་ཏན་དུ་ཉམས་སུ་བླངས་པས། ནམ་ཞིག་འཆི་བ་འོད་གསལ་ཆོས་སྐུ་ལས་བར་དོར་ལངས་པ་ན། རྡོ་རྗེ་རྣལ་འབྱོར་མའི་བསྒོམ་བཟླས་བྱེད་པའི་སྣང་བ་འབྱུང་ཞིང༌། དེ་ལ་བརྟེན་ནས་དུས་དེ་ཉིད་དུ་རྡོ་རྗེ་རྣལ་འབྱོར་མ་༼མཁའ་སྤྱོད་དཔའ་བོའི་༽མཁའ་འགྲོའི་ཚོགས་དང་བཅས་པས།
སྒྲུབ་པ་པོ་དེ་སེངྒེའི་ཁྲི་ལ་བཞག འཇའི་གུར་ཕུབ། མེ་ཏོག་གི་ཆར་འབེབས་བཞིན་པས། མཁའ་སྤྱོད་དུ་ཁྱེར་བ་ནི་ངེས་པ་ཡིན་པས་རབ་འབྲིང་གསུམ་མམ། ཤིན་ཏུ་ཐ་མ་སྐྱེ་བ་བརྒྱུད་ནས་དངོས་གྲུབ་ཐོབ་པ་སྟེ། སྨོན་ལམ་གྱི་ལམ་དང་བཞིར་ཡོད་ཀྱང༌། དེ་ཐམས་ཅད་ཀྱི་ཐུན་མོང་གི་ཉམས་ལེན་རྣལ་འབྱོར་བཅུ་གཅིག་པོ་འདིར་འདུས་ལ། དེ་ཡང་གང་ཞེ་ན། ཉལ་དང་ལྡང་དང་བདུད་རྩི་མྱང༌། ། ཚད་མེད་བླ་མ་བདག་ལྷར་བསྐྱེད། །
འགྲོ་བ་དག་པའི་རྣལ་འབྱོར་དང༌། ། དཔའ་བོ་དཔའ་མོས་བྱིན་གྱིས་རླབས། ། ངག་བཟླས་ཡིད་བཟླས་གཉིས་གཅིག་ཡིན། ། བསམ་མི་ཁྱབ་པའི་རྣལ་འབྱོར་དང༌། ། སྤྱོད་ལམ་གྱི་ནི་རྣལ་འབྱོར་ཏེ། ། དེ་ལྟར་རྣལ་འབྱོར་བཅུ་གཅིག་གོ ། ཞེས་པའི་འདི་ཡིན། དེ་ལ་བསྒོམ་བྱའི་དོན་ལ་ཐོས་བསམ་གྱི་སྒྲོ་འདོགས་གཅོད་པ་བསྐྱེད་རིམ་གྱི་བྱ་བའི་རྣམ་བཤད། དཔྱད་དོན་ཉམས་སུ་ལེན་པ་ལ་སེམས་འཛིན་གྱི་བྱ་བ་གཉིས་ལས། ༼ཀ༽ ༡༽དང་པོ་ནི།
རྣལ་འབྱོར་བསྒོམ་པའི་སྔོན་དུ་ལྡང་དགོས་ཤིང༌། དེའི་ཡང་སྔོན་དུ་ཉལ་དགོས་པས་ན། ཐོག་མར་ཉལ་བའི་རྣལ་འབྱོར་ནི། འདི་ལའང་གང་ཟག་གིས་དབྱེ་བས་ཉལ་ལུགས་མི་འདྲ་བ་གཉིས་འབྱུང་སྟེ། དེ་ཡང་གང་ཟག་སྤྲོས་པ་ལ་མི་དགའ་བའམ། སྟོང་ཉིད་ལ་མོས་པའི་དབང་དུ་བྱས་ན། བསམ་གྱིས་མི་ཁྱབ་པའི་རྣལ་འབྱོར་བསྒོམ་པའི་སྟོང་ཉིད་ཀྱི་ངང་ལ་རྣམ་རྟོག་གཞན་གྱིས་བར་མ་ཆོད་པར་ཉལ་བར་བྱེད། གཉིས་པ་གང་ཟག་སྤྲོས་པ་ལ་དགའ་བའམ། བསྐྱེད་རིམ་ལ་མོས་པ་ནི། གནས་ཁང་ཆོས་འབྱུང་དམར་པོ་འོད་ཀྱི་རང་བཞིན་དུ་གསལ་བའི་ངང་དུ་སེངྒེའི་ཁྲི་ལ།
རང་ཉིད་རྡོ་རྗེ་རྣལ་འབྱོར་མ་རྒྱན་དང་ཕྱག་མཚན་མེད་པའི་རྣམ་པ་ཅན་དུ་གསལ་བའི་མགོ་བོའི་ཐད་དུ་སེངྒེའི་ཁྲི་ལ། རྩ་བའི་བླ་མ་དཔའ་བོ་རྡོ་རྗེ་ཆོས་ཀྱི་རྣམ་པས་བཞུགས་པ་ལ། མོས་གུས་དྲག་པོ་དུང་དུང་པ་བྱས་ཤིང་བླ་མ་དང་ལྷར་གསལ་བ་ཡང་ནས་ཡང་དུ་གསལ་འདེབས་ཤིང༌། རྣམ་རྟོག་གཞན་གྱིས་བར་མ་ཆོད་པར་གཉིད་ལོག་ཅིང༌། ནམ་སད་པ་ནའང་དམིགས་པ་མ་བརྗེད་པར་གསལ་འདེབས་བཞིན་པའི་ངང་ནས་གཉིད་ལོག་པར་བྱེད། དེ་ཡང་སྦྱང་གཞི་སྣོད་ཀྱི་འཇིག་རྟེན་འཇིགས་པ། བཅུད་ཀྱི་སེམས་ཅན་འཆི་བ། རང་གཞན་ཐམས་ཅད་ཉམས་ལེན་གྱི་རྩིས་མ་ཟིན་པར། གཏི་མུག་གིས་ཀུན་ནས་བསླངས་ཏེ། དུད་འགྲོ་བཞིན་དུ་གཉིད་ལོག་པ་ཐམས་ཅད་སྦྱོང་བྱེད་ཉལ་བའི་རྣལ་འབྱོར་གྱི་རྣམ་པར་བསྒྱུར་ཏེ།
སྦྱངས་འབྲས་དག་པའི་སྣང་བས་རྒྱས་བཏབ་སྟེ་བསྒོམས་པས་འབྲས་བུ་སངས་རྒྱས་ཀྱི་ཡེ་ཤེས་མངོན་དུ་བྱེད་པ་ཡིན་ནོ་གསུང༌། གཉིས་པ་ལྡང་བའི་རྣལ་འབྱོར་ནི། དེ་ལྟར་ཉལ་ལུགས་གཉིས་བྱུང་བ་ལ་བརྟེན་ནས། ལྡང་ལུགས་ཀྱང་གཉིས་ཏེ། དེའང་ནམ་གྱི་བརྒྱད་ཆ་ཙམ་ན། ནམ་མཁའ་ལས་མཁའ་སྤྱོད་ཀྱི་དཔའ་བོ་དང༌། རྣལ་འབྱོར་མ་ཐམས་ཅད་ཀྱིས་ཌཱ་མ་རུའི་སྒྲ་ཁྲོ་ལོ་ལོ་བསྒྲགས་པ་ན། དེའི་སྒྲ་དེ་རྗེ་བཙུན་ཡབ་དང་ཐུན་མོང་དུ་ཡི་གེ་བདུན་པའམ། ཐུན་མོང་མ་ཡིན་པ་ཉེ་སྙིང་ཨོཾ་གསུམ་མའི་སྒྲར་ལྷང་ལྷང་གྲགས་པའི་རྐྱེན་གྱིས་གཉིད་སད་པར་བསམ་ལ་ཉལ་ལུགས་སྔ་མ་ལྟར་བྱས་ན། འོད་གསལ་སྟོང་ཉིད་དེའི་ངང་ལས་ཆུ་ལས་ཉ་འཕར་བའི་ཚུལ་དུ་རང་རྡོ་རྗེ་རྣལ་འབྱོར་མ་རྒྱན་དང་ཕྱག་མཚན་སྤངས་པའི་སྐུར་ལམ་གྱིས་ལྡང༌།
ཕྱི་མ་ལྟར་ན་རང་ལྷར་གསལ་བ་དང༌། མདུན་གྱི་བླ་མ་དང་བཅས་པ་གསལ་བའི་ངང་ནས་གནས་ཁང་ལ་བལྟས་པས། དག་གསལ་གཉིས་མེད་ཀྱི་ངོ་བོ་ཆོས་འབྱུང་དམར་པོ། གྲོགས་སོགས་ནི་རྡོ་རྗེ་རྣལ་འབྱོར་མར་གསལ་བཏབ། མདུན་གྱི་བླ་མ་ལ་ཆེད་དུ་མོས་གུས་བྱས་པས་འོད་དུ་ཞུ། རང་ལ་ཐིམ་པས། རང་སྔར་བས་ཀྱང་གསལ་བར་བསམ། དེ་ཡང་སྦྱང་གཞི་སྣོད་ཀྱི་འཇིག་རྟེན་ཆགས་པ། བཅུད་ཀྱི་སེམས་ཅན་སྐྱེ་བ། རང་གཞན་ཐམས་ཅད་ལ་གཉིད་སད་པའི་སྣང་བ་བུན་ལོང་དུ་འཆར་བ་འདི་རྣམས།
སྦྱོང་བྱེད་ཀྱི་རྣལ་འབྱོར་འདིས་སྦྱང་བ་ཡིན་ནོ་གསུང༌། གསུམ་པ་བདུད་རྩི་མྱང་བ་ནི། དེ་ནས་འབྱོར་ན་བདུད་རྩི་རིལ་བུ་རབ་གསུམ། འབྲིང་གཉིས། མ་འབྱོར་ན་བདུད་རྩི་རིལ་བུ་བཏབ་པའི་ཆང་ངམ། བྱིན་རླབས་བྱས་པའི་ཆང་ལ་ཨོཾ་ཨཱཿཧཱུྃ། ཞེས་བརྗོད་ཅིང་གཡོན་གྱི་མཐེབ་སྲིན་གྱིས། གཡོན་སྐོར་དུ་ཆོས་འབྱུང་བྲིས་པའི་དབུས་ནས་བདུད་རྩི་བླངས་ཏེ། ལྕེ་ལ་བཞག་ཅིང་མྱོང་བས། ལུས་ཀྱི་ནང་ཐམས་ཅད་ཡེ་ཤེས་ཀྱི་བདུད་རྩིས་མེར་གྱིས་ཁེངས་པས།
སྡིག་སྒྲིབ་ཉེས་ལྟུང་ཐམས་ཅད་ཉི་མ་ཤར་བས་མུན་པ་རང་སངས་ལ་སོང་བ་བཞིན་དུ་སངས་ཀྱིས་དག བདེ་ཆེན་གྱི་ཡེ་ཤེས་རྒྱུད་ལ་སྐྱེས། བདུད་རྩིའི་དྭངས་མ་ཐམས་ཅད་སྙིང་ག་ན་སངས་རྒྱས་ཐམས་ཅད་འདུས་པའི་ངོ་བོ་བྃ་ཡིག་དམར་པོར་གསལ་བ་ལ་ཐིམ་པས། དེ་ཉིད་ཉི་མ་བྱེ་བ་འབུམ་གྱི་གཟི་འོད་དང་ལྡན་པར་གྱུར་ཏེ། རྡོ་རྗེ་རྣལ་འབྱོར་མའི་ཐུགས་དང་རང་སེམས་དབྱེར་མེད་དུ་འདྲེས་པ་དེའི་ངང་ལ་བརྗོད་མེད་དུ་ཆམ་མེ་བཞག དེ་ཡང་སྦྱང་གཞི་རང་གཞན་ཐམས་ཅད་བཟའ་བཏུང་བྱེད་པའི་སྣང་བ་དང༌། འདོད་སྲེད་ཀྱིས་ཀུན་ནས་བླངས་པའི་ཁྲུས་བྱེད་པ། མུ་སྟེགས་བྱེད་རྣམས་ལུས་ཀྱི་དྲི་མ་དག་པས་སེམས་ཀྱི་སྒྲིབ་པ་སྦྱང་བར་འདོད་པའི་ལྟ་ལོག་དང༌། དེར་མ་ཟད་འདུལ་བ་སོགས་ལས་ཁའི་དྲི་སྦྱང་བ་སོགས་ཀྱི་ཆེད་དུ་ཁྲུས་བྱ་བར་གསུངས་པ་རྣམས་ཀྱང༌། ཉམས་ལེན་གྱི་རྩིས་མ་ཟིན་པས་མྱུར་དུ་སངས་རྒྱས་ཐོབ་པའི་རྒྱུར་མི་འགྱུར་བས་ན།
དེ་དག་ཐམས་ཅད་སྦྱོང་བྱེད་བདུད་རྩི་མྱོང་བའི་རྣལ་འབྱོར་འདིས་སྦྱང་ཞིང་སྦྱངས་འབྲས་དག་པའི་སྣང་བས་རྒྱས་བཏབ་ཏེ་བསྒོམས་པས། འབྲས་བུ་སངས་རྒྱས་ཀྱི་ཡེ་ཤེས་མངོན་དུ་བྱེད་པའོ་ཞེས་གསུངས། དེ་བཞིན་དུ་རྣལ་འབྱོར་གསང་མཐའི་ཉམས་ལེན་གྱི་སྙིང་པོ་དགའ་བ་གསུམ་ཡང་འདིར་འདུས། རང་རྣལ་འབྱོར་མར་གསལ་བ་ནི་སྐུའི་དགའ་བ། བདུད་རྩི་མྱང་བ་གསུང་གི་དགའ་བ། སྙིང་གའི་བྃ་ཡིག་དང་རང་སེམས་དབྱེར་མེད་ཀྱི་ངང་དུ་ཤིག་གེ་བཞག་པ་ནི་ཐུགས་ཀྱི་དགའ་བ་ཡིན་ནོ། ། ༼ཀ༽ ༣༽གཉིས་པ་དཔྱད་དོན་ཉམས་སུ་ལེན་པ་ལ། སྔོན་འགྲོ། དངོས་གཞི། རྗེས་ཀྱི་བྱ་བའོ། །
དང་པོ་ལ། ལམ་ལོག་པ་མུ་སྟེགས་བྱེད་ལས་ཁྱད་པར་དུ་བྱ་བ་སྐྱབས་འགྲོ། དམན་པ་ཉན་རང་ལས་ཁྱད་པར་དུ་བྱ་བ་སེམས་བསྐྱེད། འགལ་རྐྱེན་སྡིག་སྒྲིབ་སྦྱོང་བར་བྱེད་པ་ཡི་གེ་བརྒྱ་པའི་བསྒོམ་བཟླས། མཐུན་རྐྱེན་ཚོགས་མྱུར་དུ་རྫོགས་པ་མཎྜལ་གྱི་ཁྲིད་དང་བཞི་ལས། དང་པོ་ལའང༌། གང་ལ་སྐྱབས་སུ་འགྲོ་བའི་ཡུལ་ནི། གནས་ཁང་འདི་ཉིད་ཐ་མལ་གྱི་སྣང་བ་ཐམས་ཅད་དབྱིངས་སུ་ཐིམ་པའི་ངང་ལས་ཞིང་ཡོངས་སུ་དག་པ་བཻཌཱུརྻའི་ས་གཞི་ལ་གསེར་ཞུན་མས་མིག་མང་རིས་སུ་བྲེས་པ། མནན་ན་ནེམ་བྱེད་ཅིང༌། བཏེགས་ན་སྤར་བྱེད་པ།
རེག་པ་ན་བདེ་བ་ཕུན་སུམ་ཚོགས་པ་བསྐྱེད་པ། དེའི་དབུས་སུ་སེངྒེ་བརྒྱད་ཀྱིས་གཏེགས་པའི་ཁྲི། སྣ་ཚོགས་པདྨ་དང་ཟླ་བའི་གདན་ལ། རྩ་བའི་བླ་མ་དཔའ་བོ་རྡོ་རྗེ་ཆོས་ཀྱི་རྣམ་པ་ཅན་དུ་བཞུགས་པའི་མདུན་དུ་རང༌། རང་གི་གཡས་སུ་ཕ། གཡོན་དུ་མ། མདུན་དུ་གནོད་བྱེད། མཐའ་བསྐོར་ཀུན་དུ་རིགས་དྲུག་བར་དོ་དང་བཅས་པའི་སེམས་ཅན་ཐམས་ཅད་ཁྲོམ་ཚོགས་པ་བཞིན་དུ་བསམས་ལ། བདག་གཞན་ཐམས་ཅད་འཁོར་བའི་རྒྱ་མཚོ་ལས་ཐར་བའི་ཆེད་དུ། ཁ་ཙམ་མ་ཡིན་པ་སྙིང་གི་དཀྱིལ་རུས་པའི་ཁོང་ནས་སྐྱབས་འགྲོ་བྱེད་པར་བསམས་ལ།
བདག་དང་འགྲོ་བ་མ་རྒན་ནམ་མཁའི་མཐའ་དང་མཉམ་པའི་ཞེས་སོགས་བཞི་སྐོར་ལན་བརྒྱ་སྟོང་དུ་མའི་བར་དུ་བྱེད། མཐར་རྡོ་རྗེ་ཐལ་མོ་སྦྱར་ཏེ། སྐྱབས་གསོལ་གྱི་ཚིག་བརྗོད་པས། བླ་མའི་སྐུ་ལས་འོད་ཟེར་འཕྲོས་སེམས་ཅན་ཐམས་ཅད་ལ་ཕོག་པས། སྒྲིབ་གཉིས་བག་ཆགས་དང་བཅས་པ་ཐམས་ཅད་སྦྱངས། ཚོགས་གཉིས་རྫོགས་སེམས་རྟོག་མེད་ཆོས་སྐུ་དང༌། ལུས་ཟག་མེད་བདེ་ཆེན་གྱི་སྐུ་རྡོ་རྗེ་རྣལ་འབྱོར་མ་འབའ་ཞིག་ཏུ་གྱུར་ཏེ། སོ་སོའི་ཞིང་དུ་བྱེའུ་ཁྱུ་འཕུར་བ་བཞིན་དུ་དེང་གིས་འཕུར་སོང༌། བླ་མ་འོད་དུ་ཞུ་རང་ལ་ཐིམ་པར་བསམས་ནས། རིག་པ་བརྗོད་མེད་ཀྱི་ངང་དུ་ཆམ་མེ་བཞག
གཉིས་པ་ནི། སེམས་ཅན་ཐམས་ཅད་ཡིད་ཡུལ་དུ་བྱས་ལ། སེམས་བསྐྱེད་ཀྱི་ཚིག་བརྒྱ་སྟོང་ངམ་གསུམ་ངེས་པར་བརྗོད་དོ།། ༼ཀ༽ ༢༽བཞི་པ་ཚད་མེད་པའི་རྣལ་འབྱོར་ནི། དེ་ཡང་སྔོན་དུ་སྐྱབས་སུ་འགྲོ་བ་འགྲོ་དགོས་ཤིང༌། དེ་ལ་གང་ལ་སྐྱབས་སུ་འགྲོ་བའི་ཡུལ་ནི། ཐ་མལ་གྱི་སྣང་བ་ཐམས་ཅད་དབྱིངས་སུ་ཐིམ་པའི་ཞིང་ཡོངས་སུ་དག་པའི་དབུས་སུ་སེངྒེའི་ཁྲི་སྣ་ཚོགས་པདྨ་དང་ཟླ་བའི་གདན་ལ་རྩ་བའི་བླ་མ་རྗེ་བཙུན་དཔའ་བོ་རྡོ་རྗེ་ཆོས་ཀྱི་རྣམ་པ་ཅན་དུ་བཞུགས་པར་བསམ། དེ་ཉིད་ལ་སྐྱབས་ཡུལ་ཀུན་ཚང་བ་ཡིན་ཏེ། དེ་ཡང་བརྒྱུད་པའི་བླ་མ་ཐམས་ཅད་ཐུགས་ཡིད་གཅིག་ཏུ་འདྲེས་པས་བླ་མ་ཀུན་འདུས། དེ་ཡང་བླ་མའི་ཕུང་པོ་ལྔ་རྒྱལ་བ་རིགས་ལྔའི་ངོ་བོ་ཡིན་ལ།
རྣམ་པ་དཔའ་བོ་རྡོ་རྗེ་ཆོས་ཀྱིས་འདུལ་བར་དགོངས་ནས། དེ་ལྟར་ཤར་བ་ནི་སངས་རྒྱས་དཀོན་མཆོག དེའི་ཐུགས་རྒྱུད་ལ་བཞུགས་པའི་སྤངས་རྟོགས་ཀྱི་ཡོན་ཏན་ཐམས་ཅད་ནི་ཆོས། ཕྱི་ནང་གི་སྐྱེ་མཆེད་བྱང་ཆུབ་སེམས་དཔའི་ངོ་བོར་བཞུགས་པ་ནི་དགེ་འདུན། མཁའ་འགྲོ་ཆོས་སྐྱོང་ཐམས་ཅད་དེའི་བཀའ་ཉན་གསུང་བསྟོད་ཀྱི་ཚུལ་དུ་བཞུགས་པས་ན། སྐྱབས་གསུམ་ཐམས་ཅད་གཅིག་ཏུ་འདུས་པའི་ངོ་བོ། སྐྱབས་སུ་འགྲོ་མཁན་ནི། དེའི་མདུན་དུ་རང་གི་གཡས་སུ་ཕ། གཡོན་དུ་མ། རང་གི་མདུན་དུ་སྡང་དགྲ་གདོན་བགེགས་ཀྱི་གཙོ་བོ།
མཐའ་བསྐོར་ཀུན་ཏུ་རིགས་དྲུག་བར་དོ་དང་བཅས་པའི་སེམས་ཅན་ཐམས་ཅད་ཐིབས་སེ་ཡོད་པར་བསམ། དུས་འདི་ནས་བཟུང་སྟེ་ཇི་སྲིད་སྤངས་གཉེན་རོ་གཅིག་ཏུ་གྱུར་ཏེ། བསྐྱབ་བྱ་སྐྱོབ་བྱེད་དང་བྲལ་བའི་བར། དགོས་པ་ནི་བདག་གཞན་ཐམས་ཅད་འཁོར་བའི་རྒྱ་མཚོ་འདིར་ཐོག་མ་མེད་པ་ནས་འཁྱམས་ཤིང་འཁྱམས་པར་གྱུར་པ་ན། བདེ་བ་འདོད་ཀྱང་ཐབས་ལ་མི་མཁས་པས། སྡུག་བསྔལ་འབའ་ཞིག་ལ་ལོངས་སྤྱོད་པ་འདི་ལས་ཐར་བར་བྱ་བའི་ཕྱིར་དུ་སྟེ། དེ་ལའང་འཇིག་རྟེན་པའི་ལྷ་དང་སྲུང་མ་ལ་སོགས་པ་ལྟ་ཅི་སྨོས། ཚངས་པ་བརྒྱ་བྱིན་སོགས་དང༌། དེ་ལས་ཀྱང་ཆེས་ལྷག་པ་ཉན་རང་བྱང་སེམས་འཕགས་པའི་ཚོགས་ཀྱང༌། རང་དོན་དུ་སྤངས་རྟོགས་ཀྱི་ཡོན་ཏན་མཐར་མ་ཕྱིན།
གཞན་དོན་དུ་གདུལ་བྱ་གང་ལ་གང་འདུལ་བའི་ཐབས་མི་མཁས་པས་ན། གཏན་གྱི་སྐྱབས་གནས་མ་ཡིན་ལ། རྫོགས་པའི་སངས་རྒྱས་གཅིག་པུ་སྐྱབས་སུ་གྱུར་པ་སྟེ། དེའང་བདག་གཞན་ཐམས་ཅད་ཀྱི་བདེ་སྡུག་གི་རྒྱུ་ལས་འབྲས་ཕྱིན་ཅི་མ་ལོག་པར་ལག་མཐིལ་དུ་སྐྱུ་རུ་ར་བཞག་པ་བཞིན་མཁྱེན་པས། མཁྱེན་པའི་ཡེ་ཤེས་ཀྱང་མངའ། དེ་ལྟར་མཁྱེན་ཀྱང་སྡུག་བསྔལ་སྐྱོབ་པར་མཛད་པའི་བརྩེ་བའི་ཡེ་ཤེས་མེད་ན་སྐྱབས་མི་མཛད་ཀྱང་མ་བུ་གཅིག་པུ་ཁོ་ན་ལ་བརྩེ་བ་བཞིན་དུ་དམིགས་པ་མེད་པའི་སྙིང་རྗེ་རྒྱུན་མི་ཆད་པ་མངའ། མཁྱེན་པ་དང་བརྩེ་བ་ཡོད་ཀྱང་ནུས་པ་མེད་ན། མ་ལག་ཞ་མའི་བུ་ཆུས་ཁྱེར་བ་བཞིན་དུ་སྐྱོབ་མི་ནུས་ཀྱང་ངེས་པར་འཁོར་བ་ལས་སྒྲོལ་བའི་ནུས་པ་ཐོགས་པ་མེད་པ་མངའ་བས་ན། མཁྱེན་བརྩེ་ནུས་པའི་ཡོན་ཏན་ཕུན་སུམ་ཚོགས་པ་མངའ་བ་ལ། མངའ་བར་ངོ་ཤེས་ཐག་ཆོད་པས།
ལེགས་ཉེས་སྐྱིད་སྡུག་གང་བྱུང་ཡང༌། མགོན་སྐྱབས་གཞན་མི་འཚོལ་བར། བླ་མ་དཀོན་མཆོག་ལ་བློ་སྙིང་བྲང་གསུམ་གཏད་ནས་སྐྱབས་འགྲོ་བྱེད། དེ་ཡང་བྲག་ཕུག་ལྟ་བུ་ལ་ཆར་པ་སྐྱོབ་པའི་ནུས་པ་ཡོད་ཀྱང༌། རང་གི་བློ་མ་བཀལ་བར་དེར་མ་ཕྱིན་ན། ཁ་ནས་བྲག་ཕུག་བརྒྱ་སྟོང་བོས་ཀྱང་ཆར་པས་བངས་པ་ལ་མི་ཕན། ཐེ་ཚོམ་མེད་པར་འཚང་གིས་ཕྱིན་ན། ངེས་པར་སྐྱོབ་པ་བཞིན་དུ། བློ་རྒྱ་ཡེངས་ཐེ་ཚོམ་པའི་ངང་ཁ་ནས་སྐྱབས་འགྲོ་བརྒྱ་སྟོང་དུ་མ་བྱས་ཀྱང་ཕན་ཐོགས་མི་འབྱུང་བས། ཐེ་ཚོམ་གྱི་སྤྲོས་པ་བཅད་འདུན་པ་རྩེ་གཅིག་ཏུ་དྲིལ་ནས།
བདག་གི་ངག་ནས་བརྗོད་པ་བཞིན་དུ་སེམས་ཅན་ཐམས་ཅད་ཀྱིས་བརྗོད། བདག་གིས་འདུན་པ་བྱེད་པ་བཞིན་དུ་སེམས་ཅན་ཐམས་ཅད་ཀྱིས་བྱེད་པར་བསམས་ལ། སྐྱབས་འགྲོ་ལ་འབད་ཚུལ་ནི། སངས་རྒྱས་ལ་སྟོན་པ། ཆོས་ལ་ལམ། དགེ་འདུན་ལ་ལམ་བསྒྲུབ་པའི་ཟླ་གྲོགས་ཞུ་བའི་འདུན་པས། བདག་དང་འགྲོ་བ་ཞེས་སོགས་བརྗོད་པའི་ཚེ། སྐྱབས་སུ་འགྲོ་མཁན་རྣམས་ཡིད་ལ་བྱ། བླ་མ་ལ་ཞེས་པའི་ཚེ། རྩ་བརྒྱུད་ཀྱི་བླ་མ་ཀུན་འདུས་པའི་ངོ་བོ་རྩ་བའི་བླ་མ་རྡོ་རྗེ་ཆོས་སུ་བཞུགས་པ་ལ་སེམས་གཏད།
སངས་རྒྱས་ལ་ཞེས་པའི་ཚེ། དེ་ཉིད་ཀྱི་ཕུང་ཁམས་རྒྱལ་བ་རིགས་ལྔའི་ངོ་བོར་བཞུགས་པ་དང༌། ཆོས་ཀྱི་ཚེ་ཐུགས་རྒྱུད་ཀྱི་སྤངས་རྟོགས། དགེ་འདུན་གྱི་ཚེ། ཕྱི་ནང་གི་སྐྱེ་མཆེད་སེམས་དཔའ་ཡབ་ཡུམ་དུ་བཞུགས་པ་ལ་སེམས་གཏད་ནས་སྐྱབས་སུ་འགྲོ། དེ་ཡང་སྦྱང་གཞི་ཐོག་མ་མེད་པ་ནས་སྐྱབས་གནས་སུ་མི་འོས་པ་དུ་མ་ལ་སྐྱབས་ཞུས་ཏེ། ལས་ངན་ཇི་སྙེད་བསགས་པ་ཐམས་ཅད། སྦྱོང་བྱེད་རྣལ་འབྱོར་འདིའི་རྣམ་པར་བསྒྱུར་ནས་ཉམས་སུ་ལེན་པའོ། ། ཚད་མེད་དངོས་ལ། སེམས་བསྐྱེད་དང་ཚད་མེད་རྒྱུ་འབྲས་སུ་སོང་བ་དང༌།
དེ་གཉིས་ངོ་བོ་གཅིག་ཏུ་སོང་བ་གཉིས་ལས། དང་པོ་འཕགས་པ་རིན་པོ་ཆེའི་སྒྲུབ་ཐབས་སུ་གསུང༌། ཕྱི་མ་ནཱ་རོ་པ་དང༌། ས་ཆེན་གྱི་གཞུང་དུ་འབྱུང་བས། དེ་ལྟར་བྱ་གསུང་ངོ༌།། ༼ཁ༽ ༡༽ལྔ་པ་བླ་མའི་རྣལ་འབྱོར་ནི། དེའང་བླ་མའི་རྣལ་འབྱོར་བསྒོམ་དགོས་པའི་རྒྱུ་མཚན་ནི། ཀྱཻ་རྡོ་རྗེར། གཞན་གྱི་བརྗོད་མིན་ལྷན་ཅིག་སྐྱེས། ། ཞེས་སོགས་གསུངས་ཏེ།
དེའང་རྫོགས་པའི་སངས་རྒྱས་ཀྱི་གོ་འཕང་ཚེ་འདིར་ཐོབ་པ་ལ། སེམས་ཉིད་ལྷན་ཅིག་སྐྱེས་པའི་དོན་རྟོགས་དགོས་ལ། དེ་ཉིད་ལུང་རིགས་གཏན་ཚིགས་གང་གི་སྒོ་ནས་ཀྱང་བརྗོད་པར་མི་ནུས་ཏེ། ཁ་དོག་ཡི་གེ་ཡོན་ཏན་དཔེ་བྲལ་བ། ། སྨྲ་རུ་མི་བཏུབ་གྱི་ན་ཙམ་གྱིས་མཚོན། ། ཞེས་གསུངས། ངག་གི་ལམ་ལས་འདས་པར་མ་ཟད། རང་གི་ལུས་ཀྱི་ཕྱི་ནང་དོན་སྙིང༌། ཕྱི་རོལ་རི་རབ་ཁང་ཁྱིམ་སོགས་གང་དུ་བཙལ་ཀྱང༌། སེམས་ལ་དབྱིབས་ཁ་དོག་ངོས་བཟུང་མ་གྲུབ་པའི་ཕྱིར།
རྙེད་པར་མི་འགྱུར། འོ་ན་རྟོགས་པའི་ཐབས་ཡེ་མེད་པ་ཡིན་ནམ་ཞེ་ན་མ་ཡིན་ཏེ། བླ་མའི་བྱིན་རླབས་ཙམ་གྱིས་ནི། ། སྐད་ཅིག་ཉིད་ལ་འབྱུང་གང་ཡིན། ། ཞེས་སོགས་དང༌། གང་གི་དྲིན་གྱིས་བདེ་ཆེན་ཉིད། ། ཅེས་སོགས་གསུངས་པ་ལྟར། བླ་མ་དམ་པ་ལ་བརྟེན་ནས་བསོད་ནམས་ཀྱི་ཚོགས་རྫོགས་པར་བྱས་པ་ལས། གནས་ལུགས་ཀྱི་དོན་རྟོགས་པར་འགྱུར་ཞིང༌། བསོད་ནམས་གསོག་པའི་ཡུལ་སངས་རྒྱས་དང༌།
ཡི་དམ་སོགས་བཟང་པོ་གཞན་ཡོད་བཞིན་དུ། བླ་མ་བསྔགས་པ་ཅི་ཡིན་ཞེ་ན། སངས་རྒྱས་དང་ཡི་དམ་སོགས་དེ་དག་ཁྱད་པར་འཕགས་ཀྱང༌། ལས་ངན་ཅན་དུ་མ་ཚོགས་པའི་དུས་འདིར་སྐུ་དངོས་སུ་མཐོང་བ་དང༌། གསུང་དངོས་སུ་ཐོས་པའི་ཡུལ་དུ་མ་གྱུར་པ་ལ་བརྟེན་ནས། ཐུགས་གཉིས་མེད་ཀྱི་བྱིན་རླབས་རྒྱུད་ལ་འཇུག་མི་ནུས་པ་ལ། བླ་མ་དམ་པ་ནི། དེ་དག་གི་སྤྲུལ་པའམ། བྱིན་རླབས་ལ་བརྟེན་ནས་སོ་སོའི་སྐྱེ་བོ་ཐ་མལ་པ་དང་རིས་མཐུན་པའི་རྣམ་པར་བསྟན་པས། སྐུ་དངོས་སུ་མཐོང༌།
གསུང་གི་བདུད་རྩི་ཐོབ་ཅིང་ཉམས་སུ་བླངས་པས། རེ་ཞིག་ནས་སངས་རྒྱས་ཀྱི་ཡེ་ཤེས་རྒྱུད་ལ་ཤར་ཏེ་འཚང་རྒྱ་བས་ན། བླ་མ་དང་སངས་རྒྱས་ལ་སྤངས་རྟོགས་ཀྱི་ཡོན་ཏན་ལ་ཁྱད་པར་མེད་ཀྱང༌། སྐུ་དྲིན་གྱི་སྒོ་ནས་བླ་མ་ལྷག་པ་ཡིན། གསོལ་བ་འདེབས་པའི་ཚུལ་ལའང༌། མཐོ་བརྩེགས་སུ་བསྒོམ་པ། ཁྲོམ་ཚོགས་སུ་བསྒོམ་པ། ཀུན་འདུས་ནོར་བུ་ལུགས་སུ་བསྒོམ་པ་རྣམས་འབྱུང་བ་ལ། འདིར་སྤྲོས་པ་ཆུང་བའི་དབང་དུ་བྱས་ནས། ནོར་བུ་ལུགས་སུ་སྒོམ་པར་བྱེད།
དེ་ཡང་མདུན་གྱི་ནམ་མཁར་སེངྒེ་བརྒྱད་ཁ་ཕྱིར་བསྟན་ནས་བཏེགས་པའི་ཁྲིའི་སྟེང་དུ། པདྨ་དང་ཟླ་བའི་གདན་ལ་ངོ་བོ་རྩ་བའི་བླ་མར་བསྒོམས་པས་བྱིན་རླབས་མྱུར་ཞིང་རྣམ་པ་སངས་རྒྱས་སུ་བསྒོམས་པས་བྱིན་རླབས་ཆེ་བ་སྟེ། སོ་སྐྱེ་ཐ་མལ་པའི་རྣམ་པའི་སྐུ་ལུས་དེ་སྦྱང་གཞིའི་རྟེན་ཡིན་པས། དེ་ལ་དག་བྱ་དག་བྱེད་སྦྱར་དུ་མེད་པས། ངེས་པར་རྣམ་པ་སངས་རྒྱས་སུ་སྒོམ་པར་བྱེད། དེ་ཡང་ལྷག་པའི་ལྷ་གང་ཡང་རུང་བའི་རྣམ་པར་བསྒོམ་པ་ཡོད་ཀྱང༌། འདིར་བླ་མའི་གསུང་གིས་སློབ་མའི་ཤེས་རྒྱུད་ལ་ཕན་འདོགས་པའི་རྟེན་འབྲེལ་དུ། གསུང་རྡོ་རྗེ་དཔའ་བོ་རྡོ་རྗེ་ཆོས་ཀྱི་རྣམ་པ་ཅན་དུ་སྒོམ་པར་བྱེད། འདི་ལ་ཐུན་མོང་བ་དཔའ་བོ་རྡོ་རྗེ་ཆོས་དང༌། ཐུན་མོང་མ་ཡིན་པ་སངས་རྒྱས་རྡོ་རྗེ་ཆོས་ཀྱི་རྣམ་པར་བསྒོམ་པ་གཉིས་ལས།
འདིར་གཞུང་གི་དངོས་བསྟན་དཔའ་བོ་རྡོ་རྗེ་ཆོས་སུ་བསྒོམ་པ་སྟེ། སྐུ་མདོག་དམར་པོ་ནི་བླ་མའི་ཐུགས་སློབ་མ་ལ་རྗེས་སུ་ཆགས་པའི་མཚོན། གཡས་ཐོད་པའི་ཌཱ་མ་རུ་རྒྱུན་མི་འཆད་པར་ཁྲོ་ལོ་ལོ་འཁྲོལ་བ་ནི། བདེ་སྟོང་གཉིས་མེད་ཀྱི་ཆོས་སྒྲ་སྒྲོགས་པ། གཡོན་ཐོད་པ་བདུད་རྩིས་གང་བ་བསྣམས་པ་ནི། དེ་ལྟ་བུའི་ལམ་དེ་ཉམས་སུ་བླངས་པས་རྒྱུད་ལ་བདེ་ཆེན་གྱི་ཡེ་ཤེས་སྐྱེ་བ་མཚོན་པ་ཡིན་གསུངས། དེ་ཉིད་སྐྱབས་གནས་ཀུན་འདུས་ཀྱི་ངེས་ཤེས་དྲག་པོས་དུས་གསུམ་སངས་རྒྱས་ཐམས་ཅད་ཀྱི་ངོ་བོར་གྱུར་པ་སོགས་ཀྱིས་གསོལ་བ་འདེབས་པར་བྱེད་པ་ནི། གཞུང་གཞན་ནས་བསོད་ནམས་ཀྱི་ཚོགས་བསགས་འབྱུང་བའི་དོད་ཡིན་ལ། དེ་ལྟར་གསོལ་བ་བཏབ་པས། བླ་མ་དེ་ཉིད་དབུའི་གཙུག་ཏོར་ནས་ཡས་མར་འོད་དུ་ལྟེམས་ཞུ།
གདན་སེང་ཁྲི་ནས་མས་ཡར་འོད་དུ་ཞུ་སྟེ་ཐུགས་ཀའི་ཐད་དུ་འོད་ཕུང་ཉི་མ་བྱེ་བའི་གཟི་འོད་དང་ལྡན་པར་གྱུར་པ་དེ་ཉིད་རང་གི་སྤྱི་བོ་ནས་སིབ་ཀྱིས་ཐིམ་པས། བླ་མའི་ཐུགས་དང་རང་སེམས་དབྱེར་མེད་འདྲེས་པའི་ངང་ལས་བཅས་བཅོས་མི་བྱ་བར་རིག་པ་བརྗོད་མེད་དུ་ཅི་གནས་སུ་འཇོག་པ་ནི་ཡེ་ཤེས་ཀྱི་ཚོགས་བསགས་པའོ། ། དེའང་སྦྱང་གཞི་སྐྱེ་བ་འདིའི་སྔ་མ་རིགས་དྲུག་གང་ཡང་རུང་བའི་ལུས་རྟེན་ལ་བརྟེན་ནས། ཡར་སངས་རྒྱས་ནས་མར་འབུ་སྲིན་གྱི་བར་དུ་མ་ཞིག་ལ་ཆགས་སྡང་གཏི་མུག་གིས་ཀུན་ནས་བསླངས་པའི་ལས་ངན་དུ་མ་ཞིག་བསགས་ཡོད་ལ། སྦྱོང་བྱེད་ཀྱང༌། ལས་བསགས་ཡུལ་མཆོག་དམན་ཐམས་ཅད་སྦྱོང་བྱེད་བླ་མ་ལ་སྐྱབས་གནས་ཀུན་འདུས་དཔའ་བོ་རྡོ་རྗེ་ཆོས་ཀྱི་རྣམ་པར་གསལ་བ་ལ། བསགས་པའི་ལས་ཐམས་ཅད་སྦྱོང་བྱེད་བསོད་ནམས་ཚོགས་གསོག་བླ་མའི་རྣལ་འབྱོར་འདི་ལྟ་བུའི་རྣམ་པར་བསྒྱུར་ནས་ཉམས་སུ་བླངས་པས། སྦྱངས་འབྲས་སངས་རྒྱས་ཀྱི་ཡེ་ཤེས་མངོན་དུ་བྱེད་པ་ཡིན་ལ། སྦྱང་གཞི་དེ་ལྟ་བུའི་སེམས་ཅན་ལས་ངན་ཐམས་ཅད་བསགས་ཟིན་པའི་རྗེས་སུ་འབྱུང་བ་ཕྲ་རགས་རིམ་གྱིས་ཐིམ་ནས་འཆི་བའི་སྣང་བ་འཆར་བ་དེ་ཉིད། སྦྱོང་བྱེད་ཡེ་ཤེས་ཚོགས་བསགས་འདིས་ལམ་དུ་བྱེད་པ་ཡིན་ནོ་གསུང༌།
དཔྱད་དོན་ཉམས་སུ་ལེན་པའི་རྡོ་རྗེ་སེམས་དཔའི་བསྒོམ་བཟླས་ནི། མ་རྒྱུད་སྤྱི་དང་འདྲ་ཞིང༌། སྤྱི་བོའི་རྡོ་རྗེ་སེམས་དཔའ་ཆེ་ཆུང་རང་གི་མཐོ་ཚད་ཙམ་དུ་བསྒོམ་པ་བླ་མ་དམ་པ་རྣམས་ཀྱི་གསུང་སྒྲོས་ཡིན་གསུང༌། བཞི་པ་མཎྜལ་ནི། བླ་མའི་རྣལ་འབྱོར་དང་རྗེས་སུ་འབྲེལ་བ་སྟེ། དེ་བསྒོམ་པའི་ཚུལ་ནི། གཉིས་བྲལ་འཆད་དུས་ཞལ་ཤེས་གསུམ། ་་་་་ བླ་མ་བསྐྱེད་པའི། བསྟིམས་པའི། ཐུན་མོང་མ་ཡིན་པའི་བསམ་མི་ཁྱབ་པའི་ཞལ་ཤེས་སོ། །
ཞེས་འབྱུང་བའི་ཞལ་ཤེས་དང་པོ། ཐུན་མོང་མ་ཡིན་པའི་བླ་མའི་རྣལ་འབྱོར་བསྒོམ་སྟེ། ཀུ་སཱ་ལའི་ཚོགས་གསོག་ལན་མང་གི་མཐར། མཎྜལ་ཚོམ་བུ་བདུན་མ་གྲངས་ཅི་མང་ལག་ལེན་ལྟར་འབུལ། སྐབས་སུ་སོ་བདུན་མའང་སྤྲོ་ན་བྱེད། དེ་ནས་གསོལ་བ་རྩེ་གཅིག་བཏབ་ནས་བརྒྱུད་པ་ཀུན་བསྟིམ་པའི་མཐར། དབང་བཞི་བླངས་ལ། ཞལ་ཤེས་གཉིས་པ་བླ་མ་བསྟིམ་པའི་ཞལ་ཤེས་ཉམས་སུ་བླངས་ཏེ། སྟོང་ཉིད་ཀྱི་ངང་དུ་རིག་པ་གནས་ཚད་དུ་བཞག་གོ། ༼ག༽ ༡༽དྲུག་པ་བདག་ལྷར་བསྐྱེད་པའི་རྣལ་འབྱོར་ནི།
སྦྱང་གཞི་ལ། རྒྱ་ཆེ་བ། ཟབ་པ། མཐར་ཐུག་གསུམ་ལས་འདིར་མཐར་ཐུག་གི་སྦྱང་གཞི་རང་སེམས་ལྷན་ཅིག་སྐྱེས་པའི་ཡེ་ཤེས་བརྗོད་པའི་མཐའ་ཐམས་ཅད་དང་བྲལ་བ་དེ་ཉིད། རྐྱེན་བླ་མའི་རྣལ་འབྱོར་གྱི་སྐབས་སུ་ཚོགས་གཉིས་བསགས་པའི་རྐྱེན་གྱིས་རྡོ་རྗེ་རྣལ་འབྱོར་མར་བསྐྱེད་པ་སྟེ། དེའང་གསང་བའི་རྡོ་རྗེ་རྣལ་འབྱོར་མ་ནི་རང་སེམས་གསལ་སྟོང་ཟུང་འཇུག་བརྗོད་པའི་མཐའ་ཐམས་ཅད་དང་བྲལ་བ་འདི་ཡིན་ལ། དེའི་རྟེན་འབྲེལ་ལ་བརྟེན་ནས། ལྟེ་བའི་རྩ་མདུད་གྲུ་གསུམ་མ་ལས་ཐོབ་པའི་ཁམས་དམར་པོ་ཉིས་དྭངས་ཀྱི་སུམ་དྭངས་ཀྱིས་གང་བ། ཨ་ཐུང་སྐྱེར་ཚེར་ཤད་ཀྱི་རྣམ་པ་ཅན་ནམ། འདི་པས་བྃ་ཡིག་གི་རྣམ་པ་ཅན་དུ་བཞུགས་པར་བཞེད་པ་དེ་ཉིད་ནང་གི་རྡོ་རྗེ་རྣལ་འབྱོར་མ་ཡིན།
དེ་ལ་བརྟེན་ནས་ཕྱི་རོལ་དུ། འོག་མིན་ན་བཞུགས་པའི་ལྷན་སྐྱེས་ལོངས་སྤྱོད་རྫོགས་སྐུའི་རྡོ་རྗེ་རྣལ་འབྱོར་མ། འཛམ་བུའི་གླིང་གི་ཡུལ་ཉི་ཤུ་རྩ་བཞི་དང༌། གནས་སོ་གཉིས་ན་རང་བཞིན་གྱིས་བཞུགས་པའི་དཔའ་བོ་དང་རྣལ་འབྱོར་མ་རྣམས་ནི། ཞིང་སྐྱེས་སྤྲུལ་པའི་སྐུ་དང༌། དེར་མ་ཟད་འཛམ་བུའི་གླིང་གི་ཡུལ་དང༌། ཡུལ་གྲུ་ཐམས་ཅད་དུ་གནས་པའི་བུད་མེད་ཐམས་ཅད་ནི། ལས་ལས་སྐྱེས་པ་ཞེས་བྱ་བ་དང༌། མ་མཁའ་འགྲོ་མ་ཡིན་པའི་བུ་མོར་སྐྱེས་པ་ནི། རིགས་ལས་སྐྱེས་པ།
རྣལ་འབྱོར་པ་རང་ཉིད་རྡོ་རྗེ་ཕག་མོ་ཞལ་ཕྱག་གི་རྣམ་པ་ཅན་དུ་བསྒོམ་པར་བྱེད་པ་ནི། སྔགས་ལས་སྐྱེས་པ་ཞེས་བྱ་བ་དེ་དག་གི་རྣམ་པར་འཆར་ཞིང༌། དེ་ཡང་བླ་མ་དམ་པས་བྱིན་གྱིས་བརླབས་པའི་སྐབས་སུ། ནང་དང་གསང་བའི་ཕག་མོ་ཡིན་པ་ལ་ཡིན་པར་ངོ་སྤྲད། ངེས་ཤེས་བསྐྱེད། དེའི་རྒྱུན་སྐྱོང་བར་བྱེད་པ་བསྐྱེད་རྫོགས་ཀྱི་རྣལ་འབྱོར་ཉམས་སུ་བླངས་པས་ཕྱི་རོལ་གྱི་དཔའ་བོ་དང་རྣལ་འབྱོར་མ་སྤྲུལ་པའི་སྐུ་ཐམས་ཅད་དབང་དུ་འདུས་ཤིང༌། དེ་ལ་བརྟེན་ནས་ལྷན་སྐྱེས་ཀྱི་རྡོ་རྗེ་རྣལ་འབྱོར་མས་བྱིན་གྱིས་བརླབས་པས་ལྷན་སྐྱེས་ཀྱི་རྟོགས་པ་འཆར་བས་ན་བྱིན་གྱིས་ཡས་རློབས། རྟོགས་པ་མས་འཆར་ཞེས་བྱ་བ་ཡིན་ལ། དེའང་ཡེ་ཤེས་ཀྱི་ཚོགས་གསོག་གི་སྐབས་སུ་སྣང་བ་ཐམས་ཅད་འོད་གསལ་དུ་ཐིམ་པའི་ངང་དུ་བཞག་པ་ནི། འཆི་བ་སྦྱོང་བ།
དེ་ལས་ཆོས་འབྱུང་ཟླ་བ་བྃ་ཡིག་སྔགས་ཕྲེང་དང་བཅས་པ་ལས་འོད་ཟེར་གྱི་སྤྲོ་བསྡུས་འོད་ཀྱི་གོང་བུར་བསྒོམ་པ་ནི། འཆི་བ་འོད་གསལ་ལས་བར་དོར་ལངས་པ་སྦྱོང༌། དེ་ལས་ཞལ་ཕྱག་གི་རྣམ་པར་གསལ་འདེབས་པ་ནི། སྐྱེ་བ་སྦྱང་བ་སྟེ། སྦྱང་གཞི་སྐྱེ་ཤི་བར་དོ་གསུམ། སྦྱོང་བྱེད་འདི་ལྟ་བུའི་རྣམ་པས་ལམ་དུ་བྱེད་པའོ། ། དེ་བཞིན་དུ་རྣལ་འབྱོར་གསང་མཐའི་ཟབ་གནད་བདག་གཞན་གྱི་གཞི་སྦྱང་བསྒྱུར་ཞེས་འབྱུང་བའི། བདག་གི་གཞི་སྦྱང་བ་ནི། བླ་མ་བསྟིམ་པའི་སྟོང་ཉིད་དེའི་ངང་ལས་རང་གི་སྙིང་གར་ཨེ་བྱེ་རུའི་མདོག་ཅན་ཉིས་བརྩེགས་སུ་ཡོངས་སུ་གྱུར་པ་ལས། ཆོས་འབྱུང་ཉིས་བརྩེགས་ཏེ།
བཀའ་བརྒྱུད་པ་སོགས་ཆོས་འབྱུང་ཕྱི་མ་གདན་ཐབས་དང་དེའི་སྟེང་དུ་ཆོས་འབྱུང་ནང་མ་ལངས་སྟབས་སུ་བསྒོམ་པར་འདོད་ཀྱང༌། རང་ལུགས་ཆོས་འབྱུང་ཕྱི་མ་འོད་ཀྱི་རང་བཞིན་ཅན་རྩ་བ་ཐུར་དུ་ཟུག་པ། གདེངས་ཀ་གྱེན་དུ་ཕྱེ་བའི་ནང་དུ་ཆོས་འབྱུང་གཉིས་པ་ཕྱོགས་ཟུར་བསྟན་གྱི་རྣམ་པ་ཅན། དེའི་དབུས་སུ་ཟླ་བ། དེའི་དབུས་སུ་བྃ། ཟླ་བའི་ཁ་མཚམས་ལ་སྔགས་ཕྲེང་གཡོན་སྐོར་ཏེ། བྃ་གྱི་མདུན་དུ་ཨོཾ་གསུམ། དེ་ནས་སརྦ། བུདྡྷ། ཌཱ་ཀི།
ནཱི་ཡེ། བཛྲ། ཝརྞ། ནཱི་ཡེ། བཛྲ། བཻ་རོ། ཞེས་པའི་བར་གཉིས་སྡེབས་ ་་་་་བརྩེགས། སུ་ལྡོག་པ་དང༌། ཙ་ནཱི་ཡེ། ཧཱུྃ་གསུམ།
ཕཊ་གསུམ། སྭཱ་ཧཱ་ཞེས་པའི་ཧཱ་ཨོཾ་གྱི་ལོགས་སུ་ཁྲིག་སྟེ་སླེབ་པ་བྱེ་རུའི་ཕྲེང་བ་ལྟ་བུར་གསལ་བཏབ། དེ་དག་ལས་འོད་ཟེར་ཁ་དོག་སྣ་ལྔ་འཇའ་ཚོན་ལྟ་བུ་བུན་གྱིས་འཕྲོས་ལུས་ཀྱི་ནང་ཐམས་ཅད་ཁེངས་པས་སྡིག་སྒྲིབ་ཉེས་ལྟུང་རྣམ་སྨིན་གདོས་བཅས་ཀྱི་ལུས་ཐམས་ཅད་སྦྱངས་ཏེ་འོད་ཕུང་དུ་བསྒོམ་པའོ། ། གཞི་བསྒྱུར་བ་ནི། དེ་ལས་རང་རྡོ་རྗེ་རྣལ་འབྱོར་མར་བསྐྱེད་པ་སྟེ། དེའང་འོག་ཏུ་རྣལ་འབྱོར་པ་འཁོར་བ་ན་གནས་ཀྱང་འཁོར་བའི་ཉེས་པས་མ་གོས་པ་མཚོན་པ་པདྨ་འདབ་མ་བརྒྱད་པ། དེའི་དབུས་སུ་བྱང་སེམས་ཀྱི་ལོ་ཏོག་སྨིན་ཞིང་འཕེལ་བར་བྱེད་པ་ཉི་མའི་དཀྱིལ་འཁོར། དེའི་སྟེང་འཇིགས་བྱེད་དུས་མཚན་གྱི་སྟེང་ན། རང་ཉིད་སངས་རྒྱས་ཐམས་ཅད་འདུས་པའི་ངོ་བོ་རྡོ་རྗེ་རྣལ་འབྱོར་མ་སེམས་ཅན་ལ་རྗེས་སུ་ཆགས་པས་སྐུ་མདོག་དམར་པོ་པདྨ་རཱ་ག་ལྟར་དམར་ལ་དྭངས་པའི་བ་སྤུའི་བུ་ག་ཐམས་ཅད་ནས་ཡེ་ཤེས་ཀྱི་འོད་ཟེར་འཕྲོ་བས་བསྐལ་པའི་མེ་ལྟ་བུའི་གཟི་བརྗིད་འབར་བ། ཆོས་ཐམས་ཅད་དེ་བཞིན་ཉིད་དུ་རོ་གཅིག་པས་ཞལ་གཅིག་པ།
བདེན་པ་གཉིས་ཐུགས་སུ་ཆུད་པས་ཕྱག་གཉིས་ཀྱིས་གཡས་པས་རྡོ་རྗེས་མཚན་པའི་གྲི་གུག་འོག་འཁོར་བའི་ཕྱོགས་སུ་བརྐྱང་སྟེ་བཟུང་ནས་ང་རྒྱལ་ལ་སོགས་པའི་འཁོར་བའི་སྐྱོན་ཐམས་ཅད་གཅོད་པར་མཚོན་པས་འཇོལ་ཐབས་སུ་བསྣམས་པ། མཁའ་སྤྱོད་ཀྱི་དངོས་གྲུབ་བརྙེས་པའི་བརྡར་གཡོན་ཟླ་བ་ལྟར་དཀར་བའི་ཐོད་པ་བདུད་རྩིའི་རང་བཞིན་གྱི་ཁྲག་གིས་གང་བ་སྟེང་ཕྱོགས་སུ་ཅུང་ཟད་ཡོ་བར་བཟུང་བའི་ནང་ནས་ཁྲག་གི་རྒྱུན་དམར་ཆི་ལི་ལི་འབབ་པ། བདེ་ཆེན་གྱི་ཡེ་ཤེས་རྒྱུད་ལ་མངའ་བའི་བརྡར་ཞལ་གྱེན་དུ་ཕྱོགས་པས་གསོལ་ཞིང༌། ཤེས་རབ་སྟོང་ཉིད་ཀྱི་རང་བཞིན་ཡིན་པའི་ཕྱིར་ཞལ་ཅུང་ཟད་གཡོན་དུ་ཕྱོགས་པ། ཐབས་ཧེ་རུ་ཀ་དང་འབྲལ་བ་མེད་པའི་བརྡར་ཁ་ཊྭཱཾ་ག་དཀར་པོ། ཡུ་བ་བརྒྱད་གཞོགས་ལུས་དང་ཚད་མཉམ་པའི་རྩ་བར་རྡོ་རྗེ་ཕྱེད་པ། རྩེ་མོར་སྣ་ཚོགས་རྡོ་རྗེའི་ལྟེ་བར་བུམ་པའི་སྟེང་དུ་ཐོད་སྐམ་སུམ་བརྩེགས་ཀྱི་རྩེ་མོར་རྡོ་རྗེ་རྩེ་ལྔ་པ། སྐུ་གསུང་ཐུགས་ཀྱི་གསང་བ་བསམ་གྱིས་མི་ཁྱབ་པ་མཚོན་པའི་བརྡར་ཌཱ་མ་རུ་དང༌། དྲིལ་བུ་དང༌། འཕན་རྩེ་གསུམ་པ་དང་བཅས་པ།
ཕྲག་པ་གཡོན་པར་རྩ་བ་མདུན་དང་རྩེ་མོ་རྒྱབ་ཏུ་བསྟན་པ་བཀལ་བའི་ཚུལ་གྱིས་བསྣམས་པ། ཀུན་ཏུ་འཛིན་པའི་མདུད་པ་གྲོལ་བའི་བརྡར། དབུ་སྐྲ་བུང་བ་ལྟར་གནག་པ་སིལ་བུ་མ་འཛིངས་ཤིང་མ་མདུད་པས་སྐུ་སྐེད་ཡན་ཆད་སི་ལེར་ཁྱབ་པ། ཡེ་ཤེས་ལྔའི་ཡོན་ཏན་རྫོགས་པས་མིའི་ཐོད་པ་ལེབ་མོ་སོར་ལྔའི་ཚད་ལ་ཐོད་སྐམ་གྱི་གཟུགས་བརྙན་བྲིས་པ་ལྔའི་བར་རིན་པོ་ཆེའི་འཁྱུད་མོས་བསྡམས་ཤིང་རིན་པོ་ཆེའི་རྩེ་ཕྲན་ཅུང་ཟད་དང་བཅས་པའི་དབུ་རྒྱན་དང༌། དེ་ལས་ཐོན་པའི་རྣམ་པས་དཔྲལ་བའི་ངོས་སུ་རུས་འཕྲེང་གི་ཟ་ར་ཚག་འཕྱང་བ། ནང་གི་ཨཱ་ལི་ཀཱ་ལི་དག་པའི་བརྡར་ཐོད་པ་སྐམ་པོ་རྫོགས་པ་ལྔ་བཅུ་ཡེ་ཤེས་ཀྱི་སྣང་བ་ལས་གྲུབ་པའི་རོ་སྐྲའི་ཐག་པས་བརྒྱུས་པའི་དོ་ཤལ་ཕྲག་པ་ནས་བརླའི་བར་དུ་འཕྱང་བ། སྤྱི་བོར་རུས་པའི་འཁོར་ལོ། རྣ་བ་གཉིས་ལ་རྣ་ཆ། མགུལ་པ་ལ་རུས་པའི་གཞུང་གསུམ་གྱི་བར་རུས་ཕྲེང་གིས་སྦྲེལ་བའི་མགུལ་རྒྱན། ཕྱག་ཞབས་སོ་སོ་ལ་གདུབ་བུ།
འོག་ལྤགས་སྟེ་རུས་པའི་རྒྱན་ལྔ་དང་ལྡན་པ། མཆོད་ཕྱིར་ཐོགས་དང་ཐལ་བ་ནི་ཤེས་རབ་མཚོན་བྱེད་ཡིན་ཞིང༌། རང་ཉིད་ཤེས་རབ་སྟོང་པ་ཉིད་ཀྱི་ངོ་བོ་ཡིན་པས་མི་དགོས་སོ། ། སྙིང་རྗེ་ཆེན་པོས་སེམས་ཅན་རྗེས་སུ་འཛིན་པའི་བརྡར། ཞབས་གཡས་བརྐྱངས་པས་དུས་མཚན་མ་དམར་མོ་གྲི་ཐོད་འཛིན་པ་གན་རྐྱལ་དུ་བསྒྱེལ་བའི་ཆགས་པའི་གནས་ནུ་མའི་སྟེང་ནས་མནན་པ། ཤེས་རབ་ཆེན་པོས་གང་ཟག་དང་ཆོས་སུ་མི་འཛིན་པས། ཞབས་གཡོན་བསྐུམ་པས་འཇིགས་བྱེད་ནག་པོ་ཁ་སྦུབ་ཏུ་བསྒྱེལ་བའི་མགོ་བོ་ཞེ་སྡང་གི་གནས་སྙིང་གའི་ཐད་དུ་བལྟབ་པ་ཕྲག་དོག་གི་གནས་དཔྲལ་བ་ནས་མནན་པ། དགའ་བ་བཅུ་དྲུག་རྒྱས་པའི་བརྡར། ལོ་བཅུ་དྲུག་ལོན་པའི་རྣམ་པ་ཅན་སྤྱི་བོར་རིགས་ཀྱི་བདག་པོ་རྣམ་སྣང་ཧེ་རུ་ཀ་དཀར་པོ་འཁོར་ལོ་དང་དྲིལ་བུ་འཛིན་པ། གཡས་བརྐྱང་གིས་བཞུགས་པ་བསྒོམ།
དེའང་རིགས་བདག་རང་ཆས་དང༌། དབང་བསྐུར་ནས་རྒྱས་འདེབས་པ་གཉིས་ཏེ། སྦྱང་གཞི་རྒྱལ་པོའི་བུ་ལྟ་བུ་རྒྱལ་སྲིད་དུ་དབང་མ་བསྐུར་བར་མཆོད་ཡུལ་དུ་མི་འགྱུར་བ་ཞིག་དང༌། སྐྱེས་ཙམ་ནས་རང་གི་གཞིས་སོགས་དབང་བའི་རིགས་གཉིས་འབྱུང་བའི་ཕྱི་མ་དང་བསྟུན་ནས་རང་ཆས་སུ་བསྒོམ་པ་སྟེ། ངག་འདོན་ལ་མེད་པས་ངེས་པར་མ་བརྗེད་པར་བྱེད་དགོས་ཤིང༌། བདག་བསྐྱེད་ལ་རང་ཆས་འདི་ག་གཞུང་དང་མཐུན། མདུན་བསྐྱེད་ལྟ་བུ་སྤྲོས་པ་ལ་དགའ་བའི་ཚེ་དབང་བསྐུར་རྒྱས་བཏབ་བྱས་ཀྱང་བཏུབ་གསུང༌། དེ་ལྟ་བུའི་རྣལ་འབྱོར་མ་འདི་ནི་སྤྱིར་སངས་རྒྱས་ཐམས་ཅད་དང༌། བྱེ་བྲག་འཁོར་ལོ་སྡོམ་པ་ལྷ་སོ་བདུན་པོ་ཐམས་ཅད་གཅིག་ཏུ་འདུས་པ་སྟེ། འདིའི་སྔགས་སུ་སརྦ་བུདྡྷ་ཌཱ་ཀི་ནཱི་ཞེས་པའི་དོན་སངས་རྒྱས་ཐམས་ཅད་ཀྱི་མཁའ་འགྲོ་མ་ཞེས་པ་ཡིན་པས།
འདི་ཉིད་བསྒོམས་པས་སྤྱི་དང་བྱེ་བྲག་འཁོར་ལོ་སྡོམ་པའི་དཀྱིལ་འཁོར་ཐམས་ཅད་བསྒོམ་པར་འགྱུར་ཞིང༌། སྔགས་བཟླས་པས་དེ་ཐམས་ཅད་ཀྱིས་བཟླས་པར་འགྱུར་ཏེ། དེ་ལ་དགོངས་ནས་འཁོར་ལོ་སྡོམ་པ་ལཱུ་དྲིལ་གྱི་རྣམ་རྒྱལ་གྱི་བུམ་བཟླས་འདིའི་ཁོ་ནར་བྱེད་པ་དང༌། བྱིན་རླབས་དྲུག་སྐོར་གྱི་སྐབས་སུ། འདིའི་ཉེ་སྙིང་གིས་ཐམས་ཅད་བྱིན་རླབས་བྱེད་པ་ཡིན་གསུང༌། བདུན་པ་འགྲོ་བ་དག་པའི་རྣལ་འབྱོར་ནི། གཞན་གྱི་གཞི་སྦྱོང་བ་དང་བསྒྱུར་བ་སྟེ། རང་གི་སྙིང་གའི་བྃ་ཡིག་སྔགས་ཕྲེང་དང་བཅས་པ་ལས་འོད་ཟེར་ཁ་དོག་སྣ་ཚོགས་པ་བུན་གྱིས་འཕྲོས། རིགས་དྲུག་བར་དོ་དང་བཅས་པའི་སེམས་ཅན་ཐམས་ཅད་ལ་ཕོག་པ་ཙམ་གྱིས་སྡིག་སྒྲིབ་བག་ཆགས་དང་བཅས་པ་སངས་ཀྱིས་དག་པར་བསྒོམ་པ་ནི་གཞི་སྦྱང་བ། དེའི་ངང་ལས་སྐད་ཅིག་ལ་ཐམས་ཅད་ཀྱང་བདེ་སྟོང་གཉིས་མེད་ཀྱི་རྡོ་རྗེ་རྣལ་འབྱོར་མ་ཞལ་ཕྱག་རྒྱན་ཆ་ལུགས་ཡོངས་སུ་རྫོགས་པར་ལམ་གྱིས་གྱུར་པར་བསམ་པ་ནི་གཞི་བསྒྱུར་བ་སྟེ།
དེ་ཡང་ཕྱི་ནང་སྣོད་བཅུད་ཐམས་ཅད་རང་སེམས་ཁོ་ནའི་ཆོ་འཕྲུལ་ཡིན་པའི་དོན་གྱིས་སྦྱོང་བ་དང་བསྒྱུར་དུ་བཏུབ་པ་ཡིན་གྱི་རང་ལས་ཐ་དད་དུ་གྲུབ་པ་ཞིག་ཡིན་ན། སྦྱང་བསྒྱུར་དུ་མི་རུང་གསུངས་སོ། ། བརྒྱད་པ་དཔའ་བོ་དཔའ་མོས་བྱིན་གྱིས་རླབས་པ་ནི། གཞན་ལས་ཡེ་ཤེས་པ་དགུག་གཞུག་ཅེས་འབྱུང་བའི་དོན་ཏེ། དེའང་ལུས་ཀྱི་ཕྱག་རྒྱ་ནི། འཁོར་ལོ་སྡོམ་པའི་བཤད་རྒྱུད་ལས། མཛུབ་མོ་མདུད་བྱས་ཞེས་སོགས་གསུང་སྟེ། མཐེ་བོང་གཉིས་སྦྱར་མཛུབ་མོ་གཉིས་མདུད། གུང་མོ་གཉིས་རྩེ་སྦྱར་ཞིང༌། གཞན་རྣམས་འབར་བ་ལྟར་བྱས་པ་འབར་བའི་ཕྱག་རྒྱའམ།
སམ་བུ་ཊ་ལས། ངོ་མཚར་སྒྱུ་མའི་ཕྱག་རྒྱ་ཞེས་གསུངས་ལ། དེ་ཉིད་དཔྲལ་བར་གཡོན་དུ་བསྐོར། རྐང་པའི་སྟབས་སུ་སོགས་རྒྱུན་དུ་མ་གྲུབ་ཀྱང༌། མིག་གཉིས་གྱེན་དུ་ཟློག ངག་ཏུ་ཕཻཾ་ཞེས་པ་མཁའ་འགྲོ་མའི་དམ་ཚིག་གི་ཚིག་བརྗོད། དེའང་ཕཻཾ་ཞེས་ཐུང་ངུ་མ་ཡིན་པར་ཕེ་དང་ཨེ་དང་མ་སྟེ་ཡི་གེ་གསུམ་གྱི་གདངས་ཐོན་ཙམ་བྱ་སྟེ། ཕོ་ཉ་གསུམ་གཅིག་ཏུ་བསྡུས་པའི་དོན་ཡིན་ལ། བོད་སྐད་ཁོས་ཞེས་བྱ་བ་ཡིན་ཏེ། སྔགས་དང་ཕྱག་རྒྱ་འདིས་སྤྱན་དྲངས་པས་གལ་ཏེ་མི་འབྱོན་ན།
དམ་ཚིག་ཉེས་པས་མགོ་བོ་ཁོས་བྱ་བའི་དོན་ཡིན་གསུང༌། བསམ་བྱ་ནི། སྙིང་གའི་བྃ་ལས་འོད་དམར་པོ་ལྕགས་ཀྱུ་ལྟ་བུ་ཞིག་ལུས་ཀྱི་དབུས་དྲངས་པོ་ནས་ཐལ་ཏེ་སོང༌། སྨིན་མཚམས་གནད་ཀྱི་སྒོ་ནས་འཐོན། ཕྱོགས་ཐམས་ཅད་དུ་བུན་གྱིས་སོང་བས། འོག་མིན་ན་བཞུགས་པའི་ལྷན་སྐྱེས་ལོངས་སྤྱོད་རྫོགས་པའི་སྐུ། ཡུལ་ཉེར་བཞི་ན་བཞུགས་པའི་ཞིང་སྐྱེས་སྤྲུལ་སྐུ། འགྲོ་བ་རྣལ་འབྱོར་མར་གྱུར་པ་ཐམས་ཅད་ནི་སྔགས་སྐྱེས་ཏེ། ཕོ་ཉ་གསུམ་པོ་ཐམས་ཅད་སྟེང་ནས་བྱོན་པ་རྣམས་ཆར་ཆེན་པོ་འབབ་པ་བཞིན་དུ་ཐིབས་ཐིབས་ཐིབས། འོག་ནས་བྱོན་པ་ཐམས་ཅད་དབྱར་གྱི་ས་རླངས་ཐོན་པ་བཞིན་དུ་བུན་ནུ་ནུ།
བར་ནས་བྱོན་པ་ཐམས་ཅད་ཆོས་འཁོར་ཆེན་པོར་དགེ་འདུན་འདུ་བ་བཞིན་དུ་འུ་རུ་རུ་བྱོན་པ་ཐམས་ཅད། ཛཿཞེས་པས་རང་གི་སྤྱི་བོར་བྱོན། ཧཱུྃ་ཞེས་བརྗོད་པས་སིབ་ཀྱིས་ཐིམ། བཾ་ཞེས་བརྗོད་པས་ཆུ་ལ་ཆུ་བཞག་པ་བཞིན་དུ་དབྱེར་མེད་དུ་འདྲེས། ཧོཿཞེས་པས་གཉིས་མེད་ཀྱི་ཡེ་ཤེས་དབང་དུ་གྱུར་ཏེ་ནམ་ཡང་མི་འབྲལ་བར་བསམ། ཕྱག་རྒྱ་མ་བྱས་ཀྱང་གཏུབ། སྤྲོ་ན་ཀྱཻ་རྡོར་བཞིན་བྱ། དེ་ནས་ལག་པ་པད་སྐོར་སྔོན་འགྲོའི་འཁྱུད་རྒྱ་བྱ་བ་ནི། ཐབས་ཤེས་ཟུང་འཇུག་མཚོན་བྱེད་ཡིན་གསུང༌། ངག་ཏུ་ཡོ་ག་ཤུདྡྷ་སོགས་བརྗོད།
ཡོ་ག་ནི་རྣལ་འབྱོར་ཡིན་ལ། དེའི་དོན་ཡང༌། ཐབས་དང་ཤེས་རབ་གཉིས་མེད་ལ། ། རྣལ་འབྱོར་ཞེས་ནི་བརྗོད་པ་ཡིན། ། ཞེས་པ་ལྟར། ཐབས་ཤེས་གཉིས་སུ་མེད་པའི་བདེ་ཆེན་གྱི་ཡེ་ཤེས་སུ་བདག་ཉིད་རྣམ་པར་དག་ལ། དེ་བཞིན་དུ་ཆོས་ཐམས་ཅད་ཀྱང་དག་གོ་ཞེས་ང་རྒྱལ་བཟུང་ཞིང་རིག་པ་བརྗོད་མེད་དུ་ཆམ་མེ་བཞག དེ་ཡང་རྣལ་འབྱོར་གསང་མཐའི་ཟབ་ཆོས་ཕོ་ཉ་གསུམ་བསྲེ་བ་ཞེས་བྱ་བ་ཡང་འདིར་འདུས་ཏེ། འདིར་ཆོ་གས་བསྐྱེད་པའི་རྡོ་རྗེ་རྣལ་འབྱོར་མ་དང་འགྲོ་བ་ཐམས་ཅད་རྡོ་རྗེ་རྣལ་འབྱོར་མར་གྱུར་པ་ནི་སྔགས་སྐྱེས། ཡུལ་ཉེར་བཞིར་བཞུགས་པའི་རང་བཞིན་གྱི་དཔའ་བོ་དང་རྣལ་འབྱོར་མ་ནི་ཞིང་སྐྱེས།
འོག་མིན་ན་བཞུགས་པ་ནི་ལྷན་སྐྱེས་ཏེ། དེ་དག་རང་སེམས་གཅིག་ཉིད་དེ་དང་དེར་སྣང་བ་ཡིན་ལ། དེ་ཉིད་འདིར་གཅིག་ཏུ་བསྲེས་ཏེ་ཉམས་སུ་ལེན་པ་ནི། སྐྱེས་བུ་དམ་པ་ཀུན་འདུས་པ་ཞེས་གསུངས་པའི་ཉམས་ལེན་ཡིན་གསུང༌། དེ་ལྟར་ཡེ་ཤེས་པ་བཅུག་པས་རྐྱེན་བྱས་ཏེ། ལུས་ཀྱི་དཀྱིལ་འཁོར་གསལ་འདེབས་པ་ཡིན་ཏེ། འདི་ལའང་ཞལ་གཉིས་མའི་རྫོགས་རིམ་སྔགས་ཀྱི་དེ་ཉིད་མཐར་ཐུག་པར་བསམ་གསུངས་པ་འདིར་བླངས་པའི་ཐུན་མོང་བ་ཞིག་དང༌། ཐུན་མོང་མ་ཡིན་པ་གྲུབ་ཆེན་ནཱ་རོ་པའི་སློབ་བཤད་སྙན་བརྒྱུད་ཁོ་ནར་བཞུགས་པ་གཉིས་ལས། འདིར་ཕྱི་མ་སྟེ། སྙིང་གི་དབུས་ལས་གཞན་དུ་མ་ཡིན་ནོ། །
དེ་ནས་གོ་ཆ་བཅིང་བ་ནི། གོང་དུ་ལྷར་བསྐྱེད་ཚར་མ་ཐག་ཏུ་བྱས་ཀྱང་རུང་ལ། སློབ་བཤད་ལྟར་ན། ཤིང་གཉིས་གཟེར་གྱིས་བསྡོམས་པའི་དཔེས་ཡི་དམ་འབྲལ་མེད་དུ་འཆང་བའི་དོན་གྱིས་འདིར་མཛད་དེ། དེ་ཡང༌། བདག་ཉིད་སྔགས་ཀྱི་གཟུགས་ཀྱིས་ནི། ། སྒྲུབ་པ་པོ་ལ་དངོས་གྲུབ་སྟེར། ། ཞེས་གསུངས་པས་ངོ་བོ་ལྷ་ལ་རྣམ་པ་ཡིག་འབྲུར་བསྒོམ་པ་སྟེ། གནས་སོ་སོར་ཟླ་བའི་གདན་རེ་རེ་ལ་ཡི་གེ་བྲེང་ཚར་དུ་བསྒོམ་པ་སྟེ། ཁའི་ནི་ལྕེའི་དཀྱིལ་དང༌།
ཡན་ལག་ཐམས་ཅད་ནི་ཚིགས་ཆེན་བརྒྱད་དེ། དཔུང་པ་དང་མཁྲིག་མ་གཉིས་གཉིས། དཔྱི་གཉིས་དང་བོལ་གཉིས་སུ་བསྒོམ་པའོ།། ༼ང་༽ ༡༽དགུ་པ་བཟླས་པའི་རྣལ་འབྱོར་ལ་གཉིས་ལས། ཐོག་མར་ངག་བཟླས་ནི། ལུས་དཀྱིལ་གྱི་གཙོ་མོའི་ཐུགས་ཀར་ཆོས་འབྱུང་ཉིས་བརྩེགས་བྃ་ཡིག་སྔགས་ཕྲེང་དང་བཅས་པ་བསྒོམ་སྟེ། བྃ་ལས་འོད་ཟེར་དམར་པོ་གྲངས་མེད་པ་བུན་གྱིས་འཕྲོས། རང་གི་ལུས་ཀྱི་ནང་ཐམས་ཅད་ཁྱབ། སྡིག་སྒྲིབ་ཉེས་ལྟུང་ཐམས་ཅད་སངས་ཀྱིས་དག སྙིང་གའམ་བ་སྤུའི་བུ་ག་ཐམས་ཅད་ནས་ཕྱིར་འཕྲོས་སངས་རྒྱས་ཐམས་ཅད་མཆོད།
སེམས་ཅན་གྱི་དོན་བྱས། ཕོ་ཉ་གསུམ་གྱི་བྱིན་རླབས་དང་ནུས་མཐུ། མཁའ་སྤྱོད་ཀྱི་དངོས་གྲུབ་ཐམས་ཅད་འོད་དམར་པོའི་རྣམ་པས་ནམ་མཁའ་གང་བར་བྱོན། རང་ཉིད་དམ་སྙིང་གའི་བྃ་ཡིག་ལ་སིབ་ཀྱིས་ཐིམ། རྒྱུད་བྱིན་གྱིས་བརླབས་པར་བསམ། ཇི་ཙམ་དམ་བཅས་པའི་གྲངས་དེ་ཚིག་གཞན་གྱིས་བར་མ་ཆོད་ཅིང༌། རྒྱ་འབྱམས་ཀྱི་རྣམ་རྟོག་མང་པོའི་དབང་དུ་མ་སོང་བར་ཡིད་རྩེ་གཅིག་ཏུ་དམིགས་པ་ལས་མ་ཡེངས་པར་བཟླ་བར་བྱེད། དེའང་སྡོམ་འབྱུང་ལས། གཞན་དུ་མི་འཕྲོའི་ཚུལ་གྱིས་ནི། ། དེ་ལྟའི་ཚུལ་གྱིས་བཟླས་པ་བྱ། །
ཡུལ་གཞན་བློ་ནི་འཕྲོ་བ་ཡིས། ། བསྐལ་པར་བཟླས་ཀྱང་འགྲུབ་མི་འགྱུར། ། ཞེས་གསུངས་པས་དམིགས་པ་རྩེ་གཅིག་ཏུ་མ་བྲལ་བའི་ངང་ནས་བཟླས་བརྗོད་བྱས་ན། དུས་རིང་པོ་མ་ཡིན་པར་བྱིན་རླབས་ཀྱི་མཚན་མ་གདོན་མི་ཟ་བར་འབྱུང་ལ། དགོས་མེད་ཀྱི་རྣམ་རྟོག་ལ་ཤེས་པ་རྒྱ་ཡན་དུ་བཏང་ནས་སྔགས་གྲངས་སོང་བའི་གྲངས་ཇི་ཙམ་མང་རུང་བྱིན་རླབས་མི་འབྱུང་བས་ན། རང་གི་མ་བྱུང་བར་ལྷ་དང་བླ་མ་གདམས་ངག་ལ་འཁང་ར་བྱེད་པ་མང་དུ་གདའ་སྟེ་ཆོས་སྤངས་པའི་ལས་སུ་འགྱུར་གསུང༌། གཉིས་པ་ཡིད་བཟླས་ནི། དེ་ནས་ལུས་གནད་དྲང་པོའི་ངང་ནས་རླུང་རོ་གསུམ་སངས་ཀྱིས་བུས། འོག་རླུང་ཕྱེད་འཐེན་ཙམ་བྱས་རྗེས། སྟེང་རླུང་ས་ལེན་མའི་ཚུལ་དུ་ཤུགས་འཇམ་ཞིང་དལ་བར་རྔུབས་ཏེ་རྫོགས་པ་དང༌།
མཆིལ་མ་གཅིག་དང་མཉམ་དུ་ལྟེ་འོག་ཏུ་ལྡིགས་ཀྱིས་བསྐྱུར་བའི་རྐྱེན་གྱིས་སྙིང་གའི་ཆོས་འབྱུང་སྔགས་ཕྲེང་བྃ་ཡིག་དང་བཅས་པ་ལྟེ་བར་སླེབ་པར་བསམ། སླར་འོག་རླུང་རྫོགས་པར་འཐེན་ནས་ཁ་སྦྱར་ཅི་ཐུབ་བཟུང་སྟེ། ཡིད་ཀྱི་ལྟེ་བའི་སྔགས་ཕྲེང་ཀློག་པའི་ཚུལ་གྱིས་ཡིད་བཟླས་བདུན་ནམ་ལྔའམ་ཐ་ནའང་གཉིས་ཙམ་བྱས་ལ། རླུང་མ་ཐུབ་པ་ན་དལ་བུས་རང་འགྲོས་སུ་ནར་གྱིས་བཏང༌། འདི་ནི་བཟླས་བསྒོམ་རྣམ་པ་གཉིས་ལ་བརྟེན་ནས་མཁའ་སྤྱོད་ཀྱི་དངོས་གྲུབ་སྒྲུབ་པར་བྱེད་པ་ཡིན་པས་གཙོ་བོར་ངག་བཟླས་ཁོ་ན་ལ་འབད་པར་བྱའོ་གསུང༌། ཞར་བྱུང་རྫོགས་རིམ་ནི། སླར་ཡང་ཁ་སྦྱོར་ཏེ། སེམས་ཆོས་འབྱུང་གི་མདུན་རྒྱབ་གཉིས་སྤངས་པའི་གྲྭ་བཞིར་དགའ་བ་འཁྱིལ་པ་གཡོན་སྐོར་དུ་དྲག་ལ་མྱུར་བ་དམར་ཁྱི་རི་རི་འཁོར་བ་ལ་མ་ཡེངས་པར་སེམས་གཏད། འཛིན་མེད་དུ་ཆད་དེ་འཇོག་པར་བྱེད། སླར་རླུང་བཟུང་བའམ་མ་བཟུང་ཡང་རུང་སྟེ་རང་ལུས་འོད་ཀྱི་རང་བཞིན་དམར་ཁྲ་ལེ་བ་དེའི་ལུས་ཀྱི་ནང་དབུས་དྲང་པོར་རྩ་དབུ་མ་ཁ་དོག་དམར་གསལ་རྩ་བ་གསང་གནས་སུ་ཟུག་པ།
ཡར་སྣ་སྤྱི་བོ་ནས་སྦ་གུག་ལྟར་འཁྱོགས་ཏེ་སྨིན་མཚམས་སུ་ཧད་དེ་ཡོད་པ་གསལ་འདེབས་པར་བྱེད། དེ་ལྟར་གསལ་བའི་མས་སྣར་དགའ་བ་འཁྱིལ་པ་མཚལ་ལྕོག་ལ་མའི་ཁུ་བས་བྲིས་པ་ལྟ་བུ་ནས་ཙམ་ཞིག་གཡོན་སྐོར་དུ་དྲག་ཏུ་ཁྱི་རི་རི་འཁོར་བ་ལ་སེམས་གཏད་པས། དེ་བྱ་འཕུར་བ་བཞིན་དུ་དབུ་མའི་ནང་ནས་ཡར་དམར་ཁོར་རེ་གྱེན་དུ་བྱོན། སྣང་བ་ཐམས་ཅད་བདེ་ཆམ་ཆམ་སོང་སྟེ། སྙིང་གའི་ནང་གི་དབུ་མའི་ཐད་དུ་སླེབ་ཅིང༌། དྲག་ཏུ་འཁོར་བ་ལ་སེམས་གཏད། དེ་ནས་ཡར་སྣ་སྨིན་མཚམས་སུ་ཟུག་པ་དེའི་ནང་དུ་དགའ་བ་འཁྱིལ་པ་དཀར་པོ་ཟླ་ཤེལ་བཞུ་བའི་ཁུ་བས་བྲིས་པ་ལྟ་བུ་ཆུང་ངུ་ཞིག་གཡོན་སྐོར་དུ་དྲག་ཏུ་འཁོར་བ་ལ་སེམས་གཏད་པས། དེ་ཉིད་གྱེན་དུ་རིལ་གྱིས་སོང༌། སྤྱི་གཙུག་དབུ་མའི་ནང་དུ་སླེབ། དེ་ནས་བྱ་ནམ་མཁའ་ནས་བབས་པ་བཞིན་དུ་དབུ་མའི་ནང་ནས་མར་ཁོ་རོ་རོ་བབས།
སྣང་བ་ཐམས་ཅད་སྟོང་ཆམ་ཆམ་སོང༌། སྙིང་གའི་དགའ་འཁྱིལ་དམར་པོའི་སྟེང་དུ་བབས། རེག་ལ་མ་འབྱར་བ་ཙམ་དུ་གཉིས་ཀ་དྲག་ཏུ་འཁོར་བ་ལ་སེམས་གཏད་པས་ཕྲུག་གིས་འདྲེས་ནས། ཁ་དོག་དཀར་ལ་དམར་བའི་མདངས་ཆགས་པ་འོད་ཀྱི་རང་བཞིན་ཅན་མྱུར་དུ་འཁོར་བ་ལ་སེམས་གཏད་པས་ཇེ་ཡལ་ལ་དབུ་མའི་སྟོང་པ་དང་གཉིས་མེད་དུ་ཡལ་གྱིས་སོང་བར་བསམས་ལ་རིག་པ་བརྗོད་མེད་དུ་ཆད་དེ་ཅི་གནས་འཇོག་པར་བྱེད། བཅུ་པ་བསམ་གྱིས་མི་ཁྱབ་པའི་རྣལ་འབྱོར་ནི། རང་གི་སྙིང་གའི་བྃ་ལས་འོད་ཟེར་བུན་གྱིས་འཕྲོས། གཟུགས་མེད་ཁམས་ཐམས་ཅད་ལ་རེག་པ་ཙམ་གྱིས་ལེན་ཚྭ་ཆུར་བཅུག་པ་བཞིན་དུ་འོད་སྔོན་པོ་བདེ་བ་ཆེན་པོའི་རྣམ་པར་ལྟེམས་ཀྱིས་ཞུ། རང་ཉིད་ཀྱི་ལུས་ཀྱི་སྟོད་ཀྱི་ཆ་ལ་ཐིམ། དེ་བཞིན་དུ་གཟུགས་ཁམས་སྣོད་བཅུད་བརྟན་གཡོར་བཅས་པ་འོད་དམར་པོའི་རྣམ་པར་ལུས་ཀྱི་བར་གྱི་ཆ་དང༌། འདོད་ཁམས་སྣོད་བཅུད་བརྟན་གཡོ་ཐམས་ཅད་འོད་དཀར་པོའི་རྣམ་པས་ཞུ་སྟེ།
སྨད་ཀྱི་ཆ་ལ་ཐིམ་པས་ཁམས་གསུམ་ཐམས་ཅད་ཅི་ཡང་མི་དམིགས་པའི་སྟོང་ཉིད་ལ་བློ་ཆམ་གྱིས་བཞག རང་ཉིད་ཀྱང་འོད་དུ་ཞུ་ནས་སྙིང་གའི་ཆོས་འབྱུང་ལ་ཐིམ། དེ་ཟླ་བ། དེ་སྔགས་ཕྲེང༌། དེ་བྃ་ཡིག དེ་ཟླ་ཚེས། དེ་ཐིག་ལེ། དེ་ནཱ་ད། དེ་ཉིད་ཀྱང་ནམ་མཁའ་ལ་དུ་བ་ཡལ་བ་ལྟར་བུན་གྱིས་སོང་ནས་གང་དུའང་མ་གྲུབ་པའི་སྟོང་ཉིད་ཀྱི་ངང་རིག་པ་བཟོ་མེད་དུ་ཧད་དེ་ཆད་དེ་ཅི་གནས་འཇོག་པར་བྱེད། དེའང་སྦྱང་གཞི་དུས་གསུམ་དུ་འབྲེལ་བར་རང་གཞན་ཐམས་ཅད་ཀྱི་འཆི་བའི་སྣང་བ་བག་ཆགས་དང་བཅས་པ་ཐམས་ཅད་སྦྱོང་བྱེད་བསམ་གྱིས་མི་ཁྱབ་པའི་རྣལ་འབྱོར་གྱི་ལམ་དུ་བྱས་ཏེ།
སྦྱངས་འབྲས་དག་པའི་སྣང་བ་སངས་རྒྱས་ཀྱི་ཆོས་སྐུ་དངོས་ཡིན་སྙམ་པས་རྒྱས་བཏབ་ཅིང་བསྒོམས་པས། འབྲས་བུ་དེ་ཁོ་ན་ཉིད་མངོན་དུ་བྱེད་པ་ཡིན་གསུང༌། བཅུ་གཅིག་པ་སྤྱོད་ལམ་གྱི་རྣལ་འབྱོར་ནི། དངོས་དང༌། དེའི་ཡན་ལག་གཉིས་ལས། དང་པོ་ནི། དེ་ལྟར་རིམ་གཉིས་བཟླས་པ་དང་བཅས་པ་ལས་ལངས་ཏེ། ཐུན་མཚམས་ཀྱི་བྱ་བ་ལ་འཇུག་པ་ན། སྟོང་ཉིད་ཀྱི་ངང་ལས་ཆུ་ལས་ཆུ་བུར་རྡོལ་བ་ལྟར། རང་ཉིད་སྣང་སྟོང་དབྱེར་མེད་ཀྱི་རྡོ་རྗེ་རྣལ་འབྱོར་མ་རྒྱན་དང་ཕྱག་མཚན་མེད་པ་འོད་ཀྱི་རང་བཞིན་དུ་ལངས་ཏེ།
ཕྱི་རོལ་གྱི་སྣོད་བཅུད་གཟུགས་སུ་སྣང་བ་ཐམས་ཅད་ནི། སྣང་སྟོང་དབྱེར་མེད་ཀྱི་རྡོ་རྗེ་རྣལ་འབྱོར་མའི་སྐུར་གདོད་ནས་བཞུགས་པ་དེར་ངོ་ཤེས་པ་བྱས་ཏེ། ཆགས་སྡང་སྐྱེ་བའི་ཡུལ་གང་མཐོང་ཡང་རྣམ་པ་ལ་སྤུ་རིས་མི་འབྱེད་ཅིང་སྡང་ཞེན་དུ་མ་སོང་བར་བྱ། སྙན་མི་སྙན་གྱི་སྒྲ་ཐམས་ཅད་གྲགས་སྟོང་དབྱེར་མེད་རྡོ་རྗེ་རྣལ་འབྱོར་མའི་གསུང་དང༌། དྲན་རྟོག་གི་ཆོ་འཕྲུལ་གང་ཤར་ཡང༌། རྡོ་རྗེ་རྣལ་འབྱོར་མའི་ཐུགས་བདེ་སྟོང་དབྱེར་མེད་ཀྱི་རང་བཞིན་དུ་ངོ་ཤེས་པར་བྱས་ལ། མ་ཡེངས་པར་སྐྱོང་བར་བྱ་སྟེ། མདོར་ན། ཐུན་མཚམས་ཀྱི་བྱ་བྱེད་སྣང་གྲགས་རིགས་གསུམ་དུ་མ་འདུས་པ་ནི་མེད་ལ། དེ་དག་ལམ་ཁྱེར་འདི་ལྟ་བུའི་སྒོ་ནས་ལམ་དུ་མ་བླངས་ན།
བསྐྱེད་རྫོགས་མོག་མོག་ཐུན་རེ་ཙམ་བྱས། རྗེས་སྤྱོད་ཐ་མལ་དུ་ལུས་པའི་ཆོས་པ་དེ་གཟུགས་བརྙན་ཙམ་དུ་ཟད་པས། ཅི་ནས་ཀྱང་དྲན་འཛིན་ཆེན་པོས་རྗེས་སྤྱོད་ལམ་གྱི་རྣལ་འབྱོར་མ་ཡེངས་པར་བྱ་གསུང༌། གཉིས་པ་ཡན་ལག་ལ། ཁ་ཟས། ཕྱི་རོལ་མཆོད་པ། ཚོགས་འཁོར། སྦྱིན་སྲེག ཚེས་བཅུའི་མཆོད་པ། གཏོར་མའི་རྣལ་འབྱོར་དང་ལྔ།
དང་པོ་རྒྱས་པ་བྱེད་ན་བདུད་རྩི་བྱིན་རླབས་ལྟར་བྱས། རང་རྡོ་རྗེ་རྣལ་འབྱོར་མར་གསལ་བའི་ལྟེ་བ་ནས་གཏུམ་མོའི་ཡེ་ཤེས་ཀྱི་མེ་འབར་བའི་ཁྲོད་ཀྱི་སྙིང་ག་ན་བླ་མ་ཡི་དམ་ཐམས་ཅད་བཞུགས་པ་ལ་མཆོད་པའི་བསམ་པས། ཁ་ཧོམ་ཁུང་ལག་པ་གཉིས་དགང་གཟར་བླུགས་གཟར་དུ་གསལ་བས། ཁ་ཟས་བདུད་རྩིར་གྱུར་པ་ཕུལ་བསམས་ལ། འཛིན་ཞེན་མེད་པར་ལོངས་སྤྱོད། དེ་ཙམ་མི་ནུས་ན། ཨོཾ་ཨཱཿཧཱུྃ་ཧ་ཧོཿཧྲཱིཿཞེས་པ་གསུམ་གྱིས་བྱིན་གྱིས་རླབས། སྙིང་གའི་བྃ་ཡིག་སངས་རྒྱས་ཐམས་ཅད་འདུས་པའི་ངོ་བོ་དེ་ཉིད་མཆོད་པའི་བསམ་པས་ལོངས་སྤྱོད་པ་ནི་འབྲིང་པོ་ཡིན་ལ། བསྡུ་ན་རང་ཡང་རྡོ་རྗེ་རྣལ་འབྱོར་མ་དང་ཁ་ཟས་ཀྱང་རྡོ་རྗེ་རྣལ་འབྱོར་མར་གསལ་བ་ལྷ་ལ་ལྷ་ཐིམ་པའི་ཚུལ་དུ་ལོངས་སྤྱོད་པས། བུ་ལོན་དུ་མི་འགྱུར་ཞིང་བདེ་སྟོང་གི་ཡེ་ཤེས་སྐྱེ་བའི་གྲོགས་སུ་འགྱུར་བ་ཡིན་གསུངས།
གཉིས་པ་ནི། རྗེ་སངས་རྒྱས་དཔལ་བཟང་པས་མཛད་པའི་བདག་འཇུག་གི་ཡི་གེ་བཞིན་ཉམས་སུ་བླང་བར་བྱ་སྟེ། འདིས་ནི་དམ་ཚིག་གི་ཉེས་པ་ཐམས་ཅད་སྦྱངས། ས་ལམ་གྱི་ཡོན་ཏན་ཐམས་ཅད་གོང་འཕེལ་དུ་གྱུར་པའི་གཞི་ཡིན་པས་ལམ་འདི་ཁོ་ན་ལ་ཉམས་ལེན་གྱི་སྙིང་པོར་བྱེད་པ་གནད་ཡིན་གསུང༌། གསུམ་པ་ནི། སྦྱིན་སྲེག་རྒྱས་པ་དང༌། མར་མེའི་སྦྱིན་སྲེག་གཉིས་ཀྱང་རྗེ་སངས་རྒྱས་དཔལ་བཟང་གི་ཡི་གེ་བཞིན་དུ་ཉམས་སུ་ལེན་པར་བྱེད། བཞི་པ་ཚེས་བཅུའི་མཆོད་པ་ལ། རྒྱས་པར་བྱེད་ན་སྐུ་ཚོམ་བུ། གསུང་བདུད་རྩི།
ཐུགས་སིནྡྷུ་རའི་དཀྱིལ་འཁོར་རྣམས་བདག་འཇུག་བཞིན་བཤམས། མཆོད་པ་ལྔ་དང༌། འཇིག་རྟེན་དང་འཇིག་རྟེན་ལས་འདས་པའི་གཏོར་མ་གཉིས་དང་བཅས་པའང་བཤམས། བདག་བསྐྱེད་སྔོན་དུ་འགྲོ་བའི་མདུན་བསྐྱེད་ཀྱི་དཀྱིལ་འཁོར་བསྐྱེད་པ་དེ་ལ་མཆོད་བསྟོད་གཏོར་མ་འབུལ་བ་རྣམས་ཀྱང་བདག་འཇུག་བཞིན་བྱ། འབྲིང་དུ་བྱེད་ན་སིནྡྷུ་རའི་དཀྱིལ་འཁོར་ཙམ་དང༌། དེའང་མ་གྲུབ་ན་ཆང་དང་ཙནྡན་དམར་པོའི་ཁུ་བ་བསྲེས་པས་ཆོས་འབྱུང་གྲུ་གསུམ་དབུས་སུ་ཐིག་ལེ་དང་བཅས་པ་བྲིས་ལ། བྃ་ཡིག་ལ་ཡན་ལག་བཞི་རྫོགས་སུ་སྒྲུབ་ཅིང་མཆོད་གཏོར་འབུལ་བ་སོགས་བྱའོ། ། དེ་ཙམ་མ་གྲུབ་ན། གྲོང་པའི་ཆོས་ཀྱིས་མ་གོས་པའི་གཞོན་ནུ་མ་གཅིག་གམ་ལྔ་ལ་སོགས་པ་བཟའ་བཏུང་གྱ་ནོམ་པས་ཚིམ་པར་བྱ། དེའང་མ་གྲུབ་ན།
སྔགས་ཀྱི་དམ་བཅའ་ཇི་ཙམ་ཡོད་པ་དེ་ཐ་ནའང་ཉིས་ལྡབ་ཏུ་བཟླས་ན་ཚེས་བཅུའི་མཆོད་པ་མ་ཆག་པར་འགྲོ་བ་ཡིན་ནོ་གསུང༌། དེའང་བསོད་ནམས་སོག་པར་འདོད་པས་ཡར་གྱི་ཚེས་བཅུ་དང༌། སྒྲིབ་པ་སྦྱང་བར་འདོད་པས་མར་གྱི་ཚེས་བཅུ་སྟེ་གཉིས་ཀའམ་གང་མོས་ལ་རྒྱས་བསྡུས་ཇི་ལྟར་བྱ་ཡང༌། མ་ཆག་པར་ཉམས་སུ་བླངས་ན་དངོས་གྲུབ་མྱུར་དུ་འགྲུབ་པའི་རྒྱུར་འགྱུར་བས་འབད་རྩོལ་དུ་བྱ་བ་གལ་ཆེའོ་གསུང༌། ལྔ་པ་གཏོར་མ་ནི། ཨོཾ་ཨཱཿཧཱུྃ་ཧ་ཧོཿཧྲཱིཿ ཕྱག་རྒྱ་དང་བཅས་པས་བྱིན་གྱིས་རླབས། ཕཻཾ་དང་འབར་བའི་ཕྱག་རྒྱས་རྡོ་རྗེ་རྣལ་འབྱོར་མ་མཁའ་སྤྱོད་ཀྱི་དཔའ་བོ་མཁའ་འགྲོས་བསྐོར་བ་མདུན་གྱི་ནམ་མཁར་སྤྱན་དྲངས་ལ། དེ་དག་གི་ལྗགས་རྡོ་རྗེའི་འོད་ཟེར་གྱི་སྦུ་གུས་གཏོར་མ་གསོལ་བས་ཟག་མེད་ཀྱི་བདེ་བས་མཉེས་པར་བསམས་ལ་རྡོ་རྗེ་ཐལ་མོ་ཁ་གྱེན་དུ་ཕྱེ་བའི་ཕྱག་རྒྱ་དང༌། ཨོཾ་གསུམ་མའི་མཐར་ཨ་ཀཱ་རོ་བཏགས་པ་ལྔའམ་བདུན་གྱིས་ཕུལ།
དེའང་རྗེ་བཙུན་རིན་པོ་ཆེས་ཞལ་གཉིས་མའི་སྒྲུབ་ཐབས་དང་འཕགས་པ་རིན་པོ་ཆེས་འདི་ཉིད་ཀྱི་སྒྲུབ་ཐབས་སུ་གཏོར་སྔགས། ཨོཾ་བཛྲ་ཨ་ར་ལི་ཧོཿཛཿཧཱུྃ་བཾ་ཧོཿ བཛྲ་ཌཱ་ཀི་ནཱི་ས་མ་ཡ་སྟྭཾ་དྲྀ་ཤྱ་ཧོཿ ཞེས་པས་འབུལ་བར་གསུངས་ཀྱང༌། བླ་མ་རྣམས་ཀྱི་གསུང་སྒྲོས་ལ་གོང་མ་བཞིན་འབྱུང་བས་དེ་ལྟར་བྱ། ཕྱི་མཆོད་དང་ནང་མཆོད་འབུལ། དཔལ་ལྡན་རྡོ་རྗེ་མཁའ་འགྲོ་མ། ། ཞེས་སོགས་ཤླཽ་ཀ་གཉིས་ཀྱི་མཐར། དགེ་བ་འདི་ཡིས་མྱུར་དུ་བདག ། སོགས་དང༌།
འཆི་ཚེ་སོགས་ཀྱིས་སྨོན་ལམ་གདབ། བཛྲ་མུཿགཏོར་མགྲོན་རྣམས་རང་གནས་སུ་གཤེགས་པར་བྱའོ། ། དེ་ལྟར་གང་ཟག་རབ་འབྲིང་ཐ་མ་ཐམས་ཅད་ཀྱི་ཐུན་མོང་གི་ཉམས་ལེན་དུ་གྱུར་པ། བསྐྱེད་རིམ་རྣལ་འབྱོར་བཅུ་གཅིག་འདི་ཉིད་མ་འཁྲུལ་བར་ཉམས་སུ་བླངས་པས། མཁའ་སྤྱོད་ཀྱི་དངོས་གྲུབ་མྱུར་དུ་ཐོབ་པར་འགྱུར་བ་ཡིན་ཏེ། འདི་ཉིད་བསྐྱེད་རིམ་ཕག་མོ་མཁའ་སྤྱོད་ཅེས་གསུངས་ཀྱང༌། དོན་གྱིས་བསྐྱེད་རྫོགས་ཟུང་འཇུག་ཡིན་པའི་ཕྱིར། གཞན་ལས་ཁྱད་པར་དུ་འཕགས་པ་སྟེ། དེའང་བླ་མ་འོད་དུ་ཞུ། རང་ལ་ཐིམ་པའི་སྟོང་ཉིད་ཀྱི་ངང་ལས།
རང་ཉིད་སྔགས་ཀྱི་ལྷར་བསྐྱེད་པ་བསྙེན་སྒྲུབ་བཞི་རྫོགས་ཀྱི་ཆོ་གས་སྒྲུབ་པ་ནི་བུམ་དབང་གི་ལམ། སྙིང་གར་སྔགས་ཀྱི་འཁོར་ལོ་བསྒོམ་པའི་ཆོས་འབྱུང་ཕྱི་མ་ནི་གསང་གནས་བདེ་སྐྱོང་གི་འཁོར་ལོ། ནང་མ་ནི་ལྟེ་བའི་ཨ་ཐུང་མཚོན་པས་ན་ལྟེ་བ་སྤྲུལ་པའི་འཁོར་ལོ། ཟླ་བ་ནི་སྙིང་ག་ཆོས་ཀྱི་འཁོར་ལོ་ཟླུམ་པོའི་དབྱིབས་སུ་བཞུགས་པ་མཚོན། བྃ་ཡིག་གི་ཡ་ར་ལ་ཝ་བཞིས་མགྲིན་པ་ལོངས་སྤྱོད་ཀྱི་འཁོར་ལོ་མཚོན། སྔགས་ཕྲེང་གིས་སྤྱི་བོའི་རྩ་འདབ་སོ་གཉིས་མཚོན་པས་ན་རྟེན་འཁོར་ལོ་བཞི་ལ་གནད་དུ་བསྣུན་པར་བྱེད་པ་གསང་དབང་གི་ལམ། རྫོགས་རིམ་གྱི་ཚེ་སྟེང་མཁའ་སྤྱོད་ཀྱི་འཁོར་ལོ་ལ་བརྟེན་ནས་མི་རྟོག་པ་སྒྲུབ་པ། འོག་རླུང་གི་འཁོར་ལོ་ལ་བརྟེན་ནས་བདེ་བ་སྒྲུབ་པ། བར་སྔགས་ཀྱི་འཁོར་ལོ་ལ་བརྟེན་ནས་དྲོད་སྒྲུབ་པ་རྣམས་ཀྱི། བར་པ་ལ་བརྟེན་ནས་བདེ་ཆེན་གྱི་ཡེ་ཤེས་སྐྱེ་བ་ནི་ཤེས་རབ་ཡེ་ཤེས་ཀྱི་ལམ།
དེ་དག་ལས་སྐྱེས་པའི་ཉམས་ཟུང་འཇུག་བརྗོད་བྲལ་གྱི་ངང་དུ་འཛིན་པ་མ་ཞུགས་པར་ཧད་དེ་འཇོག་པ་ནི་དབང་བཞི་པའི་ལམ་སྟེ། མངོན་རྟོགས་དཀྱུས་གཅིག་ལ་དབང་བཞི་ཆར་གྱི་ལམ་ཚང་བའི་ཕྱིར་རོ་གསུང༌། དེ་ལྟ་བུའི་རྣལ་འབྱོར་བཅུ་གཅིག་པོ་སྦྱང་གཞི་དང་སྦྱོང་བྱེད་ངོ་འཕྲོད་པའི་སྒོ་ནས་ཡེ་མ་ཆག་པར་ཉམས་སུ་བླངས། ཚེས་བཅུ་གཉིས་ལ་མཆོད་པ་དང༌། ཚོགས་གཏོར་གྱིས་མཉེས་པར་བྱེད་ཅིང་གཞིའི་བསྙེན་པ་མཐར་ཕྱིན་པར་བྱས་ཏེ། བསྒོམ་བཟླས་ལ་འབད་པ་ཙམ་གྱིས། རེ་ཞིག་ན་རྡོ་རྗེ་རྣལ་འབྱོར་མ་ཐ་མལ་གྱི་བུད་མེད་ཀྱི་རྣམ་པས་སྒྲུབ་པ་པོ་དེའི་མདུན་དུ་འབྱུང་ཞིང༌། རྡོ་རྗེ་རྣལ་འབྱོར་མ་ཡིན་པར་ལུང་བསྟན། ངོ་ཤེས། དེ་ལ་གསོལ་བ་བཏབ་པས།
སྒྲུབ་པ་པོ་དེའི་ལག་པའི་མཁྲིག་མ་ནས་བཟུང་སྟེ་ལུས་མ་སྤངས་པར་མཁའ་ལ་སྤྱོད་པའི་གནས་སུ་ཁྱེར་ལ། དེར་སླེབས་པ་ཙམ་གྱིས་ཟག་བཅས་ཀྱི་ལུས་ཟག་མེད་ཀྱི་ཡེ་ཤེས་སུ་དྭངས་ཤིང༌། རྡོ་རྗེ་རྣལ་འབྱོར་མས་བླ་མ་མཛད་དེ་ཟབ་མོའི་ལམ་གྱིས་རྗེས་སུ་འཛིན། སངས་རྒྱས་ཀྱི་ཞིང་དུ་ཡར་སོང་སྟེ་ཆོས་ཉན་ཞིང༌། དེ་ལ་བརྟེན་ནས་བཅུ་གསུམ་རྡོ་རྗེ་འཛིན་པའི་གོ་འཕང་ཐོབ་པར་འགྱུར་བ་ནི། གང་ཟག་དབང་པོ་རབ་ཏུ་གྱུར་པའོ། ། གལ་ཏེ་དེ་ལྟར་མ་གྱུར་ན། སིནྡྷུ་རའི་སྒྲུབ་པ་བྱ་སྟེ། དེའང་ཐོག་མར་ཨོཾ་གསུམ་མ་ཡི་གེའི་གྲངས་ཀྱི་འབུམ་ཚར་གཉིས་གསུམ་ཙམ་གྱིས་གཞིའི་བསྙེན་པ་མཐར་ཕྱིན་པར་བྱས། དེ་ནས་ཤིན་ཏུ་དབེན་པའི་གནས་སུ་དཀྱིལ་འཁོར་གསུམ་བདག་འཇུག་ཇི་ལྟ་བ་བཞིན་དང༌།
མཆོད་གཏོར་ཀྱང་རྒྱས་པར་བཤམས། མདུན་བསྐྱེད་ཀྱི་དཀྱིལ་འཁོར་ཡན་ལག་བཞི་རྫོགས་སུ་བསྒྲུབས་ཏེ་མཆོད་བསྟོད་བྱ། མདུན་བསྐྱེད་སྤྲོ་བསྡུ་བྱ་ཞིང༌། ཨོཾ་གསུམ་མ་འབུམ་ཕྲག་བཞིའི་སྒྲུབ་བསྙེན་བྱས་ཏེ། ཐུན་བཞིར་བཅད། ཐུན་རེ་རེའི་མཐར་སིནྡྷུ་རའི་ཡེ་ཤེས་པ་གཤེགས། དམ་ཚིག་པ་བསྡུ། འབྱོར་ན་སིནྡྷུ་ར་ཐུན་རེ་ལ་སྤོ་ཞིང་མ་འབྱོར་ནའང་ཞག་རེའི་ཁོངས་སུ་རེ་རེ་ངེས་པར་སྤོ་ལ། པར་བུ་ལྟ་བུའི་སྣོད་དགའ་མོར་ཚགས་བྱས། དེ་ལྟ་བུའི་ཚུལ་གྱིས་གཞི་འབུམ་རྫོགས་པ་དང༌།
གྲོགས་འཁོར་ལོ་སྡོམ་པའི་གཞི་བསྙེན་མཐར་ཕྱིན་པ་ཞིག་བཙལ་ལ་སྦའི་དབྱུག་པ་ལག་པ་གཉིས་སྙིང་གར་རྩེ་སྤྲད་པའི་གྲུ་མོ་ཕན་ཚུན་གྱི་རྩེ་དང་མཉམ་པ་ཞིག་དེ་ལ་གཏད་དེ། དེས་ཀྱང་སུམ་བྷ་ནི་བཟླ་ཞིང་དབྱུག་པ་དེ་ལག་ཏུ་བཟུང༌། རང་ཉིད་རྡོ་རྗེ་རྣལ་འབྱོར་མའི་ང་རྒྱལ་དང་ལྡན་པས། ལངྐ་ལི་ཡ་ཞེས་བྱ་བའི་ཤིང་སྦུབས་ཅན་ཞིག་བལ་པོ་ཕྱོགས་སུ་འབྱུང་བས་དེ་ཉིད་དམ། མ་འབྱོར་ན་དོ་རྒོད་པའི་སྦུབས་ཀྱིས་བྱ་བར་གསུངས་པས། དེ་ལྟ་བུ་མཛུབ་གང་བའི་ཚད་ཙམ་གད་ལེགས་པར་བྱས། ཞབས་སུ་ཤིང་སྲབ་མོ་ལ་དགའ་བ་འཁྱིལ་པའི་པར་ཡོད་པ་ཞིག་གིས་ཁྲིག་སྟེ་བཅད། དེའི་ཕྱི་ནས་ཤོག་བུ་ལྟ་བུས་གཏུམ་པ་ཁ་གཅོད་དམ་དྲགས་དང་བཅས་པ་བྱས་ཏེ། གུ་གུལ་གྱིས་བདུག་པ་ཙམ་བྱས། ཆེད་དུ་དམིགས་པ་ནི་ཅི་ཡང་མི་དགོས།
དེ་ཉིད་རང་གི་ལག་པར་བཟུང་སྟེ། ཨོཾ་གསུམ་མ་བརྒྱ་རྩ་ཙམ་ཞིག་བཟླས་པའི་མཐར། སྔ་སོར་བསྒྲུབས་པའི་སིནྡྷུ་ར་རྣམས་ཡེ་མ་ཟག་པར་དེར་བླུགས་ལ་ཁ་དམ་པར་བཅད། དེ་ནས་ཡར་ངོའི་ཚེས་བཅུ་ལ་མཆོད་བསྟོད་བདག་འཇུག་རྒྱས་པར་བྱས་ལ། སྲོད་ཀྱི་དུས་སུ་ཟླ་བོ་དང་བཅས་སིནྡྷུ་ར་དང་དབྱུག་པ་ཁྱེར། དུར་ཁྲོད་དུ་ཕྱིན་ལ། དེར་ས་ཁྲུ་གང་ཙམ་བྲུས་པའི་ནད་དུ། སིནྡྷུ་ར་བཅུག་པའི་ཁ་སས་ལེགས་པར་བཅད་ཅིང༌། མིས་མི་ཤེས་ལ་རང་གིས་མི་ནོར་བའི་མཚན་མ་བྱས་ཏེ། རང་ཉིད་དེའི་སྟེང་དུ་འདུག་ནས།
རྡོ་རྗེ་རྣལ་འབྱོར་མའི་ང་རྒྱལ་བརྟན་པོས་ཨོཾ་གསུམ་མའི་བཟླས་པ་བྱ་ཞིང༌། གྲོགས་དེས་དབྱུག་པ་བཟུང་ནས་བར་ཆད་བསྲུང་བའི་ཕྱིར་དུ། སུམ་བྷ་ནིའི་བཟླས་པ་ཁོ་ན་བྱེད་དུ་བཅུག་ལ། སྲོད་འཁོར་གྱི་བར་བཟླས་པ་བྱ་ཞིང༌། དེ་ནས་ཁྱིམ་དུ་ཕྱིན། ཉིན་མོ་ཕྱི་རོལ་མཆོད་པ་དང༌། བདག་འཇུག་སོགས་ཅི་འགྲུབ་བྱ། དེ་ནས་ནུབ་རེ་བཞིན་དེ་བཞིན་དུ་བྱེད་ཅིང༌། བཟླས་པ་ཡུན་ཇེ་རིང་ཇེ་རིང་ལ། ཉི་ཤུ་གསུམ་གྱི་ནུབ་མོ་མཚན་ཕྱེད་ཀྱི་བར་དུ་བྱ།
ཉེར་བཞི་ལ་སུམ་གཉིས། ཉེར་ལྔའི་མཚན་ཐོག་ཐག་བཟླས་པ་བྱས་ལ། ནམ་ལངས་མ་ཐག་སིནྡྷུ་ར་ཕྱུངས་ཏེ་ཁྱིམ་དུ་ཁྱེར་ལ། དེ་ཉིད་དཀྱིལ་འཁོར་གྱི་དབུས་སུ་བཞག་ནས་ཕྱི་མཆོད་དང་བདག་འཇུག་རྒྱས་པར་བྱ། ཉི་མ་ཤར་བ་ན་གྲོགས་ནི་མི་དགོས། རང་གཅིག་པུ་ཀུ་སཱ་ལའི་ཆས་སུ་ཞུགས། སིནྡྷུ་རའི་ཞབས་ཀྱི་ཤོག་བུ་བསལ་ཏེ། དགའ་འཁྱིལ་གྱི་པར་དཔྲལ་བར་བརྒྱབ་སྟེ་སླར་གཏུམ་པའི་སིནྡྷུ་ར་མཆན་ཁུང་གཡོན་དུ་མིས་མི་མཐོང་བར་སྦས་ཤིང༌། སྔར་བྱིན་གྱིས་རླབས་པའི་དབྱུག་པ་དེ་ཁྱེར་ནས་ཕྱོགས་ཐམས་ཅད་དུ་འཁྱམས་ཏེ། འཕང་ར་ལྟ་བུ་བུད་མེད་མང་དུ་ཚོགས་པའི་སར་ཕྱིན་ལ།
རྡོ་རྗེ་རྣལ་འབྱོར་མའི་ང་རྒྱལ་བརྟན་པོས་བུད་མེད་དེ་དག་ལ་བལྟས་པ་ན། རང་གི་དཔྲལ་བའི་དགའ་བ་འཁྱིལ་པ་དེའི་གཟུགས་བརྙན་མེ་ལོང་ལ་གཟུགས་བརྙན་ཤར་བ་ལྟར་བུད་མེད་ཞིག་གི་དཔྲལ་བར་འཕོས་བྱུང་ན། དེ་ནི་རྡོ་རྗེ་རྣལ་འབྱོར་མ་དངོས་ཡིན་པས་ཐེ་ཚོམ་དང་འཁུ་འཁྲིགས་མི་བྱ་བར་ཞབས་སྤྱི་བོས་བླངས། གཡོན་ནས་བསྐོར་བ་ལ་སོགས་པའི་བསྙེན་བཀུར་དང་གསོལ་བ་བཏབ་པས། ངེས་པར་དུས་དེ་ཉིད་ཀྱིས་མཁའ་ལ་སྤྱོད་པའི་གནས་སུ་ཁྲིད་པར་འགྱུར་ཏེ། དེའང་མཁའ་ལ་སྤྱོད་པའི་རིག་པ་འཛིན་པ་ཞེས་བྱ་བ་ཚེ་བསྐལ་པར་ཐུབ་པ། ལང་ཚོ་བཅུ་དྲུག་ལོན་པའི་ན་ཚོད་ཅན། རྫུ་འཕྲུལ་གྱིས་སངས་རྒྱས་ཀྱི་ཞིང་དུ་བགྲོད་ནུས་པ་ཞིག་ཡིན་པས། རང་ཉིད་ཀྱིས་ད་ལྟར་གྱི་ལུས་འདི་མ་སྤངས་པར་དེ་ལྟ་བུའི་རྣམ་པ་ཅན་དུ་གྱུར་ཏེ། རྡོ་རྗེ་རྣལ་འབྱོར་མ་ལ་སོགས་པའི་སངས་རྒྱས་རྣམས་ལས་ཆོས་དངོས་སུ་ཐོབ་ཅིང་ཉམས་སུ་བླངས་པས་ས་ལམ་གྱི་ཡོན་ཏན་གོང་འཕེལ་དུ་འགྱུར་ཏེ།
ལུས་དེ་ཉིད་ཀྱིས་ཕྱག་རྒྱ་ཆེན་པོ་མཆོག་གི་དངོས་གྲུབ་མངོན་དུ་བྱེད་ནུས་པ་ནི་དབང་པོ་འབྲིང་པོ་སྟེ། དེ་ལྟ་བུ་དང་མ་འཕྲད་ཀྱི་བར་རྡོ་རྗེ་རྣལ་འབྱོར་མའི་བཟླས་བསྒོམ་ལ་བརྩོན་པའི་ངང་ནས་ནང་རེ་བཞིན་སིནྡྷུ་རའི་པར་བརྒྱབ་སྟེ། ཕྱོགས་ཐམས་ཅད་དུ་འཁྱམས་པར་བྱེད་པ་ཡིན་གསུང༌། གལ་ཏེ་དེ་ལྟར་བྱས་ཀྱང་མ་གྲུབ་པའམ། དེ་ལྟ་བུ་ལག་ཏུ་མ་ལོངས་པ་ན། ཚེ་འདིར་མཁའ་ལ་སྤྱོད་པའི་གནས་སུ་འགྲོ་བ་མེད་པའི་ཕྱིར། དབང་པོ་ཐ་མར་གྱུར་པ་ཡིན་ལ། དེས་ཀྱང་འདུན་པ་དྲག་པོས་ཉམས་ལེན་ཆག་མེད་དུ་བྱ་ཞིང༌། ཁྱད་པར་འཆི་ཁར་རྡོ་རྗེ་རྣལ་འབྱོར་མས་ངེས་པར་རྗེས་སུ་འཛིན་མོད་ཀྱང༌། ཆེས་མྱུར་བར་བྱེད་པའི་ཐབས་འཕོ་བའི་རྣལ་འབྱོར་ཉམས་སུ་ལེན་པར་བྱེད་པ་སྟེ།
འདི་ལ་རྗེ་བཙུན་ཡབ་ཡུམ་ཞལ་སྦྱོར་དང༌། རྗེ་བཙུན་ཡུམ་རྐྱང་གི་འཕོ་བ་གཉིས་ལས། རང་གང་མོས་པ་ཞིག་ལ་ཞག་བདུན་ཙམ་གྱི་བར་དུ་མཚམས་དམ་པར་བཅད་ལ་ཉམས་སུ་བླངས་པས་སྤྱི་བོ་སྐྲངས་པ་དང༌། རྣག་ཁྲག་ཆུ་སེར་རྡོལ་བ་སོགས་འབྱུང་ཞིང༌། རྣལ་འབྱོར་པ་དེ་མཁའ་སྤྱོད་འགྲུབ་པའི་ལྟས་སུ་སྒྲུབ་ཁང་ལ་འཇའི་གུར་ཕུབ་པ་དང༌། མེ་ཏོག་གི་ཆར་དང༌། དྲི་བཟང་པོའི་ངད་ལྡང་བ་སོགས། ཡིད་ཆེས་པའི་མཚན་མ་སོགས་བྱུང་བ་ན། དེ་ནས་མ་བརྗེད་ཙམ་བྱ་ཡི། དྲག་ཏུ་བསྒོམས་ན་འཕོ་རབ་ཚེ་ཐུང་ཞེས་གསུངས་ཤིང༌།
ཧ་ཅང་དྲགས་ན་ཐལ་བའི་ཉན་ཡོད་པས་རྟབ་རྟོབ་མ་ཡེངས་པར་ཉམས་ལེན་གནད་དུ་ཐེབས་པ་ངེས་པར་བྱེད། ནམ་ཞིག་དུས་ལ་བབས་པ་ན། ལས་ལ་སྦྱོར་བ་སྟེ། དེའང་འཆི་ལྟས་བརྟགས་པའི་མན་ངག་རྣམས་སུ་འཆི་ལྟས་དུ་མ་གསུངས་ཀྱང༌། རྣ་བ་ལག་པ་གཉིས་ཀྱིས་མནན་པའི་ཚེ་འུར་སྒྲ་འབྱུང་བ་དེ་ཆད་པ་དང༌། སྔ་དྲོའི་ཉི་མ་རྩེ་ཤར་གྱི་ཚེ་ཉི་མ་ལ་རྒྱབ་གཏད་དེ་བསྡད་པའི་ཚེ་མགོ་བོའི་གྲིབ་མ་ལ་རླངས་པ་བུན་ནེ་ཡོད་པ་ཉམས་པ་དང༌། མིག་གི་ཡ་གཅིག་མཛུབ་མོས་བཅིར་བས་འོད་དམར་འཁྱིར་འཁྱིར་འབྱུང་བ་དེ་ཆད་པ་དང༌། སྔ་གྲོ་ཉི་མ་རྩེ་ཤར་གྱི་ཚེ་ཉི་མ་ལ་རྒྱབ་གཏད་ནས་བསྡད་པའི་ཚེ། ལག་པ་གཡས་ཀྱི་ཁུ་ཚུར་དཔྲལ་བར་གཏད། གྲུ་མོ་པུས་མོའི་སྟེང་དུ་བཙུགས་པའི་མཁྲིག་མའི་མཚམས་སུ་མིག་གཟིར་ཏེ་བལྟས་པས་རྦད་ཀྱིས་ཆད་པར་མཐོང་བ་སོགས་ངེས་པའི་འཆི་ལྟས་སུ་གསུངས་ཀྱང༌།
དེ་དག་བྱུང་མ་ཐག་འཕོ་བ་མི་བྱ་བར། ཚེ་སྒྲུབ་ལ་སོགས་པའི་རིམ་གྲོ་དང་དགེ་སྦྱོར་བུངས་བསྐྱེད་དེ། ལྟས་དེ་དག་འགྱུར་ན་ལེགས། གལ་ཏེ་མ་འགྱུར་ན་ལས་ལ་སྦྱར་བས་བར་དོའི་འཇིགས་སྐྲག་སོགས་མྱོང་མི་དགོས་པར་ངེས་པར་མཁའ་ལ་སྤྱོད་པའི་གནས་སུ་འགྲོ་ངེས་པར་ཡིན་ནོ་གསུང༌། འཕོ་བ་འདི་ཉིད་ངོར་རྫོང་ཀུན་ལ་མེད་པའི་ཁྱད་ཆོས་གདུང་བརྒྱུད་རིམ་པར་ཞལ་ཤེས་སུ་བྱོན་པའི་མན་ངག་ཡིན་པས་སྙིང་གི་དཀྱིལ་དུ་འཆང་བ་གལ་ཆེའོ་གསུང་ངོ༌། ། དེ་དག་གིས་ནི་བསྒོམ་བྱའི་དོན་ལ་ཐོས་བསམ་གྱི་སྒྲོ་འདོགས་དཔྱོད་པའི་བསྐྱེད་རིམ་གྱི་རྣམ་བཞག་རྒྱས་པར་གསུངས་ཀྱང་སྙིང་པོ་མདོར་བསྡུས་ཡིད་ལ་གང་ཟིན་པ་བྲིས་པའོ། ། དཔྱད་དོན་ཉམས་སུ་ལེན་པ་སེམས་འཛིན་གྱི་བྱ་བ་ལ། བསྐྱེད་པའི་རིམ་པ་དང༌། རྫོགས་པའི་རིམ་པ་གཉིས་ཀྱི། དང་པོ་ནི།
དེ་ཡང་བླ་མ་རང་ལ་ཐིམ་པའི་རྐྱེན་གྱིས་ཆོས་ཐམས་ཅད་འོད་གསལ་དུ་ཐིམ་པ་དེའི་ངང་ལས་རང་གི་སྙིང་གར་ཨེ་ཨེ་ལས་ཞེས་པ་ནས། ཤུདྡྷོ྅ཧཾ་གི་བར་རྣམ་རྟོག་གཞན་གྱིས་བར་མ་ཆོད་པར་དྲག་ལ་མྱུར་བའི་ཚུལ་དུ་བསྒོམ། ངག་བཟླས་ཡིད་བཟླས་རྫོགས་རིམ་ཞར་བྱུང་དང་བཅས་པ་བསྒོམ་པའི་མཐར། ཐོག་མར་རང་ཉིད་ཐ་མལ་པ་མ་ཡིན་པར། རྡོ་རྗེ་རྣལ་འབྱོར་མ་དངོས་ཡིན་སྙམ་དུ་ང་རྒྱལ་ལ་སེམས་འཛིན་པར་བྱེད། དེ་ནས་དེའང་སྐུ་མདོག་དམར་མོ་ཞལ་གཅིག་ཕྱག་གཉིས་མ་རྒྱན་ཆ་ལུགས་རྫོགས་པ་མེ་འབར་བའི་དབུས་ན་བཞུགས་པའི་རྣམ་པ་སྤྱི་ལ་སེམས་འཛིན་པར་བྱེད། ༼ག༽ ༣༽དེ་ནས་སྤྱན་དབུ་མ་དབུས་ནག་པ། མཐའ་སྐྱ་བ། སྤྱན་རྩ་དམར་ཤིག་གེ་བ། སྤྱན་གཡོན་པ་གྱེན་ལ་ལངས་པ་ལྟ་བུ་ལ་སེམས་འཛིན་པར་བྱེད།
དེ་ནས་རིམ་བཞིན་སྤྱན་གཡས་གཡོན། ཤངས་དམར་ཟུར་རེ་བ། ཤངས་སྦུབས་དམར་སང་ངེ་བ། ཞལ་ཅུང་ཟད་གདངས་པ་ཧེ་བྱས་པ་ལྟ་བུ་ཚེམས་ཀྱི་ཕྲེང་བ་དཀར་ཞིང་དྭངས་པ་བཞི་བཅུ། མཆེ་བའི་མྱུ་གུ་ཅུང་ཟད་དང་བཅས་པ། ཞལ་གྱི་མཆུ་སྒྲོས་བིམ་པ་ལྟར་དམར་ཞིང་ལེགས་པ། མགུལ་པ་ལ་ཤའི་རི་མོ་ཕྱེད་གསུམ་ཙམ་ཡོད་པ། དབུ་སྐྲ་ནག་པོ་མ་འཛིངས་ཤིང་སིལ་བུར་གྱུར་པས་སྐུ་རྒྱབ་སི་ལེ་ཁེབས་པ། ནུ་འབུར་གཉིས་མཁྲང་ཞིང་རྒྱས་པ། གཡས་པདྨ་རཱ་གའི་ལྕུག་ཕྲན་ལྟར་འཇམ་ཞིང་མཉན་པ་བརྐྱངས་པས་གྲི་གུག་འཛིན་པ།
གཡོན་ཐོད་པ་གྱེན་དུ་ཕྱོགས་པར་བཟུང་ནས་ཁྲག་གསོལ་བ། སྐེད་པ་ཕྲ་བ། རོ་སྨད་རྒྱས་པ། ཞབས་གཡས་བརྐྱངས་པས་དུས་མཚན་མ་མནན་པ། གཡོན་བསྐུམས་པས་འཇིགས་བྱེད་མནན་པ་སྟེ། རྒྱན་མེད་པ་སེམས་འཛིན་པར་བྱེད། ༼ང་༽ ༢༽དེ་ནས་དཔྲལ་བར་ཡེ་ཤེས་ཀྱི་སྣང་བ་ལས་གྲུབ་པའི་ཐོད་པ་སོར་ལྔ་པ་ལྔ་ཡི་དབུ་རྒྱན། དེ་ལས་འཕྱང་བའི་རུས་པའི་དྲྭ་བ་དྲྭ་ཕྱེད་དང་བཅས་པ། སྤྱི་བོར་རུས་པའི་འཁོར་ལོ། སྙན་གཉིས་ལ་རུས་པའི་ཨ་ལོང༌།
མགུལ་པར་མགུལ་རྒྱན། དཔུང་པ་གཉིས། ཕྱག་གཉིས། ཞབས་གཉིས་རྣམས་ལ་རུས་པའི་གདུ་བུ། སྐེད་པར་འོག་པགས། ཕྲག་པ་ནས་བརླའི་བར་དུ་ཐོད་སྐམ་ལྔ་བཅུ་སྐྲའི་སྐུད་པར་བརྒྱུས་པའི་དོ་ཤལ་འཕྱང་བ། ཡེ་ཤེས་ཀྱི་མེ་འབར་བ་རྣམས་ལ་རིམ་བཞིན་དུ་སེམས་འཛིན་པར་བྱེད་པ་སྟེ། སྤྱན་དབུས་མ་ནས་མེ་རིའི་བར་དེ་དག་རེ་རེ་ལའང་གསལ་ན་གསལ་ཏེ་འཕྲོ་བཅད། མི་གསལ་ན་མི་གསལ་ཏེ་འཕྲོ་བཅད། རྣམ་རྟོག་གི་དུག་དབྱུང༌།
ཞེས་གསུངས་པའི་གནད་དང་མ་བྲལ་བས། རེག་མཐོང་གི་མཚན་མ་ཐོབ་ཀྱི་བར་དུ་ཉམས་སུ་ལེན་པར་བྱེད་ལ། དེ་བཞིན་དུ་ལུས་དཀྱིལ་གྱི་གཙོ་མོ་ནས་འཁོར་གྱི་བར་རེ་རེ་ལའང་སྤྱན་དབུས་མ་ནས་མེ་རིའི་བར་རིམ་བཞིན་སེམས་འཛིན་པར་བྱེད། ཐུན་དེ་ལས་ལྡང་བར་འདོད་པ་ན། མངོན་རྟོགས་དཀྱུས་མ་ལས་འབྱུང་བ་བཞིན་གྱི། བསམ་མི་ཁྱབ་ཐུན་མོང་པའམ། མཆོག་ཏུ་གྱུར་པ་ཞལ་ཤེས་གསུམ་པ་ནང་གི་མཁའ་སྤྱོད་བསྒྲུབ་པའམ། ཐུན་མོང་མ་ཡིན་པའི་བསམ་མི་ཁྱབ་ཆིག་བརྒྱུད། གསེར་གྱི་མཎྜལ་དང་བཅས་ཞུས་ཏེ། ཉམས་སུ་བླངས་ན་མཁའ་སྤྱོད་སྒྲུབ་པའི་ཐབས་ཀྱི་གཙོ་བོ་ནི་འདི་ཡིན་གསུངས་པས།
སྙིང་གི་དཀྱིལ་དུ་སྦ་བར་བྱའོ། ། དེ་གཉིས་གང་ཡང་རུང་བའི་སྒོ་ནས་འོད་གསལ་དུ་བསྡུས་ཏེ། སེམས་ཇི་ཙམ་གནས་ཀྱི་བར་འཇོག དེ་ནས་རང་ཐུན་གྱི་མཚམས་ལྷར་ལངས་ཏེ་བརྒྱུད་པའི་གསོལ་འདེབས་དང༌། དཔལ་ལྡན་རྡོ་རྗེ་མཁའ་གྲོ་མ་སོགས་ཀྱིས་བསྟོད་པའི་མཐར། མཁའ་སྤྱོད་ཞལ་བཟང་བལྟ་བའི་སྨོན་ལམ་འདི་བྱིན་རླབས་ཤིན་ཏུ་ཆེ་བ་ཞིག་ཡིན་པས་ཉམས་སུ་ལེན་པ་རྣམས་ཀྱིས་ངེས་པར་བྱ་གསུངས་ཏེ། དེ་དག་ནི་རྟེན་བསྐྱེད་པའི་རིམ་པ་འཁོར་དང་བཅས་པའོ། ། དབང་བཞིའི་ལམ་བཟང་འདུས་པ་ཟབ་མོའི་དོན། ། བཅུ་གཅིག་རྣལ་འབྱོར་ལྡན་པའི་ཉམས་ལེན་གྱིས། ། དུག་གསུམ་འཁྲུལ་པའི་དྲི་མ་སྦྱོང་བྱེད་པ། །
འདི་འདྲ་ཉམས་སུ་ལེན་རྣམས་སྐལ་བཟང་མཆོག། ༈ ༼ཅ༽ ༡༽། གཉིས་པ་རྫོགས་པའི་རིམ་པ་ནི། རྣལ་འབྱོར་གསང་མཐའི་ཐུན་མོང་མ་ཡིན་པའི་མན་ངག རྫོགས་རིམ་རྒྱས་པ་འཁོར་ལོ་སྡོམ་པ་རྩ་བཤད་ཀྱི་རྒྱུད་ཐམས་ཅད་ཀྱི་དོན་གྱི་བཅུད་ཕྱུང་བ་སློབ་དཔོན་ནག་པོ་སྤྱོད་པས་བཀྲལ་བའི་མཁའ་འགྲོའི་བརྡའི་སྐད་དུ་ཨོ་ལ་པ་ཏི། བོད་སྐད་དུ་རིམ་པ་བཞི་ཞེས་གྲགས་པ་དང༌། འབྲིང་པོ་གྲུབ་ཆེན་རྡོ་རྗེ་དྲིལ་བུ་པས་རྡོ་རྗེ་རྣལ་འབྱོར་མ་ལས་དངོས་སུ་ནོས་པའི་ཟབ་ཆོས་དྲིལ་བུ་རིམ་ལྔ་བྱིན་རླབས་དང་བཅས་པ། བསྡུས་པ་གྲུབ་ཆེན་ལཱུ་ཧི་པས་སློབ་དཔོན་ཤ་ཝ་རི་པ་ལས་ནོས་པའི་རྫོགས་རིམ་བསྡུ་བ་གསུམ་པ་ཞེས་བྱ་བ་དང༌། རྩ་དབུ་མ་དང་བདེ་མཆོག་དཀར་པོའི་རྫོགས་རིམ་དང་བཅས་གསུམ་ནི། ལཱུ་ཧི་པས་བཀྲལ་བའི་ལམ་སྟེ།
དེ་ལྟར་དུ་མ་བཞུགས་ཀྱང་དེ་ཐམས་ཅད་ལས་ཟབ་ཅིང་ཁྱད་པར་དུ་འཕགས་པ་རྗེ་བཙུན་ནཱ་རོ་ཏ་པས་རྡོ་རྗེ་རྣལ་འབྱོར་མ་ཉིད་ལ་དངོས་སུ་ནོས་པའི་གདམས་པ། རྗེ་བཙུན་ཡུམ་གྱི་ཐུན་མོང་མ་ཡིན་པའི་རྩ་དབུ་མ་ཞེས་བྱ་བ་ཡིན། དེ་ཟབ་པའི་རྒྱུ་མཚན་ཡང༌། ཆོས་ཀྱི་ཕུང་པོ་བརྒྱད་ཁྲི་དང༌། ། བཞི་སྟོང་གསུངས་པ་གང་ཡིན་པ། ། ལུས་ཀྱི་དེ་ཉིད་མི་ཤེས་པས། ། དེ་དག་ཐམས་ཅད་འབྲས་མེད་གསུངས། ། ཞེས་རྟེན་སྦྱང་གཞི་ལ་གནད་དུ་བསྣུན་པའི་ཐབས་མེད་པས་ཉན་ཐོས་དང་རྒྱུ་ཕ་རོལ་ཏུ་ཕྱིན་པའི་ཐེག་པར་མ་ཟད། བྱ་སྤྱོད་རྣལ་འབྱོར་རྒྱུད་རྣམས་སུ་གསུངས་པའི་ལམ་གྱི་རིམ་པ་རྣམས་ཀྱིས་ཀྱང༌། བསྐལ་པ་གྲངས་མེད་དུ་མ་ཞིག་ནས་ས་བཅུ་གཅིག་པ་ཙམ་ཞིག་མངོན་དུ་བྱེད་པ་ལས།
ཚེ་འདིར་ཟུང་འཇུག་རྡོ་རྗེ་འཆང་གི་གོ་འཕང་རྙེད་པར་མི་ནུས་པས་ན། འབྲས་བུ་དམན་པ་ལ་དགག་སྒྲ་བཞག་པ་ཞེས་བྱ་བ་ཡིན་ལ། དེ་ལ་རྟེན་འཁོར་ལོ་བཞི་ལ་བསྣུན་པའི་ཐབས་སྟོན་པའི་རྫོགས་རིམ་རྣམས་ཁྱད་པར་འཕགས་ཞིང༌། འཁོར་ལོ་བཞིའི་རྩ་བ་ཡང་དབུ་མར་འདུས་ཤིང༌། དེར་རླུང་སེམས་ཞུགས་པ་ལ་བརྟེན་ནས་གཉིས་མེད་ཀྱི་ཡེ་ཤེས་མ་གཏོགས་གཟུང་འཛིན་གྱི་རྟོག་པ་ནམ་ཡང་སྐྱེ་མི་སྲིད་པས་ན། སྦྱང་གཞི་དབུ་མ་གཅིག་པུ་ལ་གནད་དུ་བསྣུན་པས་གཉིས་མེད་ཡེ་ཤེས་དུས་རིང་པོ་མ་ཡིན་པར་མྱུར་དུ་བསྐྱེད་པར་བྱེད་པས་ན་ཤིན་ཏུ་ཟབ་པ་ཡིན་ནོ། ། དེ་ལའང་ཆོས་ཉིད་དངོས་སུ་སྟོན་པ་དང༌། ཆོས་ཉིད་བརྒྱུད་ནས་སྟོན་པ་གཉིས་ལས། དང་པོ་ཕྱིའི་རྒྱ་མཚོ་བལྟ་བར་འདོད་པ་ཞིག་ལ། དེའི་རྒྱུས་ཡོད་པ་ཞིག་གིས་དེ་ནི་ཁ་དོག་སྔོ་བ་ལྦུ་བ་འཁྲིགས་པ།
ཆུ་སྲིན་ལ་སོགས་པས་གང་བ་དེ་ལྟ་བུ་ཡོད་ཅེས་བསྟན་པས། དོན་སྤྱིའི་ཚུལ་གྱིས་རྣམ་པར་འཆར་བ་བཞིན་དུ། མདུན་དུ་མཎྜལ་ལ་སོགས་པའི་བརྡ་ཐབས་ལ་བརྟེན་ནས། ཆོས་ཉིད་སེམས་ཀྱི་གནས་ལུགས་ངོ་སྤྲད་པས། དེ་ཉིད་དོན་སྤྱིའི་དོན་གྱི་ཚུལ་གྱི་རྒྱུད་ལ་སྐྱེ་བར་འགྱུར་ལ། གཉིས་པ་ནི། ཕྱིའི་རྒྱ་མཚོ་བལྟ་བར་འདོད་པ་དེ་ལ་རྒྱ་མཚོ་རང་གི་མཚན་ཉིད་དངོས་མ་བསྟན་ཀྱང༌། ལམ་ཡིག་ལྟ་བུ་རྒྱས་པར་བཤད་ནས། དེས་ཇི་སྐད་བཤད་པའི་ལམ་ལ་ཞུགས་ཏེ་ཕྱིན་པས། ཕྱིའི་རྒྱ་མཚོ་དངོས་སུ་མཐོང་ནས།
སྒྲོ་འདོགས་ཐམས་ཅད་དང་བྲལ་བ་བཞིན་དུ། བསྐྱེད་རྫོགས་ཀྱི་ལམ་ཟབ་མོ་གནད་མ་འཁྲུལ་བར་བསྟན་པ་བཞིན་དུ་ཉམས་སུ་བླངས་པས་མཚོན་བྱེད་དཔེའི་ཡེ་ཤེས་རྒྱུད་ལ་སྐྱེ། འདིའི་རྒྱུན་གོམས་པ་ལས་མཚོན་བྱ་དོན་གྱི་ཡེ་ཤེས་མངོན་དུ་འགྱུར་བ་ཡིན་ལ། དེས་ན་སྐབས་འདིར་ཕྱི་མ་ཆོས་ཉིད་བརྒྱུད་ནས་སྟོན་པའི་གདམས་ངག་སྟོན་པར་བྱེད་པ་ལ། དཔེ་གསུམ་གྱིས་དོན་གཅིག་གཏན་ལ་འབེབས་པར་བྱ་སྟེ། དེའང་བཤན་པ་སྲོག་གི་གནད་ལ་མཁས་པ་དང༌། ཤིང་མཁན་ཤིང་གི་གནད་ལ་མཁས་པ་དང༌། སྒྱུ་མ་མཁན་འཁྲུལ་འཁོར་གྱི་གནད་ལ་མཁས་པའོ། ། དང་པོ་ནི། སྲོག་ཆགས་ཞིག་གསོད་པར་བྱེད་པ་ན།
གནད་མི་ཤེས་པ་དུ་མས་སྲོག་ཆགས་དེའི་ཡན་ལག་སོགས་བཅད། ལུས་ཐམས་ཅད་ཕུག་ཀྱང་སྲོག་གི་གནད་མ་ཤེས་པས་མྱུར་དུ་འཆི་བར་མི་འགྱུར་ལ། བཤན་པ་དེས་གང་ལ་སྲོག་གནས་པའི་གནད་ཤེས་པ་ལ་བརྟེན་ནས། དེར་སྨྱུག་ཚལ་ལམ་མཚོན་ཕྲ་མོ་ཅུང་ཟད་རེ་བརྒྱབ་པས་ཀྱང་སྐད་ཅིག་ལ་སྲོག་འགགས་པར་འགྱུར། དེ་བཞིན་དུ་སྦྱང་གཞི་གང་ན་གནས་ཀྱི་གནད་མི་ཤེས་པར་ལམ་ལ་འབད་པ་བྱས་ཀྱང་བདེ་ཆེན་གྱི་ཡེ་ཤེས་བསྐྱེད་མི་ནུས་ལ། སྦྱང་གཞིའི་གནད་ཤེས་པའི་དམིགས་པ་ཕྲ་མོས་ཀྱང་ལྷན་སྐྱེས་ཀྱི་ཡེ་ཤེས་མྱུར་དུ་བསྐྱེད་པ་ཡིན་གསུང༌། གཉིས་པ་ནི། རྒྱ་གར་ལྷོ་ཕྱོགས་ཌཱ་ཀི་ནཱི་པ་ཏ་ཞེས་བྱ་བའི་ཡུལ་ན་ཤིང་སྦོམ་པོའི་རིགས་ཤིག་གཅོད་པར་འདོད་པའི་མོན་པ་སྟྭ་རེ་ཐོགས་པ་བརྒྱ་སྟོང་ཙམ་འཚོགས་ཏེ། ཤིང་གི་ཕྱོགས་རེ་ནས་བཅད་ཙ་ན་ཕྱོགས་རེ་ནས་འགྲུབ་ཏེ་བཅད་པར་མི་ནུས་ལ། ཤིང་མཁན་ཤིང་དེའི་གནད་ཤེས་པ་ཞིག་གིས་ཆུ་རྒྱུ་བའི་གནད་ཡོད་སར་བུག་པ་ཆུང་ངུ་ཞིག་ཏུ་གཟེར་བཏབ་ཏེ་བཞག་པས།
རིང་པོར་མ་ལོན་པར་སྡོང་པོ་རང་ཉིད་འགྱེལ་བར་འགྱུར་བ་བཞིན་དུ། གནད་མི་ཤེས་པའི་ལུང་རིགས་གཏན་ཚིགས་དུ་མས་ཁ་ཕྱིར་བལྟས་ཀྱི་དཔྱད་པ་མང་པོ་བྱས་ཀྱང་གཟུང་འཛིན་ཇེ་འཕེལ་ལས་རྣམ་རྟོག་གཅོད་པར་མི་ནུས་ལ། གནད་དང་ལྡན་པའི་ལམ་ཟབ་མོ་ཆུང་ངུ་རེས་ཀྱང་གཉིས་སྣང་ཐམས་ཅད་རང་གྲོལ་དུ་གཅོད་པར་ནུས་པ་ཡིན་གསུང༌། གསུམ་པ་ནི། རྒྱལ་པོ་བྷོ་ཛ་དེ་ཝ་ཞེས་བྱ་བའི་ཁང་པ་ལ། སྒོ་བཞི་ན་ཤིང་གི་མི་ཧྲེང་རལ་གྲིའི་འཁྲུལ་འཁོར་རྒྱུན་མི་ཆད་པར་བསྐོར་བས་སྲུང་བའི་ནང༌། རྒྱ་མཚོ་ཆེན་པོ་ཉ་དང་ཆུ་སྲིན་སོགས་དུ་མ་རྒྱུག་པའི་རྣམ་པ་ཅན་དུ་ཡོད་པ་དེར་འཇུག་པར་འདོད་པ་ལ་འཁྲུལ་འཁོར་གྱི་གནད་མི་ཤེས་པ་བརྒྱ་སྟོང་དུ་མས་ཞི་དྲག་གི་ཐབས་ཇི་སྙེད་བྱས་ཀྱང་འཇུག་མི་ནུས་ལ། འཁྲུལ་འཁོར་གྱི་གནད་ཤེས་པ་དེས་སྐུད་པ་ཕྲ་མོ་གཅིག་བཅད་པ་ལྟ་བུས་འཁྲུལ་འཁོར་དེ་དག་ཞིག་ནས་བདེ་བླག་ཏུ་འཇུག་ནུས་པ་བཞིན་དུ། གནད་མེད་པའི་འབད་རྩོལ་མང་ཡང་དབུ་མར་རླུང་སེམས་འཇུག་མི་ནུས་ལ། གནད་དང་ལྡན་པའི་མན་ངག་ཅུང་ཟད་ཙམ་གྱིས་ཀྱང་རླུང་སེམས་དབུ་མར་མྱུར་བ་ཉིད་དུ་འཇུག་ནུས་པ་ཡིན་གསུང༌།
དེ་ལྟ་བུའི་ཟབ་གནད་དང་ལྡན་པའི་ལམ་དེ་ཉིད་ཉམས་སུ་ལེན་པ་ལ། གཞི་ཆོས་ཅན་འཁོར་བའི་གནད། ལམ་བསྒོམ་པའི་གནད། འབྲས་བུ་སངས་རྒྱས་ཀྱི་སའི་གནད་གསུམ་ལས་དང་པོ་ནི། སེམས་ཅན་རྣམས་འཆི་བའི་དུས་འབྱུང་བ་ཕྲ་རགས་རང་བཞིན་བརྒྱད་ཅུའི་རྣམ་རྟོག་དང་བཅས་པ་དབྱིངས་སུ་ཐིམ་ནས་འཆི་བ་འོད་གསལ་ཆོས་སྐུའི་ངང་དུ་གནས་ཀྱང༌།

འོད་གསལ་ལ་འོད་གསལ་དུ་ངོ་མ་ཤེས་པའི་ལྷན་ཅིག་སྐྱེས་པའི་མ་རིག་པས་བསླད་དེ་བར་དོའི་སྣང་བ་འཆར་ལ། དེ་ཡང་གནས་པ་ཙམ་མེད་པས་མིང་གཞི་འཁྱམས་པོ་བྱ་སྤུ་རླུང་གིས་ཁྱེར་བ་བཞིན་དུ་ཕྱོགས་ཀུན་དུ་ཡུད་ཡུད་འཁྱམས་ཤིང༌། འཁྲུལ་སྣང་གི་གདུང་བ་དྲག་པོས་ཉེན་ནས་ལུས་རྟེན་འཚོལ་བའི་སྣང་བ་འབྱུང༌། དེ་ལ་བརྟེན་ནས་རིགས་དྲུག་གང་དུ་སྐྱེ་འགྱུར་གྱི་ལས་བསགས་པའི་མངལ་འཛིན་ལ། དེ་ཡང་མིར་སྐྱེ་བའི་ལས་བསགས་པ་དེས། ཕ་མ་གཉིས་རྨི་ལམ་གྱི་སྣང་བ་བཞིན་དུ་མཐོང་བ་ན། རང་ཕོ་མོ་གང་དུ་སྐྱེ་བའི་རྟེན་འབྲེལ་གྱིས། ཕོ་ལ་ཆགས་ཤིང་མོ་ལ་སྡང་བ་དང༌། དེ་ཉིད་ལུགས་ལྡོག་ཏུ་ཤར་བའི་ཆགས་སྡང་དེས་ཉིང་མཚམས་སུ་སྦྱར་ཏེ། མའི་མངལ་དུ་ཕའི་ཁམས་དཀར་པོ་ཉིས་དྭངས་གསུམ་དྭངས་ཡུངས་ཀར་གྱི་འབྲུ་ཙམ་གསུམ། མའི་ཁམས་དམར་པོ་ཉིས་དྭངས་གསུམ་དྭངས་ཡུངས་འབྲུ་ཙམ་གསུམ།
བར་དོའི་ཤེས་པ་དང་བཅས་པ་རོ་གཅིག་ཏུ་འདྲེས་པ་ན། བདེ་སྟོང་གཉིས་མེད་ཀྱི་ངང་དུ་གཉིས་སྣང་ཐམས་ཅད་ནུབ་པའི་འོད་གསལ་འཆར་ཡང༌། དེ་ངོ་མ་ཤེས་པས་བརྒྱལ་བ་ལྟ་བུར་འགྱུར། དེ་ཞག་བདུན་ནས་འདི་ཞེས་བརྗོད་པ་ཐམས་ཅད་དང་བྲལ་བ་ཞིག་འདུག་སྙམ། བརྗོད་བྲལ་ལ་འཛིན་པ་ཞུགས་པས་ལྟེ་བའི་དབུས་སུ་རྩ་དབུ་མ་རྟ་རྔ་བརྒྱར་གཤགས་པའི་ཚད་ཙམ་ཨ་ཧ་ན་སྟེ་མི་ཤིགས་པའི་ཡི་གེ་ཞེས་བྱ་བ་གྲུབ། ཡང་སྣང་བ་ཐམས་ཅད་སྟོང་པ་ཅིར་ཡང་མ་གྲུབ་པ་ཞིག་ཡིན་འདུག་པ་སྙམ་སྟེ། སྟོང་སང་སང་སྟོང་པ་ལ་དེར་འཛིན་པ་ཞུགས་པས་གཡས་སུ་རོ་མ་དམར་པོ་རྟ་རྔ་བརྒྱར་གཤགས་པའི་ཚད་ཙམ་ཆགས། ཡང་གསལ་བ་ལ་དེར་འཛིན་ཞུགས་པས་རྐྱང་མ་སྔར་བཞིན་དུ་གྲུབ་སྟེ། གསལ་བ་ལ་འཕྲོས་པའི་རྟོག་པ་དུ་མ་འཕྲོས་པ་ལ་བརྟེན་ནས་རྐྱང་མ་ལ་གྱེས་པའི་རྩ་འདབ་ཇི་སྙེད་པ་རྣམས་གྲུབ། སྟོང་པར་འཛིན་པ་ལས་འཕྲོས་པའི་རྟོག་པ་རིགས་མི་འདྲ་བ་དུ་མ་འཕྲོས་པའི་རྐྱེན་གྱིས་རོ་མ་ལས་གྱེས་པའི་རྩ་འདབ་ཇི་སྙེད་པ་གྲུབ།
ཟུང་འཇུག་ཏུ་ཞེན་པའི་རྟོག་པ་རིགས་མི་འདྲ་བ་དུ་མ་འཕྲོས་པའི་རྐྱེན་གྱིས་དབུ་མ་ལས་གྱེས་པའི་རྩ་འདབ་ཇི་སྙེད་གྲུབ། དེ་དག་གི་བར་རྣམས་སུ་ཆུ་རྒྱུས་དང་རུས་པ་ཤ་ཁྲག་པགས་པ་སོགས་གྲུབ་ཅིང་རིམ་གྱིས་བརྟས་པར་གྱུར་ཏེ། མེར་མེར་པོ། ནུར་ནུར་པོ། གོར་གོར་པོ། ལྟར་ལྟར་པོ། མཁྲང་འགྱུར། ཉ་དང༌། རུས་སྦལ་སོགས་མངལ་གྱི་གནས་སྐབས་བཅུ་རིམ་གྱིས་རྫོགས་ནས་ཟླ་བ་དགུའམ་བཅུ་ནས་བཙའ་བར་འགྱུར་ལ། རྩ་འདབ་ཇི་སྙེད་པ་དེ་དག་གི་ནང་དུ་རླུང་སེམས་ཀྱིས་འགྲོ་འོང་བྱས་པ་ལ་བརྟེན་ནས་གཟུང་འཛིན་གཉིས་སྣང་གི་རྟོག་པ་ཇི་སྙེད་གཅིག་འཆར་བ་ཡིན་གསུང༌།
དེས་ན་རྩ་གྲངས་མེད་པ་དེ་དག་ཐམས་ཅད་ཀྱང་དབུ་མ་ཉིད་དུ་འདུས་པས། དེ་ལ་གནད་དུ་བསྣུན་པས་གཉིས་མེད་ཀྱི་ཡེ་ཤེས་མྱུར་དུ་བསྐྱེད་པར་བྱེད་པའི་ཐབས་ནི། འཁོར་ལོ་སྡོམ་པའི་རྩ་རྒྱུད་ལེའུ་དང་པོར། ཕོ་ཉ་མཆོག་འབྲིང་ཐ་མ་རྣམས། ། ཞེས་གསུངས་པའི་ཕྱིར། ཕྱི་ནང་གསང་བའི་ཕོ་ཉ་མཆོག་འབྲིང་ཐ་མ་གསུམ་ལས། འདིར་ནང་གི་ཕོ་ཉ་མཆོག་རྩ་དབུ་མ། འབྲིང་པུ་ལི་ར་ལ་སོགས་ཡུལ་ཉི་ཤུ་རྩ་བཞིའི་རྩ། ཐ་མ་བ་སྤུ་བྱེ་བ་ཕྲག་ཕྱེད་བཞིའི་གྲངས་དང་མཉམ་པའི་རྩ་ཕྲན་རྣམས་ཡིན་ལ། དེ་དག་ལ་ཕོ་ཉ་ཞེས་འདོགས་པའི་རྒྱུ་མཚན་ཡང༌།
འཇིག་རྟེན་ན་རྒྱལ་པོའི་བྱ་བ་མྱུར་དུ་འགྲུབ་པ་དེ་ལ་ཕོ་ཉའམ་བང་ཆེན་ནམ་བྱ་མ་རྟ་ཞེས་བརྗོད་པ་བཞིན་དུ། འདི་ཡང་གཉིས་མེད་ཀྱི་ཡེ་ཤེས་མྱུར་དུ་སྐྱེ་བའི་དོན་གྱིས་ཕོ་ཉ་ཞེས་བྱ་ལ། མཆོག་འབྲིང་གི་དོན་ནི་རྩ་ཕྲན་གཞན་རྣམས་ལ་གནད་དུ་བསྣུན་པས། བདེ་ཆེན་གྱི་ཡེ་ཤེས་དུས་རེ་ཞིག་ནས་སྐྱེ་བས་ན་དེ་ནི་ཕོ་ཉ་ཐ་མ། དེ་ནས་ཡུལ་ཉེར་བཞིའི་རྩ་རྣམས་འབྲིང༌། དེ་ལས་ཀྱང་ཆེས་མྱུར་བས་དབུ་མ་ནི་མཆོག་ཡིན་ལ། དེ་བཞིན་དུ། རྣལ་འབྱོར་པ་ཡིས་ཁྱད་པར་དུ། ། རིགས་ལྡན་མ་རྣམས་རྟག་མཆོད་བྱ། ། ཞེས་གསུངས་པའི་དོན།
ཕྱི་ནང་གསང་བའི་རིགས་ལྡན་མ་ལས། འདིར་ནང་གི་རིགས་ལྡན་མ་མཆོག་དབུ་མ་མཆོད་པ་ཡིན་ཞིང༌། ཐུན་མོང་གི་རྒྱུ་མཚན། མཚན་ཡང་དག་པར་བརྗོད་པར། མ་རིག་སྒོ་ངའི་སྦུབས་འབྱེད་པ། ། ཞེས་མན་ངག་གི་གནད་མི་ཤེས་པ་རྣམས་ཀྱིས་དབུ་མ་ཁ་འབྱེད་མི་ནུས་པས་ན། མ་རིག་སྒོ་ང་ཡིན་ལ། འདིར་བླ་མའི་མན་ངག་གིས་སྒོ་ངའི་སྦུབས་ཕྱེ་སྟེ། དབུ་མར་རླུང་སེམས་འདུས་པས་རིག་པའི་ཡེ་ཤེས་བསྐྱེད་པའི་ཐབས་སོ། ། མདོར་ན་ནང་གི་ཕོ་ཉ་མཆོག་རིགས་ལྡན་མ་རྩ་དབུ་མའི་ཁ་ཕྱེ་སྟེ།
བདེ་སྟོང་གི་ཏིང་ངེ་འཛིན་སྐྱེད་པར་བྱེད་པ་སྟེ། སྦྱང་གཞི་ཐམས་ཅད་ཀྱི་གཙོ་བོ་རྩ་དབུ་མ་འཁོར་ལོ་ཐམས་ཅད་ཀྱི་གཙོ་བོ་ལྟེ་བ་ཡིན་ནོ། ། གཉིས་པ་ནི། དེའང་སྙིང་ག་ནས་རྗེ་བཙུན་ཡབ་ཀྱི་ངོ་བོ་བྷ་སནྟའམ། དཔྱིད་ཅེས་བྱ་བ་བདེ་ཆེན་གྱི་ཡེ་ཤེས་ཀྱི་ངོ་བོ་ཧཱུྃ་ཆ་ལྔ་པའི་རྣམ་པར་བཞུགས་ལ། དཔྱིད་ཅེས་བྱ་བའི་དོན་ཡང༌། འཇིག་རྟེན་ན་དགུན་གྲང་བ་དང༌། དབྱར་ཆར་པ་དང་སེར་བ་སོགས་ཀྱི་རྡུལ་དང་བཅས་པ་ཡིན་ལ། དཔྱིད་གྲང་དྲོ་སྙོམས་ཤིང་ལྗོན་ཤིང་མེ་ཏོག་ལ་སོགས་པ་རྒྱས་པའི་རྟེན་འབྲེལ་གྱིས་སེམས་ཅན་ཐམས་ཅད་བདེ་བའམ་ཆགས་པ་ཆེ་བའི་དུས་ཡིན་པ་ལྟར། འདི་ལའང་གནད་དུ་བསྣུན་པས་བདེ་ཆེན་གྱི་ཡེ་ཤེས་བསྐྱེད་པའི་དོན་གྱིས་དཔྱིད་ཅེས་བཏགས་པ་ཡིན་ལ།
ནམ་ཟླ་དཔྱིད་ཀ་འབྱུང་བ་ཡང་ས་ཆུ་དྲོས་པ་ལ་རག་ལས་པ་བཞིན་དུ་སྙིང་གའི་དཔྱིད་བསྐུལ་བར་བྱེད་པའང་ལྟེ་བ་ནས་རྗེ་བཙུན་ཡུམ་གྱི་ངོ་བོ་ལྟེ་བའི་རྩ་མདུད་གྲུ་གསུམ་ཁམས་དམར་པོ་ཉིས་དྭངས་སུམ་དྭངས་དང་བཅས་པ་ཨ་ཐུང་སྐྱེར་ཚེར་རམ་ཤད་ཀྱི་རྣམ་པ་ཅན། འདི་བས་བྃ་གྱི་རྣམ་པ་ཅན་བཞུགས་པའི་ཏི་ལ་ཀ་ཞེས་པ་དེ་ཡིན་ལ། དཔྱིད་ཐིག་གམ་ནང་གི་ཧེ་རུ་ཀ་ཡབ་ཡུམ་ཞེས་བྱ་བ་ཡིན་ཡང༌། འདིར་རྗེ་བཙུན་ཡབ་ཀྱི་ངོ་བོ་བྷ་སནྟ་རེ་ཞིག་བཏང་སྙོམས་སུ་བཞག་ནས། རྗེ་བཙུན་ཡུམ་གྱི་ངོ་བོ་ཏི་ལ་ཀ་གནད་དུ་བསྣུན་པས་མཐར་ཐུག་གི་སྦྱང་གཞི་གསང་བའི་ཕོ་ཉ་མཆོག་ཆོས་ཐམས་ཅད་ཀྱི་གནས་ལུགས་བརྗོད་བྲལ་བློ་འདས་བསམ་གྱིས་མི་ཁྱབ་ཅེས་བརྗོད་པའི་དོན་དང༌། ཟབ་པའི་སྦྱང་གཞི་ནང་གི་ཕོ་ཉ་མཆོག་དབུ་མ་ལ་གནད་དུ་བསྣུན་པའི་ཐབས་ལ། ཆགས་ཅན་ཕོ་ཉའི་ལམ་ལ་དགའ་བ་དང༌། ཆགས་བྲལ་རྣལ་འབྱོར་གྱི་ལམ་ལ་དགའ་བ་གཉིས་ལས། ཕྱི་མ་ལའང་དབུ་མ་ལ་རླུང་སེམས་བསྡུ་བའི་རྣལ་འབྱོར་དང༌། བསྡུས་ནས་བསྒོམ་པའི་རྣལ་འབྱོར་གཉིས་ལས།
དང་པོ་ནི། བསམ་གཏན་གྱི་སྟན་ལ་རྐང་པ་རྡོ་རྗེའི་སྐྱིལ་ཀྲུང༌། ལག་པ་མཉམ་གཞག མཐེ་བོང་ལྟོ་སྦྱར། ལྟོ་བ་བཅར་བ། སྒལ་ཚིགས་དྲང་པོར་བསྲངས། ཨོལ་ཀོས་ཨོལ་མདུད་ནོན་པ་ཙམ་བྱ། མིག་སྨིན་མཚམས་ཀྱི་ཐད་སྣ་རྩེར་ཧད་དེ་བལྟ་བ་སོགས་རྣམ་སྣང་གི་ཆོས་བདུན་དང་ལྡན་པས་སྐྱབས་འགྲོ་ནས་ཡིད་བཟླས་ཀྱི་བར་རམ། ཡང་ན་བླ་མ་དང་རང་སེམས་འདྲེས་པའི་ངང་ལས་སྐད་ཅིག་གིས་རྡོ་རྗེ་རྣལ་འབྱོར་མ་རྒྱན་ཆ་ལུགས་ཡོངས་སུ་རྫོགས་པར་ལམ་གྱིས་གསལ་བའི་ལུས་ཐམས་ཅད་འོད་ཀྱི་རང་བཞིན་དམར་ཁྲལ་ལེ་བའི་དབུས་དྲང་པོར། རྩ་དབུ་མ་སྦོམ་ཕྲ་མདའ་སྨྱུག་འབྲིང་པོ་ཙམ།
ཡར་སྣ་ཚངས་བུག་དང་མར་སྣ་གསང་གནས་ཀྱི་རྩེར་ཟུག་པའི་གཡས་གཡོན་དུ་རོ་རྐྱང་གཉིས་གྲོ་སོག་འབྲིང་པོ་ཙམ་ཡར་སྣ་ཚངས་བུག་ནས་འཁྱོགས་ཏེ། སྣ་བུག་གཉིས་ལ་ཧད་དེ་ཟུག་པ། མར་སྣ་དབུ་མ་དང་མཉམ་དུ་ཟུག་པ། གསུམ་ཀའང་རེག་ལ་མ་འབྱར་བ་འོད་ཀྱི་རང་བཞིན་དྭངས་སང་ངེ་བའི་ལྟེ་བའི་ཐད་དུ་སྦུབས་ཅིག་ཏུ་གྱུར་པ་སྟོང་སང་ངེ་བ། དེའི་ནང་དུ་ཡི་གེ་རྃ་ཡིག་དམར་ནག་དྲོད་ཀྱི་རང་བཞིན་ཅན་རིལ་མ་ཙམ་ཞིག་བསྒོམ་པར་བྱེད། དེ་ནས་ཐོག་མ་སྣ་བུག་གཡོན་ལ་སེམས་གཏད་ནས་རླུང་རོ་བུས། དེ་ནས་གཡས། དེ་ནས་དབུས། ཡང་གཡོན་གཡས་དབུས་ནས་ལན་གཉིས་རེ་སྟེ་དགུ་ཕྲུགས་སུ་སངས་ཀྱིས་བུས་པའི་རྗེས་སུ། འོག་རླུང་སྙན་གསན་འབེབས་པའི་ཚུལ་དུ་ཕྱེད་འཐེན་ཙམ་བྱས།
སྟེང་རླུང་ས་ལེན་མ་བྱས་ཏེ་ལྟེ་འོག་ཏུ་ཆིར་གྱིས་མནན། སླར་འོག་སྒོ་འབྱེད་འཛུམ་གསུམ་ཙམ་བྱས་ཏེ། ཤུགས་རྫོགས་པར་འཐེན་ནས་ལྟེ་བར་ཁ་སྦྱར་ཏེ་བཟུང༌། སེམས་ཀྱིས་རླུང་གཉིས་པོས་རྃ་ལས་བུས་པའི་རྐྱེན་གྱིས་རྃ་དེ་མེར་དམར་ཧུར་གྱིས་གྱུར་ཏེ། ལྟེ་བའི་རྩ་སྦུབས་དམར་དྭངས་སེ་དྲོད་ཚ་འུར་རེ་བ་ལ་སེམས་གཏད་དེ། གསལ་ཐེབ་པ་དང་འཛིན་མེད་དུ་ཆམ་མེ་འཇོག རྟོག་པ་འཕྲོ་ན་རྃ་ཡིག་ཉིད་གསལ་འདེབས་པར་བྱེད་ལ། དེའང་རྣམ་པ་གསལ་པོ་མ་བྱུང་ན་དྲོད་མི་སྐྱེ་བས། ཐོག་མར་གསལ་ལེགས་པོ་བཏབ། འཛིན་མེད་དུ་མ་བཞག་ན་བདེ་ཆེན་གྱི་ཡེ་ཤེས་སྐྱེ་བའི་རྒྱུར་མི་འགྲོ་བས་ན།
མུ་སྟེགས་བྱེད་ཀྱི་གཏུམ་མོ་དང་ཁྱད་མེད་དུ་འགྱུར་རོ་གསུང༌། དེ་ལྟ་བུའི་ངང་ནས་རླུང་ཟུག་ལ་སོགས་པ་ཆེར་མ་སྐྱེས་ཀྱི་བར་དུ་བཟུང༌། དེ་ནས་ཀྱང་བཟུང་ན་གེགས་ཀྱི་རྒྱུར་འགྲོ་བས་འཇམ་ཞིང་དལ་བ་སྣའི་སྤུ་མི་འགུལ་བ་ཙམ་དུ་རང་འགྲོས་སུ་ཤད་ཀྱིས་དྲངས། འོག་རླུང་འཐེན་པ་མ་བྱས་ན་རླུང་གི་ཡོན་ཏན་མི་སྐྱེ་བས་རྒྱུན་དུ་ཐུན་རེ་བྱས་པའི་ངང་ནས། སྔར་གྱི་བུམ་པ་ཅན་ཐུན་རེ་ལ་ཉི་ཤུ་རྩ་གཅིག་སོགས་ཅི་ཐུབ་བཟུང་བས། ལྟེ་བར་དྲོད་འབར་རམ་ལུས་ཁོལ་པོར་དྲོད་ཚ་ཆིལ་སྐྱེ་བ་སོགས་བྱུང་ན། རྃ་མེ་འབར་བའི་བར་སྔར་བཞིན་ལས། དེ་ལྟར་འབར་བའི་དྲོད་ཀྱིས་རྩ་སྟོང་ཕྲག་བདུན་ཅུ་རྩ་གཉིས། བ་སྤུ་བྱེ་བ་ཕྲག་ཕྱེད་དང་བཞིའི་གྲངས་དང་མཉམ་པའི་རྩ་ཐམས་ཅད་ཀྱི་ནང་ན་གནས་པའི་ཁམས་སྙིགས་མ་ཐམས་ཅད་རང་ཤུགས་ཀྱིས་ཆམ་ཆམ་སྐམ། དྭངས་མ་རྣམས་ཆུའི་རང་བཞིན་ཡིན་པས་རོ་རྐྱང་གཉིས་ཀྱི་ནང་ནས་མར་བདེ་ཆི་ལི་ལི་བབས།
ལྟེ་བའི་སྦུབས་སྟོང་དེ་ཉིད་མེར་གྱིས་ཁེངས་པ་ལ་སེམས་གཏད། སླར་འོག་རླུང་ཅུང་ཟད་འཐེན་པའི་རྐྱེན་གྱིས་རོ་རྐྱང་གི་མས་སྣར་དབུ་མའི་ནང་དུ་ཞུགས་ཏེ། ཐིག་ལེ་ཐམས་ཅད་དབུ་མའི་ནང་ནས་ཡར་ཆིལ་གྱིས་སོང༌། སྤྱི་བོ་ནས་གསང་གནས་ཀྱི་མཐར་ཐུག་པའི་དབུ་མའི་ནང་ཐམས་ཅད་ཁམས་དཀར་པོ་ཉིས་དྭངས་སུམ་དྭངས་དངུལ་ཆུ་དྭངས་མའི་མདོག་ལྟ་བུ་དྲན་པ་ཙམ་གྱིས་བདེ་ཆེན་གྱི་ཡེ་ཤེས་སྐྱེ་ནུས་པ། དེ་ལྟ་བུས་ལྟེམ་གྱིས་གང་བ་ལ་སེམས་གཏད་དེ་རིག་པ་འཛིན་མེད་དུ་ཧད་དེ་འཇོག་ཅིང་རླུང་ཡང་སྔར་བཞིན་འཛིན་པར་བྱེད། དེ་དག་ནི་རྩ་དབུ་མ་ཁ་དབྱེ་བའི་མན་ངག་སྟེ། དབུ་མར་རླུང་སེམས་བསྡུ་བའི་རྣལ་འབྱོར་རོ། ། གཉིས་པ་ལ། རླུང་ལུས་ལ་གནས་པ་བདེ་བ་སྒྲུབ་པའི་རྣལ་འབྱོར་དང༌། སེམས་ལ་ཞུགས་པ་སྟོང་པ་སྒྲུབ་པའི་རྣལ་འབྱོར་གཉིས་ལས།
དང་པོ་ནི། དེ་ནས་རོ་རྐྱང་གཉིས་དང་དབུ་མའི་ནང་གི་ཐིག་ལེ་འཇའ་ཡལ་བ་ལྟར་གྱུར། དབུ་མ་རྐྱང་པར་གནས་པའི་ཡར་སྣ་སྤྱི་བོ་ནས་སྦ་གུག་ལྟར་འཁྱོག་སྟེ་སྨིན་མཚམས་སུ་ཧ་རེ་ཟུག་པ། སྨིན་མཚམས་སུ་ཆོས་འབྱུང་གྲུ་གསུམ་དམར་སང་ངེ་བ་གདེངས་ཀ་ཆེ་བ་སྨིན་མཚམས་སུ་བསྟན་ཞིང་རྩ་བ་ཕྲ་བ་དབུ་མའི་ནང་དུ་ཟུག་པ་ལ་བུག་པ་ཐལ་ལེ་ཡོད་པ། དེའི་གདེངས་ཀ་ཆེ་བའི་ནང་དུ་ཐིག་ལེ་ཁ་དོག་ལྔ་ཆར་གཅིག་ཏུ་འདྲེས་པ་ལྟ་བུ། ཁྲ་ཁྲུག་ཁྲུག་པ་འོད་སོལ་སོལ་ཕྲོ་ཕྲོ་ཡོད་པ་སྲན་ཆུང་ཙམ། བདེ་བའི་རང་བཞིན་འོད་དུ་ཧྲི་ལི་ལི་ཡོད་པ་ཅིག་ལ་སེམས་གཏད་དེ། སྤྲོ་ན་བུམ་པ་ཅན་བྱས་ཀྱང་རུང༌། དེ་ལྟར་བྱས་པས་སྨིན་མཚམས་སུ་བདེ་ལྷང་བའམ། ཚ་ཞུམ་པའམ།
ན་དཀར་བའམ། གྲང་ལྷང་བ་ལྟ་བུ་གང་ཡང་རུང་བ་བྱུང་ན་ཐིག་ལེ་དེ་སྨིན་མཚམས་ནས་གྱེན་དུ་ཧྲི་ལི་ལི་སོང༌། སྤྱི་གཙུག་གི་ཐད་ཀྱི་དབུ་མའི་ནང་དུ་རི་རྩེར་སྐར་མ་ཤར་བ་བཞིན་འོད་ཧྲི་ལི་ལི་བྱེད་པ་ལ་སེམས་གཏད། དེར་ཡང་སྔར་བཞིན་རྟགས་བྱུང་བ་དང༌། ཐིག་ལེ་དེའི་ཁྲོད་ནས་བདེ་ཆེན་གྱི་ཡེ་ཤེས་སུ་གྱུར་པའི་ཐིག་ལེ་ཤེལ་དཀར་བཞུ་བའི་ཁུ་བ་ལྟ་བུ་སྦོམ་ཕྲ་དར་སྐུད་ཙམ་ཞིག་སྐྱ་ནར་གྱིས་བབས། དབུ་མའི་ནང་ནས་མར་བདེ་ཁྲི་ལི་ལི་སོང༌། མགྲིན་པ་སྙིང་ག་ལྟེ་བ་རྣམས་སུ་སླེབ། རིམ་བཞིན་བདེ་ཆེན་གྱི་ངང་དུ་སེམས་བཟུང༌། མཐར་གསང་གནས་པདྨ་དམར་པོ་འདབ་མ་བརྒྱད་པའི་དབྱིབས་སུ་གནས་པའི་དབུ་མའི་མར་སྣ་ཆོས་འབྱུང་དམར་སང་ངེ་བ་གདེངས་ཀ་ཆེ་བ་ཐུར་ལ་བསྟན་པ། རྩ་བ་ཕྲ་བ་དབུ་མའི་ནང་དུ་ཟུག་པ།
དེའི་ནང་ནས་མར་ཐལ་གྱིས་སོང་བས་གསང་གནས་ཀྱི་པདྨའི་ཕྱིར་སོར་ཕྱེད་དང་གསུམ་ཉུག་གེ་ཡོད་པ་ལ་སེམས་གཏད་ནས་རིག་པ་བརྗོད་མེད་དུ་འཇོག་པར་བྱེད། དེ་ལྟར་བྱས་པས་ཁམས་འཛག་པའི་བདེ་བ་ཆེས་མི་བཟོད་པ་ལྟ་བུ་བྱུང་ན། སོར་ཕྱེད་སོར་གང་སོར་དོ་རྣམས་ཚོད་དང་སྦྱར་ཕྲི་ནས་བསྒོམ་པས་སེལ་བར་འགྱུར་གསུངས། གཉིས་པ་ནི། ཡང་སྨིན་མཚམས་ཀྱི་མཛོད་སྤུར་སྔར་བཞིན་ཐིག་ལེ་བསྒོམས་པ་ནས། སྤྱི་གཙུག་ཏུ་སྤོ་བའི་བར་འདྲ་ལ། དེ་ནས་དེ་ལ་དམིགས་པ་གཏད་པའི་དབང་གིས་དེ་ལས་འོད་ཁ་དོག་ལྔ་ལྡན་འཇའ་ཚོན་ལྟ་བུ་བུན་གྱིས་འཕྲོས། དེས་གང་རེག་པའི་ལུས་ཐམས་ཅད་སྤྱི་བོ་ནས་རིམ་བཞིན་འོད་ཁ་དོག་ལྔ་ལྡན་འཇའ་ཚོན་ལྟ་བུ་གསལ་ལ་ལ་སོང༌། དེ་ནས་ཆེར་འཕྲོས་སྣོད་བཅུད་ཐམས་ཅད་འོད་ཁ་དོག་ལྔ་ལྡན་དུ་བུན་གྱིས་སོང་བ་ལ་སེམས་གཏད། རིག་པ་བརྗོད་མེད་དུ་བཞག་པས།
འོད་ཕུང་དེ་དག་ནམ་མཁའ་ལ་འཇའ་ཡལ་བ་བཞིན་སོང་བའམ་ཡང་ན་ཚུར་འདུས་རང་ལུས་ལ་ཐིམ། དེ་སྤྱི་བོའི་ཐིག་ལེ་ལ་ཐིམ། དེ་ནམ་མཁའ་ལ་འཇའ་ཡལ་བ་ལྟར་ཆོས་ཉིད་དུ་ཐིམ་པར་བསམས་ལ། རིག་པ་བརྗོད་མེད་དུ་བཞག ཡང་དེ་ནས་རང་ཉིད་སྐད་ཅིག་གིས་ལྷར་གསལ་བའམ། ཐོག་མར་ནམ་མཁའ་ལས་སྤྲིན་རྡོལ་བ་བཞིན་སྤྱི་བོའི་ཐིག་ལེ་དེ་བྱུང༌། དེ་ནས་རིམ་གྱིས་ལྷར་ལངས་ཏེ་སྔར་བཞིན་བསྒོམ་པར་བྱེད། དེ་ལྟར་ཉམས་སུ་བླང་བས་ལུས་ཡང་བ་དང༌། ལག་པ་ལ་སོགས་ཉི་ཟེར་ལ་བལྟས་པ་ན། ཕྱི་གསལ་ནང་གསལ་ལྟ་བུ་འབྱུང་ཞིང་ཕྱི་རོལ་དུའང་སྒྲུབ་ཁང་ལ་འཇའ་འཛུག་པ་སོགས་འབྱུང་ལ།
དེ་བརྟན་པར་བྱ་བའི་ཕྱིར་ཐོག་མར་རླུང་གི་རེག་བྱ་ལྟ་བུ་སྔར་ཕན་མི་བཟོད་པ་ཞིག་ཡོད་པ་དེ། རང་ལུས་སྣང་སྲིད་ཐམས་ཅད་འཇའ་ཚོན་དུ་བུན་ནེ་བ་ལ་དམིགས་རྟེན་བྱས། བརྗོད་མེད་དུ་བཞག་པ་ན། སྔར་རླུང་འཕོག་པའི་ཚེ་གྲང་ལྷང་གིས་མི་བཟོད་པར་འཆར་བ་དེ་ནུབ་ནས་བདེ་ཆེན་དུ་ལྷང་གིས་འཆར་གྱིན་འདུག་ན། མེའི་འོད་དང༌། ཉི་མ་དང་ཆུ་ལ་སོགས་པ་ལའང་སྔར་བཞིན་བྱ། དེ་ནས་ལག་པ་ལྟ་བུ་དབྱུག་པས་ཧ་ཅང་ན་བ་མ་ཡིན་པར་བརྡུངས་ལ། དེ་ཚེ་སྔར་བཞིན་དམིགས་པ་གཏད་པས་བདེ་ཆེན་དུ་ལྷང་གིས་འཆར་གྱིན་འདུག་ན་དབྱུག་པས་ཆེར་བརྡུངས་པ་དང༌། མཚོན་ལ་སོགས་པ་བརྒྱབ་ཀྱང་སྐྱོན་དུ་མི་འགྱུར་ཞིང་བདེ་ཆེན་གྱི་ཡེ་ཤེས་སུ་འཆར་བ་ཞིག་ཡོང་ལ། ༼ཇ༽དེ་ནས་ཐོག་མར་གསང་སྤྱོད་བྱ་ཞིང་ཏིང་ངེ་འཛིན་བརྟན་པར་བྱས།
རིམ་གྱིས་ཕྱོགས་ལས་རྣམ་རྒྱལ་གྱི་སྤྱོད་པ་བྱས་ཏེ། ཡི་དམ་གྱི་ལྷས་ལུང་བསྟན་པའི་ཕྱག་རྒྱའི་ཉེ་རྒྱུས་མཚམས་སྦྱར་ཏེ། སྐུ་གསུམ་ཡན་ལག་བདུན་ལྡན་གྱི་གོ་འཕང་མྱུར་དུ་ཐོབ་པར་འགྱུར་རོ་གསུངས། དེ་ལྟར་ན་བསྐྱེད་པའི་རིམ་པ་བཟླས་པ་དང་བཅས་པ་ནི་མཁའ་སྤྱོད་སྒྲུབ་པའི་ཐབས་ཀྱི་གཙོ་བོ་ཡིན་ལ། རྫོགས་པའི་རིམ་པ་རྩ་དབུ་མ་ནི་ཕྱག་རྒྱ་ཆེན་པོ་མཆོག་གི་དངོས་གྲུབ་སྒྲུབ་པའི་ཐབས་ཀྱི་མྱུར་ལམ་ཁྱད་པར་དུ་འཕགས་པ་ཡིན་པས། ཟུང་འཇུག་ཏུ་ཉམས་སུ་ལེན་པ་ལ་འབད་པར་བྱའོ་གསུངས། རྒྱུན་གྱི་ཉམས་སུ་ལེན་ཚུལ་ནི། སྒྲུབ་ཐབས་ནས་འབྱུང་བ་བཞིན་ཡིད་བཟླས་ཀྱི་བར་བྱས་ཏེ། རྩ་དབུ་མ་ཁ་དབྱེ་བ་ནས་སེམས་ལ་ཞུགས་པའི་བར་རམ། བསྡུ་ན་ནི་ཁ་དབྱེ་བ་མ་བསྒོམས་ཀྱང་རུང༌།
གང་ལྟར་ཡང་འོད་གསལ་ལས་སྐད་ཅིག་གིས་ལྷར་ལངས་ལ། ནང་གི་མཁའ་སྤྱོད་སྒྲུབ་པ་བྱས། སླར་ཐུན་མཚམས་ཀྱི་ལྷར་ལངས་ཏེ། བརྒྱུད་པའི་གསོལ་འདེབས་སྨོན་ལམ་རྣམས་ཚུལ་བཞིན་དུ་བྱའོ། ། གྲངས་མེད་ཕོ་ཉའི་གཙོ་བོ་ཀུན་འདར་མ། ། ཟག་མེད་བདེ་ཆེན་མཆོག་གིས་མཆོད་བྱས་ནས། ། བརྗོད་མེད་གནས་ལུགས་རྟོགས་པའི་ཉེ་ལམ་འདི། ། འཁྲུལ་མེད་བླ་མའི་གསུང་གི་སྙིང་ཁུ་ཡིན། ། བགྲང་ཡས་རྒྱུད་སྡེའི་སྙིང་པོ་རིམ་གཉིས་མཆོག ། རབ་འབྱམས་ལམ་གྱི་མཐར་ཐུག་དབུ་མའི་ཁྲིད། །
དཔག་ཡས་རྒྱལ་བས་བསྔགས་པའི་ཟབ་ཆོས་འདི། ། མཐའ་ཡས་བསོད་ནམས་ཅན་གྱི་སྤྱོད་ཡུལ་ཡིན། ། འདི་འདྲ་རྒྱལ་བ་ཀུན་དངོས་རྡོ་རྗེ་འཆང༌། ། ཐ་མལ་གདུལ་བྱའི་སྣང་ངོར་ཚར་པ་རྗེ། ། ཕ་རྒན་སྐུ་དྲིན་དབང་པོའི་གསུང་གི་བཅུད། ། སྙིང་གི་པདྨོ་བཞད་ཕྱིར་བྲིས་པ་ཡིན། ། དེ་སྐད་འ་ཞྭའི་རིགས་ཀྱི་ལྡོམ་བུ་པ། ། དཔལ་ལྡན་སྐལ་བཟང་དབང་པོ་མཁྱེན་བརྩེའི་མིང༌། ། རྗེ་བཙུན་བླ་མའི་བྲན་དེས་ཡི་གེར་བཀོད། ། དགེ་བས་བླ་མའི་བསྟན་པ་རྒྱས་གྱུར་ཅིག །
འདིས་ཀྱང་སློབ་བཤད་ཟབ་མོའི་བསྟན་པ་ཕྱོགས་ཐམས་ཅད་དུ་རྒྱས་པར་གྱུར་ཅིག། ༈ ། རྡོ་རྗེ་འཆང་དབང་ཕྱུག་རབ་བརྟན་གྱི་གསུང༌། རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་བླ་མའི་རྣལ་འབྱོར་སོགས་རྒྱུན་གྱི་ཉམས་ལེན་གྱི་རིམ་པ་མདོར་བསྡུས་བཞུགས།། ༈ །ན་མོ་གུ་ར་ཝེ། ༼ཁ༽ ༢༽སྐྱབས་འགྲོ་སེམས་བསྐྱེད། རྡོ་རྗེ་སེམས་དཔའི་བསྒོམ་བཟླས་བྱས་ནས། ཞལ་ཤེས་དང་པོ་མཐུན་རྐྱེན་ཚོགས་རྫོགས་ཤིང་བྱིན་རླབས་མྱུར་དུ་འཇུག་པ་བླ་མའི་རྣལ་འབྱོར་གྱི་ཁྲིད་ལ། ཐ་མལ་གྱི་སྣང་བ་དབྱིངས་སུ་ཐིམ་པའི་དག་གསལ་གཉིས་སུ་མེད་པའི་ཡེ་ཤེས་ཀྱི་རང་སྣང་ལས་གྲུབ་པའི་ཐར་པ་ཆེན་པོའི་གཞལ་ཡས་ཁང་གྲུ་བཞི་པ་སྒོ་བཞི་པ་རྒྱན་ཐམས་ཅད་ཀྱིས་བརྒྱན་པ་མཚན་ཉིད་ཐམས་ཅད་ཡོངས་སུ་རྫོགས་པའི་དབུས་སུ། རང་གི་མདུན་གྱི་ནམ་མཁར་སེངྒེ་ཆེན་པོ་བརྒྱད་ཀྱིས་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་དང༌། ཟླ་བ་ཉི་མའི་དཀྱིལ་འཁོར་གྱི་སྟེང་དུ།
དྲིན་ཅན་རྩ་བའི་བླ་མ་དེ་ཉིད་སངས་རྒྱས་རྡོ་རྗེ་ཆོས་ཀྱི་རྣམ་པ་ཅན། སྐུ་མདོག་དམར་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་ཐུགས་ཀར་བསྣོལ་ནས་འཛིན་པ། དབུ་སྐྲ་རལ་པའི་ཅོད་པན་ཅན། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། གཞོན་ནུ་ལང་ཚོ་བཅུ་དྲུག་ལོན་པའི་ན་ཚོད་ཅན། དར་དང་རུས་པ་དང་རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ། མཚན་དང་དཔེ་བྱད་ཀྱིས་སྤྲས་པ་ཉི་མ་བྱེ་བའི་གཟི་འོད་འབར་བ། དྲན་པ་ཙམ་གྱིས་ཕྱིར་མི་ལྡོག་པའི་ས་ལ་འཁོད་པར་ནུས་པ། གསོལ་བ་བཏབ་ན་སྨོས་ཅི་དགོས་པ་སྐྱོན་ཀུན་ཟད། ཡོན་ཏན་ཀུན་རྫོགས།
སྐུ་བཞིའི་བདག་ཉིད་སྐྱབས་གནས་ཀུན་འདུས་ཀྱི་ངོ་བོར་གྱུར་པ། དེའི་པད་འདབ་ཀྱི་ཁ་མཚམས་ཀྱི་སྟེང་ནས་སངས་རྒྱས་རྡོ་རྗེ་ཆོས་ནས། རྗེ་བཙུན་རྡོ་རྗེ་འཆང་མཁན་ཆེན་བསླབ་གསུམ་བསྟན་པའི་རྒྱལ་མཚན་གྱི་བར་གྱི་བརྒྱུད་པའི་བླ་མ་རྣམས་གཡོན་བསྐོར་གྱིས་མུ་ཏིག་བསྟར་ལ་བརྒྱུས་པ་བཞིན་དཔའ་བོ་རྡོ་རྗེ་ཆོས་ཀྱི་རྣམ་པ་ཅན་སྐུ་མདོག་དམར་པོ་ཞལ་གཅིག་ཕྱག་གཉིས་ཀྱི་གཡས་པས་བདེ་སྟོང་གི་སྒྲ་སྒྲོགས་པའི་ཌཱ་མ་རུ་འཁྲོལ་བ། གཡོན་པས་ཐོད་པ་བདུད་རྩིས་གང་བ་ཐུགས་ཀར་འཛིན་པ། གྲུ་མོ་གཡོན་ན་ཁ་ཊྭཱཾ་ག་བསྣམས་པ། དབུ་སྐྲ་རལ་པའི་ཐོར་ཚུགས་ཅན། རུས་པའི་རྒྱན་དྲུག་གིས་བརྒྱན་པ། གཞོན་ནུ་ལང་ཚོ་དར་ལ་བབས་པ། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། སྐྱབས་གནས་ཀུན་འདུས་ཀྱི་ངོ་བོར་གྱུར།
དེ་རྣམས་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཐུགས་ཀའི་ཧཱུྃ་ལས་འོད་ཟེར་འཕྲོས་པས། རང་བཞིན་གྱི་གནས་ནས་རྩ་བརྒྱུད་ཀྱི་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་ཆོས་སྐྱོང་སྲུང་མ་གནོད་སྦྱིན་ནོར་ལྷ་དམ་ཅན་གཏེར་བདག་དང་བཅས་པ་ཨོཾ་བཛྲ་ས་མཱ་ཛཿཛཿཧཱུྃ་བཾ་ཧོཿ གཉིས་སུ་མེད་པར་ཐིམ། སྐྱབས་གནས་དེ་འདྲ་བ་རེ་ལ་སྐྱབས་གནས་ཆ་ཚང་བ་རེ་སིབ་སྟེ་ཐིམ་སོང་སྙམ་པས། ངག་ཏུ། གང་གི་དྲིན་གྱིས་བདེ་ཆེན་སོགས་ཤླཽ་ཀ་གང་འོས་དང༌། རྡོ་རྗེ་འཆང་དང་སོགས་ཀྱི་བརྒྱུད་འདེབས་བྱས།
སངས་རྒྱས་རྡོ་རྗེ་ཆོས་ལ་གསོལ་བ་འདེབས་སོ་བདག་གི་རྒྱུད་བྱིན་གྱིས་བརླབ་ཏུ་གསོལ། རྗེ་བཙུན་རྡོ་རྗེ་རྣལ་འབྱོར་མ་ལ༴ པཎ་ཆེན་ནཱ་རོ་ཏ་པ་ལ༴ ཕམ་ཐིང་པ་སྐུ་མཆེད་ལ༴ ཀློག་སྐྱ་ཤེས་རབ་བརྩེགས་ལ༴ མལ་ལོ་ཙཱ་བ་བློ་གྲོས་གྲགས་པ་ལ༴ རྗེ་བཙུན་ས་སྐྱ་པ་ཆེན་པོ་ཀུན་དགའ་སྙིང་པོ་ལ༴ སློབ་དཔོན་རིན་པོ་ཆེ་བསོད་ནམས་རྩེ་མོ་ལ༴ རྗེ་བཙུན་རིན་པོ་ཆེ་གྲགས་པ་རྒྱལ་མཚན་ལ༴ ཆོས་རྗེ་ས་སྐྱ་པཎ་ཆེན་ལ༴
འགྲོ་མགོན་ཆོས་རྒྱལ་འཕགས་པ་ལ༴ ཞང་དཀོན་མཆོག་དཔལ་ལ༴ གྲུབ་ཆེན་བྲག་ཕུག་པ་ལ༴ ཆོས་རྗེ་བླ་མ་དམ་པ་ལ༴ ད་ལྟ་རྒྱུན་དུ་མཛད་པ་ལྟར་ན་བླ་མ་དམ་པའི་རྗེས་སུ་ཡར་ལུང་བ་སེངྒེ་རྒྱལ་མཚན། མཁན་ཆེན་བསོད་ནམས་རྒྱལ་མཆོག འཇམ་དབྱངས་ནམ་མཁའ་རྒྱལ་མཚན། བདག་ཆེན་རྡོ་རྗེ་འཆང་སོགས་འདྲ། ཆོས་རྗེ་དཔལ་ལྡན་ཚུལ་ཁྲིམས་ལ༴ ཤར་ཆེན་ཡེ་ཤེས་རྒྱལ་མཚན་ལ༴
རྡོ་རྗེ་འཆང་ཀུན་དགའ་བཟང་པོ་ལ༴ སེམས་དཔའ་ཆེན་པོ་དཀོན་མཆོག་རྒྱལ་མཚན་ལ༴ བདག་ཆེན་རྡོ་རྗེ་འཆང་བློ་གྲོས་རྒྱལ་མཚན་དཔལ་བཟང་པོ་ལ༴ རྗེ་བཙུན་རྡོ་རིང་པ་ཆེན་པོ་ཀུན་བཟང་ཆོས་ཀྱི་ཉི་མ་ལ༴ རྡོ་རྗེ་འཆང་ཀུན་དགའ་ལེགས་པའི་བློ་གྲོས་རྒྱལ་མཚན་ལ༴ རྡོ་རྗེ་འཆང་བློ་གསལ་རྒྱ་མཚོ་གྲགས་པ་རྒྱལ་མཚན་ལ༴ རྡོ་རྗེ་འཆང་འཇམ་དབྱངས་མཁྱེན་བརྩེའི་དབང་ཕྱུག་བསྟན་པའི་རྒྱལ་མཚན་དཔལ་བཟང་པོ་ལ༴ རྡོ་རྗེ་འཆང་མཁན་ཆེན་བསླབ་གསུམ་བསྟན་པའི་རྒྱལ་མཚན་དཔལ་བཟང་པོ་ལ༴ སླར་ཡང་གསོལ་བ་ཕུར་ཚུགས་སུ། རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་གསོལ་བ་འདེབས་སོ། །
བདག་གི་རྒྱུད་བྱིན་གྱིས་བརླབ་ཏུ་གསོལ། བརྒྱ་ཚར་སོགས་ལོངས་སྐབས་དང་བསྟུན་པའི་མོས་གུས་དྲག་པོས་བྱའོ། ། དེ་ནས་རང་གི་སྙིང་ག་ནས་མཆོད་པའི་ལྷ་མོ་མཆོད་རྫས་དུ་མ་ཐོགས་པ་ནམ་མཁའ་གང་བར་སྤྲོས་ཏེ། དེ་ཡང་བདག་གཞན་ཐམས་ཅད་ཀྱི་ལུས་ལོངས་སྤྱོད་ཐམས་ཅད་མཆོད་པའི་རྒྱུར་བྱས་པའི་མཆོད་པ་ཕུལ་བས་རྩ་བརྒྱུད་ཀྱི་བླ་མ་རྣམས་ཀྱིས་བདག་གིར་མཛད། མཉེས་སོང་སྙམ་པ་བྱས་ནས་ལྷ་མོ་རྣམས་རང་ལ་ཐིམ་པ་ཕྱིའི་མཆོད་པའོ། ། ཡང་སྙིང་ག་ནས་ལྷ་མོ་ཐོད་པ་ཐོགས་པ་དཔག་ཏུ་མེད་པ་སྤྲོས། དེ་དག་གིས་རང་བཞིན་གྱི་གནས་ནས་ཤ་ལྔ་བདུད་རྩི་ལྔ་དག་པ་ཡེ་ཤེས་ལྔའི་བདུད་རྩི་ཐོད་པས་བཅུས་པ། བླ་མ་རྣམས་རེ་རེ་ལ་ཕུལ་བས་ལྗགས་འོད་ཟེར་གྱི་སྦུ་གུས་གསོལ་བས་ཟག་མེད་ཀྱི་བདེ་བས་མཉེས་པར་བྱས་ནས། རང་ལ་ལྷ་མོ་རྣམས་ཐིམ་པ་ནི་ནང་གི་མཆོད་པ། ཡང་རང་གི་སྙིང་ག་ནས་ལྷ་མོ་པདྨ་ཅན་སོགས་དཔག་ཏུ་མེད་པ་སྤྲོས།
དེ་དག་གིས་སྙན་པའི་གླུ་ལེན་བདེ་བའི་གར་བསྒྱུར་ནས་གཅིག་ལ་གཅིག་ཐིམ་པའི་ཚུལ་གྱིས་མཐར་རྡོ་རྗེ་རྣལ་འབྱོར་མར་གྱུར་པ་བླ་མ་དེ་དག་ལ་འཁྲིལ་ནས་སྙོམས་འཇུག་གི་བདེ་བས་མཉེས་པར་བསམས་པ་གསང་བའི་མཆོད་པ། དེ་ནས་མཆོད་ཡུལ་མཆོད་མཁན་མཆོད་པའི་ཚུལ་ཐམས་ཅད་གང་དུའང་མ་གྲུབ་པའི་འཛིན་མེད་ལ་བློ་བཞག་པ་ནི་དེ་ཁོ་ན་ཉིད་ཀྱི་མཆོད་པའོ། ། དེ་ནས་རང་སེམས་ཀྱི་ངོ་བོ་རྡོ་རྗེ་རྣལ་འབྱོར་མ་མཐེབ་སོར་གྱི་ཚད་ཙམ་ཞིག་རྒྱང་གིས་སྤྱི་བོ་ནས་འཐོན། དེས་རང་གི་ལུས་ལ་གཟིགས་པས། ཚོ་བ་སྣུམ་པ་བརྗིད་པ་ཆེ་བ་ཞིག་ཁྲོང་ངེ་ཡོད་པ་དེའི་སྨིན་མཚམས་ལ་གྲི་གུག་གིས་རེག་ཙམ་བྱས་པ་ཙམ་གྱིས་ཐོད་པ་ལིང་གིས་བཀོག ཐོད་པའི་སྒྱེད་པུ་གསུམ་རང་བྱུང་དུ་གྲུབ་པའི་ཁར་བཞག གྲི་གུག་གིས་རང་གི་ལུས་ཀྱི་རྐང་པ་གཡོན་པ་དུམ་བུ་གསུམ་དུ་གཏུབས་ནས་ཐོད་པར་བསྐྱུར། དེ་བཞིན་དུ་གཡས། ལག་གཡོན། གཡས།
ལུས་གཤགས་ནས་སྟོད་སྨད་ཀྱི་ནང་ཁྲོལ། དེ་ནས་རོ་སྨད། རོ་སྟོད་སོགས་ལྷག་མ་མ་ལུས་པ་དུམ་བུར་བྱས་ཏེ་བསྐྱུར་ལ། དེ་ལ་བལྟས་པས་ཐོད་པ་ཇེ་ཆེར་སྟོང་གསུམ་ཙམ་གྱི་ནང་དུ་ཤའི་རི་བོ། རུས་པའི་གྲམ་ཁྲོད། ཁྲག་གི་རྒྱ་མཚོར་གྱུར་པ་དེ་ཉིད་ལ། ཨོཾ་ཨཱཿཧཱུྃ་ཧ་ཧོཿཧྲཱིཿལན་གསུམ་གྱིས་བྱིན་གྱིས་བརླབས་པས་ཡེ་ཤེས་ཀྱི་མེ་རང་འབར་བས་དེ་ཉིད་བཀོལ་བས་བདུད་རྩིའི་རྒྱ་མཚོ་ཁ་དོག་དཀར་བ། རེག་བྱ་བསིལ་བ། ནུས་པ་ཕུན་སུམ་ཚོགས་པ། དྲན་པ་ཙམ་གྱིས་བདེ་ཆེན་གྱི་ཡེ་ཤེས་བསྐྱེད་ནུས་པའི་བདུད་རྩིའི་རྒྱ་མཚོར་བསམས་ལ།
རང་གི་སྙིང་ག་ནས་ལྷ་མོ་ཐོད་པ་ཐོགས་པ་གཅིག་སྤྲོས་པ་དེས་བདུད་རྩི་ནས་བཅུས་ཏེ། རྩ་བའི་བླ་མ་ལ་ཕུལ་བས་ལྗགས་འོད་ཟེར་གྱི་སྦུ་གུས་གསོལ་བས་མཉེས་པར་བྱས་ནས་རང་ལ་ཐིམ། ཡང་སྤྲོ་བ་སོགས་གོང་བཞིན་ལན་བདུན་དུ་བྱ་བ་ནི་ཁ་སྦྱོར་ཡན་ལག་བདུན་ཐོབ་པར་བྱ་བའི་རྟེན་འབྲེལ་ཡིན་གསུངས། ཡང་ལྷ་མོ་སོགས་དཔག་མེད་སྤྲོས། བརྒྱུད་པའི་བླ་མའི་མཚན་གོང་ལྟར་ལ། ཨོཾ་ཨཱཿཧཱུྃ་སྦྱར་བ་རེ་རེ་བརྗོད་ཅིང་བླ་མ་རེ་རེ་ལ་ཕུལ་ནས་རང་ལ་ཐིམ། ཡང་སྤྲོས་པས་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་ཆོས་སྐྱོང་སྲུང་མ་གནོད་སྦྱིན་ནོར་ལྷ་གཏེར་བདག་ཐམས་ཅད་ལ་ཕུལ་བས་མཉེས་ནས་རང་ལ་ཐིམ། ཡང་སྙིང་ག་ནས་ལྷ་མོ་ནམ་མཁའ་གང་བ་འཕྲོས་པས་བདུད་རྩི་བཅུས་ཏེ་རིགས་དྲུག་བར་དོ་དང་བཅས་པའི་སེམས་ཅན་ཐམས་ཅད་དང༌། རང་ལ་གནོད་པའི་ལན་ཆགས་པའི་གདོན་བགེགས་ལ་སྦྱིན། དེ་དག་གིས་མྱང་བས་མྱང་གྲོལ།
རེག་པས་རེག་གྲོལ། བདུད་རྩི་མཐོང་བ་དང༌། དྲི་ཚོར་བ་ལ་སོགས་པ་ཐམས་ཅད་ཚིམ་ཞིང༌། སྒྲིབ་གཉིས་སྦྱངས། ཚོགས་གཉིས་རྫོགས། སེམས་རྟོག་མེད་ཆོས་སྐུ་དང༌། ལུས་ཟག་མེད་རྡོ་རྗེ་རྣལ་འབྱོར་མའི་སྐུར་གྱུར་ནས་ལྷ་མོ་རྣམས་རང་ལ་ཐིམ། ཐོད་པ་བདུད་རྩི་རྣམས་མི་དམིགས་པར་གྱུར་པའི་ངང་ལས་འཛིན་མེད་དུ་བློ་བཞག་ནས། ཁྲིད་ཀྱི་སྐབས་འདིར་མཎྜལ་ལག་ལེན་ལྟར་དབུལ། དེ་ནས།
༼ཁ༽ ༣༽དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་ལྡན་བླ་མ་དམ་པ་རྣམས་ལ་གསོལ་བ་འདེབས་སོ། ། བདག་ལ་དབང་བཞི་རྫོགས་པར་བསྐུར་དུ་གསོལ། ཞེས་པའི་གསོལ་འདེབས་ངག་ཏུ་ལན་གསུམ་བརྗོད་པས། རྩ་བའི་བླ་མས་བརྒྱུད་པའི་བླ་མ་རྣམས་ལ་དབང་བཞི་བསྐུར་མི་བསྐུར་གྱི་གནང་བ་ཞུ་བའི་ཚུལ་གྱིས་སྤྱན་ཁོ་རོ་རོ་གཟིགས་པས། བརྒྱུད་པའི་བླ་མ་རྣམས་ཀྱིས། དེ་ལྟར་དུ་དབང་བཞི་བསྐུར་བའི་གནང་བ་སྦྱིན་པའི་ཚུལ་གྱིས་སྤྱན་ཧྲིག་ཧྲིག་གཟིགས་ནས། དྲིན་ཆེན་བསླབ་གསུམ་རྒྱལ་མཚན་ནས་བཟུང་སྟེ་གཡོན་སྐོར་གྱིས་རེ་རེ་ལ་ཐིམ། རྩ་བའི་བླ་མའི་སྐུ་སྨད་ལ་ཐིམ་ནས་བླ་མའི་དཔྲལ་བའི་ཨོཾ་ལས་འོད་ཟེར་དཀར་པོ་འཕྲོས་རང་གི་དཔྲལ་བར་ཐིམ་པས་བུམ་པའི་དབང་ཐོབ། ལུས་ཀྱི་སྒྲིབ་པ་དག ལམ་བསྐྱེད་རིམ་བསྒོམ་པ་ལ་དབང༌།
འབྲས་བུ་སྤྲུལ་སྐུ་ཐོབ། སྐུའི་བྱིན་རླབས་ཞུགས་པར་བསམས་ལ་བློ་བཞག ཡང་བླ་མའི་མགྲིན་པའི་ཨཱཿཡིག་ལས་འོད་ཟེར་དམར་པོ་འཕྲོས། རང་གི་མགྲིན་པར་ཐིམ་པས་གསང་བའི་དབང་ཐོབ། ངག་གི་སྒྲིབ་པ་དག ལམ་ཙཎྜ་ལི་བསྒོམ་པ་ལ་དབང༌། འབྲས་བུ་ལོངས་སྐུ་ཐོབ། གསུང་གི་བྱིན་རླབས་ཞུགས་པར་བསམ་ལ་བློ་བཞག ཡང་བླ་མའི་ཐུགས་ཀྱི་ཧཱུྃ་ཡིག་ལས་འོད་ཟེར་མཐིང་ག་འཕྲོས་རང་གི་སྙིང་གར་ཐིམ་པས་ཤེས་རབ་ཡེ་ཤེས་ཀྱི་དབང་ཐོབ། ཡིད་ཀྱི་དྲི་མ་དག
ལམ་ཕོ་ཉའི་ལམ་བསྒོམ་པ་ལ་དབང༌། འབྲས་བུ་ཆོས་སྐུ་ཐོབ། ཐུགས་ཀྱི་བྱིན་རླབས་ཞུགས། ཡང་བླ་མའི་གནས་གསུམ་ལས་འོད་ཟེར་དཀར་དམར་མཐིང་གསུམ་འཕྲོས། རང་གི་ལུས་ངག་ཡིད་གསུམ་ལ་ཐིམ་པས་དབང་བཞི་པ་ཐོབ། ལུས་ངག་ཡིད་གསུམ་གྱི་དྲི་མ་བག་ཆགས་དང་བཅས་པ་དག ལམ་ཕྱག་རྒྱ་ཆེན་པོ་བསྒོམ་པ་ལ་དབང༌། འབྲས་བུ་ངོ་བོ་ཉིད་སྐུ་ཐོབ། སྐུ་གསུང་ཐུགས་ཀྱི་བྱིན་བརླབས་ཞུགས་པར་བསམས་ལ། སེམས་འཛིན་མེད་དུ་ཅི་གནས་བཞག
ཡང་ངག་ཏུ། དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་ལྡན་བླ་མ་དམ་པ་ལ་གསོལ་བ་འདེབས་སོ། ། བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་བརྗོད་ཅིང་གསོལ་བ་རྩེ་གཅིག་ཏུ་བཏབ་པས། བླ་མ་དེ་ཉིད་དབུའི་གཙུག་ཏོར་ནས་མར་འོད་དུ་ཞུ། གདན་སེང་ཁྲི་ནས་མས་ཡར་འོད་དུ་ཞུ་བ་ཐུགས་ཀའི་ཐད་དུ་འོད་དམར་སེར་ལེ་ཁྲིའི་མདོག་ཅན་སྣུམ་པ་འགྲིལ་བ་བདེ་བ་ཆེན་པོའི་རང་བཞིན་དུ་གྱུར་པ་དེ་བདེ་ཁྲི་ལི་ལི་བྱུང་བས་རང་གི་སྤྱི་གཙུག་ནས་ཐིམ་པ་སྙིང་ཁའི་བྃ་ཡིག་དམར་པོ་དེ་ཉིད་ལ་སིབ་སྟེ་ཐིམ་པས་བྃ་ཡིག་དེ་ཉིད་ཇེ་ཆེ་ལ་སོང་ནས་མཐར་འཇའ་ཡལ་བ་ལྟར་གྱུར་པའི་བླ་མ་དང་རང་སེམས་དབྱེར་མེད་དུ་འདྲེས་པ་དེའི་ངང་ལ་སེམས་ཇི་ཙམ་གནས་ཀྱི་བར་བཞག་ལ་གཤིས་སྐྱེ་མེད་སྟོང་ཉིད་དུ་རྗེན་ནེ། གདངས་འགགས་མེད་མོས་གུས་སུ་ལམ་མེའི་ངང་དུ་མཉམ་པར་བཞག དེ་ནས་རང་གི་སྙིང་གར་ཨེ་ཨེ་ལས་ཞེས་པ་ནས། རྣམ་སྣང་གི་ཅོད་པན་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། ཞེས་པའི་བར་མངོན་རྟོགས་ཀྱི་འདོན་ཆ་བརྗོད།
རང་གི་སྙིང་གའི་སྔགས་ཕྲེང་ལས་ཞེས་པ་ནས་དེ་ཐམས་ཅད་རྣལ་འབྱོར་མའི་སྐུར་གྱུར་ཞེས་པའི་འགྲོ་བ་དག་པའི་རྣལ་འབྱོར་བྱས། དེ་ནས་འབར་བའི་ཕྱག་རྒྱ་དང་བཅས་ངག་ཏུ་ཕཻཾ་བརྗོད་ནས་ཡེ་ཤེས་པ་བསྟིམ། ཡེ་ཤེས་པ་བཅུག་པའི་རྐྱེན་གྱིས་ལུས་དཀྱིལ་གསལ་གདབ། ཡེ་ཤེས་པ་དང་མི་འབྲལ་བའི་ཕྱིར་གོ་ཆའི་ལྷ་བཅིངས་པ་དུད་ཁ་ཙཎྜ་ཀའི་ངོ་བོར་གྱུར་ཞེས་བརྗོད། ལུས་དཀྱིལ་གྱི་གཙོ་མོའི་ཐུགས་ཀར་སྔགས་འཁོར་གསལ་བ་དང༌། འོད་ཟེར་གྱི་སྤྲོ་བསྡུས་ངག་བཟླས་ཇི་ཙམ་དམ་བཅས་པའམ་བརྒྱ་རྩ་ལ་སོགས་པ་བཟླས་རྗེས། རླུང་བཟུང་ནས་ཡིད་བཟླས་ཞར་བྱུང་རྫོགས་རིམ་གཉིས་རྫོགས་རིམ་དངོས་གཞི་ལ་རྩ་དབུ་མ་ཁ་དབྱེ་བ་མ་བསྒོམས་ཀྱང་རུང་གང་བདེ་བྱ། བདེ་བ་སྒྲུབ་པ། འཇའ་ལུས་སྒྲུབ་པ། བསམ་མི་ཁྱབ་ཐུན་མོང་མ་ཡིན་པ་རྣམས་ཀྱི་དམིགས་པ་ཇི་ལྟར་རིགས་པ་བྱས།
མཐར་དགེ་བ་འདི་ཡིས་སོགས་བསྔོ་བ་སྨོན་ལམ་དང༌། རྡོ་རྗེ་འཆང་དང་རྡོ་རྗེ་རྣལ་འབྱོར་མ་སོགས་ཀྱི་བརྒྱུད་འདེབས་མཁའ་སྤྱོད་ཞལ་བཟང་བལྟ་བ་སོགས་བྱའོ། ། གཏོར་མ་འབུལ་ན་བསམ་མི་ཁྱབ་ཀྱི་ཉམས་ལེན་གྲུབ་མཚམས་མངོན་རྟོགས་ན་བཞུགས་པ་ལྟར་གྱི་གཏོར་བསྔོ་དང༌། དེ་རྗེས་ཆོས་སྐྱོང་གཞི་བདག་སོགས་ཐམས་ཅད་ལ་དབུལ་ལོ། ། དེ་ནས་བསྔོ་བ་སྨོན་ལམ་བཀྲ་ཤིས་སོགས་གོང་བཞིན་མཛད་པ་ནི། རྒྱུན་གྱི་ཉམས་ལེན་གྱི་གོ་རིམ་མ་འཁྲུལ་བར་བཀོད་པ་ཡིན་ནོ། ། འདིས་རྗེ་བླ་མའི་སློབ་བཤད་ཟབ་མོའི་བསྟན་པ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག ། འདི་མངོན་རྟོགས་ཀྱི་དཀྱུས་ན་ཡོད་པ་ལྟར་གཞུང་དང་མི་མཐུན་ཡང་སློབ་བཤད་པའི་བཞེད་པ་ལྟར། བླ་མའི་མན་ངག་སྙན་བརྒྱུད་ཀྱི་གསུངས་ལས་འབྱུང་བས་འདི་ཁོ་ན་ལྟར་ཉམས་ཁྲིད་དུ་ཐོབ་པ་རྣམས་ཀྱིས་ཉམས་སུ་བླང་བར་བྱའོ།། ༈ །དྡྷི།
རྡོ་རྗེ་རྣལ་འབྱོར་མའི་ལུས་དཀྱིལ་སྙན་བརྒྱུད་ཡིད་བཞིན་ནོར་བུ་བཞུགས་སོ།། ༈ །ན་མོ་བཛྲ་ཡོ་གི་ནི་ཡེ། རྗེ་བཙུན་ནཱ་རོ་མཁའ་སྤྱོད་ཀྱི་ལུས་དཀྱིལ་སྙན་བརྒྱུད་ཉམས་སུ་ལེན་ཚུལ་ནི། ༼ང་༽ ༣༽འགྲོ་བ་དག་པའི་རྣལ་འབྱོར་ཡན། ཉམས་སུ་བླངས་པའི་མཚམས་སུ་རང་གི་སྙིང་གའི་ཆོས་འབྱུང་ཉིས་བརྩེགས་ཀྱི་ནང་གི་ཉི་མའི་དཀྱིལ་འཁོར་གྱི་དབུས་ཀྱི་བྃ་ཡིག་འོད་དུ་ཞུ་བ་ལས། དེའི་སྲོག་གི་ཨ་ཐུང༌། ཡ་ར་ལ་ཝ་དང་བཞིའི་ངོ་བོ་དབུས་སུ་རྣལ་འབྱོར་མ་དམར་མོ། མདུན་དུ་དཀར་མོ། གཡོན་དུ་ལྗང་གུ། རྒྱབ་ཏུ་དམར་མོ།
གཡས་སུ་སེར་མོ། དེ་ལྔའི་མཐའ་སྐོར་གྱི་ཡི་གེ་སུམ་ཅུ་རྩ་གཉིས་ཡོངས་སུ་གྱུར་པ་ལས། རྣལ་འབྱོར་མ་དམར་མོ་སུམ་ཅུ་རྩ་གཉིས། འཁོར་ཡུག་ཏུ་བསྐོར་བར་བསམ། དེ་ནས་དཔའ་བོ་དཔའ་མོས་བྱིན་གྱིས་བརླབས་པ་ནས་དཀྱུས་བཞིན་ཉམས་སུ་ལེན་པ། བཟླས་པའི་ཚེ་རྣལ་འབྱོར་མ་དབུས་མའི་ཐུགས་ཀར་ཆོས་འབྱུང་ཉིས་བརྩེགས། བྃ་ཡིག སྔགས་ཕྲེང་སོགས་བསྒོམ། འདིའི་ཟབ་གནད། ༼ང་༽ ༤༽རྡོ་རྗེའི་ལུས་ལ་ཡུལ་ཆེན་སུམ་ཅུ་སོ་བདུན་རྩ་ཁམས་ཡི་གེ་ཚང་བར་གནས།
དེའི་ནུས་པ་སྙིང་དབུས་ན་གནས་པའི་རྩ་ཁམས་ལ་ཚང་བས། རྣལ་འབྱོར་མའི་སྙིང་པོ་ཨོཾ་གསུམ་མ་ལ་ཡིག་འབྲུ་སོ་གཉིས། བྃ་ཡིག་གི་སྲོག་གི་ཨ་ཐུང་འབྱུང་བཞིའི་ཡི་གེ་དང་བཅས་པ་བྱུང༌། དེ་རྣམས་འདིར་ལྷར་སྐྱེས་པའི་ལུས་དཀྱིལ་འདི་ནི། རྗེ་བཙུན་ས་སྐྱ་པ་ཡབ་སྲས་ལ་སྙན་བརྒྱུད་འབའ་ཞིག་ཏུ་བཞུགས་པ་བརྒྱུད་པ་ཟམ་མ་ཆད་པ་ལས་བྱུང་བ་ཁོ་ན་ཡིན་ཞིང༌། རྗེས་འབྲང་ཡིན་ལོ་བ་ཕལ་ཆེར་གྱིས་རྣ་བར་མ་ཐོས་པའི་ཆོས་ཡིན་ཅིང༌། དེ་རིགས་དང་ཞུས་དག་དགོས་པའི་ཡུལ་མེད་པ། སྣོད་ལྡན་ངེས་པ་ཅན་ལ་ཆིག་བརྒྱུད་དུ་སྟོན་ཞིང་བཀའ་རྒྱས་འདེབས། དེ་མ་རྟོགས་པ་རྣམས་ཀྱི་རྣ་བའི་ལམ་དུ་མིང་ཙམ་ཡང་མི་གྲགས་པར་བྱའོ། ། སྙིང་དབུས་བཞུགས་པའི་མཁའ་སྤྱོད་དགའ་མ་དེ། །
སྙིང་ནས་བསྒྲུབ་པར་འདོད་པའི་རྣལ་འབྱོར་དག ། སྙིང་གི་གདམས་པ་མཆོག་འདིས་ཚིམ་བྱས་ནས། ། སྙིང་ལྟར་གཅེས་པས་དམ་དུ་སྦ་བར་མཛོད།། །། ༄༅། ། རྗེ་བཙུན་ཡབ་ཡུམ་ལ་བརྟེན་པའི་ཐུན་མོང་མ་ཡིན་པའི་འཕོ་བ་ཚར་ཆེན་རྡོ་རྗེ་འཆང་གི་གསུང་རྒྱུན་བཞུགས་སོ།། ༈ །གང་གི་ཁྱོད་ཞབས་དྲན་ཙམ་གྱིས། ། གཉིས་འཛིན་འཁྲུལ་པ་མ་ལུས་པ། ། འཇིགས་མཛད་རྗེ་བཙུན་དབང་མོ་ལ། ། སྙིང་གའི་པད་མོར་གུས་པས་འདུད། ༼ཆ༽། འདིར་རྗེ་བཙུན་ནཱ་རོ་མཁའ་སྤྱོད་ཀྱི་འཕོ་བ་ལ།
ཡབ་དང་ཐུན་མོང་བ་དང༌། ཡུམ་ཐུན་མོང་མ་ཡིན་པའི་འཕོ་བ་གཉིས་ལས། དང་པོ་ནི། སྐྱབས་སུ་འགྲོ་བ་ནས་བརྩམས་ཏེ། བསམ་མི་ཁྱབ་ཀྱི་བར་སྒྲུབ་ཐབས་བཞིན་རྫོགས་པར་ཉམས་སུ་བླང་ངོ༌། ། དེ་ནས་རང་ཉིད་ཐུན་མཚམས་ཀྱི་ལྷ་ཕྱག་མཚན་མེད་པའི་སྐུར་བསམས་ལ། རང་གི་ལྟེ་བ་ནས་སྤྱི་གཙུག་གི་བར་རྩ་དབུ་མ་སྦོམ་ཕྲ་སྦ་ལྕགས་འབྲིང་པོ་ཙམ། རྩེ་མོ་ཇེ་སྦོམ་ལ་སོང་བ། དུང་གི་ཤ་ཁ་ལྟ་བུ་ཚངས་བུག་ལ་གཏད་དོ། དཀར་ཁུང་སྐྱ་ཐ་ལེར་ཡོད་པར་བསམ།
དབུ་མའི་མས་སྣར་ཉི་མའི་དཀྱིལ་འཁོར་ཆེ་ཆུང་དེ་དང་མཐུན་པས་ཁ་བཀབ་པའི་ཚུལ་དུ་ཡོད་པར་བསམ། ཉི་མའི་དཀྱིལ་འཁོར་དེའི་སྟེང་དུ་ངོ་བོ་རང་སེམས་ཡིན་པ་ལ་རྣམ་པ་རྡོ་རྗེ་རྣལ་འབྱོར་མ་རྒྱན་ཆ་ལུགས་ཇི་ལྟ་བ་འཕར་ལ་ཁད་པ་གར་སྟབས་ལིང་ལིང་བཞུགས་པར་བསམ། རང་གི་སྤྱི་བོའི་ཐད་ཀར་མདུན་གྱི་ནམ་མཁར་སེངྒེས་བཏེགས་པའི་རིན་པོ་ཆེའི་ཁྲི་པདྨ་ཉི་མ་ཟླ་བ་འཇིགས་བྱེད་དུས་མཚན་གྱི་སྟེང་དུ། རང་གི་དྲིན་ཆེན་རྩ་བའི་བླ་མ་འཁོར་ལོ་བདེ་མཆོག་ལྷན་ཅིག་སྐྱེས་པའི་རྣམ་པ་ཅན་རྡོ་རྗེ་དྲིལ་བུ་ཐུགས་ཀར་བསྣོལ་བའི་ཡུམ་རྡོ་རྗེ་ཕག་མོ་དང་མཉམ་པར་སྦྱོར་བའི་སྐུ་ཅན་དུ་བཞུགས་པ་ལ། གནས་གསུམ་གྱི་དཔའ་བོ་དང་རྣལ་འབྱོར་མ་ཐམས་ཅད་སྤྲིན་ཕུང་འཐིབས་པ་བཞིན་དུ་བསྐོར་ཏེ་བཞུགས་པར་བསམ། བླ་མ་དམ་པ་དེའི་ཐུགས་ཀ་ནས་འོད་ཟེར་འཕྲོས་པས། སྐྱབས་ཡུལ་རྣམས་བསྡུས་ཏེ་རྩ་བའི་བླ་མ་ལ་ཐིམ་པས། དེ་ཉིད་སྐྱབས་གནས་ཀུན་འདུས་ཀྱི་ངོ་བོར་བསྒོམས་ལ། རང་སེམས་རྡོ་རྗེ་རྣལ་འབྱོར་མར་གསལ་བས་གསོལ་བ་ཕུར་ཚུགས་སུ་འདེབས་པ་ནི། དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་ལྡན་བླ་མ་དམ་པ་ལ་གསོལ་བ་འདེབས་སོ། །
བདག་འཛིན་བློ་ཡིས་ཐོངས་པར་བྱིན་གྱིས་རློབས། དགོས་མེད་རྒྱུད་ལ་སྐྱེ་བར༴ ལམ་མཆོག་འཕོ་བ་འབྱོངས་པར༴ འཕྱུགས་མེད་མཁའ་སྤྱོད་འགྲུབ་པར༴ ཞེས་པས་གསོལ་བ་ཕུར་ཚུགས་སུ་འདེབས་སོ། ། དེ་ནས་འོག་རླུང་དྲག་ཏུ་འཐེན་པ་དང་མཉམ་དུ་སེམས་ཀྱི་བསམ་པ་ནི། བཤང་སྒོའི་རླུང་གཡོས་པ་ཉི་མའི་དཀྱིལ་འཁོར་ལ་ཕོག་པས་རང་སེམས་རྗེ་བཙུན་མར་གསལ་བ། རྩ་དབུ་མའི་ནང་ལ་སྐར་མདའ་བརྒྱབ་པ་ལྟར་སོང་སྟེ་ཚངས་བུག་ནས་བླ་མ་བདེ་མཆོག་ཡབ་ཡུམ་གྱི་ཐུགས་ཀར་ཐིམ་པར་བསམ་ལ་རིག་པ་འཛིན་མེད་དུ་མཛོད། ཡང་སྟེང་རླུང་རྔུབས་པ་དང་མཉམ་དུ་རང་སེམས་རྣལ་འབྱོར་མར་གསལ་བ། བླ་མའི་ཐུགས་ཀ་ནས་འཐོན།
ཚངས་བུག་ནས་ཞུགས་ཏེ་ཉི་མའི་དཀྱིལ་འཁོར་གྱི་སྟེང་དུ་བྱོན་པར་བསམས་ལ་རླུང་ཁ་སྦྱོར་ཅི་ཐུབ་འཛིན། ཡང་འོག་རླུང་བསྐྱོད་པ་སོགས་གོང་གི་དམིགས་པ་ཚར་བདུན་ལ་སོགས་པ་བྱའོ། ། མཐར་ཐུན་བསྡུ་བའི་ཚེ་སྐྱབས་ཡུལ་རྣམས་མཐའ་ནས་འོད་དུ་ཞུ་ནས་བླ་མ་བདེ་མཆོག་ཡབ་ཡུམ་ལ་ཐིམ། གདན་ཁྲི་ཡང་འོད་དུ་ཞུ་ནས་ཐིམ། དེ་ནས་བླ་མ་ཡབ་ཡུམ་སྐུ་ཇེ་ཆུང་ལ་སོང་སྟེ་མཐེབ་སོར་གྱི་ཚད་ཙམ་དུ་གྱུར། རང་གི་ཚངས་བུག་ནས་རྩ་དབུ་མའི་ནང་ལ་ཞུགས། སྙིང་གའི་ཐད་དུ་བྱོན། རྗེ་བཙུན་མ་ལ་སྤྱན་གཟིགས། རྗེ་བཙུན་མ་ཡང་ཧེ་རུ་ཀ་ལ་གྱེན་དུ་གཟིགས་པས། བདེ་སྟོང་གི་ཡེ་ཤེས་ཐུགས་རྒྱུད་ལ་འཁྲུངས་པར་བསམ།
ཚངས་བུག་གི་སྐར་ཁུང་འོད་དམར་པོ་སྲ་ཞིང་འཐས་པ་ལ་འོད་ཟེར་སྣ་ཚོགས་ཀྱི་རྡོ་རྗེ་རྒྱ་གྲམ་གྱིས་ཁ་བཅད་པ་བསྐལ་པའི་རླུང་གིས་ཀྱང་མི་ཕིགས་པར་བསམ་པ་ནི་སྦྱང་བའོ། ། ལས་ལ་སྦྱར་བ་ནི། རང་སེམས་བླ་མ་ཡབ་ཡུམ་ལ་ཐིམ། དེ་ཡང་དག་པ་མཁའ་སྤྱོད་ཀྱི་གནས་སུ་གཤེགས་པར་བསམས་ལ་རིག་པ་བརྗོད་མེད་དུ་འཇོག གཉིས་པ་རྗེ་བཙུན་ཡུམ་ལ་བརྟེན་པ་ཡུམ་རྐྱང་གི་འཕོ་བའི་རྣལ་འབྱོར་ནི། རང་ཉིད་རྡོ་རྗེ་རྣལ་འབྱོར་མར་གསལ་བའི་ལྟེ་བ་ནས་སྤྱི་གཙུག་གི་བར་ལ་རྩ་དབུ་མ་ཁ་དོག་དམར་པོ་སྦོམ་ཕྲ་གོང་བཞིན་གསལ་བཏབ་པའི་མས་སྣར་ཆོས་འབྱུང་དམར་པོ་གྲུ་གསུམ་པ་དབུ་མ་དང་དབྱེར་མེད་པའི་ནང་དུ་རང་སེམས་བྃ་ཡིག་ཐིག་ལེ་དམར་པོ་ཆེ་ཆུང་རིལ་མ་ཙམ་འཕར་ལ་ཁད་པ་ཅིག་བསྒོམ། རང་གི་སྤྱི་བོར་སེང་ཁྲི་པད་ཟླ་འཇིགས་བྱེད་དུས་མཚན་གྱི་གདན་ལ་རྩ་བའི་བླ་མ་རྡོ་རྗེ་རྣལ་འབྱོར་མའི་རྣམ་པར་བཞུགས་པ་ལ་གནས་གསུམ་གྱི་དཔའ་བོ་མཁའ་འགྲོ་ཆོས་སྐྱོང་སྲུང་མའི་ཚོགས་ཀྱིས་བསྐོར་བ་དེ་དག་ཀྱང་འཇའ་གུར་གྱི་དབུས་ན་བཞུགས་ཤིང༌། མེ་ཏོག་གི་ཆར་ཆེན་པོ་རྒྱུན་མི་ཆད་པར་འབེབས་པ། འཇའ་མདུང་ཚུགས་སུ་ཟུག་ཅིང་སྤོས་ཀྱི་དྲི་ཞིམ་པོ་འཐུལ་བ་ལ་སོགས་པ་མཁའ་སྤྱོད་དངོས་དང་མཚུངས་པར་བསམ། དེ་ནས་རང་སེམས་བྃ་ཡིག་ཏུ་གསལ་བའི་མདུན་གྱི་སྐྱབས་གནས་རྣམས་ལ་ལུས་ལོངས་སྤྱོད་ཀྱི་མཆོད་པར་བསམས་ལ།
བཛྲ་ཡོ་གི་ནི་ས་པ་རི་ཝཱ་ར་ཨརྒྷཾ་ནས་ཤབྡའི་བར་གྱིས་མཆོད། དཔལ་ལྡན་རྡོ་རྗེ་མཁའ་འགྲོ་སོགས་ཀྱིས་བསྟོད། གསོལ་བ་འདེབས་པ། བླ་མ་མཁའ་སྤྱོད་རྡོ་རྗེ་མཁའ་སྤྱོད་མ་ལ་གསོལ་བ་འདེབས་སོ། ། བདག་འཛིན་བློ་ཡིས་ཐོངས་པར་བྱིན་གྱིས་རློབས། ། ཞེས་སོགས་གོང་བཞིན་གསོལ་བ་བཏབ། འོག་རླུང་དྲག་ཏུ་ཆེར་འཐེན་ཏེ། སེམས་ཀྱི་བསམ་པ་བྃ་ཡིག་དབུ་མའི་ནང་ལ་ཐལ་ཏེ་སོང་སྟེ་ཚངས་བུག་ནས་འཐོན། བླ་མ་རྣལ་འབྱོར་མར་གསལ་བའི་ཐུགས་ཀའི་བྃ་ཡིག་ལ་ཐིམ་པར་བསམ་པས་སེམས་འཛིན་མེད་དུ་བཞག ཡང་བྃ་ཡིག་ཐུགས་ཀ་ནས་ཐོན།
རང་གི་སྤྱི་བོ་ནས་དབུ་མའི་ནང་ནས་མར་བབས་ཏེ་ཆོས་འབྱུང་གི་ནང་དུ་བྱུང་བར་བསམ། ཡང་འོག་རླུང་འཐེན་ཏེ་རང་སེམས་བྃ་ཡིག་གམ་ཐིག་ལེར་གསལ་བ་དབུ་མའི་ནང་ལ་སོང་བ་ཡང་ཡང་བྱ་བ་ནི་སྦྱང་བའོ། ། ལས་ལ་སྦྱར་བ་ནི། འཆི་ལྟས་ལ་སོགས་པ་འབྱུང་ཚུལ་བཞིན་བྱུང་བའི་ཚེ། གང་ལ་ཡང་ཞེན་ཆགས་མེད་པར་རང་སེམས་བླ་མའི་ཐུགས་ཀར་ཐིམ། བླ་མ་རྗེ་བཙུན་མར་གསལ་བ་ཡང་མཁའ་སྤྱོད་དག་པའི་ཞིང་དུ་གཤེགས་པར་བསམས་ལ་དབྱིངས་རིག་བསྲེའོ།། ༈ ། རྗེ་བཙུན་རྡོ་རྗེ་རྣལ་འབྱོར་མའི་ནཱ་རོ་མཁའ་སྤྱོད་ཀྱི་མཁའ་སྤྱོད་བསྒྲུབ་པའི་གསེར་ཆོས་ཆིག་བརྒྱུད་མ་བཞུགས་སོ།། ༈ །ན་མོ་གུ་རུ་བཛྲ་ཡོ་གི་ནི། ཐུན་མོང་མ་ཡིན་པའི་མཁའ་སྤྱོད་བསྒྲུབ་པའི་ཡང་ཟབ་ཀྱི་གདམས་པ་སྙན་ནས་སྙན་དང་ཞལ་དུ་བརྒྱུད་པ་ཉམས་སུ་ལེན་པར་འདོད་པས། རྒྱས་པ་ན་ངག་བཟླས་ཡིད་བཟླས་ཚར་རྗེས་ཐུན་བསྡུ་བའི་ཚེ་བསམ་མི་ཁྱབ་ཀྱི་རྣལ་འབྱོར་ཉམས་སུ་ལེན་པའི་ཚབ་ཏུ་འདི་ཉམས་སུ་ལེན་པ་ཡིན་ལ།
བསྡུ་ན་རང་ཉིད་སྐད་ཅིག་གིས་རྡོ་རྗེ་རྣལ་འབྱོར་མར་གསལ་བའི་ལུས་ཀྱི་དབུས་དྲང་པོར་རྩ་དབུ་མ་པདྨའི་རྣམ་པ་ལྟར་ཕྲ་བ། ཆུ་ཤིང་གི་སྡོང་པོ་ལྟར་དྲང་བ། རྒྱ་སྐྱེགས་ཀྱི་མེ་ཏོག་ལྟར་དམར་བ། ཏིལ་མར་གྱི་མར་མེ་ལྟར་གསལ་བ་སྟེ་ཆོས་བཞི་དང་ལྡན་པ། ཡས་སྣ་སྤྱི་གཙུག་ཏུ་ཟུག་པར་བསམ། དེའི་གཡས་སུ་རོ་མ་དམར་མོ། གཡོན་དུ་རྐྱང་མ་དཀར་མོ། དེ་གཉིས་ཀ་སྦོམ་ཕྲ་གྲོ་སོགས་འབྲིང་པོ་ཙམ་ཡས་སྣ་སྤྱི་གཙུག་ནས་སྦ་གུག་ལྟར་མདུན་ཕྱོགས་སུ་འཁྱོགས་ནས་སྣ་བུག་གཡས་གཡོན་དུ་ཟུག་པ། རྩ་གསུམ་ཀའང་མས་སྣ་ལྟེ་བར་སླེབ་པ། ལྟེ་བའི་རྩ་གསུམ་འཛོམ་པར་བྃ་ཡིག་དང་རང་སེམས་དབྱེར་མེད་པའི་ངོ་བོ་རྣལ་འབྱོར་མ་མཐེབ་སོར་གྱི་ཚད་ཙམ་སྐུ་མདོག་ཕྱག་མཚན་རྒྱན་ཆ་ལུགས་ཡོངས་སུ་རྫོགས་པ་གཅིག་བསམ།
དེ་ལ་སེམས་བསམ་པ་ཞིག་གཏད་པས་དེ་ལས་ཆུ་ལས་ཆུ་བུར་རྡོལ་བ་ལྟར། རྣལ་འབྱོར་མ་ཆུང་ངུ་ཞིག་ནུར་གྱིས་ཆད། རླུང་ཕྱིར་རྒྱུ་བ་དང་ལྷན་ཅིག་མེ་སྟག་ཡར་པ་ལྟར་རྩ་གཡས་རོ་མའི་ནང་ནས་ཡར་དམར་ཁྱུག་གིས་བྱོན། སྣ་བུག་གི་སྒོར་སླེབ་པ་དང༌། དེ་ལས་དེ་འདྲ་གྲངས་མེད་བསམ་གྱིས་མི་ཁྱབ་པ་ཉི་ཟེར་གྱི་རྡུལ་ལྟར་འཕྲོས། སྣོད་བཅུད་ཐམས་ཅད་ཁྱབ། སངས་རྒྱས་དང་བྱང་ཆུབ་སེམས་དཔའ་རྣམས་ལ་མཉེས་པའི་མཆོད་པ་འབུལ་ཞིང་ཐུགས་ཀྱི་རྒྱུད་བསྐུལ། དེ་ཐམས་ཅད་རྡོ་རྗེ་རྣལ་འབྱོར་མར་གྱུར་ནས། སྐད་ཅིག་ཉིད་ལ་ཚུར་འདུས་སྣ་བུག་གཡོན་པའི་བུ་གར་སླེབ་པ་དང༌། སྔར་འཕྲོས་པའི་རྣལ་འབྱོར་མ་ཆུང་ངུ་མེ་སྟག་ཙམ་དེ་ལ་ཐམས་ཅད་ཐིམ།
དེ་ཉིད་རླུང་ནང་དུ་འཇུག་པ་དང་ལྷན་ཅིག་ཏུ་སྣ་བུག་གཡོན་པ་ནས་རྩ་གཡོན་རྐྱང་མའི་ནང་ནས་མར་ཁྱུག་གིས་བྱོན། རླུང་ནང་དུ་གནས་པ་དང༌། ལྟེ་བའི་རྣལ་འབྱོར་མ་ལ་ཐིམ་པར་བསམ་ཞིང་རླུང་ཅི་ཐུབ་བཟུང༌། དེ་ལྟ་བུའི་སྤྲོ་བསྡུ་ལན་བདུན་ནམ་གསུམ་ལ་སོགས་པ་ཅི་རིགས་པས་ལམ་སྦྱངས་པའི་མཐར། ལྟེ་བའི་རྣལ་འབྱོར་མ་ལས་འོད་ཟེར་དམར་པོ་འཕྲོས་པས་རང་གི་ལུས་ཀྱི་ནང་ཐམས་ཅད་ཁྱབ། ཡན་ལག་རྣམས་འོད་དུ་ཞུ་ནས་ལུས་ཀྱི་རྫ་མ་ལ་ཐིམ། དེ་ཉིད་ཀྱང་འོད་ཕུང་དམར་པོར་གྱུར། དེ་ཙམ་ན་ལྟེ་བའི་རང་སེམས་རྣལ་འབྱོར་མ་མཁའ་སྤྱོད་ལ་བྱོན་པར་ཆས། སྟེང་ཕྱོགས་སུ་ནར་ཙམ་ནར་ཙམ་བྱོན་པས་རྩ་དབུ་མ་དབུ་གཙུག་ཏུ་ཐིམ་པས་ཇེ་ཐུང་ཇེ་ཐུང་དུ་གྱུར། གཡས་གཡོན་གྱི་རྩ་གཉིས་ཀྱི་མས་སྣེའང་གྱེན་དུ་འདུག་པས་རྣལ་འབྱོར་མའི་ཞལ་༼ཞབས་༽མཐིལ་གཉིས་ལ་འབྱར་བ་གྱེན་དུ་བྱོན་པས་ཇེ་ཐུང་དུ་གྱུར།
དེ་ནས་རིམ་བཞིན་སྙིང་ག་དང་མགྲིན་པའི་ཐད་སོགས་སུ་རྣལ་འབྱོར་མ་བྱོན། རིམ་གྱིས་རྩ་གསུམ་ཀྱང་དེ་ཙམ་དུ་འདུས། ལུས་ཀྱི་ངོ་བོ་འོད་ཀྱི་གོང་བུའང་སྨད་ནས་རིམ་བཞིན་ཡལ་ནས་དེར་ཐིམ། རང་སེམས་ཀྱི་ངོ་བོ་རྣལ་འབྱོར་མ་སྤྱི་གཙུག་ཏུ་བྱོན་པ་དང༌། མཉམ་དུ་རྩ་གསུམ་ལུས་འོད་ཕུང་དང་བཅས་པ་ཐམས་ཅད་རྣལ་འབྱོར་མ་ལ་སིབ་ཀྱིས་ཐིམ། དེའི་རྐྱེན་གྱིས་རྣལ་འབྱོར་མ་དེ་ཉིད་ཀྱང་ནམ་མཁའ་ལ་མེ་སྟག་ཡར་བའམ། རྩལ་པོ་ཆེས་མདའ་ནམ་མཁར་འཕངས་པ་ལྟར། ནམ་མཁའི་དབྱིངས་བློས་མི་འཁྱུད་པ་ཙམ་ནས་ཡར་ཡེ་རེ་རེ་བྱོན། མཁའ་སྤྱོད་ཀྱི་གནས་སུ་ཕེབས་པ་དང༌། ནམ་མཁའ་ལ་འཇའ་ཡལ་བའམ་དུ་བ་ཡལ་བ་ལྟར་ཆོས་སྐུ་སྟོང་ཉིད་ཀྱི་ངང་དུ་ཐིམ་པར་བསམས་ལ།
གསལ་སྟོང་ཟུང་འཇུག་གི་ངང་དུ་ཇི་ཙམ་གནས་ཀྱི་བར་དུ་ཁོང་ཀློད་ནས་མཉམ་པར་འཇོག ཡང་མཁའ་དབྱིངས་སུ་རང་སེམས་རྣལ་འབྱོར་མ་མཐེབ་སོར་གྱི་ཚད་ཙམ་པ་དེ་ཉིད་ཐོལ་གྱིས་བྱུང༌། བྱ་ཐུར་དུ་བབས་པ་ལྟ་བུར་བྱོན་ནས་རང་གནས་སུ་བྱོན། ཕྱིའི་ལུས་ཀྱང་སྔར་བཞིན་དུ་གྲུབ་པར་བསམས་ལ་སྔར་གྱི་དམིགས་པ་དེ་ཉིད་ཚར་ཉེར་གཅིག་གམ་བདུན། གསུམ་ལ་སོགས་པ་སྐབས་དང་བསྟུན་པ་བྱའོ། ། གདམས་པ་འདི་ལ་ཆིག་འདྲིལ་དུ་ཉམས་ལེན་བྱས་པས་དུས་རེ་ཞིག་ན་རྡོ་རྗེ་རྣལ་འབྱོར་མ་དངོས་སམ་ཐ་མལ་གྱི་བུད་མེད་ཤ་དང་མིག་དང་སྐྲ་དམར་སེར་དུ་ཡོད་པ་ཞིག་དང་འཕྲད་ནས་དེས་སྒྲུབ་པོ་འདི་ལག་པའི་མཁྲིག་མ་ནས་བཟུང་སྟེ། དག་པ་མཁའ་སྤྱོད་ཀྱི་གནས་སུ་སྐད་ཅིག་ལ་ཁྲིད་ནས་འཇའ་ལུས་སུ་གྱུར། ལོངས་སྤྱོད་ནམ་མཁའི་མཛོད་ལ་དབང་སྒྱུར་སངས་རྒྱས་ཀྱི་ཞིང་ནས་ཞིང་དུ་རྒྱུ་ཞིང་དཔའ་བོ་དང་རྣལ་འབྱོར་མ་རྣམས་དང་སྐལ་བ་མཉམ་པར་འགྱུར་རོ། ། གལ་སྲིད་རྣལ་འབྱོར་པ་སྒྲུབ་པ་པོ་བརྩོན་འགྲུས་ཆུང་བ་སོགས་ཀྱིས་ཚེ་འདིར་མཁའ་སྤྱོད་མ་འགྲུབ་ན། འཆི་ཁར་འདི་ཉིད་འཕོ་བའི་རྣལ་འབྱོར་གྱི་ཚུལ་གྱིས་ཉམས་སུ་བླངས་པས་བར་དོ་མེད་པར་མཁའ་སྤྱོད་ཀྱི་དངོས་གྲུབ་ཐོབ་པར་འགྱུར་བ་ཡིན་ནོ། །
འདི་ཉིད་ཉམས་ལེན་མཛད་པའི་དཔལ་ལྡན་ས་སྐྱ་པའི་སྔགས་འཆང་མང་པོ་ལུས་མ་སྤངས་པར་མཁའ་སྤྱོད་དུ་བྱོན་པའི་གཏམ་རྒྱུད་ངོ་མཚར་བ་ཇི་སྙེད་ཡོད་པ། ཐེ་ཚོམ་སོམ་ཉི་ཐམས་ཅད་དང་བྲལ་བའི་ལམ་ཟབ་མོ་མཐར་ཐུག་པ་འདི། སྙིང་གི་དཀྱིལ་དུ་གཅེས་པར་བཟུང་ནས་ཉམས་ལེན་ཆིག་དྲིལ་ལ་བརྩོན་པར་བྱའོ། ། འདི་ལ་ངོར་ལུགས་ཀྱི་རྗེས་འབྲངས་རྣམས་རྣལ་འབྱོར་མའི་འཕོ་ཆུང་ཞེས་ཟེར། ས་སྐྱ་རྫོང་ལུགས་པ་རྣམས་ནང་གི་རྣལ་འབྱོར་ཞེས་ཟེར། འདི་པའི་ལུགས་ཀྱིས་མཁའ་སྤྱོད་བསྒྲུབ་པའི་ཐུན་མོང་མ་ཡིན་པའི་སྙན་བརྒྱུད་ཀྱི་གདམས་ངག་ཞེས་བརྗོད། འདི་དེང་སང་གི་བར་དུ་གསེར་གྱི་མཎྜལ་ངེས་པ་ཅན་དང་བཅས་ཏེ། གདན་ཐོག་གཅིག་བརྒྱུད་ལས་མང་བར་མི་སྟེར་བའི་བཀའ་དང་དམ་དོག་ཤིན་ཏུ་ཆེ་བར་མཛད་པ་ཡིན་ནོ། ། འདིའི་སྐབས་སུ་བརྒྱུད་ཚུལ་ལོ་རྒྱུས་མང་པོ་འདུག་ཀྱང་གཞན་དུ་གསལ། དཔལ་ལྡན་ས་སྐྱ་པའི་སྙན་བརྒྱུད་འཛིན་པའི་བནྡེ་བློ་གསལ་གྱིས་འཕེན་ཡུལ་སའི་སྨན་ལྗོངས་ཨོ་ཌི་ཡ་ནའི་མིང་ཅན་གྱི་གཞིས་ཀར་མི་དབང་གཞོན་ནུ་རྡོ་རྗེ་རིན་ཆེན་དཔལ་བཟང་པོ་ལ་སྙིང་ནས་གདམས་པའི་ཟབ་ཆོས་གུ་ཧྱ་ས་མཱ་ཡ།
ཤུ་བྷཾ།། ༈ །དྷི། རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་བསྐྱེད་རྫོགས་ཀྱི་རིམ་པ་ཚར་ཆེན་རྡོ་རྗེ་འཆང་གི་གསུང་རྒྱུན་དགེ་སློང་རིང་མོ་བས་ཟིན་བྲིས་སུ་བཀོད་པ་བཞུགས་སོ།། ༈ །བླ་མ་མཆོག་དང་རྗེ་བཙུན་རྣལ་འབྱོར་མ་ལ་ཕྱག་འཚལ་ལོ། ། རྗེ་བཙུན་རྣལ་འབྱོར་མའི་ཁྲིད་ཀྱི་རིམ་པ་བསྒོམ་པར་འདོད་པས། སྔོན་འགྲོ། དངོས་གཞི། རྗེས་གསུམ་ལས། དང་པོ་ལམ་ལོག་པ་ལས་ཁྱད་པར་དུ་བྱ་བ་སྐྱབས་སུ་འགྲོ་བ་ནི། འགལ་རྐྱེན་མེད་ཅིང་མཐུན་རྐྱེན་ཚང་བ་ཡིད་དུ་འོང་བའི་གནས་སུ་སྟན་བདེ་བ་ལ་འདུག་སྟེ།
ས་ཕྱོགས་དག་པའི་ཞིང་ཁམས་བཻཌཱུརྻ་ལས་གྲུབ་པ་ལས། གསེར་ཞུན་མས་མིག་མང་རིས་སུ་བྲེས་པ། མནན་ན་ནེམ་པ་བཏེག་ན་འཕར་བ། རེག་ན་བདེ་བ་དང་ལྡན་པའི་དབུས་སུ་སེངྒེ་བརྒྱད་ཀྱིས་བཏེགས་པའི་རིན་པོ་ཆེའི་ཁྲི་པདྨ་དང་ཉི་མ་ཟླ་བའི་གདན་ལ། རྩ་བའི་བླ་མ་དེ་ཉིད་དཔའ་བོ་རྡོ་རྗེ་ཆོས་ཀྱི་རྣམ་པ་ཅན། ཞལ་གཅིག་ཕྱག་གཉིས་གཡས་པས་བདེ་སྟོང་གི་སྒྲ་སྒྲོགས་བཞིན་པའི་ཌཱ་མ་རུ། གཡོན་པས་ཐོད་པ་བདུད་རྩིས་གང་བ། གྲུ་མོ་ན་ཁ་ཊྭཱཾ་ག་བསྣམས་པ། སྐུ་མདོག་དམར་པོ་དར་སྣ་ཚོགས་ཀྱི་ན་བཟའ་གསོལ་བ། རྩ་བརྒྱུད་ཀྱི་བླ་མ་དཀོན་མཆོག་གསུམ་གྱི་བདག་ཉིད་དུ་མོས་ལ།
སྐྱབས་འགྲོ་བཞི་སྐོར་ཅི་ལྕོགས་ཀྱི་བར་བྱའོ། ། དཔའ་བོ་རྡོ་རྗེ་ཆོས་དེ་ལ་བླ་མ་དང་དཀོན་མཆོག་གསུམ་ཚང༌། དེའི་ཕུང་པོ་ལྔ་རྒྱལ་བ་རིགས་ལྔའི་ངོ་བོར་བཞུགས་པ་ལ་སངས་རྒྱས། དེའི་ཐུགས་རྒྱུད་ཀྱི་སྤངས་རྟོགས་ཆོས། ཚིགས་ཁམས་ཁྲོ་བོ་ཁྲོ་མོའི་རང་བཞིན་དུ་བཞུགས་པ་དགེ་འདུན། སྐྱབས་གསོལ་ཚར་རྗེས་དེ་ཉིད་རང་ལ་ཐིམ། རིག་པ་བརྗོད་མེད་དུ་བཞག དེ་ལ་དོན་གྱི་སྐྱབས་འགྲོ་ཞེས་བྱ་སྟེ། སེམས་ཉིད་ཀྱི་ངོ་བོ་གསལ་ཙམ་རིག་ཙམ་ཡེར་ཙམ་སྣང་བ་དགེ་འདུན། དེའི་ངོ་བོ་ལ་བལྟས་པས་ཅིར་ཡང་མ་གྲུབ་པའི་སྟོང་པ་ཆོས།
གསལ་ཙམ་ན་སྟོང༌། སྟོང་ཙམ་ན་གསལ་བར་སྣང་བའི་ཟུང་འཇུག་སངས་རྒྱས་དཀོན་མཆོག དེ་ཐམས་ཅད་བརྗོད་པའམ་སྤྲོས་པའི་མཐའ་ཐམས་ཅད་དང་བྲལ་བ་བདེ་བ་ཆེན་པོའི་ངོ་བོའམ། རང་བཞིན་བླ་མ་སྟེ། སེམས་སྐད་ཅིག་མའི་སྟེང་དུ་ཚང་བའོ། ། དེ་ལ་རིག་པ་ཅི་གནས་ཞིག་བཞག དེ་ནས་ལམ་དམན་པ་ལས་ཁྱད་པར་བྱ་བ་སེམས་བསྐྱེད་ཀྱི་འཁྲིད་ནི་སྤྱི་དང་མཐུན། དེ་རྗེས་སེམས་བསྐྱེད་པས་སོ། ། བསྐྱེད་བྱའི་ཡུལ། སེམས་བསྐྱེད་པ་རང་གི་ངོ་བོ་སྨོན་འཇུག་གང་དུ་ཡང་མ་གྲུབ་པ་ལ་མཉམ་པར་བཞག་པ་གང་གནས་བྱ།
དེ་ནི་དོན་དམ་པའི་སེམས་བསྐྱེད་པའོ། ། དེ་ནས་འགལ་རྐྱེན་སྡིག་པ་སྦྱང་བ་རྡོ་རྗེ་སེམས་དཔའི་བསྒོམ་བཟླས་ཀྱི་འཁྲིད་ནི། ཀྱཻ་རྡོ་རྗེ་བཞིན་གསོལ་འདེབས་ཡན་ཆད་བརྗོད། རྡོ་རྗེ་སེམས་དཔའ་དེ་ཉིད་ཤིན་ཏུ་དགྱེས་ཏེ། ཁྱེད་ལེགས་པར་གནས་པ་ལ་གནས་པ་ཡིན་ནོ། ། ཟུང་འཇུག་ཧེ་རུ་ཀའི་གོ་འཕང་ཐོབ་པར་འདོད་པས་གནས་པ་འདི་ལ་ལེགས་པར་གནས་པར་གྱིས་ཤིག དགྱེས་ཤིང་གནང་བ་སྦྱིན་ཏེ་དེ་ཉིད་སྤྱི་གཙུག་ནས་ཐིམ། དེ་ཉིད་ཀྱི་ངང་ལས་རིག་པ་བཅོས་མེད་དུ་བཞག་ཏེ་དེ་གསུམ་གྱི་དང་པོ་གཉིས་ཐུན་མོང་དང༌། ཕྱི་མ་ཐུན་མོང་མ་ཡིན་པའི་སྔོན་འགྲོ་ཞེས་བྱའོ། ། མཐུན་རྐྱེན་ཚོགས་གསོག་ཀྱི་བྱིན་རླབས་མྱུར་དུ་འཇུག་པ་བླ་མའི་རྣལ་འབྱོར་ནི།
འདི་གཉིས་བྲལ་ཆེད་དུ་ཞལ་ཤེས་གསུམ། ། ཞེས་པའི་བསྒོམ་དུས་ཀྱི་བླ་མའི་རྣལ་འབྱོར་གྱི་ཞལ་ཤེས་ནི། གོང་གི་གནས་དེའི་སྟེང་དུ་རྩ་བའི་བླ་མ་དེ་ཉིད་སངས་རྒྱས་རྡོ་རྗེ་ཆོས་ཀྱི་རྣམ་པ་ཅན་དུ་བསྒོམ། སྐུ་མདོག་དམར་པོར་བྱས་པའི་རྡོ་རྗེ་འཆང་གི་རྣམ་པ་ཅན་ནོ། ། དེ་ལ་བརྒྱུད་པའི་བླ་མ་དཔའ་བོ་རྡོ་རྗེ་ཆོས་ཀྱི་རྣམ་པ་ཅན་འབའ་ཞིག་གིས་མདུན་ནས་བརྩམས་ཏེ་གཡོན་སྐོར་དུ་བསྐོར། དེ་དག་གི་དཔྲལ་བར་ཨོཾ་དཀར་པོ་སོགས། དེ་ལས་འོད་འཕྲོས་རང་གི་དབང་ཐོབ་པའི་བླ་མ་ནས། ཀ་ཁ་ཡན་ཆད་བསླབ་པའི་བླ་མ་ཕྱི་མ། སྔ་མའི་དཔེ་མཚོན་དུས་གསུམ་སྐྱབས་ཡུལ་མེད་ན་ཕར་བཞག་གོ ། ཡོད་ཚད་ཐམས་ཅད་སྟེང་འོག་བར་གསུམ་ནས་དཔེ་དང་བཅས་ཏེ་བྱའོ། །
དེ་དག་རེ་རེ་ལ་ཐིམ་དེ་དག་རེ་རེའང་དེ་ཐམས་ཅད་འདུས་པའི་ངོ་བོར་བསམས་ལ། གང་གི་དྲིན་གྱིས་སོགས། བླ་མའི་སྐུ་ནི་སོགས་ཀྱིས་ཕྱག་དང༌། སྤྲོ་ན་བརྒྱུད་པའི་གསོལ་འདེབས་ཀྱང་བྱ། པུཥྤེ་ཕྱི། བདུད་རྩི་ནང༌། རང་གི་སྙིང་ག་ནས་རི་དྭགས་ཅན་སོགས་གསང་བ་མཆོད་ཡུལ་བླ་མ་སོགས་མ་དམིགས་པའི་དེ་ཁོ་ནས་མཆོད། དེ་ནས་མཎྜལ་རྒྱུ་འབྱོར་སོགས་དང་བསྟུན་ཚོམ་བུ་བདུན་མ་སོགས་གང་འོས། རྒྱུ་རང་གིས་དུས་གསུམ་དུ་བསགས་པའི་དགེ་རྩ། ལུས་ལོངས་སྤྱོད།
རྣམ་པ་རི་རབ་སོགས་སུ་བསམ་པ་རྒྱུ། དེ་ནས་ཀུ་སཱ་ལིའི་ཚོགས་གསོག དེ་ཡང་ཀུ་སཱ་ལི་ཞེས་པ་བླ་མ་གོང་མའི་གསུང་ལས་དགེ་བ་ཅན་ཏེ། པཎྜི་ཏ་ལྟར་མཁས་པར་མ་བསྟེན། རྣལ་འབྱོར་པ་ལྟར་བརྟུལ་ཞུགས་ཅན་དུ་མ་བསྟེན། ཐ་མལ་པ་བཞིན་སྡིག་སྤྱོད་དུ་མ་བསྟེན། ཕྱི་རོལ་ལོངས་སྤྱོད་སོགས་ཆེད་དུ་མི་གཉེར། རང་རྒྱུད་དགེ་བའི་ཆོས་ལ་སྦྱོར་བའི་དོན་ཡིན་གསུངས། དེའི་ཚོགས་བསགས་གི་རྒྱུ་ནི། གཞན་མེད་པ་རང་གི་ལུས་ཉིད་ཡིན་པའི་ཕྱིར།
ཀུ་སཱ་ལིའི་ཚོགས་བསག་ཏུ་གྲགས། དེ་ལ་རང་གི་མདུན་དུ་ཡེ་ཤེས་ཀྱི་སྣང་བ་ལས་གྲུབ་པའི་མི་མགོའི་སྒྱེད་པུ་གསུམ་བསམ། ལག་པ་གཡས་སུ་ཡེ་ཤེས་ཀྱི་རལ་གྲི་རྣོ་ངར་དང་བཅས་པ་བྱུང་སྟེ། རང་གི་སྨིན་མཚམས་ནས་ལྟག་པའི་ཀླད་སྒོའི་བར་རྦད་ཀྱིས་བཅད། སྒྱེད་པུ་གསུམ་གྱི་སྟེང་དུ་བསྐྱུར། དེ་ཇེ་ཆེར་སོང་སྟེ་བློས་འཁྱུད་ཚད་མཁའ་ཁྱབ་ཏུ་སོང༌། དེ་ནས་རིམ་བཞིན་རྐང་གཡས་དུམ་བུ་གསུམ། གཡོན་གསུམ། རོ་སྨད་ནང་ཁྲོལ་ལག་གཡོན་དུམ་བུ་གསུམ་དུ་གཏུབས། དེ་ནས་རོ་སྟོད་མགོ་ལྷག་མཐར་ལག་གཡས་རལ་གྲི་དང་བཅས་པ་བསྐྱུར།
དེ་ལ་དམིགས་ནས་ཨོཾ་ཨཱཿཧཱུྃ་ཧ་ཧོཿཧྲཱིཿ ཕྱག་རྒྱ་དང་བཅས་པས་བྱིན་གྱིས་རླབས། ཐུན་མོང་གི་རྣམ་པ་ཁ་དོག་དཀར། རིག་བྱ་འཇམ་པ་སོགས། ཐུན་མོང་མ་ཡིན་པའི་རྣམ་པ། གཟུགས་འདོད་པ་ལ་གཟུགས། སྒྲ་འདོད་པ་ལ་སྒྲ། ནོར་བུ་འདོད་པ་ལ་ནོར་བུ་སོགས་གང་ལ་གང་འདོད་འབྱུང་བར་བསམ། མཆོད་པའི་ལྷ་མོས་ཐོད་པས་རྩ་བརྒྱུད་ཀྱི་བླ་མ་ལ་འབུལ། ངག་ཏུ་ཨོཾ་ཨཱཿཧཱུྃ་བརྗོད།
དེ་མཉེས་པར་གྱུར་པས་སྨིན་མཚམས་དང༌། ཞལ་འཛུམ་མདངས། ཐུགས་ཀ་རྣམས་སུ་སེམས་གཏད་ལ། རྩ་རྒྱུད་ཀྱི་དཔལ་ལྡན་བླ་མ་དམ་པ་རྣམས་ལ་གསོལ་བ་འདེབས་སོ་བདག་སོགས་ནམ་མཁའ་དང་མཉམ་པའི་སེམས་ཅན་ཐམས་ཅད་ལ་རེ་ས་ལྟོས་ས་ཁྱེད་རྣམས་ལས་མེད་དོ། ། བྱིན་གྱིས་རློབས་ཤིག་ཅེས་སོགས་གསོལ་བ་རྩེ་གཅིག་ཏུ་བཏབ། བླ་མའི་དཔྲལ་བའི་ཨོཾ་དཀར་པོ་ལས་འོད་ཟེར་དཀར་པོ་ཨོཾ་ཡིག་གི་རྣམ་པ་ཅན་རང་གི་དཔྲལ་བར་ཐིམ། བུམ་དབང༌། ལུས་དྲི། སྤྲུལ་སྐུ་སོགས་འགྲེ། མཐར་དབང་བཞི་པའི་མཐར་ཡང་གསོལ་བ་བཏབ་པས་བརྒྱུད་པའི་བླ་མ་རྣམས་རྩ་བླ་ལ་ཐིམ།
དེ་ཡང་སྐུའི་སྟོད་སྨད་ནས་ཡར་མར་ཐིམ། ཐུགས་ཀའི་ཐད་དུ་སངས་རྒྱས་བྱང་སེམས་སོགས་སྐྱབས་ཡུལ་ཀུན་འདུས། ཉི་མ་འབུམ་གྱི་གཟི་འོད་དང་ལྡན་པའི་འོད་ཕུང་དུ་གྱུར། དེ་ཡང་རང་གི་སྤྱི་བོ་ནས་ཞུགས་པས། སྦྱང་གཞི་རང་གི་ལུས་ངག་སོགས་སྦྱངས། སྦྱངས་འབྲས་དཀོན་མཆོག་གསུམ་མངོན་དུ་གྱུར་སོང་སྙམ་པའི་ངང་དུ་རིག་པ་བཅོས་མེད་དུ་བཞག འགྱུ་ན་དེའི་ངོ་བོ་ལ་བལྟས་ཚེ་གསལ་རིག་ཙམ་བླ་མ་སྤྲུལ་པའི་སྐུ། དེ་གང་དུ་ཡང་མ་གྲུབ་པའི་སྟོང་པ་བླ་མ་ཆོས་ཀྱི་སྐུ། དེ་ཟུང་དུ་འཇུག་པ་བླ་མ་ལོངས་སྤྱོད་རྫོགས་སྐུ། དབྱེར་མི་ཕྱེད་པ་བླ་མ་ངོ་བོ་ཉིད་སྐུ་སྟེ།
བླ་མ་སྐུ་བཞིའི་བདག་ཉིད་ཅན་གྱི་ཞལ་མངོན་དུ་མཇལ་སོང་སྙམ་པའི་ངང་དུ་མཉམ་པར་བཞག ཡང་འགྱུ་ན། དེ་ལྟར་མཉམ་པར་བཞག་པ་སོགས་ནན་ཏན་དུ་བྱའོ། ། དེ་ནས་ཐུན་དུ་གཅོད་ན། ལུས་གནད་མ་བཤིག་ཅིང༌། དུས་གསུམ་གྱི་བསམ་པ་དྲག་པོས་བར་མ་ཆོད་པར་བསྔོ་བ། སྨོན་ལམ། བཀྲ་ཤིས། སྤྱོད་ལམ་ཀུན་ཏུ་གཟུགས་སྣང་ཚད་བླ་མ་སྐུ་རྡོ་རྗེའི་ངོ་བོ། སྒྲ་ཐམས་ཅད་བླ་མ་གསུང་རྡོ་རྗེའི་ངོ་བོ།
སྣང་བ་ཐམས་ཅད་བླ་མ་ཐུགས་རྡོ་རྗེའི་རང་བཞིན་དུ་བསྒོམ་པར་བྱ། དེ་ལྟར་བྱས་པས་མཚན་དུས་རྨི་ལམ་དུ་ཡང་ཉམས་ལེན་དང་མི་འབྲལ་བར་འབྱུང༌། དེའི་ཉིན་མོས་མཚན་མོ། མཚན་མོས་ཉིན་མོ་ལ་རྒྱས་བཏབ་པ་དགེ་སྦྱོར་བོགས་ཆེ། འཆི་བ་འོད་གསལ་ཆོས་སྐུ་མིན་ཀྱང་བར་དོའི་རྟེན་ལ་སངས་རྒྱས་པའི་རྒྱུ་བླ་ན་མེད་པར་འགྱུར་རོ། ། གཉིས་པ་དངོས་གཞི་ལ། གང་གིས་ཉམས་སུ་ལེན་པར་བྱེད་པའི་གང་ཟག དེས་ཉམས་སུ་བླང་བར་བྱ་བའི་ལམ། ལམ་དེས་ཐོབ་པའི་འབྲས་བུ་དང་གསུམ་ལས། དང་པོ་ལ་སྨིན་ལམ་དུ་འཇུག་རུང་གི་གང་ཟག་དང༌།
གྲོལ་ལམ་བསྒོམ་རུང་གི་གང་ཟག་གཉིས། དང་པོ་ལ། སྒོ་དོག་པའི་དབང་དུ་བྱས་ན། ལཱུ་ནག་གང་རུང་གི་དཀྱིལ་འཁོར་དུ་སྨིན་བྱེད་ཀྱི་དབང་ཐོབ་པ་དགོས་ཏེ། འབྲིང་དུ་ན་དྲིལ་བུ་སོགས་བདེ་མཆོག་གི་རིགས་གཞན་གང་ཡང་རུང་བ། ཡང་པའི་དབང་དུ་བྱས་ན་མ་རྒྱུད་ཀྱི་ཧེ་རུ་ཀ་གང་ཡང་རུང་བའི་དཀྱིལ་འཁོར་དུ་སྨིན་བྱེད་ཀྱི་དབང་ཐོབ་པའོ། ། གཉིས་པ་ནི། དབང་དེས་སྨིན་ཅིང་འདིའི་བྱིན་རླབས་སོགས་ཐོབ་པ། སྤྱིར་དམ་ཚིག་དང་སྡོམ་པ་ལྡན་པའོ། ། གཉིས་པ་ལམ་ལ་དངོས་དང༌།
དེའི་ཆ་རྐྱེན་གཉིས། དང་པོ་ལ་བསྐྱེད་རྫོགས་གཉིས་ལས། དང་པོ་ལ། བསྒོམ་བྱའི་དོན་ལ་ཐོས་བསམ་གྱི་སྒྲོ་འདོགས་དཔྱོད་པ་དང༌། དཔྱད་དོན་ཉམས་སུ་མྱང་བ་གཉིས། དང་པོ་ལ། ཉལ་དང་ལྡང་དང་བདུད་རྩི་མྱང༌། ། ཞེས་སོགས་རྣལ་འབྱོར་བཅུ་གཅིག་ལ་སྦྱང་གཞི་སྦྱོང་བྱེད་སོགས་ངོ་སྤྲད་པའི་བཤད་པ་རྒྱས་པར་གནང༌། གཉིས་པ་དེའི་དོན་ཉམས་སུ་ལེན་པ་ལ་ནི། གོང་གི་སངས་རྒྱས་རྡོ་རྗེ་ཆོས་ཐིམ་པས་རང་གི་སྙིང་གར་ཨེ་ཡིག་ཉིས་བརྩེགས་སོགས་ནས་བཟླས་པའི་བར་བྱ།
སླར་ང་རྒྱལ་བསླབ་པ་ནི། རང་ཉིད་རྡོ་རྗེ་རྣལ་འབྱོར་མར་གསལ་བ་ལ་ང་རྒྱལ་འཛིན་པར་བསླབས་ཏེ། སངས་རྒྱས་ང་རྒྱལ་སོགས། རྣམ་པ་ལ་བསླབ་པ་ལ་གཉིས་ཀྱི་དང་པོ། རྒྱན་མེད་ལ་བསླབ་པ་ནི། སྨིན་མཚམས་སུ་སྤྱན་དབུས་མ་ལ་སེམས་འཛིན། དེ་ཡང་མཐའ་སྐྱ་བ་སོགས། ཁྲོ་བོ་རྣམས་ལ་སྤྱན་གཡོན་གྱེན་བླང་དང༌། ཁྲོ་མོ་རྣམས་ལ་གཡས་གྱེན་བླང་དུ་བཤད་པས་ཕྱི་མ་བཞིན་གསལ་ན་གསལ་ཏེ་འཕྲོ་བཅད་པ་སོགས་ནས་ངག་ཏུ་བརྗོད་པ། བྲི་བའི་བར།
བསམ་གཏན་གྱི་དུག་ནི་ཀུན་པོ་སྟེ། ཁྱག་འོག་ཏུ་ཆུ་རྒྱུག་པ་བཞིན་སེམས་ཁ་ལ་གནས་པ་འདྲ་བ་ལ་གཏིང་རྟོག་པ་ཕྲ་མོ་སྟེ། རྣམ་རྟོག་རྐུན་པོ་བསྒོམ་པ་བར་ཆད་ཀྱི་བདུད་བྱ་བ་ཡིན་གསུང༌། མདུན་དུ་དམིགས་རྟེན་བཞག་སྟེ། སྤྱན་དབུས་མ་དང་ཕར་སྤོ་ཚུར་སྤོ་བྱེད་དགོས་པ་ཞི་གནས་བྱིང་བ་སོགས་ཀྱི་སྐྱོན་སྤོང༌། དམིགས་པ་གཞན་སྤོ་ཐུབ་པ་སོགས་ཡིན་གསུང༌། དེ་ནས་སྤྱན་གཡོན་སོགས་མངོན་རྟོགས་ལས་འབྱུང་བ་བཞིན་གྱིས་གཅེར་བུ་ལ་སེམས་འཛིན་པའོ། ། གཉིས་པ་རྒྱན་ཅན་ལ་བསླབ་པ་ནི། རུས་པའི་རྒྱན་ལྔ་སོགས་ལ་སེམས་འཛིན་པའོ། ། རྫོགས་རིམ་ལ་ཆོས་འབྱུང་གི་གྲྭ་བཞིར་དགའ་བ་འཁྱིལ་པ་ལ་སེམས་འཛིན་པ་དང༌།
རྩ་དབུ་མའི་མས་སྣར་དགའ་བ་འཁྱིལ་པ་དམར་པོ་དང༌། སྨིན་མཚམས་སུ་ཟུག་པའི་དགའ་འཁྱིལ་དཀར་པོ་ལ་སེམས་གཏད། རླུང་གནད་ཅན་བཟུང༌། ཡས་མར་ནས་རིམ་གྱིས་བྱུང༌། བྱ་ཡར་འཕུར་དང་མར་འབབ་ཀྱི་དཔེ་མཛད་སྙིང་ཁའི་ཐད་དུ་འཛོམ། མཐར་འདྲེས། དཀར་དམར་ལྡང་ཆགས། དེ་ཡང་དབུ་མའི་སྟོང་པ་འདྲེས། བརྗོད་བྲལ་དུ་བཞག་གསུངས། རྫོགས་རིམ་གྱི་ཁྲིད་བྱེད་ན།
ཡབ་ཡུམ་གཉིས་ཀ་ལ་བརྟེན་པ་ཐུན་མོང་བ་དང༌། ཡུལ་རྐྱང་པ་ལ་བརྟེན་པའི་ཐུན་མོང་མ་ཡིན་པ་གཉིས་ལས། དང་པོ་རྗེ་བཙུན་རིན་ཆེན་གྲགས་པ་དང༌། ཡར་ཀླུང་པའི་ཡི་གེ་ལ་བརྟེན་ནས་གནང༌། གཉིས་པ་སེམས་དཔའ་ཆེན་པོའི་གསུང་གི་རྒྱུན་ལས་འབྱུང་བ་ལྟར་རོ། ། ལམ་གྱི་ཡན་ལག་པྲ་སེན་དབབ་པ་སོགས་གསུམ། གསུམ་པ་ལམ་དེས་ཐོབ་པའི་འབྲས་བུ་དམན་འབྲིང་རབ་གསུམ་ལས། དང་པོ་ཞི་རྒྱས་སོགས། གཉིས་པ་རྫུ་འཕྲུལ་གྱིས་ནམ་མཁའ་ལ་འགྲོ་བ། སངས་རྒྱས་ལས་ཆོས་ཉན་ནུས་པ།
ཚེ་ཉི་ཟླ་དང་མཉམ་པ་ཅི་འདོད་པའི་ལོངས་སྤྱོད་ནམ་མཁའ་ལས་འབྱུང་བ། ཤིན་ཏུ་མཛེས་པའི་གཞོན་ནུར་གྱུར་པ་བཅུ་དྲུག་ལོན་པའི་ན་ཚོད་དང་ལྡན་པ། རྟེན་དེ་ལ་ཕྱག་རྒྱ་ཆེན་པོ་མཆོག་གི་དངོས་གྲུབ་མངོན་དུ་བྱེད་ནུས་པ་སོགས་ཡོན་ཏན་དུ་མ་དང་ལྡན་པའི་མཁའ་སྤྱོད་ཀྱི་གོ་འཕང་ངོ༌། ། གསུམ་པ་བཅུ་གསུམ་རྡོ་རྗེ་འཛིན་པ་སངས་རྒྱས་རྡོ་རྗེ་འཆང་གི་སའོ། ། ལམ་དངོས་བསྟན་པ་དག་གི་ཁར། ཡང་ཟབ་ཀྱི་ཁྱད་པར་སྙན་ནས་སྙན་དུ་བརྒྱུད་པ། རྗེས་འབྲང་ཡིན་ལོ་པ་ཕལ་པ་ལ་མ་གྲགས་པ་ལུས་དཀྱིལ་ཐུན་མོང་མ་ཡིན་པ་དང༌། ཐུན་མོང་བ་ཡིན་པའི་མཁའ་སྤྱོད་སྒྲུབ་པ། འོག་ཏུ་འཕོས་པའི་འཕོ་བ་རྣམས་ནི། བླ་མ་མན་ངག་དང་ལྡན་པ་མཉེས་པར་བྱས་པ་ལས་འབྱུང་གི།
གཞན་དུ་ནི་ནམ་ཡང་མ་ཡིན་ནོ། ། དེ་ལྟར་ལམ་དེ་ཉམས་སུ་ལེན་པའི་གང་ཟག་དབང་པོ་ཡང་རབ་ཀྱིས་ནི། གཞིའི་བསྙེན་པ་མཐར་ཕྱིན་པར་བྱས། རྣལ་འབྱོར་བཅུ་གཅིག་གི་སྦྱང་གཞི་སྦྱོང་བྱེད་ངོ་འཕྲོད་པའི་ངེས་པ་བརྟན་པོས། བསྒོམ་བཟླས་ཡེ་མ་ཆག་པར་བརྩོན་པར་བྱ། ཡར་མར་གྱི་ཚེས་བཅུ་གཉིས་ལ་མཆོད་གཏོར་གྱི་མཉེས་པར་བྱས་པ་ཙམ་གྱིས། ནམ་ཞིག་ན་རྡོ་རྗེ་རྣལ་འབྱོར་མ་ཐ་མལ་གྱི་བུད་མེད་དུ་སྤྲུལ་ཏེ། རྣལ་འབྱོར་པ་དེའི་རྩར་བྱོན་ལ། དེ་རྣལ་འབྱོར་མ་ཡིན་པར་ལུང་བསྟན་པ་བཞིན། དེ་ལ་གསོལ་བ་བཏབ་པས་རྣལ་འབྱོར་པའི་ལག་པའི་མཁྲིག་མ་ནས་བཟུང་སྟེ།
ལུས་མ་སྤངས་པར་མཁའ་སྤྱོད་དུ་མངོན་སུམ་དུ་འཁྲིད་ལ་དེར་སླེབ་པ་ཙམ་གྱིས་ཟག་བཅས་ཀྱི་ལུས་ཟག་མེད་དུ་གནས་གྱུར། རྗེ་བཙུན་མས་ཡོངས་སུ་འཛིན་པ་མཛད་དེ། ཟབ་ལམ་གྱི་རྗེས་སུ་འཛིན། སངས་རྒྱས་ཀྱི་ཞིང་མང་པོར་ཆོས་ཉན་ནུས། རྒྱུ་དེ་ལ་བརྟེན་ནས་ས་བཅུ་གསུམ་མངོན་དུ་གྱུར་པའོ། ། དབང་པོ་འབྲིང་གིས་ནི། ཨོཾ་གསུམ་མའི་ཡི་གེའི་གྲངས་ཀྱི་བསྙེན་པ་གཅིག་གཉིས་གསུམ་ཙམ་བྱང་བའི་སྒོ་ནས་གཞིའི་བསྙེན་པ་མཐར་ཕྱིན་པར་བྱེད། དེ་རྗེས་མན་ངག་ལས་བྱུང་བའི་སིནྡྷུ་རའི་སྒྲུབ་པ་ཚུལ་བཞིན་བྱས་པའི། སིནྡྷུ་རའི་ཐིག་ལེ་ནང་རེ་བཞིན་དུ་དཔྲལ་བར་བཏབ་ནས་འཇིག་རྟེན་གྱི་ཁམས་ཉུལ་པས་དེ་གང་གི་དཔྲལ་བར་འཕོས་པའི་བུད་མེད་དེ་རྣལ་འབྱོར་མ་ཡིན་ངེས་པས་ཐེ་ཚོམ་སྤངས་ཏེ་གཡོན་ནས་བསྐོར་བ་བྱེད་པ། རབ་སྤྱི་བོར་ལེན་པ་ཅི་མཉེས་སྒྲུབ་པ་སོགས་ཀྱིས་སྒོ་ནས་གསོལ་བ་བཏབ་པས་དེ་ཉིད་ཀྱིས་མཁའ་སྤྱོད་དུ་ཁྲིད་པར་འགྱུར་རོ། །
གང་ཟག་དབང་པོ་ཐ་མས་ནི་ཚེ་འདིར་མཁའ་སྤྱོད་དངོས་སུ་མ་འགྲུབ་ཀྱང༌། འཆི་ཁར་རྣལ་འབྱོར་མས་རྗེས་སུ་འཛིན་པར་འགྱུར་ལ། དེ་ཡང་ཆེས་མྱུར་བའི་འཕྲོ་བའི་རྣལ་འབྱོར་ལ་བརྟེན་ནས་བར་དོར་འཇིགས་སྐྲག་མེད་པར་མཁའ་སྤྱོད་དུ་འགྲོ་བ་ཡིན་ཞིང༌། འཕོ་བ་ལ་ཡབ་ཡུམ་ཞལ་སྦྱོར་ལ་བརྟེན་པ་དང༌། ཡུམ་རྐྱང་ལ་བརྟེན་པ་གཉིས་ཡོད་པ་ལ་སྦྱང་བ། བསྒོམ་པའི་ཚད། འཆི་ལྟས་བྱུང་ན་བརྟགས་ཏེ་སླར་འཚོ་བའི་ཐབས། བསྲིང་མ་ཐུབ་ན་ལས་ལ་སྦྱར་བ་སོགས་དགོས་པ་ནི། ཀུན་དང་ཐུན་མོང་མ་ཡིན་པའི་གདུང་བརྒྱུད་ཁོ་ན་ལས་བྱུང་བའི་ཁྱད་ཆོས་ཡིན་པས་བླ་མའི་ཞལ་ཤེས་དགོས་ཤིང༌། སྙིང་གི་དཀྱིལ་དུ་བཅང་བར་བྱའོ་གསུང༌།
དེ་ལས་ཀྱང་དབང་པོ་ཅུང་ཟད་རྟུལ་ན། འཆི་བ་འོད་གསལ་ཆོས་སྐུའི་ངང་ནས་བར་དོར་ལངས་ནས་བར་དོར་ཡིད་ཀྱི་ལུས་སུ་གྲུབ་པ་ན། རྗེ་བཙུན་མའི་བསྐྱེད་རྫོགས་ཀྱི་ཉམས་ལེན་བྱེད་པའི་ཉམས་འཆར། དེའི་ཚེ་རྣལ་འབྱོར་མ་དང་དཔའ་བོ་མཁའ་འགྲོའི་ཚོགས་དང་བཅས་པས་སེངྒེའི་ཁྲི་ལ་རྣལ་འབྱོར་བ་དེ་ཉིད་བཀོད་དེ་མེ་ཏོག་གི་ཆར་སྣ་ཚོགས། འཇའ་འོད་ཀྱི་གུར་བླ་བྲེ། ལྷ་རྫས་ཀྱི་དྲི་བཟང་པོ་རོལ་མོ་ཇི་སྙེད་པའི་སྐུ་དང་བཅས་པས་མཁའ་སྤྱོད་དུ་འཁྱེར་བར་འགྱུར་ལ། དབང་པོ་ཤིན་ཏུ་ཐ་ཤལ་གྱིས་ཀྱང༌། སྨོན་ལམ་གྱིས་མཚམས་སྦྱར། སྐྱེ་བ་བརྒྱུད་ནས་ཐུན་མོང་དང་ཐུན་མོང་མ་ཡིན་པའི་དངོས་གྲུབ་ཐོབ་པར་འགྱུར་རོ། ། ཞེས་པ་འདི་ནི་མཚན་ཡོངས་སུ་གྲགས་པ་བཀའ་དྲིན་མཉམ་མེད་ཚར་པ་ཆོས་ཀྱི་རྗེ་བློ་གསལ་རྒྱ་མཚོ་གྲགས་པ་རྒྱལ་མཚན་དཔལ་བཟང་པོ་ལ།
ལམ་འདིའི་ཆ་ལག་ཕལ་མོ་ཆེ་ཐོབ་པའི་དགེ་སློང་རིང་མོ་པས་ཡིད་ལ་ཟིན་པའི་གསུང་རྒྱུན་ཁག་ཆེ་བ་འགའ་ཞིག་བརྗེད་ཐོར་བཏབ་པའོ།། ༈ །ཨཻ། ། རྗེ་བཙུན་ནཱ་རོ་མཁའ་སྤྱོད་མའི་མངོན་རྟོགས་ལ་བརྟེན་ནས་སྦྱང་གཞི་སྦྱང་ཚུལ་གྱི་མན་ངག་ཤིན་ཏུ་ཟབ་པ་རྡོ་རྗེ་འཆང་མཁྱེན་རབ་ཆོས་རྗེའི་གསུང་ལས་བྱུང་བ་བཞུགས་སོ།། ༈ །ན་མོ་གུ་རུ་བཛྲ་ཡོ་གི་ནཱི་བྷྱཿ སྐུ་གསུམ་ལམ་དུ་བྱེད་པའི་མན་ངག རྡོ་རྗེ་རྣལ་འབྱོར་མ་ཡི་མངོན་རྟོགས་ལ་བརྟེན་ནས་ལམ་ཉམས་སུ་བླང་བར་བྱ་བ་ལ། སྦྱང་གཞི་སྦྱོང་བྱེད་སྦྱངས་པའི་འབྲས་བུ་དང་གསུམ་ལས། དང་པོ་གང་དུ་སྐྱེ་འགྱུར་ལས་བསགས་ཏེ་འཆི་བ། དེ་སྡོད་འབྱུང་འགྱུར་གྱི་སྔོན་དུས་སྲིད་པའི་ཤ་ཚུགས་ཏེ་བར་སྲིད་གྲུབ་པའི་དུས། ལས་ཀྱིས་འཕངས་པའི་འབྲས་བུ་སྐྱེ་བ་ལེན་པ་དང་གསུམ།
དང་པོ་ལས་སྣ་ཚོགས་གསོག་པ་དང༌། འཆི་བ་གཉིས་སོ། ། དང་པོ། ལས་གསོག་པའི་ཡུལ་དག་མ་དག་བར་མ་གསུམ་ལ་བརྟེན་ནས། ལས་དགེ་མི་དགེ། ལུང་མ་བརྟེན་གསུམ་བསག་གོ ། གཉིས་པ་ལ་རིམ་གྱིས་འཆི་བ་དང༌། གཅིག་ཆར་དུ་འཆི་བ་གཉིས། དང་པོ་ནི། ལས་སྣ་ཚོགས་གསོག་པའི་སྐྱེས་བུ་དེ་འཆི་བའི་ཚེ་ན།
ཚེ་དང་བསོད་ནམས་དང་ལས་རྣམས་ཟད་དེ་རྐྱེན་དབང་དུ་མ་སོང་བར་འབྱུང་བ་རྣམས་རིམ་གྱིས་བསྡུས་ཏེ་འཆི་བའོ། ། དེ་ཡང་འབྱུང་བ་སྡུད་པའི་ཚེ་ལྟེ་བའི་རྩ་མདུད་འཇིག གཟུགས་ཕུང་དང༌། མིག་དབང་དང༌། མིག་གི་རྣམ་ཤེས་དང༌། ཡུལ་གཟུགས་རྣམས་འོད་གསལ་དུ་འཇུག ཆུ་སྡུད་པའི་དུས་སུ་སྙིང་གའི་རྩ་མདུད་འཇིག ཚོར་ཕུང་དང་རྣ་བའི་དབང་པོ་དང་རྣམ་ཤེས། ཡུལ་དྲི་རྣམས་འོད་གསལ་དུ་འཇུག་གོ ། རླུང་སྡུད་པའི་དུས་སུ་དཔྲལ་བའི་རྩ་མདུད་འཇིག
འདུ་བྱེད་ཀྱི་ཕུང་པོ་དང༌། ལྕེའི་དབང་པོ་དང༌། རྣམ་ཤེས། ལུས་ཀྱི་དབང་པོ་དང༌། ལྕེའི་རྣམ་ཤེས་དང༌། ལུས་ཀྱི་རྣམ་ཤེས་དང༌། ཡུལ་དང་རོ་དང་རེག་བྱ་རྣམས་འོད་གསལ་དུ་འཇུག་གོ ། ནམ་མཁའི་རླུང་སྡུད་པའི་དུས་སུ་རྩ་མདུད་ཀུན་འཇིག རྣམ་ཤེས་ཀྱི་ཕུང་པོ། ཡིད་ཀྱི་དབང་པོ་དང༌།
ཡིད་ཀྱི་རྣམ་པར་ཤེས་པ་རྣམས་དང༌། ཡུལ་ཆོས་རྣམས་འོད་གསལ་དུ་འཇུག་གོ ། དེ་ཡང་སྣང་བ་ལ་ཐིམ། དེ་ཡང་སྣང་བ་མཆེད་པ་ལ་ཐིམ། དེ་ཡང་སྣང་བ་ཉེར་ཐོབ་ལ་ཐིམ། དེ་ཡང་ཐམས་ཅད་སྟོང་པ་འོད་གསལ་ལ་ཐིམ་པར་གྱུར་ཏེ། དེ་ནི་རང་བཞིན་གྱི་འོད་གསལ་ཞེས་བྱ་བ་སེམས་ཅན་ཀུན་ལ་འཆར་ཡང་ངོ་མ་ཤེས་པས་ལན། མན་ངག་མེད་པས་ལན། ཉམས་མྱོང་དང་འདྲེས་པ་མེད་པས་ལན། བླ་མའི་བཀའ་དྲིན་དྲན་པས་དུས་རྒྱུན་དུ་གསོལ་བ་འདེབས་སོ། །
གཉིས་པ་བར་སྲིད་གྲུབ་དུས་ནི། ད་ལེན་རྒྱུའི་སྐྱེ་བ་ཕྱི་མ་དང༌། འདི་ནས་ཤི་བ་གཉིས་ཀྱི་བར་དུ་ཡིད་ཀྱི་ལུས་ཀྲང་ངེ་གྲུབ་བོ། ། དེ་ཡང་ད་ལེན་རྒྱུའི་ལུས་དེའི་མདོག་དང་དབྱིབས་སུ་ཡོད་དོ། ། དེའི་ཚེ་ཚད་ཞག་བདུན་ཡིན། བར་དོར་གནས་པ་ཡུན་རིང་ཚད་ནི་བདུན་བདུན་བཞི་བཅུ་ཞེ་དགུའོ། ། དེ་ནས་ནི་ངེས་པར་སྐྱེ་གནས་རྙེད་པར་རོ། ། ཡུན་ཐུང་ན་ནི་བདུན་དང་པོ་ལ་རྙེད་པར་འགྱུར་རོ། ། མ་རྙེད་ན་ཡང་འཆི་བར་འགྱུར་རོ། ། བདུན་ཕྲག་གཉིས་པ་ལ་རྙེད་དམ།
དེས་ན་ད་ལྟ་བདུན་ཚིགས་བྱེད། དགེ་རྩ་བྱེད་པ་དེ་ཕན་ཡོན་ཤིན་ཏུ་ཆེའོ། ། གསུམ་པ་སྐྱེ་བ་ལེན་པ་ནི། བར་སྲིད་དེས་ཕ་མ་ཀུན་སྦྱོར་བྱེད་པ་མཐོང་ནས་ཕོར་སྐྱེ་ན་ཕ་ལ་སྡང་ཞིང་མ་ལ་ཆགས་པར་འགྱུར། མོར་སྐྱེ་ན་མ་ལ་སྡང་ཤིང་ཕ་ལ་ཆགས་པར་འགྱུར། གང་ལྟར་ཡང་ཕ་ལས་བརྒྱུད་དེ་མའི་མངལ་དུ་འཇུག་པར་འགྱུར་རོ། ། དེ་ཡང་བདུན་ཕྲག་བཞི་བཅུ་ཐིམ་སྟེ་ཟླ་དགུ་ངོ་བཅུ་མངལ་དུ་སྐྱེད་བསྲིང་ཤིང་གནས་པ་ལ། བར་སྲིད་དེ་འབྱུང་བཞི་བསྡུས་ནས། སྟོང་པ་བཞི་འོད་གསལ་དུ་ཐིམ་ནས་འཆི་བ་དང༌། མའི་མངལ་དུ་འཇུག་པ་དུས་མཚུངས་སོ། །
དེ་ནས་མའི་མངལ་དུ་ཐམས་ཅད་སྟོང་པ་འོད་གསལ་དུ་བདུན་ཕྲག་ལྔ་གནས་ཏེ། ནུར་ནུར་པོ་ལ་ཟླ་བ་གཅིག་དང་ཞག་ལྔའོ། ། དེ་ནས་སྣང་བ་ཉེར་ཐོབ་ལ་བདུན་ཕྲག་ལྔ་གནས་ཏེ། མེར་མེར་པོ་ལ་ཟླ་བ་གཅིག་དང་ཞག་ལྔའོ། ། དེ་ནས་སྣང་བ་མཆེད་པ་ལ་བདུན་ཕྲག་ལྔ་གནས་ཏེ། གོར་གོར་པོ་ལ་ཟླ་བ་གཅིག དེ་ནས་སྣང་བ་ལ་བདུན་ཕྲག་ལྔ་སྟེ། ལྟར་ལྟར་པོ་ལ་ཟླ་བ་གཅིག དེ་ལྟར་ཟླ་བ་ལྔ་ནས་མཁྲང་འགྱུར་ཉའི་རྣམ་པ་ལྟ་བུའོ། ། དེ་ནས་བདུན་ཕྲག་ལྔ་ནས་རླུང་རྒྱུ་བས་སེམས་སེམས་འབྱུང་གི་རྟོག་པ་དུ་མ་འཕྲོ་ཞིང་རྩ་རྣམས་ཆགས་པར་བྱེད་དོ། །
ཕ་མའི་བྱང་སེམས་འབྲུ་གསུམ་གསུམ་ལས་གཅིག་ཡར་སོང་བས་སྤྱི་བོར་ཧཾ་གི་རྣམ་པའི་རྩ་གཅིག་ཆགས། དེ་ཡང་ཕའི་བྱང་སེམས་བཞི་འགྱུར་གྱིས་མང་ཞིང་མའི་ཉུང་ངོ༌། ། འབྲུ་གཉིས་མར་སོང་བས་ལྟེ་འོག་སོར་བཞིར་ཨཾ་གི་རྣམ་པའི་རྩ་གཅིག་ཆགས་སོ། ། དེས་མའི་བྱང་སེམས་བཞི་འགྱུར་གྱི་མང་ལ་ཕའི་ཉུང་ངོ༌། ། འབྲུ་གཉིས་སྙིང་གར་ཁ་སྦྱོར་གྱི་གནས་དེ་ཧཱུྃ་གི་རྣམ་པའི་རྩ་གཅིག་ཆགས་ཏེ། ཕ་མ་གཉིས་ཀའི་བྱང་སེམས་མཉམ་པ་སྟེ། དེས་སེམས་ཀྱི་རྟེན་བྱེད་དོ། ། དེ་ནས་སྤྱི་བོ་ནས་རོ་རྐྱང་གཉིས་དབུ་མའི་གཡས་གཡོན་མར་སོང་ཞིང༌། མགྲིན་པ། སྙིང་ག
ལྟེ་བ། ལྟེ་འོག་སོགས་རྡོ་རྗེ་ནོར་བུའི་རྩེ་མོའི་བར་དང༌། ཕན་ཚུན་མདུད་པ་ལས་རྩ་འདབ་རྣམས་ཆགས་སོ། ། དེ་ནས་བདུན་ཕྲག་ལྔ་སྟེ་ཟླ་བ་གཅིག་དང་ཞག་ལྔ་ནས་མེ་དྲོད་ཆེ་ཞིང་བ་སྤུ་དང་སྐྲ་སེན་སྐྱེའོ། ། དེ་ནས་བདུན་ཕྲག་ལྔ་སྟེ་ཟླ་བ་གཅིག་དང་ཞག་ལྔ་ནས་དབང་པོའི་སྐྱེ་མཆེད་རྣམས་དོད་དོ། ། དེ་ནས་བདུན་ཕྲག་ལྔ་སྟེ་ཟླ་བ་གཅིག་དང་ཞག་ལྔ་ནས་ས་ལྟར་སྲ་ཞིང་གཟུགས་ཡོངས་སུ་རྫོགས་པར་འགྱུར་རོ། ། དེ་རྣམས་དྲིལ་བས་ཟླ་བ་དགུ་དང་ཞག་བཅུ་འབྱུང་བ་ཡིན་ནོ། ། དེ་ནས་ཟླ་དགུ་ངོ་དང་བཅུ་ནས་སྐྱེའོ་ཞེས་གྲགས་སོ། ། སྐྱེ་གནས་ཡུལ་འཁོར་ལོངས་སྤྱོད་སོགས་ཀྱི་གནས་ཚུལ་རྣམས་ཞར་ལ་ངོ་སྤྲོད་པར་སླ་བས་འདིར་མ་བྲིས་སོ། ། གཉིས་པ་སྦྱང་གཞི་དེ་སྦྱོང་བྱེད་རྣལ་འབྱོར་མའི་མངོན་རྟོགས་དང་སྦྱར་ན།
རྡོ་རྗེ་རྣལ་འབྱོར་མའི་མངོན་པར་རྟོགས་པ་ལ། ཚོགས་བསགས་པ། ས་བོན་བསྒོམ་པ། སྐུ་བསྐྱེད་པའོ། ། དང་པོ་ལ། བསོད་ནམས་དང༌། ཡེ་ཤེས་ཀྱི་ཚོགས་བསགས་པའོ། ། དང་པོ་ལ་བསོད་ནམས་ཀྱི་ཚོགས་བསགས་པའི་ཡུལ་སྐྱབས་འགྲོ་དང༌། སེམས་བསྐྱེད་ཀྱི་དམིགས་རྟེན་དང༌། ཚོགས་གསོག་དངོས་ཀྱི་དམིགས་རྟེན།
རྡོ་རྗེ་ཆོས་བསྒོམ་པ་དེས། ལས་གསོག་པའི་ཡུལ་དག་མ་དག་བར་མ་གསུམ་སྦྱོང་བར་བྱེད། སྐྱབས་འགྲོ་དང༌། སེམས་བསྐྱེད་དང༌། རྡོ་རྗེ་ཆོས་ལ་གསོལ་བ་འདེབས་པའི་ཚིག་བརྗོད་པའི་ཆ་ལུས་ངག་ཡིད་གསུམ་རྩེ་གཅིག་ཏུ་དྲིལ་ནས་མ་ཡེངས་པར་བསྒོམས་པ་དེས། ལས་དགེ་མི་དགེ་བར་མ་གསུམ་གསོག་པ་དེ་སྦྱོང་བར་བྱེད་དོ། ། གཉིས་པ་ས་བོན་བསྒོམ་པ་ནི་ཡེ་ཤེས་ཀྱི་ཚོགས་གསོག་པ་བླ་མ་རྡོ་རྗེ་ཆོས་རང་གི་སྨིན་མཚམས་སུ་ཐིམ་པ་ལ། ལུས་ངག་ཡིད་གསུམ་མ་ཡེངས་པར་བསྒོམ་པ་དེས། ལས་དགེ་མི་དགེ་བར་མ་གསུམ་གསོག་པའི་མི་དེའི་འཆི་བ་སྦྱོང་བར་བྱེད། དེ་རྗེས་མི་དམིགས་པར་བསྒོམས་པས་འཆི་བ་འོད་གསལ་དུ་འཚང་རྒྱ་བར་བྱེད།
དེ་རྗེས་ཨེ་ཡིག་བསྒོམས་པས་གང་དུ་སྐྱེ་འགྱུར་གྱི་མ་དང༌། ཆོས་འབྱུང་བསྒོམས་པས་མའི་མངལ་གྱི་བག་ཆགས་སྦྱོང་བར་བྱེད། རྡོ་རྗེས་ཨ་དང་ཟླ་བ་བསྒོམས་པས་ཕ་དང་མའི་ཁུ་བ་སྦྱོང་བར་བྱེད། དེའི་སྟེང་དུ་བྃ་ཡིག་བསྒོམས་པས་བར་སྲིད་སྦྱོང་བར་བྱེད། ཁ་དོག་དམར་པོ་བསྒོམས་པས་བར་སྲིད་སྐྱེ་གནས་ལ་ཆགས་པ་སྦྱོང་བར་བྱེད། དེའི་མཐའ་མར་སྔགས་ཀྱིས་བསྐོར་བས་མངལ་གྱི་གནས་སྐབས་རྣམས་སྦྱོང་བར་བྱེད་དོ། ། གསུམ་པ་སྐུ་བསྐྱེད་པ་ནི། མི་དམིགས་པའི་ངང་ལས་སྐད་ཅིག་གིས་ལྷ་མོའི་སྐུར་བསྒོམས་པས་གང་དུ་སྐྱེ་བ་དེ་སྦྱོང་བར་བྱེད། དེ་ཡང་པད་གདན་དང་ཉི་གདན་བསྒོམས་པས་སྣོད་ཀྱི་འཇིག་རྟེན་སྦྱོང་བར་བྱེད། འཇིགས་བྱེད་དང་དུས་མཚན་མས་འཁོར་བ་སྦྱོང་བར་བྱེད།
རྒྱན་དང་ཕྱག་མཚན་བསྒོམས་པས་ནོར་རྫས་རྣམས་སྦྱོང་བར་བྱེད། གོ་ཆ་བསྒོམས་པས་སྐྱེ་མཆེད་རྣམས་སྦྱོང་བར་བྱེད། དེ་ལ་ཡེ་ཤེས་པ་བསྟིམ་པས། རྣམ་ཤེས་ཡོངས་སུ་རྫོགས་པ་དེ་སྦྱོང་བར་བྱེད། དབུ་རྒྱན་རང་ཆས་སུ་ཡོད་པས་རང་རིག་ལ་དབང་བྱེད་པ་དེ་སྦྱོང་བར་བྱེད། གསུམ་པ་སྦྱངས་པའི་འབྲས་བུ་ནི། དེ་ལྟར་བསྒོམས་པས་འཆི་བ་ཆོས་སྐུར་འཚང་རྒྱ་བར་བྱེད། བར་དོར་ལོངས་སྐུར་འཚང་རྒྱ་བར་བྱེད། སྐྱེ་བ་སྤྲུལ་སྐུར་འཚང་རྒྱ་བར་བྱེད་དོ། ། དེ་ལྟར་ངོ་སྤྲད་དེ་བསྒོམས་པའི་གནད་ཟབ་མོ་འདི་ནི།
རྡོ་རྗེ་འཆང་གཉིས་པ་མཁྱེན་རབ་ཆོས་རྗེའི་ཞལ་ལས་བྱུང་བའི་གདམས་པ་ཡི་གེར་བཀོད་པའོ།། ༈ ། ནཱ་རོ་མཁའ་སྤྱོད་ཀྱི་རྣལ་འབྱོར་བཅུ་གཅིག་གི་ཉམས་ལེན་ལ་སྒྲོ་འདོགས་གཅོད་པ་དང་སེམས་འཛིན་ཟུང་འབྲེལ་དུ་གཏོང་ཚུལ་མཐོང་གྲོལ་ལྡེ་མིག་བཞུགས་སོ།། ༈ །སྭསྟི་སིདྡྷཾ། མཁའ་སྤྱོད་ཞིང་གི་རྡོ་རྗེ་བཙུན་མོ་ཡི། ། ཉེ་ལམ་ནཱ་རོ་ཏ་པའི་ཐུགས་ཀྱི་བཅུད། ། འཇམ་མགོན་ས་སྐྱའི་བླ་ཆེན་གསེར་ཆོས་མཆོག ། སློབ་བཤད་འཛིན་མཁས་རིམ་བརྒྱུད་གསང་བའི་གཏམ། ། གནད་འགག་སྒྲོ་འདོགས་བཅད་ནས་སྙིང་པོ་རུ། ། དོན་བཟུང་ཉམས་སུ་བསྟར་བྱེད་གྲོལ་ལམ་ཁྲིད། ། རྟོགས་དཀའི་མཚོ་ལས་སྒྲོལ་ནུས་ཕྱག་བཞེས་གྲུས། །
དམ་པའི་བཞེད་སྲོལ་ནོར་བུ་འདི་ན་འདྲེན། ། དེ་ལ་འདིར་བདེ་བར་གཤེགས་པས་གསུངས་པའི་གསུང་རབ་མཐའ་དག་གི་མཆོག་ཏུ་གྱུར་པ་ངེས་གསང་རྡོ་རྗེ་ཐེག་པའི་ཡང་རྩེ་རྣལ་འབྱོར་བླ་ན་མེད་པའི་རྒྱུད་སྡེའི་ནང་ནས་ཤིན་ཏུ་ཟབ་པ་རྣལ་འབྱོར་གསང་མཐའི་འཁོར་ལོ་སྡོམ་པའི་རྒྱུད་ཀྱི་བཅུད་ཕྱུང་བ་རྡོ་རྗེ་རྣལ་འབྱོར་མའི་བསྐྱེད་རྫོགས་ཀྱི་ལམ་ཟབ་མོ་རྗེ་བཙུན་རྡོ་རྗེ་བཙུན་མོ་ཉིད་ཀྱིས་འཕགས་ཡུལ་པཎ་གྲུབ་ཀུན་གྱི་གཙུག་རྒྱན་ནཱ་རོ་ཏ་པ་ལ་དངོས་སུ་གནང༌། དེས་ཀྱང་འཕགས་བོད་ཀྱི་སློབ་མ་གྲགས་ཆེན་གཞན་སུ་ལའང་མ་སྩལ་བར་བལ་པོ་ཕམ་ཐིང་པ་གཅེན་འཇིགས་མེད་གྲགས་པ་དང་གཅུང་ངག་དབང་གྲགས་པ་མཆེད་གཉིས་ལ་ཆིག་བརྒྱུད་དུ་གནང་བ་རྗེ་བཙུན་ས་སྐྱ་པ་ཆེན་པོར་བཀའ་བབས་པ་ལྕགས་རི་མི་འདའ་བའི་གསེར་ཆོས་བཅུ་གསུམ་མམ་ཀླུ་པའི་གསེར་ཆོས་བཅུ་བཞིར་གྲགས་པའི་ནང་ཚན་ནས་མཆོག་སྒྲུབ་པའི་མན་ངག་ཤིན་ཏུ་ཟབ་པ་ནཱ་རོ་མཁའ་སྤྱོད་ཀྱི་སྐོར་ཞེས་གྲགས་ཆེ་བས།

ཐོས་ལོའི་མིང་ཙམ་དོན་དུ་གཉེར་བའི་དབང་དང་བྱིན་རླབས་དབྱེ་བ་མ་ཕྱེད་པར་རང་བཟོའི་སིནྡྷུ་རའི་བྱིན་རླབས་དང་ཡིག་རྙིང་གི་ལུང་ཁ་ཡར་དགེ་ཞལ་བོ་ཇོ་དྭགས་ཤངས་ཕྱོགས་སུའང་ཐོར་བུ་བྱུང༌། ས་སྐྱའི་རྗེས་འབྲང་གོང་དཀར་བ་ཕྱོགས་ལ་གསན་ཡིག་རྒྱ་མཚོར་བྱིན་རླབས་གསན་ཚུལ་འདུག་ཀྱང་དེང་སང་དར་པོ་མེད། རྫོང་ཆུང་པར་ལུང་རྒྱུན་ཙམ་ལས་བྱིན་རླབས་ཁྲིད་དང་ཆག་མེད་ཀྱི་རྒྱུན་ཕྱིས་རིམ་གྱིས་ནུབ། ངོར་པ་རྣམས་ལ་ཐུན་མོང་བའི་ཁྲིད་མ་ཆད་ཙམ་མུས་ཕྱོགས་སུ་ཡོད་པར་གྲགས། རྒྱུ་མཚན་དེ་དག་ལ་བརྟེན་གདམས་པ་ཡོངས་སུ་རྫོགས་པ་ཚད་མ་བཞི་ལྡན་ཆད་མེད་ཁའུ་བྲག་རྫོང་པའི་ལུགས་འཛིན་རྣམས་ལས་གཞན་དུ་མེད་པར་སྣང་བས་གདུང་བརྒྱུད་རིམ་པ་དང་ཡར་ཀླུང་པ་ཁུ་དབོན་ལས་སྙན་ནས་སྙན་དང་ཞལ་ནས་ཞལ་དུ་བརྒྱུད་པའི་མཁའ་འགྲོའི་ཁ་རླངས་ཅན་རྡོ་རྗེ་འཆང་ཚར་པ་ཆོས་རྗེའི་གསུང་རྒྱུན་ཐམས་ཅད་མཁྱེན་པ་མཁྱེན་བརྩེའི་དབང་ཕྱུག་གིས་རེག་ཟིག་ཏུ་མཛད་པའི་ཁྲིད་ཡིག་ཆེན་མོ་འདིར། བསྒོམ་བྱའི་དོན་ལ་ཐོས་བསམ་གྱི་སྒྲོ་འདོགས་གཅོད་པ་བསྐྱེད་རིམ་གྱི་བྱ་བ་དང༌། བཅད་དོན་ཉམས་སུ་ལེན་པ་སེམས་འཛིན་གྱི་བྱ་བ་གཉིས་ཟུང་འབྲེལ་དུ་མཛད་པའི་དབང་དུ་བཏང་ཞིང༌། གསང་འདུས་དང༌། བདེ་མཆོག འཇིགས་བྱེད་སོགས་ལའང་འདི་དང་དབྱིབས་འདྲ་རུང་བྱུང་ནའང་དེང་སང་ཁྲིད་རྐྱང་ལས་རྣམ་བཤད་གཏོང་བའི་རྒྱུན་ཕལ་ཆེར་ནུབ། ལུགས་སྲོལ་འདིར་གདུལ་བྱ་དབང་པོ་རབ་འབྲིང་ཡན་ལ་ཟུང་འབྲེལ་དུ་གནང་བའི་ཕྱག་སྲོལ་མ་ནུབ་ཅིང༌།
མཁན་ཆེན་ངག་དབང་ཆོས་གྲགས་ཀྱིས་མཛད་པའི་ཁྲིད་རྐྱང་གི་ཚུལ་དུ་མཛད་འདུག་པ་དུས་ཀྱི་དབང་གིས་མི་རྣམས་བློའི་མཐུ་ཞན་པས་ལམ་འདིར་མོས་ཤིང་དབང་པོ་རྟུལ་བའི་རིགས་རྗེས་སུ་འཛིན་པར་དགོངས་པ་ཆོས་རྒྱུན་སྤེལ་མི་ནུས་པའི་ཉམས་ལེན་ཙམ་བྱེད་པ་ལ་དེས་སྐབས་དོན་ངེས་པར་ཡང་འགྲུབ་རྗེས་འབྲང་དུ་རློམ་པ་ལ་ལས་སྒྲོ་འདོགས་གཅོད་པ་དང་བཅད་དོན་ཉམས་ལེན་གཉིས་ངོས་མ་ཟིན་པའི་འདྲ་འདྲེས་སྣ་ཚོགས་ཀྱིས་ཕྱག་ལེན་འཆལ་བའང་བྱུང་ཚད་དུ་སྣང་བ་དེ་འདྲའི་ཉེས་པ་ཁེགས་ཤིང་འཆད་ཉན་གྱི་རྒྱུན་ལ་ཕན་པའི་ཆེད་དུ་རྣམ་བཤད་དང་སེམས་འཛིན་ཟུང་འཇུག་མ་འདྲེས་པར་གཏོང་བའི་ཕྱག་ལེན་ལ་སྤྱིར་དྭགས་བརྒྱུད་པ་སོགས་རྩིང་པོར་སྤྱོད་པ་མང་པོས་བྱིན་རླབས་ཀྱིས་དབང་གོ་གཅོད་པ། སྡོམ་གསུམ་དུ། རྡོ་རྗེ་ཕག་མོའི་བྱིན་རླབས་ནི། ། མར་པ་ལྷོ་བྲག་པ་ལ་མེད། ། ཅེས་ལོ་པཎ་ཡོངས་གྲགས་རྣམས་ཀྱིས་དབང་གོ་བྱིན་རླབས་ཀྱིས་གཅོད་པ་མེད་པར་གསུངས་ཤིང༌། དེ་དག་ཕྱོགས་མཐུན་པར་ཐམས་ཅད་མཁྱེན་པ་བུ་སྟོན་རིན་པོ་ཆེ་དང་རྒྱལ་བ་གཉིས་པ་བློ་བཟང་གྲགས་པ་སོགས་ཚད་ལྡན་གྱི་མཁས་གྲུབ་ཐམས་ཅད་བཞེད་པ་ཡིན་ལ། ཁྱད་པར་ལུགས་སྲོལ་འདི་ལ་ས་སྐྱའི་འཇམ་མགོན་རྗེས་འབྲང་རྣམས་ཀྱི་ཕྱག་བཞེས་སུ་སྔོན་འགྲོ་འཁོར་ལོ་སྡོམ་པ་ལཱུ་ནག་དྲིལ་གསུམ་ལྟ་བུ་ཡབ་བཀའ་གང་རུང་གི་རྡུལ་ཚོན་དང་རས་བྲིས་ཀྱི་དཀྱིལ་འཁོར་ཅི་རིགས་པར་དབང་བཞི་མཚན་ཉིད་དང་ལྡན་པ་ཐོབ་པ། གལ་ཏེ་བདེ་མཆོག་གི་རིགས་ཀྱི་དབང་མ་ཐོབ་ཀྱང་ཀྱཻ་རྡོར་བཀའ་བབས་བཞི་སོགས་མདོར་ན་བདེ་དགྱེས་ཀྱི་རིགས་གང་ཡང་རུང་བའི་དབང་ཐོབ་པའི་སྣོད་ལྡན་རྣམས་ལ། ཐོག་མར་རྒྱུན་ཁྱེར་གྱི་མངོན་རྟོགས་འཛིན་དུ་བཅུག ཡར་ངོ་མར་ངོའི་ཚེས་བཅུ་གང་རུང་དང་འབྲེལ་ན་རབ།
དེ་མིན་དུས་གང་ཡང་རུང་བར་སིནྡྷུ་རའི་དཀྱིལ་འཁོར་དུ་རྡོ་རྗེ་འཆང་ཚར་པ་ཆོས་རྗེས་མཛད་པའི་མཁའ་སྤྱོད་སྒྲུབ་པའི་ཉེ་ལམ་གྱི་ཡི་གེའི་སྟེང་ནས་ཕྱག་ལེན་འཁྲུལ་པ་མེད་པའི་བྱིན་རླབས་བྱ། དེ་ནས་བཟུང་རྒྱུན་ཁྱེར་ཉམས་ལེན་དང་བཅས་དམ་བཅའ་གང་བྱས་ཀྱི་ཨོཾ་གསུམ་མ་ཆག་མེད་དུ་བཟླ། འདི་པའི་གདུལ་བྱ་དབང་པོ་རབ་འབྲིང་ཐ་མའི་ཐ་མ་སྟེ་བཞིར་བཤད་པ་ཐམས་ཅད་ཀྱིས་ཐུན་མོང་དུ་ཉམས་སུ་བླང་བྱ། རྗེ་བརྩེ་བ་ཆེན་པོས། ཉལ་དང་ལྡང་དང་བདུད་རྩི་མྱོང༌། ། ཚད་མེད་བླ་མ་བདག་ལྷར་བསྒོམ། ། འགྲོ་བ་དག་པའི་རྣལ་འབྱོར་དང༌། ། དཔའ་བོ་དཔའ་མོས་བྱིན་གྱིས་རླབས། ། ངག་བཟླས་ཡིད་བཟླས་གཉིས་གཅིག་ཡིན། ། བསམ་མི་ཁྱབ་ཀྱི་རྣལ་འབྱོར་དང༌། །
སྤྱོད་ལམ་གྱི་ནི་རྣལ་འབྱོར་ཏེ། ། དེ་ལྟར་རྣལ་འབྱོར་བཅུ་གཅིག་གོ ། ཞེས་པ་འདི་ཉིད་འཆད་པ་ལ་སྒྲོ་འདོགས་གཅོད་པ་དང་སེམས་འཛིན་གཉིས་ཀ་བྱུང་ཞིང༌། དངོས་བསྟན་འདི་ལ་སྒྲོ་འདོགས་གཅོད་པའི་རྩ་བ་བྱས། བཅད་དོན་ཉམས་ལེན་ལ་གོ་བདེ་སྡོམས་ཚིག་ཏུ་བྱེད་ན་སྔོན་འགྲོ་དངོས་གཞི་རྗེས་གསུམ། དང་པོ་ལ། ཐུན་མོང་ཐུན་མོང་མིན་པའི་ཐུན་མོང་བར། ། དལ་འབྱོར་རྙེད་དཀའ་མི་རྟག་ལས་འབྲས་དང༌། ། འཁོར་བའི་ཉེས་དམིགས་ཐུན་མོང་མ་ཡིན་པར། ། སྐྱབས་སེམས་རྡོར་སེམས་བླ་མའི་རྣལ་འབྱོར་ཁྲིད། །
དངོས་གཞིར་བསྐྱེད་རྫོགས་གཉིས་ཀྱི་བསྐྱེད་པའི་སྐབས། ། བྱ་བ་བྱེད་ཅན་གཉིས་ལས་ཕྱི་མའི་གྲངས། ། ང་རྒྱལ་རྣམ་པ་གཉིས་ཀྱི་རྣམ་པ་ལ། ། སྤྱི་དང་བྱེ་བྲག་ལུས་དཀྱིལ་སེམས་འཛིན་པ། ། རྫོགས་པའི་རིམ་པར་གཞི་ལམ་འབྲས་བུ་གསུམ། ། གཉིས་པར་ཆོས་ཉིད་དངོས་དང་བརྒྱུད་ནས་སྟོན། ། ཕྱི་མར་ཆགས་ཅན་ཆགས་བྲལ་རྣམ་པ་གཉིས། ། ཆགས་བྲལ་རླུང་སེམས་དབུ་མར་བསྡུ་བསྒོམ་ཟུང༌། ། བསྒོམ་པ་བདེ་བ་དང་ནི་སྟོང་པ་བསྒྲུབ། ། གསུང་བ་འབྲས་བུ་ཡན་ལག་བདུན་ལྡན་ཐོབ། །
བསམ་མི་ཁྱབ་བྱ་མཇུག་བསྡུས་ཆར་ཆོས་སྟོན། ། ཞེས་གོ་བར་བརྗོད་ནས་ཐུན་མོང་བའི་སྔོན་འགྲོ་གསུང་ངག་དང་བློ་སྦྱོང་སོགས་ཞུ་མྱོང་ན་བཏང་སྙོམས་སུ་བཞག དམིགས་རྐང་དང་པོ་རྣལ་འབྱོར་བཅུ་གཅིག་གི་ཉལ་བ་ལྡང་བ་བདུད་རྩི་མྱང་བ་གསུམ་ལ་ཐོས་བསམ་གྱིས་སྒྲོ་འདོགས་བཅད་ནས་བཅད་དོན་ཉམས་སུ་ལེན་པའི་སྔོན་འགྲོའི་ས་བཅད་བཞི་པོ་བླངས་ཏེ་སྐྱབས་འགྲོ་སེམས་བསྐྱེད་ཀྱི་དམིགས་པ་གཏོང་ངོ༌། ། ཉལ་ལྡང་བདུད་རྩི་གསུམ་གྱི་དམིགས་པའང་དེ་གའི་དུས་སུ་ཉམས་ལེན་དགོས་པས་ཉན་ཆོས་ཙམ་གྱིས་མི་ཆོག་ཅིང་དེས་མཚོན་རྣམ་བཤད་ཀྱི་གོ་དོན་སོ་སོའི་དམིགས་པ་གང་བྱུང་གི་ཉམས་སུ་ལེན་དགོས། ནུབ་གཉིས་པར་ཚད་མེད་པའི་རྣལ་འབྱོར་གྱི་སྐྱབས་འགྲོ་ལ་སྒྲོ་འདོགས་བཅད་ནས་རྡོ་རྗེ་སེམས་དཔའི་བསྒོམ་བཟླས་ཀྱི་སེམས་འཛིན་གཏོང༌། ཁྲིད་མ་གྲོལ་བར་དུ་ཐུན་བཞི་ངེས་པར་དགོས་ཤིང་དམིགས་རྐང་སྔོན་མ་ཚོ་མ་ཆགས་པའི་སྟེང་གསར་པ་ནན་ཏན་གྱིས་བསྒོམ། ནུབ་གསུམ་པར་བླ་མའི་རྣལ་འབྱོར་ལ་སྒྲོ་འདོགས་བཅད་ནས་མཎྜལ་གྱི་ཁྲིད་དུ་གྲགས་པ་གཉིས་བྲལ་འཆད་དུས་ཀྱི་ཞལ་ཤེས་དང་པོ་དང་གཉིས་པའི་སེམས་འཛིན་གཏོང༌། བླ་མའི་རྣལ་འབྱོར་ཐུན་མོང་དེ་ཐོབ་ཉིན་ཐུན་གཅིག་ཙམ་ལས་མཐར་ཆགས་སུ་བསྒོམ་མི་དགོས། ནུབ་བཞི་པར་མཐར་ཐུག་གི་སྦྱངས་གཞི་ངོས་བཟུང་སྟེ་གནས་གསུམ་གྱི་མཁའ་འགྲོ་མ་དབང་དུ་འདུས་པར་བརྟེན་ལྷན་སྐྱེས་ཀྱི་རྣལ་འབྱོར་མས་བྱིན་གྱིས་རླབས་པས་རྟོགས་པ་ནང་ནས་འཆར་ཚུལ་ལ་སྒྲོ་འདོགས་བཅད་དོན་མངོན་རྟོགས་རྒྱུན་ཁྱེར་ཚིག་ཟིན་ལྟར་བཤད་ནས་བཟླས་པ་དམ་བཅའི་གྲངས་དང་མཐུན་པ་ཆག་མེད་དགོས་ཚུལ་ཡིད་བཟླས་ཞར་བྱུང་རྫོགས་རིམ་རྣམས་ཀྱི་ངོ་གྲངས་ཙམ་བྱས་ནས་ང་རྒྱལ་གྱི་སེམས་འཛིན་གཏོང༌། འདི་ནས་བཟུང་ཐུན་མཐར་བསམ་མི་ཁྱབ་ཐུན་མོང་བའི་མཇུག་སྡུད་རེའང་མཛད།
ནུབ་ལྔ་པར་སྐྱེ་ཤི་བར་དོ་གསུམ་སྦྱོང་བ་དང་བདག་གི་གཞི་སྦྱངས་པར་སྒྲོ་འདོགས་བཅད་ནས་རྣམ་པ་སྤྱིའི་སེམས་འཛིན་གཏོང༌། ནུབ་དྲུག་པར་གཞི་བསྒྱུར་བའི་ཁ་ཊྭཱྃ་གའི་མཚོན་དོན་ཡན་ལ་སྒྲོ་འདོགས་བཅད་ནས་སྤྱན་དབུས་མའི་སེམས་འཛིན་གཏོང༌། ནུབ་བདུན་པར་དབུ་སྐྲ་ནས་དགའ་བ་བཅུ་དྲུག་རྒྱས་ཚུལ་ཡན་ལ་སྒྲོ་འདོགས་བཅད་པའི་སྤྱན་གཡས་གཡོན་ནས་ཞལ་གྱི་བར་གྱི་སེམས་འཛིན་གཏོང༌། ནུབ་བརྒྱད་པར་རིགས་བདག་དང་རྡོ་རྗེ་རྣལ་འབྱོར་མར་སངས་རྒྱས་ཐམས་ཅད་འདུས་ཚུལ་ལ་སྒྲོ་འདོགས་བཅད་པའི་མགུལ་པ་ནས་ནུ་འབུར་བར་གྱི་སེམས་འཛིན་གཏོང༌། ནུབ་དགུ་པར་འགྲོ་བ་དག་པ་དང་དཔའ་བོ་དང་དཔའ་མོས་བྱིན་གྱིས་རླབས་པར་སྒྲོ་འདོགས་བཅད་ནས་ཕྱག་གཉིས་ཀྱི་སེམས་འཛིན་གཏོང༌། ནུབ་བཅུ་པར་ཕོ་ཉ་གསུམ་བསྲེ་དང་གོ་ཆ་བཅིང་བ་གཉིས་ལ་སྒྲོ་འདོགས་བཅད་པའི་རྐེད་པ་ནས་ཞབས་ཀྱི་བར་གྱི་སེམས་འཛིན་གཏོང༌། ཕོ་ཉ་གསུམ་བསྲེ་འདི་ལ་ཚོགས་བཤད་པ་རྣམས་ལ་མ་གྲགས་པའི་ལུས་དཀྱིལ་གྱི་མན་ངག་ཡོད་པ་སློབ་མ་གཅིག་གམ་སྣོད་དང་ལྡན་ངེས་གསུམ་ལས་མི་མང་བར་གསེར་གྱི་མཎྜལ་དང་བཅས་སྟེར་བ་ལས་ཁྲོམ་ཚོགས་སུ་མི་མཛད་པས་དུས་དེར་དམངས་མ་གྲོལ་ནས་གནང་ངམ་སླར་ཁྲིད་རྫོགས་པའི་རྗེས་ལ་བཏང་ཀྱང་ཆོག ནུབ་བཅུ་གཅིག་པར་ངག་བཟླས་དང་ཡིད་བཟླས་གཉིས་ལ་སྒྲོ་འདོགས་བཅད་པའི་ཐོད་སྐམ་ནས་མགུལ་རྒྱན་གྱི་བར་གྱི་སེམས་འཛིན་གཏོང༌། ནུབ་བཅུ་གཉིས་པར་ཞར་བྱུང་རྫོགས་རིམ་དང་པོར་སྒྲོ་འདོགས་བཅད་པའི་དཔུང་རྒྱན་ནས་ཡེ་ཤེས་ཀྱི་མེ་དཔུང་གི་བར་གྱི་སེམས་འཛིན་གཏོང༌། ནུབ་བཅུ་གསུམ་པར་ཞར་བྱུང་རྫོགས་རིམ་གཉིས་པར་སྒྲོ་འདོགས་བཅད་པའི་ལུས་དཀྱིལ་གྱི་གཙོ་བོའི་སྤྱན་དབུས་མའི་སེམས་འཛིན་གཏོང༌།
ཞར་བྱུང་འདི་གཉིས་ལ་ཚིག་མང་བ་མེད་ཀྱང༌། དོ་ནུབ་ནས་བཟུང་ཡིད་བཟླས་ཀྱི་མཇུག་ཏུ་དམིགས་པ་ནན་ཏན་བསྒོམ་དགོས་པས་རྣམ་བཤད་ཀྱང་ཚར་གསུམ་མཛད། ནུབ་བཅུ་བཞི་པར་སྤྱོད་ལམ་གྱི་རྣལ་འབྱོར་ལ་སྒྲོ་འདོགས་བཅད་ནས་སྤྱན་གཉིས་ནས་ཞལ་གྱི་བར་གྱི་སེམས་འཛིན་གཏོང༌། ནུབ་བཅོ་ལྔ་པར་ཁ་ཟས་ནས་སྦྱིན་སྲེག་གི་བར་ལ་སྒྲོ་འདོགས་བཅད་པའི་མགུལ་ནས་ཞབས་ཀྱི་བར་གྱི་སེམས་འཛིན་གཏོང༌། ནུབ་བཅུ་དྲུག་པར་ཚེས་བཅུ་དང་གཏོར་མར་སྒྲོ་འདོགས་བཅད་ནས་རྒྱན་ཆ་ལུགས་ཀྱི་སེམས་འཛིན་གཏོང༌། ནུབ་བཅུ་བདུན་པར་གང་ཟག་དབང་པོ་རབ་ཀྱི་གྲོལ་ཚུལ་ལ་སྒྲོ་འདོགས་བཅད་ནས་འཁོར་གྱི་ལྷ་སོ་དྲུག་གི་སྤྱན་དབུས་མའི་སེམས་འཛིན་གཏོང༌། ནུབ་བཅོ་བརྒྱད་པར་གང་ཟག་དབང་པོ་འབྲིང་སིནྡྷུ་རའི་སྒྲུབ་པར་སྒྲོ་འདོགས་བཅད་ནས་སྤྱན་གཉིས་ནས་ཞབས་ཀྱི་བར་གྱི་སེམས་འཛིན་གཏོང༌། ནུབ་བཅུ་དགུ་པར་གང་ཟག་དབང་པོ་ཐ་མ་འཆི་ཁར་རྣལ་འབྱོར་མས་རྗེས་སུ་འཛིན་པ་དང་མྱུར་བ་འཕོ་བའི་ཕན་ཡོན་འཆི་ལྟས་བཟློག་ཐབས་སོགས་ལ་སྒྲོ་འདོགས་བཅད་ནས་རྒྱན་གྱི་སེམས་འཛིན་གཏོང༌། འཕོ་བ་ཡོད་ཚུལ་ཙམ་གསུང་བ་ལས་དམིགས་པ་མང་པོ་ལ་མི་མཛད། དོན་གཉེར་ཅན་རེ་གཉིས་ལ་སྐབས་འདིར་མི་སྟོན་པར་རྫོགས་རིམ་གྱི་འཇའ་ལུས་སྒྲུབ་པའི་མཇུག་ཏུ་གནང་ཞིང༌།
དེ་ཡང་དུས་གཅིག་ལ་ཡབ་ཡུམ་གང་རུང་གི་འཕོ་དམིགས་གཅིག་ཕབ་ནས་ཅིག་ཤོས་སླར་མཛད། འདིར་ཁྲིད་བསྒོམ་མཁན་གཅིག་གམ་མང་མཐའ་ཡང་གསུམ་གྱི་དབང་དུ་བྱས་ནས་ལུས་དཀྱིལ་གྱི་སེམས་འཛིན་བཀོད་པ་ཡིན་གྱི། ཁྲིད་བསྒོམ་མཁན་མང་པོ་ཡོད་ན་ལུས་དཀྱིལ་ཁྲོམ་ཆོས་སུ་མི་གཏོང་བའི་སྐབས་སེམས་བདུན་པོའི་ཚབ་ལ་དངོས་གཞིའི་སེམས་འཛིན་རྣམས་ཕྲལ་ནས་ཞབས་ཏུ་གཏོང་ངམ་ཡང་སེམས་འཛིན་བདུན་དུ་བཅད་ནས་ཉི་མ་གཉིས་ལ་ཐུན་གཅིག་པོ་དོག་བལྡབས་པས་གཏོང་ལུགས་སྐབས་ཐོབ་སྦྱར་འདི་མི་གསུམ་ཚུན་ལ་ཞག་ཉེར་ལྔ་དང༌། དེ་ལས་མང་བར་ཞག་ཉེར་གསུམ་ཙམ་ལ་གྲུབ་པའི་འབྲིང་པོའི་དབང་དུ་བྱས་ཀྱི་སེམས་འཛིན་ལ་གནད་དུ་བསྣུན་པའི་ཟླ་ལྷག་ཙམ་བྱེད་ན་སྒྲོ་འདོགས་གཅོད་པའི་བཤད་པའང་ཅུང་ཟད་ཉུང་དུ་བཏང་ནས་གྲངས་མང་དུ་སྤེལ། བསྡུས་པ་ཞག་བཅུ་གསུམ་ཙམ་ལ་གྲུབ་པ་བྱེད་ན་སྒྲོ་འདོགས་གཅོད་པའང་དཀྱུས་རིང་དུ་བྱས་ནས་སེམས་འཛིན་དང་ལྷན་དུ་རྫོགས་པ་བྱེད། རྫོགས་རིམ་ལ་སྒྲོ་འདོགས་གཅོད་པ་དང་སེམས་འཛིན་ཉིས་སྦྲགས་སུ་གཏོང་རྒྱུ་མེད་པས་ཁྲིད་གཞུང་བཞིན། ནུབ་ཉི་ཤུ་པ་རླུང་སེམས་དབུ་མར་བསྡུ་བ། ནུབ་ཉེར་གཅིག་པ་རླུང་ལུས་ལ་གནས་པས་བདེ་བ་སྒྲུབ་པ། ནུབ་ཉེར་གཉིས་པ་རླུང་སེམས་ལ་ཞུགས་པས་འཇའ་ལུས་སྒྲུབ་པ། ནུབ་ཉེར་གསུམ་པ་འཕོ་བ།
ནུབ་ཉེར་བཞི་པ་ཞལ་ཤེས་གསུམ་པ། ཐུན་མོང་མ་ཡིན་པའི་བསམ་མི་ཁྱབ་གསེར་གྱི་མཎྜལ་དང་བཅས་ཆིག་བརྒྱུད་ལས་སྣོད་ལྡན་གཉིས་གསུམ་ཙམ་ལ་སྟོན་ཀྱང་རེ་རེ་ནས་སྟོན་པ་ལས་ལྷན་ཅིག་ཏུ་ཡེ་མི་སྣང༌། ནུབ་ཉེར་ལྔ་པ་ཕྱོགས་ལས་རྣམ་རྒྱལ་གྱི་སྤྱོད་པ་སོགས་ལ་བརྟེན་ནས་འབྲས་བུ་གྲུབ་པ་དང་ཚར་ཆོས་རྒྱུན་གྱི་ཉམས་ལེན་སྙིང་པོར་དྲིལ་ཚུལ་བསྟན་པ་ཡིན། ཆོས་ཉིད་དངོས་སུ་སྟོན་པ་རྗེ་བཙུན་ཡབ་ཡུམ་དང་ཐུན་མོང་བའི་རྩ་དབུ་མའི་སྐབས་སུ་ཡོངས་གྲགས་ཀྱི་ཁྲིད་འདི་ལ་པར་བཀབ་མི་མཛད་ཅིང་བརྒྱུད་འདེབས་སུ། ལྟེ་བའི་པདྨོར་རླུང་ལྔའི་ཏི་ལ་ཀ་ཞེས་སོགས་ཀྱི་དགོངས་དོན་གྱི་ཉམས་ཁྲིད་ཀྱང་རྣལ་འབྱོར་དབང་ཕྱུག་ཡར་ཀླུངས་པ་དང་ཀུན་མཁྱེན་མཁྱེན་བརྩེའི་ཡི་གེ་ལ་ལྟོས་དགོས་པས་ས་སྐྱ་ཡིན་ཚད་ཀྱི་རྣ་བར་མ་གྲགས་པ་ཡིན། ཆགས་ཅན་ཕོ་ཉའི་ལམ་ནི་དིང་སང་དངོས་སུ་མི་མཛད་ཀྱང༌། འབྲས་བུ་ཐོབ་པའི་སྐབས་ལས་རྒྱ་ལ་ལྟོས་དགོས་ཚུལ་ཟུར་ཙམ་བསྟན་ནོ། ། དབང་པོ་རབ་འབྲིང་ལུས་འདི་མཁའ་སྤྱོད་བགྲོད། ། ཐ་མ་བར་དོར་དཔའ་བོ་མཁའ་འགྲོས་བསུ། ། ཆེས་མྱུར་འདའ་ཁའི་ལམ་གྱིས་སྐད་ཅིག་འཕོ། །
ཡང་ཐ་སྐྱེ་བ་བརྒྱུད་ནས་དངོས་གྲུབ་ཐོབ། ། ཨ་ཧོ་མ་དང་མཁའ་འགྲོའི་ཞལ་གྱི་རླངས། ། མངར་པོར་འཐུལ་འདི་ནཱ་རོ་ཏ་པ་ནས། ། སྙན་བརྒྱུད་ཚད་མ་བཞི་ལྡན་འཛིན་ནུས་པའི། ། མཁས་དང་གྲུབ་པར་བརྒྱུད་ཀྱི་གཞན་དུ་མིན། ། འདི་དོན་ཉམས་སུ་བླངས་ན་གནས་སྐབས་དང༌། ། མཐར་ཐུག་དོན་ཆེན་འགྲུབ་པར་ངེས་རྙེད་ཀྱང༌། ། གལ་ཆུང་ཆོས་ལ་བྱེད་པ་བདག་འདྲ་ལ། ། སྒྱེད་བུ་གསེར་དུ་སོང་བའི་དབུལ་པོ་བཞིན། ། ཚེ་འདིར་བདེ་སྡུག་རེ་དོགས་རྨི་ལམ་ཙམ། །
འཁོར་བའི་ངང་ཚུལ་བསམས་ན་སྙིང་རླུང་ལྡང༌། ། དེ་བས་ཆོས་བརྒྱད་ཟིང་ལོང་རྒྱབ་བསྐྱུར་ནས། ། གཏན་འདུན་སྒྲུབ་པའི་རུས་པ་སྙིང་ལ་བཅུག ། མཚན་ཉིད་ཀུན་ལྡན་རྡོ་རྗེའི་སློབ་དཔོན་བརྟེན། ། དབང་ཁྲིད་ཟབ་མོའི་གནད་ལ་སྒྲོ་འདོགས་བཅད། ། ཆགས་མེད་བསྐྱེད་རྫོགས་ཟུང་འཇུག་རྣལ་འབྱོར་གྱིས། ། རྙེད་དཀའི་དལ་འབྱོར་སྟོང་པར་མ་ལོག་ཙམ། ། རང་གི་དྲན་པ་གསོ་དང་སྐལ་མཉམ་འགར། ། ཕན་འདོད་ལྷག་པའི་བསམ་པས་ཉེར་དྲངས་ནས། ། བཀོད་པའི་དགེ་འདིས་གསང་ཆེན་སློབ་བཤད་ཀྱི། །
བསྟན་པ་ཕྱོགས་བཅུར་རྒྱས་པའི་བཀྲ་ཤིས་ཤོག ། ཅེས་རྗེ་བཙུན་ནཱ་རོ་མཁའ་སྤྱོད་ཀྱི་རྣལ་འབྱོར་བཅུ་གཅིག་གི་ཉམས་ལེན་ལ་སྒྲོ་འདོགས་གཅོད་པ་དང༌། སེམས་འཛིན་ཟུང་འབྲེལ་དུ་གཏོང་ཚུལ་མཐོང་གྲོལ་ལྡེ་མིག་ཅེས་པ་འདི་ཡང་རང་ཉིད་ཀྱི་བརྗེད་བྱང་དུ་བྲི་འདུན་ཡོད་པའི་སྟེང༌། རིགས་ཀུན་བདག་པོ་མཁན་ཆེན་ཞྭ་ལུ་པ་རིན་ཆེན་བསོད་ནམས་མཆོག་གྲུབ་བསྟན་པའི་རྒྱལ་མཚན་དཔལ་བཟང་པོས་བསྟན་རྒྱུན་ལ་ཕན་པ་འདུག་ཚུལ་གྱིས་ལེགས་སོ་གནང་བར་བརྟེན། ཁྱབ་བདག་རྡོ་རྗེ་སེམས་དཔའི་ངོ་བོར་བཞུགས་པའི་དཔལ་ལྡན་བླ་མ་དམ་པ། ཟུར་ཆེན། བཀའ་འགྱུར་བ། ཞྭ་ལུ་པ་གསུམ་གྱི་བཀའ་དྲིན་ལ་བརྟེན་ནས་ཆོས་ཚུལ་འདི་ལ་བློ་མིག་ཡངས་པའི་སློབ་བཤད་པ་ཟ་ཧོར་གྱི་བནྡེས་ལྕགས་ཕག་ཧོར་ཟླ་གཉིས་པའི་ཡར་ཚེས་བཅོ་ལྔའི་ཉིན་སྦྱར་བའི་ཡི་གེ་པ་ནི་རིག་བྱེད་པ་ངག་དབང་ནམ་མཁའོ།། །། དགེའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས།
སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
