ས་སྐྱའི་མཁའ་སྤྱོད་བེའུ་བུམ།
པོད ༥༡
The Text
༼ཧཱུྃ་དང༌། རྒྱུད་བཏུས་པོད་ཤྲཱི།༽ ༄༅། །དཔལ་ལྡན་ནཱ་ྃརོྃ་ཏ་པའི་ཞལ་གྱི་ལུང༌། ། ཚད་མ་བཞི་ལྡན་མཁྃའ་སྤྱོདྃ་དགའ་མའི་ལམ། ། བརྒྱུད་ལྡན་ཞལ་རླངས་མ་ཡལ་སྙིངྃ་གི་ཐིྃག ། མཁའ་སྤྱོད་འཁྲིད་པའི་ས་མཁན་མཛེས་རྒྱན་འདི། ། སྤྲང་ཆལ་སྙོམ་ལས་མཁན་གྱི་སྙིང་བཅུད་དེ། ། དམ་མེད་དབང་ཁྲིད་མ་ཐོབ་རྟོག་གེ་བ། ། འདི་སྣང་གཟུ་ལུམ་མཁན་གྱི་སྤྱོད་ཡུལ་མིན། ། དེ་ཕྱིར་དཔལ་མགོན་དུར་ཁྲོད་མགོན་པོ་ཡིས། །
རབ་དམར་སྤྱན་གསུམ་འཁྱུགས་ལ་དུས་དྲུག་གཟིགས། ། དམ་ཚིག་རྡོ་རྗེའི་རྭ་གདེངས་སྲ་བརྟན་རྒྱ། ། ས་མ་ཡ༔ ༈ །ན་མོ་གུ་རུ་ཤྩ་བྷ་ག་ཝཱ་ཏི་བཛྲ་ཡོ་གི་ནཱི་ཡེ། འཕོ་མེད་བདེ་ཆེན་ཉི་གཞོན་སྣང་བས་མི་འབྲལ་རྟག་འཁྱུད་རིག་སྟོང་ཐུགས་དབྱིངས་ལྷ་ལམ་ཆེར། ། མཁྱེནྃ་དང་བརྩེྃ་བའི་ཆུ་ཁུར་སྟུག་པོ་གསང་ཆེན་རིག་པའི་རང་གདངས་སྒྲ་བརྒྱའི་ང་རོ་ཅན། ། ཐོག་མཐའ་བར་དགེའི་དབྃང་ཕྱུག་རྣམ་སྟེར་ཆོས་ཆར་གཤིན་པོྃ་ཀུྃན་དགྃའི་འཁྲི་ཤིང་ངེས་སྐྱེད་པ། ། བསྐལ་པ་རྒྱུན་གྱི་འཁོར་ལོར་ལེགས་སྩོལ་ཧེ་རུ་ཀཿདཔལ་འཇྃམ་དབྱངྃས་བླ་མར་སྤྱི་བོས་འདུད། ། དཔའ་བོའི་དབང་ཕྱུག་གཙུག་གི་འོད་དཀར་བདུད་རྩིའི་ཟེགས་མ་རྟག་འབབ་པ། ། རྒོད་མའི་རིག་པ་ཙཎྜ་ལཱིས་བཞུས་ལྷན་སྐྱེས་བདེ་དྲོད་ཆེར་འབར་གཟི། །
བདེ་ཆེན་རཀྟས་མངོན་པར་གསལ་བྱས་སྟོང་པ་བཅུ་དྲུག་དག་པའི་ལུས། ། དམར་བས་རབ་སྒེག་མཁྃའ་སྤྱོདྃ་དགྃའ་མྃ་བདག་ལ་ཐུགས་རྗེས་རྟག་བརྩེར་མཛོད། ། རྣལ་འབྱོར་དབང་མོ་མངོན་པར་རྗེས་ཆགས་བདུད་རྩིའི་རོ། ། ཡང་ཡང་མྱངས་དེས་གྲུབ་པའི་ལུས་ཟུངས་ཡོངས་བརྟས་ཤིང༌། ། འཕགས་ཡུལ་བསྟན་པའི་སྣང་བྱེད་གཅིག་པུ་དཔའ་བོའི་རྗེ། ། ནཱྃ་རོྃ་པྃ་ཞེས་མཁས་གྲུབ་ཆེ་དེར་དད་ཕྱག་བརྩེགས། ། རྒྱུད་སྡེ་རྒྱ་མཚོའི་དབུས་ན་ལེགས་གནས་ཤིང༌། ། ཐུབ་བསྟན་ལྷུན་པོར་བཅས་པའི་འཛིན་མ་འདེགས། ། སྙན་བརྒྱུད་ནོར་བུའི་མཛོད་འཆང་སྃ་སྐྱྃ་པྃ། ། བརྒྱུད་བཅས་ཀླུ་ཡི་དབང་པོར་གུས་ཕྱག་འཚལ། །
གསང་རྒྱུད་ངལ་བསོས་བུ་ཡི་གན་མཛད་ནས། ། ཡང་ཟབ་དབང་གི་རྒྱལ་པོ་ཕྱག་མཚན་དུ། ། བཞེས་ཏེ་ཚད་མ་བཞི་ལྡན་འདོད་རྒུའི་ཆར། ། འབེབས་མཁས་ཚརྃ་པྃ་ཆོས་རྗེ་གཙུག་ན་མཆོད། ། ཟབ་གསང་སློབ་བཤད་བུམ་བཟང་ལག་བརྒྱུད་དུ། ། རིམ་པར་འབེབས་ལས་བདེ་ཆེན་གནས་སྟེར་བ། ། དངོྃས་བརྒྱུདྃ་མཁྃས་དང་གྲུབྃ་པའི་ཚོགས་ཀུན་ལའང༌། ། མི་ཕྱེད་གུས་པ་རབ་ཀྱི་རྩེ་མོར་གཟུང༌། ། ཞིང་དང་ཉེ་བའི་ཞིང་སོགས་གནས་གསུམ་གྱི། ། དཔའ་མོ་བདེ་བ་མཆོག་གི་དགྱེས་སྡེ་མོ། །
ཞིྃང་སྔགྃས་ལྷནྃ་སྐྱེསྃ་རིགས་ཀྱི་ཌཱཀྐི་མ། ། བགྲང་ཡས་ཀུན་ཀྱང་འདིར་ནི་རྗེས་བརྩེར་མཛོད། ། རབ་དཀར་དུང་གི་ལྗོན་པར་བསྐལ་མེ་ཡིས། ། འཁྱུད་པའི་གཟི་བྱིན་ལ་འགྲན་ཞིངྃ་སྐྱོངྃ་མགོྃན། ། དམ་ཚིག་ལ་དགོངས་གསང་ཆེན་མྱུར་ལམ་འདིའི། ། མེལ་ཚེ་གཡེལ་བ་མེད་པར་མཛོད་ཅིག་ཀྱེ། ། གཞན་ཡང་ཆོས་སྲུང་དམ་ཅན་རྒྱ་མཚོ་དང༌། ། རྒྱུད་སྡེའི་གཉེར་འཆང་མ་སྲིང་རྒྱ་མཚོ་ཡིས། ། གསང་ལམ་མ་འཁྲུལ་གང་འདིར་འཆད་སྤྲོ་ན། ། རྗེས་བརྩེའི་གནང་བ་བཟང་པོ་ད་སྩོལ་མཛོད། །
དེང་དུས་ཐུབ་པའི་བསྟན་མཇུག་སྡུད་ལ་ཉེ། ། རང་གིར་སྤྱོད་རྣམས་བདེ་བའི་གྲོང་ལ་དགྱེས། ། ཆོས་གཟུགས་ལྟར་སྣང་འཆད་ཉན་ཕྱོགས་ཙམ་ལ། ། བློ་ལྟོས་འཆའ་བ་རྟགས་ཙམ་འཛིན་མིན་ནམ། ། རང་རྒྱུད་གྲུབ་གཉིས་རྟོགས་པས་ཡོངས་གྲོལ་ཏེ། ། གཞན་རྒྱུད་ཐུགས་རྗེ་ཆེན་པོས་བདེ་བླག་འདུལ། ། ཡིད་ཆེས་རྒྱུད་དང་རྒྱ་གཞུང་བསླད་མེད་དོན། ། གསལ་མཛད་ཁོ་བོའི་བླ་མ་གཅིག་པུར་ངེས། ། འདི་ན་ལྐོག་གྱུར་ཉམས་མྱོང་གོ་ཡུལ་དང༌། ། བྲལ་མོད་སྙན་བརྒྱུད་བདུད་རྩི་མངར་པོའི་རྒྱུན། །
མི་ནུབ་སྲིད་དུ་བསྲིངས་པའི་ལྷག་བསམ་གྱིས། ། གསལ་ལ་གོ་བདེར་འཆད་འདི་འབྲས་མེད་མིན། ། ཐུན་མོང་ཡུལ་མིན་དབང་པོ་ཡང་རབ་ཆོས། ། མཁའ་སྤྱོད་གྲོང་དུ་འཁྲིད་པའི་ས་མཁན་སྟེ། ། དེས་ཀྱང་མྱུར་བར་མྱང་འདས་གྲོང་སྐྱེལ་ཕྱིར། ། མཛེས་པའི་རྒྱན་འདིས་ཀླུབས་ཤིག་ཤེས་ལྡན་དག ། བཤད་སྲོལ་གཞན་རྒྱས་མ་བཀབ་པར། ། འཁྲུལ་ཟད་ཚད་ཐུབ་གོང་མའི་གསུང༌། ། འཁྲུགས་བསྡེབས་བདུད་རྩིའི་ཡང་ཞུན་འདི། ། སྐལ་བཟང་ལེགས་བྲིས་གཞོན་ནུས་སྤྱོད། །
ཅེས་རྣམ་དཀར་དགེ་བའི་ངག་གིས་ལམ་ཡངས་པར་བྱས་ཏེ། དེའང་རྗེ་བཙུན་མཁས་གྲུབ་ཆེན་པོ་བློ་གསལ་རི་ཁྲོད་པས། སྤྱིར་དེང་སང་དུས་སྙིགས་མར་སོང༌། ཚེ་ཡུན་ཐུང༌། ཤེས་བྱ་རྣམ་གྲངས་མང༌། ཇི་ལྟར་བྱས་ཀྱང་བསྟན་པ་དང་སེམས་ཅན་ལ་ཕན་པ་ནི་དཀའ་བས། བསྟན་རྒྱུན་དང་རང་རྒྱུད་ལ་ཕན་ངེས་ཀྱི་དབང་ལུང་ཉན་བཤད་རེ་ཙམ་མ་གཏོགས། འཇིག་རྟེན་གྱི་བྱ་བ་དགྲ་འདུལ་གཉེན་སྐྱོང་སོགས་ཕར་ཞོག རང་དབང་བྱུང་ན་གདུལ་བྱ་ཟང་ཟིང་བསྡུ་བ། ཐོས་བསམ་ཙབ་ཙོབ་བྱེད་པ།
འཆད་ཉན་གྱི་འདུ་ལོང་སྒྲུབ་པ་སོགས་གང་ལའང་གཞན་མགོ་བསྐོར་སྤྱད་ལས་དགོས་པ་མེད། མདོར་ཧྲིལ་གྱིས་དྲིལ་ན། ནམ་འཆི་ཆ་མེད་བསམས་ནས་ཚེ་འདི་བློས་གཏང༌། ངོ་བསྲུང་དང་འགྲས་འདྲིས་སྤང༌། མཆོག་དམན་གང་ལའང་རེ་དོགས་མི་བྱ། ཚེ་འདི་ལ་ཞེན་པ་ཅན་གྱི་རིགས་དང་ལྟ་སྤྱོད་མི་བསྟུན། གྲུབ་མཐའི་ཕྱོགས་ཞེན་བསྐྱུར། རང་ཚོད་རང་གིས་བཟུང་ནས་མཚམས་བསྙེན་སྒྲུབ་བྱས་བྱས་ཀྱི་ཁ་ཁྲལ་འཇལ་འདོད་ཙམ་མིན་པར་ཉམས་ལེན་གཤའ་མ་ཞིག་ལ་རྒས་རྒས་འཆི་འཆིའི་བར་སྙིང་པོར་དྲིལ་བ་འཐད། ཅེས་བདག་གི་བླ་མ་ལ་གདམས་ཤིང༌། བདག་གི་བླ་མ་རྗེ་མཁྱེན་བརྩེའི་ཞབས་ཀྱིས་ཀྱང༌།
དོན་མེད་འཇིག་རྟེན་འཁྲུལ་བའི་བྱ་གཞག་དང༌། ། དོན་ཉམས་ཆོས་ལྟར་བཅོས་པ་ཀུན་སྤངས་ནས། ། དོན་དམ་ངེས་གསང་ཟབ་མོའི་ལམ་འདི་ལ། ། དོན་ལྡན་རྩེ་གཅིག་སྒྲུབ་ལ་བརྩོན་པར་མཛོད། ། ཅེས་ཇི་སྐད་བརྩེ་བས་གདམས་པ་ལྟར། འཇིག་རྟེན་གྱི་བྱ་གཞག་ལ་རྒྱབ་ཀྱིས་ཕྱོགས་ཏེ། སྙིང་ནས་ཆོས་དོན་དུ་གཉེར་བ་དག་གིས་ནི་ཡང་གསང་སློབ་བཤད་ཀྱི་གདམས་པ་འདི་ལྟ་བུ་ཞིག་ལ་སྙིང་ནས་བརྩོན་པར་བྱ་དགོས་ཏེ། དེས་ནི་ངེས་པ་ཉིད་དུ་སྙིགས་དུས་ཀྱི་ཚེ་ཐུང་གཅིག་ལ་བདེ་བ་ཆེན་པོ་མངོན་དུ་བྱེད་ནུས་པར་གདོན་མི་ཟའོ། ། དེའི་ཕྱིར་འདིར་ཡང་གསང་ནཱ་རོ་མཁའ་སྤྱོད་ཀྱི་བསྐྱེད་རྫོགས་ཀྱི་དམིགས་ཁྲིད་ཇི་ལྟར་ནོད་པ་ཞལ་ཤེས་ཀྱིས་བརྒྱན་ནས་བཀླགས་ཆོག་ཏུ་བཀྲལ་བར་བྱའོ། ། དེ་ལའང༌།
བདག་ཅག་གི་སྟོན་པ་མཉམ་མེད་ཐུགས་རྗེ་ཅན་དེ་ཉིད་ཀྱིས་གདུལ་བྱ་རྣམས་ཀྱི་མོས་པ་དང༌། བསམ་པ་དང༌། ཁམས་དང༌། དབང་པོ་དང༌། བག་ལ་ཉལ་གྱི་རིམ་པ་དང་རྗེས་སུ་མཐུན་པར་དམ་པའི་ཆོས་ཀྱི་ཕུང་པོ་དཔག་ཏུ་མེད་པ་ཞིག་གསུངས་པ་དེ་དག་ཐམས་ཅད་ཕྱོགས་དང་རིས་སུ་བསྡུ་ན་ཐེག་པ་ཆེན་པོ་དང༌། ཐེག་པ་དམན་པ་གཉིས་སུ་འདུ་བ་ལས། གཙོ་བོར་གྱུར་པ་ནི་ཐེག་པ་ཆེན་པོའི་སྡེ་སྣོད་ཡིན། དེ་ལའང་ནང་གསེས་སུ་རྒྱུ་ཕ་རོལ་ཏུ་ཕྱིན་པའི་ཐེག་པ་དང༌། འབྲས་བུ་གསང་སྔགས་རྡོ་རྗེ་ཐེག་པ་གཉིས་ལས། འདིར་མཆོག་ཏུ་གྱུར་པ་ཐབས་མང་བ་དང་དཀའ་བ་མེད་པར་མཆོག་སྒྲུབ་ནུས་པ་སོགས་ཁྱད་ཆོས་དུ་མས་མངོན་པར་འཕགས་པ་སྔགས་ཀྱི་ཐེག་པ་ཡིན་ཞིང༌།
དེ་ལའང་བྱ་སྤྱོད་རྣལ་འབྱོར་བླ་མེད་ཀྱི་རྒྱུད་སྡེ་བཞིར་དབྱེ་བ་ལས། སྙིགས་དུས་ཀྱི་ཚེ་ཐུང་གཅིག་ལ་སངས་རྒྱས་སྒྲུབ་པའི་ཐབས་རྨད་དུ་བྱུང་བ་ནི་རྣལ་འབྱོར་བླ་ན་མེད་པའི་རྒྱུད་སྡེ་རྣམས་ཡིན་ལ། སྔགས་བླ་མེད་ལའང༌། ཐབས་སྣང་ཕྱོགས་སྒྱུ་མའི་སྐུ་རྩལ་དུ་བཏོན་པ་ཕ་རྒྱུད་དང༌། ཤེས་རབ་སྟོང་ཕྱོགས་དོན་དམ་འོད་གསལ་རྩལ་དུ་བཏོན་པ་མ་རྒྱུད་གཉིས་ལས་མཐར་ཐུག་མཆོག་དམན་གྱི་ཁྱད་པར་མེད་ཀྱང༌། སྙིགས་མའི་དུས་འདིར་འགྲུབ་ཐག་ཉེ་ཞིང་བྱིན་རླབས་ཀྱི་ཚན་ཁ་ཤིན་ཏུ་ཆེ་བ་ནི་རྣལ་འབྱོར་མ་རྒྱུད་ཀྱི་སྐོར་ཡིན། དེ་ལའང་གྲངས་ཀྱིས་དབྱེ་ན་བྱེ་བ་ཕྲག་བཅུ་དྲུག་ཡོད་པའི་ནང་ནས་གསང་མཐའ་འཁོར་ལོ་སྡོམ་པའི་སྐོར་ནི། སྟོན་པས་རི་རབ་ཀྱི་རྩེ་མོར་དཀྱིལ་འཁོར་དངོས་སུ་སྤྲུལ་ཏེ་རྒྱུད་གསུངས་པའི་དཀྱིལ་འཁོར་དེང་སང་ཡང་དངོས་སུ་བཞུགས་ནས་འཛམ་བུའི་གླིང་གི་ཡུལ་ཉི་ཤུ་རྩ་བཞི་སོགས་སུ་ཕོ་ཉ་གསུམ་གྱི་སྤྲུལ་པ་དཔག་ཏུ་མེད་པས་འགྲོ་བའི་དོན་མཛད་པ་དང༌། བཤད་རྒྱུད་རྣམ་པ་ལྔས་བཀྲལ་བའི་བདེ་མཆོག་གསང་མཐའི་ལམ་མཆོག་ཏུ་ཟབ་པ་སོགས་རྒྱུ་མཚན་དུ་མས་རབ་དང༌། མཆོག་དང༌།
ཕུལ་དུ་གྱུར་པ་ཡིན་ལ། དེ་ལའང་པཎ་གྲུབ་རྣམས་ཀྱིས་དགོངས་པ་འགྲེལ་ཚུལ་མི་འདྲ་བའི་དབང་གིས་བཀའ་སྲོལ་མང་དུ་བཞུགས་པ་ལས། རྒྱལ་མཚན་གྱི་ཏོག་ལྟར་མངོན་པར་མཐོ་བ་ནི་རྩ་རྒྱུད་ནག་པོའི་སྐོར། ཀུན་སྤྱོད་ལཱུ་ཧིའི་སྐོར། ཟབ་དོན་དྲིལ་བུའི་སྐོར་ཏེ། སློབ་དཔོན་ཆེན་པོ་ལཱུ་ནག་དྲིལ་གསུམ་གྱིས་བཀྲལ་བའི་ཟབ་ལམ་རྣམས་ཡིན་ཞིང༌། དེ་དག་གི་ཟབ་དོན་མཐར་ཐུག་པ་སྙིང་པོ་ལྟ་བུ་ནི་ཡང་ཟབ་ནཱ་རོའི་སྐོར་འདི་ཉིད་ཁོ་ན་སྟེ། དེའང་གདམས་པ་འདི་ཉིད་རྗེ་བཙུན་རྡོ་རྗེ་རྣལ་འབྱོར་མ་རང་ཉིད་ཀྱིས་པཎ་གྲུབ་དབང་པོ་ནཱ་རོ་ཏ་པ་ལ་དངོས་སུ་གནང་ཞིང༌། གྲུབ་དབང་ནཱ་རོ་ཏ་པ་དེ་ཉིད་ཀྱིས་ཀྱང༌། རྒྱ་གར་དུ་གཉིས་སྐྱེས་མཆོག་གཉིས་ལ་སོགས་པའི་སློབ་མ་པཎ་གྲུབ་བཅུ་གཉིས་ཙམ་ཡོད་པ་དང༌།
བོད་ཡུལ་ནས་ལྷོ་བྲག་མར་པ་ཆོས་ཀྱི་བློ་གྲོས་སོགས་དཀའ་བ་དཔག་མེད་སྤྱད་པའི་གྲགས་ཆེན་གྱི་སློབ་མ་སུ་ལའང་མིང་ཙམ་ཡང་མ་གནང་བར། བལ་པོ་ཕམ་མཐིང་པ་གཅེན་འཇིགས་མེད་གྲགས་པ་དང༌། གཅུང་ངག་གི་དབང་ཕྱུག་གྲགས་པ་སྟེ་སྐུ་མཆེད་གཉིས་ཁོ་ན་ལ་སློབ་བཤད་ཆིག་བརྒྱུད་ཀྱི་ཚུལ་དུ་གནང་བ། ཀློག་སྐྱ་ཤེས་རབ་བརྩེགས་དང༌། མལ་ལོ་ཙཱ་བ་བློ་གྲོས་གྲགས་པ་གཉིས་ལས་རིམ་པར་བརྒྱུད་དེ་རྗེ་བཙུན་ས་སྐྱ་པ་ཆེན་པོའི་ཕྱག་ཏུ་བབས་པ་ལས། གངས་ལྗོངས་བསྟན་པའི་མངའ་བདག་རྗེ་བཙུན་ས་སྐྱ་པ་ཆེན་པོ་ཡབ་སྲས་རྣམས་ལ་རྣལ་འབྱོར་བླ་མེད་དང་རྗེས་སུ་འབྲེལ་བའི་གདམས་པ་རྒྱ་མཚོ་ལྟ་བུ་ཞིག་བཞུགས་པ་ལས་གཙོ་བོར་གྱུར་པ་ལྕགས་རི་ལས་མི་འདའ་བའི་གསེར་ཆོས་བཅུ་གསུམ་མམ་བཅུ་བཞིར་གྲགས་པ་ལས་གཙོ་བོ་ནི་མཆོག་སྒྲུབ་པས་ཐུན་མོང་ཞར་ལ་འབྱུང་བ་དམར་པོ་སྐོར་གསུམ་གྱི་སྐོར་དང༌། དེ་ལའང་སྙིང་པོ་ཁོ་ན་བ་ནི་ལུས་འདི་མ་སྤངས་པར་མཁའ་སྤྱོད་དུ་བགྲོད་པར་བྱེད་པ་ཟབ་པ་ལས་ཀྱང་ཆེས་ཟབ་པ་རྗེ་བཙུན་ནཱ་རོ་མཁའ་སྤྱོད་ཅེས་གྲགས་ཤིང༌། བདག་ཆེན་རྡོ་རྗེ་འཆང་བློ་གྲོས་རྒྱལ་མཚན་ཡན་སྙན་བརྒྱུད་ཁོ་ནའི་ཚུལ་གྱིས། བླ་མ་དམ་པ་བསོད་རྒྱལ་པའི་དབོན་བརྒྱུད་རིན་ཆེན་སྒང་པའི་གདུང་རིགས་ཞལ་ངོ་ཁོ་ནར་ཆིག་བརྒྱུད་དུ་བཞུགས་པ་ལས་གཞན་གང་གིས་ཀྱང་རྣ་བར་ཐོས་པ་ཙམ་ཡང་མི་འགྱུར་བ་ལྟ་བུ་ལས། བདག་ཆེན་རྡོ་རྗེ་འཆང་གིས་གསུང་ངག་སློབ་བཤད་ཀྱི་གདམས་པ་མཐའ་དག་འཕགས་ཡུལ་གྱི་གྲུབ་དབང་བྲམ་ཟེ་མཆོག་སྲེད་ཀྱི་རྣམ་སྤྲུལ་རྡོ་རིང་ཀུན་སྤངས་ཆེན་པོ་ཀུན་བཟང་ཆོས་ཀྱི་ཉི་མ་བློ་ལྡན་ཤེས་རབ་དཔལ་བཟང་པོ་ལ་མ་ཚང་བ་མེད་པར་སྩལ་ཞིང༌།
དེས་རྡོ་རྗེ་འཆང་དབང་ཚར་པ་ཆོས་རྗེ་བློ་གསལ་རྒྱ་མཚོ་གྲགས་པ་རྒྱལ་མཚན་དཔལ་བཟང་པོ་ལ་གནང༌། དེ་ནས་བཟུང་སྟེ་ཚར་ལུགས་ཐུན་མོང་མ་ཡིན་པ་སྙན་བརྒྱུད་ཚད་མ་བཞི་ལྡན་ ་་་་་དབང་གི་ཆུ་བོ་མ་ནུབ་པ། བྱིན་རླབས་ཀྱི་བརྒྱུད་པ་མ་ཉམས་པ། གདམས་ངག་ གི་སརྒ་མ་ལོག་པ། མོས་གུས་ཀྱིས་བསམས་པ་ཚིམ་པ་སྟེ་སྙན་བརྒྱུད་བཞི་དང༌། བླ་མ་ཚད་མ། ལུང་ཚད་མ། བསྟན་བཅོས་ཚད་མ། ཉམས་མྱོང་ཚད་མ་སྟེ་ཚད་མ་བཞིའོ། ། མཆན།
ཞེས་མཚན་དུ་གྲགས་ཤིང༌། སྣོད་ལྡན་གྱི་སློབ་མ་རྣམས་ལ་རིམ་གྱིས་དར་རྒྱས་སུ་གྱུར་པ་ཡིན་ལ། དེ་མིན་དགེ་ཞྭ་བོ་ཇོ་སོགས་སུའང་སྨིན་གྲོལ་ཐོར་བུ་དང༌། ངོར་རྫོང་གོང་གསུམ་དུ་ལེགས་པར་དར་ཀྱང་གཙོ་ཆེ་བ་ནི་ཚར་ལུགས་ཐུན་མོང་མ་ཡིན་པ་འདི་ཁོ་ན་ཡིན་གསུངས། དེ་ལྟ་བུའི་ཟབ་ལམ་ནཱ་རོ་མཁའ་སྤྱོད་ཀྱི་བསྐྱེད་རྫོགས་ཟབ་མོའི་གདམས་པ་ཉམས་སུ་བླང་བར་བྱ་བ་ལ་ས་བཅད་གསུམ་སྟེ། གང་གིས་ཉམས་སུ་ལེན་པའི་རྟེན་གྱི་གང་ཟག དེས་ཉམས་སུ་བླང་བྱའི་ལམ་དངོས། ལམ་དེ་མཐར་ཕྱིན་པའི་འབྲས་བུའོ། ། དང་པོ་ལ། སྨིན་ལམ་ལ་འཇུག་རུང་གི་གང་ཟག་དང༌།
གྲོལ་ལམ་སྒོམ་རུང་གི་གང་ཟག་གཉིས་ཀྱི། དང་པོ་ལ་རབ་རྒྱུད་སྡེ་ནས་གསུངས་པའི་ཉན་པ་པོའི་མཚན་ཉིད་ཚང་ཞིང༌། འཁོར་ལོ་སྡོམ་པ་ལཱུ་ནག་དྲིལ་གསུམ་གང་རུང་གི་རྡུལ་མཚོན་ནམ། རས་བྲིས་ཀྱི་དཀྱིལ་འཁོར་དུ་དབང་གིས་སྨིན་པ་དང༌། འབྲིང་བདེ་མཆོག་གང་རིགས་ཞིག་གི་དབང་ཐོབ་པ། ཐ་མའང་ཀྱཻ་རྡོར་མན་ངག་ལུགས་ལྟ་བུའི་མ་རྒྱུད་ཀྱི་དཀྱིལ་འཁོར་གང་ཡང་རུང་བའི་དབང་བཞི་ཐོབ་ཅིང་དམ་ཚིག་དང་སྡོམ་པ་རྣམ་པར་དག་པ་ཞིག་དགོས་སོ། ། གཉིས་པ་ནི། དེ་ལྟ་བུའི་གང་ཟག་དེས། ལྟེ་བའི་ཙཎྜ་ལཱི་ནང་གི་རྣལ་འབྱོར་མའི་ངོ་བོར་ཡེ་གདོད་མ་ཉིད་ནས་ལྷན་སྐྱེས་སུ་བཞུགས་པ་མངོན་སུམ་དུ་ངོ་སྤྲོད་པར་བྱེད་པའི་ཐབས་སིནྡྷུ་རའི་དཀྱིལ་འཁོར་དུ་བྱིན་རླབས་ཕྱག་ལེན་འཁྲུལ་པ་མེད་པ་ལེགས་པར་ཐོབ་ཅིང་ཆག་མེད་དུ་ཉམས་སུ་བླང་འདོད་པ་ཞིག་དགོས་ཏེ། སིནྡྷུ་རའི་བྱིན་རླབས་ཀྱི་ཡིག་ཆའང་རྗེ་སངས་རྒྱས་དཔལ་བཟང་གིས་མཛད་པའི་ཡིག་རྙིང་བེའུ་བུམ་དུ་བཞུགས་པ་དེ་གཙོ་ཆེ་ཡང༌།
དེའི་དགོངས་པ་ཐམས་ཅད་འདུས་པ་ཚར་ཆེན་རིན་པོ་ཆེས་མཛད་པའི་སྒྲུབ་དཀྱིལ་མཁའ་སྤྱོད་སྒྲུབ་པའི་ཉེ་ལམ་མམ། དེ་ཉིད་གནས་གསར་རྡོ་རྗེ་འཆང་གིས་ནག་འགྲོས་སུ་མཛད་པ་དང༌། ཞྭ་ལུ་བ་རིན་ཆེན་བློ་གསལ་བསྟན་སྐྱོང་གིས་མཛད་པའི་བྱིན་རླབས་ཀྱི་ཆོ་གའི་མཚམས་སྦྱོར་རྣམས་ཀྱི་སྟེང་ནས་ཐོབ་པ་ངེས་པར་དགོས་གསུངས། ༈ །གཉིས་པ་ཉམས་སུ་བླང་བྱའི་ལམ་དངོས་ལའང་མཁའ་སྤྱོད་རིག་པ་འཛིན་པའི་རྟེན་གཙོ་བོར་སྒྲུབ་པ་བསྐྱེད་རིམ་རྣལ་འབྱོར་བཅུ་གཅིག་དང༌། མཁའ་སྤྱོད་ཆེན་མོ་མཆོག་གི་གོ་འཕང་གཙོ་བོར་སྒྲུབ་པ་རྫོགས་རིམ་རྩ་དབུ་མ་དང་གཉིས་སུ་ཡོད་པ་ལས། ་་་་་ འདིར་བསྐྱེད་རིམ་རྣལ་འབྱོར་བཅུ་གཅིག་གསུངས་པ་གཙོ་བོར་མཚོན་པ་ཙམ་སྟེ། དོན་གྱིས་བསྐྱེད་རྫོགས་ཟུང་འཇུག་ཡིན་ཏེ་མངོན་རྟོགས་ཀྱི་དཀྱུས་གཅིག་ལ་དབང་བཞིའི་ལམ་མཐའ་དག་ཚང་བའི་ཕྱིར་རོ་གསུངས། མཆན། དང་པོ་བསྐྱེད་རིམ་ལ། གང་ཟག་དབང་པོ་རབ་བཟླས་སྒོམ་རྣམ་པ་གཉིས་ལ་བརྟེན་ནས་མཁའ་སྤྱོད་ཀྱི་དངོས་གྲུབ་སྒྲུབ་པ།
འབྲིང་བསྙེན་སྒྲུབ་ལས་གསུམ་ ་་་་་ལངྐ་ལི་དང་སིནྡྷུ་རའི་སྒྲུབ་པ་སོགས། མཆན། ལ་བརྟེན་ནས་མཁའ་སྤྱོད་ཀྱི་དངོས་གྲུབ་སྒྲུབ་པ། ཐ་མ་བར་དོ་དང་མན་ངག་འཕོ་བའི་གདམས་པ་ལ་བརྟེན་ནས་མཁའ་སྤྱོད་སྒྲུབ་པ། ཡང་མཐའ་སྐྱེ་བ་བརྒྱུད་ནས་སྨོན་ལམ་གྱིས་མཚམས་སྦྱར་ཏེ་ནམ་ཞིག་ན་མཁའ་སྤྱོད་འགྲུབ་པ་སྟེ་བཞི་ཡོད་པ་ལས། དེ་ཐམས་ཅད་ཀྱི་ཉམས་སུ་བླང་བར་བྱ་བ། ༈ །རྗེ་ས་ཆེན་གྱིས། ཉལ ༡ ་་དང་ལྡང ༢ ་དང་བདུད་རྩི་མྱང་ ༣ ། ། ཚད་མེད ༤ ་བླ་མ ༥ ་བདག་ལྷར་བསྐྱེད། ༦ །
འགྲོ་བ་དག་པའི་རྣལ་འབྱོར་དང༌། ༧ ། དཔའ་བོ་དཔའ་མོས་བྱིན་གྱིས་བརླབ། ༨ ། ངག་བཟླས་ཡིད་བཟླས་གཉིས་གཅིག་ཡིན། ༩ ། བསམ་གྱིས་མི་ཁྱབ་རྣལ་འབྱོར་དང༌། ༡༠ ། སྤྱོད་ལམ་གྱི་ནི་རྣལ་འབྱོར་ ༡༡ ཏེ། ། དེ་ལྟར་རྣལ་འབྱོར་བཅུ་གཅིག་གོ །
ཞེས་བསྐྱེད་རིམ་རྣལ་འབྱོར་བཅུ་གཅིག་ཏུ་བསྡུ་བར་མཛད་པ་དེ་ལ་བསྒོམ་བྱའི་དོན་ལ་ཐོས་བསམ་གྱིས་སྒྲོ་འདོགས་གཅོད་པ་བསྐྱེད་རིམ་གྱི་རྣམ་བཤད་དང༌། བཅད་དོན་ཉམས་སུ་ལེན་པ་སེམས་འཛིན་ཏེ་གཉིས་སུ་བྱུང་མོད་ཀྱི། འདིར་ནི་རེ་ཞིག་གོ་བདེ་བའི་སླད་དུ་ས་བཅད་སོ་སོར་ཕྱེ་སྟེ་བཤད་པ་ལ། སྔོན་འགྲོ། དངོས་གཞི། རྗེས་དང་གསུམ་གྱི། དང་པོ་ལ། རྣལ་འབྱོར་བསྒོམ་པ་མ་ཡིན་པའི་སྔོན་འགྲོ་དང༌། རྣལ་འབྱོར་བསྒོམ་པའི་སྔོན་འགྲོ་གཉིས་ལས། དང་པོ་ལའང་སྦྱོར་བ་དང༌།
དངོས་གཞི་གཉིས། དང་པོ་ནི། རྒྱུད་ནས་བཤད་པའི་མཚན་ཉིད་ཚང་བའི་གནས་སམ། དབེན་པའི་རང་གནས་ཀྱང་རུང་སྟེ་ཡིད་དུ་འོང་བར་བྱི་དོར་ལེགས་པར་བྱ། སྐུ་གསུང་ཐུགས་ཀྱི་རྟེན་ཐུན་མོང་དང་ཐུན་མོང་མ་ཡིན་པ་བཀོད་མཛེས་སུ་དགྲམ། མཆོད་པ་ཕྱག་ལེན་འཁྲུལ་མེད་ལྟར་གཡོ་མེད་པར་མཛེས་པར་བཤམ། རང་ཉིད་གཉིས་སྣང་གི་རྟོག་པ་དབྱིངས་སུ་ནུབ་པའི་རྟེན་འབྲེལ་དུ་ཁ་ནུབ་ཏུ་ཕྱོགས་པའམ། ཁང་པའི་དཀར་མཐོང་ལ་ཡུན་རིང་ཁ་བལྟ་བ་མིག་ལ་གནོད་པའི་ཕྱིར་མོས་པས་གང་བདེར་ཕྱོགས་ཏེ། བསམ་གཏན་གྱི་སྟན་བདེ་བར་བཤམ། རྡོར་དྲིལ།
ནང་མཆོད། ཌཱ་མ་རུ་སོགས་རྣལ་འབྱོར་གྱི་ཡོ་བྱད་ཐམས་ཅད་ཚོགས་པར་བྱའོ། ༈ །གཉིས་པ་ལ་གསུམ་སྟེ། ཉལ་བའི་རྣལ་འབྱོར། ལྡང་བའི་རྣལ་འབྱོར། བདུད་རྩི་མྱོང་བའི་རྣལ་འབྱོར་ཏེ་གསུམ་གྱི། དང་པོ་ཉལ ༡ ་བའི་རྣལ་འབྱོར་ལ། སྤྲོས་བཅས་དང༌། སྤྲོས་མེད་གཉིས་ལས། དང་པོ་ནི།
གནས་ཁང་ལ་ཐ་མལ་གྱི་སྣང་ཞེན་བཀག་ནས། ཆོས་འབྱུང་ཉིས་བརྩེགས་འོད་ཀྱི་རང་བཞིན་ཅན་ཕྱི་དཀར་ལ་ནང་དམར་བར་བསམ། དེའི་ནང་དུ་སེངྒེ་ཆེན་པོ་བརྒྱད་ཀྱིས་བཏེག་པའི་རིན་པོ་ཆེའི་ཁྲིའི་སྟེང་དུ་པདྨ་དམར་པོ་འདབ་མ་འབུམ་དང་ལྡན་པ་ཡངས་ཤིང་རྒྱ་ཆེ་བའི་སྟེང་དུ། ཉི་མའི་དཀྱིལ་འཁོར་དྲོད་ཚ་ལམ་མེ་བ་བསྒོམ་སྟེ། འདིས་གཉིད་མི་གཡེར་བ་ཡིན་ནོ་གསུངས། ཉི་མའི་སྟེང་དུ་རང་དང་གྲོགས་ཡོད་ན་ཐམས་ཅད་རྡོ་རྗེ་རྣལ་འབྱོར་མ་དམར་མོ་བུ་མོ་ལོ་བཅུ་དྲུག་ལོན་པའི་རྣམ་པ་ཅན་རྒྱན་དང་ཕྱག་མཚན་མེད་པར་བསམས་ལ། སེངྒེའི་ཉལ་སྟབས་ཀྱིས་གཞོགས་གཡས་ཕབ་སྟེ་མགོ་བྱང་དང་ཁ་ནུབ་ཏུ་བལྟ་བའམ། དེར་མོས་པས་ཉལ་བའི་སྔས་མགོར་སེང་ཁྲི་པདྨ་ཉི་ཟླའི་གདན་ལ་རྩ་བའི་བླ་མ་དེ་ཉིད་དཔའ་བོ་རྡོ་རྗེ་ཆོས་ཀྱི་རྣམ་པ་ཅན་དུ་བཞུགས་པའི་སྐུ་པང་དུ་རང་གི་མགོ་བཞག་པར་མོས་ཏེ། མོས་གུས་དྲག་པོ་དུང་དུང་པ་དང་བཅས་ཉལ། དེའང་གཉིད་མ་ལོག་གི་བར་དུ་རེས་རང་དང་གྲོགས་ལྷར་གསལ་བ།
རེས་སྔས་མགོའི་བླ་མ། རེས་ཆོས་འབྱུང་ཁྲི་གདན་སོགས་ལ་དམིགས་པ་གཏད་དེ་གསལ་འདེབས་ཀྱིན་ཉལ། ནམ་སད་པ་ནའང་དེ་ཉིད་གསལ་བཏབ་སྟེ་ཐ་མལ་གྱི་སྣང་ཞེན་བཀག་པར་བྱའོ་གསུངས། ༈ །གཉིས་པ་སྤྲོས་པ་ལ་མི་དགའ་བས་དོ་ནུབ་ཀྱི་ཐུན་མཐར་བསམ་མི་ཁྱབ་ཐུན་མོང་བའི་སྡུད་རིམ་ཡན་ཆད་བྱས་ནས་ཉལ་བ་ཡིན་ལ། དེའང་རང་རྡོ་རྗེ་རྣལ་འབྱོར་མར་གསལ་བའི་སྙིང་གའི་བྃ་ཡིག་སྔགས་ཕྲེང་དང་བཅས་པ་ལས་འོད་ཟེར་དམར་པོ་དཔག་ཏུ་མེད་པ་བུན་ལོང་གིས་ཕྱོགས་བཅུར་འཕྲོས། ཁམས་གསུམ་སྣོད་བཅུད་ཐམས་ཅད་ལ་ཁྱབ་པས་རེག་པ་ཙམ་གྱིས་གཟུགས་མེད་ཁམས་རྣམས་ལན་ཚྭ་ཆུར་བཅུག་པ་ལྟར་འོད་སྔོན་པོའི་རྣམ་པར་ལྟེམ་གྱིས་ཞུ་བ་རང་གི་ལུས་ཀྱི་སྟོད་ཆ་ལ་ཐིམ། གཟུགས་ཁམས་རྣམས་ཞུ་བ་འོད་དམར་པོའི་རྣམ་པས་རང་གི་ལུས་ཀྱི་བར་ཆ་ལ་ཐིམ། འདོད་ཁམས་རྣམས་ཞུ་བ་འོད་དཀར་པོའི་རྣམ་པས་རང་གི་ལུས་ཀྱི་སྨད་ཆ་ལ་ཐིམ། ཁམས་གསུམ་སྣོད་བཅུད་ཐམས་ཅད་མི་དམིགས་པའི་སྟོང་པ་ཉིད་ལ་བློ་གཞག དེ་ནས་རང་ལྷར་གསལ་བའང་སྟོད་སྨད་ནས་འོད་དམར་པོར་ཞུ་བ་སྙིང་གའི་ཆོས་འབྱུང་ལ་ཐིམ།
ཆོས་འབྱུང་ཟླ་བ་ལ་ཐིམ། ཟླ་བ་སྔགས་ཕྲེང་ལ་ཐིམ། སྔགས་ཕྲེང་བྂ་ཡིག་ལ་ཐིམ། དེའི་བ་ཟླ་ཚེས་ལ་ཐིམ། ཟླ་ཚེས་ཐིག་ལེ་ལ་ཐིམ། ཐིག་ལེ་ནཱ་ད་ལ་ཐིམ། ནཱ་ད་དེའང་ཇེ་ཕྲ་ཇེ་ཕྲར་ནམ་མཁའ་ལ་སྤྲིན་ཞི་བ་ལྟར་མི་དམིགས་པར་བསམས་པའི་མཐར། རང་སེམས་སྟོང་པ་ཧད་ཆད་མ་ཡིན་པའི་གསལ་ཞིང་རིག་པ། དེའི་ངོ་བོ་གང་དུའང་མ་གྲུབ་པའི་རང་བཞིན་སྟོང་པ་གཉིས་ཟུང་དུ་འཇུག་པ་དེ་གའི་ངང་དུ་དམིགས་པ་ཁྲ་ལེར་བཞག་སྟེ། དམིགས་གཏད་ཀྱི་མཚན་འཛིན་མ་ཞུགས་པར་བཟོ་མེད་རང་བབས་སུ་བཞག་ནས་ཉལ་ལོ། །
དེས་སྦྱང་གཞི་སྣོད་ཀྱི་འཇིག་རྟེན་འཇིག་པ། བཅུད་ཀྱི་སེམས་ཅན་འཆི་བ། ཉམས་ལེན་གྱི་རྩིས་མ་ཟིན་པར་གཏི་མུག་གི་སྒོ་ནས་ཉལ་བ་ཐམས་ཅད་སྦྱོང་བྱེད་གཉིད་ཀྱི་རྣལ་འབྱོར་འདིས་སྦྱངས་པས། སྦྱངས་འབྲས་འཆི་བ་འོད་གསལ་ཆོས་ཀྱི་སྐུ་མངོན་དུ་བྱེད་པ་སྟེ། དེའང་རྣལ་འབྱོར་ཉམས་སུ་ལེན་པ་ལ་སྔོན་དུ་ལྡང་དགོས་ལ། དེའི་སྔོན་དུའང་ཉལ་བ་འགྲོ་དགོས་པས་ན་ཉལ་བའི་རྣལ་འབྱོར་འདི་ཐོག་མར་བྱུང་བ་ཡིན་ནོ་གསུངས། ༈ །གཉིས་པ་ལྡང་ ༢ བའི་རྣལ་འབྱོར་ནི། མདང་སྤྲོས་བཅས་ཀྱིས་ཉལ་ན། ནམ་གྱི་བརྒྱད་ཆ་ལུས་པའམ། སྐྱ་རེངས་ཤར་བ་ནས་ལྡང་བར་བརྩམས་པ་ན།
ཡུལ་ཉེར་བཞིའི་དཔའ་བོ་དང་མཁའ་འགྲོ་ནམ་མཁའ་གང་བ་རྣམས་ཀྱིས་ཌཱ་མ་རུ་ཁྲོལ་ལོ་ལོ་འཁྲོལ་བ་ཨོཾ་གསུམ་མའི་སྔགས་ཀྱི་རང་གདངས་སུ་ལྷང་ལྷང་གྲག་པས་གཉིད་ལས་བསླངས་པར་མོས་ཏེ། སྤྲོ་ན་ཌཱ་མ་རུའང་འཁྲོལ་ཙམ་བྱ། གནས་ཁང་ཡང་ཆོས་འབྱུང་དང༌། སྔས་མགོའི་བླ་མ་རྡོ་རྗེ་ཆོས་དང༌། གྲོགས་སོགས་ཡོད་ན་རྣལ་འབྱོར་མར་གསལ་གདབ་པ་སྔར་བཞིན་བྱས་ལ། དག་པའི་སྣང་ཞེན་གྱིས་རང་ཉིད་རྣལ་འབྱོར་མ་རྒྱན་ཡོད་ལ་ཕྱག་མཚན་མེད་པའི་རྣམ་པར་ལྡང་ནས། སྔས་མགོའི་བླ་མ་ལ་མོས་གུས་དྲག་པོས་གསོལ་བ་བཏབ་པས། བླ་མ་དགྱེས་བཞིན་འོད་དམར་པོ་བྱེའུའི་སྒོ་ང་ཙམ་དུ་ཞུ་སྟེ་རང་གི་སྨིན་མཚམས་ནས་ཞུགས་ཏེ་སྙིང་གའི་རང་སེམས་བྃ་ཡིག་ཏུ་གསལ་པ་ལ་སིབ་ཀྱིས་ཐིམ་པས་བྱིན་གྱིས་བརླབས་ཏེ་སྔར་བས་འོད་དང་གཟི་བྱིན་ཆེར་འབར་བར་བསམ་མོ། ། ཡང་སྔར་སྤྲོས་མེད་ཀྱིས་ཉལ་ན། སྐྱ་རེངས་ཤར་བ་ཙམ་ན་ནམ་མཁའ་ནས་ཉེ་སྙིང་ཨོཾ་གསུམ་མ་དང༌།
ཡབ་ཀྱི་གསང་སྔགས་ཡི་གེ་བདུན་པའི་སྒྲ་ལྷང་ལྷང་གྲག་པས་གཉིད་སད་པར་མོས་ལ། སྟོང་ཉིད་ཀྱི་ངང་ལས་ཆུ་ལས་ཉ་འཕར་བའམ། ཆུ་བུར་རྡོལ་བ་ལྟར་རྣལ་འབྱོར་མ་རྒྱན་ལྡན་ཕྱག་མཚན་མེད་པར་ལྡང་སྟེ། དེས་སྦྱང་གཞི་སྣོད་ཀྱི་འཇིག་རྟེན་ཆགས་པ། བཅུད་ཀྱི་སེམས་ཅན་སྐྱེ་བ། རང་གཞན་ཐམས་ཅད་ལ་གཉིད་སད་པའི་སྣང་བ་ཐ་མལ་ལང་ཤོར་དུ་སྣང་བ་རྣམས། སྦྱོང་བྱེད་ལྡང་བའི་རྣལ་འབྱོར་འདིས་སྦྱངས་པས། སྦྱངས་འབྲས་སྐྱེ་བ་སྤྲུལ་པའི་སྐུའི་གོ་འཕང་མངོན་དུ་བྱེད་པ་ཡིན་ནོ་གསུངས། ༈ །གསུམ་པ་བདུད་རྩི་མྱང ༣ ་བའི་རྣལ་འབྱོར་ནི། ཐོད་པ་མཚན་ལྡན་ནམ།
རྡོ་དང་ཉ་ཕྱིས་ཀྱི་ཀཱ་པ་ལ་སོགས་རྒྱུན་བཞག་མི་རུལ་བའི་ཆེད་ནང་དུ་མར་སོགས་ཀྱིས་གཡོགས་པར། གྲུབ་མཐའ་གཞན་ཕྱོགས་མ་ཡིན་པར། ས་ངོར་གྱི་བླ་མ་བརྒྱུད་པས་ཀྱཻ་རྡོར་སོགས་རྒྱུད་སྡེའི་དགོངས་པ་ལྟར་བསྒྲུབས་པའི་བདུད་རྩི་རིལ་བུ་རབ་གསུམ། འབྲིང་གཉིས། ཐ་མ་གཅིག་ཆང་ལ་སྦྱར་བ་དང༌། མ་འབྱོར་ན་ཆང་རྒོད་ལ་དམིགས་ཀྱང་རུང་ཞིང༌། གང་ལྟར་ཐོག་མར་བདེ་མཆོག་ལཱུ་ནག་གི་ནང་མཆོད་ལྟར་བྱིན་གྱིས་བརླབ། རྒྱུན་དུ་ལག་པ་གཡོན་བསྟན་ལ་ཨོཾ་ཞེས་བདུད་རྩི་སྣོད་བཅས་སྟོང་པར་སྦྱང༌། གཡས་བསྟན་ལ་ཨཱཿཞེས་ཐོད་པར་ཤ་ལྔ་དང་བདུད་རྩི་ལྔ་གསལ་གདབ། གཉིས་ཀ་བསྟན་པས་ཧཱུྃ་ཞེས་ཐོད་པའི་འོག་ནས་རླུང་གཡོས་མེ་སྦར་བས་ཞུ་ཞིང་ཁོལ་ནས་ཟག་མེད་ཀྱི་བདུད་རྩིར་གྱུར་པར་བསམ།
བྱ་ཁྱུང་གི་ཕྱག་རྒྱ་བསྟན་ཏེ། ཧ་ཧོ་ཧྲཱིཿཞེས་པས་འཛད་པ་མེད་པར་སྦར་ཏེ། གསར་པ་ཡིན་ན་བརྒྱ་རྩ་ཙམ་དང༌། རྒྱུན་དུ་དམིགས་པ་གསལ་པས་ལན་གསུམ་རེ་བརྗོད། མྱང་ཚུལ་དངོས་ནི། ལག་པ་གཡས་པས་ཀ་པཱ་ལ་བཟུང་སྟེ་ལག་པ་གཡོན་པའི་སྲིན་མཛུབ་ཀྱི་རྩེར་ཆོས་འབྱུང་དམར་པོ་ཆུང་ངུ་རྩེ་མོ་རང་ལ་བསྟན་པར་བསམས་ནས། མཐེབ་སྲིན་སྦྱར་བས་འབྲུ་གསུམ་བརྗོད་བཞིན་དུ་ཐོད་པའི་ཆང་ལ་ཆོས་འབྱུང་རྩེ་མོ་རང་ལ་བསྟན་པ་ཞིག་གཡོན་སྐོར་དུ་བྲི་བའི་སྟངས་ཀ་བྱ། དེའི་དབུས་ནས་བདེ་སྟོང་གི་ཡེ་ཤེས་བདུད་རྩིའི་སྙིང་པོ་སྲིན་ལག་གི་རྩེ་མོའི་ཆོས་འབྱུང་གི་སྐྱོགས་ཀྱིས་བཅུས་པར་བསམས་ནས་འབྲུ་གསུམ་བརྗོད་ཅིང་ལྕེའི་སྟེང་དུ་བཞག་སྟེ་མྱངས་པས་ལོངས་སྤྱོད་འཁོར་ལོ་གསུང་རྡོ་རྗེ་ཡ་ར་ལ་ཝའི་རྩ་བཞིའི་ནང་ནས་མར་སོང་སྟེ། ལུས་ཀྱི་ནང་ཐམས་ཅད་ཟག་མེད་ཀྱི་བདུད་རྩིས་མེར་གྱིས་ཁེངས། བདུད་རྩིའི་དྭངས་མ་སྙིང་གའི་བྃ་ཡིག་རྣལ་འབྱོར་མའི་ངོ་བོར་གསལ་བ་དེ་ལ་ཐིམ་པས་དེ་ཉིད་ཉི་མ་བྱེ་བའི་མདངས་ལྟར་འོད་དང་གཟི་བརྗིད་བལྟར་མི་བཟོད་པར་འབར།
སྡིག་སྒྲིབ་དང་མཚན་འཛིན་གྱི་རྟོག་པ་སངས་ཀྱིས་དག བདེ་སྟོང་ཟག་མེད་ལྷན་སྐྱེས་ཀྱི་ཡེ་ཤེས་རྒྱུད་ལ་སྐྱེས་པར་བསམས་ལ་བརྗོད་མེད་དུ་ཅུང་ཟད་ཆམ་མེར་གཞག་གོ ། དེས་སྦྱང་གཞི་བཟའ་བཏུང་སོགས་ལ་འདོད་སྲེད་ཀྱི་དབང་གིས་བག་མེད་དུ་སྤྱོད་པ་དང༌། མུ་སྟེགས་བྱེད་རྣམས་ལུས་བཀྲུས་པས་སེམས་ཀྱི་སྐྱོན་དག་པར་འདོད་པའི་ལྟ་ལོག་དང༌། དེར་མ་ཟད་འདུལ་བ་དང་རྒྱུད་སྡེ་འོག་མ་རྣམས་ནས་ཁྲུས་དང་གཙང་སྒྲ་གསུངས་པ་ཐམས་ཅད་ཀྱང་སྦྱང་གཞི་སྦྱོང་བྱེད་ཀྱི་གནད་དང་མ་འབྲེལ་བས་མྱུར་དུ་སངས་རྒྱས་ཐོབ་པའི་རྒྱུར་མི་འགྲོ་བས། དེ་རྣམས་ལས་ཁྱད་པར་དུ་འཕགས་པ་སྦྱོང་བྱེད་བདུད་རྩི་མྱོང་བའི་རྣལ་འབྱོར་འདིས་འདོད་སྲེད་ཀྱི་རྟོག་པ་དང་གཙང་སྨེའི་རྟོག་པ་ཐམས་ཅད་སྦྱངས་པས། སྦྱངས་འབྲས་བར་དོ་ལོངས་སྤྱོད་རྫོགས་སྐུ་མངོན་དུ་བྱེད་པ་ཡིན་ནོ། ། འདི་ལ་འཁོར་ལོ་བདེ་མཆོག་གི་ཟབ་གནད་དགའ་བ་གསུམ་མམ་དག་པ་གསུམ་ཡང་ཚང་སྟེ། རང་ལུས་ལྷར་གསལ་པ་སྐུའི་དགའ་བ། བདུད་རྩི་མགྲིན་པ་འོད་དཔག་མེད་གསུང་རྡོ་རྗེའི་གནས་སུ་མྱང་བ་གསུང་གི་དགའ་བ།
བདུད་རྩིའི་དྭངས་མ་སྙིང་གའི་བྃ་ཡིག་ལ་ཐིམ་པས་ཡེ་ཤེས་སྐྱེས་པར་མོས་པ་ཐུགས་ཀྱི་དགའ་བ་དང༌། ཡང་ན་སྤྲོས་མེད་སྟོང་ཉིད་ཀྱི་ངང་དུ་ཉལ་བ་ཐུགས་ཀྱི་དགའ་བ། ལྡང་བའི་རྣལ་འབྱོར་སྐུའི་དགའ་བ། བདུད་རྩི་མྱང་བ་གསུང་གི་དགའ་བ་སྟེ། ལུས་ངག་ཡིད་གསུམ་དག་པར་བྱེད་པ་ཡིན་ནོ་གསུངས། ༈ །གཉིས་པ་རྣལ་འབྱོར་བསྒོམ་པའི་སྔོན་འགྲོ་ལ་ཐུན་མོང་དང༌། ཐུན་མོང་མ་ཡིན་པ་གཉིས་ལས། དང་པོ་ལ། དལ་འབྱོར་རྙེད་དཀའ་བསམ་པ། འཆི་བ་མི་རྟག་པར་བསམ་པ།
ལས་རྒྱུ་འབྲས་བསམ་པ། འཁོར་བའི་ཉེས་དམིགས་བསམ་པ་སྟེ་བཞི་ལས། འདིར་ས་བཅད་ཙམ་འགོད་ན། དང་པོ་ལ། དལ་འབྱོར་ངོས་གཟུང་བ། དོན་ཆེ་བར་བསམ་པ། རྙེད་པར་དཀའ་བར་བསམ་པ་གསུམ། ༈ །གཉིས་པ་ལ། སྤྱིར་འཆི་ངེས་པ། ནམ་འཆི་ཆ་མེད་པ།
འཆི་ཚེ་ཆོས་ལས་གཞན་པ་གང་གིས་ཀྱང་མི་ཕན་པའི་ཚུལ་བསམ་པ་གསུམ། ༈ །གསུམ་པ་ལ། ལས་འབྲས་ཀྱི་ངོ་བོ། དེས་འབྲས་བུ་འབྱིན་ཚུལ། ཐམས་ཅད་ལས་ཀྱི་རང་བཞིན་དུ་བསྟན་པ་གསུམ། ༈ །བཞི་པ་ལ། འཁོར་བའི་སྡུག་བསྔལ་སྤྱིར་བསམ་པ། བྱེ་བྲག་རིགས་དྲུག་སོ་སོའི་སྡུག་བསྔལ་བསམ་པ་གཉིས་ཏེ། དེ་དག་ནི་སྨོན་ལམ་ལས། དལ་འབྱོར་གྲུ་ཆེན་སོགས་ཤླཽ་ཀ་གཅིག་གི་དོན་ཏེ།
དེ་རེ་རེ་ལའང་དཔེ། རྒྱུ་མཚན། ལུང་འདྲེན་བཅས་ཞིབ་པར་བགྱིས་ན་མང་བས་འཇིགས་ཏེ་མ་བཀོད་ལ། བློ་ལྡོག་རྣམ་པ་བཞི་པོ་འདི་ལ་མ་མཐའ་ཡང་མྱོང་བ་སྣེ་ཟིན་ཐོན་པ་ནི་ལམ་གྱི་རྨིང་རྡོ་གལ་ཤིན་ཏུ་ཆེ་བ་ཡིན་པས། ལམ་འབྲས་སྣང་གསུམ་དང༌། ཇོ་བོ་བཀའ་གདམས་པའི་བློ་སྦྱོང་བསྟན་རིམ་དང༌། ཞེན་པ་བཞི་བྲལ་སོགས་ལ་ལེགས་པར་སྦྱངས་ཏེ་རྒྱུད་ལ་བཀལ་བར་བྱའོ་གསུངས། ༈ །གཉིས་པ་ཐུན་མོང་མ་ཡིན་པའི་སྔོན་འགྲོ་ལ། ལམ་ལོག་པ་མུ་སྟེགས་པ་ལས་ཁྱད་པར་དུ་བྱ་བ་སྐྱབས་འགྲོ། ལམ་དམན་པ་ཉན་རང་ལས་ཁྱད་པར་དུ་བྱ་བ་སེམས་བསྐྱེད།
འགལ་རྐྱེན་སྡིག་སྒྲིབ་སྦྱང་བ་རྡོ་རྗེ་སེམས་དཔའི་བསྒོམ་བཟླས། མཐུན་རྐྱེན་ཚོགས་གསོག་པ་བླ་མའི་རྣལ་འབྱོར་དང་བཞི་ལས། དང་པོ་སྐྱབས་སུ་འགྲོ་བ་ལ། གང་ལ་སྐྱབས་སུ་འགྲོ་བའི་ཡུལ། གང་གིས་སྐྱབས་སུ་འགྲོ་བའི་རྟེན། ཚུལ་ཇི་ལྟར་སྐྱབས་སུ་འགྲོ་བ་དངོས་དང་གསུམ་ལས། དང་པོ་ནི། རང་ཉིད་བདེ་བའི་སྟན་ལ་ལུས་རྣམ་སྣང་གི་ཆོས་བདུན་ལྡན་དུ་འཁོད། དབུགས་སྟོད་དུ་འཚངས་པ་ལྟ་བུ་མ་ཡིན་པར། རླུང་དབྱུང་རྔུབ་མཉམ་ཞིང་ངལ་བསོ་བའི་ཚུལ་དུ་གཞག
རང་རྒྱུད་ལ་ལེགས་པར་བརྟགས་ཏེ། དུག་གསུམ་ངན་རྟོག་དང་ཞི་བདེ་དོན་གཉེར་གྱི་བློ་སོགས་ཀུན་སློང་སྐྱོན་ཆགས་པ་རྣམས་བཅོས། དེ་ནས་རང་གང་དུ་གནས་པའི་ས་ཕྱོགས་གནས་ཁང་སོགས་ལ་དམིགས་པ་ཆེད་དུ་གཏད་པས། དེ་ཐམས་ཅད་ནམ་མཁའ་ལ་དུ་བ་ཡལ་བ་ལྟར་རྗེས་མེད་དུ་འཇམ་ལམ་མེར་ཡལ་ཞིང༌། ཐཾ་མཾལ་གྱིཾ་སྣངཾ་བཾ་དབྱིངཾས་སུ་ནུབ། དེའི་ངང་ལས་ཞིང་ཡོངས་སུ་དག་པ་ས་ཕྱོགས་ཐམས་ཅད་བཻ་ཌཱུརྻ་སྔོན་པོའི་ས་གཞི་ལ་གསེར་སྦྱངས་ཀྱིས་མིག་མངས་རིས་སུ་བྲིས་པ། མནན་ན་ནེམ་ཞེས་བྱེད་ཅིང་བཏེག་ན་སྤར་ཞེས་བྱེད་པ། རེག་ན་བདེ་བ་ཁྱད་པར་ཅན་སྐྱེད་པ་དེ་ལྟ་བུའི་དག་པའི་ཞིང་ཁམས་ཀྱི་དབུས། རང་གི་གནས་ཁང་གི་དོད་ཐུབ་ལྟ་བུར་ཡེ་ཤེས་རང་སྣང་ལས་གྲུབ་པའི་ཐར་པ་ཆེན་པོའི་གཞལ་ཡས་ཁང་གྲུ་བཞི། སྒོ་བཞི།
རྟ་བབས་བང་རིམ་བཞི་དང་ལྡན་པ། ཡངས་ཤིང་རྒྱ་ཆེ་ལ་མཐོ་ཞིང་ལྷུན་སྟུག་པ། རིན་པོ་ཆེའི་དྲྭ་བ་དང༌། དྲྭ་བ་ཕྱེད་པ། ཟླ་བ་རླུང་གིས་བསྐྱོད་པ་དང་རྔ་ཡབ་ནོར་བུའི་ཡུ་བ་ཅན་ལ་སོགས་པ་རྒྱན་སྣ་ཚོགས་ཀྱིས་བརྒྱན་པ། གསེར་གྱི་དྲིལ་གཡེར་རླུང་གིས་བསྐྱོད་པ་ལས་ཆོས་ཀྱི་སྒྲ་འབྱུང་བ། གསེར་གྱི་རྒྱ་ཕིབ་ཀྱི་རྩེ་མོར་ནོར་བུའི་ཏོག་གིས་སྤུད་པ། གཞལ་མེད་ཁང་དེའི་ནང༌། རང་གི་སྨིན་མཚམས་ཀྱི་ཐད་ཀྱི་ནམ་མཁར། གསེར་དངུལ་སྤུག་དང་རྡོའི་སྙིང་པོ།
བཻ་ཌཱུརྻ་དང་པདྨ་རཱ་ག མརྒད་དང་ཀེ་ཀེ་རུ་ལ་སོགས་པ་རིན་ཆེན་སྣ་ཚོགས་ལས་གྲུབ་ཅིང་འོད་འཕྲོ་བའི་ཁྲི་ཡངས་ཤིང་མཐོ་ལ་རྒྱ་ཆེ་བ། འཇིགས་པ་ཐམས་ཅད་དང་བྲལ་ཞིང་དབང་ཕྱུག་བརྒྱད་མཚོན་པའི་ཕྱོགས་རེར་སེངྒེ་གཉིས་གཉིས་ཏེ། རྔམས་ཤིང་བརྗིད་པའི་སེངྒེ་ཆེན་པོ་བརྒྱད་ཀྱིས་བཏེག་པ། དེའི་སྟེང་དུ་ཆགས་སོགས་འཁོར་བའི་སྐྱོན་གྱིས་མ་གོས་པའི་བརྡར་པདྨ་དམར་པོ་འདབ་མ་འབུམ་དང་ལྡན་པ་ཁ་བྱེ་མ་ཐག་པ་ལྟ་བུ་ཟིལ་པ་ཕྲོམ་ཞིང་དྲི་བསུང་ཕུན་སུམ་ཚོགས་པ་འཕྲོ་བ། དེའི་སྟེང་དུ་བྱང་ཆུབ་ཀྱི་སེམས་མཚོན་པའི་བརྡར་ཟླ་བའི་དཀྱིལ་འཁོར་དཀར་བསིལ་ཉ་གང་བ། དེའི་སྟེང་དུ་དོན་དམ་འོད་གསལ་མཚོན་པའི་བརྡར་ཉི་མའི་དཀྱིལ་འཁོར་དམར་སེར་གསལ་ཞིང་འོད་འཕྲོ་བ། དེའི་སྟེང་དུ་རང་གི་དྲིན་ཅན་རྩ་བའི་བླ་མ་དེ་ཉིད་སངས་རྒྱས་རྡོ་རྗེ་ཆོས་ཀྱི་རྣམ་པ་ཅན། གདུལ་བྱ་རྣམས་ལ་སྙིང་རྗེ་ཆེན་པོས་རྗེས་སུ་ཆགས་པའི་རང་མདངས་སྐུ་མདོག་དམར་གསལ་གཟི་བྱིན་འབར་བ། དུ་མ་རོ་གཅིག་ཐིག་ལེ་ཆེན་པོར་མཚོན་པའི་ཞལ་གཅིག་ཞི་ཞིང་འཛུམ་པ།
བདེན་གཉིས་མཚོན་པའི་ཕྱག་གཉིས་ཀྱིས་རྡོ་རྗེ་དང་དྲིལ་བུ་ཐུགས་ཀར་བསྣོལ་ནས་འཛིན་པ། རིན་པོ་ཆེའི་དབུ་རྒྱན། མགུལ་རྒྱན། སྙན་རྒྱན། དོ་ཤལ། གདུ་བུ་ལ་སོགས་པ་རྒྱན་ཐམས་ཅད་ཀྱིས་བརྒྱན་ཅིང༌། དར་བཟང་པོའི་སྟོད་གཡོགས་དང་ཤམ་ཐབས་ལྷབ་ལྷུབ་ཏུ་བཀྲ་བ། ཐབས་ཤེས་མཚོན་པའི་ཞབས་གཉིས་རྡོ་རྗེ་སྐྱིལ་ཀྲུང་གིས་བཞུགས་པ། དེ་ཉིད་བརྒྱུད་པའི་བླ་མ་གོང་མ་ཐམས་ཅད་ཀྱི་བྱིན་རླབས་གཅིག་ཏུ་འདུས་ཤིང་ཚང་བས་བླ་མ་ཀུན་འདུས། དེའི་ཕུང་པོ་ལྔ་སངས་རྒྱས་རིགས་ལྔའི་ངོ་བོར་བཞུགས་པས་སངས་རྒྱས་ཀུན་འདུས།
དེའི་ཐུགས་རྒྱུད་ལ་བཞུགས་པའི་ལུང་རྟོགས་ཀྱི་ཡོན་ཏན་དང༌། ཞལ་ནས་ལེགས་པར་འདོམས་པའི་ཆོས་རྣམས་དམ་ཆོས་ཀུན་འདུས། ཕྱི་ནང་གི་དབང་པོ་དང་སྐྱེ་མཆེད་སེམས་དཔའ་དང་སེམས་མ། ཡན་ལག་ཁྲོ་བོའི་རང་བཞིན་དུ་བཞུགས་པས་དགེ་འདུན་ཀུན་འདུས། ཡང་ན་སྐུ་དགེ་འདུན། གསུང་དམ་ཆོས། ཐུགས་སངས་རྒྱས་ཏེ་སྐྱབས་གསུམ་ཀུན་འདུས། བླ་མའི་གཙོ་བོ། ཡི་དམ་གྱི་རང་བཞིན། མཁའ་འགྲོའི་དབང་ཕྱུག་སྟེ་རྩ་གསུམ་ཀུན་འདུས།
མཁའ་འགྲོ་ཆོས་སྐྱོང་རྣམས་བཀའ་ཉན་གསུང་སྡོད་ཀྱི་ཚུལ་དུ་བཀའ་འཁོར་ན་གནས་པ་སྟེ། མདོར་ན་སྐྱབས་གནས་ཐམས་ཅད་འདུས་པའི་ངོ་བོར་གསལ་གདབ་སྟེ། ཁྲིད་ཚུལ་འགའ་ཞིག་ན་སྐྱབས་ཡུལ་འཁོར་ལོ་སྡོམ་པས་གཙོ་བོར་བྱས་པ་དང༌། རྡོ་རྗེ་རྣལ་འབྱོར་མ་ལ་ཀུན་འདུས་སུ་བྱས་པ་དང༌། གཞན་ཡང་ཅུང་ཟད་མི་འདྲ་བ་འགའ་རེ་མཆིས་ཀྱང༌། སློབ་བཤད་བརྒྱུད་པའི་གདམས་པ་འདི་ཉིད་ཡིན་ལ། ཚོགས་ཞིང་བསྒོམ་ཚུལ་ལའང་འཁོར་དང་ལོངས་སྤྱོད་རྒྱས་པའི་ཆེད་དུ་ཁྲོམ་ཚོགས་དང༌། བྱིན་རླབས་མྱུར་དུ་འཇུག་ཆེད་ཀུན་འདུས་ནོར་བུ་ལུགས་གཉིས་སུ་ཡོད་པ་ལས། སྐབས་འདིར་ཕྱི་མ་ཉིད་མཛད་པ་ཡིན་ནོ་གསུངས། ༈ །གཉིས་པ་གང་གིས་སྐྱབས་སུ་འགྲོ་བའི་རྟེན་ནི།
དེ་ལྟ་བུའི་ཚོགས་ཞིང་གི་མདུན་དུ་རང་ཉིད། རང་གི་གཡས་སུ་ཕ། གཡོན་དུ་མ། མདུན་དུ་མངོན་པར་སྡང་བྱེད་ཀྱི་དགྲ་བོ་དང༌། མི་མངོན་པར་གནོད་པའི་འདྲེ། མཐའ་སྐོར་ཀུན་ཏུ་རིགས་དྲུག་བར་དོ་དང་བཅས་པའི་སེམས་ཅན་ཐམས་ཅད་ཀྱང་སྨྲ་ཤེས་དོན་གོ་བ་མིའི་རྣམ་པས་སྟོན་མོ་ཆེན་པོ་ལ་ཁྲོམ་ཚོགས་པ་ལྟར་སྨུག་ཤིག་གེར་ཡོད་པར་བསམ། རང་དང་སེམས་ཅན་དེ་དག་ཐམས་ཅད་ལུས་གུས་ཤིང་འདུན་པ། ངག་སྙན་པའི་སྐྱབས་གསོལ། ཡིད་ཁྱེད་ཤེས་ཀྱི་མོས་གུས་རྩེ་གཅིག་པས་སྐྱབས་འགྲོ་བྱེད་པར་བསམས་ལ། ༈ །གསུམ་པ་ཚུལ་ཇི་ལྟར་སྐྱབས་སུ་འགྲོ་བ་ནི།
རང་གཞན་སེམས་ཅན་ཐམས་ཅད་སྤྱིར་འཁོར་བ་དང་ཁྱད་པར་ངན་འགྲོའི་སྡུག་བསྔལ་ལ་ཤིན་ཏུ་འཇིགས་ཤིང་སྐྲག་པའི་བློ་མི་ ༡ ནག་ཅན་ཆད་པས་སྐྲག་པ་ལྟ་བུ་དང༌། འཇིགས་པ་དེ་ལས་སྐྱོབ་པའི་ནུས་པ་མདུན་ན་བཞུགས་པའི་རྩ་བའི་བླ་མ་སངས་རྒྱས་ཀུན་འདུས་དེ་ཉིད་ལ་ཡོད་པར་ཤེས་པ་མི་ནག་ཅན་ཁས་དྲག་ལ་སྐྱབས་ཚོལ་བ ༢ ་ལྟ་བུ་སྟེ་སྐྱབས་འགྲོའི་རྒྱུ་གཉིས་དང༌། ཡང་ན་རང་སྡུག་བསྔལ་ལ་འཇིགས་པའི་ངེས་འབྱུང ༡ ༌། གཞན་གྱི་སྡུག་བསྔལ་ལ་དམིགས་པའི་སྙིང་རྗེ། ༢ སྐྱབས་ཡུལ་ལ་སྡུག་བསྔལ་ལས་སྐྱོབ་པའི་ནུས་པ་ཡོད་པར་ཤེས་པ ༣ ་སྟེ་རྒྱུ་གསུམ་ཚང་བ་གལ་ཆེ། དེའང་སྐྱབས་ཡུལ་ལ་མཁྱེན་པ་མེད་ན་སྐྱོབ་མི་ཤེས་པ་ལ། བདག་གཞན་ཐམས་ཅད་ཀྱི་བདེ་སྡུག་གི་རྒྱུ་འབྲས་ཕྱིན་ཅི་མ་ལོག་པ་དང༌། ཁམས་དང་བསམ་པ་ཕྲ་ཞིབ་མཁྱེན་པས་མཁྱེན་པའི་ཡེ་ཤེས་མངའ། མཁྱེན་པ་ཡོད་ཀྱང་བརྩེ་བ་མེད་ན་མི་སྐྱོབ་པ་ལ། མ་བུ་གཅིག་པུ་ལ་བརྩེ་བ་ལས་ཀྱང་ཆེས་ལྷག་པའི་བརྩེ་བའི་ཐུགས་རྗེ་མངའ།
མཁྱེན་བརྩེ་གཉིས་ཡོད་ཀྱང་ནུས་པ་མེད་ན་མ་ལག་ཞ་མའི་བུ་ཆུས་ཁྱེར་བ་ལྟར་སྐྱོབ་མི་ནུས་པ་ལ་སྐུའི་འོད་ཟེར་རེ་རེ་དང༌། ཆོས་ཐུན་རེ་ཙམ་དང༌། ཞལ་གྱི་དབུགས་ཙམ་གྱིས་ཀྱང་སེམས་ཅན་གྲངས་མེད་པ་སྨིན་གྲོལ་ལ་འགོད་ནུས་པས་སྐྱོབ་པའི་ནུས་མཐུ་མངའ་བའི་མཐར་ཐུག་གཏན་གྱི་སྐྱབས་གནས་སུ་ཡིད་ཆེས་པར་བྱས་ཏེ། སྐྱབས་སུ་འགྲོ་མཁན་ཡང༌། དཔེར་ན་བྲག་ཕུག་ལ་ཆར་སྐྱོབ་པའི་ནུས་པ་ཡོད་ཀྱང༌། རང་ཉིད་ཐེ་ཚོམ་མེད་པར་དེར་མ་ཕྱིན་ན། ཁ་ནས་བྲག་ཕུག་ཅེས་བརྒྱ་སྟོང་བརྗོད་ཀྱང་ཕན་པ་མེད་པ་ལྟར། རང་ལ་དད་པའི་ཨ་ལོང་ཡོད་ན། དེར་ཐུགས་རྗེའི་ལྕགས་ཀྱུ་ངེས་པར་ཐེབས་ནས་བདེ་ལེགས་ཀྱི་ལམ་སྣ་ཟིན་པས་ན་དཀོན་མཆོག་ཀུན་འདུས་བླ་མ་རིན་པོ་ཆེ་དེ་ལ། བློ་ལིངས་ཀྱིས་བཀལ་ནས།
སྐྱིད་རུང༌། སྡུག་རུང༌། མཐོར་གཏོང་ངམ། དམར་གཏོང་ངམ། ཅི་མཛད་ཁྱེད་ཤེས་སྙམ་པའི་སྒོ་ནས་སྙིང་ཁོང་རུས་པའི་གཏིང་ནས་སྐྱབས་སུ་འགྲོ་ཞིང༌། དུས་ཀྱང་ལོ་ཟླ་ཁ་ཤས་ཙམ་དང༌། མ་ཤི་བར་དང༌། སྐྱེ་བ་གཅིག་གཉིས་ཙམ་མ་ཡིན་པར། ཇི་སྲིད་བདག་གཞན་སངས་རྒྱས་མ་ཐོབ་བར་རམ། རང་ཉིད་སྐྱབས་ཡུལ་དུ་མ་གྱུར་པ་དེ་སྲིད་དུ་དང༌།
ཀུན་སློང་ཡང་རང་གཅིག་པུ་ཞི་བདེ་འཐོབ་པ་ཙམ་མ་ཡིན་པར་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་ཐོབ་འདོད་ཀྱི་བསམ་པ་ཤུགས་དྲག་པོའི་སྒོ་ནས། བདག་དང་སེམས་ཅན་ཐམས་ཅད་སྲིད་ཞིའི་འཇིགས་པ་མཐའ་དག་ལས་བསྐྱབ་པར་མཛད་དུ་གསོལ་སྙམ་པས། རང་གིས་སྐྱབས་འགྲོའི་དབྱངས་དྲངས་ཏེ་མཐའ་སྐོར་གྱི་སེམས་ཅན་ཐམས་ཅད་ཀྱིས་ཀྱང་ཡིད་གཉིས་ཐེ་ཚོམ་མེད་པའི་ཡིད་རྩེ་གཅིག་པས་འུར་དི་རི་རི་སྐྱབས་འགྲོ་བརྗོད་པར་བསམས་ལ། བདཾག་དཾང་ཞེས་པས་སྐྱབས་ཞུ་མཁན་རང་ཉིད་དང༌། འགྲོཾ་བཾ་ཞེས་སོགས་ཀྱིས་སེམས་ཅན་ཐམས་ཅད་ལ་ཡིད་གཏད། དུསཾ་འདིཾ་ནསཾ་སོགས་ཀྱིས་དུས་ཀྱི་ཁྱད་པར་ ་་་་་འདིར་བྱང་ཆུབ་ཀྱི་སྙིང་པོ་ནི་རྒྱ་གར་རྡོ་རྗེ་གདན་ལ་གནས་བྱང་སྙིང་དང༌། སངས་རྒྱས་ཀྱི་ཡེ་ཤེས་ཆོས་སྐུ་ནི་རྟོགས་པ་བྱང་སྙིང་ཡིན་གསུངས། མཆན། དང༌། བླཾ་མཾ་ཞེས་པའི་སྐབས་སུ་བླ་མའི་ཐུགས་ཀའི་ཐད་དུ་དམིགས་པ་ཆེར་གྱིས་གཏད་ནས་སྐྱབས་གནས་སྤྱི་དང༌།
ཁྱད་པར་རྩ་བརྒྱུད་ཀྱི་བླ་མ་ཀུན་འདུས་སུ་ཐག་བཅད་ལ། བདག་ལ་ཐུགས་རྗེ་ཆེན་པོས་བསྐྱབ་ཏུ་གསོལ་སྙམ་པའི་འདུན་པ་ཤུགས་དྲག་བསྐྱེད་ལ་བླ་མའི་ཐུགས་ཀར་ཐིམ་ལ་ཁད་པ་ལྟ་བུར་བསམ། སངཾས་རྒྱསཾ་ཞེས་པའི་སྐབས་སུ་བླ་མའི་ཕུང་པོ་ལྔ་བདེར་གཤེགས་ལྔའི་ངོ་བོར་བཞུགས་པ་ལ་དམིགས་ཏེ། བདག་གི་ལམ་སྟོན་པ་པོ་མཛད་དུ་གསོལ་སྙམ་པ་དང༌། ཆོསཾ་ཞེས་པའི་སྐབས་སུ་བླ་མའི་ཐུགས་རྒྱུད་ལ་བཞུགས་པའི་འགོག་ལམ་གྱི་བདེན་པ་གཉིས་དང༌། ཞལ་ནས་གསུངས་པའི་ཆོས་རྣམས་ལ་དམིགས་ཏེ་བདག་གི་ལམ་དངོས་མཛད་དུ་གསོལ་སྙམ་པ་དང༌། ཚོཾགས་མཆཾོག་གམ་དགེཾ་འདུཾན་ཞེས་པའི་སྐབས་སུ་བླ་མའི་དབང་པོ་སྐྱེ་མཆེད་ཡན་ལག་རྣམས་དགེ་འདུན་གྱི་ངོ་བོར་བཞུགས་པ་ལ་དམིགས་ཏེ་ལམ་སྒྲུབ་པའི་ཟླ་གྲོགས་མཛད་དུ་གསོལ་སྙམ་པས་སེམས་རྒྱ་ཡན་དུ་མ་སོང་བར་དམིགས་པ་རྩེ་གཅིག་པས་སྐྱབས་འགྲོའི་ཚིག་བརྒྱ་སྟོང་སོགས་བརྗོད་པས་བདག་གཞན་ཐམས་ཅད་བླ་མའི་སྐྱབས་འོག་ཏུ་ཚུད་སོང་སྙམ་དུ་བསམ། མཐར་རྡོ་རྗེ་ཐལ་མོ་སྦྱར་ཏེ། བླཾ་མཾ་དཾང་དཀོཾན་མཆོཾག་རིནཾ་པོཾ་ཆེཾ་ཞེས་སོགས་ཀྱིས་གསོལ་བ་བཏབ་པས། སྐྱབས་ཡུལ་བླ་མའི་ཐུགས་ཀ་ནས་འོད་ཟེར་དམར་པོ་བདེ་བའི་རང་བཞིན་ཅན་འཕྲོས།
སེམས་ཅན་ཐམས་ཅད་ལ་ཕོག་པས། སྐྱབས་འགྲོའི་མི་མཐུན་ཕྱོགས་ལ་སོགས་པ་སྒོ་གསུམ་གྱི་དྲི་མ་སྡིག་སྒྲིབ་བག་ཆགས་ཐམས་ཅད་སངས་ཀྱིས་དག་སྟེ་ལུས་ཟག་མེད་འཇའ་ལུས་རྡོ་རྗེ་རྣལ་འབྱོར་མའི་སྐུ་དང༌། ཡིད་རྟོག་མེད་ཆོས་ཀྱི་སྐུར་སངས་རྒྱས་ཏེ་དག་པ་མཁའ་སྤྱོད་ཀྱི་ཞིང་དུ་བྱ་ཁྱུ་ཆེན་པོ་འཕུར་བ་ལྟར་འུར་དིང་གིས་གཤེགས་པར་བསམ། དེ་ནས་བླ་མ་ལ་མོས་གུས་བྱས་པས་གདན་སེང་ཁྲི་ནས་ཡར་དང༌། དབུ་གཙུག་ཏོར་ནས་མར་འོད་དམར་པོར་ལྟེམ་ལྟེམ་ཞུ། ཐུགས་ཀའི་ཐད་དུ་འོད་དམར་གྱི་གོང་བུ་ཕུག་རོན་གྱི་སྒོ་ང་ཙམ་དམར་གསལ་དྭངས་པ་མཐོང་ཙམ་ཉིད་ནས་བདེ་བ་ཆེན་པོ་སྐྱེད་ནུས་པ་གཅིག་ཏུ་གྱུར་ཏེ། རང་གི་སྤྱི་བོ་ནས་ཐིམ་པས་བླ་མའི་ཐུགས་དང་རང་སེམས་དབྱེར་མེད་དུ་འདྲེས་པར་བསམ་པ་ཡན་ཆད་ནི་ཀུན་རྫོབ་ཀྱི་སྐྱབས་འགྲོ་དང༌། དེའི་ངང་ལས་འདས་མ་འོངས་ཀྱི་རྣམ་རྟོག་གི་རྒྱུན་བཅད་ལ། རང་དུས་ཀྱི་ཤེས་པ་སོ་མ་ཧད་དེ་བ་ལ་ཆེར་གྱིས་བལྟས་པས། སེམས་ཀྱི་ངོ་བོ་ནམ་མཁའ་དྭངས་པའི་དཀྱིལ་ལྟ་བུར་གསལ་བ་ནི་དགེ་འདུན།
ངོས་གཟུང་གི་དམིགས་གཏད་ཐམས་ཅད་དང་བྲལ་བའི་སྟོང་པ་ནི་ཆོས། དེ་གཉིས་ཙནྡན་དང་དྲི་བསུང་བཞིན་ཟུང་དུ་འཇུག་པ་ནི་སངས་རྒྱས། དེ་གསུམ་བརྗོད་བྲལ་ལྷན་སྐྱེས་དབྱེར་མེད་དུ་ཤེས་པ་བླ་མ་སྟེ། སྐྱབས་གནས་ཐམས་ཅད་རང་སེམས་ལས་ལོགས་སུ་མེད་པར་ཐག་བཅད་ནས། དེ་གའི་ངང་དུ་ལུས་སེམས་ལྷོད་ཀྱིས་གློད་ལ་བྱིང་རྒོད་མ་ཞུགས་པར་མཉམ་པར་གཞག་པ་ནི་དོན་དམ་པའི་སྐྱབས་འགྲོའམ། གནས་ལུགས་རྡོ་རྗེའི་སྐྱབས་འགྲོའོ། ། དེས་སྦྱང་གཞི་ཚེ་རབས་ཐོག་མེད་ནས། སྐྱབས་གནས་ཕལ་པ་འཇིག་རྟེན་གྱི་ལྷ་མཐུ་བོ་ཆེ་དང༌། མུ་སྟེགས་བྱེད་ལ་སོགས་པ་སྐྱབས་གནས་སུ་མི་འོས་པ་དུ་མ་ལ་སྐྱབས་ཞུས་ནས་ལས་ངན་བསགས་པ་ཐམས་ཅད། སྦྱོང་བྱེད་སྐྱབས་འགྲོ་ཁྱད་པར་ཅན་འདིས་སྦྱངས་པས།
སྦྱངས་འབྲས་རང་གཞན་ཐམས་ཅད་མཐར་ཐུག་སྐྱབས་མཆོག་གསུམ་གྱི་གོ་འཕང་འཐོབ་པར་འགྱུར་རོ། ། འདིར་རྣལ་འབྱོར་བཅུ་གཅིག་གི་ཁོངས་སུ་ཚད་མེད་རྣལ་འབྱོར་ཞེས་པ་ལས་སྐྱབས་འགྲོ་མ་ཐོན་པ་ནི། སྐྱབས་འགྲོ་སྡོམ་པ་ཐམས་ཅད་ཀྱི་རྟེན་དུ་གྱུར་པས་སེམས་བསྐྱེད་ཀྱི་སྔོན་དུ་ཤུགས་ཀྱིས་ཐོབ་པ་ལ་དགོངས་པ་ཡིན་ནོ་གསུངས། ༈ །གཉིས་པ་སེམས་བསྐྱེད་ནི། རྗེ་བཙུན་ནཱ་རོ་ཏ་པའི་བཀའ་སྲོལ་ལྟར་སེམས་བསྐྱེད་དང་ཚད་མེད་ངོ་བོ་གཅིག་ཏུ་སོང་བས། འདི་ཚད་མེད ༤ ་ཀྱི་རྣལ་འབྱོར་ཉིད་ཡིན་ཏེ། དེའང་མཁའ་ཁྱབ་ཀྱི་སེམས་ཅན་ཐམས་ཅད་རང་གི་མ་མ་བྱས་པ་གཅིག་ཀྱང་མེད་ཚུལ་ལ་བསམས་ཏེ་མར་ཤེས། མ་ནམ་བྱས་ཀྱི་གནས་སྐབས་ཐམས་ཅད་དུ་ཐོག་མཐའ་བར་གསུམ་དུ་དྲིན་གྱིས་ལེགས་པར་བསྐྱངས་ཚུལ་བསམས་ཏེ་དྲིན་དྲན། དེ་ལྟ་བུའི་མ་སེམས་ཅན་ཐམས་ཅད་འདོད་པ་བདེ་བ་འདོད་ཀྱང་ཐབས་མི་མཁས་པས། སྡུག་བསྔལ་གྱི་རྒྱུ་འབྲས་འབའ་ཞིག་ལ་ལོངས་སྤྱོད་ཚུལ་ཞིབ་མོར་བསམས་ཏེ་བདེ་བ་དང་འཕྲད་འདོད་ཀྱི་ཡིད་འོང་གི་བྱམས་པ་དང༌།
སྡུག་བསྔལ་དང་བྲལ་འདོད་ཀྱི་སྙིང་རྗེ་བསྐྱེད་ལ། མ་འདི་རྣམས་ལ་དྲིན་དུ་གཟོ་ཕྱིར་སྡུག་བསྔལ་ལས་སྒྲོལ་ཞིང་བདེ་བ་ལ་འགོད་པའི་ཁུར་ནི་བུ་བདག་ཉིད་གཅིག་པུས་ཁྱེར་བའི་འོས་སུ་འདུག་ཀྱང༌། ད་ལྟ་ནི་དེ་འདྲའི་ནུས་པ་མི་བདོག་ཅིང༌། ནམ་བདག་སངས་རྒྱས་པ་ན་སེམས་ཅན་ཐམས་ཅད་སྒྲོལ་བའི་ནུས་པ་ཐོབ་པར་འདུག་པས། དེས་ན་བདག་གིས་སངས་རྒྱས་ཀྱི་གོ་འཕང་ཐོབ་པར་བྱས་ལ། སེམས་ཅན་འདི་རྣམས་ཐམས་ཅད་བདེ་ཆེན་སངས་རྒྱས་ཀྱི་ས་ལ་བཞག་པར་བྱའོ་སྙམ་པའི་སྨོན་སེམས་དང༌། དེའང་རྒྱུ་མེད་རྐྱེན་མེད་ལས་མི་འགྲུབ་པས། དེ་ཉིད་འཐོབ་པའི་ཆེད་དུ་མྱུར་ལམ་ཟབ་མོ་འདི་ཉིད་ཉམས་སུ་ལེན་པར་བྱའོ་སྙམ་པ་འཇུག་སེམས་ཏེ། དེ་ལྟ་བུའི་འདུན་པ་དྲག་པོས། བདག་གིས་རྫོགས་པའི་སངས་རྒྱས་ཞེས་སོགས་བརྒྱ་སྟོང་གི་སྒོ་ནས་གསལ་གདབ་པ་ནི་ཀུན་རྫོབ་སེམས་བསྐྱེད་དང༌།
དེ་ལྟར་སེམས་བསྐྱེད་པའི་ཡུལ། སེམས་བསྐྱེད་པ་པོ། སེམས་བསྐྱེད་དངོས་ཏེ་འཁོར་གསུམ་པོ་ཐམས་ཅད་བདེ་སྟོང་སྒྱུ་མ་ལྟ་བུར་བལྟ་བ་ནི་དོན་དམ་པའི་སེམས་བསྐྱེད་ཡིན། དེས་སྦྱང་གཞི་ཚེ་འཁོར་བ་ཐོག་མེད་ནས་མ་སེམས་ཅན་འགའ་ཞིག་ལ་དགྲར་བཟུང་སྟེ་གནོད་པ་ཅི་འཁྱོལ་བྱས་པ་དང༌། རང་ཉིད་ཁོ་ན་གཅེས་པར་འཛིན་པས་ཐར་འདོད་ཀྱི་བློས་ཞི་བདེ་དོན་དུ་གཉེར་བ་སོགས་ཉན་རང་དམན་ལམ་གྱི་མཐར་ལྟུང་ནས་ཐེག་ཆེན་གྱི་ལམ་དང་འགལ་བའི་ཉེས་པ་ཐམས་ཅད། སྦྱོང་བྱེད་ཚད་མེད་ཀྱི་རྣལ་འབྱོར་འདིས་སྦྱངས་པས། སྦྱངས་འབྲས་བླ་ན་མེད་པའི་སངས་རྒྱས་ཀྱི་གོ་འཕང་འཐོབ་པ་སྟེ། འདི་ལ་ཚད་མེད་རྣལ་འབྱོར་ཞེས་པའི་དོན། སེམས་བསྐྱེད་ཚུལ་འདིར་ཚད་མེད་བཞིའང་ཚང་བས་ཏེ། དེའང་སེམས་ཅན་ཐམས་ཅད་མར་ཤེས་པ་སོགས་ཀྱིས་དམིགས་ཡུལ་དུ་བྱས་པས་བཏང་སྙོམས་དང༌།
སྡུག་བསྔལ་བ་ལ་དམིགས་ཏེ་དེ་ལས་སྒྲོལ་འདོད་བསྐྱེད་པ་སྙིང་རྗེ་དང༌། བྱང་ཆུབ་ལ་འགོད་པར་འདོད་པ་བྱམས་པ་དང༌། བྱང་ཆུབ་ལ་འཁོད་ན་རང་ཚིམ་པ་ནི་དགའ་བ་ཚད་མེད་རྣམས་དོན་གྱིས་ཚང་བས་ན་ཚད་མེད་པའི་རྣལ་འབྱོར་ཞེས་བྱ་བ་ཡིན་ནོ་གསུངས། ཡང་འདིར་མཁས་གྲུབ་འགའ་ཞིག་བདག་བསྐྱེད་ལ་ཐོབ་བྱ་འབྲས་དུས་ཀྱི་ཡོངས་དག་བཞི་དང་རྣམ་པ་མཐུན་པར་ལམ་དུས་སུ་སློབ་དགོས་པས། ལོངས་སྤྱོད་ཡང་དག་དང་ཆ་མཐུན་པར་མཆོད་པ་འབུལ་དགོས་པར་བཤད་པ་ལ་བསམས་ནས། འགའ་ཞིག་བདག་བསྐྱེད་ཀྱི་མཆོད་པ་བཤམས་ཤིང་བྱིན་གྱིས་བརླབས་པ་སྐབས་འདིར་བྱས་ཏེ། འོག་ནས་འབུལ་ཚིག་ཀྱང་བཤད་པ་བྱུང་མོད་དེ། རང་ལུགས་དེ་འདྲར་མི་དགོས་ཤིང༌། ས་ལུགས་སྤྱིར་ཡང་བདག་བསྐྱེད་ཏིང་ངེ་འཛིན་གྱི་ཆེ་བ་དང༌། མདུན་བསྐྱེད་མཆོད་བསྟོད་ཀྱི་ཆེ་བ་ཡིན་པས།
མཆོད་པ་འབུལ་བ་བདག་བསྐྱེད་ལ་བྱུང་བ་དག་ཀྱང་དངོས་བཤམ་བྱིན་རླབས་སོགས་མི་དགོས་ལ། ཏིང་ངེ་འཛིན་ཁོ་ནས་མཆོད་པ་སྤྲོ་སྟེ། ལོངས་སྤྱོད་ཡོངས་དག་གི་ཆ་མཐུན་ཡང་དེས་འགྲུབ་བོ་གསུངས། ༈ །གསུམ་པ་རྡོར་སེམས་བསྒོམ་བཟླས་ནི། རང་ཐ་མལ་དུ་གནས་པའི་སྤྱི་བོར་མཐོ་གང་ཙམ་གྱི་ནམ་མཁར་པདྨ་དཀར་པོ་འདབ་མ་བརྒྱད་པ་ལྟེ་བ་དང་བཅས་པ་སྡོང་བུ་རང་གི་ཚང་བུག་ལ་རེག་པ། དེའི་ལྟེ་བར་ཟླ་བའི་དཀྱིལ་འཁོར་ཉ་གང་བ། དེའི་སྟེང་དུ་སྐད་ཅིག་གིས་བླ་མ་དང་གཉིས་སུ་མེད་པའི་བཅོམ་ལྡན་འདས་རྡོ་རྗེ་སེམས་དཔའ་སྐུ་ཆེ་ཆུང་མཐོ་ཚད་ཙམ་སྐུ་མདོག་དཀར་པོ་ཁྲིལ་ལྡེམ་སྒེག་པའི་ཚུལ་ཅན། ཕྱག་གཉིས་རྡོ་རྗེ་དང་དྲིལ་བུ་ཐུགས་ཀར་བསྣོལ་ཏེ་འཛིན་པས་ཡུམ་ལ་འཁྱུད་པ། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། དེའི་པང་ན་ཡུམ་རྡོ་རྗེ་སྙེམས་མ་སྐུ་མདོག་དཀརཾ་མོ་ཕྱག་གཡས་གྲི་གུག་དང་གཡོན་ཐོད་པ་འཛིན་པས་ཡབ་ཀྱི་མགུལ་ནས་འཁྱུད་ཅིང༌།
བྱིན་པ་གཉིས་ཡབ་ཀྱི་སྐུ་སྐེད་ལ་འཁྲིལ་ཏེ་རྒྱབ་ཏུ་ཞབས་མཐིལ་གཉིས་སྤྲད་པ་པདྨའི་སྐྱིལ་ཀྲུང་གིས་བཞུགས་པ། ཡབ་ལ་ཕྱག་རྒྱ་དྲུག་དང༌། ཡུམ་ལ་ཐལཾ་ཆེནཾ་སྤངས་པའི་ཕྱག་རྒྱ་ལྔས་བརྒྱན་པ། ཡབ་ཡུམ་གཉིས་ཀའི་སྤྱི་བོར་རིགས་བདག་གི་ངོ་བོ་རྡོ་རྗེ་དཀར་པོ་རྩེ་ལྔ་པ་ཕྱེད་པ་རེ་རེས་མཚན་པར་བསྒོམ་པ་ནི་ཡན་ལག་བཞི་རྫོགས་བསྡུས་པ་ཡིན་པས་མ་བརྗེད་པར་དགོས་ཤིང༌། འདི་ལ་ཆོ་ག་གསུམ་བསྐྱེད་སོགས་མི་མཛད་གསུངས། དེ་ནས་ཡབ་ཀྱི་ཐུགས་ཀར་ཟླ་དཀྱིལ་དཀར་པོ་སེན་མོ་ཙམ་གྱི་སྟེང་དུ། སངས་རྒྱས་ཐམས་ཅད་ཀྱི་ཐུགས་ཀྱི་ངོ་བོ་ཧཱུྃ་དཀར་པོ་སྤུས་བྲིས་པ་ལྟ་བུ་འགྲེངས་སྟབས་སུ་བསྐྱེད་ཅིང༌། ལུགས་འདིར་ཡིག་བརྒྱའི་སྔགས་ཕྲེང་གསལ་བཏབ་མི་དགོས་གསུངས། རྡོར་སེམས་ཀྱི་ཐུགས་ཀའི་ཧཱུྃ་ལས་འོད་ཟེར་འཕྲོས། དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་སྙིང་པོ་ཡེ་ཤེས་ཀྱི་བདུད་རྩི་དང་སྐུ་གསུང་ཐུགས་ཀྱི་བྱིན་རླབས་ཐམས་ཅད་བདུད་རྩི་འོད་ཟེར་གྱི་རྣམ་པར་སྤྱན་དྲངས་ནས་ཧཱུྃ་ལ་ཐིམ་པར་བསམས་ལ།
༡ རྟེན་གྱི་སྟོབས་སྤྱི་བོའི་རྡོར་སེམས་སངས་རྒྱས་ཀུན་འདུས་སུ་ངེས་ཤེས་བསྐྱེད། ༢ སུན་འབྱིན་པའི་སྟོབས་སྔར་བྱས་ཀྱི་ཉེས་པ་ལ་དུག་ཁོང་དུ་སོང་བ་ལྟ་བུའི་འགྱོད་སེམས་དྲག་པོས་ཉེས་པ་བཤགས་འདོད་ཀྱི་བསམ་པས། བཅོམཾ་ལྡཾན་འདཾས་རྡོཾ་རྗེཾ་སེམཾས་དཔཾའ་ཞེས་སོགས་ཀྱིས་གསོལ་བ་བཏབ་པས། ཐུགས་ཀའི་ཧཱུྃ་ལས་བདུད་རྩི་འོད་ཟེར་དཀར་པོའི་རྣམ་པ་སྐྱ་ཆིལ་ཆིལ་བབས། ཡབ་ཀྱི་སྐུ་ལུས་གང༌། རྡོ་རྗེའི་སྦུ་གུ་ནས་བརྒྱུད། ཡུམ་གྱི་པདྨར་བབས། ཡུམ་གྱི་སྐུ་གང༌། ཡབ་ཡུམ་གཉིས་ཀའི་སྦྱོར་མཚམས་དང་སྐུའི་ཆ་ཐམས་ཅད་ལས་བདུད་རྩི་དཀར་པོའི་རྒྱུན་ཟིལ་པ་ཕྲོམ་མེར་བབས། པདྨའི་སྡོང་བུ་ལ་འཁྲིལ་ཏེ་རང་གི་སྤྱི་བོ་ཚངས་པའི་བུ་ག་ནས་ཞུགས།
ལུས་ཀྱི་ནང་ཐམས་ཅད་གང༌། བདུད་རྩི་དགའ་ཞིག་པད་ཟླའི་སྟེང་ནས་བྲག་མཐོན་པོའི་ཁ་ལས་འོང་བའི་ཆུ་འཕྱར་བ་བཞིན་དུ་བབས་ཏེ། རང་གི་ལུས་ཀྱི་ཕྱིཾ་ནང་ཐམས་ཅད་བཀྲུས་པར་བསམ་སྟེ། ཨ་བྷི་དྷ་ན་ལས། ཕྱི་དང་ནང་གི་ཆུས་ཁྲུས་བྱ། ། རྣལ་འབྱོར་མ་ཡིས་དབང་རབ་བསྐུར། ། ཞེས་པས་བདུད་རྩི་ཡབ་ཡུམ་སྦྱོར་མཚམས་དང༌། གཙོ་ཆེར་ཡུམ་གྱི་མཁའ་གསང་ལས་འབབས་པར་བསམ་པ་གཙོ་ཆེའོ་གསུངས། དེ་ལའང་ཐུན་མོང་བའི་དམིགས་སྐོར་གསུམ་དང༌། ཐུན་མོང་མ་ཡིན་པའི་དམིགས་སྐོར་བཞི་སྟེ་བདུན་དུ་གསུངས་པ་ལས།
དང་པོ་ལ། སྡིག་སྒྲིབ་སྦྱང་བ། ནད་སྦྱང་བ། གདོན་སྦྱང་བ་དང་གསུམ། དང་པོ་ནི། བདུད་རྩིའི་རྒྱུན་དེས་ལས་ཉོན་སྡིག་སྒྲིབ་ཉེས་ལྟུང་བག་ཆགས་དང་བཅས་པ་ཐམས་ཅད་རྣག་ཁྲག་ཆུ་སེར་དུད་ཁུ་སོལ་ཁུ་ལྟ་བུའི་རྣམ་པས་བཤང་གཅིའི་ལམ་དང༌། དབང་པོའི་སྒོ། བ་སྤུའི་བུ་ག་སོགས་ནས་དབྱར་གྱི་ཤ་འོད་དྲག་པོས་བྱེ་རྡུལ་དང་སྦུར་མ་དེད་པ་ལྟར་སྦྱངས་ཏེ་མི་དམིགས་པར་ ་་་་་ཡང་ན་འཆི་བདག་གི་ཁར་བཏང་བའི་དམིགས་པས་ཀྱང་རུང༌། མཆན། ཡལ་བའི་དམིགས་པ་བརྟན་པོ་དང༌།
ལུས་ཀྱི་ཕྱི་ནང་ཐམས་ཅད་ཤེལ་བུམ་དྲི་མས་མ་གོས་པ་ལྟར་དྭངས་གསལ་དུ་སོང་བར་བསམ། འདིའི་སྡིག་པ་ནི་ཉོན་མོངས་པ། སྒྲིབ་པ་ནི་ཤེས་བྱའི་སྒྲིབ་པ། ཉེས་པ་ནི་རང་བཞིན་གྱིས་ཁ་ན་མ་ཐོ་བ། ལྟུང་བ་ནི་བཅས་འགལ་གྱི་ལྟུང་བ། དྲི་མ་ནི་ལུས་དང་གནས་ཀྱི་དྲི་མ་རྣམས་ཡིན་ནོ་གསུངས། ༈ །གཉིས་པ་ནི། རླུང་མཁྲིས་བད་ཀན་སོགས་ནད་རིགས་རྒྱུ་དང་བཅས་པ་ཐམས་ཅད་རླུང་ལྗང་དམར་དང་ཁུ་རླངས་སྔོ་དམར་འཁྱིལ་ཞིང་འཚུབས་པའི་རྣམ་པས་སྔར་བཞིན་ཕྱིར་ཐོན་པར་དམིགས་ལ། དེའང་གྲང་ནད་ལྡང་ན་མས་འདེད་ཅེས་བདུད་རྩིས་ལུས་ཁེངས་པས། ཆུ་སྣོད་ཆུས་བཀང་བ་ན་སྣོད་ནང་གི་སྦུར་མ་སྟེང་ན་འཕྱོ་བ་ལྟར་ནད་རྣམས་ཡར་དེད་དེ།
ཁ་སྣ་སོགས་ནས་ཕྱིར་ཐོན་པར་བསམ། སྟོད་ནད་ལྡང་ན་ཡས་འདེད་ཅེས་འོག་སྒོ་གཉིས་སོགས་ནས་མར་ཐོན་པར་དམིགས། ཕོ་མཆིན་སོགས་བར་ནད་ལྡང་ན་བར་འདེད་ཅེས་སྙིང་ག་སོགས་ནས་ཕྱིར་ཐོན་པར་བསམ། གཞན་ཡང་གྲང་ནད་ལ་བདུད་རྩི་ཉི་མའི་འོད་ལྟ་བུ་དྲོད་ཤིན་ཏུ་ཆེ་བ། ཚ་བའི་ནད་ལ་བདུད་རྩི་ཟླ་འོད་ལྟ་བུ་དྭངས་ཤིང་བསིལ་བ། རླུང་ནད་ལ་བདུད་རྩི་འབྲི་མར་གྱི་ཞུན་མ་ལྟ་བུ་བཅུད་དང་ལྡན་པ། གདོན་ནད་ལ་བདུད་རྩི་ཁྲོ་ཆུ་ཟངས་ཞུན་ལྟ་བུ་རྣོ་ལ་རྩུབ་པའི་གསེབ་ནས་གདོན་འདུལ་གྱི་ཁྲོ་བོ་འགྱུ་བ་སོགས་དམིགས་པའི་ཁ་བསྒྱུར་བྱ་བ་མན་ངག་ཡིན་ནོ་གསུངས། ༈ །གསུམ་པ་ནི། གདོན་བགེགས་ཐམས་ཅད་སྦལ་སྦྲུལ། སྡོམ་སྡིག
རྟ་གླང༌། གྲོག་སྦུར། ལྕང་མོ་སོགས་སྲོག་ཆགས་མ་རུངས་པའི་རྣམ་པར་དེད་དེ་སྦྱངས་པར་མོས་པ་སྟེ། དེ་ལྟར་བསྒོམས་པས་དངོས་ཉམས་རྨི་ལམ་དུ་ལུས་ལས་འབུ་སྲིན་རྣག་ཁྲག་ཐོན་པ། ཁྲུས་བྱས་པ། ནམ་མཁར་འཕུར་བ། གོས་སེར་པོ་དཀར་པོ་གྱོན་པ། ཉི་ཟླ་འཆར་བ་སོགས་སྡིག་སྒྲིབ་དག་པའི་རྟགས་རྣམས་འབྱུང་ཞིང༌། བག་ཆགས་ངན་པ་དག་པར་བྱེད་པའི་སླད་དུ་འདི་ལ་བརྩོན་པ་གལ་ཆེ་ཞིང༌། ཡི་གེ་བརྒྱ་པའང་ཇི་ཙམ་མང་བ་ལེགས་ནའང༌།
རྒྱུན་དུ་ཉེར་གཅིག་རེ་མ་མཐར་བྱས་པ་བཟླ་སྟེ། དམིགས་སྐོར་གསུམ་པོ་དེ་རེ་རེ་ལ་བདུན་བདུན་དུ་བཅད་པས་འགྲུབ་བོ་གསུངས། ༈ །གཉིས་པ་ཐུན་མོང་མ་ཡིན་པའི་དམིགས་བསྐོར་དབང་བཞི་བླང་བ་ནི། རང་ཐ་མལ་དུ་གནས་པའི་ལུས་སྟོང་སངས་ཕྲུ་མ་ཕུས་བཏབ་པ་ལྟ་བུའི་ནང་གི་དབུས་དྲང་ཐད་སྒལ་ཚིགས་ལ་ཅུང་ཟད་ཉེ་བར་རྩ་དབུ་མ་མདའ་སྨྱུག་དང༌། རོ་རྐྱང་གྲོ་སོག་གི་ཕྲ་སྦོམ་ཙམ་སུམ་གཤིབས་སུ་གནས་པ་མར་སྣེ་ལྟེ་འོག་སོར་བཞི་ཙམ་དང༌། དབུ་མའི་ཡར་སྣེ་ཚངས་བུག་ཏུ་ཁ་གདངས་ངེར་ཡོད་པ་དེ་ཉིད་ལ་སྲོག་ཤིང་བྱས་པའི། སྤྱི་བོར་རྩ་འདབ་སོ་གཉིས། མགྲིན་པར་བཅུ་དྲུག སྙིང་གར་བརྒྱད། ལྟེ་བར་དྲུག་ཅུ་རེ་གཉིས་པ་རྣམས་གདུགས་ཀྱི་རྩིབས་ལྟར་བཀྲམ་པ།
ཁ་དོག་རང་གི་ཤ་མདོག་ལྟ་བུ། ཐམས་ཅད་སྦུབས་སྟོང་ལྡིར་རི་བར་བསམ། དེའང་རང་ལུས་སྟོང་སངས་ངེར་བདུད་རྩི་ཕབ་སྟེ་དབང་བཞི་བླང་དམིགས་བྱས་ཆོག་ཀྱང༌། རྫོགས་རིམ་ཟབ་མོའི་སྨིན་བྱེད་དུ་རྩ་སྦྱོང་གི་ཆ་མཐུན་ལྟ་བུར་འགྲོ་བས་རྩ་འཁོར་བསྒོམས་པ་ཉིད་ལེགས་པ་ཡིན་གསུངས། དེ་ལ་དམིགས་སྐོར་དང་པོ་ནི། རྡོར་སེམས་ལས་གོང་ལྟར་བདུད་རྩི་བབས། ཚངས་བུག་ནས་ཞུགས། སྤྱི་བོའི་རྩ་འཁོར་གང༌། སྣེ་ནས་ཕྱིར་ལུད་པས་སྨིན་མཚམས་ཡན་ཆད་གང༌། ལུས་ཀྱི་སྡིག་སྒྲིབ་དག
རྡོར་སེམས་སྐུའི་བྱིན་རླབས་ཞུགས། བུམ་པའི་དབང་ཐོབ། སྤྲུལ་སྐུ་འགྲུབ་པའི་ནུས་པ་བཞག་པར་མོས། ༈ །གཉིས་པ་ནི། སྔར་ལྟར་བདུད་རྩི་བབས། མགྲིན་པའི་རྩ་འཁོར་དང་དེ་ཡན་གྱི་ལུས་གང༌། ངག་གི་སྡིག་སྒྲིབ་དག གསུང་གི་བྱིན་རླབས་ཞུགས། གསང་བའི་དབང་ཐོབ། ལོངས་སྐུ་འགྲུབ་པའི་ནུས་པ་བཞག་པར་མོས།
༈ །གསུམ་པ་ནི། སྔར་བཞིན་བདུད་རྩི་བབས། སྙིང་གའི་རྩ་འཁོར་དང་དེ་ཡན་གྱི་ལུས་གང༌། ཡིད་ཀྱི་སྡིག་སྒྲིབ་དག ཐུགས་ཀྱི་བྱིན་རླབས་ཞུགས། ཤེས་རབ་ཡེ་ཤེས་ཀྱི་དབང་ཐོབ། ཆོས་སྐུ་འགྲུབ་པའི་ནུས་པ་བཞག་པར་མོས། ༈ །བཞི་པ་ནི། སྔར་ལྟར་བདུད་རྩི་བབས། ལྟེ་བའི་རྩ་འཁོར་དང་ལུས་ཐམས་ཅད་གང༌།
སྒོ་གསུམ་གྱི་སྡིག་སྒྲིབ་མཐའ་དག་སྦྱངས། སྐུ་གསུང་ཐུགས་ཀྱི་བྱིན་རླབས་ཞུགས། དབང་བཞི་པ་ཐོབ། ཟུང་འཇུག་ངོ་བོ་ཉིད་སྐུ་ཐོབ་པའི་ནུས་པ་བཞག་པར་མོས་ལ་དེ་རེ་རེ་ལའང་ཡི་གེ་བརྒྱ་པ་བཟླ་སྟེ་ཐུན་མོང་མ་ཡིན་པའི་དམིགས་རྐང་བཞིའོ། ། ཡི་གེ་བརྒྱ་པའང༌། ཐམས་ཅད་གསང་བའི་རྒྱུད་ལས། རྡོ་རྗེ་སློབ་དཔོན་གང་དག་གིས། ། ལྷག་པའི་ལྷ་ནི་གང་དག་ལ། ། དཔལ་ནི་ངེས་པར་སྦྱོར་བྱ་ཞིང༌། ། དཔལ་ནི་ངེས་པར་བརྗོད་པར་བྱ། །
ཞེས་པའི་ལུང་ལ་བརྟེན་ནས་འགྲོ་མགོན་འཕགས་པ་རིན་པོ་ཆེས་ཤྲཱི་ཞེས་སྦྱོར་བ་གནང་བའི། ཨོཾ་ཤྲཱི་བཛྲ་ཧེ་རུ་ཀ་སོགས་ཧེ་རུ་ཀའི་ཡི་གེ་བརྒྱ་པ་བཟླ་སྟེ། ཨ་བྷི་དྷ་ན་ལས། དཔའ་བོ་དང་ནི་རྣལ་འབྱོར་མ། ། འདི་ནི་ཀུན་གྱི་གསང་སྔགས་ཏེ། ། ཞེས་དང༌། མཚན་བརྗོད་ལས། ཐིག་ལེ་སྟོང་པ་ཡི་གེ་བརྒྱ། ། ཞེས་གསུངས་པས་བསོད་ནམས་ཚད་མེད་པའི་འཇུག་ངོགས་སུ་གྱུར་པའོ། ། མཐར་རྡོ་རྗེ་ཐལ་མོ་སྦྱར་ཏེ།
༣ ཉེས་པ་ལས་སླར་ལོག་པའི་སྟོབས་དེང་ཕྱིན་ཆད་སྡིག་པ་མི་དགེ་བའི་ལས་སྲོག་ལ་བབས་ཀྱང་མི་བགྱིད་དོ་སྙམ་པས། བདཾག་ནིཾ་མིཾ་ཤེཾས་ཞེས་སོགས་ཀྱིས་གསོལ་བ་བཏབ་པས། རྡོ་རྗེ་སེམས་དཔའི་ཞལ་ནས་དགྱེས་བཞིན་དུ། རིགས་ཀྱི་བུ་ཞེས་སོགས་སྡིག་པ་དག་པའི་དབུགས་དབྱུང་སྩལ་ཞིང་ཕྱིན་ཆད་དེ་ལྟར་མ་བྱེད་ཅེས་གདམས་ཏེ། འོད་དཀར་པོ་ཞུ་ནས་རང་ལ་ཐིམ་པར་བསམ་པ་ནི་ཀུན་རྫོབ་ཀྱི་བཤགས་པ་དང༌། རྡོར་སེམས་རང་ཉིད་ལ་ཐིམ་པ་དེའི་ངང་ལས་རང་སེམས་དང་དབྱེར་མེད་དུ་གྱུར་པར་བསམས་ལ་རིག་པ་བརྗོད་མེད་དུ་འཇོག དེས་དུབ་ན་སེམས་ཀྱི་གསལ་གདངས་སྣ་ཚོགས་སུ་འཆར་བ་ནི། སེམས་དཔའ་སྲིད་པ་གསུམ་གཅིག་པ། ། ཞེས་པ་ལྟར་སེམས་གསལ་བའི་ངོ་བོ། རང་བཞིན་སྟོང་པ་བརྗོད་བྲལ་དུ་གནས་པ་ནི།
རྡོ་རྗེ་མི་ཕྱེད་ཅེས་ཀྱང་བརྗོད། ། ཅེས་པ་ལྟར་རྡོ་རྗེ་སྟེ་དོན་དམ་པའི་རྡོར་སེམས་ཀྱི་རང་ངོ་ཤེས་པར་བྱས་ལ་དེའི་ངང་ལ་གཞག་པ་བླ་ན་མེད་པ་དོན་དམ་པའི་བཤགས་པ་སྟེ་དེ་གཉིས་དང༌། སྤྱིར་ཡང་སྟོབས་བཞིའི་གནད་དང་ལྡན་པས་བཤགས་ན་སྡིག་ལྟུང་ཇི་ཙམ་ཆེའང་འདག་ངེས་སྙམ་པ་གཉེན་པོ ༤ ་ཀུན་སྤྱོད་དམ། སོར་ཆུད་པའི་སྟོབས་སོ། ། སྦྱང་གཞི་ཐོག་མེད་ནས་བསགས་པའི་སྡིག་ལྟུང་ཐམས་ཅད་སྦྱོང་བྱེད་རྡོ་རྗེ་སེམས་དཔའི་རྣལ་འབྱོར་འདིས་སྦྱངས་པས། སྦྱངས་འབྲས་སྒྲིབ་བྲལ་ཡེ་ཤེས་ཆེན་པོ་མངོན་དུ་འགྱུར་ཞིང༌། སྤྱིར་སྡིག་པ་ལ་ཡོན་ཏན་མེད་ཀྱང་བཤགས་པས་དག་པ་སྡིག་པའི་ཡོན་ཏན་ཡིན་གསུངས་པས་སྡིག་ལྟུང་རང་བཞིན་མེད་པར་ཤེས་པའི་སྒོ་ནས་ཁྲིད་ཀྱི་སྐབས་དང༌། དུས་གཞན་དུའང་ནན་ཏན་གྱིས་བརྩོན་པ་གལ་ཆེ་སྟེ། ཉི་མ་རེ་རེ་བཞིན་ཉེར་གཅིག་རེ་བཟླས་པས་ལྟུང་བའི་འཕེལ་ཁ་ཆོད་པ་དང༌། འབུམ་བཟླས་པས་མྱོང་ངེས་ཀྱི་ལས་དང་རྩ་ལྟུང་ཡང་འདག་པར་བཤད་ཅིང༌།
རྒྱུན་དུ་རྡོར་སེམས་སྒོམ་བཟླས་བར་འདིར་མ་ལྕོགས་ཀྱང་ཆོ་ག་ཆད་སྐྱོན་ནི་མེད་དོ་གསུངས། ༈ །བཞི་པ་མཎྜལ་བླ་མའི་རྣལ་འབྱོར་ལ། གལ་ཆེ་བའི་རྒྱུ་མཚན་དང༌། སྒོམ་ཚུལ་དངོས་གཉིས་ལས། དང་པོ་ནི། ཧེ་བཛྲ་ལས། གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མའི་དུས་ཐབས་བསྟེན་པ་དང༌། ། བདག་གི་བསོད་ནམས་ལས་ཤེས་བྱ། །
ཞེས་སེམས་ཉིད་བརྗོད་བྲལ་གྱི་རང་ངོ་མཐོང་ནས། ཟུང་འཇུག་གི་གོ་འཕང་ཐོབ་དགོས་ལ། དེ་ལྟ་བུའི་སེམས་ཉིད་ནི་བླ་མ་དམ་པའི་གདམས་པ་དང༌། མོས་གུས་བསོད་ནམས་བསགས་རྒྱབ་ལ་བརྟེན་པ་ལས་གཞན་གང་གིས་ཀྱང་བརྗོད་པ་དང་མྱོང་བའི་ཡུལ་ལས་འདས་པ་སྟེ། གཞཾན་ཡཾང༌། ཁ་དོག་ཡི་གེ་ཡོན་ཏན་དཔེ་བྲལ་བ། ། སྨྲ་རུ་མི་བཏུབ་གྱི་ན་ཙམ་གྱིས་མཚོན། ། ཞེས་གསུངས་པ་ལྟར་ལུང་རིགས་གཏན་ཚིགས་གང་གིས་ཀྱང་མཐིལ་ཕྱིན་པར་བརྗོད་པ་དང་རྟོགས་པར་མི་ནུས་པས་ངག་གི་ལམ་ལས་འདས་པར་མ་ཟད། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། ། ཞེས་པ་ལྟར།
ཕྱི་ནང་གང་དུ་བཙལ་ཀྱང་སེམས་ཉིད་ལ་དབྱིབས་དང་ཁ་དོག་ཏུ་མ་གྲུབ་པའི་ཕྱིར། རང་ཞལ་མཐོང་བའི་སྐབས་མེད་དོ། ། འོ་ན་དེ་རྟོགས་པའི་ཐབས་མེད་དམ་ཞེ་ན། ནཱ་ག་རྫུ་ནས། རི་རབ་རྩེ་ནས་གང་ཞིག་ལྷུང་གྱུར་ན། ། ལྷུང་བར་མི་འགྱུར་སྙམ་ཡང་ལྷུང་བར་འགྱུར། ། བླ་མའི་དྲིན་ལས་ཕན་པའི་ལུང་ཐོབ་ན། ། གྲོལ་བར་མི་འགྱུར་སྙམ་ཡང་གྲོལ་བར་འགྱུར། ། ཞེས་གསུངས་པ་བཞིན་སེམས་ཉིད་རྟོགས་པ་ལ། བླ་མ་དམ་པ་ལ་བརྟེན་ནས་བསོད་ནམས་ཀྱི་ཚོགས་བསགས་པས།
དེའི་བྱིན་རླབས་ཀྱི་མཐུ་ལས་ད་གཟོད་ཡེ་ཤེས་ཀྱི་ཚོགས་རྫོགས་ཏེ། གནས་ལུགས་ཀྱི་དོན་ཕྱིན་ཅི་མ་ལོག་པ་རྟོགས་པར་འགྱུར་ཏེ། སྡུད་པ་ལས། ཇི་སྲིད་དགེ་བའི་རྩ་བ་ཡོངས་སུ་མ་རྫོགས་པར། ། དེ་སྲིད་སྟོང་ཉིད་དམ་པ་དེ་ནི་རྟོགས་མི་འགྱུར། ། ཞེས་དང༌། རྒྱུད་ལས། གང་གི་དྲིན་གྱིས་བདེ་ཆེན་གནས། ། སྐད་ཅིག་ཉིད་ལ་འཆར་བ་གང༌། ། ཞེས་སོ། །
དེ་ལ་ཚོགས་གསོག་པའི་ཡུལ་ཡང༌། སངས་རྒྱས་ཐམས་ཅད་མཆོད་པ་བས། བླ་མ་ཁོ་ན་ལྷག་པར་བསྔགས་པ་ཅི་ཡིན་སྙམ་ན། རང་ཅག་སྙིགས་མའི་དུས་མཐར་སྐྱེས་པའི་སྐབས་འདིར། སངས་རྒྱས་ཀྱི་སྐུ་དངོས་སུ་མཐོང་བ་དང༌། གསུང་སྙན་ཐོས་པར་མི་ནུས་ཤིང༌། མཐོང་ཐོས་ཀྱི་སྐལ་བ་དང་མི་ལྡན་པས། སངས་རྒྱས་རྣམས་ཀྱི་བྱིན་རླབས་འཇུག་མི་ཐུབ། བླ་མ་དམ་པ་འདི་ནི་རང་དང་སྐལ་བ་འཚམས་ཤིང་ཚུལ་མཚུངས་པའི་མཛད་པ་བསྟན་ཏེ། སྐུ་གསུང་དངོས་སུ་མཐོང་ཐོས་ཀྱི་ཡུལ་དུ་མི་གཟུགས་བཟུང་ནས་བསོད་ནམས་ཀྱི་ཞིང་དུ་བཞུགས་ཤིང༌།
ཟབ་རྒྱས་ཀྱི་གདམས་པ་སངས་རྒྱས་བཞུགས་ཀྱང་དེ་ལས་ལྷག་པ་གསུང་རྒྱུ་མེད་པར་གང་འདོད་ལྷུག་པར་འདོམས་པ་དེ་རིམ་གྱིས་ཉམས་སུ་བླངས་པས་སྤངས་རྟོགས་ཐམས་ཅད་བསྐྱེད་པའི་གཞིར་གྱུར་པས་ན། སྐུ་དྲིན་གྱི་ངོས་ནས་སངས་རྒྱས་ཐམས་ཅད་ལས་ཀྱང་བླ་མ་ཉིད་ལྷག་པར་བཀའ་དྲིན་ཆེ། དེ་ཆེ་བའི་ཕྱིར་བསོད་ནམས་ཀྱི་ཞིང་དུ་མཆོག་ཏུ་འགྱུར། དེ་ལ་གསོལ་བ་བཏབ་པས་བྱིན་རླབས་མྱུར་དུ་འཇུག་པའི་ཕྱིར་བླ་མའི་རྣལ་འབྱོར་ཉིད་ལ་བརྩོན་དགོས་ཏེ། སྡོམ་འབྱུང་ལས། འདི་ནི་རང་བྱུང་བཅོམ་ལྡན་འདས། ། ལྷག་པའི་ལྷ་ནི་གཅིག་པུ་ཉིད། ། མན་ངག་རབ་ཏུ་སྟེར་བའི་ཕྱིར། ། རྡོ་རྗེ་སློབ་དཔོན་དེ་བས་ལྷག ། ཅེས་དང༌།
མཚན་དང་དཔེ་བྱད་ལྡན་པ་ཡི། ། སྐུ་ནི་བསྐལ་པར་བསྒོམས་པ་བས། ། བླ་མ་དྲན་པས་བསོད་ནམས་ཆེ། ། ཞེས་དང༌། གསང་འདུས་ལས། སངས་རྒྱས་གངྒཱའི་ཀླུང་གི་བྱེ་མ་སྙེད་ལ་མཆོད་པ་བྱས་པ་བས། བླ་མའི་བ་སྤུའི་བུ་ག་གཅིག་ལ་ཏིལ་མར་གྱིས་བྱུགས་པ་ཕན་ཡོན་ཆེའོ། ། ཞེས་གསུངས་སོ་གསུངས། ༈ །གཉིས་པ་བླ་མའི་རྣལ་འབྱོར་བསྒོམ་ཚུལ་དངོས་ལ་ཐུན་མོང་བ་དང༌། ཐུན་མོང་མ་ཡིན་པ་གཉིས།
དང་པོ་ནི། རང་སེམས་དང་རྡོར་སེམས་བསྲེས་པའི་སྟོང་ཉིད་དེའི་ངང་ལས། མདུན་གྱི་ནམ་མཁར་སེངྒེས་བཏེགས་པའི་རིན་པོ་ཆེའི་ཁྲི། སྣ་ཚོགས་པདྨ་དང་ཟླ་བའི་གདན་གྱི་སྟེང་དུ། རྩ་བའི་བླ་མ་དཔའ་བོ་རྡོ་རྗེ་ཆོས་ཀྱི་རྣམ་པ་ཅན། སྐུ་མདོག་དམར་པོ། ཕྱག་གཡས་བདེ་སྟོང་གི་སྒྲ་སྒྲོགས་པའི་ཌཱ་མ་རུ་དང༌། གཡོན་ཐོད་པ་བདུད་རྩིས་གང་བ་ཐུགས་ཀར་འཛིན་པ། གྲུ་མོ་གཡོན་ན་ཁ་ཊྭཱཾ་ག་བསྣམས་ཤིང༌། རུས་པའི་རྒྱན་དྲུག་གིས་བརྒྱན་པ།
ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། ལང་ཚོ་དར་ལ་བབས་པའི་རྣམ་པ་ཅན། སྐྱབས་གནས་ཐམས་ཅད་འདུས་པའི་ངོ་བོར་གྱུར་པར་བསམས་ལ་མོས་གུས་དྲག་པོས། དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་རིན་པོ་ཆེ་ལ་གསོལ་བ་འདེབས་སོ། ། བདག་གི་རྒྱུད་བྱིན་གྱིས་བརླབ་ཏུ་གསོལ། ། ཞེས་སོགས་གདུང་ཤུགས་དྲག་པོས་གསོལ་བ་བཏབ་པས། བླ་མ་འོད་དམར་པོའི་རྣམ་པས་རང་གི་སྤྱི་བོ་ནས་ཞུགས། སྙིང་གའི་བྃ་ཡིག་ལ་ཐིམ་པས། དེ་ཉིད་ཇེ་ཆེར་སོང་སྟེ་མཐར་ནམ་མཁའ་ལ་འཇའ་ཡལ་བ་ལྟར་གྱུར་པར་མོས་ལ། གསལ་སྟོང་འཛིན་མེད་ཀྱི་ངང་དུ་མཉམ་པར་གཞག་གོ།
༈ །གཉིས་པ་ཐུན་མོང་མ་ཡིན་པ་ལ། གཉིས་བྲལ་འཆད་དུས་ཀྱི་ཞལ་ཤེས་གསུམ་ཞེས་པའི་དང་པོ་བླ་མ་བསྐྱེད་པའི་ཞལ་ཤེས། གཉིས་པ་དབང་བླང་བའི་ཞལ་ཤེས། གསུམ་པ་བླ་མ་བསྟིམ་པའི་ཞལ་ཤེས་དང་གསུམ་ལས། དང་པོ་ནི། བརྒྱུད་པའི་བྱིན་རླབས་འཇུག་པ་དང་ཆོས་རྒྱུད་མི་ནུབ་པའི་རྟེན་འབྲེལ་དུ་ཐོ་བརྩེགས། རྟོགས་པ་སྐྱེ་སླ་བའི་ཕྱིར་ཀུན་འདུས་ནོར་བུ་ལུགས། འཁོར་དང་ལོངས་སྤྱོད་རྒྱས་ཕྱིར་ཁྲོམ་འཚོགས་རྣམས་སུ་བསྒོམ་ཚུལ་ཡོད་པ་ལས། འདིར་ཕྱི་མ་ལྟར་བསྒོམ་པ་ལ། ཚོགས་ཞིང་བསྐྱེད་བསྟིམ།
དེ་ལ་ཕྱག་འཚལ་བ། ཞེན་ཆགས་སྤང་བ། མཆོད་པ་དང་བཞི་ལས། དང་པོ་ནི། གནས་ཁང་སྐྱབས་འགྲོའི་སྐབས་ལྟར་གསལ་འདེབས་ཤིང༌། དེའི་དབུས་སུ་རང་གི་སྨིན་མཚམས་ཀྱི་ཐད་དྲང་གི་ནམ་མཁར་རིན་པོ་ཆེ་སྣ་ཚོགས་ལས་གྲུབ་པའི་ ་་་་་ཤར་སྒོ་རང་ལ་བལྟ་བའི། མཆན། ཐར་པ་ཆེན་པོའི་གཞལ་མེད་ཁང༌། གྲུ་བཞི། སྒོ་བཞི།
རྟ་བབས་བཞི་དང་བཅས་པ། མཚན་ཉིད་ཐམས་ཅད་ཡོངས་སུ་རྫོགས་པ། དག་གསལ་འོད་དང་ལྡན་པའི་དབུས་སུ་རིན་པོ་ཆེའི་ཁྲི་དབང་ཕྱུག་བརྒྱད་མཚོན་པའི་སེངྒེ་ཆེན་པོ་བརྒྱད་ཀྱིས་བཏེག་པ་མཐོ་ཞིང་རྒྱ་ཁྱོན་ཤིན་ཏུ་ཆེ་བའི་དབུས་སུ་སེང་ཁྲི་དེ་ལས་ཆུང་བ་ཞིག་གི་ཁར་སྣ་ཚོགས་པདྨ་དང༌། ཟླ་བ་དང༌། ཉི་མའི་གདན་གྱི་སྟེང་དུ་རང་གི་བཀའ་དྲིན་སུམ་ལྡན་གྱི་རྩ་བའི་བླ་མ་དེ་ཉིད་ ་་་་་འཇམ་དབྱངས་མཁྱེན་བརྩེའི་དབང་པོ་དང༌། ཀུན་དགའ་འཇམ་དབྱངས་ཐ་མི་དད་པ། སངས་རྒྱས་རྡོ་རྗེ་ཆོས་ཀྱི་རྣམ་པ་མི་ཚད་ཆེ་ཕྱོགས་སྐུ་མདོག་དམར་པོ་མཚན་བཟང་པོ་སུམ་ཅུ་རྩ་གཉིས་དང༌། དཔེ་བྱད་བཟང་པོ་བརྒྱད་ཅུས་བརྒྱན་པ། འོད་དང་གཟི་བྱིན་འབར་ཞིང་ཞལ་གཅིག་ཞི་ཞིང་འཛུམ་པ། ཕྱག་གཉིས་རྡོ་རྗེ་དང་དྲིལ་བུ་འཛིན་ཅིང་ཐུགས་ཀར་བསྣོལ་བའི་འཁྱུད་རྒྱ་ཅན།
ཞབས་གཉིས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། རིན་པོ་ཆེའི་རྒྱན་བརྒྱད་དང་དར་བཟང་པོ་ཁ་དོག་སྣ་ཚོགས་པའི་སྟོད་གཡོགས་དང༌། སྨད་གཡོགས་ལྷབ་ལྷུབ་ཏུ་གསོལ་བ། དེའི་མདུན་ཐད་སེང་ཁྲི་ཆེ་བའི་སྟེང་ནས་གཡོན་སྐོར་གྱིས་སྒོར་མོར་པདྨ་དང་ཟླ་བ་ཉི་མའི་གདན་རེ་རེའི་སྟེང་དུ། མདུན་དུ་སངས་རྒྱས་རྡོ་རྗེ་འཆང༌། དེ་ནས་རིམ་པར་རྡོ་རྗེ་རྣལ་འབྱོར་མ། ་་་་་ འདི་ལ་རིང་བརྒྱུད་མི་མཛད་གསུང༌། མཆན། གྲུབ་ཆེན་ནཱ་རོ་ཏ་པ། ཕམ་མཐིང་པ་སྐུ་མཆེད་གཉིས།
ཀློག་སྐྱ་ཤེས་རབ་བརྩེགས། མལ་གྱོ་ལོ་ཙཱ་བ་བློ་གྲོས་གྲགས། ས་ཆེན་ཀུན་དགའ་སྙིང་པོ། སློབ་དཔོན་རིན་པོ་ཆེ་བསོད་ནམས་རྩེ་མོ། རྗེ་བཙུན་རིན་པོ་ཆེ་གྲགས་པ་རྒྱལ་མཚན། ཆོས་རྗེ་ས་པཎྜི་ཏ་ཀུན་དགའ་རྒྱལ་མཚན། འགྲོ་བའི་མགོན་པོ་ཆོས་རྒྱལ་འཕགས་པ། ཞང་སྟོན་དཀོན་མཆོག་དཔལ་བ། ན་བཟའ་བྲག་ཕུག་པ་བསོད་ནམས་དཔལ་བ། བླ་མ་དམ་པ་བསོད་ནམས་རྒྱལ་མཚན།
ཡར་ཀླུངས་པ་སེངྒེ་རྒྱལ་མཚན། བསོད་ནམས་རྒྱལ་བ་མཆོག་དབྱངས། ཡབ་རྗེ་འཇམ་དབྱངས་ནམ་མཁའ་རྒྱལ་མཚན། བདག་ཆེན་རྡོ་རྗེ་འཆང་བློ་གྲོས་རྒྱལ་མཚན། རྡོ་རིང་ཀུན་སྤངས་པ་ཀུན་བཟང་ཆོས་ཀྱི་ཉི་མ། ཚར་ཆེན་རྡོ་རྗེ་འཆང་བློ་གསལ་རྒྱ་མཚོ། འཇམ་དབྱངས་མཁྱེན་བརྩེའི་དབང་ཕྱུག སྡིང་མ་མཁན་ཆེན་བསླབ་གསུམ་རྒྱལ་མཚན། ཁྱབ་བདག་དབང་ཕྱུག་རབ་བརྟན། བཀའ་འགྱུར་བ་མགོན་པོ་བསོད་ནམས་མཆོག་ལྡན།
ཞྭ་ལུ་བ་རིན་ཆེན་བསོད་ནམས་མཆོག་གྲུབ། མཁྱེན་རབ་བྱམས་པ་ངག་དབང་ལྷུན་གྲུབ། རྨོར་ཆེན་རྡོ་རྗེ་འཆང་ཀུན་དགའ་ལྷུན་གྲུབ། གནས་གསར་བ་ཀུན་དགའ་ལེགས་པའི་འབྱུང་གནས། ས་སྐྱ་པ་ངག་དབང་ཀུན་དགའ་བློ་གྲོས། མཁས་གྲུབ་ཕྱོགས་ལས་རྣམ་རྒྱལ། དགེ་འདུན་བཀྲ་ཤིས་དཔལ་འབྱོར། ཞྭ་ལུ་རི་སྦུག་སྤྲུལ་སྐུ་རིན་ཆེན་བློ་གསལ་བསྟན་སྐྱོང་རྣམས་སོ།། ༈ །ཡང་ན་ཀུན་བློ་ནས། ཐར་རྩེ་ནམ་མཁའ་འཆི་མེད།
རྗེ་ལེགས་པ་ལྷུན་གྲུབ། དེ་གཉིས་ཀ་ལས་མཁའ་སྤྱོད་དབང་མོ་འཆི་མེད་བསྟན་པའི་ཉི་མ། འདྲེན་མཆོག་ངག་དབང་རིན་ཆེན། བྱམས་པ་ཀུན་དགའ་བསྟན་འཛིན། གཅུང་རྣལ་འབྱོར་འཇམ་དཔལ་བཟང་པོ་རྣམས། ༈ །ཡང་ན་གནས་གསར་བ་ནས་བོད་འབྲུག་བློ་གསལ་ཕུན་ཚོགས། ལྕེ་བཙུན་བསྟན་འཛིན་འཕྲིན་ལས། བཀའ་འགྱུར་བ་དགའ་ལྡན་བསྟན་འཛིན། གསང་སྔགས་མཁར་པ་དགའ་ལྡན་དར་རྒྱས། དངུལ་ཆུ་བླ་མ་དབང་ཕྱུག་ཆོས་བཟང༌།
རིན་ཆེན་བློ་གསལ་བསྟན་སྐྱོང་རྣམས་སངས་རྒྱས་ལས་ལོགས་སུ་མེད་པའམ། ལམ་འདིས་མཆོག་བརྙེས་པ་མཚོན་ཕྱིར་ཐམས་ཅད་ཀྱང་དཔའ་བོ་རྡོ་རྗེ་ཆོས་ཀྱི་རྣམ་པ་སྐུ་མདོག་དམར་པོ་གཡས་ཌཱ་མ་རུ་འཁྲོལ་ཞིང༌། གཡོན་ཐོད་པ་བདུད་རྩིས་གང་བ་ཐུགས་ཀར་བསྣམས་པ། གྲུ་མོ་གཡོན་ན་ཁ་ཊྭཱཾ་ག་འཛིན་ཅིང༌། དར་དང་རིན་པོ་ཆེས་བརྒྱན་པ། མཚན་དཔེ་གསལ་རྫོགས་ལོངས་སྐུའི་རྣམ་པ་ཅན། ཞབས་རྡོ་རྗེའི་སྐྱིལ་ཀྲུང་གིས་ཞལ་ཕྱིར་བསྟན་དང་ནང་བསྟན་གང་བདེར་བཞུགས་པར་མོས། དེའང་གོང་གི་བརྒྱུད་སྲོལ་མི་འདྲ་བ་རྣམས་སོ་སོའི་དུས་མཉམ་དུ་བསྡུས་ཏེ་ངོ་བོ་དབྱེར་མེད་དུ་བྱེད་པའོ། ། བློས་མ་ལྕོགས་ན་སོ་སོར་བྱེད་པ་དང༌། དེའང་མ་བདེ་ན་བརྒྱུད་སྲོལ་གང་རུང་གཅིག་གིས་ཆོག་གོ །
དེ་རྣམས་ཀྱི་སྟེང་འོག་བར་གསུམ་མཐའ་སྐོར་དུ་བླ་མ་ཡི་དམ། སངས་རྒྱས་བྱང་སེམས། དཔའ་བོ་མཁའ་འགྲོ། ཆོས་སྲུང་ནོར་ལྷ། དམ་ཅན་གཏེར་བདག་གི་ཚོགས་ཐམས་ཅད་སྤྲིན་ཕུང་གཏིབས་པ་ལྟར་བཞུགས་པར་བསམ། ཚོགས་ཞིང་དེ་དག་ཐམས་ཅད་ཀྱི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ་རེ་རེ་གསལ་གདབ། དེ་རྣམས་ཀྱི་ཐུགས་ཀའི་ཧཱུྃ་ཡིག་ལས་འོད་ཟེར་དམར་པོ་ལྕགས་ཀྱུ་ལྟ་བུ་དཔག་ཏུ་མེད་པ་སྤྲོས་པས། རྩ་བའི་བླ་མས་ཐོག་དྲངས་ཆོས་འབྲེལ་དངོས་ཐོབ་ཀྱི་བླ་མ་རྣམས་དང༌།
ཕྱོགས་བཅུའི་རྒྱལ་བ་སྲས་བཅས་སྐྱབས་ཀྱི་ཡུལ་དུ་གྱུར་རོ་ཅོག་མ་ལུས་པ་སྤྱན་དྲངས། རྩ་བརྒྱུད་ཀྱི་བླ་མ་རེ་རེ་ལའང་སྐྱབས་གནས་ཆ་ཚང་བ་རེ་རེ་བསྟིམ་ཞིང༌། དེ་དག་སྐྱབས་ཀུན་འདུས་པའི་ངོ་བོར་གསལ་གདབ་པ་ཡིད་འཁུལ་ངེས་བྱའོ་གསུངས། ༈ །གཉིས་པ་དེ་ལ་ཕྱག་འཚལ་བ་ནི། རང་གི་ལུས་ཞིང་གི་རྡུལ་གྱི་གྲངས་དང་མཉམ་པར་སྤྲུལ་ནས་ལུས་གུས་པས་ཕྱག་དང༌། ངག་གུས་པས་གསོལ་འདེབས་ཀྱི་ཚིག ཡིད་གུས་པས་གསོལ་བ་ཕུར་ཚུགས་སུ་གདུང་ཤུགས་དྲག་པོས་འདེབས་བཞིན། དངོས་སུ་ཕྱག་འཚལ་བའམ། ཐལ་མོ་སྦྱར་ཏེ། གངཾ་གཾི་དྲཾིན་གྱིསཾ་སོགས་དང༌།
སངས་རྒྱས་རྡོ་རྗེ་ཆོས་ལ་གསོལ་བ་འདེབས་སོ། ། བདག་གི་རྒྱུད་བྱིན་གྱིས་བརླབ་ཏུ་གསོལ། ། རྗེ་བཙུན་རྡོ་རྗེ་རྣལ་འབྱོར་མ་ལ་གསོལ་བ་འདེབས་སོ། ། བདག་གི་རྒྱུད་བྱིན་གྱིས་བརླབཏུ་གསོལ། ། ཞེས་པ་ནས་གོང་ལྟར། རིན་ཆེན་བློ་གསལ་བསྟན་སྐྱོང་ལ༴ ། བདག་གི་རྒྱུད༴ ། དྲིན་ཆེན་རྩ་བའི་བླ་མ་ལ༴ ། བདག་གི་རྒྱུད༴ ། ཞེས་པའམ།
རྣལ་འབྱོར་འཇམ་དཔལ་བཟང་པོ་ལ༴ ། བདག་གི༴ ། དྲིན་ཆེན་རྩ་བའི་བླ་མ་ལ༴ ། བདག་གི༴ ། ཞེས་པའི་བར་སྦྱར་བ་དང༌། ཡང་ན། སྐྱབཾས་ཀུནཾ་འཾདུས་ཞལ་རྩ་བརྒྱུད་བླ་མ་ལ། ། གསོལ་བ་འདེབས་སོ་བདག་རྒྱུད་བྱིན་གྱིས་རློབས། ། ཞེས་པའམ། རྒྱས་པར་ན།
རྒྱལཾ་བཾ་རྒྱཾ་མཚོཾའི་རིཾགས་བདཾག་རྡོཾ་རྗེཾ་ཆོཾས། ། ཞེས་སོགས་བརྒྱུད་འདེབས་ཁ་སྐོང་དང་བཅས་པ་ལེགས་པར་འདོན་དགོས་ཀྱི། གང་ཡིན་རྩད་མ་ཆོད་པའི་ཧམ་པ་དཔའ་ཐལ་མི་བྱ་ལ། འདོད་དོན་གསོལ་བའི་ཕྱིར། དཾལ་འབྱོརཾ་གྲུཾ་ཆེནཾ་སོགས་སྨོན་ལམ་ཡང་བྱའོ།། ༈ །གསུམ་པ་ཞེན་ཆགས་སྤང་བ་ནི། སྐྱབས་ཡུལ་རྣམས་ཀྱི་མདུན་དེར། རང་གི་གཅེས་ཤིང་ཕོངས་པའི་ཁང་ཞིང༌། ནོར་རྫས། གཉེན་བཤེས།
མཛའ་གྲོགས་སོགས་ཆགས་པ་སྐྱེ་ཡུལ་གང་ཡོད་ཁྲོམ་ཆེན་པོའི་ཚོང་ཟོང་ལྟར་གསལ་བཏབ་ལ། དེ་རྣམས་ཀྱང་སྔར་བས་ཁ་དོག རྒྱུ། དབྱིབས་སོགས་བཟང་ཞིང་ཕུན་སུམ་ཚོགས་པར་བསམས་ལ། དུསཾ་གསུམཾ་སངཾས་རྒྱསཾ་ཐམཾས་ཅདཾ་ཀྱིཾ་ངོ་བོ་བླ་མ་རིན་པོ་ཆེ་ལ་བདག་གི་གཉེན་བཤེས་ནོར་རྫས་ཀྱི་དངོས་པོ་ཐམས་ཅད་དབུལ་བར་བགྱིའོ། ། བདག་འཛིན་ཆགས་སེར་སྣ་དང་བྲལ་བར་བྱིན་གྱིས་བརླབ་ཏུ་གསོལ། ། ཞེས་རང་གིས་བདག་ཏུ་བཟུང་བ་དང༌། མ་བཟུང་བའི་ལོངས་སྤྱོད་ཐམས་ཅད་བླ་མ་ལ་ཕོངས་པ་མེད་པར་ཕུལ་བས། བླ་མ་དགྱེས་བཞིན་བདག་གིར་བཞེས་ཏེ། རང་འདོད་ཆགས་རང་གྲོལ་དུ་སོང་བར་བསམ།
༈ །ཡང་རང་གི་མདུན་དེར་སྡང་བར་བྱེད་པའི་དགྲ་དང༌། གནོད་པར་བྱེད་པའི་བགེགས། ཕུང་སྣ་འདྲེན་པའི་བྱུར་སོགས་ཞེ་སྡང་སྐྱེ་བའི་ཡུལ་ཐམས་ཅད་ཁྲོམ་ལྟར་གསལ་བཏབ་ལ་གོང་བཞིན། བདག་གི་དགྲ་སོགས་ཞེ་སྡང་སྐྱེ་བའི་ཡུལ་ཐམས་ཅད་དབུལ་བར་བགྱིའོ། ། བདག་ཞེ་སྡང་དང་བྲལ་བར་བྱིན་གྱིས་བརླབ་ཏུ་གསོལ། ཞེས་ཕུལ་བས། རང་གིར་བཞེས་ཏེ། རང་ཞེ་སྡང་རང་གྲོལ་དུ་སོང་བར་མོས། ༈ །ཡང་རང་གི་མདུན་དུ། ཚེ་འདིར་ཕན་གནོད་ཅིའང་མ་བྱས་པའི་བར་མའི་སེམས་ཅན་རྣམས་དང༌།
དངོས་པོ་བར་མ་ཐམས་ཅད་གསལ་བཏབ་ལ་གོང་བཞིན། བདག་གི་བར་མའི་སེམས་ཅན་དང་དངོས་པོ་ཐམས་ཅད་དབུལ་བར་བགྱིའོ། ། བདག་རྨོངས་པ་གཏི་མུག་དང་བྲལ་བར་བྱིན་གྱིས་བརླབ་ཏུ་གསོལ། ཞེས་ཕུལ་བས། རང་གིར་བཞེས་ཏེ། རང་གཏི་མུག་རང་གྲོལ་དུ་སོང་བར་མོས་ཏེ་ཆགས་སྡང་རྨོངས་གསུམ་སྐྱེ་ཡུལ་མེད་ན་མི་སྐྱེ་བའི་ཕྱིར་རོ་གསུངས། ༈ །བཞི་པ་མཆོད་པ་ལ། ཕྱི་མཆོད། ནང་མཆོད། གསང་མཆོད།
དེ་ཁོ་ན་ཉིད་ཀྱི་མཆོད་པ། ཀུ་སཱ་ལིའི་ཚོགས་གསོག མཎྜལ་དང་དྲུག་ལས། དང་པོ་ཕྱི་མཆོད་ལའང་ཉེར་སྤྱོད་ལྔ། རིག་མ་བཅུ་དྲུག རིན་ཆེན་བདུན། འདོད་ཡོན་ལྔ་སྟེ་བཞི། དང་པོ་ཉེར་སྤྱོད་ནི། རང་ཉིད་སྐད་ཅིག་གིས་རྣལ་འབྱོར་མར་གསལ་བའི་ཐུགས་ཀ་ནས། འོད་ཟེར་གྱི་སྣེ་ལ་མཆོད་པའི་ལྷ་མོ་མཛེས་སྡུག་རྒྱན་གྱིས་སྒེག་པ།
མཐོང་བ་ཙམ་ནས་བདེ་ཆེན་གྱི་ཡེ་ཤེས་སྐྱེད་པར་ནུས་པ་དཔག་མེད་སྤྲུལ་ཏེ། རང་རྒྱུད་ཀྱི་དུས་གསུམ་གྱི་དགེ་རྩ་ཐམས་ཅད་དང༌། དེར་མ་ཟད་མི་དགེ་བའི་ལས་འབྲས་བག་ཆགས་བཅས་པ་ཐམས་ཅད་ཀྱང༌། མཆོད་པའི་རྫས་བཟང་ཞིང་གྱ་ནོམ་པ། ཀུན་ཏུ་བཟང་པོའི་རྣམ་ཐར་ལས་བྱུང་བ་ལྟ་བུར་བསྒྱུར་བ་དང༌། ཕྱོགས་བཅུའི་ཞིང་རབ་འབྱམས་ཀྱི་མཆོད་རྫས་ཐམས་ཅད་ཀྱང་བླངས་ཏེ། དེ་ཡང་ལྷ་མོ་དཀར་མོས་ཕྱག་ཏུ་དུང་ཕོར་ཡན་ལག་བརྒྱད་ལྡན་གྱི་ཆུས་བཀང་བ་ལ་སྨན་བཟང་པོས་བཀང་བའི་མཆོད ༡ ་་ཡོན། ལྷ་མོ་དཀར་མོས་རིན་པོ་ཆེའི་སྣོད་དུ་ཞབས་འཁྲུ ༢ ་བའི་ཆུ་གཙང་དྲི་མེད་འདག་རྫས་དང་ལྡན་པ། ལྷ་མོ་དཀར་མོས་མེ་ཏོག ༣ ་གི་སྡོང་བུ་དང་དཀོན་བུ་དང་སིལ་མ་བཏུས་པའི་ཕྲེང་བ་སོགས་མཛེས་ཤིང་དྲི་ཞིམ་པ་མ་རྙིང་པ།
ལྷ་མོ་དུད་ཀས་ནོར་བུའི་སྤོས་སྣོད་བཟང་པོར་ཙནྡན་དང་ཨ་ག་རུ་དང་དུ་རུ་ཀ་སོགས་རིལ་བུ་དང་ཕྱེ་མར་བྱས་པའི་བདུག ༤ ་པའི་དུད་སྤྲིན་ལང་ལོང་དུ་གཡོ་བ། ལྷ་མོ་དམར་སེར་གྱིས་གསེར་གྱི་ཀོང་བུ་འབྲུ་མར་རྩི་མར་སོགས་ཀྱི་མར་མེ་དང་ནོར་བུ་མེ་ཤེལ་ལ་སོགས་པའི་སྣང་གས ༥ ལ་འོད་བཀྲག་འགྱེད་པ། ལྷ་མོ་ལྗང་གུས་ཤེལ་དཀར་གྱི་སྣོད་དམ་དུང་ཕོར་དུ་ག་པུར་གུར་གུམ་ཛཱ་ཏི་སིཧླ་ལ་སོགས་པའི་དྲི་བཟ ༦ ང་ཆུ་གཙང་ལ་སྦྱར་བའི་བྱུག་པ། ལྷ་མོ་སྣ་ཚོགས་པའི་མདོག་གིས་རིན་པོ་ཆེའི་སྣོད་དུ་ཞ ༧ ལ་ཟས་རོ་བརྒྱ་དང་ལྡན་པ། ལྷ་མོ་ཁ་དོག་མ་ངེས་པ་དུ་མས་པི་ཝཾ་གླིང་བུ་རྫ་རྔ་ཆ་ལང་སོགས་འབུད་དཀྲོལ་རྒྱུད་སྦུབས་ལས་བྱུང་བའི་རོལ་མོའི་ད ༨ བྱངས་སྙན་བཅས་སོ་སོར་ཐོགས་ཏེ་ཕུལ་བར་བསམ་ལ། སྟོང་གསུམ་འདིའམ་ཞེས་སོགས་ཀྱི་མཐར་མཚན་སྔགས་མཆོད་སྔགས་ཕྱག་རྒྱ་དང་བཅས་པས་མཆོད་པ་ནི་ཆུ་གཉིས་སྔོན་འགྲོའི་ཉེར་སྤྱོད་རོལ་མོར་བཅས་པ་སྟེ་མཐར་ལྷ་མོ་རྣམས་རང་གི་སྙིང་གར་བསྡུ་བ་རླུང་སེམས་དབུ་མར་འདུ་བའི་རྟེན་འབྲེལ་ཡོད་གསུངས། ༈ །གཉིས་པ་རིག་མ་བཅུ་དྲུག་ནི། དཀྱིལ་ཆོག་གི་མཆོད་ཕྲེང་ལྟར། རྡོ་རྗེ་ལྷ་མོ་པི་ཝཾ་མ། །
ཞེས་སོགས་སམ། བསྡུ་ན་སྔགས་ཙམ་གྱིས་ཀྱང་རུང་བས། གང་ལྟར་ཕྱག་རྒྱ་དང་བཅས་པས་མཆོད། ལྷ་མོ་རྣམས་ཀྱི་སྐུ་མདོག་ཚིག་ལས་གསལ་ཞིང་སྤྲོ་བསྡུ་སྙིང་ག་ནས་བྱེད་པ་ཡང་འདྲའོ། ༈ །གསུམ་པ་རིན་ཆེན་བདུན་དབུལ་བ་ནི། ཡང་རང་གི་སྙིང་ཁ་ནས་གསེར་གྱི་འཁོར་ལོ་རྩིབས་སྟོང་དང་ལྡན་པ། དགོས་འདོད་བསམ་འཕེལ་གྱི་ནོར་བུ། མཛེས་སྡུག་ཡིད་འོང་གི་བཙུན་མོ། བློ་གྲོས་ལྡན་པའི་བློན་པོ། ཐེག་ཆེན་སྟོབས་དང་ལྡན་པའི་གླང་པོ།
རླུང་ཤུགས་ལྡན་པའི་ཅང་ཤེས། ནོར་མཛོད་འཆང་བའི་ཁྱིམ་བདག་གམ།

ཕས་རྒོལ་འཇོམས་པའི་དམག་དཔོན་རྣམས་སྤྲོས་ཏེ་མཆོད་པར་བསམ་ལ། དྲིཾན་ཅན་རྩ་བརྒྱུད་བླ་མ་ལ། ། འཁོར་ལོ་རིན་ཆེན་འདི་ཕུལ་བས། ། ཞེས་སོགས་དང་སྔགས་དང་ཕྱག་རྒྱས་དབུལ་ཞིང༌། ཆོས་ཀྱི་རྒྱལ་སྲིད་བརྟན་པའི་རྟེན་འབྲེལ་དུ་འདི་མི་བསྡུ་བར་གཞག་གསུངས། ༈ །བཞི་པ་འདོད་ཡོན་ནི། ཡང་རང་གི་སྙིང་ག་ནས་གཟུགས་ཀྱི་ལྷ་མོ་དཀར་མོ་མེ་ལོང་ངོས་གཉིས་པ་ཐོགས་པ། སྒྲའི་ལྷ་མོ་སྔོན་མོ་རྒྱུད་མང་བསྒྲེང་བ། དྲིའི་ལྷ་མོ་སེར་མོ་དྲིའི་དུང་ཆོས་བསྣམས་པ། རོའི་ལྷ་མོ་དམར་མོ་ཞལ་ཟས་བསྣམས་པ། རེག་བྱའི་ལྷ་མོ་ལྗང་གུ་ལྷའི་ན་བཟའ་ཐོགས་པ་མཛེས་ཤིང་སྡུག་པ་རྣམས་སྤྲོས་ཏེ་མཆོད་པར་བསམས་ལ།
ཁཾ་དོཾག་དབྱིབཾས་ལེགཾས་སོགས་དང་སྔགས་རྒྱས་འབུལ་ལ། མཐར་འདོད་ཡོན་ལྷ་མོ་སོ་སོ་བླ་མའི་དབང་པོ་སྒོ་ལྔའི་གནས་སོ་སོར་ཐིམ་པས་ཐུགས་རྒྱུད་ལ་བདེ་སྟོང་གཉིས་སུ་མེད་པའི་ཡེ་ཤེས་ཁྱད་པར་ཅན་འཁྲུངས་པར་མོས་པས། དབང་ཤེས་ལྔ་དག་པའི་རྟེན་འབྲེལ་ཡོད་ལ། གཞན་ཡང་བཀྲ་ཤིས་རྫས་རྟགས་ཉེ་རིན་རྣམས་ཀྱང་ཕུལ་བས་ཆོག་གསུངས། ༈ །གཉིས་པ་ནང་མཆོད་ནི། སྔར་ནས་ནང་མཆོད་བྱིན་གྱིས་བརླབས་ཟིན་པས་བྱིན་རླབས་བསྐྱར་ནས་མ་བྱས་ཀྱང་རུང་མོད། ནུས་ཤིང་སྤྲོ་ན་ནང་མཆོད་ཁ་གསོས་པ་སྔར་ལྟར་ཕྱག་རྒྱ་དང་བཅས་བྱིན་གྱིས་བརླབས་ཏེ། དམིགས་པ་རྒྱས་པ་བདེ་མཆོག་གི་ཁྲིད་ལས་བླངས་པས་འཐུས། དེ་ནས་རང་གི་སྙིང་ག་ནས་རྣལ་འབྱོར་མ་དཔག་ཏུ་མེད་པ་སྤྲོས་ཏེ་ཕྱག་གི་ཐོད་པས་མདུན་གྱི་ཀ་པཱ་ལ་ནས་བདུད་རྩི་ལུམ་ལུམ་བཅུས་ཏེ། རྩ་བརྒྱུད་ཀྱི་བླ་མ་ལ་སོ་སོར་ཕུལ་བར་བསམས་ལ།
སོ་སོའི་མཚན་མཐར་འབྲུ་གསུམ་བཏགས་པས་དངོས་སུ་མཐེབ་སྲིན་གྱིས་བདུད་རྩི་འཐོར་ནས་འབུལ་ཞིང༌། རྣལ་འབྱོར་མ་རྣམས་རང་ལ་བསྡུ་བ་སོགས་འདྲ། ༈ །གསུམ་པ་གསང་མཆོད་ནི། ཡང་རང་གི་སྙིང་ག་ནས་རྣལ་འབྱོར་མ་མཛེས་སྡུག་ཅན་ཕྱག་མཚན་སྤངས་པ་དངོས་བརྒྱུད་བླ་མའི་གྲངས་དང་མཉམ་པ་སྤྲོས་ཏེ། སྙན་པའི་གླུ་དབྱངས་བླངས། མཛེས་པའི་གར་བསྒྱུར་ཏེ་མཐར་བླ་མ་རྣམས་དང་སྙོམས་པར་ཞུགས་ནས་འོ་དང༌། འཁྱུད་པ། པདྨས་རེག་པ་སོགས་ལ་བརྟེན་ནས་ཟག་མེད་ལྷན་སྐྱེས་ཀྱི་བདེ་བ་ཆེན་པོ་སྐུ་ཉམས་སུ་བསྟར་བས་མཉེས་པར་བསམས་ལ། ལྷནཾ་སྐྱེསཾ་བདེཾ་བའིཾ་དཔལ་སྟེར་སོགས་སྔགས་དང་བཅས་པ་བརྗོད་ཅིང་འཁྱུད་རྒྱའི་མཐར་སེ་གོལ་གཏོག སྐབས་འདིར་རང་རྒྱུད་ལ་རྗེས་ཆགས་མི་སྐྱེད་ཀྱང་མཆོད་ཡུལ་རྣམས་བདེ་ཆེན་ལ་རོལ་པའི་དམིགས་པ་བརྟན་ཁྱད་ཡིན་ལ།
མཐར་སྤྲོས་པའི་རིག་མ་རྣལ་འབྱོར་མ་རྣམས་རང་ལ་བསྡུ་བར་བྱའོ་གསུངས། ༈ །བཞི་པ་དེ་ཁོ་ན་ཉིད་ཀྱི་མཆོད་པ་ནི། མཆོད་ཡུལ་ཚོགས་ཞིང༌། མཆོད་མཁན་རང་ཉིད། མཆོད་བྱ་དངོས་བཤམས་ཡིད་སྤྲུལ་གྱི་རྫས་ཐམས་ཅད་བློས་ཕར་བརྟགས་ནས། མིང་བརྡས་བཞག་པ་ཙམ་ལས། དོན་རང་བཞིན་གྱིས་མ་གྲུབ་པས་སྟོང་པའི་ལྟ་ཐོག་ཏུ་བཞག་ལ། ཆོཾསཾ་སྐུ་རངཾ་བཞིཾན་ཞེས་སོགས་བརྗོད། ༈ །ལྔ་པ་ཀུ་སཱ་ལིའི་ཚོགས་གསོག་ནི། ཀུ་སཱ་ལི་ཞེས་དགེ་བ་དང་ལྡན་པའམ།
ཀུ་སུ་ལུ་ཞེས་མ་བཅོས་ལྷུག་པར་འཇོག་པ་ལ་གོ་བ་འཇུག་པས། དེའང་པཎྜི་ཏ་ལྟར་མཁས་པར་མ་བསླབས། རྣལ་འབྱོར་པ་ལྟར་བརྟུལ་ཞུགས་ཅན་དུའང་མ་བྱས་པར། ཅོལ་ཆུང་ངུས་རང་རྒྱུད་དགེ་བ་ལ་སྦྱོར་བ་ཞིག་གིས་ཉམས་སུ་བླང་བྱ་སྟེ། དེ་ལྟ་བུའི་རང་ལུས་ཚོགས་སུ་འབུལ་ཚུལ་ལ། རང་ཉིད་ཐ་མལ་པར་གནས་པའི་ལུས་ཀྱི་དབུས་དྲང་པོར་རྩ་དབུ་མ་སྦ་ལྕག་ཙམ་ཁང་སྟོང་གི་ཀ་བ་ལྟར་མས་སྣེ་ལྟེ་འོག་སོར་བཞི་དང༌། ཡས་སྣེ་ཚངས་བུག་ཏུ་ཁ་གདང་ངེར་ཡོད་པའི་སྙིང་གའི་ཐད་ཀྱི་དབུ་མའི་ནང་དུ་རང་སེམས་ཀྱི་ངོ་བོ་རྡོ་རྗེ་རྣལ་འབྱོར་མ་མཐེབ་སོར་གྱི་ཚད་ཙམ་རྒྱན་ཕྱག་མཚན་དང་བཅས་པ་གསལ་བཏབ་ལ། དེ་ཉིད་དབུ་མའི་ནང་བརྒྱུད་ཚངས་བུག་ནས་རྒྱངས་ཀྱིས་ཐོན་ཏེ་ཚོགས་ཞིང་གི་སེང་ཁྲིའི་ཐད་དུ་སླེབས་པ་དང་ ་་་་་གཞན་དུ་བླ་མ་དང་ཞལ་སྦྱོར་དུ་བཞུགས་པ་ལས་ཕྱི་མིག་བལྟས་ཞེས་བྱུང་ཀྱང་གོང་དུ་གསང་མཆོད་སོང་བས་འདིར་མ་བྱས་ཀྱང་ཆོག་གསུངས། མཆན། རང་གི་ཕུང་པོ་རྙིང་པ་དེ་ཉིད་ལ་གཡོན་ནས་ཕྱི་མིག་ཞིག་བལྟས་པས་ཕུང་པོ་དེ་ལིངས་ཀྱིས་འགྱེལ།
དེའང་ཆེ་བ། ཚོ་བ། སྣུམ་པ། མཛེས་པ་ཞིག་ཏུ་གྱུར་པར་མཐོང་ནས། ག་རེ། བདག་ཚེ་རབས་ཐོག་མ་མེད་པ་ནས་རྣམ་སྨིན་གྱི་ཕུང་པོ་ཇི་སྙེད་ཅིག་བླངས་པ་ཐམས་ཅད་དབང་མེད་དུ་འདོར་ཞིང་དོན་མེད་དོན་ལོག་འབའ་ཞིག་ཏུ་ཆུད་ཟོས་སོང་འདུག་པ་ལ། ད་རེས་ཕུང་པོ་འདི་ཉིད་མཆོད་སྦྱིན་དུ་བྱས་ལ་ཚོགས་རླབས་པོ་ཆེ་བསགས་ཏེ་དོན་ཡོད་པར་བྱའོ་སྙམ་དུ་བསམས་ནས། དེ་ཉིད་དུ་ཕྱིར་ལོག་སྟེ། ཕུང་པོའི་རྩར་བྱོན། ཕྱག་གི་གྲི་གུག་དེས་ཕུང་པོའི་སྨིན་མཚམས།
ལྟག་པ། རྣ་གོང་རྣམས་སུ་རེག་ཙམ་རེ་བྱས་པས་ཐོད་པ་གོག་ལ་ཁད་དུ་གྱུར་པ་དེ་ཉིད། ཕྱག་གཡོན་པས་ལིང་གིས་བཀོག་ནས་བླངས་པས་སྟོང་གསུམ་གྱི་རྒྱ་ཁྱོན་ཙམ་དུ་གྱུར་པ་དེ། མདུན་དུ་རླུང་ལྗང་ནག་གཡོ་བ། དེའི་སྟེང་དུ་མེ་གྲུ་གསུམ་དམར་ཞིང་འབར་བ། དེའི་སྟེང་དུ་མི་མགོ་རློན་པའི་སྒྱེད་པུ་རི་རབ་ཙམ་གསུམ་རྣམས་རང་གྲུབ་ཏུ་བྱུང་བའི་སྟེང་དུ་བཀལ། དེ་ནས་ཕྱག་གི་གྲི་གུག་གིས་ཕུང་པོ་དེའི་རྐང་པ་གཡོན། རྐང་པ་གཡས། ལག་པ་གཡོན། ལག་པ་གཡས།
བརླ་གཡོན། བརླ་གཡས། དཔུང་པ་གཡོན། དཔུང་པ་གཡས། མགོ་ལྟག་གཡོན། མགོ་ལྟག་གཡས་རྣམས་དུམ་བུ་གསུམ་གསུམ་དུ་བྲེགས་ཤིང་གཏུབས་ནས་ཐོད་པའི་ནང་དུ་བསྐྱུར། དེ་ནས་ལུས་ཁོག་པ་གཡོན་དང་གཡས། ནང་ཁྲོལ་དོན་སྙིང་ཐམས་ཅད་དུམ་བུར་གཏུབས་ནས་བསྐྱུར་བས་ཤའི་རི་བོ། རུས་པའི་གྲམ་ཁྲོད། ཁྲག་ཞག་གི་རྒྱ་མཚོ་ཆེན་པོས་མེར་གྱིས་ཁེངས་པར་བསམ།
ཐོད་པའི་སྒྱེད་པུའི་འོག་གི་རླུང་གཡོས། མེ་དྲག་ཏུ་འབར། ཐོད་པ་དྲོས། ནང་གི་རྫས་རྣམས་ཟངས་སྣོད་དུ་མར་ཞུ་བ་ལྟར་ཞུ་ཞིང་སོ་རོ་རོ་ཁོལ། སྙིགས་མ་རྣམས་ལྦུ་སོབ་ཀྱི་རྣམ་པས་ཁ་ནས་ཕྱིར་གཡམ་པ་མེ་ལྕེས་ལྷག་མེད་དུ་བསྲེགས། དེའི་སྟེང་གི་ནམ་མཁར་ཧཱུྃ་སྔོན་པོ། ཨཱཿདམར་པོ། ཨོཾ་དཀར་པོ་རྣམས་སྟེང་ནས་སྟེང་དུ་བརྩེགས་མར་གནས་པ། དེ་རྣམས་ལས་འོད་ཟེར་དཀར་དམར་མཐིང་གསུམ་འཕྲོས། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་ཡེ་ཤེས་ཀྱི་བདུད་རྩི་དང༌།
ཁམས་གསུམ་གྱི་བཅུད་ཐམས་ཅད་བདུད་རྩི་འོད་ཟེར་དཀར་དམར་མཐིང་གསུམ་གྱི་རྣམ་པར་བསྡུས་ཏེ་འབྲུ་གསུམ་ལ་ཐིམ། ཧཱུྃ་མཐིང་ཐོད་པར་ལྷུང་བས་ཁ་དོག་དྲི་རོ་ནུས་པའི་སྐྱོན་སྦྱངས། ཨཱཿདམར་ལྷུང་བས་ཟག་མེད་ཡེ་ཤེས་ཀྱི་བདུད་རྩིར་བསྒྱུར། ཨོཾ་དཀར་ལྷུང་བས་མི་ཟད་པའི་གཏེར་དུ་མང་པོར་སྤེལ་བར་བྱས་ནས་ཡི་གེ་གསུམ་བདུད་རྩི་དང་གཅིག་ཏུ་འདྲེས་པས། ཐོད་པའི་རྫས་དེ་ཉིད་ཟག་མེད་ཀྱི་བདུད་རྩི་ཁ་དོག་དཀར་ལ་རོ་མངར་བ། རེག་བྱ་བསིལ་བ། ནུས་པ་ཤི་ནས་ཞག་བདུན་ལོན་པའང་གསོ་བར་ནུས་པ་ལྟ་བུ། རླངས་པ་ལས་གྲུབ་པའི་མཚན་མ་དཔལ་བེའུ་དང༌། གཡུང་དྲུང་དང༌། དགའ་བ་འཁྱིལ་བ།
བཀྲ་ཤིས་རྫས་རྟགས་ཀྱི་གཟུགས་བརྙན་འཆར་བ་ཞིག་ཏུ་བསམས་ལ། ཨོཾ་ཨཱཿཧཱུྃ་ཧ་ཧོ་ཧྲཱིཿ ཞེས་ཕྱག་རྒྱ་དང་བཅས་ལན་གསུམ་གྱིས་བྱིན་གྱི་བརླབས་ལ། རཾང་སེམཾས་རྣལཾ་འབྱོརཾ་མཾ་སོགས་བརྗོད། དེ་ནས་དབུལ་བ་ལ། ཁ་ཅིག་མགྲོན་རིགས་བཞི་ལོགས་སུ་བསམ་ཚུལ་བཤད་ཀྱང༌། རང་ལུགས་ལ། རང་སེམས་རྡོ་རྗེ་རྣལ་འབྱོར་མར་གསལ་བ་དེས་ཕྱག་གི་ཐོད་པས་བདུད་རྩི་དེ་ནས་བཅུས་ཏེ། རྩཾ་བའིཾ་བླཾ་མཾ་རྡོ་རྗེ་འཆང་ལ་ལན་བདུན་གྱི་བར་མཚན་མཐར་འབྲུ་གསུམ་བཏགས་ལ་ཕུལ་བས་ཁ་སྦྱོར་ཡན་ལག་བདུན་ལྡན་གྱི་གོ་འཕང་མྱུར་དུ་ཐོབ་པའི་དགོས་པ་ཡོད་གསུངས། དེ་ནས།
རང་སེམས་རྣལ་འབྱོར་མར་གསལ་བ་དེ་ཉིད་ཐོད་པའི་ཟུར་དེར་བསྡད། རང་གི་སྙིང་ག་ནས་རྣལ་འབྱོར་མ་ཐོད་པ་ཐོགས་པ་དཔག་ཏུ་མེད་པ་སྤྲོས་ཏེ། དེ་དག་ངང་པའི་ཁྱུ་མཚོ་ནང་ཞུགས་པ་ལྟར་བདུད་རྩིའི་རྒྱ་མཚོ་དེར་དམར་ལྟེམ་གྱིས་ཞུགས། ཐོད་པས་བདུད་རྩི་ནས་བཅུས་ཏེ་བརྒྱུདཾ་པའིཾ་བླཾ་མ་རྣམས་ལ་ལན་རེ་ཕུལ་བར་མོས་ཏེ། སོ་སོའི་མཚན་མཐར་འབྲུ་གསུམ་བཏགས་པས་དབུལ། དེ་ནས་ཡང་བཅུས་ཏེ། གཞཾན་ཡཾང་མཆོཾད་པཾར་འོས་པའི་སྐྱབས་ཡུལ་ཐམས་ཅད་ལ་འབྲུ་གསུམ་དང་བཅས་པས་མཆོད། དེ་ནས་ཡང་བཅུས་ཏེ། གདོཾན་བགེཾགས་རིཾགས་དྲུག་བར་དོ་དང་བཅས་པའི་སེམས་ཅན་ཐམས་ཅད་ལ་སྦྱིན་པ་དང་འཐོར་བ་སོགས་བྱས་པས་མྱོང་གྲོལ་དང་རེག་གྲོལ་དུ་གྱུར་ཏེ། སྣོད་ཐམས་ཅད་ཆོས་འབྱུང་གི་གཞལ་ཡས་ཁང༌།
བཅུད་ཐམས་ཅད་རྡོ་རྗེ་རྣལ་འབྱོར་མའི་སྐུར་གྱུར་པར་བསམས་ལ་འབྲུ་གསུམ་དང་བཅས་པས་དབུལ། སྐྱབས་ཡུལ་རྣམས་ཀྱི་ལྗགས་རྡོ་རྗེ་རྩེ་གསུམ་པ་འོད་ཀྱི་སྦུ་གུས་བདུད་རྩི་དྲངས་ཏེ་གསོལ་བས་ཐུགས་རྒྱུད་ལ་ཟག་མེད་ཀྱི་བདེ་བ་ཆེན་པོ་འཁྲུངས། དངོས་གྲུབ་དང་བྱིན་རླབས་སྩོལ་བར་བསམ། བགེགས་རིགས་འགྲོ་དྲུག་ཐམས་ཅད་ལུས་ཟག་མེད་འཇའ་ལུས་དང་སེམས་རྟོག་མེད་ཆོས་ཀྱི་སྐུར་གྱུར་པར་བསམས་ལ། དེ་ལྟར་སྐྱབས་ཡུལ་བདེ་བ་ཆེན་པོས་མཉེས་པ་དང༌། མར་མགྲོན་རྣམས་གྲོལ་བ་ལ་བཀོད་པའི་ཐབས་མཁས་ལུས་བདུད་རྩིའི་མཆོད་པ་འདི་འདྲའི་དོན་ཆེན་འགྲུབ་པ་དགའ་བ་ལ་ཨང་སྙམ་དུ་རྗེས་སུ་ཡི་རངས་བསྒོམ། མཐར་ལྷ་མོ་རྣམས་སྙིང་གར་བསྡུ་ཞིང༌། རླུང་མེ་ཐོད་སྒྱེད་སྣོད་བཅུད་ཐམས་ཅད་རང་ཡལ་དུ་སོང་བར་བསམས་ལ་བདེ་སྟོང་གི་ངང་དུ་མཉམ་པར་འཇོག། ༈ །དྲུག་པ་མཎྜལ་ནི། མཎྜལ་གྱི་རྒྱུ་རབ་གསེར་དངུལ་སོགས་དང༌།
འབྲིང་ཟངས་རག་འཁར་བ། ཐ་མ་རྫ་རྡོ་ཤིང་གསུམ་གང་ཡང་རུང་བ་བསོད་ནམས་ཀྱི་ཚོགས་འདུམ་པའི་ཆེད་ཇི་ཙམ་ཆེ་བ་བཟང་ཞིང༌། དེ་ལྟ་བུའི་མཎྜལ་གྱི་གཞི་དེ་ལ་འགོད་རྒྱུའི་རིན་པོ་ཆེ་དང་སྨན་སྣ་འབྲུ་སྣ་སོགས་གཙང་ཞིང་དྲི་བཟང་གི་ཆུས་བརླན་པ་བཅས་ཚོགས་པར་བྱས་ནས་ཚོམ་བུ་ལག་ལེན་ལྟར་བཀོད་ཅིང༌། རང་གི་ལུས་ལོངས་སྤྱོད་དགེ་ཚོགས་ཐམས་ཅད། རྣམ་པ་རི་གླིང་ལྷ་མིའི་དཔལ་འབྱོར་ཕུན་སུམ་ཚོགས་པར་སྤྲུལ་ནས་འབུལ་བ་སྟེ། དེའང་དབང་ཆེན་གསེར་གྱི་ས་གཞི། ཕྱི་ལྕགས་རི་ཁོར་ཡུག དབུས་སུ་རིན་པོ་ཆེ་སྣ་བཞིའི་རང་བཞིན་གྱི་རི་རབ་བང་རིམ་བཞི་པ་ལྷ་གནས་བྱེ་བ་དང་བཅས། ཤར་ལུས་འཕགས་གླིང་དཀར་པོ་ཟླུམ་པོ། ལྷོ་འཛམ་བུའི་གླིང་སྔོན་པོ་སོག་ཀ
ནུབ་བ་ལང་སྤྱོད་དམར་པོ་གྲུ་བཞི། བྱང་སྒྲ་མི་སྙན་ཟླ་གམ་སེར་པོའམ་ལྗང་གུ་སྟེ། རེ་རེར་ཡང་གླིང་གཡོག་ཟུང་རེས་བརྒྱན་པ། ཉི་ཟླའི་སྣང་བ་རབ་ཏུ་གསལ་ཞིང༌། འཇིག་རྟེན་ཐམས་ཅད་འབྱོར་པ་ཁྱད་དུ་འཕགས་པ། བཅུད་ཀྱི་སེམས་ཅན་རྣམས་ཀྱང་ཐེག་པ་ཆེན་པོའི་རིགས་ཅན་དབང་པོ་རྣོན་པོ། རྣག་སྨིན་པ་བརྟོལ་རན་པ་ལྟ་བུ་ཤ་སྟག་གིས་གང་བ། སྣོད་ཀྱི་དཔལ་འབྱོར་དག་པའི་ཞིང་ཁམས་ལྟ་བུ། བར་མཚམས་ཐམས་ཅད་ལྷ་མིའི་ལོངས་སྤྱོད་ཀུན་ཏུ་བཟང་པོའི་མཆོད་སྤྲིན་ལྟ་བུས་ཕྱུར་བུར་ཁེངས་པར་བསམས་ལ། དམིགས་པས་འཆུན་ན་གླིང་བཞི་ལྷུན་པོ་བྱེ་བ་ཕྲག་བརྒྱ་བསྒོམ་སྟེ།
མཎྜལ་ཚོམ་བུ་བདུན་མ་ཚར་བདུན་སོགས་གང་མང་དང༌། མཇུག་ཏུ་འགྲོ་མགོན་ལུགས་ཀྱི་སོ་བདུན་མ་ཚར་གཅིག་ཕུལ། མི་འདྲ་བའི་ཁྱད་པར་ལྕགས་རི་དང་དྲི་ཆུ་གཡོན་སྐོར་དུ་འགྱེད། ཉི་མ་ནུབ་དང༌། ཟླ་བ་ཤར་དུ་དགོད། གཞན་སྤྱི་ལྟར་ལ་འདོད་དོན་གྱི་གསོལ་འདེབས་ཞལ་ཤེས་ལྟར་བྱ། གལ་ཏེ་མཎྜལ་དངོས་སུ་མ་འབྱོར་ན་དམིགས་པས་ཀྱང་རུང་ངོ་གསུངས། ཤེས་ཤིང་སྤྲོ་ན་གཾང་གིཾ་མཆོདཾ་རྫཾས་མའང་གདངས་དང་བཅས་ཏེ་བྱ། མཐར་ཐོཾས་པཾ་རྒྱཾ་མཚོཾ་མ་བརྗོད་ལ། རང་གི་དུས་གསུམ་གྱི་རྣམ་དཀར་ཐམས་ཅད་མཆོད་རྫས་དེ་དང་དེར་ཤར་བར་མོས་ལ་སྒྲུབ་པའི་མཆོད་པ་དབུལ།
དེའང་དངོས་འབྱོར་གྱི་མཆོད་པ་ལ། དང་པོ་རྩོལ་བའི་དྲི་མ། བར་དུ་སེར་སྣའི་དྲི་མ། རྗེས་རློམ་སེམས་ཀྱི་དྲི་མ་གསུམ་འབྱུང་བས། འདི་ལྟར་ཡིད་ཀྱི་འཕྲུལ་འདེགས་ནི་སྐྱོན་དེ་དག་དང་བྲལ་བས་ཕུལ་དུ་བྱུང་བའི་མཆོད་པ་སྟེ། བསོད་ནམས་ཀྱི་ཚོགས་གསག་པ་ཡིན་ནོ་གསུངས། དེ་ལྟ་བུའི་མཎྜལ་ནི་སངས་རྒྱས་ཀྱི་ཞིང་སྦྱོང་དུའང་འགྲོ་ཞིང་འབད་པ་ཆུང་ངུས་ཚོགས་རླབས་པོ་ཆེ་རྫོགས་པར་བྱེད་པ་ཡིན་ནོ། ། མཆོད་པ་དེ་རྣམས་ཀྱིས་སྦྱང་གཞི་ཐོག་མེད་ནས་ཡུལ་མཐོ་བ་སངས་རྒྱས་ནས། དམའ་བ་འབུ་སྲིན་ཡན་ཆད་ཐམས་ཅད་ལ་བརྙས་སྨོད་མ་གུས་པར་བྱས་པ་དང༌། སེར་སྣའི་སྒྲིབ་པ་གང་བསགས་པ་ཐམས་ཅད།
སྦྱོང་བྱེད་མཆོད་པའི་ཆོ་ག་འདིས་སྦྱངས་པས། སྦྱངས་འབྲས་ངེས་པ་ལྔ་ལྡན་ཚོགས་ཀུན་རྫོགས་པའི་ལོངས་སྐུ་མངོན་དུ་བྱེད་དོ། ། ཁ་ཅིག་བརྒྱུད་འདེབས་སྐབས་འདིར་མཛད་ཀྱང་སྔར་བཤད་པ་ཉིད་ལེགས་གསུངས། ༈ །གཉིས་པ་དབང་བླང་བའི་ཞལ་ཤེས་ནི། རྩ་བའི་བླ་མ་རྡོ་རྗེ་འཆང་དེ་ཉིད་ལ་མོས་གུས་དྲག་པོས། སངཾས་རྒྱསཾ་ཀུཾན་དངོཾས་ཞེས་སོགས་བཅད་ལྷུག་གང་རིགས་ཀྱིས་ ་་་་་དབང་བསྐུར་བའི་གསོལ་འདེབས་ཀྱི་ཚིགས་དངོས་སུ་རང་གིས་ལན་གསུམ་བརྗོད་ཅིང༌། དམིགས་པ་ལན་དང་པོས་རང་གིས་རྩ་བའི་བླ་མ་ལ། ལན་གཉིས་པས་རྩ་བའི་བླ་མས་བརྒྱུད་པའི་བླ་མ་ལ། གསུམ་པས་བརྒྱུད་པའི་བླ་མས་གནང་སྟེ་རྩ་བའི་བླ་མ་ལ་གསོལ་བ་བཏབ་པར་བསམ་གསུངས། མཆན།
གསོལ་བ་ལན་གསུམ་བཏབ་པས། རྩ་བའི་བླ་མས་བརྒྱུད་པའི་བླ་མ་རྣམས་ལ་འདི་ལ་དབང་བསྐུར་རམ་མི་བསྐུར་ཞེས་དགོངས་པ་དང་བསྟུན་པའི་ཕྱིར་གཡོན་ཕྱོགས་སུ་སྤྱན་ཆེར་གྱིས་གཟིགས་པས། བརྒྱུད་པའི་བླ་མ་རྣམས་ནས་ཀྱང་དབང་བསྐུར་ཅིག་ཅེས་པའི་བརྡར་གཡས་ཕྱོགས་ནས་བླ་མའི་ཐུགས་ཀར་སྤྱན་ཆེར་གྱིས་གཟིགས། དེ་ནས་བླ་མ་གོང་མ་གོང་མའི་བྱིན་རླབས་ཀྱི་རྒྱུན་འོག་མ་འོག་མར་ཆད་མེད་དུ་བཞུགས་པའི་བརྡར་བླ་མའི་མདུན་གྱི་རྡོ་རྗེ་འཆང་རྡོ་རྗེ་རྣལ་འབྱོར་མ་ལ་ཐིམ། རྣལ་འབྱོར་མ་ནཱ་རོ་པ་ལ་ཐིམ་པ་ནས། རིམ་བཞིན་འཇམ་དཔལ་བཟང་པོའམ་བློ་གསལ་བསྟན་སྐྱོང་གི་བར་དུ་ཐིམ། དེ་ཉིད་ཀྱང་དབུས་ཀྱི་རྩ་བའི་བླ་མ་ལ་ཐིམ་སྟེ། སོ་སོའི་གདན་ཁྲིའང་རིམ་པ་དེས་བླ་མའི་གདན་ཁྲིར་ཐིམ། དེ་ནས་བླ་མའི་སྤྱི་བོར་ཨོཾ་ལས་འོད་དང་བདུད་རྩི་དཀར་པོ་ཨོཾ་དཀར་གྱི་ཕྲེང་བ་དང་བཅས་པ་བྱུང༌། རང་གི་སྨིན་མཚམས་ནས་ཞུགས།
ལུས་ཐམས་ཅད་གང༌། སྲོག་གཅོད་སོགས་ལུས་ཀྱི་སྒྲིབ་པ་དག སྐུའི་བྱིན་རླབས་དང་བུམ་པའི་དབང་ཐོབ། ལམ་བསྐྱེད་རིམ་བསྒོམ་པ་ལ་དབང༌། དབང་དུས་ཀྱི་ཉམས་དགའ་བའི་ཡེ་ཤེས་རྒྱུད་ལ་སྐྱེས། འབྲས་བུ་སྤྲུལ་སྐུ་ཐོབ་པའི་ནུས་པ་བཞག་པར་བསམ། ༈ །ཡང་བླ་མའི་མགྲིན་པའི་ཨཱཿལས་འོད་དང་བདུད་རྩི་དམར་པོ་ཨཱཿདམར་གྱི་ཕྲེང་བ་དང་བཅས་པ་བྱུང༌། རང་གི་མགྲིན་པ་ནས་ཐིམ། ལུས་ཐམས་ཅད་གང༌། རྫུན་སྨྲ་སོགས་ངག་གི་སྒྲིབ་པ་དག
གསུང་གི་བྱིན་རླབས་དང་གསང་བའི་དབང་ཐོབ། ལམ་ཙཎྜ་ལཱིའམ་གཏུམ་མོ་བསྒོམ་པ་ལ་དབང༌། དབང་དུས་ཀྱི་ཉམས་མཆོག་དགའི་ཡེ་ཤེས་རྒྱུད་ལ་སྐྱེས། འབྲས་བུ་ལོངས་སྐུ་ཐོབ་པའི་ནུས་པ་བཞག་པར་བསམ། ༈ །ཡང་བླ་མའི་ཐུགས་ཀའི་ཧཱུྃ་ལས་འོད་དང་བདུད་རྩི་སྔོན་པོའི་རྒྱུན་ཧཱུྃ་སྔོན་གྱི་ཕྲེང་བ་དང་བཅས་པ་བྱུང༌། རང་གི་སྙིང་ག་ནས་ཐིམ། ལུས་ཐམས་ཅད་གང༌། བརྣབ་སེམས་སོགས་ཡིད་ཀྱི་སྒྲིབ་པ་དག ཐུགས་ཀྱི་བྱིན་རླབས་དང་ཤེས་རབ་ཡེ་ཤེས་ཀྱི་དབང་ཐོབ། ཕོ་ཉའི་ལམ་བསྒོམ་པ་ལ་དབང༌།
དབང་དུས་ཀྱི་ཉམས་དགའ་བྲལ་གྱི་ཡེ་ཤེས་བརྒྱུད་ལ་སྐྱེས། འབྲས་བུ་ཆོས་སྐུ་ཐོབ་པའི་ནུས་པ་བཞག་པར་བསམ། ༈ །ཡང་བླ་མའི་གནས་གསུམ་གྱི་ཡི་གེ་གསུམ་ལས་འོད་དང་བདུད་རྩི་དཀར་དམར་མཐིང་བའི་རྒྱུན་འབྲུ་གསུམ་རང་མདོག་གི་ཕྲེང་བ་དང་བཅས་པ་བྱུང༌། རང་གི་གནས་གསུམ་ཆར་ནས་ཞུགས། ལུས་ཐམས་ཅད་གང༌། ལུས་ངག་ཡིད་གསུམ་གྱི་དྲི་མ་ཐམས་ཅད་བྱང་ཞིང་དག སྐུ་གསུང་ཐུགས་ཀྱི་བྱིན་རླབས་དང་དབང་བཞི་པ་ཐོབ། ལམ་ཟུང་འཇུག་ཕྱག་རྒྱ་ཆེན་པོ་བསམ་མི་ཁྱབ་ཀྱི་རྣལ་འབྱོར་བསྒོམ་པ་ལ་དབང༌། དབང་དུས་ཀྱི་ཉམས་ལྷན་སྐྱེས་ཀྱི་དགའ་བ་རྒྱུད་ལ་བསྐྱེད། འབྲས་བུ་ངོ་བོ་ཉིད་སྐུ་ཐོབ་པའི་ནུས་པ་བཞག་པར་མོས།
དེ་དག་ནི་ལམ་དབང་ཐོད་རྒལ་དུ་བླང་བ་ཞེས་བྱ་གསུངས། ༈ །གསུམ་པ་བླ་མ་བསྟིམ་པའི་ཞལ་ཤེས་ནི། དེ་ནས་དུསཾ་གསུཾམ་སངཾས་རྒྱསཾ་ཐཾམས་ཅདཾ་ཀྱི་ངོ་བོ་སོགས་གསོལ་བ་གདུང་ཤུགས་དྲག་པོས་བཏབ་ནས། བླ་མ་འདི་ཉིད་སྐྱོན་ཀུན་སྤངས་ཡོན་ཏན་ཀུན་རྫོགས་ཀྱི་སངས་རྒྱས་དངོས་རང་ཡིན་སྙམ་དུ་རླུང་དམིགས་སེམས་གསུམ་འཇུག་པ་གཅིག་ཏུ་བསྒྲིལ། དད་འདུན་རྩེ་གཅིག་པས་བླ་མའི་ཐུགས་ཀའི་ཐད་དུ་དམིགས་པ་གཏད་དེ་རང་བླ་མའི་ཐུགས་ཀར་ཐིམ་ལ་ཁད་པ་ལྟ་བུ་དང༌། བླ་མའི་ཐུགས་ལས་རང་སེམས་ལོགས་སུ་ཕྱེ་མི་ཐུབ་པ་ལྟ་བུ་དང༌། རང་སེམས་བླ་མས་འཕྲོག་པ་ལྟ་བུ་མ་བྱུང་གི་བར་དུ་གསོལ་བ་ཕུར་ཚུགས་སུ་བཏབ་པས་བླ་མ་དབུ་གཙུག་ཏོར་ནས་མར་དང༌། གདན་སེང་ཁྲི་ནས་ཡར། གནས་གཞལ་ཡས་ཁང་ནས་ཚུར་འོད་དུ་ལྟེམ་གྱིས་ཞུ། ཐུགས་ཀའི་ཐད་དུ་འོད་དམར་པོའི་གོང་བུར་ཧྲིལ་གྱིས་འདྲིལ་ནས།
དམར་བ་ལ་ ་་་་་དམར་སེར་ལི་ཁྲི་ལྟ་བུ་ཞེས་ཀྱང་འབྱུང༌། མཆན། བལྟས་ན་དམར་བའི་མཐར་ཐུག་པ། དྭངས་གསལ་ཉི་མ་འབུམ་གྱི་འོད་ལྟར་གཟི་བརྗིད་བཟོད་པར་དཀའ་བ། མཐོང་བ་ཙམ་གྱིས་བདེ་ཆེན་གྱི་ཡེ་ཤེས་སྐྱེད་ནུས་པ་ཞིག་ཏུ་ལམ་གྱིས་གྱུར། དེ་ཉིད་རང་ལ་ཇེ་ཉེ་ཇེ་ཉེར་ནར་གྱིས་བྱུང༌། རང་གི་སྤྱི་བོའི་ཚངས་བུག་ནས་ཧྲིལ་གྱིས་ཞུགས། སྙིང་གའི་རང་སེམས་བྃ་ཡིག་ལ་སིབ་ཀྱིས་ཐིམ་པས་རང་སེམས་དང་བླ་མའི་ཐུགས་དབྱེར་མེད་དུ་འདྲེས་ཤིང་བྃ་ཡིག་དེ་ཇེ་ཆེ་ཇེ་ཆེར་སོང་ནས་ནམ་མཁའི་མཐའ་ཁྱབ་ཏུ་ཡལ་སོང་བར་མོས། དེར་རང་སེམས་ལ་ཅེར་གྱིས་བལྟས་པས་སྟོང་པ་སེམས་ཀྱི་རང་བཞིན་བླ་མ་ཆོས་ཀྱི་སྐུ། གསལ་བ་སེམས་ཀྱི་མཚན་ཉིད་བླ་མ་སྤྲུལ་པའི་སྐུ།
ཟུང་འཇུག་སེམས་ཀྱི་ངོ་བོ་བླ་མ་ལོངས་སྤྱོད་རྫོགས་སྐུ་སྟེ། རང་སེམས་སྐད་ཅིག་མ་འདི་ག་བླ་མ་སྐུ་གསུམ་གྱི་ངོ་བོར་ཐག་ཆོད་ངོ་ཤེས་པར་བྱས་ཏེ། གཤིས་སྐྱེ་མེད་སྟོང་ཉིད་དུ་རྗེན་ནེ་བ། གདངས་འགག་མེད་མོས་གུས་སུ་ལམ་མེ་བར་ལྟ་ཐོག་ཏུ་མཉམ་པར་གཞག་པ་ནི་ཡེ་ཤེས་ཀྱི་ཚོགས་བསག་པ་དོན་དམ་བླ་མའི་རྣལ་འབྱོར་ཡིན་གསུངས། འདིར་བྃ་ལ་བློ་གཞག་པ་སྣང་བཅས་ཀྱི་སྟོང་ཉིད་བསྒོམ་པའི་ལུགས་ཏེ། དེའང་གསང་སྔགས་འབྲས་བུ་ལམ་བྱེད་ཡིན་པས། གནད་དེས་སྣང་བ་གཏན་མེད་ཀྱི་སྟོང་ཉིད་བསྒོམ་པ་མི་འཐད་པར་ཚར་པ་ཡབ་སྲས་བཞེད་དེ། འོན་ཀྱང་རང་ཕྱོགས་མཁས་གྲུབ་མང་པོས་བྃ་ཇེ་ཆེར་དམིགས་མེད་དུ་བཏང་སྟེ། རང་ལྷར་གསལ་བ་དེའི་སྙིང་གར་ཆོས་འབྱུང་བྃ་ཡིག་སྔགས་བཅས་བསྒོམས་པས་ཕུང་པོ་སྦྱངས་ཏེ་འོད་ཀྱི་གོང་བུ་ལས་ལྷར་བསྐྱེད་པར་མཛད་པ་མི་འཐད་པ་མ་ཡིན་ཞིང༌། དེ་དེ་ལྟར་བྱས་ཀྱང་ཆོག་ལ།
ལམ་ཐུན་མོང་བའི་ཕྱོགས་ལ་དེ་ཉིད་ལེགས་ཀྱང༌། འདིར་བྃ་ཆེན་པོ་སྣང་བཅས་སུ་བྱས་ནས་རང་ལུས་དངོས་མི་དམིགས་པར་བྃ་ཇེ་ཆེར་འགྲོ་བའི་སྐབས་སུ་རང་ལུས་དང་གནས་ཁང་དེ་དང་བསྲེས་ཏེ་ལྟ་བ་སྐྱོང་བ་ཡིན་ནོ། ། དེས་སྦྱང་གཞི་རང་གཞན་ཀུན་ལ་མཐར་ལས་ངན་གྱི་དབང་གིས་ལས་དང༌། ཚེ་དང༌། བསོད་ནམས་ཀྱི་སྟོབས་ཟད་ནས་འཆི་བའི་གནས་སྐབས་བྱུང་ལ། དེའི་ཚེ་འབྱུང་བ་ཕྲ་བ་ནས་རིམ་གྱིས་བསྡུས་ཏེ་ས་ཆུ་ལ། ཆུ་མེ་ལ། མེ་རླུང་ལ། རླུང་རྣམ་ཤེས་ལ། རྣམ་ཤེས་སྣང་བ་ལ།
སྣང་བ་མཆེད་པ་ལ། མཆེད་པ་ཉེར་ཐོབ་ལ། ཉེར་ཐོབ་འོད་གསལ་ལ་ཐིམ་སྟེ་སྨིག་རྒྱུ་ལ་སོགས་པའི་རྟགས་འཆར་ཞིང༌། རང་བཞིན་བརྒྱད་ཅུའི་རྟོག་པ་གཡོ་བའི་ལས་རླུང་གི་རྒྱུ་བ་རིམ་གྱིས་འགགས་ནས་གཞི་དུས་ཀྱི་འོད་གསལ་སྟོན་དུས་ཐོ་རངས་ཀྱི་ནམ་མཁའ་གཡའ་དག་པ་ལྟ་བུ་དེ་ཉིད་སེམས་ཅན་ཐམས་ཅད་ལ་འཆར་ཡང་ངོ་མ་ཤེས་པས་བརྒྱལ་བ་ལྟ་བུར་གྱུར་ཏེ་འཆི་བའི་སྣང་བ་འཆར་བ་ཡིན་ལ། དེ་ཉིད་སྦྱོང་བྱེད་ཡེ་ཤེས་ཀྱི་ཚོགས་བསགས་པ་འདིས་ལམ་དུ་འཁྱེར་ཏེ། རང་སེམས་བྃ་ཡིག་བདེ་སྟོང་གི་ངང་དུ་བཞག་པས། ནམ་ཞིག་གཞི་དུས་ཀྱི་འོད་གསལ་མ་ཞེས་བྱ་བ་དེ་འཆར་བའི་ཚེ། ད་ལྟ་ལམ་དུས་སུ་བསྒོམ་པའི་སྟོང་ཉིད་ཀྱི་ལྟ་བའམ། འོད་གསལ་བུ་ཞེས་བྱ་བ་གཉིས་ཞལ་མཇལ་ར་འཕྲོད་པའི་རྐྱེན་གྱིས་གཞི་གཅིག་ལམ་གཉིས་དབྱེར་མེད་དུ་འདྲེས་པས། སྦྱངས་འབྲས་འཆི་བ་ཆོས་ཀྱི་སྐུ་མངོན་དུ་བྱེད་པ་ཡིན་ནོ་གསུངས།
འདིར་སྨྲས་པ། གསང་ཆེན་དབུ་མ་ཆེན་པོའི་ཆུ་གཏེར་ཆེར། ། འཇུག་ཐབས་སྔོན་འགྲོའི་རིན་ཆེན་གྲུ་གཟིངས་འདི། ། འཁྲུལ་མེད་གདམས་པའི་ཐག་པས་དམ་བཅིངས་ཏེ། ། རིམ་གཉིས་དལ་འགྲོའི་ཀླུང་ཆེན་འདིར་བཙུགས་ཀྱིས། ། བདེ་ཆེན་འཇོག་པོའི་གཙུག་ནོར་དོན་གཉེར་བའི། ། ལས་ལྡན་སྙིང་གྲོགས་ཚོང་ཕྲུག་འགའ་ཡོད་ན། ། བཤེས་གཉེན་དེད་དཔོན་ཐབས་མཁས་ཤུགས་ལྡན་དང༌། ། ལྷན་ཅིག་མཁའ་སྤྱོད་རིན་ཆེན་གླིང་ན་བཞུད། ། དེང་དུས་ཕྱོགས་ཞེན་དྷ་དུའི་ཁུ་བ་ཡིས། །
བློ་བསྒྱུར་འགའ་ཞིག་ཚིག་ལ་གཅེས་པར་བཟུང༌། ། ཚད་མ་བཞི་ལྡན་མྱོང་བའི་སྐལ་བས་ཕོངས། ། ཀྱེ་ཀྱེ་སྔོན་འགྲོས་རྒྱུད་སྦྱོངས་ལམ་འདིར་འབྱོན། ། ཞེས་པའང་བར་སྐབས་ཀྱི་ཚིགས་སུ་བཅད་པའོ།། ༈ །ན་མོ་གུ་རུ་བཛྲ་དྷཱ་ར་ཀཱ་རུ་ཎི་ཀཱ་ཡ། མ་དག་ཕུང་པོ་ལྕགས་ཁམས་ཐབས་མཁས་ཀྱི། ། གསེར་རྩིས་བྲན་པའི་གདམས་ཟབ་འབྲུག་གི་སྒྲ། ། བསྒྲགས་ཀྱིས་སྐལ་མེད་སྲིན་བྱ་ཉལ་བྱོས་ལ། ། ཐར་འདོད་མདོངས་མཐའ་ཅན་ཚོགས་རྣ་བ་བློགས། ། གཉིས་པ་དངོས་གཞི་བདག་ ༦ ལྷར་བསྐྱེད་པའི་རྣལ་འབྱོར་ལ།
བདག་གི་གཞི་སྦྱང་བསྒྱུར་དང༌། གཞན་གྱི་གཞི་སྦྱང་བསྒྱུར་གཉིས། དང་པོ་ལ་གསུམ། མཐར་ཐུག་གི་སྦྱང་གཞི་ངོས་གཟུང་བ། བདག་གི་གཞི་སྦྱང་བ། གཞི་བསྒྱུར་བའི་རིམ་པའོ། ། དང་པོ་མཐར་ཐུག་གི་སྦྱང་གཞི་ངོས་འཛིན་པ་ལ། རྒྱ་ཆེ་བའི་སྦྱང་གཞི། ཟབ་པའི་སྦྱང་གཞི། མཐར་ཐུག་གི་སྦྱང་གཞི་དང་གསུམ་ལས།
འདིར་མཐར་ཐུག་གི་སྦྱང་གཞི་རང་སེམས་ལྷན་ཅིག་སྐྱེས་པའི་ཡེ་ཤེས་བརྗོད་པའི་མཐའ་ཐམས་ཅད་དང་བྲལ་བ་འདི་ས་བོན་ལྟ་བུ་ལ། རྐྱེན་བླ་མའི་རྣལ་འབྱོར་གྱི་སྐབས་སུ་ཚོགས་གཉིས་བསགས་པ་དེ་ཆུ་ལུད་ལྟ་བུས་ཉེར་ལེན་བྱས་ཏེ། འབྲས་བུ་རྡོ་རྗེ་རྣལ་འབྱོར་མའི་སྐུར་བསྐྱེད་པ་ཡིན་ནོ། ། དེ་ལྟ་བུའི་རྡོ་རྗེ་རྣལ་འབྱོར་མ་ལ་དབྱེ་ན། གསང་བའི་རྡོ་རྗེ་རྣལ་འབྱོར་མ་སྟེ། སེམས་ཅན་ཐམས་ཅད་ཀྱི་ཀུན་གཞི་གདོད་ནས་དག་པའི་སེམས་འོད་གསལ་བ་ལ་བྱ། དེའི་རྟེན་འབྲེལ་ལ་བརྟེན་ནས་ནང་གི་རྡོ་རྗེ་རྣལ་འབྱོར་མ་ལྟེ་བའི་རྩ་མདུད་གྲུ་གསུམ་གྱི་ནང་གི་ཨ་ཐུང་ངམ་ལུགས་འདི་པའི་བྃ་ཡིག་ལ་བྱ། དེ་ལ་བརྟེན་ནས་ཕྱི་རོལ་འཁོར་འདས་ཀྱི་སྣང་བ་འཆར་བས་འོག་མིན་ན་བཞུགས་པའི་ལྷནཾ་སྐྱེསཾ་ལོངས་སྤྱོད་རྫོགས་པའི་རྡོ་རྗེ་རྣལ་འབྱོར་མ་དང༌། འཛམ་བུའི་གླིང་གི་ཡུལ་ཉེར་བཞི་གནས་སོ་གཉིས་སོགས་ན་བཞུགས་པའི་ཞིཾང་སྐྱེསཾ་སྤྲུལ་པའི་སྐུ་དང༌། ཡུལ་ཐམས་ཅད་ན་བཞུགས་པའི་བུད་མེད་ནི་ལཾས་སྐྱེསཾ་མཁའ་འགྲོ་མ།
དེ་དག་ལས་མ་མཁའ་འགྲོ་མ་ཡིན་པའི་རྒྱུད་དུ་བྱུང་བའི་བུ་མོ་ནི་རིགཾས་སྐྱེསཾ་མཁའ་འགྲོ་མ། རྣལ་འབྱོར་པ་རང་ཉིད་མཁའ་སྤྱོད་དགའ་མའི་བསྐྱེད་རིམ་བསྒོམས་པ་དང་གཞན་སྦྱངས་བསྒྱུར་བྱས་པའི་འགྲོ་བ་རྣམས་སྔགཾས་སྐྱེསཾ་མཁའ་འགྲོ་མ་སྟེ་དེ་དག་གི་རྣམ་པར་འཆར་ལ། གཞན་ཡང་མ་དག་སྣོད་ཀྱི་འཇིག་རྟེན། དེར་གནས་པའི་བཅུད་ཀྱི་སེམས་ཅན་ཐམས་ཅད་ནང་གི་ཁམས་དང་རྩའི་སྟོབས་ཀྱིས་ཤར་ཞིང༌། སེམས་ཅན་རྣམས་བདེ་སྡུག་གི་ཚོར་བ་མྱོང་བ་ནི་རྟེན་དཀྱིལ་འཁོར་བཞིའི་སྟོབས་ཀྱིས་ཤར་བ་སྟེ། གཟུགས་སྡུག་མི་སྡུག་ཐམས་ཅད་རྩའི་སྟོབས་ཀྱིས་དང༌། སྒྲ་སྙན་མི་སྙན་ཐམས་ཅད་ཡི་གེའི་སྟོབས་ཀྱིས་དང༌། ཚོར་བ་བདེ་སྡུག་ཐམས་ཅད་བདུད་རྩིའི་སྟོབས་ཀྱིས་དང༌། རྣམ་རྟོག་བསམ་གྱིས་མི་ཁྱབ་པ་ཐམས་ཅད་རླུང་གི་སྟོབས་ཀྱིས་ཤར་བ་ཡིན་ཏེ། ཡེ་ཤེས་ཐིག་ལེར།
ཕྱི་དང་ཕྱི་ཡི་དོན་རྣམས་ཀྱིས། ། ནང་གི་དོན་གནས་ཤེས་པར་བྱའོ། ། ཞེས་དང༌། བདེ་མཆོག་ཉུང་ངུའི་རྒྱུད་ལས། ཇི་ལྟར་ཕྱི་རོལ་དེ་བཞིན་ནང༌། ། ཞེས་སོ། ། དེ་ལྟར་འཁོར་འདས་ཀྱི་ཆོས་ཐམས་ཅད་རང་གི་སེམས་ལ་བག་ཆགས་ཀྱིས་ཚང་ཞིང༌། ལུས་ལ་རྩ་ཡི་གེའི་རྣམ་པར་དོད། དེའི་སྟོབས་ཀྱིས་ཕྱི་རོལ་གྱི་སྣོད་བཅུད་སྣང་བ་སྣ་ཚོགས་སུ་འཕྲོ་བ་ནི། སྡོམ་འབྱུང་ལས།
རྣམ་པ་སྣ་ཚོགས་དྲི་མེད་ཡིད། ། དཀྱིལ་འཁོར་དག་ནི་འཕྲོ་བར་སྣང༌། ། ཞེས་སོ། ། དེའི་ཕྱིར་རང་གི་སེམས་ཉིད་ཡེ་གདོད་མ་ནས་རྡོ་རྗེ་རྣལ་འབྱོར་མའི་ངོ་བོར་གནས་པ་དེ་གསལ་བར་བྱ་བའི་ཕྱིར་བླ་མ་དམ་པས་དང་པོ་སིནྡྷུ་རའི་དཀྱིལ་འཁོར་དུ་འཇུག་སྐབས་ནང་དང་གསང་བའི་ཕག་མོ་ངོ་སྤྲོད། དེ་ལ་ངེས་ཤེས་བསྐྱེད་ནས་རྒྱུན་སྐྱོང་བར་བྱེད་པའི་ཐབས་རིམ་པ་གཉིས་ཀྱི་རྣལ་འབྱོར་ཉམས་སུ་བླངས་པས་ཕྱི་རོལ་གྱི་དཔའ་བོ་དང་དཔའ་མོ་སྤྲུལ་པའི་སྐུ་ཐམས་ཅད་དབང་དུ་འདུ་ཞིང༌། དེ་དག་གི་བྱིན་རླབས་ཀྱིས་རང་རྒྱུད་ཀྱི་ཉོན་མོངས་པ་རགས་པ་སྤོང་ནུས་པ་འབྱུང༌། དེ་ལ་བརྟེན་ནས་ལྷན་སྐྱེས་ཀྱི་རྡོ་རྗེ་རྣལ་འབྱོར་མས་བྱིན་གྱིས་བརླབས་པས་སེམས་རྒྱུད་ལ་བདེ་ཆེན་ལྷན་ཅིག་སྐྱེས་པའི་ཡེ་ཤེས་ཟེར་བའི་སྒྲ་བོ་ཆེ་དེ་སྐྱེ་བར་འགྱུར་བས་ན་བྱིན་གྱིས་ཡས་རློབ་དང་རྟོགས་པ་མས་འཆར་བྱ་བ་ཡིན་ནོ་གསུངས། ༈ །གཉིས་པ་བདག་གི་གཞི་སྦྱང་བ་ནི། སྟོང་ཉིད་དེཾའི་ངཾང་ལཾས་རཾང་ལུས་དངོས་སུ་མ་དམིགས་ཀྱང་བསྒོམ་དོན་ ་་་་་སྔར་བྃ་ཡིག་སྣང་མེད་ལ་རང་ལུས་སྣང་བཅས་བྱས་ཚེ་འདིར་རང་གི་སྙིང་གར་ཏེ། མཆན།
སྙིང་གའི་ཐད་ཙམ་ན་ཨེ་ཡིག་བྱེ་རུའི་མདོག་ཅན་ཉིས་བརྩེགས་ཨེ་ ་་་་་འདིར་ཨེ་མགོ་མཇུག་ལོག་པ་ཞིག་ཀྱང་ཡོད། སྟེང་མ་ཡིག་ངོ་མདུན་དང༌། འོག་མ་ཡིག་ངོ་རྒྱབ་ཏུ་བསྟན་པའི་རྣམ་པ་ཅན་ཐོལ་གྱིས་བྱུང་བར་བསམ། དེས་གང་དུ་སྐྱེ་འགྱུར་གྱི་གནས་དང་ཕཾ་མཾ་གཉིཾས་སྦྱོར་བར་བྱེད་དེ། ཨེ་ཉིས་བརྩེགས་དེ་ཉིད་ཡོངས་སུ་གྱུར་པ་ལས་ཆོས་འབྱུང་ཉིས་བརྩེགས་གཉིས་ཀའང་ཕྱི་དཀར་ལ་ནང་དམར་བ་འོད་ཀྱི་རང་བཞིན་སྲབ་མཐུག་རྒྱ་ཤོག་ཙམ་པ་གཅིག་གི་ནང་དུ་གཅིག་ཡོད་ཀྱང་གཅིག་གིས་གཅིག་ལ་ཐོགས་སྒྲིབ་མེད་པ། ཆོས་འབྱུང་ཕྱི་མའི་ཟུར་གཉིས་དཀུ་གཡས་གཡོན་དང༌། ཟུར་གཅིག་སྒལ་ཚིགས་ཕྱོགས་སུ་བསྟན་པ། ཆོས་འབྱུང་ནང་མའི་ཟུར་གཉིས་སྟ་ཟུར་ཕྱོགས་དང༌། ཟུར་གཅིག་མདུན་ཕྱོགས་སུ་བསྟན་པ། གཉིས་ཀའི་རྩེ་མོ་ཕྲ་བ་ཐུར་དུ་ཟུག་ཅིང་གདེངས་ཀ་ཆེ་བ་སྟེང་དུ་བསྟན་པ།
དྭངས་གསལ་འཇའ་འོད་ལྟ་བུར་བསམ། དེས་གང་དུ་སྐྱེ་འགྱུར་གྱི་སྐྱེ་གནས་བཞིས་བསྡུས་པའི་མངལ་གྱི་གནས་ཐམས་ཅད་སྦྱོང་བར་བྱེད། ཆོས་འབྱུང་བསྣོལ་མའི་མདུན་རྒྱབ་གཉིས་སྤངས་པའི་གྲྭ་བཞིར་དགའ་བ་འཁྱིལ་པ་དཀར་དམར་བཞི་དང༌། རེ་རེ་ལའང་འཁྱིལ་ཆུང་བཞི་རེ་ཡོད་པར་བསམས་ཏེ། དེས་ནི་སྐྱེས་པ་ལོ་བཅུ་དྲུག་པ་ལ་ཁུ་བ་འབབ་པ་དང༌། དགའ་བ་བཅུ་དྲུག་མཚོན། ཆོས་འབྱུང་གཉིས་ལ་ཕྱི་ནང་གི་ངོས་བཅུ་གཉིས་ཡོད་པས་བུད་མེད་ལོ་བཅུ་གཉིས་མར་ཁམས་དམར་པོ་འབབ་པ་དང༌། དགའ་བ་བཞི་ལ་མཆོག་དམན་འབྲིང་གསུམ་དུ་ཕྱེ་བའི་བཅུ་གཉིས་མཚོན། ཕྱི་ལ་ཟླ་བའི་ཆ་བཅུ་དྲུག་དང་ཉི་མའི་ཆ་བཅུ་གཉིས་མཚོན་པ་ཡིན་གསུངས། ༈ །དེ་ནས་ཆོས་འབྱུང་ནང་མའི་དབུས་དེར་ཨ་ཡིག་དཀར་པོ་ལས་ཟླ་བའི་དཀྱིལ་འཁོར་ཉ་ཡོངས་སུ་གང་བ།
དབུས་ཅུང་ཟད་དམར་བའི་མདངས་ཅན་ཆོས་འབྱུང་གི་ཁ་གདངས་དང་མཐོ་དམན་རྒྱ་ཚད་མཉམ་པར་བསྒོམ། དེས་མངལ་སྐྱེས་དང་སྒོང་སྐྱེས་ཀྱི་ཁུ་ཁྲག རྫུས་སྐྱེས་ཀྱི་སེམས་ཆགས་རྟེན་གསལ་སྟོང༌། དྲོད་སྐྱེས་ཀྱི་རླན་གཤེར་རྣམས་སྦྱོང་བར་བྱེད་དེ། ཆོས་འབྱུང་རེ་རེའི་ཟུར་ནས་ཟུར་དུ་རྒྱ་ཚད་སོར་བཅུ་གཉིས་ཙམ་བསྒོམ་མོ། ། དེའི་སྟེང་གི་དབུས་སུ་རང་གི་སེམས་ཉིད་ཀྱི་ངོ་བོ་ཡི་གེ་བྃ་དམར་པོ་དབུ་ཅན་གྱི་རྣམ་པ་ཅན། དེས་སྐྱེ་གནས་བཞིར་སྐྱེ་འགྱུར་གྱི་རྣམ་ཤེས་མཚོན། དེའི་མཐར་ཟླ་བའི་སྟེང་དེར་མདུན་ནས་གཡོན་སྐོར་དུ། ཨོཾ་གསུམ་དང༌། དེ་ནས་རྦས།
དྡྷབུ། ཀི་ཌཱ། ཡེ་ནཱི། ཛྲབ། རྞཝ། ཡེ་ནཱི། ཛྲབ། རོ་བཻ། ཞེས་ཡིག་འབྲུ་གཉིས་ལོག དེ་ནས།
ཡེ་ནཱི་ཙ། ཧཱུྃ་གསུམ། ཕཊ་གསུམ། སྭཱ་ཧཱ་ཞེས་པ་རྣམས་ཐེར་སྤུངས་མ་ཡིན་པར་ཁྲིག་གེར་འཁོར་བ། ཁ་དོག་བྱེ་རུའི་ཕྲེང་བ་ལྟ་བུ་འོད་ཀྱི་དྲྭ་བས་སྦྲེལ་བ་འགྲེང་སྟབས་རང་སྒྲ་སྒྲོགས་པར་བསྒོམ། དགའ་འཁྱིལ་བཞིའང་ཧྲིལ་ལི་ལི་གཡོན་སྐོར་དུ་འཁོར་བར་བསམས་ཏེ། དེས་མེར་མེར་སོགས་མངལ་གྱི་གནས་སྐབས་བཅུ་དང༌། བྃ་ཡིག་གིས་བར་དོའི་ལུས་ངག་ཡིད་གསུམ་དང༌། སྔགས་ཕྲེང་གིས་འབྲས་བུའི་དུས་ཀྱི་མཚན་དཔེ་ ་་་་་ཡིག་འབྲུ་སོ་གཉིས་མཚན་དང༌། དབྱངས་གསལ་སོ་སོར་ཕྲལ་ན་བརྒྱད་ཅུ་ཡོད་པ་དཔེ་བྱད་དོ། །
མཆན། དང༌། ཁ་དོག་དམར་པོས་བར་དོའི་ཤེས་པ་ཆགས་པས་བཅིངས་པ་མཚོན་ཏེ་དེ་དག་སྦྱོང་བར་བྱེད། སྔགས་ཕྲེང་བྃ་དང་བཅས་པ་ལས་འོད་ཟེར་ཁ་དོག་ལྔ་ལྡན་འཇའ་ཚོན་ལྟ་བུ་བུན་ལོང་གིས་འཕྲོས་པས། རང་གི་རྣམ་སྨིན་གྱི་ལུས་ཤ་ཁྲག་རུས་གསུམ་སྡིག་སྒྲིབ་བག་ཆགས་དང་བཅས་པའི་ངོ་བོ་སྔར་གྱི་ཕྱིའི་བྃ་ ་་་་་བྃ་སྣང་མེད་དང་རང་སྣང་བཅས་ཀྱི་ཕྱོགས་ལ་རང་ལུས་སྦྱང་བ་ཡིན། མཆན། ཡིག་ཆེན་པོ་ནམ་མཁའི་ཁམས་ཁྱབ་པ་དེ་ཉིད་ལ་ཕོག་པས། དེ་ཐམས་ཅད་སྦྱངས་ཏེ་འོད་དམར་པོའི་གོང་བུར་གྱུར་ནས་ཟླ་གདན་གྱི་སྟེང་དུ་ཚུར་འདུས་པར་བསམ། དེས་བར་དོའི་འཁྲུལ་སྣང་སྦྱོང་ཞིང་མངལ་དུ་ལུས་རྒྱས་པ་མཚོན་ལ། དེ་རྣམས་བར་དོ་ལོངས་སྐུར་འཁྱེར་བའི་རྣལ་འབྱོར་ཏེ།
སྦྱངས་འབྲས་ལོངས་སྐུ་འཐོབ་པར་བྱེད་དོ་གསུངས། ༈ །གསུམ་པ་བདག་གི་གཞི་བསྒྱུར་བ་ནི། ཁ་ཅིག་དུར་ཁྲོད་སྲུང་འཁོར་བསྒོམ་པར་བཤད་ཀྱང༌། རང་ལུགས་སྟོང་ཉིད་སྲུང་བ་བླ་ན་མེད། ། ཞེས་པས་སྔར་ཡེ་ཤེས་ཀྱི་ཚོགས་བསགས་པ་དེས་སྲུང་འཁོར་བླ་མེད་དུ་གྱུར་པས་མི་དགོས་ལ། དུར་ཁྲོད་སོགས་འདིར་གསལ་གདབ་མི་དགོས་སོ། ། དེས་ན་ཆོས་འབྱུང་ཉིས་བརྩེགས་ཟླ་དཀྱིལ་བྃ་ཡིག་སྔགས་ཕྲེང་འོད་དང་བཅས་པ་ཡོངས་སུ་གྱུར་པ་ལས། རང་ཉིད་རྡོ་རྗེ་རྣལ་འབྱོར་མའི་སྐུར་གྱུར་པ་ནི་སྔར་སྙིང་གར་བསྒོམ་རྒྱུའི་ཆོས་འབྱུང་ཇི་སྐད་བཤད་པ་བཞིན། རང་གི་གོ་སར་ཆོས་འབྱུང་ཕྱི་དཀར་ལ་ནང་དམར་བ་ཉིས་བརྩེགས་ཀྱི་ཕྱི་མའི་ཟུར་གཅིག་རྒྱབ་དང༌། ནང་མའི་ཟུར་གཅིག་མདུན་དུ་བསྟན་པ།
གཉིས་ཀའི་རྩ་བ་ཕྲ་བ་ཐུར་དུ་ཟུག་ཅིང་ཁ་གདངས་གྱེན་ལ་བསྟན་པ་འོད་ཀྱི་རང་བཞིན་ཤིན་ཏུ་ཡངས་པ་ཞིག་བསྒོམས་ཏེ། རྟེན་གཞལ་ཡས་ཁང་གི་དོད་ཐུབ་ཡིན་ལ། དེའི་དབུས་སུ་སྒྲུབ་པ་པོ་འཁོར་བར་གནས་ཀྱང་ཆགས་སོགས་འཁོར་བའི་སྐྱོན་གྱིས་མ་གོས་པའི་བརྡར་པདྨ་དམར་པོ་འདབ་མ་འབུམ་ལྡན་ཁ་དོག་དང་དྲི་བསུང་ཕུན་སུམ་ཚོགས་པ་ད་ལྟ་ཁ་བྱེ་མ་ཐག་པ་ལྟ་བུ། དེའི་སྟེང་དུ་ཟེའུ་འབྲུ་དང་རྒྱ་མཉམ་པའི་བྱང་ཆུབ་ཀྱི་སེམས་སོགས་དཀར་ཆོས་ཐམས་ཅད་ཀྱི་མྱུ་གུ་འོད་གསལ་བདེ་བ་ཆེན་པོའི་ཡེ་ཤེས་ཀྱི་ངོ་བོར་སྨིན་པའི་བརྡར་ཉི་མའི་དཀྱིལ་འཁོར་མེ་ཤེལ་གྱི་མཎྜལ་ཁ་སྦུབས་པ་ལྟ་བུ་དབྱིབས་ཟླུམ་འཁྱིལ་འོད་དམར་སེར་གྱི་ཕུང་པོ་བལྟར་མི་བཟོད་པ་འཕྲོ་བ། དེའི་སྟེང་དུ་རཾང་གིཾ་སེཾམས་ཉིད་རྒྱལ་བ་ཐམས་ཅད་སྐྱེད་པའི་ཡུམ་ཤེས་རབ་ཀྱི་ཕ་རོལ་ཏུ་ཕྱིན་པའི་རང་བཞིན་མཁཾའ་སྤྱོདཾ་རྡོཾ་རྗེཾ་བཾཙུན་མོཾ་ལྷནཾ་སྐྱེསཾ་སྤྲུལཾ་པའིཾ་སྐུའིཾ་རྣམ་པར་ཤར་བ་ནི། ཆོས་སྐུ་བདེ་བ་ཆེན་པོའི་གོ་འཕང་མངོན་དུ་མཛད་ཟིན་ཀྱང༌། མ་དག་འཁཽར་བའི་གནས་སུ་རྣམ་འཕྲུལ་སྣ་ཚོགས་པའི་གཟུགས་སྐུའི་བཀོད་པས་འགྲོ་བ་རྣམས་སྙིང་རྗེས་མི་གཏོང་བར་རྗེས་སུ་འཛིན་པ་སྟེ། ཞི་བ་མྱང་འདས་ཀྱི་མཐའ་ལ་མི་གནས་པ་མཚོན་པའི་བརྡར་ཞབས་གཡས་པ་ཐབས་ཀྱི་རང་བཞིན་བརྐྱངས་པས་ཁམས་གསུམ་ལས་རྣམ་པར་རྒྱལ་བའི་གོ་འཕང་བརྙེས་པ་མཚོན་ཕྱིར་འཇིག་རྟེན་གྱི་ལྷ་ཆེན་དུས་མཚན་མ་དམར་མོ་གྲི་ཐོད་འཛིན་པ་གན་རྐྱལ་དུ་བསྒྱེལ་བའི་འདོད་ཆགས་ཀྱི་གནས་ནུ་མའི་སྟེང་ནས་མནན་པ། ཤེས་རབ་ཆེན་པོས་དོན་དམ་རྣམ་པར་མི་རྟོག་པ་སྤྲོས་པ་ཐམས་ཅད་ཉེ་བར་ཞི་བའི་ཆོས་ཀྱི་སྐུའི་གོ་འཕང་མངོན་དུ་མཛད་དེ། སྲིད་པ་འཁོར་བའི་མཐའ་ལ་མི་གནས་པ་མཚོན་པའི་བརྡར་ཞབས་གཡོན་བསྐུམས་པས་འཇིགས་བྱེད་ནག་པོའམ།
དབང་ཕྱུག་མདོག་ནག་པོ་གདོང་གཅིག་པ། ལག་པ་བཞི་པ་གཡས་གཉིས་ན་གྲི་གུག་དང་ཅང་ཏེའུ། གཡོན་གཉིས་ན་ཐོད་པ་དང་ཁ་ཊྭཱཾ་ག་འཛིན་པ་ཁ་སྦུབ་ཏུ་བསྒྱེལ་བའི་ཞེ་སྡང་གི་གནས་སྙིང་གའི་ཐད་ཀྱི་རྒྱབ་ཏུ་གཏི་མུག་གི་གནས་མགོ་བོ་བལྟབ་ཅིང༌། ཕྲག་དོག་གི་གནས་དཔྲལ་བ་ནས་ཛིར་གྱིས་མནན་པ། དེ་གཉིས་ཀྱང་ཤི་བའི་རོ་ལྟ་བུ་དང༌། ཁེངས་ཤིང་དྲེགས་པ་ལྟ་བུ་མ་ཡིན་པར། དུལ་བའི་རྣམ་པ་ཉོན་མོངས་པའི་རྟོག་ཚོགས་དང་བྲལ་བའི་ངང་ཚུལ་ཅན་དུ་བསམ། སེམས་ཅན་ལ་རྗེས་སུ་ཆགས་པ་མཚོན་ཕྱིར་སོ་སོར་རྟོགས་པའི་ཡེ་ཤེས་ཀྱི་རང་མདངས་སྐུ་མདོག་པདྨ་རཱ་ག་ལྟར་དམར་ཞིང་དྭངས་ལ་བ་སྤུའི་བུ་ག་ཐམས་ཅད་ནས་ཡེ་ཤེས་ཀྱི་འོད་དམར་པོ་འཕྲོ་བ། བསྐལ་པའི་མེ་དང་ཉི་མ་བྱེ་བའི་གཟི་བརྗིད་ཅན། ཆོས་ཐམས་ཅད་དོན་དམ་ཟུང་འཇུག་སྟོང་པ་ཉིད་ཀྱི་དབྱིངས་སུ་རོ་གཅིག་པ་མཚོན་པའི་བརྡར་ཞལ་གཅིག་ཞི་ཞིང་འཛུམ་ལ་ཆགས་པའི་ཉམས་ཅན།
དེའང་ངོ་ཤེས་ཕྲད་དུས་ཧེ་ཟེར་བ་ལྟ་བུའི་ཞལ་ཅུང་ཟད་གདངས་ཤིང་མཆེ་བའི་མྱུ་གུ་ནས་འབྲུ་ཙམ་མངོན་པ་ལས་གྲག་སྟོང་སྐྱེ་མེད་ཀྱི་ཆོས་སྒྲ་ལྷང་ངེར་སྒྲོགས་པ། ཚེམས་ཕྲེང་བཞི་བཅུ་དཀར་ཞིང་ཐགས་བཟང་བ། དུས་གསུམ་གྱི་ཤེས་བྱ་ཐམས་ཅད་སྒྲིབ་མེད་དུ་གཟིགས་པའི་བརྡར་སྤྱན་གསུམ་ཁྲོ་ཆགས་ཀྱི་ཉམས་ཅན་ཞི་བ་ལྟར་ཟིམ་བུ་དང༌། ཁྲོ་བོ་ལྟར་བསྒྲད་པ་མ་ཡིན་པ། བདེན་པ་གཉིས་པོ་ཀུན་རྫོབ་དང་དོན་དམ་ཐུགས་སུ་ཆུད་པའི་བརྡར་ཕྱག་གཉིས། ཕྱག་གཡས་འཁོར་བའི་ཉེས་སྐྱོན་སྤྱི་དང་བདག་ཏུ་འཛིན་པའི་དྲྭ་བ་རྩད་ནས་གཅོད་པའི་བརྡར་ཐུར་དུ་ཤད་ཀྱིས་བརྐྱངས་པས་གསེར་གྱི་རྡོ་རྗེ་རྩེ་ལྔ་པ་ཕྱེད་པས་ཡུ་བ་བྱས་པའི་ཟངས་ཀྱི་གྲི་གུག་འཇོལ་སྟབས་སུ་འཛིན་པ། ཕྱག་གཡོན་སྟེང་མཁའ་སྤྱོད་ཀྱི་དངོས་གྲུབ་བརྙེས་པའི་བརྡར་གྱེན་དུ་བཏེག་སྟེ། དུང་ལྟར་དཀར་བའི་ཀ་པཱ་ལ་འདོད་ཆགས་རྣམ་པར་དག་པ་མཚོན་པའི་བརྡར་ངོ་བོ་བདེ་སྟོང་ཡེ་ཤེས་ཆེན་པོའི་རང་བཞིན་རྣམ་པ་བདུད་བཞིའི་ཁྲག་གིས་གང་བ་ཅུང་ཟད་ཡོ་བས་བཟུང་སྟེ་ཞལ་དུ་དམར་ཆིལ་ལི་ལི་གསོལ་བས་བདེ་ཆེན་གྱི་ཡེ་ཤེས་ཐུགས་རྒྱུད་ལ་མངའ་བ་མཚོན་པ། ཤེས་རབ་སྟོང་པ་ཉིད་ཀྱི་རང་བཞིན་ཡིན་པའི་ཕྱིར་ཞལ་ཅུང་ཟད་གཡོན་ཕྱོགས་ཀྱི་སྟེང་དུ་ཕྱོགས་པ། ཕྲག་པ་གཡོན་པར་རུས་པའི་ཁ་ཊྭཱཾ་ག་དཀར་པོ་ཡུ་བ་བརྒྱད་གཞོག་སྨད་ཕྲ་ལ་རྩེ་མོ་སྦོམ་ཞིང་ལྡིར་བ་ལུས་ཚད་དང་མཉམ་པ།
རྩ་བར་གསེར་གྱི་རྡོ་རྗེ་ཕྱེད་པ། རྩེ་མོར་སྣ་ཚོགས་རྡོ་རྗེའི་ལྟེ་བར་བུམ་པ། དེའི་སྟེང་དུ་ཐོད་སྐམ་དཀར་པོ། དེའི་སྟེང་དུ་རློན་པ་དམར་པོ། དེའི་སྟེང་དུ་རྙིད་པ་སྔོན་པོ་གསུམ་བརྩེགས་པའི་རྩེར་རྡོ་རྗེ་རྩེ་ལྔ་པ་སྔོན་པོ་སྒང་པོས་མཚན་པ། སྣ་ཚོགས་རྡོ་རྗེ་དང་ཡུ་བའི་མཚམས་ནས་ཌཱ་མ་རུ་དང༌། དྲིལ་བུ་དང༌། འཕན་རྩེ་གསུམ་པ་འཕྱང་བ། རྩ་བ་མདུན་དང་རྩེ་མོ་རྒྱབ་ཏུ་བསྟན་ཏེ་ཕྲག་པར་བཀལ་ནས་གྲུ་མོས་འཁྱུད་པའི་ཚུལ་གྱིས་འཛིན་པ། ཐབས་བདེ་བ་ཆེན་པོ་ཧེ་རུ་ཀ་དང་ནམ་ཡང་མི་འབྲལ་བར་མཚོན་པ་སྟེ།
དེའང་རྟིང་པའི་རྡོ་རྗེ་ཕྱེད་པས་སྲུང་འཁོར་མེ་རི། ཡུ་བ་བརྒྱད་གཞོག་གིས་དུར་ཁྲོད་བརྒྱད་དང༌། དེར་གནས་པའི་ཀླུ། སྤྲིན། རི། ཤིང༌། མཆོད་རྟེན། མེ། ཆུ། ཕྱོགས་སྐྱོང༌།
ཞིང་སྐྱོང་རྣམས། སྣ་ཚོགས་རྡཽ་རྗེས་གཞལ་ཡས་ཁང་གི་གདན་དང་སྒོ་མཚམས་བརྒྱད་ཀྱི་ལྷ། བུམ་པས་གཞལ་ཡས་ཁང༌། མི་མགོ་གསུམ་གྱིས་སྐུ་གསུང་ཐུགས་ཀྱི་འཁོར་ལོའི་ལྷ་ཚོགས། རྩེ་མོའི་རྡོ་རྗེའི་ཡར་རྩེའི་དབུས་རྭ་ཧེ་རུ་ཀ མར་རྩེའི་དབུས་རྭ་རྣལ་འབྱོར་མ། སྟེང་རྭ་བཞི་སྙིང་པོའི་རྣལ་འབྱོར་མ་བཞི། འོག་རྭ་བཞི་བུམ་ཐོད་བཞི། ཌཱ་དྲིལ། འཕན་རྩེ་གསུམ་པས་དེ་རྣམས་ཀྱི་སྐུ་གསུང་ཐུགས་ཀྱི་གསང་བ་བསམ་གྱིས་མི་ཁྱབ་པ་མཚོན་ཏེ།
ཡབ་འཁོར་ལོ་སྡོམ་པའི་རྟེན་དང་བརྟེན་པར་བཅས་པའི་དཀྱིལ་འཁོར་ཡོངས་སུ་རྫོགས་པ་མཚོན་པའོ། ། ཀུན་རྟོག་གི་འཆིང་བ་ཐམས་ཅད་གྲོལ་བའི་བརྡར་དབུ་སྐྲ་བུང་བ་ལྟར་གནག་པ་འཇམ་ལ་མ་འཛིངས་ཤིང་སིལ་བུར་གྲོལ་བས་སྐུ་སྐེད་ཡན་ཆད་ཁེབས་པ། དགའ་བའི་དགའ་བ་སོགས་དགའ་བདེ་བཅུ་དྲུག་དང༌། དེའི་ཡུལ་སྟོང་ཉིད་བཅུ་དྲུག་མཚོན་པའི་ལོ་བཅུ་དྲུག་ལོན་པ་ལྟ་བུའི་ལང་ཚོ་རྒྱས་པ། བདེ་བ་བསྐྱེད་པའི་ནུ་འབུར་ཟུང་དང་ཆུ་འཛིན་མཁྲང་ལ་རྒྱས་པ། སྐུ་སྨད་རྒྱས་ཤིང་འདོམས་སྟུག་པ་དམར་སེང་ངེ་བ་ནས་ཁྲག་གི་རྒྱུན་འབབས་པ།
༡ སྤྱི་བོའི་རྩ་འཁོར་མཚོན་ཕྱིར་དབུ་གཙུག་ཏུ་རུས་པའི་འཁོར་ལོ་དཀར་པོ་རྩིབས་སུམ་ཅུ་གཉིས་པ་སྦུབ་སྟབས་སུ་ཡོད་པའི་རྩིབས་ཀྱི་གསེང་བར་རྣམས་ནས་དབུ་སྐྲ་ཕྱིར་ཐོན་ཞིང་མི་སྒྲིབ་པ། སྣེ་མོ་རྣམས་ནས་རུས་ཕྲེང་གི་དྲྭ་ཕྱེད་འཕྱང་བ། འཁོར་ལོ་དེའི་ལྟེ་བར་བླ་མ་དང་གཉིས་སུ་མེད་པའི་རིགས་ཀྱི་བདག་པོ་རྣམ་སྣང་ཧེ་རུ་ཀ་དཀར་པོ་ཞལ་གཅིག་ཕྱག་གཉིས་ཀྱིས་གཡས་པས་འཁོར་ལོ་ཐུགས་ཀར་འཛིན་ཅིང༌། གཡོན་དེས་ཡུ་བ་བྱས་པའི་དྲིལ་བུ་དཀུར་བརྟེན་ཏེ་འཛིན་པ།
ཐོད་སྐམ་ལྔའི་དབུ་རྒྱན་དང༌། ཐོད་རློན་ལྔ་བཅུའི་དོ་ཤལ་ཅན། ཕྱག་རྒྱ་དྲུག་གིས་བརྒྱན་པ། ཐོར་ཚུག་གི་རྩེ་མོར་རྡོ་རྗེ་ཕྱེད་པ་དང༌། གཡོན་ངོས་སུ་ཟླ་ཚེས་ཀྱིས་བརྒྱན་པ། ཞབས་གཡས་བརྐྱང་གིས་བཞུགས་པ་ལ་རང་འདྲའི་ཡུམ་གྱིས་འཁྱུད་པ་ཞིག་བསྒོམ་སྟེ། དེའང་བདག་བསྐྱེད་ལ་རིགས་བདག་རང་ཆས་བྱེད་པ་ནི། རྒྱལ་པོའི་བུ་གཅིག་པུ་སྐྱེས་ཙམ་ཉིད་ནས་རྒྱལ་སྲིད་དུ་དབང་བསྐུར་བར་ངེས་པ་དང༌། མདུན་བསྐྱེད་ལ་དབང་ལྷས་དབང་བསྐུར་རྒྱས་གདབ་བྱ་བ་ནི། རྒྱལ་པོ་ལ་བུ་མང་པོ་ཡོད་པ་དབང་མ་བསྐུར་བར་རྒྱལ་སྲིད་ལ་མི་དབང་བ་ལྟ་བུ་སྟེ།
མཆོད་པའི་ཡུལ་དུ་སྤྱན་དྲངས་པའི་ལྷ་ཚོགས་ཀྱི་གཙོ་བོར་མངའ་གསོལ་བའི་ཕྱིར་དབང་བསྐུར་བ་ཡིན་གསུངས། ཡེ་ཤེས་ལྔའི་ཡོན་ཏན་རྫོགས་པའི་ཕྱིར་སྐྲ་མཚམས་ནས་གསེར་གྱི་འཁྱུད་མོ་བཻ་ཌཱུརྻ་སོགས་ཀྱི་ཕྲ་ཚོམ་གྱིས་སྤུད་པ་བཅིངས་པར། དེ་བཞིན་གཤེགས་པ་ལྔ་མཚོན་པའི་མི་ཐོད་ལེབ་མོ་སོར་ལྔ་པ་ལ་ཚོན་དམར་པོས་ཁ་མིག་གི་རི་མོ་བཏོད་པའི་ཐོད་སྐམ་ལྔའི་རྩེ་མོ་རྣམས་སུ་གསེར་གྱི་པ་ཏྲའི་ནང་དུ་དབུས་མར་འཁོར་ལོ། གཡས་གཉིས་ལ་རྡོ་རྗེ་དང་རིན་པོ་ཆེ། གཡོན་གཉིས་ལ་པདྨ་དང་རལ་གྲིའི་གཟུགས་ཀྱིས་མཚན་པའི་ཅོད་པན་མཛེས་པར་བཅིངས་པ། དེའི་གཅིག་དང་གཅིག་གི་བར་ལ་རུས་ཕྲེང་གི་དྲྭ་བ་ཉིལ་ལི་ལི་འཕྱང་བ། ནང་གི་ཨཱ་ལི་ཀཱ་ལི་སྟེ་ཁམས་དཀར་དམར་རྣམ་པར་དག་པའི་ཐོད་སྐམ་ལྔ་བཅུ་ཡེ་ཤེས་རང་སྣང་ལས་གྲུབ་པའི་རོ་སྐྲའི་སྐུད་པར་བརྒྱུས་པའི་དོ་ཤལ་མགྲིན་པ་ནས་བརླ་ཕྲ་སྦོམ་གྱི་བར་དུ་འཕྱང་བ། ༢ སྙན་གཉིས་ལ་རུས་པའི་ཨ་ལོང་ཉིས་གཤིབས་ཀྱི་རྣམ་པའི་སྙན་རྒྱན་རྩེ་མོར་གསེར་གྱི་པ་ཏྲས་མཛེས་པ། ༣ མགུལ་པར་རུས་རྒྱན་དབུས་དང་གཡས་གཡོན་ལ་རྡོ་རྗེ་རྩེ་གསུམ་པའི་གཞུང་གསུམ་གྱི་བར་དུ་མགྲིན་པའི་རྩ་འཁོར་མཚོན་པའི་རུས་ཕྲེང་བཅུ་དྲུག་གིས་བསྣོལ་མར་སྦྲེལ་ཞིང༌། སྣེ་རྣམས་སུ་དྲྭ་ཕྱེད་ཟར་ཚགས་འཕྱང་བ།
༤ ཕྱག་གི་དཔུང་པ་གཉིས། མཁྲིག་མ་གཉིས། ཞབས་ཀྱི་ལོང་བུའི་མཚམས་རྣམས་སུ་རུས་པའི་གཞུང་གསུམ་རེ་ཕན་ཚུན་རུས་ཕྲེང་གིས་སྦྲེལ་ཞིང་དྲྭ་ཕྱེད་དང་ལྡན་པའི་གདུབ་བུས་བརྒྱན་པ། ༥ སྐུ་སྐེད་དུ་རུས་པའི་གཞུང་ལྔ་ལ་རུས་ཕྲེང་བཅུ་དྲུག་བསྣོལ་མར་བཏང་ནས་སྦྲེལ་བའི་འོག་པགས་ལས་ལྟེ་བའི་རྩ་འཁོར་མཚོན་པའི་རུས་ཕྲེང་དྲུག་ཅུ་རེ་བཞི་འཕྱང་བའི་སྣེ་མོར་དྲིལ་ཆུང་ཟླ་བ་ཕོན་ཚར་གྱིས་མཚོན་པའི་རིང་བ་རྣམས་ཞབས་ཀྱི་ལོང་བུ། བར་པ་རྣམས་བྱིན་པ། ཐུང་བ་རྣམས་ཞབས་པུས་སུ་སླེབས་པ་སྟེ་ཕྱག་རྒྱ་ལྔས་བརྒྱན་པ། སེ་རལ་ཁའམ་མཆོད་ཕྱིར་ཐོགས་དང༌། ཐལ་ཆེན་ཤེས་རབ་མ་མཚོན་བྱེད་ཡིན་པས་འདིར་མི་དགོས་ལ། ཐོད་སྐམ་དང་ཐོད་ཕྲེང་ཉེ་བའི་ཕྱག་རྒྱ་ལྔའི་གྲས་མིན་གསུངས། སྐུ་དང་རྒྱན་ཐམས་ཅད་དྭངས་གསལ་འོད་ཀྱི་རང་བཞིན་ཅན་སྣང་སྟོང་སྒྱུ་མ་ལྟ་བུར་བསམས་ལ།
མཐོང་བ་ཙམ་གྱིས་བདེ་ཆེན་གྱི་ཡེ་ཤེས་རྒྱུད་ལ་སྐྱེད་པར་ནུས་པའི་སྐུ་ལས་འོད་ཟེར་དམར་པོ་ཁོར་ཡུག་ཏུ་འཕྲོ་བའི་སྣེ་མོ་རྣམས་ལས་ཡེཾ་ཤེསཾ་ཀྱི་མེཾ་དཔུངཾ་རབ་ཏུ་འབར་བའིཾ་ཀློངཾ་ནཾ་བཞུགཾས་པར་བསྒོམ། དེ་ནི་སྐྱེ་བ་སྤྲུལ་སྐུར་འཁྱེར་བའི་ལམ་འཁྱེར་ཏེ། སྦྱང་གཞི་ལས་ཉོན་གྱི་དབང་གིས་རིགས་དྲུག་གང་རུང་ཞིག་ཏུ་སྐྱེ་བ་དེ་སྦྱོང་ཞིང༌། སྦྱངས་འབྲས་སངས་རྒྱས་ཀྱི་སྤྲུལ་པའི་སྐུ་འགྲུབ་པར་འགྱུར་བ་ཡིན་ནོ། ། དེའང་རྣལ་འབྱོར་མ་འདི་ཉིད་ནི་སྤྱིར་སངས་རྒྱས་ཐམས་ཅད་དང༌། བྱེ་བྲག་ཏུ་དཔལ་འཁོར་ལོ་སྡོམ་པའི་དཀྱིལ་འཁོར་གྱི་ལྷ་ཚོགས་ཐམས་ཅད་འདུས་པའི་བདག་ཉིད་དེ། འདིའི་གསང་སྔགས་ལས་ཀྱང་སརྦ་བུདྡྷ་ཌཱ་ཀི་ནི་ཞེས་པ་སངས་རྒྱས་ཀུན་གྱི་མཁའ་འགྲོ་མ་ཞེས་པ་ཡིན་པས་འདི་ཉིད་བསྒོམས་ན་དེ་ཐམས་ཅད་བསྒོམ་པར་འགྱུར་ཞིང༌། རིགས་ཐམས་ཅད་འདུས་པའི་བདག་ཉིད་དེ། རིགས་ཐམས་ཅད་བསྡུ་ན་སྐུ་གསུང་ཐུགས་ཀྱི་རིགས་གསུམ་དུ་འདུ་བ་ལས། སྐྱབས་འགྲོའི་སྐབས་བླ་མ་གསུང་རྡོ་རྗེ་དང༌།
བླ་མའི་རྣལ་འབྱོར་སྐབས་བླ་མ་ཐུགས་རྡོ་རྗེ་དང༌། རིགས་བདག་རྣམ་སྣང་སྐུ་རྡོ་རྗེ་ཡིན་པས་རིགས་ཐམས་ཅད་ཀྱི་བདག་ཉིད་དུ་གྲུབ་ཅིང༌། རང་ལྷར་བསྐྱེད་པ་དེའི་ཚེའང་གསལ་སྣང་ཙམ་དུ་མ་ཟད། ང་ནི་ཐ་མལ་པ་ནམ་ཡང་མ་ཡིན་ཏེ། སྐྱོན་ཀུན་ཟད་ཡོན་ཏན་ཀུན་རྫོགས་པའི་འབྲས་དུས་ཀྱི་རྡོ་རྗེ་རྣལ་འབྱཽར་མ་ཉིད་ཡིན་སྙམ་པའི་ང་རྒྱལ་བྱ་བ་གལ་ཆེ་ལ། འདི་ལ་རིགས་བདག་རྣམ་སྣང་བྱེད་པ་རྣལ་འབྱོར་མ་རྣམ་སྣང་གི་རིགས་ཡིན་པར་སྟོན་པ་མ་ཡིན་གྱི། ཡུམ་སྟོང་ཕྱོགས་ཤེས་རབ་ཆོས་སྐུའི་ངོ་བོ་ལ། སྣང་ཕྱོགས་ཐབས་གཟུགས་ཕུང་རྣམ་དག་རྣམ་སྣང་གཟུགས་ཀྱི་སྐུའི་རྒྱས་གདབ་པ་ཡིན་གསུངས། ༈ །གཉིས་པ་གཞན་གྱི་གཞི་སྦྱང་བསྒྱུར་ལ་དངོས་དང༌། མཐར་ཕྱིན་པའི་བྱ་བ་གཉིས་ལས།
དང་པོ་ལ་འགྲོ་བ་དག་པའི་རྣལ་འབྱོར་ཉམས་སུ་ལེན་པ་སྟེ། དེ་ལ་གཞི་སྦྱང་བའི་རིམ་པ་དང༌། བསྒྱུར་བའི་རིམ་པའོ། ། དང་པོ་ནི། རང་རྣལ་འབྱོར་མར་གསལ་བའི་སྙིངཾ་གཾར་སྔར་བཤད་པ་ལྟ་བུའི་ཆོས་འབྱུང་དམར་པོ་ཉིས་བརྩེགས་ཟླ་དཀྱིལ་དང་བཅས་པའི་སྟེང་དུ་བྃཾ་ཡིཾག་སྔགས་ཕྲེངཾ་དང་བཅས་པ་གསལ་བཏབ་ཅིང༌། དེ་ལས་འོད་ཟེར་འཇའ་ཚོན་ལྟ་བུ་བསམ་གྱིས་མི་ཁྱབ་པ་བུན་ལོང་གིས་འཕྲོས། བ་སྤུའི་བུ་ག་ནས་ཕར་སོང༌། སྣོད་ཀྱི་འཇིག་རྟེན་རིགས་དྲུག་བར་དོ་དང་བཅས་པའི་འགྲོ་བ་ཐམས་ཅད་ལ་ཕོག སྡིག་སྒྲིབ་དང་རྣམ་སྨིན་གདོས་བཅས་ཀྱི་ཕུང་པོ་ཐམས་ཅད་ལྷག་མེད་དུ་སངས་ཀྱིས་སྦྱངས། དེ་ཐམས་ཅད་སྐད་ཅིག་ལ་འོད་དམར་པོའི་ཕུང་པོར་གྱུར་པར་བསྒོམ་མོ་གསུངས།
༈ །གཉིས་པ་ནི། དེའི་མོད་ལ་སྣོད་ཐམས་ཅད་ཡེ་ཤེས་ཀྱི་གཞལ་ཡས་ཁང་ཆོས་འབྱུང་དམར་པོ་འོད་ཀྱི་རང་བཞིན་ཅན་དང༌། བཅུད་ཐམས་ཅད་རྡོཾ་རྗེཾ་རྣལ་འབྱོརཾ་མཾའི་སྐུརཾ་ལམ་གྱིས་གྱུརཾ་པར་བསམ། དེའང་ཕྱི་ནང་སྣོད་བཅུད་ཐམས་ཅད་རང་སེམས་ཁོ་ནའི་རྩལ་སྣང་ཡིན་པའི་དོན་གྱིས་དེ་ལྟར་སྦྱང་ཞིང་བསྒྱུར་དུ་བཏུབ་པ་ཡིན་ལ། སྦྱང་བསྒྱུར་འདི་དག་གི་ཚེ་བཟོད་མེད་ཀྱི་སྙིང་རྗེ་ཆེན་པོས་ཀུན་ནས་བསླངས་ཏེ། འགྲོ་བ་རྣམས་སྦྱང་བསྒྱུར་བྱས་པས་གསང་སྔགས་ལུགས་ཀྱི་བྱང་སེམས་མཐར་ཐུག་ཏུ་འགྲོའོ་གསུངས། ༈ །གཉིས་པ་སྦྱང་བསྒྱུར་མཐར་ཕྱིན་པའི་བྱ་བ་ལ་དངོས་དང༌། ཡན་ལག་གཉིས་ལས། དང་པོ་ལ་ཡེ་ཤེས་པ་གཞུག་པ། ལུས་དཀྱིལ་གསལ་གདབ་པ།
གོ་ཆ་བཅིང་བ། སེམས་འཛིན་པ། བཟླས་པ་གཉིས་བྱ་བ། ཞར་བྱུང་རྫོགས་རིམ་བསྒོམ་པ། ཐུན་བསྡུ་བ་དང་བདུན་ལས། ༈ །དང་པོ་ནི། ཁ་ཅིག་ཡེ་ཤེས་པ་གཞུག་པའི་གོང་དུ་ལུས་དཀྱིལ་བསྒོམ་པར་བཤད་མོད། རང་ལུགས་ལ་དང་པོ་ཡེ་ཤེས་པ་གཞུག་པར་བྱེད་དེ། གཞུང་གི་ས་བཅད་ལས། དཔའ་བོ་དཔའ་མོས་བྱིན་གྱིས་བརླབ།
༨ ། ཞེས་འབྱུང་བས། འདི་ལའང་བཞི་སྟེ། གང་གིས་སྤྱན་འདྲེན་པ། གང་སྤྱན་དྲངས་པ། གང་ནས་སྤྱན་དྲངས་པ། ཚུལ་ཇི་ལྟར་སྤྱན་འདྲེན་པའོ། ། དང་པོ་ནི། སྒྲུབ་པ་པོ་རང་ཉིད་ལྷར་གསལ་བ་དེས་སོ། ། གཉིས་པ་ནི།
ཕོ་ཉ་མཆོག་ ༡ འབྲིང་ ༢ ཐ་མ་ ༣ གསུམ་སྟེ། འོག་མིན་གྱི་ལྷན་སྐྱེས་ ༡ ་རྣལ་འབྱཽར་མ། འཛམ་གླིང་ཡུལ་ཉེར་བཞིའི་ཞིང་ ༢ སྐྱེས་རྣལ་འབྱོར་མ། མཁའ་འགྲོའི་རིགས་སྐྱེས་ཀྱི་རྣལ་འབྱོར་མ་དང༌། སྔགས་ ༣ སྐྱེས་ཀྱི་རྣལ་འབྱོར་མ་སྟེ། ཐམས་ཅད་སྔགས་སྐྱེས་སུ་འདུས་པ་ཉིད་གང་སྤྱན་དྲངས་རྒྱུའོ། ། གསུམ་པ་ནི། རང་བཞིན་ཆོས་ཀྱི་དབྱིངས་ནས་ཏེ། སྤྲོས་བྲལ་ཆོས་ཀྱི་སྐུ་ནམ་མཁའ་ལྟ་བུ་ལས། གཟུགས་སྐུ་བཞིན་ལག་གི་རྣམ་པར་སྤྱན་དྲངས་པའོ། །
བཞི་པ་ནི། སྔགས་དང་ཕྱག་རྒྱ་ཏིང་ངེ་འཛིན་གསུམ་ལས། སྔགས་ནི་ཕཻཾཾ་ཞེས་པ་སྟེ། དེའང་དྲག་པོར་བརྗོད་ཅིང་ཕོ་ཉ་གསུམ་གཅིག་ཏུ་འདུས་པའི་དོན་ཕཾ་ཨེཾ་མཾ་གསུམ་གྱི་གདངས་ཚང་བར་རིང་པོར་བརྗོད། དེ་བོད་སྐད་དུ་ཁོཾས་ཤིཾག་ཅེས་པ་སྟེ། སྔགས་དང་ཕྱག་རྒྱ་ཏིང་ངེ་འཛིན་གསུམ་གྱིས་སྤྱན་འདྲེན་པ་ན་གནས་གསུམ་གྱི་མཁའ་འགྲོ་རྣམས་སྔོན་གྱི་དམ་ཚིག་རྗེས་སུ་དྲན་ནས་འདིར་མི་འབྱོན་ན་དམ་ཚིག་ཉམས་པའི་ཉེས་པས་མགོ་བོ་ཁོས་ཤིག་ཅེས་དམོད་པ་བོར་བའི་མཁའ་འགྲོའི་སྲོག་སྔགས་ཡིན། ཕྱག་རྒྱ་ནི། ལུས་སྐྱིལ་ཀྲུང་བཤིག་ལ་ཙོག་པུར་འདུག་པས་རྐང་པ་གཡོན་པའི་མཐེབ་ཆེན་གྱིས་གཡས་པའི་མཐེ་བོང་མནན་པ་རུས་སྦལ་གྱི་འདུག་སྟངས་དང༌། ལག་པ་གཉིས་ཀྱི་མཐེ་བོང་གཉིས་ཐུར་དུ་བརྐྱངས་པ་ལྟོ་སྦྱར། མཛུབ་མོའི་རྩེ་གཉིས་ཕན་ཚུན་འཁྱུད།
གུང་མོ་གཉིས་ཀྱང་རྩེ་སྦྱར། སྲིན་ལག་གཉིས་དང་མཐེའུ་ཆུང་གཉིས་སོ་སོར་བརྐྱངས་ཏེ་འབར་བ་ལྟར་བྱས་པ་འབར་བའི་ཕྱག་རྒྱའམ། སཾ་བུ་ཊ་ལས་ངོ་མཚར་སྒྱུ་མའི་ཕྱག་རྒྱ་ཞེས་གསུངས་པ་དེ་ཉིད་གཡོན་ངོས་ནས་རིམ་བཞིན་བཏེག་ལ། མིག་གཡོན་སྐོར་དུ་གྱེན་དུ་ལྡོག་པའི་ལྟ་སྟངས་དང་བཅས་ཕྱག་རྒྱ་དཔྲལ་བའི་ཐད་དུ་གཡོན་དུ་ལན་གསུམ་བསྐོར། ཏིང་ངེ་འཛིན་ནི། རང་ལྷར་གསལ་བའི་ཐུགཾས་ཀཾའི་སཾ་བོཾན་བྃ་ཡིག་ལས་འོད་ཟེར་དམར་པོ་བུན་ལོང་གིས་འཕྲོས། སྨིན་མཚམས་ནས་ཕྱིར་བྱུང༌། རྩེ་མོ་ལྕགས་ཀྱུའི་དབྱིབས་ཅན་གྲངས་མེད་པར་གྱུར་པ་རྣམས་སྟེང་འོག་བར་གསུམ་ཕྱོགས་ཐམས་ཅད་དུ་ཁྱབ་པར་འཕྲོས། ཕོ་ཉ་གསུམ་གྱི་རྣལ་འབྱོར་མ་ཐམས་ཅད་ ་་་་་འགྲོ་བ་རྣལ་འབྱོར་མར་གྱུར་པ་བསྡུ་བའང་འདིར་འདུས་སོ། ། མཆན།
ལ་ཕོག་སྟེ། དེ་རྣམས་སྟེང་ནས་བྱོན་པ་ནི་ཁ་ཆར་བུ་ཡུག་འཚུབས་པ་ལྟ་བུ། འོག་ནས་བྱོན་པ་ནི་དབྱར་གྱི་ས་རླངས་རྡོལ་བ་ལྟ་བུ། བར་ནས་བྱོན་པ་ནི་དགེ་འདུན་མང་པོ་ཆོས་འཁོར་ལ་འདུ་བ་ལྟར་འུར་འུར་ཐིབ་ཐིབ་བྱོན། དེ་ཐམས་ཅད་འཇའ་འོད་ཀྱི་གུར་ཕུབ། མེ་ཏོག་གི་ཆར་འབེབས། སྙན་པའི་གླུ་དབྱངས་རོལ་མོ་དང་བཅས་བྱོན་པར་བསམས་ལ། རྡོ་རྗེ་ཁུ་ཚུར་གྱི་གཡས་པའི་མཛུབ་མོས་གཡོན་པའི་མཐེའུ་ཆུང་གི་སྟེང་ནས་འཁྱུད་པ་ལྕགས་ཀྱུའི་ཕྱག་རྒྱ་བྱ་ཞིང༌། ཛཿཞེས་བརྗོད་པས་གཅིག་ལ་གཅིག་ཐིམ་ནས་རང་གི་སྤྱི་བོར་བྱོན་པར་བསམ། རྡོ་རྗེ་ཁུ་ཚུར་གཉིས་གཡས་པ་སྟེང་དུ་བྱས་ནས་རྒྱབ་སྤྲད་པ་ཞགས་པའི་ཕྱག་རྒྱ་དང་བཅས།
ཧཱུྃ་ཞེས་བརྗོད་པས་སྤྱི་བོའི་དེ་འོད་དམར་པོར་ཞུ་ནས་རང་ལ་སིབ་ཀྱིས་ཐིམ་པར་བསམ། རྡོ་རྗེ་ཁུ་ཚུར་གཉིས་ཁ་གྱེན་དུ་བསྟན་པའི་མཛུབ་མོ་དང༌། མཐེའུ་ཆུང་ཕན་ཚུན་སོ་སོར་འཁྱུད་པ་ལྕགས་སྒྲོག་གི་ཕྱག་རྒྱ་དང་བཅས། བྃ་ཞེས་བརྗོད་པས་སྙིང་གའི་ས་བོན་ལ་ཆུ་ལ་ཆུ་བཞག་པ་ལྟར་དབྱེར་མེད་རོ་གཅིག་ཏུ་འདྲེས་པར་བསམ། མཐེ་བོང་ནང་དུ་བྱས་པའི་རྡོ་རྗེ་ཁུ་ཚུར་བསྡམས་ཏེ་གཡོན་པའི་ཆང་མགོར་གཡས་པའི་ཆང་རྟིང་བཞག་པ་སྙིང་གར་བྱས་ལ། ཧོཿཞེས་བརྗོད་པས་གཉིས་མེད་ཡེ་ཤེས་ཀྱི་དབང་དུ་གྱུར་ཏེ་བྱང་ཆུབ་སྙིང་པོའི་བར་དུ་མི་འབྲལ་བར་དགྱེས་བཞིན་དུ་བཞུགས་པར་བསམ། ཚར་ལུགས་ལ་ལག་གཉིས་པདྨ་གར་སྐོར་གྱི་ཚུལ་དུ་སེ་གོལ་ལན་གཉིས་ནང་དུ་གཏོགས་པ་ཙམ་ལས་མི་མཛད་ཀྱང༌། གོང་བཞིན་རྒྱུད་སྡེ་སྤྱི་ལྟར་བྱེད་པ་ལེགས་སོ་གསུངས། ༈ །དེ་ནས་གཉིས་པ་ལུས་དཀྱིལ་གསལ་གདབ་པ་ནི། ཞལ་གཉིས་མའི་རྫོགས་རིམ་དུ་སྔགས་ཀྱིས་དེ་ཉིད་འགྲུབ་པར་གསུངས་པ་འདིར་བླངས་པའི་ཐུན་མོང་བ་ཞིག་དང༌།
གྲུབ་ཆེན་ནཱ་རོའི་སློབ་བཤད་སྙན་བརྒྱུད་ཐུན་མོང་མ་ཡིན་པ་གཉིས་སུ་ཡོད་པ་ལས། སྐབས་འདིར་ཞལ་ཤེས་གསུམ་པ་ལུས་དཀྱིལ་ཐུན་མོང་མ་ཡིན་པ་རྗེ་བཙུན་ས་སྐྱ་པ་ཡབ་སྲས་ལ་སྙན་བརྒྱུད་ཁོ་ནར་བཞུགས་ཤིང༌། བདག་ཆེན་རྡོ་རྗེ་འཆང་གིས་ཀུན་སྤངས་རྡོ་རིངས་པ་ཆེན་པོར་སྩལ་བ་ནས་བཟུང་སློབ་མ་ཆིག་བརྒྱུད་ཁོ་ན་ལས། གཞན་དག་གིས་མཚན་ཙམ་ཐོས་པའི་ཡུལ་མ་ཡིན་ཀྱང༌། མཁྱེན་རབ་བྱམས་པ་ངག་དབང་ལྷུན་གྲུབ་སོགས་ཀྱིས་བསྐྱེད་རྫོགས་ཀྱི་ཁྲིད་རྫོགས་པར་འདེབས་དུས་སློབ་མ་སུམ་ཚན་དུ་བཅད་དེ་གནང་བ་ལས་སྤྱིར་འབེབས་པ་མི་མཛད་པའི་བཀའ་རྒྱ་ཅན་ཏེ། དེ་ལྟ་བུའི་ལུས་དཀྱིལ་འདི་ཉིད་ནི་སྒྲུབ་པ་པོའི་ལུས་ལ་གནད་དུ་བསྣུན་བྱ་ཡུལ་སུམ་ཅུ་སོ་བདུན་རྩ་ཁམས་ཀྱི་ཡི་གེར་ཚང་བར་གནས་པ། དེ་ཐམས་ཅད་ཀྱི་ནུས་པ་སྙིང་གའི་རྩ་ཁམས་ལ་ཚང་བ་སྟེ། ལྟེ་བའི་ཁམས་དམར་པོ་ལ་ནང་གི་ཕག་མོའམ། དཔྱིད་དང་ཐིག་ལེའི་ཡ་གྱལ་ཏི་ལ་ཀའི་སྒྲས་བསྟན་པ་དེ་ཉིད་སྙིང་གར་བྃ་ཡིག་གི་རྣམ་པར་གནས་པ་དང༌། འབྱུང་བཞིའི་ཁམས་འབབས་པའི་རྩ་བཞིའི་ངོ་བོ་བྃ་གྱི་ཆ་ཤས་ཡ་ར་ལ་ཝ་བཞི་དང༌།
ཛ་ལནྡྷཱ་ར་ལ་སོགས་པའི་ཡུལ་ཉེར་བཞིའི་བདག་ཉིད་ཅན་གྱི་སྤྱི་གཙུག་ལ་སོགས་པའི་རྩ་ཉེར་བཞི་དང༌། དེར་རྒྱུ་བའི་རླུང་དང་ཁམས་དཔའ་མོའི་ངོ་བོར་གནས་པ་རྣམས་སྔགས་ཕྲེང་དུ་གནས་ཏེ། རྒྱུ་དེ་དག་ལ་རྐྱེན་དབང་དུས་སུ་མར་མེ་སྦྱིན་པ་སོགས་ཀྱི་བརྡ་ཐབས་ཀྱིས་ཡེ་ཤེས་པ་ཕབ་ཅིང༌། གསང་དབང་གི་སྐབས་སུ་ལྷའི་བདུད་རྩིས་ལུས་ཀྱི་རྩ་རླུང་ཐིག་ལེ་རྣམས་བྱིན་གྱིས་བརླབས་པ་དང༌། སྐབས་འདིར་ཡེ་ཤེས་པ་བཅུག་པས་རྐྱེན་བྱས་ཏེ་འདིར་སྙིང་གའི་རྩ་ཐིག་རླུང་གསུམ་ལུས་དཀྱིལ་གྱི་ལྷར་བསྒོམས་པས། ལུས་ཀྱི་རྩ་སྟོང་ཕྲག་བདུན་ཅུ་རྩ་གཉིས་སུ་ལས་རླུང་དགུ་བརྒྱ་ཕྲག་རེ་རྒྱུ་བ་རིམ་གྱིས་འགགས་ཏེ། ས་དང་པོ་ནས་བཅུ་གཉིས་པའི་བར་གྱི་རྟོགས་པ་མྱུར་བ་ཉིད་དུ་མངོན་དུ་འགྱུར་བར་བྱེད་པ་དང༌། ནང་གི་རྟེན་འབྲེལ་སྟོབས་སུ་གྱུར་པས། དེའི་དབང་གིས་ཕྱིའི་གནས་ཡུལ་གྱི་མཁའ་འགྲོ་མ་ཐམས་ཅད་དབང་དུ་འདུ་ཞིང༌། དེ་དག་གིས་ལམ་གྱི་གྲོགས་མཛད་པ་དང༌།
རྒྱུད་བྱིན་གྱིས་རློབ་པར་མཛད་པ་སོགས་གསང་ཆེན་ལམ་གྱི་ཟབ་གནད་མཐར་ཐུག་པ་ཡིན་གསུངས། དེ་བས་ན་བྃ་གྱི་སྲོག་དང་ཆ་ཤས་ནི་ལྟེ་བའི་དམར་ཆ་དང་སྙིང་གའི་རྩ་འདབ་སུམ་སྐོར་མ་སོགས་བཞི་དང༌། དབུ་མ་ཁམས་དང་བཅས་པའི་རང་བཞིན་དུ་མོས། སྐྲ་མཚམས་སོགས་ཡུལ་ཉེར་བཞི་དང༌། ཁ་སོགས་སྒོ་བརྒྱད་དེ་སོ་གཉིས་ཀྱི་རྩ་ཁམས་ཀྱི་ངོ་བོ་ཡིག་འབྲུ་སོ་གཉིས་དམིགས་པ་གཏད་པ་ཡིན་ཏེ། དེ་ལས་གཞན་དུ་ཁ་ཅིག་གནས་དེ་དང་དེའི་རྩ་ཁམས་ལས་རང་འདྲ་ཆད་ནས་བྃ་ཡིག་སོགས་ལ་ཐིམ་པར་བསམ་ཞེས་བཤད་ཀྱང་དེ་འདྲའི་གུ་དོགས་མི་དགོས་སོ། ། དེ་ལྟ་བུའི་ལུས་དཀྱིལ་བསྒོམ་ཚུལ་ནི། དེའང་བྃ་ཡིག་འདི་རྣལ་འབྱོར་མ་ལྔར་བསྐྱེད་ཟེར་བ་ཙམ་ལས། རྒྱུ་མཚན་ཡང་དག་འཆད་ཤེས་པ་ཉུང་བས། ཅུང་ཟད་བཤད་ན།
ཨེ་ཝྃ་གཟུགས་སྒྲུབ་ཀྱི་ཚེ། མཚན་བརྗོད་ལས། སྟོང་པ་ཆེན་པོ་ཡི་གེ་ལྔ། ། ཞེས་ཨ་ཨི་ཨུ་རྀ་ལྀ་ལྔ་པོ་འདིར་སྟོང་ཆེན་ཡི་གེ་ཞེས་བྱ་བ་ཡིན་པས། དེ་ལྔ་ཀ་འདུས་པས་བྃ་ཡིག་གྲུབ་སྟེ། དེའམ་སྒྲ་མདོ་ལས། ཨི་ཡའོ། ། ཨུ་ཝའོ། ། རྀ་རའོ། ། ལྀ་ལའོ། །
ཞེས་པས་རིམ་པ་ལྟར་ཨི་ཨུ་རྀ་ལྀ་བཞི་པོ་ཡ་ར་ལ་ཝ་བཞིར་ལུས་འགྱུར་ཞིང༌། དེ་ནས་སྲོག་གི་ཨ་ཐུང་གྲི་གུག་གི་སོ་ལྟ་བུ་དབུས་སུ་གཞག ་་་་་ འདི་མཆན་ནང་ལ་བརྡ་ཡིག་བྱ་གཟུགས་ཞིག་འདུག རཾ་དབྱུག་པའི་རྣམ་པ་གཡོན་དུ་གཞག ། ལཾ་ཚེག་དྲག་ལྟ་བུ་སྟེང་དུ་གཞག ། ཝཾ་ཐོང་གུག་ལྟ་བུ་དེའི་འོག་ཏུ་གཞག ། ཡཾ་ཉ་མིག་ལྟ་བུ་སྟེང་དུ་གཞག་པས། ཝརྟུ་ལའི་ཡི་གེའི་བྃ་གྲུབ་སྟེ། དེ་སོ་སོར་ཕྲལ་ནས་ཨ་ཐུང་སྲོག་གི་ཡི་གེ་ལས་གཙོ་མོ་དང༌། ཆ་ཤས་ཡ་ར་ལ་ཝ་བཞི་ལས་རྣལ་འབྱོར་མ་བཞིར་བསྐྱེད་པ་ཡིན་པས།
རང་ལྷར་གསལ་བའི་ཐུགས་ཀར་ཆོས་འབྱུང་ཟླ་བ་ས་བོན་སྔགས་ཕྲེང་དང་བཅས་པ་གསལ་བཏབ་ལ། ཡེཾ་ཤེཾས་པ་བཅུགཾ་པཾའི་རྐྱེན་གྱིས་བྃ་ཡིག་དེ་ཉིད་གཟི་བརྗིད་ཆེར་གྱུར་ཏེ་ལུས་ཀྱི་ནང་ཐམས་ཅད་གསལ་བར་བྱས། བྃ་ཡིག་དེ་ཉིད་འོད་དུ་ཞུ་སྟེ་ཨ་ཡ་ར་ལ་ཝ་ལྔར་གྱུར་པ་སྲོག་གི་ཨ་ཐུང་དམར་པོ་དབུས་སུ་བཞག་ལ་གསལ་གདབ། ཡ་ལྗང་གུ་རླུང་གི་རླུང་རྩའི་ངོ་བོ་གཡོན་དུ་བཞག ར་དམར་པོ་མེ་རླུང་གི་རྩའི་ངོ་བོ་རྒྱབ་ཏུ་བཞག ལ་སེར་པོ་ས་རླུང་གི་རྩའི་ངོ་བོ་གཡས་སུ་བཞག ཝ་དཀར་པོ་ཆུ་རླུང་གི་རྩའི་ངོ་བོ་མདུན་དུ་བཞག་སྟེ། དབུས་ཀྱི་ཨ་ཐུང་ཡིག་ངོ་མདུན་ཕྱོགས་དང༌། གཞན་བཞིའི་ཡིག་ངོ་ཨ་ལ་བལྟ་བ། ཐམས་ཅད་འགྲེངས་སྟབས་སུ་ཡོད་པར་བསམ།
སློབ་བཤད་པ་ཁ་ཅིག་ཚར་ཆེན་རིན་པོ་ཆེས་ཨ་ཐུང་ཡ་ར་ལ་ཝ་བཞིའི་ངོ་བོ་རྣལ་འབྱོར་མ་ལྔ། ཞེས་གསུངས་པ་དྲངས་ནས། འོད་ཞུ་བྱས་ཏེ་དེ་ལས་བསྐྱེད་པ་མི་འཐད་པའི་ཕྱོགས་སུ་མཛད་ཀྱང་སྐྱོན་མེད་གསུངས། དེ་ནས་དབུས་ཀྱི་སྲོག་གི་ཡི་གེ་ཨ་ཐུང་དང་རྩ་དབུ་མ་གཅིག་འདུས་ཀྱི་ངོ་བོ་རྡོ་རྗེ་རྣལ་འབྱཽར་མ་དམར་མོ་མཐེབ་སོར་གྱི་ཚད་ཙམ། འཇིགས་དུས་ཀྱི་གདན་ལ་བཞུགས་ཤིང་པད་ཉི་མེད་པ། གཞན་རྒྱན་ཆ་ལུགས་སོགས་ཕྱིའི་རྣལ་འབྱོར་མ་དང་འདྲ་བ་ཞལ་མདུན་བསྟན། ཕྱོགས་ཀྱི་ཡ་ར་ལ་ཝ་བཞི་ཡོངས་སུ་གྱུར་པ་ལས། ཤར་དུ་ཝ་ལས་རྣལ་འབྱོར་མ་དཀར་མོ། བྱང་དུ་ཡ་ལས་རྣལ་འབྱོར་མ་ལྗང་གུ། ནུབ་ཏུ་ར་ལས་རྣལ་འབྱོར་མ་དམར་མོ།
ལྷོར་ལ་ལས་རྣལ་འབྱོར་མ་སེར་མོ་སྟེ་སྙིང་པོའི་རྣལ་འབྱོར་མ་བཞིའི་ངོ་བོ། རྒྱན་ཆ་ལུགས་སོགས་གཙོ་མོ་དང་འདྲ་བ། ཆེ་ཆུང་མཐེབ་སོར་ཕྱེད་ཙམ་པ། ཞལ་གཙོ་མོ་ལ་ཕྱོགས་པར་བསྒོམ། འདིར་བདག་གི་བླ་མ་མཁྱེན་བརྩེའི་ཞབས་ཀྱིས་མཛད་པའི་བསྐྱེད་རྫོགས་མཁའ་སྤྱོད་བགྲོད་པའི་གསང་ལམ་ལས། ཤར་ནས་བརྩམས་ཏེ་གཡོན་སྐོར་གྱིས་བྃ་ཡིག་གི་ཆ་ཤས་ཡ་ར་ལ་ཝ་བཞིའི་ངོ་བོ་སྙིང་པོའི་རྣལ་འབྱོར་མ་དཀར་ལྗང་དམར་སེར་བཞི། ཞེས་གསུངས་ཀྱང༌། ཡང་དེས་མཛད་པའི་ཐུན་མོང་མ་ཡིན་པའི་ལྷན་ཐབས་ལས་བྱང་ནས་གཡོན་སྐོར་ལྗང་དམར་སེར་དང་དཀར། ཞེས་གསུངས་པ་ཉིད་སྐབས་དོན་ཡིན་ལ། སྔ་མ་དགོངས་པ་ཅན་ནོ། །
དེ་ནས་ཟླ་གདན་གྱི་སྟེང་གི་མཐའ་སྐོར་གྱི་ཀཱ་ལི་སོ་གཉིས་སམ། སྔར་བཤད་པ་ལྟར་གྱི་མཚན་དཔེ་མཚོན་པའི་ཨོཾ་གསུམ་མའི་ཡིག་འབྲུ་རྣམས་རྣལ་འབྱོར་མ་དམར་མོ་རྒྱན་ཆ་ལུགས་གཙོ་མོ་དང་འདྲ་བ་སོ་གཉིས་ཞལ་ནང་དུ་གཟིགས་པར་བསྒོམ། དེས་ནི་རྩ་དཔའ་མོ ༢༤ ་དང༌། ཁམས་ཁ་ཊྭཱཾ་ག ༢༤ འི་རྣམ་པར་བསྐྱེད་པས་བདེ་མཆོག་གི་སྐུ་གསུང་ཐུགས་ཀྱི་འཁོར་ལོའི་ལྷ་རྣམས་མཚོན་པ་ཡིན་ལ། དེ་ལྟར་བསྒོམས་པས་རླུང་སེམས་དབུ་མར་འདུས་ཏེ་རྫོགས་རིམ་གྱི་ཟབ་གནད་བསྐྱེད་རིམ་དུ་ཚང་ཞིང༌། དེའང་འཁོར་ལོ་བདེ་མཆོག་གི་ལྷ་ཐམས་ཅད་ལུས་དཀྱིལ་འདིར་ཚང་ཚུལ་ནི། དབུས་ཀྱི་རྣལ་འབྱོར་མ་དམར་མོ་ནི་ཕག་མོ་དང༌། ཁ་ཊྭཱཾ་ག་ཧེ་རུ་ཀ་སྟེ་ཡབ་ཡུམ་གཉིས་མེད་དཔྱིད་དང་ཐིག་ལེའི་ངོ་བོ་དང༌། ཕྱོགས་ཀྱི་རྣལ་འབྱོར་མ་དཀར་སེར་དམར་ལྗང་བཞི་ནི་མཁའ་འགྲོ་མ་སོགས་སྙིང་པོའི་རྣལ་འབྱོར་མ་བཞི་སྟེ་འབྱུང་བཞིའི་རླུང་རྒྱུ་བའི་རྩ་འདབ་བཞིའི་ངོ་བོ་དང༌།
མཐའ་སྐོར་གྱི་རྣལ་འབྱོར་མ་སོ་གཉིས་ནི་རབ་གཏུམ་མ་སོགས་ཐུགས་ཀྱི་དཔའ་མོ་བརྒྱད། ས་སྲུང་མ་སོགས་གསུང་གི་དཔའ་མོ་བརྒྱད། འཁོར་ལོའི་ཤུགས་ཅན་མ་ལ་སོགས་པའི་སྐུའི་དཔའ་མོ་བརྒྱད་དེ་དཔའ་མོ་ཉེར་བཞི་སྟེ་སྐྲ་མཚམས་ལ་སོགས་པའི་རྩ་ཉེར་བཞི་དང༌། དེ་རྣམས་ཀྱི་འཆང་རྒྱུའི་ཁ་ཊྭཱཾ་ག་དཔའ་བོ་ཉེར་བཞི་སྟེ་རྩ་ནང་གི་ཁམས་ཀྱི་ངོ་བོ་དང༌། ཁྭ་གདོང་མ་སོགས་སྒོ་མ་བཞི། གཤིན་རྗེ་བརྟན་མ་སོགས་མཚམས་མ་བཞི་སྟེ་སྒོ་མཚམས་མ་བརྒྱད་པོ་ནི་ཁ་ལ་སོགས་པའི་དབང་པོའི་སྒོ་བརྒྱད་ཀྱི་རྩའི་ངོ་བོ་སྟེ། དེ་ལྟར་ཤེས་པར་བྱ་ཞིང༌། རང་ལུས་རྩ་ཁམས་ཀྱི་ངོ་བོ་ལས་ལྷ་དེ་དང་དེར་ཤར་བ་ངེས་པར་བྱ་ཞིང་ང་རྒྱལ་དང་གསལ་སྣང་བྱའོ་གསུངས། ༈ །གསུམ་པ་གོ་ཆ་བགོ་བ་ནི། ཁ་ཅིག་ཡེ་ཤེས་པ་གཞུག་ཟིན་མ་ཐག་ཡོ་ག་ཤུདྡྷའི་སྔགས་རྒྱ་བྱེད་པར་བཤད་ཀྱང༌།
གནས་གསར་བ་དང་བདག་གི་བླ་མས་འདིར་བྱ་བར་གསུངས་པས། པད་སྐོར་སྔོན་དུ་འགྲོ་བས་འཁྱུད་པའི་ཕྱག་རྒྱ་དང་བཅས་ཏེ། ཨོཾ་ཡོ་ག་ཤུདྡྷཿསོགས་བརྗོད་ཅིང་རང་ཉིད་འབྲས་དུས་ཀྱི་རྣལ་འབྱོར་མ་དང༌། ལུས་དཀྱིལ་གྱི་ལྷ་ཐམས་ཅད་རྩ་ཁམས་གནས་སུ་དག་པའི་རང་བཞིན་དུ་ང་རྒྱལ་བརྟན་པོ་བྱས་ལ་ཐ་མལ་གྱི་འདུ་ཤེས་སྤངས། སྔགས་དོན་ནི། ཆོས་ཐམས་ཅད་ཤིན་ཏུ་དག་པའི་རྣལ་འབྱོར་མ་དེ་ངའོ། ། ཞེས་པ་སྟེ། དེའང༌། ཐབས་དང་ཤེས་རབ་གཉིས་མེད་པ། ། རྣལ་འབྱོར་དེ་བཞིན་གཤེགས་པས་གསུངས། །
ཞེས་པ་ལྟར་འཁོར་འདས་སྣོད་བཅུད་ཐམས་ཅད་ཐབཾས་ཤེཾས་གཉིཾས་ཀྱི་རང་བཞིན་ལས་མ་འདས་པའི་དོན་ཡིན་གསུངས། དེ་ནས་རང་དང་ལུས་དཀྱིལ་གྱི་ལྷ་ཐམས་ཅད་ཀྱི་ལྟེ་བ ༡ ། སྙིང་ག ༢ ཁ་སྟེ་ལྕེའི་སྟེང་ ༣ ། དཔྲལ་བ་སྟེ་སྤྱན་དབུས་མའི་གོང༌། ༤ སྤྱི་གཙུག་སྟེ་སྐྲ་མཚམས་ནས་གྱེན་དུ་སོར་བཞིའི་ཐད། ༥ ཡན་ལག་དཔུང་མགོ་གཉིས། ལག་པའི་མཁྲིག་མ་གཉིས། དཔྱི་གཉིས། བོལ་ཚིགས་གཉིས་ཏེ་ཚིགས ༦ ་ཆེན་བརྒྱད་རྣམས་སུ་ཟླ་དཀྱིལ་ཆུང་ངུ་རེ་སྐུ་གཟུགས་དང་དབྱེར་མེད་པ་ཆུ་ནང་དུ་ཟླ་བའི་གཟུགས་ཤར་བ་ལྟར་གྱེན་ལངས་སྐྱ་འཁྱིལ་བར་བསམ།
ཕྱི་རོལ་དུ་རྒྱན་བཏགས་པ་ལྟ་བུ་དང༌། ནང་དུ་སྔགས་འཁོར་གྱི་གདན་བཀོད་པ་ལྟ་བུ་ནི་མིན་ནོ་གསུངས། ཟླ་གདན་དེ་དག་གི་ངོས་སུ། ལྟེ་བར་ཨོཾ་བྃ་དམར་མོ་རྡོ་རྗེ་ཕག་མོའི་ངོ་བོ། སྙིང་གར་ཧྃ་ཡོཾ་སྔོན་མོ་གཤིན་རྗེ་མའི་ངོ་བོ། ཁར་ཧྲིཾ་མོཾ་དཀར་མོ་རྨོངས་བྱེད་མའི་ངོ་བོ། དཔྲལ་བར་ཧྲིཾ་ཧྲིཾ་སེར་མོ་སྐྱོད་བྱེད་མའི་ངོ་བོ། སྤྱི་གཙུག་ཏུ་ཧཱུྃ་ཧཱུྃ་ལྗང་གུ་སྐྲག་བྱེད་མའི་ངོ་བོ། ཚིགས་ཆེན་བརྒྱད་ལ་ཕཊ་ཕཊ་དུད་ཀ་ཙཎྜི་ཀའི་ངོ་བོ། ཡིག་འབྲུ་རྣམས་ཟླ་བའི་ངོས་ལ་རྒྱབ་བརྟེན་སྦྲེང་ཚར་མེ་ལོང་དུ་གཟུགས་བརྙན་ཤར་བ་ལྟར་བསམ་མོ་གསུངས། ་་་་་
སྐབས་འདིར་གོ་ཆ་བགོ་བ་ནི། དཔེར་ན་ཤིང་གཉིས་གཟེར་གྱིས་བསྡོམས་ཏེ་མི་འབྲལ་མི་འཕྱུགས་པར་བྱེད་པ་དང་མཚུངས་པར་དམ་ཡེ་དང་རང་དང་ལུས་དཀྱིལ་གྱི་ལྷ་དབྱེར་མེད་བཅིང་བར་བྱ་བའི་ཕྱིར་སྐབས་འདིར་འཐད་གསུངས། མཆན། ༈ །བཞི་པ་དེ་ལྟར་བསྒོམ་བྱའི་དོན་ལ་ཐོས་བསམ་གྱི་སྒྲོ་འདོགས་བཅད་ནས་བཅད་དོན་ཉམས་སུ་བླངས་པ་སེམས་འཛིན་བྱ་བའི་རིམ་པ་ལ། སྤྱིའི་སེམས་འཛིན་དང༌། བྱེ་བྲག་གི་སེམས་འཛིན་གཉིས། དང་པོ་ལ་ང་རྒྱལ་ལ་སེམས་འཛིན་པ་དང༌། རྣམ་པ་ལ་གསལ་སྣང་བསྒོམ་པ་གཉིས་ལས། དང་པོ་ནི། བདག་ཉིད་ཐ་མལ་པ་གཏན་ནས་མ་ཡིན་ཏེ་བཅུ་གསུམ་རྡོ་རྗེ་འཛིན་པའི་གོ་འཕང་མངོན་དུ་མཛད་པ་འབྲས་དུས་ཀྱི་རྡོ་རྗེ་རྣལ་འབྱོར་མ་དེ་དངོས་རང་ཡིན་སྙམ་དུ་ང་རྒྱལ་ཅི་ནུས་བསྐྱེད་ཅིང་བསྐྱེད་རིམ་ལ་གསལ་སྣང་ལས་ང་རྒྱལ་གཙོ་ཆེ་བར་གསུངས།
གཉིས་པ་ནི། ང་རྒྱལ་དེ་གའི་ངང་ལས། རང་རྣལ་འབྱོར་མའི་སྐུ་མདོག་དམར་མོ་ཞལ་གཅིག་ཕྱག་གཉིས་གྲི་ཐོད་འཛིན་པ། འཇིགས་དུས་ཀྱི་གདན་ལ་བརྐྱང་བསྐུམ་ཚུལ་གྱིས་བཞུགས་པ། སྐུ་ལ་རུས་པའི་རྒྱན་ཆ་ཁྲོལ་ལེ་བ། ཡེ་ཤེས་ཀྱི་མེའི་དབུས་ན་བཞུགས་པ། འོལ་སྤྱི་ཙམ་ལ་གསལ་སྣང་ཐོན་པར་སེམས་འཛིན། གཉིས་པ་བྱེ་བྲག་གི་སེམས་འཛིན་ལ། རྒྱན་མེད་ལ་སེམས་འཛིན་པ་དང༌། རྒྱན་ཅན་ལ་སེམས་འཛིན་པ་གཉིས།
དང་པོ་ནི། སྤྱན་དབུས་མར་སེམས་འཛིན་པ་སྟེ། རང་གི་དཔྲལ་བར་སྤྱན་དབུས་མ་དབུས་ནག་པ། མཐའ་སྐྱ་བ། སྤྱན་རྩ་དམར་ཤིག་གེ་བ། སྤྱན་གཡོན་པ་གྱེན་དུ་ལངས་པ་ལྟ་བུ། དབུས་སྦོམ་ཞིང་མཇུག་མ་རིང་བ། དེའི་འགྲམ་དུ་སྨིན་མ་ནག་ཁྱུག་གེ་བར་གསལ་གདབ་ཅིང༌། མི་གསལ་ན་ཁྱད་པར་དེ་དག་ངག་ཏུ་བརྗོད་ཅིང་གསལ་གདབ། དེས་ཀྱང་མ་གསལ་ན་དེ་ལྟ་བུའི་རི་མོ་བྲིས་ཏེ་མདུན་དུ་བཞག་ལ་བལྟ་བའམ།
དེ་ཉིད་རང་གི་དཔྲལ་བར་སྦྱར་ལ་མེ་ལོང་ངམ། ངོ་ཤེལ་སོགས་སུ་བལྟས་ལ་བསྒོམ། དེ་གསལ་ཞིང་བརྟན་པ་ན། སྤྱན་གཉིས་པོ་ཁྱད་ཆོས་གོང་དང་འདྲ་བ། སྨིན་མཚམས་ཀྱི་དབུས་སུ་གཉེར་མའི་རི་མོ་ཅུང་ཟད་དོད་ཙམ་དང༌། གཡས་གཡོན་དུ་དེ་ལས་ཆེ་ཙམ་རེ་ཡོད་པ། དེ་ནས་རིམ་བཞིན་ཤངས་ཀྱི་རྩ་བ་ཕྲ་ཞིང་རྩེ་མོ་གཟེངས་མཐོ་ལ་མཛེས་པ། ཤངས་བུག་དམར་སང་ངེ་བ། ཞལ་མཆུ་སྒྲོས་ལེགས་ཤིང་མཆུ་བིམ་བ་ལྟར་དམར་བ། དེ་ནང་ཚེམས་ཕྲེང་བཞི་བཅུ་མུ་ཏིག་གི་ཕྲེང་བ་ལྟར་དཀར་ཞིང་ཐགས་བཟང་བ།
མཆེ་བ་ཅུང་ཟད་འབུར་བ། ཞལ་ཅུང་ཟད་གདངས་པ་ཧེ་བྱས་པ་ལྟ་བུ། སྙན་ཤལ་རིང་ཞིང་མཛེས་པ་སྙན་གཤོག་རྒྱས་པ། ཕྲག་པ་གཉིས་སུ་ཀྱོང་ཀྱོང་མེད་པས་ཐལ་གོང་རྒྱས་པ་ཕྱག་གཉིས་བྱེ་རུའི་ལྕུག་ཕྲན་ལྟར་བྱིན་གྱིས་ཕྲ་ཞིང་མཛེས་པ། ནུ་འབུར་མཐོ་ལ་རབ་ཏུ་རྒྱས་ཤིང་བར་དོག་པ། མཐོང་བ་ཙམ་གྱིས་བདེ་བ་བསྐྱེད་པ། སྐུ་སྐེད་ཕྲ་ལ་གྲིམས་པ། བརླ་སོགས་སྐུ་སྨད་ཀྱི་ཆ་ཤས་ཆེར་རྒྱས་པ། ཆུ་འཛིན་སྣུམ་ཞིང་སྡུག་པ་རུས་སྦལ་གྱི་རྒྱབ་ལྟར་མཁྲང་བ། ཕྱག་ཞབས་ཀྱི་མཐིལ་པདྨའི་འདབ་མ་ལྟར་འཇམ་ཞིང་མཉེན་ལ།
སོར་མོ་རྣམས་དྲྭ་བས་འབྲེལ་ཞིང་མཐིལ་བཞིར་འཁོར་ལོའི་རི་མོ་བཀྲ་བ། ཞབས་མཐིལ་མཉམ་ཞིང་ལོང་བུ་མི་མངོན་པ། དབུ་སྐྲ་གནག་སྣུམ་ཉག་མ་རེ་རེ་ནས་སིལ་བུར་གྲོལ་བས་སྐུ་སྐེད་ཡན་ཆད་ཁེབས་པ་རྣམས་ལ་རིམ་བཞིན་གསལ་སྣང་བརྟན་པོ་མ་བྱུང་བར་དུ་སེམས་འཛིན། གཉིས་པ་ནི། དེ་ལ་སེམས་བརྟན་པ་ན་སྤྱི་བོར་རུས་པའི་འཁོར་ལོ་རྩིབས་སོ་གཉིས་པ་དཀར་པོ། ལྟེ་བར་རིགས་བདག་རྣམ་སྣང༌། རིགས་ལྔའི་དབུ་རྒྱན་དང་སྐྲ་ཆིང༌། སྙན་རྒྱན། མགུལ་རྒྱན། ཕྱག་ཞབས་ཀྱི་གདུ་བུ།
སྐ་རགས། འོག་པགས། དོ་ཤལ། ཕྱག་མཚན། གྲི་གུག ཐོད་ཁྲག ཁ་ཊྭཱཾ་ག འཇིགས་བྱེད་དང་དུས་མཚན་པད་ཉིའི་གདན། སྐུའི་འོད་ཟེར་མེ་རི་དང་བཅས་པ་རྣམས་གོང་དུ་བཤད་པ་ལྟར་སོ་སོར་གསལ་སྣང་བརྟན་པོར་སེམས་འཛིན། དེ་ལྟར་ལུས་དཀྱིལ་རྣམས་ལའང་སེམས་འཛིན་གཏོང་སྟེ།
རྣལ་འབྱོར་མ་རེ་རེའང་ཞིབ་པར་སྤྱན་དཀར་ནག་ཚུན་ཆད་གསལ་བར་སེམས་གཟུང༌། དེ་དག་གི་སྐབས་སུ་གསལ་ན་གསལ་ཏེ་འཕྲོ་གཅད། མི་གསལ་ན་མི་གསལ་ཏེ་འཕྲོ་གཅད་པ་ནི་ཏིང་ངེ་འཛིན་བསྒོམ་པའི་དུག་གམ་རྣམ་རྟོག་གི་དུག་དབྱུང་བ་ཞེས་བྱ་གསུངས། རེས་རྒྱན་ཅན་དང༌། རེས་རྒྱན་མེད། རེས་རིགས་བདག་ནས་པད་གདན་བར། རེས་དེ་ལས་ལྡོག རེས་ཕྱིའི་མེ་རི་ནས་ནང་གི་རྣལ་འབྱོར་མའི་བར། རེས་དེ་ལས་ལྡོག་སྟེ་སེམས་གཟུང༌། རེས་ཕྱིའི་རྣལ་འབྱོར་མ་ཡུངས་འབྲུ་ཙམ་གྱི་ནང་དུ་ལུས་དཀྱིལ་གྱི་ལྷ་ཚོགས་རི་རབ་ཙམ་བསྒོམ་པ།
དཔེར་ན་ཁབ་མིག་ནང་ནས་རི་ཆེན་པོ་མཐོང་བ་ལྟ་བུར་བསྒོམ། རེས་ཕྱིའི་རྣལ་འབྱོར་མ་རི་རབ་ཙམ་གྱི་ནང་དུ་ལུས་དཀྱིལ་གྱི་ལྷ་ཚོགས་ཡུངས་འབྲུ་ཙམ་བསྒོམ་སྟེ་དམིགས་པའི་རྩལ་སྣ་ཚོགས་སྦྱང༌། རེས་རང་ཉིད་རྣལ་འབྱོར་མར་གསལ་བ་དང་ལུས་དཀྱིལ་ཀྱི་ལྷ་ཚོགས་བཅས་རྒྱ་ཇེ་ཆེ་ཇེ་ཆེར་ནམ་མཁའི་ཁྱོན་གང་བར་བསམ། རེས་འགའ་རང་རྣལ་འབྱོར་མ་དང་ལུས་དཀྱིལ་བཅས་ཇེ་ཆུང་ཇེ་ཆུང་རྡུལ་ཕྲན་ལྟ་བུར་བསམ་སྟེ། ཕྱིའི་རྣལ་འབྱོར་མ་སྲན་ཆེན་ཙམ་གྱི་ནང་དུ་ལུས་དཀྱིལ་གྱི་ལྷ་ཚོགས་སྤུས་བྲིས་པ་ལྟ་བུར་བསྒོམ་པ་སྟེ་ཕྲ་བ་ལ་སེམས་འཛིན། དེ་དག་ཐམས་ཅད་ཀྱང་རྒྱན་ཅན་རྒྱན་མེད་ཕྱི་ནང་གི་ལྷ་སོ་སོར་དམིགས་ཏེ་གསལ་འདེབས། སེམས་འཛིན་གང་གཏོང་ཀྱང་གནས་ཆ་བརྟན་པོ་འོང་དུ་རེ་ནས་རྒྱུན་མཐུད་ན་རྣམ་རྟོག་གཞན་གྱིས་བར་གཅོད་ཅིང༌། དེ་འདྲ་ལ་གོམས་ན་རྗེས་སུ་དམིགས་པ་ནམ་གཏད་རེས་ཀྱི་ཚེ་རྣམ་རྟོག་འོག་འགྱུ་ཤར་ཏེ་ལང་ཤོར་དུ་ཐལ་ཞིང༌། གསལ་པོར་མ་བྱུང་ཀྱང་གསལ་སྣང་འོང་དུ་རེ་ནས་ཡུན་བསྐྱངས་ན་ཤེས་པ་འཐུམས་ཏེ་བྱིང་བྱིང་པོར་རྒྱ་འབྱམས་སུ་འགྲོ་བས་མྱུར་དུ་རང་དབང་བའི་ཚུལ་གྱིས་འཕྲོ་གཅད། གསལ་པོ་ཞིག་ཤར་ནས་བརྟན་ན།
ད་རེས་གསལ་བརྟན་བྱུང་བས་འདི་ཡུན་བསྐྱངས་དགོས་སྙམ་པས་ཨུ་ཚུགས་བྱས་ན། བྱིང་རྒོད་ནམ་སྐྱེས་མི་ཚོར་བས་བར་དུ་གཅོད་པས་འཕྲོ་གཅད་ཀྱིན་བསྒོམ། དེ་ལ་ཆེད་དུ་མི་བསམ་པར་རང་སོ་འཛིན་ཅིང་མ་ཡེངས་ཙམ་གྱི་ངང་དུ་རང་བབས་སུ་ངལ་བསོ། ཡང་རྩེ་གཅིག་ཏུ་རིག་པ་བསྒྲིམས་ནས་རིག་པ་གསལ་བ་དང་སྔར་ལྟར་རང་བབས་སུ་གློད་ལ་བསྒོམས་པས་རེས་འཇོག་ཏུ་གོམས་པར་བྱེད། གོང་ལྟར་ཐོག་མར་ཡིད་དམིགས་རླུང་གསུམ་ཧྲིལ་གྱིས་བསྒྲིམས་ལ་དམིགས་པ་གཏད། བར་དུ་ཤེས་པ་ཁོང་ལྷོད་ཀྱིས་ཅུང་ཟད་མཉམ་པར་གཞག བྱིང་རྒོད་བྱུང་ངམ་མ་བྱུང་གི་དྲན་ཤེས་ཏུར་རེ་བྱ། དེ་ལྟར་བྱས་པས་གསལ་ཆ་དང་གནས་ཆ་ཐམས་ཅད་བརྟེན་ཞིང་ཡུན་ཇེ་རིང་དུ་འགྲོ། དམིགས་པ་ལ་བརྟན་པ་ཐོབ་པའི་རྟགས་སྣང་ཕྱོགས་ཀྱི་ངོ་བོ་ཉིད་དང༌། སྟོང་ཕྱོགས་ཀྱི་ངོ་བོ་ཉིད་དང༌།
ཟུང་འཇུག་གི་ངོ་བོ་ཉིད་གསུམ་དུ་ཡོད་པ་ལས། དང་པོ་ནི། དཔེར་ན་སྤྱན་དབུས་མ་ལྟ་བུར་སེམས་བཟུང་བས་ཇི་ལྟར་བསྒོམ་པའི་སྤྱན་དེ་ལྟ་བུ་རང་གི་དཔྲལ་བར་མིག་གིས་མཐོང་རྒྱུ་དང༌། ལག་པས་རེག་རྒྱུ་ཡོད་པ་སྙམ་བྱེད་པ་དང༌། དཔྲལ་བ་ན་ལྷང་ལྷང་བ་ཟ་བ་སྦྲིད་པ་སོགས་འབྱུང༌། གཉིས་པ་ནི་བསྒོམ་པའི་སྤྱན་མི་གསལ་ཀྱང་མཐར་ཀུན་རྟོག་རགས་པ་ཐམས་ཅད་ཆེད་དུ་བཀག་པ་མ་ཡིན་པར་རང་འགགས་སུ་སོང་ནས། རང་མེད་པ་ལྟ་བུར་སྣང་བ་སྟོང་ཆམ་མེར་གནས་པ་འབྱུང་སྟེ། དེ་ནི་སྟོང་ཉིད་རྟོགས་པའི་ལྟ་བར་མི་འགྲོ་ཡང་དེ་ལ་བརྟེན་ནས་རིམ་བཞིན་བསྒོམས་པས། རྣམ་པར་མི་རྟོག་པའི་སྟོང་ཉིད་རྟོགས་པའི་ཉེར་ལེན་དུ་འགྱུར། གསུམ་པ་ནི།
དམིགས་པ་འཛིན་པའི་ཚེ་གློ་བུར་དུ་སྨིག་རྒྱུ་དང༌། དུ་བ་དང༌། མེ་ཁྱེར་དང༌། ནམ་མཁའ་ནས་རེ་ཁཱ་ནག་པོ་ཐུར་དུ་བརྐྱངས་པ་ལྟ་བུ་དང༌། སྒྲ་གཅན་གྱི་ལུས་ཤིན་ཏུ་འཇིགས་པ་རིལ་པོའམ། ཕྱེད་སོགས་འོད་གསལ་གྱི་རྟགས་རྣམས་རིམ་གྱིས་འཆར་བར་འགྱུར་རོ་གསུངས། ཁ་ཅིག་ལུས་དཀྱིལ་བསྒོམས་པའི་མཐར། ཡེ་ཤེས་པ་དགུག་བསྟིམ་བྱ་བ་དང༌། དབང་བསྐུར་རྒྱས་གདབ་མཆོད་བསྟོད་སོགས་སྦྱོར་བ་སྣང་ཡང༌། རང་ལུགས་ལ་དེ་འདྲ་མི་དགོས་གསུངས།
༈ །ལྔ་པ་བཟླས ༩ ་པའི་རྣལ་འབྱོར་ལ། ངག་བཟླས་དང༌། ཡིད་བཟླས་གཉིས་ལས། དང་པོ་ལ། སྔགས་བཟླ་བའི་དགོས་པ། ཕྲེང་བའི་དེ་ཉིད། ཕྲེང་ཆོག བཟླ་ཚུལ་དངོས་དང་བཞི། དང་པོ་ནི། གནད་དང་ལྡན་པས་གསང་སྔགས་བཟླས་བརྗོད་བྱས་པའི་མཐུས་ལྷའི་ཐུགས་རྒྱུད་རང་དབང་མེད་པར་བསྐུལ་ནས་དངོས་གྲུབ་མྱུར་དུ་སྟེར་བར་བྱེད་པ་ཡིན་ནོ། །
གཉིས་པ་ནི། ལས་སོ་སོ་ལ་བསྔགས་པའི་ཕྲེང་བ་མི་འདྲ་བར་བཤད་པ་མང་ཡང༌། སྐབས་འདིར་རྒྱུད་དང་བླ་མའི་དགོངས་དོན་ལྟར། མི་ཐོད་གསར་བའི་ཕྲེང་བ་སྔར་གཞན་གྱི་ལོངས་མ་སྤྱད་པ། གྲངས་བརྒྱ་དང་བཅུ་གཅིག་ཏུ་བྱས་པས་ཁ་སྐོང་ཡང་ཞར་ལ་འགྲོ་བའི་དགོས་པ་ཡོད། ཕྲེང་ཐག་གྲོང་པའི་ཆོས་ཀྱི་མ་གོས་པའི་བུ་མོས་བཀལ་བའི་རས་བལ་སོགས་ཀྱི་སྲད་བུ་དགུ་བསྒྲིལ་དུ་བྱས་པས་སྤྲུལ་སྐུ་དང་ཉེ་སྲས་མཚོན་པ། མདོ་འཛིན་ཉིས་བརྩེགས་ཀྱིས་ལོངས་སྐུ་དང་ཆོས་སྐུ་མཚོན་པ་འདུ་བྱའོ། ། གསུམ་པ་ནི། ཕྲེང་བ་ལག་པ་གཡོན་པར་བཞག་པ་གཡས་པས་དགབ། ཨཾ་མྲྀཾ་ཏས་བསང༌།
སྭ་བྷཱ་ཝས་སྦྱང༌། སྟོངཾ་པའི་ངང་ལས་རང་གི་ལག་པ་གཡོན་པ་པཾ་ལས་པདྨ་དམར་པོ་འདབ་མ་ལྔ་པའི་ལྟེ་བར་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཨ་ཡིག་དཀར་པོའི་མཐར་ཨཱ་ལི་དཀར་པོའི་ཕྲེང་བ་གཡོན་སྐོར་དང༌། ལག་པ་གཡས་པ་ཧཱུྃ་ལས་རྡོ་རྗེ་སྔོན་པོ་རྩེ་ལྔ་པའི་ལྟེ་བར་རྃ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ཡིག་དམར་པོ་མཐར་ཀཱ་ལི་དམར་པོའི་ཕྲེང་བ་གཡོན་སྐོར་དུ་འཁོད་པར་བསམ། ཕྲེང་བའི་སྟེང་དུ་སུྃ་དཀར་པོ། དེའི་སྟེང་དུ་ཧཱུྃ་སྔོན་པོ། དེའི་སྟེང་དུ་ཨཱཿདམར་པོ། དེའི་སྟེང་དུ་ཨོཾ་དཀར་པོ་རྣམས་བརྩེགས་མར་གནས་པར་བསམ། སྐད་ཅིག་གིས་ཕྲེང་ཐག་ཧཱུྃ་ལས་རྡོ་རྗེ་སེམས་དཔའ་ཉེ་སྲས་བརྒྱད་དང་བཅས་པ། ཕྲེང་རྡོག་རྣམས་ཨཱཿལས་དགྲ་བཅོམ་པ། མདོ་འཛིན་འོག་མ་ཨོཾ་ལས་གཟུགས་ཀྱི་སྐུ།
སྟེང་མ་ཧཱུྃ་ལས་ཆོས་ཀྱི་སྐུ་རྣམས་ཀྱི་ངོ་བོར་གྱུར་པར་བསམས་ལ། ཨོཾ་པཱ་དེ་པཱ་དེ་མ་ཧཱ་ཛྙཱ་ན་སརྦ་བུདྡྷ་མཱ་ཡཾ་བྷ་ཝེ་ཏ་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨཱ་ཁཾ་སྭཱ་ཧཱ། ཞེས་བརྒྱ་རྩ་བརྒྱད་བཟླ། རང་གི་ཐུགས་ཀའི་བྃ་ཡིག་ལས་འོད་ཟེར་འཕྲོས་པས། སངས་རྒྱས་ཐམས་ཅད་ཀྱི་གསུང་གི་བྱིན་རླབས་ཐམས་ཅད་ཨཱ་ལི་ཀཱ་ལིའི་རྣམ་པར་སྤྱན་དྲངས་ཏེ་ཕྲེང་བ་ལ་ཐིམ། ལག་པ་གཉིས་ཐབས་ཤེས་ཀྱི་རྣམ་པར་སྦྱོར་ཞིང་བསྲུབས་པའི་ཡི་གེ་རྣམས་ལས་བདུད་རྩིའི་རྒྱུན་བབས་པ་ཕྲེང་བར་ཐིམ་པར་མོས་ལ་འཕུར་འཕུར་བྱ་ཞིང་སྔགས་ཀྱི་ཧས་གདབ། ཡང་ན་ཕྲེང་བ་པདྨ་གར་དབང་དུ་བསྐྱེད་ཀྱང་ཆོག་མོད། སྔ་མ་ཉིད་ལེགས་ལ། འདི་ཉིད་རྒྱུན་དུ་མ་ལྕོགས་ན། ཨོཾ་གསུམ་མ་ལན་གསུམ་ཙམ་དང༌།
པཱ་དེ་སོགས་ལན་གསུམ། སྤྱིར་རྒྱུག་གི་ཕྲེང་སྔགས་རུ་ཙི་ར་མ་ཎི་སོགས་ལན་བདུན་བཟླས་ནས་ཧས་བཏབ་པས་ཆོག་གསུངས། བགྲང་ཚུལ་ནི། ལྷ་དབང་དུ་བསྡུ་བའི་གནད་ཀྱིས་ལག་པ་གཡོན་པའི་གུང་མོའི་སྟེང་དུ་ཕྲེང་བ་བཞག་པ་མཐེ་བོང་ལྕགས་ཀྱུའི་ཚུལ་གྱིས་དངོས་གྲུབ་མྱུར་དུ་འགུགས་པའི་བསམ་པས་ལྟེ་བའི་ཐད་དུ་བགྲངས་ལ། གཡས་མཉམ་གཞག་གིས་ཕྲེང་བ་ལ་བསྟེན་པའི་རྣམ་པར་བྱའོ་གསུངས། ༈ །བཞི་པ་བཟླ་ཚུལ་དངོས་ལའང་བཀོད་པའི་བཟླས་པ་དང༌། སྤྲོ་བསྡུའི་བཟླས་པ་གཉིས་ལས། དང་པོ་ལ། རང་གི་སྙིང་གའི་ལུས་དཀྱིལ་གྱི་གཙོ་མོའི་ཐུགས་ཀར་ཆོས་འབྱུང་ཟླ་བ་བྃ་ཡིག་སྔགས་ཕྲེང་དང་བཅས་སྔར་བཤད་པ་ལྟར་ལེགས་པར་གསལ་གདབ་ཅིང༌། ཡིག་འབྲུ་རྣམས་ལ་རིམ་པར་སེམས་གཏད་ནས་ཀློག་པའི་ཚུལ་དུ་སྔགས་བཟླའོ། །
གཉིས་པ་ལ་གཞན་དོན་དོན་བྱེད་དང༌། བདག་དོན་དོན་བྱེད་ཀྱི་དམིགས་པ་གཉིས། དང་པོ་ནི། ལུས་དཀྱིལ་གྱི་གཙོ་མོའི་ཐུགས་ཀའི་ས་བོན་སྔགས་ཕྲེང་ལས་འོད་ཟེར་དམར་པོ་དཔག་ཏུ་མེད་པ་འཕྲོས། ལུས་དཀྱིལ་གྱི་གཙོ་མོའི་སྐུའི་ནང་ཐམས་ཅད་གསལ་བར་བྱས། ཕྱིར་འཕྲོས། ལུས་དཀྱིལ་གྱི་ལྷ་སོ་དྲུག་གི་སྐུའི་ཕྱི་ནང་ཐམས་ཅད་གསལ་བར་བྱས། ཡང་ཕྱིར་འཕྲོས། རང་ཉིད་ཕྱིའི་རྣལ་འབྱོར་མའི་སྐུའི་ནང་ཐམས་ཅད་འོད་ཀྱི་སྣང་བས་གསལ་བར་བྱས། རང་ལུས་ལས་ཀྱང་བ་སྤུའི་བུ་ག་ཐམས་ཅད་ནས་ཕྱིར་འཕྲོས།
ཕྱོགས་བཅུར་སོང་སྟེ་རིགས་དྲུག་བར་དོ་དང་བཅས་པའི་སེམས་ཅན་ཐམས་ཅད་ལ་ཕོག་པས། གསེར་འགྱུར་གྱི་རྩིས་ལྕགས་ལ་རེག་པ་ལྟར་དེ་རྣམས་ཀྱི་རྒྱུད་ཀྱི་སྡིག་སྒྲིབ་བག་ཆགས་ཕུང་པོ་དང་བཅས་པ་གཏན་ནས་སྦྱངས་ཏེ་ཐམས་ཅད་རྡོ་རྗེ་རྣལ་འབྱོར་མའི་སྐུར་ལམ་གྱིས་གྱུར། དེ་ཐམས་ཅད་ཀྱི་ཞལ་ནས་ཀྱང་བུང་བ་ཚང་ཞིག་པའི་ཚུལ་དུ་སྔགས་སྒྲ་དི་རི་རི་སྒྲོགས་པར་བསམས་ལ་སྔགས་བཟླའོ། ། གཉིས་པ་ནི། ཡང་རང་གི་སྙིང་གའི་ལུས་དཀྱིལ་གྱི་གཙོ་མོའི་ཐུགས་ཀའི་ས་བོན་སྔགས་ཕྲེང་དང་བཅས་པ་ལས་འོད་ཟེར་དམར་པོ་དཔག་མེད་བུན་ལོང་ངེར་འཕྲོས། ལུས་ཀྱི་ནང་ཐམས་ཅད་གང༌། ཕྱིར་འཕྲོས་པས་འོད་ཟེར་རེ་རེའི་སྣེ་མོར་ཕྱི་ནང་གསང་བའི་མཆོད་སྤྲིན་བསམ་གྱིས་མི་ཁྱབ་པ་ཐོགས་པའི་ལྷ་མོ་གྲངས་མེད་པ་སྤྲོས་ཏེ།

ཕྱོགས་བཅུའི་རྒྱལ་བ་སྲས་དང་བཅས་པ་ལ་ཀུན་ཏུ་བཟང་པོའི་མཆོད་སྤྲིན་གྱིས་ལེགས་པར་མཆོད་ཅིང་མཉེས་པར་བྱས། དེ་རྣམས་ཀྱི་སྐུ་གསུང་ཐུགས་ཀྱི་བྱིན་རླབས་དང་མཁའ་སྤྱོད་ཀྱི་དངོས་གྲུབ་ཐམས་ཅད་སྐུ་ཕྱག་རྒྱ། གསུང་ཡིག་འབྲུ། ཐུགས་ཕྱག་མཚན། འོད་ཕུང་དམར་པོ་ལ་སོགས་པའི་རྣམ་པར་སྤྱན་དྲངས། སྙིང་གའི་ལུས་དཀྱིལ་གྱི་གཙོ་མོའི་ཐུགས་ཀའི་བྃ་ལ་ཐིམ་པས་རྒྱུད་བྱིན་གྱིས་བརླབས་པར་བསམས་ལ་སྔགས་བཟླའོ་གསུངས། དེའང་རེས་ལྷ་སྐུ་སྣང་ལ་རང་བཞིན་མེད་པར་གསལ་བ་ལ་སེམས་གཏད། རེས་སྐུའི་ཆ་ཤས་ལ་སེམས་འཛིན། རེས་སྔགས་ཡིག་འབྲུ་དང་དེའི་སྒྲ་ལ་སེམས་འཛིན། རེས་གནས་ལུགས་བརྗོད་བྲལ་གྱི་ངང་དུ་ངལ་བསོ། རེས་བདག་དོན་གྱི་དམིགས་པ།
རེས་གཞན་དོན་གྱི་དམིགས་པ་སོགས་ལ་རྩལ་སྦྱང་ཞིང༌། བཟླ་བྱའི་སྔགས་ཀྱང༌། བདེ་མཆོག་རྩ་བརྒྱུད་ལས། འདི་ལས་ཤིན་ཏུ་མཆོག་གྱུར་པ། ། འཇིག་རྟེན་གསུམ་ན་ཅི་ཡང་མེད། ། སོགས་ནས། བཀླགས་པས་འདི་དག་ཐམས་ཅད་འགྲུབ། ། ཅེས་སོགས་རྡོ་རྗེ་འཆང་རང་ཉིད་ཀྱིས་རྒྱ་ཆེར་བསྔགས་པ་ཇོ་བོ་ནཱ་རོ་ཏ་པའི་མན་ངག་བརྒྱུད་ལྡན་དམ་པའི་ཞལ་ལུང་ལས་འོང་བ་རྒྱལ་ཆེན་ཨིནྡྲ་བྷཱུ་ཏིའི་ལུགས་ཀྱི་ཕག་མོ་ཞལ་གཉིས་མའི་གཞུང་ལྟར་མཛད་པའི་ཨོཾ་གསུམ་མ་འདི་ནི། ཕག་མོ་སྐོར་གསུམ་གྱི་སྔགས་རྣམས་གཅིག་ཏུ་བསྡུས་པ་དང༌། ཕག་མོ་ལྷ་སོ་བདུན་མའི་དཀྱིལ་འཁོར་གྱི་ལྷ་ཚོགས་ཡི་གེའི་གཟུགས་སུ་ཤར་བ་སོགས་ཁྱད་ཆོས་མཐའ་ཡས་པ་དང་ལྡན་པས།
འདི་ཉིད་ཀྱང༌། རྒྱུད་ལས། སངས་རྒྱས་བྱང་ཆུབ་སེམས་དཔའ་དང༌། ། མཁའ་འགྲོ་མ་དང་རང་གཙོ་མོ། ། མངོན་སུམ་དུ་ནི་བྱ་བའི་ཕྱིར། ། སྔགས་ནི་སྙན་གསན་དབབ་པར་བརྗོད། ། དཔེར་ན་སྐྱེས་བུ་ལ་ལ་ཞིག ། སྐད་ཀྱི་ང་རོས་འབོད་པ་ན། ། ཐོས་པ་ཙམ་གྱིས་འོང་བར་འགྱུར། ། དེ་བཞིན་སྐད་ཅིག་སངས་རྒྱས་གཤེགས། །
སྔགས་མ་བཟླས་པར་མི་འགྲུབ་ཅིང༌། ། སྦྱིན་སྲེག་མ་བྱས་འབྲས་མི་འབྱིན། ། ཞེས་ལྷ་ལ་འབོད་པ་ལྟ་བུ་ནི་སྔགས་ཉིད་ཡིན་ལ། བཟླ་ཚུལ་ཡང་རྒྱུད་ལས། བཟླས་བརྗོད་བྱེད་ཚེ་མི་མྱུར་མི་དལ་ཞིང༌། ། སྒྲ་ཆེར་མ་ཡིན་ཧ་ཅང་ཆུང་བས་མིན། ། སྨྲ་བཞིན་མ་ཡིན་གཞན་དུ་གཡེང་བས་མིན། ། གུག་སྐྱེད་ཀླད་ཀོར་ཚེག་རྣམས་ཉམས་པས་མིན། ། ཞེས་པ་ལྟར་བཟླས་པའི་སྐྱོན་བརྒྱད་དང་བྲལ་བས་ཡིད་གཞན་དུ་མ་ཡེངས་པར་སྔགས་སྒྲ་རང་གི་ཕྲག་གོང་ན་ཐོས་ཙམ་དུ་གང་མང་བཟླ་ཞིང༌། རྒྱུན་དུ་ནི་སྔར་བྱིན་རླབས་ཀྱི་སྐབས་ཇི་ཙམ་དམ་བཅས་པ་ཉུང་མཐར་བྱས་ཏེ་བཟླ།
སྤྱིར་དམ་བཅས་པའི་བསླབ་བྱ་ཀུན་དང༌། ཁྱད་པར་སྔགས་ཀྱི་རྡོ་རྗེ་སློབ་དཔོན་ལས་ཇི་ལྟར་ཁས་བླངས་ཤིང་དམ་བཅས་པའི་དམ་ཚིག་ཕྲ་མོ་ཞིག་ཉམས་པས་ཀྱང་མངོན་མཐོ་ངེས་ལེགས་ཀྱི་སྲོག་སྟོང་བར་ངེས་པས་ཞེ་རུས་དྲག་པོ་བྱ་ཞིང༌། ལས་དང་པོ་པར་ལམ་གཞན་གང་ལས་ཀྱང་ངག་བཟླས་ཉིད་གཙོ་ཆེ་བ་ལ། གཞན་ཡང་སྡོམ་འབྱུང་ལས། གཞན་དུ་མི་འཕྲོའི་སེམས་ཀྱིས་ནི། ། དེ་ལྟའི་ཚུལ་གྱིས་བཟླས་པར་བྱ། ། ཡུལ་གཞན་བློ་ནི་འཕྲོ་བ་ཡིས། ། བསྐལ་པར་བཟླས་ཀྱང་འབྲས་མི་འབྱིན། ། ཞེས་སེམས་རྒྱ་ཡན་དུ་ཡེངས་ཤིང་རྣམ་རྟོག་རྒྱ་འབྱམས་ཀྱི་ངང་ནས་གྲངས་ཇི་ལྟར་མང་པོ་ཞིག་སོང་ཀྱང་འབྲས་བུ་གཏན་ནས་མི་འབྱིན་པས་གཟབ་པར་བྱའོ་གསུངས། ༈ །གཉིས་པ་འགོག་པའི་བཟླས་པའམ།
ཡིད་བཟླས་ནི། གནས་དེར་ཐལ་འཚུབས་མེད་ཅིང༌། ལྟོ་འགྲངས་ལྟོགས་རན་པའི་དུས་སུ་བྱ་སྟེ། ཐོག་མར་ངག་བཟླས་ཇི་ཙམ་རན་པ་ཟིན་ནས། ། ལུས་རྡོ་རྗེའི་སྐྱིལ་ཀྲུང་བསམ་གཏན་གྱི་ལུས་གནད་དྲང་བའི་མུ་ནས། རླུང་རོ་དགུ་ཕྲུགས་སུ་བསལ་དགོས་པས། དེའང་རང་གི་སྙིང་གའི་ལུས་དཀྱིལ་གྱི་རྣལ་འབྱཽར་མ་བཞི་གཙོ་མོ་ལ་ཐིམ། གཙོ་མོའང་སྐད་ཅིག་གིས་བྃ་ཡིག་ཏུ་གནས་གྱུར། མཐའ་སྐོར་གྱི་རྣལ་འབྱོར་མ་སོ་གཉིས་ཀྱང་རེ་རེ་ནས་སྡེབས་སུ་འོད་དུ་ཞུ་སྟེ་ཨོཾ་གསུམ་མའི་སྔགས་ཕྲེང་དུ་གྱུར། དེ་ལྟ་བུའི་ཆོས་འབྱུང་ཟླ་བ་བྃ་ཡིག་སྔགས་ཕྲེང་བཅས་ཀྱང་ཕྲ་མོ་སྤུས་བྲིས་པ་ལྟར་བསམ།
དེ་ནས་རང་ལྷར་གསལ་བའི་ལུས་དབུས་དྲང་པོ་ཅུང་ཟད་སྒལ་ཚིགས་ལ་ཉེ་བར་རྩ་དབུ་མ་མདའ་སྨྱུག་ཙམ་མར་སྣེ་བྷ་ག་དང་ཁད་ཆད། ཡར་སྣེ་སྤྱི་བོ་ནས་གུག་སྟེ་སྨིན་མཚམས་སུ་ཟུག་པའི་བུ་ག་ཧ་རེ་ཡོད་པ། ཁ་དོག་དམར་ལ་སྣུམ་པ་རྒྱ་སྐྱེགས་ཀྱི་ཁུ་བ་ལྟ་བུ། གསལ་ཞིང་དྭངས་པ་ཏིལ་མར་གྱི་མར་མེ་ལྟ་བུ། འཇམ་ལ་མཉེན་པ་པདྨའི་འདབ་མ་ལྟ་བུ། དྲང་ཞིང་འདྲོངས་པ་ཆུ་ཤིང་གི་སྡོང་པོ་ལྟ་བུ་སྟེ་ཁྱད་ཆོས་བཞི་ལྡན། དེའི་གཡས་སུ་རོ་མ་དམར་མོ། གཡོན་དུ་རྐྱང་མ་དཀར་མོ་སྟེ་གཉིས་ཀའི་ཡར་སྣེ་སྤྱི་བོ་ནས་མར་སྦ་གུག་པ་ལྟར་གུག་སྟེ་སྣ་བུག་གཉིས་སུ་བུག་པ་ཧར་རེ་བ། མར་སྣེ་དབུ་མ་དང་རིང་ཐུང་འདྲ་བར་བསམས་ལ། མིག་གཡོན་དུ་ལྟ་སྟངས་དང་བཅས་སྣ་བུག་གཡོན་ནས་རླུང་ཐོག་མཐའ་གཉིས་དལ་ལ།
བར་དུ་ཤུགས་དྲག་པ་ཞིག་སངས་ཀྱིས་བུས་ལ། རང་རྒྱུད་ཀྱི་འདོད་ཆགས་ཀྱི་རྟོག་པ་ཐམས་ཅད་དམར་ལ་མོག་པའི་རྣམ་པས་རྐྱང་མའི་ལམ་ནས་རླུང་དང་འགྲོགས་ཏེ་ཕྱིར་ཐོན། དང་པོར་འདོམ་གང་ཙམ། དེ་ནས་ཁང་པ་སོགས་ཀྱི་ཕྱི་རོལ་ཙམ། དེ་ནས་ཇེ་རིང་ཇེ་རིང་སྟོང་གསུམ་འཇིག་རྟེན་གྱི་ཁམས་ཀྱང་བརྒལ་ནས་སོང་སྟེ། མཐར་དུད་སྤྲིན་ཡལ་བ་ལྟར་དམིགས་མེད་དུ་སོང་བར་བསམས་ལ་རླུང་ཕྱི་རོལ་དུ་རྒྱང་རིང་དུ་འཛིན། རླུང་རོ་རྫོགས་པར་ཐོན་པའི་རྟགས་སུ་སྙིང་ག་ན་ཁམ་ཁམ་པ་འབྱུང༌། ཡང་གཡོན་ནས་དལ་བུས་ནང་དུ་བརྔུབས་ལ་སྣ་བུག་གཡས་ནས་གོང་ལྟར་ཕྱིར་འབུད་ཅིང༌། རོ་མའི་ལམ་ནས་ཞེ་སྡང་གི་རྟོག་པ་ཐམས་ཅད་ནག་ལ་མོག་པའི་རྣམ་པས་སྦྱངས་པའི་དམིགས་པ་གོང་ལྟར་དང༌། ཡས་སྣ་གཉིས་ཀ་ནས་དལ་བུས་ནང་དུ་བརྔུབས་ནས་སྣ་བུག་གཉིས་ཀ་ནས་གོང་ལྟར་ཕྱིར་འབུད་ལ།
དབུ་མའི་ནང་ནས་གཏི་མུག་གི་རྟོག་པ་ཐམས་ཅད་དཀར་ལ་མོག་པའི་རྣམ་པས་སྦྱངས་པའི་དམིགས་པ་གོང་ལྟར་བྱ། སླར་ཡང་དེ་འདྲ་ལན་གཉིས་ཏེ་གསུམ་བྱ་བ་ནི་རླུང་རོ་དགུ་ཕྲུགས་སུ་བསལ་བ་ཡིན་ལ། དེ་དག་གི་སྐབས་སུ་ཆོས་འབྱུང་ཟླ་བ་སྔགས་ཕྲེང་བྃ་དང་བཅས་པ་ནི་སྙིང་གའི་ཐད་ཀྱི་དབུ་མའི་ནང་དུ་ཡོད་པར་བསམ་སྟེ། ཁ་ཅིག་དང་པོ་རླུང་རོ་བསལ་ནས། བུམ་ཅན་གཟུང་བའི་ཚེ་ལུས་དཀྱིལ་གདན་བཅས་ལྟེ་བར་ཕབ། དེ་ནས་ལུས་དཀྱིལ་སྔགས་སུ་བསྒྱུར་བར་བཤད་ཀྱང༌། འདི་ལྟར་བྱས་པས་དམིགས་པ་སྟབས་བདེ་བར་སྣང་ངོ༌། ། དེའང་བུམ་ཅན་མང་དུ་འཛིན་ན་རླུང་རོ་དགུ་ཕྲུགས་སུ་བསལ་ཞིང༌། ལན་གཅིག་ལན་གཉིས་ལས་མི་འཛིན་ན་རླུང་རོ་ལན་གསུམ་བསལ་བས་ཆོག་གོ་གསུངས། དེ་ནས་ཡིད་བཟླས་དངོས་ལ།
འོག་སྒོ་འབྱེད་འཛུམ་དང་བཅས་འོག་རླུང་སྙན་གསན་འབེབས་པའི་ཚུལ་དུ་གྱེན་དུ་ལྟེ་འོག་ཙམ་གྱི་བར་ཕྱེད་འཐེན་ཙམ་བྱས། སྟེང་རླུང་ས་ལེན་མའི་ཚུལ་ཞེས། ལུས་བྱིང་དྲང་པོའི་མུར། ས་ཁ་ནས་དངོས་པོ་ཞིག་ཡར་འདེགས་པ་ལྟ་བུར་མགོ་ལུས་རྒུར་ཙམ་ཐོག སྟེང་རླུང་སྣ་བུག་གཉིས་ཀ་ནས་འཇམ་པོར་དལ་བུས་བརྔུབས་ལ། རླུང་དེ་འདེད་བྱེད་ཀྱི་རྣམ་པར་མཆིལ་མ་སྒྲ་མེད་པ་ཞིག་མིད། སྒྲ་བཅས་སུ་མིད་ན་ཕོ་བའི་མེ་དྲོད་ལ་གནོད་པས་སྤང་གསུངས། དམིགས་པ་སྟེང་རླུང་མཆིལ་མ་དང་བཅས་པ་སྙིང་གར་སླེབས་པ་དང་མཉམ་དུ་ཆོས་འབྱུང་ཟླ་གདན་བྃ་ཡིག་སྔགས་ཕྲེང་དང་བཅས་པ་མར་འཕུལ་ཏེ་ལྟེ་བའི་ཐད་དུ་དབབ། དེའང་ཆོས་འབྱུང་ཕྱི་མའི་རྩ་བ་ཕྲ་བ་གསང་གནས་སུ་ཟུག་ཅིང༌། གདེངས་ཀ་ཆེ་བ་ལྟེ་བའི་ཕྱོགས་སུ་བསྟན་པར་བསམས་ཏེ།
བདེ་བ་བསྐྱེད་པར་འདོད་ན་གསང་གནས་དང༌། མི་རྟོག་པ་བསྐྱེད་པར་འདོད་ན་ལྟེ་བར་དབབ། ཅེས་གསུངས་ཀྱང༌། ཕྱག་ལེན་ལ་ལྟེ་བར་དབབ་པར་མཛད་གསུངས། ལུས་ཚུགས་བཅིང་དྲག་པ་མ་ཡིན་པར་རང་བབས་སུ་གློད། སྟེང་རླུང་ལྟེ་འོག་ཙམ་དུ་ཚིར་གྱིས་མནན་ཅིང༌། འོག་རླུང་རྫོགས་པར་འཐེན་ནས་སྲོག་ཐུར་བསྲེས་ལ། འཇམ་རླུང་བུམ་པ་ཅན་གཟུང༌། རང་སེམས་བྃ་ཡིག་ལ་ཞུགས་པ་བཞིན་བྱ། མཐའི་སྔགས་ཕྲེང་གཡོན་སྐོར་དུ་ཀློག་པའི་ཚུལ་དུ།
སོ་དང་མཆུ། ལྕེ་མི་འགུལ་བར་ཡིད་ཀྱིས་སྔགས་ལན་བདུན་ནམ། ལྔའམ། གསུམ་སོགས་གང་རུང་བཟླ། རླུང་འབྱོངས་པའི་ཚད་བུམ་ཅན་གཟུང་བཞིན་དུ་ཡིད་བཟླས་སུམ་ཅུ་ཙམ་ཐུབ་པ་ཡིན་གསུངས། དེ་ནས་རླུང་འཛིན་མི་ཐུབ་པ་འདྲ་ན་བཙན་ཐབས་སུ་མི་འཛིན་པར་འོག་རླུང་འཐེན་ནེ་བའི་ངང་ནས། སྣ་སྒོའི་སྤུ་མི་འགུལ་བའི་ཚོད་ཀྱི་དལ་བུས་རང་འགྲོས་སུ་ནར་གྱིས་གཏང༌། ཅུང་ཟད་ངལ་བསོས་ལ། ཡང་འཛིན་ཞིང་ཡིད་བཟླས་བྱ། འདིས་མཚོན་རླུང་སྦྱོང་གི་རིགས་ཀྱི་དམིགས་པ་མ་ཡེངས་པའི་བརྟན་པོ་མེད་པར་དྲན་རྟོགས་སྣ་ཚོགས་སུ་འཕྲོར་གཞུག་ན་ཁམས་འདུས་སོགས་ཀྱི་གེགས་བསྐྱེད་པ་ཡིན་ནོ་གསུངས།
ཡིད་བཟླས་འདི་མཚན་བཅས་ཀྱི་རྫོགས་རིམ་ཡིན་པས་ན་འདི་ལ་བརྟེན་ནས་དུ་བ་ལ་སོགས་པའི་རྟགས་དང༌། འཕར་གཡོ་ཞེས་རྩ་མདུད་གྲོལ་བའི་རྟགས་སུ་ལུས་ལ་ཚུགས་མི་ཐུབ་པའི་བདེ་དྲོད་སོགས་འབྱུང་བ་ཡིན་ནོ་གསུངས། དེ་ནས་མཐར་ཕྲེང་བ་ཐལ་མོ་སྦྱར་བའི་བར་དུ་བཟུང་ལ། ཕྱོགཾས་བཾཅུ་དུས་གསུམཾ་གྱི་བདེ་བར་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱིས་བདག་དང་སེམས་ཅན་ཐམས་ཅད་ལ་བྱིན་གྱིས་བརླབ་ཏུ་གསོལ། མྱུར་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་རྗེ་བཙུན་རྡོ་རྗེ་རྣལ་འབྱོར་མའི་གོ་འཕང་ཚེ་འདི་ཉིད་ལ་ཐོབ་པར་བྱིན་གྱིས་བརླབ་ཏུ་གསོལ། ཞེས་འདོད་དོན་ལ་གསོལ་བ་བཏབ་ནས་ཕྲེང་བ་མགོ་ཐོག་ཏུ་གཞག་གོ ༈ །དྲུག་པ་ཞར་བྱུང་གི་རྫོགས་རིམ་གཉིས་ལས། རྫོགས་རིམ་དང་པོ་ལའང་དངོས་དང༌། ཡན་ལག་གཉིས། དང་པོ་ནི།
རླུང་བུམ་པ་ཅན་སྔར་ལྟར་གཟུང་ཐུབ་ན་དང༌། མ་ཐུབ་ཀྱང་འགལ་བ་མེད་ཅིང༌། རང་ལྷར་གསལ་བའི་ལྟེ་བའི་ཆོས་འབྱུང་གི་ཟུར་དྲུག་ལ་མདུན་རྒྱབ་གཉིས་སྤངས་པའི་གྲྭ་བཞིར་དགའ་བ་འཁྱིལ་བ་དམར་པོ་མཐོང་བ་ཙམ་གྱིས་བདེ་ཆེན་སྐྱེད་ནུས་པ་ཞིག་གཡོན་སྐོར་དུ་ཕྲིལ་ལི་ལི་ཤུགས་དྲག་ཏུ་འཁོར་བ། དེའང་རེག་འབྱར་མེད་པར་ཆོས་འབྱུང་གི་མུ་དང་ཁད་ཆད་ཀྱི་བར་སྣང་ལ་ཁྱིར་རི་རི་འཁོར་བར་བསམ། དེས་བདེ་ཆེན་ལྷན་ཅིག་སྐྱེས་པའི་ཡེ་ཤེས་སྐྱེ་བར་བྱེད། ༈ །དེའི་ཡན་ལག་ནི། དེ་དང་དུས་མཉམ་དུ་ཚངས་བུག་གི་ནང་དུ་དགའ་འཁྱིལ་དཀར་པོ་སྲན་མ་འབྲིང་པོ་ཙམ་ཟླ་བ་ལྟར་དཀར་བ་གཡོན་སྐོར་དུ་དྲག་པོར་འཁོར་བར་བསམས་པས་མི་རྟོག་པ་བསྐྱེད། རྟོག་པ་རགས་པ་འགགས་ནས་སེམས་བྱིང་པོར་སོང་ན་དགའ་འཁྱིལ་དེ་བྃ་ལ་བསྡུས་ཏེ་རིག་པ་ངར་ཕྱུང༌། བྷ་ག་པདྨ་ཁ་བྱེ་བ་ལྟ་བུའི་ནང་དུ་དགའ་འཁྱིལ་དམར་པོ་སྲན་འབྲིང་ཙམ་མཚལ་ལྕོག་ལ་མས་བྲིས་པ་ལྟ་བུ་དྲོད་ཀྱི་རང་བཞིན་ཅན་གཡོན་དུ་ཤུགས་དྲག་ཏུ་འཁོར་བར་བསྒོམས་པས་བདེ་བ་བསྐྱེད་པར་བྱེད། བདེ་བ་ཧ་ཅང་ཆེས་པས་འཛག་གེགས་བྱུང་ན་དགའ་འཁྱིལ་དེ་ཉིད་བྃ་ལ་ཐིམ་པར་བསམ།
དེའང་ཆོས་འབྱུང་ཟུར་གསུམ་པས་ཤེས་རབ་མའི་པདྨ་དང༌། སྟེང་གི་དགའ་འཁྱིལ་བཞི་རེ་རེ་ལའང་འཁྱིལ་ཆུང་བཞི་རེ་ཡོད་པས་ཀུནྡ་ལྟ་བུའི་བྱང་ཆུབ་ཀྱི་སེམས་ལས་བྱུང་བའི་དགའ་བཞིའི་ཡེ་ཤེས་བཅུ་དྲུག་མཚོན་པ་ཡིན་གསུངས། ༈ །ཞར་བྱུང་རྫོགས་རིམ་གཉིས་པ་ནི། ཆོས་འབྱུང་སྔགས་ཕྲེང་སོགས་རེ་ཞིག་མི་དམིགས་པའི་ངང༌། རླུང་བུམ་པ་ཅན་འཛིན་པའམ་མ་བཟུང་ཀྱང་རུང་ལ། རང་རྣལ་འབྱོར་མར་གསལ་བའི་སྐུ་སྣང་སྟོང་གཉིས་སུ་མེད་པ། དར་དམར་གྱི་གུར་ཕུབ་པ་ལྟ་བུའི་དམར་སེང་ངེ་བའི་དབུས་དྲང་པོར། ཆོས་འབྱུང་སྔགས་ཕྲེང་ཟླ་གདན་སོགས་ཀྱི་ངོ་བོ་རྩ་དབུ་མ་གྲོ་སོག་ཆེ་ཕྱོགས་ཙམ་ཁ་དོག་དམར་གསལ་ཁྱད་ཆོས་བཞི་ལྡན་མར་སྣེ་གསང་གནས་སུ་ཐུག་ཅིང༌། ཡར་སྣེ་ཚངས་བུག་ནས་སྦ་གུག་པ་ལྟར་མར་གུག་སྟེ་སྨིན་མཚམས་སུ་བུག་པ་ཧ་རེར་ཡོད་པར་བསམ། དབུ་མའི་མས་སྣེར་དགའ་འཁྱིལ་མཚལ་ལྕོག་ལ་མས་བྲིས་པ་ལྟ་བུ་དམར་པོ་སྲན་འབྲིང་ཙམ་གཡོན་སྐོར་དུ་དྲག་ཏུ་འཁོར་བ་ལ་སེམས་གཏད།
མཐར་དགའ་འཁྱིལ་དམར་པོ་དེ་གཡོན་སྐོར་དུ་འཁོར་བཞིན་པར་དབུ་མའི་ནང་བརྒྱུད་ཡར་དམར་འཁྱིལ་ལི་ལི་སྙིང་གའི་བར་དུ་བྱུང་ཞིང་འཁོར་བས་སྣང་བ་ཐམས་ཅད་བདེ་བའི་རང་བཞིན་དུ་ཆམ་ཆམ་སོང་བར་བསམ། ཡང་དབུ་མའི་ནང་གི་ཡས་སྣེར་སྨིན་མཚམས་སུ་དགའ་འཁྱིལ་དཀར་པོ་ནས་འབྲུ་ཙམ་ཟླ་བ་ལྟར་དཀར་བ་གཡོན་སྐོར་དུ་དྲག་པོར་འཁོར་བ་ལ་དམིགས་པ་གཏད་ཅིང༌། མཐར་དགའ་འཁྱིལ་དཀར་པོ་དེ་ཉིད་གཡོན་སྐོར་དུ་སྐྱ་ཁྱིར་རི་རི་འཁོར་བཞིན། དབུ་མའི་ནང་བརྒྱུད་སྨིན་མཚམས་ནས་གྱེན་དུ་སོང༌། སྤྱི་བོ་ནས་མར་བབས་ཏེ་སྙིང་གའི་དགའ་འཁྱིལ་དམར་པོ་དེའི་སྟེང་དུ་རེག་ལ་མ་འབྱར་བར་གཡོན་སྐོར་དུ་འཁོར་བས། སྣང་བ་ཐམས་ཅད་སྟོང་པ་ཉིད་ཀྱི་ངང་དུ་ལྷན་ལྷན་སོང་བར་བསམ། མཐར་དགའ་འཁྱིལ་དཀར་དམར་གཉིས་ཀ་སྙིང་ཐད་ཀྱི་དབུ་མའི་ནང་དུ་གཡོན་སྐོར་དུ་དྲག་ཏུ་འཁོར་བཞིན་པ་ལ་དམིགས་པ་གཏད་པས། ཁྲུགས་ཀྱིས་འདྲེས་ཏེ་དགའ་འཁྱིལ་དམར་སྐྱ་འོད་ཀྱི་རང་བཞིན་ཅན་གཅིག་ཏུ་གྱུར་པ་གཡོན་སྐོར་དུ་ཕྲིལ་ལི་ལི་འཁོར་བཞིན་ཇེ་ཆུང་ཇེ་ཕྲར་གྱུར་ཏེ། དབུ་མའི་ནང་དེར་རང་ཡལ་ལ་སོང་བར་བསམས་ལ་བརྗོད་བྲལ་གྱི་ངང་ལ་གཞག འདི་ལམ་གྱི་གནད་ཆེ་ཤོས་འདའ་ཀ་མའི་ཉམས་ལེན་ཡིན་པས་དམིགས་པ་གང་གསལ་དང་རྒྱུན་གང་རིང་བྱེད་དགོས་གསུངས།
དེས་ཀྱང་སྦྱང་གཞི་རང་ཉིད་འཆི་བའི་གནས་སྐབས་སུ་ལྟེ་བར་མ་ལས་ཐོབ་པའི་ཁམས་དམར་པོ་ཡོད་པ་དེ་ཉིད་གནས་འཕྱུགས་ཏེ་མས་ནས་ཡར་གྱེན་དུ་སོང་བ་ལ་བརྟེན་ནས་མཆེད་པ་དམར་ལམ་པ་དང༌། སྤྱི་གཙུག་ཏུ་ཕ་ལས་ཐོབ་པའི་ཁམས་དཀར་པོ་ཡོད་པ་དེ་ཉིད་གནས་འཕྱུགས་ཏེ་ཡས་ནས་མར་ཐུར་དུ་བབས་པ་ལ་བརྟེན་ནས་སྣང་བ་དཀར་ལམ་པ་དང༌། དེ་གཉིས་སྙིང་གར་འདུས་པའི་བར་དུ་རྣམ་ཤེས་འཐུམས་པ་ལ་བརྟེན་ནས་དྲན་བཅས་དྲན་མེད་ཀྱི་ཉེར་ཐོབ་ནག་ལམ་པ་འཆར་བར་འགྱུར་བ་རྣམས་སྦྱོང་བྱེད་དགའ་འཁྱིལ་དཀར་དམར་ཡས་མས་འདྲེས་པ་དང༌། མཐར་བརྗོད་བྲལ་སྟོང་ཉིད་ལ་བཞག་པ་འདིས་སྦྱངས་པས། སྦྱངས་འབྲས་གཞི་དུས་སུ་ཉེར་ཐོབ་ཀྱི་རྗེས་དེ་མ་ཐག་གཞིའི་འོད་གསལ་འཆར་བའི་ཚེ་མ་པང་དུ་བུ་འཇུག་པ་ལྟར་འོད་གསལ་མ་བུ་འདྲེས་ནས། འཆི་བ་འོད་གསལ་ཆོས་ཀྱི་སྐུ་མངོན་དུ་འགྱུར་བའི་གནད་ཀྱི་དོན་ཁྱད་པར་ཅན་ཡིན་ནོ་གསུངས། ཨ་ཧོ་སྔོན་བསགས་ལས་ཀྱི་འཕྲོ་སད་པས། ། གཞན་ལ་འགྲམ་ཆུ་ལྡང་མི་དགོས་པའི་ཆོས། ། རྨད་བྱུང་འདི་འདྲ་རྙེད་པ་བླ་མའི་དྲིན། ། དྲིན་ལན་སྒྲུབ་པའི་མཆོད་པས་གཞལ་བར་སྨོན།
༈ །བདུན་པ་ཐུན་བསྡུ་བའི་རིམ་པ་ལ་བསམ་མི་ཁྱབ ༡༠ ་ཀྱི་རྣལ་འབྱོར་ཉམས་སུ་བླང་བ་ཡིན་པས། འདི་ལའང་ཐུན་མོང་བ་དང༌། ཐུན་མོང་མ་ཡིན་པ་གཉིས་ལས། དང་པོ་ནི། རང་གི་སྙིངཾ་གཾའི་བྃཾ་ཡིག་སྔགས་ཕྲེང་དང་བཅས་པ་ལཾས་འོད་ཟེར་འཕྲོཾས་པས་ཁཾམས་གསུཾམ་སྣོད་བཅུད་ཐམས་ཅད་ལ་ཁྱབ། དེ་དག་ལ་འོད་དེས་རེག་པ་ཙམ་གྱིས་ལན་ཚྭ་ཆུར་བཅུག་པ་བཞིན་འོད་དུ་ལྟེམ་ལྟེམ་ཞུ། དེའང་ནམ་མཁའ་མཐའ་ཡས། རྣམ་ཤེས་མཐའ་ཡས། ཅིའང་མེད་པ། ཡོད་མིན་མེད་མིན་ཏེ་གཟུགས་མེད་སྐྱེ་མཆེད་མུ་བཞི་སྣོད་བཅུད་དང་བཅས་པ་འོད་སྔོན་པོའི་རྣམ་པས་རང་གི་ལུས་ཀྱི་སྟོད་ཆ་ལ་ཐིམ།
གཟུགས་ཁམས་གནས་རིགས་བཅུ་བདུན་ཏེ་བསམ་གཏན་བཞི་སྣོད་བཅུད་དང་བཅས་པ་འོད་དམར་པོའི་རྣམ་པས་རང་གི་ལུས་ཀྱི་བར་གྱི་ཆ་ལ་ཐིམ། འདོད་ཁམས་རིས་དྲུག་སྟེ་ངན་སོང་གསུམ་མི་དང་ལྷ་མ་ཡིན་དང་ལྔ། རྒྱལ་ཆེན་རིས་བཞི། ༡ སུམ་ཅུ་རྩ་གསུམ། ༢ མཚེ་མ། ༣ དགའ་ལྡན། ༤ འཕྲུལ་དགའ། ༥ གཞན་འཕྲུལ་དབང་བྱེད ༦ ་དེ་འདོད་ལྷ་དྲུག་ལ་གཅིག་ཏུ་བྱས་པའི་དྲུག་པོ་སྣོད་བཅུད་དང་བཅས་པ་འོད་དཀར་པོའི་རྣམ་པས་རང་གི་ལུས་ཀྱི་སྨད་ཆ་ལ་ཐིམ། རང་རྡོ་རྗེ་རྣལ་འབྱོར་མར་གསལ་བ་སྙིང་གའི་ཆོས་འབྱུང་ལ། དེ་ཟླ་བ་ལ།
དེ་སྔགས་ཕྲེང་ལ། དེ་བྃ་ཡིག་ལ། དེའི་ཁོག་པ་མགོ་བོ་ལ། དེ་ཟླ་ཚེས་ལ། དེ་ཐིག་ལེ་ལ། དེ་ནཱ་ད་ལ་ཐིམ། ནཱ་དའང་མི་དམིགས་པ་འོད་གསལ་ནམ་མཁའ་ལྟ་བུའི་ངང་དུ་གྱུར་པར་བསམས་ལ་མཉམ་པར་གཞག དེ་ནས་སླརཾ་རཾང་ཉིཾད་རྡོཾ་རྗེཾ་རྣལཾ་འབྱོརཾ་མཾ་ཕྱག་མཚན་སྤངས་པའི་རྣམ་པར་བཞེངས་ལ་གོ་ཆ་བགོ་བ་སོགས་བྱའོ་གསུངས། འདིས་ཀྱང་འཆི་བ་ཆོས་སྐུར་འཁྱེར་བ་ཡིན་ནོ།། ༈ །གཉིས་པ་ཐུན་མོང་མ་ཡིན་པའི་བསམ་མི་ཁྱབ་ཀྱི་རིམ་པ་ནི།
རང་རྡོ་རྗེ་རྣལ་འབྱོར་མར་གསལ་བའི་སྐུ་ཤ་ཁྲག་རུས་གསུམ་ལས་འདས་པ་འཇའ་ཚོན་ལྟ་བུའི་ལུས་ཀྱི་དབུས་དྲང་པོར་རྩ་དབུ་མ་སྦ་ལྕག་ཙམ་ཁྱད་ཆོས་བཞི་དང་ལྡན་པ་ཡས་སྣེ་སྤྱི་བོ་ནས་མར་གུག་སྟེ་སྤྱན་དབུས་མའི་ཐད་དུ་ཟུག་པ། མར་སྣེ་ལྟེ་འོག་སོར་བཞིར་ཆོས་འབྱུང་དམར་པོ་སོར་བཞི་པ་གཅིག་གི་ནང་དུ་ཟུག་པ། དེའི་གཡས་སུ་རོ་མ་དམར་མོ་ཁྲག་རྒྱུ་ལྟ་བུ་ཚ་རེག་ཅན། དབུ་མའི་གཡོན་དུ་རྐྱང་མ་དཀར་མོ་འོ་གྲོད་ལྟ་བུ་གཤེར་བག་ཅན། རོ་རྐྱང་གི་ཕྲ་སྦོམ་གྲོ་སོག་འབྲིང་པོའམ་མདའ་སྨྱུག་ཙམ། རྩ་གསུམ་རེག་ལ་མ་འབྱར་བའི་ཚུལ་གྱིས་སུམ་གཤིབས། རོ་རྐྱང་གི་ཡས་སྣེ་སྔར་ལྟར་གུག་སྟེ་སྣ་བུག་གཉིས་སུ་ཟུག་པ། མས་སྣེ་ལྟེ་འོག་གི་ཆོས་འབྱུང་ནང་དུ་རྩ་གསུམ་སྦུབས་སྟོང་གཅིག་ཏུ་གྱུར་པ་སྟེ། རོ་རྐྱང་གཉིས་དབུ་མ་ལས་ཅུང་རིང་བ་ཡར་གུག་སྟེ་དབུ་མའི་མས་སྣེའི་ནང་དུ་ཡར་ཚུད་པ་ནི་དཔེར་ན་སྨྱུག་སྦུག་ནང་དུ་གྲོ་སོག་གཉིས་བཙུད་པ་ལྟ་བུར་བསམ། རྩ་གསུམ་འཛོམ་པའི་མས་སྣེར་ལྟེ་བའི་བྃ་དང་རང་སེམས་དབྱེར་མེད་ཀྱི་ངོ་བོ་རྣལ་འབྱོར་མ་རིལ་མ་ཙམ་མམ་གསལ་ཐེབས་ན་ཇི་ཙམ་ཆུང་བ་བཟང་བས།
སྐུ་མདོག་ཕྱག་མཚན་རྒྱན་ཆ་ལུགས་སོགས་བདག་བསྐྱེད་ལྟར་གསལ་གདབ། དེའང་འཕར་ལ་ཁད་པ། འཕུར་ལ་ཁད་པ་ཞབས་གཉིས་དབུ་མའི་ནང་གི་རོ་རྐྱང་གི་མར་སྣེ་གཉིས་ལ་གཏད་པ་དེ་ལྟ་བུ་ལ་རང་སེམས་ཞུགས་པ་བཞིན་དུ་རླུང་ཕྱིར་འགྲོ་བ་དང་བསྟུན་རྣལ་འབྱོར་མ་དེའི་ཐུགས་ཀར་བྃ་ཡིག་བསམས་པ་ལས་ཆུ་ལས་ཆུ་བུར་རྡོལ་བ་ལྟར་རྣལ་འབྱོར་མ་རང་འདྲ་ཡུངས་འབྲུ་ཙམ་ཞིག་གློག་འཁྱུགས་པ་ལྟར་ཆད་དེ་དབུ་གཙུག་བརྒྱུད་ནས་སོང༌། གཡས་རོ་མའི་ནང་ནས་དམར་ཁྱུག་གེར་ཡར་སོང༌། གཟུང་རྟོག་དང་རོ་མའི་རྩ་ལམ་སྦྱངས། སྣ་བུག་གཡས་པའི་སྒོར་བྱུང༌། རླུང་གི་ངོ་བོ་འཇའ་གུར་ཆུང་ངུ་ཞིག་གི་དབུས་སུ་བཞུགས། དེ་ལས་འོད་ཟེར་མང་པོ་ཉི་མའི་ཟེར་ཕྲན་ལྟར་འཕྲོས་པའི་སྣེ་མོར་རྣལ་འབྱོར་མ་རང་འདྲ་དཔག་ཏུ་མེད་པ་བྱུང་བ་ཕྱོགས་བཅུར་གཤེགས། ཕྱོགས་བཅུའི་སངས་རྒྱས་སྲས་དང་བཅས་པ་ཐམས་ཅད་ལ་ཕྱི་ནང་གསང་བ་ཀུན་ཏུ་བཟང་པོའི་མཆོད་སྤྲིན་ལྟར་སྤྲུལ་པས་མཆོད་ཅིང་ཆོས་ཉན། མ་དག་པའི་ཞིང་ཐམས་ཅད་དུའང་གཤེགས་ཤིང་འོད་དང་བདུད་རྩི་སྤྲོས་ཏེ་སྣོད་ཐམས་ཅད་ཆོས་འབྱུང་གི་གཞལ་ཡས་ཁང་དང༌།
བཅུད་ཐམས་ཅད་རྡོ་རྗེ་རྣལ་འབྱོར་མའི་སྐུར་ལམ་གྱིས་བསྒྱུར། ཆོས་བཤད་སྒྲིབ་པ་སྦྱང་བར་བྱས། སླར་སྤྲུལ་པ་རྣམས་དང་སྣོད་བཅུད་རྣལ་འབྱོར་མར་གྱུར་པ་ཐམས་ཅད་སྣ་སྒོའི་རྣལ་འབྱོར་མར་འདུས། དེ་ཉིད་རླུང་ནང་དུ་འཇུག་པ་དང་བསྟུན་སྣ་བུག་གཡོན་ནས་ཞུགས་ཏེ་རྐྱང་མའི་ལམ་བརྒྱུད། འཛིན་རྟོག་དང་རྐྱང་མའི་རྩ་ལམ་སྦྱངས་ཏེ་ལྟེ་བའི་རྣལ་འབྱོར་མ་ལ་ཐིམ་པར་བསམས་ལ་རླུང་ཁ་སྦྱོར་ཅི་ཐུབ་གཟུང༌། སླར་ཡང་གོང་ལྟར་སྤྲོ་བ་དང་བསྡུ་བ་སོགས་ལན་གསུམ་ལྔ་བདུན་ཉེར་གཅིག་སོགས་གང་རིགས་བྱ་བ་ནི་རྩ་ལམ་སྦྱང་བ་ཡིན་ལ། དེ་ནས་རྩ་གསུམ་གྱི་སུམ་མདོའི་རྣལ་འབྱོར་མ་དེ་ཉིད་མཁའ་སྤྱོད་དུ་གཤེགས་པར་རིངས་པས་གར་སྟབས་ལིང་ལིང་བཞུགས་པའི་ཐུགས་ཀའི་བྃ་ཡིག་ལས་འོད་ཟེར་དམར་པོ་འཕྲོས། སྐུ་ལུས་ཀྱི་ནང་ཐམས་ཅད་འོད་དམར་པོས་ཁྲིག་མེར་གང༌། ཕྱིའི་རྣལ་འབྱོར་མའི་གདན་རྣམས་ཞབས་ལ་ཐིམ། ཞབས་སྐུའི་རྫ་མ་ལ་ཐིམ།
མཁའ་སྤྱོད་ནས་སྙན་པའི་གླུ་དབྱངས་དང་ཌཱ་དྲིལ་སོགས་ཀྱིས་འུར་སྒྲ་ཆིལ་ཆིལ་བསྒྲགས་པས་རྐྱེན་བྱས་ཏེ། ལྟེ་བའི་རང་སེམས་རྣལ་འབྱོར་མ་དེ་ཉིད་མཁའ་སྤྱོད་དུ་རིངས་པར་ཆས་ཏེ་ལྟེ་བར་བྱོན་པས། རོ་རྐྱང་གི་མས་སྣ་ཆ་ཡིག་ལྟར་གུག་པ་ཉིས་འབྲེལཾ་གྱིས་ཞབས་ལ་ཡར་ཐིམ། དབུ་མ་སྤྱི་གཙུག་ནས་མར་ཟུག སྙིང་གར་བྱོན་པས་ཕྱིའི་རྣལ་འབྱོར་མའི་སྐུ་སྨད་ནང་གི་རྣལ་འབྱོར་མ་ལ་ཐིམ། དབུ་མ་སྤྱི་གཙུག་ནས་མར་དང་རོ་རྐྱང་གཉིས་ཞབས་ལ་ཡར་ཐིམ་སྟེ་ཇེ་ཆུང་ཇེ་ཆུང་དུ་གྱུར། མགྲིན་པར་བྱོན་པས་ཕྱིའི་རྣལ་འབྱོར་མའི་སྐུའི་བར་ཐམས་ཅད་ནང་གི་རྣལ་འབྱོར་མའི་སྐུར་ཐིམ། དབུ་མ་རོ་རྐྱང་གོང་ལྟར་ཐིམ་ཞིང་ཐུང་ངུར་སོང༌། སྤྱི་བོར་བྱོན་པས་ཕྱིའི་སྐུ་སྟོད་དང་རྩ་གསུམ་ཐམས་ཅད་ལྷག་མེད་དུ་ནང་གི་རྣལ་འབྱོར་མ་ལ་ཐིམ། དེ་ནས་རྣལ་འབྱོར་མ་དེ་ཉིད་ཡེར་གྱིས་འཕགས་ཏེ་མཁའ་ལ་བྱ་འཕུར་བ་བཞིན་དུ།
སྒྲ་འོད་རོལ་མོའི་བསུ་བ་དང་བཅས་ཏེ། མཁའ་སྤྱོད་དག་པའི་ཞིང་དུ་ཡུད་ཀྱིས་གཤེགས་པར་བསམས་ལ། དེ་གའི་ངང་དེར་སེམས་གསལ་སྟོང་ཟུང་འཇུག་གི་ངང་ལ་བཅས་བཅོས་མེད་པ་ནམ་མཁའ་ལྟ་བུར་མཉམ་པར་འཇོག སླར་ཡང་འོད་གསལ་དེའི་ངང་ནས་ནམ་མཁའ་ལས་སྤྲིན་ལྡང་བ་བཞིན་དུ་རང་སེམས་རྡོ་རྗེ་རྣལ་འབྱོར་མའི་སྐུར་ལངས་ཏེ་བྱ་ཐུར་དུ་བབས་པ་ལྟར་སྔར་གྱི་གནས་སུ་བྱོན་པས་ཕྱིའི་ལུས་ཀྱང་སྔར་བཞིན་གྲུབ་པར་བསམ། ཡང་རྩ་སོགས་གོང་ལྟར་གསལ་བཏབ་ལ་བསྐྱར་གྱིན་བདུན་ནམ་ཉེར་གཅིག་སོགས་སྦྱང་བར་བྱའོ། ། གལ་ཏེ་འདི་ཉིད་ཀྱི་མན་ངག་མེད་པའམ། ཡོད་ཀྱང་རྒྱུན་དུ་དམིགས་པས་མ་འཆུན་ན་གོང་གི་ཐུན་མོང་བ་དེ་བྱས་པས་འཐུས་ཤིང༌། འདི་ལྟ་བུ་ནི། རྣལ་འབྱོར་མའི་ཉམས་ཁྲིད་ཡན་ལག་དང་བཅས་པ་ཡོངས་སུ་མ་རྫོགས་པའི་སློབ་མ་ལ་གནང་སྲོལ་མེད་ཅིང༌། དེ་ལྟ་བུའི་སློབ་མས་ཀྱང་སྒྲུབ་པའི་དམ་བཅའ་སྤྱོད་པའི་ཁས་ལེན་གསེར་གྱི་མཎྜལ་དང་བཅས་ཏེ།
གསོལ་བ་ནན་ཏན་དུ་བཏབ་ནས་ཞུ་ཞིང༌། དེ་མ་ཡིན་པ་ལ་མི་སྦྱིན་པ་ཡིན་ལ། དེ་ཅིའི་ཕྱིར་ཞེ་ན། འདི་བསྐྱེད་རིམ་ལ་བརྟེན་ནས་མཁའ་སྤྱོད་སྒྲུབ་པའི་ལམ་གྱི་ཉིང་ཁུ་ནང་གི་རྣལ་འབྱོར་མའམ། རྫོང་པ་རྣམས་རྣལ་འབྱོར་མའི་འཕོ་ཆུང་ཟེར། ངོར་པ་རྣམས་རྣལ་འབྱོར་མའི་འཆི་ཆུང་ཟེར་ཏེ། དཔལ་ས་སྐྱ་པའི་སྔགས་འཆང་མང་པོ་ལུས་མ་སྤངས་པར་མཁའ་སྤྱོད་དུ་གཤེགས་པའི་ཡིད་ཆེས་བྱིན་རླབས་ཀྱི་ཚན་ཁ་གཞན་ལས་ཁྱད་པར་དུ་འཕགས་པ་ཡིན་པས་བརྩོན་པར་རིགས་ལ། འདི་ལུས་སེམས་ཡ་མ་བྲལ་བར་ཚོགས་པ་གཅིག་ཏུ་འདྲེས་ནས་འཕོ་བ་ཡིན་པས་འཕོ་རབ་ཚེ་ཐུང་བའི་སྐྱོན་ཡང་མེད་པ་ཡིན་ནོ་གསུངས། ༈ །དེ་ནས་ཐུན་མཚམས་སུ་བབས་པ་ན། ལྷའི་ང་རྒྱལ་གསལ་སྣང་དང་ལྡན་པའི་སྒོ་ནས་རང་ལ་གོ་ཆའི་ལྷ་སྔར་བཞིན་བཀོད་ཅིང༌།
དེ་ནས་ལག་པ་གཡོན་པའི་མཐེབ་སྲིན་གྱིས་ཕྱོགས་གཡོན་སྐོར་དུ་སྡིགས་མཛུབ་དང་བཅས་སེ་གོལ་གཏོགས་ལ་སུམ་བྷ་ནི་ལ་ཧཱུྃ་བཞིའི་སྔགས་ཞེས་ཟེར་བ་དེ་བརྗོད། དེའང་སུམཾ་བྷཾ་ནཾིའི་སྔགས་ཚན་དང་པོ་ཁ་དོག་ནག་པོ་ལས་ཤར་དང་སྟེང་དུ་ཁ་གདོང་མ་ནག་མོ་གཉིས། སྔགས་ཚན་གཉིས་པ་གྲྀཧྞ་སོགས་ཁ་དོག་ལྗང་གུ་ལས་བྱང་དུ་འུག་གདོང་མ་ལྗང་གུ། སྔགས་ཚན་གསུམ་པ་གྲྀཧྞ་པཱ་ཡ་སོགས་ཁ་དོག་དམར་པོ་ལས་ནུབ་དང་འོག་ཏུ་ཁྱི་གདོང་མ་དམར་མོ་གཉིས། སྔགས་ཚན་བཞི་པ་ཨཱ་ན་ཡ་སོགས་ཁ་དོག་སེར་པོ་ལས་ལྷོར་ཕག་གདོང་མ་སེར་མོ་རྣམས་བསྐྱེད། ཡང་མཚམས་གཡས་སྐོར་དུ་སྡིགས་མཛུབ་དང་བཅས་པའི་སེ་གོལ་གཏོགས་ལ། སུམ་བྷ་ནི་སོགས་ཕྱེད་སྔོ་ཕྱེད་སེར་བ་ལས་གཤིན་རྗེ་བརྟན་མ་གཡས་སྔོ་གཡོན་སེར་བ་ཤར་ལྷོར་བསྐྱེད། གྲྀཧྞ་སོགས་ཕྱེད་སེར་ཕྱེད་དམར་བ་ལས་གཤིན་རྗེ་ཕོ་ཉ་མོ་གཡས་སེར་གཡོན་དམར་བ་ལྷོ་ནུབ་ཏུ་བསྐྱེད། གྲྀཧྞ་པཱ་ཡ་སོགས་ཕྱེད་དམར་ཕྱེད་ལྗང་བ་ལས་གཤིན་རྗེ་མཆེ་བ་མ་གཡས་དམར་གཡོན་ལྗང་བ་ནུབ་བྱང་དུ་བསྐྱེད། ཨཱ་ན་ཡ་སོགས་ཕྱེད་ལྗང་ཕྱེད་སྔོ་བ་ལས་གཤིན་རྗེ་འཇོམས་མ་གཡས་ལྗང་གཡོན་སྔོ་བ་བྱང་ཤར་དུ་བསྐྱེད་ལ།
རང་གིས་སུམ་བྷ་ནི་དངོས་སུ་ལན་གཉིས་བརྗོད། ལྷ་མོ་བརྒྱད་པོའི་མངོན་རྟོགས་བདེ་མཆོག་ལཱུ་ཧི་པ་ལྟར་གསལ་བཏབ་ལ་བར་གཅོད་བསྲུང་བའི་ལས་ལ་བརྩོན་ཞིང་བཞུགས་པར་བསམ། དེ་དང་དུས་མཉམ་དུ་རང་དང་སྒོ་མཚམས་མ་དེ་རྣམས་ཀྱི་སྐུ་ལས་སྤྲོས་པའི་འོད་ལས་རྡོ་རྗེའི་རྭ་བ་དང་དྲྭ་བ་གུར་དང་བླ་རེ། དེའི་ཕྱི་རོལ་དུ་མདའི་དྲྭ་བ། དེའི་ཕྱི་རོལ་དུ་ཡེ་ཤེས་ཀྱི་མེ་དཔུང་རབ་ཏུ་འབར་ཞིང་འཁྲུགས་པའི་སྲུང་འཁོར་གྱི་ཕྱི་རོལ་ནས་དཔག་ཚད་ལྔ་བརྒྱའི་ཚོད་ཙམ་དུ་བསྐོར་ཞིང་ཅིས་ཀྱང་གཞོམ་དུ་མེད་པ་གདོན་བགེགས་ནག་ཕྱོགས་འབྱུང་པོའི་ཚོགས་ཀྱིས་བལྟར་མི་བཟོད་པར་བསམ་པ་ཀུན་རྫོབ་དང༌། དོན་དམ་པར་བགེགས་ལ་སོགས་པའི་ཆོས་རྣམས་རང་བཞིན་མེད་པའི་ལྟ་བའི་རྒྱས་འདེབས་པ་ནི་བླ་ན་མེད་པའི་བསྲུང་བའོ་ཞེས་གསུངས། ༈ །གོང་གི་གཉིས་པའི་ཡན་ལག ༡༡ ་སྤྱོད་ལམ་གྱི་རྣལ་འབྱོར་ལ། དངོས་དང༌། རྗེས་འབྲེལ་གཉིས་ལས།
དང་པོ་ནི། ཐུན་མཚམས་སུ་རང་རྣལ་འབྱོར་མ་རྒྱན་དང་ལྡན་ཞིང་ཕྱག་མཚན་སྤངས་པའི་འོད་ཀྱི་སྐུར་གསལ་ཡང་ཡང་བཏབ་ལ། གཟུགས་སྣང་ཐམས་ཅད་རྡོ་རྗེ་རྣལ་འབྱོར་མར་བསམ་པ་ནི་སྐུའི་དགའ་བ་སྟེ་ཆགས་སྡང་སྤང༌། སྒྲར་གྲག་པ་ཐམས་ཅད་ཨོཾ་གསུམ་མའི་གདངས་སུ་བསམ་པ་གསུང་གི་དགའ་བ་སྟེ་སྙན་མི་སྙན་གྱི་དུང་རིས་མི་འབྱེད། ཡིད་ཀྱི་དྲན་རྟོག་གང་ཤར་ཡང་རྣལ་འབྱོར་མའི་ཐུགས་བདེ་སྟོང་དབྱེར་མེད་དུ་ངོ་ཤེས་པར་བྱས་ལ། མི་ཡེངས་པར་རང་ངོ་ལ་བལྟ་ཞིང་བསྐྱང་བ་ཐུགས་ཀྱི་དགའ་བ་སྟེ་དགག་སྒྲུབ་མི་བྱ། བུད་མེད་ལ་གཡོན་ནས་བསྐོར་ཞིང༌། སྲོག་ཆགས་འཁྲིག་པ་མཐོང་ན་ལྷ་ཡབ་ཡུམ་དུ་མོས་ནས་ཕྱི་མའི་མངལ་སྒོ་སྦྱང་བ་སོགས་བྱ་བྱེད་ཐམས་ཅད་ལམ་དུ་འཁྱེར་བ་ལ་བསླབ་ཅིང༌། ཐུན་མཚམས་སུ་རྣམ་རྟོག་རྒྱ་འབྱམས་སུ་མ་ཤོར་བའི་དྲན་འཛིན་བརྟན་པོ་ཤིན་ཏུ་ནས་གལ་ཆེ་ལ། དེ་ལྟར་བྱས་པས་སྡིག་སྒྲིབ་གསོག་པ་དང་དམ་ཚིག་ཉམས་པའི་གོ་སྐབས་ནམ་ཡང་མི་འོང་ཞིང་ལམ་ལ་བོགས་འབྱིན་པ་སོགས་དགོས་པ་ཆེ་བར་ཡོད།
དེ་མིན་ཐུགས་དམ་དུ་མཉམ་གཞག་མོག་མོག་པོ་རེ་བྱས་ནས། རྗེས་ཐོབ་ཀུན་ཏུ་ཐ་མལ་དུ་ལུས་ན་ཆོས་པའི་འཁྱེར་སོ་སྟོར་ནས་འགྲོ་གསུངས། ༈ །གཉིས་པ་རྗེས་སུ་འབྲེལ་བ་ལ། ཁ་ཟས་ཀྱི་རྣལ་འབྱོར། ཕྱི་རོལ་མཆོད་པ་བྱ་བ། གཏོར་མ་གཏང་བ། སྦྱིན་སྲེག ཚེས་བཅུའི་མཆོད་པ་དང་ལྔ་ལས། དང་པོ་ཁ་ཟས་ཀྱི་རྣལ་འབྱོར་ལ་རྒྱས་འབྲིང་བསྡུས་གསུམ་ལས། རྒྱས་པར་ན།
ཁ་ཟས་སྣོད་བཅས་ལག་པ་གཡོན་པར་བཞག་ལ་གཡས་པས་དགབ་ཅིང༌། བསང་སྦྱང་སྔོན་དུ་འགྲོ་བས་བདུད་རྩི་ལྟར་བྱིན་གྱིས་བརླབ། རང་གི་ལྟེ་བར་གཏུམ་མོའི་མེ་འབར་བའི་ཁྲོད་ན་ཆོས་སྲུང་ནོར་ལྷའི་ཚོགས་དང༌། སྙིང་གར་བླ་མ་ཡི་དམ་དབྱེར་མེད་རྡོ་རྗེ་རྣལ་འབྱོར་མ་བཞུགས་པར་བསམ། ལག་གཡས་དགང་གཟར་དང༌། གཡོན་བླུགས་གཟར་དུ་མོས་ཤིང༌། ཁ་ཟས་བསྲེག་རྫས་བདུད་རྩིར་མོས་ལ། ཁ་ཐབ་ཁུང་གི་ཚུལ་དུ་ལྕེ་མེ་འབར་བ་ལྟར་བསམ། དེ་ནས་ཁ་ཟས་བཟའ་བའི་ཚེ། དྭངས་མས་འདས་མ་འདས་ཀྱི་ལྷ་རྣམས་མཆོད་ཅིང༌།
སྙིགས་མ་རྣམས་ལྟེ་བའི་མེས་བསྲེགས་པར་བསམས་ལ་ནང་གི་སྦྱིན་སྲེག་གི་ཚུལ་དུ་རོལ། འབྲིང་དུ་ན་ཁ་ཟས་རྣམས་ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་གྱིས་བདུད་རྩིར་བརླབས་ལ། སྙིང་གའི་བྃ་ཡིག་བླ་མའི་ངོ་བོར་བཞུགས་པ་ལ་མཆོད་པས། ཐུགས་མཉེས་ཤིང་གཟི་བརྗིད་ཕུན་སུམ་ཚོགས་པར་གྱུར་པར་བསམ། བསྡུས་པ་ན། ཁ་ཟས་ཉིད་ཀྱང་ལྷར་གསལ་བས་ལྷ་ལ་ལྷ་ཐིམ་པའི་བསམ་པས་ཞེན་འཛིན་མེད་པར་ལོངས་སྤྱོད། དེ་ལྟར་བྱས་པས་བུ་ལོན་དུ་མི་འགྱུར་ཞིང་དཀོར་སྒྲིབ་བྱང༌། ཚོགས་རླབས་པོ་ཆེ་རྫོགས་པ་སོགས་ཕན་ཡོན་མཐའ་ཡས་ཤིང༌། སྦྱང་གཞི་སྦྱངས་འབྲས་སོགས་བདུད་རྩི་མྱང་བ་དང་འདྲའོ་གསུངས།
༈ །གཉིས་པ་ཕྱི་རོལ་མཆོད་པ་ལའང་རྒྱས་འབྲིང་བསྡུས་གསུམ་ལས། རྒྱས་པར་བདག་བསྐྱེད་སྔོན་དུ་འགྲོ་བས། མདུན་བསྐྱེད་སྐུ་གསུང་ཐུགས་ཀྱི་དཀྱིལ་འཁོར་ཕྱག་ལེན་ལྟར་བཤམས་པ་ལ། སྒྲུབ་མཆོད་དང་འབྲེལ་བར་མཆོད་གཏོར་དང་ཚོགས་ཀྱི་འཁོར་ལོས་མཉེས་པར་བྱ། འབྲིང་དུ་སིནྡྷུ་རའི་དཀྱིལ་འཁོར་རྐྱང་པ་ཙམ་མམ། ཡང་ན་ཙནྡན་གྱི་མཎྜལ་ལམ། མེ་ལོང་ལ་ཆང་གིས་ཆོས་འབྱུང་བྲིས་ཏེ། དྲི་ཐིག་གམ་འབྲུ་དམར་པོའི་ཚོམ་བུ་གང་རུང་དགོད། དེ་ཉིད་རྣལ་འབྱོར་མར་ཡན་ལག་བཞི་རྫོགས་སུ་བསྐྱེད་དེ་མཆོད་པ་འབུལ་ཞིང་ཡུམ་གྱི་རྐང་བརྒྱད་ཀྱིས་བསྟོད་ལ་གཏོར་མ་དབུལ་བ་སོགས་བྱ། བསྡུས་པ་ནི།
ཡུམ་གྱི་ལག་མཆོད་བྱ་བ་སྟེ། ལག་པ་གཡོན་པའི་མཐེབ་སྲིན་གྱིས་ཟས་ཀྱི་སྟེང་དུ་ཆོས་འབྱུང་བྲི་བའི་སྟངས་ཀ་བྱས་ལ། ཆོས་འབྱུང་དཀར་པོའི་དབུས་སུ་བྃ་ཡིག་དམར་པོས་མཚོན་པ་གསལ་གདབ། བྃ་ཡིག་ལས་བདུད་རྩི་བབས་པས་ཁ་ཟས་བདུད་རྩིར་བྱིན་གྱིས་བརླབ། གཡས་པའི་མཐེབ་སྲིན་གྱིས་ཁ་ཟས་བླངས་ལ་ལག་པ་གཡོན་པའི་མཐིལ་དང་མཐེའུ་ཆུང་ནས་མཐེ་བོང་གི་བར་ཐིག་ལེ་རེ་བཏབ་ལ། རྡོ་རྗེ་ཕག་མོའི་ངོ་བོ་ཨོཾ་བྃ་དམར་མོ། གཤིན་རྗེ་མའི་ངོ་བོ་ཧྃ་ཡོཾ་སྔོན་པོ། རྨོངས་བྱེད་མའི་ངོ་བོ་ཧྲི་མོཾ་དཀར་མོ། སྐྱོད་བྱེད་མའི་ངོ་བོ་ཧྲིཾ་ཧྲིཾ་སེར་མོ། སྐྲག་བྱེད་མའི་ངོ་བོ་ཧཱུྃ་ཧཱུྃ་ལྗང་གུ།
ཙཎྜི་ཀའི་ངོ་བོ་ཕཊ་ཕཊ་དུད་ཀ་རྣམས་ཀྱིས་མཚན་པར་བསམ། ཐིག་ལེ་བཏབ་པའི་གནས་སོ་སོར་གཡས་པའི་མཐེབ་སྲིན་གྱིས་བདུད་རྩི་གཏོར་ལ། གོང་སྔགས་སོ་སོར་འབྲུ་གསུམ་བཏགས་པས་མཆོད། ལྷ་རྣམས་མཉེས་པར་བསམ་ཞིང་འདོད་དོན་གསོལ། གནས་སོ་སོར་འོད་དུ་ཞུ་ནས་ཐིམ་པས་བྱིན་གྱིས་བརླབས་པར་མོས། ལག་པ་ལ་གོས་པའི་ཁ་ཟས་རྣམས་འཕུར་ལ་ལུས་ལ་བྱུག་ཅིང་ཟས་ལ་བསྲེས་ཏེ་ལོངས་སྤྱོད། དེས་དམ་ཚིག་ཉམས་པའི་ཉེས་པ་སྦྱོང༌། ས་ལམ་གྱི་ཡོན་ཏན་འཕེལ་བར་བྱེད་དོ་གསུངས། ༈ །གསུམ་པ་གཏོར་མ་ལ། དཀུ་བག་དང་འདྲེས་པ་སྟེ་འབྲུ་བཟང་གི་ཕྱེ་ལ་ཤ་ཆང་ཉ་ཤ་སྒོག་བཙོང་བདུད་རྩི་རིལ་བུ་སོགས་བཏབ་པར་མར་ཁུས་སྦག་པའི་གཏོར་མ་འཛིན་གཏོར་རམ་རྟེན་གཏོར་བྱེད་ན་དབྱིབས་ཟླུམ་པོ་པདྨའི་སྙིང་པོ་ལྟ་བུ་ལ།
མཐེབ་ཀྱུས་སྐེད་པ་ནོན་ཙམ་དུ་བསྐོར་བ་དང༌། འཕྲལ་གཏོར་ལ་དབྱིབས་གོང་ལྟར་ལ་པད་འདབ་བཞི་པ་བྱེད་ཅིང་དཀར་རྩི་དམར་རྩི་གང་མོས་དང༌། ཤ་རྒྱན་ཆུང་ངུ་བཏགས་པ། མ་འགྲིགས་ཚེ་ཕྱེ་ཕུད་སོགས་གང་འབྱོར་གཙང་སྦྲ་དང་ལྡན་པས་བཤམ། སུམ་བྷ་ནིས་བསང་སྦྱང་སྔོན་དུ་འགྲོ་བས་ལག་པ་གཡོན་བསྟན་ལ་ཨོཾ་བརྗོད་པས་དངོས་འཛིན་ཐ་མལ་གྱི་སྣང་ཞེན་སྟོང་པར་སྦྱང༌། གཡས་བསྟན་ལ་ཨཱཿབརྗོད་པས་ཐོད་པའི་སྣོད་སྟོང་གསུམ་ཙམ་བསྒོམ། གཉིས་ཀ་བསྟན་ལ་ཧཱུྃ་བརྗོད་པས་ཤ་ལྔ་བདུད་རྩི་ལྔས་ཕྱུར་བུར་གཏམས་པར་བསམ། བྱ་ཁྱུང་གི་ཕྱག་རྒྱ་བཅས་ལ་ཧ་ཧོ་ཧྲཱིཿབརྗོད་པས་རླུང་མེས་ཁོལ་ཞུ་བདུད་རྩིའི་རྒྱ་མཚོ་ཆེན་པོར་བསམས་ཏེ། བྱ་ཁྱུང་གི་ཕྱག་རྒྱ་ནི། གདན་བཞི་ལས།
ལག་པ་གཉིས་ནི་བཀན་བྱས་ལ། ། སྲིན་ལག་གཉིས་ནི་ཕན་ཚུན་དཀྲིས། ། གུང་མོ་དང་ནི་མཐེབ་རྩེ་སྦྱར། ། ཁྲོ་བོ་གཉིས་ཀྱིས་མནན་པར་བྱ། ། ཞེས་པ་ལྟར་རོ། ། དེའང་གཏོར་མ་གསར་པའི་ཚེ་སྔགས་བརྒྱ་རྩ་ཙམ་དང༌། གཞན་རྒྱུན་དུ་བདུན་ནམ་གསུམ་རེས་འཐུས། དེ་ནས་ཕཻཾ་ཞེས་བརྗོད་ཅིང༌། ངོ་མཚར་སྒྱུ་མའི་ཕྱག་རྒྱ་དང་བཅས། གཏོར་མགྲོན་རྣམས་ཆོ་ག་ལྟར་སྤྱན་དྲངས།
དེ་རྣམས་ཀྱི་ལྗགས་འོད་ཟེར་གྱི་སྦུ་གུ་བདུད་རྩིར་ཟུག་པས་གསོལ་བར་བསམས་ལ། པད་སྐོར་སྔོན་དུ་འགྲོ་བས་རྡོ་རྗེ་ཐལ་མོ་ཁ་ཕྱེ་ནས་སེ་གོལ་གཏོག་པ་དང་བཅས། གཏོར་སྔགས་ལན་གྲངས་ཅི་རིགས་ཀྱིས་དབུལ། ཆུ་གཉིས་སྔོན་དུ་འགྲོ་བའི་ཉེར་སྤྱོད་ཀྱིས་མཆོད་ཅིང་ནང་མཆོད་ཀྱང་འབུལ་ལ། དེ་ནས་ཌཱ་མ་རུ་དང་དྲིལ་བུའི་སྒྲར་བཅས་སྤྲོ་ན་ཡུམ་གྱི་རྐང་བརྒྱད་དམ། དེ་མིན་དཔལ་ལྡན་རྡོ་རྗེ་སོགས་ཀྱིས་བསྟོད་པས་ངེས་པར་བསྟོད། ཆོས་འདིའི་སྲུང་མ་དུར་ཁྲོད་བདག་པོ་དང་མགོན་པོ་ཆེ་ཆུང་སོགས་ལའང་གཏོར་མ་འབུལ་བ་ཞལ་ཤེས་སུ་ཡོད་ཅིང༌། མཁའ་འགྲོ་སྤྱི་གཏོར་དང་གཞི་བདག་གཏོར་མ་སོགས་ཀྱང་གཏང༌། མགྲོན་རྣམས་རྟེན་ལ་བརྟན་པར་བཞུགས་སུ་གསོལ་བའམ་རང་ལ་བསྡུ་བ། གཤེགས་གསོལ་སོགས་སྐབས་ཐོབ་དང་བསྟུན་ཏེ་བྱ་གསུངས།
༈ །བཞི་པ་སྦྱིན་སྲེག་ལ་དངོས་དང་ཞར་བྱུང་གཉིས་ཀྱི། དང་པོ་ནི། བེའུ་བུམ་དུ་བཞུགས་པའི་རྗེ་ཞྭ་ལུ་བ་སངས་རྒྱས་དཔལ་བཟང་གི་ཡིག་ཆ་སོགས་མང་ཡང༌། གསང་ཆེན་སློབ་བཤད་པའི་གདམས་པ་འཛིན་པ་རྣམས་ཀྱི་ཐུན་མོང་མ་ཡིན་པའི་ཞལ་ཤེས་རྡོ་རྗེ་འཆང་དབང་ཕྱུག་རབ་བརྟན་གྱིས་མཛད་པ་དང༌། དེ་ཉིད་ཁྱབ་བདག་གནས་གསར་བ་ཀུན་དགའ་ལེགས་འབྱུང་གིས་ལྷན་ཐབས་དཀྱུས་སུ་བཅུག་སྟེ་ནག་འགྲོས་མཛད་པ་དང༌། དེ་བས་བསྡུས་པ་ཁོ་བོའི་བླ་མ་རིན་པོ་ཆེ་པས་མཛད་པ་གང་རིགས་ལྟར་གཏོང་ཞིང༌། ཁྱད་པར་གྱི་རྫས་བ་ལང་རང་བཞིན་གྱིས་ཤི་བའི་ཤ་དང༌། སྡིག་པ་སྦྱང་ཕྱིར་ཏིལ་ནག་པོ་རང་ལ་གྲངས་བསགས་ཏེ་དབུལ་བ་སོགས་ཕྱག་བཞེས་ལྟར་བྱ། དེས་བསྙེན་པ་སོགས་ཀྱི་ཁ་སྐོང་དུ་སྔགས་ཀྱི་ལྷག་ཆད་སྐོང་བ་དང༌། བར་ཆད་ཞི་ཞིང་དངོས་གྲུབ་མྱུར་དུ་སྟེར་བར་བྱེད་དོ་གསུངས།
༈ །ཞར་བྱུང་སྦྱིན་སྲེག་དངོས་མ་གྲུབ་ཚེ་སྡིག་པ་སྦྱང་ཕྱིར་མར་མེའི་སྦྱིན་སྲེག་ནི། སངས་རྒྱས་དཔལ་བཟང་དང༌། ངག་དབང་བསྟན་འཛིན་ཕུན་ཚོགས་དང༌། ཞུ་ཆེན་ཚུལ་ཁྲིམས་རིན་ཆེན་དང༌། བདག་གི་བླ་མ་རིན་པོ་ཆེས་མཛད་པ་སོགས་ཆོ་ག་གང་རིགས་ལྟར་མར་མེ་རྣལ་འབྱོར་མར་ཡན་ལག་བཞི་རྫོགས་སུ་བསྐྱེད་ཅིང་ཏིལ་ཁོ་ན་དབུལ་ཏེ། སྔགས་མཐར་མཁའ་སྤྱོད་འགྲུབ་པའི་སྤེལ་ཚིག་བཏགས་པ་སོགས་མན་ངག་ལྟར་བྱ། འདིའང་ཚེགས་ཆུང་ངུས་སྡིག་པ་སྦྱངས་པ་དང་མཁའ་སྤྱོད་སྒྲུབ་པའི་ཐབས་རྨད་དུ་བྱུང་བ་ཞིག་གོ། ༈ །ལྔ་པ་ཚེས་བཅུའི་མཆོད་པ་ལའང་རྒྱས་འབྲིང་བསྡུས་གསུམ་ལས། ཚོགས་གསག་པར་འདོད་པས་ཡར་གྱི་ཚེས་བཅུའི་ཉིན་མོ་དང༌། སྡིག་སྒྲིབ་སྦྱང་བར་འདོད་པས་མར་གྱི་ཚེས ༢༥ ་བཅུའི་མཚན་མོ་སྟེ།
དུས་དེ་དག་གང་ལྟར་ལན་རེ་ནི་ངེས་པར་གཏོང་ཞིང༌། དེའང་རྒྱས་པ་ནི་གནས་གསར་བ་ཀུན་དགའ་ལེགས་པའི་འབྱུང་གནས་ཀྱི་སྒྲུབ་མཆོད་ཀྱི་ཡི་གེ་ནག་འགྲོས་མ་ལས་བྱུང་བ་ལྟར་སྐུ་ཚོམ་བུའི་དཀྱིལ་འཁོར། གསུང་བདུད་རྩིའི་དཀྱིལ་འཁོར། ཐུགས་སིནྡྷུ་རའི་དཀྱིལ་འཁོར་རྣམས་ལེགས་པར་བཞེངས་ཏེ། མཆོད་པ་ལྔ་དང༌། གཏོར་མ་གཉིས་སོགས་བརྒྱུད་པའི་ལག་ལེན་ལྟར་བཤམས་ལ། བདག་བསྐྱེད་སྔོན་དུ་འགྲོ་བས། མདུན་བསྐྱེད་ཀྱི་དཀྱིལ་འཁོར་སྒྲུབ་ཅིང་མཆོད་བསྟོད་དབང་བཞི་བླང་བ་སོགས་བྱས་མཐར། ཚར་ལུགས་ཐུན་མོང་མ་ཡིན་པའི་ཕྱག་བཞེས་ལྟར་བདག་གི་བླ་མ་རིན་པོ་ཆེས་མཛད་པའི་ཡིག་ཆ་ལྟར་ཚོགས་ཀྱི་འཁོར་ལོའམ་དཔའ་བོའི་སྟོན་མོ་རྒྱས་པར་དབུལ་བ་སོགས་བྱའོ། ། འབྲིང་དུ་རས་དམར་པོས་བཀབ་པའི་སྟེགས་ཀྱི་ཁར་མཎྜ་ལར་ཙནྡན་དམར་པོའི་ཆུའམ་ཆང་བདུད་རྩིར་བརླབས་པས་སྲིན་ལག་གཡོན་གྱིས་ཆོས་འབྱུང་གྲུ་གསུམ་གཡོན་སྐོར་དུ་བྲི།
ནང་ཐམས་ཅད་ཙནྡན་དམར་པོའི་ཆུས་བྱུགས་པ་ལ་དབུས་སུ་མེ་ཏོག་དམར་པོའི་ཚོམ་བུ་དགོད། དེའི་གཡས་སུ་མེ་ཏོག བདུག་སྤོས། མར་མེ། གཡོན་དུ་དྲི་ཆབ། གཏོར་མ་ལྷ་བཤོས། མདུན་དུ་ཤ་ཆང་སོགས་མཆོད་པའི་ཡོ་བྱད་བཤམས་ལ། མཎྜལ་གྱི་ཚོམ་བུ་རྣལ་འབྱོར་མར་ཡན་ལག་བཞི་རྫོགས་སུ་བསྐྱེད་ལ་མཆོད་བསྟོད་ཚོགས་འཁོར་བསྡུས་ཙམ་བཅས་བྱེད་པ་ཁོ་བོའི་བླ་མ་རིན་པོ་ཆེས་མཛད་པ་ལྟར་བྱ། ཡང་ན་གྲོང་པའི་ཆོས་ཀྱིས་མ་གོས་པའི་བུ་མོ་གཞོན་ནུ་མ་གཅིག་གམ། ལྔ།
བཅུ་གསུམ། སོ་བདུན་སོགས་ལྷ་གྲངས་དང་མཉམ་པ་གང་རུང་ཚེས་བཅུ་ཡིན་ཚུལ་མ་ཤེས་པར་བྱས་ནས། དཔྲལ་བར་སིནྡྷུ་རའི་ཐིག་ལེ་གདབ། ཀུ་ཤའི་སྟན་ལ་གཞག་པ་སོགས་མན་ངག་ལྟར་བྱས་ཏེ། ཤ་ཆང་གཙོ་བོར་གྱུར་པའི་བཟའ་བཏུང་གྱ་ནོམ་པས་ཚིམ་པར་བྱ་བ་ནི་རིགས་ལྡན་མའི་མཆོད་པ་ཞེས་བྱ། ༈ །དེའང་མ་གྲུབ་ན་བསྡུས་པ་ནི། རང་གིས་སྔར་དམ་བཅས་པའི་སྔགས་སུམ་འགྱུར་དུ་བཟླ་ཞིང༌། འདིས་ཚེས་བཅུ་བྱས་པའི་གོ་མི་ཆོད་ཀྱང༌། མ་བྱས་པའི་ཉེས་པ་ཁེགས་པ་ཡིན་ནོ་གསུངས། དེ་ལྟར་ཚེས་བཅུ་རྣམ་པ་གཉིས་མ་ཆག་པར་བརྩོན་པས་ཚོགས་རྫོགས།
བསོད་ནམས་དང་ལོངས་སྤྱོད་འཕེལ། མཁའ་སྤྱོད་ཀྱི་དངོས་གྲུབ་སྟེར་བར་བྱེད་པས་ནན་ཏན་ཆེན་པོས་དཀའ་བ་དྭང་བླང་བྱ་བར་འོས་སོ་གསུངས། ༈ །དེ་ལྟར་གང་ཟག་རབ་འབྲིང་ཐ་མ་ཐམས་ཅད་ཀྱི་ཉམས་ལེན་དུ་གྱུར་པ་བསྐྱེད་པའི་རིམ་པ་རྣལ་འབྱོར་བཅུ་གཅིག་ཆ་ལག་དང་བཅས་པ་འདི་ཉིད་མ་ནོར་བར་ཉམས་སུ་བླངས་པས་མཁའ་སྤྱོད་ཀྱི་དངོས་གྲུབ་དུས་རིང་པོ་མ་ཡིན་པར་མྱུར་དུ་འཐོབ་པར་འགྱུར་བ་སྟེ། འདི་ཉིད་ལ་བསྐྱེད་རིམ་ཕག་མོ་མཁའ་སྤྱོད་ཅེས་གསུངས་ཀྱང༌། དོན་གྱིས་བསྐྱེད་རྫོགས་ཟུང་འཇུག་དབང་བཞིའི་ལམ་ཐམས་ཅད་ཀྱི་ཉམས་ལེན་གྱི་གནད་ཐམས་ཅད་མ་ཚང་བ་མེད་པར་མངོན་རྟོགས་ཀྱི་དཀྱུས་གཅིག་ལ་ཚང་ཚུལ་གྱི་དབང་བཞི་ལུས་ལ་བསྒྲིག་ན། བླ་མ་འོད་དུ་ཞུ་ནས་རང་ལ་བསྟིམ་པའི་སྟོང་ཉིད་ཀྱི་ངང་ལས་ལུས་རྩའི་དཀྱིལ་འཁོར་དག་པ། རང་ཉིད་སྔགས་ལྷ་ཕྱིའི་རྣལ་འབྱོར་མའི་སྐུར་ཡན་ལག་བཞི་རྫོགས་ཀྱི་ཆོ་གས་བསྒྲུབ་ཅིང༌། སྙིང་གའི་ཟླ་དཀྱིལ་ས་བོན་སྔགས་ཕྲེང་རྣམས་རྣལ་འབྱོར་མ་དང་དཔའ་བོ་དཔའ་མོའི་སྐུར་བསྐྱེད་པ་ཙམ་དུ་མ་ཟད། ཁ་ཊྭཱཾ་ག་ཧེ་རུ་ཀའི་དཀྱིལ་འཁོར་གྱི་ལྷ་དྲུག་ཅུ་རྩ་གཉིས་རྟེན་དང་བརྟེན་པར་བཅས་པ་ཚང་ཞིང་ཡབ་ཡུམ་གཉིས་ཀའི་བསྐྱེད་རིམ་གྱི་ལུས་ཡོངས་སུ་རྫོགས་པ་ཉམས་སུ་བླང་བར་འགྲོ་བས་བུམཾ་དབཾང་གིཾ་ལཾམ། སྙིང་གའི་ཆོས་འབྱུང་ཕྱི་མའམ།
འོག་མས་གསང་གནས་བདེ་སྐྱོང་གི་འཁོར་ལོ་ལྟེ་བ་ཨེ་ཡིག་གྲུ་གསུམ་གྱི་རྣམ་པར་ཡོད་པས་དེ་མཚོན་པ་དང༌། ཟླ་དཀྱིལ་གྱིས་སྙིང་ག་ཆོས་ཀྱི་འཁོར་ལོ་ཟླུམ་པོར་ཡོད་པ་མཚོན་ཞིང༌། བྃ་ཡིག་གི་ཆ་ཤས་ཡ་ར་ལ་ཝའི་ཡི་གེ་བཞིས་མགྲིན་པ་ལོངས་སྤྱོད་ཀྱི་འཁོར་ལོའི་རྩ་འདབ་བཅུ་དྲུག་གི་རྩ་བའི་རྩ་བཞི་མཚོན། སྔགས་ཕྲེང་ཡིག་འབྲུ་སོ་གཉིས་ཀྱིས་སྤྱི་བོ་བདེ་ཆེན་གྱི་འཁོར་ལོ་རྩ་འདབ་སོ་གཉིས་པ་མཚོན། བྃ་ཡིག་གི་སོག་ཨ་ཐུང་གིས་ལྟེ་བའི་དམར་ཆ་དང་ཆོས་འབྱུང་ནང་མས་ལྟེ་བ་སྤྲུལ་པའི་འཁོར་ལོ་རྩ་འདབ་རེ་བཞི་པ་མཚོན། བྃ་ཡིག་གི་ནཱ་དས་རྩ་དབུ་མ་མཚོན་པ་སྟེ། རྟེན་འཁོར་ལོ་ལྔ་ལ་གནད་དུ་བསྣུན་པས། བསྒོམ་བྱའི་གནད་སྟེང་མཁའ་སྤྱོད་ཀྱི་འཁོར་ལོ་ལ་བརྟེན་ནས་སྟོང་པ་སྒྲུབ་པ། འོག་གསང་གནས་ཀྱི་འཁོར་ལོ་ལ་བརྟེན་ནས་བདེ་བ་སྒྲུབ་པ། བར་སྤྲུལ་པའི་འཁོར་ལོ་ལ་བརྟེན་ནས་བདེ་དྲོད་སྒྲུབ་པ་གསུམ་ལས།
འདིར་སྤྲུལ་པའི་འཁོར་ལོ་ལ་བརྟེན་ནས་བདེ་དྲོད་སྒྲུབ་པ་གསཾང་དབང་གི་ལཾམ། ཆོས་འབྱུང་གི་གྲྭ་བཞིའི་དགའ་བ་འཁྱིལ་པ་བྱང་ཆུབ་ཀྱི་སེམས་ཀྱི་རང་བཞིན་ཅན་དུ་བསྒོམས་པས། སྟེང་འོག་གི་འཁོར་ལོ་ལ་བརྟེན་ནས་ལས་ཀྱི་ཕྱག་རྒྱས་བསྐྱེད་པའི་བདེ་སྟོང་ལྷན་སྐྱེས་ཀྱི་ཡེ་ཤེས་སྐྱེ་བར་བྱེད་པ་ཤེཾར་དབཾང་གིཾ་ལཾམ། དབུ་མའི་ཡས་མས་ཀྱི་དགའ་འཁྱིལ་འདུ་འཕྲོད་ཀྱི་མཐར་བདེ་སྟོང་ཟུང་འཇུག་བརྗོད་བྲལ་གྱི་ངང་དུ་འཛིན་མེད་ཁྲ་ལེར་འཇོག་པ་དང༌། དེར་མ་ཟད་མགོ་མཇུག་བར་གསུམ་དུ་རང་བཞིན་མེད་པའི་ལྟ་བ་སྐྱོང་བ་ཐམས་ཅད་ནི་གནས་ལུགས་ཕྱག་རྒྱ་ཆེན་པོ་སྟེ་དབང་བཞི་པ་ཚིཾག་དབཾང་གིཾ་ལཾམ་སྟེ། བསྐྱེད་རིམ་ཁོ་ན་ལ་དབང་བཞིའི་ལམ་ཚང་བའོ། ༈ །ལཾམ་འདིཾས་གྲོལཾ་བཾ་ཐོབཾ་ལུགས་ཀྱང༌། དེ་ལྟར་བསྐྱེད་རིམ་རྣལ་འབྱོར་བཅུ་གཅིག་པོ་འདིའི་སྦྱང་གཞི་དང་སྦྱོང་བྱེད་ཐམས་ཅད་ལེགས་པར་ངོ་འཕྲོད་པར་བྱས་ནས། བླ་མ་དམ་པའི་མན་ངག་ལྟར་ཡེ་མ་ཆག་པར་བཟླས་སྒོམ་ལ་བརྩོན་ཞིང༌། གཞིའི་བསྙེན་པ་འབུམ་ཕྲག་བཞི་ཁ་སྐོང་དང་བཅས་པ་གྲུབ་པར་བྱས་ཏེ།
ཡར་མར་གྱི་ཚེས་བཅུ་གཉིས་སུ་ཚོགས་གཏོར་ལ་བརྩོན་པར་བྱས་པ་ཙམ་གྱིས་ནམ་ཞིག་ན་རྗེ་བཙུན་རྡོ་རྗེ་རྣལ་འབྱོར་མ་ཐ་མལ་བུད་མེད་ཀྱི་རྣམ་པས་དངོས་སུ་བྱོན་ཏེ་ཞལ་བསྟན་ཅིང༌། དེ་ལ་ངོ་ཤེས་པར་བྱས་ཏེ་གསོལ་བ་བཏབ་པས་རྣལ་འབྱོར་པའི་ལག་པའི་མཁྲིག་མ་ནས་བཟུང་སྟེ་རྣམ་སྨིན་གྱི་ལུས་འདི་མ་སྤངས་པར། མཁའ་སྤྱོད་རིག་པ་འཛིན་པའི་ཞིང་ངམ། མཁའ་སྤྱོད་ཆུང་ངུར་ཁྱེར་ལ། དེར་སླེབས་མ་ཐག་ཏུ་ཕུང་པོ་རགས་པ་འདི་ཉིད་འཆི་མེད་ཀྱི་འཇའ་ལུས་སུ་གནས་འགྱུར་ཞིང༌། ལོངས་སྤྱོད་ཐམས་ཅད་ཀྱང་ནམ་མཁའ་ལས་འབད་མེད་དུ་འབྱུང་བ་དང༌། ཚེ་བསྐལ་པའི་བར་དུ་ཐུབ་ཅིང་ཕྱོགས་བཅུའི་སངས་རྒྱས་ཀྱི་ཞིང་རྣམས་སུ་རྫུ་འཕྲུལ་གྱིས་བགྲོད་ནས། གང་འདོད་ཀྱི་ཆོས་ཉན་པར་ནུས་ཤིང༌། དཔའ་བོ་རྣམས་ཀྱིས་ལམ་སྒྲུབ་པའི་གྲོགས་དང༌། མཁའ་འགྲོ་མ་རྣམས་ཀྱིས་ཕྱག་རྒྱའི་ཉེ་རྒྱུ་མཛད་ནས་ལམ་གྱི་འཕྲོ་མཐུད་དེ།
ཚེ་འདིར་བཅུ་གསུམ་རྡོ་རྗེ་འཛིན་པའི་གོ་འཕང་མངོན་དུ་བྱེད་པ་ནི། གང་ཟག་དབཾང་པོཾ་རཾབ་ཀྱི་གྲོལ་ལུགས་ཡིན་གསུངས། ༈ །གལ་ཏེ་དེ་ལྟ་བུས་མ་གྲུབ་ཚེ་སིནྡྷུ་རའི་སྒྲུབ་པའམ། ལངྐ་ལིའི་སྒྲུབ་པ་བྱ་སྟེ། དེའང་ཐོག་མར་ཨོཾ་གསུམ་མ་འབུམ་ཕྲག་བརྒྱའམ། འབྲུ་འབུམ་གསུམ་ཁ་སྐོང་དང་བཅས་པ་ལེགས་པར་བསྒྲུབས་ནས། ཤིན་ཏུ་དབེན་པའི་གནས་སུ། དཀྱིལ་འཁོར་གསུམ་དང་མཆོད་གཏོར་བཅས་བདག་འཇུག་ལྟར་བཤམ། ཐུགས་དཀྱིལ་མེ་ལོང་གི་སྟེང་དུ་རབ་ཛ་ལནྡྷ་ར། འབྲིང་ཙཱ་རི་ཏྲ།
ཐ་མ་གངས་ཏི་སེའི་པྲེ་ཏ་པཱུ་རི་ནས་བྱུང་བའི་སིནྡྷུ་ར་བཀྲམ་པར། ཆོས་འབྱུང་སྔགས་ཕྲེང་བྃ་དང་བཅས་པ་གསལ་ཞིང་དག་པར་དགོད། བདག་བསྐྱེད་སྔོན་དུ་འགྲོ་བས། མདུན་བསྐྱེད་དཀྱིལ་འཁོར་ཡན་ལག་བཞི་རྫོགས་སུ་བསྒྲུབ་སྟེ། མཆོད་བསྟོད་བྱ་ཞིང་བདག་འཇུག་བླང༌། མདུན་བསྐྱེད་ཀྱི་སིནྡྷུ་རར་དམིགས་ཏེ། སྤྲོ་བསྡུ་དང་བཅས་ཨོཾ་གསུམ་མ་བཞི་འབུམ་ཁ་སྐོང་དང་བཅས་པ་ཐུན་བཞིར་བཅད་ནས་སྒྲུབ་ཅིང་ཐུན་རེ་རེའི་མཐར་སིནྡྷུ་རའི་ཡེ་ཤེས་པ་གཤེགས། དམ་ཚིག་པ་སིནྡྷུ་ར་ལ་བསྟིམ། སིནྡྷུ་ར་བསྒྲུབས་ཟིན་པ་རྣམས་ཤེལ་གྱི་སྤར་བུ་ལྟ་བུར་ཚག་བྱ། འབྱོར་ན་ཐུན་རེ་རེ་བཞིན་དུ་སིནྡྷུ་ར་བརྗེ་ཞིང༌།
མ་འབྱོར་ན་ཞག་རེར་སིནྡྷུ་ར་ངེས་པར་བརྗེ། དེ་ལྟར་བསྙེན་པ་གྲུབ་ནས། ལང་ཀ་ལིའི་ཤིང་ཞེས་པ་བལ་ཡུལ་ནས་འབྱུང་བའི་སོ་ཤིང་འདྲ་བ། སྦོམ་ཤོས་བྱིས་པའི་ལག་ངར་ཙམ་ཡོད་པ་དེ་རྙེད་ན་དང༌། མ་རྙེད་ཚེ་བོད་དུ་སྐྱེས་པའི་སྨན་དོ་བར་གྲགས་པ་མེ་ཏོག་པཎ་ཞྭ་ལེབ་འཇོག་བྱས་པ་ལྟ་བུ་སེར་པོ། འབྲས་བུ་རྡོག་པོ་ཆེ་བ་རྐང་སྦུབས་སྟོང་ཅན་ཞིག་ཡོད་པ་དེའི་ནང་ནས་དོ་རྒོད་པ་ཞེས་མཛུབ་གང་ཙམ་དང༌། ཕྲ་སྦོམ་མཐེབ་མཛུབ་ཀྱི་བར་དུ་ཚུད་པ་ཞིག་ཡོད་པ་དེ་ཉིད་མཛུབ་གང་གི་རིང་ཐུང་ཙམ་གྱི་ནང་རྐང་འཚིར་ཕྱི་བ་སོགས་གད་བདར་ལེགས་པར་བྱས། གུ་གུལ་གྱིས་བདུག ཁ་ཞབས་སུ་ཤིང་སྲབ་མོར་དགའ་འཁྱིལ་གྱི་སྤར་བརྐོས་པའི་ཁ་ཆོད་དམ་ཞིང་འགྲིགས་པ་བཟོས། ཕྱི་ནས་ཤོག་བུ་དུག་མེད་གཙང་མས་ལེགས་པར་བཏུམ།
རང་རྣལ་འབྱོར་མར་བསྒོམས་པའི་ང་རྒྱལ་དང་ལྡན་པས་སྣོད་དེ་ལག་ནང་དུ་བཟུང་བ་ལ་ཨོཾ་གསུམ་མ་བརྒྱ་རྩ་ཙམ་བཟླས་པའི་མཐར། སྔར་བསྒྲུབས་པའི་སིནྡྷུ་ར་རྣམས་ཅུང་ཟད་ཀྱང་མ་འཐོར་བར་དེར་བླུགས་ལ་ཁ་དམ་པར་གཅད། དེ་ནས་ཡར་ངོའི་ཚེས་བཅུར་མཆོད་གཏོར་དང་བདག་འཇུག་རྒྱས་པར་བྱ། སྲོད་ཀྱི་དུས་སུ་གྲོགས་དམ་ལྡན་འཁོར་ལོ་སྡོམ་པའི་གཞི་བསྙེན་མཐར་ཕྱིན་པ་ཞིག་གིས་རྣལ་འབྱོར་དབྱུག་པ་ཞེས་བྱ་བ་སྦའི་དབྱུག་པ་རིང་ཐུང་རང་ཉིད་ས་ལ་བསྡད་ནས་རྩར་བསླངས་པས་མགོ་དང་མཉམ་པའམ། ཐལ་མོ་གཉིས་ཀྱི་མཐིལ་སྙིང་གར་སྤྲད་ནས་གྲུ་མོ་བརྒྱངས་པའི་གྲུ་མོ་ཕན་ཚུན་གྱི་རྩེ་དང་མཉམ་པ་ཞིག་ལག་ཏུ་བཟུང་ལ་སུམྦྷ་ནིའི་སྔགས་བར་མ་ཆད་པར་བཟླས་པ་ཞིག་དང་མཉམ་དུ། རང་གིས་སིནྡྷུ་རའི་སྣོད་ཁྱེར་ཏེ་དུར་ཁྲོད་དུ་ཕྱིན་ནས། ཁྲུ་གང་ཙམ་གྱི་དོང་བྲུས་པའི་ནང་དུ་སིནྡྷུ་རའི་སྣོད་དེ་མི་གཞན་གྱིས་མི་ཤེས་པར་བཅུག ཁ་ལ་སས་མི་མངོན་པར་སྦྱི་བ། མི་ནོར་བའི་མཚན་མ་གདབ། རང་དེའི་ཁར་ཁ་ནུབ་ཏུ་བལྟས་ནས་བསྡད་ལ་སྲོད་འཁོར་ཙམ་གྱི་བར་དུ་ལྷའི་རྣལ་འབྱོར་དང་མི་འབྲལ་བར་བཟླས་པ་བྱ།
དེའི་ཚེ་གྲོགས་དེས་ཀྱང་སྒྲུབ་པ་པོའི་བྱང་ཤར་ངོས་སུ་གཉིད་མ་ལོག་པར་བསྡད་ལ་སུམ་བྷ་ནིའི་སྔགས་བཟླ་ཞིང་ཕྱི་ནང་གི་བར་གཅོད་བསྲུང༌། དེ་ནས་ཡང་སྒྲུབ་ཁང་དུ་ལོག་ལ། ཉིན་གྱི་རིང་བདག་འཇུག་དང་ཕྱི་རོལ་མཆོད་པ་ཅི་འགྲུབ་བྱ། ནུབ་མོ་སྔར་ལྟར་དུར་ཁྲོད་དུ་ཕྱིན་ལ། བཟླས་པ་ཇེ་མང་སྡོད་ཡུན་ཇེ་རིང་བྱས་པའི་ཉི་ཤུ་གསུམ་གྱི་ནུབ་མཚན་ཕྱེད་བར་དང༌། ཉེར་བཞིའི་ནུབ་ནམ་གྱི་སུམ་གཉིས་དང༌། ཉེར་ལྔའི་ནུབ་མཚན་ཐོག་ཐག་ཏུ་དུར་ཁྲོད་དེར་བཟླས་པ་བྱས་པས་གྲུབ་པའི་རྟགས་སུ་འོག་ཏུ་སྦས་པའི་སིནྡྷུ་ར་ལས་སྒྲ་འབྱིན་པ་དང༌། འོད་འཕྲོ་བ་སོགས་འབྱུང་ཞིང༌། མ་བྱུང་ཀྱང་རུང་ལ། ཉེར་དྲུག་གི་ནངས་པར་ནམ་ལངས་མ་ཐག
དོང་གི་ནང་ནས་སིནྡྷུ་ར་ཕྱུང་སྟེ་ཁྱིམ་དུ་ཁྱེར། དཀྱིལ་འཁོར་གྱི་དབུས་སུ་བཞག་ནས་བདག་འཇུག་དང་ཕྱི་རོལ་མཆོད་པ་རྒྱས་པར་བྱེད། ཉི་མ་ཤར་བ་དང་མཉམ་དུ་གྲོགས་ནི་མི་དགོས་ལ། རང་ཉིད་གཅིག་པུར་ཀུ་སཱ་ལིའི་ཆས་སུ་ཞུགས། སིནྡྷུ་རའི་སྣོད་དེའི་ཁ་ཆོད་ཀྱི་དགའ་འཁྱིལ་སྤར་དེ་དཔྲལ་བར་གདབ། འཕྲོས་སླར་བཏུམ་སྟེ་མཆན་ཁུང་གཡོན་དུ་མིས་མི་མཐོང་བར་སྦ། རྣལ་འབྱཽར་དབྱུག་པ་དེ་ལག་ཏུ་ཁྱེར་ལ། ཛ་ལནྡྷ་ར་སོགས་ཡུལ་ཉེར་བཞི་དང༌། བལ་ཡུལ་སོགས་མཁའ་འགྲོ་འདུ་ཆེ་བའི་གནས་དང༌། རྒྱ་ནག་སོགས་གྲོང་ཁྱེར་ཆེན་པོ་དང༌།
ལྷ་ས་ལྟ་བུར་ཡང་ཞིང་སྐྱེས་ཀྱི་མཁའ་འགྲོ་མ་བྱུང་བར་གསུངས་པས། དེ་ལྟ་བུའི་ཡུལ་ཕྱོགས་མེད་དུ་འཁྱམས་ཤིང༌། འཕོང་ར་ལྟ་བུའི་བུད་མེད་མང་དུ་འཚོགས་པ་དང༌། ལྷག་ཏུ་སྐུད་པ་འཚོང་བའི་གནས་ཐམས་ཅད་དུ་ཕྱིན་ཏེ། རང་ལྷའི་ང་རྒྱལ་གྱིས་བལྟས་ཏེ་མ་བསྡད་པར་ཕྱིན་པས་རེ་ཞིག་ན་རང་གི་དཔྲལ་བར་བཏབ་པའི་དགའ་འཁྱིལ་དེ་ཉིད་བུད་མེད་གང་གི་དཔྲལ་བར་མེ་ལོང་ལ་གཟུགས་བརྙན་ཤར་བ་ལྟར་འཕོས་པ་དེ་ནི་རྡོ་རྗེ་རྣལ་འབྱོར་མ་ཐ་མལ་བུད་མེད་ཀྱི་ཚུལ་བསྟན་པ་ཙམ་ཡིན་ངེས་པས། འཁུ་འཕྲིག་ཐེ་ཚོམ་མེད་པར་དེའི་གཡོན་ནས་བསྐོར་ཏེ་ཞབས་སྤྱི་བོར་བླངས་ལ་ཕྱག་འཚལ་གསོལ་བ་བཏབ་ཅིང་བསྙེན་བཀུར་བས་དུས་དེ་ཉིད་དུ་མཁའ་སྤྱོད་རིག་པ་འཛིན་པའི་གྲོང་དུ་ཁྲིད་པའམ། གཞན་དུ་གནས་སྐབས་དེར་གང་འཚམས་ཀྱི་ཆོས་སྟོན་པ་དང༌། ཞི་སོགས་ཀྱི་ལས་དང་གྲུབ་པ་བརྒྱད་སོགས་དངོས་གྲུབ་ཅི་རིགས་པ་སྩལ་ཞིང༌། ནམ་ཞིག་བར་དོའི་སྣང་བ་ཤར་མ་ཐག་ཏུ་རྗེས་སུ་འཛིན་པར་འགྱུར་བ་ནི་གཾང་ཟགཾ་དབཾང་པོཾ་འབྲིངཾ་གིས་བསྙེན་སྒྲུབ་ལས་གསུམ་ལ་བརྟེན་ནས་གྲོལ་ཚུལ་ཡིན་ནོ་གསུངས། ༈ །གལ་ཏེ་དེ་ལྟ་བུས་ཀྱང་མ་གྲོལ་ཚེ།
ད་དུང་སྒྱིད་ལུག་པ་དང་ཞུམ་པ་མི་བྱ་བར་ཉམས་སུ་བླངས་པས་ནམ་འཆི་བའི་ཚེ་ཤེར་དབང་གི་ལམ་མཚོན་པའི་རྫོགས་རིམ་གྱི་རྣལ་འབྱོར་དང༌། ནང་གི་མཁའ་སྤྱོད་སྒྲུབ་པ་བསམ་མི་ཁྱབ་ཐུན་མོང་མ་ཡིན་པའི་བསྡུ་རིམ་གཉིས་པོ་གང་རུང་རེ་རེས་ཀྱང་འཆི་བ་འོད་གསལ་ཆོས་ཀྱི་སྐུ་ལས་བར་དོར་ལྡང་བ་ན། རྡོ་རྗེ་རྣལ་འབྱོར་མའི་བཟླས་སྒོམ་བྱེད་པའི་སྣང་བ་འབྱུང་ཞིང༌། དེ་ལ་བརྟེན་ནས་དུས་དེ་ཉིད་དུ་རྡོ་རྗེ་རྣལ་འབྱཽར་མ་མཁའ་སྤྱོད་ཀྱི་དཔའ་བོ་མཁའ་འགྲོའི་ཚོགས་དང་བཅས་པ་ལྷགས་ནས། སྒྲུབ་པ་པོ་དེ་སེངྒེའི་ཁྲི་ལ་བཞག འཇའ་འོད་ཀྱི་གུར་ཕུབ། མེ་ཏོག་གི་ཆར་འབེབས། རོལ་མོའི་སྒྲ་སྒྲོགས་བཞིན་དུ་མཁའ་སྤྱོད་དུ་ངེས་པར་འཁྱེར་བར་འགྱུར་བ་དེ་ནི་དབཾང་པོ་ཐཾ་མའིཾ་གྲོལ་ལུགས་ཡིན་ནོ་གསུངས། ༈ །དེས་ཀྱང་མ་གྲོལ་ན་གང་ཟག་དབང་པོ་ཐ་ཤལ་ལས་ཀྱང་ཡང་མཐར་གྱུར་པ། ལས་ཉོན་གྱི་སྒྲིབ་པ་ཤིན་ཏུ་ཆེ་ཞིང་བརྩོན་འགྲུས་ཆུང་བས་ལེན་པ་ཡིན་པས།
དེ་ལྟར་མ་གྲོལ་སྲིད་ཚེ་སྐྱེ་བ་ཕྱི་མའམ། སྐྱེ་བ་བཅུ་དྲུག་ཚུན་ཆད་དུ་ངེས་པར་ཕྱག་རྒྱ་ཆེན་པོ་མཆོག་གི་དངོས་གྲུབ་འཐོབ་ངེས་པ་ནི། དབང་པོ་ཡང་ཐ་སྨོན་ལམ་གྱིས་གྲོལ་ཚུལ་ཡིན་མོད་ཀྱི། དེ་ལྟ་བུ་ལས་ཀྱང་ཆེས་མྱུར་བར་བྱེད་པའི་ཐབས་འདའ་ཀ་མའི་མན་ངག་ཟབ་མོ་ཉམས་སུ་བླང་བར་བྱ་སྟེ། ས་སྐྱའི་གདུང་བརྒྱུད་རིམ་པར་ཞལ་ཤེས་སུ་བྱོན་པའི་མན་ངག ཀུན་ལ་མེད་པའི་ཟབ་ཆོས་འཕོ་བའི་གདམས་པ་ལ་འཕོ་བ་དངོས། འཆི་ལྟས་བརྟག་པ། ལས་ལ་སྦྱར་བ་དང་གསུམ། དང་པོ་ནི། རྗེ་བཙུན་ཡབ་ཡུམ་ཞལ་སྦྱོར་ལ་བརྟེན་པའི་འཕོ་བ་དང༌།
ཡུམ་རྐྱང་གི་འཕོ་བ་གཉིས་ལས། དང་པོ་ལ། དབེན་པའི་གནས་སུ་མཚམས་དམ་དུ་བཅད་ལ་ཞག་བདུན་ཙམ་དུ་སྦྱང་ཞིང༌། དེའང་རང་ཉིད་བདག་བསྐྱེད་བཟླས་པ་གཏོར་འབུལ་དང་བཅས་པ་སྔོན་དུ་སོང་ནས། ཐུན་མཚམས་ཀྱི་ལྷར་གསལ་བའི་སྐུ་ལུས་སྟོང་ར་དར་དམར་གྱི་གུར་ཕུབ་པ་ལྟ་བུའི་དབུས་སུ་རྩ་དབུ་མ་རག་དུང་མགོ་མཇུག་ལྡོག་པ་ལྟ་བུ་མས་སྣེ་ཕྲ་བ་ལྟེ་བའི་ཐད་དུ་སླེབ་པ། མཐིལ་ཉི་གདན་དམར་འཁྱིལ་ལེ་བས་སྨྱུག་ཚིགས་ལྟར་བཀག་ཅིང༌། ཡས་སྣེ་ཚངས་བུག་ཏུ་རྒྱ་མཐོང་ཁ་ཕྱེ་བ་ལྟར་ཧ་རེར་ཡོད་པ། དབུ་མའི་མས་སྣེའི་ནང་ཉི་གདན་གྱི་སྟེང་དུ་རང་སེམས་དང་རླུང་བྃ་ཡིག་གསུམ་འདུས་ཀྱི་ངོ་བོ་རྣལ་འབྱོར་མ་དམར་མོ་རྒྱན་ཆ་ལུགས་རྫོགས་ཤིང༌། གདན་དང་ཞབས་གནོན་མེད་པ་མཐེབ་སོར་ཙམ་པ་ཞིག་གསལ་གདབ། རང་གི་སྤྱི་བོའི་ཐད་ཀྱི་མདུན་གྱི་ནམ་མཁར།
རང་དང་ཞལ་སྤྲོད་ཀྱི་ཚུལ་དུ། སེངྒེ་ཆེན་པོ་བརྒྱད་ཀྱིས་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་ཉི་མ་འཇིགས་དུས་ཀྱི་གདན་གྱི་སྟེང་དུ། རྩ་བའི་བླ་མ་དཔལ་ཧེ་རུ་ཀའི་རྣམ་པ་ཅན། སྐུ་མདོག་ཨིནྡྲ་ནཱི་ལའི་རི་བོ་ལྟར་སྔོ་བ། ཞལ་གཅིག་ཕྱག་གཉིས་རྡོ་རྗེ་དང་དྲིལ་བུ་འཛིན་པས་ཡུམ་རྡོ་རྗེ་རྣལ་འབྱོར་མ་དམར་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ། ཡབ་ཕྱག་རྒྱ་དྲུག་དང༌། ཡུམ་ཕྱག་རྒྱ་ལྔས་བརྒྱན་པའི་སྐུར་གསལ་གདབ། ཁྲི་དེའི་སྟེང་གི་མཐའ་སྐོར་ཀུན་ཏུ་སངས་རྒྱས་དང་བྱང་སེམས་དཔའ་བོ་མཁའ་འགྲོ་ཆོས་སྐྱོང་སྲུང་མ་སྐྱབས་ཡུལ་གྱི་ཚོགས་ཐམས་ཅད་སྤྲིན་ཕུང་གཏིབས་པ་ལྟར་བཞུགས་ཤིང༌། འཇའ་འོད་ཀྱི་གུར་ཕུབ། མེ་ཏོག་གི་ཆར་འབེབས།
གླུ་དབྱངས་རོལ་མོའི་སྒྲ་སྒྲོགས་ཤིང་མཁའ་སྤྱོད་ཀྱི་ཞིང་དངོས་སུ་བསམ། ཚོགས་ཞིང་གཙོ་བོ་ཡབ་ཡུམ་གྱི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོས་མཚན་པར་བསམ། དེ་ལས་འོད་ཟེར་འཕྲོས་པས། རང་བཞིན་གྱི་གནས་ནས་བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས། གཉིས་མེད་དུ་ཐིམ་པར་མོས། རང་ཉིད་རྣལ་འབྱོར་མར་གསལ་བའི་ཐུགས་ཀ་ནས་མཆོད་པའི་ལྷ་མོའི་ཚོགས་སྤྲོས་པར་བསམས་ལ། ཨོཾ་སརྦ་ཏ་ཐཱ་ག་ཏ་ཨརྒྷཾ་སོགས་ཉེར་སྤྱོད་རོལ་མོ་དང་བཅས་པ་ཕྱག་རྒྱ་དང་བཅས་འབུལ་ཞིང༌། ནང་མཆོད་ཀྱང་དབུལ།
ཆོས་དབྱིངས་རྣམ་དག་སོགས་ཅི་རིགས་པས་བསྟོད། དེ་ནས་ཆགས་ཞེན་དང་བཅས་ན། བེའུ་རྟོད་ཕུར་ལ་བཏགས་པའམ། བྱ་ནམ་མཁའ་ལ་འཕུར་བའི་རྐང་པར་རྡོ་བཏགས་པ་དང་འདྲ་བས། འཕོ་བ་འགྲུབ་པ་དཀའ་བར་གསུངས་པའི་ཕྱིར། ཚེ་འདི་ཉིད་དུ་ལོངས་སྤྱོད་སོགས་འཁོར་བའི་ཕུན་ཚོགས་ཆགས་ཞེན་སྐྱེ་བའི་ཡུལ་གང་ཡིན་ཐམས་ཅད་བླ་མ་ཡབ་ཡུམ་ལ་དབུལ་ཞིང་འཁྲི་བ་རྦད་ཆོད་དུ་གཏང༌། དེ་ནས་གདུང་ཤུགས་དྲག་པོ་དང་བཅས། དུསཾ་གསུམཾ་སངཾས་རྒྱསཾ་ཐཾམས་ཅདཾ་འདུས་པའི་དངོས། ། བླ་མ་རིན་པོ་ཆེ་ལ་གསོལ་བ་འདེབས། ། བདག་འཛིན་བློ་ཡིས་ཐོང་བར་བྱིན་གྱིས་བརློབས། །
དགོས་མེད་རྒྱུད་ལ་སྐྱེ་བར་བྱིན་གྱིས་བརློབས། ། ལམ་མཆོག་འཕོ་བ་འབྱོངས་པར་བྱིན་གྱིས་བརློབས། ། འཕྱུགས་མེད་མཁའ་སྤྱོད་བགྲོད་པར་བྱིན་གྱིས་བརློབས། ། ཞེས་གདུང་དབྱངས་སམ་ཤར་མ་གང་རིགས་ཀྱིས་གསོལ་འདེབས་གྲངས་ཅི་ལྟར་རིགས་པ་ཡིད་འཁུལ་ངེས་བྱ། འཕོ་བ་ལ་རླུང་བུམ་ཅན་རང་གལ་ཆེ་ཞིང༌། བུམ་ཅན་འབྱོངས་པོ་ཡོད་ན་འཕོ་དམིགས་དང་སྦྲགས། འབྱོངས་པོ་མེད་ན་ལས་དང་པོ་པས་བུམ་ཅན་དང་དམིགས་པ་སོགས་སྟབས་གཅིག་ཏུ་བློ་ལ་འཆར་དཀའ་བས། འོག་རླུང་འཐེན་ཙམ་བྱས་ལ་དམིགས་པ་འོག་རླུང་གིས་དབུ་མའི་མས་སྣེའི་ཉི་དཀྱིལ་འཕུལ། ནང་གི་རྣལ་འབྱོར་མ་ཉི་གདན་དང་བཅས་པ་ཡེར་གྱིས་བཏེག་པར་བསམས་ལ། ངག་ཏུ།
ཨི་ཧིཀ྄་ཅེས་པའི་གདངས་རིང་ཞིང་ཤུགས་དྲག་པོ་བརྗོད་དེ། དཔའ་བོ་མཁའ་འགྲོའི་ཚོགས་ཀྱིས་རོལ་མོའི་སྒྲ་འུར་ཆེམས་སྒྲོགས་པ་དང་བཅས་ཆབ་ཅིག་རང་སེམས་རྣལ་འབྱོར་མ་སྐར་མདའ་འཕངས་པ་བཞིན་དུ་ཚངས་བུག་ནས་ཐོན། མདུན་གྱི་ནམ་མཁར་བཞུགས་པའི་བླ་མ་ཧེ་རུ་ཀའི་ཐུགས་ཀར་ཐིམ། བླ་མའི་ཐུགས་དང་རང་སེམས་དབྱེར་མེད་དུ་བསྲེས་ནས་བདེ་སྟོང་གི་ངང་དུ་ཆམ་གྱིས་གཞག དེ་ནས་ཡང༌། ཀ་ཧི། ཞེས་བརྗོད་ཅིང་བླ་མའི་ཐུགས་ལས་རང་སེམས་རྣལ་འབྱོར་མ་ཟུར་དུ་བྱེ་སྟེ། ཚངས་བུག་ནས་དབུ་མ་བརྒྱུད་མར་ཞུགས། སྔར་ལྟར་ཉི་གདན་ལ་འཁོད་པར་བསམ། ཚུལ་དེ་ལྟ་བུས་ཉིན་རེ་ལ་བརྒྱའམ་ཉེར་གཅིག་སོགས་ཅི་ནུས་སྦྱང༌།
དམིགས་པས་དུབ་ན་བར་བར་དུ་གདངས་སྙན་པོའི་སྒོ་ནས་གསོལ་གདབ་ཁ་ཤས་བྱ་བ་སྤེལ་མར་བྱེད། ཐུན་མཐར་ཚོགས་ཞིང་རྣམས་གཙོ་བོ་ཧེ་རུ་ཀ་ཡབ་ཡུམ་ལ་ཐིམ་ཞིང༌། ཡུམ་ཕག་མོ་དང་གདན་སེང་ཁྲིའང་བླ་མར་ཐིམ། བླ་མ་ཧེ་རུ་ཀ་ཇེ་ཆུང་དུ་གྱུར་པ་རང་གི་ཚངས་བུག་ནས་མར་ཞུགས། སྐུའི་འོད་དབུ་མའི་ཡས་སྣེར་འུབ་ཀྱིས་འདུས་ཏེ་གསེར་གྱི་རྡོ་རྗེ་རྒྱ་གྲམ་གྱིས་ཚངས་བུག་ལམ་གྱིས་བགག བླ་མ་སྙིང་གར་ཞུགས་ཏེ། ལྟེ་བའི་རང་སེམས་རྣལ་འབྱོར་མ་དང༌། སྤྱན་གཟིགས་རེས་མཛད་པས་གཉིས་ཀའི་ཐུགས་རྒྱུད་རྗེས་ཆགས་ཀྱི་བདེ་བ་ཆེན་པོས་མཉེས་ཏེ་འོད་ཀྱི་རྣམ་པར་ཞུ་ལ་ཁད་དུ་གྱུར་པའི་སྐུ་ལས་འཆི་མེད་བདུད་རྩི་དཀར་དམར་གྱི་རྒྱུན་བབས་པས་རང་གི་ལུས་མེར་གྱིས་གང༌། འཆི་མེད་ཚེའི་དངོས་གྲུབ་ཐོབ་པར་བསམ། ལྟེ་བའི་རྣལ་འབྱོར་མ་སྙིང་གའི་ཧེ་རུ་ཀ་ལ་བསྟིམ་པའམ།
ལྟེ་བར་འཇོག་པ་གང་བདེར་བྱ། དེས་འཕོ་རབ་ཚེ་ཐུང་བའི་གེགས་སེལ་ཞིང༌། འབྱོངས་རྟགས་ཅུང་ཟད་བྱུང་ནས་རང་སེམས་རྣལ་འབྱོར་མ་ཚངས་བུག་གི་ཡན་ལ་མི་གཏོང་བར་མར་དབབ་པ་བཟང་གསུངས། ༈ །གཉིས་པ་ཡུམ་རྐྱང་གི་འཕོ་བ་ནི། རང་རྣལ་འབྱོར་མར་གསལ་བའི་སྟོང་ར་གོང་ལྟར་བསྒོམ། རྩ་དབུ་མའང་སྔར་ལྟར་ལ། མར་སྣེ་ཆོས་འབྱུང་དམར་པོ་ཆུང་ངུ་ཞིག་གི་ནང་དུ་ཟུག་པའི་སྣེ་ཟླ་དཀྱིལ་གྱིས་བཀག་པའི་མས་སྣེའི་ནང་ཟླ་བའི་སྟེང་དུ་རང་སེམས་བྃ་ཡིག་དམར་པོ་སྲན་འབྲིང་ཙམ་འཕར་ལ་ཁད་པ། འཕུར་ལ་ཁད་པར་བསམ། ཚོགས་ཞིང་གཙོ་བོ་རྣལ་འབྱོར་མས་བྱེད། དེ་ལ་ཡེ་ཤེས་པ་སྤྱན་དྲངས་ཤིང་བསྟིམ།
མཆོད་བསྟོད། ཞེན་ཆགས་སྤང་བ། གསོལ་འདེབས་རྣམས་ཚིག་ཕྲད་བསྒྱུར་བ་ཙམ་ལས་གོང་ལྟར་བྱ། རླུང་རོ་བུས་ནས་འོག་རླུང་ཡར་འཐེན་པས། དབུ་མའི་མས་སྣེའི་ཟླ་དཀྱིལ་འཕུལ་ནས། རླུང་བུས་པ་དང་མཉམ་དུ་ཨཱི་ཧིཀ྄་ཅེས་རང་སེམས་བྃ་ཡིག་ཟླ་གདན་དང་བཅས་པ་ཚངས་བུག་ནས་རྒྱང་ངེར་ཐོན། སྤྱི་བོའི་བླ་མ་རྣལ་འབྱོར་མའི་ཐུགས་ཀར་ཐིམ་པར་བསམ་ཞིང་དར་ཅིག་ལྟ་ཐོག་ཏུ་གཞག ཡང་སྣ་ནས་རླུང་རྔུབ་པ་དང་མཉམ་དུ་བླ་མ་རྣལ་འབྱོར་མའི་ཐུགས་ལས་རང་སེམས་བྃ་ཡིག་གི་རྣམ་པར་བྱེ་ནས། ཚངས་བུག་ནས་ཞུགས། དབུ་མའི་ལམ་བརྒྱུད།
སྔར་གྱི་གནས་སུ་འཁོད་པར་བསམས་ལ། ཀ་ཧི་ཞེས་བརྗོད་ནས། རླུང་བུམ་ཅན་གཟུང༌། བུམ་ཅན་སྐབས་སུ་དམིགས་པ་ཡེངས་ན་གེགས་བསྐྱེད་པ་ཡིན་པས་བསྒྲིམ་པར་བྱའོ་གསུངས། གོང་ལྟར་འཕོ་བ་གཉིས་པོ་གང་ཡིན་ཀྱང༌། རེས་འགའ་རྣམ་ཤེས་སྤྱི་བོར་འཕོས་པ་དང་ལྷན་དུ་སྐེད་པ་ཁྱེད་ཙམ་བྱེད་པ་ནི་འཕོ་བའི་འཁྲུལ་འཁོར་ཞེས་བྱ་ཞིང༌། མར་བབས་ནས་ལྟེ་བར་གནས་ཚེ་ཁ་སྦྱོར་ཅི་ཐུབ་འཛིན། མི་ཐུབ་ན་རང་བབས་སུ་གཞག རླུང་དམིགས་ལ་བརྟེན་པའི་འཕོ་བ་འབྱོངས་དཀའ་ཡང་བརྟན་པ་ཡིན། སྔགས་དང་བསྟུན་པའི་སྒྲའི་འཕོ་བ་ནི་འབྱོངས་སླའང་མི་བརྟན་པ་ཡིན།
དེ་ལྟར་སྦྱངས་སྦྱངས་པས་འབྱོངས་རྟགས་སུ། སྤྱི་གཙུག་ཟ་བ་དང༌། སྦྲིད་པ་དང༌། སྐྲངས་པ་དང༌། རྣག་ཁྲག་ཆུ་སེར་རྡོལ་བ་སོགས་འབྱུང་ཞིང༌། ལྷག་པར་ཆུ་སེར་རྡོལ་ན་མི་ཉམས་ཤིང་བརྟན་པ་ཡིན། ཕྱི་རྟགས་སུ་མཁའ་སྤྱོད་གྲུབ་པའི་ལྟས་སྒྲུབ་ཁང་ལ་འཇའ་ཟུག་པའམ་འཇའ་གུར་ཕུབ་པའམ་མེ་ཏོག་གི་ཆར་དང་དྲི་བཟང་པོའི་ངད་ལྡང་བ་སོགས་ཡིད་ཆེས་པའི་མཚན་མ་བྱུང་ནས། སྲོད་ཐུན་གྱི་སྐབས་སུ་མི་བརྗེད་ཙམ་རེ་ལས་མི་དགོས་ཤིང༌། རྟག་ཏུ་བསྒོམས་ན་ཚེ་ཐུང་ཞིང་ཐལ་བའི་སྐྱོན་ཡོད་གསུངས། ༈ །གཉིས་པ་འཆི་ལྟས་བརྟག་པ་ནི།
གདན་བཞི་ལས། དུས་ལ་བབས་ན་འཕོ་བྱ་ཡི། ། དུས་མིན་ལྷ་ནི་གསོད་བྱེད་པའོ། ། ཞེས་འཆི་ངེས་པའི་ཚེ་མ་གཏོགས་པར་གྱ་ཚོམས་སུ་འཕོས་ནས་ལུས་ཀྱི་ལྷ་བསད་པའི་རྩ་ལྟུང་བརྒྱད་པ་འབྱུང་བས་འདིར་འཆི་ལྟས་མདོར་བསྡུས་ཙམ་བཤད་ན། ཉིན་གྲངས་དུ་མའི་བར་སྣ་བུག་གཉིས་ནས་རླུང་བཏུད་མར་རྒྱུ་བ། མིག་གི་ཕྱི་ཟུར་མཛུབ་མོས་མནན་པས་འོད་དམར་ཀོར་ཀོར་མི་འབྱུང་བ། རྣ་བ་ལག་པ་གཉིས་ཀྱིས་མནན་པའི་ཚེ་འུར་སྒྲ་མི་འབྱུང་བ་རྣ་བའི་ཨརྟ་ཆད་པ། སྔ་དྲོ་ཉི་མ་རྩེ་ཤར་ལ་ཉི་མར་རྒྱབ་བསྟན་ནས་བསྡད་པས་མགོ་བོའི་གྲིབ་མ་ལས་རླངས་པ་འབྱུང་བ་དེ་ཉམས་པ། ལག་པ་གཡས་ཀྱི་ཁུ་ཚུར་དཔྲལ་བར་གཏད། གྲུ་མོ་པུས་མོ་གཡས་པར་བཙུག
མཁྲིག་མའི་མཚམས་སུ་མིག་ཅེར་གྱིས་བལྟས་པས་མཁྲིག་མ་རྦད་ཀྱིས་ཆད་པ་སོགས་ཉེ་བའི་འཆི་ལྟས་ཡིན་ཞིང༌། དེས་མཚོན་གསོ་དཔྱད་ཀྱི་གཞུང་དང༌། སློབ་དཔོན་ངག་དབང་གྲགས་པའི་འཆི་བསླུ་སོགས་ལས་རྒྱས་པར་བཤད་པའི་འཆི་ལྟས་ཀྱི་རིགས་རྣམས་ངེས་པར་བྱས་ནས། ད་དུང་འཆི་ལྟས་བྱུང་སྙམ་དུ་རྟབ་རྟོབ་ཏུ་མི་འཕོ་བར། ཚེ་སྒྲུབ་དང་སྲོག་བསླུ། ཉེའུ་འདོན་པ་སོགས་འཆི་བ་བསླུ་བའི་ཐབས་སྣ་ཚོགས་བྱ། དེ་དག་གིས་ཀྱང་མི་ཟློག་པར་འདུག་ན། ༈ །གསུམ་པ་ལས་ལ་སྦྱར་བ་ནི། ནོར་རྫས་ལོངས་སྤྱོད་ཐམས་ཅད་དགེ་ཕྱོགས་སུ་བཏང་ལ་གང་ལའང་ཆགས་ཞེན་མེད་པར་བྱ་ཞིང༌། བླ་མ་དངོས་སུ་བཞུགས་ན་སིནྡྷུ་རའི་བྱིན་རླབས་ཞུ།
མ་བཞུགས་ན་བདག་འཇུག་བྱ་ཞིང་དམ་ཚིག་ཉམས་ཆག་ཐམས་ཅད་བཤགས་ལ་སོར་ཆུད་པར་བྱ། འཕོ་བའི་དུས་ཀྱང་གཞན་ལ་འདེབས་ན་ཕྱི་དབུགས་ཆད། ནང་དབུགས་མ་ཆད་པའི་བར་དེར་འཕོ་བར་བཤད་ཀྱང༌། རང་ལ་གནད་དུ་འགྲོ་བར་དཀའ་བས། ངེས་པའི་འཆི་ལྟས་ཀྱིས་ཟིན་ཅིང་ནད་མ་བྱུང་གོང་ནས་འཕོ་ཞིང༌། གལ་ཏེ་ནད་ཀྱི་ཟུག་རྔུའམ་གཅོང་གིས་དམིགས་པ་མི་གསལ་བར་འདུག་ན། གྲོགས་དམ་ལྡན་ཞིག་གིས་རྣ་ལམ་ནས་གསལ་འདེབས་སུ་བཅུག་ལ། རང་གིས་དམིགས་པ་བསྐྱར། འཕོ་དམིགས་སོགས་གཞན་གོང་ལྟར་ལ། རྣམ་ཤེས་ཡང་ཡང་སྤོར་བ་ལས་ཕྱིར་མི་འབེབས།
གསོལ་འདེབས་སྐབས་སུ། ལམ་མཆོག་འཕོ་བ་ཐེབས་པར་བྱིན་གྱིས་རློབས། ། ཞེས་བསྒྱུར་རོ། ། དེ་ལྟར་སྤོར་བ་དེ་ཉིད་མྱུར་བའི་ཕྱིར་འཕོ་རྫས་བསྟེན་པའང་ཤིན་ཏུ་ལེགས། དེས་འཆི་ཁ་བར་དོའི་འཇིགས་སྐྲག་མྱོང་མི་དགོས་པར་མཁའ་སྤྱོད་རིག་པ་འཛིན་པའི་ཞིང་དུ་སྐྱེས་ནས་དེར་ལམ་གྱི་ལྷག་མ་རྣམས་ཉམས་སུ་བླངས་ཏེ་རྡོ་རྗེ་འཆང་གི་གོ་འཕང་ཚེ་འདི་ཉིད་ལ་ངེས་པར་འཐོབ་པར་འགྱུར་ཞིང༌། སྤྱི་བོའི་བླ་མ་ལྷ་འཇའ་འོད་རོལ་མོའི་སྒྲ་དང་བཅས་མཁའ་སྤྱོད་དུ་ཕེབས་པར་བསམ་མོ། ༈ །གང་གི་གསུམ་པ་རྗེས་ཀྱི་བྱ་བ་བསྔོ་སྨོན་སོགས་འོག་ཏུ་བཤད་པ་ལྟར་བྱའོ། ། འདིའི་མཁའ་སྤྱོད་རིག་འཛིན་གྱི་ཞིང་ནི་རིག་པ་འཛིན་པ་རྣམས་ཀྱི་ལས་དང་སྨོན་ལམ་གྱི་མཐུ་ལས་གྲུབ་པ་ཡིན་པས། འདི་ཙམ་ན་ཡོད་ཅེས་ཚད་གཟུང་བའི་ཡུལ་ལས་འདས་པའོ། ། ཞེས་གསུངས་སོ། །
འདིར་སྨྲས་པ། ཡན་ལག་བདུན་ལྡན་མཁྱེན་བརྩེའི་ལྷ་ལམ་ལས། ། རྗེས་ཆགས་སྤྲུལ་པའི་སྣང་བརྙན་འོད་སྟོང་ཅན། ། འགྲོ་ཁམས་པདྨོའི་མགོན་གཅིག་རྗེ་བཙུན་མ། ། ཡང་ཡང་དྲན་ནོ་ད་ནི་ཕྱག་རིང་རྐྱོངས། ། རྩེ་གཅིག་ཡིད་ཀྱིས་ནོར་འཛིན་ཁྱོན་ཡངས་ལས། ། ཕྱོགས་ཟླའི་རྣལ་འབྱོར་དཔག་བསམ་འཁྲིལ་ལྡེམ་རྩེར། ། རིག་འཛིན་དངོས་གྲུབ་གསེར་གྱི་སྙེ་མ་ནི། ། བདེ་ཆེན་སྦྲང་རྩིའི་རོ་བདའ་ཅི་ཡང་འཛིན། ། དེ་ལྟའི་ལམ་ཚུལ་སློབ་བཤད་གདམས་པའི་བཅུད། །
ཟེར་སྒྲོས་གཞན་རྒྱས་མ་བཀབ་ཌཱ་ཀི་མའི། ། ཞལ་རླངས་དྲོད་དུ་འཐུལ་བའི་ཨ་མྲྀ་ཏ། ། ཚིག་གི་བུམ་བཟང་ཡངས་པར་བསྐྱིལ་འདི་ཀོ ། གཏད་པ་རྣམ་བཞི་མཐའ་རུ་སྐྱེལ་ནས་ཀྱང༌། ། གོང་མའི་རྣམ་ཐར་སྙིང་ལ་བཀོད་ནུས་གྲོགས། ། ཀྱེ་ཀྱེ་འབྲས་མེད་སྦུན་པ་མ་འཕྱར་བར། ། རྡོ་རྗེ་བཙུན་མོའི་ཉེ་ལམ་ནོར་དུ་ཆོངས། ། ཞེས་པའང་བར་སྐབས་ཀྱི་ཚིགས་སུ་བཅད་པའོ།། ༈ །ན་མོ་གུ་རུ་སམྱཀྶཾ་བུདྡྷཱ་ཛྙཱ་ཀཱ་རུ་ཎེནྡྲཱ་ཡ། ལྷན་སྐྱེས་བདེ་ཆེན་སྟོང་དབྱིངས་མཛེས་དགའ་མ། །
རྗེས་ཆགས་དམར་བས་རབ་སྒེག་ཌཱ་ཀིའི་རྗེ། ། བྱེ་རུའི་ལྕུག་ཕྲན་ལྟ་བུའི་ཕྱག་རྐྱོངས་ལ། ། ཁོ་བོའི་ཡན་ལག་མཆོག་ལ་དཔལ་སྦྱིན་མཛོད། ། གསང་ཆེན་བསྐྱེད་རིམ་གསེར་གྱི་རྩིབས་སྟོང་ཅན། ། དབང་ཕྱུག་རྣལ་འབྱོར་མུ་ཁྱུད་སྲ་བརྟན་མཛེས། ། སྔོན་མེད་ལེགས་བཤད་འོད་བརྒྱས་གཡོགས་པ་ཡི། ། བརྗོད་བྱེད་འཁོར་ལོ་རིན་ཆེན་བསྐོར་ཟིན་ནས། ། རླུང་ཁམས་རྩ་གནས་གླིང་ཆེན་རྣམ་བཞི་ལ། ། དབང་སྒྱུར་དབུ་མའི་ལམ་གྱི་བློན་པོ་ཆེ། ། སེམས་ཉིད་རྒྱལ་པོའི་མདུན་ན་རྒྱུ་བ་ཡི། །
ཟུང་འཇུག་ལྷ་དབང་སྲིད་ལ་འདུག་པའི་ཆོས། ། གནད་ཀྱི་བཙུན་མོ་མྱུར་བའི་ཅང་ཤེས་དང༌། ། འཕྱུགས་མེད་གླང་པོ་བྱིན་རླབས་བཻ་ཌཱུརྻ། ། ལྟ་བ་མཆོག་གི་དམག་དཔོན་དང་བཅས་པས། ། སྲིད་པའི་རྒོལ་འཇོམས་སྟོབས་བཅུའི་མངའ་ཐང་འཛིན། ། དེ་ཕྱིར་བརྒྱུད་ལྡན་བླ་མའི་ཐུགས་ཀྱི་བཅུད། ། མཁའ་འགྲོའི་སྙིང་ཁྲག་ལྟ་བུ་ཟབ་མོའི་ལམ། ། རྫོགས་རིམ་ས་གསུམ་དགེ་བའི་སྤྲིན་ཆར་འདིར། ། དབབ་ཀྱི་སྐལ་ལྡན་རྣ་བའི་ཞིང་ས་རློགས། ། གཉིས་པ་གྲོལ་བྱེད་མཁའ་སྤྱོད་ཆེན་མོ་གཙོ་བོར་སྒྲུབ་པ་རྫོགས་པའི་རིམ་པ་ལ།
རྣལ་འབྱོར་གསང་མཐའ་ཐུན་མོང་མ་ཡིན་པའི་མན་ངག་འདི་ལ་རྒྱས་པར་སློབ་དཔོན་ནག་པོ་སྤྱོད་པས་དཔལ་འཁོར་ལོ་སྡོམ་པའི་རྩ་བཤད་ཀྱི་རྒྱུད་ཐམས་ཅད་ཀྱི་དོན་གྱི་བཅུད་ཕྱུང་སྟེ་བཀྲལ་བ། མཁའ་འགྲོ་བརྡའི་སྐད་དུ། ཨོ་ལ་པ་ཏི་སྟེ་བོད་སྐད་དུ་རིམ་པ་བཞི་པར་གྲགས་པ་དང༌། འབྲིང་པོ་གྲུབ་ཆེན་རྡོ་རྗེ་དྲིལ་བུ་པས་རྗེ་བཙུན་རྡོ་རྗེ་རྣལ་འབྱོར་མ་ལས་དངོས་སུ་གསན་པའི་ཟབ་ཆོས་དྲིལ་བུ་རིམ་ལྔར་གྲགས་པ་དང༌། བསྡུས་པ་རྣལ་འབྱོར་གྱི་དབང་ཕྱུག་ལཱུ་ཧི་པ་ཀུན་ཏུ་དགེ་བས་དཔལ་ཤ་ཝ་རི་པ་ལས་མནོས་པའི་རྫོགས་རིམ་བསྡུ་བ་གསུམ་པ་ཞེས་བྱ་བ་རྣམས་སུ་ཡོད་པ་ལས། དེ་དག་ཐམས་ཅད་ཀྱི་གནད་འདུས་ཤིང༌། ཟབ་ཁྱད་ཆེས་འཕགས་རྨད་དུ་བྱུང་བ་ནི། འདིར་གང་བཤད་པར་བྱ་བའི་ཆོས་པཎ་ཆེན་ནཱ་རོ་ཏ་པས་རྗེ་བཙུན་རྡོ་རྗེ་རྣལ་འབྱོར་མ་ལས་དངོས་སུ་གསན་པའི་གདམས་པ། རྗེ་བཙུན་ཡུམ་གྱི་ཐུན་མོང་མ་ཡིན་པའི་རྩ་དབུ་མ་ཞེས་བྱ་བ་འདི་ཉིད་ཡིན་པས། འདི་ལའང་ཟབ་པའི་རྒྱུ་མཚན་དང༌།
གདམས་པ་དངོས་གཉིས་ལས། དང་པོ་ལ་དངོས་དང༌། དཔེ་བསྟན་པ་གཉིས། དང་པོ་ནི། ཇི་སྐད་དུ། ཆོས་ཀྱི་ཕུང་པོ་བརྒྱད་ཁྲི་དང༌། ། བཞི་སྟོང་མཆོག་གི་ཆོ་ག་ཡིས། ། ལུས་ཀྱི་དེ་ཉིད་མི་ཤེས་པས། ། དེ་དག་ཐམས་ཅད་འབྲས་མེད་གསུངས། ། ཞེས་གསུངས་པ་ལྟར།
རྒྱུ་ཕ་རོལ་ཏུ་ཕྱིན་པའི་ཐེག་པ་ཙམ་དུ་མ་ཟད། རྒྱུད་སྡེ་འོག་མ་གསུམ་ལས་ཀྱང༌། རྟེན་སྦྱང་གཞི་ལ་གནད་དུ་བསྣུན་པའི་ཐབས་ཁྱད་པར་ཅན་མ་གསུངས་པས། དུས་ཡུན་རིང་པོ་བསྐལ་པ་གྲངས་མེད་གསུམ་སོགས་ཀྱི་མཐར། ས་བཅུ་གཅིག་ཙམ་མངོན་དུ་བྱེད་པ་ལས། ཟུང་འཇུག་རྡོ་རྗེ་འཆང་གི་གོ་འཕང་ཚེ་འདི་ཉིད་ལ་སྟེར་མི་ནུས་ཤིང༌། འཁོར་ལོ་བཞི་ལ་གནད་དུ་བསྣུན་པའི་ཐབས་སྟོན་པའི་རྫོགས་རིམ་རྣམས་ཁྱད་པར་དུ་འཕགས་མོད་ཀྱི། འཁོར་ལོ་བཞིའི་རྩ་བའང་དབུ་མ་ཁོ་ནར་འདུ་བས། དེར་རླུང་སེམས་མ་ཞུགས་ན་གཉིས་མེད་ཀྱི་ཡེ་ཤེས་མི་རྟོགས། གཟུང་འཛིན་གྱི་རྒྱ་མདུན་མི་ཁྲོལ་བས་དམན་པ་ཡིན་ལ།
འདིར་རྩ་དབུ་མ་གཅིག་པུ་ཉིད་ལ་གནད་དུ་བསྣུན་པས། སྙིགས་དུས་ཀྱི་ཚེ་ཐུང་གཅིག་ཁོ་ནར་ཟུང་འཇུག་གི་གོ་འཕང་སྟེར་བར་ངེས་པས་ན། ཤིན་ཏུ་ཟབ་པའོ། ། གཉིས་པ་རྒྱུ་མཚན་དཔེས་བསྟན་པ་ལའང་གསུམ་ལས། དཔེ་དང་པོ་བཤན་པ་སྲོག་གི་གནད་ལ་མཁས་པ་ནི། གླང་པོ་ཆེན་པོ་ལྟ་བུ་སྲོག་ཆགས་ཇི་ཙམ་སྟོབས་ཆེ་བ་ཞིག་ཀྱང༌། གནད་མ་ཤེས་པ་དུ་མས་རྐང་ལག་སོགས་ལ་མཚོན་ཆ་མང་དུ་བསྣུན་ཀྱང་མྱུར་དུ་མི་འཆི་ལ། གནད་ཤེས་པའི་བཤན་པས་སྲོག་རྩ་ལྟ་བུ་ལ་ཁབ་ལྟ་བུའི་མཚོན་རྣོན་ཕྲ་མོ་ཞིག་བཏབ་པས་དེ་མ་ཐག་འཆི་བར་བྱེད་པ་བཞིན། སྦྱང་གཞི་གང་ལ་གནས་པའི་གནད་མི་ཤེས་པར་ལམ་ལ་ཇི་ཙམ་འབད་ཀྱང༌། བདེ་ཆེན་གྱི་ཡེ་ཤེས་མི་སྐྱེ་ཞིང༌།
སྦྱང་གཞིའི་གནད་ཤེས་པའི་དམིགས་པ་ཕྲ་མོ་རེས་ཀྱང་ལྷན་སྐྱེས་ཀྱི་ཡེ་ཤེས་མྱུར་དུ་སྐྱེད་པར་བྱེད་དོ། ། དཔེ་གཉིས་པ་ཤིང་མཁན་ཤིང་གི་གནད་ལ་མཁས་པ་ནི། རྒྱ་གར་ལྷོ་ཕྱོགས་ཌཱ་ཀི་ནཱི་ལི་པཱ་ཏྲ་ཞེས་བོད་སྐད་དུ། མཁའ་འགྲོ་སྲུང་བར་འབོད་པའི་ཡུལ་དུ་ཤིང་སྡོང་ཕྱོགས་རེ་རེ་ནས་བཅད་ཀྱང༌། ཕྱོགས་རེ་རེ་ནས་སྐྱེ་བ་ཞིག་ཡོད་པ་དེ། གནད་མི་ཤེས་པས་སྟྭ་གྲི་སོགས་བརྒྱ་ཕྲག་བསྣུན་ཀྱང་གཅོད་མི་ནུས་ལ། གནད་ཤེས་པ་ཞིག་གིས་ཤིང་ལ་ཆུ་རྒྱུ་བའི་སྲང་གནད་ཆེ་ས་ཞིག་ཏུ་ལྕགས་གཟེར་ལྟ་བུ་ཆུང་ངུ་ཞིག་བརྒྱབས་པས་དེ་ནས་ཆུ་ཕྱིར་བྱུང་སྟེ་མི་རིང་བར་སྡོང་པོ་བསྐམས་ནས་འགྱེལ་འགྲོ་བ་བཞིན་དུ། གནད་དང་བྲལ་བའི་ལུང་རིགས་གཏན་ཚིགས་དུ་མས་ཁ་ཕྱིར་བལྟའི་སྤྱོད་པ་གང་བྱས་ཀྱང་གཟུང་འཛིན་ཇེ་འཕེལ་ལས་རྟོག་པ་གཅོད་མི་ནུས་ལ། གནད་དང་ལྡན་པའི་གདམས་པ་ཆུང་ངུ་ཞིག་གིས་ཀྱང་གཉིས་སྣང་རང་གྲོལ་དུ་གཅོད་པར་བྱེད་དོ། ། དཔེ་གསུམ་པ་སྒྱུ་མ་མཁན་འཁྲུལ་འཁོར་གྱི་གནད་ལ་མཁས་པ་ནི།
རྒྱ་གར་ཤར་ཕྱོགས་ཀྱི་རྒྱལ་པོ་རཱཾ་ཛཾ་དེ་ཝི་བྷ་ལ་ཏ་ཞེས་བྱ་བའི་ཁང་པའི་སྒོར་ཤིང་གི་མི་རེངས་རལ་གྲིའི་འཁྲུལ་འཁོར་ལག་ན་གནས་པ་དེ་རྒྱུན་མི་ཆད་དུ་བསྐོར་བས་བསྲུངས་ནས། གནད་མི་ཤེས་པ་ནང་དུ་ཞུགས་ཀྱང་རལ་གྲིའི་སོས་གཅོད་པར་བྱེད་པ་ལ། འཁྲུལ་འཁོར་གྱི་གནད་ཤེས་པས་སྲང་ཐག་གི་སྐུད་པ་ཕྲ་མོ་ཞིག་བཅད་པས་འཁྲུལ་འཁོར་དེ་ཐམས་ཅད་རང་སར་ཞིག་ནས་བདེ་བར་འགྲོ་བཏུབ་པ་བཞིན་དུ། གནད་མི་ཤེས་པས་རྩ་རླུང་སྦྱང་བ་སོགས་ལ་འབད་རྩོལ་མང་པོ་བྱས་ཀྱང༌། རླུང་སེམས་དབུ་མར་འཇུག་མི་ནུས་ལ། གནད་དང་ལྡན་པའི་མན་ངག་ཅུང་ཟད་ཙམ་གྱིས་ཀྱང༌། རླུང་སེམས་དབུ་མར་མྱུར་དུ་འཇུག་ནུས་པ་ཡིན་པས། དེ་ལྟ་བུའི་ཟབ་གནད་དང་ལྡན་པའི་ལམ་དེ་ཉམས་སུ་ལེན་པ་ལ་བརྩོན་པ་ལྷུར་བླང་བར་བྱའོ་གསུངས། གཉིས་པ་གདམས་པ་དངོས་ལའང༌། ལམ་གྱི་ལུས་དངོས་དང༌།
ཞར་བྱུང་གཉིས། དང་པོ་ལ་ཆོས་ཉིད་དངོས་སུ་སྟོན་པ་དང༌། བརྒྱུད་ནས་སྟོན་པ་གཉིས་ལས། དང་པོ་ནི། དཔེར་ན་ཕྱིའི་རྒྱ་མཚོ་ཆེན་པོ་བལྟ་བར་འདོད་པའི་མི་ཞིག་གིས་རྒྱ་མཚོའི་རྒྱུས་ཡོད་པ་ཞིག་ལ་རྒྱ་མཚོའི་གནས་ཚུལ་ནི་ཇི་ལྟ་བུ་ཞིག་ཡིན་ཞེས་དྲིས་ན། དེས་རྒྱ་མཚོ་ཆེན་པོ་ནི་གཏིང་ཟབ་པ། རྒྱ་ཁྱོན་ཤིན་ཏུ་ཆེ་བ། ཁ་དོག་སྔོན་པོ། ངམ་གནག་པ། རྦ་རླབས་དང་ལྦུ་ཕྲེང་འཕྱོ་བ།
བ་ཚྭའི་རོ་དང་ལྡན་པས་བཏུང་མི་རུང་བ། ཆུ་སྲིན་སོགས་སྲོག་ཆགས་དུ་མ་གནས་པ་ཞིག་གོ ། ཞེས་བརྗོད་པས། དྲི་བ་པོའི་རྒྱུད་ལ་རྒྱ་མཚོའི་ལོ་རྒྱུས་འོལ་སྤྱི་ཙམ་ཞིག་འཆར་བ་བཞིན། བླ་མས་མཎྜལ་དང་དུང་སོགས་ཀྱི་བརྡ་ཐབས་ལ་བརྟེན་ནས་སེམས་ཀྱི་གནས་ལུགས་ངོ་སྤྲད་པས། དོན་སྤྱིའི་ཚུལ་ཙམ་རྒྱུད་ལ་སྐྱེ་ཞིང་དོན་དངོས་སུ་རྟོགས་པར་མི་འགྱུར་ལ། སྔོན་གྱི་བག་ཆགས་རྒྱུད་ལ་ཡོད་པ་དག་ནི་མ་ངེས་སོ།། ༈ །གཉིས་པ་ཆོས་ཉིད་བརྒྱུད་ནས་སྟོན་པ་ནི། དཔེར་ན་རྒྱ་མཚོའི་གནས་ཚུལ་ཤེས་པར་འདོད་པའི་མི་དེ་ལ། རྒྱ་མཚོའི་རྒྱུས་ཡོད་པའི་མིས་རྒྱ་མཚོའི་ལོ་རྒྱུས་སྔ་མ་རྣམས་ཀྱང་བཤད་ལ།
རྒྱ་མཚོར་འགྲོ་བའི་ལམ་གྱི་ཚུལ་ལེགས་པར་བསྟན་ནས། མི་དེས་ཀྱང་རྒྱ་མཚོ་ཡིད་ལ་བྱས་ཤིང་ལམ་དུ་ཞུགས་ཏེ་ཕྱིན་པས་ནམ་ཞིག་རྒྱ་མཚོའི་འགྲམ་དུ་སླེབས་པ་ན། མི་དེས་ཟེར་བ་ཇི་བཞིན་རྒྱུ་མཚན་དངོས་སུ་མཐོང་འོང་བ་དེ་བཞིན་དུ། བླ་མས་ཆོས་ཉིད་དངོས་སུ་སྟོན་པའི་བྱིན་རླབས་ཀྱང་སྩལ་ལ། བསྐྱེད་རྫོགས་ཀྱི་ལམ་བསྟན་པ་དེ་བཞིན་དུ་མ་འཁྲུལ་བར་ཉམས་སུ་བླངས་པས་མཚོན་བྱེད་དཔེའི་ཡེ་ཤེས་རྒྱུད་ལ་སྐྱེ་ཞིང༌། དེའི་རྒྱུན་གོམས་པར་བྱས་པས་མཚོན་བྱ་དོན་གྱི་ཡེ་ཤེས་མངོན་སུམ་དུ་རྟོགས་པར་འགྱུར་བ་ཡིན་ལ། ༈ །དེས་ན་སྐབས་འདིར་ཆོས་ཉིད་བརྒྱུད་ནས་སྟོན་པའི་གདམས་ངག་དེ་ཉིད་འཆད་པར་བྱེད་པ་ལ། གཞི་ཆོས་ཅན་འཁོར་བའི་གནད། ལམ་བསྒོམ་པའི་གནད། འབྲས་བུ་སངས་རྒྱས་ཀྱི་སའི་གནད་དང་གསུམ་ཡོད་པ་ལས།
དང་པོ་ནི། སེམས་ཅན་རྣམས་འཆི་བའི་ཚེ། ལུས་ཀྱི་ས་ཁམས་ཆུ་ལ་ཐིམ། ཆུ་ཁམས་མེ་ལ་ཐིམ། མེ་ཁམས་རླུང་ལ་ཐིམ། རླུང་ཁམས་རྣམ་ཤེས་ལ་ཐིམ། དེ་ནས་རིམ་བཞིན་ལུགས་འབྱུང་གི་སྣང་བ་དཀར་ལམ། མཆེད་པ་དམར་ལམ། ཉེར་ཐོབ་ནག་ལམ་རྣམས་ཤར་བ་རིམ་གྱིས་འགགས་ཏེ། དུག་གསུམ་ལས་གྱུར་པའི་རང་བཞིན་བརྒྱད་ཅུའི་རྟོག་པ་རྣམས་འགགས་ནས།
གཞིའི་འོད་གསལ་དེ་ཉིད་འཆར་ནའང་ལྷན་ཅིག་སྐྱེས་པའི་མ་རིག་པས་བསླད་དེ་ངོ་མ་ཤེས་པས་དེ་མ་ཐག་ཏུ་ལུགས་ལྡོག་གི་ཉེར་ཐོབ་ནག་ལམ། མཆེད་པ་དམར་ལམ། སྣང་བ་དཀར་ལམ་རྣམས་རིམ་པས་ཤར་ཞིང༌། རང་བཞིན་བརྒྱད་ཅུའི་རྟོག་པ་རྣམས་ཀྱང་མངོན་དུ་འགྱུར་ཏེ། དེ་ནས་བར་སྲིད་འཆར་བ་སྟེ་བར་དོའི་ལུས་གྲུབ་ཅིང༌། དེའང་དབང་པོ་ཀུན་ཚང་བ། འོད་ལུས་ཁྲུ་གང་པ། མངོན་ཤེས་ཕྲའུ་དང་ལྡན་པ། ལུས་ལ་ཁམས་དཀར་དམར་མེད་པ་ཉི་ཟླའི་སྣང་བ་མེད་ཅིང་མུན་སྲོས་པ་ལྟ་བུ། གནས་ས་རྩ་མེད་པས་གཡོ་བ་རླུང་ཁ་རྒྱལ་ཏེ་ཤིང་བལ་རླུང་གིས་བསྐྱོད་པ་ལྟར་ཡལ་ཡེལ་ཕྱད་ཕྱོད་ཀྱིས་ཕྱོགས་ཐམས་ཅད་དུ་དབང་མེད་དུ་འགྲོ་བ་སོགས་མ་ངེས་པའི་རྟགས་དྲུག་དང་ལྡན་ལ།
གཤིན་རྗེའི་ཕོ་ཉའི་སྣང་བ་དང༌། ཁ་ཆར་རླུང་འཚུབས་མུན་ནག་གི་སྣང་བ་སོགས་འཁྲུལ་སྣང་སྡུག་བསྔལ་དྲག་པོ་དང་ལྡན་པ་ཞིག་ཏུ་གྱུར་ཏེ། ཚེ་ཚད་ཞག་བདུན་རེའི་མཚམས་ནས་རྟགས་ཐམས་ཅད་འཆར་བཞིན་དུ་ཤི་ཞིང༌། ཡང་བར་དོའི་ལུས་གྲུབ་སྟེ་བར་དོའི་གནས་ཚད་ཀྱང་ཐུང་མཐའ་ངེས་མེད་དང༌། རིང་མཐའ་རྒྱལ་བ་ཡང་དགོན་པའི་བཞེད་པ་ལྟར་ལོའི་བར་སྡོད་དགོས་པའང་ཡོད་ལ། ཕལ་ཆེར་རིང་མཐའ་ཞག་ཞེ་དགུ་དང༌། ཐུང་མཐའ་བདུན་ཕྲག་བར་དུ་བར་དོར་འཁྱམས་ཤིང༌། དེ་ལྟ་བུའི་བར་དོའི་སེམས་ཅན་གདོས་བཅས་ཀྱི་ལུས་མེད་པས་སྐྱོ་ནས་ལུས་འཚོལ་བའི་སྣང་བས་ཕྱོགས་ཐམས་ཅད་དུ་སོང་བར། ཇེ་ཞིག་ན་ལས་ཀྱི་དབང་གིས་སྐྱེ་བ་ཕྱི་མའི་ཕ་མ་དེ་གཉིས་ཉལ་པོ་བྱེད་པ་རྨི་ལམ་བཞིན་དུ་མཐོང་ཞིང༌། དེའང་ཕོར་སྐྱེ་ན་མ་ལ་ཆགས་ཤིང་ཕ་ལ་སྡང༌།
མོར་སྐྱེ་ན་ཕ་ལ་ཆགས་ཤིང་མ་ལ་སྡང་བར་སྐྱེས་ཏེ། བར་དོའི་རྣམ་ཤེས་དེ་ཉིད་ཕའི་ཁ་ལས་བརྒྱུད། མའི་མངལ་དུ་ཆགས་ཤིང་ཉིང་མཚམས་སྦྱར་ཏེ། ཕའི་ཁམས་དཀར་པོའི་དྭངས་མ་ཡུངས་འབྲུ་ཕྱེད་གསུམ་ཙམ་དང༌། མའི་ཁམས་དམར་པོའི་དྭངས་མ་ཡུངས་འབྲུ་གསུམ་ཙམ་འདྲེས་པའི་དབུས་སུ་རྣམ་ཤེས་དེ་ཉིད་འཐུམས་པ་ན་བརྒྱལ་བའི་རྣམ་པ་ཅུང་ཟད་བྱུང་བའི་མཐར། བདེ་སྟོང་གཉིས་མེད་ཀྱི་ངང་དུ་གཉིས་སྣང་ནུབ་པའི་འོད་གསལ་མངོན་སུམ་དུ་ཤར་ཏེ་ཞག་བདུན་དུ་གནས་ཤིང༌། དེ་ངོ་འཕྲོད་ན་སྐྱེ་བ་སྤྲུལ་པའི་སྐུར་འཚང་རྒྱའང་བསྒོམས་སྟོབས་ཀྱིས་ངོ་མ་འཕྲོད་ནས་བརྒྱལ་བ་ལྟར་གྱུར་པའི་ཉེར་ཐོབ་ནག་ལམ་གྱི་སྣང་བ་ཤར་བར། སྔར་དུས་ཡུན་རིང་མོའི་སྐབས་སུ་ངོ་ཤེས་པ་ཞིག་བར་སྐབས་མ་མཐོང་བར། ཡང་ནམ་ཞིག་འཕྲད་པ་ན་འདི་གཅིག་ཡིན་མོད་ཀྱི་སྙམ་པའི་གསལ་བར་ངོ་མི་ཤེས་པར་ཡིད་བློང་བློང་པོར་འཆར་བ་བཞིན་འདི་ཞེས་ངོས་གཟུང་མེད་པར་རྣམ་རྟོག་ཕྲ་མོ་ཡང་ཡང་སྐྱེས་ནས་འོད་གསལ་དེ་ལ་འཛིན་པ་ཕྲ་མོ་ཞིག་ཞུགས་པས།

རང་གི་ལྟེ་བ་གྲུབ་རྒྱུའི་ཐད་དེར་ཁུ་ཁྲག་གནས་ནས་ཡར་མར་སྐྱེད་འཕེལ་བའི་ཐོག་མ་ཁོ་ནར་རྩ་དབུ་མ་རྟ་རྔ་བརྒྱར་གཤགས་པའི་ཚད་ཙམ་གྲུབ། དེའང་ཨ་ན་ཧ་ཏ་ཞེས་པ་མི་ཤིགས་པའི་ཡི་གེའི་གཟུགས་སུ་གྲུབ། ཡང་མཆེད་པ་དམར་ལམ་གྱི་སྣང་བ་ཤར་བས། སྣང་བ་ཐམས་ཅད་སྟོང་པ་ཅིར་ཡང་མ་གྲུབ་པར་འདུག་སྙམ་དུ་སྟོང་པ་ལ་འཛིན་པ་ཞུགས་པས་དབུ་མའི་གཡས་སུ་རོ་མ་དམར་མོ་རྟ་རྔ་བརྒྱར་གཤགས་པའི་ཚད་ཙམ་ཞིག་གྲུབ། ཡང་སྣང་བ་དཀར་ལམ་པ་ཤར་བས། སྣང་བ་ཐམས་ཅད་འོད་གསལ་བར་འདུག་སྙམ་དུ་གསལ་བ་ལ་འཛིན་པ་ཞུགས་པས་དབུ་མ་དེའི་གཡོན་དུ་རྐྱང་མ་དཀར་མོ་རྟ་རྔ་བརྒྱར་གཤགས་པའི་ཚད་ཙམ་གྲུབ། དེ་ནས་རྩ་འཁོར་ཐམས་ཅད་ལས་ལྟེ་བའི་རྩ་འཁོར་སྔོན་དུ་ཆགས་ཏེ། ལྟེ་བའི་ཐད་ནས་དབུ་མ་ལས་ཕྱོགས་བཞིར་རྩ་འདབ་བཞི་ཆགས་པའི་དབུས་སུ་ནམ་མཁའི་རླུང་དང་ཁམས་ཀྱི་དྭངས་མའི་རང་བཞིན་གྲི་གུག་གི་སོ་ལྟ་བུ། ཤར་གྱི་འདབ་མར་རླུང་གི་རླུང་དབྱུག་པ་ལྟ་བུ། ལྷོའི་འདབ་མ་ལ་མེའི་རླུང་ཚེག་དྲག་ལྟ་བུ། ནུབ་ཀྱི་འདབ་མ་ལ་སའི་རླུང་ཐོང་གུག་ལྟ་བུ།
བྱང་གི་འདབ་མ་ལ་ཆུའི་རླུང་ཐིག་ལེ་ཉ་མིག་ལྟ་བུ་རྣམས་ཆགས། ལྟེ་བའི་རྩ་འདབ་བཞི་ལས་ཕྱོགས་མཚམས་བརྒྱད་དུ། རྩ་འདབ་བརྒྱད་གྱེས་པའི་མདུན་ནས་གཡོན་སྐོར་དུ་ཨ་ཀ་ཙ་ཊ་ཏ་པ་ཡ་ཤ་སྟེ་ཁམས་ཀྱི་དྭངས་མ་ཡིག་འབྲུ་བརྒྱད་པོའི་རྣམ་པར་གནས་པ་དེ་རེ་རེ་ལས་འབྱུང་བ་ལྔའི་རླུང་ཆ་མཉམ་རེ་རེ་རྒྱུ། འདི་དང་དུས་མཉམ་དུ་སྙིང་གའི་རྩ་འཁོར་ཡང་ཆགས། ལྟེ་བའི་རྩ་འདབ་བརྒྱད་པོ་དེའི་ཕྱི་རོལ་དུ་རྩ་འདབ་བཅུར་གྱེས་པའི་མདུན་ནས་བརྩམས་ཏེ་གཡོན་སྐོར་དུ་རྩ་འདབ་དང་པོར་རྩ་བའི་ས་རླུང་སྟོབས་ཆེ་བ་གཅིག གཉིས་པར་ཡན་ལག་གི་ས་རླུང་སྟོབས་ཞན་པ་གཅིག དེ་མཆན་རྩ་འདབ་གཉིས་ལ་རྩ་བ་དང་ཡན་ལག་གི་ཆུ་རླུང་སྟོབས་ཆེ་ཆུང་གཉིས། དེ་མཆན་རྩ་འདབ་གཉིས་ལ་རྩ་བ་དང་ཡན་ལག་གི་མེ་རླུང་དྲག་ཞན་གཉིས། དེ་མཆན་རྩ་འདབ་གཉིས་ལ་རྩ་བ་དང་ཡན་ལག་གི་རླུང་གི་རླུང་དྲག་ཞན་གཉིས། དེ་མཆན་རྩ་འདབ་གཉིས་ལ་རྩ་བ་དང་ཡན་ལག་གི་ནམ་མཁའི་རླུང་དྲག་ཞན་གཉིས་ཏེ་འབྱུང་རླུང་རྣམས་རྒྱུ།
དེའི་ཕྱི་རོལ་དུ་རྩ་འདབ་བཅུ་གཉིས་སུ་གྱེས་པར་མདུན་ནས་བརྩམས་ཏེ་རིམ་པ་བཞིན། ཨ་ཨཱ། ཨི་ཨཱི། ཨུ་ཨཱུ། ཨེ་ཨཻ། ཨོ་ཨཽ། ཨཾ་ཨཱཿསྟེ་དབྱངས་བཅུ་གཉིས་འཁོད་པའི་དབྱངས་ཐུང་ངུ་དང་པོ་ལྔ་དང་ཨཱཿལས་ཕོ་རླུང་དང༌། དབྱངས་རིང་པོ་ལྔ་དང་ཨི་ལས་མོ་རླུང་རྒྱུ་ཞིང༌། དེའང་ཕོ་རླུང་ཐམས་ཅད་རོ་མ་དང༌། མོ་རླུང་ཐམས་ཅད་རྐྱང་མར་ཞུགས་ཏེ་རླུང་རྣམས་ཕན་ཚུན་དུ་ཐག་འཐག་པའི་སྣམ་རེས་བཞིན་དུ་རྒྱུ།
དེའི་ཕྱི་རོལ་རྩ་འདབ་སུམ་ཅུར་གྱེས་པ་ལ་མདུན་ནས་བརྩམས་ཏེ་ཡ་ར་ལ་ཝ་བཞི་སྤངས་པའི། ཀ་ཁ་ག་གྷ་ང༌། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཤ་ཥ་ས་ཧ་ཀྵ་ཞེས་པ་རྣམས་གནས་པ་ལས། ཀ་ཙ་ཊ་ཏ་པ་ཤ་རྣམས་ལས་ས་རླུང༌། ཁ་ཚ་ཋ་ཐ་ཕ་ཥ་རྣམས་ལས་ཆུ་རླུང༌། ག་ཛ་ཌ་ད་བ་ས་རྣམས་ལས་མེ་རླུང༌།
གྷ་ཛྷ་ཌྷ་དྷ་བྷ་ཧ་རྣམས་ལས་རླུང་གི་རླུང༌། ང་ཉ་ཎ་ན་མ་ཀྵ་རྣམས་ལས་ནམ་མཁའི་རླུང་རྒྱུ། དེའང་རྣམ་ཤེས་ནི་མི་ཞ་བོ་ལྟ་བུ། རླུང་ནི་རྟ་ལྟ་བུར་འགྱུར། དུག་གསུམ་གྱི་རྟོག་པ་ཆེས་མང་དུ་འཕྲོས་པས་རོ་རྐྱང་དབུ་གསུམ་ལས་གྱེས་པའི་རྩ་ཕྲན་ཇི་སྙེད་པ་རྣམས་ཆགས་ཤིང༌། དེའང་རླུང་གི་ཞོན་པ་ཅན་གྱི་རྣམ་ཤེས་དེ། ལྟེ་བའི་རྩ་རྣམས་སུ་གནས་ཚེ་རྣམ་རྟོག་རགས་པ་ཡོད་ཀྱང་གསལ་བར་མི་འཆར་ལ། སྙིང་གར་སླེབས་ཤིང་རྣམ་ཤེས་ཚོགས་དྲུག་རྒྱུ་བའི་རྩ་རྣམས་སུ་སླེབས་པའི་ཚེ་དོན་སྤྱིའི་ཚུལ་དུ་གསལ་བར་འཆར་ཞིང༌། མགྲིན་པའི་རྩ་འཁོར་དུ་སླེབས་ཏེ་མིང་ཚིག་གི་བརྗོད་པ་སྣ་ཚོགས་རྒྱུ་བའི་རྩ་ཡིག་འབྲུའི་རྣམ་པ་ཅན་རྣམས་སུ་ཞུགས་པའི་ཚེ་འདི་དང་འདིའོ་ཞེས་ཐ་སྙད་སོ་སོར་འཆར་རོ། ། དེ་ནས་རྩ་དེ་རྣམས་ཀྱི་བར་བར་དུ་ཆུ་རྒྱུས་དང་རྒྱུས་པ་དང་ཁྲག་དང་ཤ་དང་པགས་པ་སོགས་གྲུབ་ཅིང༌།
རིམ་གྱིས་མེར་མེར་པོ། ནུར་ནུར་པོ། གོར་གོར་པོ། ཏར་ཏར་པོ། མཁྲང་འགྱུར། ཉ་དང༌། རྩངས་པ་རུས་སྦལ་སོགས་མངལ་གྱི་གནས་སྐབས་བཅུ་རིམ་གྱིས་རྫོགས་ཏེ་ལུས་རྫོགས་པར་གྲུབ་སྟེ། ཟླ་བ་དགུའམ་བཅུ་འདས་པ་ན་ཕྱི་རོལ་དུ་བཙའ་བར་འགྱུར་ཞིང༌། དེའི་ཆ་སྣ་སྒོར་ལས་ཀྱི་རླུང་གཅིག་སིར་གྱིས་བྱུང་བའི་རྐྱེན་གྱིས་ཁམས་དཀར་དམར་གཉིས་སོ་སོར་གྱེས་ཏེ་ལུས་པོ་མགོ་མཇུག་ལྡོག་ནས་སྐྱེ། དེ་ལྟར་ན་རྩ་དབུ་མའི་ནང་དང༌།
དེ་ལས་གྱེས་པའི་རྩ་རྣམས་སུ་རྣམ་ཤེས་དང་རླུང་ཞུགས་ན་འོད་གསལ་འཆར་བ་ཡིན་ཀྱང༌། རོ་རྐྱང་གཉིས་ཀྱིས་རྩ་འཁོར་སོ་སོའི་ཐད་ནས་དབུ་མ་ལ་བཅར་ཏེ་གནས་པས། དེར་རླུང་དང་རྣམ་ཤེས་ཀྱི་རྒྱུ་བ་འགགས་ཏེ། རྒྱུ་སྟོང་སྐམ་པོ་ལྟར་བག་ལ་ཞ་བའི་ཚུལ་གྱིས་གནས་ཤིང་རོ་རྐྱང་གཉིས་དང་དེ་ལས་གྱེས་པའི་རྩ་འདབ་ཇི་སྙེད་པ་རྣམས་སུ་རླུང་སེམས་ཀྱི་འགྲོ་འོང་བྱས་པས་གཟུང་འཛིན་གཉིས་སྣང་གི་རྟོག་པ་ཇི་སྙེད་ཅིག་འཆར་ཏེ་འཁོར་བ་ན་འཁོར་བ་ཡིན་ནོ་གསུངས། དེ་བས་ན་མངལ་དུ་ཆགས་པའི་ཁུ་ཁྲག་གཉིས་འདྲེས་ཀྱི་གོང་བུ་དེ་ས་ཡིས་འཛིན། ཆུ་ཡིས་སྡུད། མེ་ཡིས་སྨིན་པར་བྱེད། རླུང་གིས་རྒྱས་པར་བྱེད་པ་ནི་སྔར་བཤད་པ་ལྟར་བྃ་གྱི་སྲོག་ཡ་ར་ལ་ཝ་བཞི་པོ་དང༌། སྙིང་གའི་འབྱུང་བཞིའི་ཁམས་འབབས་པའི་རྩ་འདབ་བཞི་པོ་རྣམས་ཕན་ཚུན་སྦྱར་ཞིང་སྦྱང་གཞི་ངོས་ཟིན་པ་དགོས་ལ། མདོར་ན་རྩ་འདབ་གྲངས་མེད་པ་དེ་དག་ཐམས་ཅད་རྩ་དབུ་རྐྱང་རོ་གསུམ་དུ་འདུས་ཤིང༌།
རོ་རྐྱང་གཉིས་ཀྱང་དབུ་མར་འདུ་ལ། དེར་རླུང་སེམས་ཞུགས་པས་འོད་གསལ་འཆར་བ་ཡིན་པས་ན་ནང་གི་ཕོ་ཉ་གསུམ་ལས་མཆོག་ནི་རྩ་དབུ་མ། འབྲིང་ནི་པཱུ་ཛ་ཨོ་ཨ་སོགས་ཡུལ་ཉེར་བཞིའི་རྩ་རྣམས་དང༌། ཐ་མ་དབུ་མ་ལས་གྱེས་པའི་རྩ་བྱེ་བ་ཕྲག་ཕྱེད་བཞིའི་རྩ་ཕྲན་རྣམས་ཡིན་ཅིང༌། དེའང་རིམ་པ་བཞིན་དེ་རྣམས་སུ་རླུང་སེམས་ཞུགས་པས་བདེ་ཆེན་གྱི་ཡེ་ཤེས་ཤིན་ཏུ་མྱུར་བ་དང༌། མྱུར་བ་ཙམ་དང༌། རིང་མོ་ནས་སྐྱེད་པ་ཡིན་ཏེ། དེ་དག་ལ་ཕོ་ཉ་ཞེས་འདོགས་པའི་རྒྱུ་མཚན་ཡང་རྒྱལ་པོ་ལྟ་བུའི་བྱ་བ་མྱུར་དུ་སྒྲུབ་པར་བྱེད་པ་དེ་ལ་ཕོ་ཉའམ། བང་ཆེན་ནམ། བྱ་མ་རྟ་ཞེས་བརྗོད་པ་བཞིན།
འདིས་ཀྱང་གཉིས་མེད་ལྷན་སྐྱེས་ཀྱི་ཡེ་ཤེས་མྱུར་དུ་སྐྱེད་པར་བྱེད་པས་ན་ཕོ་ཉ་ཞེས་བཏགས་ཤིང༌། མཆོག་འབྲིང་དམན་གསུམ་དུ་བྱེད་པའང༌། རྩ་ཕྲན་རྣམས་ལ་གནད་དུ་བསྣུན་པས་བདེ་ཆེན་གྱི་ཡེ་ཤེས་མྱུར་དུ་སྐྱེད་མི་ནུས་པས་ཕོ་ཉ་ཐ་མ། དེ་ལས་ཡུལ་ཉེར་བཞིའི་རྩ་རྣམས་མྱུར་བས་ཕོ་ཉ་འབྲིང༌། དེ་ལས་ཀྱང་དབུ་མ་ཆེས་ཤིན་ཏུ་མྱུར་བས་ཕོ་ཉ་མཆོག་ཅེས་བྱ་ཞིང༌། ཕྱི་ནང་གསང་བའི་རིགས་ལྡན་མ་གསུམ་ལས་དབུ་མ་ནི་ནང་གི་རིགས་ལྡན་མ་ཞེས་བྱ་བ་ཡིན་གསུངས། དེས་ན་སྦྱང་གཞིའི་རྩ་ཐམས་ཅད་ཀྱི་ནང་ནས་གཙོ་བོ་ལྟེ་བའི་འཁོར་ལོ་སྟེ། འདི་ཐོག་མར་ངེས་པར་བྱ་བ་ནི་སྨན་པས་ནད་ངོས་འཛིན་པ་ལྟ་བུའོ་ཞེས་གསུངས། ༈ །གཉིས་པ་ལམ་བསྒོམ་པའི་གནད་ནི། སྤྱིར་འདིའི་རྫོགས་པའི་རིམ་པར།
སྙིང་གའི་དབུས་ཀྱི་དཔྱིད་ཅེས་པའམ། བྷ་སནྟ་ཞེས་པ་ཡབ་ཧེ་རུ་ཀའི་ངོ་བོ། ཧཱུྃ་ཆ་ལྔ་པ་ཡུངས་ཀར་སྦོམ་པོའི་ཚད་ཙམ་བྱང་སེམས་བ་མོ་ལྟ་བུ་འཛག་པའི་རྣམ་པར་བཞུགས་ལ། དཔྱིད་ཅེས་བྱ་བའི་དོན་ཡང་འཇིག་རྟེན་ན་དགུན་གྲང་བ་དང༌། དབྱར་ཆར་སེར་སོགས་སྡུག་བསྔལ་དང་བཅས་ཤིང༌། ནམ་ཟླ་དཔྱིད་གྲང་དྲོ་སྙོམས་ཤིང་ལྗོན་ཤིང་མེ་ཏོག་སོགས་ཁ་འབུས་པའི་རྟེན་འབྲེལ་གྱིས་ལུས་ཅན་རྣམས་བདེ་བ་རྒྱས་པའི་དུས་ཡིན་པ་ལྟར། འདི་ལའང་གང་ལ་གནད་དུ་བསྣུན་པས་བདེ་ཆེན་སྐྱེད་པའི་དོན་གྱིས་བཏགས་ལ། ནམ་ཟླ་དཔྱིད་དེའང་འབྱུང་བ་དང་ས་ཆུ་དྲོས་པའི་རྟེན་འབྲེལ་ལ་རག་ལས་པ་བཞིན། སྙིང་གའི་དཔྱིད་བསྐུལ་བར་བྱེད་པའང་ལྟེ་བར་གནས་པའི་ཏི་ལ་ཀའམ་བྃ་ཡིག་ཅེས་པ་ཡུམ་རྣལ་འབྱོར་མའི་ངོ་བོ། ལྟེ་བའི་རྩ་མདུད་གྲུ་གསུམ་ན་ཁམས་དམར་པོ་ཨ་ཐུང་ངམ།
སྐྱེར་ཚེར་མགོ་མཇུག་ལྡོག་པའི་རྣམ་པར་བཞུགས་པ་དེ་ཉིད་ལ་གནད་དུ་བསྣུན་དགོས་པས། དེས་ན་རེ་ཞིག་འདིར་ནང་གི་ཧེ་རུ་ཀ་བསྐུལ་བ་བཏང་སྙོམས་སུ་བཞག་ནས། ནང་གི་ཕག་མོ་ལ་གནད་དུ་བསྣུན་པའི་ཐབས་རྩ་དབུ་མའི་རྣལ་འབྱོར་འཆད་པ་ལ་ཆགས་ཅན་དབུ་མའི་ལམ་ལ་དགའ་བ་དང༌། ཆགས་བྲལ་རྣལ་འབྱོར་ལ་དགའ་བ་གཉིས་ལས། དང་པོ་ནི། ཆགས་ཅན་གྱི་ལམ་པདྨ་ཅན་སོགས་ལས་དང་ཡེ་ཤེས་ཀྱི་ཕྱག་རྒྱ་དང་མཉམ་པར་སྦྱོར་ཏེ་རྩ་ཐིག་རླུང་གསུམ་ལ་གནད་དུ་བསྣུན་པའི་ཚུལ་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་གསུང་ལས་འབྱུང་བ་ལྟར་ལ། འདིར་ཆེད་དུ་མ་སྤྲོས་པས་ཤེས་པར་འདོད་ན་དེར་བལྟ་བར་བྱའོ་གསུངས། ༈ །གཉིས་པ་ཆགས་བྲལ་གྱི་རྣལ་འབྱོར་ལ། རླུང་སེམས་དབུ་མར་བསྡུ་བའི་རྣལ་འབྱོར་དང༌། བསྡུས་ནས་བསྒོམ་པའི་རྣལ་འབྱོར་གཉིས་ལས།
དང་པོ་ལ་རླུང་སྦྱང་བ་དང༌། བསྡུ་བ་དངོས་གཞི་གཉིས། དང་པོ་ནི། གནས་ཤིན་ཏུ་དབེན་པར་བསམ་གཏན་གྱི་སྟན་ལ་རྐང་པ་གཉིས་རྡོ་རྗེའི་སྐྱིལ་ཀྲུང༌། ལག་པ་གཉིས་མཉམ་བཞག་གི་མཐེ་བོང་ལྟོ་སྦྱར་བ་ལྟེ་འོག་ཏུ་བཅར། སྒལ་ཚིགས་དོང་རྩེ་བརྩེགས་པ་ལྟར་བསྲང༌། ཨོལ་ཀོས་ཨོལ་མདུད་ནོན་པ་ཙམ་མགོ་བོ་ཅུང་ཟད་དུད་པར་གུག མིག་གཉིས་སྨིན་མཚམས་ཀྱི་ཐད་ཀྱི་བར་སྣང་དུ་ཧར་རེར་བལྟ་བའམ་སྣ་རྩེར་དབབ། དཔུང་པ་རྒོད་གཤོག་ལྟར་བརྒྱངས། སོ་དང་མཆུ་རང་བབས་སུ་གཞག
ལྕེ་རྩེ་རྐན་ལ་སྦྱར་བ་སྟེ་ལུས་རྣམ་སྣང་གི་ཆོས་བདུན་ལྡན་དུ་བྱས་པས་སྒོམ་གེགས་ཞི། སྒྲིབ་པ་བྱང༌། ཡེ་ཤེས་སྐྱེ་བ་སོགས་ཕན་ཡོན་དཔག་མེད་འབྱིན་པ་སྤྲེའུའི་གཏམ་རྒྱུད་ལྟ་བུ་ཡིན་གསུངས། དེ་ནས་སྐྱབས་འགྲོ་ནས་ཞར་བྱུང་རྫོགས་རིམ་ཡན་ཆད་རྒྱུན་གྱི་ཉམས་ལེན་ལྟར་རམ། ཡང་ན་བླ་མའི་རྣལ་འབྱོར་གྱི་བླ་མ་དང་རང་སེམས་འདྲེས་པའི་ངང་དེ་ག་ལས། རང་ཉིད་སྐད་ཅིག་གིས་རྣལ་འབྱོར་མ་སྐུ་མདོག་ཕྱག་མཚན་རྒྱན་དང་ཆ་ལུགས་སོགས་ཡོངས་སུ་རྫོགས་པར་ཁྲ་ལམ་གྱིས་གསལ་གདབ། དེའི་སྐུ་ལུས་ཐམས་ཅད་འོད་ཀྱི་རང་བཞིན་དར་དམར་གྱི་གུར་ཕུབ་པའམ་ཕྲུ་མ་ཕུས་བཏབ་པ་ལྟ་བུ་ཕྱི་གསལ་ནང་གསལ་སྙན་གཤོག་དང་ཕྱག་ཞབས་ཀྱི་སོར་རྩེ་ཚུན་ཆད་སྟོང་སང་ངེ་བའི་སྟོང་ར་བསྒོམས་པས་གེགས་མི་འབྱུང༌། དེ་ནས་རང་ལུས་འོད་ཀྱི་རང་བཞིན་དེའི་དབུས་དྲང་པོར་རྩ་རོ་རྐྱང་གཉིས་འདུས་ཀྱི་ངོ་བོ། རྩ་དབུ་མ་སྦ་ལྕག་ཙམ་ཡར་སྣེ་སྤྱི་གཙུག་ཏུ་ཀླད་རྒྱས་ཀྱི་ཐད་དུ་ཟུག་པ་ཟླ་དཀྱིལ་ཆུང་ངུས་ཁ་བཅད་པ། མར་སྣེ་ལྟེ་འོག་སོར་བཞི་ཙམ་དུ་ཟུག་པ་སྔར་བཤད་པའི་ཁྱད་ཆོས་བཞི་ལྡན་དུ་གསལ་གདབ།
དབུ་མའི་མས་སྣེའི་ནང་དུ་ཟླ་བའི་དཀྱིལ་འཁོར་ཆུང་ངུས་སྨྱུག་ཚིགས་ལྟར་ཁད་ཆད་དུ་བཀག་པར་བསམ། དབུ་མའི་ཡར་སྣེ་ཀླད་རྒྱས་ཀྱི་ནང་དུ་ཆུ་རླུང་གི་རང་བཞིན་ཨོཾ་དཀར་པོ། གཡས་སུ་ས་རླུང་གི་རང་བཞིན་ཨཱྃ་སེར་པོ། རྒྱབ་ཏུ་མེ་རླུང་གི་རང་བཞིན་ཛྲཱིཾ་དམར་པོ། གཡོན་དུ་རླུང་རླུང་གི་རང་བཞིན་ཁྃ་ལྗང་གུ། མདུན་དུ་ནམ་མཁའི་རླུང་གི་རང་བཞིན་ཧཱུྃ་སྔོན་པོ་སྟེ་དཔའ་བོ་འབྲུ་ལྔ་པོ་མགོ་གྱེན་བསྟན་དུ་གསལ་གདབ། དེ་ནས་རླུང་རོ་སྦྱང་བ་ལ། ལག་གཡས་པ་རྡོ་རྗེ་རྩེ་གསུམ་པའི་ཕྱག་རྒྱས་སྣ་བུག་གཡས་བཀག་ནས་རླུང་གཡོན་ནས་སངས་ཀྱིས་ལན་གསུམ་བུས་ལ་ཞེ་སྡང་གི་རྟོག་པ་རྣམས་དག་པར་མོས། དེ་ནས་ལག་གཡོན་གྱི་རྩེ་གསུམ་རྡོ་རྗེའི་ཕྱག་རྒྱས་སྣ་བུག་གཡོན་བཀག་སྟེ་རླུང་རོ་སངས་ཀྱིས་གཡས་ནས་ལན་གསུམ་བུས་ལ་འདོད་ཆགས་ཀྱི་རྟོག་པ་རྣམས་དག་པར་མོས། དེ་ནས་སྣ་བུག་གཉིས་ཀ་ནས་ལན་གསུམ་བུས་ལ་གཏི་མུག་གི་རྟོག་པ་བྱང་བར་མོས་ཏེ་དགུ་ཕྲུགས་སུ་བསལ།
དེ་ནས་དབུ་མའི་ཡས་སྣེའི་ཨོཾ་དཀར་པོ་ལས་འོད་ཟེར་དཀར་པོ་འཕྲོས། ཕྱོགས་བཅུའི་རྒྱལ་བ་རྣམས་ཀྱི་མེ་ལོང་ཡེ་ཤེས་ཀྱི་བྱིན་རླབས་ཐམས་ཅད་འོད་དཀར་པོའི་རྣམ་པར་བསྡུས། སྤྱི་བོའི་ཨོཾ་དཀར་པོ་དེ་ལ་ཐིམ་པས་མེ་ལོང་ཡེ་ཤེས་དང་ཆུ་རླུང་གི་ངོ་བོ་ཐིག་ལེ་དཀར་པོ་སྲན་མའམ། ཡུངས་འབྲུའི་ཚད་ཙམ་དུ་གྱུར། དེ་དབུ་མའི་མས་སྣེའི་ཟླ་དཀྱིལ་ཆུང་ངུ་མ་དེའི་དབུས་སུ་ཧྲིལ་གྱིས་བབས་པར་བསམས་ལ། སྟེང་རླུང་ས་ལེན་མའི་ཚུལ་དུ་སྣ་སྒོའི་སྤུ་མི་འགུལ་པར་བརྔུབས་ལ་མཆིལ་མ་སྒྲ་མེད་ཅིག་ནང་དུ་བསྐྱུར། འོག་རླུང་ལས་འོག་སྒོ་ཟུམ་ཙམ་བྱས་ནས་རླུང་ཁ་སྦྱོར་བུམ་པ་ཅན་གཟུང་ཞིང་དམིགས་པ་བསྐྱེད། མི་ཐུབ་ན་དལ་བུས་རང་འགྲོས་སུ་གཏང༌། དེ་འདྲ་ཡང་ཡང་བྱ། ཡང་དབུ་མའི་ཡས་སྣེའི་གཡས་ཀྱི་ཨཱྃ་སེར་པོ་ལས་འོད་ཟེར་སེར་པོ་འཕྲོས།
རྒྱལ་བ་རྣམས་ཀྱི་མཉམ་ཉིད་ཡེ་ཤེས་ཀྱི་བྱིན་རླབས་ཐམས་ཅད་འོད་སེར་པོའི་རྣམ་པར་བསྡུ། ཨཱྃ་ལ་ཐིམ་པས་མཉམ་ཉིད་ཡེ་ཤེས་དང་ས་རླུང་གི་ངོ་བོ་ཐིག་ལེ་སེར་པོར་གྱུར་ནས། མས་སྣེའི་ཟླ་དཀྱིལ་གྱི་སྟེང་གཡས་སུ་བབས་པར་བསམས་ལ། གོང་ལྟར་བུམ་ཅན་གཟུང༌། ཡང་སྤྱི་བོའི་ཛྲཱིཾ་དམར་པོ་ལས་འོད་ཟེར་དམར་པོ་འཕྲོས། རྒྱལ་བ་རྣམས་ཀྱི་སོར་རྟོག་ཡེ་ཤེས་ཀྱི་བྱིན་རླབས་ཐམས་ཅད་འོད་དམར་པོའི་རྣམ་པར་བསྡུས། ཛྲཱིཾ་ལ་ཐིམ་པས་སོར་རྟོག་ཡེ་ཤེས་དང་མེ་རླུང་གི་ངོ་བོ་ཐིག་ལེ་དམར་པོར་གྱུར་ནས། མས་སྣེའི་ཟླ་དཀྱིལ་གྱི་སྟེང་རྒྱབ་ཏུ་བབས་པར་བསམས་ལ། སྔར་ལྟར་བུམ་ཅན་གཟུང༌། ཡང་སྤྱི་བོའི་ཁྃ་ལྗང་གུ་ལས་འོད་ཟེར་ལྗང་གུ་འཕྲོས།
རྒྱལ་བ་རྣམས་ཀྱི་བྱ་གྲུབ་ཡེ་ཤེས་ཀྱི་བྱིན་རླབས་ཐམས་ཅད་འོད་ལྗང་གུའི་རྣམ་པར་བསྡུས། ཁྃ་ལ་ཐིམ་པས་བྱ་གྲུབ་ཡེ་ཤེས་དང་རླུང་རླུང་གི་ངོ་བོ་ཐིག་ལེ་ལྗང་གུར་གྱུར་ནས། མས་སྣེའི་ཟླ་དཀྱིལ་གྱི་སྟེང་གཡོན་དུ་བབས་པར་བསམས་ལ། གོང་ལྟར་བུམ་ཅན་གཟུང༌། ཡང་སྤྱི་བོའི་ཧཱུྃ་སྔོན་པོ་ལས་འོད་ཟེར་སྔོན་པོ་འཕྲོས། རྒྱལ་བ་རྣམས་ཀྱི་ཆོས་དབྱིངས་ཡེ་ཤེས་ཀྱི་བྱིན་རླབས་ཐམས་ཅད་སྔོན་པོའི་རྣམ་པར་བསྡུས། ཧཱུྃ་ལ་ཐིམ་པས་ཆོས་དབྱིངས་ཡེ་ཤེས་དང་ནམ་མཁའི་རླུང་གི་ངོ་བོ་ཐིག་ལེ་སྔོན་པོར་གྱུར་ནས་མས་སྣེའི་ཟླ་དཀྱིལ་གྱི་སྟེང་མདུན་དུ་བབས་པར་བསམས་ལ། གོང་ལྟར་བུམ་ཅན་གཟུང༌། དེ་ནས་དབུ་མའི་མས་སྣེའི་ཟླ་དཀྱིལ་གྱི་སྟེང་དབུས་སུ་ཐིག་ལེ་དཀར་པོ། གཡས་སུ་སེར་པོ།
གཡོན་དུ་ལྗང་གུ། རྒྱབ་ཏུ་དམར་པོ། མདུན་དུ་སྔོན་པོ་རྣམས་ལ་སེམས་བཟུང་ནས། རླུང་ཁ་སྦྱོར་ཅི་ཐུབ་ཐུབ་ཏུ་འཛིན། རྩ་ཐིག་རླུང་གསུམ་གྱི་གནད་དང་ནུས་པ་ཐམས་ཅད་ཐིག་ལེ་དེ་རྣམས་ལ་ཚང་ཚུལ་ལེགས་པར་བསམ། དེ་ལྟར་བསྒོམས་པས་རླུང་ལྔའི་ཁ་དོག་སོ་སོར་མཐོང་བ་སོགས་རྟགས་རྣམས་འཆར་བར་འགྱུར་རོ་གསུངས། ༈ །གཉིས་པ་དངོས་གཞི་ལ་ཙཎྜ་ལཱི་བསྒོམ་པ་དང༌། དབུ་མ་ཁ་དབྱེ་བ་གཉིས། དང་པོ་གཏུམ་མོ་བསྒོམ་ཚུལ་ནི། དེའང་ལུས་གནད་ཆོས་བདུན་ལྡན་གོང་ལྟར་བྱས་ལ།
རང་ལྷར་གསལ་བའི་ལུས་ཀྱི་ནང་ཐམས་ཅད་སྟོང་པར་གསལ་གདབ་ཅིང༌། རང་གི་ལུས་ཀྱི་དབུས་དྲང་པོར་རྩ་དབུ་མ་ཁྱད་ཆོས་སུམ་ལྡན་མདའ་སྨྱུག་འབྲིང་པོ་ཙམ། གཡས་སུ་རོ་མ་དམར་མོ། གཡོན་དུ་རྐྱང་མ་དཀར་མོ་གཉིས་གྲོ་སོག་ཙམ་སུམ་གཤིབས་རེག་ལ་མ་འབྱར་བ། ཡ་ཡོ་མེད་པར་དྲང་ཐལ་ལེ་བ། དབུ་མའི་ཡས་སྣེ་ཚངས་བུག་ཏུ་ཟུག་ཅིང༌། སྤྱི་བོའི་ཐད་ཀྱི་ནང་དུ་ཧཾ་ཡིག་དཀར་པོ་མགོ་ཐུར་བསྟན་དུ་ཡོད་པ། མས་སྣེ་ལྟེ་འོག་སོར་བཞིའི་ཐད་དུ་སླེབས་པ། རོ་རྐྱང་གཉིས་ཀྱི་ཡས་སྣེ་ཚངས་བུག་ནས་མདུན་དུ་གུག་སྟེ་སྣ་བུག་གཉིས་སུ་ཧར་རེར་ཟུག་ཅིང༌། མར་སྣེ་དབུ་མ་དང་རིང་ཐུང་མཉམ་ཞིང་ལྟེ་བའི་བུ་གའི་ཐད་ནས་བཟུང་རྩ་གསུམ་ཀ་སྦུབས་སྟོང་གཅིག་ཏུ་གྱུར་པ་ལྡི་རི་བར་བསམ།
རྩ་གསུམ་ཀའང་འོད་ཀྱི་རང་བཞིན་ཤེལ་སྦུག་ལྟ་བུ་ཕྱི་ནང་མི་སྒྲིབ་ཅིང་དྭངས་སེང་ངེ་བར་གསལ་གདབ། དེ་ནས་ལྟེ་བའི་ཐད་རྩ་གསུམ་སྦུབས་སྟོང་གཅིག་ཏུ་གྱུར་པའི་ནང་དེར། ནང་གི་ཙཎྜ་ལིའམ། བོད་སྐད་དུ་གཏུམ་མོ་ཞེས་པ་མ་ལས་ཐོབ་པའི་ཁམས་དམར་པོ་ལྟེ་བའི་ཨ་ཐུང་བྃ་ཡིག་གི་ངོ་བོར་གནས་པ་དེ་ཉིད་སྐབས་འདིར་ཡི་གེ་དབུ་ཅན་རྃ་ཡིག་དམར་ནག་སྲན་མའམ་རིལ་མ་ཆུང་ངུ་ཙམ་མེའི་རང་བཞིན་ཅན་ཐིག་ལེ་ནཱ་ད་ཤིན་ཏུ་ཕྲ་བ་སུམ་འཁྱོག་འདར་ཞིང་གཡོ་བ་སྤུས་བྲིས་པ་ལྟ་བུ་དྲོད་ཚ་འུར་རེ་བ། དེའི་འོག་ཏུ་རླུང་དཀྱིལ་ལྗང་ནག་སྲན་མ་ཕྱེད་བཀས་ཙམ་གསལ་གདབ། དེ་ནས་རླུང་རོ་བསལ་བར་སྔར་ལྟར་ལག་པའི་ཕྱག་རྒྱའམ། མིག་ལྟ་སྟངས་ཀྱིས་བཅུན་ཏེ། ཐོག་མར་སྣ་བུག་གཡོན། དེ་ནས་གཡས། དེ་ནས་གཉིས་ཀ
ཡང་དེ་འདྲ་ཚར་གཉིས་ཏེ་ལན་དགུ་ཕྲུགས་སུ་སངས་ཀྱིས་འབུད་ཅིང༌། དུག་གསུམ་ཞི་བའི་དམིགས་པ་སོགས་ནི་བྱ་མི་དགོས། དེ་ནས་སྟེང་རླུང་ས་ལེན་མའི་ཚུལ་དུ་སྣ་སྒོའི་སྤུ་མི་འགུལ་བར་དལ་བུས་ནང་དུ་བརྔུབས་ལ་མཆིལ་མ་སྒྲ་མེད་གཅིག་དང་མཉམ་དུ་ལྟེ་བའི་ཐད་དུ་ལྡིགས་ཀྱིས་མནན། འོག་རླུང་འོག་སྒོ་འབྱེད་འཛུམ་ཅུང་ཟད་དང་བཅས་ཕྱེད་ཙམ་ཡར་དྲངས་པ་ཁ་སྦྱར་དུ་བཟུང་ལ། དམིགས་པ་ནི། ལྟེ་བའི་རྩ་སུམ་མདོའི་རྃ་མེའི་རང་བཞིན་ཅན་དེ་ཉིད་ལྟེ་འོག་གི་རླུང་གཉིས་པོས་དྲག་ཏུ་བུས་པས་མེ་ལྕེ་རྩེ་མོ་གསལ་ཞིང་དྭངས་ལ་ཚ་རེག་བཟོད་པར་དཀའ་བ་དམར་ཧུར་གྱིས་འབར་ཞིང༌། རྃ་དེའང་མེ་དམར་ནག་འབར་བ་ཞིག་ཏུ་གྱུར་པར་བསམ་པ་དེས་ལྟེ་བའི་རྩ་གསུམ་འདུས་ཀྱི་སྦུབས་སྟོང་དེ་དམར་དེང་ངེ༌། དྲོད་ཚ་འུར་རེ་བ་ལ་སེམས་གཏད་ཅིང་གསལ་ཐེབས་ན་འཛིན་མེད་དུ་ཆམ་མེར་གཞག རྟོག་པ་འཕྲོ་ན་རྃ་ཡིག་ཉིད་གསལ་འདེབས། དེའང་རྣམ་པ་མ་གསལ་ན་དྲོད་མི་སྐྱེ།
འཛིན་མེད་དུ་མ་བཞག་ན་མུ་སྟེགས་བྱེད་ཀྱི་གཏུམ་མོ་དང་ཁྱད་མེད་ཅེས་གསུངས། དང་པོར་མེ་གསོ་བའི་དམིགས་པ་ནན་ཏན་བྱ། ཐོག་མ་ནས་མེ་ཆེར་འབར་བ་ལ་སེམས་གཟུང་ན། དམིགས་པ་ཁ་འབྱམས་ཏེ་ཡོན་ཏན་འབུལ་བར་འགྱུར། དེ་ལྟ་བུའི་ངང་ནས་རླུང་ཟུག་སོགས་ཆེར་མ་སྐྱེས་བར་དུ་གཟུང༌། ད་དུང་ཨུ་ཚུགས་ཀྱིས་བཟུང་ན་གེགས་ཀྱི་རྒྱུར་འགྲོ་ཞིང༌། དེ་བས་སྣ་སྒོའི་སྤུ་མི་འགུལ་བའི་ཚོད་ཀྱིས་ཕྱིར་རང་བབས་སུ་ཤར་གྱིས་གཏང༌། ཡང་གོང་ལྟར་ནང་དུ་བརྔུབས་ལ་ཁ་སྦྱོར་དམིགས་པ་དང་བཅས་ཏེ་གཟུང༌། འོག་རླུང་འཐེན་ནེ་བ་མ་བྱས་ན་རླུང་གི་ཡོན་ཏན་མི་སྐྱེ་བས་རྒྱུན་དུ་ཅུང་ཟད་རེ་འཐེན་ནེ་བར་བྱའོ་གསུངས། དེ་ལྟར་ཐུན་རེ་ལ་བུམ་ཅན་ཉེར་གཅིག་གམ་བརྒྱ་རྩ་སོགས་ཅི་ཐུབ་བཟུང་སྟེ།
ཞག་བདུན་གྱི་བར་སོགས་སུ་བསྒོམས་པས་འབྱོངས་རྟགས་སུ། རབ་ཁང་པའི་ནང་ཙམ། ཐ་མའང་ལྟེ་བ་དང༌། མཆན་འོག རྐང་པའི་སྒྱིད་ཁུག་སོགས་ལུས་ཀྱི་ཁོལ་བུར་དྲོད་ཚ་ཆིལ་ལི་ལི་འཕྱུར་བ་དང༌། ཁ་སྐམ་པ་སོགས་འབྱུང༌། དེའང་མི་བདེ་བ་མེད་པར་བདེ་ཡམ་མེ་དྲོད་ཚ་ལམ་ལམ་བྱེད་ན་ཚད་དུ་འཁྱོལ་བ་ཡིན། ཚ་ཟུག་སོགས་མི་བདེ་བ་སྐྱེས་ན། ལྟེ་བའི་རྃ་ཡིག་ཤིན་ཏུ་གསལ་ཞིང་ཕྲ་བ་ལ་སེམས་གཏད་ན་གེགས་སེལ་དུ་འགྲོ། འདི་ནི་གཏུམ་མོའི་མེ་ཁ་གསོ་བ་ཞེས་བྱ་བ་སྟེ།
ལས་དང་པོ་པས་དབུ་མ་ཁ་དབྱེ་བའི་དམིགས་པ་ལ་ཐོག་མར་མེ་དམིགས་འདི་རང་ཟབ་ཅིང༌། ཐིག་ལེ་ལ་དམིགས་པ་གཏད་དྲག་ན་འཛག་གེགས་ཡོད་གསུངས། ༈ །གཉིས་པ་དབུ་མ་ཁ་དབྱེ་བ་ལ། རྩ་གསུམ་སོགས་གོང་ལྟར་གསལ་བཏབ་ཅིང་སྔར་ལྟར་བུམ་ཅན་བཟུང་བས། ལྟེ་བའི་རྃ་ལས་མེ་འབར་བའི་བར་སྔར་ལྟར་ལ། འོག་སྒོ་འབྱེད་འཛུམ་གསུམ་ཙམ་དང་བཅས་འོག་རླུང་རྫོགས་པར་འཐེན་པས་རྃ་དེ་ཉིད་ལས་མེ་ལྕེ་ཚ་རྣོ་དམར་ངར་བ་རིམ་གྱིས་མཆེད་པ་དབུ་མ་ཕྲ་བའི་ནང་དུ་ཞུགས་མ་ཐག་ནས་རོ་རྐྱང་གཉིས་ཀྱི་ནང་དུ་ཡར་དམར་འུར་འུར་འབར། ལུས་ཀྱི་ནང་ཐམས་ཅད་ཉི་མ་དང་མེའི་དྲོད་ཀྱིས་གདུངས་པ་ལྟར་ཚ་ལམ་གྱིས་སོང་ནས། ལུས་ཀྱི་རྩ་སྟོང་ཕྲག་དོན་གཉིས་དང༌། རྩ་ཕྲན་བ་སྤུའི་གྲངས་མཉམ་བྱེ་བ་ཕྲག་ཕྱེད་བཞིའི་ནང་དུ་གནས་པའི་རྩ་ཁམས་སྙིགས་མ་ཐམས་ཅད་རང་ཤུགས་ཀྱིས་སྐམ་ཞིང་བསྲེགས་ཏེ་མི་དམིགས་པར་གྱུར། རྩ་དེ་དག་ལ་གནས་པའི་ཧཾ་ཡིག་དང་ཁམས་ཀྱི་དྭངས་མ་ཐམས་ཅད་དངུལ་ཆུ་ལྟ་བུར་ཞུ་སྟེ་རོ་རྐྱང་གཉིས་ཀྱི་ནང་ནས་བདེ་ཆིལ་ལི་ལི་བབས།
ལྟེ་བའི་རྩ་གསུམ་འདུས་ཀྱི་སྦུབས་སྟོང་མེར་གྱིས་གང་བར་བསམས་ལ་རླུང་བུམ་ཅན་གཟུང༌། དེ་ནས་འོག་རླུང་ཅུང་ཟད་འཐེན་པས་ལྟེ་བའི་སྦུབས་སྟོང་ནང་གི་ཁམས་དཀར་པོ་དེ་རྣམས་དབུ་མའི་ནང་ནས་ཡར་སོང་སྟེ། སྤྱི་བོ་ནས་ལྟེ་འོག་སོར་བཞིའི་བར་གྱི་དབུ་མའི་ནང་ཐམས་ཅད་ཐིག་ལེའི་དྭངས་ཞུན་དངུལ་ཆུ་ཞུ་བ་ལྟ་བུ། དྲན་པས་བདེ་ཆེན་གྱི་ཡེ་ཤེས་སྐྱེད་ནུས་པས་ལྟེམ་གྱིས་གང་བར་མོས་ལ། རླུང་བུམ་ཅན་གཟུང་ཞིང་མཐར་རིག་པ་འཛིན་མེད་དུ་ཧད་དེར་འཇོག དེ་ནི་རླུང་སེམས་དབུ་མར་བསྡུ་བའི་འཇུག་པ་སྟེ་སྔོན་འགྲོའི་རིམ་པ་ཡིན་ནོ་གསུངས། ༈ །གཉིས་པ་རླུང་སེམས་དབུ་མར་བསྡུས་ཟིན་པའི་དུས་སུ་བསྒོམ་པའི་མན་ངག་ལ། རླུང་ལུས་ལ་བཅུག་ནས་བདེ་བ་སྒྲུབ་པ་དང༌། སེམས་ལ་བཅུག་ནས་སྟོང་པ་སྒྲུབ་པ་གཉིས་ཀྱི། དང་པོ་ནི།
དེ་ནས་རོ་རྐྱང་གཉིས་དབུ་མའི་ནང་གི་ཐིག་ལེ་དང་བཅས་པ་འཇའ་ལྟར་རང་ཡལ་དུ་སོང་བར་མོས་ལ། དབུ་མ་རྐྱང་པ་ལུས་དབུས་སུ་གནས་པའི་ཡར་སྣེ་སྤྱི་གཙུག་ནས་མར་གུག་སྟེ། སྨིན་མཚམས་སུ་བུ་ག་ཧར་རེར་ཡོད་པའི་སྨིན་མཚམས་སུ་ཆོས་འབྱུང་དམར་པོ་གདེངས་ཀ་ཆེ་བ་མདུན་ངོས་སུ་བསྟན་པ། རྩ་བ་ཕྲ་བའི་ངོས་སུ་བུག་པ་ཡོད་པར་དབུ་མའི་ཡར་སྣེ་ཁྲིག་གེ་ཚུད་པ། དབུ་མའི་མས་སྣེ་བྷ་ག་པདྨ་དམར་པོ་འདབ་མ་བརྒྱད་པའི་རྣམ་པ་ཅན་གྱི་ཟེའུ་འབྲུའི་དབུས་སུ་སོར་ཕྱེད་དོ་ཙམ་བུག་པ་ཧར་རེར་ཡོད་པ། དེའི་སྣེར་ཆོས་འབྱུང་དམར་པོ་གདེངས་ཀ་ཆེ་བ་ཕྱིར་མཐུར་དུ་བསྟན་པའི་རྩ་བ་ཕྲ་བའི་ངོས་སུ་བུ་ག་ཡོད་པར་དབུ་མའི་མས་སྣེ་ཁྲིག་གེར་ཚུད་པར་བསམ། དེ་ནས་སྨིན་མཚམས་ཀྱི་ཆོས་འབྱུང་དེའི་གདེངས་ཀ་ཆེ་བའི་ནང་དུ་ཐིག་ལེ་ཁ་དོག་དཀར་པོ་སྔོ་མདངས་ཅུང་ཟད་ཆགས་པ་འོད་ཁ་དོག་ལྔ་ཁྲ་ཕྲོམ་ཕྲོམ་པ་སྲན་ཆུང་གི་ཚད་ཙམ། སྐད་ཅིག་ཀྱང་སྡོད་མི་ཚུགས་པར་འདར་ཕྲིལ་ལི་པ། བདེ་བའི་རང་བཞིན་ཅན་ཞིག་ལ་རླུང་སེམས་ཞུགས་པ་ལྟར་བུམ་ཅན་དང་སྦྲགས་ནས་དམིགས་པ་གཟུང་ཞིང༌། སྨིན་མཚམས་སུ་བདེ་ལྷང་ལྷང་བ།
གྲང་ཤུམ་ཤུམ་པ། ཚ་ཁུག་ཁུག་པ་དང༌། ན་ཀར་ཀར་བ། ཟ་བ། འཁྲིག་པ་སོགས་བདེ་གསལ་གྱི་རྟགས་བཅུ་འཆར་བ་འབྱོངས་པའི་ཚད་ཡིན་ཞིང༌། དེ་དག་བྱུང་ཚེ་ཐིག་ལེ་དེ་ཉིད་དབུ་མ་ནས་ཚུར་ཞུགས་ཏེ། སྤྱི་གཙུག་གི་དབུ་མ་གུག་པའི་ནང་དེར་རི་རྩེ་ལ་སྐར་མ་ཤར་བ་བཞིན་འོད་ཕྲིལ་ལི་ལི་སྡོད་པར་སེམས་བཟུང་བས་གོང་གི་རྟགས་རྣམས་འབྱུང་བ་ན། ཡང་སྤྱི་བོའི་ཐིག་ལེ་དེ་ལས་བདེ་བའི་རང་བཞིན་ཅན་གྱི་ཁམས་དཀར་པོ་ཤེལ་དཀར་བཞུས་པའི་ཁུ་བ་ལྟ་བུ་སྦོམ་ཕྲ་དར་སྐུད་ཕྲ་མོ་ཙམ་ཞིག་སྐྱ་ནར་གྱིས་བབས་པའི་སྣེ་མོར་ཐིག་ལེ་མུ་ཏིག་གི་རྡོག་པོ་ལྟ་བུ་ཧྲིལ་ལེ་ཡོད་པ་ཞིག དབུ་མའི་ནང་ནས་མར་བདེ་ཧྲིལ་ལི་ལི་འཕྱང་ནས། དབུ་མའི་ནང་གི་མགྲིན་པའི་ཐད་ཙམ་དུ་སླེབས་པར་བསམས་ལ།
ཐིག་ལེ་དེ་གཡོ་ཞིང་འཚེར་བ་ལ་སེམས་གཟུང་ཞིང་ཡས་བབས་ཀྱི་དགའ་བ་བསྐྱེད། རིམ་གྱིས་གོང་ལྟར་མར་འཕྱང་སྟེ་སྙིང་གར་མཆོག་དགའ། ལྟེ་བར་ཁྱད་དགའ། གསང་གནས་སུ་ཆོས་འབྱུང་དུ་སླེབ་ཙམ་དང༌། ཆོས་འབྱུང་གི་ཕྱིར་སོར་དོའམ་གསུམ་བཞི་ཙམ་དུ་ནར་གྱིས་འཕྱང་བར་བསམས་ལ་ལྷན་སྐྱེས་ཀྱི་དགའ་བ་བསྐྱེད། དེ་ལྟར་བསྒོམས་པས་བདེ་བ་ཆེ་དྲག་པ་དང༌། འཛག་གེགས་སོགས་བྱུང་ན་ཉམས་དང་བསྟུན་ཏེ་ཐིག་ལེ་ཕྱིར་ནུར་བ་ཆོས་འབྱུང་གི་ནང་དུ་བསྡུས། དེ་ནས་རླུང་ཕྱིར་འཕོ་མེད་དུ་བཟུང་བའི་རྐྱེན་གྱིས་ཐིག་ལེ་དེ་ཉིད་ལྟེ་བར་རྒྱངས་ཀྱིས་སོང་བར་བསམ་ཞིང་མས་བརྟན་གྱི་དགའ་བ་བསྐྱེད། རིམ་གྱིས་གོང་ལྟར་སྙིང་གར་མཆོག་དགའ། མགྲིན་པར་ཁྱད་དགའ།
སྤྱི་གཙུག་ཏུ་སྤྲོ་གཞིའི་ཐིག་ལེ་དེ་ཉིད་ལ་ཐིམ་པར་བསམ་ལ་ལྷན་སྐྱེས་ཀྱི་དགའ་བ་བསྐྱེད། དེ་ལྟར་བྱས་པས་ལུས་ཀྱི་ཆ་ཐམས་ཅད་ལ་བདེ་བ་བསམ་གྱིས་མི་ཁྱབ་པ་བརྗོད་དུ་མེད་པ། ཟག་མེད་ཀྱི་བདེ་བ་ཡིན་ནམ་སྙམ་པ་ཞིག་གིས་ཁྱབ་པར་གྱུར་པའི་ཚེ། གྲང་བ་དང་ཚ་བའི་རེག་བྱ་སོགས་ལ་བརྟགས་པས་གདུང་བ་མི་སྐྱེ་བར་བདེ་བ་འབའ་ཞིག་ཏུ་འཆར་ན་ཚད་དུ་འཁྱོལ་བའོ། ། གོང་གི་དམིགས་པ་སྤྱི་དང༌། ཁྱད་པར་ཡས་བབས་མས་བརྟན་གྱི་དགའ་བཞིའི་དུས་སུ་བདེ་སྟོང་སྦྱར་ནས་བསྒོམ་པ་གནད་དུ་ཆེའོ། ། དེ་ལྟར་རླུང་ལུས་ལ་བཅུག་པའི་དམིགས་པས་ཁམས་ཀྱི་སྙིགས་མ་ཐམས་ཅད་ཟད་ནས་ཁམས་དྭངས་མ་འབའ་ཞིག་གིས་ལུས་ཐམས་ཅད་རྒྱས་པར་བྱེད་པ་ཡིན་ནོ་གསུངས། ༈ །གཉིས་པ་རླུང་སེམས་ལ་བཅུག་ནས་སྟོང་པ་སྒྲུབ་པ་ནི། རང་ལྷར་གསལ་བའི་ལུས་སྟོང་རའི་དབུས་སུ་རྩ་དབུ་མ་ཡར་སྣེ་སྨིན་མཚམས་དང༌། མར་སྣེ་གསང་གནས་སུ་ཐད་བཅད་ཀྱི་རྣམ་པས་བུ་ག་ཧར་རེར་ཡོད་པར་བསམ།
སྨིན་མཚམས་ཀྱི་དབུ་མའི་ནང་དུ་ཐིག་ལེ་ཁ་དོག་ལྔ་ལྡན་ཁྲ་ཆེམ་མེར་བ། སྲན་ཆུང་ཙམ་བདེ་བའི་རང་བཞིན་ཅན་ཞིག་བསྒོམ། དེ་ཉིད་དབུ་མའི་ནང་ནས་ཡར་འདྲིལ་ཏེ་སྤྱི་གཙུག་དབུ་མའི་གུག་མཚམས་ནང་དེར། རི་མཐོན་པོའི་རྩེ་ལ་སྐར་ཆེན་ཤར་བ་ལྟར་འདར་ཕྲིལ་ལེར་ཡོད་པར་བསམ། དེ་ལ་དམིགས་པ་གཏད་པས་དེ་ལས་འོད་ཟེར་ཁ་དོག་ལྔ་ལྡན་འཇའ་ཚོན་ལྟ་བུ་བུན་ལོང་གིས་འཕྲོས། དབུ་མའི་ནང་ཐམས་ཅད་གང་ཞིང༌། དེ་ལས་ཀྱང་ཕྱིར་འཕྲོས། ལུས་ཀྱི་ནང་གང་བས་རང་ལུས་འཇའ་ཚོན་ཁ་དོག་ལྔ་ལྡན་དུ་བསྒྱུར། སླར་ཡང་འོད་ཁ་དོག་ལྔ་ལྡན་ལུས་ཀྱི་ཕྱི་རོལ་དུ་འཕྲོས་པས། གནས་ཁང་ཡུལ་ལྗོངས་ས་ཕྱོགས་སྟོང་གསུམ་གྱི་འཇིག་རྟེན་ཁམས་གསུམ་གྱི་སྣོད་བཅུད་ཐམས་ཅད་ལ་རེག་པ་ཙམ་གྱིས་བདེ་བ་ཆེན་པོའི་རྣམ་རོལ་འཇའ་ཚོན་སྣ་ལྔའི་རང་བཞིན་དུ་བུན་ལོང་ངེ༌།
ཁྲ་ཤིག་གེ་བའི་རྣམ་པར་བསམས་ལ། བདེ་སྟོང་གཉིས་སུ་མེད་པའི་ཉམས་གསལ་སྟོང་འཛིན་པ་མེད་པ་རང་རིག་རང་ངོ་ཤེས་ཙམ་དུ་མཉམ་པར་བཞག དེ་ནས་ཕྱི་རོལ་གྱི་འོད་དེ་དག་ཐམས་ཅད་ཚུར་འདུས། རང་ལུས་འཇའ་ཚོན་དུ་གྱུར་པ་ལ་ཐིམ། དེའང་རིམ་གྱིས་ཚུར་འདུས། སྤྱི་གཙུག་གི་རྩ་བའི་ཐིག་ལེ་ཁ་དོག་ལྔ་ལྡན་དེ་ལ་ཐིམ། དེ་ཉིད་ཀྱང་ཇེ་ཕྲ་ཇེ་ཕྲས་རང་ཡལ་དུ་སོང་བར་བསམས་ལ། བདེ་སྟོང་གཉིས་མེད་ཀྱི་ཉམས་གསལ་སྟོང་འཛིན་མེད་དུ་རང་རིག་རང་ངོ་ཤེས་ཙམ་དུ་མཉམ་པར་བཞག དེ་ལས་ལྡང་བ་དང༌། སྟོང་ཉིད་དེའི་ངང་ལས་རང་གི་སྨིན་མཚམས་ཀྱི་ས་ཚོད་དེ་གའི་ཐད་དུ་ཐིག་ལེ་ཁ་དོག་ལྔ་ལྡན་ཁྲ་ཆེམ་གྱིས་ཐོལ་བྱུང་བར་བསམ།
དེ་ནས་རང་ལུས་ལྷ་སྐུ་དང༌། དབུ་མ་བཅས་སྔར་ལྟར་གསལ་བཏབ་ལ། སྨིན་མཚམས་ཀྱི་ཐིག་ལེར་སེམས་གཟུང༌། ཡང་སྤྱི་བོར་སྤོ། རང་དང་སྣོད་བཅུད་འཇའ་འོད་དུ་བསྒྱུར་བ་སྟོང་ཉིད་ལ་མཉམ་པར་གཞག་པ་སོགས་སྔར་ལྟར་དམིགས་པ་བསྐྱར། དེ་ལྟར་བསྒོམ་པ་ནི། རླུང་ལུས་ལ་བཅུག་པས་ཁམས་ཀྱི་སྙིགས་མ་དྭངས་མར་བསྒྱུར་ཞིང༌། རླུང་སེམས་ལ་བཅུག་པས་དྭངས་མ་འཇའ་ལུས་སྟོང་གཟུགས་འོད་སྐུར་སྒྱུར་བར་བྱེད་པའི་ཐབས་བླ་ན་མེད་པ་སྟེ། ཡུན་རིང་དུ་གོམས་པར་བྱས་པས་འབྱོངས་རྟགས་སུ་ལུས་ཐམས་ཅད་ལ་བདེ་བས་ཁྱབ་པ། ཤིང་བལ་ལྟར་ཡངས་བ།
གྲིབ་མ་མི་འབྱུང་བའམ་སྲབ་པ། ལག་པ་སོགས་ཉི་ཟེར་ལ་བལྟས་པས་ཕྱི་གསལ་ནང་གསལ་ལྟ་བུ་འབྱུང་བ། རྐང་རྗེས་ཆུང་དུ་འགྲོ་བ། འོད་ཁ་དོག་ལྔ་ལྡན་དུ་མཐོང་བ། སྒྲུབ་ཁང་ལ་འཇའ་མདུང་ཚུགས་སུ་ཟུག་པ། འཇའ་གུར་ཕུབ་པ་སོགས་འབྱོངས་རྟགས་བྱུང་ཚེ་དེ་བརྟན་པར་བྱ་བའི་ཕྱིར་ཀུན་འདར་གསང་སྤྱོད་ཅེས་ཐོག་མར་རླུང་གི་རེག་བྱ་ལྟ་བུས་སྔར་མི་བཟོད་པའི་གྲང་ངད་ཆེ་ས་ཞིག་ཏུ་བསྡད་ལ། རང་ལུས་སྣོད་བཅུད་འཇའ་ཚོན་དུ་ཁྲ་ཤིག་ཤིག བུན་ལོང་ལོང་དུ་གྱུར་པ་ལ་དམིགས་པ་གཏད་ནས་སྟོང་ཉིད་བསྒོམས་པས། སྔར་རླུང་གི་གྲང་རེག་མི་བཟོད་པ་ཞིག་འཆར་བ་དེ་མི་འབྱུང་བར་བདེ་ཆེན་དུ་ལྷང་ལྷང་འཆར་གིན་འདུག་ན། མེའི་འོད་དང༌།
ཉི་མ་དང༌། ཆུ་སོགས་ལ་སྔར་ལྟར་སྦྱངས་ཤིང་བརྟག དེ་དག་གིས་མི་གནོད་པར་བདེ་བའི་གྲོགས་སུ་འགྲོ་གིན་འདུག་ན། གྲོགས་ཤིག་གིས་དབྱུག་པས་དལ་བུས་བརྡུངས་ལ་གོང་ལྟར་དམིགས་པ་གཏད་པས་བདེ་བའི་ངོ་བོར་འཆར་བར་འདུག་ན། དབྱུག་པས་ཆེར་བརྡུངས་ཏེ་སྦྱང༌། དེ་སོགས་ཆེར་གོམས་པའི་ཚེ་གྲི་མཚོན་སོགས་གནད་དུ་བསྣུན་ཀྱང་སྐྱོན་དུ་མི་འགྱུར་ཞིང་བདེ་ཆེན་འཆར་བ་ན། གསང་སྤྱོད་ཅེས་པ། དུར་ཁྲོད་དུ་ཕྱིན་ནས་ལྷ་འདྲེའི་ཆོ་འཕྲུལ་ལ་སྦྱང༌། རིམ་གྱིས་ཡི་དམ་གྱི་ལྷ་དང༌། མཁའ་འགྲོས་ལུང་བསྟན་པའི་པདྨ་ཅན་སོགས་ལས་ཀྱི་ཕྱག་རྒྱར་སྤྲོས་བཅས་སྤྲོས་མེད་ཤིན་ཏུ་སྤྲོས་མེད།
ཕྱོགས་ལས་རྣམ་རྒྱལ་ཏེ་སྤྱོད་མཆོག་རྣམ་པ་བཞི་སྤྱད་པས། དེ་ལ་བརྟེན་ནས་ལུས་ཀྱི་དྭངས་མ་ཐམས་ཅད་རྒྱས་ཏེ། གསེར་འགྱུར་གྱི་རྩིས་ལྕགས་ལ་ཟ་བ་བཞིན་དུ་ལུས་ཀྱི་སྙིགས་མ་ཟད་ནས་འཇའ་ལུས་ཀྱི་ངོ་བོར་གྱུར། སྙིགས་མའི་སྐྲ་དང་བ་སྤུ་སོ་དང་སེན་མོ་ཙམ་བཞག་ནས། འོད་སྐུ་སྟོང་གཟུགས་གྲུབ་སྟེ་མྱུར་དུ་སྐུ་གསུམ་ཡན་ལག་བདུན་ལྡན་ཕྱག་རྒྱ་ཆེན་པོ་མཆོག་གི་དངོས་གྲུབ་རྗེ་བཙུན་རྡོ་རྗེ་རྣལ་འབྱོར་མའི་གོ་འཕང་མངོན་དུ་འགྱུར་བ་ཡིན་གསུངས། ༈ །གསུམ་པ་འབྲས་བུ་སངས་རྒྱས་ཀྱི་སའི་གནད་ནི་འོག་ནས་འབྱུང་བ་དང་རིགས་མཚུངས་སོ། ། གཉིས་པ་ཞར་བྱུང་ཡབ་ཧེ་རུ་ཀ་དང་ཐུན་མོང་གི་རྫོགས་རིམ་རྩ་དབུ་མ་ཆེ་བར་གྲགས་པ་ཅུང་ཟད་བཤད་ན། འདི་ལ་གཉིས་ཏེ། སྔོན་འགྲོ་དང༌། དངོས་གཞིའོ། །
དང་པོ་ལའང་ཐུན་མོང་བ་དང༌། ཐུན་མོང་མ་ཡིན་པ་གཉིས་ལས། དང་པོ་ཐུན་མོང་གི་སྔོན་འགྲོ་བླ་མའི་རྣལ་འབྱོར་ནི། བདེ་བའི་སྟན་ལ་འཁོད་ནས། མདུན་དུ་བསྒྲུབ་པའི་མཎྜལ་ཚོམ་བུ་ལྔ་པ་ཞིག་བཤམ། དེར་སྐྱབས་ཡུལ་གྱི་གནས་ཁང་སོགས་སྔར་བཤད་པ་ལྟར་བྱས་པའི་གཞལ་ཡས་ཁང་གི་དབུས་སུ་སེངྒེའི་ཁྲི་མཐོ་ཞིང་ཡངས་པ་རྒྱ་ཆེ་ལ་ལྷུན་སྟུག་པའི་དབུས་དང༌། ཕྱོགས་བཞིར་པདྨ་འདབ་མ་བཞི་པའི་གདན་རེ་རེ་གསལ་གདབ། གདན་དབུས་མར་བླ་མ་སངས་རྒྱས་རྡོ་རྗེ་ཆོས་སྐུ་མདོག་དམར་པོ་རྡོར་དྲིལ་ཐུགས་ཀར་བསྣོལ་ནས་འཛིན་པ་ལོངས་སྐུའི་ཆས་ཅན། ཤར་གྱི་གདན་སྟེང་དུ་འཁོར་ལོ་བདེ་མཆོག་སོགས་ཡི་དམ། གཡས་སུ་ཤཱཀྱ་ཐུབ་པ་རྡོ་རྗེ་འཆང་སོགས་ལོངས་སྤྲུལ་གྱི་སངཾས་རྒྱསཾ།
གཡོན་དུ་བྱང་སེམས་ཉེ་སྲས་ཉན་ཐོས་རང་རྒྱལ་དཔའ་བོ་མཁའ་འགྲོ་ཆོས་སྲུང་ནོར་ལྷ་སོགས་དགེ་འདུན། རྒྱབ་ཏུ་འགོག་ལམ་བདེན་པའི་ངོ་བོ་གསུང་རབ་གླེགས་བམ་དམར་པོ་བྲག་རི་བརྩེགས་པ་ལྟ་བུ་གདོང་དར་ཁྲ་ཆེམ་མེ་བར་རང་སྒྲ་སྒྲོགས་བཞིན་པའི་ཆོས། དེ་དག་གི་སྟེང་གི་ཆ་ལ་གྲུབ་པའི་དབང་ཕྱུག་རྡོ་རྗེ་དྲིལ་བུ་པ། ཌོམྦི་པ། ཨནྟར་པ། ཏི་ལོ་པ། ནཱ་རོ་པ་སོགས་ནས་རྩ་བའི་བླ་མའི་བར་གྱི་བླ་མ་ཐམས་ཅད་གཡས་སྐོར་དུ་འཁྱིལ་ལེར་བཞུགས་པ། དེ་དག་ཐམས་ཅད་ཞལ་གཟིགས་ཕྱོགས་ཕྱི་ནང་གང་བདེར་བྱ་ཞིང༌། དེ་ལ་ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་པས་མཆོད་ཅིང༌། སྐབས་འདིར་མཆོད་ལྷ་སྤྲོ་བ་དང༌།
ཚིག་དངོས་སུ་བརྗོད་པ་མི་དགོས་གསུངས། གང་དྲིན་མ་དང༌། དཔལ་ལྡན་རྡོ་རྗེ་མཁའ་འགྲོ་མ་སོགས་ཀྱིས་བསྟོད། དེ་ནས་ཐུན་མོང་མ་ཡིན་པའི་གསོལ་འདེབས་ནི། དུས་གསུམ་སངས་རྒྱས་ཐམས་ཅད་ཀྱི་ངོ་བོ་དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང༌། ཡི་དམ་དཀྱིལ་འཁོར་གྱི་ལྷ་ཚོགས། དཀོན་མཆོག་རིན་པོ་ཆེ་རྣམ་པ་གསུམ། མཁའ་འགྲོ་ཆོས་སྐྱོང་སྲུང་མའི་ཚོགས་དང་བཅས་པ་ལ་གསོལ་བ་འདེབས་སོ། ། བདག་གི་རྒྱུད་བྱིན་གྱིས་བརླབ་ཏུ་གསོལ། ལྷན་ཅིག་སྐྱེས་པའི་ཡེ་ཤེས་དང་རིམ་གཉིས་ཀྱི་རྟོགས་པ་ཁྱད་པར་ཅན་དུས་མྱུར་བ་ཉིད་དུ༴
ད་ལྟ་ཉིད་དུ༴ འདུག་ས་འདི་ཉིད་དུ་སྐྱེ་བར་བྱིན་གྱིས་བརླབ་ཏུ་གསོལ། ཞེས་སྐྱབས་འགྲོ་དང་གསོལ་འདེབས་ཆིག་སྒྲིལ་གྱི་ཚིག་འདི་ཆད་ལྷག་མེད་པར་དག་པར་ལན་གསུམ་བརྗོད་ལ་གསོལ་བ་བཏབ་པས། སྐྱབས་ཡུལ་རྣམས་ཀྱི་གནས་གསུམ་ལས་བདུད་རྩི་དཀར་དམར་མཐིང་གསུམ་ཅིག་ཅར་དུ་བྱུང་བ། རང་གི་དཔྲལ་མགྲིན་སྙིང་གར་ལན་གསུམ་ཐིམ་ནས་སྒོ་གསུམ་བྱིན་གྱིས་བརླབས་པར་མོས། དེ་ནས་ཚོགས་ཞིང་རྣམས་ཕྱི་ནས་ནང་མར་བསྡུས་ཏེ། མཐར་བླ་མ་སངས་རྒྱས་རྡོ་རྗེ་ཆོས་ལ་ཐིམ། བླ་མ་སྐྱབས་གསུམ་ཀུན་འདུས་སུ་མོས་གུས་བྱས་པས། བླ་མ་དགྱེས་ཏེ་འོད་དམར་པོ་བྱེ་རུའི་སྒོ་ང་ཙམ་དུ་གྱུར་པ་རང་གི་སྨིན་མཚམས་ནས་ཐིམ་པར་བསམ། དེའི་རྐྱེན་གྱིས་རང་ཉིད་རྡོ་རྗེ་རྣལ་འབྱོར་མ་རྨི་ལམ་སྒྱུ་མ་ལྟ་བུ་སྣང་ལ་རང་བཞིན་མེད་པའི་སྐུར་ཀྲོང་གིས་བསྐྱེད་ལ་ལྟ་ཐོག་ཏུ་མཉམ་པར་གཞག
འདི་ཐུན་རེར་ཚར་དྲུག་གམ་བཞི་རེ་ངེས་པར་བྱ་དགོས་གསུངས། སྔོན་འགྲོ་གཉིས་པར་རྡོ་རྗེ་སེམས་དཔའི་བསྒོམ་བཟླས་གོང་དུ་བཤད་པ་ལྟར་ཚར་དྲུག་གམ། བཞི་རེ་གཏོང་ཞིང༌། དམིགས་པ་དབང་བཞི་བླང་བའི་སྐོར་ཁོ་ནར་བྱེད། ༈ །གཉིས་པ་ཐུན་མོང་མ་ཡིན་པའི་སྔོན་འགྲོ་ལ། རྩ་ལམ་སྦྱང་བ་དང༌། རླུང་སྦྱང་བ་གཉིས་ལས། དང་པོ་ནི། ལྟེཾ་བཾའི་པཾདྨོཾ་རླུངཾ་ལྔའིཾ་ཏིཾ་ལཾ་ཀཾ ། ཞེས་སོགས་ཀྱི་དོན།
སླར་ཡང་སྐྱབས་ཡུལ་གོང་ལྟར་གསལ་བཏབ་ལ། ཡིད་སྤྲུལ་གྱི་ཕྱི་ནང་གསང་མཆོད་ཀྱིས་མཆོད། གསོལ་བ་གོང་ལྟར་གདབ། སྐྱབས་ཡུལ་རྣམས་ཀྱི་གནས་གསུམ་ལས་བདུད་རྩི་དཀར་དམར་མཐིང་གསུམ་བབས་པ་རང་གི་གནས་གསུམ་དུ་ཐིམ་པས་སྒྲིབ་པ་དག བྱིན་རླབས་ཐོབ་པར་བསམ། ཚོགས་ཞིང་འཁོར་རྣམས་བླ་མར་ཐིམ་ཞིང༌། བླ་མ་སྐྱབས་གནས་ཀུན་འདུས་སུ་མོས། སུམ་བྷ་ནིའི་སྔགས་ཀྱིས་ཕྱོགས་གཡོན་སྐོར་དང༌། མཚམས་གཡས་སྐོར་གྱིས་བསྲུང་བ་བྱ། བླ་མ་འོད་དུ་ཞུ་ནས་རང་ལ་ཐིམ་པའི་རྐྱེན་གྱིས།
རང་ཉིད་རྡོ་རྗེ་རྣལ་འབྱོར་མ་སྟོང་གསལ་འོད་ཀྱི་རང་བཞིན་ཅན་དུ་ལམ་གྱིས་གྱུར་པའི་རང་ལུས་སྟོང་རའི་དབུས་སུ་རྩ་དབུ་མ་སྦ་ལྕག་འབྲིང་པོ་ཙམ་མམ། མདའ་སྨྱུག་ཙམ་ཡར་སྣེ་ཚངས་བུག་དང་མར་སྣེ་ལྟེ་འོག་སོར་བཞིའི་ཐད་དུ་སླེབས་པ་ཟླ་དཀྱིལ་གྱིས་བཀག་པ། དེའི་གཡས་སུ་རོ་མ་དང༌། གཡོན་དུ་རྐྱང་མ་གཉིས་པོ་མགྲིན་པའི་ཐད་མན་ཆད་དབུ་མ་དང་སྦུབས་སྟོང་གཅིག་ཏུ་འདྲེས་ཤིང༌། མགྲིན་པ་ཡན་སོ་སོར་གྱེས་པ་མགོ་བོའི་ནང་ནས་གུག་སྟེ་སྣ་བུག་གཉིས་སུ་ཧར་རེར་ཟུག་པར་བསྒོམ། ལུས་གནད་ཆོས་བདུན་ལྡན་གོང་དུ་བཤད་པ་ལྟར་བྱ། རླུང་རོ་དགུ་ཕྲུགས་སུ་བསལ་ནས། རྩ་ལམ་སྦྱང་དམིགས་དངོས་ལ། དབུ་མའི་ཡས་སྣེར་ཟླ་དཀྱིལ་སྟེང་དུ་ཏི་ལ་ཀའི་ཐིག་ལེ་ལྔ་ཚོམ་དུ་བསྒོམ་པ་ནི། དབུས་སུ་ནམ་མཁའི་རླུང་གི་རང་བཞིན་གྱི་ཐིག་ལེ་སྔོན་པོ།
དེའི་ཤར་ཏེ་མདུན་དུ་རླུང་རླུང་གི་རང་བཞིན་ཐིག་ལེ་ལྗང་གུ། གཡས་ཏེ་ལྷོར་ས་རླུང་གི་རང་བཞིན་ཐིག་ལེ་སེར་པོ། ནུབ་སྟེ་རྒྱབ་ཏུ་མེ་རླུང་གི་རང་བཞིན་ཐིག་ལེ་དམར་པོ། བྱང་སྟེ་གཡོན་དུ་ཆུ་རླུང་གི་རང་བཞིན་ཐིག་ལེ་དཀར་པོ་རྣམས་རྩ་དབུ་མ་སྦ་ལྕག་ཙམ་བསྒོམས་ན་ཐིག་ལེ་རྣམས་སྲན་མ་ཙམ་དང༌། དབུ་མ་མདའ་སྨྱུག་ཙམ་བསྒོམས་ན་ཐིག་ལེ་རྣམས་ཡུངས་འབྲུ་ཙམ་རེ་བསྒོམ་ཞིང༌། ཐིག་ལེ་རྣམས་གསལ་ཞིང་དྭངས་ལ་འཚེར་བའི་རྣམ་པ་ཅན་དུ་གསལ་ལེགས་པར་གདབ། སླར་ཡང་རླུང་རོ་དགུ་ཕྲུགས་བྱེད། ལག་གཡས་ཀྱི་མཐེ་བོང་གིས་སྲིན་ལག་གི་རྩ་བ་མནན་ཞིང༌། ཁུ་ཚུར་བཅངས་པ་བརླའི་རྩར་གཏད། གཡོན་པས་ཕྲེང་བ་བཟུང་ལ།
ཐུན་ཆེན་གཅིག་ལ་ནང་གསེས་ཐུན་ཆུང་ལྔ་རེ་བྱས་པའི། དང་པོར་རླུང་སྣ་བུག་གཡོན་ནས་རྒྱུ་བ་དང་ཐུག་ན་གེགས་མི་སྐྱེད་པས་ཐོག་མར་དེ་དང་སྤྲད་ལ། རླུང་ཕྱིར་འགྲོ་བའི་ཚེ་དབུ་མའི་མས་སྣེའི་ཟླ་དཀྱིལ་སྟེང་གི་ནམ་མཁའི་ཐིག་ལེ་སྔོན་པོ་ལས་ནམ་མཁའི་རླུང་སྤོས་རེང་གི་དུད་པ་ལྟར་སྔོ་ན་ར་ར་དབུ་མའི་ནང་བརྒྱུད་གྱེན་དུ་བྱུང༌། རླུང་གཡས་གཡོན་གང་ནས་རྒྱུ་བའི་རོ་རྐྱང་བརྒྱུད་སྣ་བུག་གཉིས་ཀ་ནས་མཉམ་དུ་རྒྱུ་ན་དབུ་མ་བརྒྱུད་སྨིན་མཚམས་ནས་སོང་བར་བསྒོམ་ཞིང་མདུན་གྱི་བར་སྣང་དུ་སོར་བཅུ་གཉིས་ཀྱི་ས་ཚོད་ཙམ་དེར་སྔོ་འཁྱིལ་གྱིས་འཁྱིལ། དེ་མ་ཐག་ཏུ་རླུང་ནང་དུ་འཇུག་པ་དང་བསྟུན་ཚུར་བྱུང༌། སྣ་གཡོན་ནམ་སྨིན་མཚམས་ནས་ཞུགས། དབུ་མ་བརྒྱུད། མས་སྣེའི་ཟླ་དཀྱིལ་དབུས་ཀྱི་ནམ་མཁའི་ཐིག་ལེ་ལ་ཐིམ་པར་བསམ། དེ་ལྟ་བུའི་ལག་གཡོན་པས་ཕྲེང་བར་གྲངས་བགྲང་ལ། རླུང་ཕྱིར་འབྱུང་བ།
མདུན་ན་གནས་པ། ནང་དུ་འཇུག་པ་གསུམ་རེ་ལ་རེ་རེ་བརྩིས་པས་ཚར་བཅུ་གཅིག་ཙམ་མམ། ཉེར་གཅིག་ཙམ་བྱས་ཏེ་རྩ་ལམ་སྦྱངས་ནས། ༈ །གཉིས་པ་རླུང་སྦྱང་བ་ལ། རྗེས་མའི་མཇུག་ཐིག་ལེ་སྔོན་པོ་དེ་ལ་སེམས་ཆེར་གཏད་ནས། སྟེང་རླུང་ལྟེ་འོག་ཏུ་མནན། འོག་རླུང་ཅི་བདེར་བཞག་ལ་བུམ་ཅན་གཟུང་ཞིང༌། ལག་གཡས་པུས་མོར་དལ་བུས་བསྐོར་ལ་སེ་གོལ་གཏོག་པའམ། པུས་མོ་གཉིས་སུ་རེག་ཙམ་རེ་བྱས་ནས། དབུས་ཀྱི་གཡས་ཕྱོགས་སུ་སེ་གོལ་རེ་བརྡབས་ལ།
རླུང་སྣ་བུག་ནས་སྣ་སྒོའི་སྤུ་མི་འགུལ་བའི་ཚད་ཀྱིས་བཏང་ལ་ལག་གཡོན་ཕྲེང་བ་རེ་འདྲེན། དེ་ལྟ་བུ་ཚར་གཅིག་བྱ། མཐར་དགེ་བ་བསྔོ་ཞིང་ངལ་བསོ་བ་ན་ཐུན་ཆུང་དང་པོའོ། ༈ །ཡང་གསོལ་གདབ་ཚར་གཅིག་དང༌། སྲུང་འཁོར་དྲན་ཙམ་བྱས་ལ། ཤར་གྱི་རླུང་གི་རླུང་ཐིག་ལེ་ལྗང་གུ་ལ་དམིགས་ནས་རྩ་ལམ་སྦྱང་བ་དང༌། རླུང་སྦྱང་བ་གོང་ལྟར་ལག་སྟབས་པུས་མོར་བསྐོར་བ་གཉིས་ཀྱི་ཡུན་དང་སེ་གོལ་གཏོགས་ནས་བུམ་ཅན་གཟུང་བ་ནི་ཐུན་ཆུང་གཉིས་པའོ། ༈ །ཡང་གསོལ་གདབ་སྲུང་འཁོར་དྲན་པར་བྱས་ལ། ལྷོའི་ས་རླུང་གི་ཐིག་ལེ་སེར་པོ་ལ་དམིགས་ནས་གོང་ལྟར་པུས་མོར་ལན་གསུམ་བསྐོར་ནས་སེ་གོལ་གཏོགས་པའི་ཡུན་ལ་བུམ་ཅན་གཟུང་བ་ནི་ཐུན་ཆུང་གསུམ་པའོ། ༈ །ཡང་ནུབ་ཀྱི་མེ་རླུང་གི་ཐིག་ལེ་དམར་པོ་ལ་དམིགས་ནས་ལག་སྟབས་པུས་མོར་ལན་བཞི་བསྐོར་ཞིང་སེ་གོལ་གཏོགས་པའི་ཡུན་ལ་བུམ་ཅན་གཟུང་བ་ནི་ཐུན་ཆུང་བཞི་པའོ།
༈ །ཡང་བྱང་གི་ཆུ་རླུང་གི་ཐིག་ལེ་དཀར་པོ་ལ་དམིགས་ནས་ལག་སྟབས་སུ་པུས་མོ་ལ་ལན་ལྔ་བསྐོར་ནས་སེ་གོལ་གཏོགས་པའི་ཡུན་ལ་བུམ་ཅན་གཟུང་བ་ནི་ཐུན་ཆུང་ལྔ་པའོ། ༈ །དེ་ལྟ་བུའི་ཐུན་ཆུང་ལྔ་རེ་ལ་ཐུན་ཆེན་གཅིག་ཏུ་བརྩི་ཞིང༌། མཐར་དགེ་བ་བསྔོས་ལ་ཐུན་ལས་ལྡང༌། ཐུན་ཆུང་གི་བར་རྣམས་སུ་སྐོམ་འདྲ་བཏུང་དགོས་བྱུང་ན་འཐུངས་པས་ཆོག་ཀྱང་བཟའ་བའི་རིགས་ཟ་མི་ཉན་གསུངས། ཁམས་ངལ་ཞིང་དུབ་ན་ཁ་ཟས་བཅུད་ཅན་བསྟེན། དེ་ལྟར་ཉིན་མོ་ཐུན་ཆེན་གསུམ་དང༌། མཚན་མོ་གསུམ་སྟེ། ཞག་རེར་ཐུན་ཆེན་དྲུག་རེ་བྱ། འགྲོ་ལུགས་མི་འདྲ་བ་ནི། ཐུན་ཆེན་གཉིས་པར་ནམ་མཁའི་རླུང་གི་ཐིག་ལེ་སྔོན་པོ་ལ་དམིགས་པའི་ལག་པས་པུས་མོར་བསྐོར་བཾ་དྲུགཾ་སེ་གོལ་དང་བཅས་པའི་ཡུན་ལ་བུམ་ཅན་གཟུང༌།
དེ་ནས་རིམ་འཕར་གྱིས་རླུང་རླུང་གི་ཐིག་ལེར་བསྐོར་བ་བདུཾན་ཡུན། ས་རླུང་གི་ཐིག་ལེར་བརྒྱདཾ་ཡུན། མེ་རླུང་གི་ཐིག་ལེར་དགུཾའི་ཡུན། ཆུ་རླུང་གི་ཐིག་ལེར་བཅུཾའི་ཡུན་ལ་བུམ་ཅན་བཟུང་སྟེ་ཐུན་ཆེན་གཉིས་པའོ། ། ཐུན་ཆེན་གསུམ་པར་ནམ་མཁའི་རླུང་གི་ཐིག་ལེར་བསྐོར་བ་བཾཅུ་གཅིགཾ་ཡུན། རླུང་རླུང་ལ་བཾཅུ་གཉིཾས་ཡུན། ས་རླུང་ལ་བཾཅུ་གསུཾམ་ཡུན། མེ་རླུང་ལ་བཾཅུ་བཞིཾའི་ཡུན། ཆུ་རླུང་ལ་བཅཾོ་ལྔའིཾ་ཡུན་དུ་བུམ་ཅན་གཟུང་བ་ནི་ཐུན་ཆེན་གསུམ་པའོ། ༈ །ཐུན་ཆེན་བཞི་པར་ནམ་མཁའི་རླུང་ལ་བསྐོར་བ་བཾཅུ་དྲུགཾ་ཡུན།
རླུང་རླུང་ལ་བཾཅུ་བདུཾན་ཡུན། ས་རླུང་ལ་བཾཅོ་བརྒྱདཾ་ཡུན། མེ་རླུང་ལ་བཾཅུ་དཾགུའི་ཡུན། ཆུ་རླུང་ལ་ཉིཾ་ཤུཾའི་ཡུན་དུ་བུམ་ཅན་གཟུང་བ་ནི་ཐུན་ཆེན་བཞི་པའོ། ༈ །ཐུན་ཆེན་ལྔ་པར་ནམ་མཁའི་རླུང་ལ་བསྐོར་བ་ཉེཾར་གཅིཾག་ཡུན། རླུང་རླུང་ལ་ཉེཾར་གཉིཾས་ཡུན། ས་རླུང་ལ་ཉེཾར་གཾསུམ་ཡུན། མེ་རླུང་ལ་ཉེཾར་བཞིཾའི་ཡུན། ཆུ་རླུང་ལ་ཉེཾར་ལྔཾའི་ཡུན་དུ་བུམ་ཅན་གཟུང་བ་ནི་ཐུན་ཆེན་ལྔ་པའོ། ༈ །ཐུན་ཆེན་དྲུག་པར་ནམ་མཁའི་རླུང་ལ་བསྐོར་བ་ཉེཾར་དྲུཾག་ཡུན།
རླུང་རླུང་ལ་ཉེཾར་བདུཾན་ཡུན། ས་རླུང་ལ་ཉེཾར་བརྒྱདཾ་ཡུན། མེ་རླུང་ལ་ཉེཾར་དགུཾ་ཡུན། ཆུ་རླུང་ལ་སུམཾ་ཅུའིཾ་ཡུན་དུ་བུམ་ཅན་གཟུང་བ་ནི་ཐུན་ཆེན་དྲུག་པ་སྟེ། ཉིན་ཞག་ཕྲུགས་གཅིག་གི་དབང་དུ་བྱས་པའི་ཐུན་ཆེན་དྲུག་རྫོགས་པ་སྟེ་ཉིན་དང་པོའོ། ༈ །ཉིན་གཉིས་པའི་ཐུན་ཆེན་དང་པོར་ནམ་མཁའི་རླུང་ལ་སོཾ་གཅིགཾ་ནས། ཆུ་རླུང་ལ་སོཾ་ལྔའིཾ་བར། ༈ །ཐུན་ཆེན་གཉིས་པའི་ནམ་མཁའི་རླུང་ལ་སོཾ་དྲུགཾ་ནས། ཆུ་རླུང་ལ་བཞིཾ་བཅུའི་བར། ༈ །ཐུན་ཆེན་གསུམ་པའི་ནམ་མཁའི་རླུང་ལ་ཞེཾ་གཅིགཾ་ནས་ཆུ་རླུང་ལ་ཞེཾ་ལྔའིཾ་བར།
༈ །ཐུན་ཆེན་བཞི་པའི་ནམ་མཁའི་རླུང་ལ་ཞེཾ་དྲུགཾ་ནས། ཆུ་རླུང་ལ་ལྔཾ་བཅུའི་བར། ༈ །ཐུན་ཆེན་ལྔ་པའི་མཁའ་རླུང་ལ་ངཾ་གཅིགཾ་ནས། ཆུ་རླུང་ལ་ངཾ་ལྔའིཾ་བར། ༈ །ཐུན་ཆེན་དྲུག་པའི་མཁའ་རླུང་ལ་ངཾ་དྲུགཾ་ནས། ཆུ་རླུང་ལ་དྲུགཾ་ཅུའིཾ་བར་ཏེ་ཉིན་ཞག་གཉིས་པའི་ཐུན་ཆེན་དྲུག་རྫོགས། དེས་རིགས་བསྒྲེས་ཏེ་ཉིན་ཞག་གསུམ་པའི་ཐུན་ཆེན་དང་པོར་མཁའ་རླུང་ལ་རེཾ་གཅིགཾ་ནས། ཐུན་ཆེན་དྲུག་པའི་མཇུག་གི་ཆུ་རླུང་ལ་དགུཾ་བཾཅུར་འགྲོ་བས་མཚོན། དེ་ལྟར་ཞག་བཅོ་ལྔའི་བར་དུ་ཉམས་སུ་བླངས་པས། ཉིན་ཞག་བཅོ་ལྔ་པའི་ཐུན་ཆུང་ཐ་མར་དབང་པོ་རབ་ཀྱིས་བཞི་བརྒྱ་དང་ལྔ་བཅུའི་ཡུན་ཐུབ་པ་དང༌།
འབྲིང་གིས་ཉིན་ཞག་དང་པོའི་ཐུན་ཆེན་དང་པོར་རླུང་ལྔ་སེ་གོལ་རེ་རེའི་ཡུན། ཐུན་གཉིས་པར་སེ་གོལ་གཉིས་རེའི་ཡུན་ལ་རིམ་གྱིས། ཉིན་ཞག་བཅོ་ལྔ་པའི་ཐུན་ཐ་མར་སེ་གོལ་དགུ་བཅུའི་ཡུན་ཐུབ་པར་འགྱུར་ཞིང༌། གོང་དུ་དང་པོར་བཤད་པ་ལྟར་སྦྱངས་ན་གང་ཟག་རབ་ཀྱིས་ཞག་གསུམ་དང༌། ཐ་མས་ཞག་བཅོ་ལྔ་ན་མཐར་ཕྱིན་པར་འགྱུར་རོ། ། དེ་ལ་ཐུན་ཆུང་རེ་རེར་ཡང་གསོལ་གདབ། སྲུང་འཁོར། རྩ་ལམ་སྦྱང་བ། རླུང་སྦྱང་བ་ཆ་ཚང་གིས་བུམ་ཅན་འཛིན་པའང་ཤེས་པར་བྱའོ། ། འབྱོངས་རྟགས་སུ་རླུང་ལྔའི་ཁ་དོག་སོ་སོར་མཐོང་བ་དང༌།
རབ་ཡུལ་ཁམས། འབྲིང་གིས་ཁྱིམ་གང༌། ཐ་མས་ལུས་ཙམ་ལ་བདེ་དྲོད་ཆེན་པོ་སྐྱེ་ཞིང༌། དེར་བརྟེན་བདེ་བ་ཆེན་པོའི་ཉམས་སུ་ལུས་ཕྲ་ལ་དགྱེས་རྒུར་རོལ་པས་ཀྱང་མི་མཚོན་པ་འབྱུང་བར་འགྱུར་ལ། འདི་ལྟ་བུའི་ཙཎྜ་ལཱི་བསྒོམ་ཐབས་ནི་ཁྱད་པར་དུ་འཕགས་པ་ཡིན་ནོ་གསུངས། ༈ །གཉིས་པ་དངོས་གཞི་ལ། བདག་བྱིན་རླབས་ཀྱི་དམིགས་པ་དང༌། དབུ་མ་ཁ་དབྱེ་བའི་དམིགས་པ་གཉིས་ལས། དང་པོ་ནི། སྔོན་འགྲོ་ཐུན་མོང་དང༌།
ཐུན་མོང་མ་ཡིན་པ་གོང་བཤད་ལྟར་བྱས་ལ། རང་རྣལ་འབྱོར་མར་གསལ་བའི་ལུས་ཀྱི་སྟོང་རའི་དབུས་སུ་རྩ་དབུ་མ་རྟ་རྔ་བརྒྱར་གཤགས་པའི་ཚད་ཙམ་ཤིན་ཏུ་ཕྲ་བ་ཁྱད་ཆོས་བཞི་ལྡན། ཡས་སྣེ་ཚངས་བུག་དང༌། མས་སྣེ་ལྟེ་འོག་ཙམ་དུ་སླེབས་པ། གཡས་སུ་རོ་མ་དང༌། གཡོན་དུ་རྐྱང་མ་གཉིས་གྲོ་སོག་ཙམ་ལྟེ་བའི་ཐད་ནས་རྩ་གསུམ་སྦུབས་སྟོང་གཅིག་ཏུ་གྱུར་པ་དང༌། སྤྱི་བོའི་ཐད་དུ་རྩ་གསུམ་སྦུབས་སྟོང་གཅིག་འདྲེས་སུ་གནས་པ། དེ་མིན་སོ་སོར་མ་འདྲེས་པར་གནས་པའི་སྤྱི་བོ་ནས་རྩ་དབུ་མ་ལྟར་མི་མངོན་ཅིང༌། རོ་རྐྱང་གཉིས་སྦ་ལྟར་གུག་སྟེ་སྣ་བུག་གཉིས་སུ་ཟུག་པར་བསམ། དབུ་མའི་ཡས་སྣེའི་རྩ་གསུམ་སྦུབས་སྟོང་གཅིག་ཏུ་གྱུར་པའི་ནང་དུ་ཧཾ་དཀར་པོ་མགོ་བོ་ཐུར་བསྟན་དང༌།
དེའི་སྟེང་དུ་རླུང་དཀྱིལ་ལྗང་ནག་གཞུའི་དབྱིབས་ཅན་སྲན་མ་བཀས་པ་ཙམ་ཡོད་པ། དབུ་མའི་མས་སྣེའི་རྩ་གསུམ་སྦུབས་སྟོང་གཅིག་འདྲེས་ཀྱི་ནང་དུ་ཨྃ་དམར་པོ་མགོ་གྱེན་བསྟན་ཀླད་ཀོར་དབུ་མའི་ནང་དུ་ཆུད་པ། འོག་སྒོ་གཉིས་ཀྱི་བར་སུམ་མདོར་རླུང་དཀྱིལ་གཞུ་དབྱིབས་ལྗང་ནག་གཡོ་ཞིང་རྩུབ་པ། རྐང་པ་གཉིས་ཀྱི་མཐིལ་དུ་ཛྷཻཾ་ཡིག་ལྗང་ནག་འབར་བའི་རྣམ་པ་ཅན་འགྲེངས་སྟབས་རྐང་སོར་ངོས་སུ་ཡིག་ངོ་བསྟན་པར་བསམ། དེ་ནས་རླུང་རོ་དགུ་ཕྲུགས་སུ་བསལ། རླུང་བུམ་པ་ཅན་བཟུང་ལ། རྡོ་རྗེ་སྐྱིལ་ཀྲུང་བྱས་པའི་རྐང་སོར་རྣམས་བསྐྱེད་ཅིང་བསྒུལ་ཙམ་བྱས་ནས། འོག་རླུང་ཅུང་ཟད་ཡར་འཐེན་པས། རྐང་འོག་གི་ཡི་གེ་གཉིས་ལས་རླུང་གཡོས། སུམ་མདོའི་བར་དུ་སོང༌།
སུམ་མདོའི་རླུང་དཀྱིལ་ལ་ཕོག དེ་ལས་ཀྱང་རླུང་ཆེར་གཡོས་པས་མས་སྣེའི་ཨྃ་ལ་ཕོག དེ་ལས་མེ་དྲག་ཏུ་འབར་བ། དབུ་མ་ཧ་ཅང་ཕྲ་བས་ནང་དུ་འཇུག་མ་ནུས་བར་རོ་རྐྱང་གཉིས་ཀྱི་ནང་ནས་མེ་ལྕེ་རྩེ་མོ་ཕྲ་ཞིང་རྣོ་བ་འབྲུ་མར་གྱི་མར་མེའམ། གཟུང་མོ་བྱི་ཐུར་གྱི་དབྱིབས་ལྟ་བུ་རྩེ་མོ་ཕྲ་ཞིང་རྣོ་བ། རྩ་བ་དང་སྐེད་པ་ཅུང་ཟད་སྦོམ་པ། ཡར་དམར་ཉུག་ཉུག་འབར་བར་བསམས་ལ། འོག་རླུང་དལ་བུས་འཐེན། སྟེང་རླུང་སྣ་བུག་གཉིས་ནས་རྔུབ་ཆུང་དྲག་པོ་གསུམ་བྱས་ཏེ་མནན་པས། ཡར་སྣེའི་ཧཾ་གི་སྟེང་གི་རླུང་དཀྱིལ་ལས་ཐུར་དུ་རླུང་གཡོས།
རོ་རྐྱང་ནང་གི་མེ་ཡར་འབར་བ་དེ་གཉིས་རོ་རྐྱང་བརྒྱུད་ཐུར་དུ་བརྡབ་ཅིང་དེད་པའི་དམིགས་པ་བྱས་ལ། སྙིང་གའི་ཐད་དེར་སྟེང་འོག་གི་རླུང་གཉིས་ཀྱིས་མེ་དེ་ཁྲུག་ཆིལ་ཆིལ་སྦུར་བར་བསམས་ལ་བུམ་ཅན་ཅི་ཐུབ་འཛིན། དེ་ལྟར་ཉམས་ལེན་ལ་བརྩོན་པས། ལྟེ་བ་དང་མཆན་འོག་སོགས་སུ་དྲོད་ཚ་ཆིལ་ཆིལ་སྐྱེ་ཞིང༌། རིམ་གྱིས་རླུང་ལུས་ལ་བཅུག་པའི་མཐུས། ལུས་ལ་གཏུམ་མོའི་ཡེ་ཤེས་ཀྱི་མེ་དྲོད་ཤིན་ཏུ་རྒྱས་པ་ལ་རྟེན་ནས། བདེ་ཆེན་གྱི་ལུས་ཚོར་སྐྱེ་ཞིང༌། ལུས་ཤིང་བལ་ལྟར་ཡངས་བ་ཡོད་དུ་མི་ཚོར་བ་འབྱུང༌། དེ་ལ་ཡུན་བསྲིངས་ཏེ་བསྒོམས་པས། རླུང་སེམས་ལ་ཆུག་ནས།
སེམས་ལའང་བདེ་སྟོང་གི་རྟོགས་པ་ཁྱད་པར་ཅན་མཐར་ཐུག་པ་དེ་འདི་ཡིན་ནམ་སྙམ་པ་སྐྱེ། དེ་ལ་བརྟེན་ནས་མི་རྟོག་པའི་བདེ་བ་སྐྱེ། དེ་ལ་གོམས་པས་མཚོན་བྱེད་དཔེའི་ཡེ་ཤེས་ལྟ་བུའི་ཉམས་སྐྱེ་ཞིང༌། དེ་ནས་དུ་བ་དང༌། སྨིག་རྒྱུ་དང༌། མེ་ཁྱེར། འོད་ཕུང༌། ཉི་མ། ཟླ་བ། སྒྲ་གཅན་ཏེ།
ལུས་སྟོད་ཡོད་ལ་སྨད་མེད་པའི་ཟླ་བ་ནག་པོ་འཇིགས་སུ་རུང་བའི་རྣམ་པ། དེ་ནས་རེ་ཁ་ནག་པོ་སྟེ། ནམ་མཁའ་ནས་ཐུར་དུ་ཐིག་ནག་པོ་བརྒྱངས་པའམ། ཞགས་ནག་བརྐྱངས་པ་ལྟ་བུའི་འོད་གསལ་གྱི་རྟགས་རྣམས་འཆར་བར་འགྱུར་རོ་གསུངས། ༈ །གཉིས་པ་དབུ་མ་ཁ་དབྱེ་བའི་དམིགས་པ་ནི། ཐཾ་མཾལཾ་འཾོད་ཀྱིཾ་གཏུམཾ་མོཾ་ཞེས་སོགས་ཀྱི་དོན་ཏེ། རྩ་གསལ་འདེབས་པ་སོགས་ཡུམ་གྱི་རྩ་དབུ་མའི་ཙཎྜ་ལི་སྒོམ་པའི་སྐབས་ལྟར་བྱས་ལ། དབུ་མའི་མས་སྣེ་རོ་རྐྱང་དང་སུམ་འདྲེས་ཀྱི་ལྟེ་བའི་སྦུབས་སྟོང་དེའི་ཕྱིར་གདུགས་ཀྱི་རྩིབས་མ་ལྟར། རྩ་འདབ་བརྒྱད་གྱེས་ཤིང༌། དེའི་ཕྱི་རོལ་དུ་དེ་ལས་གྱེས་པའི་རྩ་འདབ་ལྔ་བཅུ་རྩ་དྲུག་བསྒོམ།
རྩའི་མདོག་ཀྱང་གཞི་ལ་སེར་པོར་ཡོད་ཀྱང༌། སྒོམ་དུས་དཀར་དམར་གྱིས་མདངས་དང་ལྡན་པར་བསྒོམ་དགོས་པས། དེ་ལྟ་བུའི་རྩ་འདབ་ནང་མ་བརྒྱད་ལ་གཡོན་སྐོར་དུ་ཨ་ཀ་ཙ་ཊ་ཏ་པ་ཡ་ཤ། ཞེས་ཁམས་ཀྱི་སྙིགས་མའི་ངོ་བོ་ཡིག་འབྲུ་བརྒྱད་པོ་མགོ་གྱེན་བསྟན་འགྲེངས་སྟབས་སུ་ཡོད་པ། ཕྱི་རོལ་གྱི་རྩ་འདབ་ལྔ་བཅུ་ང་དྲུག་པོར་ཀ་ཁ་ག་གྷ་ང་ནས། ཧ་ཀྵའི་བར་གསལ་བྱེད་སོ་བཞི། ཨ་ཨཱ་ནས། ཨཾ་ཨཿའི་བར་དབྱངས་བཅུ་དྲུག ཞི་བ་ལྷས་དབྱངས་རིང་པོ་དྲུག་ཏུ་བཤད་ཀྱང་མ་དག་པ་འདྲའོ། ། ཨ་ཨི་ཨུ་ཨེ་ཨོ་ཨཾ་དྲུག་སྟེ་ཡིག་འབྲུ་ང་དྲུག་ཁམས་ཀྱི་དྭངས་མའི་ངོ་བོ་མགོ་གྱེན་བསྟན་གཡོན་སྐོར་དུ་ཡོད་པ།
རྩ་རྣམས་དཀར་སེར་དང༌། ཡིག་འབྲུ་ཐམས་ཅད་དཀར་ལ་དམར་པའི་མདངས་ཅན་དུ་བསྒོམས་ཀྱང་རུང༌། དབུ་མའི་ཡས་སྣེའི་སྦུབས་སྟོང་ནང་དུ་ཧཾ་ཡིག་དཀར་པོ་མགོ་ཐུར་བསྟན་གོང་ལྟར་གྱི་ཀླད་ཀོར་ནང་དུ་འོད་ཀྱི་གཏུམ་མོ་དང་སྤྱི་བོའི་ཁམས་དཀར་པོའི་ངོ་བོ་ཀྵུཾ་ཡིག་དམར་པོ་མགོ་ཐུར་དུ་བསྟན་པ། དབུ་མའི་མས་སྣེའི་སྦུབས་སྟོང་ནང་དུ་ཨཾ་དམར་པོ་གོང་བཞིན་གྱི་ཀླད་ཀོར་ནང་དུ་ཐ་མལ་གྱི་གཏུམ་མོའམ། དཔེའི་གཏུམ་མོ་དང༌། ལྟེ་བའི་ཁམས་དམར་པོའི་ངོ་བོ་ཀྵུཾ་དམར་ནག་མགོ་གྱེན་བསྟན་ཞིག་བསྒོམ། དེ་ནས་རླུང་བུམ་ཅན་བཟུང་ལ། རྐང་སོར་བསྐྱོད་པས་རྐང་མཐིལ་གྱི་ཡི་གེ་ལས་མེ་འབར་བ་སོགས་གོང་ལྟར་ལ། མས་སྣེའི་ཨཾ་ལས་མེ་འུར་གྱིས་འབར། ཁམས་ཀྱི་སྙིགས་མའི་ངོ་བོ་ཡི་གེ་ཨ་ཀ་ཙ་ཊ་ཏ་པ་ཡ་ཤ་རྣམས་ལྷག་མེད་དུ་བསྲེགས།
ཨཾ་གི་ཀླད་ཀོར་ནང་གི་ཐ་མལ་གཏུམ་མོའི་ངོ་བོ་ཀྵུཾ་ལས་མེ་ཚ་རྣོ་ངར་རྩུབ་སྟེ་ཁྱད་ཆོས་བཞི་ལྡན་གློག་གི་ཟེར་མ་ལྟ་བུ་འཕྲོས། དབུ་མའི་ནང་གྱེན་དུ་འབར་ཞིང་ཡས་སྣེའི་ཧཾ་ཡིག་མགོ་ཐུར་བསྟན་དེ་ལ་ཕོག དེའི་ཀླད་ཀོར་ནང་གི་འོད་ཀྱི་གཏུམ་མོའི་ངོ་བོ་ཀྵུཾ་ཡིག་དེ་ལས་ཀྱང་མེ་ཁྱད་ཆོས་བཞི་ལྡན་ཐུར་དུ་འབར། ཡས་མས་ཀྱི་གཏུམ་མོའི་མེ་གཉིས་དབུ་མའི་ནང་དུ་ཁྲུག་ཆིལ་ཆིལ་འབར་ཞིང་འཐབ། ལྟེ་བའི་རྩ་སྦུབས་རྣམས་སུ་སོང་སྟེ་ཁམས་ཀྱི་དྭངས་མའི་ངོ་བོ་དབྱངས་གསལ་རྣམས་ལས་མེ་དམར་འུར་འུར་འབར་བར་བསམ་པ་སྟེ། དམིགས་པ་འདི་ཉིད་རང་ལ་གནད་དུ་བསྣུན། དེ་ལྟར་བྱས་པས་སྤྱི་བོའི་ཁམས་དཀར་པོའི་ངོ་བོ་ཧཾ་ཡིག་དེ་ཉིད་མེས་གདུངས་པས། བྱང་སེམས་འོ་མའི་རྒྱུན་ལྟ་བུ་སྐྲ་ཤད་ལྟར་བབས་པས། དབུ་མའི་ནང་གི་མེ་འབར་བའི་རྩེ་མོ་རྣམས་ཅུང་ཟད་ཐུར་དུ་མནན་ནས་སྙིང་གའི་ཐད་དུ་སོབ་སྒྲ་དང་བཅས་པའི་འབར་འཛག་ལ་སེམས་གཟུང་ཞིང་བདེ་སྟོང་གི་ཡེ་ཤེས་བསྐྱེད་པར་མོས། མེའི་དམིགས་རིམ་ནི།
འབར་འཛག་བུམ་ཅན་གང་བསྒོམས་ཀྱང་སྟོང་ཆར་རང་རང་གི་དམིགས་པ་དང༌། མཐར་འཛིན་མེད་དུ་འཇོག གོང་གི་འབར་འཛག་གི་ཚེ། སྟེང་འོག་གི་རླུང་ཁ་སྦྱར། ལུས་ཅུང་ཟད་བསྒུལ་ཞིང་བསྒོམ། དེས་དྲོད་ལ་སོགས་པ་ཧ་ཅང་ཆེས་ན་ཅུང་ཀློད་ལ་བསྒོམ། དེ་ལྟར་བསྒོམས་པས་དང་པོ་དྲོད་སྐྱེ། དེ་ནས་བདེ་བ་སྐྱེ། དེ་ནས་མི་རྟོག་པ་སྐྱེ། དེ་ནས་མཚོན་བྱེད་དཔེའི་ཡེ་ཤེས་ཉམས་སུ་མྱོང་བ་སྐྱེ་གསུངས།
འདི་ལ་ཐུན་ནི་དང་པོར་དྲུག་བྱ། དེ་ནས་རིམ་བཞིན་དབྲི་ཞིང་མཐར་ཐུན་རེ་རེར་བྱ། དེ་ནས་གོམས་པ་ན་ལུས་ཀྱི་སྤྱོད་ལམ་མ་ཞིག་པ་ཙམ་གྱིས་ཀྱང་རྟགས་རྣམས་འབྱུང་ལ། དེའི་སྟོབས་ཀྱིས་དབུ་མ་ཁ་བྱེ། རླུང་སེམས་དབུ་མར་ཐིམ། ལུས་ཟག་མེད་འཇའ་ལུས། སེམས་རྟོགས་མེད་ཆོས་ཀྱི་སྐུ་ཟུང་འཇུག་རྡོ་རྗེ་འཛིན་པ་མངོན་དུ་འགྱུར་བ་ཡིན་ནོ་གསུངས། ༈ །དེ་དག་ནི་ཆོས་ཉིད་བརྒྱུད་ནས་སྟོན་པའི་གདམས་ངག་སྟེ། ༈ །ཆོས་ཉིད་དངོས་སུ་སྟོན་པའི་ཉམས་ལེན་གྱི་གནད་ཅུང་ཞིག་བཤད་ན། སྨོན་ལམ་ལས།
སྐྱེ་འགག་གནས་གསུམ་བྲལ་བ་གདོད་མའི་གཤིས། ། ཞེས་སོགས་གསུངས་པའི་དོན། འཁོར་འདས་སྣང་སྲིད་ཀྱིས་བསྡུས་པའི་ཆོས་ཐམས་ཅད་རང་སེམས་ཁོ་ནའི་རྣམ་འཕྲུལ་ལས་དོན་ལོགས་སུ་གྲུབ་པ་རྡུལ་ཙམ་ཡང་མེད་པར་ཐག་གཅད། སེམས་དེ་ལའང་ཁ་ནང་དུ་ལོག་སྟེ་ཆེར་གྱིས་བལྟས་པས། དང་པོར་སྐྱེ་བའི་རྒྱུས་སྟོང༌། བར་དུ་གནས་པའི་ངོ་བོས་སྟོང༌། མཐར་འགགས་པའི་འབྲས་བུས་སྟོང་པས་ན་གདོད་ནས་རང་ཆས་སུ་གནས་པའི་གཤིས་ལུགས་ངོ་བོ་སྟོང་པ། མཚན་ཉིད་གསལ་བ། དེ་གཉིས་དབྱེར་མེད་པའི་ཟུང་འཇུག ཉམས་སུ་མྱོང་བཞིན་དུ་བརྗོད་པའི་མཐའ་ཐམས་ཅད་དང་བྲལ་བ་བློ་འདས་ཀྱི་རིག་པ་སྐད་ཅིག་མ་འདི་ཀ་དོན་དམ་པའི་རྡོ་རྗེ་རྣལ་འབྱོར་མར་ཐག་གཅད།
རང་ངོ་འཕྲོད་ནས་ངེས་ཤེས་བསྐྱེད། འཛིན་པ་མ་ཞུགས་པར་བྱས་ཏེ་ཉམས་ལེན་གྱི་རྒྱུན་བསྐྱང༌། རྣམ་རྟོག་གང་སྐྱེས་ཀྱང་དེ་ཀ་རང་གི་སྟེང་དུ་བཟོ་བཅོས་མ་བྱས་པར་ཀློད་ནས་སེམས་ལ་སེམས་ཀྱིས་བལྟ་བའི་ཚུལ་དུ་མ་ཡེངས་ཙམ་དུ་བཞག་པས་རྟོག་པ་ཁོ་རང་གསལ་སྟོང་ཟུང་འཇུག་ཏུ་རྗེན་ལྷང་གིས་འཆར་བ་ཞིག་འོང༌། དེས་མཚོན་ཏེ་བསྐྱེད་རྫོགས་བསྒོམ་པ་སོགས་མཉམ་བཞག་དང་རྗེས་ཐོབ་ཀྱི་གནས་སྐབས་ཐམས་ཅད་དུ་ལྟ་བ་འཁོར་འདས་དབྱེར་མེད་ཀྱི་ཉམས་ལེན་དང་མ་བྲལ་བ་གལ་ཆེ་སྟེ། བརྩེ་ཆེན་སྙིང་པོས། བསྐྱེད་རིམ་རྟོག་པ་ཡིན་མོད་ཀྱང༌། ། རྟོག་པའི་ངོ་བོ་སེམས་ཡིན་ཏེ། ། སེམས་ཀྱི་མཚན་ཉིད་གསལ་རིག་ཡིན། ། གསལ་རིག་རང་བཞིན་སྟོང་པ་ཉིད། ། སྟོང་པ་གདོད་ནས་ཆོས་ཀྱི་དབྱིངས། །
འཁྲུལ་པ་ཆོས་ཀྱི་དབྱིངས་ཉིད་དུ། ། ཤེས་པས་རྟོག་པ་ཐམས་ཅད་ཀྱང༌། ། ཇི་ལྟར་བསྒོམས་ཀྱང་མི་རྟོག་ཉིད། ། བཙལ་ཡང་འཁྲུལ་པ་ག་ལ་སྲིད། ། ཅེས་གསུངས་པ་ལྟར། སེམས་ཀྱི་གཤིས་ལུགས་བརྗོད་བྲལ་གྱི་ངང་ནས། གདངས་བདེ་ཆེན་དུ་མ་འགགས་པའི་རང་རྩལ་ལྷ་དང་གཞལ་ཡས་ཁང་སོགས་དྭངས་མའི་མཁའ་ལ་འཇའ་ཚོན་ཤར་བ་ལྟར་སྣང་སྟོང་ཟུང་འཇུག་ཆེན་པོའི་ལམ་ལ་བསླབས་པས་བསྐྱེད་རྫོགས་དབྱེར་མེད་དང་ཅིར་སྣང་ཡེ་ཤེས་སུ་འཆར་བའི་རྟོགས་པ་ཁྱད་པར་ཅན་ཇི་ཞིག་ན་སྐྱེ་བར་འགྱུར་རོ་གསུངས། ༈ །ད་ནི་ཇི་སྐད་དུ། བསམ་མི་ཁྱབ་བྱ་མཇུག་སྡུད་ཚར་ཆོས་སྟོན། ། ཞེས་པའི་ཚར་ཆོས་སུ་ཉམས་ལེན་ལག་ཏུ་བླང་ཚུལ་མདོར་བསྡུས་པའི་ཚུལ་གྱིས་འཆད་པ་ལ།
བསྙེན་མཚམས་དང༌། དེ་མ་ཡིན་པའི་དུས་སོ། ། དང་པོ་ནི། སྨིན་གྲོལ་གྱིས་རྒྱུད་གཏམས་ནས་དམ་ཚིག་ཡོངས་སུ་དག་པའི་རྣལ་འབྱོར་པས། གནས་དབེན་པར་མར་ངོའི་ཚེས་བཅུ་ལྟ་བུ་མཁའ་འགྲོ་འདུ་བའི་དུས་སུ་སྔ་དྲོ་གནས་ཁང་ཕྱག་དར་བྱ། རང་ཉིད་ཁ་ནུབ་ཏུ་ཕྱོགས་པ་སོགས་གང་བདེར་འདི་གའི་རྟེན་གསུམ་དགྲམ། གཏོར་མ་ལྔ་ཚར་སོགས་མཆོད་གཏོར་ཕྱག་ལེན་བཞིན་འདུ་བྱ། རང་གི་སྟན་འོག་ཏུ་ས་དཀར་གྱིས་གཡུང་དྲུང་བྲིས་ལ་ཁྲི་དྲྭ་མིག་ཅན་སོགས་གདན་མི་རུལ་པའི་ཐབས་དང་བཅས་འབྲུ་དཀར་དང་ཀུ་ཤ་དགྲམ་པའི་ཁར་རྣལ་འབྱོར་གྱི་སྟན་འདུ་བྱ། མདུན་དུ་ནང་མཆོད། ཌཱ་དྲིལ།
བགྲང་ཕྲེང༌། འབྲུ་སྣོད། གུར་ཡུངས་སོགས་གཞག སྔོན་འགྲོ་གཏོར་མ་དཀྱིལ་ཆོག་ལྟར་གཏོང་ལ་དེའི་ཚིག་ཕྲད་བསྒྱུར་ཤེས་པར་བྱ། གཏོར་མ་ཕྱིར་དོར་བདེན་སྟོབས་སོགས་དང་སྔགས་རྒྱ་ཏིང་ངེ་འཛིན་གྱི་ཚམ་རྔམ་དང་བཅས་བགེགས་བསྐྲད། མཚམས་གཡོག་དང་སྨན་པ་ཙམ་མཚམས་འོག་ཏུ་འཇུག ཆ་གསུམ་དང་ཤེར་སྙིང་བདུད་བཟློག་བྱ། དེ་ནས་རྒྱལ་ཆེན་གྱི་ཐོ་འཛུགས་བྱས་ལ་ནང་དུ་ལོག དལ་འབྱོར་རྙེད་དཀའ་སོགས་ཤར་སྒོམ་དང་བཅས་སྐྱོ་ཤེས་དང་ངེས་འབྱུང་དགའ་སྤྲོ་སོགས་ཀྱིས་བློ་བཅོས་ནས། ཐོག་མར་བརྒྱུད་འདེབས་དང༌།
རྩ་བའི་བླ་མའི་སྐུ་བསྟོད་སྐད་གསང་མཐོན་པོས་འདོན། གནས་ཡོ་བྱིན་རླབས་དཀྱིལ་ཆོག་ལྟར་བྱ། སྐྱབས་འགྲོ་ནས་བརྩམས་ཏེ་བསམ་མི་ཁྱབ་ཀྱི་བར་གོང་བཞིན་ཚིག་སྐམ་ཙམ་མ་ཡིན་པར་བསྒོམས། རྗེས་ཐུན་མཚམས་ཀྱི་ལྷར་ལྡང་ཞིང༌། གཏོར་བསྔོ། གོ་ཆ་བསྲུང་བ། བསྔོ་སྨོན་སོགས་རྒྱས་པར་བྱ། སླར་སྲོད་ཐུན་སྐྱབས་འགྲོ་ནས་བསྡུ་རིམ་བར་གོང་བཞིན་ལ། ཉལ་ལུགས་རྣམ་གཉིས་གང་རུང་གིས་ཉལ། གཉིད་ཐ་མལ་དུ་མི་གཞག
སང་ཉིན་ལྡང་བའི་རྣལ་འབྱོར་དང་བཅས་བདུད་རྩི་མྱང་བ། སྐྱབས་འགྲོ་སོགས་གོང་ལྟར་ལས། ཉི་མ་མ་ཤར་གོང་དུ་ཐུན་གྲོལ། ཆབ་གཏོར། ཚེ་སྒྲུབ། ངག་འདོན་གཞན་རྣམས་བྱ། དེ་འཕྲལ་ཐུན་བསྡོམས་ནས་ཉིན་ཕྱེད་མ་ཟིན་ཙམ་ལ་གྲོལ། ཁ་ཟས་ཀྱི་རྣལ་འབྱོར། ཕྱག་བསྐོར། ཁ་ཏོན།
སྐུ་སྤར་སོགས་དགེ་བ་འགྲུབ་ཚད་བྱ། དེ་ནས་ཐུན་བསྡམས་ཏེ་གནས་ཡོ་བྱིན་རླབས་དང་བཅས་གོང་ལྟར་བྱ། ཉི་མ་ནུབ་ལ་ཉེ་བར་གྲོལ་ཏེ་གཏོར་བསྔོ་གང་རྒྱས་གཏང༌། ཚ་གསུར་དང་སྨོན་ལམ་སོགས་བྱ། བིར་སྲུང་དང་བྲག་རྫོང་མ་སོགས་སྲུང་འཁོར་གྱི་རིགས་འདིར་བསྒོམ། དེ་ནས་སྲོད་ཐུན་བསྡོམས་ཏེ། ནམ་གུང་མ་ཟིན་ཙམ་ནས་བསམ་མི་ཁྱབ་དང་བཅས་ཉལ་བའི་རྣལ་འབྱོར་བྱ་བ་སོགས་རིགས་འགྲེ། དེའང་མདང་བསམ་གྱིས་མི་ཁྱབ་པའི་རྣལ་འབྱོར་དུས་སྤྲོས་མེད་ཀྱི་ངང་དུ་ཉལ་ན། སང་ཉིན་མདང་གི་ཐུན་མཇུག་བསྡུ་བ་སྔོན་དུ་འགྲོ་དགོས་ཤིང་དེ་ཡང་དང་པོ་ནས་དངོས་གཞི་ལ་སྤར་ཟིན་བྱས་ཏེ་སྔོན་འགྲོ་རྩིས་མེད་དུ་བཞག་ན་ལམ་གྱི་རྩ་བ་སྟོར་བ་ཡིན་པས་ཐོག་མའི་ཚེ་སྔོན་འགྲོ་ལ་ཧུར་འདོན་བྱ། དེ་ནས་དངོས་གཞིའི་ཚེ་སྦྱང་གཞི་ལེགས་པར་ངོས་གཟུང་བདག་གི་གཞི་སྦྱང་བསྒྱུར་དང་འགྲོ་བ་དག་པའི་རྣལ་འབྱོར།
ཡེ་ཤེས་པ་དགུག་བསྟིམ་རྣམས་ལེགས་པར་བསྒོམས་ནས་བྱ། ལམ་འདིའི་ཁྱད་ཆོས་ལུས་དཀྱིལ་ཐུན་མོང་མ་ཡིན་པ་སྙན་བརྒྱུད་ལྟར་བསྒོམས་ལ་གོ་ཆ་བགོ ། སེམས་འཛིན་སྤྱི་དང་བྱེ་བྲག་ལ་ང་རྒྱལ་དང་གསལ་སྣང་དཔྱད་འཇོག་བོགས་གང་ཐོན་བྱ། མ་ཡེངས་པར་ངག་བཟླས་དག་པར་བྱ་ཞིང༌། དེས་སྐྱོ་ན་ཡིད་བཟླས་གང་ནུས་བྱ། ཞར་བྱུང་རྫོགས་རིམ་གཉིས་པོ་ལ་ཉམས་ལེན་གནད་དུ་བསྣུན། བསམ་མི་ཁྱབ་ཐུན་མོང་མ་ཡིན་པ་ལན་བདུན་སོགས་བསྐྱར། སྲོད་ཐུན་གྱི་མཐར་འཕོ་བ་གཉིས་གང་རུང་བསྒོམ། གཏོར་བསྔོའི་ཚེ་ཡི་དམ་རྣལ་འབྱོར་མ་དང༌། ཆོས་སྲུང་དུར་ཁྲོད་བདག་པོ།
མཁའ་འགྲོ་སྤྱི་དང་གཞི་བདག་གཏོར་མ་རྣམས་བྱ། མཁའ་སྤྱོད་ཞལ་བཟང་བལྟ་བའི་སྨོན་ལམ་དང༌། བཀྲ་ཤིས་བྱམས་པ་ཆོས་ལེགས་ཀྱིས་མཛད་པ་འདི་གཉིས་བྱིན་རླབས་ཤིན་ཏུ་ཆེ་ཞིང་ལོངས་སྤྱོད་འཕེལ་བའི་རྟེན་འབྲེལ་ཡོད་པར་གསུངས་པས་མ་ཆག་པར་བྱ། ཐུན་མཚམས་སུའང་འཁྱེར་སོ་གསུམ་དང་མ་བྲལ་བའི་ངང་ནས་གང་སྣང་ལམ་དུ་འཁྱེར། བྱུང་ན་ཁོར་ཡུག་ཏུ་ངག་གཅད། དེ་ཙམ་མ་གྲུབ་ན་ཐུན་སྒང་ངག་གཅད་དམ་ཞིང་ཁ་ཟས་བཟའ་བ་སོགས་མི་བྱ། ཐོག་མར་མཚམས་དོགས་པ། བར་དུ་གྲིམས་པ། ཐ་མར་ཀློད་པ་སྟེ་བསྙེན་པ་ནས་འདྲ་མར་བྱ། བཟླས་པ་འགྲོ་ཆེ་བ།
ཉམས་རྟོགས་སྐྱེ་བ། རྨི་ལམ་བཟང་བ། ལྷ་ཞལ་མཐོང་བ་སོགས་ཨེ་འོང་གི་རེ་བ་དང༌། བར་ཆད་ནད་གདོན་སོགས་ཨི་འབྱུང་གི་དོགས་པ་སོགས་བློ་ཚབ་ཚུབ་མི་བྱ་བར་ལྷ་དང་བླ་མ་ལ་བློ་བཀལ། སེམས་ཉིད་ཀྱི་རང་ཞལ་བལྟས་ཏེ་བློ་བག་ལྷོད། དམ་བཅའ་མི་འདོར་བའི་ཞེ་དམ་སྙིང་རུས་དྲག་པོ་བྱས་ནས་རིག་པ་བརྗོད་མེད་དུ་བཞག་ན་རྣམ་རྟོག་ལམ་དུ་འགྱུར། རྐྱེན་ངན་གྲོགས་སུ་འཆར་བ་ཞིག་འོང༌། བཟླས་པའི་གྲངས་གཞི་བསྙེན་ལ་འབུམ་བཞི་ཁ་སྐོང་བཅས། དངོས་གྲུབ་སྒྲུབ་པར་དབང་པོའི་ཁྱད་པར་གྱིས་འབུམ་ཐེར་སོ་བདུན་ནམ། དོན་བཞིའམ།
བརྒྱ་དང་བཅུ་གཅིག་སོགས་སུ་བཟླ། དེ་དག་ཚེའང༌། ནམ་འཆི་ཆ་མེད། འཁོར་བར་ངེས་འབྱུང༌། སེམས་ཅན་ལ་སྙིང་རྗེ། བླ་མ་ལ་མོས་གུས་རྣམས་ལམ་གྱི་སྲོག་ཏུ་གཟུང༌། ཁས་བླངས་པའི་དམ་ཚིག་རྣམས་མིག་གི་འབྲས་བུ་ལྟར་བསྲུངས་ནས་ཉམས་ལེན་གྱི་རྒྱུན་བསྐྱང༌། ཡར་མར་གྱི་ཚེས་བཅུར་སྒྲུབ་མཆོད། ལག་མཆོད། མར་མེའི་སྦྱིན་སྲེག
ཚོགས་འཁོར་བཅས་བྱ། བསྙེན་པའི་མཐར་ཞག་གསུམ་སོགས་སུ་ཕྱི་རོལ་མཆོད་པ་བདག་འཇུག་སོགས་བྱ། ཁ་སྐོང་གི་སྦྱིན་སྲེག་ཅི་འགྲུབ་གཏང༌། གཟའ་སྐར་བཟང་པོའི་ཉིན་ཐོར་ཐུན་གྱི་མཐར་གཏོར་བསྔོ་རྒྱས་པ་དང་བཅས། སྒོ་དྲུང་གི་རྒྱལ་ཆེན་ལ་གཏང་རག་དབུལ་ཞིང༌། ཐོ་འགྲོལ། དེ་ནས་རིམ་གྱིས་དམ་ལྡན་གྱི་གྲོགས་དང་འཕྲད་པར་བྱའོ་གསུངས། ༈ །གཉིས་པ་རྒྱུན་འདོན་སོགས་ལ་ཇི་ལྟར་བྱ་བ་ནི་གོང་དུ་བཤད་པ་དེས་ཕལ་ཆེར་མཚོན་ནུས་སོ། ༈ །རྩ་བའི་ས་བཅད་གསུམ་པ་ལམ་དེས་བསྒྲོད་པའི་འབྲས་བུ་མཐར་ཐུག་པ་ཇི་ལྟར་འཐོབ་པའི་ཚུལ་ནི། དེ་ལྟར་བསྐྱེད་པའི་རིམ་པས་རྒྱུད་སྨིན་ཞིང་སྣོད་རུང་དུ་བྱས་ནས།
ཟབ་ལམ་གྲོལ་བྱེད་རྫོགས་པའི་རིམ་པ་བླ་མའི་མན་ངག་ལྟར་མ་འཁྲུལ་བར་ཉམས་སུ་བླངས་པས། ཐ་མལ་དང་འོད་ཀྱི་གཏུམ་མོས་ཁམས་ཀྱི་སྙིགས་མ་ཐམས་ཅད་བསྲེགས་ཤིང་སྦྱངས། དྭངས་མ་ཐམས་ཅད་ཡེ་ཤེས་ཀྱི་ཐིག་ལེའི་ངོ་བོར་བསྒྱུར་ཞིང་རྒྱས་པར་བྱས་པས། རྩ་སྟོང་ཕྲག་བདུན་ཅུ་དོན་གཉིས་པོ་ཐམས་ཅད་གང༌། དེ་ནས་རིམ་གྱིས་ལུས་ཐམས་ཅད་ལ་ཁྱབ་པས་ལྕགས་ལ་གསེར་འགྱུར་གྱི་རྩིས་རེག་པ་ན་སྐད་ཅིག་གིས་གསེར་དུ་བསྒྱུར་བ་ལྟར། ཐ་མལ་ཟག་བཅས་མ་དག་པའི་ཕུང་པོ་འདི་ཉིད་ཟག་མེད་འཇའ་ལུས་སུ་སྒྱུར། རླུང་སེམས་དབུ་མར་ཆུད་པ་ལ་བརྟེན་ནས་ལུས་ཀྱི་རྩ་གཞན་ཐམས་ཅད་རོ་རྐྱང་གཉིས་ལ་ཐིམ། དེ་ནས་རོ་མ་ཨེ་ཡིག་དང༌། རྐྱང་མ་བྃ་ཡིག་གི་གཟུགས་སུ་ཤར་ཏེ་དབུ་མར་ཐིམ། རྩ་འཁོར་གཞན་ཐམས་ཅད་ལྟེ་བའི་རྩ་འཁོར་ལ་ཐིམ།
དེའི་རྩ་འཁོར་ནང་མའི་ཤར་གྱི་རྩ་ཁམས་དབྱུག་པའི་རྣམ་པ་ཅན་དེ་ཉིད་བྃ་གྱི་རྐང་པ་ལ་ཐིམ། དབུས་ཀྱི་གྲི་གུག་གི་སོ་ལྟ་བུ་དེ་ཉིད་བྃ་གྱི་ལྟོ་བ་ལ་ཐིམ། ནུབ་ཀྱི་ཐོང་གུག་ལྟ་བུ་དེ་ཉིད་བྃ་གྱི་མགོ་བོ་ལ་ཐིམ། ལྷོའི་ཚེག་དྲག་ལྟ་བུ་གཉིས་བྃ་གྱི་ཟླ་ཚེས་ལ་ཐིམ། བྱང་གི་ཉ་མིག་ལྟ་བུ་བྃ་གྱི་ཐིག་ལེ་ལ་ཐིམ་སྟེ། མདོར་ན་རྩ་འདབ་བཞིའི་རྩ་ཁམས་ཐམས་ཅད་བྃ་ཡིག་གི་རྣམ་པར་ཐིམ། རྩ་འཁོར་ཕྱི་མའི་ཀ་ཁ་སོགས་གསལ་བྱེད་ཀྱི་སྡེ་པ་དྲུག་པོ་ཐིག་ལེ་དཀར་པོ་དྲུག་ཏུ་གྱུར། དེ་དྲུག་ཨེ་ཡིག་གི་གཡོན་གྱི་རྐང་པ་གཉིས། གཡས་ཀྱི་ལག་པ་གཉིས། མགོ་གཉིས་ཏེ་དྲུག་ཏུ་གྱུར་ཅིང་ཨེ་ཡིག་གི་རྣམ་པར་ཐིམ།
ཨ་ཨཱ་སོགས་དབྱངས་བཅུ་གཉིས་དང༌། རྀ་རཱྀ་སོགས་རིང་པོ་དྲུག་རྣམས་ཐིག་ལེ་དམར་པོ་གཉིས་སུ་གྱུར་ནས་ཨེ་ཝྃ་སྤྱིའི་རྒྱུར་ཐིམ་པ་སྟེ། དེ་རྣམས་ནི་རྩ་ཡི་གེའི་འགྲོས་ཐིམ་ཚུལ་ལོ། ། དེ་དང་དུས་མཉམ་དུ་ནང་གི་རྩ་འདབ་བཞིར་རྒྱུ་བའི་རླུང་གི་འགྲོས་ཀྱང་ཐིམ་སྟེ། ནུབ་ཀྱི་ས་རླུང༌། བྱང་གི་ཆུ་རླུང༌། ལྷོའི་མེ་རླུང༌། ཤར་གྱི་རླུང་རླུང༌། དབུས་ཀྱི་མཁའ་རླུང་ལྔ་པོ་སྔ་མ་སྔ་མ་ཕྱི་མ་ཕྱི་མར་ཐིམ་ནས་སྙིང་པོ་རླུང་གི་འགྲོས་ཐིམ་པའོ། ། མཐར་དེ་ལྟ་བུའི་ཨེ་ཝྃ་གཉིས་པོའང་དབུ་མར་ཐིམ་པས་ཉོན་མོངས་དང་ཤེས་བྱའི་སྒྲིབ་གཉིས་ཕྲ་བའི་བག་ཆགས་དང་བཅས་པ་གཏན་ནས་སྤངས་ཏེ།
རང་ལུས་འཕོ་མེད་སྟོང་གཟུགས་འཇའ་ལུས་རྡོ་རྗེའི་སྐུ་དང༌། རང་སེམས་རྣམ་པར་མི་རྟོག་པ་ཇི་ལྟ་བ་དང་ཇི་སྙེད་པའི་ཆོས་ཐམས་ཅད་སྒྲིབ་མེད་མངོན་སུམ་དུ་ཅིག་ཅར་གཟིགས་ཤིང་གང་འདུལ་སྤྲུལ་པའི་ཟློས་གར་བྱེ་བ་ཕྲག་བརྒྱ་འགྱེད་པའི་ཁ་སྦྱོར་ཡན་ལག་བདུན་ལྡན་ཨེ་ཝྃ་ཟུང་འཇུག་རྡོ་རྗེ་འཆང་གི་གོ་འཕང་མངོན་དུ་བྱེད་པ་ཡིན་ནོ་ཞེས་གསུངས་སོ།། །། འདིར་སྨྲས་པ། རྒྱལ་ཀུན་སྐྱེད་ཡུམ་ཤེས་རབ་ཕ་རོལ་ཕྱིན། ། སྤྲོས་བྲལ་ཐུགས་ལས་སྣ་ཚོགས་གཟུགས་བརྒྱ་འཆར། ། མཁའ་སྤྱོད་ལྷ་དང་དབྱེར་མེད་འཁོར་ལོའི་མགོན། ། དྲིན་ཅན་བླ་མ་སླར་ཡང་སྤྱི་བོས་མཆོད། ། ཨེ་མ་བདག་གིས་མི་ལུས་རིན་ཆེན་རྙེད། ། ཡོངས་འཛིན་ཐུགས་བྱོན་དགྱེས་པའི་ཞལ་ཏ་གནང༌། ། གནང་ཙམ་མ་ཡིན་འཇའ་ལུས་སྒྲུབ་པའི་ཆོས། །
འདི་འདྲ་ཐོབ་པ་མགོན་ཁྱོད་ཁོ་ནའི་དྲིན། ། དེ་ཕྱིར་དབེན་པའི་རི་སུལ་ཉམས་དགའ་རུ། ། བཞད་པ་རྡོ་རྗེའི་རྣམ་ཐར་བཟུང་ནས་ཀྱང༌། ། སྙན་བརྒྱུད་ཐོས་ལོར་མི་འཇོག་ཉམས་མྱོང་དུ། ། འགེལ་བའི་སྨོན་ལམ་ཡིད་ལ་རི་མོར་བྲིས། ། འོན་ཀྱང་ཕྱི་བཤོལ་བདུད་ཀྱི་འཆིང་དབང་གིས། ། རེ་བ་ཇི་བཞིན་མ་གྲུབ་བར་དེར་ཡང༌། ། སློབ་བཤད་བསྟན་ལ་སྲི་ཞུ་བགྱིས་པ་འདི། ། སྒྲུབ་པའི་མཎྜལ་དྲིན་ལན་བསབ་ཕྱིར་དབུལ། ། འགའ་ཞིག་ཚིག་གི་མེ་ཏོག་ཕང་ཕུང་དུ། །
གཡོ་ཡང་དོན་གྱི་འབྲས་བུ་ཉིན་སྐར་བཞིན། ། འགའ་ཞིག་མཐོན་པོའི་ཆོས་སྐད་འབྲུག་ལྡིར་ཀྱང༌། ། རང་རྒྱུད་ཞིང་སར་ཕན་པའི་ཆར་དང་བྲལ། ། ཀྱེ་མ་ཐུབ་བསྟན་ནུབ་རིའི་ཉི་མ་འདྲ། ། གསང་ཆེན་བཤད་སྒྲུབ་པདྨོའི་འདབ་མ་རྙིང༌། ། ཚིག་བཤད་སེར་བུ་སྒང་ལ་འགྲིམ་མོད་དེ། ། དཔྱོད་ཤེས་སུ་ཡི་སྙིང་ལ་ཕན་ནམ་ཅི། ། ཀྱེ་ཀྱེ་གྲོགས་དག་གྱི་ནར་མ་བཞེས་པར། ། གཅིག་ཆོག་ལམ་ཟབ་འཇོག་པོའི་གཙུག་རྒྱན་འདི། ། བཤད་སྒྲུབ་རང་རྒྱུད་རྒྱལ་མཚན་རྩེར་མཆོད་དང༌། །
གྲུབ་གཉིས་འདོད་རྒུའི་བང་མཛོད་ལག་ཐོབ་པ། ། ཐེ་ཚོམ་བྲལ་བ་རྒྱལ་གསུང་ཚད་མ་ཉིད། ། ཚོགས་བཤད་བཀླག་ལུང་ཙམ་མིན་ཉམས་ཁྲིད་རྒྱུན། ། བྱིན་རླབས་དྲོད་རླངས་མ་ཡལ་འཆི་མེད་བཅུད། ། འདི་འདྲ་སྐལ་ལྡན་གདུལ་བྱའི་གསོས་མིན་ནམ། ། ཆོས་བརྒྱད་ཁྲི་ལ་འགྱིང་བའི་སྟོན་སྒོམ་ཕལ། ། འདི་འདྲ་ཉན་པའི་སྣོད་མིན་རྣ་ལ་གཟོན། ། གཟུར་གནས་ཐར་འདོད་མཆིས་ན་འདི་ལོང་དང༌། ། འཁྲུལ་མེད་མཁའ་འགྲོའི་སྙིང་ཁྲག་ཁོ་ན་ཡིན། ། རྒྱལ་བས་གང་གསུངས་རྣམ་མཁྱེན་སྒྲུབ་བྱེད་ལམ། །
དེ་ཡི་ཡང་སྙིང་གསེར་གྱི་བཅུད་ཐིག་འདི། ། ཕོངས་པར་འདུག་ཀྱང་སྙིང་གི་གྲོགས་ལ་བསམ། ། འདི་འདྲའི་ལེགས་བཤད་སྔོན་ཆད་བྱུང་ངམ་ལྟོས། ། རང་བཟོ་ར་གན་བསྲེས་པའི་བསྟན་བཅོས་འགའ། ། བླུན་པོས་གསེར་དུ་འཛིན་ཀྱང་འཁྲུལ་པ་སྟེ། ། སློབ་བཤད་གདམས་ཟབ་སེངྒེའི་འོ་མར་མངར། ། སྣོད་ལྡན་སེང་ཕྲུག་ཉིད་ལ་བཅུད་དུ་ཆེ། ། འདིར་འབད་བདག་རྨོངས་བློ་ཡི་དྲི་མ་ཡིས། ། ཚིག་དོན་སྐྱོན་བྱུང་བླ་མ་ཡི་དམ་ལྷ། ། མཁའ་འགྲོ་གནས་ཉུལ་དུར་ཁྲོད་མགོན་ལ་བཤགས། །
སྔོན་བསགས་ལས་ཉོན་དང་བཅས་དག་ཚངས་སྩོལ། ། ཁྱད་པར་ཟབ་གསང་མཁའ་འགྲོའི་སྙིང་གི་ཁྲག ། གསལ་ཆེས་སྐྱོན་བྱུང་སྙིང་ནས་བཤགས་ལགས་ན། ། སྒྲིབ་པར་མི་འགྱུར་བསྟན་པའི་སྲོག་ཟུངས་དང༌། ། འགྲོ་ཕན་ཉེར་འཚོའི་གསོས་སུ་བསྒྱུར་ཕྲིན་མཛོད། ། དཔལ་མགོན་ཀེང་རུས་ཆེ་བ་གཙིགས་པའི་ཞལ། ། ཡབ་ཡུམ་དམ་ཅན་སྲུང་མའི་དབང་པོ་ལ། ། ཆོས་འདི་གཉེར་དུ་གཏད་དོ་ཚེ་འདི་ཡི། ། སྣང་ཅན་དམ་མེད་ལོག་ལྟའི་ལག་ནས་ཕྲོགས། ། དམ་ལྡན་བསྟན་འཛིན་སྐྱེས་བུར་གཏོད་མཛོད་ལ། །
བར་ཆད་ཀུན་ཞི་བསམ་པའི་ཕྲིན་ལས་སྒྲུབས། ། ཕྱི་ནང་མི་སྲུན་བདུད་སྡེ་མཐར་གྱིས་ལ། ། བསྟན་པ་དར་རྒྱས་ཕྲིན་ལས་ཁྱོད་ཀྱིས་མཛོད། ། དགེ་བ་འདི་ཡིས་བདག་གཞན་འགྲོ་བ་ཀུན། ། མཁའ་སྤྱོད་དགའ་མས་རྗེས་བཟུང་ཁ་སྦྱོར་གྱི། ། བདེ་ཆེན་ལ་དགྱེས་རྡོ་རྗེ་འཆང་གི་ས། ། མ་ཐོགས་ཚེ་འདི་ཉིད་ལ་མངོན་གྱུར་ཤོག ། ཅེས་རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་བསྐྱེད་རྫོགས་དམིགས་ཁྲིད་མཁཾའ་སྤྱོདཾ་འཁྲིཾད་པཾའི་སཾ་མཁཾན་མཛེཾས་པཾར་བྱེདཾ་པཾའི་རྒྱནཾ་ཞེས་བྱ་བ་འདིའང༌། དྲིན་ཅན་བླ་མ་བློ་བཟང་ཡེ་ཤེས་ནས་ནོར་ཕྱིར་གྲོང་དུ་ཆོས་འཚོང་བའི་བརྟུལ་ཞུགས་སྤངས་ཏེ། ལྷ་འདིའི་བསྙེན་སྒྲུབ་ལ་བརྩོན་པའི་ཞལ་བཞེས་ཐོག
འདི་ལྟ་བུ་བྲིས་ཤིག་པའི་བཀའ་བསྐུལ་བ་དང༌། ཉེ་ཆར་རི་ཁྲོད་པ་བྱམས་པ་མཁས་བཙུན་དང༌། དགེ་ལེགས་དངོས་གྲུབ་གཉིས་ནས་ཀྱང་རམ་བཏེག་སྟེ་ཚོགས་ཀྱི་འཁོར་ལོ་དང་བཅས་བསྐུལ་ཞིང༌། རང་ཉིད་ཀྱང་གཅིག་ཏུ་སྤྲོ་བས་རྐྱེན་བྱས་ཏེ། སྙིགས་དུས་ཀྱི་རྫོགས་པའི་སངས་རྒྱས་རྡོ་རྗེ་འཆང་འཇམ་དབྱངས་མཁྱེན་བརྩེའི་དབང་པོ་དང༌། དེ་སྲས་རྡོ་རྗེ་འཛིན་པ་ཀུན་དགའ་འཇམ་དབྱངས་རྣམ་པ་གཉིས་ལས། ཟབ་གསང་གི་ཆོས་ཚུལ་བསམ་གྱིས་མི་ཁྱབ་པ་ནོས་ཤིང༌། ཁྱད་པར་དུ་ལམ་འདིའི་སྨིན་གྲོལ་ཚོགས་བཤད་དང་བཀླག་ལུང་ཙམ་དུ་མ་ལུས་པར། ཁའུ་བྲག་རྫོང་པའི་བཤད་སྲོལ་འཁྲུལ་མེད་མཐིལ་ཕྱིན་པ་རྒྱབ་བརྟེན་དང་བཅས་ལེགས་པར་ཐོབ་ཅིང༌། གཞན་ཡང་སྙན་བརྒྱུད་བསྟན་པའི་མཛེས་རྒྱན་རྡོ་རྗེ་འཆང་འཇམ་དབྱངས་ཕྲིན་ལས་ལས་ཀྱང་སྨིན་གྲོལ་མང་དུ་ནོས་པས་བསྐལ་པ་བཟང་པོར་གྱུར་པ།
དུས་མཐའི་བཙུན་པ་ངག་དབང་དམ་ཆོས་རྒྱ་མཚོ་བློ་བཟང་བཤད་སྒྲུབ་བསྟན་པའི་ཉི་མའམ། མིང་གཞན་ཚངས་སྲས་ཟླ་བ་འཆི་མེད་ལང་ཚོར་འབོད་པའི་སྙོམས་ལས་པས། ཚར་ཆེན་ཡབ་སྲས་རྣམས་ཀྱི་གསུང་ཚད་མ་གཞིར་བཞག པཎ་ཆེན་ངག་དབང་ཆོས་གྲགས། རིག་འཛིན་པདྨ་ཕྲིན་ལས། རྨོར་ཆེན་ཀུན་དགའ་ལྷུན་གྲུབ། ཞྭ་ལུ་རི་སྦུག་སྤྲུལ་སྐུ་རིན་ཆེན་བློ་གསལ་བསྟན་སྐྱོང༌། ཁོ་བོའི་བླ་མ་ཀུན་མཁྱེན་འཇམ་པའི་དབྱངས་མཁྱེན་བརྩེའི་ཞབས་རྣམས་ཀྱིས་མཛད་པའི་གཞུང་ཆེ་ཕྲ་དང༌། ཞུ་ཆེན་མ་ཧཱ་པཎྜི་ཏའི་ཁྲིད་ཡིག་ལའང་བརྟགས། བློ་ཆེན་ཤཱནྟི་དེ་ཝའི་ཟིན་བྲིས་ཀྱི་ལེགས་ཆ་བླངས།
བླ་མའི་གསུང་སྒྲོས་ཀྱིས་ཟུར་བརྒྱན་ཏེ། མང་བ་དང་ཉུང་བའི་མཐའ་སྤངས་ནས། གོང་སྨོས་བཀའ་འགྱུར་བའི་བཞེད་པ་བསྐང་སླད་དང༌། རང་དང་སྐལ་མཉམ་ཕྱོགས་ཞེན་གྱི་དུག་ཆུས་མ་བསླད་པ་རྣམས་ལ་སྨན་པའི་སླད་དུ། རང་ཕྱོགས་ཞེན་འདོད་ཀྱིས་རྒྱས་བཀབ་མ་བྱས་པར་ཚད་ཐུབ་ཀྱི་ལུགས་སུ། རབ་ཚེས་ས་ཡོས་ཀྱི་ལོ། མགོ་ཟླ་བའི་ཡར་ཚེས་བཅུའི་དཔའ་བོའི་དགའ་སྟོན་གྱི་དུས། བཀྲ་ཤིས་ཚངས་དབྱུག་གི་འབྲུ་སྦྱོར་ཉིན་དབུ་བཙུགས་ཏེ། ཟླ་བ་དེའི་ཉ་སྟོང་ལ་ཟླ་ཉིར་སྒྲ་གཅན་འཇུག་པའི་ནང་གི་ཟླ་ཉི་སྒྲ་གཅན་གྱི་ལམ་དུ་འཛུད་པའི་རྟེན་འབྲེལ་དང་བཅས། དམར་ཕྱོགས་ཀྱི་ཉི་མ་མེ་བཞིའི་འབྲུ་སྦྱོར་ལ་ཕལ་ཆེར་གྲུབ་པར་བགྱིས།
སླར་ཡང་མིག་ལམ་ལ་ཕབ་སྟེ་མར་གྱི་ཚེས་བཅུར་མཁའ་འགྲོ་མཉེས་པའི་སྟོན་མོ་དང་ལྷན་ཅིག་ཡོངས་སུ་རྫོགས་པར་བྲིས་པ་འདིས་ཀྱང་གསང་ཆེན་ཟབ་མོའི་བསྟན་པ་འཕེལ་རྒྱས་ཡུན་རིང་དུ་གནས་པ་དང༌། ཀུན་མཁྱེན་འཇམ་དབྱངས་བླ་མ་ཡབ་སྲས་ཀྱིས་མཚོན་པའི་བསྟན་འཛིན་གྱི་སྐྱེས་བུ་ཐམས་ཅད་སྐུ་ཁམས་བཟང་ཞིང་ཞབས་པད་བསྐལ་བརྒྱར་བརྟན་པ་དང༌། བདག་དང་བདག་ལ་ལྟོས་པའི་བུ་སློབ། རྗེས་འཇུག་ཆོས་འདིའི་གདུལ་བྱར་གྱུར་པ་ཐམས་ཅད་ཀྱི་དམ་བཅའ་མཐར་ཕྱིན་ཅིང་འཕོ་མེད་འཇའ་ལུས་ཟུང་འཇུག་ཆེན་པོ་མྱུར་དུ་འཐོབ་པ་སོགས་ཕན་བདེའི་སྣང་བ་ས་གསུམ་ན་རྟག་ཏུ་འབར་བའི་རྒྱུར་གྱུར་ཅིག ། དཔེ་འདི་ཆོས་སྐྱོང་དྲག་པོ་ཀེང་རུས་གཟུགས་ཅན་དང༌། དམ་ཅན་བེག་ཙེ་ལྕམ་དྲལ་ལ་གཉེར་རོ། ། གཏད་དོ། ། བཅོལ་ལོ། ། གུ་ཧཱ་ས་མ་ཡ༌། དགེའོ། །
སརྦ་དཱ་ཀ་ལྱཱ་ཎཾ་བྷ་ཝནྟུ། དམ་མེད་ལ་གསང་ཞིང་རླུང་ཕྱོགས་ཙམ་ཡང་བསྒྲག་པར་མི་བྱའོ། ། བཀྲ་ཤིས་དཔལ་འབར་འཛམ་གླིང་རྒྱན་དུ་བྱོན།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
