ས་སྐྱའི་མཁའ་སྤྱོད་བེའུ་བུམ།
པོད ༢༨
རྗེ་བཙུན་རྡོ་རྗེ་རྣལ་འབྱོར་མའི་ཞི་བའི་སྦྱིན་སྲེག་གི་ལག་ལེན་གསལ་བར་བཤད་པ།
༼ཨཱཿ༽ ༄༅། །རྗེ་བཙུན་རྡོ་རྗེ་རྣལ་འབྱོར་མའི་ཞི་བའི་སྦྱིན་སྲེག་གི་ལག་ལེན་གསལ་བར་བཤད་པའི་ཡི་གེ་མཁའ་སྤྱོད་བགྲོད་པའི་གསང་ལམ་ཞེས་བྱ་བ་བཞུགས་སོ།། ༈ །ན་མོ་གུ་རུ་བུདྡྷ་དྷྭ་ཛ་བཛྲ་ཡོ་གི་ནཱི། རྒྱལ་བ་ཀུན་གྱི་སྤྱི་གཟུགས་བླ་མ་དང༌། ། རྡོ་རྗེ་བཙུན་མོའི་ཞབས་ལ་གུས་བཏུད་ནས། ། མཁའ་སྤྱོད་དབང་མོ་མཆོད་པའི་སྦྱིན་སྲེག་གི ། ཆོ་གའི་ལག་ལེན་མ་ནོར་དོན་ཚང་སྤེལ། ། འདིར་རྗེ་བཙུན་རྡོ་རྗེ་རྣལ་འབྱོར་མའི་བསྙེན་པ་སྔོན་དུ་སོང་བས་གསང་སྔགས་ཀྱི་ནུས་པ་དབྱུང་བའི་ཕྱིར་ཞི་བའི་སྦྱིན་སྲེག་བྱ་བར་འདོད་པས། སྦྱོར་བ་དངོས་གཞི་རྗེས་ཀྱི་བྱ་བ་དང་གསུམ། དང་པོ་ནི།
ཐབ་ཀྱི་གཞི་ས་སྟེགས་གྲུ་བཞི་འཐས་པ། དེའི་སྟེང་ཐིག་ཆེན་བརྒྱད་སྤྱི་དང་མཐུན་པར་བཏབ་ལ། དབུས་ནས་ཁྲུ་གང་བསྐོར་བ་ནི་ཐབ་ཀྱི་ཚད། དེའི་ནང་དུ་སོར་བཞི་པ་གཉིས་བསྐོར་བ་ནི་ཁ་ཁྱེར་དང་མུ་རན་ཏེ། དེ་ལ་རྡོ་རྗེ་ཕྲེང་བ་ཁ་ཟླུམ་པས་བསྐོར་བ་བྲི། དེའི་མཐའ་གྲུ་བཞིར་ཐིག་གདབ་ལ་ཁ་ཁྱེར་སོར་བཞི་བྱས་པའི་ནང་གི་གྲྭ་བཞིར་ཟླ་ཕྱེད་རྡོ་རྗེ་ཁ་ཟླུམ་པས་མཚན་པ་བྲི། ཟླུམ་སྐོར་ནང་མའི་ནང་ནས་ལྟེ་བའི་བར་གྱི་ཚད་དེས་ཟླུམ་སྐོར་དང་ཤར་ནུབ་གཉིས་ཀྱི་ཚངས་ཐིག་འཛོམ་སྟེང་བཟུང་ནས་ཤར་ནུབ་གཡས་གཡོན་དུ་རྟགས་བྱས་ལ། ཤར་གྱི་ཚངས་ཐིག་ཟླུམ་ཐིག་འཛོམ་སྟེང་ནས་ལྷོ་ནུབ་དང་ནུབ་བྱང་དུ་ཐིག་གདབ། ལྷོ་ནུབ་ཀྱི་རྟགས་སྟེང་ནས་ནུབ་བྱང་ཐིག་གདབ། དེ་བཞིན་དུ་ནུབ་ཀྱི་ཚངས་ཟླུམ་ཐིག་འཛོམ་སྟེང་ནས།
ཤར་ལྷོ་དང་བྱང་ཤར་དུ་ཐིག་གདབ། དེ་ནས་ཤར་ལྷོ་དང་བྱང་ཤར་གྱི་རྟགས་སྟེང་གདབ་པས་ཆོས་འབྱུང་བསྣོལ་མ་འབྱུང་ཞིང༌། སླར་ཡང་དེའི་ནང་དུ་སོར་གང་ཙམ་གྱི་ཐིག་རེ་བཏབ། ཆོས་འབྱུང་གི་རེ་ཁཱ་དཀར་པོ། ནང་ཐམས་ཅད་རྡུལ་ཚོན་དམར་པོས་བཀང་སྟེ། མདུན་རྒྱབ་སྤངས་པའི་གྲྭ་བཞིར་དགའ་བ་འཁྱིལ་པ་གཡོན་སྐོར་དུ་བྲི། དབུས་སུ་ཉི་མའི་གདན་ལ་ཚོམ་བུ་དམར་པོ་དགོད། ཐབ་ཀྱི་ཁ་ཁྱེར་ལ་བུད་ཤིང་སྲོག་ཆགས་མེད་པའི་ལྕི་བ་སྐམ་པོའམ། ཚེར་མ་ཅན་མ་ཡིན་པའི་བུད་ཤིང་བརྩིགས་ལ། དེའི་འཇིག་རྟེན་པའི་ཤར་ལྷོར་ཏིང་ལོ་ཆེ་བ་གཅིག་བཤམས་རང་ཉིད་ཞལ་ཤར་དུ་ཕྱོགས་པའི་གཡོན་ཐབ་ཀྱི་གཡས་སུ་ཆུ་གཉིས་སྔོན་དུ་འགྲོ་བའི་མཆོད་པ་ལྔ་དང༌།
འཇིག་རྟེན་ལས་འདས་པའི་གཏོར་མ་དམ་རྫས་ལྔ་བདུན་གསུམ་ལ་སོགས་པ་དང༌། བསྐང་བའི་གཏོར་མ་རྒྱས་བསྡུས་གང་རིགས་སོགས་ཕྱག་ལེན་ལྟར་དང༌། མེ་ལྷ་ལ་གཏོར་མ་ཟླུམ་གཏོར་གཅིག་རྣམས་བཤམས། རང་གི་གཡས་ཐབ་ཀྱི་གཡོན་དུ་ཡམ་ཤིང་འོ་མ་ཅན་ཞེས་པ་ལྕང་དཀར་ལ་སོགས་པ་གས་གྲུམ་མེད་པ་སྦོམ་ཕྲ་མཐེབ་ཆེན་ནས་མཐེའུ་ཆུང་གི་བར་དང༌། རིང་ཐུང་སོར་བརྒྱད་པའམ། ཁྲུ་གང་བའམ་སོར་བཅུ་གཉིས་ཀྱི་ཚད་དང་ལྡན་པའི་རྩེ་མོར་མར་དང་སྦྲང་རྩི་དང་དྲི་བཟང་གིས་བྱུགས་པ་དང༌། འབྲུ་མར་རམ། མར་བཞུ་བ། ཏིལ་དང༌། ལས་ཀྱིས་ཤི་བའི་བ་ལང་གི་ཤ་དུམ་བུར་གཏུབས་ཤིང་བརྔོས་པ་ལ་ཆང་ལ་བདུད་རྩི་རིལ་བུ་བཏབ་པས་སྦགས་པ་དང༌།
ཞོ་མར་ཕྱེ་གསུམ་དང་སྦྲང་བུ་རམ་རྣམས་བསྲེས་པའི་ཟས་མཆོག ཀུ་ཤ་དང༌། དཱུརྺ་དང༌། ནས་དང༌། གྲོ་དང༌། སོ་བ་དང༌། འབྲས་དང༌། སྲན་མ་དང༌། ཛཱ་ཏི་ལ་སོགས་པའི་འབྲུ་སྣ་ཚོགས་བཞག་པའོ། ། ཏིལ་ནས་འབྲུ་སྣ་ཚོགས་ཀྱི་བར་ཟངས་སྡེར་སོགས་སྣོད་བཟང་པོར་བཀོད་ནས་བཞག་གོ །
ཀུ་ཤ་ཡམ་ཤིང་ལ་སྣོད་མེད་པར་མཆོད་གཞིའི་སྟེང་དུ་བཀོད་པའོ། ། སྒྲུབ་པ་པོའི་མདུན་དུ་ནང་མཆོད་རྡོ་རྗེ་དྲིལ་བུ། དེ་གཉིས་ཀྱི་བར་དུ་དགང་གཟར་བླུགས་གཟར་གཉིས་ཁ་སྦྱར་ལ་བཞག དུང་ཆོས་དྲི་བཟང་གི་ཆུས་གང་བ་ཀུ་ཤའི་འཐོར་ཡབ་དང་བཅས་པ་འཐོར་ནས་ཀུ་ཤའི་ཆུན་པོ་བརྒྱད། སྤོར་ལྡེ་ཁྲུ་གང་ཙམ་པ་ཡང་བཤམས། སྒྲུབ་པ་པོ་དང་ཐབ་ཀྱི་བར་འཇིམ་པ་ལས་བྱས་པའི་མེ་ཡོལ་ཡང་བཤམ་པ་ནི་སྦྱོར་བའི་ཆོས་སོ། ། གཉིས་པ་དངོས་གཞི་ལ་གསུམ། བདག་ཉིད་ལྷར་བསྐྱེད། འཇིག་རྟེན་པའི་མེ་ལྷ་མཆོད་པ། འདས་པའི་མེ་ལྷ་མཆོད་པའོ།
༈ །དང་པོ་ནི། ཕྱི་རེད་ཀྱི་ཚེ་སྒྲུབ་པ་པོ་ཁ་ཤར་ཕྱོགས་སུ་བལྟས་ལ། གོས་དཀར་པོ་གྱོན་ལ་སྡིག་པ་ཞི་བའི་སེམས་དང་ལྡན་པས། སྐྱབས་ཡུལ་གསལ་འདེབས་ནས་བརྩམས་ཏེ། བསམ་གྱིས་མི་ཁྱབ་པའི་ངང་ནས། རང་སྐད་ཅིག་གིས་རྡོ་རྗེ་རྣལ་འབྱོར་མའི་སྐུར་གྱུར། ཞེས་བརྗོད་ཅིང༌། རང་གི་གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ། ཨོཾ་བྃ་ཧྃ་ཡོཾ་ཧྲིཾ་མོཾ་ཧྲིཾ་ཧྲིཾ་ཧཱུྃ་ཧཱུྃ་ཕཊ་ཕཊ། ཅེས་བརྗོད་པའི་བར་ཁོ་བོས་བྱས་པའི་སྒྲུབ་ཐབས་བཞིན་བྱ་བའམ།
རང་གང་བྱེད་ཀྱི་བདག་བསྐྱེད་བྱས་ལ། དེ་ནས་བསང་ཆུ་བྱིན་རླབས་ནི། སུམྦྷས་བསང༌། སྭ་བྷཱ་ཝས་སྦྱངས། ཤཾ་ལས་དུང་ཆོས་དྲི་མ་མེད་པའི་ནང་དུ་ཧཱུྃ་ལས་བསང་ཆུས་རྫས་རྣམས་ཀྱི་བགེགས་དང་མ་དག་པ་སེལ་བའི་ནུས་པ་དང་ལྡན་པར་གྱུར། ཞེས་བརྗོད་ཅིང༌། སུམྦྷ་ཉེར་གཅིག་གིས་བྱིན་གྱིས་བརླབས་ཤིང༌། དེ་ནས་བསང་ཆུ་ཀུ་ཤའི་འཐོར་གཡབ་ཀྱིས་ཐབ་དང་ཡོ་བྱད་རྣམས་ལ་གཏོར། སུམྦྷས་བསང༌། སྭ་བྷཱ་ཝས་སྦྱངས།
སྟོང་པའི་ངང་ལས་ཨ་ལས་བྱུང་བའི་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། ཧཱུྃ་ཞུ་བ་ལས་བྱུང་བའི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ། དྲི་ཆབ། ཞལ་ཟས། རོལ་མོ་ལ་སོགས་པ་དྭངས་ཤིང་ཐོགས་པ་མེད་པ་བྱང་ཆུབ་སེམས་དཔའ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་གྱི་ཕུང་པོ་ལྟ་བུ་བསམ་གྱིས་མི་ཁྱབ་པ་དང༌། བསྲེག་རྫས་རྣམས་གཙང་ཞིང་ཡིད་དུ་འོང་བ་ཞི་བའི་ལས་སྒྲུབ་པའི་ནུས་པ་དང་ལྡན་པར་གྱུར།
ཨོཾ་ཨརྒྷཾ། པ་དྱཱཾ། པུཥྤེ། དྷུ་པཾ། ཨ་ལོ་ཀེ། གྷནྡྷེ། ནཻ་ཝི་དྱེ། ཤབྡ་ཨཱཿཧཱུྃ། ཨོཾ་ཤྲཱི་སྭཱ་ཧཱ། ཨོཾ་ཛྲཱིཾ་སྭཱ་ཧཱ།
ཨོཾ་ཨོཾ་སྭཱ་ཧཱ། ཨོཾ་ཀུ་རུ་ཀུ་རུ་སྭཱ་ཧཱ། ཞེས་བརྗོད། ༈ །གཉིས་པ་འཇིག་རྟེན་པའི་མེ་ལྷ་མཆོད་པ་ནི། ཡང་ཐབ་ལ་བསང་ཆུ་གཏོར་ལ། སུམྦྷས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་པྃ་ལས་པདྨ་དང་རྃ་ལས་ཉི་མའི་སྟེང་དུ། ཧཱུྃ་ལས་ཞི་བའི་ཐབ་ཁུང་དཀར་པོ་ཟླུམ་པོ་རྒྱར་ཁྲུ་གང༌། ཟབས་སུ་ཁྲུ་ཕྱེད།
ཁ་ཁྱེར་དང་མུ་རན་ལ་རྡོ་རྗེས་མཚན་ཞིང༌། ཕྱི་རོལ་སྟེགས་བུ་གྲུ་བཞི་པ་གྲྭ་བཞིར་ཟླ་ཕྱེད་རྡོ་རྗེས་བརྒྱན་པ་དྭངས་ཤིང་ཐོགས་པ་མེད་པ་བུད་ཤིང་རྩིགས་པ་དང་བཅས་པའི་དབུས་སུ་རྃ་ལས་བགྲང་ཕྲེང་རྃ་གྱིས་མཚན་པ་ཡོངས་སུ་གྱུར་པ་ལས། མེ་ལྷ་ར་སྐྱེས་ལ་ཞོན་པ་སྐུ་མདོག་དམར་པོ་ཞལ་གཅིག་ཕྱག་བཞི་པ། ཕྱག་གཡས་ཀྱི་དང་པོས་མཆོག་སྦྱིན། གཉིས་པས་བགྲང་ཕྲེང༌། གཡོན་གྱི་དང་པོས་དབྱུག་གུ་རྩེ་གསུམ་པ། གཉིས་པས་གུནྡྷེ་འཛིན་པ། རལ་པའི་ཐོར་ཚུགས་དང་ལྡན་ཞིང་ཚངས་པའི་སྐུད་པ་དང་ཀྲྀཥྞ་ས་རའི་པགས་པའི་སྟོད་གཡོག་དང་དམར་པོའི་ཤམ་ཐབས་ཅན། དེའི་དཔྲལ་བར་ཨོཾ། མགྲིན་པར་ཨཱཿ
ཐུགས་ཀར་ཧཱུྃ། རང་གི་སྙིང་གའི་ས་བོན་ལས་འོད་འཕྲོས་པས། ཤར་ལྷོ་ནས་མེ་ལྷ་འཁོར་དང་བཅས་པ་ཨོཾ་བཛྲ་ས་མཱ་ཛཿ དབྱུག་གུ་རྩེ་གསུམ་པའི་ཕྱག་རྒྱ་རྣ་བའི་དྲུང་དུ་གཡབ་ཅིང༌། ཨོཾ་ཚུར་བྱོན་ཚུར་བྱོན་འབྱུང་པོ་ཆེ། ། མེ་ལྷའི་རྒྱལ་པོ་དྲང་སྲོང་མཆོག ། བསྲེག་བླུག་ཞལ་ཟས་བཞེས་སླད་དུ། ། འདི་ཉིད་དུ་ནི་གཤེགས་སུ་གསོལ། ། གཟི་བརྗིད་ཆེན་པོ་མེ་ཡི་ལྷ། ། འདོད་པ་ཐམས་ཅད་སྒྲུབ་པ་པོ། །
ཐུགས་རྗེས་སེམས་ཅན་དོན་མཛད་པ། ། འདི་ཉིད་དུ་ནི་བཞུགས་སུ་གསོལ། ། ཨོཾ་ཨེ་ཧྱེ་ཧི་མ་ཧཱ་བྷུ་ཏ། དེ་ཝ་རི་ཥི་དྭི་ཛ་ས་ཏྭ་མ་གྲི་ཧི་ཏོ་མ་ཧཱ་ཨསྨིནྶནྣི་ཧི་ཏོ་བྷ་ཝ། ཨགྣེ་ཡེ་ཨི་ཧྱེ་ཧི་ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། སླར་ཡང་རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཨོཾ་པཉྩ་ཀུ་ལ་ས་པཱ་རི་ཝཱ་ར་ཨརྒྷཾ་ནས་ཤབྡའི་བར་གྱིས་མཆོད། དེ་བཞིན་གཤེགས་པ་ཁྱེད་རྣམས་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས་ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ།
ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་དྲི་མ་དག ཆུའི་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུར་བརྒྱན། མཚན་སྔགས་སྔོན་དུ་འགྲོ་བའི་མཆོད་པ་ལྔ། ནང་མཆོད། འཇིག་རྟེན་དབང་ཕྱུག་སོགས་ཀྱིས་བསྟོད། དེ་ནས་ཀུ་ཤའི་ཆུན་པོ་བརྒྱད་ལ་བསང་ཆུ་གཏོར་ཞིང༌། སུམྦྷས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་ཀུ་ཤ་སྔོ་ལྗང་རྩ་བ་དང་རྩེ་མོ་མ་ཉམས་པ་འབགས་པ་དང་མ་དག་པ་སེལ་བའི་ནུས་པ་དང་ལྡན་པར་གྱུར།
ཨོཾ་ཀུ་ཤ་འདི་ནི་གཙང་ཞིང་དགེ ། ཧཱུྃ་ལས་སྐྱེས་པའི་སྙིང་པོ་མཆོག ། དཀོན་མཆོག་གསུམ་གྱི་དག་བྱེད་དེ། ། ཚངས་པ་ཡི་ནི་དག་བྱེད་ཡིན། ། འདིས་བདག་ཅག་གི་བགེགས་དང་མི་མཐུན་པའི་ཕྱོགས་ཐམས་ཅད་ཞི་ཞིང་ལས་ཀྱི་དངོས་གྲུབ་ཀྱང་སྩལ་དུ་གསོལ། ཨོཾ་བཛྲ་སཏྭ་ཨཱཿ མ་མ་ཤཱིནྟཾ་ཀུརྺནྟུ་སྭཱ་ཧཱ། ཞེས་བརྗོད་ཅིང༌། ཀུ་ཤའི་རྩེ་མོ་ཕྱོགས་གཡོན་སྐོར་དང་མཚམས་གཡས་སྐོར་དུ་ཐབ་ཀྱི་ཕྱོགས་མཚམས་བརྒྱད་དུ་འབུལ། དེ་ནས་སྦྱིན་སྲེག་གི་གཞུང་རྣམས་སུ་གོང་དུ་མེ་འབར་བར་བཤད་ཀྱང་ཕྱག་ལེན་ལ་སྐབས་འདིར་མཛད་པས།
སྤོར་ལྡེ་སྦར་ནས་ཐབ་ལ་གཡོན་ཕྱོགས་སུ་ལན་གསུམ་བསྐོར་ཞིང༌། ཨོཾ་བཛྲ་ཛྭ་ལ་རཾ་ཞེས་པས་ཐབ་ནང་གི་ཏིང་ལོ་སྦར། མེ་ནི་རྡོ་དང་ལྕགས་རྩུབ་པ་ལས་བྱུང་བ་མ་ཡིན་པ། རྒྱུན་ཞག་གི་མེའམ་འོ་མ་ཅན་རྩུབ་པ་ལ་བྱུང་བའོ། ། ཕུས་མི་བརྡབ། རླུང་གཡབ་ཀྱིས་སྦར་རོ། ། དེ་ནས་ཡམ་ཤིང་གཞན་དང་བཅས་པས་མེ་ལེགས་པར་འབར་དུ་བཅུག་ཅིང༌། མར་བླུགས་གཟར་གསུམ་ཛྭ་ལའི་སྔགས་ཀྱིས་མེ་གསོ། དེ་ནས་མེ་ལྷའི་ལྕེ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལ་རྃ་བསམ། དགང་བླུག་གི་ཁ་ལ་ཡང་རྃ་བསམ་ལ།
ཨོཾ་ཨགྣ་ཡེ་སྭཱ་ཧཱ། གཟར་བླུག་བདུན་གྱིས་དགང་བླུག་མར་གྱིས་བཀང༌། ཨོཾ་ཨགྣ་ཡེ་ཨ་དི་པྱཱ་དི་པྱ་ཨ་བྷི་ཤ་མ་ཧཱ། ཨ་བྷི་ཤ་མ་ཧཱ་ཤྲཱི་ཧ་བྱ་ཀ་བྱ། བ་ཧཱ་ན་ཡེ། བདག་དང་སེམས་ཅན་ཐམས་ཅད་ཀྱི་སྡིག་སྒྲིབ་དམ་ཚིག་ཉམས་ཆག་གསང་སྔགས་ལྷག་ཆད་ཀྱི་ཉེས་པ་ཐམས་ཅད་ཤཱིནྟཾ་ཀུ་རུ་སྭཱ་ཧཱ། ཞེས་ལན་གསུམ་གྱིས་བྱོན་ཟན་འབུལ། སྐབས་འདིར་མེ་པྲ་བརྟག་ཅིང༌། ངན་ན་ཧཱུྃ་ཞེས་བརྗོད་ཅིང་བསང་ཆུ་གཏོར། དགང་བླུགས་ཁ་སྦྱར་ལ་ལན་གསུམ་བསྐོར།
ཨོཾ་ཨགྣ་ཡེ་ཞེས་པ་ཀུན་ལ་སྦྱར་བའི་ཨརྒྷཾ་ནས་ཤབྡའི་བར་གྱིས་མཆོད། ཨོཾ་ཨགྣ་ཡེ་ཨོཾ་ཨཱཿཧཱུྃ་ཞེས་པས་ནང་མཆོད་འབུལ། རྡོ་རྗེ་དྲིལ་བུ་འཛིན་པས། འཇིག་རྟེན་དབང་ཕྱུག་ཚངས་དབང་མགོན་གྱི་སྲས། ། མེ་ལྷའི་རྒྱལ་པོ་ཌཱ་ཀིས་དབང་བསྐུར་བ། ། ཤེས་རབ་མཆོག་གིས་ཉོན་མོངས་ཐམས་ཅད་བསྲེག ། འཛིན་བྱེད་མེ་ལྷ་ཉིད་ལ་རྣམ་པར་འདུད། ། ཅེས་པས་བསྟོད། དེ་ནས་བསྲེག་རྫས་འབུལ་བ་ནི། ཡམ་ཤིང་ནས་ཛ་ཏི་ལ་སོགས་པའི་འབྲུ་སྣ་ཚོགས་ཀྱི་བར་རིམ་པ་བཞིན་ལག་པ་གཡོན་པས་བཟུང་ལ།
གཡས་པས་མཐེབ་སྲིན་གྱིས་སྟེང་ནས་བླངས་ཤིང་ཅུང་ཟད་བསྐོར་ཏེ་མཆོག་སྦྱིན་གྱི་ཕྱག་རྒྱས་ཕུལ། དང་པོ་ཡམ་ཤིང་ལ། ཨོཾ་བཛྲ་ཛྭ་ལ་ཛྭ་ལ་ཡེ་བོ་དྷི་བྲིཀྵ་ཡེ་སྭཱ་ཧཱ། མར་ལ། ཨོཾ་ཨགྣ་ཡེ་སྭཱ་ཧཱ། ཏིལ་ལ། ཨོཾ་སརྦ་པཱ་པཾ་ད་ཧ་ན་བཛྲཱ་ཡེ་སྭཱ་ཧཱ། ཤ་ལྔ་བདུད་རྩི་ལྔ་ལ། ཨོཾ་མ་དཱ་ན་བ་ལ་པཉྩ་ཨ་མྲྀ་ཏ་སྭཱ་ཧཱ། ཟས་མཆོག་ལ།
ཨོཾ་སརྦ་སཾ་པ་དེ་ཡེ་སྭཱ་ཧཱ། ཀུ་ཤ་ལ། ཨོཾ་བཛྲ་ཨ་པྲ་ཏི་ཧ་ཏ་བཛྲ་ཡེ་སྭཱ་ཧཱ། དཱུརྺ་ལ། ཨོཾ་བཛྲ་ཨ་ཡུ་ཥེ་སྭཱ་ཧཱ། ནས་ལ། ཨོཾ་མ་ཧཱ་བཱེ་ག་ཡེ་སྭཱ་ཧཱ། གྲོ་ལ། ཨོཾ་བཛྲ་གྷསྨ་རི་ཡེ་སྭཱ་ཧཱ། སོ་བ་ལ།
ཨོཾ་བཛྲ་བི་ཛ་ཡེ་སྭཱ་ཧཱ། འབྲས་ལ། ཨོཾ་བཛྲ་པུཥྚ་ཡེ་སྭཱ་ཧཱ། སྲན་མ་ལ། ཨོཾ་མ་ཧཱ་བ་ལ་ཡེ་སྭཱ་ཧཱ། ཛ་ཏི་ལ་སོགས་པ་འབྲུ་སྣ་ཚོགས་ལ། ཨོཾ་མ་ཧཱ་ཤྲཱི་ཕ་ལ་བརྟ་ནི་སྭཱ་ཧཱ། ཞེས་པས་བསྲེག་རྫས་རྣམས་སྔགས་དང་བཅས་པ་ལན་བདུན་རེའི་མཇུག་ཏུ། བདག་དང་སེམས་ཅན་ཐམས་ཅད་ཀྱི་སྡིག་སྒྲིབ་དམ་ཚིག་ཆག་ཉམས་སྔགས་ལྷག་ཆད་ཀྱི་ཉེས་པ་ཐམས་ཅད་ཤཱིནྟཾ་ཀུ་རུ་སྭཱ་ཧཱ། ཞེས་པའི་སྤེལ་ཚིག་བརྗོད་ཅིང་དབུལ།
སླར་ཡང་གོང་ལྟར་མཆོད་བསྟོད་བྱས་ནས་མར་བླུགས་གཟར་གང་ཐབ་ནང་བླུགས་ལ། ཨོཾ་ཨགྣེ་ཛྭ་ལ་རྃ། མེ་ལྷ་འབར་བའི་རྣམ་པར་གྱུར། ཞེས་བརྗོད་པ་རྣམས་ཀྱིས་འཇིག་རྟེན་པའི་མེ་ལྷ་མཆོད་པའོ། ༈ །གསུམ་པ་འདས་པའི་མེ་ལྷ་མཆོད་པ་ནི། སླར་ཡང་མེ་གསོ་བའི་ཕྱིར་བུད་ཤིང་བརྩིགས་པ་དང༌། མཆོད་པ་དང་བསྲེག་རྫས་རྣམས་ཁ་གསོས་ལ། མཆོད་པ་དང་བསྲེག་རྫས་རྣམས་གོང་བཞིན་བྱིན་གྱིས་བརླབས་ལ། དེ་ནས་ཐབ་ལ་བསང་ཆུ་གཏོར་ཞིང་སུམྦྷ་བསང༌། སྭ་བྷཱ་ཝས་སྦྱངས།
སྟོང་པའི་ངང་ལས་མེ་འབར་བའི་དབུས་སུ། ཡཾ་ལས་རླུང་གི་དཀྱིལ་འཁོར་ཞེས་པ་ནས། འོག་མིན་ནས་རྡོ་རྗེ་རྣལ་འབྱོར་མ་ལ་སངས་རྒྱས་དང་བྱང་ཆུབ་སེམས་དཔའ་དཔའ་བོ་མཁའ་འགྲོའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ ཞེས་པའི་བར་མདུན་བསྐྱེད་ལྟར་ལས། དེ་ནས་རྡོ་རྗེ་དྲིལ་བུ་འཛིན་པས། མ་ལུས་སེམས་ཅན་ཀུན་གྱི་མགོན་གྱུར་ཅིང༌། ། སོགས་ཤླཽ་ཀ་གསུམ་དང༌། ཨོཾ་བཛྲ་ཡོ་གི་ནཱི་ཨེ་ཧྱེ་ཧི་བཛྲ་ས་མཱ་ཛཿཞེས་པས་ཡེ་ཤེས་པ་སྤྱན་དྲངས། ཕྱི་ནང་གི་མཆོད་བསྟོད་བྱ། ཨོཾ་ཡོ་གི་ནཱི་ཡེ་ཨ་དེ་བྱཱ་དེ་བྱཱ་བི་ཤུདྡྷེ་མ་ཧཱ་ཤྲཱི་ཡེ་ཧ་བྱ་ཀ་བྱ་བ་ཧ་ན་ཡ།
བདག་དང་སེམས་ཅན་ཐམས་ཅད་ཀྱི་སྡིག་སྒྲིབ་དམ་ཚིག་ཉམས་ཆག་སྔགས་ལྷག་ཆད་གྱི་ཉེས་པ་ཐམས་ཅད་ཤཱིནྟཾ་ཀུ་རུ་སྭཱ་ཧཱ། ཞེས་པ་ལན་གསུམ་གྱིས་གོང་བཞིན་མར་གྱི་བྱོན་ཟན་དབུལ། དགང་བླུགས་ཁ་སྦྱར་ནས་ཐབ་ལ་ལན་གསུམ་བསྐོར། དེ་ནས་མདུན་བསྐྱེད་ལྟར་ཛཿཧཱུྃ་བཾ་ཧོཿ གཉིས་སུ་མེད་པར་ཐིམ་ཞེས་པ་ནས་རྣམ་པར་སྣང་མཛད་ཀྱིས་དབུ་བརྒྱན་པར་ཞེས་པའི་བར་བྱ་ཞིང༌། དེ་ནས། ཨོཾ་བཛྲ་ཡོ་གི་ནཱི་ས་པ་རི་ཝཱ་ར་སྔོན་དུ་འགྲོ་བའི་ཆུ་གཉིས་སོགས་ཀྱི་ཕྱི་མཆོད་དང༌། ཨོཾ་བཛྲ་ཡོ་གི་ནཱི་ས་པ་རི་ཝཱ་ར་ཨོཾ་ཨཱཿཧཱུྃ་གི་ནང་མཆོད་དང༌། དཔལ་ལྡན་རྡོ་རྗེ་མཁའ་འགྲོ་མ། ། ཤླཽ་ཀ་གཉིས་ཀྱིས་བསྟོད།
དེ་ནས་བསྲེག་རྫས་འབུལ་བ་ནི། རྗེ་བཙུན་རྡོ་རྗེ་རྣལ་འབྱོར་མ་ལ་ཕུལ་བར་བསམ་ཞིང༌། ཨོཾ་བཛྲ་ཡོ་གི་ནཱི་ཨོཾ་བཛྲ་ཛྭ་ལ་ཛྭ་ལ་བོ་དྷི་བྲྀཀྵ་ཡ་སརྦ་པ་པཱྃ་ཤཱིནྟཾ་ཀུ་རུ་ཡེ་སྭཱ་ཧཱ། ཞེས་པས་ཡམ་ཤིང༌། དེ་བཞིན་དུ་ཐོག་མཐའ་གཉིས་འདྲ་བ་ལ། བོ་དྷི་བྲི་ཀྵའི་གནས་སུ་མར་སོགས་རྫས་སོ་སོའི་སྔགས་བཅུག་ལ་འབུལ། བསྙེན་པ་བཞི་འབུམ་བྱས་ཚེ་རྫས་ཏིལ་ལམ་ཡུངས་ཀར་གང་རུང་ལ་སྔགས་ཨོཾ་གསུམ་མ་ལ་བཅུ་ཆའི་གྲངས་ཁྲི་ཚོ་བཞིའི་གྲངས་འཛིན་དགོས་པ་དེའི་ཚུལ་ནི། ཉི་མ་ལྔའི་དང་པོ་ལ་ཆོ་ག་གཅིག་དང༌། བར་པ་གསུམ་ལ་ཆོ་ག་གཉིས་གཉིས་ལྔ་པ་ལ་སྔགས་ཆོག་སྟེ་ཆོ་ག་བརྒྱད་ལ་སྔགས་ལྔ་སྟོང་རེ་རེ་བཟླ་དགོས་ཤིང༌། བསྲེག་རྫས་གཞན་རྣམས་ཀྱང་བརྒྱད་དང་བཅུ་རེ་འབུལ་དགོས་པས།
དུས་གཅིག་ལ་ཕུལ་ན་མེ་མི་འབར་བའི་སྐྱོན་ཡོད་པས་སྔགས་ལྔ་བརྒྱ་རེ་སོང་མཚམས་རྫས་རྣམས་བཅུ་ཚན་རེ་འབུལ་ཞིང་བདག་དང་སེམས་ཅན་ཐམས་ཅད་སོགས་སྤེལ་ཚིག་ལན་རེ་བརྗོད། ཐོག་མཐའ་གཉིས་གོང་བཞིན་ནོ། ། བར་གྱི་བཅུ་ཚན་དགུ་པོ་ཨོཾ་གསུམ་འབའ་ཞིག་གིས་འབུལ་ལོ། ། ཡང་ལྕེ་བདེ་བ་ལ་སོགས་པས་ཉི་མ་བདུན་དུ་བྱེད་དགོས་བྱུང་ཚེ། ཆོ་ག་བཅུ་གཉིས་སུ་བྱས་པའི་ཆོ་ག་རེ་ལ་སྔགས་གསུམ་སྟོང་ལྔ་བརྒྱ་རེ་བཟླ་ཞིང༌། བསྲེག་རྫས་རྣམས་སྔགས་གསུམ་བརྒྱ་རེ་སོང་མཚམས་འབུལ་བ་ལ་སོགས་གོང་གི་རིགས་འགྲེས་ཤེས་པར་བྱ་ཞིང༌། དེ་ལྟར་བྱས་པས་སྔགས་བཞི་ཁྲི་ལྷག་ཙམ་འགྲོའོ། ། དེ་ཡང་བསྲེག་རྫས་རྣམས་མར་དང་ཤ་ལྔ་བདུད་རྩི་ལྔ་ཟས་མཆོག་རྣམ་གསུམ་ཞལ་དུ། ཀུ་ཤ་དང་དཱུར་ཝའི་མྱུ་གུ་དབུའི་གཙུག་ཏོར་ལ། འབྲུ་ལ་སོགས་པ་གོང་བུའི་རྫས་རྣམས་ཕྱག་ཏུ་ཕུལ་བར་བསམ་མོ། །
མཐར་གང་བའི་སྦྱིན་སྲེག་སོགས་བྱོན་ཟས་བཞིན་མར་ལན་བདུན་སྤེལ་ཚིག་དང་བཅས་པ་འབུལ། དེ་ནས་གོང་བཞིན་ཕྱི་མཆོད་ནང་མཆོད་བསྟོད་པ་རྣམས་བྱ། བསྙེན་པ་འབྲུ་འབུམ་བྱས་ཚེ་བཅུ་ཆའི་སྦྱིན་སྲེག་སོགས་གོང་གི་རིགས་འགྲེས་སྦྱར་བར་བྱའོ། ༈ །དེ་ནས་གཏོར་མ་འབུལ་བ་ནི། ཁོ་བོས་བྱས་པའི་དཀྱིལ་ཆོག་གི་གཏོར་མ་བྱིན་རླབས་ལྟར་བྱས་ལ། ཉི་མ་དང་པོའི་ཐུན་དང༌། རྗེས་མའི་ཐུན། ཉི་མ་བར་མའི་དགོང་ཐུན་རྣམས་ལ་གཏོར་བསྔོ་རྒྱས་པ་ལས། འདི་ཉིད་གཏོར་བསྔོ་དཀྱིལ་ཆོག་ལྟར་བྱ་ཞིང༌། སྤྲོ་ན་བསྐང་བ་བསྟོད་པ་སོགས་སྐབས་དང་སྦྱར་བ་སོ་སོའི་ཕྱག་ལེན་བཞིན་བྱ།
ཉི་མ་བར་མའི་སྔ་ཐུན་ལ་བྱིན་རླབས་ནས། བདག་ལ་རྗེས་སུ་འཛིན་པའི་རྒྱུར་གྱུར་ཅིག ། ཅེས་པའི་བར་དཀྱིལ་ཆོག་ལྟར་གྱིས་ཕུལ། དེ་ནས་གུར་ཞལ་དུར་ཁྲོད་བདག་པོ་ལས་མགོན། མཁའ་འགྲོ་སྤྱི་གཏོར། གཞི་བདག་རྣམས་ལ་གཏོར་མ་འབུལ་བ་བསྟོད་པ་ནས། དེ་ཡིས་སངས་རྒྱས་མྱུར་ཐོབ་ཤོག་གི་བར་གཏོར་བསྔོ་འབྲིང་པོ་ལྟར་བྱ། དེ་ནས་ཧེ་རུ་ཀའི་ཡི་གེ་བརྒྱ་པ་ལན་གསུམ་གྱི་རྗེས་སུ། མ་འབྱོར་པ་སོགས་ཀྱིས་ནོངས་པ་བཟོད་པར་གསོལ་ཞིང་ལྷག་ཆད་ཁ་སྐོང༌། ཨོཾ་ཁྱེད་ཀྱིས་སེམས་ཅན་དོན་ཀུན་མཛོད་སོགས་ཀྱི་རྗེས་སུ།
ཨོཾ་ཨཱཿཧཱུྃ་བཛྲ་མུཿཡེ་ཤེས་པ་གཤེགས། དམ་ཚིག་པ་རང་ལ་གཉིས་སུ་མེད་པར་ཐིམ། ཞེས་བརྗོད་ཅིང་ལག་པ་གཡོན་པའི་མཐེབ་སྲིན་གྱིས་ཐལ་བ་ཅུང་ཟད་བླངས་ལ་དཔྲལ་བ། མགྲིན་པ། སྙིང་ག་རྣམས་སུ་ཐིག་ལེ་བྱ། འདས་པའི་མེ་ལྷ་མཆོད་པའོ། ༈ །གསུམ་པ་རྗེས་ཀྱི་བྱ་བ་ནི། མར་བླུགས་གཟར་གང་ཐབ་ཏུ་བླུག་ལ། ཨོཾ་བཛྲ་ཛྭ་ལ་རྃ་མེ་ལྷ་སྔར་བཞིན་ཞལ་གཅིག་ཕྱག་བཞི་པའི་སྐུར་གྱུར། དེ་ནས་བསྲེག་རྫས་ལྷག་མ་རྣམས་སོ་སོའི་སྔགས་དང་བཅས་པ་ལས་ཇི་ལྟར་རིགས་པ་ཕུལ་རྗེས་གོང་བཞིན་སྤེལ་ཚིག་དང་བཅས་པས་འབུལ།
སྔར་ལྟར་མཆོད་བསྟོད་བྱས་ལ་མེ་ལྷའི་གཏོར་མ་དེ། ཨོཾ་ཨཱཿཧཱུྃ་ཧ་ཧོ་ཧྲཱིཿས་ལན་གསུམ་གྱི་ཕྱག་རྒྱ་དང་བཅས་པས་བྱིན་གྱིས་བརླབས་ནས། ཨོཾ་ཨགྣ་ཡེ་ན་མཿསརྦ་ཏ་ཐཱ་ག་ཏ་བྷྱོཿཞེས་སོགས་ལན་གསུམ་གྱིས་ཕུལ། དེ་ནས་སྔར་བཞིན་ཕྱི་ནང་གི་མཆོད་བསྟོད་བྱས་ལ། ཨོཾ་ཨགྣ་ཡེ་བཛྲ་མུཿ ཡེ་ཤེས་པ་གཤེགས། དམ་ཚིག་པ་རང་ལ་ཐིམ། སླར་ཡང་ཡི་གེ་བརྒྱ་པ་ལན་གསུམ་དང༌། མ་འབྱོར་པ་སོགས་ཀྱིས་ལྷག་ཆད་ཁ་སྐོང༌། གཏོར་མགྲོན་གྱི་རྟེན་ཡོད་པ་རྣམས་ལ་བརྟན་བཞུགས།
མེད་པ་ལ་གཤེགས་གསོལ་བྱས་ལ། དེ་ནས་རང་གི་གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ། ལྟེ་བར་ཨོཾ་བྃ་དམར་མོ་རྡོ་རྗེ་ཕག་མོ་ཞེས་སོགས་ནས། ཡན་ལག་ཐམས་ཅད་ཕཊ་ཕཊ་དུད་ཁ་ཙཎྜི་ཀའི་ངོ་བོ་རྣམས་གསལ་བར་གྱུར། ཞེས་པའི་བར་གྱི་གོ་ཆ་དགོད། སུམྦྷ་ཚར་གཉིས་བརྗོད་ཅིང་སྡིགས་མཛུབ་ཕྱོགས་གཡོན་སྐོར་དང༌། མཚམས་གཡས་སྐོར་དུ་བསྟན་ལ་ཚམས་རྔམ་སྔགས་ཀྱིས་བསྲུངས། ཧཱུྃ་བདག་དང་སྣང་བའི་དངོས་པོ་ཐམས་ཅད་རྡོ་རྗེ་རྣལ་འབྱོར་མའི་སྐུའི་རང་བཞིན། ཨོཾ་ཨོཾ་ཨོཾ་སརྦ་བུདྡྷ་སོགས་ཚར་གཅིག་བརྗོད་ལ། བརྗོད་པ་དང་གྲགས་པའི་སྒྲ་ཐམས་ཅད་རྡོ་རྗེ་རྣལ་འབྱོར་མའི་གསུང་གི་རང་བཞིན།
ཧཱུྃ་སེམས་ཀྱི་རྣམ་པར་རྟོག་པའི་ཆོ་འཕྲུལ་ཐམས་ཅད་རྡོ་རྗེ་རྣལ་འབྱོར་མའི་ཐུགས་རྣམ་པར་མི་རྟོག་པའི་ཡེ་ཤེས་ཀྱི་རང་བཞིན་དུ་རྣམ་པར་དག་པ་ཡིན་ནོ། ། ཞེས་པས་དགའ་བ་གསུམ་དྲན་པར་བྱས་ནས། དགེ་བ་འདི་ཡིས་མྱུར་དུ་བདག ། སོགས་ནས། བདག་ལ་རྗེས་སུ་འཛིན་པའི་རྒྱུར་གྱུར་ཅིག ། ཅེས་པས་སྨོན་ལམ་བཏབ་ལ། ཕུན་ཚོགས་དགེ་ལེགས་ཀུན་གྱི་དཔལ་མངའ་བ། ། སོགས་འདི་ཉིད་ཀྱི་བཀྲ་ཤིས་དང༌། གཞན་ཡང་ཡི་དམ་ཆོས་སྐྱོང་ནོར་ལྷ་སོགས་ཀྱི་བཀྲ་ཤིས་བརྗོད་ལ་མེ་ཏོག་གི་ཆར་དབབ་ཅིང༌། ཐལ་བ་རྣམས་ཆུ་བོར་དོར།
ལས་ཀྱི་རྗེས་མི་མངོན་པར་བསྡུའོ། ། དེ་དག་གིས་ནི་རྗེ་བཙུན་རྡོ་རྗེ་རྣལ་འབྱོར་མའི་ཞི་བའི་སྦྱིན་སྲེག་གི་ཆོ་ག་གསལ་བར་བསྟན་ཟིན་ཏོ། ༈ །དེ་ལྟར་རྗེ་བཙུན་རྡོ་རྗེ་རྣལ་འབྱོར་མ། ། སྦྱིན་སྲེག་ཆོ་ག་མཁའ་སྤྱོད་གསང་ལམ་འདི། ། བསྟན་པའི་ཉི་མ་སྔགས་འཆང་ཆེན་པོ་ཡི། ། ཐུགས་སྲས་རྒྱལ་ཚབ་འཇམ་དབྱངས་སྐུ་མཆེད་དང༌། ། འཁོར་ལོ་སྡོམ་པ་སངས་རྒྱས་རྒྱལ་མཚན་གྱི། ། ཞབས་ཟུང་བརྟེན་པའི་སྔགས་འཆང་ས་སྐྱ་པ། ། ངག་དབང་ཀུན་དགའ་བསོད་ནམས་ཞེས་བྱ་བས། ། རིགས་དང་ཆོས་ཀྱི་བུ་སོགས་དད་ལྡན་གྱི། །
སློབ་མ་རྣམས་དང་རང་ཉིད་ཉམས་ལེན་ཕྱིར། ། ལྕགས་འབྲུག་ཁྲུམས་གྱི་ཟླ་བའི་དཀར་ཕྱོགས་ལ། ། དཔལ་ལྡན་ས་སྐྱའི་བཞི་ཐོག་བླ་བྲང་གི ། ཡང་རྩེ་བཀྲ་ཤིས་བརྩེགས་ཀྱི་ཁང་བཟང་དུ། ། སྦྱར་བ་འདི་ཡི་ཡི་གེའི་འདུ་བྱེད་པ། ། རང་གི་མཆོད་གཡོག་དགེ་སློང་རྡོ་རྗེ་འཛིན། ། རྣམ་དཔྱོད་བློ་ལྡན་ངག་དབང་དཔལ་བཟང་གིས། ། དད་དང་བརྩོན་འགྲུས་ཆེན་པོས་ལེགས་པར་བགྱིས། ། ལེགས་བྱས་འདིས་མཚོན་དུས་གསུམ་དགེ་བའི་མཐུས། ། བདག་ཅག་གདུལ་བྱར་བཅས་པའི་སྡིག་སྒྲིབ་ཀུན། །
བྱང་ཞིང་དག་ནས་འདི་དང་ཕྱི་མའི་དོན། ། ཡིད་ལ་རེ་བ་ཇི་བཞིན་འགྲུབ་གྱུར་ཅིག། ༈ །རྗེ་བཙུན་རྡོ་རྗེ་རྣལ་འབྱོར་མའི་སྦྱིན་སྲེག་ཤིན་ཏུ་བསྡུས་པ་སྒྲིབ་པ་རྣམ་སེལ་ཞེས་བྱ་བ་བཞུགས་སོ།། ༈ །ན་མོ་གུ་རུ་བཛྲ་ཝཱ་ར་ཧཱི། རྗེ་བཙུན་རྡོ་རྗེ་རྣལ་འབྱོར་མའི་སྦྱིན་སྲེག་ཤིན་ཏུ་བསྡུས་པ་ནི། རྫ་སྡར་སོགས་སྣོད་གཙང་མར་ལྕི་བའི་མེ་སོགས་དབུགས་དང་རྫས་ངན་ཀྱིས་མ་བསླད་པ་མདུན་དུ་བཤམས་ལ། ཆུ་གཉིས་སྔོན་འགྲོའི་ཉེར་སྤྱོད་བཤམས་པའམ། མ་བཤམས་ཀྱང་རུང༌། ཏིལ་མང་ཉུང་ཇི་ལྟར་རིགས་པར་བཤམས་ལ། རྣལ་འབྱོར་མའི་བདག་བསྐྱེད་བཟླས་པ་དང་བཅས་པ་གྲུབ་འཕྲལ་ཡིན་པའམ།
རྗེ་བཙུན་མ་འདི་ཁོ་ནའི་ཉམས་ལེན་བྱེད་པ་རྣམས་ཀྱིས་དེའི་ང་རྒྱལ་དང༌། གཞན་ཐུན་མཚམས་ཀྱི་ལྷ་གང་རུང་ཝལ་གྱིས་བསམས་ལ། སངས་རྒྱས་ཆོས་ཚོགས་མ་སོགས་སྐྱབས་སེམས་ཇི་ལྟར་རིགས་པ་དང༌། སེམས་ཅན་ཐམས་ཅད་བདེ་བ་དང་སོགས་ཀྱིས་ཚད་མེད་བཞི་བསྒོམ། མེ་སྣོད་དང་བཅས་པ། སུམྦྷས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་པྃ་ལས་པདྨ་དང༌། རྃ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་ཞི་བའི་ཐབ་ཁུང་དཀར་པོ་ཟླུམ་པོ་རྒྱར་ཁྲུ་གང༌། ཟབས་སུ་ཁྲུ་ཕྱེད་ཁ་ཁྱེར་དང་མུ་རན་ལ་རྡོ་རྗེའི་ཕྲེང་བས་མཚན་པ་དྭངས་ཤིང་ཐོགས་པ་མེད་པ་ཡེ་ཤེས་ཀྱི་མེ་འབར་བའི་དབུས་སུ་ཨེ་ཨེ་ལས་ཆོས་འབྱུང་དམར་པོ་གྲུ་གསུམ་ཉིས་བརྩེགས་ཀྱི་ནང་དུ་ཨ་ལས་ཟླ་བའི་དཀྱིལ་འཁོར་གྱི་དབུས་སུ་བྃ་ཡིག་དམར་པོའི་མཐར་གཡོན་སྐོར་དུ།
ཨོཾ་ཨོཾ་ཨོཾ་སརྦ་བུདྡྷ་ཌཱ་ཀི་ནཱི་ཡེ། བཛྲ་ཝརྞ་ནཱི་ཡེ། བཛྲ་བཻ་རོ་ཙ་ནཱི་ཡེ། ཧཱུྃ་ཧཱུྃ་ཧཱུྃ། ཕཊ་ཕཊ་ཕཊ་སྭཱ་ཧཱ། ཞེས་པའི་སྔགས་ཕྲེང་ཁ་དོག་དམར་པོས་བསྐོར་བ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་ཡིག་འབྲུ་རྣམས་ལ་ཐིམ་པ་ཡོངས་སུ་གྱུར་པ་ལས་རྗེ་བཙུན་རྡོ་རྗེ་རྣལ་འབྱོར་མའི་སྐུར་གྱུར་པ་ནི། སྣ་ཚོགས་པདྨ་དང་ཉི་མའི་གདན་ལ་ཞབས་གཡས་བརྐྱང་པས་དུས་མཚན་མ་དམར་མོ་ནུ་མའི་སྟེང་ནས་མནན་པ།
གཡོན་བསྐུམས་པས་འཇིགས་བྱེད་ནག་པོའི་མགོ་བོ་རྒྱབ་ཏུ་བལྟབ་ནས་མནན་པ། སྐུ་མདོག་དམར་མོ་བསྐལ་པའི་མེ་ལྟ་བུའི་གཟི་བརྗིད་ཅན། ཞལ་གཅིག་ཕྱག་གཉིས་སྤྱན་གསུམ་དག་པ་མཁའ་སྤྱོད་དུ་གཟིགས་པ། ཕྱག་གཡས་པས་རྡོ་རྗེའི་མཚན་པའི་གྲི་གུག་ཐུར་དུ་བརྐྱང་ནས་འཛིན་པ། གཡོན་པས་ཐོད་པ་ཁྲག་གིས་གང་བ་སྟེང་ཕྱོགས་སུ་བཟུང་ནས་ཞལ་གྱེན་དུ་ཕྱོགས་པས་གསོལ་བ། ཕྲག་པ་གཡོན་པར་རྡོ་རྗེས་མཚན་པའི་ཁ་ཊྭཱཾ་ག་ལ་ཌཱ་མ་རུ་དང༌། དྲིལ་བུ་དང༌། འཕན་རྩེ་གསུམ་པ་འཕྱང་བཞིན་པ་བསྣམས་པ། དབུ་སྐྲ་ནག་པོ་སིལ་བུར་གྱུར་པས་སྐུ་རྐེད་ཡན་ཆད་ཁེབས་པ། ལང་ཚོ་དར་ལ་བབ་ཅིང་འདོད་པའི་ནུ་འབུར་རྒྱས་པ།
བདེ་བ་བསྐྱེད་པའི་ཉམས་ཅན། མི་མགོ་སྐམ་པོ་ལྔའི་དབུ་རྒྱན་དང་སྐམ་པོ་ལྔ་བཅུའི་དོ་ཤལ་ཅན། གཅེར་བུ་ཕྱག་རྒྱ་ལྔས་བརྒྱན་པ། ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། ཞེས་བརྗོད་པས་མདུན་བསྐྱེད་ཀྱི་དམ་ཚིག་པ་བསྐྱེད། དེ་ནས་ཡེ་ཤེས་པ་བསྟིམ་ཞིང་གོ་ཆ་དགོད་པ་དང༌། དབང་བསྐུར་རིགས་ཀྱི་བདག་པོས་རྒྱས་གདབ་པ་རྣམས་ནི། འབར་བའི་ཕྱག་རྒྱ་སྨིན་མཚམས་སུ་གཡོན་སྐོར་དུ་ལན་གསུམ་བསྐོར་ཞིང་ངག་ཏུ། ཕཻཾ། རང་གི་ཐུགས་ཀའི་བྃ་ཡིག་ལས་འོད་ཟེར་འཕྲོས་པས་འོག་མིན་ནས་རྗེ་བཙུན་རྡོ་རྗེ་རྣལ་འབྱོར་མ་ལ་སངས་རྒྱས་དང་བྱང་ཆུབ་སེམས་དཔའ་དཔའ་བོ་དང་རྣལ་འབྱོར་མའི་ཚོགས་དཔག་ཏུ་མེད་པས་བསྐོར་བ་ཨོཾ་བཛྲ་ས་མཱ་ཛཿ
ཞེས་པས་སྤྱན་དྲངས། ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། པད་ཀོར་གྱི་མཐར་འཁྱུད་པའི་ཕྱག་རྒྱ་བཅས་ལ། ཨོཾ་ཡོ་ག་ཤུདྡྷོཿསརྦ་དྷརྨཱཿཡོ་ག་ཤུདྡྷོ྅ཧཾ། དེའི་གནས་རྣམས་སུ་ཟླ་བའི་དཀྱིལ་འཁོར་གྱི་སྟེང་དུ། ལྟེ་བར་ཨོཾ་བྃ་དམར་མོ་རྡོ་རྗེ་ཕག་མོ། སྙིང་གར་ཧྃ་ཡོཾ་སྔོན་མོ་གཤིན་རྗེ་མ། ཁར་ཧྲིཾ་མོཾ་དཀར་མོ་རྨོངས་བྱེད་མ། དཔྲལ་བར་ཧྲིཾ་ཧྲིཾ་སེར་མོ་སྐྱོད་བྱེད་མ།
སྤྱི་གཙུག་ཏུ་ཧཱུྃ་ཧཱུྃ་ལྗང་གུ་སྐྲག་བྱེད་མ། ཡན་ལག་ཐམས་ཅད་ལ་ཕཊ་ཕཊ་དུད་ཁ་ཙཎྜི་ཀའི་ངོ་བོར་གྱུར། སླར་ཡང་རང་གི་ཐུགས་ཀ་ནས་འོད་ཟེར་འཕྲོས་པས་དབང་གི་ལྷ་དཔལ་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་མདུན་གྱིས་ནམ་མཁར་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས། དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས་དབང་གི་ལྷ་རྣམས་ཀྱིས། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་དབང་བསྐུར་རོ། །
ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་དྲི་མ་དག ཆུའི་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུར་བརྒྱན། ཞེས་བརྗོད་ཅིང་བསམ། ཨོཾ་སརྦ་ཏ་ཐཱ་ག་ཏ་བཛྲ་ཡོ་གི་ནཱི་ས་པ་རི་ཝཱ་ར་གཅིག་སྔོན་དུ་འགྲོ་བའི་ཨརྒྷཾ་ནས། ཤབྡ་ཨཱཿཧཱུྃ་གི་བར་དང༌། ཨོཾ་ཨཱཿཧཱུྃ་གིས་ནང་མཆོད། དཔལ་ལྡན་རྡོ་རྗེ་མཁའ་འགྲོ་མ་སོགས་ཤླཽ་ཀ་གཉིས་སམ་གཅིག་གིས་བསྟོད། རང་གི་རྐང་འོག་ཏུ་ཡྃ་ལས་རླུང༌།
སུམ་མདོར་རྃ་ལས་མེ། ལྟེ་བར་རིགས་དྲུག་གི་ས་བོན་བག་ཆགས་དང་བཅས་པ། སྙིང་ཁར་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ་ཐམས་ཅད་ཀཾ་ནག་པོའི་རྣམ་པར་གནས་པ་ལ་རྐང་འོག་གི་རླུང་གཡོས། སུམ་མདོའི་མེ་སྦར། ལྟེ་བའི་རིགས་དྲུག་གི་ས་བོན་བག་ཆགས་དང་བཅས་པ་དང༌། སྙིང་ཁའི་སྡིག་སྒྲིབ་ཀྱི་ངོ་བོ་ཀཾ་ཡིག་སྣ་སྒོར་འཐོན་པ་སྡིག་པ་རྭ་ཅན་གྱི་རྣམ་པར་གྱུར་ནས་མདུན་གྱི་ཏིལ་ལ་ཐིམ་པར་གྱུར། གཡས་པས་སྣོད་བཟུང་གཡོན་པས་མཐེབ་སྲིན་གྱིས་ཏིལ་མེ་ལ་བསྲེག་པ་དང་མཉམ་དུ་ཨོཾ་གསུམ་མ་བཏོན་ལན་གསུམ་ལྔ་བདུན་བརྒྱ་ཕྲག་སོགས་ཇི་ལྟར་རིགས་པས་ཕུལ་བའི་མཐར། རྗེ་བཙུན་རྡོ་རྗེ་རྣལ་འབྱོར་མས་བདག་གི་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་སྤྱི་དང་ཁྱད་པར་གསང་སྔགས་ཀྱི་དམ་ཚིག་དང་སྡོམ་པ་ལ་ཉམས་ཆག་དང་སྔགས་གྱི་ཉེས་པ་ཐམས་ཅད་ཤཱིནྟཾ་ཀུ་རུ་སྭཱ་ཧཱ། གོང་བཞིན་མཆོད་པ་བྱ་བའམ། མ་བྱས་ཀྱང་རུང༌།
ཧེ་རུ་ཀའི་ཡིག་བརྒྱ་ཇི་ལྟར་རིགས་པའི་མཐར། མ་འབྱོར་པ་དང་སོགས་ཤླཽ་ཀ་གཅིག ཨོཾ་ཨཱཿཧཱུྃ་བཛྲ་མུཿ ཡེ་ཤེས་པ་གཤེགས། དམ་ཚིག་པ་རང་ལ་ཐིམ། དགེ་བ་འདི་ཡིས་མྱུར་དུ་བདག ། མཁའ་སྤྱོད་མ་དཔལ་འགྲུབ་གྱུར་ནས། ། སོགས་དང༌། འཆི་ཚེ་མགོན་དང་སོགས། ལྷ་མོ་ཚད་མ་སོགས།
པདྨ་རཱ་གའི་སོགས་ཀྱི་བཀྲ་ཤིས་བྱའོ།། ༈ །ཨོཾ་སྭ་སྟི་སིདྡྷཾ། དེ་ལས་ཀྱང་བསྡུ་ན་བཤམས་སོགས་གོང་བཞིན་ལ། སུམྦྷ་དང༌། སྭཱ་བྷཱ་ཝ་སོགས། སྟོང་པའི་ངང་ལས་པདྨ་དང་ཉི་མའི་སྟེང་དུ་ཞི་བའི་ཐབ་ཁུང་མཚན་ཉིད་ཐམས་ཅད་ཡོངས་སུ་རྫོགས་པའི་དབུས་སུ་ཆོས་འབྱུང་གཉིས་བརྩེགས་ཀྱི་ནང་དུ་པད་ཟླའི་སྟེང་དུ་བྃ་ཡིག་སྔགས་ཕྲེང་དང་བཅས་པ་རྗེ་བཙུན་རྡོ་རྗེ་རྣལ་འབྱོར་མའི་སྐུར་ཡོངས་སུ་རྫོགས་པར་གྱུར། ཕཻཾ། བཛྲ་ས་མཱ་ཛཿ ཛཿཧཱུྃ་བཾ་ཧོཿ རྣམ་པར་སྣང་མཛད་ཀྱིས་དབུ་བརྒྱན།
ཨརྒྷཾ་ནས། ཤབྡའི་བར་དང༌། འབྲུ་གསུམ། བསྟོད་པ་ཤླཽ་ཀ་གཅིག རང་གི་སྙིང་ག་ནས་སྡིག་སྒྲིབ་ཀྱི་ངོ་བོ་ཀཾ་ཡིག་གི་རྣམ་པར་སྣ་སྒོར་འཐོན་ནས་སྡིག་པ་རྭ་ཅན་གྱི་རྣམ་པར་མདུན་གྱི་ཏིལ་ལ་ཐིམ་པར་གྱུར། ཨོཾ་གསུམ་མས་ཕུལ་མཐར། སྤེལ་ཚིག་གོང་བཞིན་གྱི་རྗེས་སུ། ཨོཾ་ཨཱཿཧཱུྃ། བཛྲ་མུཿ དགེ་བ་འདི་ཡིས་མྱུར་དུ་བདག །
མཁའ་སྤྱོད་མ་དཔལ་འགྲུབ་གྱུར་ནས། ། སོགས་ཤླཽ་ཀ་གཅིག་བརྗོད་པས་དོན་ཚང་བར་སེམས་སོ། ། འཆི་ཚེ་མགོན་དང་སོགས། ལྷ་མོ་ཚད་མ་སོགས། པདྨ་རཱ་གའི་སོགས་སྔར་བཞིན་བྱའོ། ། སྦྱིན་སྲེག་གི་ཐལ་བ་རི་དང་ཆུ་སོགས་ལ་བསྐྱལ་བ་མ་གཏོགས་མི་གཙང་བའི་གནས་སུ་མི་འདོར་ཞིང༌། འགོམ་ཡུག་དང་འབག་གཙོག་མ་ཤོར་བ་གལ་ཆེ། འདི་རྡོ་རྗེ་མཁའ་འགྲོའི་སྦྱིན་སྲེག་གི་མན་ངག་ལ་གཞི་བྱས་མཁའ་སྤྱོད་མའི་ཁྱད་ཆོས་རྣམས་བཅུག་པ་འགལ་བ་ཅུང་ཟད་ཀྱང་མེད་པར་སེམས་ཏེ། གསང་སྔགས་རྒྱུད་སྡེ་ཕལ་ཆེར་རང་རང་གི་ཐུན་མོང་མ་ཡིན་པའི་ཉམས་ལེན་མ་ཆད་ཕྱིན། ཐུན་མོང་རྒྱུད་སྡེ་གཞན་ནས་བསྐང་དུ་རུང་བ་ཚད་ལྡན་དུ་མ་ནས་བཤད་པའི་ཕྱིར་ཉེས་པ་མེད་པར་སེམས་ཤིང༌།
མར་མེའི་སྦྱིན་སྲེག་སོགས་ཡིག་ཆ་ཁུང་ཐུབ་ཁ་གསལ་ཅན་གཞན་ནས་རྟོགས་པར་བྱའོ། ། འདི་ནི་བསོད་ནམས་འོད་ཟེར་གྱི་འདོད་པ་བཞིན་ས་སྐྱ་པ་ཀུན་དགའ་བློ་གྲོས་ཀྱིས་སྦྱར་བའོ།། ༈ །རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་མ་ལ་བརྟེན་པའི་ལས་བཞིའི་སྦྱིན་སྲེག་བཀླགས་པས་དོན་གྲུབ་ཅེས་བྱ་བ་བཞུགས་སོ།། ༈ །ཨོཾ་སྭ་སྟི། རྗེ་བཙུན་དཔལ་ལྡན་བླ་མ་དང༌། ། དབྱེར་མེད་རྡོ་རྗེ་རྣལ་འབྱོར་མར། ། གུས་བཏུད་དེ་མཉེས་བྱེད་པའི་ཐབས། ། སྲེག་བླུགས་ཆོ་ག་བཤད་ཀྱིས་ཉོན། ། དེ་ལ་འདིར་རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་མའི་ལས་བཞིའི་སྦྱིན་སྲེག་བྱ་བར་འདོད་པས། ཐོག་མར་ཞི་བའི་སྦྱིན་སྲེག་ནི།
བླ་མ་གོང་མ་རྣམས་ཀྱིས་མཛད་པའི་ཡི་གེ་ལྟར་ཉམས་སུ་བླངས་པས་དོན་འགྲུབ་ཅིང༌། འདིར་དེ་ལ་ལྟོས་པའི་རྒྱས་པ་དང༌། དབང་དང༌། དྲག་པོ་གསུམ་རྣམ་གཞག་འཆད་པར་བྱེད་པ་ལ། དང་པོ་ཞི་བའི་སྦྱིན་སྲེག གཉིས་པ་རྒྱས་པའི་སྦྱིན་སྲེག་བྱ་བའི་ཚུལ་ལ་སྦྱོར་དངོས་རྗེས་གསུམ་གྱི་དང་པོ་ལ་ཆོས་དྲུག་ཡོད་པའི། དང་པོ་ཐབ་ནི་རྩིགས་པ་བྲུས་པ་གང་བདེ་ཡིན་ཀྱང་ཕྱག་ལེན་ལ་རྩིགས་པ་གཙོ་བོར་མཛད་པས། སྔར་གྱི་ཞི་བའི་སྦྱིན་སྲེག་གི་ཤུལ་ལམ། འདི་ཁ་རྐྱང་པ་བྱེད་ན། ཐབ་སྟེགས་གྲུ་བཞི་ཁྲུ་དོ་བའི་ཚད་བྱི་དོར་བྱས་པའི་སྟེང་དུ་ཐིག་ཆེན་བརྒྱད་སྤྱི་མཐུན་བཏབ་པའི་དབུས་ནས་ཕྱོགས་བཞིར་ཁྲུ་གང་གི་ཚད་བཞག་པའི་སྟེང་དུ་གྲུ་བཞིའི་ཐིག་བཏབ།
དེའི་ཕྱི་སོར་བཞིའི་ཐིག་གཉིས་བཏབ་པ་ཁ་ཁྱེར་དང་མུ་རན། གྲུ་བཞིའི་ནང་དབུས་སུ་ཆོས་འབྱུང་གྲུ་གསུམ་ཉིས་བརྩེགས་ཀྱི་དབུས་སུ་རྡོ་རྗེའི་ཚོན་སྤུང་དམར་པོ། ཟུར་དྲུག་ཏུ་དགའ་འཁྱིལ་རེ། ཕྱི་རོལ་གྱི་ཁ་ཁྱེར་ལ་རིན་པོ་ཆེའི་ཕྲེང་བ། དེའི་ཕྱི་རོལ་གྱི་ཟུར་བཞིར་ཟླ་ཕྱེད་རྡོ་རྗེ་རྩེ་ནང་དུ་བསྟན་པ་རེ་བྲི་ཞིང༌། ཚོན་གྱི་ཁ་དོག་སེར་པོ་ཤས་ཆེ་བ། བཅད་རྣམས་ཅི་མཛེས་སུ་བྱའོ། ། གཉིས་པ་བུད་ཤིང་ནི་འབྲས་བུ་ཅན་གྱི་ཤིང་སེར་ཤས་ཆེ་བ་ཐབ་ཀྱི་ཁ་ཁྱེར་གྱི་སྟེང་དུ་གྲུ་བཞིར་རྩིགས། མཐར་ནང་གི་ཤར་ལྷོར་ཟན་གྱི་ཏིང་ལོ་ཆེ་བ། མར་ཁུ་སེར་པོས་བཀང་བ་བཤམས།
གསུམ་པ་མེ་ནི་རྒྱལ་པོའི་ཐབ་ནས་བྱུང་བའམ། དགེ་འདུན་གྱི་བསྲོ་ཁང་ནས་བྱུང་བའི་མེས་བྱའོ། ། བཞི་པ་ཞི་བའི་སྐབས་ཀྱི་རྫས་བཅུ་གཅིག་དང༌། ཤ་དང་བདུད་རྩི་དེ་བཅུ་གསུམ། དེ་ཐམས་ཅད་ཡུང་བ་ཁ་ཆེ་སོགས་ཀྱིས་སེར་པོར་བསྒྱུར། ཁྱད་པར་ཡམ་ཤིང་ནི་འབྲས་བུ་ཅན་གྱི་ཤིང་གི་རིགས་ཡ་ཡོ་ཁྱག་ཁྱོག་མེད་པ། སྦོམ་ཕྲ་ཞི་བ་དང་འདྲ། རིང་ཐུང་སྐུམ་ཁྲུ་གང༌། རྩ་རྩེ་མཉམ་པར་བཅད་པ། སྦྲང་རྩི་དང་མར་གྱིས་བསྐུས་པ།
གྲངས་བརྒྱ་དང་ལྔ་བཅུ་ཙམ། ལྔ་པ་ཐབ་ཀྱི་བཤམས་ཐབས་ནི། རང་གི་གཡས་སུ་སྟེགས་བུའི་སྟེང་དུ་གོ་རིམ་མ་ནོར་བར་བཤམས། ཀུ་ཤའི་ཆུན་པོ་བརྒྱད་ཀྱང་བཤམ་མོ། ། མར་ཁུ་ཡང་ཡུང་བས་ཁ་བསྒྱུར། རང་གི་མདུན་དུ་མེ་ཡོལ་ཞི་བ་ལྟར་དགང་གཟར་བླུགས་གཟར་ཀྱང་ཁ་སྦྱར་ནས་མདུན་དུ་མར་ཁུའི་སྟེང་དུ་བཞག རང་གི་གཡོན་ཐབ་ཀྱི་གཡས་སུ་སྟེགས་བུ་སྟེགས་ཁེབས་སོགས་ཀྱིས་བཀབ་པའི་སྟེང་དུ་གཏོར་མ་གཉིས། མདུན་དུ་ཆུ་གཉིས་སྔོན་འགྲོའི་ཉེར་སྤྱོད་ཐམས་ཅད་ཁ་དོག་སེར་པོར་བསྒྱུར་བ་རང་གི་མདུན་དུ་ཅོག་རྩེའི་སྟེང་གཡོན་ནས་རིམ་བཞིན་ནང་མཆོད་དྲིལ་བུ་རྡོ་རྗེ་ཌཱ་མ་རུ། མེ་ཏོག་གི་ཕོར་བུ། བསང་ཆུའི་སྣོད་དུ་དུང་ཆོས་དྲི་བཟང་གི་ཆུས་གང་བ་ལྕེ་ལྡེ་མར་ཁུ་བྱུག་པ།
རླུང་གཡབ་སེར་པོ་གོས་ཟུང་རྣམས་བཤམས། དྲུག་པ་སྒྲུབ་པ་པོ་ནི་ཆས་གོས་སེར་པོ་འབྱོར་ན་བྱ་ཞིང༌། ཐབ་ཀྱི་ལྷོ་ནས་ཁ་བྱང་བསྟན་གྱིས་ས་འཇའ་ལི་ལྟ་བུར་བཟང་པོའི་འདུག་ཧོར་སྟེགས་སྟངས་ཀྱིས་འདུག་གོ ། གཉིས་པ་དངོས་གཞི་ལ་ཆོས་དྲུག་གི་དང་པོ་བདག་གི་རྣལ་འབྱོར་ནི། སྐྱབས་འགྲོ་ནས་བཟུང་བསམ་མི་ཁྱབ་ཀྱི་འཇུག་བསྡུ་བའི་བར་ཚར་ཆེན་ཆོས་ཀྱི་རྒྱལ་པོས་མཛད་པའི་རྒྱུན་གྱི་ངག་འདོན་ལྟར་བཟླས་པ་ཇི་ཙམ་འོས་པ་དང་བཅས་གྲུབ་ནས། གཉིས་པ་མེ་བཙལ་བ་ནི། སྔར་གྱི་མེ་དེ་ཉིད་ལ་ལྕེ་ལྡེ་སྦར་བ་ལག་པ་ཐལ་མོ་སྦྱར་བའི་བར་དུ་བཟུང༌། ངག་ཏུ། ཨོཾ་ཛྭ་ལ་ཛྭ་ལ་ཧཱུྃ་ཞེས་དང༌། ཨོཾ་གསུམ་མ་བརྗོད་ཅིང་ཐབ་ལ་གཡས་སྐོར་གྱི་གྲུ་བཞིའི་ཚུལ་དུ་བསྐོར་ནས་མཆོད་གཡོག་པས་ཏིང་ལོ་མེ་སྦར།
རྩྭ་སྐམ་པོ་དང་བཅས་མེ་གསོ་ཤཾ་ལས་དུང་ཕོར་མཚན་ཉིད་དང་ལྡན་པའི་ནང་དུ་ཧཱུྃ་ལས་བྱུང་བའི་བསང་ཆུ་དྭངས་ཞིང་ཐོགས་པ་མེད་པ་རྫས་རྣམས་ཀྱི་མ་དག་པ་སེལ་བའི་ནུས་པ་དང་ལྡན་པར་གྱུར་པར་བསམས་ལ། སུམྦྷ་ནི་དང༌། བདུན་བརྗོད། དེ་ནས་མཆོད་རྫས་རྣམས་དང་བསྲེག་རྫས་རྣམས་ལའང་འཐོར་ཏེ། བསང་སྦྱངས་བྱིན་རླབས་ཞི་བའི་སྐབས་ལྟར་བརྗོད། བཞི་པ་ཐབ་ཁུང་འདུས་བྱ་བ་ནི། ཡང་ཐབ་ལ་གཏོར། བསངས་སྦྱངས། སྟོང་པའི་ངང་ལས་རྒྱས་པའི་ཐབ་ཁུང་སེར་པོ་གྲུ་བཞི་པ་རྒྱ་དང་ཚད་མ་ཆད་པ་ཁ་ཁྱེར་ལ་རིན་པོ་ཆེའི་ཕྲེང་བས་བསྐོར་བ་ཟུར་བཞིར་ཟླ་ཕྱེད་རྡོ་རྗེས་མཚན་པ་ནང་ལྷ་རྫས་ཀྱི་བུད་ཤིང་གིས་ཡོངས་སུ་གང་བར་གྱུར་ཞེས་བརྗོད། ལྔ་པ་འཇིག་རྟེན་པའི་མེ་ལྷ་མཆོད་པ་ནི།
མེ་འབར་བའི་དབུས་སུ་ཞེས་སོགས་ནི་ཞི་བ་ལྟར་ལས། མདངས་དང་འོད་ཟེར་སེར་པོ་འཕྲོ་བ་ཞེས་བརྗོད། དེའི་དཔྲལ་བར་ཨོཾ་ཞེས་པ་ནས་ཆུ་ལྷག་མ་ཡར་ལུད་པ་ལས་རིན་ཆེན་འབྱུང་ལྡན་གྱིས་དབུར་བརྒྱན་ཞེས་པའི་བར་བརྗོད། འདིའི་འདོན་ཆ་ཁ་འཕངས་པ་རྣམས་རྡོ་རྗེ་འཆང་དབང་ཕྱུག་རབ་བརྟན་གྱིས་མཛད་པ་ནས་ལེན། དེ་ནས་ཀུ་ཤ་བསང་སྦྱངས། སྟོང་པའི་ངང་ལས་ཞེས་སོགས་ནས་བཀྲམ་པའི་བར་དང༌། དེ་ནས་བསྲེག་རྫས་འབུལ་བའི་དུས་སུ་གཟར་བུ་རིན་པོ་ཆེའི་ཁུ་ཚུར་གྱིས་བཟུང་བ་དང༌། སྤེལ་ཚིག་གི་དུས་བདག་གི་ཚེ་དང་བསོད་ནམས་ཐམས་ཅད་པུཥྚིཾ་ཀུ་རུ་ཨོཾ་ཞེས་བརྗོད་པ་མ་གཏོགས་གཞན་ཐམས་ཅད་འདྲ། བསྲེག་རྫས་ཡམ་ཤིང་ལྟ་བུར་མཚོན་ན། ཨོཾ་ཨགྣ་ཡེ་བྷོ་དྷི་བྷྲྀཀྵ་ཡེ་བདག་གི་ཚེ་དང་བསོད་ནམས་དཔལ་འབྱོར་སྙན་གྲགས་ཐམས་ཅད་པུཥྚིཾ་ཀུ་རུ་ཨོཾ་ཞེས་དང༌།
གཞན་གྱི་དོན་ཡིན་ན་སྦྱིན་བདག་འདི་ཞེས་བགྱི་བའི་ཚེ་དང་བསོད་ནམས་ཞེས་སོགས་ལྟ་བུར་སྦྱར་བ་ཐམས་ཅད་ལ་རིགས་འགྲེའོ། ། དེ་ནས་མེ་ལྷ་འབར་བའི་རྣམ་པར་གྱུར་ཞེས་པའི་བར་ཐམས་ཅད་ཞི་བ་དང་འདྲ། དྲུག་པ་འདས་པའི་མེ་ལྷ་མཆོད་པ་ནི་མེ་བསང་སྦྱངས། སྟོང་པའི་ངང་ལས་ཆོས་འབྱུང་གི་ནང་དུ་པཾ་ལས་སྣ་ཚོགས་པདྨ་དང་ཞེས་པ་ནས་རིན་ཆེན་བྱུང་ལྡན་གྱིས་དབུ་བརྒྱན་ཞེས་པ་མ་གཏོགས་ཞི་བ་དང་འདྲ། སྐུ་ལས་འོད་ཟེར་སེར་པོ་འཕྲོས་པས་བདག་གི་ཚེ་དང་བསོད་ནམས་བསྐྱེད་པའི་ནུས་པ་ལྡན་པར་གྱུར། ཅེས་བརྗོད། དེ་ནས་བྱོན་ཟན་འབུལ་བའི་དུས་སུ་ཨོཾ་གསུམ་མ་ལྷ་སྔགས་དང༌། སྤེལ་ཚིགས་མེ་ལྷ་ལྟར་བརྗོད། མཆོད་པ་རྒྱས་པ་མཆོད་ཕྲེང་ལྟར་དང༌། རྡོ་རྗེ་འཆང་ཀུན་དགའ་བཟང་པོས་མཛད་པའི་ཁ་སྦྱོར་ཡན་ལག་བདུན་ལྡན་གྱི་སྒོ་ནས་བསྟོད།
བསྲེག་རྫས་དངོས་གཞི་མེ་ལྷའི་སྐབས་ལྟར་འབུལ་བ་ལ་ཁྱད་པར་མེད། ཨོཾ་གསུམ་ལྷ་སྔགས་དང༌། ཨོཾ་བྷོ་དྷི་བྲྀཀྵ་ཡེ་རྫས་སྔགས། བདག་གི་ཚེ་དང་བསོད་ནམས་སོགས་ལས་སྔགས་ཏེ་ཚར་སྦྲེལ་བ་ཉེར་གཅིག་སོགས་ཀྱི་མཐར་རྫས་སྔགས་རྐྱང་པས་ཕུལ། མཐར་ཡང་སུམ་ཆར་སྦྲེལ་ནས་འཕུལ་བ་ཤའི་བར་ཐམས་ཅད་ལ་རིགས་འགྲེ་ཞིང༌། ལྷ་སྔགས་དངོས་གཞིའི་བསྲེག་རྫས་འབུལ་བའི་དམིགས་པ་མི་འདྲ་བའི་ཁྱད་པར་སྐུ་མདོག་གསེར་བཙོ་མ་ལྟ་བུ། ཕྱག་བདུད་རྩིས་གང་བའི་བུམ་པ་དང་རིན་པོ་ཆེའི་ཚོགས་དུ་མ་འཛིན་པས་བདག་ལ་དབང་བསྐུར་བའི་ཚེ་དང་བསོད་ནམས་རྒྱས་པར་གྱུར་ཞིང༌། རིན་པོ་ཆེའི་ཆར་བབས་པས་ནོར་གྱི་དངོས་གྲུབ་སྩོལ། མདུན་བསྐྱེད་ཀྱི་སྐུ་ལས་ཀྱང་འོད་ཟེར་སེར་པོ་འཕྲོས་པས་བདག་དང་སེམས་ཅན་ཐམས་ཅད་ཀྱི་ཚེ་དང་བསོད་ནམས་རྒྱས་པར་བསམ། གཞན་དོན་བྱེད་པའི་དམིགས་པ་ཡང་མདུན་བསྐྱེད་ཀྱི་མདུན་དུ་པད་ཟླའི་གདན་ལ་བསྒྲུབ་བྱ་གང་ཡིན་པ་དེ་རྒྱན་གོས་སེར་པོས་བརྒྱན་པ་ལ་མདུན་བསྐྱེད་ཀྱི་སྤྲོ་བསྡུ་རྒྱས་པའི་ལས་མཛད་པར་བསམ་མོ། །
དེ་ནས་མཆོད་བསྟོད་བུམ་བསྐྱེད་ལྟར། གཏོར་མ་རྗེ་བཙུན་མ་དང་མཁའ་འགྲོ་སྤྱི་གཏོར་འབུལ་བའམ། སྤྲོ་ན་ཆོས་སྐྱོང་གི་གཏོར་འབུལ་ཡང་བྱ། སྔར་ལྟར་བྱོན་སྐྱེམས་བདུན་ཚན་གསུམ་འབུལ། རྗེ་བཙུན་རྡོ་རྗེ་རྣལ་འབྱོར་མས་བདག་དང་སེམས་ཅན་ཐམས་ཅད་དག་པ་མཁའ་སྤྱོད་དུ་འཁྲིད་པ་དང༌། ཚེ་དང་བསོད་ནམས་ཐམས་ཅད་གོང་ནས་གོང་དུ་འཕེལ་ཞིང་རྒྱས་པར་བྱིན་གྱིས་བརླབ་ཏུ་གསོལ། ཞེས་དངོས་གྲུབ་བླངས་ཧེ་རུ་ཀའི་ཡིག་བརྒྱས་ལྷག་ཆད་ཁ་བསྐང༌། བདག་ཅག་ལས་དང་པོ་པའི་རྟེན་གྱི་གང་ཟག་ཏུ་གྱུར་པས་ཆོ་ག་ལྷག་པ་དང༌། ཆད་པ་དང༌། སྔགས་མ་དག་པ་དང༌།
ཏིང་ངེ་འཛིན་མི་གསལ་བ་དང༌། མཆོད་པའི་ཡོ་བྱད་མ་འབྱོར་པ་ལ་སོགས་པའི་སྐྱོན་དུ་གྱུར་པ་ཐམས་ཅད་བཟོད་པར་མཛད་ནས་ལྷག་ཆད་ཁ་བསྐང་བར་མཛད་དུ་གསོལ། ཞེས་ནོངས་པ་བཟོད་པར་གསོལ། ཨོཾ་ཁྱེད་ཀྱིས་སོགས་ཀྱིས་གཤེགས་གསོལ་བྱ་བ་སོགས་དང༌། གོ་ཆའི་སྔགས་ཀྱི་བསྲུང་བ་སོགས་གཞུང་ལྟར་བརྗོད། གསུམ་པ་མཇུག་གི་ཆོ་ག་ལ་ཆོས་དྲུག་ལས། དང་པོ་མེ་ལྷ་ལྷག་མའི་མཆོད་པ་མར་ཁུ་བླུགས་གཟར་གང་ཕུལ་བའི་མེ་ལྷ་འབར་བའི་རྣམ་པ་ལས་རང་གཟུགས་སུ་བྱོན་པ་ལ་གཤེགས་སྐྱེམས་འབུལ་བ་བསྲེག་རྫས་ལྷག་མ་འབུལ་བ་རྒྱས་པའི་སྤེལ་ཚིག་དང་བཅས། མཆོད་བསྟོད་རྣམས་བྱ། གཉིས་པ་གཏོར་མ་གཞུང་ལྟར་བྱས་ནས། གསུམ་པ་བཟོད་པར་གསོལ།
བཞི་པ་བདག་གི་དོན་དང་སོགས་གཤེགས་གསོལ། ལྔ་པ་རང་གི་གནས་རྣམས་བསྲུང་ཤིང་གོ་ཆའི་སྔགས་བརྗོད། དྲུག་པ་ལས་བསགས་པ་དོན་དུ་བྱ་བའི་ཕྱིར་བསྔོ་སྨོན་ཤིས་བརྗོད་སོགས་གཞུང་ལྟར་བྱ་ཞིང༌། དྲི་བཟང་གི་ཆུས་མེ་དལ་བུས་གཞིལ། ཐབ་ཤུལ་དྲི་བཟང་གིས་བཀྲུ། ཐལ་བ་བསྡུ་ཚུལ་གཞུང་ལྟར་བྱའོ། ༈ །གསུམ་པ་དེ་ལ་ལྟོས་པའི་དབང་གི་སྦྱིན་སྲེག་ནི། གཞན་ཐམས་ཅད་ཞི་རྒྱས་དང་འདྲ་ལ། ཐབ་ནི་ཐིག་ཆེན་བརྒྱད་མཐུན་པའི་དབུས་ནས་སོར་བཞི་དོར་བའི་མཚན་མ་བྱས་པའི་དབུས་དང་ཕྱོགས་བཞིར་ཁྲུ་གང་གིས་མཚན་མ་བཏབ་པའི་བར་གྱི་སྲད་བུ་དེས་ཤར་ལྷོ་དང་བྱང་ཤར་གྱི་ཟུར་ཐིག་གི་བར་བསྐོར་བའི་ཟླ་གམ་འབྱུང་ཞིང༌། དེའི་ཕྱི་རོལ་དུ་སོར་གཉིས་བསྐོར་བ་ཁ་ཁྱེར་དང་མུ་རན་ཤར་ངོས་ཀྱི་ཐིག་སྣ་སྦྲེལ་བའི་ཟླ་གམ་གསུམ་འབྱུང་ཞིང༌།
དབུས་སུ་ཆོས་འབྱུང་གྲུ་གསུམ་ཉིས་བརྩེགས་ཀྱི་ཐིག་གདབ་པའི་དབུས་སུ་ཚོན་སྤུང་དམར་པོ་དང་ཟུར་དྲུག་ཏུ་དགའ་འཁྱིལ་རེ་རེ་བྲི། ཕྱི་རོལ་དུ་སྟེགས་བུ་གྲུ་བཞིའི་ཐིག་བཏབ་པའི་ཟུར་བཞི་ཟླ་ཕྱེད་རྡོ་རྗེ་རྩེ་ལྔ་ནང་དུ་བསྟན་པ་བྲི། དེ་ཡང་ཟླ་གམ་གི་བཅད་ཁ་ཤར་དུ་བསྟན་པ་ཚོན་དམར་པོ་འབའ་ཞིག་ལ་བཅད་རྣམས་ཅི་མཛེས་སུ་བྱ། ཁ་ཁྱེར་ལ་ལྕགས་ཀྱུ་ཕྲེང་བས་བསྐོར་བ་ནི་ཐབ་དང་ཁ་ཁྱེར་གྱི་སྟེང་དུ་ཤིང་ནི་ཚེར་མ་ཅན་མ་ཡིན་པའི་རོ་སྐྱུར་བའི་བུད་ཤིང་ཟླ་གམ་གྱི་དབྱིབས་སུ་བརྩིགས། ཤར་ལྷོར་ཏིང་ལོ་དང་མེ་གསོ་བའི་རྩྭ་སྐམ། ལྕེ་ལྡེ་མར་ཁུ་དམར་པོས་བྱུག་པ། རླུང་གཡབ་དམར་པོ་དང་བཅས་པ་བཤམ། རང་གི་གཡས་ཕྱོགས་སུ་སྟེགས་ཀྱི་སྟེང་དུ་བུད་ཤིང་གི་རྒྱུ་ལས་བྱུང་བའི་ཡམ་ཤིང་སོར་བརྒྱད་པ་ཁ་དོག་དམར་པོར་བསྒྱུར་བ་མི་འབྱོར་ན་བལ་བུ་དང་འོམ་བུ་སོགས་ཀྱིས་ཀྱང་རུང་བར་བཤད། མར་ཁུ་དམར་པོ། མེ་ཏོག་དམར་པོའི་རིགས་གང་འཛོམ།
ཏིལ་ལམ་ཡུངས་ཀར། མངར་གསུམ་སྦྱར་བའི་ཟས་མཆོག འབྲས། སོ་བ། འབྲས་མ་ཆག་པ། ནས། གྲོ། སྲན་མ། དཱུརྺ། ཀུ་ཤ།
བ་གླང་གི་ཤ། བདུད་རྩི་སྟེ་འདི་རྣམས་ཁ་དོག་བསྒྱུར་ཐུབ་པ་རྣམས་དམར་པོར་བྱ། རང་གི་གཡོན་དུ་གཏོར་མ་དམར་པོ་གཉིས་ཆུ་གཉིས་སྔོན་འགྲོའི་ཉེར་སྤྱོད་ཐམས་ཅད་དམར་པོར་བསྒྱུར། རང་གི་མདུན་དུ་བསང་ཆུའི་དུང་ཕོར། འཐོར་གཡབ་དང་བཅས་པ། རྡོར་དྲིལ། ནང་མཆོད། ཌཱ་མ་རུ། འཐོར་ནས་ཀྱི་སྣོད་སོགས་སྟ་གོན་བྱ། དངོས་གཞི་ནི་ཕྱི་དྲོའི་དུས་སུ་རྒྱན་གོས་དམར་པོ་དང་ལྡན་པས་ཁ་ནུབ་ཕྱོགས་སུ་བསྟན་པས་སྟན་དམར་པོའི་སྟེང་དུ་པདྨའི་འདུག་སྟངས་ཀྱིས་གནས་ཏེ་ཁམས་གསུམ་དབང་དུ་བསྡུ་བའི་བསམ་པ་དང་ལྡན་པས།
བདག་བསྐྱེད་བརྩམས་ནས་མཇུག་གི་བར་ཐམས་ཅད་ཕལ་ཆེར་ཞི་བ་དང་འདྲ་བ་ལས། མི་འདྲ་བའི་ཁྱད་པར་མེ་སྨད་ཚོང་མའི་མེའམ། ལམ་དུ་སྤྲང་པོས་བུས་པའི་མེ་བླང༌། དགང་གཟར་པདྨའི་ཁུ་ཚུར་གྱིས་བཟུང༌། མེ་ལྷ་ཡང་མདངས་དང་འོད་ཟེར་དམར་པོ་འཕྲོ་བ། འོད་དཔག་མེད་ཀྱིས་དབུ་བརྒྱན་ཞེས་དང༌། སྤེལ་ཚིག་གི་དུས་ཁམས་གསུམ་གྱི་ཟས་ནོར་ལོངས་སྤྱོད་ཐམས་ཅད་ཝ་ཤཾ་ཀུ་རུ་ཧོཿ ཞེས་འདས་པའི་མེ་ལྷ་མཆོད་པ་ལ་ཡང་རིགས་འགྲེས་གཞན་མཇུག་གི་བར་ཐམས་ཅད་ཞི་བ་འདྲ་བ་ལས་དབང་གི་སྤེལ་ཚིག་དགོས་པ་རྣམས་མ་འདྲེས་པར་བྱའོ།། ༈ །བཞི་པ་ཞི་རྒྱས་ལ་ལྟོས་དྲག་པོའི་སྦྱིན་སྲེག་འདི་ཕལ་ཆེར་ཞི་རྒྱས་དབང་གསུམ་ལྟར་ལས། མི་འདྲ་བ་ཐབ་ཀྱི་ཁྱད་པར་ཐིག་ཆེན་བརྒྱད་སྤྱི་དང་མཐུན་པར་བཏབ་པའི་དབུས་ནས་མཐོ་གང་གི་ཚད་ཟླུམ་པོར་བསྐོར་བའི་དབུས་དང༌།
བྱང་གི་བར་གྱི་སྲད་བུ་གཡས་གཡོན་གང་སླེབས་ཀྱི་བར་རྟགས་བྱས་པའི་སྟེང་དུ་ཐིག་བཏབ་པས་གྲུ་གསུམ་འབྱུང་བའི་ཕྱི་རོལ་དུ་སོར་རེ་བ་གཉིས་བཏབ་པས་ཁ་ཁྱེར་དང་མུ་རན། དབུས་སུ་ཆོས་འབྱུང་ཉིས་བརྩེགས་ཀྱི་ཐིག་བཏབ་པའི་དབུས་སུ་ཚོམ་བུ་བཀོད། ཟུར་དྲུག་ཏུ་དགའ་འཁྱིལ་རེ་ཕྱི་རོལ་དུ་སྟེགས་བུ་ཁྲུ་བཞི་པའི་གྲྭ་བཞིར་ཟླ་ཕྱེད་རྡོ་རྗེ། ཁ་ཁྱེར་ལ་གྲི་གུག་ཕྲེང་བ་བྲི་ཞིང་གཞི་ཚོན་ཐམས་ཅད་ནག་པོ་ལ་བཅད་དམར་པོས་བྱའོ། ། བུད་ཤིང་ནི་དྲག་པོའི་ཤིང་ཚེར་མ་ཅན་གྱི་ཁ་ཁྱེར་གྱི་སྟེང་དུ་གྲུ་གསུམ་ཁྲུ་གང་ཙམ་བརྩིགས། ནང་དུ་ཏིང་ལོ་མར་ནག་གིས་སྦགས་པ་བཞག ཆོས་འབྱུང་གི་རྩེ་ལྷོ་ཕྱོགས་སུ་བསྟན། རང་གི་གཡོན་དུ་སྟེགས་བུའི་སྟེང་དུ་སྔར་གྱི་བུད་ཤིང་གི་རྒྱུ་ལས་བྱུང་བའི་ཡམ་ཤིང་སོར་བཅུ་པ་དྲུག་ཅུ་རེ། མེ་ལྷར་བཅུ་བཞི། མར་ནག་སྐྱེ་ཚེ་སོགས་གོང་ལྟར་ལས།
སྣོད་གཅིག་ཏུ་ལྕགས་ཕྱེ་ཟངས་ཕྱེ། དུག་ཁྲག ཁྲག་སྣ་བླུག་པ་བཤམ། གཞན་འདྲ། རང་གི་གཡས་སུ་གཏོར་མ་གཉིས། ཆུ་གཉིས་སྔོན་འགྲོའི་ཉེར་སྤྱོད་ནག་པོ་བསྒྱུར་བ། རང་གི་མདུན་དུ་རྡོར་དྲིལ་སོགས་ཐམས་ཅད་གོང་དང་འདྲ་བར་བཤམས་ཤིང༌། སྲོད་ཀྱི་དུས་སུ་གཅན་གཟན་གདུག་པ་ཅན་གྱི་པགས་པའི་གདན་ནམ། སྟན་མེད་པར་ཅོག་པུར་འདུག་ལ་ཐབ་ཀྱི་བྱང་དུ་ཤར་ལྷོར་ཁ་བསྟན། དགྲ་བགེགས་གདུག་པ་ཅན་བསྒྲལ་བའི་བསམ་པའི་རྒྱན་གོས་ནག་པོས་བརྒྱན།
ཅུང་ཟད་རྩུབ་པའི་བསམ་པ་དང་ལྡན་པས་བདག་བསྐྱེད་ནས་བཟུང་མཇུག་གི་བར་གོང་མ་རྣམས་དང་འདྲ་ཞིང༌། ཁྱད་པར་འདས་མ་འདས་གཉིས་ཀ་མདངས་དང་འོད་ཟེར་ནག་པོ་འཕྲོ་བ། མི་བསྐྱོད་པས་དབུ་བརྒྱན་ཞེས་པ་དང༌། དགང་གཟར་བླུགས་ཁྲོ་བོའི་ཁུ་ཚུར་གྱིས་བླུག་གཟར་གཡོན་དང༌། དགང་གཟར་གཡས་སུ་བཟུང༌། སྤེལ་ཚིག་གི་ཚེ། བསྟན་པ་ལ་སྡང་བའི་དགྲ་བགེགས་གདུག་པ་ཐམས་ཅད་མཱ་ར་ཡ་ཕཊ། ཅེས་མགོ་མཇུག་ཐམས་ཅད་ལ་སྦྱོར་བའི་རིགས་འགྲེ་ཞིང༌། བསྲེག་རྫས་ཐམས་ཅད་ལག་པ་གཡས་ཀྱིས་གཟུང་གཡོན་ཁོ་ནས་འབུལ། མེ་མ་ཤི་ན་དུག་ཆུས་གཞིལ།
གཞན་ཆོ་ག་ཐམས་ཅད་ཞི་བ་དང་འདྲའོ། ། གལ་ཏེ་ལས་བཞི་སོ་སོའི་བུད་ཤིང་མ་འབྱོར་ན། ནགས་ཀྱི་ལྕི་བ་སྐམ་པོ་སྲོག་ཆགས་མེད་པས་བྱས་ཀྱང་རུང་ཞིང༌། ཡམ་ཤིང་ཡང་མ་འབྱོར་ན་བལ་བུ་སོགས་འོ་མ་ཅན་གྱི་ཤིང་གིས་བྱས་ཀྱང་རུང་བར་བཤད་དོ། ། དེ་ལྟར་རྗེ་བཙུན་རྡོ་རྗེ་རྣལ་འབྱོར་མའི། ། ལས་བཞིའི་སྦྱིན་སྲེག་བཀླགས་པས་དོན་འགྲུབ་འདི། ། རྒྱ་ཆེན་གཞུང་དང་བླ་མའི་མན་ངག་ལ། ། བརྟེན་ནས་སྦྱར་ལ་ཉེས་སྐྱོན་མེད་པར་སེམས། ། བདག་བློ་དམན་ཞིང་སྦྱངས་པ་ཆུང་བའི་ཕྱིར། ། མཁས་པ་དགྱེས་པའི་ལེགས་བཤད་མ་མཆིས་སོ། །
གོང་མའི་གསུང་ལྟར་འཁྲུལ་མེད་བྲིས་པས་དགེ ། སྐུལ་བ་པོ་ཡི་བཞེད་དོན་འགྲུབ་པར་ཤོག ། ཅེས་པ་འདི་ཡང་གཅིག་ཏུ་ཆོས་ལ་ཐུགས་རྒྱུད་གཞོལ་བ་དཔལ་ར་ཆོས་མཛད་ངག་དབང་འཇམ་དཔལ་གྱིས་གསེར་གྱི་མེ་ཏོག་དང་བཅས་བསྐུལ་མ་གནང་བའི་བཞེད་པ་སྐོང་ཕྱིར་དྲིན་ཆེན་མཁྱེན་རབ་བྱམས་པ་ངག་དབང་ལྷུན་གྲུབ་ཀྱི་ཞབས་རྡུལ་ཡུན་རིང་དུ་བསྟེན་པའི་བཀའ་འབངས་ཀྱི་ཐ་ཆུང་ངག་དབང་ཀུན་དགའ་ལྷུན་གྲུབ་ཀྱིས་བགྲང་གཞི་བཅུ་ཕྲག་བདུན་དང་ཉག་མ་གཅིག་ཏུ་སླེབས་པ་ཁྲོ་མོའི་ཁྲུམ་ཟླ་བའི་དཀར་ཕྱོགས་དགེ་བར་དཔལ་ལྡན་རྨོར་གྱི་རང་གི་བསམ་གཏན་ཁང་བུར་སྦྱར་བའི་ཡི་གེ་པ་ནི་ཀུན་དགའ་དབང་ཕྱུག་གིས་བགྱིས་པ་འདིས་ཀྱང་ཚར་ཆེན་ཆོས་ཀྱི་རྒྱལ་པོའི་བསྟན་པ་ཕྱོགས་བཅུར་རྒྱས་པའི་རྒྱུར་གྱུར་ཅིག ། མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
