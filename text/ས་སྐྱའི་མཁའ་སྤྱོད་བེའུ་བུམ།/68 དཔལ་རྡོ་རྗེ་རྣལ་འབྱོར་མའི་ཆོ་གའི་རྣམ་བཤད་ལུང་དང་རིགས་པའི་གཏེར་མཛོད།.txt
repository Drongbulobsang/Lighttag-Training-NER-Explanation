ས་སྐྱའི་མཁའ་སྤྱོད་བེའུ་བུམ།
པོད ༦༨
དཔལ་རྡོ་རྗེ་རྣལ་འབྱོར་མའི་ཆོ་གའི་རྣམ་བཤད་ལུང་དང་རིགས་པའི་གཏེར་མཛོད།
༄༅། །ཤྲཱི་བཛྲ་ཡོ་གི་ནྱཱ་ཀལྤ་སྱ་བི་བྷ་ཥ་ཏཱ་ག་མཤྩ་ཡུཀྟཱ་ནཱཾ་བྷི་ཤོ་ཥ་ན་མ་བི་ཧ་ར་ཏིསྨ།།
༄༅། །དཔལ་རྡོ་རྗེ་རྣལ་འབྱོར་མའི་ཆོ་གའི་རྣམ་བཤད་ལུང་དང་རིགས་པའི་གཏེར་མཛོད་ཅེས་བྱ་བ་བཞུགས་སོ།། ༈ །ན་མོ་གུ་རུ་བཛྲ་ཝཱ་ར་ཧི་ཡེ། བླ་མེད་རྫོགས་པའི་སངས་རྒྱས་གོ་འཕངས་རིན་ཐང་བྲལ་བའི་ཡིད་བཞིན་ནོར་དེ་བདེ་བླག་ཉིད་དུ་སྩོལ་བ་དེ་ནི་རྣལ་འབྱོར་མ་དཔལ་ཡི་དམ་ལྷ། ། ལྷ་ཡི་ལྷ་མཆོག་ཧེ་རུ་ཀ་དང་གཉིས་མེད་ཉིད་དུ་མཉམ་པར་སྦྱོར་གང་མི་ཡི་རྣམ་པར་རོལ་པ་གང་ཞིག་བདག་ཅག་རྣམས་ཀྱི་འདྲེན་པར་ཐོབ། ། ཐོབ་པའི་བཀའ་དྲིན་བདུད་རྩིས་ཆང་གིས་རྟག་ཏུ་མྱོས་པའི་བདེ་ཆེན་དང་ལྡན་ཉམས་རྟོག་བཟང་པོའི་སྣོད་དང་ལྡན་པར་སྐལ་ལྡན་བདག་ཅག་རྗེས་སུ་བཟུང༌། ། བཟུང་བ་ཙམ་མིན་བྱང་ཆུབ་བར་དུ་རིགས་ཀྱི་བདག་པོ་ཉིད་དུ་མཛོད་ཀྱཻ་ཁྱབ་བདག་དཔལ་ལྡན་བླ་མ་ཀྱེ་ཞེས་ཡང་ཡང་དད་པས་གསོལ་བར་བགྱི། ། ཡིད་འོང་ལི་ཁྲིའི་ལྷུན་པོ་ཆེ་དང་ཉིན་མོར་བྱེད་པ་ལྷན་ཅིག་གནས་ལ་མཚན་དཔེའི་གྲོགས་ལྡན་མཐོང་ན་མི་མཐུན་མེད་པའི་སྐུ། ། རབ་སྙན་དྲི་ཟའི་པི་ཝང་ལས་ཕྲོགས་གདོང་བཞིའི་གསུང་དབྱངས་དྲུག་ཅུ་དང་འདྲེས་ཉན་ན་བདེ་སྟེར་མི་ཤིག་ནཱ་དའི་སྒྲ་ལྡན་གསུངས། ། ཤེས་བྱ་རྒྱ་མཚོ་ཇི་བཞིན་ཡོངས་མཁྱེན་དབྱིངས་དང་རོ་གཅིག་ཨེ་ཝཾ་ཟུང་འཇུག་འགྱུར་བ་མེད་པ་རྡོ་རྗེ་ལྟ་བུའི་ཐུགས་མངའ་བ། །
འཕགས་མ་ཁྱོད་ཀྱིས་ནཱ་རོ་པ་དང་བསོད་ནམས་རྩེ་མོ་རྗེས་སུ་བཟུང་ལྟར་བརྩེ་བ་ཆེན་པོའི་ཕྱག་རིང་བརྐྱང་ནས་བསྐྱང་དུ་གསོལ། ། གསང་མཐའི་རྒྱུད་དོན་ཇི་བཞིན་ཡོངས་མཁྱེན་གྲུབ་པའི་མཁའ་ལ་ཐོག་མེད་འཕྱོ། ། ནཱ་རོ་ཏ་པ་ཕམ་མཐིང་པ་སོགས་ཚོགས་བཤད་དྲང་བའི་གཏམ་སྤངས་ཏེ། ། སྙིང་པོའི་དོན་ལ་གཅིག་ཏུ་གཞོལ་པས་སྐལ་ལྡན་རྣམས་ལ་སྟོན་པའི་ཆོས། ། སློབ་མར་བཤད་བྱའི་ངེས་དོན་འཛིན་པའི་པཎ་གྲུབ་དེ་དག་ལན་བརྒྱར་བསྔགས། ། གངས་རིའི་སྤོ་འདིར་རྒྱུད་དོན་ཤེས་རློམ་དྲེག་ལྡན་རི་དྭགས་ཆེས་མང་ཡང༌། ། ངེས་དོན་གདོང་ལྔས་རྣམ་པར་མཛེས་ཤིང་ལུང་རིགས་གད་རྒྱང་ཆེར་བསྒྲགས་མཁན། ། གཉིས་འཛིན་རྣམ་རྟོག་གླང་པོའི་ཀླད་འགེམས་སྨྲ་བའི་སེང་གེ་ཁྱོད་གཅིག་ཅེས། ། བསྔགས་པར་འོས་དེ་བློ་གྲོས་གྲགས་པ་འཇིག་རྟེན་མིག་གཅིག་ཁྱོད་ཁོ་ན། ། ཤེས་རབ་སྒྱུ་མའི་གཟུགས་ཅན་རྣལ་འབྱོར་མས། །
དག་པའི་མཁར་ཁྲིད་གངས་ཅན་སྐྱེ་རྒྱུའི་དཔལ། ། གོང་མ་རྣམ་ལྔར་གྲགས་པའི་སྒྲ་སྙན་གྱིས། ། འཇིག་རྟེན་གསུམ་པོ་མཛེས་ཀྱིས་གཞན་དག་མིན། ། དེ་དག་ཀུན་གྱི་བསྟན་པ་རིན་པོ་ཆེ། ། བཤད་དང་སྒྲུབ་པའི་རྒྱལ་མཚན་རྩེར་ཐོགས་ཏེ། ། ས་གསུམ་མཆོག་གི་འདོད་པས་རེ་སྐོང་མཁན། ། ཨེ་ཝཾ་པ་ཞེས་རྒྱལ་བས་ཡང་ཡང་བསྔགས། ། མི་ཡི་གཟུགས་ཀྱི་གོས་ཧྲིལ་སྤུབ་དོག་པོར། ། ཟབ་རྒྱས་རྒྱུད་སྡེའི་བདག་པོ་སྦས་པའི་ཚུལ། ། མངོན་གྱུར་ཁའུ་ཡབ་སྲས་གྲགས་པའི་འོད། །
སྟོང་ཕྲག་དུ་མས་དགའ་ཚལ་ཉམས་སུ་དགའ་བ་དེར། ། དག་པའི་འཁོར་ཚོགས་ཆུ་སྐྱེས་ཚོགས་པའི་དབུས། ། རྟག་པར་རྒྱུན་དུ་ཟབ་རྒྱས་གླུ་དབྱངས་ལེན། ། མཚན་དཔེའི་དཔལ་འབར་རྒྱལ་ཡུམ་བྷྲ་མ་རཿ ། དེ་ཉིད་ཚེགས་མེད་སྙིགས་མའི་ཚེ་གཅིག་ལ། ། སྒྲུབ་པའི་ཐབས་ཚུལ་ཟབ་དང་རྒྱ་ཆེ་བ། ། དུ་མའི་ནང་ནས་ཨུ་དུམ་ཝ་ར་བཞིན། ། ཆེས་འཕགས་རྣལ་འབྱོར་གསང་མཐའི་ལུགས་སྲོལ་ཏེ། ། གཞི་ཡི་བྃ་ཡིག་གདོད་མའི་རྣལ་འབྱོར་མ། ། ལམ་རྒྱུད་བསྐྱེད་རྫོགས་ཉམས་ལེན་ལ་བརྟེན་ནས། །
འབྲས་རྒྱུད་ཁ་སྦྱོར་བདུན་ལྡན་སྒྲུབ་པ་འདི། ། ཟབ་པའི་ཡང་རྩེ་ནཱ་རོ་ཏ་པའི་ལུགས། ། ཆོས་འདིར་ལེགས་མཁྱེན་རྣམ་འདྲེན་བཀའ་དྲིན་དང༌། ། སྐྱེ་བ་དུ་མར་འཇམ་མགོན་ས་སྐྱ་པའི། ། སྙན་བརྒྱུད་བདག་གིར་སྤྱོད་པའི་རྟེན་འབྲེལ་ལས། ། ལམ་འདིར་རྨོང་བའི་མགོ་བོ་འཕུར་དགོས་བྲལ། ། འོན་ཀྱང་མང་པོས་ཐོས་རུང་འགའ་ཞིག་གིས། ། ཡི་གེའི་ལམ་དུ་ཉེ་བར་ཕབས་པ་ལ། ། མཁའ་འགྲོའི་ཚོགས་དང་རྡོ་རྗེའི་ཆོས་སྲུང་གིས། ། གནང་བའི་སྐབས་ཕྱེས་མཐར་ཕྱིན་སྡོང་གྲོགས་མཛོད། །
དེ་ལ་འདིར་དཔལ་འཁོར་ལོ་སྡོམ་པའི་རྩ་བཤད་ཀྱི་རྒྱུད་ཐམས་ཅད་ཀྱི་དགོངས་པའི་མཐར་ཐུག་རྣལ་འབྱོར་གསང་མཐའི་ཟབ་བཤད། དཔལ་རྗེ་བཙུན་རྡོ་རྗེ་རྣལ་འབྱོར་མས་གྲུབ་མཆོག་ནཱ་རོ་ཏ་པ་ལ་དངོས་སུ་གནང་བའི་ཟབ་པའི་ཡང་རྩེ་ནཱ་རོ་མཁའ་སྤྱོད་དུ་གྲགས་པའི་ལྷག་པའི་ལྷ་ཡི་བསྐྱེད་རྫོགས་ལ་གཅིག་ཏུ་གཞོལ་བའི་གང་ཟག་གི་ལམ་གྱི་ཡན་ལག་ཚོགས་བསགས་ཤིང་སྒྲིབ་པ་སྦྱང་བའི་ཐབས་མཆོག་ཚེས་བཅུའི་ཆོ་གའི་རྣམ་པར་བཤད་པ་ལུང་རིགས་ཀྱིས་བརྒྱན་པ་ཡང་དག་པའི་གཞུང་དང་མི་འགལ་བ་འཇམ་མགོན་ས་སྐྱ་པ་ཡབ་སྲས་ཀྱིས་དགོངས་དོན་དཔྱིས་ཕྱིན་པར་ཞིག་བྲི་བར་བྱའོ། ། དེ་ཡང་ཚར་ཆེན་ཆོས་ཀྱི་རྒྱལ་པོས། ཨེ་མ་ད་ནི་ཌཱ་ཀི་དབྱིངས་ནས་བཞེངས། ། ཧེ་རུ་ཀ་དཔལ་རྒྱུད་ཀྱི་རྒྱལ་པོ་ལས། ། རྡོ་རྗེ་བཙུན་མོའི་ཉེ་བའི་སྙིང་པོ་མཆོག ། བཀླག་པས་འགྲུབ་ཅེས་གསུངས་པའི་བདེན་པས་སྐྱོངས། ། ཞེས་གསུངས་པའི་དོན་འོག་ནས་འཆད་འགྱུར་བཞིན་དུས་གསུམ་གྱི་རྒྱལ་བ་ཐམས་ཅད་ཀྱི་སྐུ་གསུང་ཐུགས་ཉེ་བའི་སྙིང་པོ་ཨོཾ་གསུམ་མ་ཡིན་པ་བཞིན་དུ་དེ་ཐམས་ཅད་ཀྱི་སྤྲུལ་གཞི་ཤེས་རབ་ཀྱི་ཕ་རོལ་ཏུ་ཕྱིན་མ་རྗེ་བཙུན་རྡོ་རྗེ་རྣལ་འབྱོར་མའི་སྒྲུབ་ཚུལ་ཡང༌། བདེ་མཆོག་རྩ་རྒྱུད་ལེའུ་ཞེ་བདུན་པར་ཡུམ་ལ་བརྟེན་ནས་དངོས་གྲུབ་སྒྲུབ་པའི་ཚུལ་དང༌། ལེའུ་ཞེ་བརྒྱད་པར་ཡུམ་གྱི་ཉེ་སྙིང་དང༌།
ལེའུ་བརྒྱད་པར་སྙིང་པོ་ཕན་ཡོན་དང་བཅས་པ། ལྔ་བཅུ་པར་ལས་ཚོགས་བཅུ་གཉིས་དངོས་སུ་བསྟན་ཅིང༌། དེའི་མན་ངག་ཐམས་ཅད་རྗེ་བཙུན་རྣལ་འབྱོར་མས་ཇོ་བོ་ནཱ་རོ་ཏ་པ་ལ་དངོས་སུ་གནང་བའི་བསྐྱེད་རིམ་ཕག་མོ་མཁའ་སྤྱོད་དང༌། རྫོགས་རིམ་རྩ་དབུ་མའི་ཉམས་ལེན་གྱི་རྒྱུན་གངས་ཅན་བསྟན་པའི་མངའ་བདག་རྗེ་བཙུན་ས་སྐྱ་པ་ཡབ་སྲས་ཀྱི་གསེར་ཆོས་མཆོག་སྒྲུབ་པས་ཐུན་མོང་ཞར་ལས་འགྲུབ་པ་མཁའ་སྤྱོད་སྐོར་གསུམ་གང་གི་སྐབས་སུ་ཡང་ཉེ་བར་མཁོ་ཞིང་ལུགས་འདིའི་རྣལ་འབྱོར་ལ་བརྩོན་པའི་གང་ཟག་ལ་མེད་དུ་མི་རུང་བ་ཚེས་བཅུའི་ཆོ་ག་ཡིན་ཞིང༌། འདི་ལ་ཡང་གཞུང་རྩ་བ་ལྟ་བུ་བླ་མ་ས་སྐྱ་པ་ཆེན་པོའི་མཛད་པའི་ཚེས་བཅུའི་མཆོད་པ་ཉིད་ཡིན་ལ། དེ་བཞིན་དུ་རྗེ་བཙུན་རིན་པོ་ཆེའི་ཚེས་བཅུ་དང་འབྲེལ་བའི་ཚོགས་མཆོད་དང༌། ཕག་མོ་ཞལ་གཉིས་མའི་དཀྱིལ་ཆོག འཕགས་པ་རིན་པོ་ཆེའི་མངོན་རྟོགས་དཀྱིལ་ཆོག ཚོགས་མཆོད་བཅས་པ་ནི་ལུགས་འདི་ལ་རྒྱ་གཞུང་ལྟ་བུ་ཡིན་ཞིང༌། དེའི་རྗེས་སུ་འབྲང་བའི་ཡིག་ཆ་ཡང༌།
རྡོ་རྗེ་འཆང་ཀུན་དགའ་བཟང་པོའི་གསུང་སྒྲོས་རྗེ་སངས་རྒྱས་དཔལ་བཟང་གིས་མཛད་པའི་དཀྱིལ་ཆོག ཀུན་མཁྱེན་བསོད་ནམས་སེང་གེས་སྒྲུབ་ཐབས་རྣལ་འབྱོར་བཅུ་གཅིག ཚེས་བཅུའི་མཆོད་པ་དང་བཅས་པ་མཁའ་སྤྱོད་སྒོ་འབྱེད། ཐར་རྩེ་པཎ་ཆེན་གྱིས་མཛད་པའི་དཀྱིལ་ཆོག ཨ་མེས་ཞབས་ཀྱིས་མཛད་པའི་དཀྱིལ་ཆོག ཁྱད་པར་ཚར་ཆེན་ཆོས་ཀྱི་རྒྱལ་པོས་རྗེ་གོང་མའི་དགོངས་དོན་ཇི་ལྟ་བ་བཞིན་དུ་བཀོད་པའི་སིནྡྷུ་རའི་དཀྱིལ་ཆོག་མཁའ་སྤྱོད་སྒྲུབ་པའི་ཉེ་ལམ། དེའི་སོགས་ཁོང་བཀྲོས་ཞིང་ཉེ་བར་མཁོ་བའི་གཞུང་རྣམས་ཀྱང་དཀྱུས་གཅིག་ཏུ་བསྒྲིགས་པ་བཀླག་ཆོག་གསལ་བའི་མེ་ལོང༌། པྲ་ཐགས་པས་མཛད་པའི་ཚེས་བཅུ་འབྲིང་པོའམ་བསྡུས་པ། མཁྱེན་བརྩེ་དབང་པོས་མཛད་པའི་གསང་ལམ་ཆ་ལག་དང་བཅས་པ་སོགས་རང་ལུགས་ཀྱི་ཡིག་ཆ་དཔྱད་བཟོད་པ་དུ་མ་ཞིག་བཞུགས་ཤིང༌། ཡང་བརྒྱུད་པ་འདི་ཀ་ཡིན་ཀྱང་གཞན་ལུགས་ཀྱི་ལྷད་བཅུག་པའི་རྣམ་བཤད་དང་མངོན་དཀྱིལ་པོ་ཏི་ལོང་བ་མང་ཞིག་འདུག་རུང་ཕ་བླ་མ་རྡོ་རྗེ་འཆང་རྣམས་ཀྱི་བཀའ་དྲིན་ལས་རྟོག་གེས་དུག་ཆུས་སྦགས་པའི་ལྟར་སྣང་གི་མཛེས་ཚོན་གྱི་དཔེ་ཚོགས་ལ་ཁ་གདང་དགོས་པ་མི་འདུག་གོ །
གང་ལྟར་ཡང་སྐབས་འདིར་སྙན་བརྒྱུད་འཛིན་པའི་སྐྱེས་ཆེན་ཡོངས་ཀྱི་ཉམས་བཞེས་གནས་གསར་རྗེས་མཛད་པའི་གསལ་བའི་མེ་ལོང་ཉིད་ཡིན་པས་དེའི་དོན་བསྡུས་ཏེ་བཤད་ཅིང༌། དཀའ་གནས་དང་ཚིགས་བཅད་སོགས་ཀྱི་དོན་སྤྲོ་དགོས་པ་རྣམས་རྒྱ་ཆེར་སྤྲོས་ཏེ་བཤད་པར་བྱ་བ་ལ། ཀླད་ཀྱི་དོན་དང༌། གཞུང་གི་དོན། མཇུག་གི་དོན་དང་གསུམ་མོ། ། དང་པོ་ལ་ཤིས་པར་བརྗོད་པ། མཚན་བསྟན་པ། བར་ཆད་ཞི་བའི་ཕྱིར་ཕྱག་འཚལ་བ་དང་བཅས་པ་ལས་གཞན་གོ་སླ་ལ། མཚན་དོན་སྐབས་མཆོད་ཕྲེང་རྒྱས་པ་དང་ཚོགས་མཆོད་སོགས་ཁ་སྐོང་བས་ཞེས་པ་ལ་བླུན་པོ་དག་གི་ཚར་ཆེན་རིན་པོ་ཆེའི་གསུང་དེར་མ་ཚང་བ་ཁ་སྐོང་བ་ཡིན་ནོ་སྙམ་ན་དེ་ནི་མ་ཡིན་ཏེ། ཆོ་ག་རྒྱས་པའི་ཡན་ལག་ཏུ་མཆོད་ཕྲེང་རྒྱས་པ་བྱ་བ་དང༌།
ཚོགས་འཁོར་ནི་ཡིག་ཆུང་གིས་ཟིན་པ་ཉིད་ཁ་གསལ་དུ་བཏང་བ་ཙམ་ཡིན་ནོ། ། གཉིས་པ་གཞུང་གི་དོན་ལ་སྦྱོར་དངོས་རྗེས་གསུམ་ལས། སྦྱོར་བ་ལ་ཆོ་གར་མ་གཏོགས་པའི་སྦྱོར་བ་དང༌། ཆོ་གར་གཏོགས་པའི་སྦྱོར་བ་གཉིས་ལས་དང་པོ་ནི། དེ་ལ་འདིར་འཁོར་ལོ་བདེ་མཆོག་ཅེས་པ་ནས་དེ་དག་ནི་ཆོ་གར་མ་གཏོགས་པའི་སྦྱོར་བའོ། ། ཞེས་པའི་བར་གྱི་བསྟན་ཏེ། དེའི་དོན་ཅུང་ཟད་བཤད་ན། ཐོག་མར་དཔལ་འཁོར་ལོ་སྡོམ་པ་ལཱུ་ནག་གང་རུང་གི་དབང་ཐོབ་པ་སྔོན་དུ་འགྲོ་དགོས་ཏེ། སྦྱོར་བ་ངེས་པར་མ་བྱས་པ། ། སྐལ་མེད་གསང་བ་སྟོན་པ་དང༌། །
ཞེས་བྱིན་རླབས་སྟོན་པའི་བླ་མ་དང་སློབ་མ་གཉིས་ཀར་ལྟུང་བ་དང་བཅས་ཤིང༌། ཁྱད་པར་དབང་མ་ཐོབ་པའི་གང་ཟག་ལ་སྔགས་ཀྱི་བྱིན་རླབས་མི་འཇུག་ཅིང༌། སྔགས་ལ་རང་དགར་ཞུགས་པའི་ཉེས་པ་ཤིན་ཏུ་ཆེ་བ་ཡིན་ནོ། ། འོ་ན་དབང་གང་ཡིན་ཅིག་ཆོག་གམ་སྙམ་ན་མི་ཆོག་སྟེ་རྣལ་འབྱོར་མ་འདི་ཉིད་རྩ་རྒྱུད་ཀྱི་དགོངས་པ་བཤད་རྒྱུད་རྣམ་པ་ལྔས་བཀྲལ་ཞིང་ཟབ་པའི་ཁྱད་ཆོས་དུ་མ་དང་ལྡན་པ་རྣལ་འབྱོར་གསང་མཐའི་ཕྱོགས་ཡིན་པས་ངེས་པར་ལཱུ་ནག་གང་རུང་གི་དབང་མཚན་ཉིད་དང་ལྡན་པ་ཞིག་ཐོབ་པ་སྔོན་དུ་སོང་ནས། དབང་དུས་སུ་ཐོབ་པའི་དམ་ཚིག་དང་སྡོམ་པ་ཚུལ་བཞིན་དུ་སྲུང་ཞིང༌། རྗེ་བཙུན་མ་འདི་ཉིད་ཀྱི་སིནྡྷུ་རའི་དཀྱིལ་འཁོར་ལ་བརྟེན་ནས་དབང་བཞི་བྱིན་རླབས་ཀྱི་ཚུལ་དུ་བསྐུར་བ་ལེགས་པར་ཐོབ་པའི་རྣལ་འབྱོར་པ་ནི་གང་གི་སྒྲུབ་པའི་རྟེན་གྱི་གང་ཟག་གོ ། འོ་ན་རྗེ་བཙུན་མའི་བྱིན་རླབས་ལ་དབང་བཞིའི་དོན་ཚང་བས་སྨིན་བྱེད་ཀྱི་གོ་མི་ཆོད་དམ་སྙམ་ན། དེ་ནི་ཡེ་ཤེས་སྐྱེ་བའི་སྣ་འདྲེན་ཙམ་ལས། ལུས་ངག་ཡིད་གསུམ་ལ་སྐུ་བཞིའི་ས་བོན་དངོས་སུ་འཇོག་བྱེད་ཀྱི་དབང་མ་ཡིན་པས་མ་སྨིན་སྨིན་པར་བྱེད་པའི་དབང་དུ་མི་འགྱུར་ཏེ། རྗེ་བཙུན་རིན་པོ་ཆེས།
བྱིན་རླབས་ཕྲ་མོ་ཙམ་གྱིས་མ་ཡིན་ཏེ། ། སྔགས་ཀྱི་རྩ་བ་དབང་བསྐུར་ཡིན་པས་སོ། ། ཞེས་གསུངས་པའི་ཕྱིར་རོ། ། དེས་ན་དཔལ་ས་སྐྱ་པ་ཨ་མེས་ཞབས་ཀྱིས། རབ་བདེ་མཆོག་ལཱུ་ནག་གང་རུང༌། འབྲིང་བདེ་མཆོག་གང་རུང༌། ཐ་མ་ཡང་དགྱེས་རྡོར་སོགས་ཀྱིས་དབང་ཐོབ་པ་གསུངས་པ་ནི་ཅུང་ཟད་ཕྱག་ལེན་ཟོར་ཡང་བའི་སྐྱོན་ནོ། ། ཡང་འཕྲོས་དོན་ཨེ་ཝཾ་དུ་མཁན་རབ་ཕྱི་མ་རྣམས་ནས་ལམ་འབྲས་གསང་དབང་གི་ཁྲིད་ཀྱི་ཐོག་མར་རྣལ་འབྱོར་མའི་བྱིན་རླབས་མཛད་ཅིང་དེ་ཡང་ཟུར་འཆད་པས་མཛད་པ་ནི་ཤིན་ཏུ་ཡང་མི་རིགས་ཏེ། འདིའི་དོན་བདག་རང་གི་བདག་ཆེན་རྡོ་རྗེ་འཆང་དྲག་ཤུལ་ཕྲིན་ལས་རིན་ཆེན་ལ་ཐེ་ཚོམ་ཞུས་པའི་ལན་དུ་ཡང༌། འདི་སྐབས་རྡོ་རྗེ་བདག་མེད་མའི་སིན་དཀྱིལ་གྱི་བྱིན་རླབས་དགོས་པ་ནི།
ལྟེ་བའི་གཏུམ་མོ་ཨ་ཐུང་ཤད་ཀྱི་རྣམ་པར་གནས་པ་དེ་ལམ་འབྲས་ཀྱི་སྐབས་འདིར་བདག་མེད་མ་དང༌། བདེ་མཆོག་ཏུ་མཁའ་སྤྱོད་མ་དང་ཕག་མོ་སོགས་སུ་བཤད་པ་སྟེ། ཀྱེ་རྡོ་རྗེ་ལས། དང་པོའི་དབྱངས་ཡིག་རང་བཞིན་ཏེ། ། བླ་མ་སངས་རྒྱས་རྣམས་ཀྱིས་བཤད། ། དེ་ཉིད་བཅོམ་ལྡན་ཤེས་རབ་མ། ། ཞེས་གསུངས་པའི་ཕྱིར་རོ་ཞེས་ཕེབས་པ་འདི་འཐད་པ་ཅན་ཡིན་ཞིང༌། དེ་ལྟ་བུའི་བྱིན་རླབས་ཀྱང་སྔར་དབང་ཐོབ་པའི་བླ་མ་ཞིག་ལས་ཞུ་བ་མ་གཏོགས། བྱིན་རླབས་དང་རྗེས་གནང་ཙམ་ཐོབ་པའི་བླ་མ་དེ་རྩ་བའི་བླ་མར་མི་འགྲོ་ཞིང༌། མ་ཟད་རྗེ་བཙུན་ས་སྐྱ་པའི་ལུགས་ལ་ལམ་འབྲས་ཀྱི་ཆ་ལག་ཏུ་གྱུར་པའི་བྱིན་རླབས་ཐམས་ཅད་རྩ་བའི་བླ་མ་དེ་རང་ལས་ཐོབ་དགོས་ཤིང༌།
ཁ་གསོ་བ་སོགས་ནི་གཞན་ནས་ཀྱང་ཞུ་ཆོག་པར་བཞེད་དོ། ། ཚེས་བཅུ་རྣམ་པ་གཉིས་སོགས་དུས་ཁྱད་པར་ཅན་གྱི་ཚེ་ཞེས་པས་ནམ་བྱ་བའི་དུས་བསྟན་ཏེ། དེ་ཡང་ཚོགས་བསགས་པར་འདོད་ན་ཡར་ངོའི་ཚེས་བཅུ་དང༌། སྡིག་པ་སྦྱོངས་པར་འདོད་ན་མར་ངོའི་ཚེས་བཅུ་སྟེ་འདི་གཉིས་ལ་ནང་རྡོ་རྗེ་ལུས་ཀྱི་རྩ་ཐིག་རླུང་གསུམ་འདུ་ཚུལ་གྱིས། ཕྱི་རོལ་དུ་ཡང་གནས་གསུམ་གྱི་དཔའ་བོ་མཁའ་འགྲོ་རྣམས་འདུས་ཤིང་བྱིན་གྱིས་རླབས་པའི་དུས་ཁྱད་པར་དུ་འཕགས་པ་ཡིན་ལ། དེ་ཡང་ཡར་ངོ་ལ་ཕྱི་རོལ་དུ་ཟླ་བའི་དཀྱིལ་འཁོར་གོང་འཕེལ་དང༌། མར་ངོ་ལ་ཇེ་ཟད་དུ་འགྲོ་བའི་རྟེན་འབྲེལ་གྱིས་ཚོགས་རྫོགས་པ་དང༌། སྡིག་པ་སྦྱོང་བ་སོ་སོར་སྨོས་ཀྱང་གཙོ་ཆེ་བའི་དབང་དུ་བཏང་བ་སྟེ། རྩ་རྒྱུད་ལས། དགུན་ཟླ་འབྲིང་པོ་ནས་བརྩམས་ཏེ། །
ཚེས་བཅུ་ལ་ནི་དེ་རབ་མཆོད། ། ཅེས་གསུངས་པའི་ཕྱིར་རོ། ། གཞན་ཡང་སངས་རྒྱས་ཀྱི་བྱིན་གྱིས་རླབས་པའི་དུས་ཆེན་བཞི་དང༌། རྩ་བརྒྱུད་ཀྱི་བླ་མ་གོང་མ་ཞི་བར་གཤེགས་པའི་དུས་ཚེས་དང༌། གཟའ་སྐར་སོགས་ཀྱི་འཕྲོད་སྦྱོར་སོགས་ལེགས་པའི་དུས་ཁྱད་པར་ཅན་ལ། ཀུན་སློང་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཕྱག་ཆེན་མཆོག་གི་དངོས་གྲུབ་ཐོབ་པའི་ཆེད་དུ། རྗེ་བཙུན་མ་འདི་ཉིད་ཀྱི་དཀྱིལ་འཁོར་སྒྲུབ་ཅིང་མཆོད་པའི་སྒོ་ནས། བདག་ཉིད་འཇུག་ཅིང་དབང་བཞི་བྱིན་རླབས་ཀྱི་ཚུལ་དུ་ལེན་པར་འདོད་པས། གནས་ནི་རང་ཉིད་ཀྱི་སྒྲུབ་ཁང་ལ་སོགས་པ་དབེན་ཞིང་ཡིད་དང་མཐུན་པའི་གནས་སུ་ཞེས་ཏེ། སངས་རྒྱས་དང༌།
བྱང་སེམས་མཁས་གྲུབ་དུ་མས་ཞབས་ཀྱིས་བཅག་ཤིང་བྱིན་གྱིས་བརླབ་པའི་གནས་རྡོ་རྗེ་གདན་ལྟ་བུ་དང༌། བླ་མ་གོང་མ་རྣམས་ཀྱིས་སྒྲུབ་པའི་གནས་སུ་བྱིན་གྱིས་བརླབ་པ་དཔལ་ས་སྐྱ་ལྟ་བུ། གཞན་ཡང་རང་ཉིད་ཀྱི་ཡིད་དང་མཐུན་ཞིང༌། འདུ་འཛིའི་གཡེང་བ་མེད་པ། ཆོས་མཐུན་གྱི་འཚོ་བ་དང་ལྡན་པ་ཞིག་དགོས་ཤིང༌། སྐབས་འདིའི་དབེན་པ་ཞེས་པ་ནི་རི་ཁྲོད་སོགས་ལ་དབེན་པའི་སྒྲ་སྤྱིར་སྦྱར་དེ་འདྲ་མ་ཡིན་པ། གསང་སྔགས་རྡོ་རྗེ་ཐེག་པའི་སྣོད་དུ་མ་གྱུར་པའི་སྐྱེ་བོའི་དབེན་པ་ཞིག་དགོས་ཏེ། འདི་ལྟ་བུའི་སྒྲུབ་མཆོད་ཀྱི་ཉམས་ལེན་ནི་ཆེས་ཟབ་ཅིང་གསང་བའི་འོས་སུ་གྱུར་ཞིང་སྣོད་མིན་གྱི་སྐད་ཅིག་ཙམ་ཡང་མཐོང་ཐོས་ཀྱི་ཡུལ་དུ་རུང་བ་མ་ཡིན་ནོ། ། དེ་སྐད་དུ་ཡང༌། རྗེ་བློ་གསལ་བསྟན་སྐྱོང་གི་ཚར་ལུགས་ཐུན་མོང་མ་ཡིན་པའི་བྱིན་རླབས་ཀྱི་མཚམས་སྦྱོར་ལས།
གང་དུ་བྱ་བའི་གནས་ནི། རྩ་རྒྱུད་ལས། རི་བོ་ཚང་ཚིང་སྨན་ལྗོངས་སམ། ། ཆུ་བོ་ཆེན་པོའི་ངོགས་དག་དང༌། ། གདོད་ནས་གྲུབ་པའི་དུར་ཁྲོད་དང༌། ། དེར་ནི་དཀྱིལ་འཁོར་བྲི་བར་བྱ། ། ཞེས་གསུངས་པའི་གནས་སྣོད་དང་མི་ལྡན་པའི་སྐྱེ་བོས་དབེན་པ་ཞིག་ཏུ་བྱ་བར་བཤད་དོ། ། ཞེས་གསུངས་སོ། ། གཞན་ཡང་ཨ་བྷི་དྷ་ན་ལས་ཀྱང༌། རི་སུལ་དང་ནི་རི་རྩེ་དང༌། །
ཆུ་བོའི་ངོགས་དང་འདུས་པ་དང༌། ། རྒྱ་མཚོ་ཆེན་པོའི་འགྲམ་དག་དང༌། ། ཤིང་གཅིག་དང་ནི་ཞི་བའི་གནས། ། མ་མོའི་ཁྱིམ་མམ་དུར་ཁྲོད་དང༌། ། སྣ་ཚོགས་སྐྱེད་མོས་ཚལ་མཆོག་གམ། ། ལྷ་ཁང་དང་ནི་མཆོད་རྟེན་ནམ། ། ཁྱིམ་མམ་བཞི་མདོ་དག་ཏུ་ནི། ། སྒྲུབ་པ་པོ་ཡིས་སྦྱོར་བསྒྲུབ་ན། ། འདོད་པ་ཀུན་གྱིས་འབྲས་བུ་གསོལ། ། གནས་ནི་བརྟག་པར་བྱས་པའམ། །
ཡིད་ནི་གང་དུ་དགའ་བ་དེར། ། སྣ་ཚོགས་བདེ་མཆོག་དམ་པ་དེར། ། དེ་རུ་བསྒྲུབས་ན་དངོས་གྲུབ་འགྱུར། ། དབྱེ་བ་དུ་མས་བསྒོ་བ་ནི། ། གདུལ་བྱའི་བསམ་པའི་དབང་གིས་སོ། ། ཞེས་རི་སུལ་ཏེ་ཡོངས་གྲགས་ལུང་པ་དང༌། རི་མཐོན་པོའི་རྩེ་དང༌། ཆུ་འགྲམ་དང་ཆུ་མང་པོ་འདུས་པའི་གནས་དང༌། ཕྱིའི་རྒྱ་མཚོ་སོགས་ཀྱི་འགྲམ་དང༌། གང་ན་ཤིང་གཅིག་ཁོ་ན་ཡོད་པའི་གནས་དང༌།
རབ་ཏུ་དབེན་ཞིང་ཞི་བའི་གནས་དང༌། མ་མོ་སྟེ་ཞིང་སྔགས་ཀྱི་མཁའ་འགྲོ་མ་འདུ་བའི་ཁང་པ་དང༌། གདོད་ནས་གྲུབ་པའི་དུར་ཁྲོད་བརྒྱད་སོགས་དང༌། ཤིང་དང་བྱ་སྣ་ཚོགས་དང་ལྡན་པའི་སྐྱེད་མོས་ཚལ་དང༌། ཕྱི་ནང་གང་རུང་གི་ལྷ་རྟེན་ཡོད་པའི་ཁང་པ་དང༌། སངས་རྒྱས་ཀྱི་གདུང་བཞུགས་པའི་མཆོད་རྟེན་གྱི་དྲུང་དང༌། རང་གི་ཁྱིམ་དང༌། ལམ་བཞི་མདོའི་བར་དེ་དག་ནི་གདུལ་བྱ་དབང་པོ་བཟང་ངན་གྱི་བྱེ་བྲག་གིས་རྒྱས་པར་ཕྱེས་ནས། མདོར་བསྡུས་ན། རང་གི་སྔ་མོ་ནས་ཡང་ཡང་བརྟག་པར་བྱས་པའམ།
ཡིད་དགའ་བའི་ཕྱོགས་དང༌། ཉེར་འཚེའི་སྐྱོན་མེད་ཅིང་བདེ་བ་དམ་པ་དང་ལྡན་པ་དེར་སྒྲུབ་པར་བྱ་བ་བསྟན་པའི་ཞར་ལ་སྒྲུབ་མཆོད་གང་དུ་བྱ་བའི་གནས་ཀྱང་བསྟན་ཞིང༌། དེར་མ་ཟད་ཀྱེ་རྡོ་རྗེ་སོགས་རྒྱུད་དང་བསྟན་བཅོས་གཞན་ལས་བཤད་པའི་གནས་ཀྱི་མཚན་ཉིད་ཀྱང་འདིར་མི་བཞེད་པ་ནི་མ་ཡིན་ནོ། ། དེས་ན་དེ་ལྟ་བུའི་གནས་ཁང་དེ་ཉེ་འཁོར་དང་བཅས་པར་ཆུ་གཙང་མས་ཆག་ཆག་གདབ་པ་སྔོན་དུ་འགྲོ་བས་བྱི་དོར་ལ་སོགས་པའི་སྒྲིབ་རྒྱན་ཡང་ཇི་ལྟར་འབྱོར་པ་བཀྲམ་པར་བྱས་ཤིང༌། སྟབས་བདེ་ན་འདི་ཉིད་མ་རྒྱུད་ཤེས་རབ་ཀྱི་རྒྱུད་དུ་གཏོགས་པས་ཁ་ནུབ་བམ་ལྷོ་དང་དེ་ལས་ཀྱང་གཡོན་པའི་ཀུན་སྤྱོད་དང་བསྟུན་ན་ལྷོ་ཉིད་བདེ་བར་བླ་མ་གོང་མ་དག་བཞེད་པས་རྣལ་འབྱོར་པའི་ཞལ་ལྷོར་བལྟ་བ་དང་མདུན་སྤྱོད་ཀྱི་ཚུལ་དུ་སངས་རྒྱས་རྡོ་རྗེ་ཆོས་སོགས་རྩ་བརྒྱུད་ཀྱི་བླ་མ་དང༌། རྡོ་རྗེ་རྣལ་འབྱོར་མའི་བྲིས་འབུར་གྱི་སྐུ་རྟེན་དང༌། གཞན་ཡང་བླ་མ་ཡི་དམ་ཆོས་སྲུང་གི་སྐུ་རྟེན་མཚན་ཉིད་དང་ལྡན་ཞིང་རབ་གནས་བྱས་པ་དག་གོ་རིམ་བཞིན་བཤམ་པའི་དྲུང་དུ། སྔར་ས་ཆོག་བྱས་པའི་གནས་ཡིན་ན་སྨོས་མ་དགོས་ལ། མ་སོང་ན་བརྟག་བསླང་སྦྱང་གསུམ་རྒྱས་པའམ། བསྡུས་པ་སྦྱིན་སྲེག་གི་ཆོ་གར་བཤད་པ་ལྟ་བུས་ས་ཆོག་བྱས་ཏེ།
འཐས་ཤིང་ངོས་ཐམས་ཅད་གྲུ་བཞིར་སྙོམ་པའི་ས་སྟེགས་སམ། ཤིང་དང་མཎྜལ་སོགས་གང་རུང་ལ། ཚད་ལྡན་གྱི་བ་བྱུང་ལྔ་དང༌། གུར་གུམ་སོགས་དྲི་བཟང་པོའི་ཆུས་བྱུགས། ཐིག་ཆེན་བརྒྱད་སྤྱི་དང་མཐུན་པར་བཏབ། ཁྲུ་གང་གི་ཚད་ཙམ་གྱིས་ཟླུམ་པོར་བསྐོར། དེའི་ཕྱི་རོལ་ཏུ་ཡང་སོར་ཕྱེད་ཙམ་ཆེ་ཆུང་དང་བསྟུན་པའི་ཟླུམ་བསྐོར་གཉིས་པ་བྱ། ཟླུམ་བསྐོར་ནང་མ་ལ་དཀྱིལ་འཁོར་གྱི་ཕྱེད་ཀྱི་ཚད་དེས་ཤར་ནུབ་ཀྱི་ཚངས་ཐིག་གི་གཡས་གཡོན་དུ་རྟགས་བྱས་ཏེ་ཆོས་འབྱུང་གཉིས་བརྩེགས་ཀྱི་ཐིག་གདབ། དེ་ལ་རབ་རིན་པོ་ཆེའི་ཕྱེ་མ། འབྲིང་འབྲུ་སོགས།
ཐ་མ་ཡང་ཕྱེ་མ་ཚོས་སྣ་ལྔས་ཁ་དོག་བསྒྱུར་བས་ཚོན་ཕྱེ་བའི་ཚུལ་ནི། ཆོས་འབྱུང་གཉིས་དམར་པོ། ཐིག་གི་གཅོད་མཚམས་ཀྱི་རེ་ཁཱ་སྟེ་རི་མོ་དཀར་པོ། ནང་གི་ཟླུམ་སྐོར་དང་ཆོས་འབྱུང་གི་བར་ཁྱམས་ལྗང་གུ། འདི་ལ་པ་ཊ་སོགས་བྱས་ཀྱང་ཆོག་ཅིང་ལག་ལེན་ལ་ཡོད་དོ། ། མུ་ཁྱུད་སྔོན་པོ་དེའི་ཕྱི་ནང་གི་བཅད་དཀར་པོ། ཆོས་འབྱུང་གཉིས་བརྩེགས་ཀྱི་དབུས་སུ་པད་གདན་ལ་ཚོན་སྤུང་དམར་པོ་བཀོད་པ་ནི་སྐུ་ཚོམ་བུའི་དཀྱིལ་འཁོར་རོ། ། དེ་ལ་ཆོས་འབྱུང་དམར་ལ་རེ་ཁཱ་དཀར་བས་ཕྱི་དཀར་ལ་ནང་དམར་བ་མཚོན། ནང་གི་ཟླུམ་སྐོར་ལྗང་གུ་པདྨའི་ལྟེ་བ་དང༌། མུ་ཁྱུད་སྔོན་པོས་པདྨ་མཚོན་པ་ཡིན་ལ།
རྗེ་ཨ་མེས་ཞབས་ཀྱིས་ཆོས་འབྱུང་གི་ལྟེ་བར་པདྨའི་སྟེང་དུ་ཟླ་གདན་དང་ཚོན་སྤུང་བཅས་གསུངས་པ་ལྟར་ན་དཀྱིལ་འཁོར་གྱི་ཕྱིའི་པདྨ་དང༌། དུར་ཁྲོད་མཚོན་པ་ཡིན་ནོ། ། འདི་ཉིད་འཇུག་པ་བདེ་ཆེད་དུ་དར་དམར་པོ་ལ་བྲིས་ཀྱང་ཆོག་པར་གསུངས་ཤིང་ས་ལུགས་སྐབས་རས་བྲིས་ལ། དབུས་སུ་སྐུ་དང་མཐར་པདྨ་ཉི་མ་དུར་ཁྲོད་རྡོ་རྭ་མེ་རི་མདའ་རྭ་བཅས་ཀྱང་བྲི་བའི་ཕྱག་ལེན་ཡོད་ལ། སྐུ་དཀྱིལ་གྱི་ཆོས་འབྱུང་ལ་དགའ་འཁྱིལ་བཀོད་བཤད་པ་མི་འདུག་པས་མ་བཀོད་ཀྱང་ཆོག་ལ་སྐུ་གསུང་ཐུགས་གསུམ་ཀའམ་དབང་བཞི་ཀའི་ལམ་མཚོན་པའི་ཕྱིར་དགའ་འཁྱིལ་བཀོད་ཀྱང་སྐྱོན་ནི་མེད་དོ་སྙམ། དེའི་སྟེགས་མཉྫི་ལ་སོགས་པའི་ཁར་ཐོད་པ་དུམ་བུ་གསུམ་པ་མཚན་ཉིད་དང་ལྡན་པའི་ནང་དུ་ཆང་ལ་སྦྲང་ངམ་བུ་རམ་ལ་སོགས་པ་སྦྱར། བསྡུ་སྒྲུབ་ཚད་ལྡན་བགྱིས་པའི་བདུད་རྩི་རིལ་བུའི་ཕྱེ་མ་བཏབ་པ་དཔྲལ་བ་རང་ཉིད་ལ་ཕྱོགས་པར་བཞག་པ་དེ་ནི་གསུང་བདུད་རྩིའི་དཀྱིལ་འཁོར་ཞེས་བྱ་བ་ཡིན། དེའི་ཁར་ཤིང་ཕྲ་མོ་རྒྱ་གྲམ་དུ་བྱས་པ་བཞག་སྟེ། དར་དམར་གྱིས་ཁ་བཀག དེའི་སྟེང་མེ་ལོང་ངམ།
མེད་ན་ཤིང་ལེབ་ལ་སོགས་པའི་ཁར། སིནྡྷུ་ར་ཚགས་ལ་བཙག་པ་ཁོད་སྙོམ་པར་བཀྲམ་པའི་སྟེང་དུ། གསེར་ཐུར་རམ་མེད་ན་རྡོ་རྗེའི་རྩེས་ཆོས་འབྱུང་ཉིས་བརྩེགས་ཀྱི་དབུས་སུ་རྒྱ་ཡིག་ལན་ཝར་གང་རིགས་སམ། བོད་ཡིག་དབུ་ཅན་གྱི་བྃ་ཡིག་ཟླ་ཚེས་ཐིག་ལེ་ནཱ་ད་དང་བཅས་པ་བྲིས་པའི་མདུན་ནས་གཡོན་བསྐོར་གྱིས་ཨོཾ་གསུམ་མ་ཆོ་གའི་དངོས་བསྟན་ལྟར་སྔགས་མགོ་ཕྱིར་བསྟན་ཕྲེང་གཅིག་ཏུ་ཡོང་བ་ཁོར་ཡུག་ཏུ་བྲིས། མདུན་རྒྱབ་སྤངས་པའི་གྲྭ་བཞིར་དགའ་འཁྱིལ་འཁྱིལ་ཆུང་བཞི་རེ་ཅན་བྲིའོ། ། དེ་ནི་ཐུགས་སིནྡྷུ་རའི་དཀྱིལ་འཁོར་ཞེས་བྱ་བ་ཡིན་ནོ། ། འདི་ལྟར་བྱས་པས་འཁོར་ལོ་བདེ་མཆོག་གི་དཀྱིལ་འཁོར་ཡོངས་སུ་རྫོགས་པའི་དོད་ཚང་སྟེ། རྟེན་དཀྱིལ་འཁོར་སུམ་རིམ་ཡོད་པ་ནི་འདིར་དཀྱིལ་འཁོར་སུམ་བརྩེགས་བྱས་པ་ལ་ཚང༌། བརྟེན་པ་ལྷ་ཡང་ཐུགས་དཀྱིལ་གྱི་སྔགས་ལ་ཚང་བའི་ཚུལ་ནི་འོག་ནས་འཆད་པར་འགྱུར་ཞིང༌། གཞན་ཡང་སྐུ་དཀྱིལ་གྱིས་བུམ་དབང་གི་ལམ།
གསུང་དཀྱིལ་གྱིས་གསང་དབང་གི་ལམ། ཐུགས་དཀྱིལ་གྱི་གྲྭ་བཞིའི་དགའ་འཁྱིལ་གྱིས་ཤེར་དབང་གི་སྐབས་ཀྱི་དགའ་བ་བཅུ་དྲུག་མཚོན་ཅིང༌། སྟེང་འོག་གི་ཆོས་འབྱུང་གིས་རྣམ་ཐར་སྒོ་གསུམ་གྱི་རང་བཞིན་དབང་བཞི་བའི་ལམ་མཚོན་ནོ། ། འདི་ལྟར་བཤམ་པ་ནི་རྟེན་དང་བརྟེན་པའི་ཚུལ་ཡང་གྲུབ་སྟེ། རྡོ་རྗེ་ལུས་ལ། རྩ་ཡི་གེ་དེ་ལ་ཁམས་བདུད་རྩི། དེ་ལ་སྙིང་པོ་ཡེ་ཤེས་ཀྱི་རླུང་བརྟེན་པ་བཞིན། འདིར་ཡང་སྐུ་གསུང་ཐུགས་རིམ་ཅན་བྱུང་བའོ། ། དེ་རྣམས་ཀྱི་སྟེང་དུ་དར་རས་སོགས་དམར་པོའི་གུར་ཕུབ་པ་ནི་རྡུལ་གྱི་གནོད་པ་མེད་པའི་དོན་ཡིན་ནོ། ། བདག་འཇུག་གི་སྐབས་འདིར་མེད་དུ་མི་རུང་བ་མ་ཡིན་ཀྱང༌།
ཟན་གཙང་མའི་ཏིང་ལོ་དར་དཀར་གྱི་སྡོང་བུ་ཅན་འབྲི་མོག་གིས་ཁ་བསྒྱུར་བ་ཡང་དཀྱིལ་འཁོར་གྱི་སྟེང་ངམ། མདུན་གང་རིགས་ཤིག་ཏུ་བཀོད། དེའི་མཐའ་སྐོར་རྣལ་འབྱོར་པ་ཁ་ལྷོར་བསྟན་པའི་དབང་དུ་བྱས་ན་དཀྱིལ་འཁོར་གྱི་ཤར་ལྷོ་འཇིག་རྟེན་པའི་བྱང་ཤར་དུ་མཚམས་འཛིན་མེ་ཏོག་བཀོད་པས། ཉེར་སྤྱོད་གཡོན་སྐོར་དུ་བཤམ་པའི་མདུན་རྒྱབ་གང་བདེར། ཆང་དང་མར་གྱིས་སྦྲུས་ཤིང་བླ་མ་གོང་མས་སྒྲུབ་པའི་གཏོར་མ་དང་དམ་རྫས་བསྲེས་པ་ཀུ་བག་ཅན་གྱི་གཏོར་མ་ལྔའམ། གསུམ་ལས་མི་ཉུང་བ་རྒྱན་སྤྲོས་སོགས་གང་མཛེས་དང་ཁ་དོག་ཀྱང་དཀར་དམར་གང་རིགས་མཛད་པ་ཕྱག་ལེན་དུ་ཡོད་པས་དེ་ལྟར་དང༌། མཆོད་པའི་ནང་དུ་མ་ཤོང་ཚེ་ཡང་ཉེར་སྤྱོད་བཤམས་དགོས་ཤིང༌། མཆོད་རྫས་དུ་མ་མ་ཚང་བ་མེད་པར་འདུ་བྱས་ལ། ཚིག་ཁ་ཤས་ཆད་པ་རྣམས་འོབ་ཚོད་ཁ་གསོ་བྱས་ཁུལ་དཔྱད་མཛོད། ༽ སློབ་དཔོན་ནམ་སྒྲུབ་པ་པོའི་མདུན་དུ་རྣམ་རྒྱལ་བུམ་པ་ཚད་ལྡན་ལེགས་པར་བཀྲུས་ཤིང༌།
ཁ་ནས་གུ་གུལ་གྱིས་བདུག་ཞལ་བཞི་བའི་སྔགས་བཟླ་བཞིན་ཞབས་ནས་ཡུངས་དཀར་གྱིས་བྲབ་པར་དར་རས་དམར་པོས་མགུལ་ཆིངས་པྲོག་ལྔའམ་གསུམ་གང་རུང་བྱས་པས་མཛེས་པའི་ནང་དུ་བླ་མེད་ཀྱི་བུམ་རྫས་སོ་ལྔ་དང་དྲི་བཟང་བཏབ་པའི་ཆུས་གསུམ་གཉིས་བཀང་བའི་ཁར་ཀུ་ཤ་གཙང་མའི་ཁ་རྒྱན་དང༌། དུང་ཆོས་ཆུས་གང་བ་རྡོ་རྗེ་ལ་མེ་ཏོག་མཚོན་བྱེད་དང་སྐུད་པ་སྣ་ལྔའི་གཟུངས་ཐག་བཏགས་ལ་ཚོན་གྱིས་བྲིས་པའི་པད་གདན་ལ་བཞག འདི་ལ་ཡང་རྣམ་བཞག་མང་དུ་ཡོད་ཀྱང་རྡོ་རྗེ་ཐེག་པའི་ཡོ་བྱད་ཀྱི་རྣམ་བཤད་རྣམས་སུ་གསལ་ཞིང་ཀུན་མཁྱེན་བསོད་ནམས་སེང་གེས་མཛད་པའི་དབང་ཆུའི་རྣམ་བཤད་དུ་རྒྱས་པར་སྤྲོས་ཡོད་པས་དེར་གཟིགས་མཛོད། སློབ་དཔོན་གྱི་མདུན་གཡས་ནས་རིམ་བཞིན་ནང་མཆོད་རྡོ་རྗེ་དྲིལ་བུ་ཚངས་ཞལ་རྡོ་རྗེ་ལ་བསྟན་པ། འདིར་དངོས་སུ་མ་གསུངས་ཀྱང༌། མ་རྒྱུད་ཀྱི་སྐབས་འདིར་ཌཱ་མ་རུས་རོལ་ཆེན་གྱི་འགོ་དྲངས་པར་བཤད་པས་ཌཱ་མ་རུ་ཚད་ལྡན་མེ་ཏོག་གི་སྣོད་བཅས་མཎྜལ་དང༌། ཚོགས་ཀྱི་འཁོར་ལོའི་ཡོ་བྱད་མ་དཱ་ན་དང༌། བཱ་ལ་གཉིས་གཙོ་བོར་གྱུར་པ་དང༌། སྔོན་འགྲོའི་གཏོར་མ་ཆུང་ངུ་གཅིག་ཀྱང་བཤམས་པའི་བར་ནི་ཆོ་གར་མ་གཏོགས་པའི་སྦྱོར་བའོ། ། སྨྲས་པ།
བླ་མེད་རྡོ་རྗེ་ཐེག་པའི་ཡང་སྙིང་ཆེ། ། བླ་མེད་རྣལ་འབྱོར་གསང་མཐའི་དབང་བཞི་དང༌། ། བླ་མེད་ཆོས་འདིའི་བྱིན་རླབས་ཐོབ་ནས་ཀྱང༌། ། བླ་མེད་དམ་ཚིག་ལྡན་དེ་སྒྲུབ་པ་པོ། ། རླུང་སེམས་འདུས་པའི་རྟེན་འབྲེལ་ལ་བརྟེན་ནས། ། ཆུ་ཤེལ་དབང་པོ་གང་བའི་དུས་ཚེས་དང༌། ། དེ་ཉིད་མར་འགྲིབ་ཚེས་བཅུ་རྣམ་གཉིས་དང༌། ། གཞན་ཡང་ཁྱད་པར་འཕགས་པ་དུས་སུ་ཤེས། ། དབང་པོ་རབ་ཀྱིས་དུར་ཁྲོད་མཁའ་འགྲོའི་གླིང༌། ། དབང་པོ་འབྲིང་གིས་ཚལ་སོགས་ཉམས་དགའི་གནས། །
དང་པོའི་ལམ་པས་རང་ཁྱིམ་དབེན་པའི་གནས། ། དེ་རུ་སྒྲུབ་པའི་གོ་རིམ་རྒྱུད་ལས་གསུངས། ། དེ་ལྟའི་གནས་སུ་བསྐྱང་ནུལ་དུལ་བའི་གཞིར། ། དཀྱིལ་འཁོར་བཞི་དང་དྲུག་ཅུ་རྩ་བཞིའི་ལྷ། ། ཡོངས་རྫོགས་ཚོམ་བུ་བདུད་རྩི་སིནྡྷུ་རའི། ། རྣམ་པར་བསྡུས་པའི་དཀྱིལ་འཁོར་ལེགས་པར་བཤམས། ། མཆོད་ཚོགས་ཀུན་དང་ཉེ་བར་མཁོ་བའི་ཆས། ། རྒྱུད་སྡེའི་དགོངས་པ་སྒྲུབ་པས་ལེགས་བཀྲལ་ཞིང༌། ། ཉམས་ལྡན་དམ་པའི་ཕྱག་ལེན་ཇི་བཞིན་དུ། ། བཀོད་པ་འདི་ནི་སྦྱོར་བ་འཚོགས་ཆས་སོ། །
ཅེས་པའང་བར་སྐབས་ཀྱི་ཚིགས་སུ་བཅད་པའོ། ། དེ་ནས་གཉིས་པ་ཆོ་གར་གཏོགས་པའི་སྦྱོར་བ་ལ་ཡང༌། ཆོ་གའི་སྔོན་འགྲོ་དང༌། ཐུན་གྱི་སྔོན་འགྲོ་གཉིས་ལས། དང་པོ་ལ་ཡང་བརྒྱུད་པའི་གསོལ་འདེབས། སྔོན་འགྲོའི་གཏོར་མ། གནས་མཆོད་བྱིན་རླབས་ཞར་བྱུང་དང་བཅས་པ་སྟེ། གསུམ་ལས། དང་པོ་ནི། རང་ཐུན་མཚམས་ཀྱི་ལྷའི་ང་རྒྱལ་དང་ལྡན་ཞིང་གནས་ཁང་དག་པའི་ཞིང་དུ་གསལ་བའི་མདུན་གྱི་ནམ་མཁར་རྩ་བའི་བླ་མ་སངས་རྒྱས་རྡོ་རྗེ་ཆོས་ཀྱི་རྣམ་པ་ཅན་ལ་བརྒྱུད་པའི་བླ་མ་རྣམས་དཔའ་བོ་རྡོ་རྗེ་ཆོས་ཀྱི་རྣམ་པ་ཅན་ནམ།
རྣམ་པ་གསལ་བའི་ཕྱིར་རང་རང་གི་རྣམ་འགྱུར་དང་བཅས་པ་གང་རིགས་ཁྲོམ་ཚོགས་སུ་རང་ལ་ཞལ་གཟིགས་ཤིང་བཞུགས་པར་བསམ་ལ། རྒྱལ་བ་རྒྱ་མཚོའི་རིགས་བདག་ཅེས་པ་ནས། ནམ་མཁའི་མཐའ་ཀླས་འགྲོ་འདི་སྐྱོང་བར་ཤོག ། ཅེས་པའི་བར་ཚིག་རྗེས་དོན་དྲན་དུ་འདོན་པ་སྟེ། འདིའི་དོན་བརྒྱུད་པའི་གསོལ་འདེབས་གོ་བདེ་ཞིང་བླ་མ་བརྒྱུད་རིམ་ཡང་ཉེ་བརྒྱུད་ཀྱི་ཚུལ་ཡིན་ལ། བླ་མ་དམ་པ་ནས་བླ་མ་དཔལ་ལྡན་ཚུལ་ཁྲིམས། ཤར་ཆེན་ཡེ་ཤེས་རྒྱལ་མཚན། རྡོ་རྗེ་འཆང་ཀུན་དགའ་བཟང་པོ། སེམས་དཔའ་ཆེན་པོ་དཀོན་མཆོག་རྒྱལ་མཚན། བདག་ཆེན་རྡོ་རྗེ་འཆང་གི་བར་དུ་བརྒྱུད་པ་ཞིག་ཀྱང་ཡོད་མོད།
འདིར་ནི་གཙོ་ཆེ་བའི་བརྒྱུད་རིམ་གྱི་དབང་དུ་བཏང་འདུག་པས་དེ་ལྟར་དང༌། ཞལ་སྐོང་ཡང་ཡབ་རྗེ་རྡོ་རྗེ་འཆང་ཀུན་དགའ་བློ་གྲོས་ཀྱི་བར་ཁྱབ་ཆེ་ཞིང༌། དེ་ནས་རང་རང་སོ་སོའི་བརྒྱུད་སྲོལ་རྣམས་མ་འདྲེས་པ་སྦྱར་བས་འཐུས་ལ། དེ་དག་གི་རྣམ་ཐར་རྗེས་སུ་དྲན་པའི་མདོར་བསྡུས་ཙམ་རེ་དགོས་པ་འདུག་ཀྱང་ཡིག་ཆ་འདིར་ཡིག་ཚོགས་ལྕི་བས་རེ་ཞིག་དང་བསྲིང་སྟེ། རྣལ་འབྱོར་མའི་ཆོས་སྐོར་གྱི་བྱུང་ཚུལ་དང༌། དེ་ལ་བརྟེན་པའི་གྲུབ་བརྙེས་ཀྱི་སྐྱེས་ཆེན་བྱོན་པའི་ཚུལ་བཅས་ལོགས་སུ་འཆད་པར་སྤྲོའོ། ། ལམ་རིམ་སྨོན་ལམ་འདི་ལ་རིག་འཛིན་སྤྲུལ་པའི་སྐུ་པདྨ་ཕྲིན་ལས་ཀྱིས་རྣམ་བཤད་ཞིག་དང༌། སྡེ་དགེ་ཞུ་ཆེན་གྱི་ཞལ་བཟང་ལྟ་བའི་སྨོན་འགྲེལ་གྱི་གསེབ་ཚགས་སུ་དོན་འགྲེལ་རེ་འདུག་པ་ཡིག་ཆ་དེ་གཉིས་ཀ་དཀོན་པས་འདིར་སྟབས་གཅིག་ཏུ་བཤད་པ་ལ། རྒྱུ་དཔེ་གྲངས་གསུམ་གྱི་སྒོ་ནས་ཤིན་ཏུ་རྙེད་པར་དཀའ་བའི་དལ་བ་བརྒྱད་དང་འབྱོར་བ་བཅུ་ཚང་བའི་ལུས་རྟེན་གྲུ་གཟིང་ཆེན་པོ་འདི་རང་དགར་མི་བཞག་པར་ཇི་སྐད་དུ། སྤྱོད་འཇུག་ལས།
མི་ཡི་གྲུ་ལ་བརྟེན་ནས་ནི། ། སྡུག་བསྔལ་ཆུ་བོ་ཆེན་ལས་སྒྲོལ། ། གྲུ་འདི་ཕྱིས་ནས་རྙེད་དཀའ་བས། ། རྨོངས་པ་དུས་སུ་གཉིད་མ་ལོག ། ཅེས་གསུངས་པ་ལྟར་ནམ་འཆི་ཆ་མེད་ཀྱི་མི་རྟག་པ་དྲན་པའི་བློ་ཡི་བ་དན་དཀར་པོས་བསྐྱོད་ཅིང་བསྐུལ་བའི་ལས་དགེ་སྡིག་གཉིས་ལས། འབྲས་བུ་བདེ་སྡུག་འཇོལ་མེད་དུ་འབྱུང་བ་ཤེས་པའི་སྒོ་ནས་དེ་གཉིས་ཀྱི་བླང་དོར་ཚུལ་བཞིན་དུ་བྱེད་པ་མཐུན་པའི་རླུང་གིས་རབ་ཏུ་བསྐུལ་ཏེ། སྡུག་བསྔལ་གསུམ་གྱི་བར་མེད་དུ་མནར་བའི་གནས་འཇིགས་སུ་རུང་བའི་འཁོར་བའི་རྒྱ་མཚོ་ཆེན་པོ་ལས་མྱུར་དུ་སྒྲོལ་བར་ཤོག་ཅིག་ཅེས་སྨོན་པ་སྟེ། ཐུན་མོང་བའི་སྔོན་འགྲོ་དལ་འབྱོར་རྙེད་དཀའ། མི་རྟག་པ། ལས་རྒྱུ་འབྲས།
འཁོར་བའི་ཉེས་དམིགས་རྣམས་བསྟན་པའོ། ། བསླུ་བ་མེད་པའི་སྐྱབས་གནས་སྤྱི་དང་ཁྱད་པར་རྡོ་རྗེ་ཐེག་པའི་ཐུན་མོང་མ་ཡིན་པའི་དཀོན་མཆོག་གསུམ་ལ་ཡིད་ཆེས་ཀྱི་དད་པས་གཙུག་གི་ནོར་བུ་ལྟར་སྐྱབས་སུ་འགྲོ་ཞིང་གུས་པས་བསྟེན་པ་དང༌། ཚེ་རབ་གྲངས་མེད་པའི་མར་གྱུར་པའི་འགྲོ་བ་རྣམས་ཀྱི་དོན་བདག་གིས་རྫོགས་པའི་སངས་རྒྱས་ཀྱི་གོ་འཕངས་ཐོབ་པར་བྱ་སྙམ་པའི་སྨོན་སེམས་དང༌། དེའི་ཆེད་དུ་རྡོ་རྗེ་ཐེག་པའི་ཐབས་ཚུལ་བླ་ན་མེད་པ་ལ་འཇུག་སྙམ་པའི་དོན་ཆེན་བྱང་ཆུབ་ཀྱི་སེམས་སྙིང་ལ་ཞུགས་ཤིང༌། རྡོར་རྗེ་སེམས་དཔའ་ཡབ་ཡུམ་གྱི་སྐུ་ལས་བབ་པའི་བདུད་རྩིས་རང་རྒྱུད་ལ་ཡོད་པའི་སྐྱེ་བ་འདི་དང་ཐོག་མ་མེད་པའི་དུས་ནས་བསགས་པའི་སྡིག་པ་དང༌། སྒྲིབ་པ་ཉེས་པ་དང་ལྟུང་བའི་དྲི་མ་ཡོངས་སུ་བཀྲུས་པ་དང༌། རྗེ་བཙུན་བླ་མ་རྡོ་རྗེ་ཆོས་དང་དབྱེར་མེད་དུ་རྒྱུན་པར་སྤྱི་བོར་བསྒོམ་ཞིང་གསོལ་བ་བཏབ་པ་ལ་བརྟེན་ནས་དེ་ཉིད་ཀྱི་ཐུགས་རྗེས་དགྱེས་བཞིན་དུ་རྗེས་སུ་འཛིན་ཅིང་སྐྱོང་བར་ཤོག ཅེས་པ་འདིས་ནི་སྐྱབས་འགྲོ་སེམས་བསྐྱེད། རྡོར་སེམས་བསྒོམ་བཟླས། བླ་མའི་རྣལ་འབྱོར་བཅས་བསྟན་པའོ། །
རང་གི་ལུས་ཐ་མལ་དུ་སྣང་བ་དབྱིངས་སུ་དག་ནས་མཚན་དང་དཔེ་བྱད་འབར་བ་ཡིད་དུ་འོང་བའི་རྒྱལ་ཡུམ་རྡོ་རྗེ་རྣལ་འབྱོར་མའི་ངོ་བོར་བསྒོམ་པ་ནི། ཕྱི་དབྱིབས་ཀྱི་རྡོ་རྗེ་རྣལ་འབྱོར་མ་ཡིན་ལ། སྙིང་གའི་བྃ་ཡིག་རླུང་སེམས་ཐམས་ཅད་འདུས་པའི་ངོ་བོ་དེ་ཉིད་ནི་ནང་གསང་བ་སྔགས་ཀྱི་རྡོ་རྗེ་བཙུན་མོ་མཆོག་གི་རང་བཞིན་དང༌། རང་གི་སེམས་ཉིད་སྟོང་གསལ་ཟུང་འཇུག་བརྗོད་པ་དང་བྲལ་བ་ནི་གསང་བས་ཟུང་འཇུག་སེམས་ཀྱི་མཁའ་སྤྱོད་ཡུམ་ཡིན་ཏེ། དེ་དག་ཀྱང་བསྐྱེད་རྫོགས་གང་རུང་གི་སྔོན་འགྲོ་ཡེ་ཤེས་ཀྱི་ཚོགས་བསགས་པའི་ཐབས་ལས་རང་ཞལ་མཐོང་བའི་ཉམས་མྱོང་གི་རྩེ་དགའི་རོ་ལ་རྟག་ཏུ་རོལ་བར་ཤོག་ཅིག་ཅེས་པ་སྟེ། ཡེ་ཤེས་ཀྱི་ཚོགས་དང༌། སྦྱང་གཞི་སྐྱེ་འཆི་བར་དོ་གསུམ་ག་སྦྱོང་བྱེད་ལུས་རྡོ་རྗེ་རྣལ་འབྱོར་མར་གསལ་བ་དང་སྙིང་གའི་བྃ་ཡིག་དང༌། རང་སེམས་གསལ་སྟོང་ཟུང་འཇུག་གསུམ་ངེས་པའི་ལམ་རིམ་བསྟན་པའོ། ། མ་དག་པའི་སྣོད་ཀྱི་འཇིག་རྟེན་ས་རྡོ་རི་བྲག་གི་སྐྱོན་དང་བཅས་པར་སྣང་བ་འདི་ཉིད་སྟོང་ཆེན་ཡིག་ལྔའི་ངོ་བོ་ཨེ་ཡིག་རྣམ་ཐར་སྒོ་གསུམ་གྱི་རང་བཞིན་ཆོས་འབྱུང་གཉིས་བརྩེགས་ཀྱི་རྣམ་པ་ཅན་གྱི་གཞལ་མེད་ཁང་དང༌། བཅུད་ཀྱི་སེམས་ཅན་རིགས་དྲུག་གི་རྣམ་པ་སྡུག་བསྔལ་གསུམ་གྱི་བར་མེད་དུ་མནར་བ་རྣམས་ཀྱང་ཐིག་ལེ་སྟོང་པ་མཆོག་ཏུ་མི་འགྱུར་བའི་བདེ་བ་ཆེན་པོའི་ཡི་གེ་དྲུག་གི་རང་བཞིན་བྃ་ཡིག་རྗེ་བཙུན་རྡོ་རྗེ་རྣལ་འབྱོར་མའི་གཟུགས་སུ་གདོད་ནས་གྲུབ་ཅིང་དེ་གཉིས་ཀའང་ཟུང་འཇུག་བདེ་བ་ཆེན་པོའི་རོལ་པར་འབྱམས་སུ་ཀླས་པའི་ཏིང་ངེ་འཛིན་གྱིས།
སྒོ་གསུམ་གྱི་ཡུལ་དུ་ཅི་དང་ཅིར་སྣང་བ་ཐམས་ཅད་དག་པ་ཡེ་ཤེས་ཀྱི་རྣམ་རོལ་འབའ་ཞིག་ཏུ་སྣང་བའི་བསྐྱེད་རིམ་གྱི་རྟོགས་པ་ཁྱད་པར་ཅན་འཆར་བར་ཤོག་ཅིག་ཅེས་པས་གཞི་སྦྱང་བསྒྱུར་དང༌། འགྲོ་བ་དག་པའི་རྣལ་འབྱོར་གཙོ་བོར་བསྟན་ཅིང༌། དེ་ལྟར་བཤད་པའི་བསྐྱེད་རིམ་དེ་ལ་ཡང༌། ཉལ་དང་ལྡང་དང་བདུད་རྩི་མྱང༌། ། ཚད་མེད་བླ་མ་བདག་ལྷར་བསྐྱེད། ། འགྲོ་བ་དག་པའི་རྣལ་འབྱོར་དང༌། ། དཔའ་བོ་དཔའ་མོས་བྱིན་གྱིས་བརླབས། ། ངག་བཟླས་ཡིད་བཟླས་གཉིས་གཅིག་ཡིན། ། བསམ་གྱིས་མི་ཁྱབ་རྣལ་འབྱོར་དང༌། ། སྤྱོད་ལམ་གྱི་ནི་རྣལ་འབྱོར་ཏེ། །
དེ་ལྟར་རྣལ་འབྱོར་བཅུ་གཅིག་གོ ། ཞེས་ཇི་སྐད་བཤད་པའི་གྲངས་ཕྱོགས་ཏེ། བཅུ་དང་ཟླ་བ་སྟེ་གཅིག་གི་གྲངས་དང་ལྡན་པའི་རྣལ་འབྱོར་གྱིས་ཚུལ་བཞིན་ཉམས་སུ་བླངས་པའི་སྟོབས་ཀྱིས། ནམ་ཞིག་གི་དུས་ན་དགའ་བ་བཞིའི་ཡེ་ཤེས་དངོས་སུ་སྟེར་བའི་མ་མ་བྱི་རུ་ལྟར་དམར་བའི་མདོག་ཅན། ལི་ཁྲིའི་ཁ་དོག་ཅན་གྱི་སྐྲ་སིལ་བུར་ཁྲོལ་ལ། དམར་སེར་གྱི་སྨིན་མ་དང་ལྡན་པའི་ཟུར་མིག་གཡོ་མ་ཞིག་མངོན་སུམ་དུ་བྱོན་ཏེ་རིག་པ་འཛིན་པ་མཁའ་ལ་སྤྱོད་པའི་གྲོང་ཁྱེར་གྱི་གནས་དེར་འཁྲིད་པར་ཤོག་ཅེས་པས་བསྐྱེད་རིམ་རྣལ་འབྱོར་བཅུ་གཅིག་ཉམས་སུ་བླངས་པའི་གྲུབ་འབྲས་རབ་མཁའ་སྤྱོད་ལ་དངོས་སུ་ཁྲིད་པའི་ཚུལ་ཅན་གྱི་སྨོན་ལམ་མོ། ། འདིའི་གྲངས་ཀྱི་མངོན་བརྗོད་ལ་ཞུ་ཆེན་པས་བསྒྱུར་བཀོད་གནང་བ་ནི་རྩིས་ཀྱི་ལག་ལེན་ལྟར་ན་དེ་ལྟར་ཡིན་མོད། གཞུང་ལུགས་སྤྱི་ལ་དེ་ཙམ་དུ་ངེས་པ་མེད་དེ། འཇམ་དཔལ་བསྟོད་པ་གང་བློ་མར་ཡང༌། བཅུ་ཕྲག་བཅུ་དང་བཅུ་གཉིས་རྒྱན་སྤྲས་ཞེས་པས་མཚན་དཔེ་བརྒྱ་དང་བཅུ་གཉིས་ལ་གོ་རྒྱུ་ཡིན་པ་ལས་ཞུ་ཆེན་ལྟར་ན་གཅིག་ཁྲི་ཉིས་སྟོང་ཆིག་བརྒྱ་ལ་གོ་དགོས་པས་ཧ་ཅང་ཐལ་ལོ། །
འདིས་མཚོན་ལམ་འབྲས་བརྒྱུད་འདེབས་སུ་ཡང༌། ཕྱོགས་དང་གདེངས་ཅན་འབར་བའི་ཙཎྜ་ལི། ། ཞེས་པ་ཡང་གོ་དོན་སོར་བཞག་ལ། གཏུམ་མོའི་དམིགས་པ་བཅོ་བརྒྱད་ཡིན་ལ། ཞུ་ཆེན་ལྟར་ན་བརྒྱད་བརྒྱ་དང་བཅུར་འགྲོའོ། ། གང་ལྟར་ན་རྩིས་ཀྱི་སྐབས་སུ་ཡང་ཕྱོགས་ཞེས་བཅུ་བཀོད་ལ་དེ་ལ་ཟླ་བ་བསྣན་པའི་རི་མོ་ཡང་ཡོད་པས་ཞུ་ཆེན་རང་མཁས་ཁྱད་འདོན་ཆེས་སོ། ། ཡང་གང་ཟག་དབང་པོ་འབྲིང་ཞིག་ཡིན་ན་དེ་ཙམ་གྱིས་གྲོལ་མི་ནུས་པས་ཡི་གེའི་གྲངས་ཀྱི་བསྙེན་པ་ལན་གཉིས་ཙམ་སོང་ནས་གྲུབ་མཆོད་དུ་མ་བགྱིས་པའི་ཐུགས་དཀྱིལ་གྱི་སིནྡྷུ་ར་རྣམས། ལངྒ་ལའི་སྡོང་བུའི་ནང་དུ་བླུགས་ཏེ། གྲོགས་འཁོར་ལོ་བདེ་མཆོག་གི་གཞི་བསྙེན་མཐར་ཕྱིན་པ་དང་བཅས། རོ་དང་ལྡན་པའི་དུར་ཁྲོད་ཀྱི་གནས་སུ་སྒྲུབས་ཤིང་གྲུབ་པའི་རྟགས་བྱུང་བ་དང༌།
སིནྡྷུ་ར་དེ་དེས་རང་གི་དཔྲལ་བ་དགའ་འཁྱིལ་གཡོན་སྐོར་གྱི་སྤར་བཏབ་ཏེ་འཕོང་ར་དང་ཚོགས་འདུས་སོགས་ཀྱི་ཡུལ་ཀུན་ཏུ་ཉུལ་བས། རིགས་བཟང་ངན་ན་ཚོད་རྒས་གཞོན་ལང་ཚོ་མཛེས་མི་མཛེས་གང་ལྟར་ཡང་བུད་མེད་གང་ཞིག་གི་མཛོད་སྤུར། གཡུང་དྲུང་དུང་གཡས་སུ་འཁྱིལ་བའི་རི་མོ་ཅན་དེ་འཕོས་པ་དེའི་ཚེ་ཐེ་ཚོམ་དང་འཁུ་འཕྲིག་མེད་པར་ཕྱག་དང་གཡོན་བསྐོར་སྔོན་དུ་འགྲོ་བས་གསོལ་བ་བཏབ་པས་དེ་ཉིད་མཚན་དཔེས་མཛེས་པའི་རྣལ་འབྱོར་མ་གྱུར་ནས་རང་གི་ལག་པའི་འཁྲིག་མ་ནས་བཟུང་སྟེ་མཁའ་སྤྱོད་ཀྱི་གནས་སུ་འཁྲིད་པར་ཤོག་ཅིག་ཅེས་དབང་པོ་འབྲིང་གི་གྲོལ་ཚུལ་བསྟན་པ་དང༌། ནང་གི་ཕག་མོ་ལྟེ་བའི་གཞིར་གནས་ཀྱི་བྃ་ཡིག་རྣལ་འབྱོར་མའི་གཟུགས་སུ་ཤར་བ་དེས་ཕྱི་གཟུང་བ་དང་ནང་འཛིན་པའི་འཁྲི་ཤིང་བཅོམ་པའི་ཚུལ་གྱིས། རོ་རྐྱང་གཉིས་རྩ་ཕྲན་དང་བཅས་པའི་རླུང་ཐིག་སེམས་གསུམ་མཆོག་གི་དྷུ་ཏི་སྟེ་རྩ་དབུ་མར་ཞུགས་པའི་ཟློས་གར་མཁན་མ་དེ་གློག་འཁྱུག་པ་ལྟར་ཚངས་པའི་སྒོ་སྟེ་ཚངས་བུག་གི་ནང་ཐད་ནས་སྤྲིན་ལམ་གྱི་དབྱིངས་སུ་ཐོན་ཏེ། ཐབས་བདེ་བ་ཆེན་པོ་དགའ་ཆེན་ཁྲག་འཐུང་དཔའ་བོས། ཤེས་རབ་རྡོ་རྗེ་བཙུན་མོའི་རང་བཞིན་ལ་འཁྱུད་ཅིང་ཟུང་འཇུག་གི་རོལ་པར་གནས་པར་ཤོག་ཅིག་ཅེས་པ་སྟེ། ཐུན་མོང་མ་ཡིན་པའི་བསམ་མི་ཁྱབ་ཀྱི་བསྡུ་རིམ་བསྟན་པ་ཡིན། རིག་འཛིན་སྤྲུལ་སྐུས་འདི་དང་དཔའ་བོ་བ་གཉིས་སྦྱར་བ་ལ་ནི་ཤེས་བྱེད་མེད་དོ། ། ལྟེ་བ་སྤྲུལ་པའི་འཁོར་ལོའི་པདྨོར་ནམ་མཁའ་དང་འབྱུང་བཞིའི་རླུང་ལྔའི་ངོ་བོ་ཏི་ལ་ཀ་སྟེ་ཐིག་ལྔ་ལ་སེམས་རྩེ་གཅིག་ཏུ་གཏད་ཅིང་སྒོམ་བཞིན་པའི་རླུང་སྦྱོར་ཐམས་ཅད་ཀྱི་རྒྱལ་པོ་ཁ་སྦྱོར་གྱི་རྣལ་འབྱོར་ལ་བརྟེན་ནས།
ལུས་དང་སེམས་ཀྱི་རྩ་ལ་དྲི་ཡི་བཞོན་པ་རླུང་ཞུགས་པ་ཡིས། བདེ་བ་ཆེན་པོ་དང་མི་རྟོག་པའི་ཏིང་འཛིན་མཆོག་གིས་བདག་གི་རྒྱུད་ཡོངས་སུ་ཚིམས་པར་ཤོག་ཅིག་ཅེས་པ་སྟེ། འདིས་ནི་རྩ་དབུ་མ་ཆེ་བའི་ཁྲིད་ཀྱི་དོན་བསྟན་པའོ། ། ལྟེ་བར་གནས་པའི་ཐ་མལ་གྱི་གཏུམ་མོ་དང༌། སྤྱི་གཙུག་ན་གནས་པའི་འོད་ཀྱི་གཏུམ་མོ་ཚ་བསྲེག་འོད་ཀྱི་མཛེས་པ་དང་ལྡན་མ་དེས། རྩ་ཨ་བ་དྷུ་ཏིའི་འཛུམ་དཀར་བཞད་པའི་རོལ་རྩེད་དེ་ཁ་ཕྱེས་པ་ལ་བརྟེན་ནས་སྤྱི་བོའི་ཧཾ་ཡིག་གཞོན་ནུ་ཡོངས་སུ་མཉེས་པར་བྱས་ནས་ཡེ་ཤེས་ཕྱག་ཆེན་ཟུང་འཇུག་བདེ་བ་ཆེན་པོའི་ས་ཐོབ་པར་ཤོག་ཅིག་ཅེས་པ་སྟེ་འདིས་ནི་དབུ་མ་ཁ་འབྱེད་པ་བསྟན་པ་ཡིན་ནོ། ། རང་སེམས་འདི་དང་པོ་འདི་ནས་སྐྱེས་ཞེས་དངོས་༼ངོས་༽བཟུང་དང་བྲལ་བས་སྐྱེ་བ་མེད་པ། བར་དུ་ལུས་ཀྱི་ཕྱི་ནང་སྣོད་བཅུད་འཁོར་འདས་གང་གི་སྟེང་དུ་ཡང་མི་གནས་པ། དེ་ལྟར་སྐྱེ་བ་དང་གནས་པ་མེད་པས་དེ་ལ་ལྟོས་པས་འགག་པ་ཡང་མེད་པས་ན། སྐྱེ་འགག་གནས་གསུམ་དང་བྲལ་བ་དེ་ཡང་ལུང་རིགས་དང་གྲུབ་མཐའི་རྟོག་དཔྱོད་ཀྱིས་གསར་དུ་བཟོས་པ་མ་ཡིན་པ་གདོད་མའི་གཤིས་ལུགས་ཡིན་ལ།
དེ་ལྟ་བུའི་སེམས་དེ་ལ་རྒྱུན་དུ་བལྟས་ཤིང་དྲན་པས་ངར་དང་བཅས་རྒྱུན་བསྲིང་པས་སེམས་ངོ་བོ་དང་བཅས་སེང་ངེ་བ་ཞིག་འབྱུང་བ་དེ་ནི་གསལ་བའི་ཆ་ཡིན་ལ། དེ་ཉིད་ལ་ཞིབ་ཏུ་དཔྱད་པས་རྣམ་རྟོག་ཕྲ་རགས་ཐམས་ཅད་ཞི་བའི་སྟོང་ཆམ་མེ་པ་ནི་སྟོང་ཆ་ཡིན་ལ། དེ་གཉིས་ཀ་ཡང་གཅིག་གིས་གཅིག་མི་འདོར་བར་ཟུང་འཇུག་བརྗོད་དུ་མེད་པ་འཛིན་པ་དང་བྲལ་བའི་གཉུག་མ་ཕྱག་རྒྱ་ཆེན་པོའི་ངང་དེ་ཉིད་ཟུང་འཇུག་བློ་འདས་རང་སེམས་དོན་གྱི་རྣལ་འབྱོར་མ་ཡིན་པ་ཕྱི་རོལ་དུ་མི་བཙལ་བ་ནང་ནས་རྙེད་པས་རང་ངོ་ཤེས་ནས། དེ་ལྟ་བུའི་རྒྱུན་རྟག་ཏུ་སྐྱོང་བར་ཤོག་ཅིག་ཅེས་པ་སྟེ། འདིས་ནི་ཆོས་ཉིད་དངོས་བསྟན་གྱི་ཁྲིད་གསང་ཆེན་སློབ་བཤད་པ་ཁོ་ན་ལ་གྲགས་པ་ཉིད་བསྟན་པ་ཡིན་ནོ། ། གཞན་ལུགས་པ་དག་གིས། གསལ་སྟོང་མི་འགལ་ཡང་གཟུང་ན་ཚོགས་པས། སློབ་བཤད་མཁན་པོ་ཚོ་དགོས་ཆུང་མི་དགོས་ཟེར་བ་འདུག་ཀྱང༌། འཛིན་པ་བྱུང་ན་ལྟ་བ་མིན། ། ཞེས་རྗེ་བཙུན་འཇམ་དཔལ་དབྱངས་ཀྱི་གསུང་གི་བདུད་རྩི་འཐུང་བའི་སྐལ་བཟང་ལ་དགོས་ཆུང་གི་སྐྱོན་མེད་པས།
ཕ་རྒན་བཙལ་བས་མ་རྙེད་པ་ཁོ་མ་རྒན་རྙེད་པ་ཡིན་པའི་མེད་འཛིན་གྱི་སྟེང་དུ་ཐུགས་གཞི་གནང་ལ་ཕྱི་ནང་གཉིས་ཀྱི་བར་མཚམས་དེར་བཞུགས་ཤིང༌། མཐར་རྩ་རླུང་ཐིག་ལེའི་འགྲོས་ཐམས་ཅད་དོན་གྱི་ཨེ་ཝཾ་དྷུ་ཏིའི་མཆོག་གི་དབྱིངས་སུ་ཐིམ། སེམས་ཉིད་བདེ་ཆེན་ཆོས་ཀྱི་སྐུའི་དཔལ་འབྱོར་ཐོབ་ནས། དེ་ནི་རིང་དུ་མི་བཞུགས་པར་བགྲང་ཡས་ཀྱི་ཞིང་དུ་གཟུགས་ཀྱི་སྐུའི་རྣམ་རོལ་དཔག་ཏུ་མེད་པ་བསྟན་པས་ནམ་མཁའི་མཐའ་ཀླས་པའི་འགྲོ་བ་འདི་དག་ཐམས་ཅད་རྣམ་གྲོལ་ཐར་བའི་ཞིང་དུ་ཁྲིད་ཅིང་སྐྱོང་བར་ཤོག་ཅིག་ཅེས་པ་སྟེ་འབྲས་བུ་ཆོས་གཟུགས་དབྱེར་མེད་ཀྱི་སྐུ་ཐོབ་པར་བསྟན་ནོ། ། དེ་ལྟར་གསོལ་བ་བཏབ་པས་བརྒྱུད་པའི་བླ་མ་རྣམས་རང་ཉིད་ལ་ཐིམ་པའམ་མི་དམིགས་པར་བཞག་པ་གང་བདེར་བྱའོ།། །། གཉིས་པ་ནི་སྔོན་འགྲོ་གཏོར་སྟེགས་ཀྱི་སྟེང་དུ་བཤམས་ཏེ། ཆུ་དང་ཆང་གིས་བྲན་ལ། ཚོགས་པ་མང་ན་ཞུ་འབུལ་དང་བཅས་ཏེ། རྡོ་རྗེའི་རྩེས་ནང་མཆོད་གཏོར་ལ། ཨོཾ་སུཾ་བྷ་ནི་སུཾ་བྷ་སོགས་བརྗོད་ཅིང་རང་གི་ཐུགས་ཀ་ནས་ཁྲོ་མོ་ཁཎྜ་རོ་ཧཱི་དམར་སྐྱ་གྲི་ཐོད་འཛིན་པ་སྤྲོས་ཏེ་གཏོར་མ་གནས་པའི་བགེགས་ཐམས་ཅད་བསྐྲད་པར་བསམ་ཞིང་བསངས།
ཨོཾ་སྭ་བྷཱ་ཝ་སོགས་ཀྱིས་གཏོར་མ་མི་དམིགས་པ་སྟོང་པ་ཉིད་དུ་སྦྱངས་ཏེ་ཨོཾ་ཞེས་ལག་གཡོན་བསྟན། ཨཱཿཞེས་བརྗོད་ཅིང་ལག་གཡས་བསྟན་ཏེ་ཐོད་པ་དཀར་པོ་ཡངས་ཤིང་རྒྱ་ཆེ་བར་གྱུར་པར་བསམ། གཉིས་ཀ་བསྟན་ཏེ་ཧཱུྃ་ཞེས་བརྗོད་པས་ཤ་ལྔ་བདུད་རྩི་ལྔས་གང་བ། བྱ་ཁྱུང་གི་ཕྱག་རྒྱ་བསྟན་ཏེ་ཧ་ཧོ་ཧྲཱིཿཞེས་བརྗོད་ཡེ་ཤེས་ཀྱི་བདུད་རྩིར་གྱུར་པའམ། ཡང་ན་ཧོ་ཞེས་བརྗོད་པ་བདུད་རྩི་དང༌། ཧ་ཧོ་ཧྲཱིས་མང་པོར་སྤེལ་བར་བསམས་ཀྱང་ཆོག་གོ ། འདིའི་སྐབས་ཀྱི་སྔགས་དོན་ནི་ཨོཾ་ནི་འདིར་དམ་བཅའ་བ་སུམྦྷ་གནོད་མཛེས། ནི་སུམྦྷ་ངེས་པར་གནོད་མཛེས། ཧཱུྃ་ཧཱུྃ་གཉིས་ནི་མ་རུང་པ་དང༌། གདུགས་པ་ཅན་འཇོམས་ཤིང་གསོད་པར་བྱེད་པ།
ཕཊ་ནི་ཁོས། གྲྀཧྣ་གཉིས་ནི་ཟུང་ཟུང༌། གྲྀཧྣ་པ་ཡ་གཉིས་ནི་ཟུང་ཅིག ཨ་ན་ཡ་ཧོ་ཁུག་ཅིག བྷ་ག་ཝན་བཅོམ་ལྡན་འདས། བདྱི་རཱ་ཛ་རིགས་པའི་རྒྱལ་པོ་བདེ་མཆོག་གི་སྐབས་འདིར་བཛྲ་རཱ་ཛ་ཡོད་པ་ཤུགས་ཆེ་བས་དེས་ན་རྡོ་རྗེ་རྒྱལ་པོ་ཞེས་པའོ། ། ཨོཾ་ནི་གོང་དང་འདྲ་ལ། སྭ་བྷཱ་ཝ་ཤུདྡྷ་རང་བཞིན་གྱིས་དག་པ། སརྦ་དྷརྨཿཆོས་ཐམས་ཅད། སྭ་བྷཱ་ཤུདྡྷ་རང་བཞིན་གྱི་དག་པ།
ཨ་ཧོ་ངའོ་ཞེས་པའི་བདག་ཉིད་དོ། ། ཞེས་པའི་དོན་དང་ཨོཾ་ཆོས་དབྱིངས་རྣམ་པར་སྣང་མཛད་ཀྱི་ངོ་བོ་ཡིན་པས་སྟོང་པར་སྦྱངས་པ་ཡང་དེ་དང་མཐུན། ཨཱཿགསུང་རྡོ་རྗེ་བདེ་བ་ཆེན་པོའི་ངོ་བོ་ཡིན་པས་དེ་ལས་ཐམས་ཅད་པ་བདེ་ཆེན་གྱི་རང་བཞིན་བསྐྱེད། ཧཱུྃ་ཆ་ལྔ་ཡེ་ཤེས་ལྔས་རང་བཞིན་ཡིན་པས་ཤ་ལྔ་དང་བདུད་རྩི་ལྔ་བསྐྱེད་པ་ཡང་འཐད་པ་དང་བཅས་པའོ། ། བྱ་ཁྱུང་གི་ཕྱག་རྒྱ་ནི། གདན་བཞི་ལས། ལག་པ་གཉིས་ནི་བཀན་བྱས་ལ། ། སྲིན་ལག་གཉིས་ནི་ཕན་ཚུན་དཀྲིས། ། གུང་མོ་དང་ནི་མཐེབ་རྩེ་སྦྱར། ། མཐེ་བོ་གཉིས་ཀྱིས་མནན་པར་བྱ། །
ཞེས་གསུངས་པ་ལྟར་ཡིན་གྱིས། འབར་བའི་ཕྱག་རྒྱས་གོ་མི་ཆོད་དོ། ། དེ་ཡང་འདིར་ཐོག་མར་ཧ་ཧོ་ཧྲཱི་ཅན་དང་སླར་ཡང་འབྲུ་གསུམ་ལན་གསུམ་བརྗོད་པ་ནི་སྔ་མས་གསལ་བཏབ་ཅིང་ཕྱི་མས་བྱིན་གྱིས་བརླབ་པ་ཡིན་པས་དེ་ལྟ་བུའི་གནད་ཤེས་དགོས་སོ། ། ཡང་གཞན་ལུགས་འགའ་ཞིག་ནང་མཆོད་བྱིན་རླབས་འདིའི་གོང་དུ་མཛད་ཞིང༌། མཆོད་པ་ཡང་བྱིན་གྱིས་བརླབ་པར་བྱེད་མོད་རང་ལུགས་ལ་བྱིན་གྱིས་རླབས་ཟིན་པའི་བདུད་རྩིའི་རིལ་བུ་ནང་མཆོད་དུ་ཡོད་པ་འདིའི་སྐབས་སུ་ཞར་བྱུང་དུ་བྱིན་རླབས་དྲན་པར་བྱ་ཞིང༌། བདེ་དགྱེས་ཀྱི་རྣལ་འབྱོར་རྒྱུན་དུ་བྱེད་པ་རྣམས་ཀྱིས་ནི་ཉིན་རེ་ཡང་ནང་མཆོད་བྱིན་རླབས་དང་བཅས་པ་ཡིན་པས་ངེས་པར་དགོས་པའི་ཤེས་བྱེད་མེད་དོ། ། དེ་བཞིན་དུ་སྔོན་འགྲོའི་མཆོད་པ་ཡང་འབྲུ་གསུམ་བརྗོད་པས་བསྡུས་པའི་ཚུལ་གྱིས་བྱིན་གྱིས་བརླབ་པ་དང༌། ཡང་ན་ཡིད་ཀྱི་སྤྲུལ་པ་ཡིན་པས་བྱིན་གྱིས་རླབས་མི་དགོས་པ་བདག་བསྐྱེད་ཀྱི་སྐབས་དང་ཚོགས་ཞིང་གི་མཆོད་པ་སོགས་ཀྱང་དེས་རིགས་འགྲེ་བའོ། ། ཕཻཾ་གྱི་བཤད་པ་ནི་འོག་ཏུ་འབྱུང་ལ། ཨོཾ་སྔགས་ཀྱི་མགོ་འདྲེན།
བཛྲ་རྡོ་རྗེ། ཨཱ་ར་ལི་ཧོཿ ཛཿཧཱུྃ་བཾ་ཧོཿ དགུག་གཞུག་བཅིང་མཉེས་པ། བཛྲ་ཌཱ་ཀི་ནི་རྡོ་རྗེ་མཁའ་འགྲོ་མ། ས་མ་ཡ་སྟྭཾ་དམ་ཚིག་གཟུངས་ཤིག དྲི་ཤྱ་ཧོ་སྩོལ་ཤིག་ཅེས་པའོ། ། དེ་ལྟར་བརྗོད་པས་རང་ཐུན་མཚམས་ཀྱི་ལྷར་གསལ་བའི་ཐུགས་ཀའི་འོད་ཀྱིས་འཛམ་བུ་གླིང་དུ་གདོད་ནས་གྲུབ་པའི་དུར་ཁྲོད་བརྒྱད་མདུན་གྱི་ནམ་མཁར་བྱོན་པར་བསམ་ཞིང་དེ་དག་ཏུ་བཞུགས་པའི་ཕྱོགས་སྐྱོང་སོགས་ལ་གཏོར་མ་ཕུལ་བར་བསམ་སྟེ། རྡོ་རྗེ་ཐལ་མོ་ཁ་གྱེན་དུ་ཕྱེ་བའི་ཕྱག་རྒྱ་དང༌། སྔགས་ལན་གསུམ་སོགས་བརྗོད།
སྔགས་དོན་ནི། ཨོཾ་འདྲ། ཁ་ཁ་ཟོ་ཟོ། ཁཱ་ཧི་ཁཱ་ཧི་ཟོ་ཞིག་ཟོ་ཞིག སརྦ་ཐམས་ཅད། ཡཀྵ་གནོད་སྦྱིན། རཱཀྵ་སྲིན་པོ། ས་དང་གི་དོན། བྷུ་ཏ་འབྱུང་པོ། པྲེ་ཏ་ཡི་དྭགས།
པི་ཤཱ་ཙི་ཤ་ཟ། ཨནྨི་དཱ་སྨྱོ་བྱེད། ཨ་པ་སྨཱ་ར་བརྗེད་བྱེད། ཌཱ་ཀ་མཁའ་འགྲོ། ཌཱ་ཀི་མཁའ་འགྲོ་མ། ནྱཱ་ད་ཡ་དེ་ལ་སོགས་པ། ཨི་མཱཾ་བ་ལིཾ་གྲྀཧྞནྟུ། གཏོར་མ་འདི་ཟུངས་ཤིག ས་མ་ཡ་རཀྵནྟུ། དམ་ཚིག་སྲུངས་ཤིག
མ་མ་སརྦྦ་སིདྡྷི་མེ་པྲ་ཡཙྪནྟུ། བདག་གི་དངོས་གྲུབ་ཐམས་ཅད་བདག་ལ་རབ་ཏུ་སྩོལ་ཤིག ཡ་ཐེ་བཾ་ཇི་ལྟར་འདི་ལྟར། ཡ་ཐཻཥྚཾ། ཇི་ལྟར། བྷུཉྫ་ཐ་བཞེས་ཤིག ཛི་གྷཱ་ཐ། སྣོམས་ཤིག པི་པ་ཐ། འཐུང་ཤིག
མཱ་ཏི་ཀྲ་མ་ཐ། རིམ་པ་ལས་གང་འདས་པར། མ་མ་སརྦྦ་ཀཏྱཾ། བདག་གི་ལས་ཐམས་ཅད། སཏྤུ་ཁ་བི་ཤུདྡྷ། བདེ་བ་དམ་པ་རྣམ་པར་དག་པ། ས་ཧཱ་ཡི་ཀ་ལྷན་ཅིག་ཏུ། བྷ་ཝནྟུ་མཛོད་ཅིག ཧཱུྃ་གཉིས་དང༌། ཕཊ་གཉིས།
སྭཱ་ཧཱ་ནི་གཞི་ཚུག་ཅིག་ཅེས་པའི་དོན་ནོ། ། མཐར་མཆོད་པས་མཆོད། ནང་མཆོད་ཀྱང་ཕུལ་ཏེ་འབྲུ་གསུམ་དང༌། སངས་རྒྱས་མཁའ་འགྲོ་སོགས་བརྗོད། དེ་ནས་རྡོ་རྗེ་ཐུགས་ཀ་དང་དྲིལ་བུ་ནུ་མའི་ཐད་ནས་ཚིག་བརྡུང་བྱ་ཞིང༌། ཕྲིན་ལས་བཅོལ་བའི་ལྷ་ཡི་ཚོགས་རྣམས་སོགས་བརྗོད། དེ་ཡང་སྟེང་གི་ཚངས་པ་སོགས་ལྷ། འོག་གི་ས་བདག་ལྟོ་འཕྱེ་སོགས་ཀླུ། བྱང་ཕྱོགས་ཀྱི་གནོད་སྦྱིན་སོགས་སེམས་ཅན་ལ་མདངས་འཕྲོག་པ་སོགས་ཀྱིས་གནོད་པ་སྦྱིན་པ། ལྷོ་ནུབ་ཀྱི་སྲིན་པོ་སོགས་མཚན་མོར་རྒྱུ་བ།
བྱང་ཤར་གྱི་དབང་ལྡན་སོགས་འབྱུང་པོ་དབང་ཆེ་བ། མཁའ་ལ་རྒྱུ་བའི་ཡི་དྭགས་ཁ་ལ་མེ་འབར་མ་སོགས་སྲིན་པོའི་བྱེ་བྲག་མི་ཡི་ཤ་ཁྲག་ཁོ་ན་ཟ་བ་དང་འཐུང་བའི་ཚོགས་དང༌། གདོན་གང་ལུས་ལ་ཞུགས་མ་ཐག་ཏུ་སྨྱོ་བར་བྱེད་པ་དང༌། དེ་བཞིན་དུ་ལུས་ངག་གི་བྱ་བ་བརྗེད་དུ་བཅུག་པའི་བརྗེད་བྱེད་དང༌། ནམ་མཁའ་ལ་ཐོག་པར་མེད་པར་འགྲོ་བའི་མཁའ་འགྲོ་ཕོ་མོ་དང༌། ཡིད་མ་དགའ་ན་ནད་སོགས་གཏོང་བར་བྱེད་པའི་བདག་མོ་མ་མོ་ཙནྜུ་པ་དེ་ལ་སོགས་པའི་འབྱུང་པོའི་ཚོགས་ཐམས་ཅད། མ་ལུས་པར་འདིར་གཤེགས་ཤིག་བདག་ལ་དགོངས་སུ་གསོལ། ཁྱེད་རྣམས་ནི་སྔར་སྟོན་པ་འདུལ་བྱེད་ཧེ་རུ་ཀས་དཀྱིལ་འཁོར་དུ་བཅུག་ཅིང་དབང་བསྐུར་ཏེ། བསྟན་པ་སྲུང་བ་དང་འགྲོ་བའི་དོན་མཛད་པའི་ཐུགས་ཀྱིས་དམ་བཅས་ཇི་ལྟར་མཛད་ཅིང་ཞལ་གྱིས་བཞེས་པ་ཡིན་པས་དེའི་རྒྱུ་མཚན་གྱིས་ཁྱོད་རྣམས་དཔལ་ཆེན་པོའི་བཀའ་ལྟར་དུ་སྡོད་པ་དང༌། ཡིད་ལྟར་མགྱོགས་པའི་རྫུ་འཕྲུལ་དང་ལྡན་པས།
འཇིགས་པའི་གཟུགས་བརྙན་ཅན་དུ་མཛད་ཅིང༌། དྲག་ཤུལ་དང་གཏུམ་པའི་ཕྲིན་ལས་མི་བཟད་པས། གདུགས་པ་ཅན་འདུལ་བར་མཛད་ཅིང༌། དེ་དག་གི་རྗེས་སུ་ཞུགས་པ་ནག་པོའི་ཕྱོགས་ཀྱི་ཚོགས་རྣམས་འཇོམས་ལ། སྤྱིར་ཞི་ལྷག་ཟུང་འཇུག་གི་ཏིང་ངེ་འཛིན་དང་ཁྱད་པར་རིམ་པ་གཉིས་ཀྱི་རྣལ་འབྱོར་བསྒོམ་པའི་ལས་སུ་བྱ་བ་ལ་དངོས་གྲུབ་ཀྱི་འབྲས་བུ་སྟེར་བར་མཛད་ཅིང༌། ཡོན་ཏན་གྱི་མཐུ་དང་ཕྲིན་ལས་ཀྱི་སྟོབས་སྐུ་གསུང་ཐུགས་ཀྱི་བྱིན་རླབས་བསམ་གྱི་མི་ཁྱབ་པའི་གནོད་སྦྱིན་གྱི་ཚོགས་སོགས་བརྒྱད་པོ་དེ་དག་ལ་ཕྱག་འཚལ་ཞིང་བསྟོད་པར་བགྱིའོ། ། སྡེ་ཚན་བརྒྱད་པོ་དེ་དག་གི་བཙུན་མོ་དང༌། སྲས་དང་གཡོག་འཁོར་དང་བཅས་པའི། དངོས་སུ་གྲུབ་པའི་བཀའ་དྲིན་སོགས་ཀྱི་ནད་མེད་པ་དང༌། ཚེ་ལོ་བརྒྱ་ཐུབ་པ་ལ་སོགས་པའི་ཡོན་ཏན་དང་ལྡན་པ།
སྐྱེ་རྒུ་ཀུན་གྱི་དབང་ཕྱུག་ཏེ་བདག་པོར་གྱུར་པ་དང༌། ལྷ་དང་མི་ཡི་དཔལ་དམ་པ་ཐོབ་པ་དང༌། ཕྱོགས་ཀུན་ཏུ་སྙན་པར་གྲགས་པ་དང༌། དམ་པའི་ཆོས་ཀྱི་བགོ་སྐལ་བཟང་པོ་དང༌། ལོག་འཚོ་མེད་པའི་ལོངས་སྤྱོད་རྒྱ་ཆེན་པོ་ཀུན་ཐོབ་ཅིང༌། ནད་གདོན་སོགས་ཉེ་བར་ཞི་བ་དང་ཚེ་བསོད་དཔལ་འབྱོར་རྒྱས་པ་ལ་སོགས་པའི་བསྡུས་པས་དབང་དང༌། མངོན་སྤྱོད་ཀྱི་ལས་རབ་འབྱམས་ཀྱི་དངོས་གྲུབ་བདག་ལ་སྩོལ་བར་མཛོད་ཅིག དམ་ཚིག་ཅན་ཁྱེད་རྣམས་ཀྱི་བདག་ལ་སྲུང༌། དངོས་གྲུབ་ཐམས་ཅད་ཀྱི་བདག་གིས་སྡོང་གྲོགས་མཛོད་ཅིག དུས་མིན་དུ་འཆི་བ་བརྒྱད་ཀྱིས་འཆི་བ་དང༌།
ནད་རྣམ་པ་སྣ་ཚོགས་དང་སུམ་བརྒྱ་དྲུག་ཅུར་གཏོགས་པའི་གདོན་དང་སྟོང་ཕྲག་བརྒྱད་ཅུའི་བགེགས་རྣམས་ཀྱང་མེད་པར་མཛོད། རྨི་ལམ་ངན་པ་དང་རྟགས་དང་མཚན་མ་ངན་པ་དང་བྱ་བ་དང་བྱེད་པ་སྣ་ཚོགས་པ་ངན་པ་མེད་པར་མཛོད་ཅིག དེ་ཙམ་དུ་མ་ཟད་འཇིག་རྟེན་གྱི་ཁམས་འདི་ནད་མུག་འཁྲུག་རྩོད་སོགས་མེད་པས་བདེ་ཞིང་ལོ་ཕྱུགས་རྟག་ཏུ་ལེགས་པ་དང༌། འབྲུ་ཡི་ཚོགས་རྣམས་འཕེལ་ཞིང་ཆོས་ཀྱང་འཕེལ་བས་བདེ་བ་དང་ལེགས་པ་ཐམས་ཅད་འབྱུང་བ་ཡིས་སྒོ་ནས་ཡིད་ལ་འདོད་པ་ཐམས་ཅད་འགྲུབ་པར་ཤོག་ཅིག་ཅེས་དང༌། དཔལ་ལྡན་བླ་མ་དམ་པ་རྣམས་ཀྱི་སོགས་ཀྱིས་ཀྱང་ཕྲིན་ལས་བཅོལ། གང་དག་ནག་པོའི་ཕྱོགས་སུ་སོགས་ཀྱིས་བགེགས་ལ་བཀའ་བསྒོས་ཤིང་སུམྦྷ་བརྗོད་ཅིང་རྡོ་རྗེ་གསོར་ཞིང་དྲིལ་བུ་དྲག་ཏུ་དཀྲོལ་ཞིང་གསང་སྤྱོད་བལྟ་བར་མི་དབང་ཞིང་དབང་མ་ཐོབ་པའི་བགེགས་དང་འབྱུང་པོ་ཐམས་ཅད་ཕྱིར་བསྐྲད་པར་བསམ་སྟེ་གཏོར་མ་ཕྱི་རོལ་དུ་གཙང་སར་དོར་རོ། ། འདིར་ཚིགས་བཅད་ལ་དྲིལ་བུ་ཆིག་བརྡུང་དང༌། ཚིག་ལྷུག་ལ་གསུམ་བརྡུང་སྔགས་ལ་རྒྱུན་དཀྲོལ་ལས་ཤུགས་དྲག་ཏུ་དཀྲོལ་བའོ། ། དེ་ཡང་ཆིག་བརྡུང་ནི་དྲིལ་བུ་སྐད་ཅིག་ཧཱུྃ་ཞེས་པའི་སྒྲ་ཅན་དང༌། གསུམ་བརྡུང་གིས་ཨོཾ་ཨཱཿཧཱུྃ།
རྒྱུན་ཆགས་ནི་ཧཱུྃ་རིང་པོའི་རྣམ་པ་དང༌། བཅད་གཏུབས་སུ་དཀྲོལ་བ་ཡང་ཕལ་ཆེར་གསུམ་བརྡུང་གི་ཁོངས་སུ་བསྡུ་བ་ཡིན་གྱིས། དཔོན་སློབ་ལེགས་གྲུབ་པས་ཚིགས་བཅད་རྐང་པ་གཅིག་བཞག་གཅིག་ལ་དཀྲོལ་བ་ཆིག་བརྡུང༌། ཚིགས་བཅད་རྐང་པ་གསུམ་བཞག་བཞི་ལ་དཀྲོལ་བ་གསུམ་བརྡུང༌། རྐང་པ་ས་ལ་མ་སྙོམ་པ་ལ་བཅད་གཏུབ་ཀྱི་ཐ་སྙད་སྦྱར་འདུག་པ་ནི་ངག་རྒྱུད་ངན་པས་བསླད་པ་ཡིན་གྱིས་ཤེས་བྱེད་མེད་པའི་ཁར་སྔོན་འགྲོ་དང་ཕྱི་རོལ་གཏོར་མ། ས་ཆོག་སོགས་ཀྱི་འདོད་གསོལ་ལ་གསུམ་བརྡུང་བྱེད་པ་གསུངས་པས་ཀྱང་གནོད་དེ། འདི་ལ་ཤེས་བྱེད་ཀྱི་ལུང་ཡང༌། ངོར་ཆེན་གྱིས་རྒྱུད་དྲངས་པར། སྒྲ་ནི་སྐུ་གསུང་ཐུགས་སུ་སྒྲོགས། ། ཞེས་གསུངས་པ་ཚིག་ལྷུག་སོགས་ཀྱང་ཡོད་དོ། །
འདི་དག་གི་གནད་མ་ཤེས་ཤིང་མཐོང་བརྒྱུད་ཀྱི་ཕྱག་ལེན་མེད་ན་བསྟན་པའི་ཞབས་འདྲེན་པ་ཡང་འབྱུང་ཉེན་ཡོད་པས་ལག་ལེན་པ་རྣམས་བླ་རྒན་དབུ་དཀར་གྱི་འཆོལ་གཏམ་ལ་ཡིད་བརྟན་མ་བཟུང་བར་གཞུང་དང་མཐུན་པའི་ལག་ལེན་ལུང་ཁུང་བཙུན་ལ་འབད་འཚལ། གཏོར་མགྲོན་ནི་སྒྲུབ་མཆོད་མ་གྲོལ་བའི་བར་དུ་དཀྱིལ་འཁོར་གྱི་ཕྱི་རོལ་ཕྱོགས་མཚམས་ཐམས་ཅད་དུ་བཞུགས་པར་བསམ་པ་ལས་གཤེགས་གསོལ་མི་མཛད། གསུམ་པ་ནི། དེ་ནས་གནས་དང་མཆོད་པ་བསངས་སྦྱངས་བྱས་ཚིག་གཞན་རྣམས་གོ་སླ། མཆོད་པའི་ཕྱག་རྒྱ་ནི་མཛེས་རྒྱན་དུ་ཡོད་པས་འདིར་མ་སྨོས་ལ། བཛྲ་སྥ་ར་ཎ་ཁཾ། ནམ་མཁའི་ཁམས་གང་བའི་དོན་ཡིན་ཞིང་དེ་ལྟར་བསམ་ལ་ཐལ་མོ་ཁོང་སྟོང་གི་ཚིག་བར་མ་གསུམ་བཅག་པ་དཔྲལ་བར་བཞག་པ་ནམ་མཁའ་མཛོད་ཀྱི་ཕྱག་རྒྱ་བཅའ། དངས་ཤིང་ཐོགས་པ་མེད་པ་ནི་མ་ག་དྷ་བཟང་མོ་སོགས་ཀྱི་རྟོགས་བརྗོད་ལས་འབྱུང་བ་ལྟར་མཆོད་ཡུལ་གང་དུ་ཡོད་པ་དེར་འགྲོ་བར་ནུས་པའི་དོན་ཡིན། ཨོཾ་བཛྲ་གྷཎྜེ་ར་ཎི་སོགས་བརྗོད་ཅིང་རོལ་མོ་སྣ་ཚོགས་ཀྱི་སྒྲ་དཀྲོལ་ཞིང་ཡིད་ཀྱིས་སྔགས་དང་པོས་མཆོད་ཡུལ་རྣམས་མདུན་དུ་སྤྱན་དྲངས། གཉིས་པས་གནས་ཁང་བསྒོམ་པ་ལྟར་བྱིན་གྱིས་བརླབས།
གསུམ་པས་མཆོད་པ་བྱིན་གྱིས་བརླབ་པར་བསམ་མོ། ། འདིར་ཡང་ལེགས་གྲུབ་ཀྱིས་གྲོང་གཞིས་ཀྱི་ཡིག་ཚོགས་ལྟར་མཐའ་གཅིག་ཏུ་སྣ་ཚོགས་རོལ་མོ་ཞེས་སིལ་སྙན་འཁོར་བརྡུང་རེ་ལ་རྔ་གཉིས་བརྡུང་བ་སོགས་བཤད་འདུག་ཀྱང༌། དྲིལ་བུ་རྔ་རོལ་དུ་སོགས་རོལ་མོ་སྣ་ཚོགས་པ་དཀྲོལ་བའི་དོན་ཡིན་གྱིས་རྔ་རོལ་གཉིས་ཁོ་ན་ལ་བཏགས་པ་མ་ཡིན་ཞིང༌། པད་སྐོར་རེ་ལ་རྔ་གཉིས་བརྡུང་བ་སོགས་ལ་མཆོད་རོལ་ཞེས་རོལ་མོའི་རྣམ་བཞག་ཏུ་བཤད་ཀྱིས་སྣ་ཚོགས་རོལ་མོའི་མིང་བཏགས་པ་མེད་དོ། ། སྐབས་འདིར་ཌཱ་མ་རུའི་མགོ་དྲངས་པའི་རོལ་ཆེན་ཡང་མཛད་པ་ཡིན་ནོ། ། སྔགས་དོན་ནི། ཨོཾ་སྔགས་ཀྱི་འགོ་འདྲེན་པ། བཛྲ་རྡོ་རྗེ། གྷནྜེ་ར་ཎི་ཏ་དྲིལ་བུའི་སྒྲ་སྒྲོགས་པ། པྲ་ར་ཎི་ཏ་རབ་ཏུ་སྒྲོགས་པ།
སཾ་པྲ་ར་ཎི་ཏ། ཡང་དག་པར་སྒྲོགས་པ། སརྦྦ་བུདྡྷ་ཀྵེ་དྲ་པྲ་ཙ་ལི་ཏེ། སངས་རྒྱས་ཀྱི་ཞིང་ཐམས་ཅད་གཡོ་བར་བྱེད་པ། པྲ་ཛྙཱ་པཱ་རཱ་མི་ཏ་ཤེས་རབ་ཀྱི་ཕ་རོལ་ཏུ་ཕྱིན་པ། ན་ད་སམ་བྷེ་ཝེ་ཏ་སྒྲ་ཡང་དག་པར་འབྱུང་བའི་གནས། བཛྲ་དྷརྨ་ཧྲྀ་ད་ཡ། རྡོ་རྗེ་ཆོས་ཀྱི་སྙིང་པོ་ཅན། སནྟོ་ཥ་ནི། ཧཱུྃ་གསུམ་སྐུ་གསུང་ཐུགས།
ཧོ་གསུམ་དེ་གསུམ་དགྱེས་པ། ཨ་ཁཾ་ནམ་མཁའི་ཁམས་ཁྱབ་པ། སྭཱ་ཧཱ་གཞི་ཚུགས་ཞེས་སོ། ། སྐབས་འདིར་མཎྜལ་ཞུ་འབུལ་ཡང་ཚོགས་པ་མང་ཞིང་བྱེད་པར་སྤྲོ་ན་བདེ་དགྱེས་སོགས་དང་མཐུན་པར་བྱས་ཤིང༌། མ་བྱས་ཀྱང་ཆད་པའི་སྐྱོན་མེད་དོ། ། སྨྲས་པ། བྱིན་རླབས་གངས་ཀྱི་རི་བོ་དད་གསུམ་གྱིས། ། སྣང་བྱེད་ཟེར་གྱིས་བཞུས་པའི་རྒྱུན་བཟང་པོ། ། ཆད་མེད་བརྒྱུད་པ་ཉལ་འགྲོའི་ཀླུང་ཆེན་ལགས། ། དངོས་གྲུབ་རིན་ཆེན་བུམ་པ་ལེགས་གཏམས་མཛོད། །
ལམ་གྱི་རིམ་པ་ཇི་བཞིན་སྟོན་པའི་གླུ། ། སྨོན་ལམ་ཚིག་གི་ཏམ་བྷུ་རར་སྦྱར་བ། ། ཡང་ཡང་བསྐུལ་བས་སྐལ་ལྡན་རི་དྭགས་ཀྱིས། ། ཡིད་ཀྱི་གཏན་པ་མི་འཕྲོག་གནས་དེ་ཅི། ། རྡོ་རྗེ་གསུམ་གྱི་རང་བཞིན་གདོད་མ་ནས། ། གྲུབ་པའི་དཔའ་བོ་མཁའ་འགྲོ་བདུད་རྩིའི་བཅུད། ། གསོལ་ཞིང་བསྟོད་དང་ཕྲིན་ལས་བཅོལ་བ་ནི། ། རྒྱུད་སྡེ་འདི་ཡི་ཐུན་མོང་མིན་པའི་ལུང༌། ནག་པོར་མངོན་ཕྱོགས་མུན་པར་རབ་དགའ་ཞིང༌། ། གསང་སྤྱོད་ཉི་མའི་འོད་ལ་མི་དགའ་བའི། །
ལོག་འདྲེན་ཨུ་མུ་ཀ་ཚོགས་བསྐྲད་པའི་ཚུལ། ། འདི་ནི་གསང་ཆེན་སྨྲ་བ་སྤྱི་ཡི་སྲོལ། ། གནས་ཁང་རིན་ཆེན་གཞལ་ཡས་ཁང་གི་དབུས། ཀུན་བཟང་རྣམ་པར་ཐར་པའི་བང་མཛོད་ལས། ། ལེགས་བྱུང་མཆོད་པའི་ཡོ་བྱད་བསམ་ལས་འདས། ། སྔགས་དང་ཕྱག་རྒྱ་ཏིང་འཛིན་སྟོབས་ལས་སྤུངས། ། འདི་ལྟར་ཉམས་སུ་བླང་བའི་རྣལ་འབྱོར་པར། ། བར་ཆད་མེད་ཅིང་མཐུན་པའི་དངོས་གྲུབ་ཀྱང༌། ། རྒྱལ་མཚན་རྩེ་མོའི་དགོས་འབྱུང་ནོར་བུ་བཞིན། ། འབད་རྩོལ་མི་དགོས་ཐོབ་པའི་རྟེན་འབྲེལ་འགྲིགས། །
ཞེས་པའང་བར་སྐབས་ཀྱི་བསྡུས་པའོ། ། གཉིས་པ་ཐུན་དང་འབྲེལ་བའི་སྔོན་ལ་རྣལ་འབྱོར་བཅུ་གཅིག་གི་སྐབས་སུ་ཉལ་དང་ལྡང་དང་བདུད་རྩི་མྱང་བ་སོགས་ཀྱང་དགོས་མོད་དེ་དག་ཁྲིད་ཡིག་གཞན་དུ་གསལ་ཞིང༌། འདིར་ལམ་ལོག་པ་ལས་ཁྱད་པར་དུ་བྱེད་པ་སྐྱབས་འགྲོ། དམན་པ་ལས་ཁྱད་པར་དུ་བྱ་བ་སེམས་བསྐྱེད། འགལ་རྐྱེན་སྡིག་པ་སྦྱང་བ་རྡོར་སེམས་བསྒོམས་བཟླས། བྱིན་རླབས་འཇུག་པར་བྱེད་པ་བླ་མའི་རྣལ་འབྱོར་དང་བཞི་ལས། དང་པོ་ནི། དག་གསལ་གཉིས་སུ་མེད་པའི་སྣང་བ་དང་མ་འབྲལ་བའི་ངང་ནས་རང་གི་གནས་མདུན་གྱི་ནམ་མཁར་སེང་ཁྲི་པད་ཟླའི་གདན་ལ། རྩ་བའི་བླ་མ་རྗེ་བཙུན་རྡོ་རྗེ་ཆོས་ཀྱི་རྣམ་པ་ཅན་དུ་བཞུགས་པའི་སྐུ་དགེ་འདུན། གསུང་དམ་ཆོས།
ཐུགས་སངས་རྒྱས་སུ་བསམ་པའི་ཀུན་འདུས་ནོར་བུ་ལུགས་སུ་སྒོམ་པའི་མདུན་དུ་རང་དང་རིགས་དྲུག་གི་སེམས་ཅན་ཐམས་ཅད་ཁྲོམ་ཚོགས་ལྟར་འཁོད་པ་དེ་དག་གིས་མགྲིན་གཅིག་ཏུ་བརྗོད་པར་བསམ་ལ། སྐྱབས་འགྲོའི་ཚིག་གཞུང་ལྟར་བརྗོད་ཅིང་དོན་དྲན་མཐར་བླ་མ་དང་དཀོན་མཆོག་རིན་པོ་ཆེ་སོགས་ཀྱིས་གསོལ་བ་བཏབ་པས་སྐུའི་འོད་ཟེར་གྱིས་རིགས་དྲུག་གི་སེམས་ཅན་ཐམས་ཅད་ཀྱི་སྒོ་གསུམ་གྱི་སྡིག་སྒྲིབ་སྦྱངས། ལུས་འོད་ཀྱི་གོང་བུར་གྱུར་པ་དེ་ཡང་མཁའ་སྤྱོད་མའི་སྐུར་གྱུར་ཏེ་ཞིང་ཁམས་སུ་བྱ་འཕུར་བ་ལྟར་སོང་བར་བསམ་པའམ་མི་དམིགས་པ་བསམ་པ་གང་བདེ་དང༌། མཐར་བླ་མ་རྡོ་རྗེ་ཆོས་དེ་འོད་ཟེར་གྱི་རྣམ་པར་ཞུ་སྟེ་འོད་དམར་པོ་བདེ་བ་ཆེན་པོའི་རང་བཞིན་གཅིག་ཏུ་འདྲིལ་བ་རང་གི་སྤྱི་གཙུག་ནས་ཐིམ་པས་རང་གི་ལུས་ངག་ཡིད་གསུམ་དང་བླ་མའི་སྐུ་གསུང་ཐུགས་ཆུ་ལ་ཆུ་བཞག་པ་བཞིན་དུ་འདྲེས་པར་བསམ་མོ། ། གཉིས་པ་ནི། བདག་གི་རྫོགས་པའི་སངས་རྒྱས་སོགས་ལན་གསུམ་བརྗོད་ཅིང་དོན་དྲན་པ་སྟེ། ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཡིད་ཡུལ་དུ་བྱས་ཞིང་རྫོགས་པའི་སངས་རྒྱས་ཀྱི་གོ་འཕངས་བསྒྲུབ་ནས་དེ་དག་ཐམས་ཅད་སྡུག་བསྔལ་ལས་བསྒྲལ་བར་བྱ་སྙམ་པ་ནི་སྨོན་པ་སེམས་བསྐྱེད། དེའི་ཕྱིར་དུ་རྡོ་རྗེ་རྣལ་འབྱོར་མའི་རིམ་གཉིས་ཀྱི་ལམ་ལ་ཞུགས་པ་ནི་འཇུག་པ་སེམས་བསྐྱེད་ཡིན་ལ། སྐབས་འདིར་རྣལ་འབྱོར་བཅུ་གཅིག་ལས་ཚད་མེད་ཀྱི་རྣལ་འབྱོར་ཚང་དགོས་པས། སེམས་ཅན་ཐམས་ཅད་ཡིད་ཡུལ་དུ་བྱས།
དེ་ཐམས་ཅད་སྡུག་བསྔལ་ལས་བསྒྲལ་འདོད་ཀྱི་སྙིང་རྗེ། དེ་ཡང་བདེ་བ་དང་ལྡན་འདོད་ཀྱི་བྱམས་པ་ལས་འབྱུང་བས་བྱམས་པ། ཐམས་ཅད་བྱང་ཆུབ་ཏུ་འགོད་སྙམ་པ་དགའ་བ་ཚད་མེད་ཡིན་ལ། ཡང་ཟིན་བྲིས་འགའ་ཞིག་ཏུ་སེམས་ཅན་ལ་བུ་གཅིག་ལྟར་བརྩེ་བ་ནི་བྱམས་པ། འདི་རྣམས་སྡུག་བསྔལ་ལས་བསྒྲལ་སྙམ་པ་སྙིང་རྗེ། དེ་ལ་བརྟེན་ནས་བདག་རྡོ་རྗེ་རྣལ་འབྱོར་མའི་གོ་འཕངས་ཐོབ་པ་ལ་དགའ་སྙམ་པ་དགའ་བ་ཚད་མེད། རྣལ་འབྱོར་པས་ཐུགས་རྗེ་ཉེ་རིང་མེད་པར་བསྐྱང་བ་བཏང་སྙོམས་ཡིན་ཞེས་སྔ་མ་ཉིད་འབྲེལ་ཆག་གོ ། དེ་དག་སེམས་བསྐྱེད་ཀྱི་ཚིག་འདི་ཉིད་ལ་ཚང་སྟེ། བདག་གིས་ཞེས་པས་རྣལ་འབྱོར་པ་རང་ཉིད་རྫོགས་པའི་སངས་རྒྱས་ཀྱི་གོ་འཕངས་ཐོབ་པར་བྱས་ལ། ཞེས་པ་དེའི་དངོས་བསྟན་རང་ཉིད་ཡིན་ཀྱང་ཤུགས་ལ་སེམས་ཅན་ཐམས་ཅད་བདེ་བའི་མཆོག་སངས་རྒྱས་ཐོབ་པར་འདོད་པ་བྱམས་པ།
སེམས་ཅན་ཐམས་ཅད་ཞེས་པའི་ཉེ་རིང་གི་བསམ་པ་མེད་པའི་བཏང་སྙོམས། སྲིད་པའི་སྡུག་བསྔལ་གྱི་རྒྱ་མཚོ་ལས་བསྒྲལ་བར་འདོད་པ་སྙིང་རྗེ། དེའི་ཕྱིར་བདག་གིས་རྣལ་འབྱོར་མའི་ལམ་ཉམས་སུ་བླང་བས་བདེ་བ་དང་ལྡན་སྡུག་བསྔལ་དང་བྲལ་བ་རེ་དགའ་སྙམ་པ་དགའ་བ་ཚད་མེད་ཡིན་པར་ཤེས་དགོས་སོ། ། སེམས་བསྐྱེད་ཀྱི་ཁྲིད་འདི་ཁྲིད་ཡིག་སྔ་མ་རྣམས་སུ་ཞིབ་ཆ་ཆེར་མི་འདུག་པས་ཅུང་གསལ་དུ་བཏང་བའོ། ། གསུམ་པ་ནི། བདེ་མཆོག་སྡོམ་འབྱུང་གི་གཞུང་ནས་བསྟན་པ་ངག་འདོན་དུ་བྱས་པ་འདི་ཉིད་འདོན་ཞིང་དོན་དངོས་བསྟན་ལྟར་དང༌། ཁྱད་པར་ཐུན་མོང་དང་ཐུན་མོང་མ་ཡིན་པའི་དམིགས་རིམ་རྣམས་ཁྲིད་ཡིག་རྣམས་སུ་གསལ་ཞིང༌། ཡི་གེ་བརྒྱ་བའི་སྔགས་དོན་ཡང༌། ཀྱེ་རྡོ་རྗེའི་རྣམ་བཤད་རྣམས་སུ་གསལ་བས་མ་སྨོས་ལ། འདིར་སྟོབས་བཞིའི་རྣམ་བཞག་ཙམ་བཤད་པར་བྱ་སྟེ།
རང་གི་སྤྱི་བོར་རྡོ་རྗེ་སེམས་དཔའ་ཡབ་ཡུམ་བསྐྱེད་པ་ནི་རྟེན་གྱི་སྟོབས་ཏེ་དཔེར་ན་མི་ཞིག་ས་ཐོག་ཏུ་འགྱེལ་བ་དེ་ལ་བརྟེན་ནས་ལང་དགོས་པ་བཞིན། རྡོ་རྗེ་ཐེག་པའི་རྩ་བ་དང་ཡན་ལག་གི་དམ་ཚིག་ཉམས་པ་ཐམས་ཅད་ཡུལ་ཐུན་མོང་མ་ཡིན་པ་རྡོ་རྗེ་ཐེག་པའི་རིགས་ཀུན་གྱི་བདག་པོ་རྡོ་རྗེ་སེམས་དཔའ་ལ་བརྟེན་ནས་སྦྱང་དགོས་པ་ཡིན་ལ། དེའི་མདུན་དུ་རང་གི་ཚེ་རབས་འཁོར་བ་ཐོག་མ་མེད་པ་ནས་བསགས་པའི་བཅས་པ་དང་མ་འབྲེལ་ཡང་རང་གི་ངོ་བོ་ཁ་ན་མ་ཐོ་བར་གནས་པའི་རང་བཞིན་གྱི་ལྟུང་བ། བཅས་པ་དང་འབྲེལ་བ་བཅས་པའི་ལྟུང་བ་ཁྱད་པར་རྡོ་རྗེ་ཐེག་པའི་དབང་ཐོབ་ནས་དེའི་དམ་ཚིག་རྩ་ལྟུང་བཅུ་བཞི། ཡན་ལག་གི་ལྟུང་བ་བརྒྱད། མ་རྒྱུད་ནས་བསྟན་པའི་དམ་ཚིག་བརྒྱད་སོགས་ལས་འགལ་བ་ཐམས་ཅད་ཁོང་དུ་དུག་སོང་བ་ལྟར་འགྱོད་སེམས་བསྐྱེད་པ་རྣམ་པར་སུན་འབྱིན་པའི་སྟོབས་དང༌། ཕྱིན་ཆད་སྲོག་ལ་ཐུག་ཀྱང་འདི་ལྟ་བུའི་ལས་མི་བསགས་སྙམ་པའི་སྡོམ་སེམས་དྲག་པོར་བགྱིད་པ་ནི་ཕྱིན་ཆད་སྡོམ་པའི་སྟོབས་ཡིན་ལ། དེ་ལྟར་བྱས་པའི་སྡིག་སྒྲིབ་དག་ངེས་སྙམ་ཞིང་དགའ་བ་སྒོམ་པ་ཉེས་པ་ལས་ལྡོག་པའི་སྟོབས་ཡིན་ནོ། ། ཡང་ན་སྡོམ་པའི་སྟོབས་སུན་འབྱིན་པའི་ཞར་དང༌། ལྷ་བསྒོམ་ཞིང་སྔགས་བཟླ་བ་སོགས་གཉེན་པོ་ལ་འབད་པ་ནི་གཉེན་པོ་ཀུན་ཏུ་སྤྱོད་པའི་སྟོབས་སུ་བཞག་པ་ཡིན་ནོ། །
དེ་ཡང་རྡོར་སེམས་བསྒོམ་པ་རྟེན་གྱི་སྟོབས། བདག་ནི་མི་ཤེས་རྨོངས་པ་སོགས་སུན་འབྱིན་གྱི་སྟོབས། སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་བྱང་ཞིང་དག་པར་བྱིན་གྱིས་བརླབ་ཏུ་གསོལ། ཞེས་པའི་ཕྱིན་ཆད་སྡོམ་པ་བསྟན། རྡོར་སེམས་རང་ལ་ཐིམ་པས་ཉེས་པ་ལས་ལྡོག་པར་བསྟན། འོན་ཀྱང་རྡོར་སེམས་སྒོམ་བཟླས་འདི་གཙོ་བོ་རྟེན་གྱི་སྟོབས་དང༌། གཉེན་པོ་ཀུན་ཏུ་སྤྱོད་པའི་སྟོབས་ཤུགས་ཆེ་བར་ཡོད་དོ། ། དེ་ལྟར་སྟོབས་བཞི་ཚང་བའི་བཤགས་པ་བྱས་ན་སྡིག་སྒྲིབ་ཇི་ལྟར་ཆེ་ཡང་དག་པར་གསུངས་ཞིང་མ་ཟད་སྡོམ་པ་གསུམ་ཀའི་བཤད་པ་ལ་སྟོབས་བཞིའི་ཐ་སྙད་མེད་པ་ཙམ་མ་གཏོགས། སྟོབས་བཞི་ཚང་བ་ཡིན་ཞིང་འདུལ་བའི་ཕྱིར་བཅོས་ཀྱི་སྐབས་སུ་ནི་སྟོབས་བཞི་དངོས་སུ་ཚང་བ་ཞིག་འདུག་གོ་སྙམ་རང་གི་རྣམ་རྟོག་ལ་ཤར་བ་མཁས་པ་ཡོངས་ཀྱིས་ཐུགས་དཔྱད་མཛད་འཚལ། འཇམ་མགོན་ཨ་མེས་ཀྱིས་བར་འདིར་སྐུའི་དགའ་བ་དང༌།
གསུང་གི་དགའ་བ་དྲན་པ་ཡང་གསུང་འདུག་ཀྱང་བདེ་མཆོག་གི་གཞུང་དང་མཐུན་པས་བྱས་ཀྱང་ལྷག་པའི་སྐྱོན་ནི་མེད་དོ། ། བཞི་པ་ནི། རང་གི་མདུན་གྱི་ནམ་མཁར་སེང་ཁྲི་པད་ཟླའི་སྟེང་དུ། བཀའ་དྲིན་གསུམ་ལྡན་གྱི་བླ་མ་དེ་ཉིད་རྗེ་བཙུན་རྡོ་རྗེ་ཆོས་ཀྱི་རྣམ་པ་ཅན་དེ་ཉིད་རྩ་བརྒྱུད་ཀྱི་བླ་མ་སངས་རྒྱས་བྱང་སེམས་ཉན་རང་ཆོས་སྲུང་ཐམས་ཅད་འདུས་པའི་རང་བཞིན་ཡིན་སྙམ་པའི་བློ་རྩེ་གཅིག་ཏུ་གནས་པས། གསོལ་འདེབས་ཅི་ནུས་སུ་བྱ་བ་ཙམ་ལས་ཐུན་མོང་བའི་སྐབས་འདིར་ཞལ་ཤེས་རྣམས་མི་སྦྱར་ལ་ཐུན་མོང་མ་ཡིན་པའི་རྣལ་འབྱོར་ལ་འཇུག་པར་འདོད་ན་ཁྲིད་ཡིག་སྔ་ཕྱིའི་དགོངས་པ་ཇི་ལྟ་བ་བཞིན་ཉམས་སུ་བླང་ཀྱང་འགལ་བ་མེད་པའི་ཁར་ཕུན་སུམ་ཚོགས་པའི་ཡན་ལག་ཏུ་འགྲོའོ། ། བླ་མའི་རྣལ་འབྱོར་འདིའི་ཚོགས་བསགས་པ་ལས་བསོད་ནམས་ཀྱི་ཚོགས་བསགས་པ་ཡང་ཞར་ལ་འགྲོ་བར་བཞེད་ལ། དེ་ནས་བླ་མ་འོད་དུ་ཞུ་ནས་རང་ལ་ཐིམ་པས་བླ་མ་རང་སེམས་དབྱེར་མེད་དུ་གྱུར་པའི་ངང་ལས་སྙིང་གའི་བྃ་ཡིག་གཞིར་གནས་ཀྱི་རྣལ་འབྱོར་མའི་ངོ་བོ་བསྐྱང་བ་ཚར་ལུགས་ཐུན་མོང་མ་ཡིན་པའི་ཕྱག་བཞེས་དང༌། ཡང་ན་རང་གི་ལུས་སྙིང་གའི་བྃ་ཡིག་ལ་བསྡུས་ཞིང་བྃ་ཡིག་ནམ་མཁའ་ལ་འཇའ་ལྟར་ཡལ་བའི་ངང་ནས་ཆོས་ཐམས་ཅད་སྟོང་པ་ཉིད་དུ་སྦྱངས་པ་གང་བདེར་བྱ་བ་ནི་ཡེ་ཤེས་ཀྱི་ཚོགས་བསགས་པའོ། ། སྨྲས་པ། འགྱུར་མེད་ཡོན་ཏན་ལྷུན་གྲུབ་སངས་རྒྱས་དང༌། །
ཞི་བ་དམ་ཆོས་འཕགས་ཆེན་འདུས་པའི་ཚོགས། ། ཀུན་ཀྱང་རྣམ་འདྲེན་བླ་མ་ལ་བསྡུས་ཏེ། ། སྐྱབས་འགྲོའི་ཚུལ་འདི་རྡོ་རྗེ་འཛིན་པའི་སྲོལ། ། མ་གྱུར་འགྲོ་རྣམས་བདེ་བའི་ཡོན་ཏན་རྫོགས། ། སྡུག་བསྔལ་རྒྱུ་བཅས་འབྲལ་བའི་ཐབས་ལ་འབད། ། དེ་དོན་འགྲུབ་པའི་དགའ་སྤྲོ་དང་བཅས་པས། ། ཉེ་རིང་ཆགས་སྡང་མགོ་སྙོམ་འདི་ཡང་རྨད། ། མི་གཙང་ལུས་ངན་ལྕགས་ཁམས་གཟུགས་འཛིན་མོད། ། ཐབས་མཁས་དམ་པའི་ཞལ་གྱི་འཛིན་མའི་བཅུད། ། རིན་ཆེན་བྱང་སེམས་སུ་ཝརྞ་འདི་ཡིས། །
སྐད་ཅིག་ཉིད་ལ་བསྒྱུར་ཞེས་ཡོངས་སུ་གྲགས། ། ཉེས་བྱས་བུད་ཤིང་སྐམ་པོའི་ཁང་བརྩེགས་ཀྱང༌། ། སྐད་ཅིག་ཙམ་གྱིས་བསྲེག་པར་བྱེད་པའི་ཐབས། ། རྡོ་རྗེ་སེམས་དཔའི་ཉམས་ལེན་བྱིན་ཟ་ནི། ། གང་ལ་མཆིས་དེ་གཙང་རིགས་བྲམ་ཟེ་ལགས། ། རིན་ཆེན་རྣམ་གསུམ་གཅིག་བསྡུས་གསེར་སྦྱངས་ཐོད། ། བཅིངས་ནས་གསོལ་བཏབ་ཆོ་གའི་ཁྲི་ལ་འགྱིངས། ། རྡོ་རྗེ་གསུམ་གྱི་བྱིན་རླབས་ཕྱག་རྒྱ་འཆང༌། ། གང་དེ་གསང་ཆེན་འཛིན་པའི་མི་དབང་དེས། ། དག་པའི་མཁའ་ལ་དྲི་མས་དབེན་པ་བཞིན། །
སྤྲོས་པ་ཀུན་དང་རྣམ་པར་བྲལ་བའི་ཚུལ། ། རིགས་སྲོལ་མང་པོའི་ལམ་ལ་མ་བརྟེན་པར། ། བླ་མའི་བྱིན་རླབས་མཐུ་ལས་རྟོགས་འདི་འཕགས། ། ཅེས་པའང་བསྡུ་བའི་ཚིགས་སུ་བཅད་པའོ། ། རྩ་བའི་ས་བཅད་གཉིས་པ་དངོས་གཞི་ལ། བདག་བསྐྱེད། མདུན་བསྐྱེད། བུམ་པ་སྒྲུབ་པ། བདག་ཉིད་འཇུག་ཅིང་དབང་བླང་བ་ཞར་བྱུང་དང་བཅས་པ་སྟེ་བཞི་ལས། དང་པོ་ལ་བདག་ལྷར་བསྐྱེད་པའི་རྣལ་འབྱོར།
འགྲོ་བ་དག་པའི་རྣལ་འབྱོར། དཔའ་བོ་དཔའ་མོས་བྱིན་གྱིས་རློབས་པའི་རྣལ་འབྱོར། བཟླས་པའི་རྣལ་འབྱོར་དང་བཞི་ལས། དང་པོ་ནི། རང་ཐ་མལ་དུ་གནས་པའི་སྙིང་ཁར་ཨེ་གཉིས་བརྩེགས་ཏེ་དེ་ཡང་ཨེ་ཐོག་མ་མདུན་དང་སྟེང་མ་ཞལ་ཕར་ལོག ༼ ཨེ་ལོག་པ་ཞིག་དགོས་ ༽འདི་ལྟ་བུའི་རྣམ་པ་ཅན་དུ་བསྒོམ་པ་དེ་ལས་ཆོས་འབྱུང༌། དག་གསལ་འོད་ཀྱི་རང་བཞིན་ཅན་རྩེ་མོ་མདུན་དང་ཟུར་གཉིས་ལྡེབ་ལ་བསྟན་པ་དམར་གཏོར་གྲུ་གསུམ་པ་འདྲ་བའི་རྩ་བ་ཕྲ་བ་གསང་གནས་ཀྱི་ཐད་དུ་ཟུག་པ། གདེང་ཀ་ཆེ་བ་གྱེན་དུ་བསྟན། དེའི་ནང་དུ་དེ་ལྟ་བུའི་ཆོས་འབྱུང་རྩེ་མོ་རྒྱབ་ཏུ་བསྟན་པ་དེའི་ནང་དུ་ཨ་ལས་ཟླ་བའི་དཀྱིལ་འཁོར་གྱི་དབུས་སུ་བྃ་ཡིག་དམར་པོའི་མཐར་གོང་སིནྡྷུ་རར་བྲི་བའི་སྐབས་ཀྱི་བཀོད་ཚུལ་དང་མཐུན་པའི་ཨོཾ་གསུམ་མ་གྱེན་ལང་གཡོན་སྐོར་དུ་འཁོད་པ། དེ་ལས་འོད་ཟེར་ཁ་དོག་ལྔ་ལྡན་འཇའ་ཚོན་ལྟ་བུ་འཕྲོས།
རང་གི་རྣམ་སྨིན་གྱི་ལུས་ཤ་ཁྲག་རུས་གསུམ་ཕུང་ཁམས་སྐྱེ་མཆེད་ཐམས་ཅད་སྡིག་སྒྲིབ་དང་བཅས་པ་སྦྱངས་ནས་ལུས་འོད་ཀྱི་གོང་བུ་གྱུར་པར་བསམ། དེའི་ངང་ལས་རང་རྡོ་རྗེ་རྣལ་འབྱོར་མའི་སྐུར་ཚིག་རིས་ལྟར་བསྐྱེད་པ་ནི་བདག་གི་གཞི་སྦྱང་བསྒྱུར་ཞེས་བདེ་མཆོག་འཛིན་པ་རྣམས་ཀྱི་གྲུབ་མཐའི་གཙོ་བོ་ཡིན་ཞིང༌། དེ་ལྟ་བུའི་གཞི་དེ་ཡང་སྐྱེ་བ་སྔ་ཕྱི་བར་གསུམ་ཐམས་ཅད་ཀྱི་གཞི་སྦྱང་བ་ཡིན་པར་བཞེད་པ་ནི། འཇམ་མགོན་ས་སྐྱ་པའི་བཞེད་པ་ཡིན་ནོ། ། བསྒོམ་དོན་ཚིག་རིས་སུ་གསལ་ཞིང༌། ཡི་གེ་རྙིང་བར་རིགས་བདག་ཆད་འདུག་ཀྱང་ཕྱིས་མཁས་པ་དག་གིས་རྣམ་སྣང་གི་ཅོད་པན་ཅན་ཞེས་སྦྱར་བ་ནི་ཤིན་ཏུ་ལེགས་ཏེ་ཆོས་རྗེ་བདག་ཉིད་ཆེན་མོས། བསྐྱེད་པའི་རིམ་པ་མཐར་ཐུག་པ། ། དབུ་རྒྱན་ལ་ནི་རིགས་བདག་འབྱུང༌། ། རིགས་བདག་དེ་ནི་བླ་མ་ཡིན། ། འདི་ནི་གལ་ཏེ་འཆོལ་གྱུར་ན། །
དངོས་གྲུབ་མེད་པར་རྒྱུད་ལས་གསུངས། ། ཞེས་གསུངས་པས་སོ། ། ཆོ་ག་འདིར་སྐབས་འདི་ཉིད་དུ་གོ་ཆ་འགོད་པ་ཡང་གསུངས་འདུག་པ་ནི་རྒྱུད་སྡེ་གཞན་དང་སྒོ་བསྟུན་པ་སྟེ། ནཱ་རོ་བའི་དགོངས་པ་ལྟར་ན། བྱིན་གྱིས་རློབས་པའི་རྣལ་འབྱོར་གྱིས་ཡེ་ཤེས་པ་དམ་ཚིག་པར་བསྟིམ་པ་ཤིང་གཉིས་གཟེར་གྱིས་བསྡམ་པ་ལྟར་བཞེད་པ་གང་ལྟར་འགལ་བ་ཆེར་མེད་དེ། འཇམ་མགོན་ཀུན་བསོད་ཀྱིས། སྔོན་ལ་བསྒོམ་པ་རྒྱུད་གཞུང་ཕལ་ཆེར་གྱི་དགོངས་པ་ཡིན་ཞིང༌། གཏིང་ལ་བསྒོམ་པ་ཇོ་བོ་ནཱ་རོ་ཏ་པའི་མན་ངག་ཡིན་གསུངས། ཞེས་གསུངས་པ་ལྟར་ཀུན་མཁྱེན་རིན་པོ་ཆེའི་བདེ་མཆོག་གི་སྒྲུབ་ཐབས་སུ་ཡང་གསུངས་སོ། ། དེ་ལྟ་བུའི་གོ་ཆ་ཡང་གཞུང་གི་དངོས་བསྟན་ལྟར་གྱི་སྔགས་དང་ལྷ་ཐ་དད་མེད་པར་བསམ་པ་ཡིན་ཏེ།
མཁའ་འགྲོ་རྒྱ་མཚོ་ལས། གལ་ཏེ་དངོས་གྲུབ་མཆོག་འདོད་ན། ། ས་དང་ལམ་ལ་ཐ་དད་མེད། ། ཅེས་པའི་དོན་ཡིན་པར་དམར་ཆོས་ཀྱི་རྒྱལ་པོ་དང་ཀུན་མཁྱེན་གོ་རམ་ཆེན་པོས་བཞེད་དོ། ། རྩ་རྒྱུད་ལེའུ་བརྒྱད་པར། ཡི་གེ་བྃ་དང་ཡྃ་དང་ནི། ། ཡི་གེ་མྃ་དང་ཧྲིཾ་ཉིད་དང༌། ། ཧཱུྃ་དང་ཕཊ་ཅེས་བཤད་པ་ནི། ། རྣལ་འབྱོར་མ་ནི་དྲུག་ཏུ་བཤད། ། ཅེས་དང༌།
ཡང་དེ་ཉིད་ལས། ཨོཾ་ཧཱྃ་ཧྲིཾ་ཧྲིཾ་ཧཱུྃ་ཕཊ། ཅེས་པ་དྲུག་པོ་རིམ་བཞིན་དུ་སྦྱར་བ་ཡིན་ནོ། ། འདི་དག་གི་སྐབས་སྔ་ཕྱིར་སྦྱང་གཞི་སྦྱོང་བྱེད་དང་མཚོན་དོན་རྒྱས་པར་མ་སྨོས་པ་ནི་ཁྲིད་ཡིག་རྣམས་སུ་ཡང་ཡང་གསུངས་ཤིང་འདིར་ཡི་གེའི་ཚོགས་ལྕི་བས་མ་སྤྲོས་སོ། ། གཉིས་པ་ནི། རང་གི་སྙིང་གར་སྔར་ལྟར་གྱི་སྔགས་ཕྲེང་བྃ་ཡིག་དང་བཅས་པ་སྐད་ཅིག་གིས་གསལ་བཏབ་སྟེ་དེ་ལས་འོད་ཟེར་འཕྲོས་པ་རིགས་དྲུག་གི་གནས་ཐམས་ཅད་ལ་ཕོག་པས་དེ་ཐམས་ཅད་ཀྱང་ལྕགས་ལ་གསེར་འགྱུར་གྱི་རྩིས་ཐེབ་པ་ལྟར་སྣོད་ཐམས་ཅད་ཆོས་ཀྱི་འབྱུང་གནས་ཀྱི་རྣམ་པ་དང༌། བཅུད་ཐམས་ཅད་རྣལ་འབྱོར་མའི་སྐུར་གྱུར་པར་བསམ་པའོ། ། གསུམ་པ་ནི། ཇི་སྐད་དུ་རྒྱུད་ལས། མཛུབ་མོ་མདུད་བྱས་གུང་མོ་ངེས་པར་སྦྱར། །
མཐེ་བོང་རྡོ་རྗེ་བརྟན་པོར་རབ་ཏུ་སྦྱར། ། འདི་ནི་དཔྲལ་བའི་དབྱིངས་སུ་རབ་བཞག་ནས། ། བསྐོར་ཞིང་བསྐོར་བས་ཀུན་ནས་བསྐོར་བར་བྱ། ། རྐང་བ་མནན་ཅིང་སྟེང་དུ་བལྟ། ། གྱེན་དུ་ཕཻཾ་གྱི་སྒྲ་སྒྲོགས་ཤིང༌། ། ཕྱོགས་བཅུའི་འཇིག་རྟེན་ཁམས་བཞུགས་པའི། ། དཔའ་བོ་རྣལ་འབྱོར་མ་རྣམས་དགུག ། ཞེས་གསུངས་པའི་དོན་གྱི་འབར་བའི་ཕྱག་རྒྱ་ལན་གསུམ་དུ་གཡོན་སྐོར་བྱེད་འདི་ཡང་བདག་བསྐྱེད་ཀྱི་སྐབས་རང་དང་མདུན་བསྐྱེད་སྐབས་ཡུལ་ལ་གཡོན་བསྐོར་བྱ་དགོས་ཞེས་བདག་གི་འདྲེན་མཆོག་རྡོ་རྗེ་འཆང་ལེགས་པ་རིན་པོ་ཆེས་གསུངས། ཕེ་ཨེ་མ་གསུམ་གྱིས་གདངས་ཐོན་པར་བརྗོད་དེ། དེའི་དོན་ནི་ཁོས་ཤིག་ཅེས་ཏེ།
གནས་གསུམ་གྱི་མཁའ་འགྲོ་རྣམས་མ་བྱོན་ན་སྔོན་གྱི་ཞལ་བཞེས་ཉམས་པའི་ཉེས་པས་མགོ་བོ་ཁོས་ཤིག་ཅེས་དམོད་བོར་བ་སྟེ། ས་མ་ཛཿཞེས་དམ་ཚིག་གིས་འདུས་ཟེར་བ་དང་དོན་གཅིག་པ་ཡིན་གསུངས། སྙིང་གའི་བྃ་ཡིག་གི་འོད་ཀྱིས་འོག་མིན་གྱི་ཞིང་ན་བཞུགས་པའི་རྡོ་རྗེ་རྣལ་འབྱོར་མ་ལ། ཕྱོགས་བཅུའི་ཞིང་ཁམས་ཐམས་ཅད་དུ་བཞུགས་པའི་དཔའ་བོ་དང་རྣལ་འབྱོར་མ་ཐམས་ཅད་ཀྱིས་བསྐོར་བ། རང་གི་ཐུགས་ཀའི་འོད་ཀྱིས་འགྲོ་བ་རྣལ་འབྱོར་མར་གྱུར་པ་ཐམས་ཅད་ཀྱང་བྱོན་པར་བསམ་སྟེ་འོག་མིན་ན་བཞུགས་པའི་རྣལ་འབྱོར་མ་ནི་ལྷན་སྐྱེས། ཡུལ་ཉེར་བཞི་ན་བཞུགས་པའི་རྣལ་འབྱོར་མ་རྣམས་ནི་ཞིང་སྐྱེས། འགྲོ་བ་རྣལ་འབྱོར་མར་གྱུར་པ་རྣམས་ནི་སྔགས་སྐྱེས་ཏེ་ཕོ་ཉ་གསུམ་བསྲེ་ཞེས་པའི་དོན་འབྱུང་བའི་ཕྱིར། རྡོ་རྗེ་ཁུ་ཚུར་གྱི་གཡས་པའི་མཛུབ་མོ་གཡོན་པའི་མཐེའུ་ཆུང་གི་སྟེང་ནས་འཁྱུད་པ་ལྕགས་ཀྱུའི་ཕྱག་རྒྱ་དང༌། ཛཿཞེས་པས་རང་གི་སྤྱི་བོར་བྱོན་པར་བསམ། གཡས་སྟེང་དུ་བྱས་པའི་རྡོ་རྗེ་ཁུ་ཚུར་རྒྱབ་སྤྲད་ཞགས་མིག་ལྟར་བྱས་པ་ཞགས་པའི་ཕྱག་རྒྱ་དང༌།
ཧཱུྃ་ཞེས་པས་ཐམས་ཅད་འོད་དུ་ཞུ་ནས་རང་ལ་ཐིམ་པར་བསམ། རྡོ་རྗེ་ཁུ་ཚུར་ཁ་གྱེན་དུ་བསྟན་པའི་མཛུབ་མོ་དང་མཐེའུ་ཆུང་ཕན་ཚུན་འཁྱུད་པ་ལྕགས་སྒྲོག་གི་ཕྱག་རྒྱ་དང༌། བཾ་ཞེས་པས་སྙིང་གའི་བྃ་ཡིག་ལ་དབྱེར་མེད་དུ་འདྲེས། རྡོ་རྗེ་ཁུ་ཚུར་གཡོན་པའི་སྟེང་གཡས་པ་བཞག་པ་དྲིལ་བུའི་ཕྱག་རྒྱ་དང༌། ཧོ་ཞེས་བརྗོད་པས་གཉིས་སུ་མེད་པའི་ཡེ་ཤེས་དབང་དུ་གྱུར་ཏེ་བྱང་ཆུབ་བར་དུ་མི་འབྲལ་བར་བསམ། ཞྭ་ལུ་རི་ཟུར་པའི་ཁྲིད་དུ་ཚར་ལུགས་པས། པདྨ་གར་བསྐོར་གྱི་ཚུལ་དུ་སེ་གོལ་གཉིས་ནང་དུ་གཏོགས་པར་གསུངས་པ་ནི། ཁོ་རང་གིས་དེ་འདྲ་ཞིག་གཟིགས་པ་ལས། ཛཿཧཱུྃ་བཾ་ཧོ་ལ་སེ་གོལ་གཏོགས་མཁན་མེད་དོ། ། ཨ་མེས་ཞབས་ཀྱིས་བཛྲ་ས་མཱ་ཛཿ
འདི་དང་མདུན་བུམ་གཉིས་ཀར་ས་མཱ་ཛཿཡོད་པ་དེ་དག་ལ་ནི་རྡོ་རྗེ་བསྡུ་བའི་ཕྱག་རྒྱ་དགོས་སོ། ། དེ་ནས་སླར་ཡང་འོག་མིན་གྱི་ལོངས་སྐུ་དང༌། ཞིང་སྔགས་ཀྱི་སྤྲུལ་སྐུ་དང༌། ཆོས་ཀྱི་སྐུ་ལས་བྱུང་བ་ཡིན་པས་དེ་ཐམས་ཅད་ཀྱང་རོ་གཅིག་པ་ཉིད་ཡིན་ནོ་ཞེས་པའི་ང་རྒྱལ་བཟུང་བའི་ཕྱིར། ཨོཾ་ཡོ་ག་ཤུདྡྷཿསོགས་བརྗོད་ཅིང་རྣམ་ལྔ་འདོད་སྐོར་སྔོན་དུ་འགྲོ་བའི་འཁྱུད་རྒྱ་བྱ། དེ་ཡང་རྣམ་ལྔ་འདོད་སྐོར་ནི། སྙིང་གར་པད་སྐོར་གཅིག་དེ་བཞིན་གཡས་ཡང་སྙིང་ག་གཡོན། སྙིང་ག་བཅས་སུ་པད་སྐོར་བྱ་བའོ། ། དེ་ལྟར་དགོས་པ་ནི་མཁན་ཆེན་ལེགས་འབྱུང་གི་ཟིན་བྲིས་ལས། དབུས་སུ་གསུམ་གཡས་གཡོན་དུ་རེ་རེའོ། །
ཞེས་གསུངས་ཤིང་ཀུན་མཁྱེན་ཆེན་པོས། བདེ་མཆོག་མངལ་སྒོང་སྦྱོང་ཚུལ་གྱི་གཏོར་མའི་སྐབས་ཨོཾ་ཡོ་ག་སོགས་བརྗོད་ཅིང་རྣམ་ལྔ་འདོད་སྐོར་བྱ་སྟེ་བརྟན་པར་བྱའོ། ། ཞེས་གསུངས་པས་སོ། ། སྔགས་དོན་ནི། རྣལ་འབྱོར་དག་པའི་ཆོས་ཐམས་ཅད་རྣལ་འབྱོར་དག་པ་ངའོ། ། ཞེས་པ་སྟེ། དང་པོའི་སྔགས་སྐྱེས། གཉིས་པས་ཞིང་སྐྱེས། གསུམ་པས་ལྷན་སྐྱེས་བསྟན་པ་ཡིན་ཏེ། བསྒོམ་པ་མས་སྒོམ།
བྱིན་གྱིས་ཡས་རློབ་ཅེས། སྔགས་སྐྱེས་ལ་ཞིང་སྐྱེས་ཀྱིས་བྱིན་གྱིས་རློབ་ལ།

དེ་ལ་ལྷན་སྐྱེས་ཀྱིས་བྱིན་གྱིས་རློབ། དེ་ལ་ཆོས་སྐུས་བྱིན་གྱིས་རློབ་པ་ཡིན་པ་བླ་མ་གོང་མ་རྣམས་ཀྱིས་གསུངས་པས་སོ། ། བར་འདི་སེམས་འཛིན་མཛད་པར་སྤྲོ་ན་ཡང་སྤྱན་དབུས་མ་ནས་བཟུང་སྟེ། རྒྱན་མེད་རྒྱན་ཅན། ལྡོག་པ། ཟབ་པ་དང་རྒྱ་ཆེ་བ་འགའ་འདུའི་སྐྱོན་མེད་སོགས་ཐམས་ཅད་ཁྲིད་ཡིག་ལྟར་བྱེད། བཞི་པ་ལ་ངག་བཟླས་དང་ཡིད་བཟླས་གཉིས་ལས། དང་པོ་ནི། སྔགས་བཟླས་པའི་དགོས་པ་གཞུང་གཞན་དུ་གསལ་ཞིང་འོག་ནས་ཅུང་ཟད་འཆད་པར་འགྱུར་ལ། བཟླས་པའི་ཡུལ་ཕྲེང་བ་ལས་སོ་སོར་མང་དུ་བཤད་ཀྱང༌། འདིར་མི་ཐོད་ཀྱི་ཕྲེང་བ་ཉིད་བསྔགས་ཤིང༌།
གྲངས་ནི་སྤྱི་དང་མཐུན། བྱིན་རླབས་ཀྱི་ཆོ་ག་ཡང་སཾ་བུ་ཊར་འབྱུང་བ་ཀྱཻ་རྡོར་གྱི་སྐབས་ལྟར་བྱས་པས་ཆོག་སྟེ། སཾ་བུ་ཊ་ནི་བདེ་དགྱེས་གཉིས་ཀ་ཐུན་མོང་གི་བཤད་རྒྱུད་ཡིན་པས་སོ། ། ཞྭ་ལུ་རི་ཟུར་པས་ཡབ་ཀ་ལྟར་པདྨ་གར་དབང་དུ་བསྐྱེད་པར་གསུངས་ཀྱང༌། ས་སྐྱ་པའི་ཕྱག་ལེན་ལ་ཡབ་བཀའི་སྐབས་སུ་ཡང་འདི་ལྟར་མཛད་པ་མ་གཏོགས་འོད་དཔག་མེད་དུ་བསྐྱེད་པའི་ཕྱག་ལེན་མེད་དོ། ། སྒྲུབ་མཆོད་ཀྱི་སྐབས་སུ། རུ་ཙི་ར་མ་ན་ཚར་ཁ་ཤས་ཀྱིས་འགྱུར་སྔགས་མཛད་པ་ལས་བྱིན་རླབས་སྔོན་སོང་གི་དབང་དུ་བཏང་སྲོལ་ཡང་ཡོད། བཟླས་པ་དངོས་ལ་ཡང༌། སྤྲོ་བསྡུའི་བཟླས་པ། བཀོད་པའི་བཟླས་པ།
རིག་བྱེད་འདོན་པ་ལྟ་བུའི་བཟླས་པ་དང་གསུམ་ཡོད་ཀྱང་སྐབས་འདིར་གཙོ་བོར་གཞུང་གི་དངོས་བསྟན་སྤྲོ་བསྡུའི་བཟླས་པ་ཉིད་ཡིད་མ་ཡེང་བའི་ཚུལ་གྱིས་བྱའོ། ། ཞི་བཟང་དང་རི་ཟུར་གཉིས་ཀའི། སེམས་ཅན་གྱི་སྡིག་སྒྲིབ་སྦྱང་བ་གཞན་དོན་ཡིད་བྱེད། སངས་རྒྱས་ཀྱིས་བྱིན་གྱིས་རླབས་ལ་བདག་དོན་ཡིད་བྱེད་ཅེས་པའི་ཐ་སྙད་མཛད་པ་ནི་ཅུང་ཟད་མི་ལེགས་ཏེ། དེ་ལྟར་ན་འཕགས་པས་མཆོད་སེམས་ཅན་གྱི་དོན་བྱས་ཟེར་ཚད་ལ་དེ་འདྲའི་རྣམ་བཞག་བྱས་ན་མཁས་པ་རྣམས་བཞད་མོ་འཆོར་ཞིང༌། རྣལ་འབྱོར་བླ་མེད་ཀྱི་ལམ་ཉམས་སུ་ལེན་པའི་རྣལ་འབྱོར་པ་ལ་བདག་དོན་ཡིད་བྱེད་ཡོད་ན་ཤིན་ཏུ་ཐ་ཆད་པ་སྣང་ངོ༌། ། སྔགས་དོན་ཨོཾ་མཆོག་སྟེར་བ་གསུམ་གྱིས་སྐུ་གསུང་ཐུགས་ཀྱི་དངོས་གྲུབ་ཀྱི་མཆོག་སྟེར་བ། སརྦ་བུདྡྷ་ཌཱ་ཀི་ནཱི་ཡེ། སངས་རྒྱས་ཐམས་ཅད་ཀྱི་མཁའ་འགྲོ་མ། བཛྲ་ཝརྞ་ནཱི་ཡེ།
རྡོ་རྗེའི་རིགས་ཅན་མའམ་རྡོ་རྗེ་ཁ་ཅན་མ། བཛྲ་བཻ་རོ་ཙ་ནཱི་ཡེ། རྡོ་རྗེ་རྣམ་པར་སྣང་མཛད་མ། ཞེས་ཏེ་སངས་རྒྱས་བྱང་སེམས་དཔའ་བོ་མཁའ་འགྲོ་ཐམས་ཅད་ཀྱི་ངོ་བོ་འཁོར་ལོ་བདེ་མཆོག་གི་ལྷ་ཐམས་ཅད་ཀྱི་ངོ་བོ་ཡིན་པའམ། ཡང་ན་སངས་རྒྱས་ཐམས་ཅད་དང་རྟག་ཏུ་མཉམ་པར་སྦྱོར་བའི་མཁའ་འགྲོ་མ་ཡིན་པ་དང༌། ཕྱི་ལྟར་ན་ཁ་དོག་རྣམ་པ་སྣ་ཚོགས་ཅན་གྱི་སྐུ་དང་ལྡན་ཞིང༌། རྡོ་རྗེ་སེམས་དཔའི་རིགས་དང་ལྡན་པ་དང༌། ནང་ལྟར་ན་བླ་མ་ཞང་བྱ་རུ་བས། རྩ་བ་སུམ་ཅུ་རྩ་དྲུག་གི་རིགས་དང་ལྡན་པའོ། ། ཞེས་གསུངས་པ་དང༌།
གསང་བ་ལྟར་ན་དམར་ཆོས་ཀྱི་རྒྱལ་མཚན་གྱིས། དབུ་མ་ལ་རིགས་ལྡན་མ་ཞེས་ཏེ། ལྷན་ཅིག་སྐྱེས་པའི་ཡེ་ཤེས་ཀྱི་རིགས་དང་ལྡན་པ་ཅེས་བྱའོ། ། ཞེས་གསུངས་པ་ལྟར་ནང་གི་སྐབས་སུ་རྩ་སྤྱི་དང༌། གསང་བར་རྩ་དབུ་མ་ལ་རིགས་ལྡན་མ་བཤད་པའི་ཞར་ལ་སྤྱི་ཡི་རིགས་ལྡན་མ་ཡང་འབྱུང་བ་དང༌། གཙོ་བོར་རྣམ་པར་སྣང་མཛད་ཀྱི་རིགས་དང་འབྲེལ་བས། ཆོས་ཀྱི་དབྱིངས་ཀྱི་ཡེ་ཤེས་སམ། མེ་ལོང་ལྟ་བུའི་ཡེ་ཤེས་གཟུགས་སྐུའི་རྣམ་པར་སྣང་མཛད་མ་ཡིན་ལ། དེ་ཐམས་ཅད་ཀྱང༌། མཚན་མ་དང་རྟོག་པས་མི་ཕྱེད་པའི་རྡོ་རྗེའི་དོན་དང་ལྡན་པའོ། །
ཧཱུྃ་གསུམ་ནི་འཇོམས་ཏེ་སྡུག་བསྔལ་གསུམ་སོགས་འཇོམས། ཕཊ་གསུམ་འགས་པའམ་ཁོས་ཤིག་སྟེ་མཚན་འཛིན་རྣམ་རྟོག་ཐམས་ཅད་ཁོས་ཤིག སྭཱ་ཧཱ་གཞི་ཚུགས་ཅེས་པའོ། ། བར་དུ་ཡེ་གསུམ་བྱུང་བ་ནི་མོ་རྟགས་ཨཱི་ནིས་ཀྱི་མཐའ་ཅན་ལ་དགོས་ཆེད་ཀྱི་དེ་བྱིན་ཏེ་སྒྲུབ་པ་ཡིན་པས། དེས་ན་སངས་རྒྱས་མཁའ་འགྲོ་མའི་ཆེད་དུ་ཞེས་སོགས་སུ་འགྱུར་བས་སྔགས་བཟླ་བའི་དགོས་པ་ཡང་སྔགས་ཀྱི་ནང་ནས་བསྟན་པའོ། ། སྔགས་དག་པ་སྒྲ་ཡི་གཞུང་དང་ཐུན་མོང་མ་ཡིན་པའི་སྔགས་བཏུ་བླ་མ་དམ་པའི་ཞབས་ལ་གཏུགས་པ་ལ་ངེས་དགོས་ཀྱིས། དགེ་རྒན་གྱིས་དགེ་ཕྲུག་ལ་བསླབ་པའི་ངག་སྒྲོས་ཙམ་གྱི་གོ་མི་ཆོད་ཅིང་བྱིན་རླབས་ཀྱང་མི་འཇུག་པས་དེས་ན། སྔགས་བཏུ་ལ་ཞིབ་ཏུ་སྦྱངས་ཤིང་བརྒྱུད་ལྡན་བླ་མ་དམ་པའི་ཞལ་སྔ་ནས་སྔགས་བཏུའི་རྗེས་སུ་གནང་བ་ཐོབ་པ་ཡང་གལ་ཆེའོ། ། གཉིས་པ་ཡིད་བཟླས་ཀྱང༌། ཐོག་མར་རླུང་རོ་དགུ་ཕྲུགས་སུ་བསལ།
རླུང་ཁ་སྦྱོར་བཟུང་སྟེ་དམིགས་པ་དཀྱུས་བཞིན་གྱི་སྔགས་རླུང་གྱིས་ཐུབ་ཚད་པར་བཟླ་བའོ། ། འདི་མཚན་བཅས་ཀྱི་རྫོགས་རིམ་དུ་ཡང་བཞེད་དོ། ། ཡང་རང་གི་སྨིན་མཚམས་སུ་བདེ་བའི་ངོ་བོ་དགའ་འཁྱིལ་དཀར་པོ་གཡོན་སྐོར་ཤུགས་དྲག་ཏུ་འཁོར་བ་དང༌། གསང་གནས་སུ་ཡང་དྲོད་ཀྱི་ངོ་བོ་དགའ་འཁྱིལ་དམར་པོ་གསལ་བཏབ། ལྟེ་བའི་སྔགས་ཕྲེང་མི་དམིགས་པར་བཞག་སྟེ་ཆོས་འབྱུང་གི་གྲྭ་བཞིའི་དགའ་འཁྱིལ་དྲག་ཏུ་འཁོར་བ་བཅས་ལ་སེམས་གཏད་དེ། རླུང་ཁ་སྦྱོར་བཟུང་བའི་མཐར་དགའ་འཁྱིལ་གཉིས་སྙིང་གའི་བྃ་ཡིག་ལ་ཐིམ་པར་བསམ་པ་ནི་ཞར་བྱུང་གི་རྫོགས་རིམ་དངོས་སོ། ། ཡིག་བརྒྱ་དང་རྟེན་འབྲེལ་སྙིང་པོ་ལན་གསུམ་ཙམ་རེས་སྔགས་ཕྲེང་བརྟན་པར་བྱས། ཕྲེང་བ་ཐལ་མོའི་བར་དུ་བཟུང་སྟེ། བདེ་བར་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱིས་བདག་དང་སེམས་ཅན་ཐམས་ཅད་ལ་བྱིན་གྱིས་བརླབ་ཏུ་གསོལ། མྱུར་དུ་ཕྱག་རྒྱ་ཆེན་མོ་མཆོག་གི་དངོས་གྲུབ་རྗེ་བཙུན་རྡོ་རྗེ་རྣལ་འབྱོར་མའི་གོ་འཕངས་ཚེ་འདི་ཉིད་ལ་ཐོབ་པར་བྱིན་གྱིས་བརླབ་ཏུ་གསོལ།
ཞེས་གསོལ་བ་གདབ། གཞུང་འདིར་རྗེས་ཆོག་གི་རྗེས་སུ་བསམ་མི་ཁྱབ་གསུངས་ཀྱང་སྐབས་འདིར་མཛད་པ་ཨ་མེས་དང་ཐར་པཎ་སོགས་ཀྱི་ཡིག་ཆར་གསལ་ཞིང༌། ཚར་ཆེན་རིན་པོ་ཆེས་ཉེ་ལམ་དུ་ཡང་སྐབས་འདིར་བཟླས་པ་ལ་ཐུག་གི་བར་གསུངས་ཀྱང༌། མཇུག་ཏུ་གཤེགས་གསོལ་བྱ། དམ་ཚིག་པ་རྣམས་རང་ལ་ཐིམ་རང་གི་གནས་རྣམས་སུ་ཟླ་བའི་སོགས་གསུངས་པས་སྐབས་འདིར་མཛད་པ་ལེགས་ཤིང༌། གཞན་ཡང་ཀུན་གཟིགས་མཁྱེན་བརྩེ་རིན་པོ་ཆེ་ལ་སྒྲུབ་བརྩོན་བླ་མ་དམ་པ་ལྷ་རྒྱལ་ཡོན་ཏན་ཕུན་ཚོགས་ནས་དྲིས་པའི་ལན་དུ་ཡང༌། རྒྱུད་སྡེ་གཞན་དང་སྒོ་བསྟུན་ནས་ཀྱང་འདིར་བསམ་མི་ཁྱབ་ཀྱི་བསྡུ་རིམ་མཛད་པར་བཞེད་པ་ནི་ཤིན་ཏུ་ལེགས་པས། དེ་ལྟར་ན་རང་གི་སྙིང་གའི་བྃ་ཡིག་ལས་འོད་ཟེར་འཕྲོས་ཁམས་གསུམ་ཐམས་ཅད་ཁྱབ་ཅེས་སོགས་བརྗོད་ཅིང་གསལ་བཏབ་ཅིང་འོད་གསལ་སྟོང་པ་ཉིད་ཀྱི་བར་དུ་བསྡུ། དེ་ཡང་གཟུགས་མེད་མུ་བཞི་ལ་ཡིད་ཀྱི་རང་བཞིན་གྱི་ལུས་ཙམ་ལས་མེད་པས་ཡིད་ཐུགས་རྡོ་རྗེའི་ཁ་དོག་དང་མཐུན་པར་འོད་དུ་ཞུ་བ་དང༌། གཟུགས་ཁམས་གཙོ་བོར་སྒྲ་ཡི་སྐྱེ་མཆེད་ཤུགས་ཆེ་བར་གནས་པའི་གསུང་རྡོ་རྗེའི་ཁ་དོག་དང་མཐུན་པ་དང༌།
འདོད་ཁམས་ལ་སྐྱེ་མཆེད་ཐམས་ཅད་ཡོད་པས་ཁ་དོག་དཀར་པོར་ཞུ་བ་ཡིན་ཞེས་ཀུན་མཁྱེན་མཁྱེན་བརྩེའི་དབང་པོས་གསུངས་སོ། ། མཐར་རང་སྐད་ཅིག་གི་ཐུན་མཚམས་ཀྱི་ལྷ་རྡོ་རྗེ་རྣལ་འབྱོར་མར་བཞེངས་པ་ལ། གོ་ཆ་དྲན་ཙམ་བྱ་བའམ་མ་བྱས་ཀྱང་ཆོག་སྟེ་དེ་དག་གིས་ནི་བདག་བསྐྱེད་ཀྱི་གནད་ཅུང་ཟད་བསྟན་ཟིན་ཏོ། ། དེ་དག་གི་དོན་ཚིགས་སུ་བཅད་ན། བདག་ལུས་ཕུང་ཁམས་སྐྱེ་མཆེད་རྩྭ་སྤུར་ཚོགས། ། སྔགས་ཕྲེང་བྃ་གྱི་བྱིན་ཟ་རབ་འབར་བས། ། ཉེར་བསྲེག་ཁམས་གསུམ་ཁྱབ་པའི་འོད་ཟེར་གྱིས། ། གོང་བུ་གཅིག་ཏུ་འདྲིལ་དེ་བསྐྱོད་པའི་རྟེན། ། དེ་ལས་བྱི་རུའི་ལྷུན་པོར་མཚན་དཔེ་ཡི། ། གྲོགས་ལྡན་ཤིན་ཏུ་ཡིད་འོང་དཔལ་མོའི་སྐུ། །
འཇིགས་བྱེད་ཕོ་མོ་བརྫིས་པའི་རྣམ་འགྱུར་ཅན། ། བསྐྱེད་པས་ཐ་མལ་སྣང་ཞེན་དབྱིངས་སུ་བརྟུལ། ། རིགས་བརྒྱའི་ཁྱབ་བདག་རྡོ་རྗེ་སློབ་དཔོན་ནི། ། རྣམ་པར་སྣང་མཛད་ངོ་བོར་བསྒྱུར་བྱས་ཏེ། ། གང་གི་དབུ་རྒྱན་བྱས་པའི་ངོ་མཚར་ལ། ། འཁོར་བསྒྱུར་གསེར་སྦྱང་ཅོད་པན་ག་ལ་འགྲན། ། རྡོ་རྗེ་མཁའ་འགྲོ་མ་དངོས་ཨཀྵ་རས། ། རབ་དཀར་ཆུ་ཤེལ་མེ་ལོང་ངོས་ཤར་བ། ། ལྟེ་སོགས་གནས་སུ་ཐོགས་པས་ཕྱི་ནང་གིས། ། བགེགས་དང་བར་ཆད་བསྲུང་བའི་གོ་ཆ་གྲུབ། །
སྔགས་ཕྲེང་ལས་འཕྲོས་འོད་ཟེར་དངུལ་ཆུ་ཡིས། ། རིགས་དྲུག་ཡིད་ཅན་ལྕགས་ཁམས་མ་ལུས་ཀྱང༌། ། རྣམ་བྱང་དག་པའི་གསེར་དུ་བསྒྱུར་བ་དེས། ། མ་རྒན་འགྲོ་ལ་ཕན་པ་ཅིས་མི་འགྲུབ། ། ངོ་མཚར་སྒྱུ་མའི་ཕྱག་རྒྱ་སྔགས་བཅས་ཀྱིས། ཁབ་ལེན་རྡོ་ཡི་ལྕགས་ཀྱི་ཕྱེ་མ་བཞིན། ། གནས་གསུམ་ཕོ་ཉ་མོ་རྣམས་ཐམས་ཅད་ཀྱང༌། ། རང་གི་ལུས་ལ་བསྡུ་འདི་ཨེ་མ་རྨད། ། དུས་གསུམ་རྒྱལ་བའི་ཡང་སྙིང་སྔགས་ཀྱི་སྒྲ། ། མ་གཡེང་སེམས་དང་ལྷན་ཅིག་སྒྲོགས་པ་ལས། །
རྡོ་རྗེའི་རྣལ་འབྱོར་བྱེ་བ་ཕྲག་བརྒྱ་ཡང༌། ། ཆུ་གཏེར་དབུས་སུ་སྤྲིན་གྱི་མེ་ཏོག་བཞིན། ། རླུང་སྦྱོར་ཀུན་གྱི་ཐུ་བོ་ཁ་སྦྱོར་གྱི། ། གླིང་བུར་རྒྱལ་ཀུན་གསང་བའི་ཚིག་སྦྱར་ཏེ། ། གང་གིས་ལག་པར་ཐོགས་པ་དེ་ཉིད་ལ། ། བརྩེ་བས་མི་གཟིགས་རྣམ་འདྲེན་རི་སྐྱེས་སུ། ། བདེ་སྟོང་ངོ་བོ་དགའ་བ་འཁྱིལ་བ་ཟུང༌། ། བདེ་ཆེན་གནས་གཉིས་གསལ་བཏབ་ཏིང་འཛིན་མཐུས། ། བསམ་གཏན་དང་པོ་ཕམ་བྱེད་བདེ་བ་དང༌། ། གཏུམ་མོའི་དྲོད་ཀྱིས་ཡིད་རབ་ཚིམ་པར་ནུས།
ཁམས་གསུམ་འཇའ་ཚོན་མཁའ་ལ་ཡལ་བ་ལྟར། ། རང་ལུས་ལ་ཐིམ་དེ་ཡང་འོད་གསལ་གྱིས། ། རྒྱ་མཚོར་འཇུག་པའི་ཟུང་འཇུག་ཕྱག་རྒྱ་ཆེ། ། ཡིད་བཞིན་ནོར་བུ་ལག་པར་ཐོབ་པར་གྱུར། ། སླར་ཡང་མཐའ་ཡས་མ་རྣམས་བསྒྲལ་བའི་སླད། ། མཚན་དཔེ་སྒྱུ་མའི་ཟློས་གར་ཤར་བའི་མོད། ། གོ་ཆའི་ལྷ་སྔགས་ཆུ་ལས་ཆུ་བུར་ལྟར། ། གསལ་རྫོགས་དབྱེར་མེད་ཆོ་འཕྲུལ་ཅིར་ཡང་མཛེས། ། མ་དག་ཕུང་པོ་ཁམས་དང་སྐྱེ་མཆེད་ཚོགས། ། མ་ལུས་ཡེ་ཤེས་ངོ་བོ་ལེགས་བསྒོམ་པས། །
མ་གྱུར་འགྲོ་བའི་དོན་ཆེན་རྡོ་རྗེ་འཆང༌། ། མ་འབད་ཚེ་འདི་ཉིད་ལ་མངོན་དུ་འགྱུར། ། ཅེས་ཀྱང་གླེང་ངོ༌། ། གཉིས་པ་མདུན་བསྐྱེད་སྒྲུབ་ཅིང་མཆོད་པ་ལ། གང་ལ་མཆོད་པའི་ཡུལ་གསལ་བཏབ་པ། དེ་ལ་མཆོད་པའི་ཚུལ་དངོས་གཉིས་ལས། དང་པོ་ལ། ནང་མཆོད་དང་བདུད་རྩི་བྱིན་གྱིས་བརླབ་པ། དཀྱིལ་འཁོར་རྣམ་གསུམ་སྟབས་གཅིག་ཏུ་རྟེན་དང་བརྟེན་པའི་ལྷར་བསྐྱེད་པ། དེ་ཉིད་ལ་དབང་བསྐུར་ཞིང་རྒྱས་གདབ་པ་དང་གསུམ་ལས།
དང་པོ་ནི་བསང་སྦྱངས་སྔོན་དུ་བཏང་སྟེ། སྣོད་ཀྱི་འོག་ཏུ་ཡཾ་ལས་རླུང༌། དེའི་སྟེང་རཾ་ལས་མེ། དེའི་སྟེང་སྣོད་ཨ་ལས་ཐོད་པའི་སྣོད་ཡངས་ཤིང་རྒྱ་ཆེ་བའི་ནང་དུ་ཨ་ལས་ཟླ་བའི་སྟེང༌། གོ་ཀུ་ད་ཧ་ན་ལས་ཤ་ལྔ། བི་ར་ཤུ་མ་མུ་ལས་བདུད་རྩི་ལྔ། ཧཱུྃ་བྷྲཱུྃ་ཨྃ་ཛྲཱི་ཁྃ་ཡེ་ཤེས་ལྔ་རྣམས་ཀྱི་སྟེང་གི་ནམ་མཁར་ཨོཾ་དཀར་པོ་མགོ་ཐུར་བསྟན། དེའི་སྟེང་ཨ་ལས་ཟླ་དཀྱིལ། དེའི་སྟེང་ཧཱུྃ་ལས་སྣ་ཚོགས་རྡོ་རྗེའི་ལྟེ་བར་ཧཱུྃ་གིས་མཚན་པ། དེ་ལས་འོད་ཟེར་འོག་ཏུ་འཕྲོས་རླུང་ལ་ཕོག་གཡོས།
མེ་སྦར། རྫས་དང་ཡིག་འབྲུ་བཅས་ཞུ་བསྐོལ་གྱི་རླངས་པས་སྟེང་གི་ཨོཾ་དང་ཟླ་བ་སྣ་ཚོགས་རྡོ་རྗེ་བཅས་བསྐུལ་ཏེ། དེ་དག་ལས་བདུད་རྩིའི་རྒྱུན་འཛག ཡང་ཧཱུྃ་གི་འོད་ཀྱིས་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ཐོད་པ་བདུད་རྩིས་གང་བའི་རྣམ་པར་སྤྱན་དྲངས། ཐོད་པ་ཐོད་པ་དང་བདུད་རྩི་བདུད་རྩི་ལ་ཐིམ། ཨོཾ་ཟླ་བ་རྡོ་རྗེ་བཅས་ལྷུང་འོད་དུ་ཞུ་གཅིག་ཏུ་འདྲེས་ནས། ཁ་དོག་དག་པའི་ཤེལ་ལྟར་དང་དྲི་དང་རོ་ནུས་པ་ཕུན་སུམ་ཚོགས་པ་ཡེ་ཤེས་ཀྱིས་བདུད་རྩིའི་རྒྱ་མཚོ་ཆེན་པོར་གྱུར་པར་བསམ་སྟེ་གོང་སྔོན་འགྲོའི་སྐབས་སུ་བཤད་པའི་ཕྱག་རྒྱ་བཅས་ཨོཾ་ཨཱཿཧཱུྃ་ཧ་ཧོ་ཧྲཱིཿལན་གསུམ་བརྗོད་འདིར་འདོན་བྱ་བསྡུས་ཀྱང་བསྒོམ་དོན་འདི་བཞིན་དགོས་ངེས་ཏེ་འཇམ་མགོན་ཨ་མེས་ཀྱི་ཆོ་ག་ལས་ཀྱང་འདི་ལྟར་བདེ་མཆོག་སོར་བཞག་ཏུ་མཛད་འདུག་པས་སོ། ། གཉིས་པ་ནི། དཀྱིལ་འཁོར་གསུམ་ཀ་ལ་བསང་སྦྱངས་ལྷན་ཅིག་ཏུ་སྟོང་པར་སྦྱངས། སྟོང་པའི་ངང་ལས་ཡཾ་ལས་བྱུང་བའི་རླུང་གི་དཀྱིལ་འཁོར་གཞུ་བདུངས་པ་ལྟ་བུ་རྒྱན་ནམ་བ་དན་གྱིས་མཚན་པ་མདོག་སྔོན་པོ།
རཾ་ལས་མེའི་དཀྱིལ་འཁོར་གྲུ་གསུམ་འབར་བས་མཚན་པ་དམར་པོ། དེའི་སྟེང་དུ་བཾ་ལས་ཆུའི་དཀྱིལ་འཁོར་དཀར་པོ་ཟླུམ་པོ་བུམ་པས་མཚན་པ། དེའི་སྟེང་ལཾ་ལས་སའི་དཀྱིལ་འཁོར་གྲུ་བཞི་སེར་པོ་གྲྭ་བཞིར་རྡོ་རྗེ་རྩེ་གསུམ་པས་མཚན་པ། དེའི་སྟེང་དུ་སུཾ་ལས་རི་ཡི་རྒྱལ་པོ་རི་རབ་ཤར་ཤེལ། ལྷོ་བཻཌཱུརྻ། ནུབ་པདྨ་རཱ་ག བྱང་གསེར་ལས་གྲུབ་པ། ཟུར་བཞི་པ། རྩེ་མོར་ལྕོག་བརྒྱད་དང་ལྡན་པ་དེའི་སྟེང་དུ་ཨ་ལས་ཡེ་ཤེས་ཀྱི་ཀཱ་པཱ་ལ་ཡངས་ཤིང་རྒྱ་ཆེ་བ་བདུད་རྩི་ལྔས་ཡོངས་སུ་གང་བ་དེའི་སྟེང་དུ། ཧཱུྃ་ལས་སྣ་ཚོགས་རྡོ་རྗེ་ཤར་སྔོ་སོགས་ཕྱོགས་མདོག་ཅན་གྱི་ལྟེ་བར་ཧཱུྃ་དེ་ལས་འོད་ཟེར་འོག་ཏུ་འཕྲོས་པས་རྡོ་རྗེའི་ས་གཞི་སྣ་ཚོགས་རྡོ་རྗེའི་རང་བཞིན་ཅན་དང༌།
ཁོར་ཡུག་རྡོ་རྗེ་ནག་པོ་རྭ་གདེངས་པ་འགྲེང་བུའི་རྭ་བ། དེ་ལྟ་བུ་འཕྲེད་ལ་སོགས་པའི་དྲྭ་བ། སྟེང་དུ་རྡོ་རྗེའི་གུར་དང༌། དེའི་འོག་ནས་ཤམ་བུ་དང་བཅས་པའི་རྡོ་རྗེའི་བླ་རེ། དེ་དག་གི་ཕྱི་རོལ་ཏུ་མདའི་དྲྭ་བ་མདེའུ་རྩེ་བསྣོལ་བ་ཕྱིར་བསྟན་པ་སྲིད་པའི་རྩེ་མོ་ལ་ཐུག་པ། དེའི་ཕྱི་རོལ་ཏུ་བསྐལ་བའི་མེ་འབར་བ་ལྟ་བུའི་མེ་རི་ཁ་དོག་སྣ་ཚོགས་རབ་ཏུ་འབར་བའི་ནང་དེར། གཏུམ་དྲག་དང་ཚང་ཚང་འཁྲིགས་པ་ལ་སོགས་པའི་དུར་ཁྲོད་བརྒྱད་དུ། བརྒྱ་བྱིན་དང་གནོད་སྦྱིན་ལ་སོགས་པའི་ཕྱོགས་སྐྱོང་བརྒྱད། ཤྲཱི་ཤ། ཨ་ཤྭད་ཐ་སོགས་ཤིང་བརྒྱད།
དེ་དག་ལ་བརྟེན་ཅིང་སྒོ་མཚམས་མ་རྣམས་ཀྱི་གཟུགས་འཛིན་པའི་དྲག་གཏུམ་སྐྱོང་བ་སོགས་ཞིང་སྐྱོང་བརྒྱད། ནོར་རྒྱས་དང་འཇོག་པོ་སོགས་ཀླུ་བརྒྱད། སྤྲང་གྲག་པ། རྨུགས་པ་སོགས་སྤྲིན་བརྒྱད། ཆུ་བརྒྱད། མེ་བརྒྱད། མཆོད་རྟེན་བརྒྱད། གཞན་ཡང་སྤྲུལ་པ་དང་རང་རྒྱུད་པའི་དཔའ་བོ་དཔའ་མོ་གྲུབ་པ། རིག་འཛིན། མཁའ་འགྲོ་དང་མཁའ་འགྲོ་མ།
འདྲེ་སྲིན་པོ། གནོད་སྦྱིན། ཤ་ཟ། འབྱུང་པོ་ཅེ་སྤྱང་སོགས་ཀྱིས་གང་བ་དང་བཅས་པའི་དབུས་སུ་ཨེ་ཨེ་ལས་ཆོས་འབྱུང་གྲུ་གསུམ་ཉིས་བརྩེགས་བསྐྱེད་པའི་ལྟེ་བར་བྃ་ཡིག་སྔགས་ཕྲེང་དང་བཅས་པ་ལས་འོད་ཟེར་འཕྲོས། རྒྱལ་བ་སྲས་བཅས་ཐམས་ཅད་མཉེས་པའི་མཆོད་པ་ཕུལ། སེམས་ཅན་ཐམས་ཅད་ཀྱི་སྒྲིབ་སྦྱང་རྡོ་རྗེ་རྣལ་འབྱོར་མའི་སྐུར་བྱས། ཚུར་འདུས་སྔགས་ཕྲེང་བྃ་ཡིག་དང་བཅས་པ་ལ་ཐིམ་པ་ཡོངས་སུ་གྱུར་པ་ལས་རྗེ་བཙུན་རྡོ་རྗེ་རྣལ་འབྱོར་མའི་སྐུར་གྱུར་པ་ནི། ཕྱོགས་བཞི་དམར། མེ་རླུང་སེར། དབང་ལྡན་ལྗང༌།
བདེན་བྲལ་ནག་པའི་སྣ་ཚོགས་པདྨའི་གདན་ནི་འཁོར་བར་སེམས་ཅན་གྱི་དོན་མཛད་ཀྱང་ཉེས་སྐྱོན་གྱིས་མི་གོས་པར་མཚོན། དེའི་སྟེང་མེ་ཤེལ་གྱི་རང་བཞིན་ཉི་མའི་དཀྱིལ་འཁོར་མཎྜལ་ཁ་སྦུབ་པའི་དབྱིབས་ཅན་པདྨའི་ལྟེ་བ་དང་མཉམ་པ་ནི་རང་བཞིན་གྱིས་འོད་གསལ་བའམ། བྱང་ཆུབ་ཀྱི་སེམས་ཀྱི་མྱུ་གུ་འཕེལ་ཞིང་སྨིན་པ་མཚོན་བྱེད། ཡང་ན་པདྨས་ཐབས་དང༌། ཉི་མས་ཤེས་རབ། དེ་གཉིས་བརྩེགས་པ་ནི་ཟུང་དུ་འཇུག་པའོ། ། ཞབས་གཡས་བརྐྱང་བའི་ཚུལ་ནི་སྙིང་རྗེས་སེམས་ཅན་གྱི་དོན་ལ་འཇུག་པར་མཚོན། དུས་མཚན་མ་དམར་མོ་གྲི་ཐོད་བཟུང་བ་འདོད་ཆགས་ཀྱི་གནས་ནུ་མའི་སྟེང་ནས་མགོ་གཡས་ཕྱོགས་སུ་བསྟན་ནས་མནན་པ་ནི་འདོད་ཆགས་རྣམ་པར་དག་པ་མཚོན། ཞབས་གཡོན་བསྐུམ་པ་ནི་ཞི་བ་མྱང་འདས་ཀྱི་ས་ལ་མི་གནས་པར་མཚོན། དེས་འཇིགས་བྱེད་ནག་པོ་ལག་པ་བཞི་པ།
གཡས་ཌཱ་རུ་དང་གྲི་གུག་གཡོན་ཐོད་པ་དང་ཁ་ཊྭཱཾ་ག་ཐོགས་པ། གཏི་མུག་གི་གནས་མགོ་བོ་རྒྱབ་ཕྱོགས་སུ་བལྟབས་ཏེ་ཁ་སྦུབ་ཏུ་མནན་པས། ཞེ་སྡང་དག་པར་མཚོན་ཏེ། ངེས་བརྗོད་ལས། འཇིགས་བྱེད་དང་ནི་དུས་མཚན་དག ། ཆགས་པ་ཞེ་སྡང་ཞབས་ཀྱིས་མནན། ། ཞེས་གསུངས་ལ། འཇིགས་བྱེད་རྟག་པ་འཁོར་མཐའ་ཞབས་གཡོན་པར་ཤེས་རབ་ཀྱིས་མནན། དུས་མཚན་ཆད་པ་མྱང་འདས་ཀྱི་མཐའ་གཡས་ཐབས་ཀྱི་རང་བཞིན་གྱིས་མནན་པ་ཡང་བཤད་དོ། ། མནན་བྱ་དེ་ཡང་རོ་ལྟ་བུ་མ་ཡིན་པ་དངོས་སུ་མནན་པར་བཞེད།
སྙིང་རྗེ་ཆེན་པོས་སེམས་ཅན་ལ་རྗེས་སུ་ཆགས་པར་མཚོན་པའི་ཕྱིར་སྐུ་མདོག་པདྨ་རཱ་ག་ལྟར་དམར་ཞིང་གདུགས་པ་ཅན་ཐམས་ཅད་ཚར་གཅོད་པའི་ཕྱིར་བསྐལ་པ་ཐ་མའི་མེ་ལྟར་འབར་བའི་གཟི་བརྗིད་དང་ལྡན་པ་སྟེ། ངེས་བརྗོད་ལས། སྐུ་ནི་ཉི་མ་བརྒྱ་ཡི་གཟི། ། སྐུ་མདོག་གཟི་བརྗིད་དང་མཚུངས་པ། ། མེ་ཏོག་བནྡྷུ་ཀ་ལྟ་བུ། ། ཞེས་གསུངས། ཉོན་མོངས་པའི་སྒྲིབ་གཡོག་དང་བྲལ་བ་མཚོན་པའི་སྐུ་གཅེར་བུ། ཆོས་ཉིད་དེ་བཞིན་ཉིད་དུ་རོ་གཅིག་པས་ཞལ་གཅིག བདེན་པ་གཉིས་ཀྱི་རང་བཞིན་ཐུགས་སུ་ཆུད་པའི་བརྡར་ཕྱག་གཉིས་མ། གཟིགས་པར་བྱ་བ་ཁམས་གསུམ་ལ་གཟིགས་ཤིང་མཁྱེན་པར་བྱ་བ་དུས་གསུམ་གཅིག་ཆར་དུ་མཁྱེན་ལ།
བརྙེས་པར་བྱ་བ་སྐུ་གསུམ་གྱི་གོ་འཕངས་མངོན་དུ་གྱུར་པས་སྤྱན་གསུམ་དག་པ་མཁའ་སྤྱོད་ཀྱི་ཞིང་དུ་གཟིགས་ཤིང་སྒྲུབ་པ་པོ་རྣམས་བརྩོན་པ་བསྐྱེད་ན་མྱུར་དུ་འདི་ལྟ་བུའི་ཞིང་ཁམས་ལ་ཁྲིད་པར་མཛད་པར་མཚོན། ཕྱག་གཡས་པས་འཁོར་བའི་སྐྱོན་ཐམས་ཅད་གཅོད་པར་བྱེད་པའི་བརྡར་རྡོ་རྗེ་གྲི་གུག་སྟེ་རྡོ་རྗེ་རྩེ་ལྔ་པ་ཕྱེད་པའི་ཡུ་བ་བྱས་པའི་གྲི་གུག་སོར་བརྒྱད་དམ་བཅུ་གཉིས་པ་འཇོལ་ཐབས་སུ་བསྣམས་པ། ཕྱག་གཡོན་པས་བདེ་ཆེན་གྱི་ཡེ་ཤེས་བརྙེས་པའི་བརྡར་ཟླ་བ་ལྟར་དཀར་བའི་ཐོད་པ་བདུད་བཞིའི་ཁྲག་བདུད་རྩིའི་རང་བཞིན་ཅན་གྱིས་གང་བ་སྟེང་ཕྱོགས་སུ་བཟུང་ནས་ཞལ་གྱེན་དུ་ཕྱོགས་པས་གསོལ་བ། ཕྲག་པ་གཡོན་ན་ཤེས་རབ་ཀྱི་ཕྱོགས་མཚོན་པར་ཐབས་བདེ་བ་ཆེན་པོའི་རང་བཞིན་ཁ་ཊྭཱཾ་ག་ཡོད་པ་སྟེ། དེ་ཡང་གཞི་ལམ་འབྲས་བུའི་ཆོས་ཐམས་ཅད་མཚོན་ནུས་པས་ལུས་ཚད་དང་མཉམ་པ། ཡུ་བ་དཀར་པོ་བརྒྱད་གཞོགས་ཀྱིས་ལམ་གྱི་ཡན་ལག་བརྒྱད་མཚོན། རྩ་བ་རྡོ་རྗེ་རྩེ་ལྔ་པས་མ་དག་པའི་འགྲོ་བ་རྒྱུད་ལྔ་མཚོན། གྱེན་དུ་འཕེལ་ཁ་ཆེ་ཞིང་སྦོམ་དུ་སོང་བ་ནི་ལམ་གྱི་ཡོན་ཏན་གོང་ནས་གོང་དུ་འཕེལ་བར་མཚོན། སྣ་ཚོགས་རྡོ་རྗེ་བུམ་པ་ཐོད་པ་སྐམ་རློན་རྙིད་གསུམ་རྡོ་རྗེ་རྩེ་ལྔ་པ་སྒང་པོ་དང་བཅས་པ་ནི་ཐབས་དང་ཤེས་རབ་ཟུང་དུ་ཆུད་པའི་སེམས་ཅན་གྱི་དོན་འབད་མེད་དུ་འགྲུབ་པར་མཚོན། ཌཱ་མ་རུ་དང་དྲིལ་བུ་དང་བ་དན་རྩེ་གསུམ་པ་འཕྱང་ནས་ཡུ་བ་མདུན་དང་རྩེ་མོ་རྒྱབ་ལ་བསྟན་ནས་ཕྲག་པར་བཀལ་པའི་ཚུལ་གྱིས་འཛིན་པའམ།
ཡང་ན་ཁ་ཊྭཱཾ་གས་ལྷའི་སྐུ། ཌཱ་རུ་དང་གཡེར་ཁས་གསུང༌། འཕན་རྩེ་གསུམ་པས་ཐུགས་རྣམ་ཐར་སྒོ་གསུམ་དང་ལྡན་པར་མཚོན་པས་ཡབ་སྐུ་གསུང་ཐུགས་དང་བཅས་པ་མཚོན། ལས་ཀྱི་རྡོ་རྗེ་ཕྱེད་པས་བསྲུང་བའི་འཁོར་ལོ། རྐང་བརྒྱད་གཞོགས་ཀྱི་དུར་ཁྲོད་བརྒྱད། སྣ་ཚོགས་རྡོ་རྗེས་གཞལ་ཡས་ཁང༌། ཐོད་པ་གསུམ་གྱིས་སྐུ་གསུང་ཐུགས་ཀྱི་འཁོར་ལོ། བུམ་པས་བདེ་ཆེན་གྱི་འཁོར་ལོ། སྟེང་གི་རྡོ་རྗེ་ཕྱེད་པ་ཏོག་ཏུ་བཞེད་པའི་ལུགས་ཀྱང་ཡོད་ལ། དེ་བཞིན་དུ་བརྟེན་པ་ལྷ་ཡང༌།
སྟེང་གི་རྡོ་རྗེ་གཙོ་བོ། རྣལ་འབྱོར་མ་རང་ཉིད་ཡུམ། བུམ་པས་སྙིང་པོ་རྣལ་འབྱོར་མ་བཞི་བུམ་ཐོད་དང་བཅས་པ། མི་མགོ་གསུམ་གྱིས་ཐུགས་གསུང་སྐུའི་ལྷ་ཚོགས་བཞི་བཅུ་ཞེ་བརྒྱད། སྣ་ཚོགས་རྡོ་རྗེས་སྒོ་མཚམས་མ་བརྒྱད་མཚོན་པའོ། ། གཞན་ཡང་སྣ་ཚོགས་རྡོ་རྗེས་ཕྲིན་ལས་སྒྲུབ་པའི་སྤྲུལ་སྐུ། བུམ་པས་ལོངས་སྐུ་བདེ་བ་ཆེན་པོ་ཐོད་པ་གསུམ་གྱི་རྣམ་ཐར་སྒོ་གསུམ་གྱི་རང་བཞིན་ཆོས་སྐུ་མཚོན། སྟེང་གི་རྡོ་རྗེ་རྩེ་ལྔས་སྐུ་གསུམ་པོ་རེ་རེ་ཡང་ཡེ་ཤེས་ལྔ་ལྔའི་བདག་ཉིད་ཅན་དུ་བསྟན་ལ། དེར་མ་ཟད། སྣ་ཚོགས་རྡོ་རྗེས་བུམ་དབང༌།
བུམ་པས་གསང་དབང༌། ཐོད་སྐམ་གྱིས་ཤེར་དབང༌། སྟེང་གི་རྡོ་རྗེས་དབང་བཞི་པ་མཚོན་ནོ། ། དབུ་སྐྲ་ནག་པོ་མ་འཛིངས་ཤིང་མ་འཁྲུག་པར་གྲོལ་པ་སིལ་བུར་གྱུར་པས་སྐུ་སྐེད་ཡན་ཆད་ཁེབས་པ་ནི་གཟུང་འཛིན་གྱི་རྟོག་པ་ཐམས་ཅད་ལས་གྲོལ་བའི་མཚོན་བྱེད་དང༌། དགའ་བ་བཅུ་དྲུག་རྒྱས་པའི་བརྡར་ལོ་བཅུ་དྲུག་ལོན་པ་ལྟར་ལང་ཚོ་དར་ལ་བབ་ཅིང༌། བདེ་ཆེན་གྱི་ཡེ་ཤེས་རྒྱས་པའི་བརྡར་འདོད་པའི་ནུ་འབུར་རྒྱས་པ། གསང་བའི་པདྨ་རུས་སྦལ་གྱི་རྒྱབ་ལྟར་མཐོ་བ་སོགས་ཀྱིས་བདེ་བ་བསྐྱེད་པའི་ཉམ་ཅན། རྒྱལ་བ་རིགས་ལྔ་མཚོན་ཅིང་དེ་རེ་རེའང་ཡེ་ཤེས་ལྔ་ལྡན་དུ་མཚོན་ཕྱིར་མི་ཡི་ཐོད་པ་ལེབ་མོར་བྱས་པ་སོར་ལྔ་པའི་ཚད་ལ་རྒྱ་ཚོས་ཀྱིས་ཁ་མིག་གཏོད་པའི་སྟེང་དུ་རིགས་ལྔའི་ཕྱག་མཚན་སོགས་ཀྱིས་སྤྲས་ཤིང་རུས་པའི་འཁྱུད་མོས་བསྡམ་པའི་དབུ་རྒྱན་དང༌། ནང་གི་ཁམས་ལྔ་བཅུ་དག་པའི་ཐོད་སྐམ་ལྔ་བཅུ་ཡེ་ཤེས་ཀྱི་སྣང་བ་ལས་གྲུབ་པའི་རོ་སྐྲ་ལ་བརྒྱུས་པའི་དོ་ཤལ་ཕྲག་པ་ནས་བརླའི་བར་དུ་འཕྱང་བ། དེ་ཡང་ཡུམ་ཤེས་རབ་ཀྱི་རང་བཞིན་ལ་བྱང་སེམས་ཀྱི་མཚོན་དོན་ཐམས་ཅད་སྐམ་གྱི་བརྒྱན་པ་ཡིན།
སྤྱི་བོར་བསམ་གཏན་གྱི་ཕར་ཕྱིན་གྱི་ངོ་བོ་རུས་པའི་འཁོར་ལོ། སྙན་གཉིས་ལ་བཟོད་པའི་རང་བཞིན་རུས་པའི་ཨ་ལོང༌། མགུལ་དུ་སྦྱིན་པའི་ངོ་བོ་མགུལ་རྒྱན། ཡན་ལག་རྣམས་ལ་ཚུལ་ཁྲིམས་མཚོན་བྱེད་ཀྱི་གདུ་བུ། རྐེད་པར་བརྩོན་འགྲུས་ཀྱི་ཕར་ཕྱིན་དག་པའི་འོག་པགས་སམ་རུས་པའི་རྐེད་རྒྱན། མཆོད་ཕྱིར་ཐོགས་ཤེས་རབ་ཀྱི་རང་བཞིན་ཡིན་པས་སྐབས་འདིར་མི་དགོས་པས་ཕྱག་རྒྱ་ལྔའོ། ། དེ་དག་ཕྱིན་དྲུག་དང་སྦྱར་བ་ནི་བདེ་མཆོག་རང་གི་ལུགས་ཏེ། རྩ་རྒྱུད་ལས། ཕ་རོལ་ཕྱིན་དྲུག་རྒྱན་དྲུག་སོགས། ། ཞེས་གསུངས།
དེ་ལྟའི་སྐུའི་རྣམ་འགྱུར་མཛེས་ཤིང་ཡིད་དུ་འོང་བ་སྣང་ལ་རང་བཞིན་མེད་པའི་རྣམ་པ་སྐུ་ལས་འཕྲོས་པའི་ཡེ་ཤེས་ཀྱི་མེ་རུ་ལྟར་འབར་བའི་དབུས་ན་བཞུགས་པར་བསམ་མོ། ། དེ་ནས་སྤྱན་དྲངས་པ་དང༌། ཡེ་ཤེས་པ་བསྟིམ་པ་དང༌། གོ་ཆ་འགོད་པ་བཅས་ལ་ཕོ་ཉ་གསུམ་བསྲེ་མེད་པ་མ་གཏོགས་གཞན་བདག་བསྐྱེད་ཀྱི་སྐབས་ལྟར་བྱ། སླར་ཡང་རང་གི་སྙིང་གའི་འོད་ཀྱིས་དབང་ལྷ་བདེ་མཆོག་གི་ལྷ་ཐམས་ཅད་སྤྱན་དྲངས་པར་བསམ་སྟེ། དེ་བཞིན་གཤེགས་པ་སོགས་ཀྱིས་གསོལ་བ་བཏབ་པས་འོག་བདག་འཇུག་གི་སྐབས་ཀྱི་དམིགས་པ་དང་མཐུན་པར་མདུན་བསྐྱེད་ལ་དབང་བསྐུར་བས་དབང་གི་ཆུ་རྒྱུན་གྱི་སྐུ་ལུས་གང༌། དྲི་མ་དག་ཆུའི་ལྷག་མ་ཡར་ལུད་པ་ལས་སྤྱི་གཙུག་ཏུ་རྣམ་སྣང་ཧེ་རུ་ཀ་དཀར་པོ་འཁོར་ལོ་དྲིལ་བུ་ཐུགས་ཀར་བསྣོལ་ནས་འཛིན་པ། ཞབས་གཡས་བསྐུམ་གཡོན་བརྐྱང་གིས་བཞུགས་པ་སྤྱི་བོར་འཁོར་ལོ་དཀར་པོས་མཚན་པ་ཞིག་གིས་དབུར་བརྒྱན་པར་བསམ་མོ། ། འདིའི་སྐབས་ཀྱི་དག་རྒྱུའི་དྲི་མ་ནི་མཆོད་ཡུལ་ལ་དྲི་མའི་སྐྱོན་མེད་ཀྱང༌། རང་ངོས་ནས་ཐ་མལ་དུ་སྣང་བ་དང༌།
གྱ་ནོམ་ལྷར་ཞེན་དང་དམ་ཚིག་པ་དང་ཡེ་ཤེས་པ་གཉིས་སུ་སྣང་ཞིང་བཟང་ངན་དུ་རྣམ་པར་རྟོག་པའི་དྲི་མ་དེ་ཡིན་ཞེས་ཀུན་གཟིགས་འཇམ་པའི་རྡོ་རྗེས་གསུངས་པ་ཡང་འཐད་དོ་སྙམ། དབང་ལྷ་ཡང་མདུན་བསྐྱེད་ལ་བསྟིམ་པའོ། ། འདི་དག་ཚིགས་སུ་བཅད་ན། སྟོང་གསལ་དག་པའི་ལྷ་ཡི་ལམ་ཡངས་དང༌། ། འགྲན་ནུས་བདེ་བ་སྐྱོང་བའི་སྣོད་ཆེན་པོར། ། ལྔ་ཕྲག་གསུམ་གྱི་སྙིང་པོ་བཞུ་སྐོལ་གྱིས། ། ལྷ་ཡི་བདུད་རྩིའི་ངོ་བོ་ཟིལ་གྱིས་མནན། ། འབྱུང་བ་རྣམ་བཞི་རི་རབ་ཐོད་པའི་སྟེང༌། ། མི་ཤིག་སྲུང་འཁོར་རོ་ལྡན་གནས་བཅས་དབུས། ། སྣ་ཚོགས་པདྨ་ཉིན་བྱེད་བརྩེགས་པ་ལས། །
གནས་བཅས་རྡོ་རྗེ་རྣལ་འབྱོར་མ་དཔལ་ནི། ། རཱ་གའི་རི་བོ་རྟ་བདུན་ཟེར་ཕྲེང་གིས། ། དམ་འཁྱུད་ཡིད་ལ་དགའ་བའི་མཆོག་སྦྱིན་པ། ། དགྲ་ཐུབ་སྡེ་བཅས་གཅིག་ཏུ་བཟླུམ་པའི་གཟུགས། ཁོ་ནའི་ཁྱད་པར་ཆོས་ལས་གཞན་དུ་གང༌། ། མི་ཤེས་སྨག་ཏུ་ཤེས་རབ་གློག་ཕྲེང་འཁྱུགས། ། ཞི་བའི་གྲོང་བཞུགས་ཞི་བདེའི་བསམ་པ་བཏང༌། ། བརྩེ་བ་ཆེན་པོས་བརྩེ་ཡུལ་རྗེས་སུ་བཟུང༌། ། མཁའ་སྤྱོད་མ་སྟེ་མཁའ་འགྲོའི་གཙོ་མོའང་ལགས། ། གཅིག་ཏུ་སྣང་ཡང་དཀྱིལ་འཁོར་དུ་མའི་ཡུམ། །
ཞི་བར་སྟོན་ཀྱང་གདུག་ཅན་ཁྲག་ལ་རོལ། ། ཆགས་པ་སྤང་ཡང་བདེ་ལ་ཆགས་པའི་ཚུལ། ། སྲིད་ལས་འདས་ཀྱང་འགྲོ་བའི་བློ་དང་བསྟུན། ། ཚེ་ཐུང་གཅིག་གིས་ཟུང་འཇུག་ཐོབ་བྱེད་ཐབས། ། གྲོགས་དག་ལས་གཞན་ཐོང་ལ་ཚུལ་འདིར་ཞུགས། ། ཚེ་འདིའི་རྒྱལ་ཐབས་ཐོབ་ཕྱིར་འབད་པ་ལས། ། གཏན་གྱི་དོན་ཕྱིར་འདི་ཉིད་ཁྱད་པར་འཕགས། ། རིགས་ཀྱི་བདག་པོ་རྗེ་བཙུན་འཁོར་ལོའི་མགོན། ། གང་གི་བདེ་ཆེན་གནས་སུ་བསྟི་བ་ལ། ། བདེ་གཤེགས་ཀུན་གྱི་རྩ་བ་བཤེས་གཉེན་ལ། །
གུས་པས་བསྟེན་པར་གྱིས་ཞེས་བསྐུལ་བ་བཞིན། ། ཟབ་ཟབ་གཞུང་འདིའི་ལམ་སྲོལ་ཆེས་ཟབ་ཟབ། ། ཟབ་ཟབ་ནཱ་རོ་ཏ་པའི་ཐུགས་ཟབ་ཟབ། ། ཟབ་ཟབ་སྤྲོས་པ་བྲལ་བའི་དབྱིངས་ཟབ་ཟབ། ། ཟབ་ཟབ་ཉམས་བླང་འབྲས་བུ་རབ་ཟབ་ཟབ། ། ཅེས་སོ། ། གཉིས་པ་ནི། བདེ་མཆོག་གི་གཞུང་འདིའི་མཆོད་པའི་རྣམ་གྲངས་ལ་མཁས་པ་རྣམས་བཞེད་ཚུལ་མི་འདྲ་བ་དུ་མ་སྣང་ཡང་སྐབས་འདིར་རྗེ་བཙུན་རིན་པོ་ཆེས། བདག་གི་མངོན་པར་རྟོགས་པ་བར་མའི་སྐབས་སུ། གསང་སྔགས་ཀྱི་མཆོད་པ་དང༌།
ཕྱིའི་མཆོད་པ་དང༌། བདུད་རྩིའི་མཆོད་པ་དང༌། མཉེས་པའི་མཆོད་པ་དང༌། ཡིད་ལས་བྱུང་བའི་མཆོད་པ་དང༌། བསྟོད་པའི་མཆོད་པ་སྟེ་དྲུག་པོ་འབའ་ཞིག་བྱེད་པ་ཡིན་ལ། ཚེས་བཅུའི་མཆོད་པ་ལ་སོགས་པའི་དུས་སུ་ནི་ཕྱི་མཆོད་ཀྱི་རྗེས་སུ་རིག་མ་བཅུ་དྲུག་དང༌། རིན་ཆེན་སྣ་བདུན་དང༌། འདོད་ཡོན་ལྔའི་མཆོད་པ་སྟེ་གསུམ་བསྣན་ནས་དབུལ་བའི་མཆོད་པ་བྱེད་པ་ཡིན་ནོ། ། ཞེས་གསུངས་པ་ལྟར། སྐབས་འདིར་ཡང་སྔགས་མཆོད་མ་གཏོགས་པའི་བརྒྱད་པོ་མཛད་ཅིང་དེ་དག་ཀྱང་རིགས་བསྡུ་བའི་དབང་དུ་བྱས་ན་ཕྱི་ཡི་མཆོད་པ།
ནང་གི་མཆོད་པ། ཡིད་བྱུང་གི་མཆོད་པ། བསྟོད་པའི་མཆོད་པ་སྟེ་བཞི་ལས། དང་པོ་ལ་ཉེར་སྤྱོད་ཀྱི་མཆོད་པ་ཞར་བྱུང་དང་བཅས་པ་དང༌། རིག་མ་བཅུ་དྲུག་གིས་མཆོད་པ། རིན་ཆེན་སྣ་བདུན། འདོད་དོན་ལྔ་སྟེ་བཞི་ལས། དང་པོ་ལ་མཆོད་ཡུལ་སྤྱན་དྲངས་པ་དང༌། མཆོད་པ་དངོས་སོ། ། དང་པོ་ནི།
སླར་ཡང་རང་གི་ཐུགས་ཀའི་འོད་ཟེར་གྱིས་རྩ་བའི་བླ་མ་རྗེ་བཙུན་རྡོ་རྗེ་ཆོས་ཀྱི་རྣམ་པ་ཅན་ལ་བརྒྱུད་པའི་བླ་མ་སངས་རྒྱས་བྱང་སེམས་དཔའ་བོ་དང་རྣལ་འབྱོར་མ་ཡི་དམ་ཆོས་སྐྱོང་གི་ཚོགས་ཀྱིས་བསྐོར་བ་བདག་གཞན་སེམས་ཅན་ཐམས་ཅད་ཚོགས་རྫོགས་པའི་ཕྱིར་དུ་མཆོད་པའི་ཡུལ་དུ་མདུན་གྱི་ནམ་མཁར་ཨོཾ་བཛྲ་ས་མཱ་ཛཿ ཞེས་དང༌། རྡོ་རྗེ་བསྡུ་བའི་ཕྱག་རྒྱས་སྤྱན་དྲངས་ཏེ། མདུན་བསྐྱེད་ཀྱི་སྟེང་གི་ཆ་ལ་རྩ་བརྒྱུད་བླ་མ་རྣམས་ཀྱིས་མཚོན་ཚོགས་ཞིང་ཐམས་ཅད་ས་དང་བར་སྣང་གི་ཁམས་ཐམས་ཅད་བར་མཚམས་མེད་པར་གང་བར་བཞུགས་པར་བསམ་པ་ནི་ཚོགས་ཞིང་ཁྱད་པར་བ་གསལ་བཏབ་པའོ། ། གཉིས་པ་ནི། སྐབས་འདིར་མར་མེ་སོགས་ཀྱང་སྦར་ཏེ། བསངས་སྦྱངས་སྟོང་པའི་ངང་ལས་ཨ་བདུན་ལས་ཐོད་པའི་སྣོད་ཡངས་ཤིང་རྒྱ་ཆེ་བ་བདུན་གྱི་ནང་དུ་ཧཱུྃ་བདུན་ཞུ་བ་ལས་ལྷ་ཡི་རྫས་ལས་གྲུབ་པའི་མཆོད་ཡོན་སོགས་ཉེ་བར་སྤྱོད་པ་བདུན་དང༌། གཞན་ཡང་རྔ་དང་རོལ་མོ་ཌཱ་མ་རུ་དང་དྲིལ་བུའི་མཚོན་པའི་རོལ་མོ་རྣམས་ཀྱང་ཟབ་གསལ་གཉིས་སུ་མེད་པའི་ཡེ་ཤེས་ཀྱི་རང་བཞིན་དྭངས་ཤིང་ཐོགས་པ་མེད་པ་གཅིག་ལས་ཀྱང་བརྒྱ་སྟོང་སོགས་ནས་གྲངས་མེད་པའི་བར་དུ་འཕྲོས་ཏེ་ནམ་མཁའི་མཐའ་དང་མཉམ་པར་བསམ་ལ། རྩ་བའི་རླུང་ལྔ་དང་ཡན་ལག་གི་རླུང་ལྔ་དབུ་མར་ཐིམ་པའི་རྟེན་འབྲེལ་དུ་རྡོ་རྗེ་ཐལ་མོ་ཞེས་སོར་མོ་རྣམས་ཕན་ཚུན་བསྣོལ་བའི་ཐལ་མོ་སྦྱར་ཞིང༌། བླ་མེད་ཀྱི་སྐབས་ཐམས་ཅད་དུ་ཐལ་མོ་འདི་ཉིད་ངེས་པར་སྦྱར་དགོས་ཞེས་བདག་གི་བླ་མ་ངག་གི་དབང་པོ་བཞེད་དོ། །
གང་ལྟར་ཡང་ཚིག་བཅད་རྣམས་གདངས་དང་བཅས་བརྗོད་ཅིང་དོན་ནི། དེ་ཡང་གླིང་བཞི་རི་རབ་ཉི་ཟླ་དང་བཅས་པ་གཅིག་ཏུ་བགྲང་བ་སྟོང་ནི་སྟོང་དང་པོའི་འཇིག་རྟེན་ཡིན་ལ། དེ་གཅིག་ཏུ་བརྩིས་པ་སྟོང་ནི་བར་མའི་འཇིག་རྟེན། དེ་གཅིག་ཏུ་བརྩིས་པ་སྟོང་ནི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཞེས་སུ་གྲགས་ལ་དེ་ལྟ་བུའི་འཇིག་རྟེན་གྱི་ཁམས་མི་འཇེད་འདིའམ། དེར་མ་ཟད་འདི་ལྟ་བུའི་སྟོང་གསུམ་གྱི་འཇིག་རྟེན་གྱི་ཁམས་གཞན་དག་ན་ཡང༌། ལྷ་ཡི་ཡོ་བྱད་ལས་གྲུབ་པའི་རྫས་གངྒཱ་དང་སིན་དྷུ་དང༌། པཀྵུ་སཱི་ཏ་ལ་སོགས་པ་གཙང་ཞིང་ཡིད་དུ་འོང་བའི་ཆུ་ཡན་ལག་བརྒྱད་དང་ལྡན་པའི་མཆོད་ཡོན་ཇི་སྙེད་ཡོད་པ་རྣམས་ཀྱང༌། རིགས་བརྒྱའི་ཁྱབ་བདག་དངོས་གྲུབ་རྣམ་གཉིས་ཀྱི་འབྱུང་ཁུངས་དྲིན་ཅན་རྩ་བརྒྱུད་ཀྱི་བླ་མ་རྣམས་དང༌། རྒྱལ་ཡུམ་རྡོ་རྗེ་རྣལ་འབྱོར་མ་དབྱེར་མེད་པ་གཞན་ཡང་སངས་རྒྱས་བྱང་སེམས་ཀྱི་ཚོགས་ཐམས་ཅད་ལ་འབུལ་བ་ལགས་ན། ཡུལ་དམ་པ་ཁྱེད་རྣམས་སྐོམ་པ་སོགས་ཀྱི་ཉེས་སྐྱོན་ལས་གྲོལ་བ་ཡིན་ཀྱང༌།
བསྐལ་པ་དཔག་ཏུ་མེད་པའི་དུས་ནས་ཐུགས་རྗེ་ཆེན་པོས་སེམས་ཅན་རྣམས་རྗེས་སུ་བཟུང་བའི་དམ་བཅའ་ཇི་ལྟར་མཛད་པ་བསྙེལ་བ་མེད་པར་བདག་དང་མཐའ་ཡས་པའི་འགྲོ་བ་རྣམས་ཚོགས་རྫོགས་པའི་དོན་གྱི་ཕྱིར་དུ་བཞེས་སུ་གསོལ། ཞེས་དང༌། ཡིད་ཀྱིས་རང་གི་སྙིང་ག་ནས་མཆོད་པའི་ལྷ་མོ་མཛེས་སྡུག་དང་ལྡན་པ་རྒྱན་གྱིས་སྤྲས་པ། སྙན་པའི་གླུ་དང༌། བདེ་བའི་གར་བསྒྱུར་བ་ཤ་སྟག་གིས། དུས་གསུམ་གྱི་དགེ་བའི་རྩ་བ་ཐམས་ཅད་མཆོད་རྫས་སུ་གྱུར་ཏེ། ཡན་ལག་བརྒྱད་ལྡན་གྱི་ཆུ་ལ་སྨན་སྣ་ཚོགས་བཏབ་པའི་མཆོད་ཡོན་གྱིས་གང་བའི་དུང་ཕོར་ཐོགས་པ་གཅིག་ལས་བརྒྱ་སོགས་ནས་གྲངས་མེད་པའི་བར་དུ་སྤྲོས་ཏེ་མཆོད་ཡུལ་རྣམས་ཀྱི་ཞལ་དུ་ཕུལ་བས་མཉེས་པར་བསམ་ལ། སྔགས་ཀྱང་བརྗོད། སྔགས་དོན་ནི། ཨོཾ་སྐབས་འདིར་དམ་བཅའ་བ་སྟེ་མཆོད་པར་བྱ་བ་དམ་བཅའ་བ།
སརྦ་ཏ་ཐཱ་ག་ཏ་དེ་བཞིན་གཤེགས་པ་ཐམས་ཅད། ཅེས་པ་སྟེ་ཆོས་ཉིད་དེ་བཞིན་ཉིད་གཟིགས་ཤིང་གཤེགས་པའི་ཁ་སྦྱོར་བདུན་ལྡན་གྱི་སངས་རྒྱས། ཆོ་ག་ཕལ་ཆེར་ལྷ་ཡི་མཚན་སྔགས་མེད་པར་འདི་ལྟར་འབྱུང་བ་ནི་ཁྱབ་ཆེ་ཞིང་གཙོ་འཁོར་ཐམས་ཅད་ཀྱང་བདེ་བར་གཤེགས་པ་གཅིག་གི་ཡེ་ཤེས་ཀྱི་རོལ་པར་ཤེས་པའི་ཆེད་དུ་ཡིན་ནོ། ། སརྦ་ཝཱི་ར་ཡོ་གི་ནི་དཔའ་བོ་དང་རྣལ་འབྱོར་ཐམས་ཅད་ཅེས་པ་སྟེ་དེ་ལས་ཀྱང་བྱེ་བྲག་ཏུ་བླ་མ་རྗེ་བཙུན་རྡོ་རྗེ་ཆོས་དང་རྗེ་བཙུན་རྡོ་རྗེ་རྣལ་འབྱོར་མ་ཉིད་གཙོ་བོར་སྨྲོས་པའོ། ། ས་པཱ་རི་ཝཱ་ར། འཁོར་དང་བཅས་པ། ཨརྒྷཾ་མཆོད་ཡོན། པྲ་ཏཱིཙྪ། སོ་སོར་བཞེས། པཱུ་ཛ་མེ་གྷ་ས་མུ་དྲ།
མཆོད་པའི་སྤྲིན་རྒྱ་མཚོ། སྥ་ར་ཎ་རྒྱས་པ། ས་མ་ཡེ། དམ་ཚིག་གི་ཆེད་དུ། ཨཱཿཧཱུྃ། གསུང་དང་ཐུགས་ཀྱི་ས་བོན་ཏེ་དེ་ཉིད་གསུམ་དང་སྤེལ་བའོ། ། རྒྱས་པ་ནི་རྒྱ་ཆེ་བ་དང༌། དམ་ཚིག་གི་ཆེད་དུ། སེམས་ཅན་གྱི་དོན་མཛད་པ་ཞལ་གྱིས་བཞེས་པའི་དོན་ཡིན་ནོ། ། ཕྱག་རྒྱ་ནི་གོང་དུ་བཤད་པའི་རྣམ་ལྔ་འདོད་སྐོར་གྱི་ཕྱག་རྒྱ་སྔོན་དུ་འགྲོ་བས་ཨརྒྷཾ་ཞེས་པ་དང་མཆོད་ཡོན་གྱི་ཕྱག་རྒྱ་རྡོ་རྗེ་ཁུ་ཚུར་ལ་གུང་མོ་གཤིབ་ཏེ་བསྒྲེང་བའི་ཚུལ།
པྲ་ཏཱིཙྪའི་སྐབས་སུ་སེ་གོལ་སྙིང་གའི་ཐད་ནས་ཁ་ཕྱིར་བསྟན། ཨཱཿཧཱུྃ་གི་སྐབས་ཁ་ནང་དུ་བསྟན་ནས་གདབ་པ། རྣམ་ལྔ་འདོད་སྐོར་གྱིས་མཆོད་ལྷ་རྣམས་ཀྱི་གར་མཚོན། མཆོད་པའི་ཕྱག་རྒྱས་མཆོད་པ། སེ་གོལ་ཕར་གཏོགས་པས་མཆོད་ལྷ་སྤྲོ། ཚུར་གཏོགས་པས་མཆོད་ལྷ་རང་གི་སྙིང་གར་བསྡུ་བ་སྟེ་རླུང་སེམས་དབུ་མར་འདུ་བའི་རྟེན་འབྲེལ་ཡོད་གསུངས་པས། དེས་ན་སྔགས་དང་ཕྱག་རྒྱ་ཏིང་ངེ་འཛིན་གསུམ་ཀ་དང་མ་བྲལ་བ་ཞིག་དགོས་པ་ཡིན་པས་གསར་བུ་དག་དང་མཚན་ཉིད་ཐེག་པར་ཞེན་འཐས་ཀྱི་རིགས་ཕལ་ཆེར་ཆོ་ག་འདོན་པ་ཁོ་ན་ལས་ཕྱག་རྒྱ་རང་ལ་དགོས་དོན་དེ་ཙམ་མེད་དོ་སྙམ་པའི་ལོག་རྟོག་ཀྱང་འདིས་ལྡོག་པ་ཡིན་ནོ། ། དམིགས་པ་གཞན་དེ་དང་མཐུན་པ་ལ་མི་འདྲ་བའི་ཁྱད་པར། རིན་པོ་ཆེའི་སྣོད་བཟང་པོར་ཞབས་བསིལ་བའི་ཆུ་དྲི་མ་མེད་ཅིང་དང་བ་དུ་མ། མེ་ཏོག་ཁ་དོག་སྣ་ཚོགས་པ་སིལ་མར་གཏོར་བའམ་ཕྲེང་བར་སྤེལ་བ་མ་རྙིང་བ་རྣམ་པ་སྣ་ཚོགས་དང༌།
ནོར་བུའི་སྤོས་སྣོད་དུ་ཙནྡན་དང༌། ཨ་ཀ་རུ་ལ་སོགས་པའི་དྲི་ཞིམ་པོ་དང་ལྡན་པའི་སྤོས་ཀྱི་རེངས་བུ་དང་ཕྱེ་མ་མེ་དང་སྦྱར་བའི་དུ་བའི་སྤྲིན་ནམ་མཁའ་ཁྱབ་པ། གསེར་ལ་སོགས་པའི་སྣོད་དུ་འབྲི་མར་དང་རྩི་མར་སོགས་ཀྱིས་བཀང་སྟེ་མེ་སྦར་བའི་འོད་ཀྱིས་འཇིག་རྟེན་གསུམ་པོ་མ་ལུས་པ་གསལ་བར་ནུས་པའི་སྣང་གསལ། ཆུ་གཙང་མ་ལ་ག་བུར་དང་གུར་གུམ་སོགས་དྲི་བཟང་པོས་སྦགས་པའི་དྲི་ཆབ། ཁ་ཟས་རོ་བརྒྱ་དང་ལྡན་པའི་ཚོགས་བསམ་གྱི་མི་ཁྱབ་པའི་ཞལ་ཟས། གོང་དུ་སྨོས་པའི་རོལ་མོ་དང་གཞན་ཡང་པི་ཝཾ་དང་གླིང་བུ་སོགས་སྙན་འགྱུར་དང་ལྡན་པའི་རོལ་མོའི་སྒྲ་དང་བཅས་འབུལ་བ་ཡིན་ལ། ལྷ་མོ་ཡང་མཆོད་ཡོན་མ་སྔོན་མོ། ཞབས་བསིལ་མ་དཀར་མོ། མེ་ཏོག་མ་དཀར་མོ། བདུག་སྤོས་མ་སྔོན་མོ།
མར་མེ་མ་དམར་སྐྱའམ་དམར་མོ། དྲི་ཆབ་མ་ལྗང་གུ། ཞལ་ཟས་མ་དཀར་མོ། སྒྲ་མ་སྔོན་མོར་བསྐྱེད་པའམ། ཨརྒྷཾ། པཱདྱཾ། ཤཱབྡ་བཅས་ལ་ལྷ་མོ་མི་སྤྲོ་བར། གཞན་རྣམས་ལ་ལྷ་མོ་སྤྲོ་བའི་ཕྱག་ལེན་ཞིག་ཀྱང་ཡོད་ལ། བདག་གི་བླ་མ་རྡོ་རྗེ་འཆང་ངག་གི་དབང་པོས། མཆོད་སྔགས་ལ་མོ་རྟགས་ཀྱི་རྐྱེན་བྱིན་པ་པུཥྤེ་སོགས་ལ་མཆོད་ལྷ་སྤྲོ།
སྐབས་འགར་པུཥྤེ་སོགས་མ་ནིང་གི་རྟགས་ཅན་འབྱུང་བ་ལ་མཆོད་པ་སྤྲོ་བ་ཡིན་གསུངས་པ་གཉིས་གནད་གཅིག་པར་སྣང་བས་སོ། ། སྔགས་དོན་རྣམས་ནི་གོ་སླ་ལ། ཕྱག་རྒྱ་ནི་ཞབས་བསིལ་དང་མཆོད་ཡོན་འདྲ། རྡོ་རྗེ་ཁུ་ཚུར་ཁ་གྱེན་བསྟན་ནི་མེ་ཏོག དེ་གཉིས་ཁ་ཐུར་བསྟན་བདུག་པ། མཐེ་བོང་གཉིས་གཤིབས་ཏེ་བསྒྲེང་བ་མར་མེ། རྡོ་རྗེ་ཁུ་ཚུར་ཁ་མདུན་བསྐྱེད་ལ་བསྟན་ཏེ་བྱུག་པའི་ཚུལ་ལམ། སོར་མོ་རྣམས་གྱེན་དུ་བསྒྲེངས་ཏེ་བྱུག་པའི་ཚུལ་ནི་དྲི་ཆབ། ཐལ་མོ་གཉིས་ཁ་ཕྱེས་ནས་བཟེད་པའི་ཚུལ་ནི་ཞལ་ཟས། སེ་གོལ་གཏོགས་པ་ནི་རོལ་མོའི་ཕྱག་རྒྱ་ཞེས་བཤད་ཀྱང་མདུན་བསྐྱེད་སྐབས་རོལ་མོ་དངོས་སུ་བཀྲོལ་བ་ཉིད་ཡིན་ལ་སྐབས་འདིར་གྷཎྜེ་ར་ཎི་བརྗོད་པ་ཡང་རོལ་མོ་དབུལ་བའི་ཆེད་དུ་ཡིན་ནོ། །
ཞར་བྱུང་ན་བཟའ་འབུལ་བ་ནི། གོས་བཟུང་བཤམས་ཏེ། བསངས་སྦྱངས། ཧཱུྃ་ལས་བྱུང་བའི་ལྷའི་གོས་པཉྩ་ལི་ཀ་ཁ་དོག་སྣ་ཚོགས་པ་སྲབ་པ། འཇམ་པ་ཡང་བ། ཟུང་དུ་སྦྱར་བའི་རང་བཞིན་དུ་བསམ་ཞིང༌། ཚིགས་བཅད་བརྗོད། དེའི་དོན་ནི། ཁ་དོག་ལྟ་ན་སྡུག་པ་དང་ལྡན་པས་བཟང་ཞིང་ག་བུར་དང་གུར་གུམ་སོགས་དྲི་ཞིམ་པོས་བགོས་པ། རེག་ན་བདེ་བ་བསྐྱེད་པ།
པདྨའི་འདབ་མ་ལྟར་སྲབ་པ། རྩུབ་པའི་རེག་བྱ་དང་བྲལ་བས་འཇམ་པ། ཤིང་བལ་ལྟར་ཡང་ལ་མཛེས་པ་ལྷ་ལས་བྱུང་བའི་ན་བཟའ་མཆོག་འདི་བགྲེས་རྒུད་དང་བྲལ་བ་རྡོ་རྗེ་ལྟ་བུའི་སྐུ་ཅན་རྣམས་ལ་འབུལ་བ་ལ་བརྟེན་ནས། བདག་དང་སེམས་ཅན་ཐམས་ཅད་ཀྱང་བགྲེས་པ་མེད་པ་རྡོ་རྗེ་ལྟ་བུའི་སྐུ་མཚན་དང་དཔེ་བྱད་ཀྱིས་བརྒྱན་པ་ཐོབ་པར་ཤོག ཅེས་དང་མཆོད་པའི་ལྷ་མོ་ན་བཟའ་ཐོགས་པ་དཔག་ཏུ་མེད་པ་སྤྲོས་ཏེ་ལྷ་རྣམས་ལ་སྟོད་གཡོགས་དང་སྨད་གཡོགས་ཟུང་རེ་ཕུལ་བར་བསམ། སྔགས་དོན་གཞན་འདྲ། བཛྲ་ཝསྟྲ་ཡ། རྡོ་རྗེའི་གོས་ཞེས་པ་སྟེ་སྲ་ཞིང་འཁྲེག་པ་རྡོ་རྗེ་ལྟ་བུའི་གོས་ཞེས་སམ། ཡང་ན་བླ་མེད་ཀྱི་སྐབས་འདིར་ཡུལ་དང་བྱ་བ་གང་ལ་ཡང་རྡོ་རྗེའི་སྒྲ་སྦྱར་བ་ཡོད་ཀྱིས། ལ་ལ་དག་རྡོ་རྗེའི་རི་མོ་ཅན་ཞེས་ཀྱང་བཤད་དེ་ཤེས་བྱེད་མེད་དོ། །
ཕྱག་རྒྱ་ནི་གོས་བཟུང་བཏེགས་ཏེ་སྨད་གཡོགས་གསོལ་བའི་ཚུལ་དང༌། དེ་ཉིད་སྟོད་ཕྱོགས་ནས་བསྒྱུར་སྟེ་སྟོད་གཡོགས་ཕུལ་བའི་ཚུལ་བྱའོ། ། གཉིས་པ་ནི། རང་གི་ཐུགས་ཀ་ནས་རྡོ་རྗེ་ལྷ་མོ་བཅུ་དྲུག་རྒྱན་ཆ་ལུགས་ཡོངས་སུ་རྫོགས་པར་སྤྲོས་ཏེ། རྡོ་རྗེ་རྣལ་འབྱོར་མ་འཁོར་དང་བཅས་པ་མཆོད་པར་བསམ་སྟེ། རྡོ་རྗེ་ལྷ་མོ་པི་ཝཾ་མ་སོགས་བརྗོད་དེ། དེའི་དོན་ཅུང་ཟད་བཤད་ན། པི་ཝཾ་སོགས་བཞི། བཞད་སོགས་བཞི། མེ་ཏོག་མ་སོགས་བཞི།
གཟུགས་སོགས་བཞི་སྟེ་བཅུ་དྲུག་གོ ། འདི་དག་ལ་གྲངས་མི་འདྲ་བ་དུ་མ་ཞིག་འབྱུང་ཡང་བདེ་མཆོག་གི་སྐབས་འདིར་འདི་ཉིད་མཛད་ལ། གཞན་དག་ལས་རོལ་མོའི་ལྷ་མོ་བཞི། ཀུན་རིག་གི་སྐབས་ཀྱི་སྒེག་སོགས་བརྒྱད། རྡོ་རྗེ་མ་བཞི་རྣམས་བྱེད་པ་ཡང་འདོད་སྣམ་ལ་འགོད་པའི་སྐབས་སོགས་སུ་མཛད་པ་དང༌། ཡང་ཕྱི་ཡི་ལྷ་མོ་བརྒྱད་ནང་གི་ལྷ་མོ་བཞི། གསང་བའི་ལྷ་མོ་བཞི་སོགས་བཞེད་སྲོལ་དུ་མ་ཡོད་ཀྱང་རྒྱུད་སྡེ་རང་རང་ལ་རང་རང་གི་ལུགས་སྦྱར་བ་ཉིད་འཐད་ཆེའོ། ། གང་ལྟར་ཡང་ཚིགས་སུ་བཅད་པ་གཅིག་གི་དོན་བཤད་ན་ཐམས་ཅད་ལ་ཁྱབ་ཆེ་བས་ལེགས་པར་བཤད་པར་བྱའོ། ། དེ་ཡང་རྒྱུད་ལས། རྡོ་རྗེ་མི་ཕྱེད་ཅེས་བྱར་བརྗོད། །
ཅེས་དང༌། སྲ་ཞིང་སྙིང་པོ་ཁོང་སྟོང་མེད། ། བཅད་པ་བྱར་མེད་གཞིག་མེད་པ། ། སྟོང་ཉིད་རྡོ་རྗེ་ཅེས་བྱར་བརྗོད། ། ཅེས་གསུངས་པ་ལྟར་ཆོས་ཐམས་ཅད་ཀྱི་རང་བཞིན་སྤྲོས་པའི་མཐའ་དང་བྲལ་བའི་སྟོང་ཉིད་མཚན་མ་དང་རྣམ་པར་རྟོགས་པས་མི་ཕྱེད་པ་དེ་ཉིད་ལ་རྡོ་རྗེ་ཞེས་བརྗོད་ཅིང་དེ་ཉིད་སྐབས་འདིར་ཡིད་དུ་འོང་བའི་ཚེ་ཕུན་སུམ་ཚོགས་པ་དང་ལྡན་པའི་གཟུགས་འཛིན་པའི་ལྷ་མོ། དར་སྣ་ཚོགས་ཀྱི་གོས་དང་རིན་པོ་ཆེའི་རྒྱན་དུ་མས་མཛེས་པར་བྱས་པའི་མཆོད་པའི་ལྷ་མོའི་རྣམ་པར་ཤར་བས་ན་རྡོ་རྗེ་ལྷ་མོ། དེ་ལ་མཚན་གང་ཞེ་ན། པི་ཝཾ་མ་ཞེས་ཏེ་རྒྱལ་བ་ཐམས་ཅད་ཀྱི་ཡོན་ཏན་བརྗོད་པའི་གླུ་དང་སྦྱར་བའི་པི་ཝཾ་བརྡུང་བ་ལ་མཁས་པས་སོ། ། མདོག་ཅི་ལྟ་བུ་ཞེ་ན། སྟོན་ཀ་སྟེ་འབྲས་བུ་དང་ལྡན་པའི་དུས་ཀྱི་སྤྲིན་མེད་པའི་ནམ་མཁའི་མདོག་མཚུངས་པ།
ཕྱག་མཚན་གང་བསྣམས་ན་རྒྱུད་མང་པོ་དང་ལྡན་པའི་བཻཌཱུརྻའི་པི་ཝཾ་ལག་གཡོན་པར་ཐོགས་ཅིང་གཡས་པས་སོར་མོས་སྐད་སྙན་པར་བསྒྱུར་བར་བྱེད་པ། མཆོད་པའི་ཚུལ་ཇི་ལྟར་ན་དེ་ལྟ་བུའི་པི་ཝཾ་སྒྲ་དང་ལྷན་ཅིག་ཏུ། འགྱུར་ཁུག་ཕྲ་སྦོམ་འདེགས་འཇོག་དྲུག་དང་སྦྱར་བའི་དབྱངས་དང་ལྡན་པའི་སྒོ་ནས་སོ། ། དེ་ཡང་གཅིག་ཁོ་ན་མ་ཡིན་པ་གཅིག་ལས་བཅུ། བཅུ་ལས་བརྒྱ་སོགས་ནམ་མཁའི་ཁམས་ཐམས་ཅད་ཡོངས་སུ་གང་བར་སེམས་ཀྱིས་སྤྲུལ་ཏེ། དཀྱིལ་འཁོར་ལྷ་ཚོགས་ཐམས་ཅད་ལ་ཚུལ་བཞིན་དུ་མཆོད་པར་བགྱིའོ། ། ཞེས་དང༌། མཚན་སྔགས་གོང་བཞིན་ལ། ཨོཾ་བཛྲ་ཝི་ནཱི་རྡོ་རྗེ་པི་ཝཾ་མ། ཧཱུྃ་གིས་སྤྲོས་ཧཱུྃ་རྗེས་མས་བསྡུས།
ཕཊ་ཅེས་པས་མཆོད་པའི་ཡུལ་དང་མཆོད་པ་པོ་ལྷ་མོ་དང་བཅས་པ་གཉིས་སུ་འཛིན་པ་དང་བྲལ་བའི་དོན་ལ་བློ་བཞག་པ་སྟེ། གཞུང་གཞན་ལས་དོན་དམ་མཆོད་པ་བསྟན་པ་རྣམས་དང་ཚུལ་འདྲའོ། ། ཕྱག་རྒྱ་ཡང་སྙིང་ག་དང་ནུ་མ་གཡས་གཡོན་གྱི་ཐད་དུ་པད་སྐོར་རེ་རེ་བྱེད་པ་གར་སྐོར་སྔོན་དུ་འགྲོ་བའི་ལག་པ་གཡོན་པའི་ཐལ་མོ་གྱེན་དུ་བླངས། གཡས་ཀྱི་ཁུ་ཚུར་གྱིས་པི་ཝཾ་སྒྲེང་ཚུལ་བྱེད་པས་མཐར་སེ་གོལ་གཉིས་རེ་གོང་བཞིན་བཏབ་ན་དམིགས་པ་གསལ་ཞིང་བླ་མ་དག་གི་ཕྱག་བཞེས་ཀྱང་ཡིན་ལ་བདེ་མཆོག་དང༌། ཨ་མེས་ཀྱི་ཆོ་གའི་སྐབས་ཐོག་མར་ཨོཾ། ནཱི་བཛྲ་ཧཱུྃ་ཨཱཿཞེས་སྤྲོས་ནས་མཆོད་པའི་ཚིགས་བཅད་དང་སྔགས་ཀྱི་མཐར་བསྡུ་བ་ལྟར་ན་སྔགས་གོང་མ་ལ་སེ་གོལ་གཅིག་དང༌། འོག་མ་ལ་གཅིག་བཏབ་པ་འབྱུང་ངོ༌། ། ཡི་གེ་རྙིང་པར་སྟོན་ཀའི་མདོག་ཅེས་ཅུང་མ་དག་པར་སྣང་སྟེ། སྟོན་ཀ་དུས་ཡིན་པས་དེ་ལ་མདོག་ཡོད་པར་སུས་ཀྱང་ཁས་ལེན་མི་ནུས་པས། དེས་ན་སྟོན་མཁའ་ཞེས་འདོན་པ་དང་བྲི་བ་གཉིས་ཀ་དག་སྟེ།
བདེ་མཆོག་ཏུ་དབང་སྔོན་མདོག་མཚུངས་ཞེས་ཨིནྡྲ་ནཱི་ལའི་མདོག་ཏུ་བཤད་པ་དང་མཐུན་ནོ། ། དེ་ནས་ལྷག་མ་རྣམས་ཀྱི་མཚན་དོན། ཁ་དོག་ཕྱག་མཚན་སྔགས་དོན་ཕྱག་རྒྱ་རྣམས་མཐར་ཆགས་སུ་བཀོད་དེ། སྙན་པའི་སྐད་དང་ལྡན་པའི་གླིང་བུའི་སྒྲ་སྒྲོགས་པར་མཛད་མ། གསེར་མདོག བདེ་མཆོག་གི་ཡི་གེར་གསེར་ཟངས་མདོག་ནི་ཡིག་ནོར་སྟེ་གསེར་ཟངས་ཀྱི་མདོག་ནི་དམར་སེར་ལྟ་བུར་ཡོད་པ་ལ། འདི་ནི་བཙོ་མའི་གསེར་དང་བའི་མདོག་ལྟ་བུ་ཡིན་དགོས་པས། གསེར་བཟང་ཞེས་སུ་འཐད་དོ། ། གསེར་སོགས་ལས་གྲུབ་པའི་གླིང་བུ་ཐོགས་ཤིང་ཕྱག་གཉིས་ཀྱིས་སྙན་པར་བསྒྱུར་བ། ཝཾ་སྱ་ནི་གླིང་བུ་མ།
ལག་གཉིས་ཀྱི་སོར་མོ་གཡས་ཕྱོགས་སུ་གླིང་བུ་བསྒྱུར་ཚུལ་བྱེད། ཆོས་ཀྱི་དབྱིངས་ཀུན་ནས་ཟླུམ་པའི་རང་གཟུགས་མངོན་སུམ་དུ་བསྟན་པས་ན་རྔ་ཟླུམ་པ། མེ་ཏོག་སིནྡྷུ་ཛཱི་བ་ཀ་ཞེས་ཁ་མདོག་དམར་པོ་དེའི་མདོག་དང་མཚུངས་པར་རྐེད་པར་རྔ་ཟླུམ་པོ་བཏགས་པ་ལག་པ་གཉིས་ཀྱིས་དབྱུ་གུ་ཐུང་ངུ་ཐོགས་ཏེ་བརྡུང་བ། མྲྀ་ཏཾ་གེ་རྔ་ཟླུམ་མ། ཕྱག་རྒྱ་ཡང་གཡས་གཡོན་ནས་ཕན་ཚུན་རེས་མོས་ཀྱིས་བརྡུང་ཚུལ། རྒྱལ་བ་ཐམས་ཅད་ཀྱང་གང་ལ་གང་འདུལ་གྱི་ཚུལ་གྱིས་ཆོས་ཀྱང་ཟབ་མི་ཟབ་སྣ་ཚོགས་བསྟན་པར་མཚོན་པའི་ཕྱིར་སྐད་ཆེ་ཆུང་དང་བཅས་པའི་རྫ་རྔ་འཛིན་པས་ན་རྫ་རྔ་མ། མརྒད་དེ་རྒྱ་གར་གྱི་སྐད་དུ་མར་ཀ་ཏ་ཞེས་པ་ཟུར་ཆགས་པ་སྟེ་རིན་པོ་ཆེ་མདོག་ལྗང་གུ་ཞིག་ཡོད་པ་དེའི་ཁ་དོག་ཅན་རྐེད་པའི་ཐད་གཡས་གཡོན་དུ་ལྷུང་བཟེད་ཀྱི་དབྱིབས་ཅན་གྱི་རྔ་བོད་ཀྱི་སྐད་ཕལ་པར་དརྨ་གྲགས་པ་ཐོགས་ནས་སྟེང་ནས་རེས་མོས་འདེགས་འཇོག་སྣ་ཚོགས་ཀྱིས་བརྡུང་བ། མུརྫི་རྫ་རྔ་མ་སྔགས་རྒྱ་ཡང་དེ་ཉིད་དོ། ། འདི་གཉིས་བདེ་མཆོག་དང་གོང་བསྣོལ་འདུག་ཀྱང་ཐ་སྙད་འདོགས་ཚུལ་ཙམ་ལས། དེ་ལ་འགལ་བ་ཆེར་མེད་དོ། །
རྒྱལ་བ་སྲས་བཅས་ཀྱི་ཡོན་ཏན་ལ་རབ་ཏུ་དགའ་བ་དང་སེམས་ཅན་གྱི་དོན་ལ་སྤྲོ་བའི་སྒོ་ནས་བཞད་པར་མཛད་པས་ན་བཞད་པ་མོ། ཀེ་ཤུ་སྟེ་རྒྱ་སྐྱེགས་ཀྱི་མེ་ཏོག་གི་མདོག་དང་ལྡན་པ། ཕྱག་མཚན་ནི་ལག་པའི་ཐལ་མོ་འགྲམ་པའི་ཕན་ཚུན་དུ་རྡོ་རྗེ་ཐོག་པ་དང་བཅས་བརྐྱང་ཞིང་བཞད་པའི་ཞལ་དང་ལྡན་པ། ཧ་སེ་བཞད་པ་མ། ཕྱག་རྒྱ་རྡོ་རྗེ་ཁུ་ཚུར་ཁ་འགྲམ་གཡས་གཡོན་དུ་བཞག་པའོ། ། སངས་རྒྱས་ཐམས་ཅད་ཐུགས་ཞི་བ་ཆེན་པོའི་དབྱིངས་ལ་འགྱིང་བར་མཚོན་པའི་སྐུ་ལུས་ཀྱང་འགྱིངས་ཤིང་རབ་ཏུ་སྒེག་པས་ན་སྒེག་པ་མོ། ། དབང་སྔོན་ཏེ་ཨིནྡྲ་ནཱི་ལའི་མདོག་ཅན་རྡོ་རྗེ་ཐོག་པའི་ཕྱག་གཉིས་དཀུ་གཡས་གཡོན་དུ་བསྟེན་ཅིང་འགྱིང་བ། སྙེམས་པའི་ལུས་འགྱིང་བའི་དོན་ཡིན་ལ། ལཱ་སྱེ་སྒེག་མོ། ཕྱག་རྒྱ་ཡང་དེ་བཞིན་ནོ། །
རྒྱལ་བའི་གསུང་རྣམ་པ་ཐམས་ཅད་པ་སེམས་ཅན་གྱི་ཁམས་ལ་ཡང་དག་པར་འདོམ་པའི་དོན་ཅན་གྱི་གླུ་ལེན་པས་ན་གླུ་དབྱངས་མ། ཉི་མ་འཆར་ཀའི་དུས་ཀྱི་ཤར་ཕྱོགས་ནགས་མོ་སྤྲིན་གྱི་མདོག་དང་མཚུངས་པ་སྟེ། བདེ་མཆོག་ལས། གུར་གུམ་གསུང་བ་དང་དོན་གཅིག་སྐུ་ལུས་ཀྱིས་པི་ཝཾ་སོགས་ཀྱི་རོལ་མོ་དཀྲོལ་པ་དང་ལྷན་ཅིག་ཏུ་ཞལ་ནས་རྒྱལ་བའི་ཡོན་ཏན་བརྗོད་པ་སོགས་ཀྱི་གླུ་ལེན་མ། གཱི་ཏཱི། གླུ་མ། རྡོ་རྗེ་ཁུ་ཚུར་གཉིས་ཀྱིས་ཁ་ནས་ཚིག་འབྱིན་པའི་ཚུལ་བྱ། རྒྱལ་བའི་སྐུ་མཚན་དཔེའི་དཀྱིལ་འཁོར་རབ་ཏུ་མཛེས་པར་མཚོན་པའི་མེ་ཏོག་ཁ་དོག་སྣ་ཚོགས་འཐོར་བར་མཛད་པའི་མེ་ཏོག་མ། གུར་གུམ་ལྟར་སེར་པོའམ། ཟླ་བ་ལྟར་དཀར་བ།
ཕྱག་མཚན་མེ་ཏོག་གི་ཆར་དབབ་པར་མཛད་པ། པུཥྤེ། མེ་ཏོག་མ། ཕྱག་རྒྱ་གོང་མེ་ཏོག་གི་སྐབས་དང་འདྲ། བདུག་པའི་ཚོགས་སྣའི་དབང་པོས་སྣོམ་པ་ཙམ་གྱིས་ལུས་སེམས་ལ་ཚིམ་པའི་བདེ་བ་སྟེར་བར་བྱེད་པའི་ཆ་ནས་བདུག་སྤོས་མ། ནམ་མཁའ་དང་བཅས་པའི་དངོས་སུ་རྒྱུ་བའི་དུ་བ་སྔོན་པོའི་མདོག་ཅན་སྦྱར་བ་དང་ལྷན་སྐྱེས་ཀྱི་སྤོས་སྣོད་ཐོགས་པ། དྷུ་པེ་ནི་བདུག་སྤོས་མས་ཕྱག་རྒྱ་འདྲ། ཀུན་མཁྱེན་པའི་ཡེ་ཤེས་ཤིན་ཏུ་གསལ་བའི་འོད་དང་ལྡན་པ་མཚོན་པའི་མར་མེ་མ། གློག་གི་འོད་ལྟ་བུའི་དམར་སེར་གྱི་མདངས་ཅན། འབྲུ་མར་སོགས་ཀྱིས་བཀང་བའི་མར་མེའི་སྡོང་བུ་འོད་ཀྱིས་འཇིག་རྟེན་ཁྱབ་པ་བསྣམས་པ།
ཨཱ་ལོ་ཀེ། མར་མེ་མ། ཕྱག་རྒྱ་འདྲ། ཟག་པ་མེད་པའི་བདེ་བ་ཟད་མི་ཤེས་པའི་ཤིན་ཏུ་སྦྱངས་བ་དང་ལྡན་པར་མཚོན་པའི་དྲི་ཡི་བྱུག་པ་དང་ལྡན་པས་དྲི་ཆབ་མ། པྲི་ཡང་ཀུ་ལྟར་ལྗང་གུའོ། ། སིནྡྷུ་ར་ལྟ་བུ་ལྗང་སེར་གྱི་མདངས་ཅན་ཕྱག་ན་དྲིའི་ཆུས་གང་བའི་དུང་ཆོས་ཐོགས་ནས་རྒྱལ་བ་རྣམས་ཀྱི་ཐུགས་ཀའི་ཐད་དུ་བྱུག་པ། གནྡྷེ་དྲི་ཆབ་མ། ཕྱག་རྒྱ་གཡོན་པའི་མཐེབ་མཛུབ་སྦྱར་ཞིང་ལྷག་མ་གསུམ་བརྐྱང་བ་ཁ་གྱེན་བསྟན། གཡས་པ་དེ་འདྲ་གྱེན་བསླང་གིས་བྱུག་ཚུལ་བྱ། འདི་བཞི་ཀ་ལ་རོལ་མོར་བཅས་པ་ནི་དེ་དག་དང་རྗེས་སུ་འབྲེལ་བའི་གར་དང་བཅས་པའི་དོན་རྒྱ་སྐད་སོར་བཞག་པའོ། །
རྒྱལ་བ་ཐམས་ཅད་དབྱིབས་ཁ་དོག་ཤིན་ཏུ་ལེགས་པའི་རང་བཞིན་གྱི་གཟུགས་ཅན་གྱིས་མཆོད་ཅིང་དེ་ཡང་རྒྱལ་བའི་ཡེ་ཤེས་ཀྱི་རང་གཟུགས་སྟོང་པ་ཉིད་ཀྱི་མེ་ལོང་གི་ནང་དུ་འཕོས་པའི་ཚུལ་ཅན་གྱི་མེ་ལོང་མའམ། གཟུགས་རྡོ་རྗེ་མ། ཆུ་ཤེལ་ལྟར་དཀར་བ། ཤེལ་སོགས་ལས་གྲུབ་པའི་མེ་ལོང་ཕྱག་ན་བསྣམས་པར་སྣོད་བཅུད་སྣ་ཚོགས་པའི་གཟུགས་བརྙན་ཤར་བ་སྣང་ལ་རང་བཞིན་མེད་པ། རཱུ་པ་བཛྲེ་གཟུགས་རྡོ་རྗེ་མ། ཕྱག་རྒྱ་ལག་པ་གཡོན་པའི་ཁུ་ཚུར་གྱི་ཚིགས་གསུམ་སྟེང་ནས་གཡས་པའི་ཐལ་མོ་ཁ་ཕྱིར་བསྟན་གྱེན་དུ་བསླང་བ། སྒྲ་ནི་པི་ཝཾ་སོགས་བཞིར་ཕྱེས་པས་ཚང༌། དྲི་ནི་དྲི་ཆབ་མ་ཡིན་པས་མ་བཀོད་ལ། རོ་མི་ཞིམ་པའི་ཟས་ཀྱང་རོ་བརྒྱ་དང་ལྡན་པའི་ཟས་སུ་འགྱུར་བ་འདོད་ཡོན་ལྔ་པ་ལ་སོགས་པ་ཅན་གྱི་ཡོན་ཏན་ཉེ་བར་མཚོན་པའི་ཞལ་ཟས་མ། ཛ་བ་ནི།
ས་སྐྱ་པཎྜི་ཏ་ཆེན་པོས། རྒྱ་སྐད་ཛ་བ་ཞེས་བྱ་བ། ། མེ་ཏོག་དམར་པོ་ཞིག་ལ་བཤད། ། དེ་ཡི་བརྡའ་དོན་མི་ཤེས་པར། ། བྱམས་པའི་མཛའ་བར་འཆད་པར་སོགས། ། ཞེས་པ་ལྟར། མདོག་དམར་པོ་ཅན་གྱི་མེ་ཏོག་གི་མདངས་དང་ལྡན་པ། རོ་བརྒྱ་དང་ལྡན་པའི་ཞལ་ཟས་བསྣམས་པ། ར་ས་བཛྲེ་རོ་རྡོ་རྗེ་མ། ཕྱག་རྒྱ་རྡོ་རྗེ་ཐལ་མོ་ཁ་གྱེན་དུ་ཕྱེས་པ།
བག་ཡོད་པའི་གོས་ཕུན་སུམ་ཚོགས་པ་དང་ལྡན་པས་འཇིག་རྟེན་ཐམས་ཅད་ཟིལ་གྱི་ནོན་པ་མཚོན་པའི་ན་བཟའ་མ། གཞུང་འདི་ནས་མརྒད་མདོག་ཏུ་བཤད་ཅིང༌། བདེ་མཆོག་ལས་སྣ་ཚོགས་སུ་གསུང་བ་གང་ལྟར་ཡང་འགལ་བ་མེད་ལ། སྲབ་འཇམ་ཤིན་ཏུ་ཡང་བའི་ལྷ་ཡི་གོས་ཕྱག་ཏུ་བསྣམས་ཤིང་གཞན་ཡང་ལུས་ཀྱིས་རེག་པ་དང་འཁྱུད་པའི་བདེ་བ་ཡང་སྟེར་བར་མཛད་མ། སྤརྵེ་བཛྲེ་ནི་རེག་བྱ་རྡོ་རྗེ། གོས་ཟུང་འབུལ་ཚུལ་དང་འཁྱུད་རྒྱ་དང་མཚུངས་མཛད་པ་ཡང་ཡོད། ཆོས་ཀྱི་དབྱིངས་གདོད་ནས་མི་འགྱུར་བ་རྣམ་ཀུན་མཆོག་ལྡན་ཉིད་དུ་ཤེས་དང་ཤེས་བྱ་ཐམས་ཅད་ཀྱི་སྤྲུལ་གཞིའམ་མཚོན་པའི་ཕྱིར་ཆོས་དབྱིངས་རྡོ་རྗེ་མ། མེ་ཏོག་ཀུ་མུད་ཀྱི་མདོག་དང་མཚུངས་པ། ཆོས་ཐམས་ཅད་འབྱུང་བའི་གནས་རྣམ་ཐར་སྒོ་གསུམ་མཚོན་པའི་གཟུགས་བརྙན་ལག་ཏུ་བསྣམས་ནས་འདོད་སྲེད་ཀྱི་ཟག་པའི་ཆ་ཕྲ་མོ་ཙམ་ཡང་མེད་པའི་བདེ་བ་སྟེར་བ་མཛད་མ། དྷརྨཱ་དྷ་ཏུ་བཛྲེ་ནི་ཆོས་དབྱིངས་རྡོ་རྗེ་མའམ།
ཆོས་ཁམས་རྡོ་རྗེ་མ། ཕྱག་རྒྱ་ནི་རྡོ་རྗེ་བསྡམས་པ་ལས་མཐེ་བོང་དང་མཛུབ་མོ་མཐེའུ་ཆུང་རྣམས་བརྐྱངས་ཏེ་རྩེ་སྤྲད་པའམ། ཡང་ན་མཆོད་ཡོན་གྱི་ཕྱག་རྒྱ་ལ་ནོར་བུ་མིག་གསུམ་པའི་ཕྱག་རྒྱ་ཞེས་མཚན་བཏགས་པ་ཡང་འདུག་གོ ། གསུམ་པ་ནི། ནམ་མཁའ་མཛོད་ཀྱི་ཕྱག་རྒྱ་དཔྲལ་བའི་ཐད་དུ་བཅའ་ཞིང༌། སྔགས་བརྗོད་པས། རང་གི་སྙིང་གའི་ཧཱུྃ་ལས་རིན་པོ་ཆེ་སྣ་བདུན་རིམ་པ་བཞིན་བྱུང་ནས། དཀྱིལ་འཁོར་གྱི་ལྷ་ལ་མཆོད་པར་བསམ་སྟེ། སྔགས་དོན་ནི། ཨོཾ་ནི་སྔར་བཞིན།
སརྦ་བིད། རིག་པ་ཐམས་ཅད། པཱུ་ར་པཱུ་ར། མཛེས་པ་མཛེས་པ། སཱུ་ར་སཱུ་ར། གང་བ་གང་བ། ཨཝརྟ་ཨཝརྟ་ཡ་ཧོ། ཀུན་ཏུ་འཕེལ་བ་ཀུན་ཏུ་འཕེལ་བ་ཉིད་དོ། ། ཞེས་པ་སྟེ་རིག་པའི་སྟོབས་ཀྱིས་བྱིན་གྱིས་བརླབས་པའི་མཆོད་པ་ཡིད་དུ་འོང་ཞིང་མཛེས་པའི་ཚོགས་ཀྱིས་ས་དང་ནམ་མཁའ་བར་སྣང་ཐམས་ཅད་གང་ཞིང༌། གཅིག་ལས་ཀྱང་དུ་མར་འཕེལ་བའི་དོན་ནོ། །
ལེགས་པར་གཤེགས་པ་དང་མཛེས་པར་གཤེགས་པ་དང༌། ཕྱིར་མི་ལྡོག་པར་གཤེགས་པའི་ཡོན་ཏན་དང་ལྡན་པའི་བདེ་བར་གཤེགས་པ་ཐམས་ཅད་ལ། འཁོར་ལོས་བསྒྱུར་བའི་རྒྱལ་སྲིད་ཀྱི་ཐོག་མར་འབྱུང་ཞིང་ཡོན་ཏན་གྱི་ཁྱད་པར་དུ་མ་དང་བཅས་པའི་ཛམ་བུ་ཆུ་བོའི་གསེར་ལས་གྲུབ་པའི་འཁོར་ལོ་རྩིབ་སྟོང་དང་ལྡན་པ་འདི་ཕུལ་བས། བདག་དང་སེམས་ཅན་ཐམས་ཅད་མི་འཁྱུད་རྒྱུད་སྟེང་ན་ཡོད་པའི་རྟེན་འབྲེལ་ཡན་ལག་བཅུ་གཉིས་ཀྱི་རྩིབ་དང་ལྡན་ཞིང༌། སྡུག་བསྔལ་གསུམ་གྱི་མུ་ཁྱུད་ཀྱིས་བར་མེད་དུ་བསྐོར་བའི་སྲིད་པའི་འཁོར་ལོ་ཚེ་འདི་ཉིད་ལ་རྒྱུན་བཅད་དེ། བླ་ན་མེད་པའི་སངས་རྒྱས་ཟུང་འཇུག་རྡོ་རྗེ་འཛིན་པའི་གོ་འཕངས་བརྙེས་པའི་སྒོ་ནས་སེམས་ཅན་ཐམས་ཅད་ཀྱི་སྐལ་པ་དང་མཚམས་པའི་ཆོས་ཀྱི་འཁོར་ལོ་རྣམ་པ་ཐམས་ཅད་པ་བསྐོར་བར་ཤོག་ཅིག སྔགས་དོན་འདྲ། ཙཀྲ་ནི་འཁོར་ལོ། དེ་བཞིན་དུ་ཁ་སྦྱོར་བདུན་ལྡན་གྱི་རྒྱལ་དབང་དང་དེའི་སྲས་ས་ལ་གནས་པའི་འཕགས་ཆེན་དམ་པའི་ཚོགས་དང་བཅས་པ་རྣམས་ལ། རིན་ཐང་དང་བྲལ་ཞིང༌།
མཚན་མོ་ཡང་ཉིན་མོ་ལྟར་འོད་བྱེད་པ། གང་འདོད་པའི་མོས་པ་སྟེར་བ་ནུས་པའི་ནོར་བུ་རིན་པོ་ཆེ་འདི་ཕུལ་བས། གནས་སྐབས་སུ་ཟས་གོས་སོགས་མེད་པས་བཀྲེན་པ་དང་ཕོངས་པ། མཐར་ཐུག་གི་དོན་ཆོས་ཀྱི་མཐུན་རྐྱེན་ལྡོག་པ་དང་བྲལ་ཏེ་བཀྲེན་ཞིང་ཕོངས་པ་ཐམས་ཅད་རྒྱུན་བཅད་དེ། ཚེ་འདིར་ལོག་འཚོ་དང་བྲལ་བའི་འབྱོར་བ་དང༌། སྐྱེ་བ་ཀུན་ཏུ་དམ་པའི་ཆོས་ཀྱི་འབྱོར་བ་ཕུན་སུམ་ཚོགས་པ་དང་ལྡན་པར་ཤོག་ཅིག མ་ཎི་ནི་ནོར་བུའོ། ། གཟུགས་མཛེས་ཤིང་ལྟ་ན་སྡུག་པ། ངོ་ཚ་ཁྲེལ་ཡོད་ཀྱི་རྒྱན་དང་ལྡན་ཞིང་ཆོས་བཞིན་སྤྱོད་པའི་བཙུན་མོ་རིན་པོ་ཆེ་འདི་ཕུལ་བས། འཁོར་བའི་རྩ་བ་བདག་ཏུ་འཛིན་པའི་མ་རིག་པའི་མུན་པ་སྟུག་པོ་ཡོངས་སུ་བསལ་ཏེ་རྒྱུན་བཅད་ནས།
དེ་བཞིན་གཤེགས་པ་ཐམས་ཅད་ཀྱི་ཉེ་བར་བསྟེན་པའི་གནས་ཟབ་མོ་སྟོང་པ་ཉིད་ཤེས་རབ་ཀྱི་ཕ་རོལ་ཏུ་ཕྱིན་པ་ཆོས་ཀྱི་དབྱིངས་འདུས་མ་བྱས་ཤིང་ལྷུན་གྱིས་གྲུབ་པའི་དོན་རྟོགས་ནས། ཐབས་སྙིང་རྗེ་ཆེན་པོ་དང་ཤེས་རབ་ཆེན་པོ་ཟུང་དུ་འབྲེལ་བ་དང་ལྡན་པར་ཤོག་ཅིག ཝསྟི་ནི། བཙུན་མོ། མཁས་ཤིང་གསལ་ལ་ཡིད་གཞུངས་ཤིང་རྒྱལ་སྲིད་ཀྱི་ལས་ཐབས་ལ་མཁས་པ། བྱ་བ་ཐམས་ཅད་ལ་བཟོད་པ་དང་ལྡན་པའི་བློན་པོ་རིན་པོ་ཆེ་འདི་ཕུལ་བས། ཕྱི་ཉན་རང༌། ནང་བྱང་སེམས། གསང་བ་གསང་སྔགས་རྡོ་རྗེ་ཐེག་པ་སྟེ་གསུམ་པོ་ཐེག་པའི་ཡོན་ཏན་གསུམ་ལྡན་ཞིང༌། བསམ་གྱི་མི་ཁྱབ་པའི་བསྟན་པ་ཆོས་ཀྱི་རྒྱལ་སྲིད་ཆེན་པོར་རབ་ཏུ་འཛིན་པའི་སྒོ་ནས།
སངས་རྒྱས་ཀྱི་ཡོན་ཏན་ཐམས་ཅད་དང་ལྡན་པར་ཤོག མ་ཧསྟི་བློན་པོ། རྒྱལ་པོ་ལ་འོས་པའི་གླང་པོ་ཆེ་གངས་རི་ལྟར་དཀར་བ། མཆེ་བ་དྲུག་དང་ལྡན་ཞིང་གསེར་གྱི་དྲྭ་བས་གདོང་གཡོགས་པ། བྱ་བ་ཐམས་ཅད་ཤེས་པའི་རིན་པོ་ཆེ་འདི་ཕུལ་བས། འཇིགས་ཚོགས་ལ་ལྟ་བ་ལ་སོགས་པའི་ལྟ་བ་ངན་པ་ཐམས་ཅད་རབ་ཏུ་སྤངས་ཏེ། བླ་ན་མེད་པ་རྡོ་རྗེ་ཐེག་པའི་ཐེག་པ་ཟབ་ཅིང་བརླིང་བ་ལ་ཞོན་ནས། ཐམས་ཅད་མཁྱེན་པའི་གྲོང་ཁྱེར་ཉམ་དགའ་བ་དེར་མྱུར་དུ་འགྲོ་བར་ཤོག ཧསྟི་གླང་པོ། རྨ་བྱའི་མགྲིན་པའི་མདོག་དང་མཚུངས་ཤིང༌།
མྱུར་མགྱོགས་ཀྱི་ཤུགས་དང་ལྡན་པས་སྟོང་གསུམ་ཆུ་ཚོད་ཙམ་དུ་སྐོར་བར་ནུས་པའི་རྟ་མཆོག་རིན་པོ་ཆེ་འདི་ཕུལ་བས། བདག་ཅག་རྣམས་སྲིད་པ་འཁོར་བའི་གཟེབ་ལས་མྱུར་དུ་གྲོལ་ཏེ། ཐོག་པ་མེད་པའི་རྫུ་འཕྲུལ་མཆོག་གི་ཤུགས་ཐོབ་པ་ལ་བརྟེན་པ་སངས་རྒྱས་ཀྱི་ཞིང་རབ་འབྱམས་སུ་བགྲོད་ཅིང་དེ་དག་ཏུ་བཞུགས་པའི་རྒྱལ་བ་སྲས་བཅས་དང་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སོགས་པ་དམ་པའི་ཆོས་ཀྱི་བཀའ་ཡི་བགྲོད་པ་ཆེན་པོ་ཡང་བྱེད་པར་ཤོག་ཅིག ཏུ་རཾ་ག་མགྱོགས་འགྲོ་ཨ་ཤྭ་ཟ་བྱེད་ཡིན་ཀྱང་ལོ་ཙཱ་བས་དོན་འགྱུར་དུ་རྟ་ཞེས་བཤད་པའོ། ། ཕར་གཡུལ་དུ་འཇུག་པ་དང༌། ཚུར་གཡུལ་གྱི་བྱ་བ་བཏང་སྟེ་ལྡོག་པ་ལ་མཁས་ཤིང༌། ཕས་རྒོལ་ཐམས་ཅད་འཇོམས་པར་བྱེད་པའི་བློ་གྲོས་དང་སྤོབས་པ་ཚད་མེད་པའི་དམག་དཔོན་རིན་པོ་ཆེ་འདི་ཕུལ་བས། སྲིད་པར་འཕེན་པར་བྱེད་པའི་ཆགས་སྡང་སོགས་ཉོན་མོངས་བརྒྱད་ཁྲི་བཞི་སྟོང་གི་དགྲ་ལས་རྣམ་པར་རྒྱལ་བ་ལ་བརྟེན་ནས། བདུད་དང་མུ་སྟེགས་ཀྱི་རིགས་སུ་གཏོགས་པའི་ཕས་ཀྱི་རྒོལ་བ་ཐམས་ཅད་ཚར་བཅད་དེ། བསྙེགས་པ་སྟེ་འཇིགས་པ་ཐམས་ཅད་དང་བྲལ་བ་རྫོགས་པའི་སངས་རྒྱས་ཀྱི་གོ་འཕངས་མཆོག་ནི་ཐོབ་པར་ཤོག་ཅིག
ཁངྒ་ནི་རལ་གྲི་ཡིན་ཀྱང་སྐབས་འདིར་དོན་ཐོབ་ཀྱིས་དམག་དཔོན་ལ་བཤད་པའོ། ། དེ་དག་གི་ཕྱག་རྒྱ་ནི། ལག་པ་གཉིས་རྒྱབ་སྦྱར་སོར་མོ་རྣམས་ཕན་ཚུན་འཁྱུད་ཅིང་མཐེ་བོང་གཉིས་ལག་མཐིལ་དུ་བཀུག་པ་ནི་འཁོར་ལོའོ། ། ཁུ་ཚུར་གཉིས་སྦྱར་བའི་མཛུབ་མོ་གཉིས་བརྐྱངས་ཏེ་རྩེ་སྤྲད་ནས་ཚིག་ཅུང་ཟད་བཅག་པ་ནོར་བུའོ། ། རྡོ་རྗེ་བསྡམ་པ་ལས་གུང་མོ་བརྐྱངས་པའི་ཚིག་དང་པོར་མཛུབ་མོ་གཉིས་སྦྱར་བ་བཙུན་མོའོ། ། རྡོ་རྗེ་བསྡམ་པ་ལས་གུང་མོ་གཉིས་དང་མཐའ་གཉིས་སྦྱར་ཏེ་བརྐྱང་བ་བློན་པོའིའོ། ། ལག་གཡས་གླང་པོའི་སྣ་ལྟར་བརྐྱང་བའི་གྲུ་མོ་གཡོན་པའི་ཐལ་མོས་བརྟེན་པ་གླང་པོའི་ཕྱག་རྒྱའོ། ། ཁུ་ཚུར་སྦྱར་བའི་མཐེ་བོང་སོ་སོར་དབྱེ་གུང་མོ་དང་སྲིན་ལག་གཤིབ་སྟེ་བརྐྱང་བ་རྟའིའོ། ། ལག་གཡོན་སྙིང་ཁར་ཕུབ་འཛིན་པའི་ཚུལ་དང་གཡས་རལ་གྲི་འདེབས་ཚུལ་བྱེད་པ་དམག་དཔོན་གྱིའོ། ། བཞི་པ་ནི།
མཆོད་པ་བཤམས་པ་རྣམས་དང༌། འཇིག་རྟེན་གྱི་ཁམས་ན་ཡོད་པའི་གཟུགས་སོགས་ཐམས་ཅད་བློས་བླངས་ཏེ་ཕུལ་བར་བསམ་ཞིང་ཁ་དོག་དབྱིབས་ལེགས་སོགས་བརྗོད་པ་སྟེ། དེ་ཡང་དཀར་སེར་དམར་ལྗང་སོགས་ཁ་དོག་དང༌། ཟླུམ་པོ་དང་གྲུ་བཞི་སོགས་དབྱིབས་ལེགས་ཤིང་བལྟས་པ་ཙམ་གྱིས་མགུ་བར་འགྱུར་བས་ཡིད་དུ་འོང་བ་མཛེས་པར་བྱེད་པའི་རྒྱན་དུ་བྱས་ཤིང༌། སྤེལ་ཤིན་ཏུ་ལེགས་ཤིང་བར་མ་ཆད་པའི་ཕྲེང་བ་དང་ལྡན་པ་སྟེ། ཕྱོགས་བཅུ་དང་དུས་གསུམ་གྱི་གནས་སྐབས་ཀུན་མིག་ཤེས་ཀྱིས་བཟུང་བྱར་གྱུར་བའི་གཟུགས་ཀྱི་མཆོག་ཅི་སྙེད་མཆིས་པ་དེ་ཐམས་ཅད་བདག་གི་མོས་པའི་བློས་བླ་མ་དང་གཉིས་སུ་མེད་པའི་རྡོ་རྗེ་རྣལ་འབྱོར་མ་ལ་འབུལ་ན་བཞེས་པར་མཛོད་ཅིག བཞེས་ནས་ཀྱང་བླ་ན་མེད་པའི་དངོས་གྲུབ་ཀྱི་མཆོག་སྩལ་དུ་གསོལ། སྔགས་དོན་རཱུ་པ་གཟུགས། ཀཱ་མ་གུ་ཎ། འདོད་པའི་ཡོན་ཏན་ནམ་འདི་རྣམས་ལ་འདོད་པའི་ཡོན་ཏན་ཞེས་བརྗོད་པའི་རྒྱུ་མཚན་ཡོད་དེ།
འདི་ལྔ་པོ་ཚང་བ་འདོད་ཁམས་ཁོ་ན་ལ་ཡོད་ཅིང་ཁམས་གཞན་ན་མེད་པ་ཁྱད་པར་གྱི་ཆོས་ཡིན་པས་སོ་བཛྲ་པཱུ་ཛི་ཏེ། རྡོ་རྗེ་མཆོད་པ་སྟེ་ཡུལ་ཐུན་མོང་མ་ཡིན་པ་རྡོ་རྗེ་ཐེག་པའི་དཀྱིལ་འཁོར་གྱི་གཙོ་བོ་ལ་རྡོ་རྗེ་ཐེག་པའི་དམ་ཚིག་ལ་གནས་པའི་རྣལ་འབྱོར་བས་རྡོ་རྗེ་གསུམ་གྱི་རང་བཞིན་དུ་ཤེས་པའི་མཆོད་པ་འབུལ་བའི་དོན་ཡིན་ནོ། ། དེ་བཞིན་དུ་ཕྱོགས་དང་དུས་ཀུན་ན་ཟིན་པ་སྟེ་སྐྱེས་བུའི་ཤེས་རྒྱུད་ཀྱིས་བསྡུས་པ་དང༌། མ་ཟིན་པ་སྟེ་འབྱུང་བཞི་དང་ནམ་མཁའ་སོགས་ལས་རང་བཞིན་གྱིས་འབྱུང་བའི་སྒྲ། དེ་ཡང་རྣ་བར་སྙན་ཅིང་འཇེབས་ལ་དོན་བཟང་པོ་དང་ལྡན་པ་སོགས་ཀྱི་ཡོན་ཏན་གྱི་ཚིག་མཆོག་དང་ལྡན་པའི་སྒྲ་སྙན་པ་ཅི་མཆིས་པ་རྣམས་དང༌། ཚིག་རྐང་ཐ་མ་གཉིས་འདྲ་ལ། ཤཱབྡ་ནི་རོལ་མོ། ཡང་ཕྱོགས་དུས་ཀུན་ན་ཙནྡན་སྦྲུལ་གྱི་སྙིང་པོ་དང༌། ཨ་གར་ནག་པོ་སོགས་ཞིམ་པའི་དྲི་དང་ལྡན་པའི་སྒོ་ནས་སྣ་ཡི་དབང་པོ་ལ་ཚིམ་པའི་བདེ་བ་སྟེར་བར་བྱེད་པ་རྣམས་དང༌། གནྡེ་དྲི།
ཕྱོགས་དུས་ཀུན་ན་མངར་བ་དང་སྐྱུར་བ། ཁ་བ་དང་བསྐ་བ། ཚ་བ་དང་ལན་ཚྭ་བ། དེ་དག་ལ་ནང་གསེས་ཀྱི་དྲུག་རེ་དབྱེ་བས་སོ་དྲུག དེ་རེ་རེ་ལ་ཡང་ལྕེ་ཤེས་ལ་ཕན་པ་དང༌། འཇུ་བར་ཕྱོགས་པའི་ཚེ་ལུས་དང་སེམས་ལ་མི་གནོད། ཞུ་ཚེ་ཤིན་ཏུ་ཕན་པ་སྟེ་གསུམ་གསུམ་དབྱེ་བས་བརྒྱ་དང་བརྒྱད་ཀྱི་རོ་དང་བཅུད་ལྡན་པའི་སྒོ་ནས་ལུས་དང་སེམས་བརྟས་པ་སྟེ་རྒྱས་པར་བྱེད་པའི་ཞལ་ཟས་ཀྱི་མཆོག་ཅི་མཆིས་པ་རྣམས་དང༌། ར་ས་ནི་རོ། ཕྱོགས་དང་དུས་ཀུན་ན་འཇམ་ཞིང་མཉེན་ལ་འཁྲིལ་བག་ཆགས་པའི་རེག་བྱའི་ཁྱད་པར་ལུས་སེམས་ཚིམ་པར་བྱེད་པ་རྣམས། སྤརྵེ་ཞེས་པ་རེག་བྱ་སྟེ།
དེ་དག་གི་ཕྱག་རྒྱ་ནི། ཐལ་མོ་ཁོང་སྟོང་དུ་སྦྱར་བ་གཟུགས། རོལ་མོ་དཀྲོལ་བ་རོལ་མོ། གོང་གི་དྲི་རྡོ་རྗེ་མ། རོ་རྡོ་རྗེ་མ། རེག་བྱ་རྡོ་རྗེ་མ་གསུམ་གྱི་ཕྱག་རྒྱ་བཅས་སོ། ། འོ་ན། གཟུགས་སྒྲ་དྲི་རོ་རེག་བྱ་བཅས་ལན་གསུམ་རེ་ཡོང་བ་ཟློས་པའི་སྐྱོན་དུ་མི་འགྱུར་རམ་ཞེ་ན་སྐྱོན་མེད་དེ། ཉེར་སྤྱོད་ཀྱི་སྐབས་དེ་ནི་དངོས་སུ་བཤམ་པ་ཉིད་རྒྱུར་བྱས་ཏེ་འབུལ་བ་ཡིན་ལ། རིག་མའི་མཆོད་པའི་སྐབས་ནི་གཟུགས་སོགས་ལྷ་མོའི་ངོ་བོར་སྤྲུལ་ཏེ་འབུལ་བ་དང༌།
འདོད་དོན་གྱི་སྐབས་སུ་དེ་དག་ཏུ་སྣང་བའི་ཡུལ་ཡུལ་ཅན་རྡོ་རྗེ་གསུམ་གྱི་ངོ་བོར་ཤེས་པས་འཁོར་གསུམ་ཡོངས་སུ་དག་པའི་ཚུལ་གྱིས་འབུལ་བས་ཁྱད་པར་ཤིན་ཏུ་ཆེའོ། ། སྨྲས་པ། ནམ་མཁའ་གང་བའི་དེ་བཞིན་གཤེགས་ཀུན་ལ། ། དངོས་བཤམས་འབྱོར་བ་ཕྲ་མོའི་ཚོགས་ཉིད་ཀྱང༌། ། རྣམ་དག་སྔགས་དང་ཕྱག་རྒྱས་བྱིན་རླབས་ཏེ། ། ཏིང་འཛིན་མཐུ་ཡིས་ཕུལ་བ་ཅིས་མི་མཚར། ། ཡིད་འོང་ཡིད་ཀྱིས་སྤྲུལ་པའི་སྨིན་ལེགས་མ། ། རབ་མང་རབ་མཛེས་གར་དང་གླུའི་བདག་ཉིད། ། བསམ་ཡས་བསམ་མི་ཁྱབ་པའི་ཡུལ་མཆོད་ཕྱིར། ། མངོན་བཀོད་མངོན་རྟོགས་འདི་ནི་རིག་འཛིན་ལུགས། །
ལྷ་ཡི་ལམ་ལས་གསེར་སྦྱང་རྩིབས་སྟོང་པ། ། བབ་པས་རྒྱ་མཚོར་བཅས་པའི་ཀུན་བཟོད་མ། ། བདག་གིར་བྱེད་པའི་རིན་ཆེན་རྣམ་པ་བདུན། ། བླ་མ་ལྷ་ལ་ཕུལ་དེ་ཁྱད་པར་འཕགས། ། དབང་པོ་ལྔ་ཡི་ཡུལ་དང་ཡུལ་ཅན་ཀུན། ། བདེ་གཤེགས་རྡོ་རྗེ་གསུམ་གྱི་རྒྱས་བཏབ་པས། ། ཐ་མལ་སྣང་བའི་ཆོམ་པོ་ཇི་སྙེད་ཀྱིས། ། ལན་བརྒྱར་གླག་བྲལ་འདི་ནི་ཐུན་མོང་མིན། ། མཆོད་ཡུལ་གྲངས་མེད་ལ་ཕུལ་ནྱ་གྲོ་དྷའི། ། ས་བོན་ཕྲ་ཡང་མཆོད་འབྲས་ཁོ་ལག་རྒྱས། །
སྲིད་ཞིའི་ཁྱོན་ན་མི་ཤོང་དེ་ཡིས་ཕྱིར། ། རྣ་བ་བརྒྱད་པའི་ཆོ་འཕྲུལ་རྫུན་དུ་སྒྲུབ། ། ཅེས་སོ། ། གཉིས་པ་ནང་གི་མཆོད་པ་ནི། གང་འབུལ་ན་རྒྱུད་སྡེ་ནས་འབྱུང་བའི་ཤ་ལྔ་བདུད་རྩི་ལྔ་གཙོ་ཕལ་དངོས་བཏགས་ཀྱི་རྫས་རྣམས་བསྡུ་བ་དང༌། སྒྲུབ་པ་ཚད་དང་ལྡན་པར་བྱས་པའི་ཕབ་རྒྱུན་དང་འདྲེས་པའི་ཆགས་སོགས་ལ་སླར་ཡང་བྱིན་གྱིས་རླབས་པ་ཉིད་ཡིན་ལ་གང་ལ་དབུལ་ན། བླ་མ། ཡི་དམ། ཆོས་སྐྱོང༌། མཁའ་འགྲོ།
གཞུང་འདི་ནས་བསྟན་པའི་སྡེ་བརྒྱད་འབྱུང་པོ་འགྲོ་བ་ལྷར་གྱུར་པ་དང་བཅས་པ་སྟེ་དེ་ཐམས་ཅད་ཀྱང་ཕོ་ཉ་གསུམ་ལ་འདུའོ། ། གང་གིས་ན་མཆོག་གི་དངོས་གྲུབ་དོན་དུ་གཉེར་བའི་རྣལ་འབྱོར་པས་སོ། ། ཚུལ་ཇི་ལྟར་ན། དངོས་སུ་ནང་མཆོད་ཀྱི་བདུད་རྩི་ནས་རོ་རྣམ་པར་དག་པ་གོས་དཀར་མོའི་ངོ་བོ་སྲིན་ལག་དང༌། གཟུགས་རྣམ་པར་དག་པ་སྤྱན་མའི་ངོ་བོ་མཐེ་བོང་གཉིས་སྦྱར་བས་བླངས་ཏེ། ཡིད་ཀྱིས་མདུན་དུ་བསྐྱེད་པའི་ཐོད་པ་ལས་བདུད་རྩིས་གང་བའི་ཐོད་པ་རེ་རེ་སྤྲོས་ཏེ་མཆོད་ཡུལ་རྣམས་ལ་ཕུལ་བས་བཞེས་པར་བསམ་པས་སོ། ། སྐབས་འདིར་ཕོ་ཉ་གསུམ་གྱི་རྣམ་བཞག་ཅུང་ཟད་བཤད་ན། སྤྱིར་ཕོ་ཉ་ཞེས་པ་ནི་རྒྱལ་པོའི་ཕོ་ཉ་དང་འདྲ་སྟེ། རྒྱལ་པོའི་ཕོ་ཉ་དེ་གང་དུ་བཏང་ན་ཡང་དེར་བཏང་བའི་ལས་མྱུར་དུ་སྒྲུབ་པ་བཞིན། དངོས་གྲུབ་འགྲུབ་པ་ལ་ཤིན་ཏུ་མྱུར་བའི་དོན་ཡིན་ལ།
དེ་ལ་སྒྲས་བརྗོད་རིགས་སམ་རིགས་ཀྱི་དབྱེ་བས་གསུམ་དུ་འགྱུར་ཏེ། ལྷན་སྐྱེས་དང༌། ཞིང་སྐྱེས། སྔགས་སྐྱེས་སོ། ། དེ་དག་ཀྱང༌། སློབ་དཔོན་ཟླ་བས། ཞིང་སྐུ་དཔག་བསམ་ཤིང་ལྟར་གསལ་འགྱུར་ཞིང༌། ། ཡིད་བཞིན་ནོར་བུ་ཇི་བཞིན་རྣམ་མི་རྟོག ། འགྲོ་སྒྲོལ་བར་དུ་འཇིག་རྟེན་འབྱོར་སླད་བརྟག ། འདི་ཉིད་སྤྲོས་དང་བྲལ་ལའང་སྣང་བར་འགྱུར། །
ཅེས་གསུངས་པ་ལྟར་རྒྱལ་བ་རྣམས་ཐུགས་ཞི་བ་བླ་ན་མེད་པའི་གོ་འཕངས་ཟབ་ཅིང་རྒྱ་ཆེ་བའི་ངོ་བོ་ཉིད་ཀྱི་སྐུར་གདོན་མི་ཟ་བར་སངས་རྒྱས་ཀྱང༌། དཔག་བསམ་གྱི་ཤིང་ལྟར་རབ་ཏུ་གསལ་ཞིང༌། ཡིད་བཞིན་གྱི་ནོར་བུ་བཞིན་དུ་འདོད་རྒུ་འབྱུང་ཡང་རྟོག་པ་མེད་པས། འགྲོ་བ་རྣམས་རྣམ་པ་ཐམས་ཅད་མཁྱེན་པའི་སར་འགོད་པའི་བར། འཇིག་རྟེན་རྣམས་སུ་ནི་དར། སུ་ནི་རྒུད། སུ་ནི་སྡུག་བསྔལ་དང་བཅས་ཞེས་བརྟག་པར་མཛད་པའི་སྐུ་འོག་མིན་སྟུག་པོ་བཀོད་པའི་ཞིང་ན་ཁ་སྦྱོར་བདུན་དང་ལྡན་པར་བཞུགས་པའི་ལོངས་སྤྱོད་རྫོགས་པའི་སྐུ་དེ་ལ་ལྷན་སྐྱེས་ཀྱི་ཕོ་ཉ་ཞེས་བྱ་ལ། ཡང་འོག་ནས་བསྟན་པའི་གནས་ཡུལ་གྱིས་དཔའ་བོ་རྣལ་འབྱོར་མ་སྤྲུལ་པའི་སྐུ་ས་བཅུའམ་བཅུ་གསུམ་པོ་སོ་སོ་ལ་གནས་པའི་ཚུལ་འཛིན་པ་རྣམས་ནི་ཞིང་སྐྱེས་ཀྱི་ཕོ་ཉ་དང༌། དེ་ལྟ་བུའི་ཡུལ་སོ་སོར་གནས་པའི་མ་རྡོ་རྗེ་མཁའ་འགྲོ་སོགས་ཀྱི་རིགས་སུ་སྐྱེས་པ་དང༌། རྣལ་འབྱོར་པས་ཐུགས་ཀའི་ས་བོན་གྱི་འོད་ཟེར་སྤྲོ་བསྡུ་སོགས་ཀྱིས་བྱིན་གྱིས་རླབས་པའི་གང་ཟག་རྣམས་ནི་ལས་ལས་སྐྱེས་པའམ།
སྔགས་ལས་སྐྱེས་པ་ཡིན་ནོ། ། འོ་ན་སྐབས་འདིའི་མཆོད་ཡུལ་རྣམས་ཇི་ལྟར་བསྡུ་སྙམ་ན། རྩ་བའི་བླ་མ་ནས་ཡི་དམ་གྱི་བར་ནི་ལྷན་སྐྱེས་དང༌། ཆོས་སྐྱོང་ནས་དཔའ་བོ་དང་རྣལ་འབྱོར་རྫོགས་པའི་བར་ནི་ཞིང་སྐྱེས་དེ་མན་ཆད་སྔགས་སྐྱེས་སུ་བསྡུ་བ་ཡིན་ནོ། ། དེ་ལྟར་ངེས་པར་བྱས་ནས་སྐབས་འདིའི་ཚིག་དོན་ཅུང་ཟད་འཆད་པ་ལ། ཨོཾ་མཆོད་དོ་ཞེས་མཆོད་པར་འབུལ་བར་དམ་བཅས་ཏེ། དེ་ཡང་རང་ཉིད་གང་ལས་དབང་ཐོབ་པའི་རྡོ་རྗེ་སློབ་དཔོན་དེ་ཉིད། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོར་གྱུར་པ་ཡིན་པའི་ཚུལ་རྒྱུད་སྡེ་ཐམས་ཅད་ནས་གསུངས་ཤིང་ཚད་མར་ངེས་པ་དེའི་དོན་ཡིད་ལ་ངེས་པས་དེ་ཉིད་བདག་ཅག་རྣམས་ཀྱི་བླ་མ་ཡི་དམ་མངོན་དུ་གྱུར་པའི་ཡོན་ཏན་གྱི་ཕུང་པོ་བསམ་གྱིས་མི་ཁྱབ་ཅིང་ཁྱད་པར་ཇི་ལྟ་བ་དང་ཇི་སྙེད་པ་ཚུལ་བཞིན་མཁྱེན་པའི་ཡེ་ཤེས། འགྲོ་ལ་བུ་ལྟར་བརྩེ་བའི་ཐུགས་རྗེ། གང་ལ་གང་འདུལ་གྱི་མཛད་པའི་ཕྲིན་ལས་བསམ་གྱིས་མི་ཁྱབ་པ་མངའ་བ།
བཀའ་དྲིན་བླ་ན་མེད་པའི་ལེགས་ཚོགས་ཡོན་ཏན་ཐམས་ཅད་ཀྱི་འབྱུང་གནས་བླ་མ་རིན་པོ་ཆེའི་ཞལ་དུ་ཨོཾ་ཨཱཿཧཱུྃ། ཞེས་ཤ་ལྔ་དང་བདུད་རྩི་ལྔ་དག་པ་ཡེ་ཤེས་ཀྱི་རང་བཞིན་བདུད་རྩི་དེ་ཕུལ་བས་སྐུ་གསུང་ཐུགས་ལ་ཟག་མེད་ཀྱི་བདེ་བས་མཉེས་ཏེ། བདག་གི་ལུས་ངག་ཡིད་གསུམ་ལ་བྱིན་གྱིས་བརླབས་པར་བསམ། དེ་ནས་བརྒྱུད་པ་ཐམས་ཅད་ཀྱི་རྩ་བ། རིགས་ཀུན་ལ་ཁྱབ་པའི་བདག་ཉིད་ཐོག་མའི་མགོན་པོའམ། དང་པོའི་སངས་རྒྱས། སངས་རྒྱས་ཀུན་པས་སྔར་སངས་རྒྱས་པའི་ཆོས་སྐུ་མཚན་མ་དང་སྤྲོས་པས་མི་ཕྱེད་པའི་རྡོ་རྗེ་འཆང་དེ་ལ་སྐབས་འདིར་རྡོ་རྗེ་ཆོས་ཞེས་བྱ་སྟེ། ལེགས་སྦྱར་ལ་བཛྲ་དྷ་ར་དང༌། བཛྲ་དྷརྨ་གཉིས་ཀ་ཊཱུ་དྷྲྀ་ཀ་འཛིན་པའི་བྱིངས་ལས་སྒྲུབ་པས་འགལ་བ་མེད་པའི་ཁར་དོན་གཅིག་ཏུ་འགྲོ་བས་སོ། ། དེ་ཉིད་གཟུགས་ཀྱི་རྣམ་པར་ཤར་བ་འོག་མིན་གྱི་ཞིང་ན་བཞུགས་པའི་ལོངས་སྤྱོད་རྫོགས་པའི་སྐུ་རྡོ་རྗེ་ཆོས་དང༌།
དེ་ཉིད་གདུལ་བྱའི་སྣང་ངོ་དང་མཐུན་པར་འཛམ་གླིང་སོགས་གནས་སོ་སོར་སྟོན་པ་མཆོག་གི་སྤྲུལ་སྐུའི་རྣམ་པར་ཤར་བ་སྟོན་པ་རྡོ་རྗེ་ཆོས་དེ་ནི་སྐབས་འདིའི་བརྒྱུད་པའི་ཐོག་མ་ཡིན་ལ། ལ་ལ་ཞིག་རྡོ་རྗེ་འཆང་ཆོས་སྐུ། རྡོ་རྗེ་ཆོས་ལོངས་སྐུ། རྡོ་རྗེ་སེམས་དཔའ་སྤྲུལ་སྐུ་ཡིན་པའི་གཏི་ཐུག་གི་ངོས་འཛིན་ནི་མི་དགོས་སོ། ། དེ་ལྟ་བུའི་སྟོན་པ་རྡོ་རྗེ་སེམས་དཔའ་དེ་ལ་ཐབས་ཤེས་ཀྱི་ཆ་གཉིས་ལས། ཤེས་རབ་སྟོང་པ་ཉིད་ཟག་མེད་ཀྱི་བདེ་བ་བསྐྱེད་པའི་ཡུམ་མམ། ཕྱོགས་བཅུའི་རྒྱལ་བ་ཐམས་ཅད་གང་ལས་འབྱུང་བའི་གནས་སྟོང་པ་ཉིད་དེ་གཟུགས་སྐུའི་རྣམ་པར་ཤར་བ་ལ་རྡོ་རྗེ་རྣལ་འབྱོར་ཞེས་མཚན་བཏགས་པ་སྟེ། ཟུང་འཇུག་གི་ཆ་ནས་རྡོ་རྗེ་འཆང་དང་རྒྱུད་གཅིག་ཀྱང་དྲང་དོན་སོ་སོར་སྣང་བས་བརྒྱུད་པ་སོ་སོར་འདྲེན་ཚུལ་ཐ་དད་པ་ཞིག་བྱུང་བ་ཡིན་ནོ། ། དེ་ལྟ་བུའི་རྡོ་རྗེ་འཆང་དཔལ་ཧེ་རུ་ཀཿདང་རྗེ་བཙུན་རྡོ་རྗེ་རྣལ་འབྱོར་མས་དངོས་སུ་རྗེས་སུ་བཟུང་བ་ལ་བརྟེན་ནས་གྲུབ་པ་ཐོབ་པའི་སློབ་དཔོན་དྲིལ་བུ་པ་དང༌། ལྷག་པའི་ལྷ་འདི་ཉིད་ཀྱི་རྗེས་སུ་བཟུང་བས་ཚེ་འདིར་མཆོག་གི་དངོས་གྲུབ་བརྙེས་པ་ཌེཾ་ཀི་པ།
འབྲང་བརྡུང་ཞབས་དང༌། དོན་དམ་རྣམ་ཀུན་མཆོག་ལྡན་གྱི་ཡེ་ཤེས་མངོན་དུ་གྱུར་པའི་བར་མའི་སློབ་དཔོན་ནམ་ཨནྡར་བ་ཞེས་སུ་གྲགས་པ་སྟེ་འདིའི་འཐད་པ་ཡང་ཨ་མེས་ཀྱིས་བདེ་མཆོག་ཆོས་འབྱུང་ལས། རྗེ་བཙུན་ས་སྐྱ་པའི་ལུགས་ལ་རྡོ་རྗེ་དྲིལ་བུ་པ་ནས་རྣམ་རྒྱལ་གྱི་བར་སོགས་མི་དགོས་པར། དྷ་རི་ཀ་པ་ནས་བར་མའི་སློབ་དཔོན་ལ་དེད་པས་ཆོག་ཀྱང་དེ་དང་ཨནྡྷར་བ་གཅིག་གིས། རྣམ་རྒྱལ་དང་ཨནྡྷར་བ་གཅིག་པར་མི་བཞེད་པའི་ཕྱིར་རོ། ། ཞེས་གསུངས་ཤིང་ཀུན་མཁྱེན་གྱིས་ཀྱང་དེ་ལྟར་གསུངས་མོད། ཡུམ་གྱི་སྐབས་འདིར་རིགས་བརྒྱུད་གང་ནས་འདེད་གསན་ཡིག་དང་ཡིག་ཆ་སྔ་མར་ལྟོས་དགོས་ལ། དེ་ལྟར་ན་ནག་དྲིལ་གཉིས་དང་བརྒྱུད་པ་འདི་མི་དགོས་པ་ཡང་གསུངས་པས་དཔྱོད་ལྡན་རྣམས་དཔྱད་འཚལ། དེ་ཡང་སྐབས་དོན་ལ་འཇུག་ན། རྒྱལ་རིགས་ལས་རབ་ཏུ་བྱུང་ཞིང་བརྩོན་འགྲུས་མཆོག་གིས་གྲུབ་པ་བརྙེས་པ་ཏེ་ལོ་པ་དང༌།
གནས་ལྔ་རིགས་པའི་པཎ་ཆེན་དང་གྲུབ་བརྙེས་ཡོངས་ཀྱི་འཁོར་ལོས་བསྒྱུར་བ་བྲམ་ཟེའི་རིགས་ལས་མཆོག་གི་དངོས་གྲུབ་བརྙེས་པ་ནཱ་རོ་པ། མི་ཡི་མཆོག་ཏུ་གྲགས་པ་དང་དེ་ཉིད་ཀྱི་སློབ་མ་རྒྱ་གར་དང་བོད་ཡུལ་དུ་གནམ་གྱི་རྒྱུ་སྐར་ལྟར་གྲངས་མང་ཡང༌། སྙན་བརྒྱུད་སློབ་བཤད་ཀྱི་བརྒྱུད་འཛིན་པ་པོ་བལ་བོ་ཕམ་མཐིང་པ་སྐུ་མཆེད་བཞིའི་གཉིས་པ་འཇིགས་མེད་གྲགས་པ་དང༌། དེའི་དྲུང་དུ་ལོ་བཅོ་བརྒྱད་ཙམ་དུ་མཉེས་པ་གསུམ་གྱིས་མཉེས་པར་མཛད་དེ་དམ་པའི་ཆོས་ཚུལ་རྒྱ་མཚོར་དབང་འབྱོར་བ་ཀློག་སྐྱ་ལོ་ཙཱ་བ་ཤེས་རབ་བརྩེགས། དེ་གཉིས་ཀའི་སློབ་མ་སྐད་གཉིས་སྨྲ་བའི་དབང་པོ་མལ་ལོ་ཙཱ་བ་བློ་གྲོས་གྲགས་པ། གངས་ཅན་བསྟན་པའི་མངའ་བདག་རིས་མེད་འགྲོ་བའི་མགོན་གཅིག་ཟབ་རྒྱས་རྒྱུད་སྡེའི་དབང་མཛོད་རྗེ་བཙུན་ས་སྐྱ་པ་ཆེན་པོ་ཀུན་དགའ་སྙིང་པོ། དེ་ཉིད་ཀྱི་ནང་ཐུགས་ཀྱི་སྲས་ཐམས་ཅད་ཀྱི་ཐུ་བོ་སྐུ་ལུས་མ་སྤངས་པར་སྐུ་ཚེ་འདིར་དག་པ་མཁའ་སྤྱོད་ཀྱི་གྲོང་དུ་བྱོན་པའི་སློབ་དཔོན་བསོད་ནམས་རྩེ་མོ་དང༌། རྡོ་རྗེ་དྲིལ་བུ་ནམ་མཁར་བཞག་ཅིང་ནང་གི་ཟླ་ཉི་སྒྲ་གཅན་གྱི་རྒྱུ་བ་ལ་བརྟེན་པས་ཕྱི་རོལ་གྱི་སྒྲ་གཅན་གྱི་རྒྱུ་བ་བཀག་པ་སོགས་གྲུབ་པའི་རྟགས་མཚན་མཐར་ཕྱིན་པའི་རྗེ་བཙུན་གྲགས་པ་རྒྱལ་མཚན་རྣམ་གཉིས་དང༌། ཕྱི་མའི་དངོས་སློབ་མཁས་པའི་ཡོན་ཏན་གྱིས་རིག་བྱེད་པའི་གྲུབ་མཐའ་འཛིན་པའི་སྟོན་པ་འཕྲོག་བྱེད་འཁོར་བཅས་མི་སྨྲ་བའི་བརྟུལ་ཞུགས་ལ་སྦྱར་ཞིང་གྲུབ་པའི་མཐུ་དཔག་ཏུ་མེད་པ་ལ་མངའ་བརྙེས་པས་སངས་རྒྱས་བྱང་སེམས་དུ་མའི་ཞལ་འབད་མེད་དུ་གཟིགས་ཤིང་གསུང་གི་གནང་བ་ཐོབ་ཅིང་ཤེས་བྱ་ཇི་ལྟ་བ་དང་ཇི་སྙེད་པའི་དོན་ཀུན་མཁྱེན་པའི་སངས་རྒྱས་གཉིས་པ་ས་སྐྱ་པཎྜི་ཏ། སྲིད་དང་ཞི་བའི་གཙུག་རྒྱན་འཕགས་པ་རིན་པོ་ཆེ་བློ་གྲོས་རྒྱལ་མཚན།
རྙེད་དང་མི་རྙེད། བདེ་དང་སྡུག་བསྔལ། གྲགས་པ་དང་མི་གྲགས་པ། བསྟོད་པ་དང་སྨད་པ་སྟེ་འཇིག་རྟེན་གྱི་ཆོས་བརྒྱད་མགོ་སྙོམ་ཞིང་འཆིང་བ་ཀུན་ནས་སྤང་བ་ཞང་དགོན་པ་བ་དཀོན་མཆོག་དཔལ། རྩེ་གཅིག་ཏུ་སྒྲུབ་པ་ཁོ་ན་ཉམས་ལེན་གྱི་མཐིལ་དུ་མཛད་ཅིང་མཐར་ཕྱིན་པའི་སློབ་དཔོན་ན་བཟའ་བྲག་པ་བསོད་ནམས་དཔལ། མདོ་སྔགས་མ་ལུས་པར་མཁྱེན་པའི་སྤྱན་རས་ཡངས་པ། ཁམས་གསུམ་འགྲོ་བའི་བླ་མ་ཆོས་རྗེ་བསོད་ནམས་རྒྱལ་མཚན། རྗེ་བཙུན་གོང་མ་རྣམ་ལྔ་ནས་བརྒྱུད་པའི་བཤད་སྒྲུབ་ཀྱི་ཆུ་བོ་ཀུན་འདུས་པ་བླ་མ་དཔལ་ལྡན་ཚུལ་ཁྲིམས་དང༌། ཡང་ན་བླ་མ་དམ་པ་ནས་མཐུ་སྟོབས་ཀྱི་དབང་ཕྱུག་ཡར་ཀླུང་སེང་གེ་རྒྱལ་མཚན། མཁན་ཆེན་ཐམས་ཅད་མཁྱེན་པ་བསོད་ནམས་རྒྱལ་མཆོག་དང༌།
ཡབ་རྗེ་གྲུབ་པའི་དབང་པོ་འཇམ་དབྱངས་ནམ་མཁའ་རྒྱལ་མཚན་ཏེ། འདིའི་ཤྭ་ལོ་ཀ་ཆོས་རྗེ་གནས་གསར་བས་གསར་དུ་བསྣན་པ་ཡིན་ཀྱང༌། ཚིགས་བཅད་འོག་མ་དང་གོང་འོག་བརྗེས་ན་ཅུང་ལེགས་འདྲ། གོང་དཔལ་ལྡན་ཚུལ་ཁྲིམས་ཀྱི་འཕྲོ་ནས། མཁས་པའི་དབང་པོ་ཤར་ཆེན་ཡེ་ཤེས་རྒྱལ་མཚན། རྒྱལ་བ་རྫོགས་པའི་སངས་རྒྱས་ཀྱིས་བདེ་བར་གཤེགས་པ་དངོས་དང་མཚུངས་པར་མདོ་རྒྱུད་དུ་མ་ནས་ལུང་བསྟན་པ་ངོར་ཆེན་རྡོ་རྗེ་འཆང་ཀུན་དགའ་བཟང་པོ། འཁོར་ལོ་སྡོམ་པ་མི་ཡི་རྣམ་རོལ་མུས་པ་ཆེན་པོ་དཀོན་མཆོག་རྒྱལ་མཚན། དེ་ཡང་ཡབ་རྗེ་གཉིས་ཀའི་དངོས་སློབ་བདག་ཆེན་རྡོ་རྗེ་འཆང་མཐུ་སྟོབས་ཀྱི་དབང་ཕྱུག་བློ་གྲོས་རྒྱལ་མཚན། གངས་ཅན་གྲུབ་མཆོག་ཡོངས་ཀྱི་དེད་དཔོན་རྡོ་རིང་པ་ཀུན་བཟང་ཆོས་ཀྱི་ཉི་མ། སྙན་བརྒྱུད་བསྟན་པའི་སྲོག་ཤིང་ཚར་པ་ཆེན་པོ་བློ་གསལ་རྒྱ་མཚོ།
ངེས་པར་ཐམས་ཅད་མཁྱེན་པ་གསར་རྙིང་གདམས་པ་རྒྱ་མཚོའི་བང་མཛོད། འཇམ་དབྱངས་མཁྱེན་བརྩེའི་དབང་ཕྱུག ཐུགས་ཀྱི་སྲས་གཅིག་མཁན་ཆེན་བསླབ་གསུམ་རྒྱལ་མཚན། མཐུ་སྟོབས་ཀྱི་དབང་ཕྱུག་རྟ་ར་བ་བསོད་ནམས་ཆོས་འཕེལ། ཁྱབ་བདག་རྡོ་རྗེ་འཆང་དབང་ཕྱུག་རབ་བརྟན། རྗེ་བཀའ་འགྱུར་བ་ཆེན་པོ་འ་ཞྭ་རྡོ་རྗེ་འཛིན་པ་མགོན་པོ་བསོད་ནམས་མཆོག་ལྡན་འདི་ལ་རིགས་བདག་པོ་ཞེས་བརྗོད་པ་ནི། གངས་ཅན་མགོན་པོ་ལྔ་པ་ཆེན་པོའི་རིགས་བདག་ཏུ་བཞེས་པའི་ཉེ་ཚིག་ཡིན་ནོ། ། སྙན་བརྒྱུད་ཀྱི་མངའ་བདག་མཁན་ཆེན་ཞྭ་ལུ་བ་རིན་ཆེན་བསོད་ནམས་མཆོག་གྲུབ། ཡང་དབང་ཕྱུག་རབ་བརྟན་ནས། ལྔ་རིག་གྲུབ་པའི་དབང་པོ་ངག་དབང་ཆོས་ཀྱི་གྲགས་པ།
སྦས་པའི་རྣལ་འབྱོར་སངས་རྒྱས་རིན་ཆེན། བྱང་ཆུབ་སེམས་དཔའ་ཆེན་པོ་མཁྱེན་རབ་བསྟན་འཛིན་བཟང་པོ་དང༌། ཡང་དབང་རབ་དང་ངག་ཆོས་གཉིས་ཀ་ལས། སྔགས་འཆང་ཐམས་ཅད་མཁྱེན་པ་འཇམ་དབྱངས་ཀུན་དགའ་བསོད་ནམས་དང༌། འཇམ་དཔལ་རྡོ་རྗེ་སྔགས་འཆང་བསོད་ནམས་དབང་ཕྱུག རིགས་ཀུན་གྱི་ཁྱབ་བདག་སྔགས་འཆང་ཐམས་ཅད་མཁྱེན་པ་ཀུན་དགའ་བཀྲ་ཤིས། དེ་གསུམ་ཀ་ལས་དཀྱིལ་འཁོར་རྒྱ་མཚོའི་རིགས་བདག་རྡོ་རྗེ་འཆང་ངུར་སྨིག་འཆང་བའི་གར་གྱི་རྣམ་རོལ། བཅོ་བརྒྱད་པ་ལྕེ་བཙུན་མཁྱེན་རབ་བྱམས་པ་ངག་དབང་ལྷུན་གྲུབ། མཁྱེན་རབ་བསྟན་འཛིན་བཟང་པོ་ཀུན་དགའ་བཀྲ་ཤིས། མཁྱེན་རབ་བྱམས་པ་གསུམ་གྱི་ཐུགས་ལས་འཁྲུངས་པའི་སྲས།
སྙན་བརྒྱུད་བསྟན་པའི་མངའ་བདག་རྨོར་ཆེན་ཀུན་དགའ་ལྷུན་གྲུབ། ས་སྐྱ་པ་ལ་ཡོངས་སུ་གྲགས་པའི་ལམ་འབྲས་ཆེ་ཆུང༌། གསེར་ཆོས་བཅུ་གསུམ་ལས་མགོན་པོ་ཆེ་ཆུང་སོགས་སྙན་བརྒྱུད་གདམས་པའི་ཆུ་བོ་འདུས་པའི་རྒྱ་མཚོ། གསང་ཆེན་བསྟན་པ་ཡོངས་ཀྱི་མངའ་བདག་གནས་གསར་རྡོ་རྗེ་འཆང་ཀུན་དགའ་ལེགས་པའི་འབྱུང་གནས། འདི་མན་ཆད་ནས་བརྒྱུད་སྲོལ་མི་འདྲ་བ་མང་དུ་གྱེས་ཀྱང་འདིར་ནཱ་ལེནྡྲའི་བརྒྱུད་རིམ་ལྟར་ན། ས་ཆེན་ཀུན་དགའ་བློ་གྲོས་རྩེ་གདོང་བསྟན་འཛིན་ལྷུན་གྲུབ། བོད་འབྲུག་པ་ངག་དབང་བློ་གསལ་ཕུན་ཚོགས། བཅོ་བརྒྱད་ཁྲི་ཆེན་རྡོ་རྗེ་འཆང་ངག་དབང་ཀུན་དགའ་མཁྱེན་རབ། གཟིམས་འོག་རྡོ་རྗེ་འཆང་དབྱངས་ཅན་མགྲིན་པར་ཆགས་པ་བསྟན་འཛིན་ཕྲིན་ལས། རིག་འཛིན་ཆེན་པོ་ཕྱོགས་ལས་རྣམ་རྒྱལ།
ཡོངས་འཛིན་མཚུངས་མེད་བྱམས་པ་ཕྲིན་ལས་ཡོན་ཏན། མཁས་ཤིང་གྲུབ་བརྙེས་གཟིམས་འོག་བསྟན་འཛིན་སྙན་གྲགས། དེ་ལས་རབ་དཀར་མཚམས་པ་རིན་པོ་ཆེ་བསྟན་འཛིན་ཤེས་རབ་དང༌། ཡོངས་འཛིན་ངག་དབང་ཀླུ་སྒྲུབ། རྣམ་འདྲེན་རྡོ་རྗེ་འཆང་ཆེན་པོ་བྱམས་པ་རིན་ཆེན་མཁྱེན་བརྩེའི་དབང་པོ། དེ་ལས་སྐྱབས་གཅིག་གཟིམས་འོག་རྡོ་རྗེ་འཆང་ཀུན་བཟང་བསྟན་འཛིན་གྱིས་གསན་པའི་བར་དུ་ཡོད་ལ། ཡང་དེ་གསུམ་ཀ་ལས་ངོ་བོར་ལུགས་སོར་བཞག་ལ་ངོར་ཆེན་ནས། མུས་ཆེན། ཀུན་མཁྱེན་བསོད་ནམས་སེངྒེ། མུས་ཆེན་སངས་རྒྱས་རིན་ཆེན་འཇམ་དབྱངས་ས་ལོ་ཙཱ་བ་ཀུན་དགའ་བསོད་ནམས།
ངོར་ཆེན་དཀོན་མཆོག་ལྷུན་གྲུབ།

སྔགས་འཆང་ངག་གི་དབང་པོ་ཀུན་དགའ་རིན་ཆེན། འཇམ་དབྱངས་བསོད་ནམས་དབང་པོ། ཡབ་རྗེ་གྲགས་པ་བློ་གྲོས་ནས། ཨ་མེས་ཀྱི་བར་དུ་བརྒྱུད་པ་དང༌། ཡང་ན་སེམས་དཔའ་ཆེན་པོ་ནས་ཞྭ་ལུ་བ་སངས་རྒྱས་དཔལ་བཟང་མཁས་གྲུབ་དཔལ་ལྡན་རྒྱལ་པོ། རྗེ་བཟང་པོ་དཔལ། མུས་ཆེན་ནམ་མཁའ་དབང་ཕྱུག སྦས་པའི་རྣལ་འབྱོར་ཆོས་ཀྱི་དབང་ཕྱུག མུས་ཆེན་འཁོར་ལོ་སྡོམ་པ་སངས་རྒྱས་རྒྱལ་མཚན་ནས་ཨ་མེས་ཞབས་ཀྱིས་གསན་པའི་བར་དང༌། ཡང་ན་ཀུན་བློ་ནས། མུས་ཆེན་ཆོས་ཉིད་ཡེ་ཤེས།
ལྔ་རིགས་ཀུན་དགའ་བཀྲ་ཤིས། པདྨ་བདུད་འདུལ་དབང་ཕྱུག ཐེག་ཆེན་བཀྲ་ཤིས་རིན་ཆེན། ཡབ་རྗེ་འཇིགས་མེད་དབང་རྒྱལ། འཁོར་ལོའི་མགོན་པོ་འཕྲིན་ལས་རིན་ཆེན་གྱི་ཞལ་མངའ་ལས་བདག་གིས་ཐོབ་པ་དང༌། ཁྲིད་ཀྱི་བརྒྱུད་པ་ལྟར་ན་ཀུན་བློ་ནས་ཐར་རྩེ་ནམ་མཁའ་འཆི་མེད། གནས་གསར་བ་ནམ་མཁའ་ལེགས་པའི་འབྱུང་གནས། འཆི་མེད་བསྟན་པའི་ཉི་མ། གསུམ་ཀ་ལས་འདྲེན་མཆོག་ངག་དབང་རིན་ཆེན། བཞི་ཀ་ལས་བྱམས་པ་ཀུན་དགའ་བསྟན་འཛིན།
དེ་ལས་རྣལ་འབྱོར་འཇམ་དཔལ་བཟང་པོ། དེ་ལས་སྙིགས་དུས་བསྟན་པའི་མངའ་བདག་མ་ཧཱ་པཎྜི་ཏ་མཁྱེན་བརྩེའི་དབང་པོ། དེ་ལས་མི་འཕྲོག་པའི་མཁྱེན་རབ་དང་ཐུགས་རྗེའི་མངའ་བདག་འདྲེན་མཆོག་ངག་དབང་ལེགས་པའི་བར་དུ་བརྒྱུད་པ་དེ་བཞིན་རང་རང་གི་གང་ལས་ཐོབ་པའི་བརྒྱུད་རིམ་ལྟར་ཤེས་དགོས་པ་ལས། མཚན་སྙན་གང་ཆེ་དང༌། རང་བློ་འབབ་པའི་བླ་མ་རྣམས་འདི་དག་གི་གྲལ་དུ་བཞག་ན་འཐུས་པ་མ་ཡིན་ཞིང་གོང་གི་དྲིལ་བུ་པ་དང་ཌེཾ་གི་པ། ཨནྡ་བ་རྣམས་སྔ་ཕྱིའི་གོ་རིམ་ལ་ཞིབ་ཏུ་དཔྱད་དགོས་པར་སྣང་ངོ༌། ། ནཱ་ལེནྡྲའི་ཆོ་གར་རྗེ་གུ་ཎ་བས་སྐབས་འདིར་རྩ་བའི་བླ་མ་ལ་ནང་མཆོད་འབུལ་བའི་ཚིགས་བཅད་གསར་བརྩོམ་གནང་འདུག་ཀྱང་གོང་དུ་སོང་ཟིན་པས་ཟློས་སྐྱོན་དུ་འགྱུར་བས་མི་དགོས་སོ། ། གཞན་ཡང་སྨིན་པར་བྱེད་པའི་དབང་དང་གྲོལ་བྱེད་ཀྱི་ལམ་ཚུལ་བཞིན་དུ་བསྟན་པའི་རྒྱུད་ཀྱི་བཤད་དཀའ། ཟབ་མོའི་ལམ་གྱི་མན་ངག་སྙན་བརྒྱུད་དང་འབྲེལ་བ་གནང་བའི་དངོས་དང་བརྒྱུད་པའི་ལེགས་ཚོགས་ཐམས་ཅད་ཀྱི་འབྱུང་གནས་དཔལ་ལྡན་བླ་མའི་ཚོགས་རྣམས་ལ། ཡེ་ཤེས་ལྔའི་རྣམ་པར་ཡོངས་སུ་དག་པའི་བདུད་རྩི་དམ་ཚིག་གི་རྫས་ཀྱི་མཉེས་པའི་མཆོད་པ་འབུལ་ལོ། །
དེ་དག་གི་སྐབས་སུ་ནང་མཆོད་སྤྱི་གཙུག་ནས་གཏོར། དེ་ནས་ཨོཾ་གསུམ་མའི་སྔགས་ལན་གཅིག་གིས་མགོ་དྲངས་པ་ནི་བདེ་མཆོག་གི་གཞུང་གཞན་ནས་སྔགས་མཆོད་འབུལ་བ་དང་སྒོ་བསྟུན་པའམ། ཡང་ན་སླར་ཡང་མཆོད་པའི་ཡུལ་གསལ་བཏབ་ཅིང༌། དེ་ཙམ་དུ་མ་ཟད་གོང་དུ་བཤད་པ་ལྟར་འཁོར་ལོ་བདེ་མཆོག་གི་ལྷ་ཚོགས་ཐམས་ཅད་ཀྱི་སྙིང་པོ་ཡིན་པས་དེ་དག་ཐམས་ཅད་ལ་མཆོད་པར་བསྟན་ལ། མཁའ་དང་མཉམ་ཞིང་ནམ་མཁའི་ཁམས་རྣམས་ཡོངས་སུ་ཁྱབ་པའི་ཆོས་ཀྱི་དབྱིངས་དེ་བཞིན་ཉིད་ལས་ནམ་ཡང་མ་གཡོས་ཀྱང༌། ཞིང་གི་རྡུལ་གྱི་གྲངས་དང་མཉམ་པ་སོགས་ལྷ་ཚོགས་ཀྱི་སྤྲུལ་པས་འགྲོ་བ་སེམས་ཅན་ཀུན་གྱི་དོན་མཛད་ཀྱང་དངོས་གྲུབ་འདོད་པའི་རྣལ་འབྱོར་པ་བདག་གི་ཡི་དམ་རྗེ་བཙུན་རྡོ་རྗེ་རྣལ་འབྱོར་མར་སྔར་བཞིན་མཆོད། འབུལ་མཆོད་གཞན་ཡང་གསང་སྔགས་ཏེ་མནྟྲ་ཞེས་པའི་སྒྲ་ལས་དྲངས་ན། མ་ན་ཡིད་དང༌། ཏ་ར་སྐྱོབས་པ་སྟེ་ཡིད་མཚན་རྟོག་ལས་སྐྱོབ་པའི་གསང་སྔགས་ཀྱི་དེ་ལ་ཡང༌། ཕྱི་ལུས་ངག་གི་བྱ་བ་རྩལ་དུ་བཏོན་པ་བྱ་བའི་རྒྱུད།
ལུས་ངག་དང་ཏིང་ངེ་འཛིན་གྱི་སྤྱོད་པ་ཆ་མཉམ་དུ་བསྟན་པ་སྤྱོད་པའི་རྒྱུད། ཏིང་ངེ་འཛིན་གཙོ་བོར་བསྟན་པ་རྣལ་འབྱོར་གྱི་རྒྱུད། ཏིང་ངེ་འཛིན་གྱི་ཁྱད་པར་གོང་ན་མེད་པར་བསྟན་པ་རྣལ་འབྱོར་བླ་ན་མེད་པའི་རྒྱུད་དེ་རྒྱུད་སྡེ་ཆེན་པོ་བཞི་དང་འབྲེལ་བའི་ཡི་དམ་དཀྱིལ་འཁོར་གྱི་ལྷ་ཚོགས་ལ་འབུལ་བའི་མོས་པ་དང་བཅས་ཏེ་སྙིང་ག་ནས་གཏོར། མཐེབ་སྲིན་གྱིས་ལྕེ་རྩེ་སྨིན་མཚམས་སྤྱི་གཙུག་རྣམས་སུ་ཐིག་ལེ་བྱས་ཏེ། ཨོཾ་ཨཱཿཧཱུྃ། ཞེས་བརྗོད་པས་ཕུང་པོ་ལྔ་རིགས་ལྔ། ཁམས་དང་སྐྱེ་མཆེད་རྣམས་སེམས་དཔའ་སེམས་མ་སོགས་ཀྱི་ངོ་བོ་གདོད་ནས་གྲུབ་པ་ཉིད་ཐབས་འདིས་གསལ་བཏབ་སྟེ་ལྷ་ལ་ལྷ་ཐིམ་པའི་བདེ་བ་ཆེན་པོས་ཚིམ་པར་བསམ། འདིར་ལ་ལ་ཞིག་དཔྲལ་མགྲིན་སྙིང་ག་གསུམ་ལ་གཏུགས་པར་མཛད་ཀྱང་འདི་ལྟར་མཛད་པ་ཉིད་ཕྱག་ལེན་གྱི་ཁུང་གཙང་ཞིང་གོ་རིམ་དེ་ལྟར་འབྱུང་བ་ཡང་བདུད་རྩི་གཙོ་བོར་གསུང་གི་སྐབས་ཡིན་པས་གསུང་ལ་གཙོ་བོར་མཆོད་པ་ཡིན་པའི་ཕྱིར་རོ། ། བར་ཕུད་ཀྱང་གཏོར་མར་ཕུལ་བར་བྱ་སྟེ། དེའི་ཚུལ་ནི་ནང་མཆོད་ནས་ཐུར་མ་ལྟ་བུས་བཅུས་པ་འདས་གཏོར་ནས་བཟུང་སྟེ།
རིམ་པར་འབུལ་བ་ཉིད་ཡིན་ལ། ངག་ལེགས་པས་ཀྱེ་རྡོར་ས་ཆོག་ཏུ་ནང་མཆོད་ཆུ་ཆང་བཅས་ཀྱིས་བྲན་པར་བཤད་ཀྱང་སྐབས་འདིར་དེ་ལྟར་བྲན་པའི་བཤད་པ་སྔར་མ་བྱུང་ཞིང་ཤེས་བྱེད་ཀྱང་མེད་དོ། ། དེ་ནས་ཆོས་སྐྱོང་ལ་འབུལ་བ་ནི། ཨོཾ་ཤྲཱི་མ་ཧཱ་ཀཱ་ལཱ་ཡ། དཔལ་ནག་པོ་ཆེན་པོ་ལ། ཞེས་བྱ་བ་ཡིན་ལ་གཉིས་སུ་མེད་པའི་ཡེ་ཤེས་ཀྱི་དཔལ་དང་ལྡན་པའི་མགོན་པོ་ལྷ་ཐམས་ཅད་ཀྱི་མཆོག་རྡོ་རྗེ་ནག་པོ་ཆེན་པོ་གུར་གྱི་མགོན་པོ་དང༌། ལྷ་མོ་འདོད་པ་ཁམས་ཀྱི་དབང་ཕྱུག་མ་ལྕམ་དྲལ་དང༌། གནོད་སྦྱིན་ཡབ་ཡུམ་དམ་ཅན་པུ་ཊ་མིང་སྲིང་སོགས་བྲན་གཡོག་བཀའ་སྡོད་འཁོར་དང་བཅས་ལ་ཕུལ་བར་བསམ་ཞིང་སྙིང་གའི་འོག་ཙམ་ནས་གཏོར། ཤྲཱི་དྷརྨཱ་པ་ལ་ཙ་ཏུར་མུ་ཁཱ་ཡ། དཔལ་ཆོས་སྐྱོང་ཞལ་བཞི་པ་ལ་བཞེས་པ་སྟེ།
མཐུ་སྟོབས་ཀྱི་དབང་ཕྱུག་ཞལ་བཞི་པ། ཡུམ་ཆེན་སྲིང་མོ་བཞི་ཞིང་སྐྱོང་ཕོ་མོ་འབུམ་སྡེ་ཕོ་ཉ་དྲེགས་པ་སྡེ་བརྒྱད་དེ། དཔལ་མགོན་བདུན་ཅུའི་ཁར། སྨན་བླ་ནས་བཤད་པའི་གནོད་སྦྱིན་སྡེ་དཔོན་རྣམས་ཏེ་སྡེ་བརྒྱད་སོགས་ཞེས་ཁའུ་པའི་ཞལ་རྒྱུན་དུ་ཡོད་ཅེས་གྲགས་པ་ལྟར། བཀའ་ལ་ཉན་པའི་འཁོར་ཚོགས་ཐམས་ཅད་ལ་འབུལ་བ་དང༌། ཤྲཱི་རེ་མ་ཏི་ནི་དཔལ་ལྷ་མོ་ལ། བསྟན་སྲུང་ཀུན་གྱི་གཙོ་མོ་རྡོ་རྗེ་རབ་བརྟན་མ། ཁོལ་མོ་ཆུ་སྲིན་གདོང་ཅན་མང་པོ་དང་ལས་མཁན་སོགས་ཞིང་སྐྱོང་གི་མ་མོ་མཁའ་འགྲོའི་ཚོགས་དང་བཅས་པ་ལ་འབུལ་བ་ནི། གནས་གསར་བའི་གསུང་དུ་མེད་ཀྱང་དཔལ་ནཱ་ལེནྡྲའི་མཁྱེན་རབ་ཆོས་རྗེ་གདན་སར་འཁོད་པ་ནས་ལྷ་མོ་འདི་བརྟེན་ཅིང་ཆོས་ལྡན་གྱི་ཕྲིན་ལས་སྒྲུབ་པས་རྒྱུན་ཏུ་གཏོར་བསྔོ་མཛད་ཅིང་སྒྲུབ་མཆོད་ཀྱི་སྐབས་འདིར་ཡང་དམིགས་བསལ་གྱི་ཕུད་མཆོད་མཛད་པ་ཡིན་ལ། ཨོཾ་གྷྲི་རཱ་ཛ་སོགས་ནི་དུར་བདག་གི་བསྙེན་སྔགས་ཏེ་འདི་ནི་བོད་སྐད་དུ་བསྒྱུར་བ་མི་སྣང་ལ།
འདིར་མཚན་སྔགས་སྦྱར་ན་ལེགས་པས་དེ་ལྟར་ན། ཨོཾ་ཤྲཱི་མ་ཤ་ནི་པ་ཏཱ་དཔལ་དུར་ཁྲོད་བདག་པོ་ལ། ནུབ་ཕྱོགས་ཨོ་རྒྱན་གྱི་ཡུལ་དུ་ཞིང་སྐྱོང་གི་དབང་པོར་མཛད་ཅིང་གསང་ཆེན་རྒྱུད་སྡེ་སྤྱི་དང་ཁྱད་པར་མ་རྒྱུད་ཀྱི་གཉེར་ཁ་འཛིན་པ། མཐུ་སྟོབས་ཀྱི་དབང་ཕྱུག་ནོར་སྐྱོང་དུར་ཁྲོད་ཀྱི་བདག་པོ་ཡབ་ཡུམ་དང་དེའི་བཀའ་ཉན་པའི་ཤ་ཟ་ཕོ་མོ་འབུམ་སྡེ་དང་བཅས་པ་ལ་འབུལ་ཞེས་པ་སྟེ་འདི་ནི་དཔལ་འཁོར་ལོ་སྡོམ་པའི་ཐུགས་ཀྱི་སྤྲུལ་པ་ཡིན་པར་རྒྱུད་ནས་དངོས་སུ་བསྟན་པ་ལྟར་སྐབས་འདིར་ཐུན་མོང་མ་ཡིན་པའི་སྲུང་མར་བཞེད་པ་ཡིན་ནོ། ། ཆོས་གྲྭ་ཆེན་པོ་ནཱ་ལེནྡྲར་སྐབས་འདིར་ཆོས་རྒྱལ་སྐུ་ལྔ་ལ་འབུལ་བའི་ཚིགས་བཅད་མཛད་པ་ལྟར་ན། ཨོཾ་མ་ཧཱ་རཱ་ཛཱ་ཡ། རྒྱལ་པོ་ཆེན་པོ་ལ་དཔག་པར་དཀའ་བའི་མཐུ་སྟོབས་བྱེ་བའི་བདག་ཉིད། མཚན་དྲན་པ་ཙམ་གྱིས་འདོད་དགུའི་མཆོག་ཐམས་ཅད་སྦྱིན་པར་མཛད་པའི་ཆོས་སྐྱོང་རྒྱལ་པོ་ཆེན་པོ་སྐུ་ལྔ་དང༌། དེའི་བཀའ་ཉན་དྲེགས་པའི་རྣམ་པར་བརྟན་པ་འཁོར་དང་བཅས་པ་ལ་འབུལ། ཞེས་པ་སྟེ་འདི་ནི་ངེས་དོན་དུ་འཕགས་པ་ཡིན་ཀྱང༌།
འཇིག་རྟེན་དྲེགས་པའི་ཚུལ་དུ་བསྟན་པ་ཙམ་ཡིན་པས་ནང་མཆོད་འབུལ་བ་ལ་སྐྱོན་མེད་པ་མ་ཟད། འཇམ་མགོན་བླ་མ་ཨ་མེས་ཆེན་པོས་ཕུར་པའི་རྣམ་བཤད་དུ་མཐའ་དཔྱོད་རྒྱས་སྤྲོས་གསུངས་ཤིང༌། སྔགས་འཆང་ཆོས་ཀྱི་རྒྱལ་པོ་ཀུན་དགའ་རིན་ཆེན་གྱིས་པུ་ཊ་དམར་པོ་ཡིན་པར་གསུངས་ཤིང༌། ཀུན་མཁྱེན་ལྔ་པ་ཆེན་པོས་ཀྱང་འཇིག་རྟེན་མཆོད་བསྟོད་ཀྱི་དཀྱིལ་འཁོར་དུ་གནས་པའི་དྲེགས་པའི་སྡེ་དཔོན་སུམ་ཅུའི་ནང་ཚན་དུ་བཞེད་པ་སོགས་གང་ལྟར་ཡང་འཇིག་རྟེན་ལས་འདས་པར་གྲུབ་བོ། ། གཞན་ཡང་ལུང་དང་རྟོགས་པའི་ཆོས་ཀྱི་འཁོར་ལོ་གང་དུ་ཡོད་པ་དེ་སྐྱོང་ཞིང༌། བསྟན་པ་སྲུང་བ་དང༌། རྣལ་འབྱོར་སྒྲུབ་པ་པོ་འཁོར་དང་བཅས་པ་ཚུལ་བཞིན་དུ་སྐྱོང་བའི་དམ་ཅན་མཆོག་ཏུ་གྱུར་པ་སྔོན་སངས་རྒྱས་མཐོང་ཞིང་དམ་པའི་ཆོས་ཐོབ་པས་བཀའ་སྡོད་ཆོས་སྐྱོང་བའི་སྲུང་མ་དཔལ་མགོན་བདུན་ཅུ་རྩ་ལྔ་འཁོར་དང་བཅས་པ་ལ་འབུལ་ཞེས་སོ། ། དེ་ནས་ཡུལ་ཉེར་བཞིར་བཞུགས་པའི་དཔའ་བོ་དང་རྣལ་འབྱོར་མ་རྣམས་ལ་ནང་མཆོད་འབུལ་བ་ལ། འབུལ་ཡུལ་དེ་དག་གང་དུ་བཞུགས་པའི་གནས་ངོས་འཛིན་པ་དང༌། དེ་ན་བཞུགས་པའི་རྣལ་འབྱོར་མ་རྣམས་ཀྱི་ངོ་བོ་བཤད་པ།
ཇི་ལྟར་འབུལ་བའི་ཚུལ་ཚིགས་སུ་བཅད་པའི་དོན་བཤད་པ་དང་གསུམ་ལས། དང་པོ་ལ་ཡང་ཕྱི་དང་ནང་གི་གནས་གཉིས་སུ་ཡོད་དེ། དང་པོ་ནི། ཕྱི་རོལ་གྱི་ཡུལ་ཉི་ཤུ་རྩ་བཞི་པོ་རྣམས་སྟེང་ཚངས་པའི་འཇིག་རྟེན་ནས། འོག་གཞི་རླུང་གི་དཀྱིལ་འཁོར་ཡན་ཆད་གྲུབ་པ་དང་ལྷན་ཅིག་ཏུ་ཡུལ་ཉི་ཤུ་རྩ་བཞི་གྲུབ་ཅིང༌། བྱེ་བྲག་འཛམ་བུའི་གླིང་གྲུབ་པ་དང་དུས་མཉམ་དུ། དེར་ཡང་ཡུལ་ཉེར་བཞི་གྲུབ་པས། དེ་ལྟར་ན་འདིར་སྐབས་སུ་བབས་པའི་ཡུལ་རྣམས་འཛམ་གླིང་འདིར་ཡོད་པ་གཙོ་བོར་བཤད་ན། དེ་ཡང་གནས་ཀྱི་ཐ་སྙད་དུ་བྱས་པའི་ཡུལ་བཞི་ཡོད་དེ། པུལླི་ར་མ་ལ་ཡ་སྟེ་རྒྱལ་པའི་རི་ཞེས་བྱ་བ།
དཀྱིལ་འཁོར་ཀྱི་ཕྱོགས་དང་བསྟུན་ན་ཤར་དང་འཛམ་བུ་གླིང་དུ་ཡོད་ཚུལ་གྱི་དབང་དུ་བྱས་ན། དུས་གསུམ་གྱི་སངས་རྒྱས་ཐམས་ཅད་བྱོན་པའི་གནས་ཡོངས་སུ་གྲགས་པ་རྡོ་རྗེ་གདན་ལྟེ་བར་བྱས་པའི་ལྷོ་ཕྱོགས་ན་ཡོད་པར་བཤད། ཛཱ་ལན་དྷ་ར་སྟེ། ར་བ་འཛིན་པའམ། ཡང་ན་ཛ་ལ་ཆུའི་སྐད་དོད་ལ་ཨ་ནཱིའི་འཕེལ་བ་བྱས་པས་འབར་བའི་མེ་ལ་འཇུག་པས། འབར་བ་འཛིན་པ་ནི་རྡོ་རྗེ་གདན་གྱི་ནུབ་བྱང༌། རྡོ་ལ་མེ་འབར་བའི་གནས་སུ་བཞེད། ཨཽ་ཊི་ན་ཡ་འཕུར་འགྲོའི་གནས་ནི་དཀྱིལ་འཁོར་དང་མཐུན་པར་ནུབ་ཕྱོགས་སུ་ཡོད་པ། ཟུར་ཆགས་སུ་ཨོ་རྒྱན་དུ་གྲགས་པ་དེ་ཡིན་ཞིང༌། ཨརྦུ་དང་མཆོད་འོས་ཞེས་པ་རྒྱ་གར་ལྷོ་ནུབ་ཀྱི་མཚམས་སུ་ཡོད་པ་དེ་རྣམས་ཡིན་ནོ། །
ཉེ་བའི་གནས་བཞི་ཡོད་དེ། གོ་ད་ཝ་རཱི་བའི་མཆོག་སྦྱིན་མ་ལྷོ་ཕྱོགས་དཔལ་གྱི་རིའི་རྩ་བ་ན། ཆུ་བོ་གོ་ད་ཝ་རཱི་འབབ་པའི་འགྲམ་དང་ར་མེ་ཤྭ་ར་དགའ་བའི་དབང་ཕྱུག་མ་སྟེ། དགའ་བྱེད་དབང་ཕྱུག་གི་བྱས་པའི་དབང་ཕྱུག་མའི་རྟེན་ཡོད་པའི་གནས། དེ་ཝཱི་ཀོ་ཊི་ལྷ་མོའི་མཁར་རྒྱ་གར་ཤར་ཕྱོགས་སུ་ཡོད་པ་ཀུན་མཁྱེན་གྱིས་གསུངས་ལ། ཆོས་རྗེ་བདག་ཉིད་ཆེན་པོས་ཀྱང་དེ་ལྟར་བཞེད། ལྷོ་ཕྱོགས་ན་ཡོད་པའི་མཱ་ལ་ཝ་ཕྲེང་བ་ཅན་ཏེ། དེ་བརྒྱད་ནི་མཁའ་ལ་སྤྱོད་པའི་འཇིགས་བྱེད་བརྒྱད་ཀྱིས་བཟུང་བས་མཁའ་སྤྱོད་ཀྱི་གནས་སུ་གྲགས་ལ། ཀ་མ་རུ་པ་འདོད་པའི་གཟུགས་ཆགས་པ་ཤས་ཆེ་བའི་ཡུལ་ལྷོ་ཕྱོགས་སུ་ཡོད་པ་དང༌། ཨོ་ཊི་བི་ཤ།
ཕྱིའི་ཤར་ཕྱོགས་ན་ཡོད་པ་དང་གཉིས་ནི་ཞིང་ཞེས་སུ་གྲགས་ལ་ཏྲི་ཤ་ཀུ་ཎེ། དགེ་བ་གསུམ་པ། ལྷོ་ནུབ་ཀྱི་ཆར་ཡོད་པ་དང༌། ཀོ་ས་ལ་མཛོད་ལེན་ཏེ་ནུབ་ཕྱོགས་རྒྱལ་པོ་གསལ་རྒྱལ་གྱི་ཡུལ་ཏེ་འདི་ལ་དགེ་བ་ཅན་དུ་བསྒྱུར་བ་ཡང་ཡོད་པ་འདི་གཉིས་ནི་ཉེ་བའི་ཞིང་ཡིན་ཞིང༌། ཀ་ལིངྒ་ཅི་མཚན་ནམ་སྨྲ་བའི་རྟགས། ལྷོ་ཕྱོགས་རྒྱལ་པོའི་ཁབ། ལ་སྦ་ཀ་འཕྱང་བ་ཅན་ལྷོ་ཕྱོགས་ན་ཡོད་པར་བཤད་པ་གཉིས་ནི། ཚནྡོ་ཧ་དང༌། ཀཱཉྩི་སྟེ་བསྒྱུར་བག་ཅན་ལྷོ་ཕྱོགས་འདི་ལ་གྲོང་ཁྱེར་གྱི་མཆོག་ཅེས་ཀྱང་གྲགས་མོད། ཆོས་རྗེ་རིན་པོ་ཆེས།
ཀཱཉྩིའི་ཡུལ་དུ་ཕྱིན་པ་ན། ཕ་བསད་པ་ལ་རྒྱལ་རྔ་བརྡུང་ཞེས་པའི་ཡུལ་ཏེ། གཡོ་སྒྱུ་ཤིན་ཏུ་ཆེ་བའི་ཡུལ་དང༌། ཞི་མ་ལ་ཡ། ཁ་བ་ཅན་གྱི་རི་སྟེ་བྱང་ཕྱོགས་ཀྱི་རི་བོ་གངས་ཅན་གཉིས་ཏེ་ས་བླ་ན་སྤྱོད་པའི་འཇིགས་བྱེད་བརྒྱད་ཀྱིས་བཟུང་བས་ས་སྤྱོད་ཀྱི་གནས་དང༌། པྲེ་ཏ་པུ་རི་ནི་ཡི་དྭགས་ཀྱི་གྲོང་ཁྱེར་ཞེས་པ་སྟེ་བྱང་ཕྱོགས་སུ་ཡོད་ལ། གྲྀཧ་དེ་ཝ་ཁྱིམ་གྱི་ལྷ་ལྷོ་ཕྱོགས་སུ་ཡོད་པར་བཤད་པ་སྟེ་གཉིས་ནི་འདུ་བ་དང༌། སོ་སོ་རཥྚ་སྟེ་ཡུལ་འཁོར་བཟང་པོ་རྒྱ་གར་ལྷོ་ཕྱོགས་སོ་བ་ནཱ་ཐ་ཞེས་གྲགས་པ་དང༌། སུ་ཝརྞ་དྭི་པ། གསེར་གྱི་གླིང་སྟེ་ལྷོ་ནུབ་ཀྱི་ཕྱོགས་སུ་སྲིན་པོས་བཟུང་བའི་གླིང་ཆུང་གཅིག་ཏེ་དེ་གཉིས་ནི་ཉེ་བའི་འདུ་བའོ། །
ནཱ་ག་ར་ནི་ཀླུའི་གྲོང་ཁྱེར་ལྷོ་ཕྱོགས་ནས་རྟ་ན་ག་ར་ལ་སོགས་པ་ཡུལ་ཆེན་པོ་བཅུ་དྲུག་ཡོད་པ་དང༌། སིན་དྷུ་ནི་ཆུ་ཡི་མིང་སྟེ་ལྷོ་ཕྱོགས་ངོས་ཆུ་བོ་སིནྡྷུ་འབབ་པའི་འགྲམ་དུ་ཡོད་པ་དེ་གཉིས་ནི་དུར་ཁྲོད་དང༌། མ་ཏུ་ནི་མྱ་ངན་གྱི་ཐང་ལྷོ་ཕྱོགས་ན་ཡོད་ཅིང༌། ཀུ་ལུ་ཏཱ་རིགས་ལྡན་ཏེ་ཕྱིའི་ལྷོ་ནུབ་ཏུ་ཡོད་པར་བཤད་པ་ནི་ཉེ་བའི་དུར་ཁྲོད་དེ། བརྒྱད་པོ་ནི་ས་འོག་ན་སྤྱོད་པའི་འཇིགས་བྱེད་བརྒྱད་ཀྱི་བཟུང་བའི་རྒྱུ་མཚན་གྱིས་ས་འོག་ན་སྤྱོད་པའི་གནས་སུ་བཞག་པའོ། ། འདི་དག་ལ་ངོས་འཛིན་ཚུལ་མི་འདྲ་བ་མང་ཞིག་ཡོད་ཀྱང་ཀུན་མཁྱེན་ཆོས་ཀྱི་རྒྱལ་པོ་བསོད་ནམས་སེངྒེའི་དགོངས་པ་གཙོ་བོར་བཟུང་བ་ལགས། དེ་དང་འབྲེལ་བ་གནས་སོ་གཉིས་དང་གནས་སོ་བདུན་དུ་ཀྱེ་རྡོ་རྗེ་དང༌། དུས་འཁོར་སོགས་ལས་བཤད་པའི་དོན་རྣམས་ཀྱང་འདིར་མི་བཞེད་པ་ནི་མ་ཡིན་ཀྱང༌། དངོས་བསྟན་གཙོ་ཆེ་བ་ཉིད་བཤད་པ་ཡིན་ནོ། ། གཉིས་པ་ནང་གི་གནས་ནི་རྒྱུད་སྡེ་སོ་སོར་མི་འདྲ་བ་དུ་མ་ཞིག་ཡོད་ཀྱང༌།
བདེ་མཆོག་གི་སྐབས་འདིར། སྤྱི་གཙུག་ནས་སྐྲ་མཚམས་ཀྱི་བར་ཕྱེད་པར་བྱས་པའི་དཀྱིལ་པུལླི་ར་མ་ལ་ཡ། སྤྱི་གཙུག་ཚངས་པའི་བུ་ག་ནི་ཛཱ་ལནྡྷ་ར། རྣ་བ་གཡས་པའི་བུ་གའི་ནང་ཨོ་ཊི་ཡ་ན། ལྟག་པ་ཨརྦུ་ཌ། རྣ་བ་གཡོན་པ་གོ་ད་ཝི་རཱི། སྨིན་མའི་དབུས་སུ་རཱ་མེ་ཤྭ་ར། མིག་གཉིས་དེ་ཝཱི་ཀོ་ཊི། ཕྲག་པ་གཉིས་མཱ་ལ་ཝ། མཆན་ཁུང་གཉིས་ཀཱ་མ་དྷུ་བ།
ནུ་མ་གཉིས་ཨོ་ཏྲི་བི་ཤ། ལྟེ་བ་རྟའི་ཤ་ཀུ་ནི། སྣ་རྩེ་ཀོ་ས་ལ། ལྕེ་ཡི་རྩ་བ་ཀ་ལིངྒ༌། མགྲིན་པ་ལཾ་པ་ཀ། སྙིང་ག་ཀཉྩི། འདོམས་བར་ཏེ་ཕོ་མོའི་འབྲས་བུ་གཉིས་ནི་མ་ལ་ཡ། མཚན་མའི་རྩ་བ་པྲེ་ཏ་པུ་རི། བཤང་ལམ་གྲྀ་ཧ་དེ་ཝ། བརླ་རྩ་གཉིས་སོ་སོ་རཱཥྚ།
བྱིན་པ་གཉིས་གསེར་གླིང༌། སོར་མོ་བཅུ་དྲུག་ན་གར། བསོ་གོང་གཉིས་སིན་དྷུ། རྐང་ལག་གི་མཐེ་བོང་བཞི་ནི་མ་ཏུ། པུས་མོ་གཉིས་ནི་ཀུ་ལ་ཏཱ་སྟེ་ཡུལ་ཉེར་བཞི་ཁམས་དྲུག་ལྡན་གྱི་གང་ཟག་གཅིག་གི་རྡོ་རྗེའི་ལུས་སྐྱོན་མེད་པ་ལ་ཚང་སྟེ། ཇི་སྐད་དུ། པུ་ལ་སོགས་པ་གང་གསུངས་པ། ། ཕྱི་དང་ནང་དུ་ཡང་དག་གནས། ། ཞེས་དང༌། ཇི་ལྟར་ཕྱི་རོལ་དེ་བཞིན་ནང༌། །
ཞེས་གསུངས་པའི་ཕྱིར་རོ། ། སོ་གཉིས་དང་པོ་བདུན་སོགས་འཆད་པའི་སྐབས་སུ་གོ་རིམ་དང༌། བཀོད་ཚུལ་མི་འདྲ་བ་ནི་རྒྱུད་སྡེ་སོ་སོའི་གདུལ་བྱའི་སྣང་ཚུལ་དང༌། གྲུབ་བརྙེས་ཀྱི་སློབ་དཔོན་སོ་སོའི་བཞེད་པ་མི་འདྲ་བའི་ཁྱད་པར་བསྟན་པ་ཙམ་ཡིན་ནོ། ། གཉིས་པ་དེར་བཞུགས་པའི་རྣལ་འབྱོར་མ་རྣམས་ཀྱི་ངོ་བོ་ནི། གང་དུ་གནས་ཀྱི་མིང་ཅན་བཞིའི་རླུང་སེམས་དབུ་མར་ཞུགས་པས་ས་དང་པོ་རབ་ཏུ་དགའ་བའི་རྟོགས་པ་སྐྱེ་ཞིང༌། ས་དེ་ལ་རྒྱུའི་སྒོ་ནས་གནས་ཞེས་བརྗོད་པ་ཡིན། དེའི་རྟེན་འབྲེལ་གྱིས། ཕྱི་ཡི་ཡུལ་དེ་ན་བཞུགས་པའི་དཔའ་བོ་དང་རྣལ་འབྱོར་རྣམས་ཀྱང་ངོ་བོ་སངས་རྒྱས་ཡིན་ཀྱང་རྣམ་པ་ས་དང་པོ་ཐོབ་པའི་ཚུལ་དུ་བཞུགས་པ་རྣམས་དབང་དུ་འདུ་བར་འགྱུར་བའམ། ཡང་ན་ཕྱིའི་ཡུལ་དེར་སྤྱོད་པ་བྱས་པས་དབང་དུ་འདུས་ཏེ་ནང་གི་རླུང་སེམས་དབུ་མར་འཇུག་པ་ནི་གོ་རིམ་མ་ངེས་ལ།
དེ་བཞིན་དུ་ཉེ་བའི་གནས་ནི་ས་གཉིས་པ་དང༌། སྦྱར་ཞིང་དེ་དག་ནི་རྒྱལ་བ་ཐམས་ཅད་ཀྱི་ཐུགས་ཀྱི་གསང་བ་བསམ་གྱིས་མི་ཁྱབ་པ་ལྷ་ཡི་ངོ་བོར་ཤར་བས་དཀྱིལ་འཁོར་འཁོར་ལོར་ཡང་ཐུགས་ཀྱི་འཁོར་ལོ་ལ་བཀོད་པ་ཡིན་ནོ། ། ཞིང་དང་ས་གསུམ་པ། ཉེ་བའི་ཞིང་དང་ས་བཞི་པ། ཚནྡོ་ཧ་དང་ས་ལྔ་པ། ཉེ་བའི་ཚནྡོ་ཧ་དང་ས་དྲུག་པ་སྦྱར་ཏེ། དེ་དག་གི་ནི་རྒྱལ་བའི་གསུང་གི་ངོ་བོ་ཡིན་ལ་དེའི་རྒྱུ་མཚན་གྱིས་དཀྱིལ་འཁོར་གྱི་སྐབས་སུ་ཡང་གསུང་གི་འཁོར་ལོ་ལ་བཀོད་པའོ། ། འདུ་བ་ནི་ས་བདུན་པ་དང༌། ཉེ་བའི་འདུ་བ་ས་བརྒྱད་པ། དུར་ཁྲོད་ནི་ས་དགུ་པ།
ཉེ་བའི་དུར་ཁྲོད་ནི་ས་བཅུ་པ་དང་སྦྱར་བ་ནི། རྒྱལ་བ་ཐམས་ཅད་ཀྱི་སྐུའི་གསང་བ་བསམ་མི་ཁྱབ་པའི་ངོ་བོ་ཡིན་པས་དེར་གནས་པའི་དཔའ་བོ་དང་རྣལ་འབྱོར་མ་རྣམས་ཀྱང་དཀྱིལ་འཁོར་ཕྱི་མར་བཀོད་པ་ཡིན་ནོ། ། དེ་དག་འདི་ལ་ཞིབ་པར་བཤད་ན། འོག་མིན་གྱི་ཞིང་ན་བཞུགས་པའི་ལོངས་སྐུའི་འཁོར་ལོ། འཛམ་གླིང་ན་བཞུགས་པའི་སྤྲུལ་སྐུའི་འཁོར་ལོ། ཕྱི་དཀྱིལ་གྱི་ལྷའི་འཁོར་ལོ། ནང་ལུས་ཀྱི་འཁོར་ལོ་སྟེ་བཞི་དབྱེ་བ་དང༌། འདི་དག་གི་སྐབས་སུ་མཁོ་བའི་དགག་སྒྲུབ་ཀྱི་རིག་པ་མང་ཞིག་ཡོད་ཀྱང༌། ཅུང་ཟད་ཙམ་ནི་ཀུན་མཁྱེན་ཆེན་པོའི་སྡོམ་གསུམ་ཁ་སྐོང་གི་འགྲེལ་པ་ཁོ་བོས་བགྱིས་པ་སྡོམ་གསུམ་ཆོས་ཀུན་གསལ་བའི་ཉིན་བྱེད་དུ་ཡོད་ཅིང༌། ད་དུང་ཚེ་ཡིས་སྲང་ན་རྗེ་བཙུན་ས་སྐྱ་པའི་བསྟན་བཅོས་འཁྲུལ་བྲལ་རྣམས་ཀྱི་དགོངས་འགྲེལ་འགའ་ཞིག་བགྱིད་པར་སྤྲོ་བས་དེར་འཆད་འགྱུར་དམ།
ཁོ་བོའི་ངག་ལས་ཀྱང་ལོངས་ཤིག གསུམ་པ་ཇི་ལྟར་འབུལ་ཚུལ་གྱི་དོན་ནི་དེ་ལྟར་བཤད་པའི་ཕྱི་ནང་གི་གནས་དག་ལས་ཀྱང་སྐབས་འདིར། ཕྱི་ཡི་གནས་ཀྱི་མིང་ཅན་མཆོག་བཞི་དང༌། ཉེ་བའི་གནས་ཀྱི་མིང་ཅན་མཆོག་ཏུ་གྱུར་པ་བཞི་པོ་ནམ་མཁའ་ལ་སྤྱོད་པ་ཐུགས་ཀྱི་འཁོར་ལོའི་རང་བཞིན་ཅན་གྱི་དཔའ་བོ་ཁཎྜ་ཀ་པཱ་ལ་དང༌། རྣལ་འབྱོར་མ་རབ་ཏུ་གཏུམ་མོ་ལ་སོགས་པ་འོག་མིན་ན་བཞུགས་པའི་སྟོན་འཁོར་དབྱེར་མེད་ཀྱི་སངས་རྒྱས་དེ་ཉིད་འགྲོ་བ་འདུལ་བའི་ཕྱིར་ས་དང་པོ་དང་གཉིས་པ་ལ་གནས་པའི་རྣམ་པར་བསྟན་པའི་འཁོར་ཚོགས་མ་ལུས་པ་ལྔ། ཞེས་པ་སྟེ། འདིར་ནི་གཙོ་བོ་སྤྲུལ་སྐུའི་རྣམ་པ་ཅན་གྱི་དཔའ་བོ་དང་རྣལ་འབྱོར་མ་ལ་འབུལ་བ་ཡིན་ལ། དེ་ཉིད་ལོངས་སྤྱོད་རྫོགས་པའི་སྐུ་ལས་བྱུང་ཞིང༌། དེ་ཡང་ཆོས་སྐུའི་དབྱིངས་ལས་ཤར་བ་ཡིན་པས་སྐུ་གསུམ་ཀ་ལ་མཆོད་པར་འགྱུར་བའི་ཚུལ་འདི་ཤེས་དགོས་ཏེ། དོན་ཅུང་ཟད་འོག་ཏུ་སྨོན་ལམ་གྱི་སྐབས་སུ་འཆད་པར་འགྱུར་ཞིང༌།
འདི་ནི་རྡོ་རྗེ་ཐེག་པའི་དགོངས་དོན་བླ་ན་མེད་པ་འཇམ་དབྱངས་ས་སྐྱ་པ་ཡབ་སྲས་ཀྱིས་ཇི་ལྟར་བཞེད་པའི་རྣམ་བཞག་སྨྲ་བའི་སེང་གེ་མདོ་ཁམས་ཀྱི་པཎྜི་ཏ་ཆེན་པོས་ཚུལ་བཞིན་དུ་བཤད་པའི་རྗེས་སུ་འབྲང་བ་ཉིད་ཨ་ཕའི་ཁ་ཕོར་གཙང་ཞེན་མ་ཡིན་པ་རྒྱུད་དོན་མན་ངག་གིས་འཆད་པའི་གནད་ཚུལ་བཞིན་དུ་རིག་པ་འདི་ནི་བདག་དལ་རྟེན་ཐོབ་པའི་དོན་ཤིན་ཏུ་ཆེ་བ་ཞིག་གོ ། ད་ནི་དཀྱུས་ལ་འཇུག་པར་བྱ་སྟེ། དེ་བཞིན་དུ་ཞིང་མཆོག་གཉིས་དང༌། ཉེ་བའི་ཞིང་གཉིས། ཚནྡཽ་ཧ་ཟུང་དང་ཉེ་བའི་ཚནྡོ་ཧ་གཉིས་ཏེ། ས་བླ་ལ་སྤྱོད་པ་གསུང་གི་འཁོར་ལོའི་རང་བཞིན་ལ་གནས་པའི་དཔའ་བོ་ཨངྐུ་རི་དང༌། རྣལ་འབྱོར་མ་ཨེ་རཱ་ཝ་ཏི་ལ་སོགས་པ་འཁོར་དང་བཅས་པ་ཐམས་ཅད་ལ་འབུལ་བ་དང༌། འདུ་བའི་ས་གཉིས་དང་ཉེ་བའི་འདུ་བ་གཉིས་དང༌། དུར་ཁྲོད་གཉིས་དང་ཉེ་བའི་དུར་ཁྲོད་གཉིས་ན་གནས་པ། ས་འོག་ན་ལེགས་པར་སྤྱོད་པ་སྐུའི་འཁོར་ལོའི་ངོ་བོ་ཉིད་ཀྱི་དཔའ་བོ་སྟོབས་པོ་ཆེ་དང་རྣལ་འབྱོར་མ་འཁོར་ལོའི་ཤུགས་ཅན་མ་ལ་སོགས་པའི་ཚོགས་སྤྲུལ་པའི་སྐུའི་རྣམ་པར་བསྟན་པ་ཐམས་ཅད་ལ་འབུལ།
ཞེས་པའི་དོན་ཡིན་ལ་དེ་ནས་གཞན་ཡང་འཐུང་གཅོད་དང་ཉེ་བའི་འཐུང་གཅོད་ཞེས་སུ་གྲགས་པ་སོགས་རྒྱུད་སྡེ་གཞན་ནས་བསྟན་པའི་ངོ་མཚར་མཁའ་འགྲོའི་གནས་རྣམས་ན་བཞུགས་པའི་འགྲོ་བ་སེམས་ཅན་གྱི་དོན་ཚུལ་བཞིན་དུ་མཛད་པའི་དཔའ་བོ་དང༌། རྣལ་འབྱོར་མ་ཡི་ཚོགས་རྣམས་ལ་ཡང་འབུལ་ལོ། ། བཤད་མ་ཐག་པའི་ཡུལ་ཉེར་བཞི་པོའི་ཁར་ཕྱོགས་མཚམས་ཀྱི་དུར་ཁྲོད་བརྒྱད་བསྣན་པས་ཡུལ་སུམ་ཅུ་སོ་གཉིས། གནས་ཉེར་བཞི། གཞན་ཡང་གདོད་ནས་གྲུབ་པའི་དུར་ཁྲོད་བརྒྱད་སོགས་ན་ལེགས་པར་བཞུགས་པའི་བསམ་གྱིས་མི་ཁྱབ་པའི་དཔའ་བོ་དང་རྣལ་འབྱོར་མ་རྣམས་ལ་འབུལ་ཞེས་པ་ནི་སླར་ཡང་མདོར་བསྡུས་ཏེ་འབུལ་བའོ། ། ཡང་བདེ་བར་གཤེགས་པའི་བཀའ་ཉན་ཞིང་སྐྱོང་བའི་ཚོགས་ལ་འབུལ་ཏེ་དེ་ཡང༌། དབང་ལྡན་དུ་ནག་པོ་དྲག་པོ་དཀར་པོ་བ་གླང་ཁྱུ་མཆོག་ལ་ཞོན་པ་རྩེ་གསུམ་དང་ཐོད་ཁྲག་འཛིན་པ། རྒན་བྱེད་མ་རག་མོ། འཇིགས་བྱེད་ལྷ་མོ། ཨུ་མ་བཞིས་བསྐོར་བ།
ཤར་དུ་དྲག་པོ་ཆེན་པོ་གླང་ཆེན་ལ་ཞོན་པ་སེར་པོ་གཡས་རྡོ་རྗེ་འཛིན་ཞིང་གཡོན་གདན་གནོན་པ། རྒྱལ་བ་མ། རྣམ་པར་རྒྱལ་མ། མི་ཐུབ་མ། གཞན་གྱིས་མི་ཐུབ་མ་བཞིས་བསྐོར་བ། མེར་ལྷས་སྦྱིན་དབྱུ་གུ་རྩེ་གསུམ་དང༌། རིལ་བ་སྤྱི་བླུགས་འཛིན་ཅིང་དམར་པོ་ར་སྐྱེས་ཞོན་པ། ནག་མོ་བཟང་མོ། ནག་སྦོམ་མ། དབང་མོ་བཞིས་བསྐོར་བ།
ལྷོར་ནག་པོ་སྔོན་པོ་མ་ཧེ་ལ་ཞོན་པ། དབྱུག་པ་དང་མདུང་འཛིན་པ། ཟླ་བ་མོ། དྲག་ཏུ་སྡང་མ། འཕྱང་བ་མོ། འཕྲོག་བྱེད་མ་བཞིས་བསྐོར་བ། སྲིན་པོ་གཙོ་བྱེད་སྔོ་ནག་མི་རོ་ཞོན་པ། རལ་གྲི་དང་ཕུབ་ཆུང་བསྣམས་པ། མར་མེ་མ། འཇིབ་བྱེད་མ།
གྲོང་གནས་མ། རྣལ་འབྱོར་མ་བཞིས་བསྐོར་བ། ནུབ་ཏུ་འཇིགས་བྱེད་མི་སྡུག་པ་དཀར་པོ་ཞགས་པ་ཐོགས་པ་ཆུ་སྲིན་ལ་ཞོན་པ། དྲག་མོའི་གཟུགས་ཅན། གཟུགས་ཆེན་མོ། མཆེ་གཙེགས་མ། ཐོད་ཅན་མ་བཞིས་བསྐོར་བ། རླུང་དུ་དགའ་བ་ལས་འདས་ནག་པོ། རི་དྭགས་ལ་ཞོན་པ་བེ་ཅོན་ཐོགས་པ། ཐོད་ཕྲེང་མ།
ཕྲེང་ཅན་མ། ཁ་ཊྭཱཾ་ག སྦྲུལ་ཆེན་མ་བཞིས་བསྐོར་བ། བྱང་དུ་ལོག་འདྲེན། ལྕགས་ཀྱུ་དང་ནོར་ཕྱུག་འཛིན་པ་སེར་པོ། གནོད་སྦྱིན་མི་ཡི་གཟུགས་ཅན་ཞོན་པ། རལ་གྲི་ཅན་མ། དགྲ་སྟྭ་ཅན་མ། རྡོ་རྗེ་མ་དང༌། གཞུ་ཅན་མ་བཞིས་བསྐོར་བ།
གཙོ་བོ་བརྒྱད་པོ་ཕྱག་བཞིས་ཕྱག་ཐ་མ་གཉིས་སྤྱི་བོར་ཐལ་མོ་སྦྱར་བ། རང་འདྲ་བའི་ཡུམ་དང་བཅས་པ་སྟེ། འཁོར་ཕྱག་མཚན་གྱི་མིང་བྱུང་ན་རལ་གྲི་མ་སོགས་མིང་དང་མཚུངས་པའི་ཕྱག་མཚན་བསྣམས་པ་སྟེ་བཞི་བཅུ་རྩ་བརྒྱད་ཀྱི་གྲངས་དང་ལྡན་པ་སྟེ་དེ་དག་ཀྱང་ངེས་པའི་དོན་དུ་ཧེ་རུ་ཀ་ཞིང་སྐྱོང་གི་སྐུར་བསྟན་པ་ཡིན་པ་ནི་གནད་ཀྱི་གསལ་བྱེད་ལས། དེ་ལ་འདི་རྣམས་ཀྱི་སྐུ་མདོག་ཕྱག་མཚན་བརྒྱ་སྦྱིན་ལ་སོགས་པ་དང་འདྲ་སྟེ། བརྒྱ་བྱིན་ལ་སོགས་པ་འདུལ་བའམ། དེ་རྣམས་ཉིད་བཏུལ་བའི་རང་བཞིན་ཞིང་སྐྱོང་བ་ཡིན་གྱི་འདི་རྣམས་ནི་ལོ་ཀ་པ་ཉིད་ཁོ་ནར་བལྟ་བར་མི་བྱའོ། ། དེ་བས་ན་འདི་རྣམས་མཆོད་པས་སྐྱོན་དུ་ག་ལ་འགྱུར། ཡང་འདི་རྣམས་འཇིག་རྟེན་པའི་ཚུལ་འཛིན་པ་ཉིད་ཀྱིས་ནི། ལྷག་མས་སྦྱིན་པར་བྱ་བའང་ཡིན་ནོ། ། ཞེས་པས་བསྟན་པའོ། །
ཡང་གོང་དུ་བཤད་པ་ལྟར་གྱི་གནས་དང༌། རིག་དང་སྔགས་དང༌། ལས་ལས་སྐྱེས་པའི་གནས་གསུམ་ན་སྤྱོད་པའི་རྡོ་རྗེ་མཁའ་འགྲོ་མ། ཉི་ཟེར་གྱི་རྡུལ་དང་མཉམ་པ་རྣམས་ལ་འབུལ་བར་བསམ། དེ་བཞིན་དུ་གནོད་སྦྱིན་དང་སྲིན་པོ་དང་འབྱུང་པོ་ཡི་དྭགས། ཤ་ཟ། སྨྱོ་བརྗེད། ཕོ་ཉ་སྟེ་མཁའ་འགྲོ། འཕྲོག་མ་སྟེ་ལུས་ཀྱི་མདངས་སོགས་འཕྲོག་པའི་འཕྲོག་མ་མ་བུ་ལྔ་བརྒྱ་དང༌། གྲུབ་པའི་རིག་འཛིན་ཏེ་རྡོ་རྗེ་ཐེག་པའི་ཉམས་ལེན་ལ་སྤྱོད་པས་ཚེ་ཡི་རིག་འཛིན་སོགས་ཐུན་མོང་གི་དངོས་གྲུབ་ཐོབ་པ་རྣམས་ལ་འབུལ་བ་དང༌།
བོད་ཁམས་ཉེ་བར་སྐྱོང་བའི་བརྟན་མ་བཅུ་གཉིས་ཞེས་གྲགས་པ་རྟེན་འབྲེལ་བཅུ་གཉིས་གནས་སུ་དག་པའི་མ་མོ་དེ་དག་གི་བཀའ་ཉན་དང༌། བྲན་གཡོག་གཞན་ཡང་གནས་སྤྱི་དང༌། དེའི་ནང་གསེས་ཡུལ་དང༌། གྲོང་དང༌། གཞི་ཡི་བདག་པོ་གསར་སྐྱེས་གློ་བུར་བའི་རིགས་མ་ཡིན་པ་སྔ་མོ་ནས་ཡོད་པའི་གཉུག་མར་གནས་པ། ཐང་རྡོར་ལ་སོགས་པ་ལྟ་བུ་རྡོ་རྗེ་ཐེག་པའི་དབང་ཐོབ་ཅིང་དམ་ཚིག་དང་ལྡན་པ་འཁོར་དང་བཅས་པ་རྣམས་ལ་འབུལ་བའོ། ། བདུད་རྩིའི་ལྷག་མ་ནི་དམྱལ་བ་ཡི་དྭགས་དུད་འགྲོ། མི་ལྷ་མ་ཡིན། ལྷ་སྟེ་ལས་ཀྱིས་རྣམ་པར་གཡོ་ཞིང་འགྲོ་བ་རིགས་དྲུག་དང༌། ལྷ་མ་ཡིན་སྟོད་སྨད་གཉིས་ལྷ་དང་དུད་འགྲོར་བསྡུས་པའི་ལྔ་པོ་ནི་ལམ་རྒྱུད་ལྔ་སྟེ།
རྒྱ་ཆེར་རོལ་པ་ལས། སྲིད་སྲེད་མ་རིག་དབང་གིས་སྐྱེས་བོ་རྣམས། ། མི་དང་ལྷ་གནས་ངན་སོང་རྣམ་གསུམ་པོ། ། འགྲོ་བ་ལྔ་པོ་དག་ཏུ་མི་མཁས་འཁོར། ། ཞེས་གསུངས་པའི་ཕྱིར་རོ། ། མངལ་སྒོང་དྲོད་གཤེར་རྫུས་སྐྱེས་ཏེ་སྐྱེ་གནས་རྣམ་པ་བཞིས་བསྡུས་པའི་ཁམས་གསུམ་གྱི་སེམས་ཅན་ཐམས་ཅད་ཀྱང་ཟག་མེད་ཀྱི་བདུད་རྩི་མྱང་བ་ཙམ་གྱིས་ཚིམ་ཞིང་ཟག་པ་མེད་པའི་བདེ་བ་མཆོག་གི་རྒྱུད་གང་སྟེ། མྱུར་དུ་བླ་ན་མེད་པའི་བྱང་ཆུབ་རིན་པོ་ཆེ་ཐོབ་པར་གྱུར་ཅིག སྙམ་པས་ཐུར་དུ་གཏོར་དེ་ནས་རང་གི་ལྕེར་བདུད་རྩི་མྱངས་ལ། ཨོཾ་ཨཱཿཧཱུྃ། ཞེས་བརྗོད་པས་སྙིང་གའི་བྃ་ཡིག་ལྷ་ཐམས་ཅད་ཀྱི་ངོ་བོར་བསམ་མོ། །
གོང་ལྕེ་རྩེར་རེག་པ་དང་འདི་གཉིས་ཀྱི་ཁྱད་པར་ཡང༌། སྔ་མ་ཕུང་ཁམས་སྐྱེ་མཆེད་ཐམས་ཅད་ལྷར་གསལ་ནས་མཆོད་པ་དང༌། འདིར་བཤད་མ་ཐག་པའི་དོན་ཡིན་པ་ཀུན་མཁྱེན་ཆོས་ཀྱི་རྒྱལ་པོ་བསོད་ནམས་སེང་གེ་བཞེད་དོ། ། སྨྲས་པ། དམ་རྫས་རྣམ་དག་བླ་མེད་ལྔ་ཕྲག་ཟུང༌། ། རང་བྱུང་སྣོད་དུ་བཞུ་སྐོལ་བགྱིས་པ་ཡིས། ། རྨད་བྱུང་ཟག་པ་མེད་པའི་མཆོད་པ་དེ། ། འབུལ་བར་བྱེད་པ་རྣལ་འབྱོར་བླ་མེད་ལུགས། ། མཆོད་ཡུལ་ཐམས་ཅད་ཕོ་ཉ་རྣམ་གསུམ་དུ། ། ཤེས་ནས་མཆོད་པའི་ངོ་མཚར་གསང་བའི་གཏམ། །
རྣལ་འབྱོར་གསང་མཐའི་རྒྱུད་ལས་གཞན་དག་ཏུ། ། མིང་ཙམ་བསྟན་པ་མེད་དོ་དཔྱོད་ལྡན་དག ། སྨྱོ་བྱེད་བཏུང་བའི་དངོས་པོ་དཔག་མེད་དུ། ། སྤྱོད་ནས་རྫུན་ཚིག་བཤད་ལ་གྲུབ་ཐོབ་ཏུ། ། རློམ་རྣམས་མེ་ཁྱེར་ལན་བརྒྱར་ཀི་མ་རུ། ། བསྒོམ་ཡང་མི་འགྱུར་དངོས་པོའི་གཤིས་ལུགས་བཞིན། ། སྦྱང་རྟོགས་སྦར་བའི་དངུལ་ཆུའི་སྦྱོར་བ་འདི། ། མེད་ན་མ་དག་རྫས་ཀྱི་ལྕགས་ཁམས་ཀུན། ། བདག་པོར་ཡོངས་སུ་དག་པའི་གསེར་གྱི་མདངས། ། མཛེས་རྒྱུས་མིན་པ་ཤེས་ལྡན་ཡོངས་ལ་གྲགས། །
ལེགས་བཤད་གང་དགར་སྨྲ་བ་སྔོན་བསགས་ཀྱི། ། རྒྱུད་དང་སྦྱང་བའི་འཕངས་འགྲོ་ཟུང་འཇུག་ལ། འབྱུང་གིས་མིང་སྐམ་རྣོ་བར་ཆེར་བསྣུན་ལ། ། ལུང་རིགས་སྒྲ་སྙན་འབྱུང་འདོད་གད་མོའི་རྒྱུ། ། ཅེས་པ་ཡང་བར་སྐབས་ཀྱི་གཏམ་མོ། ། གསུམ་པ་ཡིད་བྱུང་གི་མཆོད་པ་ནི་གང་བའི་ཕྱག་རྒྱ་ཞེས་ནམ་མཁའ་མཛོད་ཀྱི་ཕྱག་རྒྱ་སྤྱི་བོར་བཞག་ལ། ན་མོ་ཆོས་ཀྱི་དབྱིངས་ཀྱི་སོགས་བརྗོད་པ་སྟེ། དེ་ཡང་ཆོས་ཀྱི་དབྱིངས་རང་བཞིན་གྱིས་རྣམ་པར་དག་ཅིང་བསམ་གྱིས་མི་ཁྱབ་པའི་བྱིན་རླབས་དང༌། བདེ་བར་གཤེགས་པ་རྫོགས་པའི་སངས་རྒྱས་དང༌། སྲས་བྱང་ཆུབ་སེམས་དཔའ་དང་བཅས་པའི་དོན་དུ་ཐུགས་བསྐྱེད་པའི་ཐུགས་རྗེ་རང་འདོད་ཀྱི་འཁྲི་པ་མེད་ཅིང་རྣམ་པར་དག་པའི་བྱིན་རླབས་དང༌།
སངས་རྒྱས་ཀུན་གྱི་གསུང་གསང་བ་བླ་ན་མེད་པའི་སྔགས་དང༌། ཕྱག་རྒྱ་རྒྱུད་སྡེ་ནས་བཤད་པ་ཇི་ལྟ་བ་བཞིན་བགྱིས་པའི་མཐུ་དང༌། རྣལ་འབྱོར་པ་བདག་གསང་སྔགས་ཀྱི་ལམ་དང་འབྲས་བུ་ཟུང་འཇུག་རྡོ་རྗེ་འཆང་གི་གོ་འཕངས་ལ་མོས་པ་དང༌། དེའི་ཆེད་དུ་ཟབ་གསལ་གཉིས་མེད་ཀྱི་ཏིང་ངེ་འཛིན་བསྒོམ་པ་དང༌། སྔོན་དང་ད་ལྟའི་བར་དུ་སྨོན་ལམ་ཟབ་མོ་ཇི་ལྟར་བཏབ་པས་དབང་གིས། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ན་བདག་པོས་ཡོངས་སུ་མ་བཟུང་བའི་མཆོད་པའི་བྱེ་བྲག་རིན་པོ་ཆེ་སོགས་ལས་གྲུབ་པའི་རི་དང༌། རོ་བཅུད་ནུས་པ་དང་ལྡན་པའི་སྨན་སྣ་ཚོགས་དང༌། ཡན་ལག་བརྒྱད་དང་ལྡན་པའི་ཆུ་དང༌། དཔག་བསམ་གྱི་ཤིང་དང༌། བདེ་བ་ཅན་སོགས་ཀྱི་བཀོད་པ་ནས་བསྟན་པའི་རིན་པོ་ཆེའི་ཤིང་ལ་སོགས་པའི་ཤིང༌།
ཡིད་དུ་འོང་བའི་མཚོ་དང་རྫིང་བུ་མེ་ཏོག་སྣ་ཚོགས་དང་འདབ་ཆགས་སྣ་ཚོགས་པས་བརྒྱན་པ། ཡིད་དུ་འོང་བའི་དྲི་དུ་མ་འཕྲོ་བའི་སྤོས་ཀྱི་ཤིང་དང་སྦྱར་སྤོས། གཞན་ཡང་གཏེར་གྱི་བུམ་པ། མ་རྨོས་པའི་ལོ་ཏོག འདོད་འཇོའི་བ་སོགས་ཡིད་དུ་འོང་བའི་དངོས་པོ་ཇི་སྙེད་ཡོད་པ་རྣམས་དང༌། གཞན་ཡང་བྱང་ཆུབ་སེམས་དཔའ་ཀུན་ཏུ་བཟང་པོའི་རྣམ་པར་ཐར་བ་ལས་བྱུང་བའི་མཆོད་སྤྲིན་ཏེ་དཀོན་མཆོག་ཏ་ལར། མེ་ཏོག་ཕལ་ཆེར་མེ་ཏོག་བླ་བྲེ་དང༌། ། སོགས་གསུངས་པ་ལྟར་མཆོད་པའི་དངོས་པོ་དེ་དག་ལས་གྲངས་མེད་པ་ལ་ལ་ནི་བླ་བྲེ་ལ་སོགས་པའི་རྣམ་པ་དང༌། ལ་ལ་ནི་འོད་ཟེར་གྱི་རྣམ་པ། ལ་ལ་ནི་ཕྱོགས་ཀུན་ཏུ་བཀྲམ་པའི་རྣམ་པ་སོགས་རྣམ་པ་གཅིག་ཏུ་མ་ངེས་པར་སྤྲུལ་པ་སྟེ་འདིའི་དོན་ཁམས་གསུམ་ཆོས་ཀྱི་རྒྱལ་པོ་འཕགས་པ་རིན་པོ་ཆེས།
གང་གི་མཆོད་རྫས་ཞིང་ཁམས་རྒྱ་མཚོ་རྒྱ་མཚོའི་རྡུལ་སྙེད་སྣ་ཚོགས་མཆོད་པའི་སྤྲིན་ཕུང་གིས། ། རྣམ་པར་བརྒྱན་པའི་རྒྱན་གྱི་འོད་ཟེར་ཕྱོགས་བཅུར་འཕྲོ་བའི་འོད་ཀྱི་རྩེ་མོ་རྒྱ་མཚོ་ཡིས། ། རྡུལ་གྱི་གྲངས་སྙེད་རིན་ཆེན་པདྨོ་རིན་ཆེན་འོད་འབྱིན་ཀུན་ནས་རྒྱས་པའི་སྙིང་པོ་ལ། ། ལྷ་དང་མི་ཡི་འདོད་ཡོན་དཔལ་སྟེར་འདོད་རྒུའི་དཔལ་འབྱུང་བྱེ་བ་ཕྲག་བརྒྱ་ལ་གནས་པ། ། ཞེས་པས་བསྟན་པའོ། ། དེ་ལྟ་བུ་བྱང་ཆུབ་སེམས་དཔའི་སྤྱོད་པ་བླ་ན་མེད་པའི་རང་བཞིན་སོ་སྐྱེས་དང་ཐེག་དམན་གྱི་བློས་བསམ་གྱི་མི་ཁྱབ་པ་དེ་དག་བླ་མ་དང་རྡོ་རྗེ་རྣལ་འབྱོར་མ་སོགས་སངས་རྒྱས་དང་བྱང་ཆུབ་སེམས་དཔའ་རེ་རེའི་སྤྱན་སྔར་ཡང་ཆ་ཚང་བ་འབྱུང་བར་གྱུར་ཅིག་ཅེས་བརྗོད་ཅིང༌། བསམ་པ་སེ་གོལ་གཅིག་གཏོགས། དེ་ཡང་སྨོན་ལམ་གྱི་དབང་གིས་ཡན་ཆད་ཀྱིས་ནི་མཆོད་པའི་རྒྱུ་བསྟན། བསམ་གྱིས་མི་ཁྱབ་པ་ཞིག་ཅེས་པ་ཡན་གྱིས་མཆོད་པའི་ངོ་བོ་བསྟན། དེ་མན་ཆད་ཀྱིས་མཆོད་ཡུལ་བསྟན་ཞེས་ཀུན་མཁྱེན་ཆེན་པོས་གསུང་བཞིན་དོན་ལ་ཡང་གནས་སོ། །
དེ་ནས་སྔགས་དོན་སརྦ་བིད་སོགས་གོང་དུ་སོང༌། ན་མཿས་མནྟ་བུད་དྷཱ་ནཱཾ། ཀུན་ནས་སངས་རྒྱས་པ་རྣམས་ལ་ཕྱག་འཚལ་ལོ། ། ཨ་བྷི་སྨ་ར་ཡེ། མངོན་པར་ངོ་མཚར་བ། སྥ་ར་ཎ་འཕྲོ་བ། ཨི་མཾ། འདི། ག་ག་ན་ཁཾ། ནམ་མཁའ།
དྷརྨཱ་དྷཱ་དུ། ཆོས་ཀྱི་དབྱིངས། ཨཱ་ཀཱ་ཤ། ནམ་མཁའ། ས་མནྟ་མཱཾ། ཀུན་ཏུ་ཁྱབ་པ། སརྦ་ཏ་ཐཱ་ག་ཏ་དེ་བཞིན་གཤེགས་པ། པརྞ་མཎྜ་ལེ། འཁོར་གྱི་དཀྱིལ་འཁོར། ཡང་ན་ཨ་པ་རི་ཤོ་དྷ་ཡེ།
ཡོངས་སུ་དག་པ། མཎྜ་ལེ། དཀྱིལ་འཁོར། མ་མ་བདག་པྲ་ཎི་དྷི་སྨོན་ལམ། པུཎྱེ་བསོད་ནམས། ཛྙཱ་ན་ཡེ་ཤེས། བ་ལེ་ན་སྟོབས། སརྦ་ཏ་ཐཱ་ག་ཏ་དེ་བཞིན་གཤེགས་པ་ཐམས་ཅད། བར་འདིར་ཡི་གེ་རྙིང་པར་ཨ་དྷིཥྛ་ན་ཡོད་པ་ནི་བྱིན་རླབས། པ་ལེན་དྷ།
སྟོབས། བན་དྷ་སྭཿསྠཱ་ན། འཆིང་བའི་རང་བཞིན་དུ་གནས་པ། བ་ལེནྣ་སྟོབས། ཙ་ཀྱང་ཡི་དོ། སྭཱ་ཧཱ་གཞི་ཚུགས་ཤིག དེའི་དོན་ཡང་ཆོས་ཀྱི་དབྱིངས་དང་མཉམ་པའི་ངོ་མཚར་བའི་སྤྲིན་འཕྲོ་བའི་མཆོད་པ་བསམ་གྱིས་མི་ཁྱབ་པ། དེ་བཞིན་གཤེགས་པའི་དཀྱིལ་འཁོར་རྣམ་པར་དག་པ་ནམ་མཁའི་ཁམས་གང་བ་ལ་བདག་གི་མོས་པ་དང༌། བསོད་ནམས་དང༌། ཡེ་ཤེས་ཀྱི་སྟོབས་དང༌།
དེ་བཞིན་གཤེགས་པའི་བྱིན་རླབས་ཀྱི་སྟོབས་ཀྱིས་ཀྱང་འབུལ་བར་བགྱིའོ། ། ཞེས་པ་སྟེ། ཀུན་མཁྱེན་ཆེན་པོས་ཀྱང་འབྱེད་པ་གསུང་ཀྱང༌། འདིར་སྡུད་པའི་སྒྲར་བཤད་ན་འཐད་པར་མངོན་ནོ། ། སྔགས་དེའི་སྐབས་ཕྱག་རྒྱ་སྙིང་གར་བྱས་ཏེ་སྔགས་གྲུབ་པ་དང་སེ་གོལ་གཉིས་བཏབ་པ་ཕྱག་ལེན་ལ་ཡོད་དོ། ། བཞི་པ་བསྟོད་པའི་མཆོད་པ་ནི་ཌཱ་མ་རུས་མགོ་དྲངས་པའི་རོལ་ཆེན་དང་བཅས་ཏེ་རྐང་པ་བརྒྱད་པའི་སྔགས་བརྗོད་དེ། ཨོཾ་གོང་དང་འདྲ། ན་མོ་ཕྱག་འཚལ་ལོ། ། བྷ་ག་ཝ་ཏེ། བཅོམ་ལྡན་འདས་མ།
བཛྲ་ཝཱ་རཱ་ཧི། རྡོ་རྗེ་རྣལ་འབྱོར་མ། བྃ་ས་བོན་ནམ་ཟུངས་ཤིག་ཅེས་པའི་དོན། ཧཱུྃ་ཧཱུྃ་ཕཊ་ཀྱི་དོན་གོང་དུ་སོང༌། དེ་བཞིན་དུ་ཨཱརྻ་འཕགས་པ། ཨ་པ་རཱ་ཛི་ཏེ། གཞན་གྱིས་མི་ཐུབ་མ། ཏྲེ་ལོ་ཀྱ་མཱ་ཏེ། འཇིག་རྟེན་གསུམ་གྱི་ཡུམ་ཆེན་མོ། མ་ཧཱ་བིདྱེ་ཤྭ་རེ།
རིག་པའི་དབང་ཕྱུག་ཆེན་མོ། སརྦ་བྷུ་ཏ་བྷ་ཡཱ་བ་ནི། འབྱུང་པོ་ཐམས་ཅད་འཇིགས་པར་བྱེད་མ། མ་ཧཱ་བཛྲེ། རྡོ་རྗེ་ཆེན་མོ། བཛྲ་ཨཱ་ས་ནེ། རྡོ་རྗེ་གདན་ནམ། ཨ་ཛི་ཏེ་མི་ཕམ་མ། ཨཱ་པ་རཱ་ཛི་ཏེ། གཞན་གྱིས་མི་ཐུབ་མ།
ཝ་ཤྱཾ་ཀི་རི་དབང་དུ་བྱེད་མ། ནེ་ཏྲ་བྷྲ་མ་ཎི་ཡེ། རྒྱན་དུ་བསྒྱུར་བ་མོ། བི་ཥ་ཎི་དུག་ཅན་མ། ཤོ་ཥ་ནི། སྐེམ་མ། རོ་ཥ་ཎི་འཇིགས་སུ་རུང་མ། ཀྲོ་དྷ་ཀ་རཱ་ལི་ནི། ཁྲོ་བར་བྱེད་མ། ཏྲ་ས་ནི།
སྐྲག་མཛད་མ། མཱ་ར་ནི་གསོད་བྱེད་མ། པྲ་བྷེ་དྷ་ནི། རབ་ཏུ་བྱེད་མ། ཨ་པ་རཱ་ཛ་ཡེ། གཞན་ཡིས་མི་ཐུབ་མ། བི་ཛ་ཡེ། རྣམ་པར་རྒྱལ་མ། ཛཾ་བྷ་ནི། རྨུག་བྱེད་མ།
སྟཾ་བྷ་ནི། རེངས་བྱེད་མ། མོ་ཧ་ནི། རྨོངས་བྱེད་མ། བཛྲ་ཝཱ་ར་ཧི། རྡོ་རྗེ་ཕག་མོ། མ་ཧཱ་ཡོ་གི་ནི། རྣལ་འབྱོར་མ་ཆེན་མོ། ཀཱ་མེ་ཤྭ་རཱི་ཁ་གེ། འདོད་པའི་དབང་ཕྱུག་མ།
ཞེས་པ་སྟེ་ཡོན་ཏན་དང་ལྡན་པའི་མཚན་གྱི་རྣམ་གྲངས་ཀྱི་བསྔགས་པ་ཡིན་མོད། འདི་སོགས་འཁོར་ལོ་བདེ་མཆོག་གི་རིན་ཆེན་རྣམ་བཞིའི་སྔགས་རྣམས། སྔགས་བཏུ་བའི་ཆོ་ག་ལ་བརྟེན་ནས་དག་པར་བྱ་བ་དང༌། སྤྱི་སྦས་མཐར་ཐུག་གི་བཤད་པ་བྱེད་པར་བྱུང་ན་ཤིན་ཏུ་ལེགས་ཀྱང༌། དེང་གི་དུས་འདིར་སྒྲ་བཤད་ཙམ་མ་གཏོགས་གཞན་དུ་བཤད་ནུས་པ་ཤིན་ཏུ་དཀོན་པར་གདའ་བས་བདག་ལེགས་སུ་འདོད་པ་རྣམས་ཀྱིས་བརྒྱུད་ལྡན་བླ་མའི་བཀའ་དང་བརྡའ་སྤྲོད་པའི་གཞུང་རྒྱུད་སྡེའི་དགོངས་པ་གུང་བསྒྲིགས་པའི་བཤད་པ་ཅི་ནུས་སྤྲོ་བ་མཛད་དུ་གསོལ། ཞེས་ཐལ་མོ་སྦྱར་བ་ལགས་སོ། ། གཞན་ཡང༌། དཔལ་ལྡན་རྡོ་རྗེ་སོགས་ཤྭ་ལོ་ཀ་གཉིས་ཀྱིས་ཀྱང་བསྟོད་དེ། དེའི་དོན། གཉིས་སུ་མེད་པའི་དཔལ་དང་ལྡན་པའི་འགྱུར་བ་མེད་པའི་རང་བཞིན་རྡོ་རྗེ་སྤྲོས་བྲལ་འདུས་མ་བྱས་པའི་མཁའ་ལ་འགྲོ་མ།
ཉི་ཟེར་གྱི་རྡུལ་གྱི་གྲངས་དང་མཉམ་པའི་དཔའ་བོ་དང་མཁའ་འགྲོ་མ་ཐམས་ཅད་ཀྱི་འཁོར་ལོས་བསྒྱུར་བ་སྟེ་བདག་པོ། ཆོས་ཀྱི་དབྱིངས་ལ་སོགས་པའི་ཡེ་ཤེས་ལྔ་དང༌། བླ་ན་མེད་པའི་སྐུ་གསུམ་བརྙེས་པས། ནམ་མཁའ་དང་མཉམ་པའི་འགྲོ་བ་ཐམས་ཅད་སྐྱོབ་པར་མཛད་པ་དེ་ལ་ཕྱག་འཚལ་ལོ། ། ནམ་མཁའ་ས་གཞི་བར་སྣང་གི་ཁྱོན་ཀུན་ཏུ་ཇི་སྙེད་པའི་རྡོ་རྗེ་མཁའ་འགྲོ་མ། ཀུན་ཏུ་རྟོགས་པའི་འཆིང་བ་གཅོད་པར་བྱེད་ཅིང༌། འཇིག་རྟེན་དང་ཉེ་བར་མཐུན་པའི་བྱ་བ་རབ་ཏུ་འཇུག་མ། དེ་སྙེད་རྣམས་ལ་ཡང་ཕྱག་འཚལ་ལོ། ། ཞེས་ཏེ་ཚིགས་བཅད་དང་པོ་གཙོ་བོ་དང༌། གཉིས་པ་འཁོར་ལ་བསྟོད་པའོ། །
དེ་ནས་རྒྱས་པར་སྤྲོ་ན་རྡོ་རྗེ་འཆང་ཀུན་དགའ་བཟང་པོས་མཛད་པའི་བསྟོད་པ་འདི་བགྱིད་དེ། གཡས་པས་རྡོ་རྗེ་ཕྱག་འཚལ་བའི་སྟངས་ཀ་དང་བཅས་ཏེ་འཛིན། གཡོན་པས་ཚིགས་བཅད་རེའི་མཚམས་སུ་དྲིལ་བུ་དཀྲོལ་ལ་ཚིག་རྗེས་དོན་དྲན་གདངས་སྙན་པོ་དང་བཅས་ཏེ་བརྗོད་པར་བྱ་བ་འདིའི་དོན་ལ་ས་བཅད་བཞི་སྟེ། རིགས་བདག་བླ་མར་དེ་དམ་བཅའ་བ། ཁ་སྦྱོར་བདུན་གྱི་སྒོ་ནས་བསྟོད་པ་དངོས། སྐུ་གསུང་ཐུགས་ཀྱི་དངོས་གྲུབ་གསོལ་བ་གདབ། བསྟོད་པའི་དགེ་བ་མཆོད་པའི་རྒྱུར་བསྔོའོ། ། དང་པོ་ནི་ཚིགས་བཅད་གཅིག་ཡིན་ལ་དེའི་དོན་ལ་ལེ་ཚན་གཉིས་ལས་ཕྱེད་དང་པོའི་དོན་ནི། ཇི་སྐད་དུ། གཞན་གྱིས་བརྗོད་མིན་ལྷན་ཅིག་སྐྱེས། །
གང་དུ་ཡང་ནི་མི་ཤེས་ཏེ། ། བླ་མས་དུས་ཐབས་བསྟན་པ་དང༌། ། བདག་གི་བསོད་ནམས་ལས་ཤེས་བྱ། ། ཞེས་གསུངས་པ་ལྟར། གཞན་གྱིས་བསྟན་བརྗོད་བྲལ་བའི་ལྷན་ཅིག་སྐྱེས་པའི་ཡེ་ཤེས་ཆེན་པོའི་མཛོད་འཛིན་པའི་ཚུལ་གྱི་བདག་སོགས་ཀྱི་རྒྱུད་ལ་ཕྱག་རྒྱ་ཆེན་པོའི་དངོས་གྲུབ་འབད་མེད་དུ་སྟེར་བར་མཛད་པའི་ཆོས་ཀྱི་རྗེ་ཆོས་ཀྱི་རྒྱལ་པོ། ཆོས་དམ་པའི་མངའ་བདག་སྲིད་ཞིའི་ལེགས་ཚོགས་ཐམས་ཅད་ཀྱི་དཔལ་ཕུན་སུམ་ཚོགས་པ་དང་ལྡན་ཞིང་འགྲོ་བ་ཐམས་ཅད་ཀྱི་བླ་ན་མངོན་པར་འཕགས་པའི་བླ་མ་དམ་པའི་ཞབས་ཀྱི་པདྨོ་ལ་ཡན་ལག་མཆོག་གིས་གུས་པས་བཏུད་པར་བྱས་ནས། ཕྱེད་ཕྱི་མའི་དོན་ལས་སུ་བྱ་བ་གང་ལ་འཇུག་ན། རྒྱལ་བ་ཐམས་ཅད་ཀྱི་ཡུམ་གྱུར་སྟེ་དུས་གསུམ་གྱི་རྒྱལ་བ་ཐམས་ཅད་ཤེས་རབ་ཀྱི་ཕར་ཕྱིན་ལ་བརྟེན་ནས་འབྱུང་བ་ཡིན་ལ་ལྷག་པའི་ལྷ་འདི་ཉིད་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པའི་ངོ་བོ་ཡིན་པས་སོ། ། དེ་ལྟ་བུའི་རྡོ་རྗེ་རྣལ་འབྱོར་མ་ལ། སྐུ་གསུང་ཐུགས་ཀྱི་ཡོན་ཏན་ལ་ཡིད་ཆེས་པའི་དང་བའི་སེམས་བཅོས་མ་མ་ཡིན་པའི་སྒོ་ནས་ཅུང་ཟད་ཞིག་བསྟོད་པར་བགྱིའོ་ཞེས་དམ་བཅའ་བའོ། །
གཉིས་པ་ནི། སློབ་དཔོན་ངག་གི་དབང་ཕྱུག་གྲགས་པས། ལོངས་སྤྱོད་རྫོགས་དང་ཁ་སྦྱོར་བདེ་ཆེན་རང་བཞིན་མེད། ། སྙིང་རྗེས་ཡོངས་གང་རྒྱུན་མི་འཆད་པ་འགོག་པ་མེད། ། ཡན་ལག་བདུན་དང་ལྡན་པའི་སངས་རྒྱས་འདི་ཉིད་ནི། ། བདག་འདོད་ཚད་མས་ཡོངས་བསྒོམས་བློ་ཅན་རྣམས་ཀྱང་འདོད། ། ཅེས་སྐུ་གསུམ་ཡན་ལག་བདུན་གྱི་ཡོན་ཏན་ལ་བསྟོད་པ་དང་བདུན་ལས། དང་པོ་ལོངས་སྤྱོད་རྫོགས་པའི་ཡོན་ཏན་ལ་བསྟོད་པ་ནི། འདབ་བརྒྱའི་སོགས་ཏེ། ཉེས་སྐྱོན་གྱིས་རྣམ་པ་དག་པ་མཚོན་པའི་ཕྱིར་འདབ་མ་བརྒྱ་ཕྲག་དང་ལྡན་པའི་པདྨའི་ལྟེ་བར་ཡོན་ཏན་ཡོངས་སུ་རྫོགས་པ་དང་མ་རིག་པའི་མུན་པ་སེལ་བའི་མཚོན་བྱེད་ཉིན་མོར་བྱེད་པའི་དཀྱིལ་འཁོར་གྱི་དབུས་སུ།
ཞལ་གཅིག་ཕྱག་གཉིས་དང་ལྡན་ཞིང་འོད་ཟེར་རབ་ཏུ་འབར་བའི་སྤྱན་གསུམ་སྟེང་ཕྱོགས་སུ་གཡོ་བ་དང་བཅས་ཏེ། སྐུའི་དཀྱིལ་འཁོར་པདྨ་རཱ་ག་ལྟར་རབ་ཏུ་དམར་ཞིང་མཚན་དང་དཔེ་བྱད་ཀྱི་གཟི་འོད་འབར་བའི་རྗེ་བཙུན་མ་འོག་མིན་སྟུག་པོ་བཀོད་པའི་མཁའ་ལ་སྤྱོད་པའི་རྗེ་བཙུན་རྡོ་རྗེ་རྣལ་འབྱོར་མ་ལོངས་སྤྱོད་རྫོགས་པའི་སྐུ་དེ་ལ་ཕྱག་འཚལ་ལོ། ། གཉིས་པ་ཁ་སྦྱོར་གྱི་ཡོན་ཏན་ལ་བསྟོད་པ་ནི་ཆགས་ཆེན་སོགས་ཏེ། འདོད་ཆགས་ཆེན་པོའི་དབང་དུ་གྱུར་པའི་སྐྱེས་བུ་དབང་ཕྱུག་ཆེན་པོ་ལ་སོགས་པ་ཡོངས་སུ་གདུལ་བར་བྱ་བའི་ཕྱིར་དུ། བརྟན་པ་སྣོད་ཀྱི་འཇིག་རྟེན་དང་གཡོ་བ་བཅུད་ཀྱི་སེམས་ཅན་ཐམས་ཅད་ཀྱི་བདག་པོ་སྟེ་དེ་ཐམས་ཅད་ལ་ཁྱབ་པའི་བདག་ཉིད། ཡི་གེ་བཞིའི་རང་བཞིན་ཧེ་རུ་ཀ་དཔལ་ཏེ་བདེ་བ་ཆེན་པོའི་ཁྲག་ལ་རོལ་བའི་ཁྲག་འཐུང་འཁོར་ལོ་བདེ་མཆོག་ལ་སོགས་པ་དང༌། གཉིས་སུ་མེད་པའི་ལྷན་སྐྱེས་བདེ་བ་ཆེན་པོའི་གར་གྱིས་རོལ་བར་མཛད་མ། བདེ་སྟོང་དབྱེར་མེད་ཀྱི་མཁའ་ལ་སྤྱོད་པའི་ཁ་སྦྱོར་ཆེན་པོ་ལ་དུས་རྟག་ཏུ་ལོངས་སྤྱོད་པ་དེ་ལ་ཕྱག་འཚལ་ལོ། ། གསུམ་པ་བདེ་བ་ཆེན་པོ་ལ་བསྟོད་པ་ནི། ཉིད་ཐུགས་སོགས་ཏེ།
ཁ་སྦྱོར་དེ་ཡང་སྒྱུ་མའི་སྐྱེས་སུ་དང༌། བུད་མེད་སྦྱར་བ་དང་འདྲ་བར་བདེ་བ་གཏན་མེད་དམ། ཡང་ན་ཁྱི་ཕག་དང་འཇིག་རྟེན་རང་ག་བའི་འཁྲུག་བདེ་ལྟ་བུ་ཡིན་ནམ་སྙམ་ན་མ་ཡིན་ཏེ། ཉིད་ཀྱི་ཐུགས་ཉོན་མོངས་པ་སོགས་ཀྱི་ཟག་པ་མེད་པའི་བདེ་བ་ཆེན་པོ་དེ་ཡང་སྐད་ཅིག་ཙམ་མ་ཡིན་པ་རྣམ་པ་ཀུན་ཏུ་འགྱུར་བ་མེད་པའི་དགའ་བ་བཅུ་དྲུག་ལ་སོགས་པའི་ཡོན་ཏན་གྱ་ནོམ་བླ་ན་མེད་པ། དུས་རྒྱུན་མི་ཆད་པའི་བདེ་བ་མཆོག་གི་རོས་ཡོངས་སུ་གང་མ་དེ་ནི་འགྱུར་བ་མེད་པའི་མཁའ་ལ་སྤྱོད་པའི་བདེ་བ་ཆེ་ཞེས་ཡོངས་སུ་གྲགས་པ་དེ་ལ་ཕྱག་འཚལ་ལོ། ། བཞི་པ་རང་བཞིན་མེད་པ་ལ་བསྟོད་པ་ནི། རྣམ་དག་སོགས་ཏེ། དེ་ལྟ་བུའི་བདེ་བ་ཆེན་པོ་དེ་ཡང་རྟག་བརྟན་ཐེར་ཟུག་ཏུ་གྲུབ་པ་ཞིག་ཡིན་ནམ་སྙམ་ན་མ་ཡིན་ཏེ། གདོད་མའི་དུས་ནས་དྲི་མས་ཅུང་ཟད་ཀྱང་གོས་མ་མྱོང་བ་རྣམ་པར་དག་པའི་ཆོས་ཀྱི་དབྱིངས་ཡོད་མེད་རྟག་ཆད། ཡིན་མིན་འགྲོ་འོང་གི་སྤྲོས་པ་ཐམས་ཅད་དང་བྲལ་བ་འདུས་མ་བྱས་ཀྱི་ནམ་མཁའི་དབྱིངས་ལྟར་མཐའ་དབུས་སྐྱེ་འགགས་དང་བྲལ་བ་ཡིན་མོད་དེ་ཡང་ཅི་མེད་ཅང་མེད་ཀྱི་ངོ་བོ་རི་བོང་གི་རྭ་ལྟ་བུ་མ་ཡིན་པ།
མཐའ་ཡས་པའི་ཟག་མེད་ཀྱི་ཡོན་ཏན་མང་པོས་ཉེ་བར་མཛེས་པའི། རྣམ་པ་ཀུན་གྱི་མཆོག་དང་རབ་ཏུ་ལྡན་མ་ཡིན་པའི་ཕྱིར། སྤྲོས་བྲལ་གྱི་མཁའ་ལ་སྤྱོད་ཅིང་དངོས་པོ་དང་མཚན་མའི་རང་བཞིན་དང་བྲལ་ཞིང་མེད་པ་དེ་ལ་ཕྱག་འཚལ་ལོ། ། ལྔ་པ་སྙིང་རྗེས་ཡོངས་གང་ལ་བསྟོད་པ་ནི། གང་གི་སོགས་ཏེ། འོ་ན་དེ་ལྟ་བུའི་རང་བཞིན་མེད་པ་དེ་ཉིད་ཆུ་ཟླ་དང༌། སྒྱུ་མའི་གྲོང་ཁྱེར་ལྟ་བུའི་སྟོང་ཀྱང་ཡིན་ནམ་སྙམ་པའི་ལོག་རྟོག་བཟློག་པའི་ཕྱིར་ཏེ། རྣལ་འབྱོར་གང་གི་རང་བཞིན་བཤད་མ་ཐག་པ་བཞིན་སྤྲོས་དང་བྲལ་ཞིང་རྣམ་པར་མི་རྟོག་ཀྱང༌། ཐུགས་རྗེ་ཆེན་པོ་དང་ལྡན་པས་ནམ་མཁའ་དང་མཉམ་པའི་སེམས་ཅན་མཐའ་དག་ལས་རེ་རེ་ཙམ་ཡང་མ་ལུས་པར་རྟོག་པ་མེད་ཀྱང་ལྷུན་གྱིས་གྲུབ་པའི་ཚུལ་གྱིས་ཡིད་བཞིན་གྱི་ནོར་བུ་ལྟར་དགོས་ཤིང་འདོད་པའི་དོན་ཀུན་འབད་མེད་དུ་སྩོལ་བར་མཛད་མ་ཡིན་པའི་ཕྱིར། འགྲོ་བ་ཀུན་གྱི་མཁའ་ལ་ཉིན་མཚན་དུས་དྲུག་ཏུ་སྤྱོད་པ་སྙིང་རྗེས་ཡོངས་སུ་གང་བ་དེ་ལ་ཕྱག་འཚལ་ལོ། །
དྲུག་པ་རྒྱུན་མི་ཆད་པའི་ཡོན་ཏན་ལ་བསྟོད་པ་ནི། སྲིད་དང་སོགས་ཏེ། དེ་ལྟ་བུའི་སྙིང་རྗེས་གང་བའི་མཛད་པ་ཡང་སྤྲུལ་སྐུ་ལྟར་དུས་རེ་ཞིག་པ་ཡིན་ནམ་སྙམ་ན་མ་ཡིན་ཏེ། སྲིད་པ་འཁོར་བའི་མཐའ་དང་ཞི་བ་མྱ་ངན་ལས་འདས་པའི་མཐའ་དང་བྲལ་བ་ཡི་མི་གནས་མྱ་ངན་ལས་འདས་པའི་ས་ཟུང་འཇུག་མཆོག་གི་གོ་འཕང་དེ་བརྙེས་ནས་ཀྱང༌། རྒྱུན་ཆད་མེད་པར་འགྲོ་བ་ཡོངས་ཀྱི་དོན་མཛད་མ་ཡིན་པའི་ཕྱིར། མཐའ་གཉིས་ལ་མི་གནས་པའི་མཁའ་ལ་སྤྱོད་པ་རུ་རྒྱུན་ཆད་མེད་པའི་རང་བཞིན་ཅན་ཁྱེད་ལ་ཕྱག་འཚལ་ལོ། ། ཞེས་པ་འདི་དག་ནི་འཇུག་པ་ལས། ཤེས་བྱའི་བུད་ཤིང་སྐམ་པོ་མ་ལུས་པ། ། བསྲེགས་པས་ཞི་དེ་རྒྱལ་རྣམས་ཆོས་སྐུ་འགྲུབ། ། སེམས་འགགས་པ་དེ་སྐུ་ཡི་མངོན་སུམ་མཛད། །
ཞི་སྐུ་དཔག་བསམ་ཤིང་ལྟར་གསལ་གྱུར་ཅིང༌། ། ཡིད་བཞིན་ནོར་བུ་ཇི་བཞིན་རྣམ་མི་རྟོག ། འགྲོ་སྒྲོལ་བར་དུ་འཇིག་རྟེན་འབྱོར་སླད་བརྟགས། ། འདི་ནི་སྤྲོས་དང་བྲལ་ལའང་སྣང་བར་འགྱུར། ། ཞེས་པའི་དོན་ཡང་བསྟན་པའོ། ། བདུན་པ་འགོག་པ་མེད་པའི་ཡོན་ཏན་ལ་བསྟོད་པ་ནི། དམིགས་མེད་སོགས་ཏེ། དམིགས་པ་མེད་པའི་སྙིང་རྗེ་ཆེན་པོའི་གཞན་གྱི་དབང་དུ་བསྒྱུར་བ་ལ་བརྟེན་ནས། ཁམས་གསུམ་གྱི་འཁོར་བ་ཇི་སྲིད་ཀྱི་བར་དུ་གནས་པ་དེ་སྲིད་དུ། མྱ་ངན་ལས་མི་འདའ་ཞིང་དུས་རྟག་པར་རབ་ཏུ་བཞུགས་པར་མཛད་མ།
དེས་ན་རྟག་ཁྱབ་ལྷུན་གྲུབ་ཆེན་པོའི་མཁའ་ལ་རང་དབང་དུ་སྤྱོད་པས་དུས་ནམ་ཡང་འཆི་འཕོ་བ་བསྟན་པའི་ཚུལ་གྱིས་འགོག་པ་མེད་པ་ཁྱེད་ལ་ཕྱག་འཚལ་ལོ། ། ཞེས་པ་སྟེ་ལོངས་སྐུའི་ཡོན་ཏན་ལ་གཙོ་བོར་བསྟོད་པའི་དབང་དུ་བྱས་པའོ། ། གཞན་ཡང༌། ཡན་ལག་དང་པོ་གསུམ་ལོངས་སྐུའི་མཚན་ཉིད། རང་བཞིན་མེད་པ་ཆོས་སྐུའི་མཚན་ཉིད། ཕྱི་མ་གསུམ་སྤྲུལ་སྐུའི་མཚན་ཉིད་དུ་ཡང་བླ་མ་གོང་མ་དག་བཞེད་པ་ཡང་མི་འཐད་པ་མ་ཡིན་ནོ། ། དེ་ལྟར་ན་སྙིང་རྗེའི་ཡོངས་གང་དུ་རྒྱུན་མི་ཆད་པ་འཁོར་བ་མ་སྟོང་བར་མཛད་པ་རྒྱུན་མི་ཆད་པ། འགོག་པ་མེད་པ་ནི་གནས་པར་བཞེད་ན་འཁོར་བ་ཇི་སྲིད་དུ་བཞུགས་པར་ནུས་པའི་ཡོན་ཏན་ཅན་དུ་འགྲེལ་དགོས་ཏེ། རྒྱན་ལས། གང་གིས་སྲིད་པ་ཇི་སྲིད་བར། །
འགྲོ་ལ་ཕན་པ་སྣ་ཚོགས་དག ། མཉམ་དུ་མཛད་པའི་སྐུ་དེ་ནི། ། ཐུབ་པའི་སྤྲུལ་སྐུ་རྒྱུན་མི་ཆད། ། ཅེས་གསུངས་དང་མཐུན་པའི་ཕྱིར་རོ། ། གསུམ་པ་སྐུ་གསུང་ཐུགས་ཀྱི་དངོས་གྲུབ་གསོལ་བ་གདབ་པ་ལ་གསུམ་ལས། དང་པོ་སྐུ་ཡི་བྱིན་རླབས་ཞུ་བ་ནི། དབང་བཞིའི་སོགས་ཏེ་དེ་ཡང་སྐབས་འདིའི་ཉམས་ལེན་ཐམས་ཅད་ལ་དབང་བཞིའི་དོན་ཚང་བ་ཡིན་ཀྱང༌། ཁྱད་པར་བསྐྱེད་རིམ་གྱི་སྐབས་འདིར། རང་རྒྱུད་རྣལ་འབྱོར་རྟེན་དང་བརྟེན་པར་བཅས་པ་བསྐྱེད་པ་བུམ་དབང་གི་ལམ། ཆོས་འབྱུང་ཟླ་དཀྱིལ་ཡིག་འབྲུ་དང་བཅས་པ་གསང་དབང་གི་ལམ།
ཟུར་བཞིའི་དགའ་འཁྱིལ་ཤེས་རབ་ཡེ་ཤེས་ཀྱི་ལམ། དེ་ལ་ཡང་དགའ་བའི་དགའ་བ་སོགས་བཅུ་དྲུག་ཡོད་པ་ནི་དགའ་འཁྱིལ་རེ་རེ་ལ་འཁྱིལ་ཆུང་བཞི་བཞི་ཡོད་པས་མཚོན་ལ། དགའ་འཁྱིལ་ཟླུམ་པོས་རྣམ་རྟོག་གི་གྲྭ་ཟུར་མེད་པར་མཚོན། དེ་དག་ལ་བརྟག་ནས་སྐྱེས་པའི་ཟབ་གསལ་གཉིས་མེད་ཀྱི་བདེ་བ་ཆེན་པོ་ནི་བཞི་བའི་ལམ་སྟེ། དབང་བཞིའི་དོན་དང་ལྡན་པའི་བསྐྱེད་པའི་རིམ་པ་ཕག་མོ་མཁའ་སྤྱོད་དུ་གྲགས་པའི་ཟབ་མོའི་ལམ་དེ་ཐུན་བཞིར་བཅད་ཅིང་ཆགས་མེད་དུ་ཉམས་སུ་བླངས་ཏེ་བསྒོམ་ཞིང་ཡིད་ཆེས་དང་འདོད་ཀྱི་གུས་པ་ཆེན་པོས་བསྟོད་ཅིང་གསོལ་བ་བཏབ་པས། སྐུ་བཞི་དབྱེར་མེད་པའི་བདག་ཉིད་ཟུང་འཇུག་རྡོ་རྗེ་འཛིན་པའི་སྐུ་ཡི་རང་བཞིན། འགྱུར་བ་མེད་པའི་མཁའ་ལ་རྣམ་པར་སྤྱོད་པའི་སྐུ་ཡིས་བདག་གི་ལུས་བྱིན་གྱིས་བརླབ་ཏུ་གསོལ། གཉིས་པ་གསུང་གི་བྱིན་རླབས་ཞུ་བ་ནི། ཨོཾ་གསུམ་སོགས་ཏེ། དེ་ཡང་སྤྱིར་གསང་སྔགས་ཐམས་ཅད་ལས་འཁོར་ལོ་བདེ་མཆོག་གི་སྐོར་ཟབ་ཅིང༌།
དེ་ལས་ཀྱང་རྣལ་འབྱོར་མའི་གསང་སྔགས་འདི་ཉིད་ཟབ་སྟེ། སྒྲུབ་བྱའི་ཡུལ་མཁའ་འགྲོ་མ་བསམ་གྱི་མི་ཁྱབ་པ་རྣམས་ཀྱང་བྱེ་བ་ཕྱེད་དང་བཞིར་འདུ། དེ་ཡང་སྟོང་ཕྲག་བདུན་ཅུ་རྩ་གཉིས་སུ་འདུ། དེ་ཡང་སུམ་ཅུ་རྩ་བདུན་དུ་འདུ། དེ་ཡང་ཉེར་བཞིའམ། བརྒྱད་དམ་ལྔར་འདུས་པའི་སྙིང་པོ་ཡང་འདི་ཡིན་ལ། གཞན་ཡང༌། མངོན་བརྗོད་ལས། བཅོམ་ལྡན་བདག་པོས་འདི་གསུངས་སོ། ། ཡི་གེ་རེ་རེ་རྣལ་འབྱོར་མ། །
དེ་ནས་རྣལ་འབྱོར་མ་མཆོད་བྱ། ། རྣལ་འབྱོར་མ་ནི་སྔགས་ཀྱི་སྐུ། ། དེ་ཚེ་དངོས་གྲུབ་འདོད་པ་ཡིས། ། དེ་དག་དབྱེ་བ་མི་བྱའོ། ། ཞེས་པ་ལྟར། བྃ་ཡིག་ཡིག་འབྲུ་སོ་གཉིས་དང་བཅས་པ་བདེ་མཆོག་གི་ལྷ་ཚོགས་སུ་ཤེས་ཏེ། བྃ་ཡིག་ལ་སྲོག་གི་ཡི་གེ་ཡ་ར་ལ་ཝ་བཞི་ཡོད་པ་སྙིང་པོའི་རྣལ་འབྱོར་མ་བཞི་མཚོན། བཻ་རོ་ཙཱ་ནི་ཡན་གྱི་དཔའ་མོ་ཉེར་བཞི་མཚོན། གདན་གྱི་ཟླ་བའམ་དེ་དག་ལ་ཐབས་ཀྱི་ཆ་ཡོད་པ་ནི་དཔའ་བོ་ཉེར་བཞི། དེ་མན་ཆད་ཡིག་འབྲུ་བརྒྱད་ནི་སྒོ་མཚམས་མ་བརྒྱད།
བྃ་ཡིག་གིས་གཙོ་བོ་ཡབ་ཡུམ་མཚོན་པ་བཅས། དེ་ལྟ་བུའི་ཡོན་ཏན་དང་ལྡན་པ་མཆོག་གི་དངོས་གྲུབ་སྟེར་བའི་ཨོཾ་གསུམ་དང་ལྡན་པའི་གསང་སྔགས་ཀྱི་ཡི་གེའི་ཚོགས་དེ་ཉིད། དུས་གསུམ་སྟེ་ཉིན་ལན་གསུམ་དང་མཚན་ལན་གསུམ་ལྟ་བུར་ངག་དང་ཡིད་ཀྱིས་རབ་ཏུ་བཟླས་པས། སྲིད་པ་གསུམ་གྱི་སྒྲ་དབྱངས་ཏེ་ཟག་པ་བཅས་པའི་སྒྲ་རྣམ་པར་སྤང་པ་གང་ཞིག་བརྗོད་པ་དང་བྲལ་བའི་རང་བཞིན་ཅན་གྱི་གསུང་འགག་པ་མེད་པའི་མཁའ་ལ་སྤྱོད་པའི་གསུང་གི་གསང་བ་བླ་ན་མེད་པས་བྱིན་གྱིས་རླབས་ཏུ་གསོལ་ཅེས་ཏེ་འདི་ལྟར་བཟླས་པ་ལ་དབང་བཞིའི་དོན་དང་ལྡན་པ་སྦྱར་དུ་ཡོད་དེ། སྤྱིར་ངག་བཟླས་ཡིད་བཟླས་ཙམ་ནི་བུམ་དབང་གི་ལམ། ལྟེ་བར་ཡིད་བཟླས་བྱེད་པ་གསང་དབང་གི་ལམ། གསང་གནས་སུ་ཡིད་བཟླས་བྱེད་པ་ཤེར་དབང་གི་ལམ། དེ་དག་བརྟེན་ནས་བདེ་ཆེན་གྱི་ཡེ་ཤེས་སྐྱེ་བ་བཞི་པའི་ལམ་དུ་མན་ངག་འཛིན་པ་དག་གིས་བཞེད་པ་ཉིད་དོན་ལ་གནས་སོ། ། གསུམ་པ་ཐུགས་ཀྱི་བྱིན་རླབས་ཞུ་བ་ནི། བདེན་གཉིས་སོགས་ཏེ་ཀུན་རྫོབ་ཐབས་ཀྱི་རང་བཞིན་བདེ་བ་ཆེན་པོ་དང༌།
དོན་དམ་རྣམ་ཀུན་མཆོག་ལྡན་གྱི་སྟོང་པ་སྟེ། བདེན་པ་གཉིས་ཆར་ཕྱི་ནང་གི་གྲུབ་མཐའ་གཞན་གྱི་བཞེད་པ་ལྟར་ལུང་རིགས་དགག་སྒྲུབ་སོགས་ཀྱི་རྩོལ་བཅས་མ་ཡིན་པ་རང་འབད་རྩོལ་མེད་པའི་རང་བཞིན་གྱིས་རྣམ་པར་དག་པའི་རྫོགས་རིམ་མཐའ་གཉིས་དང་བྲལ་བའི་དབུ་མ་ཆེན་པོའི་ལམ་མཆོག་དེ། ཉོན་མོངས་པ་དང་ཤེས་བྱའི་སྒྲིབ་པ་གཉིས་པོ་བག་ཆགས་དང་བཅས་པ་སྦྱང་བའི་ཕྱིར་བརྩོན་པ་ཆེན་པོས་ལེགས་པར་བསྒོམ་པས། བདག་དང་གཞན་གྱི་དོན་གཉིས་ལྷུན་གྱིས་གྲུབ་ཅིང༌། འཕོ་འགྱུར་མེད་པའི་བདེ་བ་ཆེན་པོའི་རང་བཞིན་གྱི་ཐུགས་འཁྲུལ་བ་མེད་པའི་མཁའ་ལ་སྤྱོད་པའི་ཐུགས་ཀྱི་གསང་བ་བསམ་གྱི་མི་ཁྱབ་པས་བྱིན་གྱིས་བརླབ་ཏུ་གསོལ། ཅེས་ཏེ་འདིའི་དོན་གསང་ཆེན་ཡིན་པས་རྒྱ་ཆེར་མ་སྨོས་སོ། ། རྩ་བའི་བཞི་པ་བསྟོད་པའི་དགེ་བ་བསྔོ་བ་ནི། དེ་ལྟར་སོགས་ཏེ། དེ་ལྟར་ཡོན་ཏན་བརྗོད་པས་བསྟོད་ཅིང་འདོད་པའི་དོན་ལ་གསོལ་བ་བཏབ་པའི་མཐུས། ཉིད་ཀྱི་ཐུགས་རབ་ཏུ་བརྩེ་བ་ཆེན་པོས་རྗེས་སུ་བཟུང་བ་ལ་བརྟེན་ནས།
ཚེ་འདི་ཉིད་དམ་དེར་འགྲོ་བའི་སྐལ་པ་མེད་ཀྱང་བར་དོའམ། སྐྱེ་བ་བརྒྱད་དང་བཅུ་དྲུག་ཚུན་ཆད་དུ། ཁ་སྦྱོར་ཡན་ལག་བདུན་གྱི་རང་བཞིན་མཁའ་སྤྱོད་ཆེན་མོའི་གོ་འཕང་ཐོབ་པར་ཤོག་ཅིག་ཅེས་པའོ། ། ཡང་ཕྱིས་ཀྱི་བླ་མ་དག་རྨོར་ཆེན་གྱིས་མཛད་པའི་ཞིང་གི་བཀོད་པ་དང་མཐུན་པའི་བསྟོད་པ་ཡང་མཛད་པ་ལ་དེའི་དོན་གོ་སླ་བས་བསྡུས་དོན་གྱི་ཚུལ་གྱིས་བཤད་ན་འདི་ལ་གསུམ། མདོར་བསྟན་པ། རྒྱས་པར་བཤད་པའོ། ། དང་པོ་ནི། སྲས་བཅས་རྒྱལ་བ་སོགས་ཚིགས་བཅད་གཅིག་སྟེ། རྒྱལ་བ་སྲས་བཅས་ཀྱི་བསྔགས་པའི་ཞིང་ཁམས་མཁའ་སྤྱོད་ཅེས་གྲགས་པ་རྡོ་རྗེ་རྣལ་འབྱོར་མའི་ཕོ་བྲང་དེ་ལ་བསྟོད་པར་བགྱིའོ། ། ཞེས་པའི་དོན།
གཉིས་པ་ལ་རྟེན་དང་བརྟེན་པའི་ཞིང་ཁམས་ལ་བསྟོད་པ། དེ་ལ་སྐྱབས་སུ་འགྲོ་ཞིང་ཡན་ལག་བདུན་པ་འབུལ་བ། ཐུགས་བརྩེ་བས་འདི་ཕྱི་གང་རུང་དུ་རྗེས་སུ་འཛིན་པར་སྨོན་པ་དང་གསུམ་ལས། དང་པོ་ལ་རྟེན་ལ་བསྟོད་པ་དང༌། བརྟེན་པ་ལ་བསྟོད་པའོ། ། དང་པོ་ལ་གང་དུ་ཡོད་པའི་གཞི་ལ་བསྟོད་པ། དེར་ཡོད་པའི་གཞལ་ཡས་ཁང་ལ་བསྟོད་པའོ། ། དང་པོ་ནི། འདི་ནས་སོགས་ཚིགས་བཅད་གཅིག་སྟེ། ཞིང་ཁམས་འདི་ནས་སྟེང་ཕྱོགས་སུ་ཞིང་ཁམས་གྲངས་མེད་པ་འདས་པའི་ཕ་རོལ་ན།
ས་གཞི་ཐམས་ཅད་པདྨ་རཱ་ག་སོགས་རིན་པོ་ཆེ་འབའ་ཞིག་ལས་གྲུབ་ཅིང༌། བྱ་དང་ཆུ་ཀླུང༌། ཤིང་སོགས་ཀྱིས་རྣམ་པར་མཛེས་པ་ཞིང་གི་ཡོན་ཏན་ཡོངས་སུ་རྫོགས་པ་ཡོད་པར་བསྟན་པའོ། ། གཉིས་པ་ནི། དེའི་དབུས་སུ་རིན་ཆེན་སྣ་ཚོགས་ལས་གྲུབ་པའི་གཞལ་ཡས་ཁང་གྲུབ་བཞི་སྒོ་བཞི་རྟ་བབས་འདོད་སྣམ་ཕ་གུ་དྲྭ་ཕྱེད་སོགས་ཀྱིས་མཛེས་པ་ཐོག་ཕུབ་རིམ་པ་གསུམ་དང་ལྡན་ཞིང་གདུགས་དང་རྒྱལ་མཚན་སོགས་རྒྱན་དུ་མས་རྣམ་པར་བརྒྱན་པའོ། ། གཉིས་པ་རྟེན་པ་ལ་བསྟོད་པ་ལ། གཙོ་མོ་ལ་བསྟོད་པ། བར་ཁང་གི་བརྒྱུད་པའི་བླ་མ་ལ་བསྟོད་པ། སྟེང་ཁང་གི་བླ་མ་ལ་བསྟོད་པ། མཐའ་སྐོར་གྱི་དཔའ་བོ་མཁའ་འགྲོ་ལ་བསྟོད་པ་རྣམས་ནི་དང་པོ་ལ་ཤྭ་ལོ་ཀ་གཉིས།
གཞན་རྣམས་ལ་ཚིགས་བཅད་རེ་རེ་ཡོད་པ་བཅས་གོ་སླའོ། ། ལར་འདི་ནི་རྨོར་ཆེན་རྡོ་རྗེ་འཆང་གི་དངོས་སློབ་ཞིག་གི་འདི་འདྲའི་ཐང་སྐུ་བཞེངས་པ་དང་མཐུན་པའི་བསྟོད་པ་ཡིན་པར་གྲགས་པ་ལ། མཁའ་སྤྱོད་ཞིང་བཀོད་དངོས་ནི་འདི་ལྟ་བུ་མཐའ་གཅིག་ཏུ་ཁ་ཚོད་གཅོད་དཀའ་བ་བདག་གི་སྐྱབས་རྗེ་ཤར་ཆེན་ཆོས་ཀྱི་ཉི་མའི་མཚན་ཅན་བཞེད་པ་ཡང་དོན་ལ་གནས་པས་སོ། ། འོན་ཀྱང་བློ་དམན་པ་རྣམས་འདི་ལྟར་གསལ་བཏབ་ཅིང་གསོལ་བ་འདེབས་པ་བློ་འཁྲུལ་ཚབ་ཆེ་བ་ཞིག་ཏུ་འདུག་གོ ། ཡང་གཞན་ལུགས་པ་ཁ་ཅིག་གནས་གསུམ་ཞིང་བཀོད་ཅེས་པ་འོག་ས་བླ། མཁའ་སྤྱོད་གསུམ་གྱི་ཞིང་བཀོད་གོང་འོག་ཏུ་ཡོད་པའི་བཀོད་པ་དང༌། གཙོ་མོ་ཡང་རིགས་ལྔ་ལུས་དཀྱིལ་དུ་བཤད་པ་ལྟར་བྲི་བ་སོགས་མཐོང་སྟེ། བླུན་པོའི་མིག་མི་མཛེས་པ་ཙམ་འབྱུང་གིས། མཁས་པས་བརྟག་ན་རྡོ་རྗེའི་གད་མོ་ཆེར་བགད་པའི་རྒྱུར་འགྱུར་ངེས་སོ། ། དེ་ལྟ་བུའི་ཞིང་བཀོད་ངེས་པར་ཡོད་ཚེ་དེའི་ཁུངས་ཤེས་བྱེད་བཅས་པ་ཡང་དབང་པོ་ཆེ་བའི་བཙན་གཏམ་ལྟ་བུ་མ་ཡིན་པ་མཁས་པ་བརྒྱའི་མདུན་སར་སྨྲ་མི་འབྱིན་པ་ཞིག་ཡོད་ན་བདག་ཀྱང་དེ་དག་གི་རྗེས་སུ་འཇུག་པར་དམ་བཅའོ། །
ཀྱེ་མ་རྡོ་རྗེ་ཐེག་པའི་བསྟན་པ་ནི་འདི་ལྟར་གྱུར་པ་ད་གཟོད་ཤེས་སོ། ། ད་ནི་སྐབས་དོན་གསུམ་པ་སྐྱབས་སུ་འགྲོ་བ་དང་ཡན་ལག་བདུན་པ་འབུལ་བ་ནི། དེ་ལྟར་སོགས་ཤྭ་ལོ་ཀ་ཕྱེད་གསུམ་སྟེ་སྐྱབས་འགྲོ་དང་ཕྱག་འཚལ་བ་དོན་གཅིག་པར་བྱས་པའོ། ། ཡང་འགའ་ཞིག་འདི་ལྟར་བཟང་སྤྱོད་ལུགས་ཀྱི་ཡན་ལག་བདུན་པ་འདི་ནི་སྤྲུལ་སྐུ་ལ་འབུལ་ཞིང༌། གུར་ནས་འབྱུང་བའི་ཡན་ལག་བདུན་པ་ནི་ལོངས་སྐུ་ལ་འབུལ་རྒྱུ་ཡིན་ཏེ། ལོངས་སྐུ་ལ་མྱ་ངན་ལས་འདས་པའི་དུས་དང་ཆོས་མི་གསུང་བའི་དུས་མེད་པས་སོ། ། ཞེས་ཟེར་ཡང་མ་བརྟག་པའི་རྣ་ལམ་དུ་སྙན་པ་ལྟ་བུ་འབྱུང་ཡང༌། འདི་ལྟར་སྒྲུབ་ཐབས་ཀྱི་སྔོན་འགྲོ་དང་དཀྱིལ་ཆོག་གི་སྐབས་སོགས་ཀྱི་ཡུལ་དུ་གྱུར་པའི་ཡི་དམ་དེ་ལོངས་སྐུ་ཡིན་ནམ། སྤྲུལ་སྐུ་ཡིན་ཞེས་དང་འདི་འདྲིའོ། ། དང་པོ་ལྟར་ན།
དེ་ལྟ་བུའི་ལོངས་སྐུ་དེ་གནས་ངེས་པ་དང་མི་ལྡན་པའི་ཐལ་བ་དང༌། ཕྱི་མ་ལྟར་ན། ཡན་ལག་བདུན་པ་སོ་སོར་དབྱེ་བའི་རྒྱུ་མཚན་མ་གྲུབ་ཅེས་གོ་བོ་རབ་འབྱམས་པ་བཞེད་དོ། ། དེ་ལྟར་ན་ཆོ་གའི་སྐབས་འདིར་བཤད་མ་ཐག་པའི་ཁ་སྦྱོར་བདུན་སོགས་ཀྱིས་བསྟོད་པ་ཡང་ལོངས་སྐུའི་བསྟོད་པ་འགྱུར་བ་ཡང་དེ་དང་འདྲ་བ་མ་ཡིན་ནམ་ཞེ་ན། དེ་ནི་སྤྲུལ་སྐུ་དེ་དག་གི་སྤྲུལ་གཞི་ལ་དགོངས་ནས་བསྟོད་པ་སྟེ་འགལ་བ་མེད་དོ། ། བཞི་པ་ཐུགས་བརྩེ་བས་འདི་ཕྱིར་གང་རུང་དུ་རྗེས་སུ་འཛིན་པ་ནི་དེང་ནས་བཟུང་སྟེ་སོགས་ཤྭ་ལོ་ཀ་ཕྱེད་དང་གསུམ་མོ། ། འཇམ་མགོན་ཨ་མེས་ཀྱི་དཀྱིལ་ཆོག་ཏུ་བར་འདིར་རྣལ་འབྱོར་མའི་ལམ་གྱི་རིམ་པ་རྒྱུད་ལ་སྐྱེ་བའི་འདོད་གསོལ་ཞིག་འདུག་པ་ཡང་བརྒྱུད་འདེབས་གོང་དུ་མི་འདོན་པའི་ཕྱོགས་ལ་ལམ་རིམ་གྱི་སྡོམ་ཚིག་ཏུ་འགྲོ་བའི་ཞར་བྱུང་འདོད་གསོལ་དུ་འགྱུར་བ་བཅས་པས་མི་ལེགས་པ་མེད་དོ། ། སྐབས་འདིར་ནཱ་ལེནྡྲར་བཟླས་པ་མཛད་ཅིང་རྟེན་དང་བརྟེན་པར་བཅས་པའི་སོགས་གསུངས་པ་ནི་རྒྱུད་སྡེ་གཞན་ལྟར་དཀྱིལ་འཁོར་བརྟན་བྱེད་ཀྱི་བཟླས་པའམ། མདུན་བསྐྱེད་ལ་དམིགས་པའི་བཟླས་པར་འགྱུར་བས་ཤིན་ཏུ་ལེགས་ཤིང༌། ཕྱི་མ་ལྟར་ན་མདུན་བསྐྱེད་ཀྱི་ཐུགས་ཀར་སྔགས་ཕྲེང་བཀོད་པ་ལས་འོད་ཟེར་སྤྲོ་བསྡུའི་དམིགས་པ་བྱ་བ་ནི་ཁྱད་པར་རོ། །
ཚིགས་སུ་བཅད་པ་འགའ་ཞིག་སྨྲས་པ། རྣམ་པ་དུ་མའི་མཚན་གྱིས་སྤུད་པའི་སྔགས། ། རྐང་པ་བརྒྱད་པའི་གདངས་ལྡན་ཅང་ཏེའུ་སྒྲས། ། བཅོམ་ལྡན་འདས་མ་འཁོར་བཅས་མངོན་བསྟོད་པ། ། འདི་ཡང་མ་རྒྱུད་ལམ་གྱི་སྲོལ་ཆེན་པོའི། ། ནམ་མཁའ་མཛོད་ཀྱི་སྒོ་འཕར་ཆེས་ཡང་ལས། ། ཀུན་བཟང་མཆོད་པའི་སྤྲིན་ཆེན་ཕྱོགས་བཅུའི་ཞིང༌། ། ཡོངས་སུ་ཁྱབ་པའི་དགའ་སྟོན་སྤྲོས་པ་ནི། ། ཆུ་མཐོང་ལམ་ཡང་ཆུང་ངུ་ཉིད་དུ་བྱས། ། ཟུང་འཇུག་ལམ་ལ་སྤྲོ་བའི་རྣལ་འབྱོར་པས། །
རྒྱལ་ཀུན་བསྐྱེད་ཡུམ་ཤེས་རབ་ཕར་ཕྱིན་མར། ཁ་སྦྱོར་ཡན་ལག་བདུན་གྱི་རྒྱུད་སྦྱར་བའི། ། བསྟོད་པའི་པི་ཝཾ་སྙན་པོ་བརྡུང་བར་བྱ། ། སློང་བར་བྱས་སོ་འཇུག་སེལ་ས་ཆེན་གསུམ། ། ཤིན་ཏུ་བཀྲེན་པའི་ཚོགས་ཀྱིས་འབྱོར་བའི་དངོས། ། སྐྱེ་བ་ལྷ་སོགས་གནོད་ལས་གྲོལ་བའི་ཐབས། ། གསང་ཆེན་ལ་ཞུགས་རྣམས་ཀྱིས་མཆོག་དངོས་སོ། ། སྤྲོས་དང་བྲལ་བའི་དབྱིངས་ལ་ཀུན་རྟོག་གི ། རི་མོ་རི་བོང་རྭ་ཡི་རྗེས་འགྲོ་ཡང༌། ། བརྩེ་བས་འགྲོ་རྣམས་བཟུང་བའི་ཐུགས་བསྐྱེད་མཐུ། །
ཞིང་གི་བཀོད་པའི་གཟུགས་བརྙན་གསལ་བར་གྱུར། ། དེ་ཚུལ་ལེགས་འདོམས་རྨོར་ཆེན་ཆོས་ཀྱི་རྗེའི། ། ལེགས་བཤད་སྙན་པའི་སྒྲ་ཡི་བྲག་ཆ་ལ། ། བློ་ཆུང་བྱིས་པའི་ཚོགས་རྣམས་བདེན་བཟུང་བས། ། རི་མོ་སྣ་ཚོགས་བྲི་བ་བརྟག་བྱའི་གཞིས། ། བཞིན་ལེགས་རྣམ་པར་ཤར་བའི་མེ་ན་ཀ ། གདོས་བཅས་འཛིན་པའི་བློ་གྲོས་གསར་བུ་དག ། ནམ་ཞིག་ཆུ་ཡི་གཉེར་མ་ཇི་བཞིན་གྱིས། ། རྟེན་ཅིང་འབྲེལ་འབྱུང་ཤེས་ཚེ་གད་མོ་བྲོ། ། རང་གི་ལུས་ཉིད་གདོད་ནས་རྡོ་རྗེའི་སྐུ། །
ཡིན་མོད་ཐ་མལ་འཛིན་པའི་དགྲ་བོ་འདིས། ། ཉེར་བཟུང་སྔོན་ཆད་ཁམས་གསུམ་བཙོན་དུ་བཅིང༌། ། དེང་དུས་རྣམ་པར་གྲོལ་འདི་བླ་མའི་དྲིན། ། ལྷ་ཡི་རྔ་ཆེན་ལྡིར་ལ་ངོ་མཚར་གྱིས། ། གྲགས་པའི་གཏམ་སྙན་སྒྲོགས་ལ་དགོས་པ་ཅི། ། གསང་སྔགས་ཤིབ་བུར་བཟླས་པའི་སྒྲ་ཙམ་གྱིས། ། རྒྱལ་ཀུན་ཐུགས་རྗེ་གཡོ་བ་འདི་ཡིས་སོ། ། གསལ་སྟོང་འཛིན་པ་བྲལ་ཞེས་དཔལ་སྟུག་ཚོགས། ། མགྲིན་གཅིག་བསྒྲགས་པར་གཤེ་བའི་ཡིད་སྲུབ་དཔུང༌། ། ཐུབ་པའི་རྟགས་སུ་བརྫུས་པ་འགའ་སྲིད་ན། །
དེ་དག་རྨོངས་པའི་ལམ་དུ་འཕྱན་པར་རྟོགས། ། གཞན་ཡང་གནས་གསུམ་ཞིང་ཞེས་ཐོས་པའི་རྗེས། ། ཞུགས་པའི་རི་མོ་བྲི་འདོད་ཤེས་རློམ་འགའི། ། ནང་ཆ་ཕྱི་རུ་བསྟན་འདི་བླུན་པོ་ཡི། ། ཆོས་ཉིད་ཡིན་ཕྱིར་མཁས་པའི་སྙིང་རྗེའི་གནས། ། རང་གནས་རི་དང་ཁང་ཁྱིམ་དཔེར་བཞག་སྟེ། ། རྒྱལ་བའི་ཞིང་ཁམས་འབྲི་བར་བྱེད་དེ་དག ། ཁྲོན་པའི་འཕར་འགྲོའི་རྒྱ་མཚོའི་རྣམ་བཞག་བཞིན། ། བློ་ཆུང་ཁེང་བ་ཆེ་བའི་རྟགས་མཚན་ནོ། ། བདག་ནི་ཐུབ་བསྟན་རིལ་པོར་མངོན་དད་པའི། །
འདབས་བརྒྱ་ཡིད་ཆེས་ཉི་མས་ཉེར་ཕྱེས་མོད། ། འཁྲུལ་སྤྱོད་ར་རི་དང་འགྲོགས་འོད་དཀར་གྱིས། ། སྤྲོ་བའི་འདབ་མ་བཞད་པའི་སྐྱབས་མ་ཡིན། ། གངས་ཅན་འདི་ན་འགྲན་ཟླ་ཀུན་དབེན་པའི། ། སྨྲ་བའི་དབང་པོ་འཇམ་མགོན་ས་སྐྱ་པ། ། ལས་གཞན་ལུང་དང་རིགས་པའི་བཅུད་འཐུང་བའི། ། ཁེངས་ལྡན་མང་ཡང་བྲིས་པའི་མར་མེ་བཞིན། ། ཞེས་བར་སྐབས་ཀྱི་ཚིགས་སུ་བཅད་པའོ། ། གསུམ་པ་བུམ་པ་སྒྲུབ་པ་ནི། ། ཚེས་བཅུ་རྐྱང་པ་ཙམ་ལ་མི་དགོས་ཡང༌།
འདིར་བདག་འཇུག་ལེན་པ་ལ་ངེས་པར་དགོས་པས་དེའི་ཚུལ་ནི་བཤམ་བཀོད་བྱེད་ཚུལ་གོང་དུ་སོགས་ཟིན། དེ་ལྟར་བཤམ་པའི་བུམ་པ་བཅུ་དང་རྒྱན་བཅས་བསངས་སྦྱངས་སྟོང་པའི་ངང་ལས་པཾ་དང་ཨ་ལས་པད་ཟླའི་སྟེང་དུ། བྷྲཱུྃ་ལས་རིན་པོ་ཆེའི་བུམ་པ་བཅུད་དང་ལྡན་པར་བསྐྱེད་པའི་ཆུའི་དབུས་སུ་རྣལ་འབྱོར་མ་མདུན་བསྐྱེད་ལྟར་ཡན་ལག་བཞི་རྫོགས་སུ་བསྐྱེད། རང་གི་ཐུགས་ཀ་ནས་སྤྲུལ་པའི་མཆོད་པའི་ལས་ཐམས་ཅད་པའི་མཆོད་པ་ཡོད་ན་དེ་ལ་དམིགས་ཏེ་མཆོད་པ་ཕྱི་ནང་བསྟོད་པ་བཅས་བྱ། དེ་ནས་རང་གི་ཐུགས་ཀའི་སྔགས་ཕྲེང་ལས་སྔགས་ཕྲེང་ལྷ་དབང་དུ་བསྡུ་བའི་ཕྱིར་དམར་པོའི་རྣམ་པ་ཅན་གཟུངས་ཐག་ལ་འཁྲིལ་ཏེ་བུམ་པའི་ལྷའི་ཐུགས་ཀར་ཕོག་པས། ཐུགས་རྒྱུད་བསྐུལ་སྐུའི་བ་སྤུའི་བུ་ག་ཐམས་ཅད་ནས་བདུད་རྩི་བབས་པས་བུམ་པ་ཡོངས་སུ་གང་བར་བསམ་ལ། ཨོཾ་གསུམ་མ། བརྒྱ་རྩ་དང༌། ཞལ་བཞི་པའི་སྔགས་ཉེར་གཅིག དབང་བསྐུར་བའི་དོན་དུ་ཨ་བྷི་ཥེ་ཏ་ཉེར་གཅིག་བཅས་བརྗོད་པར་བྱ་ཞིང༌།
མཐར་མཆོད་བསྟོད་སྔར་བཞིན། འདོད་དོན་གསོལ། ཡི་གེ་བརྒྱ་བས་ལྷག་ཆད་ཁ་བསྐང༌། མ་འབྱོར་པ་དང་སོགས་ཀྱིས་བཟོད་པར་གསོལ། དེ་ནས་དུང་ཆོས་ཀྱི་ཆུ། ཨོཾ་ཨཱཿཧཱུྃ་གིས་ཕུལ་བས། བུམ་ནང་གི་ལྷ་དམ་ཚིག་པ་དང་ཡེ་ཤེས་པ་དབྱེར་མེད་པ་ཞུ་བ་ལས་བུམ་པའི་ཆུ་བདུད་རྩིའི་རང་བཞིན་སློབ་མ་སོགས་ཀྱི་སྒོ་གསུམ་གྱི་སྒྲིབ་པ་སྦྱང་ཞིང་ཡེ་ཤེས་བསྐྱེད་པའི་ནུས་པ་དང་ལྡན་པར་བསམ་མོ། ། སྨྲས་པ། རིན་ཐང་ཚད་དང་བྲལ་བ་ཀ་ལ་ཤ། ། འཆི་མེད་བདུད་རྩིའི་བཅུད་ཀྱིས་གང་བ་ཙམ། །
མ་ཡིན་ལྷ་ཚོགས་ཞུ་བའི་ནུས་ལྡན་རྫས། ། ཡིན་ཕྱིར་ལྷ་ཡི་ལོངས་སྤྱོད་རྣམ་པར་འགོག ། ཐོག་མེད་ནས་གོམ་ནག་པོ་བརྩེན་པའི་དཔུང༌། ། རྒྱུ་བཅས་དག་པའི་ཐབས་མཆོག་འདི་ལྟ་བུ། ། གསང་ཆེན་མེས་པོའི་ཞལ་ལུང་ལས་གཞན་དུ། ། བཙལ་བའི་ངལ་བ་བསྐྱེད་རྣམས་བླུན་པོ་དངོས། ། རིམ་གཉིས་གཙང་མར་འབབ་པའི་འཇུག་དགོས་སུ། ། དམ་ཚིག་དག་པའི་ཀུ་ཤ་མཆོད་ཕྱིར་ཐོགས། ། འཆང་ཞིང་གུས་རྟག་སྦྱོར་བའི་བརྩོན་འགྲུས་ཀྱིས། ། ཞུས་ལ་འབད་དེ་ཚང་བའི་བུ་ཞེས་གླིང༌། །
ཞེས་པའང་བར་སྐབས་ཀྱི་གཏམ་ཚིགས་སུ་བཅད་པའོ།། །། བཞི་པ་བདག་ཉིད་འཇུག་ཅིང་དབང་བླང་བ་ཞར་བྱུང་དང་བཅས་པ་ལ། དངོས་དང་ཞར་བྱུང་གཉིས་ལས། དང་པོ་ནི། སཾ་བུ་ཊ་ལས། སྔགས་ཀྱི་ལམ་ནི་རྗེས་བཙལ་བས། ། གང་ཚེ་མཁས་པས་དབང་བསྐུར་ནས། ། སངས་རྒྱས་ཀུན་གྱི་མངོན་སུམ་དུ། ། དཀྱིལ་འཁོར་བདེ་བར་གཤེགས་ནས་སུ། ། འཇིག་རྟེན་ཁམས་ནི་མཐའ་ཡས་དག །
བློ་དང་ལྡན་པས་དེ་ནི་བླང༌། ། རང་བྱིན་བརླབས་པའི་གནས་ཐོབ་ནས། ། དམ་ཚིག་ཉམས་པས་འཇིགས་པ་ཡིས། ། རྫོགས་སངས་རྒྱས་ཀྱི་དོན་དམ་ལས། ། སྔགས་ཀྱི་ལམ་ནི་དེ་བཞིན་གསུངས། ། ཞེས་པའི་རྗེས་སུ་འབྲངས་ཏེ་བདག་འཇུག་ལེན་པར་རྒྱ་བོད་ཀུན་མཐུན་ཞིང༌། དེའི་དོན་ཡང༌། སྔགས་ཀྱི་ལམ་བཙལ་བའི་སློབ་མ་རྣམས་སྨིན་པའི་སྔ་རོལ་དུ་སློབ་དཔོན་རང་ཉིད་ཀྱིས་ཀྱང་དབང་ལེན་དགོས་ཤིང༌། སངས་རྒྱས་ཀྱི་དཀྱིལ་འཁོར་མདུན་བསྐྱེད་དང༌། བླ་མ་ཐ་མི་དད་པ་ལ།
འཇིག་རྟེན་གྱི་ཁམས་མཐའ་ཡས་པ་ན་བཞུགས་པའི་སངས་རྒྱས་ཐམས་ཅད་ཀྱིས་མངོན་སུམ་དུ་བྱིན་གྱིས་བརླབས་པ་དེ་ལས། རྡོ་རྗེ་ཐེག་པའི་གནད་ལ་མ་རྨོངས་པའི་བློ་དང་ལྡན་པས་སེམས་ཅན་ཐམས་ཅད་དང་ལྷན་ཅིག་ཏུ་ལེན་པར་བསམ། སློབ་མ་ལ་ཇི་ལྟར་བསྐུར་བའི་དབང་རྫོགས་པར་ལེན་ཅིང་ལུས་ངག་ཡིད་གསུམ་གྱི་དྲི་མ་སྦྱངས་ཏེ་སྐུ་གསུང་ཐུགས་རྡོ་རྗེར་བྱིན་གྱིས་བརླབས་པ་ནི། དམ་ཚིག་ཉམས་པ་གསོ་བ་སོགས་ཀྱི་ཡོན་ཏན་དང་ལྡན་ཞེས་རྫོགས་པའི་སངས་རྒྱས་ཀྱིས་གསུངས་སོ། ། ཞེས་པ་ཡིན་ལ། དེ་ཡང་དཀྱིལ་འཁོར་གྱི་གཙོ་བོ་དང་ཐ་མི་དད་པར་བསྒོམ་ནས་དེས་དམིགས་པ་རྣམས་ཡོད་ཅིང༌། དབང་རྫས་རྣམས་མདུན་བསྐྱེད་ཀྱི་ཐུགས་ཀ་ནས་བྱེ་བའི་ཧེ་རུ་ཀ་ཞལ་གཅིག་ཕྱག་གཉིས་པ་ཞིག་གིས་བྱེད་པར་བསམ་པའམ། ཡང་དམིགས་པ་ཡོད་པ་དང་དབང་གི་བྱ་བ་གཉིས་ཀ་གཙོ་མོ་རང་གིས་མཛད་པར་བསམ་པ་གང་བདེར་བྱ་ཞེས། འཇམ་མགོན་ཨ་མེས་ཀྱིས་བཞེད་དོ། ། གང་ལྟར་བུམ་ཆུ་ཅུང་ཟད་བཏུང་ལ།
ཇི་ལྟར་བལྟམས་པ་སོགས་ཀྱིས་ཁྲུས་བྱ། བུམ་ཆུ་ཐིག་ཙམ་མམ། དྲི་བཟང་གི་ཆུ་མཎྜལ་གྱི་སྟེང་དུ་ཅུང་ཟད་བླུག ཨོཾ་བཛྲ་བྷུ་མི་ཨཱ་ཧཱུྃ། སྟེ་རྡོ་རྗེའི་ས་གཞི་ཞེས་པའི་སྔགས་བརྗོད་ཅིང༌། ལག་པ་གཡས་པའི་མཐེབ་མཛུབ་ཀྱི་བར་མེ་ཏོག་བཟུང་བ་དང་བཅས་ཏེ། སྲིན་ལག་གིས་དྲི་བཟང་གི་རི་མོ་གྲུ་བཞིར་བྲིས། འབྱུང་བ་རིམ་བརྩེགས་སམ་མདོ་རྒྱུད་སྤྱི་འགྲེལ་ལྟར་ན་རླུང་ཆུ་ས་གསུམ་གྱི་དཀྱིལ་འཁོར་ཤིན་ཏུ་ཆེ་བ་གསལ་བཏབ། ཨོཾ་བཛྲ་རེ་ཁེ་སྟེ། རྡོ་རྗེའི་རི་མོ་ཞེས་པའི་སྔགས་བརྗོད།
རི་མོ་ཟླུམ་པོར་བྲི་ཞིང་ས་ཡི་དཀྱིལ་འཁོར་གྱི་མཐར་ལྕགས་རི་བརྟན་ཅིང་ལྷུན་སྟུག་པ་ཟླུམ་པོ་ཞིག་གིས་བསྐོར་བར་བསམ། ཧཱུྃ་ཞེས་བརྗོད་ཅིང་གནས་སྲུང་བའི་མེ་ཏོག་བཞག་སྐབས་འདིར་ཧཱུྃ་ལས་རི་ཡི་རྒྱལ་པོ་བསྐྱེད་པ་སོགས་ངག་སྒྲོས་ངན་པས་བསླད་པ་ཡིན་ཏེ། རི་རབ་ལ་ས་བོན་དགོས་ན། གཞན་དག་ན་ས་བོན་དགོས་པར་འགྱུར་ལ། སྐབས་འདིར་ཧཱུྃ་གནས་སྲུང་བའི་ཆེད་ཡིན་པ་རྒྱ་བོད་ཀྱི་མཎྜལ་གྱི་ཆོ་ག་མང་པོ་ཞིག་ནས་གསུངས་སོ། ། གཞན་ཡང་མཎྜལ་གྱི་ནས་ལ་བརླན་ཅུང་ཟད་དགོས་པ་ནི་སྙིང་རྗེའི་རླན་དང་མ་བྲལ་བའི་མཚོན་དོན་ཡིན་པར་བཞེད་ཀྱང༌། ངོར་མཁན་བུད་དྷ་ལཀྵིས་ཚོགས་བཤད་འཆད་ཐབས་སུ། སྣང་གསུམ་སྐབས་མཎྜལ་སྐམ་པོར་འབུལ་བ་ཕྱག་ལེན་ཡིན་གསུངས་པ་ཡང་ལག་ལེན་ལྷོད་པའི་སྐྱོན་དུ་འགྱུར་བར་བདག་གི་བླ་མ་ས་དྷུའི་མཚན་ཅན་བཞེད་དོ། ། གང་ལྟར་ཚོམ་བུ་གཅིག་དབུས་སུ་བཀོད་རིན་ཆེན་སྣ་ལྔ་ལས་གྲུབ་པའི་རི་རབ་བང་རིམ་བཞི་པ་མཐར་གསེར་རི་རོལ་མཚོ་དང་བཅས་པ་བསམ། དེ་བཞིན་དུ་གླིང་བཞི་པོ་རང་རང་གི་གླིང་གཡོག་དང་གླིང་གི་འབྱོར་བ་སོ་སོ་ཡང་གྲུབ་པ་དང་གཉའ་ཤིང་འཛིན་གྱི་རྩེ་མོ་ནས་འཇིག་རྟེན་གྱི་སྣང་བྱེད་ཟུང་ཡང་མངོན་པའི་གཞུང་ནས་བཤད་པར་ལྟར་ཡོད་པ།
གཞན་ཡང་ལྷ་མིའི་ལོངས་སྤྱོད་ཕུན་སུམ་ཚོགས་པ་བསམ་གྱིས་མི་ཁྱབ་པས་གང་བ་ཞིག་བསམ་ལ། ཚིག་རྣམས་རིམ་བཞིན་བརྗོད། དེ་ཡང་འཇུག་པའི་ཆོས་རྣམས་ཞུ་བའི་ཡོན་དུ་ཞེས་བསྒྱུར་ན་དཀྱིལ་ཆོག་གཞན་དང་མཐུན་ཞིང་རྗེ་ཨ་མེས་ཀྱི་ཆོ་གར་ཡང་དེ་བཞིན་སྣང་བས་ལེགས་སོ། ། དེ་ནས་ཐལ་མོ་མེ་ཏོག་དང་བཅས་ཏེ། ཤྭ་ལོ་ཀ་གསུམ་གྱིས་ལན་གསུམ་དུ་གསོལ་བ་བཏབ་པར་བྱ་བ་ནི། དཔལ་ལྡན་བླ་མ་དམ་པ་གང་གི་བཀའ་དྲིན་གྱིས་བདེ་ཆེན་ལྷན་ཅིག་སྐྱེས་པའི་ཡེ་ཤེས་ཉིད་དུས་ཡུན་རིང་པོ་མ་ཡིན་པར་སྐད་ཅིག་ཉིད་ལ་འཆར་བར་མཛད་པ་གང་ཞིག ཡོན་ཏན་དུ་མའི་ཁུར་གྱིས་རབ་ཏུ་ལྕི་བའི་བླ་མ་ཡིད་བཞིན་གྱི་ནོར་བུ་རིན་པོ་ཆེ་ལྟ་བུའི་སྐུ་མངའ་བ་རིགས་ཐམས་ཅད་ཀྱི་ཁྱབ་བདག་རྡོ་རྗེ་ཅན་དང་དབྱེར་མེད་པའི་ཞབས་ཀྱི་པད་མོ་ལ་གུས་པས་འདུད་པར་བགྱིའོ། ། དུས་གསུམ་གྱི་སངས་རྒྱས་ཀུན་གྱི་རང་བཞིན་དུ་གྱུར་པ་སྟེ་གདན་གསུམ་ཚང་བའི་ལྷ་ཡི་ངོ་བོར་བཞུགས་པའི་སྐུ་ཅན་གྱི་རྡོ་རྗེ་སློབ་དཔོན་ལ་ནི་བདག་སྙིང་ཁོང་རུས་པའི་གཏིང་ནས་སྐྱབས་སུ་མཆིའོ། ། དཔལ་ལྡན་རྡོ་རྗེ་ཤྭ་ལོ་གཅིག་གོང་དུ་སོགས་ཟིན། དེ་ལྟ་བུའི་བླ་མ་དང་དཔལ་ལྡན་རྡོ་རྗེ་མཁའ་འགྲོ་མ་དབྱེར་མེད་པས།
བདག་ལ་ཕྱག་རྒྱ་ཆེན་པོའི་མཆོག་ཐོབ་པའི་རྒྱུ་ཡེ་ཤེས་སྐྱེ་བའི་སྣ་འདྲེན་པའི་བྱིན་གྱིས་བརླབ་པར་མཛད་དུ་གསོལ་ཞེས་པའོ། ། དེ་ནས་བྱིན་རླབས་ཀྱི་ཆོས་བཞིར་གྲགས་པ། གདོང་བཅིང་བ། མེ་ཏོག་གཏད་པ། བུམ་ཆུས་བསང་བ། བདུད་རྩི་སྦྱིན་པ་རྣམས་འོག་སྡོམ་བཟུང་གི་འཇུག་ཏུ་ཡོད་པར་ཤས་ཆེ་ཡང༌། འདི་ཆོ་ག་སྔ་ཕྱི་ཐམས་ཅད་དུ་འདི་གར་བྱས་པ་མི་འཐད་པ་མེད་པས་དེ་ལྟར་བཤད་ན། སྔོན་ཆད་མ་རིག་པས་ཟབ་མོའི་དེ་ཉིད་མ་མཐོང་བ་དང༌། སྔར་དཀྱིལ་འཁོར་དུ་མ་ཞུགས་པའམ་ཞུགས་ཀྱང་སླར་འཇུག་པའི་བརྡར་དར་རས་དམར་པོས་མིག་སྒྲིབ་པར་བསམ་པ་ལས་བདག་འཇུག་གི་སྐབས་མིག་རས་དངོས་སུ་འཆིང་བའི་ཕྱག་ལེན་མེད་པར་བཞེད། སྔགས་དོན་ནི་གཞུང་སྔ་མ་རྣམས་སུ་མི་འདུག་ཅིང༌།
རྣམ་སྣང་མངོན་བྱང་ལས་དཔའ་བོ་འབྲུ་ལྔ་ཞེས་མིང་དུ་གདགས་པར་བཤད་དོ། ། གང་ལྟར་དེང་སང་གི་དུས་རྒྱལ་བའི་བསྟན་པ་མིང་ཙམ་དུ་གྱུར་པས། དགེ་བའི་བཤེས་གཉེན་དུ་རློམ་པའི་སྲོལ་ཆེན་ཕལ་ཆེར་དབང་དང་བྱིན་རླབས་ཀྱི་གཟུགས་བརྙན་མཛད་པ་འདི་དག་གི་དབང་རྫས་རྣམས། ལས་སློབ་ཀྱིས་འགྲིམ་ཅིང༌། རྡོ་རྗེ་རྒྱང་ངོམ་མཛད་པ་ནི་རང་རེས་ས་ངོར་ཁའུ་གསུམ་གྱི་ཕྱག་བཞེས་ལ་མི་འཐད་པ་ཤུགས་ཆེ་བས། སྐྱེས་ཆེན་བསྟན་པའི་ཁུར་ཆེར་ཁྱེར་རྣམས་དབང་བསྐུར་སོགས་སླ་ཆོས་སུ་མི་འགྲོ་བ་རྒྱལ་བ་རྡོ་རྗེ་འཆང་ཀུན་དགའ་བཟང་པོའི་རྣམ་ཐར་ལ་ཞལ་སྤྱན་ཡར་གཟིགས་ཞིག་མཁྱེན་མཁྱེན་ཞེས་པ་ཡང་ཞར་བྱུང་གི་གཏམ་ཡིན་ལ། དེ་ནས་ལྷ་དང་མཇལ་དུས་ཕྱག་རྟེན་མེ་ཏོག་སྣ་ལྔ་སྟེ། དགྲ་ནག་ལས། ཨུ་དུམ་ཝཱ་ར་མནྡ་ར། ། ཡོངས་འདུ་དང་ནི་པ་ལི་ཀ། །
ཀརྞི་ཀ་ཡི་ཕྲེང་བ་ནི། ། ལེགས་པར་ལོངས་ལ་བུ་ཡིས་ཟུངས། ། གསུངས་པའི་དངོས་བསྟན་གྱི་མེ་ཏོག་ལྔ་བོད་དུ་འབྱོར་དཀའ་ཡང་དེ་ལྟ་བུའི་མེ་ཏོག་གཏད་པར་བསམ་ལ། སྔགས་གོང་མ་དེ་བརྗོད། ཕྱི་ཡི་བར་ཆད་ཞི་བའི་ཕྱིར་གཙོ་མོའི་ཐུགས་ཀ་ནས་ཁྲོ་མོ་ཁཎྜ་རོ་ཧཱིའི་ཚོགས་སྤྲོས་པ། དབང་ལེན་པའི་བགེགས་ཐམས་ཅད་རྒྱང་རིང་དུ་བསྐྲད་པར་བསམ་ལ་བུམ་ཆུ་གཏོར་ཞིང་སུམ་བྷ་ནི་སུམ་བྷ་སོགས་བརྗོད། ནང་རྩ་ཁམས་ཀྱི་བར་ཆད་ཞི་བའི་ཕྱིར་བདུད་རྩི་བྱིན་པར་བསམ་ལ། ཨོཾ་ཨཱཿཧཱུྃ་བརྗོད་ཅིང་ནང་མཆོད་མྱོང་བའི་བདུད་རྩི་རིལ་བུ་ལ་ལོངས་སྤྱད། དེ་ནས་འདོད་པ་དྲི་ཞིང་ལན་གདབ་པ་ནི། བུ་ཁྱོད་སུ་ཡིན་སོགས་ཏེ།
དེ་ཡང་སོ་ཐར་དང་བྱང་སེམས་ཀྱི་སྡོམ་པ་ཙམ་གྱིས་ཡིད་ཚིམ་པ་མ་ཡིན་པར། གསང་སྔགས་འདོད་པའི་སྐལ་ལྡན་ཡིན་ནམ་མིན་དྲི་བ་ལ། དེ་ལྟ་བུ་ཡིན་ཞེས་ལན་བཏབ་པས་སྔགས་སྒྲུབ་པའི་རིགས་ཡིན་པར་ཤེས་ནས། ཅི་ལ་དགའ་ཞེས་འདུན་པ་དྲིས་པས། བདེ་བ་ཆེན་པོ་ལའོ། ། ཞེས་པ་གསང་སྔགས་ཀྱི་སྡོམ་པའི་ངོ་བོ་བདེ་བ་ཆེན་པོའི་ཡེ་ཤེས་འདོད་པ་བསྟན། དེའི་དགོས་པ་དྲིས་པ་ལ། སངས་རྒྱས་མཆོག་གི་དམ་ཚིག་སྟེ། འཇུག་པ་ཙམ་དང་བུམ་དབང་ཙམ་མ་ཡིན་པར་དབང་ཐམས་ཅད་ཐོབ་པའི་སྒོ་ནས་དམ་ཚིག་སྲུང་བར་བྱའོ་སྙམ་པའི་ཀུན་རྫོབ་ཀྱི་བྱང་ཆུབ་སེམས་ཏེ་སངས་རྒྱས་པར་འདོད་པའོ། ། དེ་ནས་སེམས་བསྐྱེད་པ་ནི།
ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་བླ་ན་མེད་པའི་འབྲས་བུ་དཔལ་ཧེ་རུ་ཀའི་གོ་འཕངས་ཐོབ་པར་བྱ། དེའི་ཆེད་དུ་བླ་ན་མེད་པའི་ལམ་ལ་འཇུག་པར་བྱའོ་སྙམ་པའི་ཀུན་རྫོབ་ཀྱི་བྱང་ཆུབ་ཀྱི་སེམས་དེ་ཟླ་བ་ཉ་གང་བའི་གཟུགས་སུ་གྱུར་པར་བསམ། ཆོས་ཐམས་ཅད་སྟོང་ཞིང་བདག་མེད་པའི་རང་བཞིན་སྤྲོས་བྲལ་གྱི་ངོ་བོར་བལྟ་བའི་དོན་དམ་བྱང་ཆུབ་ཀྱི་སེམས་དེ་རྡོ་རྗེའི་གཟུགས་སུ་གྱུར་པར་བསམ་སྙིང་ཁའི་ནང་དུ། འདི་ལ་ལམ་བྱེད་བཞི་ཀ་ཚང་སྟེ། ཕ་རོལ་ཏུ་ཕྱིན་པའི་བསྒོམ་ཚུལ་ལས་ཁྱད་པར་དུ་འཕགས་པ་གཟུགས་ཀྱི་རྣམ་པར་བསྒོམ་པས་རྣམ་པ་ལམ་བྱེད། དེ་ཉིད་བདེན་པ་གཉིས་ཀྱི་སེམས་བསྐྱེད་དངོས་སུ་མོས་པ་མོས་པ་ལམ་བྱེད། དེ་ཉིད་འབྲས་དུས་ཀྱི་སེམས་བསྐྱེད་དངོས་ཡིན་སྙམ་པ་འབྲས་བུ་ལམ་བྱེད། དེ་ལྟར་བསྒོམ་པས་སངས་རྒྱས་ཀྱི་ཐུགས་ཀྱི་བྱིན་རླབས་ཟླ་བ་དང་རྡོ་རྗེ་ལ་ཞུགས། དེའི་རྣལ་འབྱོར་པའི་རྒྱུད་བྱིན་གྱིས་བརླབ་པས་ན། བྱིན་རླབས་ལམ་བྱེད་དེ།
ཞེན་པས་ཞུགས་ཤིང་འབྲེལ་བས་མི་བསླུ་བ་ཡང་ཡིན་ཏེ། འབྲས་བུ་ཞེན་ཅིང་རྣམ་པ་རྡོ་རྗེ་ཟླ་བ་དང་བཅས་པ་ལ་ཞུགས་པས། ནམ་ཞིག་འབྲས་བུ་དངོས་སུ་ཐོབ་པ་ལ་མི་བསླུ་བའོ། ། འདི་ལྟ་བུའི་ཟབ་གནད་མ་ཤེས་ན་ལ་ལ་དག་སངས་རྒྱས་ཀྱི་ས་ན་སེམས་བསྐྱེད་མེད་པར་འདོད། ལ་ལས་བུམ་འཛིན་རྟོགས་པའི་བཟུང་རྣམ་བཞིན་འཁྲུལ་ཤེས་སུ་འདོད་པ་ཤེས་ཆེ་བ་རྣམས་འབྱུང་ངོ༌། ། དེ་ལྟ་བུའི་སེམས་དེ་བསྐྱེད་པར་དམ་བཅའ་བའི་ཕྱིར། ཨོཾ་སརྦྦ་སོགས་ཀྱི་སྔགས་བརྗོད་ལ། སྔགས་དོན་ནི། སརྦ་ཐམས་ཅད། ཡོ་ག་རྣལ་འབྱོར།
ཙིཏྟ་སེམས། ཨུཏྤ་ད་ཡ་བསྐྱེད་པ། མི་བདག་སྟེ། འཁོར་འདས་ཀྱི་ཆོས་ཐམས་ཅད་བདེན་གཉིས་ཟུང་དུ་འཇུག་པའི་རྣལ་འབྱོར་དུ་བདག་གིས་སེམས་བསྐྱེད་པར་བགྱིའོ། ། ཞེས་པའོ། ། དེ་བརྟན་པའི་ཕྱིར། གཙོ་བོས་རྡོ་རྗེ་སྙིང་ཀར་བཞག་པར་བསམ་ལ་རང་གིས་རྡོ་རྗེ་སྙིང་ཀར་གཏུགས་ལ། སུ་ར་ཏི་སོགས་བརྗོད། སྔགས་དོན། སུ་ར་ཏི།
ཤིན་ཏུ་དགའ་བ། ས་མ་ཡ་སྟྭཾ། ཁྱོད་ཀྱི་དམ་ཚིག ཧོ་ངོ་མཚར་བ། སིདྡྷི་གྲུབ་པ། བཛྲ་རྡོ་རྗེ། ཡཱ་ཐ། ཇི་ལྟ་བ། སུ་ཁཾ། བདེ་བ།
དེ་ཉིད་རྡོར་ཕྲེང་རྣམས་ཀྱིས་དོན་འགྱུར་མཛད་པ་ནི། ཤིན་ཏུ་དགའ་བའི་དམ་ཚིག་ཉིད་དངོས་གྲུབ་ཇི་བཞིན་ཏེ། ཞེས་པ་ལྟར། ཤིན་ཏུ་དགའ་བའི་རང་བཞིན་ཅན་གྱི་དམ་ཚིག་དེ། ཐབས་རྣམ་པ་སྣ་ཚོགས་དང་ལྡན་པས་རང་དང་གཞན་གྱི་བདེ་བ་ཁྱད་པར་ཅན་སྒྲུབ་ཤིག་ཅེས་པའི་དོན་ནོ། ། གསང་བར་གདམས་པ་ནི། རྡོ་རྗེ་སྤྱི་བོར་བཞག་ཅིང༌། དེང་ཁྱོད་སོགས་བརྗོད་དེ། ཁྱོད་རང་སེམས་བསྐྱེད་དང་ལྡན་ཞིང༌། སྔགས་སྤྱོད་སྒྲུབ་པར་ཁས་ལེན་པས་རྣལ་འབྱོར་མའི་རིགས་སུ་ཞུགས་པ་ཡིན་པས།
རྣལ་འབྱོར་མའི་གསང་བ་ཆེན་པོའི་དཀྱིལ་འཁོར་འདིའི་མིང་དང༌། སྔགས་དང་ཕྱག་རྒྱ་སོགས། སྔགས་ཀྱི་དཀྱིལ་འཁོར་དུ་མ་ཞུགས་པའི་གང་ཟག་སྤྱི་དང༌། ཞུགས་ཀྱང་དམ་ཚིག་ཉམས་པ་རྣམས་ལ་མི་བསྟན་ཞིང་ཉན་ཐོས་དང༌། མུ་སྟེགས་པ་སོགས་མ་དད་པའི་རིགས་ལའང་མ་སྨྲ་ཞིག་ཅེས་གདམ་པར་བསམ། དེ་ནས་རྣལ་འབྱོར་མའི་ཕྱག་གིས་འཇུས་ཏེ་དཀྱིལ་འཁོར་གྱི་དྲུང་དུ་སླེབས་པར་མོས་པའམ། ཐུགས་ཁ་ནས་སྒོ་མ་བཞི་སྤྲོས་ཏེ་ཕྱོགས་བཞི་ནས་འཇུག་པར་བསམ་ཀྱང་གཞུང་གཞན་དང་མཐུན་ཤས་ཆེ་ཞིང་གང་ལྟར་ཛཿཧཱུྃ་བཾ་ཧོཿཞེས་བརྗོད་ཅིང་རང་གིས་དཀྱིལ་འཁོར་གྱི་ཕྱོགས་ལ་མགོ་དུད་པ་ཙམ་བྱེད་དོ། ། དེ་ནས་རྒྱུན་བཤགས་བྱ་ཞིང་སྡོམ་པ་བཟུང་བ་ལ། ཐུན་མོང་བའི་སོ་ཐར་བྱང་སེམས་ཀྱི་སྡོམ་པ་ཉམས་པ་སོར་ཆུད་ཅིང་མི་ཉམས་པ་གོང་དུ་འཕེལ་བའི་ཕྱིར། གུར་ནས་འབྱུང་བའི་རྒྱུན་བཤགས་ལན་གསུམ་བྱ་ཞིང༌།
གོ་དོན་ནི། དཀོན་མཆོག་གསུམ་ལ་བདག་སྐྱབས་མཆི། ། ཞེས་པའི་རྟེན་གྱི་སྟོབས་གསལ་བཏབ། སྡིག་པ་ཐམས་ཅད་ཅེས་པས་སྔར་བྱས་ཀྱི་སྡིག་པ་དྲན་པ་སུན་འབྱིན་པའི་སྟོབས། སོ་སོར་བཤགས་ཞེས་པ་གཉེན་པོ་ཀུན་ཏུ་སྤྱོད་པའི་སྟོབས་དངོས་སུ་བསྟན་པ་སྡོམ་པའི་སྟོབས་ཤུགས་ལ་བསྟན་པའོ། ། འགྲོ་བའི་དགེ་ལ་རྗེས་ཡི་རང་ཞེས་པས་འཁོར་འདས་ཀུན་གྱིས་བསགས་པའི་དགེ་བ་ལ་རང་གིས་བྱས་པ་བཞིན་ཡི་རང་བའོ། ། སངས་རྒྱས་བྱང་ཆུབ་ཡིད་ཀྱིས་བཟུང་ཞེས་པའི་རྫོགས་པའི་སངས་རྒྱས་ཐམས་ཅད་ཀྱི་བྱང་ཆུབ་བརྙེས་པའི་རྒྱུ་དོན་དམ་པའི་བྱང་སེམས་བཟུང་བ།

སངས་རྒྱས་ཆོས་དང་སོགས་ཚིགས་རྐང་གཉིས་ཀྱི་ཡུལ་ཐུན་མོང་མ་ཡིན་པའི་དཀོན་མཆོག་གསུམ་ལ་སྐྱབས་སུ་འགྲོ་བ། རང་གཞན་སོགས་ཤྭ་ལོ་ཀ་གཅིག་དང་ཚིག་རྐང་གཅིག་གིས་སྨོན་འཇུག་གི་སེམས་བསྐྱེད་གཉིས་བསྟན། འགྲོ་ལ་ཕན་ཕྱིར་སོགས་ཀྱི་བསྔོ་བ་བསྟན་པ་སྟེ་གཙོ་ཆེར་སྐྱབས་འགྲོ་དང་སེམས་བསྐྱེད་ཀྱི་སྡོམ་པ་བཟུང་བའོ། ། དེ་ཉིད་དོན་དྲན་བཞིན་པས་ལན་གསུམ་བརྗོད། རིགས་ལྔའི་སྡོམ་པ་བཟུང་བ་རིན་ཆེན་འབར་བ་ནས་བཤད་པའི་སྲས་བཅས་སངས་རྒྱས་སོགས་ཀྱི་དོན་ཅུང་ཟད་བཤད་ན། སྡོམ་པ་བཟུང་བའི་ཡུལ། བཟུང་བའི་གང་ཟག དུས་ཅི་ཙམ་གྱི་བར་བཟུང་བ། བཟུང་བྱའི་དམ་ཚིག་དངོས་དང་བཞི་ལས་དང་པོ་ལ། ཚིག་རྐང་གསུམ། གཉིས་པ་ཚིག་རྐང་གཅིག
གསུམ་པ་ཚིག་རྐང་གཉིས་རྣམས་གོ་སླ། བཞི་པ་ལ་སྤྱིའི་དམ་ཚིག་དང༌། སོ་སོའི་དམ་ཚིག་གཉིས། དང་པོ་ནི། ཇི་ལྟར་དུས་གསུམ་སོགས་ཏེ། ཇི་ལྟར་ན་འདས་མ་འོང་ད་ལྟའི་དུས་གསུམ་གྱི་མགོན་པོ་རྫོགས་པའི་སངས་རྒྱས་རྣམས་བླ་ན་མེད་པའི་བྱང་ཆུབ་ཏུ་ནི་ངེས་པ་སྟེ་དེ་དེ་ལྟ་བུ་ཐོབ་པར་མཛད་པའི་རྒྱུ་སྨོན་པ་དང་འཇུག་པའི་བདག་ཉིད་ཅན་གྱི་བྱང་ཆུབ་ཀྱི་སེམས་ནི་བླ་ན་མེད་པའི་དམ་པ་གང་ཡིན་པ་དེ་བདག་གིས་བསྐྱེད་པར་བགྱིའོ། ། འཕགས་པ་ནམ་མཁའི་སྙིང་པོའི་མདོ་ལས་འབྱུང་བའི་ལྟུང་བ་བཅོ་བརྒྱད་པོ་རྫས་ཀྱི་དབང་དུ་བྱས་ན་བཅུ་བཞིར་འདུ་བ་དང༌། མདོ་གཞན་དག་ལས་བྱུང་བའི་ཕམ་པ་དང་འདྲ་བའི་ཆོས་བཞི། གཞན་ཡང་སྲོག་ཆགས་མི་གསོད་པ་སོགས་ལྔ་པོའི་བསྡུས་པའི་ཉེས་པར་སྤྱོད་པ་ཐམས་ཅད་ལེགས་པར་བསྡམ་པའི་ཚུལ་ཁྲིམས་ཀྱི་ནི་བསླབ་པ་དང༌། དམ་པ་ཉེ་བར་བརྟེན་པ་སོགས་ཀྱི་ཐབས་ལ་བརྟེན་ནས་ཕར་ཕྱིན་དྲུག་སོགས་དཀར་པོ་དགེ་བའི་ཆོས་རྣམས་ཡོངས་སུ་སྡུད་པའི་ཚུལ་ཁྲིམས་དང༌།
བསྡུ་བའི་དངོས་པོ་བཞི་སོགས་ཀྱི་སྒོ་ནས་སེམས་ཅན་གྱི་དོན་བྱེད་པའི་ཚུལ་ཁྲིམས་ཏེ་རྣམ་པ་གསུམ་པོས་བསྡུས་པའི་བྱང་ཆུབ་སེམས་དཔའི་བསླབ་བྱ་ཐམས་ཅད་མ་འདྲེས་པ་སོ་སོར་ཕྱེས་ཏེ་ཉམས་པ་མེད་པའི་ཚུལ་གྱིས་བརྟན་པོར་བཟུང་བར་བགྱིའོ་ཞེས་ཏེ། གནང་བཀག་གི་བསླབ་མཚམས་མ་འདྲེས་པ་ཞིག་དགོས་པ་ནི་རྒྱུད་སྡེ་གཞན་དུ་སྡོམ་པ་བསྒྲགས་པའི་སྐབས་སུ། སེམས་ཅན་དོན་ཕྱིར་མ་གཏོགས་པར། ། བྱ་བ་མ་ཡིན་ཐམས་ཅད་སྤོང༌། ། ཞེས་གསུངས་པའི་དོན་ནོ། ། དེ་དག་རིགས་ལྔ་སྤྱིའི་དམ་ཚིག་ཡིན་པའི་རྒྱུ་མཚན་གང་ཞེ་ན། རྫོགས་པའི་སངས་རྒྱས་ཀྱི་གོ་འཕངས་ཐོབ་པའི་རྒྱུའི་གཙོ་བོ་སྨོན་འཇུག་གི་སེམས་བསྐྱེད་ཡིན་པས་འདིའི་གནད་བོར་ནས་སངས་རྒྱས་མི་འཐོབ་ཅིང༌། འདིའི་གནད་ལེགས་པར་རྟོགས་ནས་སངས་རྒྱས་པར་འགྱུར་བ་སྟེ། དཔལ་ལྡན་ཟླ་བས། ཉན་ཐོས་སངས་རྒྱས་འབྲིང་རྣམས་ཐུབ་དབང་སྐྱེས། །
སངས་རྒྱས་བྱང་ཆུབ་སེམས་དཔའ་ལས་འཁྲུངས་ཤིང༌། ། སྙིང་རྗེའི་སེམས་དང་གཉིས་སུ་མེད་བློ་དང༌། ། བྱང་ཆུབ་སེམས་ནི་རྒྱལ་སྲས་རྣམས་ཀྱི་རྒྱུ། ། ཞེས་གསུངས་པའི་ཕྱིར་རོ། ། གཉིས་པ་རིགས་ལྔ་སོ་སོའི་དམ་ཚིག་ལ་ལྔ་ལས། དང་པོ་རྣམ་སྣང་གི་དམ་ཚིག་བཟུང་བ་ནི། སངས་རྒྱས་ཆོས་དང་དགེ་འདུན་དེ། སྐྱབས་བླ་ན་མེད་པའི་དཀོན་མཆོག་གསུམ་ཏེ། ཕྱིའི་དཀོན་མཆོག་ཡོངས་གྲགས་ལྟར་ལ། དོན་དམ་པའི་དཀོན་མཆོག་རང་སེམས་གསལ་སྟོང་ཟུང་འཇུག་གི་སྟེང་དུ་ཚང་བ་ལ་ངེས་པ་རྙེད་པ་ནི།
སངས་རྒྱས་རྣམ་པར་སྣང་མཛད་ཀྱི་རྣལ་འབྱོར་ལས་སྐྱེས་པའི་སྡོམ་པ་གང་ཡིན་པ་དེ་དུས་དེ་རིང་ནས་བརྩམ་ཏེ་བརྟན་པོར་བཟུང་བར་བགྱིའོ། ། ཞེས་ཏེ་སངས་རྒྱས་ཐམས་ཅད་རྣམ་པར་སྣང་མཛད་ཀྱི་རིགས་སུ་འདུ་བ་བཞིན། སངས་རྒྱས་པའི་ལམ་ཐམས་ཅད་སྐྱབས་འགྲོར་འདུས་པས་དེའི་དམ་ཚིག་ཏུ་བཞག་པའོ། ། ཀུན་མཁྱེན་རིན་པོ་ཆེས་སྐབས་འདིར་ཆོས་ཐམས་ཅད་དཀོན་མཆོག་གསུམ་དུ་འདུས་གསུངས་པ་ཡིག་ནོར་རམ་དཔྱད་གཞིར་སེམས་སོ། ། གཉིས་པ་མི་བསྐྱོད་པའི་དམ་ཚིག་གི་ཕྱི་བརྡ་ཡི་རྡོ་རྗེ་དྲིལ་བུ་ནི་ཆས་ཚད་དང་ལྡན་པའི་རྡོར་དྲིལ་དང༌། ནང་དོན་གྱི་རྡོར་དྲིལ་བྱང་ཆུབ་ཀྱི་སེམས་དང༌། ཤེས་རབ་ཡིན་ལ། དེ་བཞིན་དུ་དངོས་པོ་ཡེ་ཤེས་ཀྱི་ཕྱག་རྒྱ་ཡང་དེ་ཁོ་ན་ཉིད་ཚུལ་བཞིན་དུ་ཤེས་པའི་སྒོ་ནས་ཡང་དག་པ་ཉིད་དུ་བཟུང་བར་བགྱི། ཞེས་པ་སྟེ། ཇི་སྐད་དུ།
རྡོ་རྗེའི་དེ་ཉིད་མ་ཤེས་ན། ། བརྒྱ་བྱིན་ལག་གི་རྡོ་རྗེ་འདྲ། ། དྲིལ་བུའི་དེ་ཉིད་མ་ཤེས་ན། ། བ་ལང་སྐེ་ཡི་དྲིལ་བུ་འདྲ། ། ཞེས་གསུངས་པ་ལྟ་བུའོ། ། འདིའི་སྐབས་ཀྱི་ཕྱག་རྒྱ་ལ་ཡོ་ག་ལྟར་ན་སེམས་མ་རྡོ་རྗེ་མ་སོགས་ཀྱི་ཕྱག་རྒྱ་ལ་བཞེད་པ་ལྟར། ཕྱི་བརྡ་ཡི་ཕྱག་རྒྱ་དེ་དགུག་གཞུག་སོགས་ཀྱི་ཕྱག་རྒྱ་ལ་བཞེད་ཀྱང་འགལ་བ་མེད་དོ། ། དབང་དང་རྒྱུད་དང་མན་ངག་གསུམ་ཀ་སྟེར་བའམ། གཉིས་སྟེར་བའམ། ཡང་ན་དབང་བསྐུར་བའི་རྡོ་རྗེ་སློབ་དཔོན་དག་ཀྱང་ཡོངས་སུ་གཟུང་བར་བགྱིའོ་སྟེ།
བསྟེན་ཚུལ་ཕྱིན་ཅི་མ་ལོག་པ་རྒྱུད་དང་བསྟན་བཅོས་ཀྱི་དགོངས་པ་ལྟར་བརྟེན་པའི་དོན་ནོ། ། བླ་མ་གོང་མ་རྣམས་སྐབས་འདིར་གཉིས་སུ་དབྱེ་བ་མཛད་ཀྱང༌། དག་ཅེས་པའི་ཚིག་གིས་འདིར་ཡང་བརྡ་དོན་གཉིས་སུ་ཕྱེད་དགོས་པ་བདག་གིས་རྟོག་སྟེ། དེ་ལྟར་ན་ཕྱི་ནི་བཤད་མ་ཐག་པ་ལ། ། ནང་རིགས་བདག་ལ་འཆོལ་བའོ། ། དེ་ལྟར་བཟུང་བ་ཡང༌། མི་བསྐྱོད་པ་ཐུགས་ཀྱི་རིགས་ཡིན་ཞིང༌། རྡོར་དྲིལ་ཕྱག་རྒྱ་སློབ་དཔོན་དང་བཅས་པ་ཡང་གཙོ་བོར་ཐུགས་བྱང་ཆུབ་སེམས་ཀྱི་ངོ་བོ་ཡིན་པའི་ཕྱིར། དེའི་ཤེས་བྱེད་ཀྱང་བྱང་ཆུབ་ཀྱི་སེམས་རྡོ་རྗེ། ཤེས་རབ་དྲིལ་བུ།
ཟུང་འཇུག་ཕྱག་རྒྱ། དེ་སྟོན་བྱེད་སློབ་དཔོན་ཡིན་པས་སོ། ། གསུམ་པ་རིན་འབྱུང་གི་དམ་ཚིག་ནི། དགོས་འདོད་ཐམས་ཅད་འབད་མེད་དུ་སྩོལ་བའི་རིན་ཆེན་ཀྱི་རིགས་མཆོག་ཆེན་པོ་ཡི། དམ་ཚིག་ཡིད་དུ་འོང་བར་བསྲུང་བར་བྱ་བ་ལ། ཉིན་རེ་བཞིན་དུ་ཡང་ཉིན་ལན་གསུམ་མཚན་ལན་གསུམ་གྱིས་དུས་དྲུག་ཏུ། ཟང་ཟིང་དང༌། མི་འཇིགས་པ། ཆོས་བྱམས་པ་སྟེ་སྦྱིན་པ་རྣམ་པ་བཞི་རྟག་ཏུ་སྦྱིན་པར་བྱའོ། ། དེ་ཡང་འགྲུབ་པ་རྣམས་ནི་དངོས་དང་མི་འགྲུབ་པ་ནི་འཕེན་པ་བཏང་བ་ཉིད་ཡིན་པར་བླ་མ་རྣམས་བཞེད་ཅིང༌།
རིན་ཆེན་འབྱུང་ལྡན་སེར་སྣ་འཇོམས་པ་ཡོན་ཏན་གྱི་ངོ་བོ་ཡིན་ཞིང༌། སྦྱིན་པས་ཀྱང་དབུལ་བར་འདོར་བར་བྱེད་པའོ། ། བཞི་པ་འོད་དཔག་མེད་ཀྱི་དམ་ཚིག་ནི། ཉེས་སྐྱོན་ཐམས་ཅད་དང་བྲལ་བའི་པདྨའི་རིགས་ཆེན་ཡོངས་སུ་དག་པ་ལ་ཞུགས་པའི་གང་ཟག་གིས། ཕྱི་བྱ་བ་དང་སྤྱོད་པའི་རྒྱུད་དང༌། གསང་བ་རྣལ་འབྱོར་དང་རྣལ་འབྱོར་བླ་ན་མེད་པའི་རྒྱུད་འཛིན་པ་དང༌། ཉན་ཐོས། རང་རྒྱལ། བྱང་ཆུབ་སེམས་དཔའི་ཐེག་པ་གསུམ་གྱི་དམ་པའི་ཆོས་ནི་མ་ལུས་པ་གཟུང་བར་བགྱིའོ། ། ཞེས་པ་སྟེ།
འོད་དཔག་མེད་གསུང་གི་ངོ་བོ་ཡིན་ཅིང༌། གསུང་ཐམས་ཅད་ཀྱི་སྡོམ་པ་ནི་འདི་དག་ཡིན་པས་སོ། ། འདི་ལ་ཕྱི་ནང་གསང་བ་ཞེས་འདོན་པ་མང་ཡང་འདི་ལྟར་འཐད་པ་ཀུན་མཁྱེན་མཆོག་གི་བཞེད་པའོ། ། ལྔ་པ་དོན་ཡོད་གྲུབ་པའི་དམ་ཚིག་ནི་ཕྲིན་ལས་ཀྱི་ཚོགས་ཐམས་ཅད་འབད་མེད་དུ་སྒྲུབ་པའི་རིགས་མཆོག་ཆེན་པོ་ལ་གནས་པའི་གང་ཟག་གིས། སྔར་བསྟན་པའི་སྡོམ་པ་ཐམས་ཅད་དང་ལྡན་པར་ནི། ཡང་དག་པ་ཉིད་དུ་དང་གཟུང་བར་བགྱི་ཞིང་དེ་ཙམ་དུ་མ་ཟད་དེ་བཞིན་གཤེགས་པ་ཐམས་ཅད་ལ་མཆོད་པའི་ལས་ཀྱང་རང་གི་འབྱོར་ནུས་དང་བསྟུན་པར་ཅི་ནུས་པར་བགྱིའོ། ། ཞེས་པ་སྟེ་དོན་ཡོད་གྲུབ་པ་ཕྲིན་ལས་ཀྱི་ངོ་བོ་ཡིན་ལ། འདི་དག་ཀྱང་རྫོགས་པའི་སངས་རྒྱས་ཀྱི་ཕྲིན་ལས་ཀྱི་ཆ་ཡིན་པས་སོ། ། དེ་དག་ཀྱང་མདོར་བསྡུས་ཏེ་བཟུང་བ་ནི། དེ་ལྟར་བྱང་ཆུབ་ཀྱི་སེམས་ནི་བླ་ན་མེད་པའི་མཆོག་དམ་པ་བདག་གིས་བསྐྱེད་པར་བགྱིས་ནས།
ནམ་མཁའ་དང་མཉམ་པའི་སེམས་ཅན་ཀུན་གྱི་དོན་གྱི་ཕྱིར་དུ་བདག་གི་ཐུན་མོང་དང་ཐུན་མོང་མ་ཡིན་པའི་སྡོམ་པ་མ་ལུས་པ་གཟུང་བར་བགྱིའོ། ། དེ་ལྟར་གཟུང་ནས་ཀྱང༌། སྲིད་པ་འཁོར་བར་གནས་པའི་སེམས་ཅན་མ་བསྒྲལ་བ་རྣམས་བདག་གིས་བསྒྲལ་ཞིང་ཉན་ཐོས་དང་རང་རྒྱལ་ཞི་བ་མྱང་འདས་ཀྱི་མཐའ་ལ་ཞེན་ཅིང་མ་གྲོལ་བ་རྣམས་ཀྱང་བདག་གིས་དགྲོལ་བ་དང༌། བསྲན་ཐབས་མེད་པའི་སྡུག་བསྔལ་ཅན་ངན་སོང་གསུམ་གྱི་འགྲོ་བ་བདེ་བའི་ས་ལ་དབུགས་མ་ཕྱུང་བ་རྣམས་དབུགས་དབྱུང་ཞིང༌། ས་ལ་གནས་པའི་བྱང་སེམས་མི་གནས་པའི་མྱ་ངན་ལས་མ་འདས་པ་རྣམས་མྱ་ངན་ལས་འདས་པའི་གོ་འཕང་ལ་འགོད་པར་བགྱིའོ། ། གཞན་ཡང་རྡོ་རྗེའི་རིགས་ཀྱི་སྤང་བྱ་རྣམ་རྟོག་ལས་བསྒྲལ་བ་དང༌། རིན་ཆེན་རིགས་ཀྱི་སྤང་བྱ་སེར་སྣ་ལས་དགྲོལ་བ་དང༌། པདྨའི་རིགས་ཀྱི་སྤང་བྱ་འདོད་ཆགས་ལས་དབུགས་དབྱུང་བ། ལས་ཀྱི་རིགས་ཀྱི་སྤང་བྱ་ལེ་ལོ་ལས་གྲོལ་བའི་མྱང་འདས་ལ་འགོད་ཅེས་བྱས་ཀྱང་ཆོག་སྟེ་སློབ་དཔོན་ཀུན་དགའ་སྙིང་པོའི་བཞེད་པ་ཡིན་ནོ། ། དེ་ནས་གཡོན་པའི་ཀུན་སྤྱོད་གཙོར་གྱུར་གྱི་མ་རྒྱུད་ཀྱི་དམ་ཚིག་བཟུང་བ་ནི།
སངས་རྒྱས་ཆོས་སོགས་ཏེ། ཚིག་རྐང་དང་པོ་གཉིས་ཀྱིས་དཀོན་མཆོག་གསུམ་ལ་སྐྱབས་སུ་འགྲོ་བ་སྟེ། འདིའི་སྐྱབས་ཡུལ། གཙོ་མོ་ནི་སངས་རྒྱས་དཀོན་མཆོག འཁོར་རྣམས་ནི་དགེ་འདུན། གསུང་རྩ་སྔགས་སྙིང་པོ་ཉེ་སྙིང་གི་རྣམ་པར་ཤར་བ་ཆོས་དཀོན་མཆོག་གོ ། དེ་ནས་ཚིག་རྐང་གསུམ་གྱིས་སྐུ་གསུང་ཐུགས་ཀྱི་འཁོར་ལོ་གསུམ་གྱི་བདག་ཉིད། སྔགས་ཀྱིས་བསྐྱེད་པའི་རྣལ་འབྱོར་མ་ལ་སྐྱབས་སུ་འགྲོ་བའོ། ། དཔའ་བོ་དཔའ་མོ་སོགས་ཚིགས་བཅད་གཅིག་གིས་གདན་གསུམ་ཚང་བའི་རང་བཞིན་རྡོ་རྗེ་སློབ་དཔོན་ལ་སྐྱབས་སུ་འགྲོ་བ། དཔལ་ལྡན་སོགས་ཚིགས་བཅད་གཅིག་གིས་སྡོམ་པ་བཟུང་བའི་ཡུལ་བསྟན།
བདག་གི་ཞེས་པས་བཟུང་བ་པོ། དུས་འདི་ནས་བཟུང་སྟེ། ཇི་སྲིད་གཉིས་མེད་ལ་གནས་པར། ། ཞེས་པས་དུས་བསྟན། དེ་ཡི་ཚངས་སྤྱོད་གཉིས་མེད་པར། ། ཞེས་པས་རྣལ་འབྱོར་མའམ། མ་རྒྱུད་ཀྱི་ཚངས་སྤྱོད་ཀྱི་དམ་ཚིག་བརྒྱད་བསྟན། ཉི་ཤུ་རྩ་གཉིས་ལེགས་པར་བཟུང༌། ། ཞེས་པས་རྡོ་རྗེ་ཐེག་པའི་རྩ་ལྟུང་བཅུ་བཞི། ཡན་ལག་གི་ལྟུང་བ་བརྒྱད་དང་བཅས་པ་ལ་མི་འཇུག་པ་བསྟན་པ་ཡིན་ནོ། །
དེ་ལ་མ་རྒྱུད་ཀྱི་དམ་ཚིག་བརྒྱད་ནི། བདེ་མཆོག་ཉུང་ངུའི་རྒྱུད་ལས། ངེས་པར་དངོས་གྲུབ་རྣམས་ཀྱི་རྒྱུ། ། དམ་ཚིག་རྣམས་ནི་བསྐྱང་བ་དང༌། ། རིགས་གཞན་ལས་བྱུང་ཕོ་ཉ་མོ། ། འདོད་ལ་ཆགས་པས་བགྲོད་མི་བྱ། ། གཉིས་མེད་ཐོགས་པ་མེད་པ་དང༌། ། དམ་ཚིག་རྣམས་ཀྱིས་མཆོད་པ་དང༌། ། མི་མོའི་སྤྱོད་པས་ལེགས་པར་སྲུང༌། ། ཚངས་པར་སྤྱོད་པ་དེ་བཞིན་ཞལ། །
འདྲེན་པའི་རྩ་བའི་ཀུན་སྤྱོད་དོ། ། ཅེས་པའི་དམ་ཚིག་བརྒྱད་དུ་དྲན། རྣལ་འབྱོར་དབང་པོ་གང་བསྲུང་བ། ། མྱུར་དུ་དངོས་གྲུབ་ཐོབ་པར་འགྱུར། ། ཞེས་ཕྱག་རྒྱ་ཆེན་པོའི་དངོས་གྲུབ་ཀྱི་རྒྱུ་བྱང་ཆུབ་ཀྱི་སེམས་འཕོ་བ་མེད་པ་དང༌། དགའ་བ་བཅུ་དྲུག་གི་བདག་ཉིད་ཀྱི་དམ་ཚིག་བསྐྱང་བ་དང༌། རིགས་ལྡན་ལས་གཞན་པའི་ཕྱག་རྒྱར་ཆགས་པས་མི་བགྲོད་པ་དང༌། ཐིག་ལེའི་དམ་ཚིག་གཉིས་སུ་མེད་པ་དང་དེ་དག་གི་སྐབས་སུ་མཚན་འཛིན་སོགས་ལ་ཐོག་པ་མེད་པར་ནག་པོའི་ཕྱོགས་སུ་མ་ཞུགས་པ་དང༌། མི་མོའི་སྟེ་ཀུན་ཏུ་བཟང་མོའི་སྤྱོད་པ་སེམས་ཅན་གྱི་དོན་བྱ་བ་དང༌། རྡོ་རྗེའི་ཞལ་ལས་འཕོ་བ་མེད་པ་དང༌།
ཚངས་སྤྱོད་ཉམས་པ་མེད་པ། དེ་ལྟར་བཟུང་བ་དེ་ཡང་རིམ་བཞིན་གཙུག་ཏོར་གྱི་བར་དུ་བགྲོད་པ་རྣམས་ནི་ནང་གི་དམ་ཚིག་དང༌། ཡང་དངོས་གྲུབ་ཀྱི་རྩ་བ་སེམས་བསྐྱེད་དང༌། སྦྱིན་པ་སོགས་བསོད་ནམས་ཀྱི་ཚོགས་བསགས་པ། ཤ་ལྔ་བདུད་རྩི་ལྔ་སོགས་ཀྱི་དམ་ཚིག་རྟག་ཏུ་བསྐྱང་བ་སྟེ་སྦས་གསང་སོགས་བྱ་བ་སངས་རྒྱས་པའི་དམ་ཚིག་སུན་འབྱིན་པའི་རིགས་ཅན་ཕྱག་རྒྱར་མི་བསྟེན་པ། དུས་གཅིག་ལ་གཉིས་སུ་མེད་པའི་བྱང་ཆུབ་ཀྱི་སེམས་ཀྱི་བདེ་བ་མྱང་བ། བསྙེན་པ་དང་དམ་ཚིག་ལ་སྤྱོད་པ་སོགས་ཀྱི་ནུས་པས་བགེགས་སོགས་ཀྱིས་གཞོམ་པར་མི་ནུས་པའི་ཐོག་པ་མེད་པ། རིགས་ཐམས་ཅད་ལས་བྱུང་བའི་བུད་མེད་ལ་འོ་དང་འཁྱུད་པ་སོགས་ཀྱི་ཡོ་སྤྱོད་ལ་འབད་པ། ཚངས་སྤྱོད་མི་ཉམས་པ་ནི་གོང་བཞིན། ལ་ལ་ནཱ།
ར་ས་ནཱ། དབུ་མར་རྒྱུ་བའི་བྱང་སེམས་འདྲེན་པ་སྟེ་ཕྱིའི་དམ་ཚིག་བརྒྱད་ཡིན་ནོ། ། ཞེས་འབྱུང་བ་དང༌། རྩ་རྒྱུད་ཀྱི་དགོངས་པ་ལྟར་ན། དེ་ཉིད་ལས། ལྷ་མོ་གཞན་དང་ཀུན་སྦྱོར་བ། ། འདོད་ལ་ཆགས་པ་ཀུན་འགྲོ་དང༌། ། མི་གཡོ་བདག་གཞན་གཉིས་མེད་མིན། ། གཉིས་སུ་མེད་དང་ཐོགས་མེད་པ། ། དམ་ཚིག་སྤྱོད་པ་སྤྱད་པ་དང༌། །
བུད་མེད་དབང་ཕྱུག་ལེགས་སྤྱད་ཅིང༌། ། ཚངས་སྤྱོད་བསམ་གཏན་དེ་བཞིན་ནོ། ། ཁྲོ་མེད་རྒྱུན་གྱི་ཀུན་སྤྱོད་པ། ། འདི་བརྒྱད་དམ་ཚིག་ཀུན་སྤྱོད་ཡིན། ། ཞེས་གསུངས་པ་ལྟར་མི་བསྐྱོད་པའི་རིགས་ལ་གསུང་མོད། རྣམ་སྣང་ལ་བྲམ་ཟེ་སོགས་རིགས་མཐུན་གྱི་ཕྱག་རྒྱ་མི་བསྟེན་པ་དང༌། བསྟེན་པ་དེ་ཡང་འདུ་ཤེས་གསུམ་ལྡན་ལ་སོགས་པ་མ་ཡིན་པར་འདོད་ཆགས་ཀྱི་དབང་དུ་གྱུར་བ་དང༌། ཆོས་ཐམས་ཅད་མཉམ་པ་ཉིད་ལས་མི་གཡོ་བར་བདག་གཞན་གཉིས་སུ་མེད་པར་ཤེས་པའི་དོན་བསྒོམ་པའི་སྒོ་ནས་མ་བསྟེན་པའོ། ། མི་གཡོ་བའི་དོན་རིགས་མཐུན་པའི་ཕྱག་རྒྱ་མི་བསྟེན་པ་དང༌། ཐ་མལ་གྱི་འདོད་པའི་མི་གཡོ་བ་ཞེས་བཞེད་ཀྱང་སྔ་མ་ཉིད་ལེགས་སོ། །
རྒྱལ་རིགས་དང་རིགས་ངན་སོགས་བཟང་ངན་གྱི་དབྱེ་བ་མེད་ཅིང༌། དགག་སྒྲུབ་ཀྱིས་ཐོག་མ་མེད་པ་བསྟེན་དགོས་པ་ལ་དེ་མ་བསྟེན་པ་དང༌། དབང་བཞིའི་ཡེ་ཤེས་སྐྱེ་བའི་དོན་དུ་བསྟེན་པ་ཡིན་ལ། དེ་ལྟ་བུའི་བསམ་པ་དང་བྲལ་བས་བསྟེན་པ་དང༌། བུད་མེད་ཀྱང་དབང་ཕྱུག་སྟེ། སྐྱེས་པའི་སྐྱོན་མེད་པ་སོགས་ཀྱི་ཡོན་ཏན་དང་ལྡན་པ་ལ་སྤྱོད་པའི་དུས་སུ་སྦྱོར་བ་ཡིན་ལ། དེ་མ་ཡིན་པ་ལ་སྦྱོར་བ་དང༌། ཡོན་ཏན་དང་ལྡན་པའི་ཕྱག་རྒྱ་ལ་བྱང་སེམས་མི་འཆོར་བའི་ཚངས་པར་སྤྱོད་ལྡན་དགོས་པ་ལ་དེ་ལྟར་མ་ཡིན་པར་བྱང་སེམས་ཉམས་ཞིང་ཏིང་ངེ་འཛིན་མི་བརྟན་པ་དང༌། དུས་རྒྱུན་དུ་ཁྲོ་བ་པ་དང་ཏིང་ངེ་འཛིན་བརྟན་པ་དང༌། མེད་ཅིང་བྱམས་བརྩེའི་ཀུན་སྤྱོད་ལ་གནས་དགོས་པར་མ་གནས་པ་སྟེ་བརྒྱད་པོ་སྤོང་དགོས་ཤིང༌།
གཡོན་པའི་ཀུན་ཏུ་སྤྱོད་པ་སྐྱེས་པ་བུད་མེད་གང་དག་བྱ་བ་གང་བྱེད་ཀྱི་ཐོག་མར་གཡོན་ཕྱོགས་ནས་བརྩོམ་པ་དང༌། འགྲོ་བའི་ཚེ་དང་དེ་དག་གཡོན་ཕྱོགས་སུ་བཞག་ནས་འགྲོ་ཞིང༌། བུད་མེད་ཐམས་ཅད་ལ་མ་དང་སྲིང་མོའི་འདུ་ཤེས་ཀྱིས་བལྟ་ཞིང་བརྙས་པར་མི་བྱ་བར་དངོས་དང་ཡིད་ཀྱིས་ཕྱག་དང་བསྟོད་པ་བྱ་བ་སོགས་ནི་སྐབས་འདིའི་དམ་ཚིག་གི་གཙོ་བོ་ཡིན་ནོ། ། དེ་ནས་ཐུན་མོང་བའི་དམ་ཚིག་རྩ་ལྟུང་བཅུ་བཞི་དང༌། ཡན་ལག་གི་ལྟུང་བ་བརྒྱད་དེ་ཉི་ཤུ་རྩ་གཉིས་ཡིན་པ་ཡང་རྗེ་བཙུན་བརྩེ་བ་ཆེན་པོས། རྩ་རྒྱུད་ཀྱི་ཊཱི་ཀ་མུ་ཏིག་ཕྲེང་བར། འོ་ན་བརྒྱད་པོ་དེ་ལས་གཞན་མི་བསྲུང་ངམ་ཞེ་ན། མ་ཡིན་ཏེ་ཐུན་མོང་གི་དམ་ཚིག་རྣམས་ཀྱང་བསྲུང་བར་བསྟན་པའི་ཕྱིར་རྒྱུད་ཀུན་གྱི་ཞེས་པ་ལ་སོགས་པ་སྨོས་ཏེ། དེ་ཡང་ཀུན་གྱིས་ནི་བྱ་བ་དང་སྤྱོད་པ་དང་རྣལ་འབྱོར་བླ་མ་རྣམས་དང༌། རྣལ་འབྱོར་བླ་མའི་རྒྱུད་ཆེན་པོ་རྣམས་ཡིན་ནོ། །
དེ་རྣམས་ཀྱི་དམ་ཚིག་ཐུན་མོང་སྟེ། ཞེས་པ་རྩ་བའི་ལྟུང་བ་བཅུ་བཞི། ཡན་ལག་གི་ཉེས་པ་བརྒྱད་དེ། ཉི་ཤུ་རྩ་གཉིས་པོ་རྣམས་ལ་བྱའོ། ། ཞེས་གསུངས་པས་ཤེས་སོ། ། དེས་ན་དེ་དག་གི་རྣམ་བཞག་རྩ་ལྟུང་འཁྲུལ་སྤོང་དང༌། སྡོམ་གསུམ་གྱི་རྣམ་བཞག་སོགས་ལས་འབྱུང་བས་དེར་གཟིགས་པས་ཁྱབ་པ་ལགས། སྔོན་ཆད་ལན་མང་མནར་མེད་མེ་ནང་བསྲེག ། དེང་དུས་སྐྱེས་སྦྱང་ཤེས་རབ་ལྡེ་མིག་གིས། ། རྒྱུད་དང་གོང་མའི་དགོངས་པའི་གཟེབ་དཀྲོལ་བས། །
འདི་འདྲ་རྨི་ལམ་ཡིན་ནམ་ཇི་ཞིག་སྙམ། ། རྒྱུད་སྡེ་ཀུན་གྱི་དགོངས་དོན་མི་འགལ་ཡང༌། ། ཀུན་ལས་ཁྱད་འཕགས་རྣལ་འབྱོར་གསང་མཐའ་འདི། ། རྒྱལ་བ་ཀུན་གྱི་གསང་བའི་བཅུད་ཡིན་ཕྱིར། ། བློ་ཆུང་བློ་ཡི་མིག་ཏུ་ཤོང་བ་མེད། ། འོན་ཀྱང་མྱོས་བྱེད་རྫས་དང་དགའ་མའི་དངོས། ། སྔགས་སུ་རློམ་པའི་བླུན་རྨོང་འགའ་མཆིས་ན། ། གཅན་གཟན་ཁྲོས་པའི་བགྲོད་རྗེས་རི་བོང་གིས། ། འགྲན་བཞིན་རང་ཉིད་ཉམ་པའི་ཚུལ་ལ་སོམ། ། ཞེས་པ་ཡང༌།
བར་སྐབས་ཀྱི་གཏམ་མོ། ། དེ་ནས་ནང་འཇུག་གི་དངོས་གཞི་ཡེ་ཤེས་དབབ་པ་ལ། སྐབས་འདིར་མཎྜལ་དང་གསོལ་གདབ་བྱས་ཀྱང་མི་འགལ་ལ། མ་བྱས་ཀྱང་ཆད་སྐྱོན་མེད་པས་གང་བདེར་བྱ། དམིགས་པ་ནི་གཙོ་བོའི་ཐུགས་ཀའི་འོད་ཀྱིས་རང་གི་ལུས་ཐོག་མེད་ཀྱི་སྡིག་སྒྲིབ་དང་བཅས་པ་བཙན་ཐབས་སུ་སྦྱང་བས་སྟོང་པར་གྱུར། དེའི་ངང་ལས་ཆོས་འབྱུང་བྃ་ཡིག་སྔགས་ཕྲེང་དང་བཅས་པ་ལས་རྣལ་འབྱོར་མའི་སྐུར་བསྐྱེད་པའི་ལྟེ་བར་ཆོས་འབྱུང་དགའ་འཁྱིལ་བྃ་ཡིག་དང་བཅས་པ་གསལ་བཏབ། ཨ་མེས་ལྟར་ན། ཡེ་ཤེས་པ་སྤྱན་འདྲེན་བསྟིམ། གོ་ཆ་བགོད་པའི་བར་བྱ་བའམ། གཞུང་འདི་བཞིན་མ་བྱས་ཀྱང་སྐྱོན་མེད།
དེ་ནས་ཡེ་ཤེས་དབབ་པའི་དོན་དུ་གསོལ་འདེབས་ལན་གསུམ་གྱི་བར་དུ་བྱ་ཞིང་དེ་ལྟར་གསོལ་བ་བཏབ་པའི་རྐྱེན་གྱིས་མདུན་བསྐྱེད་ལས་རང་འདྲ་གཉིས་པའི་སྐུ་མཐེ་སོར་ཙམ་དམར་ཧྲིལ་གྱིས་བྱུང་བ་རང་གི་ཁ་ནང་ནས་ཐོགས་མེད་དུ་ཞུགས་པར་བསམ་ལ། ཨོཾ་གསུམ་མ་བརྗོད་ཅིང༌། དམིགས་པ་བརྟན་པའི་ཕྱིར་ཏིང་ལོ་མེ་སྦར་བ་ཁར་བཅུག་པའམ། བདག་འཇུག་སྐབས་མེད་ཀྱང་ཆད་སྐྱོན་མེད། དེ་ནས་དེ་ལྟ་བུའི་རྣལ་འབྱོར་མ་དེ་སྤྱི་བོ་ནས་རྐང་མཐིལ་གྱི་བར་གྱི་ལུས་ཀྱི་ནང་ཐམས་ཅད་ལ་གར་སྟབས་དང་བཅས་ཡར་འཁྱུག་མར་འཁྱུག་མཛད་ནས་ཏིང་འཛིན་གྱི་གེགས་ཐམས་ཅད་ཞི་བར་བྱས་ནས། མཐར་ལྟེ་བའི་བྃ་ཡིག་དེ་ཉིད་ལ་ཐིམ་པས། དེ་ཉིད་ཀྱང་རྣལ་འབྱོར་མའི་སྐུར་གྱུར་པར་བསམ། ཕྱིའི་རྣལ་འབྱོར་མ་ལ་གོ་ཆ་བཀོད། དེ་ཡང་ལྟེ་བའི་བྃ་ཡིག་དེ་གདོད་མ་ནས་རྡོ་རྗེ་རྣལ་འབྱོར་མ་ཡིན་ཀྱང༌། ལས་དང་པོ་བས་དེ་ལྟར་མི་ཤེས་པ་ཐབས་འདིས་གསལ་བཏབ་པ་ཡིན་ནོ། །
དེ་ལྟར་གཞི་རྟེན་སྒྲུབ་ནས་ཡེ་ཤེས་ལ་རིམ་པ་ལྔའམ་གསུམ་དུ་ཡོད་པ་ལ། དང་པོ་ནི། དེ་ནས་མདུན་བསྐྱེད་ཀྱི་བླ་མ་དང་རྣལ་འབྱོར་མ་ལ་གུས་འདུད་བྱས་པས་དེ་དག་གི་སྐུ་དགེས་པའི་གར་མཛད། གསུང་སྔགས་ཀྱི་སྒྲ་ཆེན་པོ་བསྒྲགས། གཙོ་མོའི་ཐུགས་ཀའི་འོད་ཟེར་གྱིས་ཕྱོགས་བཅུའི་རྒྱལ་བ་སྲས་བཅས་ཀྱི་ཐུགས་བརྒྱུད་བསྐུལ་དེ་ཐམས་ཅད་ཀྱི་ཐུགས་ཀ་ནས་ཐུགས་གཉིས་སུ་མེད་པའི་ཡེ་ཤེས་ཀྱི་ངོ་བོ་རྡོ་རྗེ་རྣལ་འབྱོར་མ་སྐུ་ཆེ་ཆུང་མ་ངེས་པ་རྡུལ་གྱི་གྲངས་བཞིན་བྱུང་སྟེ། རང་གི་སྤྱི་བོ་བ་སྤུའི་བུ་ག་རྣམས་ནས་སིབ་ཀྱིས་ཐིམ་པས་དེ་དག་གི་སྐུ་གསུང་ཐུགས་དང༌། རང་གི་ལུས་ངག་ཡིད་གསུམ་དབྱེར་མེད་དུ་གྱུར་པར་མོས་ལ། སྤོས་རོལ་དང་བཅས་ཨོཾ་གསུམ་མ་དང་དེའི་མཐར་བཛྲ་ཨ་བེ་ཤ་ཡ་ཨ། བཏགས་པ་ཡང་ཡང་བརྗོད་དེ། གཉིས་པ་ནི།
མདུན་བསྐྱེད་ཀྱི་ཐུགས་ཀ་ནས་ཀྱང་དེ་འདྲ་བ་དུ་མ་བྱུང་སྟེ་རང་ལ་ཐིམ་པར་བསམ། དེ་གཉིས་ནི་ཕྱིའི་རྣལ་འབྱོར་མ་སྤྱན་དྲངས་ནས་བབ་པའོ། ། དེ་ནས་ཕྱི་མ་གསུམ་ནི་རང་རྣལ་འབྱོར་མར་གསལ་བའི་སྨིན་མཚམས་ནས་གསང་གནས་ཀྱི་བར་དུ། རྩ་དབུ་མ་སྦུབ་སྟོང་ཁ་དོག་དམར་པོ་མདའ་སྨྱུག་འབྲིང་པོ་ཙམ་གྱི་མས་སྣར་བདེ་བའི་རང་བཞིན་དགའ་འཁྱིལ་ཁ་དོག་དམར་པོ་གཡོན་སྐོར་དུ་ཤུགས་དྲག་ཏུ་འཁོར་བཞིན་པར་དབུ་མའི་ནང་ནས་ཡར་ཡང་སྙིང་ཁའི་ཐད་ཀྱི་བར་དུ་བྱུང་བས་བདེ་བ་ཆེན་པོ་དྲོད་དང་བཅས་པ་བྱུང་བས་སྣང་བ་ཐམས་ཅད་བདེ་བའི་ངོ་བོར་དམར་ལམ་གྱིས་སོང་བར་བསམ། ཡང་དབུ་མའི་ཡར་སྣེ་སྨིན་མཚམས་ཀྱི་ཐད་དུ་སྟོང་པའི་རང་བཞིན་དགའ་འཁྱིལ་དཀར་པོ་གཡོན་སྐོར་དེ་ཉིད་དབུ་མའི་ནང་དུ་མར་འཁོར་བཞིན་དུ་བྱུང་བས་སྣང་བ་ཐམས་ཅད་སྤྲོས་བྲལ་སྟོང་པ་ཉིད་ཀྱི་ངོ་བོར་ལྷམ་མེར་སོང་བར་བསམ། དེ་ནས་བདེ་སྟོང་གི་ངོ་བོ་དགའ་འཁྱིལ་གཉིས་པོ་རོ་གཅིག་ཏུ་འདྲེས་ནས་དམར་སྐྱའི་རྣམ་པར་གྱུར་པ་སྙིང་གའི་ཐད་དུ་དྲག་ཏུ་འཁོར་བས་བདེ་སྟོང་གཉིས་སུ་མེད་པའི་ཡེ་ཤེས་ཁྱད་པར་ཅན་སྐྱེས་ཞིང༌། མཐར་དེ་ཉིད་ཀྱང་ནམ་མཁའ་ལ་འཇའ་ཡལ་བ་བཞིན་གྱུར་པས་ཟབ་གསལ་བློ་ལས་འདས་པའི་ཡེ་ཤེས་འདུས་མ་བྱས་ཤིང་ལྷུན་གྱིས་གྲུབ་པ་འཁོར་འདས་ཀུན་གྱི་གཞི་ཕྱག་རྒྱ་ཆེན་པོ་བརྗོད་པ་དང་བྲལ་བའི་ངང་ལ་མཉམ་པར་བཞག་པ་ནི་གསང་ཆེན་སློབ་བཤད་པའི་ཁྱད་ཆོས་སོ། ། དེའི་སྐབས་སུ་ཡང་སྔགས་དང་སྤོས་རོལ་བྱ་སྟེ། གསང་བ་བདེ་སྟོང་དབྱེར་མེད་ཀྱི་རྣལ་འབྱོར་མ་ངོ་སྤྲོད་པ་ཡིན་ནོ། ། དེ་ལྟར་བྱས་པས་ལུས་འཕར་གཡོ་སོགས་དང༌།
ངག་བཟླ་སྔགས་ཀྱི་བཟླས་བརྗོད་དང་ལུང་བསྟན་པ། སེམས་བདེ་སྟོང་གི་ངང་ལ་འབྱམས་པ་དང་དུས་གསུམ་ཤེས་པ་སོགས་ནི་ཡེ་ཤེས་ཕེབས་པའི་རྟགས་སོ། ། དེ་ལྟ་བུའི་ཡེ་ཤེས་རང་གི་ངོ་བོ་ལ་སེམས་རང་བབས་སུ་མཉམ་པར་བཞག་པར་བྱས་ཏེ། ཡེ་ཤེས་པ་དང་དམ་ཚིག་པ་མི་འབྲལ་བའི་ཕྱིར་གོ་ཆ་གསལ་བཏབ་ཅིང་དེ་ཉིད་ཀྱི་སྔགས་རྣམས་བརྗོད། སྤྱི་བོར་རྡོ་རྗེ་བཞག་ཅིང་ཏིཥྛ་བཛྲ། ཞེས་བརྗོད་ཅིང་བརྟན་པར་བྱའོ། ། མེ་ཏོག་འབུལ་བ་ནི། སྔར་གྱི་མེ་ཏོག་དེ་གསེར་སོགས་ལས་གྲུབ་པའི་མེ་ཏོག་ཏུ་མོས་ལ་རྗེ་བཙུན་མའི་ཐུགས་ཀར་ཕུལ་བ་བསམ་ལ། སྔགས་ཨོཾ་འདྲ་པྲ་ཏིཙྪ་བཛྲ་ཧོ། སོ་སོར་བཞེས་ཞེས་པའི་དོན་ཅན་དེ་བརྗོད་ཅིང༌།
སིནྡྷུ་རའི་དཀྱིལ་འཁོར་ལ་དབུལ་བའི་སྟང་ཀ་བྱ། དེ་ནས་མེ་ཏོག་དེ་ཡི་དམ་ལྷས་རང་གི་མགོར་བཅིང་བར་བསམ་སྟེ། སྔགས་ཨོཾ་འདྲ། པྲ་ཏི་གྲྀཧྣཱ་སྟྭཾ་ཨི་མཾ་ས་ཏྭ་མ་ཧཱ་བཱ་ལ། སོ་སོར་ཟུངས་ཤིག་འདི་ནི་སེམས་དཔའ་སྟོབས་པོ་ཆེ། ཞེས་ཏེ་སློབ་མ་སྙིང་སྟོབས་དང་ལྡན་པ་ཁྱོད་རིགས་དང་མཐུན་པའི་མེ་ཏོག་འདི་ཟུངས་ཤིག་གི་དོན་ཡིན་ནོ། ། དེ་ནས་མིག་དར་ཕྱེ་བའི་དོན་དུ། ཨོཾ་རྣལ་འབྱོར་མ་དཔལ་སོགས་བརྗོད། སྔགས་དོན། ཨོཾ་འདྲ།
བཛྲ་ནཻ་ཏྲ། རྡོ་རྗེའི་མིག ཨ་པ་ཧ་ར། པ་ཎ་ལཾ་པ། ཧྲཱིཾ་ཧྲཱིཾ། ཡེ་ཤེས་པ་ངོ་འཕྲོད་པའི་རྐྱེན་གྱིས་སྒྲིབ་བྱེད་དང་བྲལ་བར་མཚོན་པའོ། ། དེ་ནས་བླ་མས་ཁྱེད་རྣམས་རྡོ་རྗེ་རྣལ་འབྱོར་མའི་དཀྱིལ་འཁོར་ལ་ལྟོས་ཤིག་ཅེས་བསྐུལ་བ་བཞིན་ཏུ་བལྟས་པས། མདུན་བསྐྱེད་ཀྱི་རྟེན་དང་བརྟེན་པའི་དཀྱིལ་འཁོར་ཇི་ལྟ་བ་བཞིན་མཐོང་བར་བསམ་པ་དེ་ཡན་ཆད་ནི། འཇུག་པའི་ཆོས་འཁོར་དང་བཅས་པའོ། ། སྨྲས་པ།
གདོང་དང་ཡན་ལག་བཀྲུས་པའི་སྡིག་སྒྲིབ་དྲི། ། མི་འདག་ཞེས་སུ་རྟོག་གེ་པ་སྨྲ་ཡང༌། ། ཡེ་ཤེས་ཁུ་བའི་ཆུ་ཡིས་ཉོན་མོངས་དྲི། ། གཏན་ནས་བརླག་པ་འདི་ཀོ་ཨེ་མ་རྨད། ། རི་གླིང་ཡོངས་རྫོགས་ལུས་དང་ལོངས་སྤྱོད་ཀྱིས། ། དངོས་དང་འདྲེས་པའི་རྟོགས་བརྗོད་སྤྲོས་པའི་ཚེ། ། ཡི་དམ་ལྷ་དང་བླ་མའི་ཐུགས་རྗེའི་མཐུ། ། མི་འགུལ་བརྟག་པར་གནས་པའི་རེ་བ་ཅིས། ། གསང་ཆེན་རོ་བཅུད་ལྡན་པ་གདོང་ལྔའི་བཅུད། ། སྐལ་ལྡན་རིན་ཆེན་སྭ་རུའི་སྣོད་ཡང་པོར། །
གསོལ་གདབ་ལག་པའི་འདུ་བྱེད་ལས་སྒྲུབ་ན། ། ཐོག་མེད་འཇོ་བར་ནུས་པར་ཡོངས་སུ་གྲགས། ། སྒྲིབ་བྱེད་ཕྱག་རྟེན་ཉེར་མཚོན་བྱིན་རླབས་ཀྱིས། ། ཆོས་བཞི་རྐྱེན་སེལ་བཤགས་པས་རྒྱུད་སྦྱངས་ཏེ། ། ཐུན་མོང་ཐུན་མོང་མིན་པའི་སྡོམ་པ་རྣམས། ། ལེགས་བཟུང་དེ་དག་གསང་ཆེན་རྡོ་རྗེའི་རིགས། ། གདོད་ནས་ལྷན་སྐྱེས་མར་མེ་འབར་བའི་ཁར། ། ཕྱི་ནང་ཡེ་ཤེས་སྣུམ་བཅུད་སྤེལ་བའི་མཐུ། ། བདེ་སྟོང་གཉིས་མེད་འོད་ཆེན་འབར་བ་དེས། ། མཚན་འཛིན་མུན་པ་རིང་དུ་གཏང་བར་གྱུར། །
ལྷ་ལ་རྣམ་པར་བཀྲ་བའི་མེ་ཏོག་ཕུལ། ། མིག་ལ་ཡེ་ཤེས་གསལ་བའི་དགའ་སྟོན་ཐོབ། ། གང་ལ་ཡོན་ཏན་མངའ་བའི་དཀྱིལ་འཁོར་མཐོང༌། ། དེ་ལ་མཆོག་གི་དངོས་གྲུབ་ས་བོན་ཐོབ། ། འདི་དག་གི་བར་སྐབས་ཀྱི་བརྗོད་པའོ། ། དེ་ནས་བྱིན་རླབས་དངོས་ལ། མཎྜལ་བཤམས་ཁ་གསོས་ཏེ། མཎྜལ་གླིང་བཞི་སོགས་བརྗོད་པས་དབུལ། དེ་ནས་གསོལ་གདབ་གཉིས་པོ་གང་རུང་བརྗོད། ཚིགས་བཅད་དང་པོའི་དོན་ནི།
ཆོས་དབྱིངས་སྤྲོས་བྲལ་གྱི་རང་བཞིན་རྡོ་རྗེ་རྣལ་འབྱོར་མ་ཐམས་ཅད་ཀྱི་སྤྱི་དཔལ་དུ་གང་ཞིག་གིས་དབང་བསྐུར་བ། འགྲོ་བ་མཐའ་དག་འཁོར་བ་དང་མྱང་འདས་ཀྱི་མཐའ་ལས་སྐྱོབ་པའི་བདག་ཉིད་དང་ལྡན་པའི་གཟི་བརྗིད་ཅན་དེ་ཇི་ལྟར་ཡོན་ཏན་ཐམས་ཅད་ཀྱི་འབྱུང་གནས་གཙོ་བོ་སྔོན་གྱི་སངས་རྒྱས་རྣམས་ལ་བསྐུར་བ་དེ་བཞིན་དུ་བདག་ལ་ཡང་དུས་དེ་རིང་ཉིད་དུ་སྩོལ་བར་མཛོད་ཅིག ཅེས་དང༌། གཉིས་པའི་དོན་ནི། བྱང་ཆུབ་རྡོ་རྗེ་ནི་རྡོ་རྗེ་འཆང་སྟེ་དེས་ད་ལྟར་གྱི་སངས་རྒྱས་ཤཱཀྱ་ཐུབ་པ་ལ་མཆོད་པ་ཆེན་པོ་དང་ལྡན་པའི་དབང་ཇི་ལྟར་སྩལ་བ་ལྟར། བདག་ཀྱང་འཁོར་འདས་ཀྱི་མཐའ་ལས་སྐྱོབ་པའི་དོན་གྱི་ཕྱིར་དུ། སྔར་ཡོད་པའི་ཡེ་ཤེས་ནམ་མཁའ་ལྟར་དྲི་མ་དང་བྲལ་བ་དེ་ཉིད་གློ་བུར་དྲི་མའི་སྒྲིབ་གཡོགས་ཐམས་ཅད་བསལ་ཏེ་རྡོ་རྗེ་ལྟར་འགྱུར་བ་མེད་པའི་ངོ་བོ་མངོན་དུ་གྱུར་པའི་ཐབས་ཟབ་མོ་དེང་ཉིད་དུ་བདག་ལ་སྩོལ་བར་མཛོད་ཅིག་ཅེས་པ་སྟེ་དོན་མཚུངས་སོ། ། དེ་ནས་རང་ཉིད་སིནྡྷུ་རའི་དཀྱིལ་འཁོར་གྱི་མདུན་དུ་དབང་སྟེགས་སེང་གེས་བཏེགས་པའི་ཁྲི་པད་ཉི་འཇིགས་དུས་དང་བཅས་པ་བཞུགས་པའི་རྣལ་འབྱོར་མའི་སྐུར་གྱུར་པའི་སྤྱི་བོའི་ཐད་དུ། གདུགས་དཀར་པོ་གསེར་གྱི་ཡུ་བ་ཅན་དང༌། རྒྱལ་མཚན་དང་ཕན་སོགས་མཆོད་པའི་ཡོ་བྱད་དུ་མ་དང་བཅས་པར་བསམ།
ཕཻཾ་བརྗོད་ཅིང་མདུན་བསྐྱེད་ཐུགས་ཀའི་འོད་ཀྱིས་དབང་གི་ལྷ་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་དངོས་སུ་བྱོན་ཏེ། ཧེ་རུ་ཀ་ཡབ་ཡུམ་གྱིས་དབང་བསྐུར་བའི་ཏིང་ངེ་འཛིན་ལ་མཉམ་པར་བཞག སྙིང་པོའི་རྣལ་འབྱོར་མ་བཞིས་ཀོལླ་ཨི་རྵ་རཥྛི་སོགས་ཀྱི་བརྗོད་དུ་མེད་པའི་རྡོ་རྗེའི་གླུ་ལེན། དཔའ་བོ་ཉེར་བཞིས་ཕུན་སུམ་ཚོགས་པ་སོགས་བཀྲ་ཤིས་བརྗོད། དཔའ་མོ་ཉེར་བཞིས་མཆོད་པའི་ལས་མཛད། སྒོ་མཚམས་མ་བརྒྱད་ཀྱིས་ཚམ་རྔམ་གྱི་སྔགས་བརྗོད་ཅིང་བགེགས་བསྐྲད་པར་བསམ་ལ། བཀྲ་ཤིས་བརྗོད་ཅིང༌། སློབ་དཔོན་ནམ། ལས་ཀྱི་རྡོ་རྗེས་བུམ་པ་བཏེགས། བཀྲ་ཤིས་ཀྱི་ཚིག་དོན་ནི།
རྒྱུ་ཚོགས་དང་བྲལ་ཞིང་གཉིས་སུ་མེད་པའི་ཡེ་ཤེས་དང་ལྡན་པའི་ཧེ་རུ་ཀ་དཔལ་མཚན་དང་དཔེ་བྱད་གཟི་བྱིན་རབ་ཏུ་འབར་བའི་སྐུ་མངའ་བ་གསུང་གི་ང་རོ་ཧ་ཧའི་གད་རྒྱང་ས་འོག་ས་སྟེང༌། ས་བླའི་འཇིག་རྟེན་གསུམ་རབ་ཏུ་གཡོ་བར་བྱེད་པའི་ནུས་པ་དང་ལྡན་པ། གཞན་ཡང་ཧཱུྃ་ཧཱུྃ་ཕཊ་ཕཊ་ཀྱི་སྒྲ་དྲག་པོ་བསྒྲགས་པ་ཙམ་གྱིས་བདུད་ཀྱི་དཔུང་ཐམས་ཅད་ཀྱི་ཀླད་པ་འགེམས་པར་མཛད་པའི། བདེ་བ་མཆོག་གི་རང་བཞིན་དང་ལྡན་པའི་དཀྱིལ་འཁོར་གྱི་འཁོར་ལོའི་བཀྲ་ཤིས་ཇི་ལྟར་མཆིས་པ་ཐམས་ཅད་དེང་འདིར་སྩོལ་ཅིག སྟོང་པ་ཆེན་པོའི་རང་བཞིན་ཨེ་དང༌། མཆོག་ཏུ་མི་འགྱུར་བའི་བདེ་བ་ཆེན་པོའི་ཝཾ་ཡིག་གཉིས་པོ་ཟུང་དུ་འཇུག་ཅིང་མཉམ་པར་སྦྱར་བ་ལས་བྱུང་བའི་གསང་བ་སྔགས་ཀྱི་སྐུ་ཅན། ཤེས་རབ་ཀྱི་རང་བཞིན་ཨཱ་ལི་དང༌། ཐབས་ཀྱི་རང་བཞིན་ཀཱ་ལི་གཉིས་སུ་མེད་པར་རོལ་པའི་རང་བཞིན་གྱི་གསུང༌། ཨོཾ་གྱི་ཡི་གེ་ཡེ་ཤེས་ལྔ་དང་ལྡན་པའི་ངོ་བོར་སོན་པའི་ཐུགས་ཀར་རྣམ་པར་མི་རྟོག་པའི་ཡེ་ཤེས་མངའ་བ། རྒྱལ་བ་ཐམས་ཅད་བསྐྱེད་པའི་ཡུམ་གཅིག་འགྱུར་བ་མེད་པའི་རྡོ་རྗེའི་རིགས་ཅན།
གཙང་དང་སྨེ་བའི་སྤྲོས་པ་མི་མངའ་བའི་ཕག་མོའི་བཀྲ་ཤིས་ཀྱང་དེང་འདིར་སྩོལ་ཅིག་ཅེས་སོགས་བཀྲ་ཤིས་ཅི་རིགས་པ་བརྗོད། དེ་ནས་གཙོ་མོའི་ཐུགས་ཀ་ནས་སྤྲུལ་པའི་སྒོ་མཚམས་མ་བརྒྱད་ཀྱི་ཤིན་ཏུ་དཀར་པའི་བུམ་པ་ཐོགས་ཏེ་རང་གི་སྤྱི་བོར་བྱང་ཆུབ་ཀྱི་སེམས་ཀྱི་ཆུ་རྒྱུན་གྱིས་དབང་བསྐུར་བར་བསམ་སྟེ། བུམ་པ་རང་གི་སྤྱི་བོར་བཞག་ལ། ཚིགས་བཅད་ཀྱི་དོན་གོ་སླ། སྔགས་དོན། ཨོཾ་འདྲ། སརྦ་ཏ་ཐཱ་ག་ཏ། དེ་བཞིན་གཤེགས་པ་ཐམས་ཅད། ཨ་བྷི་ཥེ་ཀ་ཏེ། མངོན་པར་དབང་བསྐུར་བ།
ས་མ་ཡ་དམ་ཚིག ཤྲཱི་ཡེ། དཔལ་གྱི་ཆེད་དུ་དེ། དམ་ཚིག་ཐོབ་པའི་ཆེད་དུ་དབང་བསྐུར་བར་བསྟན། ཙཀྲ་འཁོར་ལོ། བཱི་ར། དཔའ་བོ། སྟྭཾ་ཟུང་ལ། ཨ་བྷི་ཥིཉྩ་མི། བདག་ལ་མངོན་པར་དབང་བསྐུར།
ཀཱ་ཀཱ་སྱེ། བྱ་རོག་དོང་ཅན་མ། ཨུ་ལུ་ཀཱ་སྱེ། འུག་གདོང་མ། ཤྭ་ན་ཀཱ་ར་སྱེ། ཁྱི་གདོང་མ། པཱུ་ཀ་རཱ་སྱེ། ཕག་གདོང་མ། ཡ་མ་དཱ་དྷཱི་ཡེ། གཤིན་རྗེ་བརྟན་མ།
ཡ་མ་རུ་ཏི་ཡེ། གཤིན་རྗེ་ཕོ་ཉ་མོ། ཡ་མ་དཾཥྚི་ཎཱི་ཡེ། གཤིན་རྗེ་མཆེ་བ་མ། ཡ་མ་མ་ཐཱ་ནཱི། གཤིན་རྗེ་འཇོམས་མ། བཛྲ་བྷ་བ་ཨ་བྷིཉྩ་ཧཱུྃ། རྡོ་རྗེའི་བདག་ཉིད་ཀྱིས་དབང་བསྐུར། ཞེས་པ་སྟེ་སྒོ་མཚམས་མ་བརྒྱད་ཀྱི་དབང་བསྐུར་བའི་དོན་ཡིན་ནོ། ། དེ་ལྟར་དབང་བསྐུར་སྐུ་གང་དྲི་མ་དག་སྟེ་ཆུའི་ལྷག་མ་ཡར་ལུད་པ་ལས་རྣམ་སྣང་དུ་གྱུར་པས་དབུར་བརྒྱན་པར་བསམ།
དབང་ལྷ་རྣམས་དགུག་གཞུག་བཅིང་མཉེས་དབང་དུ་བྱས་པར་བསམ་ལ། ཛཿཧཱུྃ་བཾ་ཧོཿབརྗོད། དེ་ནས་གཙོ་མོའི་རང་ཉིད་ཁམས་གསུམ་ཆོས་ཀྱི་རྒྱལ་པོར་མངའ་གསོལ་ཞིང་རབ་གནས་མཛད་པར་བསམ་སྟེ། མེ་ཏོག་གཏོར་ཞིང་སྔགས་བརྗོད། སྔགས་དོན་རབ་ཏུ་བརྟན་པའི་རྡོ་རྗེའི་ཆེད་དུ་ཞེས་པའོ། ། ཨ་མེས་ཀྱི་དེར་དབང་ལྷ་བསྟིམ་པ་རྗེས་སུ་མཛད་འདུག་ཀྱང༌། འདི་ཉིད་རྒྱུད་སྡེ་གཞན་དང་མཐུན་ཤས་ཆེའོ། ། བར་འདི་ཉེར་སྤྱོད་འབུལ་བར་སྤྲོ་ན་ཡང་ལྷག་པའི་སྐྱོན་མེད། གནས་གསར་བའི་གཞུང་འདིར་མེ་ཏོག་གཏོར་བ་ནི་དབང་གི་དངོས་གཞིའོ། ། ཞེས་པ་ནི་མ་དག་པ་སྟེ།
རབ་ཏུ་གནས་པར་བྱེད་པ་དབང་གི་དངོས་གཞིར་འདོད་མཁན་སུ་ཡང་མེད་ལ། དེས་ན་མེ་ཏོག་གཏོར། དེ་ཡན་ཆད་ནི་དབང་གི་དངོས་གཞིའོ། ། ཞེས་བསྒྱུར་ན་ལེགས་ཏེ། སློབ་བཤད་པས་རྡོ་རྗེ་སློབ་དཔོན་གྱི་དབང་ཡན་གྱིས་སྔགས་སྡོམ་ཐོབ་པར་བཞེད་པས་སོ། ། འོན་ཀྱང་གསང་ཤེར་བཞི་པ་གསུམ་ཡང་དབང་གི་དངོས་གཞིའི་ནང་དུ་འདུ་བ་ཡིན་ཏེ། དེ་དག་ཀྱང་སྔར་གྱི་སྡོམ་པ་དེ་དག་གོང་འཕེལ་དུ་འགྲོ་བའི་དབང་ཡིན་པར་བཞེད་པའི་ཕྱིར་རོ། ། དེས་ན་སྐབས་འདི་དབང་དངོས་མིན་ཀྱང༌། བུམ་དབང་གི་གོ་དོད་ཙམ་གྱི་བྱིན་རླབས་ཡིན་པ་ནས་གཞན་དག་ཀྱང་རིགས་འགྲེ་བར་བྱའོ། ། དེ་ནས་བདག་འཇུག་ལ་བཟླས་ལུང་མ་བགྱིས་ཀྱང་ཆད་སྐྱོན་མེད་ཀྱང༌།
ས་ཚར་གཉིས་ཀའི་ཡིག་ཆར་བཀོད་པ་ལྟར་བྱས་ཀྱང་འགལ་བ་མེད་ཅིང༌། དམིགས་རིམ་རྣམས་ཀྱང་གོ་བདེའོ། ། སྐུའི་ཚོམ་བུ་ལས་རང་གི་དཔྲལ་མགྲིན་སྙིང་ག་གསུམ་དུ་གཏུགས་པའམ། གཏུགས་པར་མོས་ལ། ཨོཾ་གསུམ་མ་ལན་གསུམ་བརྗོད་པས་བུམ་དབང་བྱིན་རླབས་ཀྱི་ཚུལ་དུ་ཐོབ་པ་དེ་བརྟན་པར་བྱས་པ་བསམ་པ་ཡིན་ནམ་ཡིག་ཆ་གཞན་དུ་ད་དུང་བརྟགས་པར་བྱ་ཞིང༌། རྟོགས་བསྐྱེད་ནི་བུམ་དབང་བྱིན་རླབས་ཀྱི་ཚུལ་དུ་ཐོབ་སྟེ་གང་ལས་ན་སྐུ་ཚོམ་བུའི་དཀྱིལ་འཁོར་ལས། དྲི་མ་གང་དག་ན་ལུས་ཀྱི་མི་དགེ་བ་གསུམ་པོ་རྒྱུར་བཅས་དག གང་ལ་དབང་ན་རྡོ་རྗེ་རྣལ་འབྱོར་མའི་བསྐྱེད་རིམ་རྣལ་འབྱོར་བཅུ་གཅིག་བསྒོམ་པ་ལ་དབང༌། འབྲས་བུ་གང་ཐོབ་ན་སྤྲུལ་སྐུའི་ས་བོན་བཞག་པའོ། ། གསང་དབང་ནི་ཕྱོགས་བཅུའི་དེ་བཞིན་གཤེགས་པ་ཐམས་ཅད་དང་རྡོ་རྗེ་རྣལ་འབྱོར་མ་སྙོམ་པར་ཞུགས་པའི་བྱང་སེམས་དུང་དང་ཀུན་ད་ལྟར་དཀར་བ་དེ་ཐོད་པའི་ནང་དུ་ལྷུང་བ་ལས།
རྗེ་བཙུན་མས་རང་གི་ལྕེ་ཐོག་ཏུ་བཞག་པར་བསམ་ལ། ཨོཾ་གསུམ་མ་བརྗོད་ཅིང་གསུང་བདུད་རྩིའི་དཀྱིལ་འཁོར་ལས་མཐེབ་སྲིན་གྱིས་བླངས་ཏེ་ལྕེ་ཐོག་ཏུ་བཞག་ཏེ་མྱང་བས། རང་གི་རྩ་ནང་གི་བྱང་སེམས་དམ་ཚིག་པའི་ཚུལ་དང་དབྱེར་མེད་དུ་འདྲེས། རང་བཞིན་བརྒྱད་ཅུའི་རྟོག་པ་དབྱིངས་སུ་འགགས་ཏེ། གསལ་སྟོང་བདེ་བས་བརྒྱན་པའི་ཏིང་ངེ་འཛིན་རྒྱུད་ལ་སྐྱེས་པར་བསམ་ལ་མཉམ་པར་བཞག རྟོགས་བསྐྱེད་ནི་དཀྱིལ་འཁོར་གང་ལས་ན། གསུང་བདུད་རྩི། དབང་གང་ཐོབ་ན། གསང་དབང༌། དྲི་མ་གང་དག་ན།
ངག་གི་ལས་བཞི་རྒྱུ་བཅས་དག བྱིན་རླབས་གང་ཞུགས་ན། གསུང་གི་བྱིན་རླབས་ཞུགས། གང་ལ་དབང་ན། རྫོགས་རིམ་རྩ་དབུ་མ་ཁ་ཕྱེ་བའི་གནད་བསྒོམ་པ་ལ་དབང༌། འབྲས་བུ་གང་ཐོབ་ན་ལོངས་སྐུའོ། ། དེ་ནས་ཤེར་དབང་ནི། ཕྱོགས་བཅུའི་དཔའ་བོ་ཐམས་ཅད་གཅིག་ཏུ་འདུས་པ་དཔལ་ཧེ་རུ་ཀར་གྱུར་པ་དང༌། གཙོ་མོ་སྙོམ་པར་ཞུགས་པའི་བྱང་སེམས་རང་ཉིད་རྡོ་རྗེ་རྣལ་འབྱོར་མར་གསལ་བའི་མཁར་བྱིན་པར་བསམ་ལ། སིན་དཀྱིལ་ལས་གཡོན་པའི་མཐེབ་སྲིན་ལག་གིས་ཅུང་ཟད་བླང་བ་གསང་གནས།
ལྟེ་བ། སྙིང་ག མགྲིན་པ། སྤྱི་གཙུག་བཅས་སུ་ཡས་རིམ་གྱིས་ཐིག་ལེ་བྱས་ཏེ། ཨོཾ་གསུམ་མ་བརྗོད། སེམས་ཀྱི་མཁའ་ནང་དུ་བྱིན་པའི་བྱང་སེམས་དེ་རླུང་གི་སྟོབས་ཀྱིས་ཡར་དྲངས་ཏེ་ལྟེ་བའི་རྩ་འཁོར་ཐམས་ཅད་བྱང་སེམས་ཀྱིས་གང་བས་དགའ་བའི་ཡེ་ཤེས། དེ་བཞིན་དུ་སྙིང་ཁའི་རྩ་འཁོར་གང་བས་མཆོག་དགའི་ཡེ་ཤེས་སྐྱེས། མགྲིན་པའི་རྩ་འཁོར་གང་བས་དགའ་བྲལ་གྱི་ཡེ་ཤེས་ཉམས་སུ་མྱོང༌། སྤྱི་བོའི་རྩ་འཁོར་གང་བས་ལྷན་ཅིག་སྐྱེས་པའི་ཡེ་ཤེས་དངོས་སུ་སྐྱེས་པར་བསམ། གཞན་ཡང་དེའི་ཚེ་ལུས་ཐམས་ཅད་རྩའི་ཁྱབ།
རྩ་ཐམས་ཅད་ལ་བྱང་ཆུབ་སེམས་ཀྱིས་ཁྱབ། དེ་ལ་བདེ་བས་ཁྱབ། དེ་ལ་སྟོང་པས་ཁྱབ་པས། བདེ་སྟོང་གཉིས་སུ་མེད་པའི་ཡེ་ཤེས་ཀྱི་ངང་ལ་ཅུང་ཟད་མཉམ་པར་བཞག་གོ ། རྟོགས་བསྐྱེད་ནི། དཀྱིལ་འཁོར་གང་ལས་ན། ཐུགས་སིནྡྷུ་རའི་དཀྱིལ་འཁོར་ལས། དབང་གང་ཐོབ་ན་ཤེར་དབང༌། དྲི་མ་གང་དག་ན་ཡིད་ཀྱི་ལས་གསུམ་རྒྱུར་བཅས་དག བྱིན་རླབས་གང་ཞུགས་ན་ཐུགས་ཀྱི།
ལམ་གང་ལ་དབང་ན་ཕྱག་རྒྱའི་རྣལ་འབྱོར་བསྒོམ་པ་ལ་དབང༌། འབྲས་བུ་གང་ཐོབ་ན། ཆོས་སྐུའི་ས་བོན་བཞག་པའོ། ། དེ་ནས་དབང་བཞི་པ་བྱིན་རླབས་ཀྱི་ཚུལ་དུ་བསྐུར་བ་ལ། གཙོ་མོའི་ཞལ་ནས། ཚིགས་སུ་བཅད་པ་བརྗོད་ཅིང་ངོ་སྤྲོད་པར་བསམ་སྟེ། དེའི་དོན་ཡང་ཆོ་གར་ཤིན་ཏུ་གསལ་ལ། ཅུང་ཟད་བཀྲལ་ན་དེ་ཡང་བདེན་པར་གྲུབ་པའི་དངོས་པོ་ཅུང་ཟད་ཐམས་ཅད་ཙམ་ཡང་མེད་པའི་ཆོས་ཉིད་དང་ལྡན་པའི་ཆོས་ཐམས་ཅད་ཀྱང༌། ནམ་མཁའ་ལྟ་བུར་སྤྲོས་པ་དང་མཚན་མའི་དྲི་མ་དང་བྲལ་ཞིང་མེད་པ་ཡིན་ཏེ་དེ་ཡང་རང་གི་སེམས་ལྟ་བུ་ལ་མཚོན་ན། ནམ་མཁའ་ལ་ཐོག་མཐའ་མེད་པ་བཞིན།
སེམས་ལ་ཐོག་མཐའ་མེད། ནམ་མཁའ་ལ་འདུས་བྱས་ཀྱི་གནོད་པས་མི་ཚུགས་པ་བཞིན། སེམས་ཀྱང་གློ་བུར་གྱི་སྐྱོན་གྱིས་མི་འཇིག ནམ་མཁས་སྣོད་བཅུད་ཐམས་ཅད་ལ་ཁྱབ་པ་བཞིན། སེམས་ཀྱིས་འཁོར་འདས་ཀྱི་ཆོས་ཐམས་ཅད་ལ་ཁྱབ། ནམ་མཁའཁ་དོག་དང་དབྱིབས་སོགས་བྲལ་བ་བཞིན། སེམས་གཟུང་འཛིན་ལ་སོགས་པའི་རྣམ་རྟོག་མ་ལུས་པས་སྟོང་ཞིང༌། མདོར་ན་ཐོག་མཐའ་སྐྱེ་འཇུག་མཐའ་དབུས། འགྲོ་འོང༌། ཐམས་ཅད་དང་བྲལ་བ་ཡིན་ཞིང༌།
དེ་ལྟ་བུའི་ཡུལ་སྟོང་པ་ཉིད་དང༌། ཡུལ་ཅན་གཟུང་འཛིན་གྱི་གཉིས་སྣང་ཐམས་ཅད་དང་བྲལ་བའི་ཡེ་ཤེས་རྡོ་རྗེ་ཡི་རང་བཞིན་འགྱུར་བ་མེད་པ་དང་ཟུང་དུ་འཇུག་པའི་སྟོང་པ་ཉིད་དུ་རྣམ་པར་བསྒོམ་ཞིག་ཅེས་གསུངས་པར་བསམ་ལ། ལུས་གནད་རྣམ་སྣང་ཆོས་བདུན། ངག་རླུང་རྒྱུ་བ་རང་སོར་བཞག སེམས་ལྷོད་ཀྱིས་གློད་དེ། སྔར་དབང་གསུམ་པའི་དུས་ཀྱི་ཉམས་མྱོང་དང་བསྲེ་བའམ། རང་སེམས་གསལ་སྟོང་ཟུང་དུ་འཇུག་པའི་རང་ཞལ་ལ་འཛིན་པ་མ་ཞུགས་པའི་སྒོ་ནས་བལྟས་ཤིང་མཉམ་པར་བཞག དེ་ནས་རྟོགས་བསྐྱེད་ནི། དཀྱིལ་འཁོར་གང་ལས་ན། གསུམ་ཆར་ལས།
དབང་གང་ཐོབ་ན། ཚིག་གི་མཚོན་པའི་བཞི་པ་བྱིན་རླབས་ཀྱིས་ཚུལ་དུ་ཐོབ། དྲི་མ་གང་དག་ན་ལུས་ངག་ཡིད་གསུམ་གྱི་དྲི་མ་བག་ཆགས་དང་བཅས་པ་དག བྱིན་རླབས་གང་ཞུགས་ན། སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པའི་བྱིན་རླབས་མ་ལུས་པ་ཞུགས། གང་ལ་དབང་ན་ལམ་ཕྱག་རྒྱ་ཆེན་པོ་བསྒོམ་པ་ལ་དབང༌། འབྲས་བུ་གང་ཐོབ་ན་ངོ་བོ་ཉིད་ཀྱི་སྐུའོ། ། དེ་ནས་སྔར་བཟུང་བའི་སྡོམ་པ་སོགས་དབང་དུས་ཀྱི་དམ་ཚིག་དང་སྡོམ་པ་ཚུལ་བཞིན་དུ་བཟུང་སྙམ་པས། གཙོ་བོས་ཇི་ལྟར་སོགས་བརྗོད་དེ་གོ་སླ། གཏང་རག་གི་མཎྜལ་ཚོམ་བུ་བདུན་མ་འབུལ།
ལུས་དང་ལོངས་སྤྱོད་ཐམས་ཅད་འབུལ་ན་ལོངས་སྤྱོད་དུ་གསོལ་སྙམ་པས། དེང་ནས་བརྩམས་ཏེ་སོགས་བརྗོད་གཞན་གོ་སླ། ཆ་ཡིས་ཀྱང་ནི་ཞེས་པའི་དོན་ལ་བླ་མ་ཁ་ཅིག་དྲུག་ཆ་སོགས་ནས་ལོངས་སྤྱོད་པར་བཞེད་པ་ནི། རྒྱལ་པོའི་བྱ་ཁྲལ་གྱི་ཐ་སྙད་འདིར་ཁྱེར་བ་ཡིན་གྱིས་རྣམ་དག་གི་ཁུང་མེད་ལ། རང་ལུགས་བླ་མ་ལྔ་བཅུ་པ་སོགས་ནས་བཤད་པ་བཞིན་ལུས་ཀྱི་ཞབས་ཏོག་ཏུ་གང་འགྱུར། རབ་གནས་སྤྱན་དབྱེ་དབང་བསྐུར་སོགས་ཀྱི་ཡོན་བླ་མ་ལ་སྟབས་པ་སོགས་ཆ་ཤས་ནས་ཀྱང་འགྲུབ་པ་སྟེ་དོན་དུ་ལུས་ལོངས་སྤྱོད་ཀྱི་ཆ་ཕྲ་མོ་ཡན་ཆད་ཀྱང་འབུལ་ཞེས་པའི་དོན་ཡིན་ནོ། ། སྨྲས་པ། དབང་སྔོན་མདོག་མཚུངས་དཔལ་ལྡན་ཧེ་རུ་ཀ། ། དྲུག་ཅུ་རྩ་བཞིའི་ལྷ་ཚོགས་དང་བཅས་ཏེ། ། རྣམ་པ་ལམ་ཀུན་གང་བའི་སྒྱུ་འཕྲུལ་གྱི། །
རྡོ་རྗེའི་གདན་གྱི་རྣམ་ཐར་མགོ་བོར་བྱས། ། ཧེ་རུ་ཀ་དཔལ་ཏིང་འཛིན་དགྱེས་བཞུགས་ཤིང༌། ། རྣལ་འབྱོར་མ་ཡི་གསང་བའི་གླུ་དབྱངས་ལེན། ། དཔའ་བོའི་ཚོགས་ཀྱིས་ཤིས་པའི་དངོས་པོ་སྒྲུབ། ། མཁའ་འགྲོའི་དབང་ཕྱུག་རྣམས་ཀྱིས་མཆོད་པར་བརྩོན། ། ས་གསུམ་གནས་སུ་མི་མཐུན་མུན་པའི་གཟུགས། ། ལྷན་སྐྱེས་ཡེ་ཤེས་དོན་ལ་སྒྲིབ་བྱེད་རྣམས། ། སྒོ་མཚམས་བརྒྱད་ཀྱི་འོད་ཟེར་སྟོང་འཕྲོས་པས། ། མིང་གི་ལྷག་མར་གྱུར་པའི་དགའ་སྟོན་སྒྲུབ། ། གདོང་ལྔ་པ་ཡིས་ཉེར་བཏེགས་རིན་ཆེན་ཁྲིར། །
ཆེན་པོར་འོས་པའི་ཆས་བཅས་སྐལ་ལྡན་རྣམས། ། དབུགས་བྱུང་ཆོས་ཀྱི་དགའ་སྟོན་རྒྱ་ཆེན་པོ། ། འཁོར་ལོའི་བསྒྱུར་བའི་དཔལ་འབྱོར་ཡ་མ་བརླར། ། དེ་ནས་འཆི་མེད་ལུས་ཕྲ་མུན་པའི་གཟུགས། ། བགྱིད་བྱེད་ལྷ་མོ་དུ་མའི་གར་དང་བཅས། ། ཡེ་ཤེས་བཅུད་ཀྱིས་གང་བའི་ཀ་ལ་ཤ། ། འོད་དཀར་ཅན་ལྟར་དཀར་བས་དབང་ཡང་བསྐུར། ། རྒྱལ་ཀུན་ཐུགས་བཅུད་ཐིག་པ་གཅིག་ཉིད་ཀྱིས། ། ཁམས་གསུམ་འཁོར་བ་སྟོང་ལ་དཀའ་མེད་ན། ། སྒོ་གསུམ་དྲི་མ་བཀྲུས་པའི་ངོ་མཚར་གཏམ། །
སྙན་ཚིག་གླུ་རུ་ལེན་པ་ཅི་ཞིག་བྱ། ། རྣལ་འབྱོར་མ་དཔལ་ཁྱེད་ཀྱི་གསང་གསུམ་གྱི། ། བྱིན་རླབས་ཆ་ཤས་ཐོབ་པ་དེ་ནས་བཟུང༌། ། ལྷ་དང་བླ་མ་གཞན་ལ་རེ་བའི་བློ། ། ཡོངས་སུ་བཏང་ནས་ཕྱག་ཆེན་རྣལ་འབྱོར་བསྒོམ། ། ལུས་ལ་སྐུ་ཡི་བྱིན་རླབས་གོ་ཆ་བསྒོས། ། ངག་ལ་གསུང་གི་ནུས་པའི་སྤོབས་པ་བྱིན། ། ཡིད་ལ་ཐུགས་ཀྱི་ཡེ་ཤེས་སྤར་བཏབ་པས། ། ད་ནི་རྒྱལ་བ་ཀུན་ཀྱང་ང་ཡིན་སྙམ། ། དེ་ཚེ་འཆི་མེད་གནས་ཀྱི་གཙོ་བོའི་རིགས། །
ཆེ་ཞིང་ཆེ་བར་གྲགས་པ་ཐམས་ཅད་ཀྱང༌། ། ངོ་མཚར་ལྟད་མོའི་ཆེད་དུ་འོང་བའི་གཟུགས། ། སྣང་བྱེད་ཟུང་དུ་བརྫུས་ནས་ཉུལ་བ་བཞིན། ། ད་ནི་བདག་ལུས་ཡེ་ཤེས་གཞལ་མེད་ཁང༌། ། རྒྱལ་ཀུན་འཇུག་དང་གནས་པའི་གཞིར་གྲུབ་ཕྱིར། ། ཡིད་སྲུབ་སྡེ་དང་བཅས་པའི་བཞིན་རས་ནི། ། མིག་སྨན་སོལ་བ་འདྲེས་ལས་ཆེར་གནག་གྱུར། ། ཀྱེ་ཧོ་དོན་གཉེར་སྐལ་ལྡན་རྐང་དྲུག་རྣམས། ། སྙན་བརྒྱུད་རོ་བདའི་སྦྲང་རྩི་ལོངས་སྤྱོད་ཕྱིར། ། ཡིད་འོང་མདོ་རྒྱུད་དགོངས་དོན་པད་མོའི་ཚལ། །
ནམ་ཡང་རྒུད་པ་བྲལ་འདིར་སྤྱོད་པར་གྱིས། ། ཞེས་དེ་དག་ནི་བར་སྐབས་ཀྱི་ཉམ་དང་ལྡན་པའི་ཚིགས་སུ་བཅད་པའོ། ། གཉིས་པ་ཞར་བྱུང་ལ་གཏོར་མ་འབུལ་བ་དང༌། ཚོགས་མཆོད་འབུལ་བ་གཉིས་ལས། དང་པོ་ནི། གཏོར་མ་གོང་གི་ནང་མཆོད་ལྟར་བྱིན་གྱིས་བརླབ་སྟེ། མདུན་བསྐྱེད་ཀྱི་ལྗགས་རྡོ་རྗེའི་སྦུ་གུར་གྱུར་པས་ནང་གི་འོད་ཀྱིས་གཏོར་མའི་བཅུད་དྲངས་ཏེ་གསོལ་བར་བསམ་ལ་གཏོར་སྔགས་བརྗོད་ཅིང་འབུལ་བར་བྱས་ཀྱང་ཆོག་མོད། ས་ཚར་གཉིས་ཀས་གཏོར་མགྲོན་སྤྱན་འདྲེན་པར་བཤད་པས་དེ་ལྟ་ན་སྤྱན་དྲངས་པའི་ཡེ་ཤེས་པ་དེ་གཏོར་མའི་སྟེང་གི་ནམ་མཁར་བཞུགས་པར་བསམ་ཞིང༌། མདུན་བསྐྱེད་དང་ཐུན་མོང་དུ་གཏོར་མ་འབུལ་བའོ། ། སྐབས་འདིར་མཛེས་རྒྱན་ཙམ་མམ།
བསྐང་བ་སོགས་སྦྱར་འདོད་ན་ཡང་མི་མཐུན་པ་མེད་ཅིང༌། དེ་ལྟར་ན་ཡང་གཏོར་མ་བྱིན་རླབས་གོང་གི་དེས་འཐུས་པར་བྱས་ལ་གཞན་རྣམས་ལ་བྱིན་རླབས་དྲན་ཙམ་བྱེད། ཨ་མེས་ལྟར་ན་གཏོར་མ་བྱིན་རླབས་དེ་ནས་ཀྱེ་རྡོར། བདེ་མཆོག རྣལ་འབྱོར་མ། ཞེས་རིམ་ཅན་དུ་མཛད་པ་ཡང་རྒྱུད་སྡེའི་གོ་རིམ་དང་བསྟུན་པས་ལེགས་ལ། གནས་གསར་བའི་གཞུང་དངོས་བསྟན་ལྟར་ན། འོག་མིན་བདེ་ཆེན་གསུང་རྒྱུ་མཛད་འདུག་པའང་མི་ལེགས་རྒྱུ་ཆེར་མེད་ཀྱང་ཤིན་ཏུ་བློ་རྨོང་ཞིང་ལེ་ལོ་ཆེ་བ་ལྟ་བུ་ལ་མ་གཏོགས་བསྡུས་པའི་སྐྱོན་དུ་འགྱུར་ཞིང་གཞན་གྲུབ་མཐའ་མི་གཅིག་པ་འདི་ལ་ཉམས་ལེན་མཛད་མཁན་ཡིན་ན་གཏོར་བསྔོ་བསྐང་བ་སོགས་ཀྱི་སླར་བཀང་མི་དགོས་པ་གཞུང་འདིའི་དངོས་བསྟན་ལྟར་བྱེད་པ་དང༌། ཆོས་སྐྱོང་གི་རྗེས་གནང་བཀའ་གཏད་སོགས་མེད་ན་འོག་མིན་བདེ་ཆེན་ཡང་མ་གྲུབ་ན་ཆོག་གམ། གནས་གསར་བས་སྐབས་འདིར་ངེས་པར་དུར་བདག་གི་གཏོར་བསྔོ་འཇུག་པར་གནང་བ་དུར་བདག་གི་རྗེས་གནང་ཐོབ་པའི་གང་ཟག་ཡིན་ན་སྐབས་འདིར་འབྲེལ་ཆེ་བའི་ཆོས་སྐྱོང་ཡིན་པས་ཤིན་ཏུ་ལེགས་ཤིང༌།
རྗེས་གནང་མ་ཐོབ་ན་ཆོས་ལ་དབང་ཟ་བའི་ཉེས་པར་འགྱུར་བའི་ཚུལ་དེ་ལ་དགོངས་ནས་བདག་གི་བླ་མ་རྡོ་རྗེ་འཆང་ལེགས་པའི་མཚན་ཅན་གྱིས་ནི་རྣལ་འབྱོར་མའི་ཆོས་སྐོར་གྲུབ་པ་དང་སྔགས་བཏུའི་རྗེས་གནང་དང༌། དུར་བདག་གི་རྗེས་གནང་བཅས་ངེས་པར་མཛད་པ་ནི་བསྟན་པའི་ཁུར་བཞེས་པའི་ཐུགས་བསྐྱེད་དང་ལྡན་པའི་ཕྱག་ལེན་རྣམ་དག་ལགས་སོ། ། འོན་ཀྱང་མུས་ཆེན་སངས་རྒྱས་རིན་ཆེན་གྱིས་མཛད་ཟེར་བའི་དུར་བདག་གི་གཏོར་བསྔོ་འདི་ཡིག་སྐྱོན་གྱི་ཕུང་པོ་ཆེན་པོ་ཞིག་སྟེ། པཾ་ལས་པདྨ་མཎྜ་ལ་ཧཱུྃ་གིས་པདྨ་ཞེས་ས་བོན་གཉིས་ཟློས་སུ་གྱུར་པ་དང༌། ཟླ་བའི་གདན་གཉིས་སུ་གྱུར་ཞེས་དུར་བདག་གི་བྲིས་ཆ་ཁུང་དག་དང༌། གཏོར་ཆོག་གི་ཡི་གེ་སོགས་གང་ནས་ཀྱང་གདན་གཉིས་ཀྱི་བཤད་པ་མེད། སྤྱིར་ལྷ་ཡབ་ཡུམ་ཅན་རྣམས་ལ་གདན་རེ་རེ་ཡིན་པས་དེས་ན་ཟླ་བའི་གདན་དུ་གྱུར། ཞབས་གཡས་བསྐུམ་གཡོན་བརྐྱང་གི་གར་སྟབས་ཞེས་གསུངས་པ། ཡབ་ཡུམ་གཉིས་ཀ་ཞབས་ཀྱི་སྟབས་གཅིག་པ་མི་འཐད་པ་ཤུགས་ཆེ། སྔགས་འཆང་ཆེན་པོའི་ཞབས་གཉིས་གར་སྟབས་ཀྱིས་གསུངས་པ་མ་གཏོགས་གསལ་ཁ་མེད་པ་འདི་བདེ་ཤས་ཆེ་ཞིང་བྲིས་ཆ་ལ་དང༌།
ཡབ་ཡུམ་གཉིས་ཞབས་སྟབས་མི་འདྲ་བ་མཛད་མོད། ཛཿཧཱུྃ་བཾ་ཧོཿལན་གཉིས་འདུག་པས་སྔ་མ་ལ་འགུག་གཞུག་སོགས་གྲུབ་ན། གདན་ཕུལ་བ་འགལ་བས་དེས་ན་སྔ་མ་ལྷག་སྐྱོན། དབང་ལྷ་སྤྱན་འདྲེན་མེད་པས་བཅོམ་ལྡན་འདས་འཁོར་ལོ་སྡོམ་པའི་ལྷ་ཚོགས་ཀྱིས་དབང་བསྐུར་ཞེས་པ་གང་བྱུང་མེད་པས་དབང་ལྷ་ཞིག་གི་སྐྱོན་ཡོད་པས་བར་དེར་སྔགས་འཆང་ཆེན་པོའི་གསུང་ལྟར་སླར་ཡང་རང་གི་སྙིང་ག་ནས་འོད་ཟེར་འཕྲོས་པས་དབང་གི་ལྷ་འཁོར་ལོ་སྡོམ་པའི་ལྷ་ཚོགས་ཨོཾ་བཛྲ་ས་མ་ཛཿཞེས་པའམ། འཁོར་ལོ་སྡོམ་པའི་ལྷ་ཚོགས་སྤྱན་དྲངས་པ་རྣམས་ཀྱིས་སྐུ་ཞིག་དགོས་སོ། ། དེ་ནས་མཁའ་འགྲོ་སྤྱི་གཏོར་དམིགས་རིམ་གོང་ལྟར་ལས་གཞན་མེད། གཞི་བདག་གཏོར་མ་འབུལ་ཡུལ་གྱི་གཞི་བདག་ནི་གོང་ནང་མཆོད་འབུལ་ཡུལ་གྱི་གཞི་བདག་རྣམས་དང་དོན་གཅིག་ཅིང༌། ས་ཡི་ལྷ་མོ་བརྟན་མ་ནི་ས་སྤྱིའི་ས་བདག་ཡིན་ཞིང་རང་ཉིད་སངས་རྒྱས་པའི་ཚེ་ཡང་བདུད་སྤ་བཀོང་བའི་གྲོགས་མཛད་པ་པོ་ཡིན་ཞིང༌། བསྟན་མ་བཅུ་གཉིས་ནི་བོད་རང་གི་གཞི་བདག་རྟེན་འབྲེལ་བཅུ་གཉིས་དག་པ་དང༌། གསུང་རབ་ཡན་ལག་བཅུ་གཉིས་ཀྱི་བསྟན་པ་བསྲུང་པ་པོ་ཡིན་པ་སོགས་རྙིང་མའི་གཞུང་རྣམས་སུ་མངོན་རྟོགས་དང་དངོས་འཛིན་མི་འདྲ་བ་དུ་མ་ཞིག་ཡོད་ཅིང་བོད་ཀྱི་གཞི་བདག་ཕལ་ཆེར་འདི་དག་གི་འཁོར་ཡིན་པར་གྲགས་སོ། །
གནས་བདག་ཞེས་པ་ནི་གནས་སྤྱིའི་བདག་པོ་སྟེ་ཐང་ལྷ་སོགས་བོད་སྤྱིའི་བདག་པོ། གཞི་བདག་ནི་དགོན་གནས་སོགས་ཀྱི་གཉེར་ཁ་བ། གྲོང་བདག་ནི་གྲོང་ཆེ་ཆུང་ངེས་མེད་ཀྱི་བདག་པོ། ཡུལ་བདག་ནི་བོད་ལ་ཡང་ནང་གསེས་ཀྱི་དབུས་གཙང་སོ་སོའི་གཞི་བདག་ལྟ་བུའོ། ། གཉུག་མར་གནས་པ་ནི་གསར་བྱུང་མ་ཡིན་པ། དེ་དག་ལས་ཀྱང་རང་ལ་ཁ་འཛིན་སྡོང་གྲོགས་བྱེད་པའི་མ་ལྟར་བྱམས་ཤིང་སྲིང་ལྟར་གདུང་བ་རྣམས་ལ་འབུལ་བ་སྟེ་དེ་དག་ཀྱང་གཙོ་བོར་ཡུལ་དེ་གྲུབ་པ་ནས་ལྷན་ཅིག་ཏུ་གནས་པ་ཡིན་གྱི། དེང་སང་གི་དུས་སུ་ནི་བོད་འདིར་བླ་མ་བརྩེ་བ་ཆེན་པོས། བསོད་ནམས་ཟད་པའི་སྐྱེ་བོ་འགའ། ། ལྷ་སྐལ་ཆད་ནས་འབྱུང་པོ་སྒྲུབ། ། ཅེས་པ་ལྟར་ཤི་རྐྱེན་ངན་པའི་དབང་གིས་བར་སྲིད་ལ་བསླད་ཞུགས་པས་མཁའ་ལ་རྒྱུ་བའི་ཡི་དྭགས་ཀྱི་རིགས་སུ་གྱུར་པ་ཕལ་ཆེར་མཆོད་པ་དང༌།
སྐུ་ཕེབས་ཞུ་བ་སོགས་མིག་སྔར་འཇའ་བཞིན་བཀྲ་ཡང༌། བྱེད་རྗེས་དོན་གྱིས་སྟོང་ལ་མང་ཞིག་འདུག་པ་མཁས་པར་གྲགས་པ་རྣམས་ཀྱིས་ཀྱང་ས་ཟིན་པ་ལྟར་བྱས་པས། བླུན་པོ་རྣམས་ཀྱིས་སངས་རྒྱས་ལས་ལྷག་པའི་འདུ་ཤེས་བཞག་པ་འདི་དག་གིས་བསྟན་པ་དང་སྐྱེ་འགྲོའི་བདེ་སྐྱིད་ལ་ཕན་པའི་ཐབས་ཅུང་ཟད་ཀྱང་འགྲུབ་པ་མ་ཡིན་ནོ། ། ཞེས་ཁོ་བོས་བསྒྲགས་སོ། ། སྨྲས་པ། བདེ་ཆེན་སྐྱོང་བའི་སྣོད་དུ་ཨ་མྲྀ་ཏ། ། བཞུ་སྐོལ་བགྱིས་པའི་བཅུད་ཀྱིས་རྒྱལ་བ་ཀུན། ། མཆོད་ལ་གཏོར་མའི་རྣལ་འབྱོར་ཞེས་གྲགས་པ། ། གྲུབ་རིགས་གཉིས་སྐྱེས་གཏམ་གྱི་བརྗོད་ཚུལ་ཏེ། ། གནས་གསུམ་མཁའ་འགྲོའི་གཙོ་མོ་ཝ་ར་ཧཱི། །
བཞད་པའི་འཛུམ་ཕྲེང་མཐོང་ན་མི་མཐུན་མེད། ། རྣལ་འབྱོར་ཡིད་ཀྱི་བརྟན་པ་ངེས་འཕྲོག་དེ། ། མཇལ་འདོད་སྐྱེས་བུ་ཡོད་ན་འདི་ལ་འབད། ། ངེས་གསང་རྡོ་རྗེ་ཐེག་པའི་རྔ་ཆེན་པོ། ། ཕྱོགས་བཅུར་ལྡིར་བའི་སྒྲ་བརྒྱ་བག་ལ་ཞ། ། ཤེས་ལྡན་ལྟ་བུའི་ཚོགས་རྣམས་ཆོས་ཉན་ཕྱིར། ། ལྷག་ཚེ་ཆོས་བཟང་འདུན་པ་ཕམ་པར་བྱས། ། རྣལ་འབྱོར་པ་ཡང་སྤྲོས་བྲལ་སྟོང་པའི་དབྱིངས། ། འཆི་མེད་བཅུད་ལྡན་གཤིས་ཀྱང་དེ་ཉིད་དེ། ། གང་དུ་འབུལ་བའི་ལྷ་ཡང་དེའི་རང་བཞིན། །
གཅིག་ཏུ་འདྲེས་པ་དོན་གྱི་གཏོར་ཆེན་ནོ། ། གནད་འདི་མ་ཤེས་སྟོང་གསུམ་རྔ་བརྡུང་ཞིང༌། ། ཇི་སྙེད་དབྱངས་ཀྱི་ངེས་པ་ཀུན་བསྡུས་ཀྱང༌། ། རྒྱལ་བའི་ཐུགས་ཀྱི་ཆ་ཤས་ཉུང་འབྲུ་ཙམ། ། འགུལ་བར་འགྱུར་བའི་སྐལ་བ་ཡོད་རེ་ཀན། ། འོན་ཀྱང་སྔོན་བྱོན་དམ་པའི་ཕྱག་སྲོལ་རྒྱུན། ། མ་ཉམས་རྟེན་མཆོད་གདངས་དབྱངས་རྔ་རོལ་སོགས། ། ཁྱད་དུ་འཕགས་པའི་རྣམ་བཞག་འགའ་མཆིས་པ། ། དེ་དག་རང་བཟོ་མིན་པར་ནན་ཏན་སྒྲུབ། ། གནས་གསུམ་ཞིང་སྔགས་ལྷན་སྐྱེས་མཁའ་འགྲོ་ལ། །
དམ་ཆོས་སྒྲུབ་པའི་གྲོགས་སུ་བསྐུལ་བའི་ཕྱིར། ། རྣམ་དག་བདུད་རྩིའི་སྐལ་བ་སྩོལ་བ་ནི། ། ཡ་རབ་དམ་པའི་ཚུལ་གྱི་མཐུན་དཔེར་འགྲུབ། ། རང་གནས་སྲུང་བའི་གཞི་ཡི་བདག་པོ་ལ། ། དཀར་གསུམ་གཙོར་གྱུར་གཏོར་མ་ལེགས་བྱིན་པས། ། རུ་ངའི་སྐྱོན་སྤང་གནས་མགྲོན་དམ་ཚིག་སྲུང༌། ། རྐྱེན་སེལ་མཐུན་རྐྱེན་སྒྲུབ་པ་ཆོས་ཉིད་ཡིན། ། དེ་དག་ཀྱང་བར་སྐབས་ཀྱི་གཏམ་མོ།། །། གཉིས་པ་ཚོགས་འཁོར་བྱ་བ་ནི། སྐབས་འདིར་བསྡུས་ཙམ་ལས་མི་འདུག་ཀྱང་དེ་སྐབས་རྒྱལ་བསྟན་སྤྱི་དང་བྱེ་བྲག་རྡོ་རྗེ་ཐེག་པའི་བསྟན་པ་ཤིན་ཏུ་ཉམ་དམའ་བའི་རྐྱེན་གྱིས།
བྱིས་པ་དག་གིས་རྒན་པོའི་ལད་མོ་བྱེད་པ་བཞིན་ཚོགས་ཀྱི་མིང་ཙམ་ལས་འདི་དག་མ་གོ་བ་དཔྱིས་ཕྱིན་པ་ཤིན་ཏུ་རྙེད་པར་དཀོན་འདུག་པས་ན། མདོར་བསྡུས་པའི་ངག་གིས་རྣམ་བཞག་ཅུང་ཟད་ཙམ་འཆད་པ་ལ། དྲུག་སྟེ། དུས། གནས། གྲོགས། ཡོ་བྱད། ཆོ་ག དགོས་པའོ། ། དང་པོ་དུས་ལ་རྒྱུན་དང་ཁྱད་པར་གཉིས་ལས།
དང་པོ་ཡར་ངོ་དང་མར་ངོའི་ཚེས་བརྒྱད། བཅུ། བཅུ་བཞི། བཅོ་ལྔ་རྣམས་ཡིན་པས་སྐབས་འདིར་ཚེས་བཅུ་དང་འབྲེལ། ཁྱད་པར་བའི་དུས་ནི། དབང་བསྐུར། རབ་གནས་སྦྱིན་བསྲེག ཁྲིད་འཆད་ཉན། བརྒྱུད་འཆད་ཉན་སོགས་ཀྱི་སྐབས་སུ་འབུལ་དགོས་པ་ཡིན། གཉིས་པ་གནས་ནི།
གོང་སྦྱོར་བའི་སྐབས་དང་འདྲ་བར། ལས་དང་པོ་པ་དང༌། སེམས་བརྟན་པ་ཐོབ་པ། བརྟན་པ་ཆེར་ཐོབ་པའི་གནས་གསུམ་ལས་གཙོ་བོ་སྣོད་དང་མི་ལྡན་པས་དབེན་པ་ཞིག་ཏུ་བྱ་ལ། གསུམ་པ་གྲོགས་ནི། དབང་ཐོབ་ཅིང་དམ་ཚིག་དང་ལྡན་པའི་དཔའ་བོ་དང་རྣལ་འབྱོར་མ་ལྷའི་གྲངས་དང་མཉམ་པ་སོགས་ཚོགས་པའོ། ། བཞི་པ་ཡོ་བྱད་ནི་ཅི་འབྱོར་བའི་དངོས་པོ་ལོག་འཚོ་དང་མ་འདྲེས་པ་རྣམས་དང༌། ཁྱད་པར་མ་ད་ན་དང་བ་ལ་གཉིས་ནི་མཁའ་འགྲོ་འདུ་བའི་རྫས་མེད་དུ་མི་རུང་བ་ཡིན་ཞིང༌། ལ་ལ་ཞིག་ཚོགས་འཁོར་དང་གཏོར་མའི་རྒྱན་སོགས་ཀྱི་ཤ་ངེས་པར་བསད་ཤ་དགོས་པར་འདོད་པ་ནི་མི་ལེགས་ཤིང༌། རྒྱུད་སྡེ་རྣམས་ལས་གཡུལ་དུ་བསད་པ་དང་རང་ཤི་བའི་ཤ་སོགས་གསུངས་པས་ངེས་ནུས་ལ།
རྒྱལ་བ་རྡོ་རྗེ་འཆང་གིས་སློབ་ཕན་དུ་གསུངས་པའི་ཚུལ་ལ་ཐུགས་གཞིག་གཏང་ན་བླང་དོར་གྱི་གནད་རྟོགས་པར་འགྱུར་རོ། ། རང་རེ་བོད་དུ་ངེས་པར། བུ་རམ་དང་ཕྱེ་བསྲེས་པ་སོགས་ཟ་འདོད་ལ་བསམ་བློ་བཏང་བ་ལྟ་བུ་ཞིག་འདུག་པ་ཡང་ལྐོག་འདུན་མིན་ན་སྐྱོན་མེད་གཞན་མེད་མི་རུང་བའི་མ་ཡིན་ལ། སྔ་མ་གཉིས་པོ་མེད་མི་རུང་བ། གལ་ཏེ་དབེན་པར་གནས་པ་སོགས་ཀྱིས་མ་འབྱོར་ན། བཟའ་བ་གང་ཡིན་ཤ་རུ་མོས་པ་སོགས་ཀྱང་ཆོག་པར་གསུངས་སོ། ། ལྔ་པ་ཆོ་ག་ལ་སྦྱོར་དངོས་རྗེས་གསུམ་ལས། དང་པོ་ལ་དྲུག གནས་ཁང་བརྒྱན་པ། ཕྱི་ནང་གི་མཆོད་པ་བཤམས་པ།
རྡོ་རྗེ་སློབ་དཔོན་སྤྱན་དྲངས་ཏེ་བཞུགས་པ། བརྡའ་དང་བརྡའ་ཡི་ལན་བྱས་ཏེ་ནང་དུ་འཇུག་ལ། རྣལ་འབྱོར་ལ་གནས་པར་གསོལ་བ། རྒྱུད་དག་པར་བྱ་བ་རྣམས་ལས་སྐབས་འདིར་བརྡའ་དང་ལན་གྱིས་ནང་དུ་འཇུག་པ་ཙམ་མ་གཏོགས་ཚང༌། དེ་ཡང་དམ་ཚིག་དང་ལྡན་མི་ལྡན་ནམ་སྔགས་ཀྱི་མཚན་ཉིད་མི་ཤེས་པའི་མུ་སྟེགས་པ་སོགས་ཀྱི་འཇུག་པ་བཀག་པའི་ཆེད་ཡིན་པས་མ་བྱས་ཀྱང་སྐྱོན་ཆེར་མེད། གྲལ་ལ་བཞུགས་ཚུལ་ཡང་བདག་བསྐྱེད་དང་འབྲེལ་བའི་ཚོགས་འཁོར་ལ་སློབ་དཔོན་ངེས་པར་དབུས་སུ་བཞུགས་དགོས་པར་བཤད་ཀྱང༌། མདུན་བསྐྱེད་དང་འབྲེལ་བ་ལ་ནི་སློབ་དཔོན་དང་མདུན་བསྐྱེད་ཞལ་སྤྲོད་པ་ཉིད་ལེགས་སོ། ། དང་པོ་ཚོགས་པ་ནས་མ་གྲོལ་གྱི་བར་དུ་ལྷའི་ང་རྒྱལ་དང་ལྡན་ཞིང༌། འདུལ་བའི་བསླབ་གྲལ་ལམ་ངེས་པར་དབང་གི་རྒན་རིམ་ལྟར་འཁོད་པར་བྱ་བ་རྣམས་སྔོན་འགྲོའོ། ། གཉིས་པ་དངོས་གཞི་ལ།
ཚིམ་པ་དྲུག་ཡོད་པ་ལས། ཏིང་ངེ་འཛིན་གྱི་དཀྱིལ་འཁོར་མཆོད་པ་རྒྱས་པས་ཚིམ་པ་ནི་བདག་བསྐྱེད་དང་ཁྱད་པར་མཆོད་ཕྲེང་རྒྱས་པ་བྱས་པས་ཚང༌། སྙིང་གའི་ཡེ་ཤེས་བདུད་རྩི་མྱང་བས་ཚིམ་པ་ནི། ནང་མཆོད་ཀྱི་སྐབས་ལྕེ་རྩེ་སྨིན་མཚམས་སྤྱི་གཙུག་རྣམས་སུ་བདུད་རྩིས་རེག་པས་ཚང༌། དེ་ཡང་རྒྱུད་ཀྱི་དགོངས་པ་ཡིན་སྟེ། ཆོས་རྗེས་ཚོགས་འཁོར་དུ་རྒྱུད་དྲངས་པར། ལྕེ་རྩེ་ཐིག་ལེ་སྟེང་དུ་ཡང༌། ། བློ་དང་ལྡན་པས་གནས་གསུམ་མཆོད། ། ཅེས་གསུངས་པས་སོ། ། འབྱུང་པོའི་ཚོགས་ལ་གཏོར་མས་ཚིམ་པ་ནི།
མཁའ་འགྲོ་སྤྱི་གཏོར་སོགས་ཀྱིས་ཚང༌། དམ་ཚིག་དང་ལྡན་པའི་དཔའ་བོ་དང་རྣལ་འབྱོར་མ་ནང་གི་སྦྱིན་སྲེག་གིས་ཚིམ་པར་བྱ་བ་ནི། བོད་ཡོངས་གྲགས་ཀྱི་ཚོགས་འདི་ཡིན་པས་ཚོགས་རྫས་ནང་མཆོད་ཆུ་ཆང་གིས་བྲན། གྲུབ་ན་ལས་ཀྱི་རྡོ་རྗེས་མེ་ཏོག་སོགས་ཀྱི་མཆོད་པ་སྔོན་དུ་བཏང༌། དེ་ལྟར་མ་གྲུབ་ན་ཡང་ཕྱག་གསུམ་འཚལ་ཏེ། ཚོགས་ཀྱི་ཡོ་བྱད་ལ་བྱིན་རླབས་གནང་བར་ཞུ། ཞེས་བརྗོད། དེ་ནས་ཚོགས་འཁོར་ནང་མཆོད་ལྟར་བྱིན་གྱིས་བརླབ། དེ་ནས་ཚོགས་ཐམས་ཅད་ཀྱི་ཕུད་བསྡུས་ཏེ་སྣོད་གཉིས་སམ་གསུམ་སོགས་གང་བདེར་བླུགས། དེའི་ནང་དུ་མ་ད་ན་བླུགས་པར་ས་པཎ་གྱིས་བཞེད་ཀྱང༌།
རྗེ་ཀུན་དགའ་བཟང་པོའི་གསང་བ་ཀུན་རྒྱན་དང་ཀུན་མཁྱེན་གྱི་ཚེས་བཅུའི་ཆོ་ག་རྣམས་སུ་མ་ད་ནི་ཕུད་སོ་སོར་འབུལ་བར་གསུངས་པ་ལྟར་ན་ཕྱག་ལེན་བདེ་བས་སྣོད་གཅིག་ཏུ་བླུགས་ལ། ལས་རྡོར་གྱིས་ཞུ་འབུལ་བྱ་ཞིང༌། རིམ་བཞིན་དུ་ཐུར་མ་ལྟ་བུས་ཕུལ་བའམ། དཀྱིལ་འཁོར་གྱི་དྲུང་དུ་བཞག ཚོགས་པ་རྣམས་ཀྱིས་འཕགས་པ་རིན་པོ་ཆེའི་མཛད་པའི་དམན་པའི་ཡུལ་ལས་མ་གསུང་ཞིང་ཕུལ། འདིའི་དོན་བདག་ཉིད་སྐལ་བ་བཟང་བའི་ཕྱིར་ཅུང་ཟད་བཤད་ན། ཉན་ཐོས་དང་རང་སངས་རྒྱས་ཀྱི་ཐེག་པ་ལ་ཞུགས་པའི་གང་ཟག་དམན་པ་རྣམས་ཀྱིས་ནི་ཐེག་ཆེན་གྱི་ལྟ་སྒོམ་སྤྱོད་པ་ཐམས་ཅད་ནོར་རོ་ཞེས་བློས་མི་ཆུད་པ་ཡིན་ལ་དེས་ན་དེ་དག་གི་ཡུལ་ལས་རབ་ཏུ་འདས་ཤིང༌། དུས་གསུམ་གྱི་རྒྱལ་བ་རིགས་ལྔ་ལ་སོགས་པ་ཀུན་གྱི་དམ་ཚིག་མཆོག་ཏུ་གྱུར་པ། བླ་ན་མེད་པ་མཆོག་གི་དངོས་གྲུབ་ཀུན་གྱི་གཞིའམ་རྩ་བ་ལྟ་བུར་གྱུར་པ། ལྕགས་ཀྱུ་ལྔ་དང་སྒྲོན་མེ་ལྔའི་རང་བཞིན་བདུད་རྩི་མཆོག་གིས་བླ་མ་དང་དཀྱིལ་འཁོར་གྱི་ལྷ་ཚོགས་ཐམས་ཅད་མཆོད་པར་བགྱིའོ།
གཞན་ཡང་ཉོན་མོངས་པ་དང༌། ཤེས་བྱའི་སྒྲིབ་པ་དང༌། སྙོམ་འཇུག་གི་སྒྲིབ་པའི་དྲི་མ་ཀུན་བསལ་བར་མཛད་ནས། མཚན་མར་འཛིན་པའི་རྣམ་པར་རྟོག་པ་ཀུན་ལས་རྣམ་པར་གྲོལ་བ། བླ་ན་མེད་པའི་བྱང་ཆུབ་ཀྱི་སེམས་དོན་དམ་པའི་མཚན་ཉིད་ཅན་གྱིས། མཆོད་བྱ་མཆོད་བྱེད་མཆོད་ཡུལ་ཐམས་ཅད་ལ་རྒྱས་བཏབ་པས་ཐབས་བདེ་བ་ཆེན་པོ་དང་ཟུང་དུ་འཇུག་པའི་སྒོ་ནས་མཉེས་པར་གྱུར་ཅིག ཅེས་ཏེ་སྔ་མ་ནི་བདུད་རྩི་འབུལ་བ་དང༌། ཕྱི་མ་ནི་དོན་དམ་པའི་མཆོད་པ་ཡིན་ནོ། ། ཡང་ཞུ་འབུལ་དང་བཅས་ཏེ་དཀོན་མཆོག་གི་དྲུང་དུ་ཚོགས་རྒྱ་ཆེ་བར་འབུལ་ཞིང༌། ཞལ་ཟས་རོ་བརྒྱ་སོགས་བརྗོད་དེའི་དོན་ནི་གོ་སླའོ། །
ཡང་ཕུད་གཉིས་པ་སོགས་འབུལ་བའི་ཕྱིར་ཞུ་འབུལ་དང་བཅས་ཏེ། གཏོར་སྔགས་རྣམས་བརྗོད། དེ་ཡང་མཁའ་འགྲོ་ཆོས་སྐྱོང་ཐམས་ཅད་ཡི་དམ་གྱི་ལྷ་དངོས་ཡིན་པའི་འདུ་ཤེས་བསྐྱེད་དགོས་ཀྱི་གཞན་དུ་འབངས་ཀྱིས་རྒྱལ་པོ་ལ་འབུལ་བའམ། དགེ་སློང་གིས་ཁྱིམ་པ་ལ་འབུལ་བ་ལྟ་བུར་འགྱུར་ཞེས་གསུངས། ཕྱི་མཆོད་ནང་མཆོད་ཕྲིན་ལས་བཅོལ་བ་རྣམས་མཛད་པ་ནི་ལེགས་པའི་ཡན་ལག་གོ ། ལས་རྡོར་གྱིས་ཕྱག་དང་བཅས་ཏེ། པདྨ་བྷཉྫ་ར་མ་ད་ན་བླུགས་པའི་ཁར་གཡོན་པའི་མཐེབ་སྲིན་གྱིས་བ་ལ་བཟུང་ལ་པད་སྐོར་སྔོན་དུ་འགྲོ་བས། གཡས་པས་བྷཉྫ་བཟུང༌། གཡོན་པས་སྟེགས་ནས་བཀབ་སྟེ་ཚིགས་བཅད་གོང་འོག་གཉིས་གང་རུང་བརྗོད་པས་ཆོག་ཀྱང༌། འདིར་གཉིས་ཀ་བཀོད་པ་ལྟར་ན།
རྡོ་རྗེ་འཛིན་སོགས་བརྗོད། སློབ་དཔོན་གྱིས་མགོ་དྲངས་ཏེ། ཨེ་མ་ཞི་བ་ཆེན་པོ་སོགས་ཀྱིས་ལན་གདབ། སླར་ཡང་ཕྱག་གསུམ་ཕུལ་ཏེ། སློབ་དཔོན་གྱི་མདུན་དུ་འགྲེངས་ལ། འདིར་ནི་ཆོས་རྣམས་སོགས་བརྗོད། ལན་དུ་བདེ་གཤེགས་ཆོས་ལ་བརྗོད། དེ་དག་གི་དོན་ཡང་ཚིགས་བཅད་དང་པོ་གོ་སླ། གཉིས་པའི་དོན་ནི། ཨེ་མ་ཞེས་ངོ་མཚར་བའི་ཚིག་དང་པོར་སྨྲས་ཏེ།
ངོ་མཚར་བའི་རྒྱུ་མཚན་གང་ཞེ་ན། ཞི་བ་ཆེན་པོ་ཀྱེ་ཞེས་མཚན་འཛིན་རྣམ་རྟོག་རབ་ཏུ་ཞི་བའི་རིག་པ་འཛིན་པ་རྣམས་ལ་བོས་ནས། བསོད་ནམས་དང་ཡེ་ཤེས་ཀྱི་ཚོགས་ཆེན་པོ་བླ་ན་མེད་པའི་ཡེ་ཤེས་ཀྱི་དཔལ་རབ་ཏུ་འབར་བས་ཉོན་མོངས་དུག་གསུམ་རྒྱུ་འབྲས་དང་བཅས་པ་ཐམས་ཅད་བསྲེག་པར་བྱེད་ཅིང༌། འདི་འདྲ་བའི་བདེ་བ་ཆེན་པོ་ལྷན་ཅིག་སྐྱེས་པའི་ཡེ་ཤེས་འཕེལ་བར་བྱེད་པ་སྟེ། བརྟན་པ་དང་གཡོ་བའི་གནས་ཀུན་ཀྱང་ཨ་ཧོ་སུ་ཁ་ཆེ་སྟེ་ངོ་མཚར་སྒྱུ་མའི་རོལ་བའི་བདེ་བ་ཆེན་པོ་ཉིད་དུ་གྱུར་ཏོ། ། དེའི་དོན་རྒྱུད་ལས། དམྱལ་བ་ཡི་དྭགས་བྱོལ་སོང་དང༌། ། ལྷ་དང་ལྷ་མིན་མི་རྣམས་ཀྱིས། ། སྦྱིན་སྲེག་ཆོ་གས་དགྱེས་པ་ཉིད། ། ཅེས་དང༌།
འདིས་ནི་རྡོ་རྗེ་མཉེས་པར་འགྱུར། ། ཡེ་ཤེས་དེ་ནི་རབ་དགྱེས་བྱ། ། ཞེས་པའི་དོན་ནོ། ། གཞན་ཡང་སྒྱུ་འཕྲུལ་དྲྭ་བའི་རྒྱུད་ལས། མཆོད་པ་ཆེན་པོ་འདོད་ཆགས་ཆེ། ། ཞེས་སོགས་ཀྱི་དོན་ཡང་འདི་ཉིད་ལ་འགྲེལ་རུང་བ་ཉིད་དོ། ། ཚིགས་བཅད་གཉིས་པའི་དོན། བླ་ན་མེད་པའི་ངོ་མཚར་གྱིས་མཛེས་པའི་ཐར་པ་ཆེན་པོའི་གྲོང་ཁྱེར་འདིར་ནི་ཆོས་ཏེ་འདོད་ཡོན་གྱི་ལོངས་སྤྱོད་གང་དང་གང་མཆིས་པ་རྣམས་མཛེས་མི་མཛེས་ཞིམ་མི་ཞིམ། མངར་མི་མངར་སོགས་ཀྱི་རྣམ་རྟོག་མེད་པར་བཟང་པོ་ཁོ་ན་ཉིད་དུ་འདུ་ཤེས་ཤིང་ལྟོས། དཔའ་བོ་རྣལ་འབྱོར་མའི་ཚོགས་ཐམས་ཅད་ཀྱང་ངེས་པར་བྱིན་གྱིས་བརླབ་པའི་ཕྱིར་འདུས་པ་ལ་ནི་ཐེ་ཚོམ་དང་ཡིད་གཉིས་མེད་དེ།
སྔགས་དང་ཕྱག་རྒྱ་ཏིང་ངེ་འཛིན་རྣམ་པར་དག་ཅིང༌། དེ་དག་གི་ཐུགས་རྗེའི་མཐུ་དཔག་ཏུ་མེད་པ་ཉིད་ཀྱིས་སོ། ། དེས་ན་བྲམ་ཟེ་གཙང་སྦྲའི་ཀུན་སྤྱོད་ཁོ་ན་ལ་འབད་པ་དང༌། གདོལ་པ་རང་བཞིན་ངན་པའི་ལས་ལ་བརྩོན་པ་དག་དང༌། ཁྱི་དང་ཕག་མི་གཙང་བའི་དངོས་པོ་ལ་དུས་རྟག་པར་ལོངས་སྤྱོད་པ་རྣམས་ཀྱང༌། འཇིག་རྟེན་གྱི་འཁྲུལ་ངོར་དེ་ལྟར་སྣང་བ་ཙམ་མ་གཏོགས། དོན་དམ་པར་རང་བཞིན་གཅིག་ཏུ་གནས་པ་ཤེས་པའི་སྒོ་ནས་རིགས་མཐོ་དམན། ཟས་གཙང་བཙོག སྤྱོད་པ་བཟང་ངན་གྱི་རྟོག་པ་ཐམས་ཅད་སྤོང་ནས་རོལ་ཏུ་གསོལ། ཞེས་པའི་དོན་དང༌།
ཚིགས་བཅད་ཐ་མ། གང་ཞིག་ལམ་བདེ་བ་ནས་འབྲས་བུ་བདེ་བར་གཤེགས་པའི་ཆོས་སྐུ་གསུང་ཐུགས་ཀྱི་གསང་བ་སྤྱི་དང་ཁྱད་པར་ཐབས་སྙིང་རྗེ་ཆེན་པོ་དང་ཟུང་དུ་འཇུག་པའི་སྤྲོས་པ་དང་བྲལ་བའི་ངོ་བོ་ཉིད་ཀྱི་སྐུ་ལ་རིན་ཐང་མེད་པ་ཉིད་དེ། འདོད་ཆགས་ལ་སོགས་པ་ཉོན་མོངས་པའི་དྲི་མ་བྲལ་ཞིང་གཟུང་དང་འཛིན་པའི་ཆོས་ཐམས་ཅད་རྣམ་པར་སྤངས་པའི་བདག་ཉིད། ཆོས་ཐམས་ཅད་ཀྱང་རང་བཞིན་སྤྲོས་པ་དང་བྲལ་བའི་དེ་བཞིན་ཉིད་དེ་ལ་བདག་ཅག་རྣམས་གུས་པ་ཆེན་པོས་ཕྱག་འཚལ་ལོ། ། ཞེས་བརྗོད་དེ་དོན་དུ་གཙང་བཙོག་སོགས་ཀྱི་སྤྲོས་པ་མེད་པ་དེ་དག་གི་རང་བཞིན་གཅིག་ཏུ་རྟོགས་ནས་རིམ་གྱིས་སངས་རྒྱས་པར་བསྟན་པའོ། ། ལེན་པ་པོ་དང༌། འབུལ་བ་པོ་གཉིས་ཀས། ཨ་ཧོ་མ་ཧཱ་སུ་ཁ་ཧོ། ཞེས་བརྗོད་ཅིང་མ་ད་ན་གོ་རིམ་མ་ལོག་པར་འགྲིམ། དེ་ནས་སླར་ཡང་སློབ་དཔོན་ལ་ཚོགས་ཀྱི་ལོངས་སྤྱོད་ཉིས་འགྱུར་སོགས་ཐམས་ཅད་ལ་ཁྱབ་པར་རྒྱལ་ཕམ་མེད་པར་སྣོད་དུ་བཞག་སྟེ་ཕུལ།
འབུལ་པ་པོ་རྣམས་ཀྱིས་ཀྱང་པད་སྐོར་དང་བཅས་པས་ལེན། ལས་ཀྱི་རྡོ་རྗེས་མ་ཐོབ་པར་སྣོད་ས་ལ་མི་བཞག་པར། ལས་ཀྱི་རྡོ་རྗེས་ཐོབ་ཟིན་པ་དང༌། སློབ་དཔོན་ནམ་ལས་རྡོར་གྱིས་ཐམས་ཅད་ཚོགས་ལ་རོལ་པར་ཞུ་ཅེས་བརྗོད་ཅིང༌། སྙིང་ཁའི་བྃ་ཡིག་སངས་རྒྱས་ཐམས་ཅད་འདུས་པའི་ངོ་བོ། ལག་པ་གཉིས་དགང་གཟར་བླུགས། ཁ་ཐབ་ཁུང༌། ལྟེ་བ་ནས་མེ་སྦར་བ་སོགས་ཀྱི་ནང་གི་སྦྱིན་བསྲེག་གསལ་བཏབ། རྨོར་ཆེན་གྱིས་མཛད་པའི་ཚོགས་འཁོར་འདིར་དགེ་སློང་རྡོ་རྗེ་འཛིན་པས་ཀྱང་མ་ད་ན་སོགས་བསྟེན་དགོས་པ་ལྟ་བུར་གསུངས་ཀྱང༌། ཆོས་རྗེ་པས།
སྡོམ་བརྩོན་རྣམས་ཀྱི་ལྕེ་ལ་མྱང་བ་ཙམ་བྱ། གཞན་ཡང་བུ་རམ་དང་ཤིང་ཐོག་ལ་བསང་བ་ལ་སོགས་པ་གཏོར་མ་བྱིན་གྱིས་བརླབ་པར་ལྟར་བྱ། ཤ་ལྔ་བདུད་རྩི་ལྔ་བསམ་སྟེ་ཟོས་པས། སོགས་ནས། དེས་ན་རྒྱ་གར་གྱི་སློབ་དཔོན་ཀླུ་སྒྲུབ་ཡབ་སྲས་དང༌། ཐོགས་མེད་སྐུ་མཆེད་ནས་བཟུང་སྟེ། ཇོ་བོ་ཆེན་པོ་རྗེ་དང༌། ཁོ་བོའི་མཁན་པོ་ཆེན་པོ་ལ་སོགས་པ་རྣམས་ཀྱི་ཚོགས་ཀྱི་འཁོར་ལོའི་ལུགས་འདི་ཡིན་ནོ། ། ཞེས་གསུངས་པ་ལ་དགོངས་ཏེ་དུས་ཚུལ་གྱིས་ལོངས་སྤྱོད་པ་ལས། དམ་ཚིག་རྫས་ནི་ཇི་བཞིན་སྙེད། །
ཞེས་པ་སྒྲ་ཇི་བཞིན་པར་ངེས་པར་འཛིན་ན་བཅས་ལྡན་དགེ་སློང་གི་བཅས་ལྟུང་ཐམས་ཅད་ལས་ཕལ་ཆེར་འདའ་བ་ལྟ་བུར་འགྱུར་བས་བག་ཡོད་པར་གྱིས་ཤིག འདི་སྐོར་ལ་རྡོ་རྗེ་གདན་པ་ཆེན་པོ་ཡབ་སྲས་སོགས་ཀྱིས་ཀྱང་སྒྲུབ་བྱེད་མང་དུ་བཀོད་ཅིང༌། རྗེ་རྒྱལ་བའི་ལུང་བསྟན་པ་ཆེན་པོ་ལ་བཀག་པ་གནང་བ་ནི་མ་དག་པས་དག་པ་སུན་འབྱིན་ལས་གཞན་སྙིང་པོ་ཅུང་ཟད་ཀྱང་ཡོད་པར་མི་སེམས་སོ། ། གང་ལྟར་གཙང་སྨེའི་རྣམ་རྟོག་དང་བྲལ། ཤ་ཡང་བུ་རམ་སོགས་སུ་བསྒྱུར། དེ་རྣམས་ཀྱང་ཤར་བསྒྱུར་བ་དང་རྗེ་རྡོ་རྗེ་འཆང་གིས་དྲུང་པ་ཆོས་རིན་པོ་ཆེ་ལ་གནང་བའི་ལན་དུ། འོན་ཀྱང་ཡོན་ཏན་འདི་ཐོབ་པར་ཞལ་གྱིས་བཞེས་པའི་སྔགས་འཆང་རྣམས་ཚོགས་འཁོར་མཛད་པའི་དྲུང་དུ་ལུག་ཤ་བཟང་པོ་གཅིག་དང༌། ཁྱི་ཤ་རུལ་པ་གཅིག་ཕུལ་ན་བཟང་ངན་གྱི་རྟོག་པ་འདུག་མི་འདུག་མངོན་སུམ་གྲུབ་མཆིས། ཞེས་པའི་དོན་ལྟ་བུ་ཡིན་ན་མ་གཏོགས་ཆང་དང་ཤ་སོགས་འགྲངས་ཐག་མ་ཆད་ཀྱི་བར་དུ་ལོངས་སྤྱོད་ནས། ད་དུང་སྔགས་ཀྱི་བསྟན་འཛིན་སྔ་མ་དང༌།
གྲུབ་ཐོབ་སྔ་མ་དག་ལ་ཁ་གཡར་བ་རྣམས་ནི་མགྲིན་བཟང་གི་རྒྱབ་ཏུ་གཟིག་པགས་བཀབ་པ་བཞིན། ནམ་ཞིག་རང་གི་ནང་ཆ་འདོན་ངེས་སོ། ། དེས་ན་རྒྱུད་ཐམས་ཅད་ཀྱི་རྒྱལ་པོ་དཔལ་དུས་ཀྱི་འཁོར་ལོ་ལས། ཕྱག་རྒྱ་བསྒོམ་པའི་དོན་དུ་གསུངས་ཏེ་ཉིན་མཚན་དུས་སུ་ཆགས་པ་ཟད་པའི་དོན་གྱི་མིན་པ་ཉིད། གསུང་གི་རྡོ་རྗེ་མཆོད་པའི་དོན་ཏེ་ངེས་པར་སྔགས་པ་རྣམས་ལ་མྱོས་བྱེད་གསུངས་པ་ཉིད་མ་ཡིན། ཁ་ཟས་ཐམས་ཅད་བདེ་བའི་དོན་ཏེ་ཉིན་ཞག་སོ་སོའི་དུས་སུ་མ་ཞུའི་རྒྱུར་ཡང་མ་གསུངས་སོ། ། ཞེས་གང་གསུང་ལྟར་ངེས་པར་འཚལ་ལོ། ། སྐབས་འདིར་ལུང་རིགས་ཀྱི་སྤྲོས་པ་ཆེ་ཙམ་དགོས་པ་འདུག་ཀྱང་ཡིག་ཚོགས་ལྕི་བ་དང༌། རང་གི་སྐྱོན་ལ་མ་བལྟས་པར་གཞན་སྐྱོན་འཚོལ་བའི་སྐྱོན་དུ་འགྱུར་བར་མཐོང་ནས་རེ་ཞིག་བཏང་སྙོམས་སུ་བཞག་པའོ། ། ད་ནི་དཀྱུས་ལ་འཇུག་སྟེ་དེ་དག་གི་དུས་སུ་རྩོད་པ་ཞེས་ཏེ་གྲུབ་མཐའི་གཏམ་སྣ་ཚོགས་དང༌།
ཆགས་སྡང་དང་བཏང་སྙོམས་བསྐྱེད་པའི་ཤགས་མི་འབྱེད། སེམས་དགའ་བའི་གཏམ་དང་གཙོ་བོར་ཆོས་ཀྱི་འབེལ་གཏམ་བྱ། བླ་མ་སོགས་ལ་གནང་བ་མ་ཞུས་པ་ཕྱིར་མི་འགྲོ། རབ་ཏུ་མྱོས་པའི་ཆང་མི་འཐུང༌། ཐ་མལ་གྱི་འདུ་ཤེས་མི་བསྐྱེད་པ་སོགས་དམ་ཚིག་དང་ལྡན་པར་ལོངས་སྤྱོད། གཞན་ཡང་སྐྱེས་པ་ལ་ཊ། བུད་མེད་ལ་ཊི། ཁྱིམ་པ་ཡིན་ཡང༌། ཤ་ལ་བ་ལ། ཆང་ལ་མ་ད་ན།
ཟན་སོགས་ལ་ཏྲི་པི་ཏ། ཚོད་མ་ལ་ཏིན་དྷ་ན། ཐོད་པ་ལ། པདྨ་བྷཉྫ་ཏེ་སྣོད་གཞན་ལའང་དེ་བརྗོད། ཅང་ཏེའུ་ལ་ཀྲི་པི་ཏ། དམ་ཚིག་དང་ལྡན་པ་ལ་ཀ་ལིཉྫ། དམ་མེད་ལ་དུན་དྷུ་ར། འོང་བ་ལ་ཕྲེན་ཁ་མ། འགྲོ་བ་ལ་ཁེ་ཊ་བ། རུས་རྒྱན་ལ་ཤུ་ར་ག
སོགས་ཀྱི་བརྡ་ཡི་སྐད་དང༌། གཞན་ཡང་བརྡ་དང་བརྡའ་ཡི་ལན་ལ་བྱང་བར་བྱའོ། ། ཕྱི་ནང་གི་ལྷ་ཀླུ་གར་གྱིས་ཚིམ་པའི་ཆེད་དུ། གླུ་ལེན་པ་རྣམ་སྣང་མཐའ་དང༌། གོས་དཀར། གར་བྱེད་པ་རྣམས་སྣང་མཛད་དང༌། སྤྱན་མའི་ངོ་བོར་ཤེས་པས་རྡོ་རྗེའི་གླུ་དང༌། དཔྱིད་ཀྱི་རྒྱལ་མོའི་གླུ་དབྱངས་ལེན་པ་སོགས་དེ་ཡང་སངས་རྒྱས་ཀྱིས་བཀའ་ལས་བྱུང་བ་དགོས་ཀྱི་གཞན་གྱིས་གོ་མི་ཆོད་པ་གསུངས། ཡུལ་ཁམས་སྤྱིའི་རིམ་གྲོ་སོགས་སུ་སངས་རྒྱས་ཀྱི་གར་བྱ་བར་འདོད་ན་ཡང་རྒྱལ་བ་རྡོ་རྗེ་འཆང་ཆེན་པོའི་གསུང་རབ་ལྟར་བྱའོ། ། ལུས་ཀྱི་དཀྱིལ་འཁོར་ལྷན་ཅིག་སྐྱེས་པའི་ཡེ་ཤེས་ཀྱིས་ཚིམ་པར་བྱ་བ་ནི།
རྣལ་འབྱོར་མ་ས་རླུང་གི་ནུས་པ་དང་ལྡན་པ་ཡིན་ན་ཕོ་ཉའི་ལམ་བསྒོམ་པ་དང༌། དེ་ལྟ་མིན་ཞིང་རབ་ཏུ་བྱུང་བའི་རྟེན་ཅན་གྱིས་ནི་སྙིང་གར་མར་རམ། ཆང་ཅུང་ཟད་བྱུགས་ཏེ། རང་ཧེ་རུ་ཀ་ཡབ་ཡུམ་སོགས་སུ་བསྒོམ་ནས་བདེ་སྟོང་གི་ཡེ་ཤེས་ལ་མཉམ་པར་བཞག་གོ ། རྗེས་ཆོག་ལ་དྲུག་ཡོད་ཀྱང་ལྷག་མ་མ་གཏོགས། གཞན་རྣམས་ཆོ་གའི་རྗེས་ཆོག་ལ་ཚང་བས་སྐབས་འདིར་མི་སྨྲ་ཞིང༌། ལྷག་མ་རྣམས་གྲལ་གྱི་མཐའ་ནས་ཡར་རིམ་བཞིན་བསྡུས་ཏེ་སློབ་དཔོན་གྱི་མདུན་དུ་བཞག་པ་ལ། བྱིན་གྱིས་མ་བརླབ་པའི་ཆང་ཅུང་ཟད་ཀྱིས་ཁ་ཕྲུ་འབར་བའི་ཕྱག་རྒྱའི་བར་ནས་བཏབ་ཅིང༌། ཕཻཾ་བརྗོད། དཔལ་འབར་རམ་སྤོས་བཙུགས་པ་ནི་གྲིབ་གནོན་གྱི་གདོན་སྲུང་བའི་ཆེད་དུ་ཡིན་ལ།
འབྲུ་གསུམ་གྱིས་བྱིན་གྱིས་བརླབ། ཨོཾ་ཁ་ཁ་སོགས་སྔགས་ལན་གསུམ་བདུན་ཅི་རིགས་བརྗོད་ཅིང་ལྷག་མ་ལ་དབང་བའི་འབྱུང་པོ་ཐམས་ཅད་ཚིམ་པར་བསམ་ཞིང་སྒྲུབ་ཁང་གི་ཕྱི་རོལ་དུ་སྟེགས་གཙང་མར་བཞག་ཅིང་རེ་ཞིག་གི་བར་བྱ་ཁྱི་སོགས་ཀྱང་སྲུང་བར་བཤད། བཤལ་ཆུ་འདོར་བ་ནི་རྙིང་མའི་ཤན་འདྲེས་པ་ཡིན་སྐབས་འདིར་དེ་འདྲའི་བཤད་པ་མེད། དེ་ནས་ཡེ་ཤེས་ཀྱི་མཁའ་འགྲོ་མ་བསྡུ་བའི་ཕྱིར། རྡོ་རྗེའི་གླུ་དང༌། བཀྲ་ཤིས་གང་ཞིག་སོགས་ཀྱི་ཤིས་བརྗོད་དང༌། སྨོན་ལམ་བརྗོད། ཡོན་བདག་ལ་ཤིས་བརྗོད་དང༌། ཡོན་འབུལ་བ་སོགས་ནི་ལྷག་མའི་གོང་དུ་བྱ་བར་གསུངས་ཤིང༌། ཡོན་བདག་དབང་ཐོབ་པ་ཡིན་ན་ཚོགས་སྐལ་སྦྱིན།
དབང་མ་ཐོབ་པ་ཡིན་ན་མི་སྦྱིན་པ་ཤས་ཆེ་ཞིང་སྔགས་འཆང་ཆེན་པོས་ལྷག་མའི་རྗེས་སུ་སྦྱིན་པར་གསུངས་པ་ཡང་འཐད་མིན་བརྟག་པར་བྱའོ། ། དེ་ལྟ་བུའི་ཚོགས་འཁོར་དེ་ལ་ནང་གསེས་ཀྱི་དབྱེ་བ་མང་སྟེ་དཔའ་བོ་དང་རྣལ་འབྱོར་མ་གཉིས་ཀ་ཚོགས་པ་ནི་ཚོགས་འཁོར། རྐྱང་པ་སོ་སོ་ལ་དཔའ་བོའི་སྟོན་མོ་དང༌། དཔའ་མོའི་སྟོན་མོ། དབང་བསྐུར་རབ་གནས་སོགས་ཀྱི་དུས་སུ་ནི་ཙ་རུའི་བཟའ་བ། ལྷ་ཡི་རྣལ་འབྱོར་མི་འདྲ་བ་དུ་མ་ཚོགས་པ་ནི་མཛའ་བ་འདུས་པ། གནོད་པ་ཞི་བ་སོགས་ཀྱི་སྐབས་སུ་རྣལ་འབྱོར་ཕོ་མོ་ཐམས་ཅད་གར་མཁན་གྱི་ཚུལ་དུ་བཞུགས་ཤིང་གླུ་གར་བགྱི་བ་ལ་སངས་རྒྱས་ཀྱི་གར་སོགས་དང༌། འཇིག་རྟེན་དང་འཇིག་རྟེན་ལས་འདས་པའི་རྟེན་དགྲ་སྟྭ་དང༌། ཐོད་པ་སོགས་བྲིས་ཏེ་མཆོད་པ་རིགས་ལྡན་མཆོད་པ། ནང་དུ་དེ་དག་མཆོད་ཅིང༌།
ཕྱི་རོལ་དུ་གྲོང་པབི་ཆོས་ཀྱི་མ་གོས་པའི་བུ་མོ་ལྷ་གྲངས་དང་མཐུན་པ་ལ་བཟའ་བཏུང་སོགས་སྟེར་བ་ནི་གཞོན་ནུ་མའི་སྟོན་མོ་ཞེས་སུ་དབྱེའོ། ། དྲུག་པ་དགོས་པ་ནི། བསོད་ནམས་དང་ཡེ་ཤེས་ཀྱི་ཚོགས་ཐམས་ཅད་རྫོགས་པ་དང༌། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་ཐོབ་པར་འགྱུར་བ་དཔལ་ཀྱེ་རྡོ་རྗེའི་རྒྱུད་གསུམ་སོགས་ལས་གསུངས་སོ། ། སྨྲས་པ། རྣལ་འབྱོར་མ་ཀུན་རྣམ་པར་འདུ་བའི་དུས། ། དམ་ཚིག་ཉམས་པའི་སྐྱེ་བོས་དབེན་གནས་སུ། ། དབང་ཐོབ་དམ་ཚིག་ལྡན་པའི་གྲོགས་དང་བཅས། ། ཚོགས་ཀྱི་འཁོར་ལོའི་བྱ་བ་བརྩམ་པར་བགྱི། ། ལོག་འཚོ་བྲལ་བའི་ཐབས་ཤེས་ཡོ་བྱད་བསགས། །
ཚིམ་པ་དྲུག་ལྡན་ཆོ་ག་ལེགས་སྒྲུབ་ན། ། འཇིག་རྟེན་འཇིག་རྟེན་འདས་པའི་དགེ་ལེགས་ཀུན། ། ལག་པའི་མཐིལ་དུ་མཆིས་ཞེས་རྒྱལ་རྣམས་བསྔགས། ། འཚེ་དང་གཏི་མུག་ཆགས་པའི་རང་གཟུགས་ལ། ། བླུན་པོ་འགའ་ཞིག་ཚོགས་འཁོར་མིང་བཏགས་པ། ། ཨཱ་དརྴ་ཡི་ངོས་ཀྱི་ལུས་ཕྲ་ལ། ། རོལ་བའི་བྱིས་པ་ཉིད་དང་ཅིས་མི་མཚུངས། ། མཚམས་སྤྲིན་བླ་གོས་འཆང་བའི་བྲམ་ཟེ་ཡིས། ། ལོག་འཚོའི་འཚོ་བ་བརྟེན་པ་ག་ལ་རིགས། ། དེས་ན་ལྔ་ཟུང་བཅུད་དུ་ལེགས་བསམ་པའི། །
དཀར་གསུམ་འཚོ་བ་བརྟེན་པ་སྔོན་རབ་སྲོལ། ། སྦྱར་རྟོག་སྦར་གསུམ་ནུས་པ་ཆེར་ཐོབ་ཚེ། ། ཆོས་སྐྱོང་ཞབས་ཀྱིས་བཅོ་བརྒྱད་ཡུལ་གྱི་ཆང༌། ། ལྟོ་བར་བསྐྱིལ་བཞིན་དགག་སྒྲུབ་བྲལ་ཉིད་ཕྱིར། ། བསྟེན་པ་སངས་རྒྱས་མཆོག་གི་དམ་ཚིག་གོ ། དེང་དུས་ཉམས་རྟོག་སྤུ་མེད་རལ་ཞུར་ཅན། ། འཕོང་མེད་བདེ་བ་མཆོག་གི་ཕྲུ་གུ་དང༌། ། འཁྲུལ་བའི་ཡེ་ཤེས་འཆར་བའི་བདུད་རྩི་བརྟེན། ། གྲུབ་ཐོབ་མིང་གིས་རློམ་པ་མང་མཆིས་མོད། ། བསྐྱེད་རྫོགས་གནད་ཀྱི་ཐེམ་སྐས་མ་རྙེད་ཅིང༌། །
སྙན་བརྒྱུད་གདམས་པའི་གསང་ལམ་ཆ་མེད་ཕྱིར། ། དེ་དག་རིག་པ་འཛིན་པའི་ཁང་བཟང་དུ། ། བསྐལ་བཟང་ཚོགས་པའི་གྲལ་དུ་འཇུག་འདོད་འཁྲུལ། ། བདག་ཉིད་ཆུང་ནས་དམ་པས་རྗེས་སུ་བཟུང༌། ། ཟབ་གསང་རྒྱུད་སྡེའི་གནད་དོན་ཕྱོགས་ཙམ་རྟོག ། ལུང་དང་རིགས་པའི་སྤོབས་པ་ཅུང་མཐོ་བས། ། བདེན་པར་སྨྲ་བའི་རོ་འཛིན་ཐུགས་མ་གྱུར། ། ཅེས་པའང་བར་སྐབས་ཀྱི་གཏམ་མོ། ། རྩ་བའི་གསུམ་པ་རྗེས་ཆོག་ལ། མཆོད་བསྟོད་དངོས་གྲུབ་བླང་བ།
བཟོད་གསོལ་བརྟན་བཞུགས་གཤེགས་གསོལ་སྲུང་བ་དགེ་བསྔོ་བཀྲ་ཤིས་བཅས་ཏེ་གསུམ་ལས། དང་པོ་ནི། མཆོད་པ་ཞལ་གསོས་བྱིན་གྱིས་བརླབས་ཏེ་འབུལ་ཞིང་བསྟོད་པ་བསྡུས་པས་བསྟོད། རྗེ་བཙུན་རྡོ་རྗེ་རྣལ་འབྱོར་མས་སོགས་ཀྱིས་འདོད་པའི་དོན་ལ་གསོལ་བ་བཏབ། གཉིས་པ་ནི། ཡིག་བརྒྱ་ལན་གསུམ་གྱིས་ལྷག་ཆད་ཁ་བསྐང༌། མ་འབྱོར་པ་དང་སོགས་དང༌། བདག་ལས་དང་པོའི་རྟེན་གྱི་གང་ཟག་སོགས་ཚིག་བཅད་ལྷུག་གཉིས་ཀྱིས་བཟོད་པ་གསོལ། འདིའི་སྐབས་སུ་གཙོ་བོར་མི་ཤེས་པའི་སྒོ་ནས་བྱས་པ་རྣམས་བཟོད་པར་གསོལ་བ་ཡིན་གྱིས། ཤེས་བཞིན་དུ་ཆད་ལྷག་བཏང་བ་སོགས་ནི་བཟོད་པ་གསོལ་དུ་མེད་དོ། །
བྲིས་སྐུ་སོགས་ཡོད་ན་བརྟན་བཞུགས་ཀྱི་ཚིག་བརྗོད་ཅིང་མེ་ཏོག་གཏོར་བས་འཁོར་བ་མ་སྟོངས་ཀྱི་བར་དུ་བཞུགས་པར་བསམ། མཎྜལ་སྟེང་འོག་གཉིས། བུམ་ནང་གི་ཡེ་ཤེས་པ་བདུད་རྩིའི་རང་བཞིན་དུ་བཞུགས་པ། གཏོར་མགྲོན་གྱི་ཡེ་ཤེས་པ་དང་བཅས་པ། ཨོཾ་ཁྱེད་ཀྱིས་སོགས་ཀྱིས་གཤེགས་སུ་གསོལ། འདིའི་དོན་གཞན་སླ་ལ། སངས་རྒྱས་ཀྱི་ཡུལ་འོག་མིན་དང༌། སེམས་ཅན་གྱི་དོན་གཉིས་ཡིན་ཞེས་བླ་མ་རྣམས་བཞེད་དོ། ། དེ་ལྟར་ཡེ་ཤེས་པ་གཤེགས་དམ་ཚིག་པ་རྣམས་རང་ལ་དགུག་གཞུག་བཅིང་མཉེས་གྱུར་པར་བསམ་ལ་ཛཿཧཱུྃ་བཾ་ཧོཿབརྗོད། བསམ་མི་ཁྱབ་ཀྱི་བསྡུ་རིམ་གོང་དུ་བཤད་ཟིན།
གསུམ་པ་སྲུང་བ་སོགས་ནི། རང་གི་གནས་སོ་སོར་གོ་ཆ་བཀོད། སུམ་བྷ་ནི་ལན་གཉིས་བརྗོད་པས། ཕྱོགས་གཡས་བསྐོར། མཚམས་གཡོན་སྐོར་གྱིས་སྲུང་བའི་གུར་ཁང་རྡོ་རྗེའི་རྭ་གུར་ཕྱི་རོལ་མདའ་ཡི་དྲྭ་བ་ཡེ་ཤེས་ཀྱི་མེ་རི་དང་བཅས་པ་བསམ་པ་སྟེ་དེའི་སྐབས་སུ་ཕྱག་རྒྱ་ལ་ལ་ཞིག་གིས་སྡིག་མཛུབ་བསྟན། མཐེ་བོང་དང་གུང་མོས་སེ་གོལ་གདབ་གསུངས། འགའ་ཞིག་སྡིག་མཛུབ་བསྟན་གསུངས། འགའ་ཞིག་སྡིག་མཛུབ་དང་མཐེ་བོས་སེ་གོལ་གདབ་གསུངས་པ་འགལ་བ་ཆེར་མེད་ཀྱང༌། ཕྱི་མ་འཐད་ཤས་ཆེ་སྟེ་ཀུན་མཁྱེན་གོ་རམ་པས་བདེ་མཆོག་རྣམ་བཤད་ཀྱི་སྲུང་འཁོར་གྱི་སྐབས་སུ་དེ་ལྟར་བཤད་དོ། ། འདིར་སྲུང་རྒྱུ་ནི་བདག་སྔགས་ཚུལ་བཞིན་སྒོམ་པའི་རྣལ་འབྱོར་པ་རྣལ་འབྱོར་ནི་རིམ་པ་གཉིས་ཀྱི་ཉམས་ལེན།
གནས་ནི་དེ་དག་སྒྲུབ་པའི་ཁང་པ་སོགས་སྲུང་བ་ཡིན་ནོ། ། དེ་ནས་དེ་དག་གི་དགེ་བ་བསྔོ་བ་ནི་བྱིན་རླབས་ཀྱི་ཚན་ཁ་ཤིན་ཏུ་ཆེ་བས་ཚར་ཆེན་རྡོ་རྗེ་འཆང་གི་གསུང་ཞལ་བཟང་ལྟ་བའི་སྨོན་ལམ་མཛད་པའི་ཕྱག་སྲོལ་བཞིན། དེ་ཡི་དོན་བཤད་པ་ལ། བསྔོ་སྨོན་གྱི་དཔང་པོ་གསལ་གདབ་པ། སྨོན་ལམ་དངོས། དེ་ལྟར་འགྲུབ་པའི་བདེན་སྟོབས་བརྗོད་པའོ། ། དང་པོ་ནི། ན་མོ་བཛྲ་ཙཎྜ་ལཱི་ཡེ། མཐའ་ཡས་སོགས་ཤྭ་ལོ་ཀ་གཅིག་གིས་བསྟན་ཏེ། སྔགས་ཀྱི་དོན་ནི།
ན་མཿཕྱག་འཚལ་བ། བཛྲ་རྡོ་རྗེ། ཙཎྜ་ལཱི། གཏུམ་མོའམ་གདོལ་པ་མོ། ཡེ། དགོས་ཆེད་ཀྱི་སྒྲ་སྟེ། འདི་སྒྲ་སྒྲིབ་ཚུལ་ཅུང་མ་འགྲིག་པ་ཡི་གེ་པས་བསླད་པ་འདྲ། གང་ལྟར་དེའི་དོན་ནི། ཕྱག་འཚལ་ལོ་ཞེས་ཁྱད་གཞི་བླངས་ཏེ། གང་ལ་ན་འགྱུར་བ་མེད་པ་སོགས་ཆོས་བདུན་དང་ལྡན་པའི་རྡོ་རྗེ།
ཉོན་མོངས་རྣམ་རྟོག་ཐམས་ཅད་གསོད་པར་བྱེད་པའི་གདོལ་བ་མོའམ། མཚན་མ་དང་རྣམ་པར་རྟོག་པའི་ཡུལ་ཅན་ལ་རབ་ཏུ་སྡང་བའི་གཏུམ་མོ་སྟེ། ཕྱི་ཡི་རིག་ལྡན་མས་ཐ་མལ་གྱི་རྣམ་རྟོག་གསོད། ནང་གི་རིག་ལྡན་མས་མཚན་འཛིན་གྱི་རྟོག་པ་གསོད། གསང་བའི་རིག་ལྡན་མས་གཉིས་འཛིན་གྱི་རྟོག་པ་མ་ལུས་པ་གསོད་པར་བྱེད་པས་སོ། ། ནམ་མཁའི་ཁམས་ཇི་ལྟ་བར་མཐའ་ཡས་པའི་ཞིང་དུ་དུས་གསུམ་དུ་བཞུགས་ཤིང་སེམས་ཅན་ཐམས་ཅད་ལ་ཐུགས་བརྩེ་བའི་ངང་ཚུལ་སྐད་ཅིག་ཀྱང་མི་ལྷོད་པའི་རྒྱལ་བ་རྫོགས་པའི་སངས་རྒྱས་ཐམས་ཅད་ཀྱི་ཐུགས་རྒྱུད་འགྱུར་བ་མེད་པའི་བདེ་བ་དང༌། སྤྲོས་པ་ཀུན་དང་ནམ་ཡང་མཛའ་བར་སྤང་བའི་འོད་གསལ་ཕྱག་རྒྱ་ཆེན་པོ་དོན་དམ་མཆོག་གི་རྣམ་རོལ་སྟོང་པ་ཆེན་པོ་ཟུང་དུ་འཇུག་པ་ལས་སླར་ཡང་གཟུགས་ཀྱི་རྣམ་པར་བསྟན་ཅིང་ཟློས་པའི་གར་དུ་བསྒྱུར་བ་ནི། སྲིད་པ་འཁོར་བའི་གནས་ཡུལ་ལོངས་སྤྱོད་ཀྱི་རྣམ་པ་དང༌། ཞི་བ་མྱ་ངན་ལས་འདས་པའི་ལམ་དང་འབྲས་བུ་སོགས་ཀྱི་རྣམ་པར་བསྟན་པའི་མིག་འཕྲུལ་ཏེ་རྣམ་རྟོག་མེད་ཅིང་ལྷུན་གྱིས་གྲུབ་པའི་སྒྱུ་མ་ཆེན་པོ་ཅིར་ཡང་བསྟན་ཞིང་མཐོང་ཐོས་ཀྱི་ཡུལ་དུ་འཆར་བ་དེ་དག་ལས་ཀྱང༌། རྡོ་རྗེ་ཐེག་པའི་དམ་ཚིག་ལ་གནས་པའི་གང་ཟག་གིས་ལམ་རིམ་པ་གཉིས་ཀྱི་ཏིང་ངེ་འཛིན་ལེགས་པར་བསྒོམ་པའི་གནས་སྐབས་དེང་འདིར་འོག་མིན་མཁའ་ལ་སྤྱོད་པའི་ཞིང་གི་གཙོ་མོ་གཉིས་མེད་ཡེ་ཤེས་ཀྱི་དཔལ་ཕུན་སུམ་ཚོགས་པ་ལ་དབང་བསྒྱུར་བ་མོ་མཚན་དང་དཔེ་བྱད་ཀྱི་རྣམ་འཕྲུལ་བསམ་གྱིས་མི་ཁྱབ་པ་དང་ལྡན་པས་མཐོང་ན་མི་མཐུན་པ་མེད་པས་འགྲོ་བ་ཀུན་གྱི་ཡིད་དུ་འོང་མ་ཁྱོད།
སྒོ་གསུམ་དད་པ་ཆེན་པོའི་སྙིང་ཁོང་རུས་པའི་གཏིང་ནས་དྲན་ནོ། ། ཁྱེད་ཀྱི་སྐུ་གསུང་ཐུགས་ཀྱིས་བདག་གི་ལུས་ངག་ཡིད་གསུམ་ལ་ཉེ་བར་འཁྱུད་པའི་སྒོ་ནས་བདེ་ཆེན་ལྷན་སྐྱེས་ཀྱི་ཡེ་ཤེས་མཆོག་གི་བརྩེ་དགས་བྱང་ཆུབ་མ་ཐོབ་ཀྱི་བར་དུ་སྐྱོངས་ཤིང༌།

ཅེས་མཁྱེན་པར་གསོལ་བའོ། ། གཉིས་པ་ནི། འོག་མིན་ཞིང་ན་སོགས་ཏེ། དཔལ་འོག་མིན་གྱི་ཞིང་སྟེ་དེ་ལ་ཡང༌། གཟུགས་ཁམས་ཀྱི་གནས་རིས་གྲལ་གྱི་འོག་མིན་དང༌། སངས་རྒྱས་ལོངས་སྤྱོད་རྫོགས་སྐུའི་ཞིང་ཁམས་འོག་མིན་སྟུག་པོ་བཀོད་པ་སྟེ་གཉིས་སུ་ཡོད་པ་ལས་ཕྱི་མ་ཡིན་ཞིང༌། རང་བཞིན་གྱི་གནས་དང་འོག་མིན་དོན་གཅིག་གི་དབང་དུ་བཏང་ན་ཁྱབ་བདལ་ལྷུན་གྲུབ་ཏུ་བཞུགས་པའི་ཆོས་ཀྱི་དབྱིངས་ཉིད་ཡིན་ལ་དེ་ལྟ་བུའི་ཞིང་ཁམས་ན་ལྷན་ཅིག་སྐྱེས་པའི་ཡེ་ཤེས་ཀྱི་རང་བཞིན་དུས་གསུམ་རྒྱལ་བ་ཐམས་ཅད་བསྐྱེད་པ་དང་གསོ་བའི་ཡུམ་དུ་གྱུར་མ་སྟེ། དེ་ལྟ་བུའི་ཤེས་རབ་ཀྱི་ཕ་རོལ་ཏུ་ཕྱིན་མ་དེ་ནི་ཐོག་མ་མེད་པའི་དུས་ནས་རང་ཆས་སུ་ཡོད་པའི་རྒྱུ་མཚན་གྱིས་ལྷན་སྐྱེས་སུ་བྱ་ཞིང༌། དེ་ཉིད་ཕར་ཕྱིན་ཐེག་པ་ལྟར་ན་སྲས་འཕགས་བཞི་བསྐྱེད་ཅིང༌། རྡོ་རྗེ་ཐེག་པ་ལྟར་ན་ཡང་ཐབས་ཤེས་གཉིས་མེད་ལས་འཁྲུངས་དགོས་ཤིང༌། ཨེ་ཝཾ་གྱི་དོན་སྟོང་ཆེན་ཡིག་ལྔའི་ངོ་བོ་ལས།
ཐིག་ལེ་ཆེན་པོའི་ཡི་གེ་བརྒྱའམ། སྒྲ་དོན་འགྱུར་ལྟར་ན་ཡི་གེ་དྲུག་གི་ཚོགས་སྒྲུབ་པ་ཉིད་ཆོས་ཐམས་ཅད་ཀྱི་འབྱུང་ཁུང་ཡིན་པས་ན་རྒྱུད་ཐམས་ཅད་ཀྱི་གླེང་གཞིར་ཇི་ལྟར་མཆིས་པ་བཞིན་དུ་ཐོག་མར་བཀོད་ཅིང༌། གཞན་ཡང་ཞིང་སྐྱེས་དང༌། སྔགས་སྐྱེས། རིགས་སྐྱེས་ཀྱི་ཕོ་ཉ་ཐམས་ཅད་ཀྱང་ལྷན་སྐྱེས་ཉིད་ཀྱི་ཆོ་འཕྲུལ་ཡིན་པར་ངེས་པའི་ཕྱིར་ཡིན་ལ། དེ་ལྟར་དེ་ཉིད་ཀྱི་རྣམ་འཕྲུལ་གོང་དུ་བསྟན་པའི་པུལླི་ར་མ་ལ་ཡ་སོགས་ཉེར་བཞིའི་ཡུལ་རྣམས་ན་ཡོད་པའི་དག་པའི་ཞིང་དུ་སྐྱེས་པའི་ཊཱ་ཀི་མ་སྟེ་མཁའ་ལ་འགྲོ་བའི་རྣལ་འབྱོར་མ་ཇི་སྙེད་གཅིག་བཞུགས་པ་དང༌། དེ་དག་གི་རིགས་ལས་སྐྱེས་པ་དང༌། རྣལ་འབྱོར་པའི་སྔགས་ཀྱི་བྱིན་གྱིས་བརླབ་པ་ལས་ནོར་འཛིན་ཏེ་ས་ཡི་གཞི་ཐམས་ཅད་དུ་ཡོངས་སུ་ཁྱབ་པའི་ཀརྨ་མུ་དྲཱ་མ་སྟེ་ལས་ཀྱི་ཕྱག་རྒྱ་མ་ཞེས་བྱ་བ། དེ་ཡང་ལས་ནི་གསང་སྔགས་ཀྱི་བྱ་བ་དང༌། ཕྱག་རྒྱ་ནི་དེ་ཉིད་དུ་འགྱུར་བ་མེད་པའི་རང་བཞིན་དུ་རྒྱས་བཏབ་པ་སྟེ།
གསང་བའི་སོ་ག་ལ་འགྱུར་བ་མེད་པའི་དམ་ཚིག་དང་ལྡན་པའི་རིགས་ཀྱི་ཚོགས་ཀྱང་གྲངས་མེད་པ་ཞིག་ཡོད་ལ། དེ་ལས་ཀྱང་རྣལ་འབྱོར་རྣམ་དག་ལ་བརྩོན་པའི་སྒྲུབ་པ་པོ་བདག་གི་འཁོར་བའི་སྡུག་བསྔལ་རྒྱུ་འབྲས་མ་ལུས་པ་གཏད་ནས་བཅོམ་པར་མཛད་པའི་མགོན་སྐྱབས་ཀྱི་མཆོག་ཏུ་གྱུར་པའི་རྗེ་བཙུན་མ་ཞེས་བོས་ཏེ། དོན་ཅི་ཞིག་གསོལ་སྙམ་ན་དེ་ལྟ་བུའི་ངང་ཚུལ་འཛིན་པའི་སྐྱབས་མགོན་མ་ཁྱོད་ནི་ཕྱི་རོལ་ཏུ་ཡོད་པ་མ་ཡིན་ཏེ། རང་གི་སེམས་ཉིད་ལྷན་ཅིག་སྐྱེས་པའི་ཡེ་ཤེས་པའི་རང་བཞིན་བདེ་གཤེགས་སྙིང་པོ་འདི་ལ། ཐབས་གསལ་བའི་ཆ་དང༌། ཤེས་རབ་སྟོང་པའི་ཆ་གཉིས་སུ་ཡོད་པ་ལས། སྟོང་པའི་རོལ་རྩལ་ཉིད་དུ་དེ། ནང་རྡོ་རྗེའི་ལུས་ཀྱི་གྲོང་ཁྱེར་ཆེན་པོ་ན་ལྟེ་བའི་ཨ་འཐུང་ཨེ་གྲུ་གསུམ་གྱི་ངོ་བོར་གནས་པའི་དབྱིངས་ཀྱི་དབུས་སུ་བྃ་གྱི་དངོས་པོའི་རང་བཞིན་ཏེ་གོང་དུ་བརྟག་གཉིས་ཀྱི་ལུང༌། དང་པོའི་དབྱངས་ཡིག་སོགས་དང༌། ལམ་འབྲས་ཀྱི་སྐབས་སུ་ལྟེ་བ་གྲུ་གསུམ་དུ་བཤད་པ།
སྐབས་འདིར་ལྟེ་བའི་བྃ་གཞིར་གནས་ཀྱི་རྡོ་རྗེ་རྣལ་འབྱོར་མ་བཤད་པ་རྣམས་ཀྱིས་བསྟན་པའོ། ། འོ་ན་དེ་ལྟ་བུའི་སེམས་སྟོང་པའི་ཆ་དང་བྃ་ཡིག་དེ་རྡོ་རྗེ་རྣལ་འབྱོར་མ་དངོས་སུ་ཁས་ལེན་ནམ་ཞེ་ན་དངོས་སུ་ཁས་ལེན་ནུས་ལ། འོ་ན་ཡོན་ཏན་མངོན་གྱུར་དུ་མེད་པ་གང་ཡིན་ཞེ་ན། ཡོན་ཏན་དེ་དག་ཀྱང་ལྷུན་གྱིས་གྲུབ་པའི་ཚུལ་དུ་ཡོད་ཀྱང་གློ་བུར་གྱི་དྲི་མས་སྒྲིབ་པས་མ་མཐོང་བ་ལམ་རིམ་གཉིས་ཀྱིས་ལེགས་པར་སྦྱང་ན་མངོན་དུ་འགྱུར་རུང་བ་ཡིན་ཏེ། ཀུན་མཁྱེན་ཆེན་པོས། ཡོན་ཏན་ལྷུན་གྲུབ་གཞིར་གནས་ཆོས་ཀྱི་སྐུ། ། སྒྲིབ་པའི་དྲི་མ་སེལ་བར་བྱེད་པ་ལམ། ། གནས་གྱུར་བྲལ་དང་རྣམ་པར་སྨིན་པའི་འབྲས། ། དབྱེར་མེད་སྙིང་པོ་དེ་ལ་ཕྱག་འཚལ་ལོ། ། ཞེས་གསུངས་པས་སོ། །
དེ་བཞིན་དུ་མིག་འཕྲུལ་གྱི་རོལ་བ་ལ་མངའ་བརྙེས་པའི་སྒྱུ་མའི་གླིང་ན་ཤིན་ཏུ་འཇིགས་སུ་རུང་བ་སྤུ་ཟིང་ཞེས་བྱེད་པའི་རྣམ་འགྱུར་ཅན་གྱི་སྲིན་མོའི་གཟུགས་ཅན་དུ་བསྟན་པ་དང༌། ཡང་སྐབས་འགར་ཞལ་ཤིན་ཏུ་འཛུམ་པའི་ཚེམ་ཕྲེང་དཀར་པོ་རྣམ་པར་གཡོ་བའི་ན་ཚོད་བཅུ་དྲུག་ལ་སོགས་པའི་ལང་ཚོ་དང་ལྡན་པའི་རྣམ་འཕྲུལ་ཡང་གསལ་བར་མིག་ལམ་དུ་སྟོན་པ་པོ་ཡིན་ནོ། ། ཞེས་ངེས་དོན་དུ་རང་སེམས་ཉིད་ལ་བྃ་ཡིག་དང༌། དེ་ལས་ལྷ་ཞི་དྲག་གི་རྣམ་པར་ཤར་ཞིང་བསྒོམ་པ་བསྟན་ཅིང༌། དེར་མ་ཟད་ཚར་ཆེན་ཉིད་ལ་ཁྲོ་ཕུའི་གཙུག་ལག་ཏུ་འཇིགས་སུ་རུང་བའི་བུད་མེད་ཀྱི་རྣམ་པ་དང༌། འཕན་ཡུལ་ཨོ་ཊཱི་ཡ་ནའི་གནས་སུ་ལང་ཚོ་ཅན་གྱི་རྣམ་པར་བསྟན་པ་ལ་ཡང་སྦྱར་ན་མི་འཐད་པ་མིན་ནོ། ། ཡང་ན་འདིའི་གསང་དབང་གི་ལམ་མམ་རྫོགས་རིམ་ཐུན་མོང་མ་ཡིན་པའི་མན་ངག་ཀྱང་བསྟན་ཏེ། བྃ་ཡིག་གིས་ལྟེ་བའི་བྃ། སྲིན་མོ་ནི་ལྟེ་བའི་གཏུམ་མོ་མེར་འབར་བ། འཛུམ་དཀར་གཡོ་བ་ནི་ཧྃ་ཡིག་ལས་བདུད་རྩིའི་རྒྱུན་བབ་པ།
འོག་ནས་འབྱུང་བའི་ཤྭ་ལོ་ཀ་གཅིག་གིས་དེ་ལ་བརྟེན་པས་བརྗོད་བྲལ་གྱི་ཉམས་སྐྱེ་བའོ། ། འདི་ལ་རྒྱུད་ཀྱི་བཤད་ཐབས་བཞིན་དུ་དུ་མ་ཞིག་བཤད་ཀྱང༌། མི་འགལ་བ་ཞིག་བླ་མ་དམ་པའི་ཐུགས་རྗེ་དང༌། རྗེ་བཙུན་མཆོག་གི་བྱིན་རླབས་འཇམ་དཔལ་དཔའ་བོའི་དྲིན་ལས་འབྱུང་བ་ཡང་རེ་ཞིག་ཐུན་མོང་བའི་སྐབས་ཙམ་འཆད་པའི་སྐབས་འདིར་གསང་རྒྱས་གདབ་པའོ། ། གོང་གི་འཕྲོས་ཚུལ་དེ་ལྟ་ན། རྣལ་འབྱོར་པ་བདག་གིས་ཕྱི་ནང་སྣོད་བཅུད་ཀུན་ཏུ་ཐབས་ཇི་ལྟ་བུས་བཙལ་ཡང་སྲིད་ཞི་གཉིས་ཀྱི་ས་ལས་རིང་དུ་འཕགས་པའི་འཕགས་མ་ཁྱོད། ཁ་དོག་དང་རྣམ་འགྱུར་གྱི་ངེས་པ་འདི་ལྟ་བུའོ་ཞེས་བདེན་པར་གྲུབ་པའི་ངེས་པ་བཟུང་དུ་ནུས་པ་ཞིག་མ་རྙེད་ནས། ད་ནི་སྔོན་ཐོག་མ་མེད་པའི་དུས་ནས་སྤྲོས་མེད་ཀྱི་དོན་ལ་སྤྲོས་པར་བཟུང་བས་ཁམས་གསུམ་འཁོར་བའི་གནས་སུ་རབ་ཏུ་འཁྱམས་ཤིང་སྡུག་བསྔལ་གསུམ་གྱིས་མནར་བ་ལ་བརྟེན་པས་དུབ་པའི་རང་བཞིན་དང་ལྡན་པའི་སེམས་ཉིད་ཀྱི་གཞོན་ནུ་དེ། གང་ཡང་སྨྲ་ཞིང་བསམ་བརྗོད་དང་བྲལ་བའི་ནགས་ཀྱི་ཁང་བུར་ཏེ་ཇི་ལྟར་ནགས་ཀྱི་ཚལ་དུ་དབེན་ཞིང་ཡིད་དང་མཐུན་པ་ལྟར་ལུས་ངག་ཡིད་གསུམ་བྱ་བྱེད་དང་བྲལ་བས་དབེན་པའི་སྒོ་ནས་ཞི་བ་མྱ་ངན་ལས་འདས་པའི་གྲོང་ཁྱེར་དུ་ངལ་གསོ་རྟེན་པར་བགྱིའོ། ། དེ་ལྟ་ན་ཨེ་མ་སྟེ་ངོ་མཚར་ཤིན་ཏུ་ཆེ་སྟེ་རྫོགས་པའི་སངས་རྒྱས་ཀྱི་ཐུགས་རྒྱུད་ན་བཞུགས་པའི་བརྗོད་བྲལ་གྱི་ཡེ་ཤེས་དང་ཁྱད་མེད་པར་ཐོབ་པས་སོ་ཞེས་མོས་གུས་ཀྱི་བསམ་པ་ཚིམ་པར་བྱས་ཏེ་ད་ནི་བདག་གི་འདོད་པའི་དོན་སྒྲུབ་པའི་ཕྱིར་ཌཱ་ཀི་ཁྱོད་བརྗོད་བྲལ་གྱི་དབྱིངས་ནས་བཞེངས་པར་མཛོད་ཅིག་ཅེས་པ་སྟེ་ཆོས་ཀྱི་སྐུ་ལས་གཟུགས་སྐུའི་རྣམ་པར་བསྟན་པར་བསྐུལ་ཞིང༌།
དེ་ཡང་ན་ཧེ་རུ་ཀ་དཔལ་འཁོར་ལོ་སྡོམ་པ་ཞེས་ཡོངས་སུ་གྲགས་པའི་རྒྱུད་ཀྱི་རྒྱལ་པོ་ཆེན་པོ་ལས། དུས་གསུམ་གྱི་དེ་བཞིན་གཤེགས་པ་ཐམས་ཅད་དགྱེས་པར་བསྐྱེད་པའི་རྡོ་རྗེ་བཙུན་མོ་ནང་གི་ཉེ་བའི་སྙིང་པོ་མཆོག་ཏུ་གྱུར་པ་ཨོཾ་གསུམ་མ་འདི་ཉིད་བཀླག་པ་ཙམ་གྱིས་དཔེར་ན་ཁབ་ལེན་གྱི་རྡོས་ལྕགས་ཀྱི་ཕྱེ་མ་ལེན་པ་བཞིན་དུ་འབད་པ་མེད་པར་འགྲུབ་པར་འགྱུར་རོ་ཞེས་ཇི་ལྟར་གསུངས་པའི་བདེན་པ་དེས་སྐྱོངས་ཏེ་བདེན་པ་མངོན་དུ་འགྱུར་བར་མཛད་དུ་གསོལ། དེ་ཡང་སྔོན་གྱི་དུས་སུ་ཨོ་ཊི་བི་ཤ་ཞེས་པའི་ཡུལ་གྱི་བས་མཐའ་ཏེ་རྒྱལ་པོ་སོགས་གནས་པའི་གྲོང་ཁྱེར་དང་ཐག་མི་རིང་བའི་ནགས་ཚལ་གྱི་ཁྲོད་དུ། མཆོག་གི་དངོས་གྲུབ་གྲུབ་པ་ཐམས་ཅད་ཀྱི་དབང་ཕྱུག་དངོས་གྲུབ་ཐམས་ཅད་ལ་མངའ་བརྙེས་པའི་སློབ་དཔོན་ཆེན་པོ་གྲུབ་པའི་སྤྱོད་ཚུལ་གྱི་དུས་སུ་སྤྲུལ་པའི་སྲས་དང་སྲས་མོ་རྡོ་རྗེ་དང་དྲིལ་བུར་སྤྲུལ་པ་ལས་མཚོན་དེ་ཡང་རྡོ་རྗེ་དྲིལ་བུ་པ་ཞེས་གྲགས་པ་དེ་ཉིད་ལ་ཚོང་ཅན་མའི་བུ་མོའི་རྣམ་པར་བསྟན་ཏེ་སྐུ་ལུས་ལ་འཁྱུད་པ་དང་ཙུམ་བྷ་ནི་སྔོན་དུ་འགྲོ་བས་དགའ་བ་བཅུ་དྲུག་གི་བདེ་བས་རྗེས་སུ་བསྐྱངས་ཏེ་རྩ་ཐིག་རླུང་གསུམ་ཁ་སྦྱོར་བའི་དངོས་གྲུབ་མཆོག་གིས་ཇི་ལྟར་རོལ་པ་བཞིན་དུ་བདག་ཀྱང་སྐྱོངས་ཤིག དེ་བཞིན་དུ་འཛམ་བུའི་གླིང་དུ་ཡོངས་སུ་གྲགས་པའི་ཆུ་བོ་ཆེན་པོ་བཞིའི་ནང་ཚན་མཐོ་རིས་མེས་པོའི་རལ་པར་གྲགས་པ་གངྒཱའི་གླིང་དུ་སྟེ་དེའི་འགྲམ་དུ་རྗེ་བཙུན་ཀུ་ས་ལི་སྟེ་དགེ་བ་ཅན་ཞེས་བྱ་བའི་དགེ་ཚུལ་ཚེམ་བུ་ལ། དེར་གནས་པའི་སྐྱེ་བོ་ཐམས་ཅད་ཀྱི་མིག་གི་ལམ་དུ་མངོན་སུམ་དུ་གྱུར་ཏེ་ཐོག་མར་མཛེ་མོའི་རྣམ་པར་བསྟན་ཅིང་དེ་ནས་ནམ་མཁའི་དབྱིངས་སུ་ཐབས་ཤེས་མཉམ་སྦྱོར་གྱི་རོལ་རྩེད་དང་བཅས་ཏེ་ཁྲིད་པ་དང༌། གཞན་ཡང་དཔལ་ལྡན་ནཱ་རོ་ཏ་པ་ཞེས་ཡོངས་སུ་རྫོགས་པའི་མཁས་པ་ཆེན་པོར་གྱུར་ཀྱང་ཕྱག་རྒྱ་ཆེན་པོའི་དོན་ལ་སྒྲོ་འདོགས་མ་ཆོད་པའི་མདུན་དུ་མི་ཡི་བུད་མེད་མཚན་ཤིན་ཏུ་མི་སྡུག་པའི་རྣམ་རོལ་དུ་བསྟན་ཏེ་རྗེས་སུ་བཟུང་བ་ལྟར། རྩེ་གཅིག་ཏུ་ལྷ་ཁྱེད་ལ་གུས་པའི་རྣལ་འབྱོར་པ་བདག་ཀྱང་མཁའ་སྤྱོད་ཀྱི་དགའ་མ་ཁྱོད་ཀྱི་གྲོང་ཁྱེར་དུ་འཁྲིད་པར་མཛད་དུ་གསོལ། ཞེས་པ་སྟེ་དྲིལ་བུ་པའི་ལོ་རྒྱུས་ནི་རྒྱ་བོད་ཀུན་ལ་ཤིན་ཏུ་གྲགས་ཆེ་ཞིང༌། འདིའི་ཀུ་ས་ལི་ཞེས་པ་དགེ་ཚུལ་ཚེམ་བུ་བར་ངོས་འཛིན་པ་ནི་ཞུ་ཆེན་གྱི་སྨོན་ཊཱིཀ་གི་རྗེས་སུ་འབྲང་བ་སྟེ་བླ་མ་གོང་མ་རྣམས་ཀྱི་ཞལ་རྒྱུན་འདྲ་ཡིན་ཁུལ་བྱས་པ་ལས་ལོ་རྒྱུས་དང་ཞལ་རྒྱུན་ཁུངས་དང་འབྲེལ་བ་མེད་ལ།
ནཱ་རོ་པ་ནི་ཡོངས་གྲགས་ད་ལྟ་བཤད་མ་ཐག་པ་ལྟར་ལ། ལུགས་འདིར་རྡོ་རྗེ་རྣལ་འབྱོར་མའི་ཆོས་སྐོར་རྣམས་ཀྱང་རྗེ་བཙུན་རྡོ་རྗེ་བཙུན་མོ་དངོས་ཀྱི་ཞལ་ལས་གསན་པར་བཞེད་པས་རྒྱུ་མཚན་ཆེའོ། ། གཞན་ཡང་འདི་ལྟར་བལ་བོད་ཀྱི་ལྗོངས་སུ་རྣལ་འབྱོར་མའི་རྗེས་སུ་བཟུང་ཞིང་དངོས་གྲུབ་བརྙེས་པ་ཟམ་མ་ཆད་པའི་ཚུལ་ནི་དབང་གི་མཚམས་སྦྱོར་ཞྭ་ལུ་རི་ཕུག་པས་མཛད་པར་གསལ་བ་ལྟ་བུ་ཤིན་ཏུ་མང་ངོ༌། ། གསུམ་པ་དེ་ལྟར་འགྲུབ་པའི་བདེན་སྟོབས་བརྗོད་པ་ནི། ཨ་མེས་ཀྱི་དཀྱིལ་འཁོར་གི་འཇུག་ནས་བྱུང་བ་ལྟར་དེ་ལྟར་བདག་ལ་བཀའ་དྲིན་གསུམ་གྱི་དངོས་པོ་བསྩལ་ཞིང་སྟེར་བའི་རྩ་བའི་བླ་མ་དང༌། རྡོ་རྗེ་འཆང་ནས་མི་བར་དུ་ཁྱི་མ་ཞུགས་དམ་ཉམས་འདྲེས་ཁྱེར་གྱི་མ་བསླད་པའི་བརྒྱུད་པའི་བླ་མ་བྱིན་རླབས་ཀྱི་རྟགས་མཚན་བརྙེས་པ་མཆོག་གི་ཐུགས་རྗེ་དང༌། རྒྱུད་ཐམས་ཅད་ཀྱི་རྒྱལ་པོ་ཆེན་པོ་རྣལ་འབྱོར་གསང་བའི་མཐའི་ཆེས་མྱུར་བའི་ལམ་རྒྱུད་སྡེ་གཞན་ལ་མེད་པའི་ཟབ་པའི་ཁྱད་ཆོས་དུ་མ་དང་ལྡན་པའི་མཐུ་དང༌། རྣལ་འབྱོར་བདག་གི་འདི་ལྟར་རིམ་གཉིས་ཀྱི་ལམ་བསྒོམ་པ་ཡང་ཀུན་སློང་མ་དག་པ་ཚེ་འདིའི་ཆེ་ཐབས་དང༌། རང་གི་དོན་ཙམ་མ་ཡིན་པར་མ་གྱུར་ལུས་ཅན་ཐམས་ཅད་ཀྱི་དོན་དུ་དམིགས་པའི་ལྷག་པའི་བསམ་པ་རྣམ་པར་དག་པའི་མཐུས། རྗེ་བཙུན་རྡོ་རྗེ་རྣལ་འབྱོར་མ་མཁའ་སྤྱོད་དགའ་མའི་སྐུ་མཚན་དཔེས་སྤྲས་པ་བདག་ལ་ཤིན་ཏུ་དགྱེས་པའི་འཛུམ་ཞལ་དེ་ཉིད་དུས་རིང་པོ་མ་ཡིན་པར་མྱུར་དུ་མཐོང་བར་ཤོག་ཅེས་སྨོན་པའོ། །
འདིའི་རྒྱས་བཤད་དང་ལུང་ཚོགས་རྒྱས་པར་འདོད་ན་སྡེ་དགེ་ཞུ་ཆེན་གྱི་མཛད་པ་དེར་བལྟ་བར་བྱའོ། ། དེ་ནས་རྒྱ་གཞུང་ནས་འབྱུང་བའི་ལྷ་མོ་ཚད་མ་སོགས་ཀྱང་བརྗོད་དེ། དེའི་དོན་ཅུང་ཟད་བཤད་ན། རྒྱུད་ནས་དངོས་སུ་བསྟན་ཅིང་རྗེས་སུ་བཟུང་ཞིང་གྲུབ་བརྙེས་ཀྱི་སྐྱེས་བུ་དུ་མ་བྱུང་བའི་ཕྱིར་དང༌། ཀུན་མཁྱེན་རྡོ་རྗེ་འཆང་གི་ཡེ་ཤེས་ཀྱི་སྒྱུ་འཕྲུལ་སྟོན་པ་ཚད་མ་ཡིན་པས་ན་ལྷ་མོ་ཚད་མ་དེ་ཉིད་གང་གིས་བསྟེན་པའི་རྣལ་འབྱོར་པའི་སྤང་བླང་གི་ཆ་དམ་ཚིག་ཀྱང་རྒྱུད་ནས་དངོས་སུ་བསྟན་ཅིང་དེ་ལྟར་སྒྲུབ་ན། དངོས་གྲུབ་ཐོབ་ཅིང་མ་སྒྲུབ་ན་ཉམ་པར་འགྱུར་བར་ངེས་པས་ན་དམ་ཚིག་ཚད་མ། དེར་མ་ཟད་རྒྱལ་བ་སྟོན་པ་ཚད་མར་གྲུབ་པས་དེས་གསུངས་པའི་ཚིག་རྒྱུད་ཀྱི་རྒྱལ་པོ་རྩ་བ་དང༌། བཤད་པ་སོགས་རྒྱས་བསྡུས་ཇི་ལྟར་མཆིས་པ་རྣམས་ཀྱང་ཚད་མར་གྱུར་པའི་མཆོག་ཡིན་པས་ན། བདེན་པ་དེ་དག་གིས་ཀྱང་བདག་ཅག་རྣལ་འབྱོར་པ་རྣམས། ཚེ་རབ་རེ་རེ་ཙམ་དང་ཉིན་མཚན་གྱི་ཆ་རེ་རེ་ཙམ་མ་ཡིན་པར་དུས་རྟག་ཏུ་ལྷ་མོ་མཆོག་དེས་རྗེས་སུ་འཛིན་པའི་རྒྱུར་གྱུར་ཅིག་པའོ། །
གལ་ཏེ་ཚེ་འདི་ལ་རྗེས་སུ་འཛིན་པའི་སྐལ་བ་དང་མི་ལྡན་ཡང༌། ནམ་ཞིག་ན་བདག་འཆི་བའི་དུས་ལ་བབ་པའི་ཚེ་བདག་ཅག་མགོན་སྐྱབས་མེད་པ་ཐམས་ཅད་ཀྱི་མགོན་གཅིག་དཔལ་ལྡན་བླ་མ་མཆོག་དང༌། དཔའ་བོ་དང་རྣལ་འབྱོར་མ་རྣམ་པར་འཕྲུལ་བ་བསམ་གྱིས་མི་ཁྱབ་པའི་ཚོགས་རྣམས་ཀྱིས། ཤིན་ཏུ་མཛེས་པའི་མེ་ཏོག་དང་རིན་པོ་ཆེའི་གདུགས་དང༌། རྒྱལ་མཚན་ལ་སོགས་པའི་མཆོད་རྫས་དུ་མ་ཐོགས་ནས་སུ། ཤིན་ཏུ་སྒྲ་སྙན་པའི་རོལ་མོ་འཁྲོལ་བ་དང༌། རྣམ་པར་བསྔགས་པའི་གླུ་དབྱངས་ཀྱི་སྒྲ་སྙན་པོ་སོགས་ཀྱིས་མཆོད་ཅིང༌། མཁའ་ལ་སྤྱོད་པའི་གནས་སུ་འཁྲིད་པར་ཤོག་ཅིག ། ཅེས་སྨོན་ལམ་བཏབ་པའོ། ། དེ་དང་འབྲེལ་བར་ཤིས་བརྗོད་ལ་མདོ་རྒྱུད་ལས་འབྱུང་བ་སོགས་གང་བདེར་བྱས་པས་ཆོག་ཀྱང༌།
རྗེ་བྱམས་པ་ཆོས་ལེགས་པས་མཛད་པ་འདིས་ལོངས་སྤྱོད་འཕེལ་བའི་རྟེན་འབྲེལ་གྱིས་མཛད་པ་བླ་མ་གོང་མའི་ཕྱག་བཞེས་ལྟར་ན། ཚིག་བཅད་དང་པོ་ནི། བླ་མ་བརྒྱུད་པ་དང་བཅས་པ་ལ་སྦྱར་བའི་ཤིས་བརྗོད་དེ་གོ་སླ། གཉིས་པ་ནི། རྡོ་རྗེ་རྣལ་འབྱོར་མ་ལ་སྐུ་གསུམ་དུ་ཕྱེ་བའི་ཆོས་སྐུ་དང༌། གསུམ་པས་འོག་མིན་ན་བཞུགས་པའི་ངེས་པ་ལྔ་ལྡན་གྱི་ལོངས་སྐུ། བཞི་པས་གདུལ་བྱའི་སྣང་ངོ་དང་བསྟུན་པའི་ཞིང་སྐྱེས་ཀྱི་རྣམ་པར་བསྟན་པའི་སྤྲུལ་སྐུ། ལྔ་པས་རྣལ་འབྱོར་པའི་ཏིང་ངེ་འཛིན་གྱིས་རྣམ་པར་སྤྲུལ་པའི་སྔགས་སྐྱེས་ཀྱི་རྣམ་པར་བསྟན་པའི་རྡོ་རྗེ་རྣལ་འབྱོར་མ། དྲུག་པས་དེ་ཉིད་ཀྱི་རྣམ་འཕྲུལ་བྱེ་བ་ཕྲག་སྟོང་ཕྲག་བདུན་ཅུ་རྩ་གཉིས་ཀྱི་ཚོགས་རྣམས་ལ་སྦྱར་བའོ། ། འདིའི་སྐབས་སུ་མཁས་དང་གྲུབ་བརྙེས་ཀྱི་རིག་འཛིན་སྤྱི་དང༌།
ཁྱད་པར་ལུང་དང་རིགས་པའི་དབང་ཕྱུག་རྣམས་ལ་འདི་འདྲའི་སྤྲོས་པ་མི་དགོས་ཀྱང༌། བླུན་རྨོང་མཁས་པའི་གོ་ས་འགྱིང་བའམ། རྗེས་དབང་གིས་ཆེན་པོའི་མིང་གིས་བཀྲ་བ་འགས། བསྔོ་བ་དང་སྨོན་ལམ། བཀྲ་ཤིས་གསུམ། དབྱེར་མི་ཕྱེད་ཅིང་ཐམས་ཅད་བསྲེས་ཏེ་གྲོང་གསེབ་ཀྱི་ཨ་ཕ་རྒན་པོ་རྣམས་ཀྱི་ཁ་འདོན་བྱེད་པ་རྣམས་ལ་ཕན་དུ་རེ་བས་ཅུང་ཟད་བརྗོད་ན། དེ་ཡང་བསྔོ་བ་ནི། བསྔོ་རྒྱུའི་དགེ་བ་ཞིག་ངེས་པར་དགོས་ལ། བསྔོ་བའི་ཚིག་དང་བསམ་པས་གནས་དང་གནས་མ་ཡིན་པ་གཉིས་སུ་འགྲོ་ལ། སྨོན་ལམ་ལ་ནི་བསྔོ་རྒྱུའི་དགེ་བ་དམིགས་བསལ་མི་དགོས་པ་དུས་ལ་གང་བབས་སུ་བགྱི་བ།
དཔེར་ན་བཟང་པོ་སྤྱོད་པ་ལས། དགེ་བ་འདི་དག་ཐམས་ཅད་རབ་ཏུ་བསྔོ། ། ལྟ་བུ་བསྔོ་བ་དང༌། རྒྱལ་བའི་དཀྱིལ་འཁོར་ལྟ་བུ་སྨོན་ལམ་ཡིན་ནོ། ། བཀྲ་ཤིས་ནི་ཡུལ་དམ་པ་ལ་སྦྱར་ནས་ཤིས་པར་བརྗོད་པ་ད་ལྟ་བཤད་མ་ཐག་པ་ལྟ་བུ་དང༌། བཀྲ་ཤིས་རང་གི་ངོ་བོ་བརྗོད་པ། ལོ་བརྒྱ་ཐུབ་ཅིང་ལྟ་བུ་གཉིས་སུ་འདུ་བས་དེ་ལྟར་ན་ཤིས་བརྗོད་ཀྱི་སྐབས་སུ། བྱང་ཆུབ་སེམས་ནི་སོགས་འདོན་པ་ལྟ་བུ་འདྲེས་པའི་སྐྱོན་དུ་འགྱུར་བས་བག་ཡོད་པ་དང་སློབ་དཔོན་མཁས་པའི་ཞལ་ཉིད་ལ་གཏུགས་དགོས་པ་ཡིན་ནོ། ། དེ་ནས་སྒྲུབ་མཆོད་ལྟ་བུར་ཡིན་ན་དཀྱིལ་འཁོར་མི་བསྡུ་ཞིང༌། ཉིན་རེ་སོགས་ཀྱི་དུས་ཡིན་ན་དཀྱིལ་འཁོར་དང་བུམ་པ་སོགས་སྦ་བ་དང༌།
གཏོར་མཆོད་ཀྱི་ལྷག་མ་བྱ་ཁྱི་སོགས་ལ་སྦྱིན་པའམ། རང་གིས་ལོངས་སྤྱོད་པ་སོགས་བྱ་ཞིང༌། གནས་དེར་ལས་ཀྱི་རྗེས་མི་མངོན་པར་བྱའོ། ། མཛད་བྱང་གི་ལེ་ཚན་གཉིས་པོ་ནི་གོ་སླའོ། ། བསྡུ་བའི་ཚིགས་སུ་བཅད་པ། ཀུན་བཟང་རྣམ་འཕྲུལ་ཆུང་ངུར་བགྱིད་བྱེད་པའི། ། ཕྱི་ནང་མཆོད་བསྟོད་ངོ་མཚར་འབུམ་གཡོ་བས། ། རྒྱལ་རྣམས་ཞི་བའི་དབྱིངས་ལས་འགྲོ་བའི་དོན། ། བརྩོན་པར་བསྐུལ་བའི་ཆོ་འཕྲུལ་འདི་རྨད་བྱུང༌། ། རྣམ་དག་ཆོ་ག་ཀ་ཤི་ཀ་ཡི་རས། །
རྣམ་མང་ལྷག་ཆད་ར་རིས་ནོང་གྱུར་ན། ། རྣམ་དཀར་དང་བས་བཟླས་པའི་ཡིག་བརྒྱ་ཡིས། ། རྣམ་གཙང་འདམ་ཆལ་འདི་ཀོ་ཅི་ནས་འབད། ། རབ་འབྱོར་རྒྱལ་བ་ཀུན་ཀྱང་དག་པའི་རྟེན། ། བཟང་པོར་མཆིས་པའི་རང་བཞིན་གསོལ་བ་ནི། ། སྔགས་དང་མེ་ཏོག་ལྷན་ཅིག་ཉེར་བརྗོད་པས། ། སྲིད་པའི་མཐར་ཡང་བརྟན་པར་བཞུགས་པར་གྱུར། ། འཁྲུལ་བ་ཤས་ཆེ་བྱིས་པའི་སྣང་ངོ་རུ། ། ཡེ་ཤེས་ལྷ་ཉིད་རང་གི་གནས་གཤེགས་ཀྱང༌། ། རང་རིག་གདོད་ནས་ལྷ་ཡི་ངོ་བོ་ཉིད། །
འགྱུར་བ་མེད་པའི་གཤིས་ལ་སུ་ཡི་སྨད། ། སྟོང་ཉིད་སྲུང་བ་ཆེན་པོའི་གུར་ཁང་ལས། ། སྣོད་བཅུད་རྣམ་པ་ཀུན་ཏུ་དགོངས་མིན་ཀྱང༌། ། ཐ་མལ་ཞེན་པའི་ཡིད་སྲུབ་དཔུང་བཅོམ་པའི། ། ཆོ་ག་གཉིས་པ་བགྱིད་འདི་ལེགས་པའི་ཆ། ། ཇི་སྙེད་དགེ་བའི་ཕུང་པོ་བསམ་ཡས་ཀྱང༌། ། བླ་མེད་ཆོས་ཀྱི་རྒྱ་མཚོར་བསྲེ་བྱས་ན། ། ནམ་མཁའ་སྲ་བའི་དངོས་པོ་གྱུར་དེ་སྲིད། ། ཉམས་པ་མེད་ཕྱིར་མཁས་རྣམས་འདི་ལ་བརྩོན། ། མཐའ་ཡས་འགྲོ་བའི་བློ་དང་གྲངས་མཉམ་པའི། །
སྨོན་ལམ་ཚིག་གི་ཕྲེང་བ་བསྟར་བ་ལས། ། ཀུན་བཟང་འཇམ་དཔལ་དཔའ་བོ་བསྐྱེངས་ནས་ཀྱང༌། ། རེ་ཞིག་མི་སྣང་དབེན་པ་བསྟེན་ལ་དགོངས། ། སྲིད་ཞིའི་དགེ་མཚན་རྫོགས་ལྡན་འོད་བརྒྱ་བ། ། ལེགས་བྱས་ཁྱུང་སྔོན་སྐྱེས་ཀྱིས་ཉེར་དྲངས་པས། ། མི་མཐུན་ནག་པོའི་གཟིགས་ཅན་མཐར་བསྐྲད་དེ། ། ལེགས་བྱས་སྦྲང་རྩིའི་རྒྱལ་མཚན་ཅིར་ཡང་བཞད། ། བླ་མ་ལྷ་ཡི་བྱིན་རླབས་ཀྱིས་མྱོས་ནས། ། ལུང་དང་རིགས་པའི་གོམས་པ་སྟབས་གྱུར་གཡོ། ། གྲུབ་རིང་ཁ་རླངས་མངར་བོའི་འཐུར་བ་དང༌། །
བསྟན་བཅོས་གླུ་ཡི་དགའ་སྟོན་ཅིར་ཡང་སྒྲུབ། ། ཅེས་པའོ། ། དེ་ལྟར་རྡོ་རྗེ་རྣལ་འབྱོར་མའི་ཚེས་བཅུའི་མཆོད་པ་རྒྱས་པའི་ཞར་བྱུང་དུ། བསྡུས་པའི་གནད་ཀྱང་ཚང་ཞིང༌། དཀྱིལ་ཆོག་གཞན་དག་གི་རྣམ་བཞག་ཀྱང་ཅུང་ཟད་ངེས་པར་འགྱུར་བ་ཉིད་རེ་ཤིག་བཤད་ཟིན་ཏོ། ། སླར་སྨྲས་པ། གངས་ཅན་འདི་ན་མཁས་པར་རློམ་པའི་ལུང་རིགས་ལྟར་སྣང་མགྲིན་བཟའ་འགའ། ། མདོ་རྒྱུད་ངེས་དོན་གཟིག་གི་པགས་གྱོན་བག་མེད་སྤྱོད་པའི་གོམས་སྟབས་བསྒྱུར། ། འདོད་དོན་རྣམ་ལྔའི་ལོ་ཏོག་ལ་སྤྱོད་དེ་དག་མ་ལུས་བཅོམ་བྱེད་པའི། ། རྣམ་དཔྱོད་ཆེ་ལྡན་རིགས་པའི་མདའ་ཐོགས་ས་སྐྱ་པ་ཞེས་གྲགས་པ་སྙན། །
ལ་ལ་ཞིག་གི་མཁས་ཚུལ་ཁུར་ལེན་ནམ་མཁའ་སྟོང་པ་འདོམ་ལ་འཇལ། ། ལ་ལ་ཞིག་གི་གྲུབ་པའི་གོས་གྱོན་མྱོས་འགྱུར་ལུས་ཕྲའི་རྗེས་སུ་ཞུགས། ། འགའ་ཞིག་གིས་ནི་མཁར་ཁང་ལ་སོགས་འདིར་སྣང་གཡེང་བ་གཅིག་ཏུ་སྒྲུབ། ། དེ་དག་ཀུན་ཀྱང་རྒྱལ་བའི་བསྟན་ལས་ཕྱི་རོལ་ཉིད་དུ་ཅིས་མ་གྱུར། ། དེ་ལྟའི་རྣམ་མང་སྤྲོས་པ་དོན་གཉེར་འདིར་སྣང་དགའ་བའི་སྐྱེད་ཚལ་དུ། ། ཞི་བདེའི་ལོངས་སྤྱོད་རིང་དུ་དོར་ལ་འཁོར་བའི་རྣམ་བཞག་ཡིད་འོང་བར། ། བརྩོན་ནས་བཞུགས་ཤིག་རྣལ་འབྱོར་བདག་ནི་མིག་ཟུར་ཙམ་གྱིས་བལྟ་མ་ལགས། ། ཅི་ཕྱིར་ཞེ་ན་དོན་གཉེར་ལོག་པས་མནར་མེད་གནས་སུ་བསྲེག་ཉིད་ཀྱིས། ། ཡང་བའི་རྡོ་ལེབ་ཁང་བཟང་དག་ནི་རྣམ་པར་རྒྱལ་བའི་བ་གམ་ལའང་ཅོ་འདྲི་ཞིང༌། ། སྣང་བྱེད་ཟུང་གི་སྒྲོན་མེ་སྦར་བས་ཉིན་མཚན་ཀུན་ཏུ་མུན་པའི་གོ་སྐབས་རིང་དུ་བཏང༌། །
ཕྱེ་དཀའ་འདུམ་སླ་རི་སྐྱེས་གཞོན་ནུའི་གྲོགས་པོ་དག་གིས་ལྷ་ཡི་བུ་མོའི་མཛེས་པ་འཕྲོག ། དབེན་པའི་གནས་དེར་ཆོས་དབྱིངས་དོན་གྱི་མལ་ས་བདེ་བར་བརྗོད་བྲལ་གཉིད་ཀྱིས་ཀུན་ཏུ་ཟིན། ། ཡང་ན་ངུར་སྨྲིག་ཚོས་ཀྱིས་ཀླུབ་པའི་བདུད་སྡེ་ལས་རྒྱལ་དགེ་མཚན་མཐོང༌། ། རྣམ་གསུམ་ཁྲིམས་ཀྱི་ཟླ་བ་གཞོན་ནུའི་དོན་གཉེར་བརྩོན་པའི་རལ་རྩེར་བཅིང༌། ། ཞེན་མེད་བློ་ཡི་ཀ་པཱ་ལ་ནི་ལྷུང་བཟེད་ཚུལ་དུ་འཆང་བའི་ཚེ། ། དྲག་པོའི་དཔལ་གཡང་ཡ་མ་བརླ་ཞེས་གྲགས་པའི་གཏམ་བཟང་མཁའ་ལ་འཕྱོ། ། གཞན་ཡང་དུག་གསུམ་དྲག་པོའི་འདམ་དུ་སྙིང་རྗེ་ཆེན་པོས་རྩ་བ་བརྟན། ། རིམ་གཉིས་མེ་ཏོག་མཁའ་ལ་བསྐྱེད་ཅིང་དམ་ཚིག་ཟེའུ་འབྲུའི་བཅུད་དང་ལྡན། ། སྐལ་ལྡན་བུང་བས་ཉེ་བར་སྤྱད་བྱ་ཟབ་རྒྱས་མངར་བའི་རོ་ལྡན་པ། ། རྡོ་རྗེ་འཛིན་པའི་ཆུ་སྐྱེས་དགའ་ཚལ་སྲིད་ཞིའི་ཁམས་ན་རྣམ་པར་མཛེས། །
དེ་སོགས་དམ་པའི་སྤྱོད་ཚུལ་མཐའ་ཡས་ཀྱང༌། ། ཀུན་ལས་ཁྱད་འཕགས་རྣལ་འབྱོར་མ་ཡི་རྒྱུད། ། སངས་རྒྱས་ཀུན་གྱི་གསང་བའི་མཐའ་ཡིན་ནོ། ། འདི་ནི་ཡིད་བཞིན་ནོར་གྱིས་ག་ལ་མཚོན། ། དེ་དོན་སྨྲ་བའི་ལྕེ་བརྐྱང་མཁས་མང་གིས། ། དགོངས་པའང་དགོངས་མིན་བྱེད་པའི་བཀྲ་ཤིས་ཀྱིས། ། སྐད་སྙན་འབྱིན་པའི་གཡས་འཁྱིལ་བཟང་པོ་འདི། ། ནཱ་རོ་ཏ་པའི་ཐུགས་ཀྱི་མཚོ་ལས་བྱུང༌། ། གངས་ཅན་མཁས་པ་ལག་ལྡན་སྟོང་གི་དབུས། ། རིམ་གཉིས་སྤོབས་པའི་མཆེ་བ་དྲུག་པ་ཅན། །
དཔལ་ལྡན་ས་སྐྱའི་མཚོ་ཆེན་མ་དྲོས་པའི། ། འགྲམ་ན་མང་ཞེས་སྔོན་རབ་གཏམ་དུ་གྲགས། ། གྲགས་པ་དོན་དང་ལྡན་པ་བསྟན་པའི་ཚུལ། ། ཚུལ་དང་མཐུན་པར་སྨྲ་བའི་སྤོབས་པ་ལྡན། ། ལྡན་གྲོལ་ཡོན་ཏན་ཡོངས་རྫོགས་ཚར་བ་རྗེ། ། རྗེ་བཙུན་གོང་མའི་དགོངས་དོན་ཇི་བཞིན་འཆད། ། སྨྲ་ཤེས་དོན་གོ་མི་ཡི་རྟེན་ཐོབ་ཀྱང༌། ། སྨྲ་དང་སྨྲ་བྱ་མིན་འདི་གནད་མི་ཤེས། ། སྨྲ་བཟང་གཏམ་པ་ཐོས་ཚེ་ཕྱིར་ཕྱོགས་པའི། ། སྨྲ་ངན་དེ་དག་རྡོ་རྗེའི་སྣ་ལྡན་བཞིན། །
འདི་འདྲའི་དུས་ངན་སྙིགས་མའི་བཞིན་རས་ནི། ། དུག་ལྔའི་ཁྲོ་གཉེར་ངོམས་ཤིང་ཆགས་སྡང་གིས། ། ཚིག་ངན་ཤུབ་བུར་བཟླ་བ་འདི་མཐོང་ཚེ། ། དམྱལ་བའི་མེ་བཞིན་བདག་ཉིད་སྤ་ཡང་བཀོང༌། ། དེ་ཕྱིར་སྙིགས་མའི་ངང་ཚུལ་རིང་དུ་བསྲིང༌། ། ཞི་བདེ་དོན་གཉེར་རང་རང་ཕན་པའི་སེམས། ། སྤང་ཏེ་རྐྱེན་ངན་ལམ་བསྒྱུར་བློ་སྦྱང་གིས། ། གནད་ལ་སྒོ་གསུམ་འཇུག་པ་གཅིག་ཏུ་དྲིལ། ། ངེས་དོན་སློབ་བཤད་ཚིག་གིས་རྒྱགས་གྱུར་ཀྱང༌། ། དོན་གྱིས་དབེན་པའི་ངག་ཚིག་འོག་རླུང་དྲིལ། །
ཤེས་ལྡན་སྙིང་ལ་མི་དགའ་བྱེད་པའི་ཚོགས། ། གངས་རིའི་ཁྲོད་འདིར་དེང་དུས་མང་ཞིག་སྣང༌། ། དེ་ལྟའི་ལམ་སྲོལ་དུ་མས་བརྙོག་པ་ཡིས། ། བསྟན་པའི་ཆུ་ཀླུང་དྭངས་འབྱེད་ཀེ་ཏ་ཀ། ། འདི་ནི་སྔོན་བྱོན་རིག་སྔགས་དེད་དཔོན་གྱིས། ། ལག་བརྒྱུད་ཚོགས་དྲུག་བདག་གི་སྐལ་པར་ཐོབ། ། དལ་རྟེན་སྙིང་པོ་ལོན་པ་དམ་ཆོས་ཞེས། ། གནའ་བོའི་དུས་སུ་གྲགས་ཀྱང་དེ་སྐབས་སུ། ། ཆོས་བཞིན་སྤྱོད་པའི་ཁུར་འཛིན་རྨོངས་པ་འགས། ། སྙིང་པོ་ལོན་པའི་ཚུལ་གྱིས་བརླག་པར་བརྩོན། །
དེ་ལྟ་ནའང་སྔོན་བསགས་བསོད་ནམས་བརྒྱ། ། བདག་གི་བགོ་སྐལ་སྤྱོད་པའི་ངང་ཉིད་ལས། ། ཡིད་བཞིན་དབང་གི་རྒྱལ་པོར་ཕམ་བྱེད་པའི། ། མཆོག་གི་རྡོ་རྗེ་སློབ་དཔོན་གཙུག་རྒྱན་ཐོབ། ། མཉེས་གསུམ་ཁ་ཙམ་མ་ཡིན་དོན་གྱིས་བགྱིས། ། ལུང་རིགས་གནད་ལ་དབང་ཟའི་སྤོབས་པ་མེད། ། རྒྱུད་དང་གཞུང་གི་དོན་ལ་བློ་ཁ་ཕྱོགས། ། དེས་ན་ལམ་འདིར་ཞུགས་ལ་བཀག་པ་མེད། ། ཇི་ལྟར་རྡུལ་གྱི་ཕུང་པོ་བརྩེགས་པའི་དབུས། ། མིག་བྲལ་ཉམས་ཆུང་ནོར་བུ་རྙེད་པ་ལྟར། །
སྙིགས་མའི་ལུས་རྟེན་ལས་ཀྱང་བྱུང་དོན་གྱི། ། སྐལ་བ་ཐོབ་འདི་བདག་གི་བསོད་ནམས་སོ། ། འོན་ཀྱང་སྐྱེས་ཐོབ་ཤེས་རབ་ཁབ་ཀྱི་མིག ། སྦྱངས་ཐོབ་ནམ་མཁའི་གོ་སྐབས་ཆུང་བ་དང༌། ། འཕགས་སྤྱན་མ་ཐོབ་འཁྲུལ་བའི་ཆབ་སྲིད་པས། ། ལྷ་དང་བླ་མའི་ཚོགས་ཀྱིས་བཟོད་པར་མཛོད། ། འདི་ལ་བསོད་ནམས་བྱ་བའི་དངོས་པོ་ནི། ། དུང་དང་ཀུ་མུད་ལྟ་བུར་རབ་དཀར་བ། ། གང་དེས་རྒྱལ་བའི་བསྟན་པ་རིན་པོ་ཆེ། ། སྤྱི་དང་སློབ་བཤད་བསྟན་པ་རྒྱལ་གྱུར་ཅིག །
བཀྲ་ཤིས་གང་ཞིག་རྩ་བརྒྱུད་བླ་མ་ཡིད་བཞིན་ནོར་བུའི་ཏོག་གིས་སྤྲས། ། བཀྲ་ཤིས་གང་ཞིག་ཡི་དམ་ལྷ་ཚོགས་དངོས་གྲུབ་ཟ་འོག་བ་དན་གཡོ། ། བཀྲ་ཤིས་གང་ཞིག་དམ་ཅན་སྲུང་མ་ཕྲིན་ལས་སྲོག་ཤིང་རབ་བརྟན་པས། ། བཀྲ་ཤིས་གང་ཞིག་མི་མཐུན་རྒུད་འཇོམས་རྒྱལ་མཚན་བརྟན་གྱུར་ཅིག ། ཅེས་པ་རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་ཚེས་བཅུའི་ཆོ་གའི་རྣམ་པར་བཤད་པ་ལུང་དང་རིགས་པའི་གཏེར་མཛོད་ཅེས་བྱ་བ་འདི་ནི་དཔལ་རྒྱུན་གྱི་དབང་པོའི་ཚོགས་ཀྱི་རྡོ་རྗེ་སློབ་དཔོན་ཆེན་པོ་རིམ་པ་གཉིས་ཀྱི་རྣལ་འབྱོར་ལ་མངའ་བརྙེས་ཤིང་ཡི་དམ་འདི་ཉིད་ཀྱི་སྒྲུབ་པ་ལ་ཐུགས་གཞོལ་ཞིང་གསང་སྔགས་ཨོཾ་གསུམ་མ་འབྲུ་འབུམ་ཅན་དང༌། གཞི་བསྙེན་གཉིས་སོགས་གནང་བ། རབ་དཀར་བ་ཆེན་པོ་བྱམས་པ་རིན་པོ་ཆེ་དབང་པོ་ནས། བཀྲ་ཤིས་པའི་ལྷ་རྫས། རིན་ཆེན་གཉིས་པའི་མཎྜལ། རིན་ཆེན་གཉིས་པའི་ཚོམ་བུ་མཛེས་པ་དང་བཅས་བསྐུལ་ཞིང༌།
བྲི་གཞིའི་མཐུན་རྐྱེན་སོགས་སྙན་བརྒྱུད་རིན་པོ་ཆེའི་བསྟན་པ་ལ་སྨན་པའི་ཐུགས་བསྐྱེད་ཟབ་མོ་ཡོངས་སུ་བསྐང་བའི་ཕྱིར་དུ། ངེས་པ་དོན་གྱི་ཐམས་ཅད་མཁྱེན་པ་དཔལ་ས་སྐྱ་པ་ཆེན་པོ་སྔགས་འཆང་བདུད་ཀྱི་སྟོབས་འཕྲོག་ཀརྨ་རཏྣ་ཡབ་སྲས་དང༌། མི་འཕྲོག་པའི་མཁྱེན་རབ་དང་ཐུགས་རྗེ་ལྡན་པ་ཐར་རྩེ་རྡོ་རྗེ་འཆང་འཇམ་དབྱངས་ཀུན་བཟང་བསྟན་པའི་རྒྱལ་མཚན་དང༌། ཤར་ཆེན་ཆོས་ཀྱི་ཉི་མ། བཅོ་བརྒྱད་རྡོ་རྗེ་འཆང་རིན་པོ་ཆེ་མཁྱེན་བརྩེའི་དབང་པོ། ཐམས་ཅད་མཁྱེན་པ་ཀུན་དགའ་བསྟན་འཛིན། ཁྱད་པར་རྡོ་རྗེ་འཆང་ལེགས་པའི་མཚན་ཅན་སོགས་ཆོས་བཞིན་སྤྱོད་པའི་དམ་པ་དུ་མའི་བཀའ་དྲིན་ལས་ལུགས་སྲོལ་གནད་རིགས་པའི་ཤཱཀྱའི་རྗེས་འཇུག་འཇམ་དབྱངས་ཀུན་བཟང་ཆོས་ཀྱི་ཉི་མས། དཔལ་རྒྱུན་གྱི་དབང་པོའི་ཆོས་གྲྭ་ཆེན་པོའི་དབེན་གནས་རབ་དཀར་མཁའ་སྤྱོད་ཆོས་གླིང་གི་སྒྲུབ་ཁང་དུ། རབ་འབྱུང་བཅུ་དྲུག་པའི་དབང་ཕྱུག་གི་ལོ། ས་ག་ཟླ་བའི་དགའ་བ་དང་པོའི་ཚེས་ལ་ལེགས་པར་གྲུབ་པར་བགྱིས་པ་འདིས་ཀྱང་རྒྱལ་བའི་བསྟན་པ་རིན་པོ་ཆེ་དར་ཞིང་རྒྱས་ལ་ཡུན་རིང་དུ་གནས་པ་དང༌།
ཆོས་འདི་འཆོལ་བར་སྤྱོད་པའི་ལག་ཏུ་སོང་ན་ནོར་སྐྱོང་ཡབ་ཡུམ་ལ་གཏད་པ་ཡིན་པས་ཚར་གཅོད་ཅིག། །། ས་མ་ཡ་རཀྵེནྟུ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
