ས་སྐྱའི་མཁའ་སྤྱོད་བེའུ་བུམ།
པོད ༣
ནཱ་རོ་མཁའ་སྤྱོད་ཀྱི་རྣམ་བཤད་ཉི་ཟླ་སེངྒེས་མཛད་པ།
༼ཨོཾ༽ ༄༅། །ནཱ་རོ་མཁའ་སྤྱོད་ཀྱི་རྣམ་བཤད་ཉི་ཟླ་སེངྒེས་མཛད་པ་བཞུགས་སོ།། ༈ །བླ་མ་དམ་པ་རྣམས་ལ་གུས་པས་ཕྱག་འཚལ་ལོ། ། དཔལ་བདེ་མཆོག་རྩ་བའི་རྒྱུད་དུ་རྣལ་འབྱོར་མའི་སྙིང་པོ་ལ་བརྟེན་ནས་མཁའ་སྤྱོད་སྒྲུབ་པའི་ཐབས་གསུངས་པ། དེ་ཉིད་རྗེ་བཙུན་ནཱ་རོ་ཏ་པའི་མན་ངག་གིས་བསྐྱེད་པའི་རིམ་པ་ཕག་མོ་མཁའ་སྤྱོད་ཀྱི་སྒྲུབ་ཐབས་སུ་བཀྲལ་བ་དེའི་དོན་ཉམས་སུ་ལེན་ལུགས་རྗེ་ས་ཆེན་གྱིས་རྣལ་འབྱོར་བཅུ་གཅིག་གིས་བསྡུས་ནས་བསྟན་པ་ལྟར་ཡིན་གསུངས། དེ་ལྟ་བུའི་བསྐྱེད་རིམ་ནི་སྤྱིར་སྔགས་དང་བྱེ་བྲག་ཏུ་འཁོར་ལོ་བདེ་མཆོག་གི་བསྐྱེད་རིམ་མཐར་ཐུག་པ་ཡིན་གསུངས། དེའི་རྒྱུ་མཚན་ཡང་སྔགས་ཐམས་ཅད་ཀྱི་མཐར་ཐུག་པ་ནི་དྲུག་པའི་བདེ་མཆོག་འདི་ཡིན་ཞིང༌། དེའི་ཟབ་དོན་མཐར་ཐུག་པ་ནི་རྗེ་བཙུན་ལཱུ་ནག་དྲིལ་གསུམ་གྱིས་མཛད་པའི་ལམ་རིམ་དུ་འདུས་ལ། དེ་དག་གི་དོན་ཡང་འདིར་བསྡུས་ནས་ཉམས་སུ་ལེན་པ་ཡིན་པས་སོ་གསུངས། དེ་འདིར་འདུས་ཚུལ་ཡང་བསྒྲུབ་བྱ་སྒྲུབ་བྱེད་ཐམས་ཅད་ཀྱང་འདིར་འདུས་པ་ཡིན་ཏེ།
དེ་ལ་བསྒྲུབ་བྱའི་དབང་དུ་བྱས་ན་སྤྱིར་མཁའ་འགྲོ་མ་བསམ་གྱིས་མི་ཁྱབ་པ་རྣམས་སྟོང་ཕྲག་བདུན་ཅུ་རྩ་གཉིས་འདུས། དེ་སུམ་ཅུ་རྩ་བདུན་དུ་འདུས། དེ་ཉི་ཤུ་རྩ་བཞིའམ་བརྒྱད་དམ་དེ་ཡང་རྡོ་རྗེ་ཕག་མོ་འདི་ཁོ་ནར་འདུས་ཏེ། དཔལ་ལྡན་རྡོ་རྗེ་མཁའ་འགྲོ་མ། ། ཞེས་སོགས་དང༌། མཁའ་འགྲོ་མ་ནི་ཉི་ཤུ་བཞི། ། ཕག་མོ་ཡི་ནི་རིགས་ལས་བྱུང༌། ། ཞེས་སོ། ། དེ་ཡང་ནང་གི་རྟེན་འབྲེལ་ཏེ། རྡོ་རྗེ་ལུས་ལ་རྩ་བསམ་གྱིས་མི་ཁྱབ་པ་ཞིག་ཡོད་པ་ནི།
ཕྱིའི་གྲངས་ལྟར་སུམ་ཅུ་རྩ་བདུན་གྱི་བར་འདུས་ལ། དེ་ཡང་ཡུལ་ཉེར་བཞིའི་རྩ་ནི་བུ་ག་བརྒྱད་ཀྱི་རྩར་འདུས། དེ་ཡང་སྦས་པའི་ལྔར་འདུ། དེ་ཡང་དབུ་མ་ཁོ་ནར་འདུས་ཏེ། ཕག་མོ་ཏི་ལ་ཀ་ཞེས་སོགས། དེ་མཚོན་ན་རྟེན་དཀྱིལ་འཁོར་ལྷག་མ་གསུམ་དང༌། བརྟེན་པ་སེམས་ལའང་ཤེས་པར་བྱའོ། ། དེ་དག་ཀྱང༌། ཇི་ལྟར་ཕྱི་རོལ་དེ་བཞིན་ནང༌། ། ཞེས་གསུངས་པའི་དོན་ཡིན་ནོ་གསུངས།
སྒྲུབ་བྱེད་ཀྱི་དབང་དུ་བྱས་ན་ཡང༌། ཐོག་མར་ལཱུ་ནག་དྲིལ་གསུམ་ཀའང་ཕྱི་མ་གཉིས་ཀྱི་དཀྱིལ་འཁོར་དུ་དབང་བཞི་བསྐུར་ནས་དེའི་ལམ་ཅུང་ཟད་བསྒོམས་ཏེ། དེའི་རྗེས་སུ་སིནྡྷུ་རའི་དཀྱིལ་འཁོར་དུ་དབང་བཞི་བྱིན་བརླབས་ཀྱི་ཚུལ་དུ་བསྐུར་ཏེ། སྔར་གྱི་དེ་དག་གི་རྟོག་པ་ཡར་ལྡན་དུ་བྱས་ནས། དེའི་རྒྱུ་མཚན་དབང་བཞིའི་ལམ་ལ་བསྒྲིགས་ནས་ཉམས་སུ་ལེན་པ་འདིར་འདུས་པ་ཡིན་ནོ་གསུངས། དེའི་ལམ་བཞི་པོ་དེར་ཡབ་ཀྱི་ལམ་རྒྱས་པ་བཞི། འདུ་བའི་ཚུལ་ཡང༌། ཕྱི་དཀྱིལ་འཁོར་རྒྱས་པའི་ཚོགས་རྟེན་དགའ་བ་གསུམ་ལྡན་དུ་བསྒོམ་པ་ནི། འདིར་རྣལ་འབྱོར་མའི་སྐུར་ལྡང་བ་དང༌། བདུད་རྩི་མྱང་བ་དང༌།
ཐུགས་དཀར་བྃ་ཡིག་བསྒོམ་པ་གསུམ་དུ་འདུས། སྔོན་འགྲོ་ཚོགས་གཉིས་བསགས་པ་ནི་འདིའི་ཚད་མེད་བཞི་དང༌། བླ་མའི་རྣལ་འབྱོར་བསྒོམ་པར་འདུ། དངོས་གཞི་བསྐྱེད་རིམ་ནི་འདིའི་བདག་ལྷར་བསྐྱེད་པ་དང༌། འགྲོ་བ་དག་པར་བྱ་བ་དང༌། དཔའ་བོ་དཔའ་མོས་བྱིན་གྱི་བརླབས་པ་དང་གསུམ་དུ་འདུས་ཏེ། དེ་གསུམ་ནི་རིམ་པ་བཞིན། བདག་གི་གཞི་སྦྱང་ཞིང་བསྒྱུར་བ། འཁོར་འདས་ཐམས་ཅད་རྣལ་འབྱོར་མའི་སྐུ་རོ་གཅིག་བསྲེ་བ་ཡིན་ཞིང༌། ལཱུ་ནག་སོགས་ཀྱི་བསྐྱེད་རིམ་རྒྱས་པ་རྣམས་ལ་ཡང་གཞི་བསྒྱུར་བའི་ཐེག་པ་ཉམས་སུ་ལེན་པའི་རྣལ་འབྱོར་མཐར་ཐུག་པ་དེ་ལས་མེད་པའི་ཕྱིར།
དེས་ན་འདིའི་རྟོག་རིགས་ཐམས་ཅད་འདིར་སྨིན་བྱེད་སྔོན་དུ་འགྲོ་བའི་ཚུལ་གྱིས་བསྡུས་པར་ཤེས་པར་བྱའོ་གསུངས། དེ་བརྟེན་པའི་བཟླས་པ་དང་ལྷ་དྲུག་ཅུ་རྩ་གཉིས་ཀྱི་སྔགས་ཐམས་ཅད་རྡོ་རྗེ་རྣལ་འབྱོར་མའི་སྔགས་འདིར་འདུས་པར་བཤད་པས། འདི་ཡང་ངག་ཡིད་ཀྱི་བཟླས་པ་གཉིས་སུ་འདུས་སོ། ། དེ་ཡང་ཕྱི་དཀྱིལ་དུ་བྱིན་རླབས་དྲུག་སྐོར་དང་བུམ་བསྐྱེད་ཀྱི་སྐབས་སུ་རྣལ་འབྱོར་མའི་ཉེ་སྙིང་འདིས་ལྷ་ཐམས་ཅད་བྱིན་གྱིས་རློབས་པ་དང༌། ཐམས་ཅད་ཀྱི་བཟླས་སྔགས་བྱེད་པའང་འདུས་ཚུལ་འདི་ལྟ་བུ་ལ་དགོངས་པའོ་གསུངས། མདོར་ན་ཆོ་ག་དེ་ལྟ་བུའི་བདག་ཉིད་རྣལ་འབྱོར་མར་བསྒོམས་པ་ནི་བསྐྱེད་རིམ་མཐར་ཐུག་པ་སྟེ། དེར་སྔོན་དུ་སོང་བའི་བསྐྱེད་རིམ་རྒྱས་པའི་རྟོགས་རིགས་སུ་བསྡུས་ཞེས་པའི་དོན་ཡིན་ནོ་གསུངས། དེའི་ལྟེ་བར་འཁོར་ལོ་ལྔ་གསལ་འདེབས་པ་གསང་དབང་གི་ལམ། གསང་གནས་སུ་དགའ་བ་འཁྱིལ་བ་ལ་སེམས་གཏད་པས་བདེ་བའི་ཡེ་ཤེས་ཤེས་རབ་ཀྱི་ལམ། དེ་རྣམས་བདེ་སྟོང་དུ་ཤེས་པ་བསམ་གྱིས་མི་ཁྱབ་པ་བསྒོམ་པ་དབང་བཞི་པའི་ལམ་ཡིན་པས།
དེས་ན་དེར་གཏོགས་པའི་དབང་གོང་མ་གསུམ་གྱི་རྟོགས་རིགས་རྣམས་ཀྱང་མ་ལུས་པར་འདུས་པས་ཞིབ་ཏུ་བླ་མ་ལས་བཙལ་ལོ། ། གཞན་ཡང་ལམ་རྒྱས་པའི་སྤྱོད་ལམ་སོགས་ཀྱི་ཡན་ལག་ཐམས་ཅད་ཀྱང་འདིའི་རྣལ་འབྱོར་བཅུ་གཅིག་པའི་ནང་དུ་འདུས་པ་ཡིན་ཏེ། དེས་ན་འདི་ལྟ་བུའི་རྣམ་བཞག་ཤེས་ནས་བསྒོམས་ན་མཁའ་སྤྱོད་མའི་གོ་འཕང་ཚེ་འདི་ཉིད་ལ་ཐོབ་པ་ཡིན་ནོ་གསུངས། དེ་ཡང་ཉམས་སུ་ལེན་པའི་ཚུལ་ནི་སྔར་སྨོས་པ་ལྟར་ནཱ་རོ་ཏ་པའི་སྒྲུབ་ཐབས་ཀྱི་གཞུང་དང༌། དེའི་དགོངས་པ་རྗེ་ས་ཆེན་གྱིས་བཀྲལ་བ་ལྟར་ཡིན་ཏེ། དེ་ལ་གསུམ། རྟེན་གྱི་གང་ཟག བསྒོམ་བྱའི་ལམ། དེའི་འབྲས་བུའོ། ། དང་པོ་ནི།
གཞུང་དུ་རྣལ་འབྱོར་པས་ཞེས་གསུངས་པ་འདིར་བསྟན་ཏེ། དེའང་འདི་ནི་ལཱུ་ནག་དྲིལ་གསུམ་གྱི་རྟེན་གྱི་གང་ཟག་སྟོན་བྱེད་ཀྱི་གཞུང་ཐམས་ཅད་ཀྱི་བརྗོད་བྱ་མ་ལུས་པ་བསྡུས་ནས་བསྟན་པ་ཡིན་ཏེ། འདི་ཉམས་སུ་ལེན་པའི་གང་ཟག་ལ། དཀྱིལ་འཁོར་གསུམ་པ་དེའི་རྟེན་གྱི་གང་ཟག་གི་མཚན་ཉིད་ཚང་བའི་སྟེང་དུ་འདིའི་སིནྡྷུ་རའི་དཀྱིལ་འཁོར་དུ་བྱིན་རླབས་ཐོབ་ལ་མ་ཉམས་པ་གཅིག་དགོས་པས། དེས་ན་ཡབ་ཀྱི་དཀྱིལ་འཁོར་དུ་ཉམས་མྱོང་སྐྱེས་པས་བསྒོམས་པའི་དབང་དུ་བྱས་ན་མི་སློབ་པའི་རྣལ་འབྱོར་དུ་ཡང་འགྱུར་རོ། ། ཞེས་གསུངས་སོ། ། གཉིས་པ་ལ། ཉལ་དང་ལྡང་དང་བདུད་རྩི་མྱོང༌། ༴། ༴། ༴། ༴། ༴། ༴། ༴། ཞེས་པ་ལྟར་བཅུ་གཅིག་གིས་བསྡུས་ཏེ། དེ་ཡང་གོ་རིམ་དེ་ལྟར་འབྱུང་བ་ནི།
གཞུང་དུ་དང་པོར་རེ་ཞིག་ཅེས་འབྱུང་བས་བསྟན་ཏེ། དེའང་སྒྲུབ་ཐབས་བསྒོམས་པའི་སྔོན་དུ་ལྡང་བའི་རྣལ་འབྱོར་འགྲོ་དགོས་ཤིང་དེའི་སྔོན་དུའང་ཉལ་བའི་རྣལ་འབྱོར་འགྲོ་དགོས་པའི་ཕྱིར། དེས་ན་རྣལ་འབྱོར་བཅུ་གཅིག་གི་དང་བོ་ཁོ་ནར་རེ་ཞིག་ཉལ་བའི་རྣལ་འབྱོར་ལ་གནས་པར་བྱའོ་ཞེས་འགྲེལ་ལོ། ། དེའང་ཉལ་བ་སོགས་ཀྱི་རྣལ་འབྱོར་དང་པོ་གསུམ་ནི། གཞུང་གི་བསམ་མི་ཁྱབ་སྒོམ་པས་སྤྱོད་ལམ་གྱི་རྣལ་འབྱོར་དུ་བསྟན་པས་ཏེ། དེ་གཉིས་ཀ་ཉམས་ལེན་བསམ་མི་ཁྱབ་ཏུ་གནས་པ་ལས་རྣལ་འབྱོར་མའི་སྐུར་ལྡང་སྟེ་བདུད་རྩི་མྱོང་བར་འདྲ་བས་སོ་གསུངས། དེ་ལ་དང་པོ་ཉལ་བའི་རྣལ་འབྱོར་ལ་གཉིས་ལས། དང་པོ་བསྐྱེད་རིམ་གྱི་ཕྱོགས་སམ་ངང་ལ་ཉལ་བ་ནི། ཐུན་ཐ་མའི་མཇུག་ཏུ་སེངྒེས་བཏེགས་པའི་རིན་པོ་ཆེའི་ཁྲི་ལ་རང་རྣལ་འབྱོར་མར་གསལ་བའི་སྟེང་གི་ཆར་བླ་མ་བཞུགས་པར་བསམས་ལ་ཉལ་ལོ། ། གཉིས་པ་རྫོགས་རིམ་གྱི་ཕྱོགས་ལ་ཉལ་བ་ནི།
བསམ་གྱིས་མི་ཁྱབ་པ་བསྒོམས་ནས་དེའི་ངང་ལ་ཉལ་ལོ། ། མ་བསྒོམས་ན་སྐད་ཅིག་གི་སྟོང་པར་བསྒོམས་ལ་སྤྲོས་བྲལ་གྱི་ངང་ལ་ཉལ་ལོ། ། ཞེས་གསུངས་སོ། ། དེ་ཡང་ཞི་གནས་ཤས་ཆེ་ན་ལམ་དང་པོ་ལྟར་ཉལ་ཞིང༌། གསལ་བ་དང་བདེ་ཤས་ཆེ་ན་ཕྱི་མ་ལྟར་ཉལ་བ་ཡིན་གསུངས། གཉིས་པ་ལྡང་བའི་རྣལ་འབྱོར་ལ་ལྡང་རན་པ་ན་ཌཱ་མ་རུ་བའི་སྒྲ་ཉེ་སྙིང་དང་ཨོཾ་གསུམ་མའི་སྒྲར་གྲག་པས་བསྐུལ་ཏེ་རྗེ་བཙུན་མ་ཕྱག་མཚན་མེད་པའི་སྐུར་ལྡང་སྟེ། དེ་ཡང་ཉལ་ལུགས་དང་པོ་ལྟར་ན་སྐུ་དེ་ཉིད་ལྡང་ཞིང༌། ཕྱི་མ་ལྟར་ཉལ་ན་ཆུ་ལས་ཉ་འཕར་བའི་ཚུལ་དུ་སྟོང་པའི་ངང་ལས་སྐད་ཅིག་གིས་ལྷ་སྐུས་ལྡང་བ་ཡིན་གསུངས། དེ་ལྟ་བུའི་ཉལ་ལྡང་གི་རྣལ་འབྱོར་གཉིས་པོ་དེ་ནི་སྐྱེ་འཆི་བར་དོ་གསུམ་གྱི་བག་ཆགས་ལས་སྣང་དང་བཅས་པ་མཐར་ཐུག་སྦྱང་ཚུལ་ཡང་ཤེས་དགོས་ཏེ། དེ་ཡང་བསམ་མི་ཁྱབ་ཏུ་ཉལ་བས་འཆི་རིམ་དང༌།
རྨི་ལམ་འོད་གསལ་དུ་བསྒྱུར་བས་བར་དོ་དང༌། ལྷའི་སྐུར་ལྡང་བས་སྐྱེ་བ་སྦྱོང་ངོ༌། ། ཞེས་ལཱུ་ནག་དྲིལ་གསུམ་འདི་དང་བཞི་ཆར་སྐབས་སུ་གསུང་ངོ༌། ། གསུམ་པ་བདུད་རྩི་མྱང་བ་ནི་དགའ་བ་གསུམ་བསྒོམ་པ་སྟེ། རང་རྗེ་བཙུན་མར་གསལ་བ་སྐུའི་དགའ་བ། དེའི་ཐུགས་ཀར་བྃ་ཡིག་བསྒོམས་པ་ཐུགས་ཀྱི་དགའ་བ། དེ་མཆོད་པའི་བསམ་པས་བདུད་རྩི་རིལ་བུའམ་ཆང་བདུད་རྩིར་བྱིན་གྱིས་བརླབས་པ་འབྲུ་གསུམ་གྱིས་མྱོང་བ་གསུང་གི་དགའ་བ་ཡིན་པས་དེ་ལྟར་ཉམས་སུ་བླང་ངོ་གསུངས་སོ། ། དེའི་སྦྱང་གཞི་སྦྱོང་བྱེད་ངོ་སྤྲོད་ཚུལ་རྒྱས་པའི་དོན་ལྟར་ཉམས་སུ་བླང་ངོ་གསུངས་སོ། ། བཞི་པ་ཚད་མེད་བསྒོམ་པ་ནི་གཞུང་དུ། སེམས་ཅན་ཐམས་ཅད་འཁོར་བའི་སྡུག་བསྔལ་གྱི་རྒྱ་མཚོ་ཆེན་པོ་ལས་བསྒྲལ་ལ།
རྫོགས་པའི་བྱང་ཆུབ་ཀྱི་བདེ་བ་ལ་བཀོད་པར་བྱའོ། ། ཞེས་ཚད་མེད་པའི་རྣལ་འབྱོར་སྔོན་དུ་བྱའོ། ། ཞེས་འབྱུང་བས་བསྟན་ཏེ། ཉམས་ལེན་ནི་བླ་མ་ཡབ་སྲས་ཀྱིས་མཛད་པའི་དཀྱུས་ལྟར་ཏེ། དེ་ལ་ཚད་མེད་བཞི་ཚང་བར་རྗེ་ས་ཆེན་གྱིས་བཤད་དོ། ། ལྔ་པ་བླ་མའི་རྣལ་འབྱོར་ནི། གཞུང་དུ། དེ་ནས་རང་གི་བླ་མ་བསྒོམ་པར་བྱའོ། ། ཞེས་འབྱུང་བས་བསྟན་ཏོ། ། ཉམས་ལེན་ནི་དཀྱུས་ལྟར་བླ་མ་དང་རྡོ་རྗེ་རྣལ་འབྱོར་མ་གཉིས་སུ་མེད་པ་རྡོ་རྗེ་ཆོས་ཀྱི་རྣམ་པར་བསྒོམ་སྟེ།
དེ་དེར་བསྒོམ་པ་ཡང་བླ་མའི་གསུང་གི་དངོས་གྲུབ་སྩོལ་བའི་རྟེན་འབྲེལ་བསྒྲིག་པ་ཡིན་གསུང༌། དེ་ཡང་དཀོན་མཆོག་གསུམ་གྱི་རང་བཞིན་དུ་བསྒོམ་པ་གནད་ཆེ་གསུང་ངོ༌། ། དྲུག་པ་བདག་ལྷར་བསྐྱེད་པ་ནི། དེའི་རྗེས་ལ་རང་གི་སྙིང་གར་ཨ་ལས་ཟླ་བའི་དཀྱིལ་འཁོར་བསམ་པ་ལས། དེར་ཨོཾ་སརྦ་བུདྡྷ་ཞེས་གསུངས་པའི་སྔགས་ཀྱི་ཕྲེང་བ་ཁ་དོག་དམར་པོའི་འོད་ཟེར་སྣ་ཚོགས་འཕྲོ་བ་ལུགས་ལས་བཟློག་པར་བསམ་མོ། ། དབུས་སུ་ནི་བྃ་ཡིག་གོ ། དེའི་འོད་ཟེར་གྱིས་རང་གི་ལུས་ཁྱབ་པས་ཡོངས་སུ་དག་པས་ན། བདག་ཉིད་བཅོམ་ལྡན་འདས་མ་རྡོ་རྗེ་ཕག་མོའི་སྐུ་ཞལ་གཅིག་ཕྱག་གཉིས་མ། སྐུ་མདོག་དམར་མོ་བསྐལ་པའི་མེ་ལྟ་བུའི་གཟི་བརྗིད་ཅན་ཕྱག་རྒྱ་ལྔའི་རྒྱན་དང་ལྡན་པ། སྣ་ཚོགས་པདྨ་དང་ཉི་མའི་གདན་ལ་འཇིགས་བྱེད་དང་དུས་མཚན་མ་ཞབས་ཀྱིས་མནན་པ།
གཡས་རྡོ་རྗེ་གྲི་གུག་དང་གཡོན་ཐོད་པ་དང་ཁ་ཊྭཱཾ་ག་འཛིན་པའོ། ། ཞེས་གསུངས་ཏེ། དེ་ལ་གཉིས། ཇི་ལྟར་བསྐྱེད་པའི་ཚུལ་དང༌། ལྷའི་རྣམ་པ་གསལ་གདབ་པའོ། ། དང་པོ་ནི། དཀྱུས་ལྟར་རང་གི་སྙིང་གར་འཁོར་ལོ་གསལ་གདབ་པ་ལས་བསྐྱེད་པ་སྟེ། དེ་ཡང་ཆོས་ཐམས་ཅད་ཀྱི་སྡུད་བྱེད་སེམས་ཀྱི་ངོ་བོ་བྃ་ཡིག་དང༌། སྔགས་ཐམས་ཅད་ཀྱི་སྡུད་བྱེད་ཨོཾ་གསུམ་མ་དང༌། ལྷ་ཐམས་ཅད་ཀྱི་སྡུད་བྱེད་རྡོ་རྗེ་ཕག་མོའི་སྐུར་བསྐྱེད་པའོ་གསུངས།
དེ་ཡང་སྔགས་ཉིད་ལྷའི་སྐུར་བཞེངས་པའོ་གསུངས། འདི་ནི་ཆོས་འབྱུང་ཉིས་བརྩེགས་དང་སྔགས་ཨོཾ་གསུམ་དུ་བྱེད་པ་གཞུང་དང་ས་ཆེན་གྱི་འགྲེལ་པར་མི་གསལ་ཡང༌། མན་ངག་གི་བརྒྱུད་པ་ལས་བྱུང་བ་དེ་གོ་དོན་བླ་མ་འཆད་དོ། ། གཉིས་པ་ནི་དཀྱུས་ལྟར་རྣལ་འབྱོར་མའི་སྐུར་གསལ་འདེབས་པ་སྟེ། དེའི་གཡས་ཀྱིས་གྲི་གུག་ཐུར་དུ་འཕྱང་བ་ནི་ཤེས་རབ་ཀྱི་མགོ་འཁོར་བའི་སྡུག་བསྔལ་རྒྱུ་འབྲས་བཅད་ཅིང་གཅོད་པ་མཚོན། གཡོན་པའི་ཐོད་ཁྲག་སྟེང་དུ་ཕྱོགས་པས་གསོལ་བ་ནི། སྟེང་མཁའ་སྤྱོད་ཀྱི་དངོས་གྲུབ་བདེ་སྟོང་ཉམས་སུ་མྱོང་བས་ཐོབ་ཅིང་ཐོབ་པ་མཚོན། གཞན་གདན། བཞུགས་ཚུལ། སྐུ་མདོག
ཞལ་ཕྱག དབུ་སྐྲ། མགོ་ཕྲེང་རུས་རྒྱན། ཁ་ཊྭཱཾ་ག མེ་དཔུང་གི་དབུས་ན་བཞུགས་པ་ལ་སོགས་ཀྱི་དག་བྱ་དག་བྱེད། མཚོན་བྱ་མཚོན་བྱེད། སྦྱང་གཞི་སྦྱོང་བྱེད་ངོ་སྤྲོད་ཚུལ། ལཱུ་ནག་དྲིལ་གསུམ་དུ་འབྱུང་བའི་འགྲོས་ཀྱིས་ཤེས་པར་བྱའོ་གསུངས། དེ་ནས་གོ་ཆ་དགོད་པ་ལ་གཞུང་དང་ས་ཆེན་གྱི་གསུང་དུ་སྐབས་གང་དུ་བགོད་མི་གསལ་ཡང༌། བླ་མའི་གསུངས་ནས་སྐབས་འདིའམ་འོག་དཔའ་བོ་དཔའ་མོས་བྱིན་གྱིས་རློབས་པའི་རྗེས་སུ་འགོད་པ་གང་བདེ་བྱས་པས་ཆོག་སྟེ་གོ་དོན་བདེ་མཆོག་དང་ཁྱད་མེད་པས་གསུངས།
སྐབས་འདིར་འགོད་ན་དཀྱུས་བཞིན་གནས་དྲུག་ཏུ་ཟླ་གདན་ལ་གོ་ཆའི་ལྷ་མོ་དྲུག་ཡི་གེའི་རྣམ་པར་འགོད་པ་སྟེ་དེ་ཡང་སྔགས་ཀྱི་ལྷའི་རྣམ་པར་གནས་པ་དང་ལྷ་མོ་དྲུག་ཡི་གེའི་རྣམ་པར་འགོད་པ་སྟེ། དེ་ཡང་ལྷའི་རྣམ་པ་དེ་ལྷ་སྔགས་ཀྱི་རྣམ་པར་གནས་པས་བསྒྲུབ་པས་ཁྱད་པར་མེད་དེ། གལ་ཏེ་དངོས་གྲུབ་མཆོག་འདོད་ན། ། སྔགས་དང་ལྷ་ལ་ཐ་དད་མེད། ། ཅེས་གསུངས་པས་སོ་གསུངས། ཡང་གོ་ཆའི་ལྷ་དེ་དག་ཞལ་ཕྱག་ཅན་དུ་བསྒོམ་པའམ་བྲི་བ་ན་ལག་མཆོད་ཀྱི་སྐབས་སུ་བཤད་པ་ལྟར་བྱ་སྟེ། འདི་དག་སྡོམ་པ་ཨ་བྷི་དྷ་ན་ལས་དེ་ལྟར་དུ་གསུངས་པ་ལས་གཞན་མེད་པས་གསུངས། བདུན་པ་འགྲོ་བ་དག་པའི་རྣལ་འབྱོར་ནི། གཞུང་དུ། ཡང་དེའི་འོད་ཟེར་གྱིས་འགྲོ་བ་ཐམས་ཅད་དག་པར་བྱས་ནས།
སླར་ལོག་སྟེ་སྔགས་ཀྱི་ཕྲེང་བ་ཉིད་ལ་ཞུགས་པ་དང༌། ཞེས་རང་འགའ་དགག་པ་དང༌། བཟླས་དམིགས་བསྟན་པའི་ཕྱིར་འཁྲུགས་སུ་བྱས་ནས་གསུངས་པ་འདིར་བསྟན་ཏེ། དེ་དག་གི་ཉམས་ལེན་ནི། རྗེ་ས་ཆེན་གྱིས་སྔགས་ཕྲེང་ལས་འོད་ཟེར་བྱུང་སྟེ། བ་སྤུའི་བུ་ག་ནས་སོང་རིགས་དྲུག་གི་སེམས་ཅན་ཐམས་ཅད་ལ་ཕོག་པས། དེ་ཐམས་ཅད་ཀྱི་ལུས་ངག་ཡིད་གསུམ་གྱི་སྡིག་པ་དག་པར་བསམ་ཞིང་རྗེ་བཙུན་མའི་སྐུར་བསྐྱེད་དོ། ། ཞེས་གསུངས་པ་ལྟར་ཏེ། འགྲོ་བ་དེ་དག་ཀྱང་གཞན་རྒྱུད་དུ་སྣང་བ་སྐྱོང་བ་ཡིན་ཏེ། རང་གི་སེམས་ལས་ལོགས་སུ་ནི་ཡོད་པ་མ་ཡིན་ནོ་གསུངས།
བརྒྱད་པ་དཔའ་བོ་དཔའ་མོས་བྱིན་གྱིས་བརླབས་པ་ནི། སླར་ཡང་ཡིག་འབྲུའི་ཚོགས་ཀྱི་འོད་ཟེར་གྱིས་དཔའ་བོ་མཁའ་འགྲོའི་ཚོགས་ཐམས་ཅད་སྤྱན་དྲངས་ཏེ་འདི་ལ་བཞུགས་པར་བྱའོ། ། ཞེས་འབྱུང་སྟེ་དེའི་ཉམས་ལེན་ཀྱང་ས་ཆེན་གྱིས། ཡང་འོད་འཕྲོས་ཕྱོགས་བཅུའི་དཔའ་བོ་དང་རྣལ་འབྱོར་མ་ཐམས་ཅད་དང༌། རྣལ་འབྱོར་མར་བསྐྱེད་པ་ཐམས་ཅད་ཀྱང་བདག་གི་བ་སྤུའི་བུ་ག་ནས་བསྡུ་ཞིང་ཐིམ་པར་བསམ་པར་བྱའོ། ། ཞེས་གསུངས་པ་བཞིན་ལས། སྤྱན་འདྲེན་དང་བསྟིམ་པའི་སྔགས་རྒྱ་ཏིང་ངེ་འཛིན་རྣམས་ལཱུ་ནག་སོགས་དང་གནད་འདྲ་བར་ཤེས་དགོས་སོ་གསུངས། དགུ་པ་བཟླས་པའི་རྣལ་འབྱོར་ལ་གཞུང་དུ། ཡིད་དང་ངག་གིས་དབྱེ་བས་བཟླས་པ་བྱའོ། ། ཞེས་གཉིས་སུ་གསུངས་པའི་དོན་ལ་གང་བྱས་ཀྱང་འདྲ་བ་ལས།
ས་ཆེན་གྱིས་བསྐྱེད་རིམ་གྱི་ཆ་ངག་བཟླས་ནས་བཤད་ཅིང་ཕྱག་ལེན་ལ་ཡང་མཛད་པས། དེ་ལྟར་ན་སྙིང་གར་ཆོས་འབྱུང་གི་དབུས་སུ་ཟླ་བ་ལ་གནས་པའི་བྃ་ཡིག་གི་མཐར་སྔགས་ཕྲེང་བཀོད་དོ། ། དེ་གཡོན་སྐོར་ལ་སྔགས་ཀྱི་དངོས་གཞི་སརྦ་ཡོ་ག་སོགས་ཡི་གེ་གཉིས་གཉིས་རྗེས་མ་གསུམ་ནང་དུ་གཡས་སུ་སྡེབས་ཏེ་ལངས་པར་བཀོད་ལ། བྃ་ཡིག་གི་ཀློག་པའི་ཚུལ་གྱིས་ཅི་ནུས་ངག་གི་བཟླས་པའོ་གསུངས་སོ། ། ཡིད་བཟླས་ནི། རྫོགས་རིམ་གྱི་ཆ་ཡིན་ཏེ། དེ་ཡང་བདེ་བ་སྐྱེ་བར་འདོད་ན་གསང་གནས་སུ་ཆོས་འབྱུང་གཉིས་བསྣོལ་མར་དམར་སེང་ངེ་ཡོད་པའི་མདུན་རྒྱབ་སྤངས་ལ་གྲྭ་བཞིར་དགའ་འཁྱིལ་བཞི་དམིགས་པའི་དབུས་སུ་བྃ་ཡིག་ལ་སྔགས་ཀྱིས་བསྐོར་བ་གོང་ལྟར་བསམ་པ་ལ་དམིགས་ཏེ། རླུང་ཁ་སྦྱར་བསྒོམ་ལ་ཡིད་ཀྱིས་གསུམ་མམ་ལྔའམ་བདུན་ནམ་ཉེར་གཅིག་སོགས་ཅི་ནུས་སུ་བཟླས་པས། བདེ་སྟོང་འཕར་གཡོ་སོགས་བོགས་དབྱུང་བས་བསྒྲིམ་ལྷོད་རན་པར་བསྒོམ་པར་བྱའོ་གསུང༌། ཡང་མི་རྟོག་པ་དོན་དུ་གཉེར་ན་ལྟེ་བར་དམིགས་ཏེ་བཟླས་པས།
དུ་བ་ལ་སོགས་པའི་རྟགས་རྣམས་ཀྱང་འབྱུང་ངོ་གསུང་ངོ༌། ། ཡང་དགའ་བ་འཁྱིལ་བ་དཔྲལ་བར་བསྒོམས་པས་ཀྱང་མི་རྟོག་པ་སྐྱེ་ཞིང༌། མཐར་སྙིང་གའི་བྃ་ལ་ཐིམ། བདེ་སྟོང་ཟུང་འཇུག་ཏུ་གྱུར་པ་ཡིན་ནོ་གསུངས། བཅུ་པ་བསམ་གྱིས་མི་ཁྱབ་པའི་རྣལ་འབྱོར་ནི་གཞུང་དུ། དེ་ནས་བྃ་ཡིག་གི་འོད་ཟེར་གསུམ་དང་ལུས་དང་ཡི་གེའི་གོ་རིམ་གྱིས་བསམ་མི་ཁྱབ་པ་ལ་ཞུགས་པ་སྔོན་དུ་འགྲོ་བས་དེ་ཁོ་ན་བསྒོམ་པར་བྱའོ་ཞེས་གསུངས་ཏེ། ཉམས་ལེན་སྙིང་གའི་འོད་ཀྱིས་ཁམས་གསུམ་འོད་ཟེར་སྔོ་དཀར་དམར་བའི་རྣམ་པར་བྱས་ཏེ། ལུས་ཀྱི་སྟོད་སྨད་བར་གསུམ་ལ་བསྡུ། རང་གི་ལུས་ཆོས་འབྱུང་ཕྱི་མ་ལ། དེ་ནང་མ་ལ།
དེ་ཟླ་བ་ལ། དེ་སྔགས་ཕྲེང་ལ། དེ་བྃ་ཡིག་ལ། དེ་ཟླ་ཚེས་ལ། དེ་ཐིག་ལེ་ལ། དེ་ནཱ་ད་དམར་སྐྱ་ལ། དེ་ཡང་མི་དམིགས་པར་བྱ་སྟེ། དེའི་ངང་ལ་ཅི་གནས་སུ་བཞག་གོ ། དེ་ཚེ་འཛིན་པ་མེད་པར་ཤེས་པ་གློད་ནས་འཇོག་པ་གལ་ཆེ་གསུང༌། དེས་ན་བསམ་གྱིས་མི་ཁྱབ་པ་དང་བསམ་དུ་མེད་པ་དང༌།
བསམ་པ་ལ་འདས་པས་ནི་བསམ་གྱིས་མི་ཁྱབ་ཅེས་པར་བཏགས་སོ་གསུངས། བཅུ་གཅིག་པ་སྤྱོད་ལམ་གྱི་རྣལ་འབྱོར་ནི། གཞུང་གི་མཇུག་ཏུ་ལས་དང་པོ་པའི་བསྒོམ་པ་མདོར་བསྡུས་པ་ཞེས་འབྱུང་བས་བསྟན་ནོ། ། ཞེས་མཆན་རྙིང་པ་ལས་འབྱུང་བ་ལྟར་གསུངས་ཏེ། དེ་ལ་བཞི་ལས། དང་པོ་སྤྱོད་ལམ་དངོས་ནི། བསམ་གྱིས་མི་ཁྱབ་པའི་ངང་ལས་རྗེ་བཙུན་མ་ཕྱག་མཚན་མེད་པའི་སྐུར་ལངས་ལ་བདུད་རྩི་མྱོང་བས་དགའ་བ་གསུམ་ལྡན་དུ་གསུངས་ཏེ། སྤྱོད་ལམ་རྒྱུ་བར་བྱའོ། ། དེའང་རང་དང་སྣང་བ་ཐམས་ཅད་རྡོ་རྗེ་རྣལ་འབྱོར་མའི་སྐུར་དམིགས་ལ། ལྷ་ལ་ལྷས་མཆོད་པར་བསམ་པའི་སྐུའི་དགའ་བ།
དེས་སྒྱུ་མ་ལྟ་བུའི་སྐུ་དང་བསམ་གྱིས་མི་ཁྱབ་པའི་ངང་ལས་མ་གཡོས་པར་དྲན་པར་བྱ་བ་ཐུགས་ཀྱི་དགའ་བ། སྒྲ་ཅིང་གྲག་པ་ཐམས་ཅད་ངག་གི་བཟླས་པར་བྱ་བ་གསུང་གི་དགའ་བའོ་གསུངས། གཉིས་པ་ཚོགས་མཆོད། གསུམ་པ་གཏོར་མ། བཞི་པ་ཁ་ཟས་ཀྱི་རྣལ་འབྱོར་རྣམས་ནི་རྗེ་བླ་མ་ཡབ་སྲས་རྣམས་ཀྱི་མངོན་རྟོགས་རྣམས་དང༌། བྱིན་རླབས་ཕྱག་བཞེས་ཀྱི་ཡི་གེ་སོགས་ལ་བརྟེན་ནས་ཤེས་པར་ནུས་སོ། ། དེ་ལྟ་བུའི་སྒོ་ནས་བསྙེན་པ་བཞི་འབུམ་སོགས་བྱས་ནས། དེའི་བཅུའི་ཆ་སྦྱིན་སྲེག་ཀྱང་རྒྱས་པར་བྱས་ནས། རྗེ་བླ་མའི་ཡིག་ཆུང་ལྟར་བྱ་ཞིང༌། བསྡུས་པར་ན་མར་མེའི་སྦྱིན་སྲེག་བྱས་ཏེ།
དེ་ཡང་རིན་པོ་ཆེའི་རྫས་ཀོང་བུ་ཡངས་པར་རས་དམར་གྱི་སྡོང་བུ་རྩེ་སྦོམ་ཞིང་ལེགས་པར་བྱས་པ་བཙུགས་ཏེ། མར་དཀར་གྱིས་གཏམས་ལ་མེ་སྦར། དེའི་མཐར་མཆོད་པ་ལྔ་དང་གཏོར་མ་གཅིག་བཤམས། དེ་ནས་བདག་གི་རྣལ་འབྱོར་བཟླས་པ་བསྡུ་བའི་བར་བྱས་ལ། མཆོད་པ་བྱིན་གྱིས་བརླབས་ཏེ། མར་མེ་བསངས་སྦྱངས། སྟོང་པའི་ངང་ལས་ཟླ་བའི་སྟེང་དུ་བྃ་ཡིག་ཙམ་མམ། སྔགས་ཕྲེང་བསྐོར་བའི་འཕྲོ་འདུ་ལས་རྗེ་བཙུན་མར་བསྐྱེད་དེ། གོ་ཆ་དགོད་ལ་ཡེ་ཤེས་པ་གཞུག དབང་ལྷ་དྲུག་ཅུ་རྩ་གཉིས་ཀྱི་དབང་བསྐུར་བའམ།
རིགས་བདག་རང་ཆས་ཙམ་དུ་བསྒོམ། དེ་ནས་མདུན་དུ་ཏིལ་ནག་ལ་རང་གི་སྡིག་སྒྲིབ་སྡིག་པ་ར་ཅན་གྱི་རྣམ་པས་ཏིལ་ལ་ཐིམ་པར་བསམ་སྟེ། ཨོཾ་བཛྲ་ཌཱ་ཀ་ཁ་ཁ་ཁཱ་ཧི་ཁཱ་ཧི་སརྦ་ཞེས་པ་སྤེལ་ཚིགས་དང་བཅས་པས་གཡོན་པའི་མཐེབ་སྲིན་གྱིས་རྗེ་བཙུན་མའི་ཞལ་དུ་ཕུལ་ལ་མཆོད་ཅིང་བསྟོད་དོ། ། གཏོར་མ་ཕུལ་བའི་རྗེས་སུ་དངོས་གྲུབ་བླངས་ལ་བཟོད་པར་གསོལ་ཏེ། ཡེ་ཤེས་པ་གཤེགས་སུ་གསོལ། དམ་ཚིག་པ་བདག་ལ་བསྡུས་ཏེ་བསྲུང་བ་བྱས་ནས་བསྔོ་སྨོན་གྱི་རྒྱས་བཏབ་སྟེ་ལས་ཀྱི་རྗེས་མི་མངོན་པར་བྱས་ལ་རྟག་ཏུ་དགེ་བའི་ལས་ལ་བརྩོན་པར་བྱའོ། ། དེ་ལྟ་བུའི་བསྒོམ་བཟླས་ཀྱི་ཚེ་འདིར་མཁའ་སྤྱོད་དངོས་གྲུབ་མ་ཐོབ་ན་སིནྡྷུ་རའི་བསྒྲུབ་པའི་སྒོ་ནས་བསྒྲུབས་ཏེ་གཞན་དུ་ཤེས་པར་བྱའོ། ། གསུམ་པ་དེས་ཐོབ་པའི་འབྲས་བུ་ནི་རྣམ་པ་གསུམ་སྟེ། ཐུན་མོང་མཆོག་དང་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་བོ། ། ཞེས་པ་འདི་ནི་རྗེ་བཙུན་དམ་པ་སངས་རྒྱས་དཔལ་བཟང་པོའི་གསུང་བཞིན་དུ་ཉི་ཟླ་སེངྒེས་བྲིས་པའོ། །
མཁའ་སྤྱོད་གོ་འཕང་ཐོབ་པར་གྱུར་ཅིག། ༈ ། ཨེདྷི། ནཱ་རོ་མཁའ་སྤྱོད་ཀྱི་སྒྲུབ་ཐབས་ཀྱི་རྣམ་བཤད་རྗེ་བཙུན་བྱམས་པ་ཆོས་ལེགས་ཀྱིས་མཛད་པ་བཞུགས་སོ།། ༈ །རྗེ་བཙུན་བླ་མ་ཐུགས་རྗེ་ཆེན་པོ་དང་ལྡན་པའི་ཞབས་ལ་ཕྱག་འཚལ་ལོ། ། དུས་གསུམ་རྒྱལ་བ་མ་ལུས་བསྐྱེད་པའི་ཡུམ། ། ས་གསུམ་མཁའ་འགྲོ་མ་ལུས་འདུས་པའི་གཙོ། ། སྐུ་གསུམ་དབྱེར་མེད་རྣལ་འབྱོར་མར་བཏུད་དོ། ། དེ་ཡི་སྒྲུབ་ཐབས་ཅུང་ཟད་གསལ་བྱེད་བྲི། ། འདིར་རྗེ་བཙུན་ནཱ་རོ་པས་ཕམ་ཐིང་པ་སྐུ་མཆེད་ལས་གཞན་ལ་མ་གནང་བའི་མན་ངག་བསྐྱེད་རིམ་ཕག་མོ་མཁའ་སྤྱོད། རྫོགས་རིམ་རྩ་དབུ་མ།
ལམ་གྱི་ཡན་ལག་པྲ་སེན་དབབ་པ། སྨན་ཆེན་པོའི་བཅུད་ལེན། གནོད་སྦྱིན་མོ་དབང་དུ་བྱ་བ་རྣམས་གནང་བ་ཡིན་ལ། དེའི་ནང་ནས་བསྐྱེད་རིམ་ཕག་མོ་མཁའ་སྤྱོད། རྩ་རྒྱུད་ལེའུ་ཞེ་བདུན་པར། དེ་ནས་གཞན་ཡང་བཤད་བྱ་བ། ། མཁའ་འགྲོ་ཀུན་གྱི་སྙིང་པོ་སྟེ། ། འདི་ནི་བརྗོད་པ་ཙམ་གྱིས་ཀྱང༌། ། དངོས་གྲུབ་ཐམས་ཅད་སྐྱེད་བྱེད་ཡིན། ། དེ་ལ་མཁའ་འགྲོ་མའི་རིག་པ་ཆེན་པོ་བཟླས་ན་རིགས་ཐམས་ཅད་དབང་དུ་བྱེད་པར་འགྱུར་རོ། །
རྟག་ཏུ་བཟླས་བརྗོད་བྱས་པས་ནི། དཔལ་ཆེན་པོ་བསྐྱེད་པར་འགྱུར་རོ། ། ཞེས་སོགས་རྣལ་འབྱོར་མའི་ཉེ་སྙིང་ལ་བརྟེན་ནས་མཁའ་སྤྱོད་སྒྲུབ་པར་གསུངས་པའི་མན་ངག རྡོ་རྗེ་རྣལ་འབྱོར་མས་སློབ་དཔོན་རྡོ་རྗེ་དྲིལ་བུ་པ་དང༌། ནཱ་རོ་པ་ལ་དངོས་སུ་གནང་བ་འདི་ཡིན་ལ། འདི་ལ་རྟེན་གྱི་གང་ཟག ཉམས་སུ་བླང་བའི་ཆོས། ཐོབ་བྱའི་འབྲས་བུའོ། ། དང་པོ་ལ་སྨིན་ལམ་ལ་འཇུག་རུང་དང༌། གྲོལ་ལམ་བསྒོམ་རུང་གི་གང་ཟག་གཉིས་ལས།
དང་པོ་ནི། བདེ་མཆོག་ལཱུ་ནག་གང་རུང་གི་སྨིན་བྱེད་ཐོབ། དམ་ཚིག་དང་ལྡན། གྲོལ་ལམ་ཅི་རིགས་པ་བསྒོམ་པ་གཅིག་གི་འདིའི་བྱིན་བརླབས་ལ་འཇུག་རུང་ཡིན་ལ། གཉིས་པ་ནི། རྒྱ་གཞུང་ལས་རྣལ་འབྱོར་པ་ཞེས་གསུངས་ཏེ། འཁོར་ལོ་བདེ་མཆོག་གི་སྒྲུབ་པ་པོའི་མཚན་ཉིད་ཚང་བའི་སྟེང་དུ། འདིའི་སིནྡྷུ་རའི་དཀྱིལ་འཁོར་དུ་བྱིན་རླབས་ཀྱི་རིམ་པ་ཐོབ་ལ་མ་ཉམས་པའོ། ། གཉིས་པ་ལ་སྨིན་བྱེད་ཀྱི་བྱིན་རླབས་ཀྱི་རིམ་པ། གྲོལ་བྱེད་ལམ་གྱི་རིམ་པ།
ལམ་གྱི་ཡན་ལག་གི་ཆོས་དང་གསུམ། དང་པོ་ལ་གང་ཟག་གང་གིས་བྱེད་པའི་སློབ་དཔོན། གང་ལ་བྱ་བའི་སློབ་མ། ཇི་ལྟར་བྱ་བའི་ཆོ་ག་གསུམ་གྱི་སྒོ་ནས་གོང་མའི་དགོངས་པ་བཞིན། རྗེ་བླ་མས་མཛད་པ་ཤེས་པར་ནུས་སོ། ། གཉིས་པ་ལ་གང་ཟག་རབ་ཀྱི་བསྒོམ་བཟླས་གཉིས་ལ་བརྟེན་ནས་སྒྲུབ་ཐབས། འབྲིང་གི་བསྙེན་སྒྲུབ་ལས་གསུམ་ལ་བརྟེན་ནས་སྒྲུབ་ཐབས། ཐ་མས་འཆི་ཁའི་མན་ངག་ལ་བརྟེན་ནས་སྒྲུབ་ཐབས། ཤིན་ཏུ་ཐ་མས་སྨོན་ལམ་གྱི་མཚམས་སྦྱར་ནས་སྐྱེ་བ་བརྒྱུད་ནས་སྒྲུབ་དགོས་པ་ཡིན་ལ། དེ་ཐམས་ཅད་ཀྱི་ཐུན་མོང་དུ་རྣལ་འབྱོར་བཅུ་གཅིག་ལ་བརྟེན་ནས་སྒྲུབ་དགོས་པས།
དེ་བཤད་ན་གཞུང་ལས། དང་པོ་རེ་ཞིག་ཅེས་པས་མདོར་བསྟན་ཅིང་གོ་རིམ་ཡང་བསྟན། སེམས་ཅན་ཐམས་ཅད་ཅེས་པ་མན་གྱིས་རྒྱས་པར་བཤད་པའི་དོན་གཞུང་འཁྲུགས་སྡེབས་ཏེ། ས་ཆེན་གྱི་སྡོམ་དུ་མཛད་པ་ནི། ཉལ་དང་ལྡང་དང་བདུད་རྩི་མྱོང་སོགས། ཞེས་གསུངས་པ་ལྟར་ཡིན་ཏེ། གཞུང་ལས་དང་པོར་ཚད་མེད་བསྒོམ་པར་གསུངས་ཀྱང༌། དེའི་སྔོན་དུ་ལྡང་བའི་རྣལ་འབྱོར་དགོས་ལ། དེའི་སྔོན་དུ་ཉལ་བའི་རྣལ་འབྱོར་དགོས་པས་དེ་བརྗོད་ན། གཞུང་གི་བསམ་མི་ཁྱབ་པའི་རྣལ་འབྱོར་གྱི་བསྟན་པ་ཡིན་པས།
འདི་ལ་བསྐྱེད་རིམ་གྱི་ངང་ལ་ཉལ་བ་དང་རྫོགས་རིམ་གྱི་ངང་ལ་ཉལ་བ་གཉིས། དང་པོ་ནི། སེངྒེས་བཏེགས་པའི་རིན་པོ་ཆེའི་ཁྲིའི་སྟེང་དུ། རང་ཉིད་རྒྱན་དང་ཕྱག་མཚན་སྤངས་པའི་རྣལ་འབྱོར་མའི་ང་རྒྱལ་གྱིས་ཉལ་ཏེ། མདུན་དུ་རིན་པོ་ཆེའི་ཁྲིའི་སྟེང་དུ་བླ་མ་རྡོ་རྗེ་ཆོས་ཀྱི་རྣམ་པ་ཅན་བསྒོམ། དེ་ལ་ཕྱག་འཚལ་གུས་འདུད་དྲག་པོའི་སྒོ་ནས་བདག་ཉིད་ཀྱིས་མཚམས་སྦྱར་བྱའོ། ། གཉིས་པ་ནི་རྣལ་འབྱོར་མར་གསལ་བའི་ཐུགས་ཀའི་བྃ་ཡིག་ལས་འོད་ཟེར་འཕྲོས། ཁམས་གསུམ་སྣོད་བཅུད་ཀྱིས་བསྡུས་པའི་སྣང་བ་ཐམས་ཅད་རང་ཉིད་ཀྱི་སྤྲུལ་པ་ཡིན་པས། དེ་ཐམས་ཅད་རྣལ་འབྱོར་མ་ལ་བསྡུ། དེ་ཡང་ཆོས་འབྱུང་གཉིས་ཟླ་བ་སྔགས་ཕྲེང་བྃ་ཡིག་གི་བར་དུ་བསྡུ།
དེ་ཡང་ནཱ་དའི་བར་དུ་བསྡུ། དེ་འོད་གསལ་དུ་བསྡུས་ཏེ། གཉིད་ཀྱི་མཚམས་སྦྱར་བའོ། ། སྐད་ཅིག་གིས་སྟོང་པར་བསྒོམ་སྟེ་ཉལ་བ་གཅིག་ཀྱང་གསུངས་ལ། རྣལ་འབྱོར་འདིས་སྦྱང་གཞི་སྣོད་ཀྱི་འཇིག་རྟེན་འཇིག་པའི་རིམ་པ་དང༌། བཅུད་ཀྱི་སེམས་ཅན་འཆི་བའི་རིམ་པ་རགས་པ་དང་ཕྲ་བ་ཐམས་ཅད་སྦྱོང་བ་ཡིན། སྤྱིར་ཕར་ཕྱིན་ཐེག་པར་ཀུན་སློང་གི་གཉིད་དགེ་བར་བསྒྱུར་བ་ཙམ་ཡོད་མོད་ཀྱི། འདི་ནི་གཉིད་ཀྱི་སྦྱོང་བྱེད་ངོ་སྤྲད་དེ་ཆོས་སྐུ་སྐྱེ་བར་བྱེད་པའི་ཐབས་ཁྱད་པར་ཅན་ཡིན་ནོ། ། གཉིས་པ་ལྡང་བའི་རྣལ་འབྱོར་ནི། བསམ་མི་ཁྱབ་ལས་སྤྱོད་ལམ་གྱི་རྣལ་འབྱོར་དུ་ལྡང་བས་བསྟན་ཏེ།
འདི་ལ་ཉལ་ལུགས་གཉིས་ཡོད་པའི་དབང་གི་ལྡང་ལུགས་ཀྱང་དེ་ཉིད་ལྡང་བ་དང༌། ཆུ་ལས་ཉ་འཕར་བའི་ཚུལ་དུ་ལྡང་བ་གཉིས་སོ། ། ཡང་ན་སྦྱང་གཞི་སྐྱེ་བའི་རིམ་པ་ལ་མངལ་སྐྱེས་ལྟ་བུའི་རིམ་གྱིས་སྐྱེ་བ་ལེན་པ་དང༌། རྫུས་སྐྱེས་ལྟ་བུ་གཅིག་ཆར་དུ་སྐྱེ་བ་ལེན་ཚུལ་གཉིས་ཡོད་པས། སྦྱོང་བྱེད་ལ་ཡང་ནཱ་ད་ནས་རིམ་གྱིས་ལྡང་བ་དང༌། གཅིག་ཆར་དུ་ལྡང་བ་གཉིས་གང་རུང་དུ་གསུངས། གང་ལྟར་ཡང་ནམ་མཁའ་ལ་ཌཱ་མ་རུའི་སྒྲ་ཉེ་བའི་སྙིང་པོ་གསུང་བ་ཡོད་ཀྱང༌། ཨོཾ་གསུམ་མའི་སྔགས་གྲག་པ་ཙམ་གྱིས་གཉིད་སད་པའི་རྐྱེན་རྗེ་བཙུན་མ། ཕྱག་མཚན་མེད་པའི་སྐུ་དགའ་བ་གསུམ་ལྡན་དུ་ལྡང་བར་བྱའོ། ། གསུམ་པ་བདུད་རྩི་མྱང་བ་ནི།
ས་ཆེན་གྱིས་སྙིང་གའི་བྃ་མཆོད་པའི་བསམ་པས་འབྲུ་གསུམ་བརྗོད་ཅིང་མྱང་བར་བྱ་སྟེ། དེ་ལ་རབ་ནི་རིལ་བུ་གསུམ། འབྲིང་གཉིས། ཐ་མ་གཅིག་ཀྱང་མྱང་བར་བྱའོ། ། མེད་ན་ཆང་ཧུབ་གསུམ་བཏུང་ངོ༌། ། ཞེས་གསུངས་པས་བདུད་རྩི་རིལ་བུ་ཡོད་ན་མྱོང༌། མེད་ན་ཆང་བདུད་རྩིར་བྱིན་གྱིས་བརླབས་པ་ཡོད་ན་བྱིན་བརླབས་དྲན་པ་ཙམ་བྱས་ཏེ་མྱང༌། དེ་ཡང་མེད་ན་ལཱུ་ཧི་པ་ལྟར་བྱིན་བརླབས་རྒྱས་འབྲིང་བསྡུས་གསུམ་གང་རུང་བྱས་ཏེ། འབྲུ་གསུམ་བརྗོད་དེ་མྱངས་པས་མགྲིན་པའི་རྩ་འཁོར་ནས་བརྒྱུད་དེ་རྩ་གནས་ཐམས་ཅད་དང་སྙིང་གའི་བྃ་ཡིག་མཆོད་པས་མ་དག་པའི་སྐྱོན་ཐམས་ཅད་སྦྱངས་པས་བདེ་ཆེན་རྒྱུད་ལ་སྐྱེས་པར་བསམ་པ་ཡིན་ལ། འདི་ནི་འདུལ་བ་ཡན་ཆད་ཀྱི་ཁྲུས་ཀྱི་རྣལ་འབྱོར་ཐམས་ཅད་ལས་མཆོག་ཏུ་གྱུར་པའི་དག་བྱེད་ཀྱི་ཐབས་ཁྱད་པར་ཅན་ཡིན་ལ།
རང་གི་ལུས་རྣལ་འབྱོར་མའི་སྐུར་བསྒོམ་པ་སྐུའི་དགའ་བ། སྙིང་གར་བྃ་ཡིག་བསྒོམ་པ་ཐུགས་ཀྱི་དགའ་བ། བདུད་རྩི་མྱང་བ་གསུང་གི་དགའ་བ་སྟེ་ལུས་ངག་ཡིད་གསུམ་ཐམས་ཅད་སྦྱོང་བྱེད་དོ། ། བཞི་པ་ཚད་མེད་བསྒོམ་པ་ནི། གཞུང་དུ་སེམས་ཅན་ཐམས་ཅད་འཁོར་བའི་སྡུག་བསྔལ་གྱི་རྒྱ་མཚོ་ལས་བསྒྲལ་ལ་རྫོགས་པའི་བྱང་ཆུབ་ཀྱི་བདེ་བ་ལ་འགོད་པར་བྱའོ། ། ཞེས་ཚད་མེད་པའི་རྣལ་འབྱོར་སྔོན་དུ་བྱའོ། ། ཞེས་གསུངས་པ་ལ། ས་ཆེན་གྱིས་བདག་གིས་རྫོགས་པའི་བྱང་ཆུབ་ཀྱི་གོ་འཕང་ཐོབ་པར་བྱས་ལ། སེམས་ཅན་ཐམས་ཅད་སྲིད་པའི་སྡུག་བསྔལ་གྱི་རྒྱ་མཚོ་ལས་བསྒྲལ་བར་བྱའོ་ཞེས་བསམ་ཏེ། དེ་ལ་ཚད་མེད་བཞི་ཚང་ངམ་ཞེས་གསུངས་པའི།
དོན་ཉམས་སུ་ལེན་པ་ལ་སྔོན་དུ་སྐྱབས་འགྲོ་དགོས་པས། སྐྱབས་སུ་འགྲོ་བའི་ཡུལ་ནི། དཀོན་མཆོག་གསུམ་འདུས་པའི་ངོ་བོ་རྡོ་རྗེ་རྣལ་འབྱོར་མའམ། ཡང་ན་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་རོ། ། དེ་ནས་འཕགས་པས། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག ཅེས་སོགས་ཀྱིས་ཚད་མེད་བཞི་བསྒོམ་པར་གསུངས་ཀྱང་འདིར་གོང་གི་ཚིག་ལན་གསུམ་བརྗོད་དོ། ། དེའི་དོན་བློ་དང་འདྲེས་ངེས་བསྒོམས་ལ། སེམས་བསྐྱེད་དང་ཚད་མེད་རྒྱུ་འབྲས་སུ་སོང་བ་གཅིག་དང༌། ངོ་བོ་གཅིག་ཏུ་སོང་བ་གཅིག་སྟེ་གཉིས་ཡོད་པ་ལས།
འདི་ཕྱི་མ་ཡིན་ནོ། ། འདིར་རྒྱས་པར་སྤྲོ་ན་རྡོ་རྗེ་སེམས་དཔའི་བསྒོམ་བཟླས་རུང་གསུངས་སོ། ། ལྔ་པ་བླ་མའི་རྣལ་འབྱོར་བསྒོམ་པ་ནི། གཞུང་དུ་དེ་ནས་རང་གི་བླ་མ་བསྒོམ་པར་བྱའོ། ། ཞེས་གསུངས། ས་ཆེན་གྱིས་ནམ་མཁའ་ལ་རིན་པོ་ཆེའི་ཁྲི་ལ་བླ་མ་དར་ལ་བབས་པའི་ཆ་ལུགས། རུས་པའི་རྒྱན་དྲུག་དང་བཅས་པ། ཌཱ་མ་རུ་དང༌། ཁ་ཊྭཱཾ་ག་དང༌། ཐོད་པ་འཛིན་པར་བསམས་ལ།
དེ་དཀོན་མཆོག་གསུམ་གྱི་རང་བཞིན་ཡིན་སྙམ་དུ་དྲན་ཅིང༌། གུས་འདུད་དྲག་པོ་བྱའོ་ཞེས་གསུངས་ཏེ། དེ་ཡང་སྤྱིར་རང་རྒྱུད་ལ་ཡོན་ཏན་ཅི་སྐྱེད་ཐམས་ཅད་བླ་མ་ལ་རག་ལས་ལ། ཁྱད་པར་བླ་མེད་དུ། བླ་མའི་དུས་ཐབས་བསྟན་པ་དང༌། ། བདག་གི་བསོད་ནམས་ལས་ཤེས་བྱ། ། ཞེས་དང༌། བླ་མའི་བྱིན་རླབས་ཙམ་གྱིས་ནི། ། སྐད་ཅིག་ཉིད་ལས་འབྱུང་གང་ཡིན། ། ཞེས་དང༌།
བླ་མའི་དྲིན་གྱིས་ཕན་པའི་ལུང་ཐོབ་ན། ། གྲོལ་བར་མི་འགྱུར་སྙམ་ཡང་གྲོལ་བར་འགྱུར། ། ཞེས་གསུངས་པས། རང་རྒྱུད་ལ་རྟོགས་པ་སྐྱེ་བ་བླ་མའི་བྱིན་རླབས་ལ་རག་ལས་པས། དེ་འགུགས་པ་ཡང་མོས་གུས་ལ་རག་ལས་པས། བླ་མ་ལ་གསོལ་བ་འདེབས་པ་ལ། གང་ལ་གདབ་པའི་ཡུལ་ནི། མདུན་གྱི་ནམ་མཁར་སེངྒེས་བཏེགས་པའི་རིན་པོ་ཆེའི་ཁྲི་སྣ་ཚོགས་པད་ཟླའི་སྟེང་དུ་དཀོན་མཆོག་གསུམ་འདུས་པའི་ངོ་བོ་རྩ་བའི་བླ་མ་དེ་ཉིད་རྗེ་བཙུན་རྡོ་རྗེ་ཆོས་ཀྱི་རྣམ་པ་ཅན་དུ་བསྒོམ་པ་དེ་ལའོ། ། ཁ་ཅིག་འདིར་རྡོ་རྗེ་ཆོས་རྡོ་རྗེ་དང་དྲིལ་བུ་འཛིན་པ་བསྒོམས་པར་བཤད་པ་ཡོད་ཀྱང༌། དེ་ཐུན་མོང་བའི་སྐབས་ཡིན་པས་ཕྱག་མཚན་ཐུན་མོང་མ་ཡིན་པ་བཞིན་བསྒོམ་གསུངས།
རྣམ་པ་རྡོ་རྗེ་ཆོས་སུ་བསྒོམ་པ་ནི་གསུང་གི་དངོས་གྲུབ་སྩོལ་བའི་རྟེན་འབྲེལ་ལོ། ། གསོལ་བ་འདེབས་པ་སྒྲུབ་པ་པོ་རང་ཉིད་དང་སེམས་ཅན་ཐམས་ཅད་དོ། ། ཚུལ་ནི་མཁྱེན་བརྩེ་ནུས་པའི་ཡོན་ཏན་མཐོང་བའི་སྒོ་ནས་དད་གུས་དྲག་པོས་གསོལ་བ་འདེབས་པའོ། ། དེ་ཡང་རྡོ་རྗེ་རྣལ་འབྱོར་མའི་སྐུ་བསྐྱེད་པ་ལ་མཐུན་རྐྱེན་ཚོགས་རྒྱ་ཆེན་པོ་གསོག་དགོས་ལ། འདི་ནི་ཕར་ཕྱིན་ཐེག་པ་ཡན་ཆད་ཀྱི་ཚོགས་གསོག་པའི་རྟོག་རིག་ཐམས་ཅད་ཡར་ལྡན་དུ་འདུས་པའི་ཆོས་སྟོབས་དང་ལྡན་པའི་ཚོགས་གསོག་ཚུལ་ཡིན་ནོ། ། དེ་ནས་གསོལ་བ་དྲག་ཏུ་བཏབ་ནས་བླ་མ་འོད་དུ་ཞུ་རང་གི་སྤྱི་བོའམ། སྨིན་མཚམས་ནས་ཐིམ་པས་བླ་མའི་སྐུ་གསུང་ཐུགས་དང་རང་གི་ལུས་ངག་ཡིད་གསུམ་རོ་གཅིག་ཏུ་འདྲེས། བདེ་སྟོང་ཟུང་འཇུག་གི་ངང་ལ་བློ་གཞག་པར་བྱའོ། ། ཡེ་ཤེས་ཚོགས་ནི། བསམ་མི་ཁྱབ་ཀྱི་རྣལ་འབྱོར་ཀྱི་ངང་ལས་ལངས་པ་ཡིན་ན།
དེ་མན་ཆད་ཀྱི་རྣལ་འབྱོར་ཐམས་ཅད་དེས་རྩིས་ཟིན་པར་འགྱུར་བ་ཡིན་ལ། ཁྱད་པར་འདིར་བླ་མ་རང་ལ་ཐིམ་སྟེ་བདེ་སྟོང་ཟུང་འཇུག་གི་ངོ་བོར་སོང་བ་དེ་ལ་ཡེ་ཤེས་ཚོགས་གསོག་གི་དོན་ལེགས་པར་ཚང་བ་ཡིན་ནོ། ། དྲུག་པ་བདག་ཉིད་ལྷར་བསྐྱེད་པ་ལ་རང་གི་གཞི་སྦྱང་བ་ནི་གཞུང་དུ། དེའི་རྗེས་ལ་རང་གི་སྙིང་གར་ཨ་ལས་ཟླ་བའི་དཀྱིལ་འཁོར་བསམས་ལ་དེར་ཨོཾ་སརྦ་བུདྡྷ་ཌཱ་ཀི་ནཱི་ཡེ། བཛྲ་ཝརྞ་ནཱི་ཡེ། ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སྭཱ་ཧཱ། ཞེས་བྱ་བའི་སྔགས་ཀྱི་ཕྲེང་བ་ཁ་དོག་དམར་པོ་འོད་ཟེར་སྣ་ཚོགས་འཕྲོ་བ་ལུགས་ལས་བཟློག་པར་བསམ་མོ། ། དབུས་སུ་ནི་བྃ་ཡིག་གོ ། དེའི་འོད་ཟེར་གྱིས་རང་གི་ལུས་ཁྱབ་པས་ཡོངས་སུ་དག་པ་ན། ཞེས་གསུངས་ལ།
ས་ཆེན་གྱིས་སྙིང་གར་ཟླ་བའི་དཀྱིལ་འཁོར་ལ་བྃ་ཡིག་དམར་པོ། དེའི་མཐའ་མ་ལ་སྔགས་ཀྱི་ཕྲེང་བ་ཁ་དོག་དམར་པོ་གཡོན་དུ་བཀོད་ལ། དེ་ལས་འོད་ཟེར་འབྱུང་བས་ལུས་ཀྱི་ནང་ཐམས་ཅད་འོད་ཟེར་གྱིས་གང་བ་སྟེ། ལུས་ངག་ཡིད་གསུམ་གྱི་སྡིག་སྒྲིབ་དག་ལུས་ཤེལ་སྒོང་དག་པ་བཞིན་དུ་གྱུར་ཅེས་གསུངས་ཏེ། དེའི་བསྒོམ་དོན་ནི། གོང་གི་བདེ་སྟོང་དེའི་ངང་ལས། རང་གི་སྙིང་གར་ཨེ་ལས་ཆོས་འབྱུང་གྲུ་གསུམ་ཉིས་བརྩེགས་ཀྱི་ནང་དུ་ཟླ་བའི་དཀྱིལ་འཁོར་གྱི་དབུས་སུ་བྃ་ཡིག་དེའི་མཐར་གཡོན་སྐོར་གྱིས་ཨོཾ་གསུམ་མའི་སྔགས་ཀྱི་ཕྲེང་མགོ་མདུན་ནས་བཟུང་སྟེ་གཡོན་དུ་བསྐོར་བ་ལས་འོད་ཟེར་འཕྲོས། ལུས་ཀྱི་ནང་ཐམས་ཅད་གང་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་བག་ཆགས་དང་བཅས་པ་དག་ནས་ལུས་འོད་ཀྱི་གོང་བུར་གྱུར་བར་བསྒོམ་མོ། ། འདིར་གང་སྦྱང་བྱའི་གཞི་ནི། རང་གི་སེམས་ཀུན་གཞིའི་སྟེང་ན་ཐོག་མ་མེད་པའི་བག་ཆགས་ཀྱིས་བསླད་པའི་དབང་གིས་རྟེན་དཀྱིལ་འཁོར་བཞིར་ཤར།
དེ་རྩ་ཡིག་ལ་སོགས་པ་སྣ་ཚོགས་སུ་གྲུབ་པའི་རྟེན་འབྲེལ་གྱིས་ཕྱི་རོལ་དུ་སྣོད་བཅུད་ཀྱི་སྣང་བ་སྣ་ཚོགས་པ་ཇི་སྙེད་གཅིག་ཤར་བ་ཡིན་པས་ཕྱི་རོལ་གྱི་སྣང་བ་དེ་ཐམས་ཅད་རྟེན་དཀྱིལ་འཁོར་བཞི། དེ་ནང་ལུས་ལ་ཚང༌། དེ་ཐམས་ཅད་རང་གི་སེམས་ཀུན་གཞི་ལ་འདུས་པ་ཡིན་པས་དེ་ཉིད་འདིར་སྦྱང་གཞི་ཡིན་ནོ། ། གཞན་ཡང་ཉོན་མོངས་མ་རིག་པ་རྩ་བར་ཡོད་པ་ལས་ཆགས་སྡང་གཉིས། དེ་དག་ལས་རྩ་བའི་ཉོན་མོངས་པ་དྲུག་དང༌། ཉེ་བའི་ཉོན་མོངས་པ་ཉི་ཤུ། དེ་དག་ལས་གྱེས་ནས་ཉོན་མོངས་པའི་སྦུབས་བསམ་ལས་འདས་པ་ཡོད་ལ། དེའི་དབང་གིས་མི་དགེ་བ་བཅུ་ལ་སོགས་པ་ཇི་སྙེད་ཅིག་གསོག དེའི་དབང་གིས་ངན་སོང་གསུམ་ལ་སོགས་པ་ཁམས་གསུམ་འཁོར་བར་སྐྱེ་གནས་བཞི་གང་རུང་གི་སྒོ་ནས་རིགས་དྲུག་གི་སྐྱེ་བ་ཇི་སྙེད་ཅིག་བླངས་ཏེ་སྐྱེ་རྒ་ན་འཆིའི་སྡུག་བསྔལ་ལ་སོགས་དཔག་ཏུ་མེད་པ་ཅིག་མྱོང་བས། དེ་ཐམས་ཅད་སྦྱང་གཞིར་བྱས་ན་སྦྱོང་བྱེད་རྣལ་འབྱོར་མའི་སྐུར་བསྐྱེད་པའི་རིམ་པ་བསྒོམ་པར་བྱེད་པ་ཡིན་ནོ། །
མཚན་ལས། རང་གི་གཞི་སྦྱངས་ཟིན་པའི་རྗེས་ནས་སྔགས་ཕྲེང་ལས་འོད་ཟེར་ཕྱིར་འཕྲོས་པས། འགྲོ་བ་དག་པར་བྱ་སྟེ་རྗེ་བཙུན་མར་བསྐྱེད། དེ་རྣམས་རང་གི་ལུས་ལ་བཅུག་ནས་རང་གི་གཞི་བསྒྱུར་བར་གསུངས་ཏེ། ལཱུ་ཧི་པའི་སྐབས་དང་མཐུན་ནོ། ། དེ་ནས་རང་གི་གཞི་བསྒྱུར་བའི་ཚུལ་ནི། གཞུང་དུ་རང་ཉིད་བཅོམ་ལྡན་འདས་རྡོ་རྗེ་ཕག་མོའི་སྐུ་ཞལ་གཅིག་ཕྱག་གཉིས་མ་སྐུ་མདོག་དམར་མོ་བསྐལ་པའི་མེ་ལྟ་བུའི་གཟི་བརྗིད་ཅན། ཕྱག་རྒྱ་ལྔའི་རྒྱན་དང་ལྡན་པ། སྣ་ཚོགས་པདྨ་དང་ཉི་མའི་གདན་ལ་འཇིགས་བྱེད་དུས་མཚན་ཞབས་ཀྱིས་མནན་པ། གཡས་པར་རྡོ་རྗེ་གྲི་གུག
གཡོན་ཐོད་པ་དང་ཁ་ཊྭཱཾ་ག་འཛིན་པའོ། ། ཞེས་གསུངས། འདིར་གང་ལས་བསྐྱེད་ན་གོང་དུ་བཤད་པའི་སྦྱང་གཞི་ལས་བསྐྱེད་པ་ཡིན་ལ། རྐྱེན་གང་གིས་བསྐྱེད་ན་ཚོགས་གཉིས་བསགས་པ་ལ་སོགས་པའི་རྐྱེན་གྱིས་བསྐྱེད་ཅིང༌། ཚུལ་ཇི་ལྟར་བསྐྱེད་ན། ལུས་འོད་ཀྱི་རང་བཞིན་དུ་སོང་བའི་དེ་ཉིད་དང༌། ཆོས་ཐམས་ཅད་སྡུད་བྱེད་སེམས། དེའི་བྃ་ཡིག་སྔགས་ཐམས་ཅད་སྡུད་བྱེད་ཨོཾ་གསུམ་མའི་སྔགས་དང་བཅས་པ་རོ་གཅིག་ཏུ་གྱུར་པ་ལས་བསྐྱེད་དེ། གང་བསྐྱེད་ན། ལྷ་ཐམས་ཅད་སྡུད་བྱེད་རྗེ་བཙུན་མའི་སྐུར་བསྐྱེད་དེ།
རྡོ་རྗེ་རྣལ་འབྱོར་མ་འདི་ལ་ཚུལ་དེ་ཁོ་ན་ཉིད་ཀྱི་རྡོ་རྗེ་རྣལ་འབྱོར་མ་རྣམས་སུ་ཡོད་པ་ལས། འདིར་ངེས་པ་དོན་གྱི་རྣལ་འབྱོར་མ་ཆོས་ཐམས་ཅད་ཀྱི་གནས་ལུགས་སྤྲོས་པའི་མཐའ་ཐམས་ཅད་དང་བྲལ་བའི་ཤེས་རབ་དེ་ཉིད་དྲང་དོན་གྱི་རྡོ་རྗེ་རྣལ་འབྱོར་མ་ལྷ་སྐུ་ཞལ་ཕྱག་གི་རྣམ་པར་བསྐྱེད་པ་ཡིན་ནོ། ། རྣལ་འབྱོར་མ་འདི་ནི་དུས་གསུམ་གྱི་སངས་རྒྱས་ཐམས་ཅད་བསྐྱེད་པའི་ཡུམ་ཡིན་ཅིང༌། བརྟན་གཡོའི་བདག་པོ་ཧེ་རུ་ཀ་ལ་སོགས་པ་ཐབས་ཡབ་རྣམས་དང་ལྷན་ཅིག་ཏུ་བདེ་བ་ལ་རོལ་པར་བྱེད་པའི་ཡུམ་ཡང་ཡིན་ལ། མཁའ་འགྲོ་ཐམས་ཅད་འདུས་པའི་ངོ་བོ་ཡང་ཡིན་ཏེ། རྣལ་འབྱོར་མ་འདི་ཉིད་སྡུད་བྱེད་དམ་གཙོ་མོ་ཡིན་ལ། གཟུགས་ཅན་མ་ལ་སོགས་པ་བཞི་བསྡུ་བྱ་འཁོར་ཡིན་ནོ། ། ཡང་གཟུགས་ཅན་མ་ལ་སོགས་པ་བཞི་སྡུད་བྱེད་དམ་གཙོ་བོ་ཡིན་ལ། ཁྭ་གདོང་མ་ལ་སོགས་པ་བརྒྱད་བསྡུ་བྱ་འཁོར་ཡིན། ཡང་བརྒྱད་པོ་འདི་ཉིད་སྡུད་བྱེད་གཙོ་བོ་ཡིན་ལ།
སུམ་ཅུ་རྩ་བདུན་པོ་བསྡུ་བྱ་འཁོར་ཡིན། དེ་བཞིན་དུ་སུམ་ཅུ་རྩ་བདུན་པོ་རེ་རེ་ལ་ཡང་འཁོར་སྟོང་ཕྲག་ཉི་ཤུ་རྩ་བཞི་རེ་རེ། དེ་རེ་རེ་ལ་འཁོར་བྱེ་བ་ཕྲག་རེ་རེ། དེ་རེ་རེ་ལ་འཁོར་བསམ་གྱིས་མི་ཁྱབ་པ་རེ་རེ་ཡོད་པས་འཁོར་བསྡུ་བྱ་དང༌། གཙོ་བོ་རྣམས་སྡུད་བྱེད་ཡིན་ཏེ། ལུས་ཀྱི་རྩ་ཐམས་ཅད་དབུ་མར་འདུས་པའི་རྟེན་འབྲེལ་ལོ། ། རྣལ་འབྱོར་མ་འདི་མཁའ་འགྲོ་མ་ཐམས་ཅད་འདུས་པའི་གཙོ་བོ་ཡིན་ལ། འདིའི་ཉེ་སྙིང་ཡང་སངས་རྒྱས་ཐམས་ཅད་ཀྱི་མཁའ་འགྲོ་མའི་སྔགས་ཡིན། དེ་ཡི་རྒྱུ་མཚན་གྱིས་བདེ་མཆོག་གི་བྱིན་བརླབས་དྲུག་སྐོར་གྱི་སྐབས་སུ་ཡུམ་གྱི་ཉེ་སྙིང་གིས་བྱིན་གྱིས་བརླབས་པ་དང༌། རྣམ་རྒྱལ་བུམ་པའི་བཟླས་པ་ཡང་ཡུམ་གྱི་ཉེ་སྙིང་ཆོག་པ་ཡིན་ནོ་གསུངས།
སྐུ་གསལ་འདེབས་ཚུལ་ནི། ཆོས་འབྱུང་ཉིས་བརྩེགས་ཀྱི་ནང་དུ་འཁོར་བའི་ཉེས་པས་མ་གོས་པའི་རྟགས་སྣ་ཚོགས་པདྨ་དང༌། ཁྲོ་མོ་མཚོན་པའི་ཉི་མའི་གདན་ལ་ཐུགས་རྗེ་ཆེན་པོའི་རང་བཞིན་ཞབས་གཡས་བརྐྱང་བས་མྱ་ངན་ལས་འདས་པའི་དུས་མཚན་མ་དམར་མོ་དང༌། ཤེས་རབ་ཆེན་པོའི་རྟགས་ཞབས་གཡོན་བསྐུམ་པས་འཁོར་བའི་མཐའ་འཇིགས་བྱེད་ནག་པོ་མནན་པ་སྟེ། མཐའ་གཉིས་སྤངས་ནས་མི་གནས་པའི་མྱང་འདས་སུ་བསྒྲུབ་པ་ཡིན་ནོ། ། ཐུགས་རྗེ་ཆེན་པོས་སེམས་ཅན་ལ་རྗེས་སུ་ཆགས་པས་སྐུ་མདོག་དམར་མོ་བསྐལ་པའི་མེ་ལྟ་བུའི་གཟི་བརྗིད་ཅན་མ། ཆོས་ཐམས་ཅད་དེ་བཞིན་ཉིད་དུ་རོ་གཅིག་པར་རྟོགས་པས་ཞལ་གཅིག་མ། བདེན་པ་གཉིས་ཐུགས་སུ་ཆུད་པས་ཕྱག་གཉིས་མ། རང་ཉིད་ཀྱི་གཟུང་འཛིན་གྱི་རྣམ་པར་རྟོག་པ་དང༌། འདོད་ཆགས།
ཁོང་ཁྲོ། ང་རྒྱལ། མ་རིག་པ། ཐེ་ཚོམ། ལྟ་བ་རྣམས་བཅིང༌། གཞན་རྣམས་ཀྱང་འཁོར་བར་ཁྱམས་པའི་རྒྱུ་གཟུང་འཛིན་གྱི་རྣམ་པར་རྟོག་པ་གཅོད་པས། གཡས་པས་རྡོ་རྗེས་མཚན་པའི་གྲི་གུག་ཐུར་དུ་འཕྱང་བ། རང་ཉིད་བདེ་བ་ཆེན་པོ་བརྙེས་ནས། གཞན་རྣམས་ཀྱང་དེ་ལ་འགོད་པས་གཡོན་པས་ཐོད་པ་ཁྲག་གིས་གང་བ་སྟེང་གི་ཕྱོགས་སུ་བཟུང་སྟེ་ཞལ་གྱེན་དུ་ཕྱོགས་པས་གསོལ་བ། ཐབས་བྱང་ཆུབ་ཀྱི་སེམས་དང་མི་འབྲལ་བ་མཚོན་པས་ཕྲག་པ་གཡོན་པར་ཁ་ཊྭཱཾ་ག་བཀལ་བ།
ཀུན་ཏུ་འཛིན་པའི་མདུད་པ་ལས་གྲོལ་བས་དབུ་སྐྲ་ནག་པོ་སིལ་བུར་འཕྱང་བ་ཡེ་ཤེས་ལྔའི་ཡོན་ཏན་རྒྱས་པས་མི་མགོ་སྐམ་པོ་ལྔའི་དབུ་རྒྱན་དང༌། ཨཱ་ལི་ཀཱ་ལི་ལྔ་བཅུ་དག་པས་སྐམ་པོ་ལྔ་བཅུའི་དོ་ཤལ་ཅན། ཉོན་མོངས་པའི་སྒྲིབ་གཡོགས་དང་བྲལ་བས་གཅེར་བུ། ཐབས་རིགས་ལྔའི་རང་བཞིན་གྱི་ཕྱག་རྒྱ་ལྔའི་རྒྱན་དང༌། ཕྱི་ནང་གི་གདོན་ཐམས་ཅད་བསྲེག་པར་བྱེད་པས་ཡེ་ཤེས་ཀྱི་མེ་དཔུང་ཆེན་པོ་འབར་བའི་དབུས་ན་བཞུགས་པ། དག་བྱ་དག་བྱེད་དྲན་པར་བྱས་ལ་གསལ་གདབ་བོ། ། དེ་ནས་གོ་ཆ་བགོད་ཀྱང་རུང༌། ཡང་ན། བདུན་པ་འགྲོ་བ་དག་པའི་རྣལ་འབྱོར་ནི། གཞུང་དུ།
ཡང་དེའི་འོད་ཟེར་གྱིས་འགྲོ་བ་ཐམས་ཅད་དག་པར་བྱས་ནས། སླར་ལོག་སྟེ་སྔགས་ཀྱི་ཕྲེང་བ་ཉིད་ལ་ཞུགས་པ་དང་ཞེས་པས་བསྟན་ལ། ས་ཆེན་གྱི་སྔགས་ཕྲེང་ལས་འོད་ཟེར་བྱུང་སྟེ་བ་སྤུའི་བུ་ག་ནས་སོང༌། རིགས་དྲུག་གི་སེམས་ཅན་ཐམས་ཅད་ལ་ཕོག་པས། དེ་ཐམས་ཅད་ཀྱི་ལུས་ངག་ཡིད་གསུམ་གྱི་སྒྲིབ་པ་དག་པར་བསམ་ཞིང༌། རྗེ་བཙུན་མའི་སྐུར་བསྐྱེད་དོ། ། ཞེས་གསུངས་པའི་དོན་བསྒོམ་ཚུལ་ནི། ཕར་ཕྱིན་ཐེག་པའི་སྐབས་སུ་ཞིང་དག་སྦྱོར་བ་གསུངས་པ་ཡོད་མོད། འདི་ནི་དེ་ལས་ཆེས་སྟོབས་དང་ལྡན་པ་ཡིན་ནོ། ། རང་གི་སྙིང་གའི་སྔགས་ཕྲེང་ལས་འོད་ཟེར་འཕྲོས་བ་སྤུའི་བུ་ག་ནས་སོང༌།
སྣོད་ཀྱི་འཇིག་རྟེན་ཐམས་ཅད་ལ་ཕོག ཆོས་འབྱུང་གི་རྣམ་པ་ཅན་དུ་བྱས། དེ་ཡང་རྣམ་ཐར་སྒོ་གསུམ་གྱི་རང་བཞིན་སངས་རྒྱས་རྣམས་ཀྱི་བཞུགས་གནས་སུ་གྱུར་པའོ། ། རིགས་དྲུག་གིས་བསྡུས་པའི་བཅུད་ཀྱི་སེམས་ཅན་ཐམས་ཅད་ལ་ཕོག དེ་རྣམས་ཀྱི་སྡིག་སྒྲིབ་བག་ཆགས་དང་བཅས་པ་དང་རྣམ་སྨིན་ཤ་རུས་ལ་སོགས་པ་མ་དག་པའི་སྣང་བ་ཐམས་ཅད་སྦྱངས་ཏེ་རྣལ་འབྱོར་མའི་སྐུར་བསྒྱུར་བ་ནི་གཞན་གྱི་གཞི་སྦྱང་ཞིང་བསྒྱུར་བའོ། ། བརྒྱད་པ་དཔའ་བོ་དཔའ་མོས་བྱིན་གྱིས་བརླབས་པ་ནི། གཞུང་དུ། དེ་ནས་སླར་ཡང་ཡིག་དྲུག་ཚོགས་ཀྱི་འོད་ཟེར་གྱིས་དཔའ་བོ་མཁའ་འགྲོའི་ཚོགས་རྣམས་སྤྱན་དྲངས་ཏེ། བདག་ཉིད་ལ་གཞུག་པར་བྱའོ། ། རྣལ་འབྱོར་མར་བསྐྱེད་པ་ཐམས་ཅད་ཀྱང་རང་གི་བ་སྤུའི་བུ་ག་ནས་བསྡུ་ཞིང་ཐིམ་པར་བསམ་པར་བྱའོ། །
ཞེས་གསུངས་པའི་དོན་ནི། རང་གི་ཐུགས་ཀའི་སྔགས་ཕྲེང་ལས་འོད་ཟེར་འཕྲོས་པས། སེམས་ཅན་རྣལ་འབྱོར་མའི་སྐུར་གྱུར་པ་དེ་རྣམས་དང༌། འཛམ་བུ་གླིང་ན་བཞུགས་པའི་ཕོ་ཉ་ཞིང་སྐྱེས་ཀྱི་དཔའ་བོ་རྣལ་འབྱོར་མ། འོག་མིན་ན་བཞུགས་པའི་ལྷན་སྐྱེས། གཞན་ཡང་སངས་རྒྱས་དང་བྱང་ཆུབ་སེམས་དཔའ་ཐམས་ཅད་རྣལ་འབྱོར་མའི་རྣམ་པར་བྱོན། རང་ལ་དབྱེར་མེད་དུ་ཐིམ་པར་བསམས་ཏེ། འདི་ནི་སྐྱེ་བོ་དམ་པ་ཀུན་འདུས་ཏེ། ། ཞེས་གསུངས་པའི་དོན་ཕོ་ཉ་གསུམ་ལེགས་པར་བསྲེས་པ་ཡིན་ལ། རང་གཞན་གྱི་སྣང་བ་ཐམས་ཅད་དམ་ཚིག་པར་བསྐྱེད།
རོ་གཅིག་ཏུ་བསྲེས་པ་ལ་ཡེ་ཤེས་པ་བཅུག་ནས་འཁོར་འདས་དབྱེར་མེད་དུ་བསྲེས་པ་སྟེ། ཉམས་སུ་ལེན་པའི་གདམས་ངག་ཁྱད་པར་ཅན་ཡིན་ནོ། ། སྔགས་དང་ཕྱག་རྒྱ་དཀྱུས་བཞིན་ནོ། ། དེ་ནས་བདག་ཀྱང་ཡེ་ཤེས་ཀྱི་ངོ་བོར་རྣམ་པར་དག་ལ། ཆོས་ཐམས་ཅད་ཀྱང་དེའི་ངོ་བོར་དག་གོ་སྙམ་དུ་བསམས་ཏེ། ཨོཾ་ཡོ་ག་ཤུདྡྷཱ་སོགས་བརྗོད། དེ་ལྟར་བྱིན་གྱིས་བརླབས་པ་དེ་ཉིད་མི་འབྲལ་བར་བྱ་བའི་ཕྱིར། གནས་དྲུག་ཏུ་ཡུམ་གྱི་གོ་ཆ་འགོད་པར་དཀྱུས་ལྟར་བྱ་སྟེ། ལྷ་ཉིད་ཡི་གེའི་རྣམ་པར་བསྒོམ་མོ། ། དེ་ནས་སྤྲོ་ན་དབང་བསྐུར་གྱི་ལྷ་དྲུག་ཅུ་རྩ་གཉིས་སྤྱན་དྲངས།
དབང་བསྐུར་རིགས་བདག་རྣམ་པར་སྣང་མཛད་ཀྱིས་རྒྱས་གདབ་པ་སོགས་བྱས་ཀྱང་འགལ་བ་མེད་དོ། ། འོན་ཀྱང་དཀྱུས་མ་ཉིད་ལ་དབང་བསྐུར་གྱི་དོན་ལེགས་པར་ཚང་ཞིང༌། རིགས་བདག་རང་ཆས་ཅན་ཡིན་པས་ཆད་པའི་སྐྱོན་མེད་དོ། ། དེ་དག་གིས་རང་རྒྱུད་དག་པར་བྱ་བའི་ཕྱིར་དམ་ཚིག་པ་བསྐྱེད་པ་དེ་བྱིན་གྱིས་བརླབས་པར་བྱ་བའི་ཕྱིར་ཡེ་ཤེས་པ་གཞུག་སྟེ་མི་འབྲལ་བར་བྱ་བའི་ཕྱིར་གོ་ཆ་བཅིང་བ། དེ་བརྟན་ཞིང་རབ་ཏུ་གནས་པར་བྱ་བའི་ཕྱིར་དབང་བསྐུར་ཞིང་རིགས་ཀྱི་བདག་པོས་རྒྱས་གདབ་བོ། ། དགུ་པ་བཟླས་པའི་རྣལ་འབྱོར་ནི། གཞུང་དུ་ཡིད་དང་ངག་གི་དབྱེ་བའི་བཟླས་པ་བྱའོ། ། ཞེས་པའི་དོན་བཟླས་པ་གཉིས་ཀྱི་གོ་རིམ་ལ་དང་པོ་ཅིས་ཀྱང་ཡིད་བཟླས་བྱའོ། ། དེས་སྐྱོ་ན་ངག་བཟླས་བྱ་གསུང་བ་ཡོད་ཀྱང༌། འདིར་བསྐྱེད་རིམ་གྱི་ཆ་ཡིན་པས་དང་པོ་ངག་བཟླས་བྱེད།
དེའང་ས་ཆེན་གྱིས། ངག་གི་བཟླས་པ་བྱེད་ན་སྙིང་གའི་སྔགས་ཕྲེང་ལ་དམིགས་ལ་བཟླས་པ་བྱ། ཞེས་གསུངས་པ་ལྟར། སྙིང་གར་ཆོས་འབྱུང་དམར་པོ་ཉིས་སྦྲག་བསྣོལ་མ་ཡོད་པའི་ནང་དུ་ཟླ་བའི་དཀྱིལ་འཁོར། དེའི་དབུས་སུ་བྃ་ཡིག དེའི་མཐར་སྔགས་ཕྲེང་མདུན་ནས་གཡོན་དུ་བསྐོར་བ་ལ་དམིགས་ཏེ་བཟླས་པ་དང༌། དེའི་ཚེ་སྔགས་ཕྲེང་རྣམས་ལས་འོད་ཟེར་འཕྲོས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་ཐུགས་རྒྱུད་བསྐུལ། དེ་དག་གི་མཁྱེན་བརྩེའི་ཡོན་ཏན་རྣམས་བཀུག་སྟེ། ཡིག་འབྲུ་རྣམས་ལ་ཐིམ་པས་རང་གི་རྒྱུད་བྱིན་གྱིས་བརླབས་པའི་མོས་པ་བྱ།
ཡིག་འབྲུའི་ཁ་དོག་ནི་དམར་པོའོ། ། དེ་ལྟར་མངོན་བརྗོད་དྲུག་པར། བཟླས་པར་བསྒོམ་པར་ལྡན་བྱས་ནས། ། སྤྲོ་དང་བསྡུ་བའི་རིམ་པ་ཡིས། ། སྔགས་པས་མྱུར་དུ་འགྲུབ་པ་སྟེ། ། ཞེས་གསུངས་སོ། ། སྦྱང་གཞི་ཚེ་ཐོག་མེད་ནས་རྫུན་ཕྲ་མ་ཚིག་རྩུབ་སོགས་ཀྱི་ཉེས་སྨྲས་ཇི་སྙེད་ཅིག་སྨྲས་པའི་སྡིག་སྒྲིབ་བག་ཆགས་དང་བཅས་པ་དང༌། ཐ་མལ་པའི་ངག་དེ་འབྱུང་བའི་རྩ་ཡིག་ཐམས་ཅད་སྦྱོང་བྱེད་མཚན་ཉིད་རྟོག་ལས། ཡིད་སྐྱོབ་པར་བྱེད་པའི་སྔགས་ཀྱི་བཟླས་པ་འདིར་བསྒྱུར་ནས་བསྒོམ་པ་ཡིན་ནོ། ། སྔགས་དོན་ནི།
ཨོཾ་ཨོཾ་ཨོཾ། སྐུ་གསུང་ཐུགས། སརྦ་བུདྡྷ་ཌཱ་ཀི་ནཱི་ཡེ། སངས་རྒྱས་མཁའ་འགྲོ་ཐམས་ཅད། བཛྲ་ཝརྞ་ནཱི་ཡེ། རྡོ་རྗེའི་རིགས་ཅན་ནམ་མདོག་ཅན། བཛྲ་བཻ་རོ་ཙ་ནཱི་ཡེ། རྡོ་རྗེ་རྣམ་པར་སྣང་མཛད། ཧཱུྃ་ཧཱུྃ་ཧཱུྃ། སྐུ་གསུང་ཐུགས།
ཕཊ་ཕཊ་ཕཊ། སྐུ་གསུང་ཐུགས། སྭཱ་ཧཱ་གཞི་ཚུགས། སྐུ་གསུང་ཐུགས་གོང་འོག་གསུམ་གྱི་དང་པོ་ཆོས་སྐུ། གཉིས་པ་ལོངས་སྐུ། གསུམ་པ་སྤྲུལ་སྐུའི་སྐུ་གསུང་ཐུགས་སོ། ། བཟླས་པའི་གྲངས་མཆོག་བསྒྲུབ་པ་ནི་ཚད་མེད་ལ། གཞིའི་བསྙེན་པ་ལ་ནི་འབུམ་ཕྲག་བཞི། གཉིས་པ་ཡིད་བཟླས་ནི། རྣམ་རྟོག་བཀབ་ལ་ཡིད་ཀྱིས་བཟླས་པ་བྱ་བ་སྟེ།
མངོན་བརྗོད་གསུམ་པར། འགོག་པ་ཁྲོ་བོའི་རྣམ་པར་བསྒོམ། ། ཞེས་གསུངས་སོ། ། ས་ཆེན་གྱིས། ཡིད་བཟླས་ནི། དོན་ལ་རྫོགས་རིམ་མཚན་བཅས་ཏེ། དེ་ཡང་བདེ་བ་བསྐྱེད་པར་འདོད་ན། གསང་གནས་སུ་ཆོས་འབྱུང་ཉིས་བརྩེགས་རྐྱང་པ་གང་རུང་བསྒོམ། དེའི་གྲྭ་རྣམས་སུ་དགའ་བ་འཁྱིལ་བ་བཞི་ཡང་དམིགས་ལ་དབུས་སུ་བྃ་ཡིག་སྔགས་ཕྲེང་གཡོན་དུ་བཀོད་པ་ལ་དམིགས་ཏེ། རླུང་མནན་ཅིང༌།
འོག་རླུང་ཡར་བསྐུམ་སྟེ། དེ་ལྟ་བུའི་ཡིད་ཀྱིས་བཟླས་པ་བདུན་ནམ། དེ་མ་བྱུང་ན་ལྔའམ། དེ་མ་བྱུང་ན་གསུམ་བྱའོ། ། ཕྱིས་གོམས་པ་དང་རིམ་གྱིས་གྲངས་མང་དུ་བྱའོ། ། དྲོད་དང་བདེ་བ་བསྐྱེད་ཅིང་འཕར་གཡོ་དྲག་ཏུ་འབྱུང༌། ཡང་རིམ་གྱིས་གློད། མི་རྟོག་པ་དོན་དུ་གཉེར་ན་ལྟེ་བར་བྱའོ། ། དུ་བ་ལ་སོགས་པའི་རྟགས་ཐམས་ཅད་ཀྱང་འདི་ཉིད་ལས་འབྱུང་ངོ༌། ། ཞེས་གསུངས།
མངོན་བརྗོད་བཅུ་གསུམ་པ་ལས། སྲོག་དང་རྩོལ་བ་ལེགས་བསྡམས་ནས། ། ཨོཾ་ཨཱཿཧཱུྃ་ནི་བརྗོད་བྱ་ཞིང༌། ། ས་གསུམ་རྒྱུ་དང་མི་རྒྱུ་བ། ། སྐུ་གསུང་ཐུགས་ལ་གནས་པར་བྱ། ། ཞེས་དང༌། འགོག་པ་ཁྲོ་བོའི་རྣམ་པར་བསྒོམ། ། ཞེས་གསུངས་པ་ལྟར་ཉམས་སུ་བླངས་ཏེ། དེ་ཡང་རང་གི་སེམས་ཀྱི་ངོ་བོ་བྃ་ཡིག་ཏུ་བསམས་ལ། སྔགས་ཕྲེང་ཀློག་པའི་ཚུལ་དུ་བཟློག་པ་ཡིན་ལ།
དགའ་བ་འཁྱིལ་བ་རྣམས་ནི་ཆོས་འབྱུང་གི་མདུན་རྒྱབ་སྤངས་པའི་ཟུར་བཞིར་བསྒོམ་པ་ཡིན་ནོ། ། དེ་དག་ཀྱང་བདེ་བ་སྐྱེ་བར་འདོད་ན་གསང་གནས། མི་རྟོག་པ་སྐྱེ་བར་འདོད་ན་ལྟེ་བར། ཟུང་འཇུག་ཏུ་གསལ་བར་འདོད་ན་སྙིང་གར་བསྒོམ་པ་ཡིན་ནོ། ། ཡང་ཡིད་བཟླས་མི་བྱེད་ན་ཆོས་འབྱུང་གྲྭ་བཞིའི་དགའ་བ་འཁྱིལ་པ་གཡོན་དུ་འཁོར་བ་ལ་དམིགས་པ་གཏད་དེ། རླུང་ཁ་སྦྱར་ཏེ་བསྒོམ་པ་ཡང་རྫོགས་རིམ་བསྒོམ་པའི་ཚུལ་ཡིན་ལ། ཡང་བདེ་བ་སྐྱེ་བར་འདོད་ན། ལྟེ་བའི་བྃ་ཡིག་ལས་དགའ་བ་འཁྱིལ་པ་གཅིག་ཆད་གསང་གནས་སུ་གཡོན་དུ་འཁོར་བ་ལ་དམིགས་པ་བཟུང༌། མི་རྟོག་པ་སྐྱེ་བར་འདོད་ན་བྃ་ཡིག་ལས་འཕྲོས་སམ་མ་འཕྲོས་ཀྱང་རུང༌། མཛོད་སྤུ་རུ་དགའ་བ་འཁྱིལ་པ་འཁོར་བ་ལ་སེམས་གཏད།
ཟུང་དུ་ཆུད་པར་འདོད་ན། དེ་གཉིས་བྃ་ཡིག་ལ་བསྟིམ་གསུངས་སོ། ། ཞལ་ཤེས་དབང་བཞི་ལུས་སྒྲིགས་ནི། རང་རྗེ་བཙུན་མར་བསྒོམ་པ་བུམ་དབང་གི་ལམ། ལྟེ་བར་འཁོར་ལོ་ལྔ་གསལ་འདེབས་པ་གསང་དབང་གི་ལམ། གསང་གནས་སུ་དགའ་བ་འཁྱིལ་པ་ལ་སེམས་གཏད་པ་ཤེས་རབ་ཡེ་ཤེས་ཀྱི་ལམ། དེ་རྣམས་བདེ་སྟོང་ཟུང་འཇུག་ཏུ་ཤེས་པ་དབང་བཞི་པའི་ལམ་ཡིན་ནོ། ། འཁོར་ལོ་ལྔ་གསལ་འདེབས་པ་ནི། ཆོས་འབྱུང་དང་པོས་གསང་གནས་ཀྱི་འཁོར་ལོ། ཆོས་འབྱུང་གཉིས་པས་ལྟེ་བ་སྤྲུལ་པའི་འཁོར་ལོ།
ཟླ་བའི་དཀྱིལ་འཁོར་ཟླུམ་པོས་སྙིང་ཁ་ཆོས་ཀྱི་འཁོར་ལོ། བྃ་ཡིག་གི་ཡ་ར་ལ་ཝ་བཞིའི་མཚོན་པ། མགྲིན་པ་ལོངས་སྤྱོད་ཀྱི༴ ཨོཾ་གསུམ་མའི་སྔགས་ཕྲེང་གིས་སྤྱི་བོ་བདེ་ཆེན་གྱི་འཁོར་ལོ་མཚོན་པ་ཡིན་པས་ཆོས་འབྱུང་སོགས་ལྔ་པོ་བསྒོམས་པས་འཁོར་ལོ་ལ་གནད་དུ་བསྣུན་པར་འགྱུར་བ་ཡིན་ཏེ། གསང་དབང་གི་ལམ་བསྒོམ་པ་ཡིན་ནོ། ། གྲྭ་བཞིར་དགའ་བ་འཁྱིལ་པ་བཞི་བསྒོམས་པས་ཤེས་རབ་ཡེ་ཤེས་དགའ་བ་བཞི་མཚོན། དགའ་བ་འཁྱིལ་པ་རེ་རེ་ལ་ཡང་འཁྱིལ་ཆུང་བཞི་བཞི་ཡོད་པས། ཡེ་ཤེས་དགའ་བ་བཞི་རེ་རེ་ལ་ཡང་དགའ་བའི་དགའ་བ་སོགས་བཞི་བཞི་སྟེ་བཅུ་དྲུག་ཡོད་པ་མཚོན། དགའ་བ་འཁྱིལ་པ་ལ་ཟུར་མེད་པས་ནི། ཡེ་ཤེས་དགའ་བ་བཞི་ལ་རྣམ་རྟོག་གི་ཟུར་མེད་པ་མཚོན་པ་ཡིན་ནོ། །
བཅུ་པ་བསམ་གྱིས་མི་ཁྱབ་པའི་རྣལ་འབྱོར་ནི། གཞུང་དུ་བྃ་ཡིག་གི་འོད་ཟེར་གྱིས་ས་གསུམ་དང་ལུས་དང་ཡི་གེའི་གོ་རིམ་གྱིས་བསམ་གྱིས་མི་ཁྱབ་པ་ལ་ཞུགས་པ་སྔོན་དུ་འགྲོ་བ་དེ་ཁོ་ན་ཉིད་བསྒོམ་པར་བྱའོ་ཞེས་གསུངས། ས་ཆེན་གྱིས། སྙིང་གའི་སྔགས་ཕྲེང་ལས་འོད་འཕྲོས་པས་ཁམས་གསུམ་ཐམས་ཅད་འོད་ཟེར་གྱིས་གང༌། དེ་ཡང་གཟུགས་མེད་ཁམས་ལུས་ཀྱི་སྟོད་ཀྱི་ཆ་ལ། གཟུགས་ཁམས་བར་གྱི་ཆ། འདོད་ཁམས་སྨད་ཀྱི་ཆ། རང་ཡང་སྔགས་དང་ཟླ་བ་ལ། ཟླ་བ་ཡང་སྔགས་ལ། དེ་བྃ་ལ།
དེ་ཐིག་ལེ་ལ། དེ་ནཱ་ད་དཀར་དམར་དུ་གྱུར་ཏེ། ཆུ་ལ་རླབས་ཐིམ་པ་ལྟར་ཅི་ཡང་མི་དམིགས་པར་གྱུར་པར་བསམས་ལ་ཤེས་པ་གློད། དེ་ལ་ཅི་ཙམ་གནས་ཚད་དུ་བཞག་གོ ། ཞི་གནས་ཤས་ཆེ་ན་ལྷར་ལྡང་ངོ༌། ། གསལ་བ་བདེ་ཤས་ཆེ་ན་སྟོང་པར་བཞག་གོ ། ཞེས་གསུངས་པ་ལྟར་ཁམས་གསུམ་པོ་དེ་འོད་ཟེར་སྔོ་དམར་དཀར་གསུམ་གྱི་ཚུལ་གྱིས་ལུས་ཀྱི་སྟོད་སྨད་བར་གསུམ་ལ་ཐིམ། དེ་ཆོས་འབྱུང་ཕྱི་མ་ལ། དེ་ནང་མ་ལ། དེ་ཟླ་བ་ལ།
དེ་སྔགས་ལ། དེ་བྃ་ནས་ནཱ་དའི་བར་དུ་ཐིམ། དེ་ཡང་མི་དམིགས་པ་བསམ་མི་ཁྱབ་ཀྱི་ངང་ལ་བློ་བཞག་པར་བྱའོ། ། དེ་ནས་ལྡང་བའི་ཚེ་སྐད་ཅིག་གིས་ཕྱག་མཚན་མེད་པའི་རྗེ་བཙུན་མའི་སྐུར་ལྡང་ངོ༌། ། འདི་སྦྱང་གཞི་འཆི་བའི་རིམ་པ་དང༌། བར་དོ་སྦྱོང་བར་བྱེད་དེ། ས་སྐྱ་པ་ཆེན་པོས་མཛད་པའི་རིམ་བཞི་ལམ་དུ་སློང་བྱེད་དུ་ཤེས་པར་བྱའོ། ། བཅུ་གཅིག་པ་སྤྱོད་ལམ་གྱི་རྣལ་འབྱོར་ནི། གཞུང་དུ་ལས་དང་པོ་པའི་བསྒོམ་པ་མདོར་བསྡུས་པ་ཞེས་པས་བསྟན། འདི་ལ་སྤྱོད་ལམ་དངོས།
ཐུན་མཚམས་སུ་ཚོགས་བསགས་པ། གཏོར་མའི་རྣལ་འབྱོར། ཁ་ཟས་ཀྱི་རྣལ་འབྱོར། སྦྱིན་སྲེག་གི་རྣལ་འབྱོར་དང་ལྔ། དང་པོ་ནི་ས་ཆེན་གྱིས། རང་དང་སྣང་བ་ཐམས་ཅད་རྣལ་འབྱོར་མའི་སྐུར་དམིགས་ལ། ལྷ་ལ་ལྷས་མཆོད་པར་བསམ་པ་སྐུའི་དགའ་བ། དེ་ཡང་སྒྱུ་མ་ལྟ་བུའི་སྐུ་དང་བསམ་གྱིས་མི་ཁྱབ་པའི་ངང་ལས་མ་གཡོས་པར་བྱ་བ་ཐུགས་ཀྱི་དགའ་བ། སྒྲ་ཅི་གྲག་པ་ཐམས་ཅད་རང་གི་བཟླས་པར་བྱ་བ་གསུང་གི་དགའ་བ་སྟེ། ཞེས་གསུངས་པ་ལྟར་སྦྱང་གཞི་སྣང་གྲག་རིག་གསུམ་སྦྱོང་བྱེད་དགའ་བ་གསུམ་པོ་དེར་བསྒྱུར་ཏེ།
དེའི་ངང་ལས་མ་གཡོས་པར་གནས་པ་ཤིན་ཏུ་གལ་ཆེའོ། ། གཉིས་པ་ཐུན་མཚམས་སུ་ཚོགས་བསགས་པ་ལ། ཕྱི་མཆོད། ཚོགས་མཆོད། ཚེས་བཅུའི་མཆོད་པ་དང་གསུམ་ལས། དང་པོ་ནི་བདག་བསྐྱེད་སྔོན་དུ་སོང་བའི་སྒོ་ནས་མདུན་བསྐྱེད་ཚུལ་བཞིན་དུ་སྒྲུབ། དེ་ལ་མཆོད་གཏོར་འབུལ། གྲུབ་ན་བུམ་པ་བསྒྲུབ་སྟེ་བྱིན་རླབས་བདག་འཇུག་བླང་བར་བྱའོ། ། འདིའི་རྟེན་བཤམས་པ་དང༌། བསྐྱེད་ཆོག་སོགས་ཆོ་གའི་རྣམ་བཞག་ལ་རྒྱས་བསྡུས་གསུམ་ཡོད་པའི་དེ་དག་ལ་མཁས་པར་བྱའོ། །
གཉིས་པ་ཚོགས་མཆོད་ནི། སྔར་གྱི་དེའི་སྟེང་དུ་ཚོགས་རྫས་རྣམས་བཤམས་ཏེ། ཚོགས་འཁོར་གྱི་ཁྱད་པར་འགའ་ཞིག་བསྣན་པས་ཤེས་ནུས་སོ། ། གསུམ་པ་ཚེས་བཅུའི་མཆོད་པ་ནི། དུས་ཀྱི་ཁྱད་པར་ཚོགས་གསོག་ན་ཡར་ངོའི་ཚེས་བཅུ། སྒྲིབ་པ་སྦྱངས་ན་མར་ངོའི་ཚེས་བཅུ་ལ། གྲུབ་ན་སྔར་ལྟར་ཚོགས་མཆོད་དམ་ཕྱི་མཆོད་ཙམ་བྱ། མ་གྲུབ་ན་གྲོང་པའི་ཆོས་ཀྱིས་མ་གོས་པའི་བུ་མོ་གསུམ་མམ་ལྔ་ལ་སོགས་པ་ལ་སྟོན་མོ་བྱ། དེ་མ་གྲུབ་ན་ཨོཾ་གསུམ་མའི་སྔགས་བརྒྱ་རྩ་སོགས་དམ་བཅས་ལས་ལྷག་པོ་བཟླས་སོ། ། གཏོར་མ་ནི།
འཕགས་པས་བདེ་མཆོག་གི་ལུགས་ལྟར་འབུལ་བར་བཤད། བླ་མ་གོང་མས་སྔགས་ཕྲེང་ལ་ཨ་ཀཱ་རོ་བཏགས་པས་འབུལ་བར་གསུངས། ཁ་ཟས་ཀྱི་རྣལ་འབྱོར་ནི། ཁ་ཟས་ལ་མཐེབ་སྲིན་གྱིས་རེག་ཅིང་འབྲུ་གསུམ་གྱིས་བྱིན་གྱིས་བརླབས། དེ་ནས་སྙིང་གའི་བྃ་དེ་རྣལ་འབྱོར་མར་བསམས་ལ། གཡོན་གྱི་ཀུན་སྤྱོད་ཀྱིས་ཟའོ། ། སྦྱིན་སྲེག་ནི། བཟླས་པའི་ནུས་པ་དབྱུང་བ་དང་དངོས་གྲུབ་མྱུར་དུ་འགྲུབ་པའི་ཕྱིར། རྒྱས་པ་ལ་དགའ་བས་འཇིག་རྟེན་པའི་མེ་ལྷ་དང༌། རྗེ་བཙུན་མ་གཉིས་ཀ་ལ་འབུལ།
ཡང་སྤྲོས་པ་ཆུང་བས་རྗེ་བཙུན་མ་ཉིད་ལ་འབུལ་ཚུལ་དང༌། བསྡུས་པ་མར་མེའི་སྦྱིན་སྲེག་དང་གསུམ་དུ་ཤེས་པར་བྱའོ། ། དེ་ནས་གང་ཟག་བསོད་ནམས་དང་བརྩོན་འགྲུས་རབ་ཀྱིས་བསྒོམ་བཟླས་ཙམ་ལ་བརྟེན་ནས་ཚེ་འདི་ཉིད་ལ་མཁའ་སྤྱོད་འགྲུབ་པ་ཡིན་ལ། བསོད་ནམས་འབྲིང་པོས་སིནྡྷུ་རའི་སྒྲུབ་པའི་ཚུལ་གྱིས་བསྙེན་པ་འབུམ་ཕྲག་བཞི་བསྐྱལ། དེ་ནས་མར་ངོའི་ཚེས་བཅུ་ལ་སིནྡྷུ་རའི་དཀྱིལ་འཁོར་མཆོད་ཅིང་བསྟོད་དེ་བཟླས་པ་གསོལ་བ་བཏབ་ལ་སིནྡྷུར་བསྡུས་ཏེ་སྔགས་བཟླས་པའི་ལངྐ་ལི་ཡའི་ཤིང་གི་སྦུབས་སིནྡྷུ་རས་བཀང་སྟེ། སྒྲུབ་པའི་གྲོགས་སུམྦྷ་ནི་ཟློས་པ་ཞིག་དང་བཅས་དུར་ཁྲོད་དུ་ཕྱིན་ལ་སིནྡྷུ་ར་དང་བཅས་པའི་ཤིང་དེ་དུར་ཁྲོད་ཀྱི་ས་བརྐོས་པའི་ནང་དུ་བཅུག་སྟེ། དེའི་སྟེང་དུ་བདག་ཉིད་འདུག་སྟེ་བཟླས་པ་ཅུང་ཟད་བྱས་ལ་ས་ཕྱོགས་དེར་བསྲུང་བར་བྱས་ལ་བཞག དེ་ནས་བསམ་གཏན་གྱི་ཁང་པར་ལོག་ལ་ཇི་ལྟ་བ་བཞིན་བཟླས་སོ། ། དེ་ནས་ཚེས་བཅུ་དྲུག་ནས་ཉི་ཤུའི་བར་དུ་ནམ་ཕྱེད་ཕྱེད་དུ་བཟླས་སོ། ། དེ་ནས་ཉི་ཤུ་བཞིའི་བར་དུ་ནི་སུམ་གཉིས་སུམ་གཉིས་སུ་བཟླས་སོ། །
དེ་ནས་ཉི་ཤུ་ལྔའི་ཚེ་ནི་མཚན་ཐོག་ཐག་ཏུ་བཟླས་སོ། ། སྐྱ་རེངས་དང་པོ་ཤར་བ་དང་སིནྡྷུ་ར་བཏོན་ལ་བསམ་གཏན་གྱི་ཁང་པར་སོང་སྟེ། ཡུམ་རྡོ་རྗེ་ཕག་མོ་ལ་མཆོད་ཅིང་གསོལ་བ་བཏབ་སྟེ། དེ་ལ་ནང་མ་རེ་རེ་བཟླས་བསྒོམ་ལ་སོགས་པ་སྒྲུབ་པ། ཇི་ལྟ་བ་བཞིན་བྱེད་ཅིང༌། བདག་ཉིད་ཀྱི་དཔྲལ་བར་སིནྡྷུ་རས་དགའ་བ་འཁྱིལ་པ་བྲི་ཞིང༌། བདག་ཉིད་ས་ལ་འདུག་པའི་བང་ཚོད་དང་མཉམ་པའི་དབྱུག་པ་གཅིག་ལ་སུམྦྷ་ནིའི་སྔགས་མང་དུ་བཟླས། ས་གཅིག་ལ་རྣལ་འབྱོར་གྱི་དབྱུག་པར་བྱིན་གྱིས་བརླབས་ཏེ་དེ་ཐོགས་ལ་ནང་མ་རེ་རེ་བཞིན་སིནྡྷུ་རའི་རི་མོར་དཔྲལ་བར་དགའ་བ་འཁྱིལ་པ་བྲི་ཞིང་ཡུལ་ཐམས་ཅད་དུ་འཁྱམས་པར་བྱེད་དོ། ། འཁྱམས་པས་ཡུམ་རྡོ་རྗེ་ཕག་མོ་དང་འཕྲད་པར་འགྱུར་ཏེ། མི་མོ་ལ་སོགས་པ་གང་དང་འཕྲད་པའི་དུས་རྟགས་ནི་སིནྡྷུ་རའི་རི་མོ་དེ་དཔྲལ་བར་འཕོས་ན།
དེ་རྡོ་རྗེ་རྣལ་འབྱོར་མ་ཡིན་པས་དེ་ལ་མཆོད་ཅིང་བསྙེན་བཀུར་བྱ་སྟེ་གསོལ་བ་བཏབ་པས་མཁའ་སྤྱོད་ལ་སོགས་པའི་དངོས་གྲུབ་སྟེར་བར་འགྱུར་རོ། ། དེས་ཀྱང་མ་གྲུབ་ན་གང་ཟག་ཐ་མས་འཆི་ཁའི་གདམས་ངག་ལ་བརྟེན་ན་བསྒྲུབ་སྟེ། དེ་ཡང་སྲིད་པར་འཁྱམས་པའི་རྩ་བ་གཟུང་འཛིན་གཉིས་སྣང་གི་རྣམ་པར་རྟོག་པ་ཡིན་ལ། དེ་སྐྱེད་བྱེད་རོ་རྐྱང་རླུང་སེམས་དང་བཅས་པ་དབུ་མར་འཇུག་སྟེ། གཉིས་མེད་ཟུང་འཇུག་ཏུ་སྒྱུར་བར་བྱེད་པའི་ཐབས་ཁྱད་པར་ཅན་དུ་འཕགས་པ་ཞིག་ཡིན་ལ། འདི་རྫོགས་རིམ་གྱི་རྣལ་འབྱོར་ཀྱང་ཡིན་ནོ། ། གང་ཟག་ཐ་མས་བར་དོར་མོས་པ་བསྐྱེད་ན། བར་དོར་ཡུམ་རྡོ་རྗེ་ཕག་མོའི་ཞལ་མཐོང་སྟེ། མཁའ་སྤྱོད་ལ་སོགས་པའི་དངོས་གྲུབ་སྟེར་བར་འགྱུར་རོ། ། གང་ཟག་ཤིན་ཏུ་ཐ་མས་གཞི་དམ་ཚིག་རྣམ་དག་ལ་བརྟེན་ནས་རྣལ་འབྱོར་བཅུ་གཅིག་ཚུལ་བཞིན་དུ་ཉམས་སུ་བླངས་ཏེ།
སྨོན་ལམ་རྣམ་དག་གིས་མཚམས་སྦྱར་ནས་སྐྱེ་བ་རྒྱུད་ནས་འགྲུབ་པ་ཡིན་ནོ། ། ལམ་དེ་དག་གི་ཡན་ལག་ཏུ་འདོད་དོན་འགྲུབ་པའི་ཕྱིར་པྲ་སེན་དབབ་པ། ཟས་གོས་རྩོལ་མེད་དུ་བྱ་བའི་ཕྱིར་སྨན་ཆེན་པོའི་བཅུད་ལེན། ཐུན་མོང་གི་དངོས་གྲུབ་བསྒྲུབ་པའི་ཕྱིར་གནོད་སྦྱིན་མ་པདྨ་ཏིའི་སྒྲུབ་ཐབས་དང༌། ཁོལ་བོ་པ་ཏི་ནའི་སྒྲུབ་ཐབས་རྣམས་ཀྱང་གོང་མའི་གསུང་བཞིན་དུ་ཤེས་པར་བྱའོ། ། གདམས་ངག་འདི་རྣམས་ཀྱང་གོང་མའི་ཡིག་ཆ་མཆན་དང་བཅས་པ་ལས་རྟོགས་དགོས་ལ། རྣལ་འབྱོར་མའི་སྒྲུབ་ཐབས། བསྟོད་པ་དབང་བཞི་ལུས་སྒྲིགས་སོགས་ནི་རྗེ་ཀུན་དགའ་བཟང་པོས་མཛད་པ་དང༌། ས་ཆེན་གྱིས་མཛད་པའི་སྒྲུབ་ཐབས་ལྟར་ཡིན་ལ། ཕྱི་མཆོད།
སྨན་མཆོད་ཀྱི་བྱིན་རླབས་བྱེད་ཚུལ། མངོན་རྟོགས་ངག་འདོན། སྦྱིན་སྲེག་སོགས་ནི་རྗེ་བཙུན་དམ་པ་བུདྡྷ་ཤྲཱི་བྷ་དྲས་གསལ་བར་མཛད་པ་དེ་རྣམས་སུ་ཤེས་པར་བྱའོ། ། གསུམ་པ་དེ་དག་ཉམས་སུ་བླངས་པ་ལ་བརྟེན་ནས་ཐོབ་པའི་འབྲས་བུ་ལ་གསུམ་སྟེ། དམན་པ་ཞི་རྒྱས་སོགས་ཅི་རིགས་པ་དང༌། འབྲིང་མཁའ་སྤྱོད་ཅེས་བྱ་བ་རྫུ་འཕྲུལ་གྱིས་ནམ་མཁའ་ལ་རྒྱུ་ཞིང་སྤྱོད་ཡུལ་བྱེད་པ། ལུས་ཤིན་ཏུ་མཛེས་ཤིང་ལོ་བཅུ་དྲུག་ལོན་པའི་ན་ཚོད་ཅན་ཚེ་ཉི་ཟླ་གནས་ཀྱི་བར་དུ་ཐུབ་ཅིང༌། ཅི་བསམ་པའི་ལོངས་སྤྱོད་ནམ་མཁའ་ལས་འབྱུང་བ། རྫུ་འཕྲུལ་གྱི་སྟོབས་ཀྱིས་སངས་རྒྱས་ཀྱི་ཞིང་ནས་སངས་རྒྱས་ཀྱི་ཞིང་དུ་འགྲོ་ཞིང༌། སྤྲུལ་སྐུ་ལས་ཆོས་ཉན་པ་དང༌།
མཐར་ཐུག་གི་འབྲས་བུ་ཁ་སྦྱོར་ཡན་ལག་བདུན་ལྡན་གྱི་རྗེ་བཙུན་རྣལ་འབྱོར་མའི་གོ་འཕང་ཐོབ་པར་འགྱུར་བ་ཡིན་ནོ། ། འདི་དག་ནི་རྗེ་བཙུན་ས་སྐྱ་པ་རྣམས་ཀྱི་དགོངས་པ་བཞིན། རྗེ་བཙུན་བླ་མ་སངས་རྒྱས་དཔལ་བཟང་པོའི་ཞལ་སྔ་ནས་ཀྱི་གསུང་ལས་ཅུང་ཟད་ཟིན་པ་རྣམས་བྱམས་པ་ཆོས་ལེགས་ཀྱིས་རང་གི་བརྗེད་བྱང་དུ་བྲིས་པའོ། ། འདི་ལ་ཉེས་པའི་ཚོགས་མཆིས་ན། ། མཁའ་འགྲོའི་ཚོགས་ལ་བཟོད་པར་གསོལ། ། འདི་བྲིས་པའི་དགེ་བས་སེམས་ཅན་ཐམས་ཅད་ཀྱིས་རྗེ་བཙུན་རྡོ་རྗེ་རྣལ་འབྱོར་མའི་གོ་འཕང་ཐོབ་པར་གྱུར་ཅིག། ༈ ། རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་མའི་རྣལ་འབྱོར་བཅུ་གཅིག་གི་རྣམ་བཤད་དངོས་གྲུབ་མྱུར་འགུགས་ཞེས་བྱ་བ་ཉི་ཟླ་བཟང་པོས་མཛད་པ་བཞུགས་སོ།། ༈ །འཇམ་མགོན་གཉིས་མེད་གྲུབ་པའི་དཔའ་བོ་ཆེ། ། དཔལ་ལྡན་ཀུན་ཏུ་དགའ་བའི་རྒྱལ་མཚན་ཅན། ། སྲིད་ཞིའི་མཐའ་ལས་རྣམ་གྲོལ་རྗེ་བཙུན་མཆོག །
བློ་གསལ་རྒྱ་མཚོའི་སྡེ་དེས་སྲིད་མཐར་སྐྱོངས། ། ཆོས་དབྱིངས་སྤྲོས་བྲལ་ཤེས་རབ་ཕ་རོལ་ཕྱིན། ། དཔྱིད་ཀྱི་ངོ་བོ་ཡེ་ཤེས་སྒྱུ་མའི་སྐུ། ། རྒྱལ་ཀུན་བསྐྱེད་དང་རོལ་པའི་དཔལ་གྱུར་པའི། ། རྡོ་རྗེ་རྣལ་འབྱོར་མ་དེར་མགོས་ཕྱག་འཚལ། ། གསང་མཐའི་རྒྱུད་སྡེ་རྒྱ་མཚོའི་ངེས་གསང་མཆོག ། པཎ་གྲུབ་གོང་མས་ལེགས་པར་ཕྱེ་བའི་ཤུལ། ། གྲུབ་པའི་གནས་ལ་བགྲོད་པའི་ལམ་བཟང་པོ། ། རྒྱུད་ལྡན་དམ་པ་མཚུངས་མེད་འགོད་པར་བྱ། ། དེ་ལ་འདིར་རྗེ་བཙུན་རྣལ་འབྱོར་མའི་སྒོ་ནས་མཆོག་གི་དངོས་གྲུབ་སྒྲུབ་པར་བྱེད་པའི་ཚུལ་རྒྱུད་སྡེ་རིན་པོ་ཆེ་ལས་གསུངས་པ།
གྲུབ་པའི་དབང་ཕྱུག་རྣམས་ཀྱིས་བཀྲལ་བའི་ཚུལ་མང་དུ་ཡོད་ཅིང༌། གཙོ་བོར་གྱུར་པ་ནི། རྗེ་བཙུན་ས་སྐྱ་པའི་བཞེད་པས་མཆོག་སྒྲུབ་པའི་དམར་པོ་སྐོར་གསུམ་དུ་མཚན་གསོལ་བ་སྟེ། མི་དབང་ཨིནྡྲ་བྷུ་ཏི་ནས་བརྒྱུད་པ་ཨིནྡྲ་མཁའ་སྤྱོད། མཻ་ཏྲི་མཁའ་སྤྱོད། ནཱ་རོ་མཁའ་སྤྱོད་དེ་རྣམ་པ་གསུམ་ཡིན་ནོ། ། དེ་ལ་ཨིནྡྲ་མཁའ་སྤྱོད་ཞལ་གཉིས་མ་ཆུང་བར་གྲགས་པ་ལ། མི་དབང་ཆོས་གསུམ་དུ་གྲགས་པ་ཞལ་གཉིས་མའི་སྒྲུབ་ཐབས། སྔགས་ཀྱི་དེ་ཁོ་ན་ཉིད་ཕག་མོ་ལས་བཅུ་དང་གསུམ་ཡིན་ལ། གོང་མ་ཉིད་ནི་མི་དབང་ཉིད་ཀྱིས་མཛད་པ།
ལས་བཅུ་ནི་དེའི་མན་ངག་དང་སྙན་བརྒྱུད་རྣམས་རྗེ་བཙུན་བྷ་རནྡྲ་ཏུ་ཙིས་མཛད་པ་ཡིན་ནོ། ། འདི་གསུམ་ལག་ཏུ་བླང་ཞིང་ཁྱེར་བདེ་བའི་དོན་འགྲེལ་གྱི་ཡི་གེ་གསུམ་རྗེ་བཙུན་གྲགས་པས་མཛད་པའི་ཡི་གེ་ཡོད་དོ། ། དེ་ཡང་ལས་བཅུ་ནི་ལྷ་སོ་བདུན་མའམ། བཅུ་གསུམ་མའམ། ཞལ་གཉིས་མ་ཆེ་ཆུང་གཉིས་སམ། ཞལ་གཅིག་མ་སོགས་གང་གི་སྒོར་ཞུགས་ཀྱང་རུང༌། རང་གཞན་གྱི་དོན་བྱེད་པ་ལ་ལས་ཀྱི་ཡན་ལག་བཅུ་དགོས་ཏེ། ཐོག་མར་བསྙེན་པ། གཞན་དོན་དུ་སློབ་མ་རྗེས་བཟུང༌། ཚེས་བཅུ་དང་འབྲེལ་པའི་ཚོགས་མཆོད།
རང་གཞན་གཉིས་ཀ་དང་འབྲེལ་པ་གཞོན་ནུ་མའི་མཆོད་པ། གནས་སྐབས་ཐམས་ཅད་དང་འབྲེལ་པ་གཏོར་མ། དམན་པའི་དངོས་གྲུབ་དང་འབྲེལ་པའི་སྦྱིན་སྲེག བུ་ཆུང་གསར་པ་ལ་ཕན་འདོགས་པ་བསྲུང་འཁོར། ལས་རྩུབ་མོའི་དབང་དུ་བྱས་ཏེ་གདུག་པ་ཅན་ཚར་བཅད་པ་སུམྦྷ་ནིའི་ཆོ་ག བསྒོམ་པའི་ཕྱིར་བཟློག་པ་དང༌། བྲིས་པས་ཕྱིར་བཟློག་པ་དང་བཅུ་ཡིན་ནོ། ། འདི་དག་གིས་རྡོ་རྗེ་རྣལ་འབྱོར་མ་ཐམས་ཅད་ཀྱི་མ་ཚང་བ་མེད་པ་ཁ་བསྐང་བ་ཡིན་ཀྱང༌། གཙོ་བོར་ཞལ་གཉིས་མ་ཆུང་བ་དང༌། སྔགས་ཀྱི་དེ་ཉིད་གྲུབ་པའི་ཡན་ལག་ཡིན་ནོ། །
བརྒྱུད་པ་ནི། རྣལ་འབྱོར་མ། ཝ་བ་པ། ཨིནྡྲ་བྷུ་ཏི། ལྕམ་ལེགས་སྨིན། བིརྺ་པ། ཨ་བྷི་ཛུ་ཀི་ཏ་པ། ཧང་དུ་དཀར་པོ། ཡང་བིརྺ་པ། སྭ་བ་རི་པ།
མཻ་ཏྲི་པ། རྒྱ་གར་ཕྱག་ན། ཧང་དུ་དཀར་པོ། ཕྱིས་ཧང་དུ་དཀར་པོས་རྡོ་རྗེ་རྣལ་འབྱོར་མའི་རྒྱུད་མན་ངག་དང་བཅས་པ་རྡོ་རྗེ་རྣལ་འབྱོར་མ་ཉིད་ལ་གསན་གསུང་ངོ༌། ། ཡང་བིརྺ་པ། ཨ་བ་དྷཱུ་ཏཱི་པ། ལྡང་ངར་བ། བསོད་སྙོམས་པ་ཆེ་ཆུང༌། ཧང་དུ་དཀར་པོ། བླ་མ་ཧང་དུ་ལ།
བལ་པོ་ལོ་ཙཱ་བ་ཡེ་ཤེས་རྡོ་རྗེས་གསན། དེ་ལ་རྗེ་བཙུན་ས་སྐྱ་པ་ཆེན་པོས་གསན་ནོ། ། མཻ་ཏྲི་མཁའ་སྤྱོད་ནི། འབུམ་ཕྲག་གསུམ་པ་ལས་བྱུང་བའི་སྒྱུ་འཕྲུལ་དྲྭ་བ་ཆེན་པོ་རལ་པ་གྱེན་བརྫེས་ཀྱི་རྒྱུད་ལས་གསུངས་པའི་རིག་པ་འཛིན་པ་ཙན་མི་རྡོ་རྗེ་རྣལ་འབྱོར་མའི་སྒྲུབ་ཐབས་སུ་མཚན་གསོལ་བ། སློབ་དཔོན་གཉིས་མེད་རྡོ་རྗེ་སྟེ་མཻ་ཏྲི་པས་མཛད་པའི་སྒྲུབ་ཐབས། རྗེས་གནང་གི་ཆོ་ག་ལཱི་ལ་བཛྲ་ཏེ་ཁང་གསར་པས་མཛད་པ་རྗེ་བཙུན་གྱིས་མཆན་འབྱར་བ་རྣམས་ཡོད་ཅིང༌། བརྒྱུད་པ་ནི། མཻ་ཏྲི་པ། ནམ་མཁའ་པཎྜི་ཏ། བླ་མ་ཨ།
ཤཱཀྱ་རཀྵི་ཏ། ཀ་ན་ཀ་ཤྲཱི། ཛ་ཡ་སེ་ན། ཕྱིས་བླ་མ་ཨ་ཉིད་ལ་གསན། ཡང་ཕྱིས་མཻ་ཏྲི་པའི་སློབ་མ་ཀཱ་མ་ལ་བཛྲ་བྱ་བར། བླ་མ་ཁང་གསར་བས་གསན་ནོ། ། ཡང་ན་ལོ་ཀ་ཤྭ་ར། ས་ཝ་རི་པ། ཨ་ཝ་དྷུ་ཏཱི་པ། མྲྀ་ཏི།
ཀཱ་མ་ལ་བཛྲ། ལཱི་ལ་བཛྲ་ཏེ་ཁང་གསར་པའི་པཎྜི་ཏ་དེ་ཉིད་དང༌། སུམ་ལོ་དར་མ་ཡོན་ཏན་གཉིས་ལ་རྗེ་བཙུན་གྲགས་པས་གསན། ཡང་ན་རྣལ་འབྱོར་མ། སྤྱན་རས་གཟིགས། བྱང་སེམས་བློ་གྲོས་རིན་ཆེན། ཤ་བ་རི། མྲྀ་ཏི་པ། རྒྱ་གར་ཕྱག་ན་ཀཱ་མ་ལ་བཛྲ་རྣམས་སོ། ། འདིའི་རྒྱུད་དང་སྒྲུབ་ཐབས་བག་ཙམ་མི་འདྲ་བ་སྒྲུབ་ཐབས་བཞིན་བྱེད་གསུང་ངོ༌། །
ནཱ་རོ་མཁའ་སྤྱོད་ལ། ནཱ་རོ་པའི་གཞུང་ཆུང་ལ་ས་ཆེན་གྱི་མཆན་འབྱར། ས་ཆེན་གྱིས་མཛད་པའི་རྣལ་འབྱོར་བཅུ་གཅིག་རྩེ་མོའི་མཆན་འབྱར། རྗེ་བཙུན་གྱི་པྲ་སེན་དབབ་པ། ཚེས་བཅུའི་མཆོད་པ་གཉིས། བྱིན་རླབས་བྱ་ཚུལ། ཕྱི་རོལ་ཚོགས་གསོག གནོད་སྦྱིན་མོ་དབང་དུ་བྱ་བ། སྨན་ཆེན་གྱི་བཅུད་ལེན། མར་མེའི་སྦྱིན་སྲེག་སོགས་དང༌།
འཕགས་པའི་ཡིག་སྣ་དང་བཅས་པ་ཡོད་ཅིང༌། དེའི་པྲ་སེན་དབབ་པ་ཡབ་ཡུམ་ཐུན་མོང་གི་ཡིན་ཞིང༌། ཡུམ་གྱི་ཐུན་མོང་མ་ཡིན་པ་རྫས་སྔགས་རྟེན་འབྲེལ་ལ་བརྟེན་ནས་པྲ་སེན་དབབ་པ་དང༌། འཕོ་བ། དབང་བཞི། ལུས་སྒྲིགས་སོགས་ཟབ་ཆོས་ཡིན་གསུང༌། སྒྲུབ་ཐབས་ཀྱི་བརྟེན་པའི་རྒྱུད་ནི། རྩ་རྒྱུད་ཀྱི་ལེའུ་ཞེ་བདུན་པར་ཡུམ་ལ་བརྟེན་ནས་དངོས་གྲུབ་བསྒྲུབ་ཚུལ་གསུངས་པའི་མན་ངག་རྡོ་རྗེ་རྣལ་འབྱོར་མས་ཇོ་བོ་ནཱ་རོ་ཏ་པ་ལ་གནང་བའི་ཁྱད་ཆོས་ཡིན་གསུང༌། ལེའུ་འདིར་རྗེ་བཙུན་མའི་ཉེ་བའི་སྙིང་པོ་མཁའ་འགྲོ་མ་ཀུན་གྱི་ཉེ་བའི་སྙིང་པོར་གསུངས་ལ། འདི་ཉིད་དབང་པོ་རབ་ལ་བཟླས་པ་ཙམ་གྱིས་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་བསྐྱེད་པར་གསུངས་ཤིང༌།
ལས་ཚོགས་ཀྱང་བཅུ་གཅིག་གསུངས་སོ། ། ལེའུ་ཞེ་བརྒྱད་པར་ཡུམ་གྱི་ཉེ་སྙིང་གསུང༌། ལེའུ་བརྒྱད་པར་སྙིང་པོ་ཕན་ཡོན་དང་བཅས་པ་དང༌། ལྔ་བཅུ་པ་དེ་ཉིད་ཀྱི་ལས་ཚོགས་བཅུ་གཉིས་བཀའ་སྩལ་ཏེ། དེ་བས་ན་རྗེ་བཙུན་རྡོ་རྗེ་རྣལ་འབྱོར་མ་ཉིད་ཀྱིས། ཇོ་བོ་ནཱ་རོ་ཏ་པ་ལ་དངོས་སུ་སྩལ་བའི་གདམས་པ། ནཱ་རོ་པས་གཞན་ལ་མ་གནང་བར་ཕམ་ཐིང་སྐུ་མཆེད་ལ་སྩལ་བའི་ཁྱད་ཆོས། བསྐྱེད་པའི་རིམ་པ་ཕག་མོ་མཁའ་སྤྱོད། རྫོགས་པའི་རིམ་པ་རྩ་དབུ་མ། ལམ་གྱི་ཡན་ལག་དང་བཅས་པ་གསུངས་པའི་ཟབ་གནད་ཁྱད་པར་ཅན་འདི་ཉིད་བཤད་པར་བྱ་བ་ཡིན་ནོ། །
ཁ་ཅིག་ལངྐ་ལི་ཡའི་སྦྱོར་བ་ལ་བརྟེན་ནས་དངོས་གྲུབ་ཐོབ་པར་གསུངས་པས་གཞན་ལས་ཁྱད་པར་དུ་འཕགས་སོ་ཟེར། དེ་ནི་མ་ངེས་ཏེ། མཻ་ཏྲི་མཁའ་སྤྱོད་ལ་ཡང་དེ་གསུངས་པ་མ་མཐོང་བར་སྨྲ་བར་ཟད་དོ། ། ཁ་ཅིག་ཕག་མོ་མཁའ་སྤྱོད། རྩ་དབུ་མ་བསྐྱེད་རྫོགས་ཟབ་ཤོས་ཡིན་པས་ཕྱོགས་གཅིག་ཏུ་བསྡོམས་ནས་སྨོས་ཀྱིས་དེ་ཉིད་བསྐྱེད་རྫོགས་སུ་སྦྱར་རྒྱུ་ནི་མིན་ཏེ། དེར་གོ་ཆ་གསུམ་ལྡན་དུ་བཤད་པ་དང༌། ཕོ་ཉའི་ལམ་རྣམས་དེ་ལ་མི་འགྲིགས་པའི་ཕྱིར་དང༌། རྩ་དབུ་མ་ནི་ཀུན་སྤྱོད་དང༌། ཀུན་སྤྱོད་ལས་གསུངས་པའི་དོན་ལཱུ་ཧི་པའི་རྫོགས་རིམ་ལ་སྦྱོར་རྒྱུ་ཡིན་ནོ། ། དེས་ན་ཡུམ་གྱི་རྩ་དབུ་མའི་ཐ་སྙད་མེད་གསུངས་མོད།
དེས་ན་མཐའ་གཅིག་ཏུ་མིན་ཏེ། རྗེ་བཙུན་གྱི་རྩ་དབུ་མའི་ཁྲིད་ཡིག་ཏུ། ཇོ་བོ་ནཱ་རོ་ཏ་པས་གཞན་ལ་མ་གནང་བའི་གདམས་པ། བསྐྱེད་རིམ་ཕག་མོ་མཁའ་སྤྱོད། རྫོགས་རིམ་རྩ་དབུ་མ་སོགས་ལྷན་དུ་གསུངས་པའི་ཕྱིར་དང༌། བསྐྱེད་རིམ་ཟབ་མོའི་རྣལ་འབྱོར་མཁའ་སྤྱོད། རྫོགས་རིམ་དབུ་མའི་རྣལ་འབྱོར། ཞེས་རྒྱུན་དུ་འདོན་པ་དང་འགལ་པའི་ཕྱིར་རོ། ། རྣལ་འབྱོར་གྱི་ལམ་གྱི་སྐབས་སུ་གོ་ཆ་གསུམ་ལྡན་དུ་བསྒོམ་པར་གསུངས་པ་ནི། ཡབ་ཀྱི་རྣལ་འབྱོར་པས་ཀྱང་སྒོམ་དུ་རུང་བ་ལ་དགོངས་ནས་གསུངས་ཤིང༌།
མཐའ་གཅིག་ཏུ་དགོས་པ་ནི་མིན་ཏེ། ཡུམ་ལ་བརྟེན་པའི་དབུ་མ་ལ་རེ་མི་དགོས་ཤིང༌། ཕོ་ཉའི་ལམ་གྱི་སྐབས་སུ་གསུངས་པ་ནི། ཡུམ་གྱི་ཁྲིད་ཡིན། ཡབ་ཁོ་ན་ལ་སྦྱོར་བར་བྱེད་པའི་གནད་མ་རྟོགས་པར་སྣང་ངོ༌། ། དེས་ན་འཁྲིད་ཡིག་དེ་གཅིག་པོ་ལ་ཡབ་དང་ཡུམ་ལ་བརྟེན་པའི་རྩ་དབུ་མའི་ཁྲིད་གཉིས་ཐོན་པ་ཡིན་ཏེ། རྣལ་འབྱོར་གྱི་ལམ་ལ་དགའ་བ་ཡུམ་གྱི་དབུ་མ་དང༌། ཕོ་ཉའི་ལམ་ལ་དགའ་བ་ཡབ་ཀྱི་དབུ་མའི་ཁྲིད་དུ་འདོགས་པར་མཛད་དོ། ། ཀུན་སྤྱོད་དང་མངོན་སྤྱོད་ལས་གཞན་རྩ་རྒྱུད་ལས་གསུངས་པ་ཡང་མ་ཡིན་ཏེ། ཕོ་ཉ་མཆོག་འབྲིང་ཐ་མ་རྣམས། །
ཞེས་པ་དང༌། རྣལ་འབྱོར་པས་དུས་ཁྱད་པར་དུ། ། རིགས་ལྡན་མ་རྣམས་རྟག་མཆོད་བྱ། ། ཞེས་པ་རྣམས་ཀྱིས་དབུ་མའི་ཉམས་ལེན་དྲན་པར་བཤད་པས་སོ། ། ཡབ་ལ་སྦྱོར་བའི་ཚེ་ལཱུ་ཧི་པ་ལ་སྦྱར་ཆོག་པ་ནི། དཔལ་མངོན་པར་རྟོགས་པ་ལས། ཨཱ་ལི་ཀཱ་ལི་མདུན་བསམས་ནས། ། རྣལ་འབྱོར་ཆེན་པོ་ངལ་གསོ་བྱ། ། ཞེས་པ་ནས། བསམ་གྱིས་མི་ཁྱབ་དེ་བསམས་ནས། །
དེ་ལ་གཟུངས་ནི་ཐོབ་པར་བྱ། ། ཞེས་པའི་བར་གྱིས་དབུ་མ་སྟོན་པར་ཡང་མཛད་པས། ཡབ་ལ་ཡང་དབུ་མའི་འཁྲིད་བཞེད་པ་ཡིན་ནོ། ། དེ་ལྟར་ན་བརྒྱུད་པ་རིང་དུ་འགྱུར་རོ་སྙམ་ན། བརྒྱུད་པ་ཉེ་རིང་གཉིས་ཀར་འདོད་ཀྱང་ཟབ་ཁྱད་ཉེ་བརྒྱུད་ཆེ་བར་བཞེད་དོ། ། དེ་ལྟ་བུའི་བསྐྱེད་རིམ་ཕག་མོ་མཁའ་སྤྱོད་ནཱ་རོ་པའི་བཞེད་པ་ལྟར་འཆད་པ་ལ། ཉམས་ལེན་རྣལ་འབྱོར་བཅུ་གཅིག་ཏུ་བསྡུས་པ་ལྟར་ཡིན་ཞིང༌། བསྐྱེད་རིམ་དེ་ནི་གསང་སྔགས་སྤྱི་དང་བྱེ་བྲག་འཁོར་ལོ་བདེ་མཆོག་གི་བསྐྱེད་རིམ་མཐར་ཐུག་པར་ཡིན་པར་གསུངས་ཞིང༌། དེའི་རྒྱུན་མཚན་ཡང༌། གསང་སྔགས་ཐམས་ཅད་ཀྱི་མཐར་ཐུག་པ་ནི།
རྒྱུད་སྡེ་སྒོ་དྲུག་པའི་བདེ་མཆོག་ཡིན་ཏེ། ཇི་སྲིད་མདོ་བྱ་སྤྱོད་པ་དང༌། ། རྣལ་འབྱོར་གསང་མཐའི་དབྱེ་བ་ཡིས། ། ཞེས་སོ། ། དེའི་ཟབ་དོན་མཐར་ཐུག་པ་ནི། ། གྲུབ་ཆེན་ལཱུ་ནག་དྲིལ་གསུམ་གྱིས་བཀྲལ་བའི་ལམ་རིམ་དུ་འདུས་ལ། འདིར་དེ་དག་གིས་དོན་བསྡུས་ནས་ཉམས་ལེན་ཁྱེར་བདེ་ལ་འདུས་ཆེ་ཞིང་ཟབ་པས་སོ། ། དེ་འདིར་ཇི་ལྟར་འདུས་པའི་ཚུལ་ཡང༌། བསྒྲུབ་བྱ་སྒྲུབ་བྱེད་ཐམས་ཅད་འདུས་པ་ཡིན་ཏེ། བསྒྲུབ་བྱའི་དབང་དུ་བྱས་ན།
རྣམ་པ་ཐམས་ཅད་མཁྱེན་པའི་སངས་རྒྱས་ཉིད་ལ་མཁའ་འགྲོ་མར་མི་བཞག་པ་ཉིད་དོན་དུ་གཉེར་བྱ་མིན་ན། དེ་ཡང་སངས་རྒྱས་ལ་མཁའ་འགྲོ་མའི་མིང་བརྗོད་པ་ནི། རྗེ་བཙུན་རྩེ་མོས། མཁའ་འགྲོ་མ་ནི་དོན་གྱི་ཆོས་སྐུ། ནམ་མཁའ་ལྟར་མི་རྟོག་པ་ཡིན་ལ། དེའི་རྣམ་པ་མཁའ་འགྲོའི་སྐུར་སྟོན་པས་སོ། ། ཞེས་དང༌། མཁའ་འགྲོ་མ་ནི་མཁའ་འགྲོ་སྐུ་ཉིད་སྟོན་པའི་ཕྱིར་རམ། ཡང་ན་རྡོ་རྗེ་གུར་གྱི་རྒྱུད་ལས། ཌི་བེ་ཧ་ཡས་ག་མ་ནི། །
སངས་རྒྱས་ཁམས་དང་རྣལ་འབྱོར་དག ། ནམ་མཁའ་ཀུན་ཏུ་སྤྱོད་གྲུབ་པ། ། མཁའ་འགྲོ་མ་ཞེས་བྱ་བར་བརྗོད། ། ཅེས་གསུངས་སོ། ། ཞེས་པ་ལྟར་རོ། ། གལ་ཏེ་ཀྱཻ་རྡོ་རྗེ་དང༌། བདེ་མཆོག་ལྟ་བུ་ལ་མཁའ་འགྲོ་མའི་ཐ་སྙད་མི་འཐད་ལ། བདག་མེད་མ་དང་ཕག་མོ་ལྟ་བུ་ལ་དེའི་ཐ་སྙད་ཐོབ་པར་རིགས་སྙམ་པ་ནི་མིན་ཏེ། གོང་དུ་ལུང་དྲངས་པ་དང༌། གཞན་ཡང་བརྟག་གཉིས་ལས།
ཀྱཻ་རྡོ་རྗེ་མཁའ་འགྲོ་མ་དྲྭ་བའི་སྡོམ་པ། ཞེས་དང༌། མཁའ་འགྲོ་མ་ནི་རྡོ་རྗེ་གུར། ། ཞེས་དང༌། བདེ་མཆོག་ལ་ཡང༌། ཌཱ་ཀི་ཛྭ་ལ་སམྦྷ་ར། ། ཞེས་མཁའ་འགྲོ་མའི་ཐ་སྙད་གསུངས་ཤིང༌། དེ་ལ་སོགས་ཏེ་མང་པོར་མཁའ་འགྲོ་མའི་ཐ་སྙད་བཤད་པས་མ་ངེས་པ་ཡིན། དེ་ལྟ་བུའི་མཁའ་འགྲོ་མ་རྣམས་རིགས་བྱེ་བ་བསམ་གྱིས་མི་ཁྱབ་པ་ཡོད་ཀྱང་སྟོང་ཕྲག་བདུན་ཅུ་རྩ་གཉིས་སུ་འདུས་ལ། དེ་རྣམས་སུམ་ཅུ་རྩ་བདུན་ནམ་སོ་གཉིས་སུ་འདུས།
དེ་ཡང་རིགས་ཉེར་བཞིའམ་བརྒྱད་དམ་ལྔར་འདུས། དེ་ཡང་རྡོ་རྗེ་ཕག་མོ་ལ་འདུས་ཏེ། སངས་རྒྱས་ཀུན་འདུས་མཁའ་འགྲོ་མ། ། ཞེས་དང༌། མཁའ་འགྲོ་མ་ནི་ཉི་ཤུ་བཞི། ། ཕག་མོ་ཡི་ནི་རིགས་ལས་བྱུང༌། ། ཞེས་དང༌། མཁའ་འགྲོ་གྲངས་མེད་སྟོང་ཕྲག་བདུན་ཅུ་གཉིས། ། སྡུད་བྱེད་སུམ་ཅུ་བདུན་ནས་སུམ་ཅུ་གཉིས། ། དེ་དག་རང་བཞིན་ལྷ་མོ་བཅོ་ལྔའི་གཙོ། །
ཉེར་ཞུགས། ཞེས་དང༌། དཔལ་ལྡན་རྡོ་རྗེ་མཁའ་འགྲོ་མ། ། མཁའ་འགྲོ་མ་ཡི་འཁོར་ལོས་བསྒྱུར། ། ཡེ་ཤེས་ལྔ་དང་སྐུ་གསུམ་ཉིད། ། ཅེས་བཤད་པ་ལྟར་རོ། ། དེ་ཡང་ནང་ལུས་ཀྱི་རྟེན་འབྲེལ་གྱི་དབང་གིས་ཏེ། རྡོ་རྗེའི་ལུས་ལ་རྩ་ཇི་སྙེད་ཡོད་ཀྱང་སྟོང་ཕྲག་བདུན་ཅུ་རྩ་གཉིས་སུ་འདུ་ལ། དེ་ཡང་རྩ་སུམ་ཅུ་རྩ་བདུན་དང༌། དེ་ཡང་ཡུལ་ཉེར་བཞིའི་རྩ་དང༌།
བུ་ག་བརྒྱད། སྦས་པའི་རྩ་ལྔ། མཐར་དེ་ཡང་དབུ་མ་ཁོ་ན་ལ་འདུ་སྟེ། ཕག་མོ་ཏི་ལ་ཀ་ཞེས་བརྗོད་ཅེས་པ་ལྟར་རོ། ། དེ་བཞིན་དུ་ཡི་གེ་དང༌། བདུད་རྩི་དང༌། རླུང་གི་དཀྱིལ་འཁོར་ལ་ཡང༌། དེ་ལྟར་སྦྱར་རོ། ། རྟེན་དཀྱིལ་འཁོར་བཞིར་མ་ཟད་བརྟེན་པ་སེམས་ཀྱང་གཟུང་འཛིན་གཉིས་སྤངས་སུ་འདུས་སོ། ། དེ་དག་དེ་ལྟར་འོང་བ་ཡང་ཕྱི་རོལ་ན་ཇི་ལྟར་ཡོད་པ་ལྟར་ནང་ལུས་ལ་ཡོད་པར་ཚང་བར་ཤེས་དགོས་ཏེ།
ཇི་ལྟར་ཕྱི་རོལ་དེ་བཞིན་ནང༌། ། ཞེས་གསུངས་པས་སོ། ། སྒྲུབ་བྱེད་ཀྱི་དབང་དུ་བྱས་ན་ཡང་འདིར་འདུས་ཏེ། དེ་ཡང་ལམ་འདི་ཉིད་ནི་ལྟོས་པ་ཡབ་ལ་བཞག་ན། ལྟོས་ཆོས་ཡུམ་དུ་ལེན་པ་བྱ་བ་སྨིན་བྱེད་ཡབ་ལ་ལྟོས་པའི་ཉམས་ལེན་ཁྱད་པར་ཅན་ཡིན་ཞིང༌། སྨིན་བྱེད་ནི་ཡབ་ལ་ལྟོས་ཏེ། འདི་ཉིད་ཀྱི་དབང་བཞི་ནི་བྱིན་བརླབས་ཀྱི་ཚུལ་ཅན་ཉིད་ཡིན་པས། སྨིན་བྱེད་དུ་མི་རུང་སྟེ། དེང་སོང་རྡོ་རྗེ་ཕག་མོ་ཡི། ། བྱིན་བརླབས་དབང་བསྐུར་ཡིན་ཞེས་ཟེར། །
ཞེས་དང༌། དེ་ཕྱིར་དེ་ནི་བྱིན་རླབས་ཙམ། ། ཡིན་གྱི་སྨིན་པར་བྱེད་པ་མིན། ། ཞེས་དང༌། ཕག་མོའི་བྱིན་རླབས་སྨིན་བྱེད་དུ། ། རྒྱུད་སྡེ་ཀུན་ལས་གསུངས་པ་མེད། ། ཞེས་དང༌། རྡོ་རྗེ་ཕག་མོ་ཉིད་ལས་ཀྱང༌། ། དབང་བསྐུར་ཐོབ་ཅིང་དམ་ཚིག་ལྡན། ། དེ་ལ་བྱིན་རླབས་བྱ་ཞེས་གསུངས། །
ཞེས་སོ། ། དེས་ན་ཡབ་ཀྱི་དཀྱིལ་འཁོར་དུ་མ་སྨིན་པ་ལ་ནི་སྦྱིན་པར་མི་བྱ་ཞིང༌། སྦྱིན་ཀྱང༌། དབང་བསྐུར་མེད་པར་བྱིན་བརླབས་ན། ། དམ་ཚིག་ཉམས་པར་ཐུབ་པས་གསུངས། ། ཞེས་པའི་ཉེས་པར་འགྱུར་རོ། ། ཡབ་ཀྱི་དཀྱིལ་འཁོར་དུ་སྨིན་ཟིན་པ་ལ་འདིའི་བྱིན་རླབས་ནས། ལམ་བསྒོམས་ན་མྱུར་དུ་མཆོག་འགྲུབ་པས་ན་མན་ངག་གི་གནད་ཡིན་ནོ། ། འོ་ན་ཡུམ་གྱི་སིནྡྷུ་རའི་དཀྱིལ་འཁོར་དུ་སྨིན་མི་ནུས་ན། དེ་ལ་དགོས་པ་ཅི་ཞེ་ན།
དབང་གིས་སྨིན་པ་ལ་ཏིང་ངེ་འཛིན་གྱི་ཁྱད་པར་རྒྱུད་ལ་སྐྱེད་པར་བྱེད་པ་སྟེ། རྗེ་བཙུན་གྱིས་དེ་ལྟར་དུ་བཤད་ཅིང༌། དེ་ཡང་ཞལ་གཉིས་མ་ཆུང་བ་ལས་གསུངས་པར་བཤད་པ་ལྟ་བུའོ། །

འོ་ན་འདི་ཉིད་ཆེས་ཟབ་པར་མི་འགྲུབ་སྟེ། ཡབ་ཀྱི་ཕྱི་དཀྱིལ་ལ་ལྟོས་སོ་སྙམ་ན། འོ་ན་ལམ་ཟབ་ཀྱང་ཆོས་ཟབ་པར་མི་འགྱུར་ཏེ། སྨིན་བྱེད་ཕྱི་དཀྱིལ་ལ་ལྟོས་པའི་ཕྱིར་ཏེ། ཕྱི་དཀྱིལ་དུ་དབང་མ་ཐོབ་པ་ལ་བསྟན་དུ་རུང་བས་སོ། ། སྒྲུབ་བྱེད་ཀྱི་དབང་དུ་བྱས་ན་ཡང་འདིར་འདུས་ཏེ། སངས་རྒྱས་ཐོབ་བྱེད་ཀྱི་ལམ་ལ་ཟབ་པ་ནི་རྡོ་རྗེ་ཐེག་པ་ཡིན་ལ། དེ་ལ་འཁོར་ལོ་བདེ་མཆོག་གི་ལུགས་ཀྱི་རྒྱུད་སྡེ་སྒོ་དྲུག་ཡོད་པ་ལས། གསང་མཐའ་ཉིད་ཟབ་པའི་སྒོ་དྲུག་པོ་ཇི་ལྟར་ཡིན་ན། རྩ་རྒྱུད་ལས། གཉིས་གཉིས་འཁྱུད་ལ་སོགས་པའི་བདག །
རྒྱུད་རྣམས་ཀུན་ཏུ་མ་གསུངས་ཏེ། ། དེ་ཉིད་བསྡུས་པ་འཁོར་སྡོམ་པའི། ། གསང་བ་རྡོ་རྗེ་འཇིགས་བྱེད་ལས། ། དཀྱིལ་འཁོར་རྣམས་ཀྱི་མཆོག་འདི་ནི། ། མ་བྱུང་འབྱུང་བར་མི་འགྱུར་རོ། ། ཞེས་པས་བསྟན་ཏེ། ། རྒོད་པ་དག་པ་བྱ་བའི་རྒྱུད། ལྟ་བ་སྤྱོད་རྒྱུད། ལག་བརྐྱངས་རྣལ་འབྱོར་རྒྱུད། གཉིས་འཁྱུད་དག་པ་བླ་མེད་གཞན་ལས་མ་གསུངས་པའི་དོན་འདིར་བསྟན་པས་གསང་བའི་མཐའ་ཞེས།
བླ་མེད་སྤྱི་ལས་ཟབ་པར་གྲུབ་ལ། དེ་ཡང་རྣལ་འབྱོར་རྒྱུད་ཀྱི་མཚན་གཞི་དེ་ཉིད་འདུས་པ་དང༌། མ་རྒྱུད་ཀྱི་མཚན་གཞི་འཁོར་ལོ་སྡོམ་པ་ནི་སངས་རྒྱས་མཉམ་སྦྱོར་སོགས་ཡིན་ལ། ཕ་རྒྱུད་ཀྱི་མཚན་གཞི་འདུས་པ་དང༌། འཇིགས་བྱེད་སོགས་ཡིན་ལ་དེ་ལས་ཀྱང་མ་གསུངས་ཞེས་པའོ། ། དེས་ན། ཇི་སྲིད་མདོ་བྱ་སྤྱོད་པ་དང༌། ། རྣལ་འབྱོར་གསང་མཐའི་དབྱེ་བ་ཡིས། ། ཞེས་པ་ལྟར་མདོ་སྡེ་རྟོག་པའི་རྒྱུད། བྱ་བ།
སྤྱོད་པ། རྣལ་འབྱོར། རྣལ་འབྱོར་གསང་བ་པའི་རྒྱུད་དྲུག ཕྱི་མ་ལ་རྒྱུད་སྡེ་སྒོ་དྲུག་ཡོད་དེ། ཧེ་རུ་ཀ རྣམ་སྣང༌། རིན་འབྱུང༌། འོད་དཔག་མེད། དོན་གྲུབ། རྡོ་རྗེ་སེམས་དཔའི་རིགས་ཀྱི་རྒྱུད་དྲུག་གོ །
ཡང་ན་བྱ་རྒྱུད། སྤྱོད་རྒྱུད། རྣལ་འབྱོར་རྒྱུད་གསུམ། རྣལ་འབྱོར་ཆེན་པོ་ཕ་ཡི་རྒྱུད། རྣལ་འབྱོར་ཆེན་པོ་མ་ཡི་རྒྱུད། མའི་ཡང་མ་བླ་ན་མེད་པ་དྲུག་གོ ། དེ་ལྟར་ན་དེ་ཐམས་ཅད་ལས་རྩ་རྒྱུད་ལེའུ་ང་གཅིག་པ་བཤད་རྒྱུད་ལྔ་འཆད་པའི་ལུགས་ཀྱི་གསང་མཐའ་གཉིས་ཟབ་པར་བཞེད་ཅིང༌། དེའི་ཡང་ཉམས་ལེན་གྲུབ་པའི་སློབ་དཔོན་ལཱུ་དྲིལ་ནག་པོ་གསུམ་གྱིས་བཀྲལ་བའི་ལུགས་སུ་འདུས། དེ་ཡང་སྙིང་པོ་ནི། ཕྱི་དཀྱིལ་དུ་དབང་ཐོབ་རྗེས་འདིའི་བྱིན་རླབས་ཀྱིས་སྨིན་པར་བྱས་ནས།
ཇོ་བོ་ནཱ་རོ་པའི་ལུགས་ཀྱི་མཁའ་སྤྱོད་མ་དབང་བཞི་ལུགས་སྒྲིགས་སུ་བསྒོམ་པ་འདིར་འདུས་པས་སོ། ། འདི་ལ་ཡབ་ཀྱི་ལམ་རྒྱས་པ་བཞི་འདུ་བའི་ཚུལ་ཡང༌། ཕྱི་དཀྱིལ་སོགས་རྒྱས་པའི་རྟེན་དགའ་བ་གསུམ་ལྡན་དུ་བསྒོམ་པ་ནི། འདིར་རྣལ་འབྱོར་མའི་སྐུར་ལྡང་བ་དང༌། བདུད་རྩིའི་མྱང་བ་དང༌། ཐུགས་ཀར་བྃ་ཡིག་བསྒོམ་པ་གསུམ་དུ་འདུ། སྔོན་འགྲོ་ཚོགས་གཉིས་བསགས་པ་ནི། ཚད་མེད་བཞི་དང་བླ་མའི་རྣལ་འབྱོར་དུ་འདུ། དངོས་གཞི་བསྐྱེད་རིམ་བསྒོམ་པ་ནི། འདིའི་བདག་ལྷར་བསྐྱེད་པ།
འགྲོ་བ་དག་པར་བྱ་བ། དཔའ་བོ་དང་དཔའ་མོས་བྱིན་གྱིས་བརླབས་པ་གསུམ་དུ་འདུ་སྟེ། དེ་གསུམ་ནི་རིམ་པ་ལྟར། བདག་གི་གཞི་སྦྱང་བསྒྱུར་དང༌། འཁོར་འདས་ཐམས་ཅད་རྣལ་འབྱོར་མའི་སྐུ་རོ་གཅིག་ཏུ་བསྲེ་བ་ཡིན་ཞིང༌། ལཱུ་དྲིལ་སོགས་རྒྱས་པ་ལ་ཡང༌། གཞི་བསྒྱུར་བའི་ཐེག་པ་ཉམས་སུ་ལེན་པའི་རྣལ་འབྱོར་མཐར་ཐུག་དེ་ལས་མེད་པའི་ཕྱིར་རོ། ། དེས་ན་དེའི་རྟོགས་རིགས་ཐམས་ཅད་འདིར་འདུས་པར་ཤེས་པར་བྱའོ། ། གལ་ཏེ་ཕྱི་དཀྱིལ་རྒྱས་པའི་ཚེ་སྲུང་འཁོར་གཞལ་ཡས་ཁང་ལྷ་ཚོགས་ཐམས་ཅད་དང་བཅས་པ་བསྒོམས་ལ། འདིར་བཅོམ་ལྡན་འདས་མ་གཅིག་པུ་ཉིད་བསྒོམས་པས་ན་སྔ་མ་མི་འདུའོ་སྙམ་ན།
དེ་ནི་མིན་ཏེ་ཡུམ་གྱི་ཁ་ཊྭཱཾ་ག་ལ་དེ་དག་ཚང་བར་བཞེད་པའི་ཕྱིར། ཇི་ལྟར་ཚང་ན། ཡུམ་གྱི་ཁ་ཊྭཱཾ་ག་ལྷ་དང༌། དེ་ཡང་གཙོ་བོར་ཡབ་ཀྱི་སྐུ་ཡིན་ཏེ། ཁ་ཊྭཱཾ་ག་ནི་ལྷ་ཡི་སྐུ། ། ཞེས་བཤད་ཅིང༌། ཌཱ་མ་རུ་དང༌། འཕན་རྩེ་གསུམ་པས་ནི་ཐུགས་རྣམ་པར་ཐར་པའི་སྒོ་གསུམ་མཚོན་པས་ཡབ་ཀྱི་སྐུ་གསུང་ཐུགས་མཚོན་ལ། ཡང་ན་ཁ་ཊྭཱཾ་གའི་མས་ཀྱི་རྡོ་རྗེ་ཕྱེད་པས་སྲུང་འཁོར། རྐང་གི་བརྒྱད་གཞོགས་དུར་ཁྲོད།
སྣ་ཚོགས་རྡོ་རྗེ་གཞལ་ཡས་ཁང༌། ཐོད་པ་སྐམ་རློན་གཉིད་གསུམ་ནི་སྐུ་གསུང་ཐུགས་ཀྱི་འཁོར་ལོ། བུམ་པ་ནི་བདེ་ཆེན་འཁོར་ལོ། སྟེང་གི་རྡོ་རྗེ་ཕྱེད་པ་ནི་རྟོག་པ་ཡིན་ནོ། ། རྟེན་གྱི་དཀྱིལ་འཁོར་དུ་མ་ཚད་བརྟེན་པ་ལྷ་ཡང་ཚང་སྟེ། སྟེང་གི་རྡོ་རྗེ་ཕྱེད་པ་བཅོམ་ལྡན་འདས། ཡུམ་ནི་རྗེ་བཙུན་མ་ཉིད་དངོས་སུ་སྣང་བ། བུམ་པས་སྙིང་པོའི་རྣལ་འབྱོར་མ་བཞི་བུམ་ཐོད་དང་བཅས་པ། མི་མགོ་གསུམ་གྱིས་ཐུགས་གསུང་སྐུའི་དཔའ་བོ་དང་དཔའ་མོ་བཞི་བཅུ་རྩ་བརྒྱད། སྣ་ཚོགས་རྡོ་རྗེ་ནི་དམ་ཚིག་འཁོར་ལོའི་རྣལ་འབྱོར་མ་བརྒྱད་ཡིན་ནོ། །
དེར་མ་ཟད་ལྷ་དྲུག་ཅུ་རྩ་གཉིས་ཀྱི་སྔགས་ཐམས་ཅད་རྣལ་འབྱོར་མའི་སྔགས་འདི་ལ་འདུས་པར་བཤད་པས་འདིའི་བཟླས་པ་ཐམས་ཅད་ཀྱི་གོ་ཆོད་དོ། ། དེས་ན་ཕྱི་དཀྱིལ་དུ་བྱིན་བརླབས་དྲུག་སྐོར་གྱི་ཚེ། ལྷ་ཐམས་ཅད་ཀྱི་གནས་སུ་སརྦ་བུདྡྷ་ཌཱ་ཀི་སོགས་ཡུམ་གྱི་སྔགས་ཀྱིས་བྱིན་གྱིས་བརླབས་པ་དང༌། བུམ་བཟླས་ཀྱི་ཚེའང་རྣལ་འབྱོར་མའི་ཉེ་སྙིང་འདིས་ལྷ་ཐམས་ཅད་ཀྱི་བཟླས་པའི་གོ་ཆོད་པར་མཛད་པ་ཡང་འདི་ལ་དགོངས་པ་ཡིན་ནོ། ། འདི་ལ་བསྐྱེད་རིམ་བཟླས་པ་དང་བཅས་པ་མཐར་ཐུག་འདིར་མ་འདུས་པ་མེད་པས། བུམ་དབང་གི་ལམ་རྒྱས་པ་མཐའ་དག་ཚང༌། གསང་དབང་སོགས་ཚང་ཚུལ་དབང་བཞི་ལུས་སྒྲིགས་ཀྱི་སྐབས་སུ་འཆད་དོ། ། ལམ་རྒྱས་པའི་སྤྱོད་ལམ་གྱི་རྣལ་འབྱོར་ཀྱང་འདིའི་རྣལ་འབྱོར་བཅུ་གཅིག་ཏུ་འདུ་བར་ཚུལ་བཞིན་ཤེས་པས་ཉམས་སུ་བླངས་ནས་མཆོག་གི་དངོས་གྲུབ་ཚེགས་མེད་དུ་ཐོབ་པར་འགྱུར་བ་ནི་གདོན་མི་ཟའོ། ། དེ་ལྟ་བུའི་སྒྲུབ་ཐབས་དེ་ཉམས་སུ་ལེན་པའི་ཚུལ་ནི། ནཱ་རོ་ཏ་པའི་གཞུང་དོན་ས་ཆེན་གྱིས་བཀྲལ་བ་ལྟར་ཡིན་ཏེ།
དེ་ལ་གསུམ། སྒོམ་པ་པོ་རྟེན་གྱི་གང་ཟག དེས་བསྒོམ་བྱའི་ལམ། དེ་ཐོབ་བྱའི་འབྲས་བུའོ། ། དང་པོ་ནི། གཞུང་དུ་རྣལ་འབྱོར་པས་ཞེས་པས་བསྟན་ཏེ། དེ་ཡང་འདིའི་ལཱུ་ནག་སོགས་ཕྱི་དཀྱིལ་རྒྱས་པ་རྟེན་གྱི་གང་ཟག་མཚན་ཉིད་ཚང་བའི་སྟེང་དུ། འདིའི་སིནྡྷུ་རའི་དབང་ཐོབ་པ་མ་ཉམས་པ་ཞིག་དགོས་པས་སོ། ། གཉིས་པ་ལམ་ལ་བཅུ་གཅིག་སྟེ། ཉལ་དང་ལྡང་དང་བདུད་རྩི་མྱང༌། །
ཚད་མེད་བླ་མ་བདག་ལྷར་བསྐྱེད། ། འགྲོ་བ་དག་པའི་རྣལ་འབྱོར་དང༌། ། དཔའ་བོ་དཔའ་མོས་བྱིན་གྱིས་རླབས། ། ངག་བཟླས་ཡིད་བཟླས་གཉིས་གཅིག་ཡིན། ། བསམ་གྱིས་མི་ཁྱབ་རྣལ་འབྱོར་དང༌། ། སྤྱོད་ལམ་གྱིས་ནི་རྣལ་འབྱོར་ཏེ། ། དེ་ལྟར་རྣལ་འབྱོར་བཅུ་གཅིག་གོ ། ཞེས་པ་ལྟར་རོ། ། དེ་ཡང་གོ་རིམ་དུ་དེ་ལྟར་འབྱུང་བ་ནི། གཞུང་དུ་དང་པོར་རེ་ཞིག་ཅེས་འབྱུང་བས་བསྟན་ཏེ།
དེ་ཡང་སྒྲུབ་ཐབས་བསྒོམ་པའི་སྔོན་དུ་ལྡང་བའི་རྣལ་འབྱོར་འགྲོ་དགོས་ཤིང༌། དེའི་སྔོན་དུ་ཡང་ཉལ་བའི་རྣལ་འབྱོར་འགྲོ་དགོས་པའི་ཕྱིར་རོ། ། དེས་ན་རྣལ་འབྱོར་བཅུ་གཅིག་གི་དང་པོ་ཁོ་ནར་རེ་ཞིག་རྣལ་འབྱོར་པས་ཉལ་བའི་རྣལ་འབྱོར་ལ་གནས་པར་བྱ། ཞེས་འབྲེལ་ལོ། ། དེ་ཡང་ཉལ་བའི་རྣལ་འབྱོར་སོགས་དང་པོ་གསུམ་ནི། གཞུང་གི་བསམ་མི་ཁྱབ་ནས་སྤྱོད་ལམ་དུ་ལྡང་བར་དྲན་པས་ཟིན་ཏེ། དེ་གཉིས་ཀྱི་བསམ་མི་ཁྱབ་ཏུ་གནས་པ་ལས་རྣལ་འབྱོར་མའི་སྐུར་ལངས་ཏེ་བདུད་རྩི་མྱང་བས་ལྡང་བས་སོ། ། གསུངས་སོ། ། དེ་ལ་དང་པོ་ཉལ་བའི་རྣལ་འབྱོར་ལ་གཉིས། བསྐྱེད་རིམ་གྱི་ཕྱོགས་སམ་ངང་དུ་ཉལ་བ་ནི།
ཐུན་ཐ་མའི་འཇུག་ལ་སེངྒེས་བཏེགས་པའི་རིན་པོ་ཆེའི་ཁྲིའི་སྟེང་དུ། རང་རྣལ་འབྱོར་མ་རྒྱན་དང་ཕྱག་མཚན་སྤངས་པ། བུ་མོ་གཞོན་ནུའི་རྣམ་པ་ཅན་གྱི་ནམ་མཁར་བླ་མ་རྡོ་རྗེ་ཆོས་ཀྱི་རྣམ་པ་ཅན་དུ་བཞུགས་པའི་པང་དུ་མགོ་བོ་བཏུད་དེ་ཉལ་བར་དམིགས་ལ་ཉལ་ལོ། ། དེ་ཞུ་བདེ་ལྷན་སྐྱེས་བདེ་བའི་ངང་ལ་ཉལ་བ་ཡང་ཡིན་ནོ། ། གཉིས་པ་རྫོགས་རིམ་གྱི་ཕྱོགས་སམ་ཉལ་བ་ནི། བསམ་མི་ཁྱབ་བསྒོམས་ན་དེའི་ངང་ལ་ཉལ་ལོ། ། མ་བསྒོམས་ན་སྐད་ཅིག་གིས་སྟོང་པར་བསྒོམས་ལ་ཉལ་ལོ་གསུང་ངོ༌། ། འདི་རང་བཞིན་ལྷན་སྐྱེས་སྟོང་པའི་ངང་ལ་ཉལ་བ་ཡིན་ནོ། ། དེ་ཡང་ཞི་གནས་ཤས་ཆེ་ན་དང་པོ་ལྟར་དང༌། གསལ་བ་དང་བདེ་བ་ཤས་ཆེ་ན་ཕྱི་མ་ལྟར་ཉལ་བས་ཟུང་འཇུག་ཏུ་འགྱུར་བ་ཡིན་ནོ། །
གཉིས་པ་ལྡང་བའི་རྣལ་འབྱོར་ནི། ལྡང་རན་པ་དང༌། ནམ་མཁར་ཌཱ་མ་རུའི་སྒྲ་ཨོཾ་གསུམ་མའི་སྒྲའམ། ཉེ་སྙིང་དུ་བསྒྲགས་པས་བསྐུལ་ཏེ། རང་རྣལ་འབྱོར་མ་རྒྱན་དང་ཕྱག་མཚན་མེད་པའི་རྣམ་པར་ལྡང་ངོ༌། ། དེ་ཡང་ཉལ་ལུགས་གཉིས་ཡོད་པའི། དང་པོ་ལྟར་ན་སྐུ་དེ་ཉིད་ལྡང་ཞིང༌། ཕྱི་མ་ལྟར་ན་ཆུ་ལས་ཉ་འཕར་གྱི་རྣམ་པར་སྟོང་པའི་ངང་ལས་སྐད་ཅིག་གིས་ཕྱག་མཚན་མེད་པའི་སྐུར་ལྡང་བར་བྱའོ། ། དེ་ལྟ་བུའི་ཉལ་ལྡང་གིས་རྣལ་འབྱོར་དེ་གཉིས་ལས། དང་པོ་སྣོད་འཇིག་པ་དང༌།
བཅུད་ཀྱི་སེམས་ཅན་འཆི་བའི་རིམ་པའི་ཕྲ་རགས་དང་བཅས་པ་སྦྱོང་ཞིང༌། གཙོ་བོར་བསམ་མི་ཁྱབ་ཏུ་ཉལ་བས་འཆིངས་སོ། ། རྨི་ལམ་འོད་གསལ་དུ་བསྒྱུར་བས། རྨི་ལམ་ཉིད་ཐབས་ཀྱིས་ཟིན་པར་བྱས་པས་བར་དོ་སྦྱོང༌། དེས་ན་སྐྱེ་འཆི་བར་དོ་གསུམ་གྱི་བག་ཆགས་རྟོག་སྣོད་དང་བཅས་པ་མཐའ་དག་སྦྱོང་བ་ཤེས་དགོས་ཤིང༌། ཕར་ཕྱིན་ཐེག་པར་ཡང༌། ཀུན་སློང་གི་གཉིད་དགེ་བར་བསྒྱུར་བ་ཙམ་ཡོད་ཀྱང༌། འདིར་ཉལ་བའི་རྣལ་འབྱོར་དུ་སྦྱང་གཞི་སྦྱོང་བྱེད་ངོ་སྤྲད་ནས་ཉམས་སུ་ལེན་པ་ཡིན་ཞིང༌། བསྐྱེད་རིམ་ཡང་མངལ་སྐྱེས་ལྟར་རིམ་གྱིས་སྐྱེ་བ་དང༌། རྫུས་སྐྱེས་ལྟར་གཅིག་ཆར་སྐྱེ་བ་གཉིས་ཡོད་པའི་དབང་གིས་ལྡང་བ་ལ་ཡང་དེ་ཉིད་ལྡང་བ་དང༌།
ཆུ་ལས་ཉ་འཕར་གྱི་ཚུལ་དུ་ལྡང་བ་གཉིས་ཡོད་དོ། ། ཡང་ན་དེ་ལས་རིམ་གྱིས་ལྡང་བ་དང༌། གཅིག་ཆར་དུ་ལྡང་བ་གཉིས་ཀྱང་གསུང་ངོ༌། ། ཁ་ཅིག་ལྡང་བའི་རྣལ་འབྱོར་གྱིས་བར་དོ་སྦྱོང་ཞེས་ཟེར་ཞིང༌། དེ་ཉིད་གསུང་རྒྱུན་ཀྱང་ཡིན་ནོ་ཞེས་ཟེར་རོ། ། དེ་ནི་མ་ཡིན་ཏེ་ལྡང་བའི་རྣལ་འབྱོར་གྱིས་སྐྱེ་བ་སྦྱོང་བར་ཚད་ལྡན་རྣམས་བཞེད་ཅིང༌། དེ་ཉིད་བླ་མ་མཆོག་ཀྱང་བཞེད་པ་དང༌། ལྡང་བས་བར་དོ་སྦྱོང་ན་ཉལ་བས་སྐྱེ་བ་སྦྱོང་བར་འགྱུར་ལ། དེ་ལྟར་ན་འཆི་སྲིད་སྦྱོང་བྱེད་མེད་པར་ཐལ་བར་འགྱུར་རོ། ། གསུམ་པ་བདུད་རྩི་མྱང་བ་ནི།
ས་ཆེན་གྱིས། སྙིང་གའི་བྃ་མཆོད་པར་བསམ་པས་འབྲུ་གསུམ་བརྗོད་ཅིང་མྱོང་བར་བྱ་སྟེ། དེ་ལ་རབ་ནི་རིལ་བུ་གསུམ། འབྲིང་གཉིས། ཐ་མ་གཅིག་མྱོང་བར་བྱའོ། ། མེད་ན་ཆང་ཧུབ་གསུམ་བཏུང་ངོ༌། ། ཞེས་གསུངས་པས་བདུད་རྩི་རིལ་བུ་ཡོད་ན་མྱང༌། དེ་ཙམ་མ་འབྱོར་ན། ཆང་ལ་བདུད་རྩི་རིལ་བུ་བཏབ་ལ་མྱང༌། དེའང་མ་འབྱོར་ན་ཆང་བྱིན་གྱིས་རླབས་ཏེ་འབྲུ་གསུམ་བརྗོད་པས་མྱང་ཞིང༌།
སྤྱིར་ལུས་ཀྱི་རྩ་གནས་ཐམས་ཅད་དང༌། བྱེ་བྲག་ཏུ་སྙིང་གའི་བྃ་ལ་མཆོད་པས། མ་དག་པའི་སྐྱོན་ཐམས་ཅད་སྦྱངས་ནས་བདེ་ཆེན་གྱི་ཡེ་ཤེས་རྒྱུད་ལ་སྐྱེས་པར་བསམ། འདི་ནི་འདུལ་བ་ཡན་ཆད་ཀྱི་ཁྲུས་ཀྱི་རྣལ་འབྱོར་ཐམས་ཅད་ལ་མཆོག་ཏུ་གྱུར་པའི་དག་བྱེད་ཀྱི་ཐབས་ཁྱད་པར་ཅན་ཡིན་ལ། རང་གི་ལུས་ལྷར་སྒོམ་པ་སྐུའི་དགའ་བ། བདུད་རྩི་མྱང་བ་གསུང་གི་དགའ་བ། བྃ་ཡིག་བསྒོམ་པ་ཐུགས་ཀྱི་དགའ་བ་སྟེ། དགའ་བ་གསུམ་ལྡན་དུ་བསྒོམ། དེས་ཐ་མལ་པའི་ལུས་ངག་ཡིད་གསུམ་སྦྱོང་བར་བྱེད་དོ། ། བཞི་པ་ཚད་མེད་ནི།
གཞུང་དུ། སེམས་ཅན་ཐམས་ཅད་འཁོར་བའི་རྒྱ་མཚོ་ལས་བསྒྲལ་ལ་རྫོགས་པའི་བྱང་ཆུབ་ཀྱི་བདེ་བ་ལ་འགོད་པར་བྱའོ། ། ཞེས་ཚད་མེད་པའི་རྣལ་འབྱོར་མངོན་དུ་བྱའོ། ། ཞེས་གསུངས་ཤིང༌། ས་ཆེན་གྱིས་བདག་གིས་རྫོགས་པའི་བྱང་ཆུབ་ཀྱི་གོ་འཕང་ཐོབ་པར་བྱས་ལ། སེམས་ཅན་ཐམས་ཅད་སྲིད་པའི་སྡུག་བསྔལ་གྱི་རྒྱ་མཚོ་ལས་བསྒྲལ་བར་བྱའོ། ། ཞེས་གསུངས་པའི་དོན་ཉམས་སུ་ལེན་པ་ལ། སྔོན་དུ་སྐྱབས་འགྲོ་དགོས་པས་སྐྱབས་ཡུལ་ནི། དཀོན་མཆོག་གསུམ་འདུས་ཀྱི་ངོ་བོ་བླ་མ་ཉིད་རྡོ་རྗེ་རྣལ་འབྱོར་མའི་རྣམ་པར་བསྒོམ་པ་ལ། ཞེ་ཐག་པ་ནས་སྐྱབས་འགྲོ་ཅི་ནུས་བྱའོ། །
དེ་ནས་འཕགས་པ་རིན་པོ་ཆེས། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག་སོགས་ཀྱིས་ཚད་མེད་བསྒོམ་པར་གསུངས་ཀྱང༌། འདིར་སེམས་བསྐྱེད་ཉིད་ལ་ཚད་མེད་ཀྱི་ཡོན་ཏན་ཚང་བས་དེ་བཞིན་དུ་མཛད་ཅིང༌། དེའི་དོན་བློ་དང་འདྲེས་ངེས་སུ་བསྒོམ། ཚད་མེད་བཞི་ཚང་བ་ནི་ཚད་མེད་སེམས་བསྐྱེད་རྒྱུ་འབྲས་སུ་སོང་བ་དང༌། ངོ་བོ་གཅིག་ཏུ་སོང་བ་གཉིས་ལས་འདི་ཕྱི་མ་ཡིན་གསུང༌། དེ་ཡང་སེམས་ཅན་ཐམས་ཅད་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ལས་བསྒྲལ་ཞེས་པས་སྙིང་རྗེ། བླ་ན་མེད་པའི་བྱང་ཆུབ་ལ་འགོད་པར་བྱ་ཞེས་པས་བྱམས་པ། དེའི་ཕྱིར་རྡོ་རྗེ་རྣལ་འབྱོར་མ་བསྒོམ་པས་དངོས་སུ་བསྐྱེད། ཤུགས་ལ་དགའ་བ་དང་བཏང་སྙོམས་བསྟན་ནོ། །
སྤྲོ་ན་རྡོ་རྗེ་སེམས་དཔའི་བསྒོམ་བཟླས་ཀྱང་བྱའོ། ། ལྔ་པ་བླ་མའི་རྣལ་འབྱོར་ནི། གཞུང་དུ། དེ་ནས་རང་ཉིད་བླ་མ་བསྒོམ་པར་བྱའོ་གསུངས་ལ། དེ་ཡང་གསང་སྔགས་ཀྱི་སྐབས་སུ་ཡོན་ཏན་དང་དངོས་གྲུབ་ཐམས་ཅད་བླ་མ་ལས་འབྱུང་བ་ཡིན་ཞིང༌། བླ་མེད་ཀྱི་སྐབས་སུ་བླ་མ་ལས་གཞན་པའི་སྐྱབས་དང་དངོས་གྲུབ་ལེན་པའི་ཡུལ་གཞན་ནས་མེད་དེ། གསང་སྔགས་པ་ཡི་བླ་མ་མཆོག ། དཀོན་མཆོག་གསུམ་དང་དབྱེར་མེད་ཡིན། ། དེས་ན་དེ་ལ་གསོལ་བཏབ་པས། ། དཀོན་མཆོག་གསུམ་པོ་ཚེ་འདིར་འགྲུབ། །
ཅེས་དང༌། བླ་མའི་དྲིན་གྱིས་ཕན་པའི་ལུང་ཐོབ་ནས། ། གྲོལ་བར་མི་འགྱུར་སྙམ་ཡང་གྲོལ་བར་འགྱུར། ། ཞེས་དང༌། གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མའི་དུས་ཐབས་བསྟེན་པ་དང༌། ། བདག་གི་བསོད་ནམས་ལས་ཤེས་བྱ། ། ཞེས་དང༌། བླ་མའི་བྱིན་བརླབས་ཙམ་གྱིས་ནི། །
སྐད་ཅིག་ཉིད་ལ་འབྱུང་གང་ཡིན། ། ཞེས་བླ་མ་ལ་གསོལ་བ་བཏབ་པས། དངོས་གྲུབ་ཐམས་ཅད་མྱུར་བ་ཉིད་དུ་བདེ་བླག་ཏུ་ཐོབ་པར་གསུངས། དེས་ན་རང་རྒྱུད་ལ་རྟོགས་པ་སྐྱེ་བ་བྱིན་རླབས་ལ་རག་ལས། བྱིན་རླབས་འཇུག་པ་གསོལ་འདེབས་ལ་རག་ལས་ཤིང༌། དེ་མོས་གུས་ལ་ལྟོས་པས། མོས་གུས་བསྐྱེད་ན་གསོལ་བ་བཏབ་པ་གལ་ཆེ་ཞིང་ཇི་ལྟར་འདེབས་ན་ཡུལ་ནི། མདུན་གྱི་ནམ་མཁར་སེང་ཁྲི་རིན་པོ་ཆེ་པད་ཟླའི་གདན་ལ། རྩ་བའི་བླ་མ་དཀོན་མཆོག་གསུམ་དང༌། རྡོ་རྗེ་རྣལ་འབྱོར་མ་གཉིས་སུ་མེད་པའི་ངོ་བོ།
རྡོ་རྗེ་ཆོས་ཌཱ་མ་རུ་དང་ཐོད་པ་ཁ་ཊྭཱཾ་ག་འཛིན་པ། དར་ལ་བབས་བའི་རྣམ་པ་ཅན་མངོན་རྟོགས་ལྟར་བསྒོམས་ལ། མོས་གུས་བསྐྱེད་ལ་ངག་འདོན་ལྟར་གསོལ་བ་རྩེ་གཅིག་ཏུ་གདབ་པར་བྱའོ། ། འདིར་རྡོ་རྗེ་ཆོས་དཔའ་བོ་བསྒོམ་པ་ནི་ཐུན་མོང་མ་ཡིན་པ་ཡིན་ལ། རྡོ་རྗེ་དྲིལ་བུ་འཛིན་པ་ནི་བདེ་མཆོག་དང་ཐུན་མོང་བའི་སྐབས་ཡིན་ནོ། ། གསོལ་བ་འདེབས་པ་པོ་ནི་རང་དང་སེམས་ཅན་ཐམས་ཅད། ཚུལ་ནི་མཁྱེན་བརྩེ་ནུས་པའི་ཡོན་ཏན་ཐམས་ཅད་མཐོང་བའི་སྒོ་ནས་དད་གུས་དྲག་པོས་གསོལ་བ་གདབ་པའོ། ། དེ་ནས་འབྲས་བུ་རྡོ་རྗེ་རྣལ་འབྱོར་མའི་སྐུ་བསྒོམ་པ་ལ། རྒྱུ་ཚོགས་གཉིས་རྒྱ་ཆེན་པོ་གསོག་དགོས་ཤིང༌། ཕར་ཕྱིན་ཐེག་པ་ཡན་ཆད་ཀྱི་ཚོགས་གསོག་པའི་རྟོགས་རིགས་ཐམས་ཅད་ཡར་ལྡན་དུ་འདུས་པའི་སྟོབས་དང་ལྡན་པའི་ཚོགས་གསོག་ཚུལ་ཡིན་ནོ། །
མཐར་བླ་མ་འོད་དུ་ཞུ་སྤྱི་བོའམ། སྨིན་མཚམས་སུ་ཐིམ་པས་བླ་མའི་སྐུ་གསུང་ཐུགས་དང་རང་གི་ལུས་ངག་ཡིད་གསུམ་དབྱེར་མེད་དུ་འདྲེས་པ་ལ་བློ་བཞག ཡེ་ཤེས་ཀྱི་ཚོགས་གསོག་ཚུལ་ནི། བསམ་མི་ཁྱབ་ཀྱི་ངང་ལས་ལངས་པ་ཡིན་ལ། འདི་ཡན་ཆད་དེའི་རྩིས་ཟིན་པར་འགྱུར་བས། ཡེ་ཤེས་ཀྱི་ཚོགས་ཡིན་ཞིང༌། དེ་མིན་འདིར་བླ་མ་རང་ལ་ཐིམ་པས་བདེ་སྟོང་ཟུང་འཇུག་གི་ངོ་བོར་སོང་བ་དེ་ལ་ཡེ་ཤེས་ཚོགས་གསོག་གི་དོན་ལེགས་པར་ཚང་བ་ཡིན་ནོ། ། བདུད་རྩི་མྱོང་བ་དང་ཚད་མེད་བླ་མའི་རྣལ་འབྱོར་རྣམས་ཀྱི་ཚེ་སྔ་མའི་ལས་ངན་བག་ཆགས་དང་བཅས་པ་སྦྱོང་ཞིང༌། བདེ་སྟོང་ལ་མཉམ་པར་བཞག་པའི་ཡེ་ཤེས་དེ་ནི་འཆི་སྲིད་ཀྱང་སྦྱོང་གསུང་ངོ༌། ། དྲུག་པ་བདག་ལྷར་བསྐྱེད་པ་ནི།
གཞུང་དུ། དེའི་རྗེས་ལ། རང་གི་སྙིང་གར་ཨ་ལས་ཟླ་བའི་དཀྱིལ་འཁོར་བསམ་པ་དེར། ཨོཾ་སརྦ་བུདྡྷ་ཌཱ་ཀི་ནཱི་ཡེ། བཛྲ་ཝརྞ་ནཱི་ཡེ་ཧཱུྃ་ཕཊ་སྭཱ་ཧཱ། ཞེས་བྱ་བའི་སྔགས་ཀྱི་ཡི་གེ་ཁ་དོག་དམར་པོ། འོད་ཟེར་སྣ་ཚོགས་འཕྲོ་བ་ལུགས་ལས་ལྡོག་པ་བསམ་མོ། ། དབུས་ནི་བྃ་ཡིག་གི དེའི་འོད་ཟེར་གྱིས་རང་གི་ལུས་ལ་ཁྱབ་པས་ཡོངས་སུ་དག་པ་ན། བདག་ཉིད་བཅོམ་ལྡན་འདས་མ་རྡོ་རྗེ་ཕག་མོའི་སྐུ་ཞལ་གཅིག་ཕྱག་གཉིས་མ།
སྐུ་མདོག་དམར་མོ་བསྐལ་པའི་མེ་ལྟ་བུའི་གཟི་བརྗིད་ཅན། ཕྱག་རྒྱ་ལྔའི་རྒྱན་དང་ལྡན་པ། སྣ་ཚོགས་པདྨ་ཉི་མའི་གདན་ལ་འཇིགས་བྱེད་དུས་མཚན་ཞབས་ཀྱིས་མནན་པ། གཡས་ན་རྡོ་རྗེ་གྲི་གུག གཡོན་ན་ཐོད་པ་དང་ཁ་ཊྭཱཾ་ག་འཛིན་པའོ། ། ཞེས་གསུངས་ཏེ། དེ་ཡང་ཐོག་མར་བདག་གི་གཞི་སྦྱང་བ་ནི། གོང་གི་བདེ་སྟོང་གི་ངང་ལས་རང་གི་སྙིང་གར་ཨེ་ཡོངས་སུ་གྱུར་པ་ལས་ཆོས་འབྱུང་གྲུ་གསུམ་ཉིས་བརྩེགས་ཟླ་བ་བྃ་ཡིག་སྔགས་ཕྲེང་དང་བཅས་པ་ལས་འོད་འཕྲོས་ལུས་ཀྱི་ཕྱི་ནང་ཐམས་ཅད་གང༌། ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་བག་ཆགས་དང་བཅས་པ་བྱང་ཞིང་དག་ནས། ལུས་འོད་ཀྱི་རང་བཞིན་དུ་གྱུར་པར་བསམ་མོ། །
འདིར་གང་སྦྱང་བའི་གཞི་ནི། རང་གི་སེམས་ཀུན་གཞིའི་སྟེང་ན་ཐོག་མེད་བག་ཆགས་ཀྱིས་བསླད་པའི་དབང་གིས་རྟེན་གྱི་དཀྱིལ་འཁོར་གཞིར་ཤར། དེ་རྩ་ཡིག་ལ་སོགས་སྣ་ཚོགས་སུ་གྲུབ་པའི་རྟེན་འབྲེལ་གྱི་ཕྱི་རོལ་དུ་སྣང་བ་སྣ་ཚོགས་པ་ཇི་སྙེད་ཤར་བ་ཡིན་ལ་ཕྱི་རོལ་གྱི་སྣང་བ་དེ་ཐམས་ཅད་རྟེན་གྱི་གཞིར་ཤར། དེ་ནང་ལུས་ལ་ཚང༌། དེ་ཐམས་ཅད་རང་གི་སེམས་ཀུན་གཞིར་འདུས་པ་དེ་སྦྱང་གཞི་ཡིན་ནོ། ། དེ་ཡང་ཡབ་ཀྱི་ཚེ་ནག་པོ་བས་མངལ་སྐྱེས། ལཱུ་ཧི་པས་སྒོང་སྐྱེས། དྲིལ་བུ་པས་རྫུས་སྐྱེས་དངོས་སུ་སྦྱངས་ལ། འདིར་གནས་གཞིར་གཅིག་ཆར་དུ་སྦྱོང་སྟེ། སྙིང་གའི་ཆོས་འབྱུང་ཕྱི་མ་གང་དུ་སྐྱེ་བའི་གནས།
གཉིས་པ་མའི་མངལ། ཟླ་བ་ཕའི་ཁམས་སཾ་བྷུ་ཊིར་གསུངས་པ་ལྟར་ཟླ་བ་དམར་མདངས་ཡོད་པར་རང་ཆས་ཅན་ནོ། ། བྃ་ཡིག་མདངས་ཀྱི་དབུས་དམར་ཉམས་ཡོད་པ་དེ་ནི་མའི་ཁམས། བྃ་ཡིག་གི་བར་སྲིད་དེས་མངལ་སྐྱེས་སྦྱང་ཞིང༌། ཡང་འཁོར་ལོ་ལྔ་པོ་དེས་སྐྱེ་གནས་ལྷག་མ་ལྷག་མ་སྦྱོང་སྟེ། ཆོས་འབྱུང་གཉིས་ཕ་མ་དང་སྒོང་ལྐོག ཟླ་བ་དམར་ཆ་དང་བཅས་པ་བྱང་སེམས་གཉིས། བྃ་ཡིག་སྔ་མ་ལྟར་ཏེ་སྒོང་སྐྱེས་སྦྱོང་བྱེད་དང༌། འོད་ཟེར་འཕྲོས་ནས་འོད་ཀྱི་གོང་བུར་གྱུར་པས་དྲོད་གཤེར་སྐྱེས་སྦྱོང༌། དེ་རྗེ་བཙུན་མར་སྐད་ཅིག་གིས་བཞེངས་པས་རྫུས་སྐྱེས་སྦྱོང༌།
ཡང་ན་འོད་ཀྱི་གོང་བུར་གྱུར་པས་སྒོང་སྐྱེས་སྦྱོང་སྟེ། གོང་བུའི་བདག་ཉིད་དུ་ཆོས་མཐུན་པས་གསུངས་སོ། ། འདི་ཕྱི་དཀྱིལ་རྒྱས་པའི་མངོན་བྱང་ལྔ་ཡང་བསྡུས་ཏེ་འབྲས་བུ་ཡེ་ཤེས་ལྔ་ཚང་བའི་བསྐྱེད་ཆོག་ཉིད་ལ་མངོན་བྱང་ལྔ་ཡང་ཚང་བ་ཡིན་ལ། ཡེ་ཤེས་ལྔ་ནི་ཟླ་བའི་བརྡས་བསྟན་པའི་མེ་ལོང་ཡེ་ཤེས། སྔགས་ཕྲེང་མཉམ་ཉིད། བྃ་སོར་རྟོག འོད་ཟེར་སྤྲོ་བསྡུ་བྱ་གྲུབ་ཡེ་ཤེས། སྐུར་བཞེངས་པ་ཆོས་དབྱིངས་ཡེ་ཤེས་ཡིན་ནོ། ། དངོས་སུ་ཚང་བརྩི་ན། ཆོས་འབྱུང་གི་ནང་སྟོང་པ་ནི་ཆོས་དབྱིངས་སྟོང་པ་ཉིད་ལ་བྱང་ཆུབ་པ།
ཟླ་བ་དང་དམར་ཆས་ནི་གདན་པད་ཉི་ལ་བྱང་ཆུབ་པ། སྔགས་ཕྲེང་གསུང་ཡིག་འབྲུ་ལ་བྱང་ཆུབ་པ། ཨེ་བྃ་གཟུགས་སྒྲུབ་ཀྱི་ཚེ་བྃ་གྱི་ཡི་གེ་ལ་གྲི་གུག་གི་སོ་ལྟ་བུ་ཡོད་པས་ཐུགས་ཕྱག་མཚན་ལ་བྱང་ཆུབ་པ། ལྷར་བཞེངས་པ་སྐུ་ཡོངས་རྫོགས་ལ་བྱང་ཆུབ་པས་ཏེ་ལྔ་ཚང་ངོ༌། ། དེ་ནས་གཞན་གྱི་གཞི་སྦྱང་བསྒྱུར་ནི་འགྲོ་བ་དག་པའི་རྣལ་འབྱོར་ཡིན་ལ། རང་དགའ་བ་དགག་པ་དང་འཁྲུགས་པའི་ཚུལ་དུ་འོག་ཏུ་སྨོས་པ་ལྟར་འདིར་བསྒོམ། དེ་ནས་རང་གི་གཞིར་བསྒྱུར་བ་ལྟར་བསྐྱེད་པར་བྱེད་པ་ཡིན་ཏེ། མཆན་ལ་རང་གི་གཞི་སྦྱངས་ཟིན་པའི་རྗེས་ནས་དང༌། སྔགས་ཕྲེང་ལས་འོད་ཟེར་ཕྱིར་འཕྲོས་པས་འགྲོ་བ་དག་པར་བྱས་ཏེ་རྗེ་བཙུན་མར་བསྐྱེད། དེ་ནས་རང་གི་ལུས་ལ་བཅུག་ནས་རང་གི་གཞི་བསྒྱུར་ནས་གསུངས་ཏེ།
ལཱུ་ཧི་པ་དང་མཐུན་ནོ། ། ཇི་ལྟར་བྱ་བ་འོག་བདུན་པ་ཉིད་དུ་འཆད་དོ། ། ལྷར་བསྐྱེད་པ་དངོས་ནི། གོང་དུ་སྨོས་པའི་རང་ཉིད་བཅོམ་ལྡན་འདས་མ་རྡོ་རྗེ་ཕག་མོ་ཞེས་སོགས་ཏེ། ལྷ་ཐམས་ཅད་ཀྱི་སྡུད་བྱེད་རྡོ་རྗེ་རྣལ་འབྱོར་མ་སྟེ། འདི་ལ་ཕྱི་ནང་མཐར་ཐུག་གི་རྡོ་རྗེ་རྣལ་འབྱོར་མ་རྣམས་སུ་ཡོད་པ་ལས། འདིར་ངེས་དོན་གྱི་རྡོ་རྗེ་རྣལ་འབྱོར་མ་སྤྲོས་བྲལ་གྱི་ཤེས་རབ་དེ་ཉིད་དྲང་དོན་གྱི་རྣལ་འབྱོར་མ་ལྷ་སྐུ་ཞལ་ཕྱག་གི་རྣམ་པ་ཅན་དུ་བཞེངས་པ་ཡིན་ནོ། ། དེའི་ཕྱིར་སངས་རྒྱས་ཐམས་ཅད་ཀྱི་བསྐྱེད་པ་དང་རོལ་པའི་ཡུམ་གཉིས་ཀ་ཡིན་ཏེ། ཆོས་དབྱིངས་ཤེས་རབ་ཕ་རོལ་ཕྱིན། ། ཟག་མེད་བདེ་ཆེན་སྒྱུ་མའི་སྐུ། །
བདེ་གཤེགས་ཐམས་ཅད་བསྐྱེད་པའི་ཡུམ། ། བདག་མེད་མ་ཞེས་དང༌། ཤེས་རབ་ཕ་རོལ་ཕྱིན་གཉིས་མེད། ། ཡེ་ཤེས་དེ་ནི་དེ་བཞིན་གཤེགས། ། བསྒྲུབ་བྱ་ཞེས་སོགས་གསུངས་ཤིང༌། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། ། སོགས་ཀྱང་འདི་ལ་དགོངས་པ་སྟེ། སྤྲོས་བྲལ་གྱི་ཆ་ལ་ཕག་མོ། བདག་མེད་མ། ཤེས་ཕྱིན་མ།
སངས་རྒྱས་མཁའ་འགྲོ་སོགས་མཚན་གྱི་རྣམ་གྲངས་དུ་མས་དོན་གཅིག་བསྟན་པའོ། ། གཟུགས་སྐུ་བདེ་ཆེན་སྒྱུ་མའི་སྐུ་ལ་རོལ་བྱེད་ཀྱི་ཡུམ་དུའང་རྣམ་པར་བཞག་གོ ། དེ་ལྟ་བུའི་སྐུ་ནི་འཁོར་བའི་ཉེས་པས་མ་གོས་པའི་རྟགས་སྣ་ཚོགས་པདྨ་དང༌། ཁྲོ་མོ་མཚོན་པའི་ཉི་གདན་ལ་ཞབས་གཡས་པས་ཐབས་སྙིང་རྗེ་ཆེན་པོའི་རང་བཞིན་བརྐྱང་བ་དེས་མྱང་འདས་ཀྱི་མཐའ་དུས་མཚན་མནན་ཅིང༌། ཤེས་རབ་ཆེན་པོའི་རང་བཞིན་ཞབས་གཡོན་བསྐུམ་པས་འཁོར་བའི་མཐའ་འཇིགས་བྱེད་ནག་པོ་མནན་པ་སྟེ། མཐའ་གཉིས་སྤངས་ནས་མི་གནས་པའི་མྱང་འདས་སུ་བསྒྲུབ་པའོ། ། ཐུགས་རྗེ་སེམས་ཅན་གྱི་དོན་ལ་ཆགས་པ་སྐུ་མདོག་དམར་པོ། ཆོས་ཐམས་ཅད་དེ་བཞིན་ཉིད་དུ་རོ་གཅིག་པར་རྟོགས་པས་ཞལ་གཅིག་པ། བདེན་གཉིས་མཚོན་པའི་ཕྱག་གཉིས་མ། རང་དང་གཞན་གྱི་གཟུང་འཛིན་གྱི་རྣམ་པར་རྟོག་པ་བཅད་པ་དང་གཅོད་པ་མཚོན་པའི།
ཕྱག་གཡས་པས་ཞེ་སྡང་དག་པའི་རྡོ་རྗེས་མཚན་པའི་གྲི་གུག་ཐུར་དུ་འཕྱང་བ། རང་ཉིད་ཀྱི་བདེ་བ་ཆེན་པོའི་གོ་འཕང་བརྙེས་ནས་གཞན་དག་ཀྱང་དེ་ལ་འགོད་པའི་ཕྱིར། གཡོན་པས་འདོད་ཆགས་དག་པའི་ཐོད་པ་ཁྲག་གིས་གང་བ་སྟེང་དུ་ཕྱོགས་པ་བཟུང་ནས་ཞལ་དུ་གསོལ་བ། སྤྱན་གསུམ་གཏི་མུག་དག་པ། ཐབས་བྱང་ཆུབ་ཀྱི་སེམས་དང་མི་འབྲལ་བ་མཚོན་པའི་ཕྲག་པ་གཡོན་པར་ཁ་ཊྭཱཾ་ག་བསྣམས་པ། དུས་གསུམ་མཁྱེན་པས་སྤྱན་གསུམ་མ། ཀུན་ཏུ་འཛིན་པའི་མདུད་པ་གྲོལ་བས་དབུ་སྐྲ་ནག་པོ་སིལ་བུར་འཕྱང་བ། ཡེ་ཤེས་ལྔའི་ཡོན་ཏན་རྒྱས་པས་ཐོད་སྐམ་ལྔའི་དབུ་རྒྱན་ཅན། ཨཱ་ལི་ཀཱ་ལི་ལྔ་བཅུ་དག་པས་ཐོད་པ་སྐམ་པོ་ལྔ་བཅུའི་དོ་ཤལ་ཏེ། ཐོད་པ་སྐམ་པོ་མངོན་རྟོགས་ལ་བཤད་ཀྱང་ཡུམ་རྐྱང་གི་ཚེ་རློན་པར་བྱེད་པར་གསུངས་ཤིང༌།
དེ་བཞིན་དུ་རེ་ཙག་གི་རྗེ་བཙུན་མ་ནཱ་རོ་པའི་ཕྱག་བཟོ་ཡིན་པ་ལ་ཡང་དེ་ལྟར་སྣང་ལ། ཁ་ཅིག་གཞུང་ལས་རློན་པ་བཤད་ཟེར་ཡང་གསལ་ཁ་མེད་དོ། ། ཡབ་ཡུམ་ལྷན་ཅིག་ཏུ་བཀོད་ཚེ་ཡུམ་ལ་སྐམ་པོ་ཐོབ་པ་ཀུན་དང་མཐུན་ནོ། ། ཉོན་མོངས་པའི་སྒྲིབ་གཡོགས་དང་བྲལ་བས་གཅེར་བུ། ཐབས་རིགས་ལྔའི་རང་བཞིན་ཕྱག་རྒྱ་ལྔས་བརྒྱན་པ། ཕྱི་ནང་གི་གདོན་ཐམས་ཅད་སྲེག་པར་བྱེད་པས་ཡེ་ཤེས་མེ་དཔུང་གི་དབུས་ན་བཞུགས་ཏེ། དག་བྱ་དག་བྱེད་དྲན་པར་བྱས་ལ་གསལ་བཏབ་བོ། ། དེས་ན་གོ་ཆ་བཀོད་ཀྱང་རུང༌། ཡེ་ཤེས་བཅུག་པའི་རྗེས་ལ་བཀོད་ཀྱང་རུང༌། ཡེ་ཤེས་པ་བཅུག་པའི་རྗེས་ལ་གོ་ཆ་བཀོད་ན།
ནཱ་རོ་པའི་བཞེད་པས། ཤིང་གཉིས་གཟེར་གྱིས་བསྡམ་པ་ལྟར་མི་འབྲལ་བར་བྱེད་པ་བཞིན། དམ་ཚིག་པ་དང་ཡེ་ཤེས་པ་མི་འབྲལ་བའི་རྟེན་འབྲེལ་དུ་ཡང་འགྱུར་གསུང་ངོ༌། ། བདུན་པ་འགྲོ་བ་དག་པའི་རྣལ་འབྱོར་ནི། གཞུང་དུ། ཡང་དེའི་འོད་ཟེར་གྱིས་འགྲོ་བ་དག་པར་བྱས་ནས། སླར་ལོག་སྟེ་སྔགས་ཀྱི་ཕྲེང་བ་ཉིད་ལ་ཞུགས་པ་དང་ཞེས་པས་བསྟན་ཏེ། ཕར་ཕྱིན་གྱི་ཐེག་པར། ཞིང་སྦྱང་བ་སེམས་ཅན་སྨིན་པར་བྱེད་པའི་ཚུལ་གསུངས་པ་ལས། འདིར་དེ་བས་ཀྱང་སྟོབས་དང་ལྡན་པར་བྱེད་པ་སྟེ།
རང་གི་སྔགས་ཕྲེང་ལས་འོད་འཕྲོས་སྣོད་བཅུད་ལ་ཕོག་པས་དེ་དག་གི་དྲི་མ་བསལ་ཏེ། སྣོད་ཆོས་འབྱུང་དང༌། སེམས་ཅན་ཐམས་ཅད་རྣལ་འབྱོར་མར་བསྒྱུར་བ་ནི་གཞིན་གྱི་གཞི་སྦྱང་བསྒྱུར་ཏེ། གོང་དུ་ཡང་སྨོས་པ་ལྟར་རོ། ། ཁ་ཅིག་འདིར་འོད་འཕྲོ་འདུས་ཕཻཾ་ཞེས་ཟེར་བ་ནི་མ་དག་པའོ། ། བརྒྱད་པ་དཔའ་བོ་དཔའ་མོས་བྱིན་གྱིས་བརླབ་པ་ནི། ནཱ་རོ་པས། དེ་ནས་སླར་ཡང་ཡིག་འབྲུའི་ཚོགས་ཀྱི་འོད་ཟེར་འཕྲོས་པས་དཔའ་བོ་མཁའ་འགྲོའི་ཚོགས་ཀུན་སྤྱན་དྲངས་ཏེ་བདག་ཉིད་ལ་གཞུག་པར་བྱའོ་ཞེས་གསུངས་ཏེ། དེ་ཡང་འཁོར་ལོ་བདེ་མཆོག་གི་ལུགས་ཀྱི་དངོས་གྲུབ་ཤིན་ཏུ་མྱུར་བའི་གནད་ཀྱང་ཕོ་ཉ་རྣམ་གསུམ་བསྲེ་བའི་ཐབས་ཡོད་པས་ཀྱང་ཡིན་ཏེ། ཇི་སྐད་དུ།
ཕོ་ཉ་རྣམ་གསུམ་ལེགས་བསྲེས་ནས། ། སྒྲུབ་པ་པོ་ལ་མཆོག་སྟེར་འགྱུར། ། ཞེས་སོ། ། དེ་ཡང་ཕོ་ཉ་གསུམ་ནི། སྔགས་ཞིང་ལྷན་སྐྱེས་གསུམ་ཡིན་ལ། རང་གི་སྙིང་ག་ནས་འོད་འཕྲོས་པས་བཅུད་རྣལ་འབྱོར་མར་གསལ་བ་དང༌། འཛམ་བུའི་གླིང་ན་བཞུགས་པའི་དཔའ་བོ་དང་རྣལ་འབྱོར་མ་ཞིང་སྐྱེས། འོག་མིན་བཞུགས་པའི་ལྷན་སྐྱེས། གཞན་ཡང་སངས་རྒྱས་བྱང་སེམས་ཐམས་ཅད་རྣལ་འབྱོར་མའི་རྣམ་པར་བྱོན་ནས། རང་ཉིད་སྔགས་སྐྱེས་ཀྱི་རྣལ་འབྱོར་མར་ཐིམ་པས་གཉིས་སུ་མེད་པར་བསམ།
དེའི་ཚེ་ཕཻཾ་གྱི་སྒྲ་དང༌། འབར་བའི་ཕྱག་རྒྱ་དཔྲལ་བར་གཡོན་དུ་བསྐོར། མིག་སྟེང་དུ་བགྲད། གདོང་གཡོན་དུ་བསྒྱུར། རྐང་པའི་མཐེ་བོང་གཡས་པས་གཡོན་མནན་པར་བྱའོ། ། འདི་ནི་སྐྱེ་བོ་དམ་པ་ཀུན་འདུས་པ། ། ཞེས་པའི་དོན་ཡིན་ནོ། ། དེ་ནས་བདག་ཀྱང་ཡེ་ཤེས་ཀྱི་ངོ་བོ་རྣམ་པར་དག་ལ། ཆོས་ཐམས་ཅད་ཀྱང་དེའི་ངོ་བོར་རྣམ་པར་དག་གོ་སྙམ་དུ་བསམ་ཞིང༌། ཨོཾ་ཡོ་ག་ཤུདྡྷོ་སོགས་བརྗོད་དེ།
དེ་ཉིད་མི་འབྲལ་བའི་ཕྱིར་སྐབས་འདིར་གོ་ཆ་བགོ་ན། གནས་དྲུག་ཏུ་ཟླ་བའི་གདན་ལ་གོ་ཆའི་ལྷ་ཡིག་འབྲུའི་རྣམ་པར་བསྒོམས་ཏེ། ལྷ་ཉིད་སྔགས་ཀྱི་ཚུལ་གྱིས་ནི། ། སྒྲུབ་པ་པོ་ལ་མཆོག་སྟེར་བྱེད། ། ཅེས་དང༌། གལ་ཏེ་དངོས་གྲུབ་མཆོག་འདོད་ན། ། སྔགས་དང་ལྷ་ནི་ཐ་དད་མེད། ། ཅེས་པ་ལྟར་སྔགས་དང་ལྷ་ཐ་དད་མེད་པས། སྔགས་བསྒོམས་པས་ལྷ་བསྒོམ་པར་འགྱུར་ཞིང༌། བསྒོམ་སླ་བས་སོ། །
ཞལ་ཕྱག་གི་རྣམ་པར་བསྒོམས་ན་ཨ་བྷི་དྷ་ན་ལྟར་བྱེད་དོ། ། དབང་བསྐུར་རིགས་བདག་གི་རྒྱས་འདེབས་མ་བྱས་ཀྱང་ཉེས་པ་མེད་དོ། ། རིགས་བདག་རྣམ་སྣང་རང་ཆས་ཅན་ཡིན་པས་དབང་དོན་ཚང་ཞིང་སྐྱོན་ཡང་མེད་དོ། ། དགུ་པ་བཟླས་པ་ནི། གཞུང་དུ་ཡིད་དང་ངག་གི་དབྱེ་བ་བཟླས་པ་བྱའོ། ། གསུངས་པའི་དོན་བཟླས་པ་གཉིས་ཀྱི་གོ་རིམ་ལ། དང་པོ་ཡིད་བཟླས་པ་དང༌། ཁ་ཅིག་བསྐྱེད་རིམ་གྱི་ཆ་ལག་ཡིན་པས་དང་པོ་ངག་བཟླས་བྱེད་གསུངས་ཡང༌། རང་གི་སྤྲོ་བ་དང་བསྟུན་ལ་བྱའོ། ། དེ་ལ་བཟླས་པའི་དམིགས་པ་ནི།
སྔགས་ཕྲེང་བྃ་ཡིག་དང་བཅས་པ་ལས་འོད་འཕྲོས། ཕྱོགས་བཅུའི་སངས་རྒྱས་བྱང་སེམས། དཔའ་བོ་དང་རྣལ་འབྱོར་མ་ཐམས་ཅད་ཀྱི་མཁྱེན་བརྩེ་ནུས་མཐུའི་བྱིན་རླབས་དང༌། ཡོན་ཏན་རྣམས་བསྡུས་ནས་སྔགས་ཕྲེང་ལ་ཐིམ་པས་དངོས་གྲུབ་རྣམས་ཐོབ་པར་མོས་ཤིང༌། མདུན་ནས་གཡོན་སྐོར་དུ་ཡིག་འབྲུ་མགོ་གྱེན་བསྟན་དུ་གནས་པ་ཀློག་ཚུལ་དུ་བཟླའོ། ། ཁ་དོག་སྤྱིར་ལས་བཞི་སོ་སོ་དང་མཐུན་ལ། བྱེ་བྲག་ཏུ་རྒྱུན་དུ་ལྷ་དབང་དུ་བྱ་བའི་དོན་ཡོད་པས་ཁ་དོག་དམར་པོར་བྱའོ། ། བཟླས་བྱའི་སྔགས་ནི། སློབ་དཔོན་གྱིས་གཞུང་དུ་ཉེ་སྙིང་ལས་མ་གསུངས་ཀྱང༌། མན་ངག་གི་ཕྱག་ལེན་ཨོཾ་གསུམ་མ་རང་ལ་མཛད་པས་འདི་ཁ་ཅིག་ཨོཾ་གསུམ་ཡོང་བའི་རྒྱུ་མཚན།
རྩ་སྔགས་དང་སྙིང་པོ་དང་ཉེ་སྙིང་གསུམ་ཕྱོགས་གཅིག་ཏུ་སྡེབས་པས། ཐོག་མར་ཨོཾ་དང་ཧཱུྃ་ཕཊ་གསུམ་འབྱུང་བའི་རྒྱུ་མཚན་ཡིན་ནོ་ཟེར་རོ་དེ་མ་ཡིན་ཏེ། འདི་ལ་སྙིང་པོ་དང་ཉེ་སྙིང་གཉིས་ཡོད་ཀྱང་རྩ་སྔགས་ཀྱི་ཆ་ཤས་ཙམ་ཡང་མི་སྣང་བའི་ཕྱིར་དང༌། ཡོད་ན་རྩ་སྔགས་ཀྱི་ཡི་གེ་འདི་དག་ཡིན་ཞེས་སྨྲ་དགོས་པ་ལས་དེ་སྟོན་རྒྱུ་མེད་པའི་ཕྱིར། ཡབ་ཡུམ་གྱི་རྩ་སྔགས་སོ་སོ་ནས་ངོ་ཤེས་པར་ཡོད་པས་སོ། ། དེས་ན་འདི་སྔགས་བཏུ་ལས་ལྟོས་པ་ཡིན་ཞིང་སྔགས་བཏུའི་གཞུང་ལས་དེ་ལྟར་འབྱུང་བས་སོ། ། དེ་ཡང་སྔགས་བཏུའི་གཞུང་གི་ཞལ་གཉིས་མ་ཆུང་ངུའི་གཞུང་ལ་ལྟོས་པ་ཅན་ཡིན་ཞིང༌། དེར་ཨོཾ་གསུམ་མའི་སྔགས་བཏུ་དང༌། ཡི་གེ་སོ་གཉིས་པོ་དེ་དག་ལུས་ཀྱི་གནས་སོ་སོར་བཀོད་ནས་བསྒོམས་པས་དངོས་གྲུབ་ཐོབ་ཚུལ་སྔགས་ཀྱི་དེ་ཉིད་གྲུབ་པ་ལས་བཤད་པ་ལྟ་བུའོ། ། གལ་ཏེ་དེ་ཨིནྡྲ་བྷཱུ་ཏིའི་ལུགས་ཡིན་གྱི་གཞན་ལ་མི་འཇུག་གམ་སྙམ་ན།
འདི་ནི་རྣལ་འབྱོར་པ་ཐམས་ཅད་ཀྱི་རྩ་བ་ལྟ་བུ་ཡིན་པས། ཕག་མོ་ཀུན་ལ་སྦྱར་བས་ཆོག་པ་སྟེ། རྗེ་བཙུན་ཆེན་པོ་ནས། རྣལ་འབྱོར་བྱང་སེང་གི་ཞུས་ལེན་དུ། དེ་ཡང་རྡོ་རྗེ་རྣལ་འབྱོར་མ་ཐམས་ཅད་ཀྱི་རྩ་བ་ལྟ་བུ། སློབ་དཔོན་རྒྱལ་པོ་ཨིནྡྲ་བྷཱུ་ཏིས་མཛད་པའི་ཞལ་གཉིས་མ་ཆུང་དུ་ཞེས་བྱ་བ་ལས་ཞེས་གསུངས་ཤིང༌། འདི་ཉིད་ཕག་མོ་ལས་བཅུ་ཡང༌། ཕག་མོ་སོ་བདུན་མ་ནས་ལྷ་ཅིག་མའི་བར་དང༌། ཞལ་གཉིས་མ་ཆེ་ཆུང༌། དོན་འགྲུབ་མ་ཆེ་ཆུང་ཀུན་ལ་ཐུན་མོང་དུ་འཇུག་ཏུ་རུང་བར་རྗེ་བཙུན་གྱིས་བཤད་པའི་ཕྱིར་རོ། །
དེས་ན་ཡིག་འབྲུ་གོང་དུ་སྨོས་པ་ལྟར། ལྷ་ཉིད་ཡིན་ལ། དེ་ཡང་ཡི་གེ་སོ་གཉིས་ནི། དམ་ཚིག་གི་འཁོར་ལོ་འདི་ལ་མ་མོ་བརྒྱད། ཡུལ་ཉེར་བཞིར་རྣལ་འབྱོར་མ་དེ་སྙེད་དེ་སོ་གཉིས་ཡིན་ལ། དབུས་ཀྱི་བྃ་ཡིག་ལ་འབྱུང་བ་བཞི་ཚང་པས་ཡ་ར་ལ་ཝ་གྲུབ་པས་བདེ་ཆེན་གྱི་ལྷ་མོ་བཞི། ཀླད་ཀོར་རྡོ་རྗེ་ཕག་མོ་སྟེ་ལྷ་སོ་བདུན་ཉིད་ཡིན་ནོ། ། དེ་ནས་ངག་བཟླས་ནི། རང་གི་དམ་བཅའ་ཇི་ལྟར་ཡོད་པ་ལྟར་བཟླས་པའི་སྐྱོན་དང་བྲལ་བར་བཟླས་ཤིང༌། ཡིད་བཟླས་ནི།
ངོ་བོ་མཚན་བཅས་ཀྱི་རྫོགས་རིམ་ཡིན་ཏེ། དེ་ཡང་བདེ་བ་བསྐྱེད་པར་འདོད་ན་གསང་གནས་སུ་ཆོས་འབྱུང་ཉིས་བརྩེགས་བསྒོམ། གྲྭ་རྣམས་སུ་དགའ་བ་འཁྱིལ་བ་བཞི་ཡང་དམིགས་ལ། དབུས་སུ་བྃ་ཡིག་སྔགས་ཕྲེང་གཡོན་སྐོར་དུ་བཀོད་པ་ལ་དམིགས་ལ། སྟེང་འོག་གི་རླུང་ཁ་སྦྱར་ནས་ཡིད་ཀྱིས་བཟླས་པ་ཅི་རིགས་དང༌། ཐ་ནའང་གསུམ་བྱའོ། ། ཕྱིས་གོམས་ནས་ཅི་མང་ལ་བསླབ་བོ། ། དྲོད་དང་བདེ་བ་སྐྱེ་ཞིང་འཕར་གཡོ་དྲག་ཏུ་བྱུང་ཡང་རིམ་གྱིས་གློད་དོ། ། མི་རྟོག་འདོད་ན་ལྟེ་བར་བསྒོམ། འདི་ལ་སེམས་ཟིན་པས་དུ་བ་ལ་སོགས་པའི་རྟགས་རྣམས་འབྱུང་ཞིང༌།
ཟུང་འཇུག་ཏུ་གསལ་བར་འདོད་ན་སྙིང་གར་བསྒོམ། འདི་ལ་འགོག་པའི་བཟླས་པ་ཞེས་ཀྱང་ཟེར། ཡང་ན་ཡིད་ཀྱི་བཟླས་པ་མི་བྱེད་པར་ཆོས་འབྱུང་གི་མདུན་རྒྱབ་སྤངས་པའི་གྲྭ་བཞིར་དགའ་བ་འཁྱིལ་པ་བཞི་གཡོན་དུ་འཁོར་བ་ལ་དམིགས་པ་གཏད་དེ་རླུང་ཁ་སྦྱར་བསྒོམ་པ་ཡང་རྫོགས་རིམ་བསྒོམ་ཚུལ་ཡིན་ལ། ཡང་བདེ་བ་སྐྱེ་བར་འདོད་ན། ལྟེ་བར་བྃ་ཡིག་ལས་དགའ་བ་འཁྱིལ་པ་གཅིག་ཆད་ནས་གསང་གནས་སུ་གཡོན་དུ་འཁོར་བ་ལ་དམིགས་པ་བཟུང༌། མི་རྟོག་པ་འདོད་ན་བྃ་ཡིག་ལས་འཕྲོས་སམ་མ་འཕྲོས་ཀྱང་རུང་སྟེ། མཛོད་སྤུར་དགའ་བ་འཁྱིལ་པ་གཡོན་དུ་འཁོར་བ་ལ་སེམས་གཏད་ཅིང༌། ཟུང་འཇུག་འདོད་ན་དེ་གཉིས་བྃ་ཡིག་ལ་བསྟིམས་ཞེས་གསུངས་སོ། ། དེ་ལྟ་བུའི་བསྐྱེད་རིམ་བཟླས་པ་དང་བཅས་པ་དེ་ལ་ཡབ་ཀྱི་ལམ་རྒྱས་པའི་བསྐྱེད་རྫོགས་ཐམས་ཅད་ཚང་ཞིང༌། དེ་ཡང་དབང་བཞི་ལུས་སྒྲིགས་སུ་འདུ་བ་ཡིན་ཏེ།
དེ་ཡང་བསྐྱེད་རིམ་རྒྱས་པའི་སྔར་ཡང་སྨོས་ལ། ཞིབ་པར་ན་ལམ་རྒྱས་པའི་ཆོས་འབྱུང་གཞལ་ཡས་ཁང་དང་བཅས་པ་འདིར་ཆོས་འབྱུང་ཉིས་བརྩེགས་སོ། ། དེའི་ནང་གི་ཟླ་བ་ནི་ཐབས་རིག་པ་བྱང་ཆུབ་ཀྱི་སེམས་ཏེ། བཅོམ་ལྡན་འདས་ནས་རྡོ་རྗེ་སེམས་དཔའི་བར་གྱི་དཔའ་བོ་ཉེར་ལྔ། བྃ་ཡིག་སྔགས་ཕྲེང་དང་བཅས་པ་ལ་རྣལ་འབྱོར་མ་སོ་བདུན་ཚང་བར་སྔར་བཤད་ཟིན་པ་ལྟར་རོ། ། ངག་བཟླས་དམིགས་པ་དང་བཅས་པ་ནི་སྔགས་མཆོད། ལྷ་བདེ་ཆེན་གྱི་ངོ་བོར་གསལ་བཏབ་པར་གྱུར་ཏེ། གལ་ཏེ་དངོས་གྲུབ་མཆོག་འདོད་ན། ། ཞེས་སོགས་ལྟར་རོ། ། དེ་ནི་བུམ་དབང་གི་ལམ་ཡིན་ནོ། །
གསང་དབང་ནི་ཡབ་ཀྱི་ལམ་རྒྱས་པའི་སྐབས་སུ་འཁོར་ལོ་ལྔ་ལ་རྟེན་དཀྱིལ་འཁོར་བཞི་ལ་གནད་དུ་བསྣུན་པ་ཡིན་ལ། དེ་འདིར་མ་ཚང་སྟེ། རྒྱས་པའི་གསང་གནས་ཀྱི་འཁོར་ལོ་གྲུ་གསུམ་ནི་འདིའི་ཆོས་འབྱུང་ཕྱི་མ། རྒྱས་པའི་ལྟེ་བ་སྤྲུལ་འཁོར་རྩ་མདུད་གྲུ་གསུམ་འདུས་པའི་བདག་ཉིད་ཅན་དེ་འདིར་ཆོས་འབྱུང་ནང་མ། རྒྱས་པའི་སྙིང་ག་ཆོས་ཀྱི་འཁོར་ལོ་ཟླ་བའི་དཀྱིལ་འཁོར། རྒྱས་པའི་མགྲིན་པ་ལོངས་སྤྱོད་ཀྱི་འཁོར་ལོ་ཡ་ར་ལ་ཝ་ལ་སོགས་གནས་པ་སྟེ། འདིར་དེ་རྣམས་འདུས་པའི་བདག་ཉིད་བྃ་ཡིག་གོ ། རྒྱས་པའི་སྤྱི་བོ་བདེ་ཆེན་ཨཱ་ལི་ཀཱ་ལིར་གནས་པ་ཡིན་ནོ། ། དེ་ལྟ་བུ་གསལ་བཏབ་ནས་རླུང་ཁ་སྦྱར་ནས་ཡིད་བཟླས་བྱས་པས་རྟེན་དཀྱིལ་འཁོར་བཞི་ལ་གནད་དུ་བསྣུན་པར་འགྱུར་ཏེ། ཆོས་འབྱུང་གི་རྩའི་དཀྱིལ་འཁོར་བྃ་ཡིག་སྔགས་ཕྲེང་བཅས་པ་དང་རྩ་ཡི་གེའི་དཀྱིལ་འཁོར་དང༌།
ཟླ་བ་ཁམས་བདུད་རྩིའི་དཀྱིལ་འཁོར། རླུང་ལ་གནད་དུ་བསྣུན་པ་སྙིང་པོ་རླུང་གི་དཀྱིལ་འཁོར་ཡིན་ནོ། ། དེའི་ཚེ་ཉམས་ཅི་སྐྱེས་བྱུང་རྒྱལ་དུ་སྐྱོངས། དེ་དག་ནི་གསང་དབང་གི་ལམ་ཡིན་ནོ། ། སྔར་གྱི་ཆོས་འབྱུང་ཉིས་བརྩེགས་སོགས་གསང་གནས་སུ་ཕབ་པའི་དམིགས་པ་དེ་ཉིད་ཀྱི་ཚེ། གྲྭ་བཞིར་དགའ་བ་འཁྱིལ་པ་ཟུར་མེད་པ་བཞི་གཡོན་སྐོར་དུ་བསྒོམས་ཏེ་རླུང་ཁ་སྦྱར་རོ། ། ཐུན་འཇོག་ན་ལྟེ་བར་སྤོས་ལ་བཞག་གོ ། དེ་ཡང་ལམ་རྒྱས་པའི་ཚེ་ཤེས་རབ་ཡེ་ཤེས་དགའ་བ་བཞིར་ཉམས་སུ་ལེན་པ་ཡིན་ལ། དེ་འདིའི་དགའ་བ་འཁྱིལ་བ་བཞི་གཡོན་དུ་འཁོར་བས་བདེ་བ་སྐྱེ་བ་ཉིད་ལ་ཚང་ཞིང༌། དགའ་བའི་དགའ་བ་སོགས་བཅུ་དྲུག་ནི་དགའ་བ་འཁྱིལ་པ་རེ་རེ་ལ་ཡང་འཁྱིལ་ཆུང་བཞི་བཞི་ཡོད་པས་མཚོན་ཞིང༌།
ཟུར་མེད་པ་ནི་རྣམ་རྟོག་གི་གྲྭ་ཟུར་མེད་པའོ། ། དེས་ནི་ཤེས་རབ་ཡེ་ཤེས་ཀྱི་ལམ་ཡིན་ནོ། ། དམིགས་པ་དེས་བདེ་བར་བརྒྱལ་བ་སོགས་བྱུང་ན། དམིགས་པ་ཅུང་ཟད་གློད་ལ་སྒོམ་མོ། ། དབང་བཞི་པའི་དམིགས་པ་ལ། བུམ་དབང་སོགས་དབང་དང་པོ་གསུམ་གྱི་ཁྱབ་བྱེད་དུ་འགྲོ་བ་གསུམ་དང༌། དབང་བཞི་པ་དངོས་དང་བཞི་ལས། དང་པོ་བུམ་དབང་གི་ཁྱབ་བྱེད་དུ་འགྲོ་བ་ནི། རང་གི་དཔྲལ་བའི་དབྱིངས་སུ་དགའ་བ་འཁྱིལ་པའམ། ཆོས་འབྱུང་དམར་པོ།
ཡང་ན་ཐིག་ལེ་སྐྱ་ཧྲིལ་བ་གཅིག་གང་རུང་ངམ། རེས་མོས་ཀྱིས་བསྒོམས་ནས་སེམས་གཏད་པས་མི་རྟོག་པའི་ཏིང་ངེ་འཛིན་དཔག་ཏུ་མེད་པ་སྐྱེ་བས་ཉམས་བྱུང་རྒྱལ་དུ་བསྐྱང་ངོ༌། ། དེ་ནི་དང་པོ་དེ་ཉིད་ཡིན་ནོ། ། གཉིས་པ་ནི། རང་གི་སྤྱི་བོ་ནས་ལྟེ་བའི་བར་དུ་རྩ་དབུ་མ་གྲོ་སོག་ཙམ་བསྒོམས་པའི་ཡར་སྣ་ཧྃ་ཡིག་འཁྱོགས་པོ་མགོ་ཐུར་བསྟན། མས་སྣ་ལྟེ་དབུས་སུ་བྃ་བསྒོམ། འོག་སྒོ་འབྱེད་འཛུམ་བྱས་པས། བཤང་སྒོའི་རླུང་གིས་སུམ་མདོའི་མེ་སྦར་ལྟེ་བའི་བྃ་ལ་མཆོད་པས་བྃ་ལས་མེ་སྦར་དབུ་མ་ནས་སོང༌། སྤྱི་བོའི་ཧྃ་ལ་རེག་པས་བདུད་རྩི་བབས། བྃ་ལ་ཕོག་པའི་འབར་འཛག་ལ་སེམས་གཏད་ལ་རླུང་ཁ་སྦྱར་དུ་འཛིན་པའོ། །
གསུམ་པའི་ལམ་ནི་རྩ་དབུ་མ་སྔར་ལྟར་ལས་མས་སྣ་གསང་གནས་སུ་བསྒོམ། སྤྱི་བོའི་ཧྃ་ལས་བདུད་རྩི་བ་ཐག་ལྟར་ན་ར་ར་བྱུང་ནས། གསང་གནས་ནས་ཕྱིར་སོར་བཞི་ཙམ་འཐོན་པར་བསམས་ལ་རླུང་ཁ་སྦྱར་བཟུང་ངོ༌། ། བྱང་ཆུབ་སེམས་ཀྱི་རྒྱུན་མ་ཆད་པ་དང༌། ཐུན་འཇོག་ཚེ་ནང་དུ་སྡུད་པ་གནད་ཡིན་ནོ། ། དབང་བཞི་པ་དངོས་ནི། དེ་ལྟར་བསྒོམས་པས་བདེ་སྟོང་གི་ཉམས་བསམ་གྱིས་མི་ཁྱབ་པ་སྐྱེ་བས་མ་བརྗེད་པར་རྒྱུན་སྐྱོངས། འཛག་ལ་ཁད་དུ་གྱུར་པའི་ཚེ་ནི། ཕྱིར་འཐོན་པའི་སོར་གསུམ་པོ་ནས། ནང་དུ་གཅིག་གམ་གཉིས་སམ།
གསུམ་ཀ་སོགས་ཅི་རིགས་པར་ནང་དུ་དྲངས་པར་བསྒོམས་ལ། དེ་ལས་སྐྱེ་བའི་ཉམས་རྒྱུན་རིང་དུ་བསྒོམ་པ་ནི་དབང་བཞི་པ་དངོས་ཀྱི་ལམ་ཡིན་ནོ། ། དབང་བཞི་པའི་ལྟ་བ་སྐྱོན་མེད་སྐྱེས་ན། བསམ་མི་ཁྱབ་ཀྱི་རྣལ་འབྱོར་སོགས་ལྷག་མ་རྣམས་མི་དགོས་པས་མ་བྱས་ཀྱང་རུང་ངོ་གསུངས། དབང་བཞི་ལུས་སྒྲིགས་ཀྱི་ཉམས་ལེན་རྒྱས་པ་འདི་ལྟ་བུ་རྣལ་འབྱོར་བཅུ་གཅིག་གི་དཀྱུས་གཞན་དུ་བཀོད་པ་མེད་ཅིང༌། འདི་ལ་རྗེ་བཙུན་ཆེན་པོའི་ཤོག་དྲིལ་གཅིག་དང༌། རྗེ་རྡོ་རྗེ་འཆང་གི་ཤོག་དྲིལ་གཉིས་ཏེ་ཤིན་ཏུ་ཟབ་པའི་ཤོག་དྲིལ་ཁྱད་པར་ཅན་གསུམ་ཡོད་ཅེས་གསུངས་ལ། འདི་དག་ནི་ཤིན་ཏུ་ཟབ་ཅིང་དཀོན་པའི་ཞལ་ཤེས་ཁྱད་པར་ཅན་ཡིན་ནོ། ། རྣལ་འབྱོར་བཅུ་གཅིག་གི་སྤྱི་ཙམ་གྱི་དབང་བཞི་ལུས་སྒྲིགས་ཀྱི་ཞལ་ཤེས་ནི། རང་རྗེ་བཙུན་མར་བསྒོམ་པ་བུམ་པའི་དབང་གི་ལམ།
ཆོས་འབྱུང་གཉིས་ཟླ་བ་སྔགས་ཕྲེང་བྃ་ཡིག་ལ་སྔར་བཤད་པ་ལྟར་འཁོར་ལོ་ལྔ་ཚང་བ་གསང་དབང་གི་ལམ། གསང་གནས་ཀྱི་དགའ་བ་འཁྱིལ་པ་ལ་སེམས་གཏད་པ་དབང་གསུམ་པའི་ལམ། དེ་རྣམས་བདེ་སྟོང་ཟུང་འཇུག་ཏུ་སེམས་གཏད་པ་དབང་བཞི་པའི་ལམ་ཡིན་ནོ། ། བཅུ་པ་བསམ་མི་ཁྱབ་པའི་རྣལ་འབྱོར་ནི། གཞུང་དུ་དེ་ནས་བྃ་ཡིག་གི་འོད་ཟེར་གྱིས་ས་གསུམ་དང༌། ལུས་དང་ཡི་གེའི་རིམ་གྱིས་བསམ་གྱིས་མི་ཁྱབ་པ་ལ་གཞུག་པ་སྔོན་དུ་འགྲོ་བས་དེ་ཁོ་ན་ཉིད་བསྒོམ་པར་བྱའོ་ཞེས་གསུངས་པའི་དོན། ས་ཆེན་གྱིས་བཀྲལ་བ་ལྟར་རང་གི་སྙིང་གའི་སྔགས་ཕྲེང་ལས་འོད་འཕྲོས། ཁམས་གསུམ་འོད་ཟེར་གྱིས་གང༌། ཁམས་གསུམ་འོད་ཟེར་སྔོ་དམར་དཀར་གྱི་རྣམ་པས་ལུས་ཀྱི་སྟོད་སྨད་བར་གསུམ་ནས་ཐིམ། དེ་ལ་གཟུགས་མེད་ཁམས་ལུས་ཀྱི་སྟོད་ཀྱི་ཆ་ལ་ཐིམ།
འདོད་ཁམས་སྨད་ཀྱི་ཆ་ལ། གཟུགས་ཁམས་བར་གྱི་ཆ་ལ། རང་ཡང་སྔགས་དང་ཟླ་བ་ལ། ཟླ་བ་ཡང་སྔགས་ལ། དེ་བྃ་ལ། དེ་ཐིག་ལེ། དེ་ནཱ་ད་དཀར་དམར་དུ་གྱུར་ཏེ་ཆུ་ལ་རླབས་ཐིམ་པ་ལྟར་ཅི་ཡང་མི་དམིགས་པར་གྱུར་པར་བསམས་ལ། དེའི་ངང་ལ་ཤེས་པ་གློད། དེ་ལ་ཇི་ཙམ་གནས་ཚད་དུ་བཞག་གོ ། ཞི་གནས་ཆེ་ན་ལྷར་ལྡང༌།
གསལ་བ་དང་བདེ་བ་ཤས་ཆེ་ན་སྟོང་པའི་ངང་ལ་བཞག དེ་ནས་ལྡང་བའི་ཚེ་རྗེ་བཙུན་མ་རྒྱན་ཕྱག་མཚན་མེད་པའི་སྐུར་ལྡང་ངོ༌། ། དེ་ནས་དམར་བ་ནི་སེམས་ཅན་ལ་རྗེས་སུ་ཆགས་པའོ། ། ཞེས་སོགས་གོང་གི་དག་བྱ་དག་བྱེད་རྣམས་དྲན་པར་བྱས་ཀྱང་རུང༌། མ་བྱས་ཀྱང་སྐྱོན་མེད་དོ། ། བཅུ་གཅིག་པ་སྤྱོད་ལམ་གྱི་རྣལ་འབྱོར་ནི། གཞུང་དུ་ལས་དང་པོ་པའི་བསྒོམ་པ་མདོར་བསྡུས་པ་ཞེས་པས་བསྟན་ཏེ། འདི་ལ་སྤྱོད་ལམ་དངོས་དང༌། ཐུན་མཚམས་ཚོགས་བསགས། གཏོར་མ་དང༌།
ཁ་ཟས་ཀྱི་རྣལ་འབྱོར་དང་བཞི། ཞར་ལ་མར་མེའི་སྦྱིན་སྲེག་དང་ལྔ་ལས། དེའི་དང་པོ་སྤྱོད་ལམ་དངོས་ནི། ས་ཆེན་གྱིས། རང་དང་སྣང་བ་ཐམས་ཅད་རྡོ་རྗེ་རྣལ་འབྱོར་མའི་སྐུར་དམིགས་ལྷ་ལ་ལྷས་མཆོད་པར་བསམ་པ་སྐུའི་དགའ་བ། དེ་ཡང་སྒྱུ་མ་ལྟ་བུའི་སྐུ་དང༌། བསམ་གྱིས་མི་ཁྱབ་བའི་ངང་ལས་མ་གཡོས་པར་བྱ་བ་ཐུགས་ཀྱི་དགའ་བ། སྒྲ་ཅི་གྲགས་པ་ཐམས་ཅད་ངག་གི་བཟླས་པ་གསུང་གི་དགའ་བ་སྟེ། ཞེས་གསུངས་པ་ལྟར་རོ། ། སྦྱང་གཞི་སྣང་གྲགས་རིགས་གསུམ་ཐམས་ཅད་སྦྱོང་བྱེད་དགའ་བ་གསུམ་པོ་དེར་བསྒྱུར་ཏེ།
དེའི་ངང་ལས་མ་གཡོས་པར་གནས་པ་ཤིན་ཏུ་གལ་ཆེའོ། ། སིནྡྷུ་རའི་བརྟེན་པའི་མཁའ་སྤྱོད་བསྒྲུབ་ཚུལ་ཀྱང་གོང་མའི་ཡི་གེ་ལྟར་བྱའོ། ། གཉིས་པ་ཐུན་མཚམས་སུ་ཚོགས་གསོག་པ་ལ། ཕྱི་མཆོད་ཀྱི་རྣལ་འབྱོར། ཚོགས་མཆོད། ཚེས་བཅུའི་མཆོད་པའི་རྣལ་འབྱོར་གསུམ། དང་པོ་བདག་བསྐྱེད་སྔོན་དུ་སོང་བའི་མདུན་བསྐྱེད་སྒྲུབ་པ། དེ་ལ་མཆོད་བསྟོད་འབུལ། གྲུབ་ན་བུམ་པ་བསྒྲུབས་ཏེ་བྱིན་རླབས་བདག་འཇུག་ཀྱང་བླངས། དེ་དག་གི་ཆོ་ག་རྒྱས་འབྲིང་བསྡུས་གསུམ་གོང་མའི་ཡིག་ཆ་ལ་བརྟགས་ལ་ཤེས་པར་བྱའོ། །
གཉིས་པ་ཚོགས་མཆོད་ནི། སྔར་གྱི་སྟེང་དུ་ཚོགས་བཤམས་ལ་དབུལ་བའོ། ། གསུམ་པ་ནི། དུས་ཀྱི་ཁྱད་པར་ཚོགས་གསོག་པར་འདོད་ན་ཡར་ངོ་དང༌། སྒྲིབ་པ་སྦྱང་ན་མར་ངོའི་ཚེས་བཅུ་ལ། གྲུབ་ན་སྔར་ལྟར་ཚོགས་མཆོད་དམ། ཕྱི་མཆོད་ཙམ་བྱ། མ་གྲུབ་ན་གྲོང་པའི་ཆོས་ཀྱིས་མ་གོས་པའི་བུ་མོ་གསུམ་མམ་ལྔ་ལ་སོགས་ལ་སྟོན་མོ་བྱ། དེའང་མ་གྲུབ་ན་ཨོཾ་གསུམ་མ་ལ་བརྒྱ་རྩ་སོགས་སྔར་གྱི་གྲངས་ལས་ལྷག་པ་བཟླས་པ་ཙམ་གྱིས་ཀྱང་བྱའོ། ། གསུམ་པ་གཏོར་མ་ནི།
སྔགས་ཕྲེང་ལ་ཨ་ཀཱ་རོ་བཏགས་ལ་ཕུལ། བཞི་པ་ཁ་ཟས་ཀྱི་རྣལ་འབྱོར་ནི། ཁ་ཟས་ལ་མཐེབ་སྲིན་གྱིས་རེག་ཅིང༌། འབྲུ་གསུམ་གྱིས་བྱིན་གྱིས་བརླབས། དེ་ནས་སྙིང་གའི་བྃ་དེ་རྣལ་འབྱོར་མར་དམིགས་ལ། དེ་མཆོད་པའི་བསམ་པས་གཡོན་གྱི་ཀུན་སྤྱོད་ཀྱིས་ཟའོ། ། ལྔ་པ་ནི། སྦྱིན་སྲེག་རྒྱས་བསྡུས་ལ་ཡི་གེ་ལོགས་སུ་སྣང་བ་ལྟར་ཤེས་པར་བྱའོ། ། དེས་ན་རྣལ་འབྱོར་པ་བསོད་ནམས་རབ་ལ་བསྒོམ་བཟླས་ཙམ་གྱིས་ལུས་མ་སྤངས་པར་མཁའ་སྤྱོད་འགྲུབ། འབྲིང་གིས་སིནྡྷུ་ར་ལ་བརྟེན་ནས་འགྲུབ།
ཐ་མས་འཆི་བའི་རྣལ་འབྱོར་ལ་བརྟེན་ནས་འགྲུབ། ཤིན་ཏུ་ཐ་མས་གཞི་དམ་ཚིག་ལ་གནས་ནས། ལམ་རྣལ་འབྱོར་བཅུ་གཅིག་ཉམས་སུ་བླངས་ཀྱང༌། བརྩོན་པ་དང་སྐལ་བ་ཞན་པས། བར་དོ་ཚུན་ལ་མཆོག་མ་གྲུབ་ན། སྨོན་ལམ་གྱི་མཚམས་སྦྱར་ཏེ། སྐྱེ་བ་བརྒྱུད་ནས་ཕྱག་རྒྱ་ཆེན་པོའི་དངོས་གྲུབ་འགྲུབ་པའོ། ། དེ་དག་གི་ཡན་ལག་ཏུ་འདོད་དོན་བསྒྲུབ་པའི་ཕྱིར་པྲ་སེན་དབབ་པ། ཟས་གོས་ཀྱི་རྩོལ་བ་མི་དགོས་པའི་ཕྱིར་སྨན་ཆེན་གྱི་བཅུད་ལེན། ཐུན་མོང་གི་དངོས་གྲུབ་བསྒྲུབ་པའི་ཕྱིར་གནོད་སྦྱིན་མོ་དབང་དུ་བྱ་བ།
པདྨ་ཏིའི་སྒྲུབ་པ་ཁོལ་པོའི་སྒྲུབ་པ་སོགས་ཀྱང་རང་གི་མོས་པ་དང་བསྟུན་ནས་ཉམས་སུ་བླངས་པས། དངོས་གྲུབ་ཆེན་པོའི་ཡང་རྒྱུར་འགྲོ་བའོ། ། གསུམ་པ་འབྲས་བུ་ནི། གནས་སྐབས་སུ་ཞི་སོགས་དམན་པའི་དངོས་གྲུབ་མཐའ་དག་དང༌། འབྲིང་གྲུབ་པ་ཆེན་པོ་བརྒྱད། རྫུ་འཕྲུལ་གྱིས་ནམ་མཁའ་ལ་རྒྱུ་ཞིང་སྤྱོད་ཡུལ་དུ་བྱེད། ལུས་མཛེས་ཤིང་ལོ་བཅུ་དྲུག་ལོན་པའི་ཆ་ལུགས་ཅན། ཚེ་ཉི་ཟླ་དང་མཉམ་པ། ཅི་བསམ་པའི་ལོངས་སྤྱོད་ནམ་མཁའ་ལས་འབྱུང་བ། རྫུ་འཕྲུལ་གྱི་སྟོབས་ཀྱིས་སངས་རྒྱས་ཀྱི་ཞིང་ནས་སངས་རྒྱས་ཀྱི་ཞིང་དུ་འགྲོ་ཞིང་སྤྲུལ་སྐུ་ལས་ཆོས་ཉན་པ།
དཔའ་བོ་མཁའ་འགྲོ་རྣམས་དང་སྐལ་པ་མཉམ་པར་སྤྱོད་ཅིང༌། རྟེན་དེ་ཉིད་ལ་འཚང་རྒྱ་བར་ངེས་པ་དང༌། རིག་པ་འཛིན་པ་དང་འཁོར་ལོས་བསྒྱུར་བ་སྡེ་གསུམ་དང༌། མཐར་ཐུག་གི་འབྲས་བུ་སྐུ་གསུམ་ཡན་ལག་བདུན་དང་ལྡན་པའི་སངས་རྒྱས་ཀྱི་གོ་འཕང་ཐོབ་པར་འགྱུར་བ་ཡིན་ནོ། ། འདིར་འབད་ཀེ་ལ་ཤ་ཡི་རི་བོ་ལྟར། ། རྣམ་དཀར་དགེ་ཚོགས་ཇི་སྙེད་མཆིས་པ་དང༌། ། བདག་གཞན་དུས་གསུམ་དགེ་བ་མ་ལུས་པ། ། གཅིག་བསྡོམས་སངས་རྒྱས་ཐོབ་པའི་རྒྱུར་བསྔོའོ། ། ཞེས་པ་འདི་ནི་དཔལ་གསང་ཕུ་ནིའུ་ཐོག་དང༌། རྩེས་དོང་གི་ཆེན་པོ་མཛེས་པར་བྱེད་པའི་རྒྱན་མཆོག་ལུང་དང་རིགས་པ་སྨྲ་བའི་དབང་ཕྱུག་དམ་པ་གང་གིས་ཉེ་བར་བསྐུལ་བ་ལ་བརྟེན་ནས་གྲུབ་པའི་དབང་ཕྱུག་ནག་པོ་སྤྱོད་པ་གངས་རིས་བསྐོར་བའི་ལྗོངས་འདིར་སྐུའི་སྣང་བ་ཡོངས་སུ་བཀོད་པ་འཇམ་མགོན་གྲུབ་པའི་དབང་པོ་དཔལ་ལྡན་ཀུན་དགའ་གྲོལ་མཆོག་བློ་གསལ་རྒྱ་མཚོའི་སྡེའི་ཞབས་ཀྱི་པདྨོ་ལ་ཡན་ལག་མཆོག་གིས་རེག་ཅིང༌།
གསུང་གི་བདུད་རྩིས་བློ་གྲོས་ཀྱི་ལུས་སྟོབས་རྒྱས་པ་ངག་གི་དབང་ཕྱུག་ཉི་ཟླ་བཟང་པོ་ཕྱོགས་ལས་རྣམ་པར་རྒྱལ་བ་འཆི་བ་མེད་པའི་སྡེ་ཞེས་བྱ་བས། སུམ་ཅུ་རྩ་སུམ་གྱི་ལྷ་རྣམས་ཀྱི་དགའ་བའི་ཚལ། འཛམ་བུ་གླིང་གི་རྒྱན་དུ་ཉེ་བར་བཀོད་པ་ལྟ་བུའི་བསྟི་གནས། བདེ་ཆེན་ཆོས་འཁོར་སྐྱེད་ཚལ་དུ་ཉེ་བར་སྦྱར་བའོ། ། ཤུ་བྷཾ་མསྟུ། སརྦ་ཛ་གཱ་ཏཱཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
