ས་སྐྱའི་མཁའ་སྤྱོད་བེའུ་བུམ།
པོད ༢༤
རྗེ་བཙུན་རྡོ་རྗེ་རྣལ་འབྱོར་མའི་ཉམས་ལེན།
༼ཨཱཿ༽ ༄༅། །རྗེ་བཙུན་རྡོ་རྗེ་རྣལ་འབྱོར་མའི་ཉམས་ལེན་བཞུགས་སོ།། ༈ །ན་མོ་གུ་རུ་ཝེ། རྗེ་བཙུན་རྡོ་རྗེ་རྣལ་འབྱོར་མའི་ཉམས་ལེན་ནི། རྗེ་ས་ཆེན་གྱི་ཞལ་ནས། ཉལ་དང་ལྡང་དང་བདུད་རྩི་མྱོང༌། ། ཚད་མེད་བླ་མ་བདག་ལྷར་བསྐྱེད། ། འགྲོ་བ་དག་པའི་རྣལ་འབྱོར་དང༌། ། དཔའ་བོ་དཔའ་མོས་བྱིན་གྱིས་རློབས། ། ངག་བཟླས་ཡིད་བཟླས་གཉིས་གཅིག་ཡིན། །
བསམ་གྱིས་མི་ཁྱབ་རྣལ་འབྱོར་དང༌། ། སྤྱོད་ལམ་གྱི་ནི་རྣལ་འབྱོར་ཏེ། ། དེ་ལྟར་རྣལ་འབྱོར་བཅུ་གཅིག་གོ ། ཞེས་གསུངས་པས། དང་པོ་ཉལ་བའི་རྣལ་འབྱོར་ནི། སྲོད་ཐུན་ལ་བསྒོམ་བཟླས་བྱས་ནས་ཐུན་མཇུག་ཏུ་བསམ་མི་ཁྱབ་ཀྱི་རྣལ་འབྱོར་བསྒོམ་པའོ། ། མ་བསྒོམ་ན་སྐད་ཅིག་གིས་སྟོང་ཉིད་བསྒོམ་པའི་ངང་ལ་ཉལ་ལོ། ། གཉིས་པ་ལྡང་བའི་རྣལ་འབྱོར་ནི་སྔ་དྲོ་གཉིད་སད་པ་དང༌། ནམ་མཁའ་ནས་ཌཱ་མ་རུའི་སྒྲ་བྱུང་བས། ནམ་མཁའ་ལ་སྤྲིན་བརྡོལ་བ་ལྟར་རང་ཉིད་རྡོ་རྗེ་རྣལ་འབྱོར་མའི་སྐུ་ལམ་གྱིས་གསལ་བཏབ།
གསུམ་པ་བདུད་རྩི་མྱོང་བའི་རྣལ་འབྱོར་ནི། ནང་མཆོད་ལ་བདུད་རྩི་རིལ་བུ་བཏབ་པ། འབྲུ་གསུམ་བརྗོད་ཅིང་སྲིན་ལག་གིས་ལྕེ་ཐོག་ཏུ་མྱོང་ལ། ཐུགས་དམ་གྱི་རིམ་པ་ལ་འཇུག་པའོ། ། བཞི་པ་ཚད་མེད་ཀྱི་རྣལ་འབྱོར་ནི། སྐྱབས་འགྲོ་སེམས་བསྐྱེད་སྔོན་དུ་འགྲོ་དགོས་པས། ཐོག་མར་སྐྱབས་འགྲོའི་དམིགས་པ་ནི། མདུན་གྱི་ནམ་མཁར་སེངྒེས་བཏེགས་པའི་རིན་པོ་ཆེའི་ཁྲིའི་སྟེང་དུ་དབུས་སུ་རྩ་བའི་བླ་མ་འཁོར་ལོ་བདེ་མཆོག་གི་རྣམ་པ་ཅན་ལ། སྙིང་པོའི་རྣལ་འབྱོར་མ་བཞི། ཐུགས་གསུང་སྐུའི་ལྷ་སྒོ་མཚམས་མ་བརྒྱད་རྣམས་ཀྱིས་བསྐོར་བ་གཙོ་བོའི་རྒྱབ།
ཁཎྜ་རོ་ཧའི་མདུན་དུ་ཆོས་པུསྟི་བྲག་རི་བརྩེགས་པ་ལྟ་བུ་སྟེ། དེ་ཡང་གཙོ་བོ་ནི་བླ་མ་དང་སངས་རྒྱས་དཀོན་མཆོག་གི་ངོ་བོ། ཆོས་པུསྟི་རྣམ་པ་ཆོས་དཀོན་མཆོག འཁོར་རྣམས་ནི་དགེ་འདུན་དཀོན་མཆོག་གི་རང་བཞིན་དུ་བཞུགས་པར་བསམ། རྒྱས་པའི་ཕྱོགས་ལ་ངག་ཏུ་བརྗོད་དགོས་ཤིང༌། བསྡུས་པའི་ཕྱོགས་ལ་ངག་ཏུ་མ་བརྗོད་པ་ཡིད་ལ་བསམ་པས་ཆོག དེ་ནས་སྐྱབས་འགྲོ་དངོས་ནི། བདག་དང་འགྲོ་བ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོ། ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས། འཕགས་པའི་དགེ་འདུན་རྣམས་ཀྱི་མངའ་བདག
རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། ། དམ་པའི་ཆོས་རྣམས་ལ་སྐྱབས་སུ་མཆིའོ། ། འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། ། ལན་གྲངས་ཇི་ལྟར་རིགས་པ་བརྗོད་ལ་ཐལ་མོ་སྦྱར་ཏེ། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ། གཙོ་བོ་བླ་མ་འོད་སྔོན་པོ་ཞུ། རང་གི་སྙིང་ཁར་ཐིམ། ཡིད་ཀྱི་སྒྲིབ་པ་དག
ཐུགས་ཀྱི་བྱིན་རླབས་ཞུགས། ཆོས་པུསྟི་འོད་དམར་པོ་ཞུ། མགྲིན་པར་ཐིམ། ངག་གི་སྒྲིབ་པ་དག གསུང་གི་བྱིན་རླབས་ཞུགས། འཁོར་གྱི་ལྷ་རྣམས་འོད་དཀར་པོ་ཞུ། དཔྲལ་བར་ཐིམ། ལུས་ཀྱི་སྒྲིབ་པ་དག སྐུའི་བྱིན་རླབས་ཞུགས། ཞེས་པ་འདི་རྒྱས་པའི་ཕྱོགས་ལ་ངག་ཏུ་བརྗོད་དགོས།
བསྡུས་པའི་ཕྱོགས་ལ་བརྗོད་མི་དགོས་ཤིང༌། བདག་གིས་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱས་ལ། སེམས་ཅན་ཐམས་ཅད་སྲིད་པའི་སྡུག་བསྔལ་གྱི་རྒྱ་མཚོ་ཆེན་པོ་ལས་བསྒྲལ་ཏེ་རྫོགས་པའི་བྱང་ཆུབ་ལ་འགོད་པར་བྱ། དེའི་ཆེད་དུ་རྡོ་རྗེ་རྣལ་འབྱོར་མའི་བསྒོམ་བཟླས་ཉམས་སུ་བླངས་བར་བགྱིའོ། ། ལན་གསུམ། རྒྱས་པའི་ཕྱོགས་ལ་རྡོ་རྗེ་སེམས་དཔའི་བསྒོམ་བཟླས་བྱ་ཞིང༌། བསྡུས་པའི་ཕྱོགས་ལ་མི་དགོས་སོ། ། དགའ་བ་གསུམ་བསྒོམ་པ་ནི། དེ་ནས་རང་ཉིད་རྗེ་བཙུན་རྡོ་རྗེ་རྣལ་འབྱོར་མའི་སྐུ་གནས་པ་དེ་ཉིད་གསལ་བར་གྱུར། ཅེས་བརྗོད་པ་ནི་སྐུའི་དགའ་བ་ཡིན་ལ།
ཨོཾ་ཨཱཿཧཱུྃ་ཧ་ཧོཿཧྲཱིཿལན་གསུམ་གྱིས་བདུད་རྩི་བྱིན་གྱིས་རློབས། རང་གི་སྙིང་གར་རྡོ་རྗེ་རྣལ་འབྱོར་མའི་རང་བཞིན་བྃ་ཡིག་བསམ་སྟེ། དེ་ལ་བདུད་རྩི་ཕུལ་བས་ཟག་མེད་ཀྱི་བདུད་རྩིས་ཚིམ་པར་བསམས་ལ། ཨོཾ་ཨཱཿཧཱུྃ་གི་བདུད་རྩི་མྱོང༌། དེ་ཡང་སྙིང་ཁར་བྃ་ཡིག་བསྒོམ་པ་ཐུགས་ཀྱི་དགའ་བ། བདུད་རྩི་མྱོང་བ་གསུང་གི་དགའ་བ། ལྔ་པ་བླ་མའི་རྣལ་འབྱོར་ནི། ངག་ཏུ། རང་གི་མདུན་གྱི་ནམ་མཁར་སེངྒེས་བཏེགས་པའི་རིན་པོ་ཆེའི་ཁྲི་སྟེང་དུ་སྣ་ཚོགས་པདྨ་དང་ཟླ་བའི་གདན་ལ་དྲིན་ཅན་རྩ་བའི་བླ་མ་དེ་ཉིད་དཔའ་བོ་རྗེ་བཙུན་རྡོ་རྗེ་ཆོས་ཀྱི་རྣམ་པ་ཅན་སྐུ་མདོག་དམར་པོ་ཞལ་གཅིག་ཕྱག་གཉིས་པ་གཡས་བདེ་སྟོང་གི་སྒྲ་སྒྲོགས་པའི་ཌཱ་མ་རུ་དང༌། གཡོན་ཐོད་པ་བདུད་རྩིས་གང་བ་བསྣམས་པ།
གྲུ་མོ་ན་ཁ་ཊྭཱཾ་ག་འཛིན་ཞིང༌། རུས་པའི་རྒྱན་དྲུག་གིས་བརྒྱན་པ། ཞབས་རྡོ་རྗེ་སྐྱིལ་མོ་ཀྲུང་གིས་བཞུགས་ཤིང༌། ཞལ་འཛུམ་བག་དང་ལྡན་པས་བདག་ལ་དགེས་བཞིན་དུ་བཞུགས་པ་མངོན་སུམ་ལྟ་བུར་གསལ་བར་གྱུར། ཅེས་བརྗོད་ཅིང་བསམ། དེ་ཉིད་ལ་བློ་ཁ་ཞེ་མེད་པར་གཏད། བདག་སྐྱིད་སྡུག་ལེགས་ཉེས་ཅི་བྱུང་ཡང༌། རེ་ས་ལྟོས་ས་སྐྱབས་གནས་ཀུན་འདུས་ཀྱི་ངོ་བོ་བླ་མ་རིན་པོ་ཆེ་ཁྱེད་རང་མཁྱེན་སྙམ་པའི་དད་གུས་དུང་དུང་པ་དང་བཅས་པ་ཐལ་མོ་སྙིང་གར་སྦྱར་ལ། དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་དང་རྡོ་རྗེ་རྣལ་འབྱོར་མ་གཉིས་སུ་མེད་པ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། བདག་གི་རྒྱུད་བྱིན་གྱིས་བརླབ་ཏུ་གསོལ།
ཞེས་ལན་གསུམ་ཞེ་ཐག་པ་ནས་གསོལ་བ་བཏབ་སྟེ་བསོད་ནམས་ཀྱི་ཚོགས་བསོག་པའོ། ། དེ་ལྟར་གསོལ་བ་བཏབ་པའི་རྐྱེན་གྱིས་བླ་མ་དེ་ཉིད་འོད་དུ་ཞུ་ནས་རང་གི་སྤྱི་བོ་ནས་ཐིམ་པས། རང་གི་ལུས་ངག་ཡིད་གསུམ་དང་བླ་མའི་སྐུ་གསུང་ཐུགས་དབྱེར་མེད་དུ་འདྲེས་ཏེ། བདེ་སྟོང་གི་རང་བཞིན་དུ་གྱུར། ཅེས་ཡེ་ཤེས་ཀྱི་ཚོགས་བསགས་པའོ། ། དྲུག་པ་བདག་ལྷའི་རྣལ་འབྱོར་ནི། རང་གི་སྙིང་གར་ཨེ་ཡིག་ཉིས་བརྩེགས་ཡོངས་སུ་གྱུར་པ་ལས་ཆོས་ཀྱི་འབྱུང་གནས་གྲུ་གསུམ་ཉིས་བརྩེགས་ཀྱི་ནང་དུ་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་བྃ་ཡིག་དམར་པོའི་མཐའ་མར་གཡོན་བསྐོར་གྱི། ཨོཾ་ཨོཾ་ཨོཾ། སརྦ་བུདྡྷ་ཌཱ་ཀི་ནཱི་ཡེ། བཛྲ་ཝརྞ་ནཱི་ཡེ།
བཛྲ་བཻ་རོ་ཙ་ནཱི་ཡེ། ཧཱུྃ་ཧཱུྃ་ཧཱུྃ། ཕཊ་ཕཊ་ཕཊ་སྭཱ་ཧཱ། ཞེས་པས་བསྐོར་ཏེ་གནས་པ་ལས་འོད་ཟེར་འཕྲོས། རང་གི་ལུས་ཀྱི་ནང་ཐམས་ཅད་གང་བས་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་ལས་ངན་བག་ཆགས་དང་བཅས་པ་ཐམས་ཅད་བསྲེགས་ཤིང་སྦྱངས་ཏེ་ལུས་འོད་ཀྱི་གོང་བུ་གཅིག་ཏུ་གྱུར། དེ་ཡོངས་སུ་གྱུར་པ་ལས་ཆོས་ཀྱི་འབྱུང་གནས་གྲུ་གསུམ་ཉིས་བརྩེགས་ཀྱི་གཞལ་ཡས་ཁང་གི་ནང་དུ་སྣ་ཚོགས་པདྨ་དང་ཉི་མའི་གདན་ལ་རང་ཉིད་རྣམ་སྣང་རིགས་བདག་དང་བཅས་རྡོ་རྗེ་རྣལ་འབྱོར་མ་ཞབས་གཡས་བརྐྱངས་པས་དུས་མཚན་མ་དམར་མོ་ནུ་མ་བརྫིས་ཤིང༌། གཡོན་བསྐུམ་པས་འཇིགས་བྱེད་ནག་པོའི་མགོ་བོ་རྒྱབ་ཏུ་བལྟབ་པའི་གདོང་པ་མནན་པ་སྐུ་མདོག་དམར་མོ་བསྐལ་པའི་མེ་ལྟ་བུའི་གཟི་བརྗིད་ཅན། ཞལ་གཅིག་ཕྱག་གཉིས་སྤྱན་གསུམ་མ། ཕྱག་གཡས་པས་རྡོ་རྗེས་མཚན་པའི་གྲི་གུག་ཐུར་དུ་བརྐྱངས་ནས་འཛིན་པ། གཡོན་པས་ཐོད་པ་ཁྲག་གིས་གང་བ་སྟེང་གི་ཕྱོགས་སུ་བཟུང་ནས་ཞལ་གྱེན་དུ་ཕྱོགས་པས་གསོལ་བ།
ཕྲག་པ་གཡོན་པར་རྡོ་རྗེས་མཚན་པའི་ཁ་ཊྭཱཾ་ག་ལ་ཌཱ་མ་རུ་དང༌། དྲིལ་བུ་དང་འཕན་རྩེ་གསུམ་པ་འཕྱང་བ་དང་བཅས་པ་བསྣམས་པ། དབུ་སྐྲ་ནག་པོ་སིལ་བུར་གྱུར་པ། མི་མགོ་སྐམ་པོ་ལྔའི་དབུ་བརྒྱན་དང༌། སྐམ་པོ་ལྔ་བཅུའི་དོ་ཤལ་ཅན། རུས་པའི་རྒྱན་ལྔས་བརྒྱན་ཞིང་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། བདུན་པ་འགྲོ་བ་དག་པའི་རྣལ་འབྱོར་ནི། རང་གི་སྙིང་གའི་བྃ་ཡིག་སྔགས་ཕྲེང་དང་བཅས་པ་ལས་འོད་ཟེར་ཁ་དོག་སྣ་ཚོགས་པ་འཕྲོས་པས། ཕྱི་སྣོད་ཀྱི་འཇིག་རྟེན་ལ་ཕོག་པས་ཆོས་ཀྱི་འབྱུང་གནས་གཞལ་ཡས་ཁང་དང༌། ནང་བཅུད་ཀྱི་སེམས་ཅན་ལ་ཕོག་པས་རྡོ་རྗེ་རྣལ་འབྱོར་མའི་སྐུར་གྱུར།
འདི་རྣལ་འབྱོར་མའི་མན་ངག་གི་སྙིང་ཁུ། ལུས་དཀྱིལ་གྱི་ལྷ་གསལ་བཏབ་པ་ནི། ངག་ཏུ། ཆོས་འབྱུང་གི་ནང་ཟླ་བའི་དབུས་སུ་བྃ་ཡིག་གི་ངོ་བོ་རྣལ་འབྱོར་མ་དམར་མོ། བྃ་ཡིག་གི་སྲོག་ཡ་ར་ལ་ཝ་བཞི་ལས། ཤར་དུ་ཡའི་ངོ་བོ་རྣལ་འབྱོར་མ་དཀར་མོ། གཡོན་དུ་རའི་ངོ་བོ་རྣལ་འབྱོར་མ་ལྗང་གུ། རྒྱབ་ཏུ་ལའི་ངོ་བོ་རྣལ་འབྱོར་མ་དམར་མོ། གཡས་སུ་ཝའི་ངོ་བོ་རྣལ་འབྱོར་མ་སེར་མོ། མཐའི་སྔགས་ཕྲེང་སོ་གཉིས་ཀྱང་རེ་རེ་ནས་རྣལ་འབྱོར་མ་དམར་མོ་རེ་རེ་སྟེ།
ཀུན་སྒྲིལ་ལུས་དཀྱིལ་གྱི་ལྷ་སོ་བདུན་ལེགས་པར་གསལ་བར་གྱུར། འདི་ལེགས་པར་བསྒོམ་ནའང་ནང་གི་གནས་སོ་བདུན་གྱི་རླུང་སེམས་ཐམས་ཅད་དབུ་མར་ཐིམ་ནས་ལམ་བགྲོད་ཅིང༌། ཕྱི་རོལ་གྱི་ཡུལ་སོ་བདུན་ན་བཞུགས་པའི་དཔའ་བོ་དང༌། དཔའ་མོ་རྣམས་དབང་དུ་བསྡུ་བ་ཡིན་ནོ། ། ཞེས་གསུངས་སོ། ། བརྒྱད་པ་དཔའ་བོ་དཔའ་མོས་བྱིན་གྱིས་བརླབས་པའི་རྣལ་འབྱོར་ནི། འབར་བའི་ཕྱག་རྒྱ་དཔྲལ་བའི་དབྱིངས་སུ་བསྐོར་ཞིང༌། ཕཻཾ། རང་གི་སྙིང་གའི་བྃ་ཡིག་ལས་འོད་ཟེར་འཕྲོས་པས། འོག་མིན་ནས་རྡོ་རྗེ་རྣལ་འབྱོར་མ་ལ་སངས་རྒྱས་བྱང་སེམས་དཔའ་བོ་མཁའ་འགྲོའི་ཚོགས་ཀྱིས་བསྐོར་བ་དང༌།
འགྲོ་བ་རྡོ་རྗེ་རྣལ་འབྱོར་མའི་སྐུར་གྱུར་པ་བསམ་གྱིས་མི་ཁྱབ་པ་རྣམས་དང་བཅས་པ་བཛྲ་ས་མཱ་ཛཿ ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། ལག་པ་གཉིས་པད་སྐོར་འཁྱུད་རྒྱ་བྱས་ལ། ངག་ཏུ། ཨོཾ་ཡོ་ག་ཤུདྡྷཿསརྦ་དྷརྨཿཡོ་ག་ཤུདྡྷོ྅ཧཾ། ཞེས་ལན་གསུམ་བརྗོད། དེ་ནས་གོ་ཆ་བཀོད་པ་ནི། རང་གི་གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ། ལྟེ་བར་ཨོཾ་བྃ་དམར་མོ་རྡོ་རྗེ་ཕག་མོ།
སྙིང་གར་ཧྃ་ཡོཾ་སྔོན་མོ་གཤིན་རྗེ་མ། ཁར་ཧྲིཾ་མོཾ་དཀར་མོ་རྨོངས་བྱེད་མ། དཔྲལ་བར་ཧྲིཾ་ཧྲིཾ་སེར་མོ་སྐྱོད་བྱེད་མ། སྤྱི་གཙུག་ཏུ་ཧཱུྃ་ཧཱུྃ་ལྗང་གུ་སྐྲག་བྱེད་མ། ཡན་ལག་ཐམས་ཅད་ལ་ཕཊ་ཕཊ་དུད་ཁ་ཙཎྜི་ཀའི་ངོ་བོ་རྣམས་གསལ་བར་གྱུར། དགུ་པ་བཟླས་པའི་རྣལ་འབྱོར་ལ་གཉིས་ལས། ངག་བཟླས་ནི། རང་གི་སྙིང་གར་ཆོས་འབྱུང་གྲུ་གསུམ་དམར་པོ་ཉིས་བརྩེགས་ཀྱི་ནང་དུ་ཟླ་བའི་དཀྱིལ་འཁོར་གྱི་དབུས་སུ་བྃ་ཡིག་ལ་སྔགས་ཕྲེང་ཁ་དོག་དམར་པོ་གཡོན་དུ་བསྐོར་བ། འོད་ཟེར་དམར་པོ་དཔག་ཏུ་མེད་པ་འཕྲོས་སེམས་ཅན་གྱི་སྡིག་སྒྲིབ་སྦྱངས། སངས་རྒྱས་ཐམས་ཅད་མཆོད།
དེ་རྣམས་ཀྱི་བྱིན་རླབས་ནུས་མཐུ་འོད་ཟེར་རྣམ་པར་སྤྱན་དྲངས། སྔགས་ཕྲེང་ལ་ཐིམ་པས། རྒྱུད་བྱིན་གྱིས་བརླབ་པར་གྱུར། ཨོཾ་གསུམ་མ་ལན་བརྒྱ་རྩ་བརྒྱད་ལ་སོགས་པ་ཅི་ནུས་བཟླས་ལ། དེ་ནས་ཡིད་བཟླས་བྱ་བ་ནི། རང་གི་སྙིང་གའི་ཆོས་འབྱུང་ཉིས་བརྩེགས་ཟླ་བ་བྃ་ཡིག་སྔགས་ཕྲེང་དང་བཅས་པ་ལྟེ་བར་ཕབ་སྟེ། དེའི་ཆོས་འབྱུང་གི་མདུན་རྒྱབ་སྤངས་པའི་གྲྭ་བཞིར་དགའ་བ་འཁྱིལ་པ་བདེ་བའི་ཉམས་དང་ལྡན་པ་དཀར་ལ་དམར་བའི་མདངས་ཆགས་པ་གཡོན་བསྐོར་དུ་འཁོར་བ་རྣམས་ལ་སེམས་གཏད། ཅེས་བརྗོད་ཅིང་བསམས་ལ། རླུང་རོ་ལན་གསུམ་འབུད། དེ་ནས་འོག་རླུང་བསྐུམ་སྟེང་རླུང་མནན་ཏེ་རླུང་ཁ་སྦྱར་ཅི་ཐུབ་འཛིན་ཅིང་སྔགས་ཕྲེང་ལན་གསུམ་མམ།
བདུན་ལ་སོགས་པ་ཀློག་པའི་ཚུལ་དུ་སེམས་གཏད་ནས་སྔགས་བཟླ། རླུང་མི་ཐུབ་པ་དང་དལ་བུའི་ཀློད། བཟླས་པ་བསྡུ་བ་ནི། ཕྲེང་བ་ཐལ་མོའི་བར་དུ་བཅུག་ལ། བདེ་བར་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱིས་བྱིན་གྱིས་བརླབ་ཏུ་གསོལ། མྱུར་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་རྗེ་བཙུན་རྡོ་རྗེ་རྣལ་འབྱོར་མའི་གོ་འཕང་ཚེ་འདི་ཉིད་ལ་ཐོབ་པར་བྱིན་གྱིས་བརླབ་ཏུ་གསོལ། ཞེས་བརྗོད་ཅིང་ཕྲེང་བ་མགོ་ཐོག་ཏུ་བཞག བཅུ་པ་བསམ་གྱིས་མི་ཁྱབ་པའི་རྣལ་འབྱོར་ཐུན་མོང་བ་ནི། རང་གི་ལྟེ་བའི་བྃ་ཡིག་སྔགས་ཕྲེང་དང་བཅས་པ་ལས་འོད་ཟེར་འཕྲོས་པས་ཁམས་གསུམ་སྣོད་བཅུད་ཐམས་ཅད་འོད་དུ་ཞུ་སྟེ། དེ་ཡང་གཟུགས་མེད་ཁམས་འོད་ཟེར་སྔོན་པོའི་རྣམ་པས་ལུས་ཀྱི་སྟོད་ཆ་ལ་ཐིམ།
གཟུགས་ཁམས་འོད་ཟེར་དམར་པོའི་རྣམ་པས་ལུས་ཀྱི་བར་གྱི་ཆ་ལ་ཐིམ། འདོད་ཁམས་འོད་ཟེར་དཀར་པོའི་རྣམ་པས་ལུས་ཀྱི་སྨད་ཀྱི་ཆ་ལ་ཐིམ། རང་རྡོ་རྗེ་རྣལ་འབྱོར་མར་གསལ་བ་ཆོས་འབྱུང་ཉིས་བརྩེགས་ལ་ཐིམ། དེ་ཟླ་བ་ལ་ཐིམ། དེ་སྔགས་ཕྲེང་ལ་ཐིམ། དེ་བྃ་ཡིག་ལ་ཐིམ། བྃ་ཡིག་ཁོག་པ་ལ། དེ་མགོ་བོ་ལ་ཐིམ། དེ་ཟླ་ཚེས་ལ་ཐིམ། དེ་ཐིག་ལེ་ལ་ཐིམ།
དེ་ནཱ་ད་ལ་ཐིམ། དེ་ཡང་ཇེ་ཕྲ་ཇེ་ཕྲ་ནམ་མཁའ་ལ་འཇའ་ཡལ་བ་ལྟར་མི་དམིགས་པ་འོད་གསལ་སྟོང་པ་ཉིད་དུ་གྱུར། ཞེས་བརྗོད་ཅིང༌། དོན་བསམ་ཅི་གནས་སུ་མཉམ་པར་བཞག དེ་ནས་རྟོགས་པ་འཕྲོ་ན། རང་སྐད་ཅིག་གིས་རྗེ་བཙུན་རྡོ་རྗེ་རྣལ་འབྱོར་མའི་སྐུར་གྱུར། ཞེས་བརྗོད་ཅིང་བསམ། རང་གི་གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ། ཨོཾ་བྃ་ཧྃ་ཡོཾ་ཧྲིཾ་མོཾ་ཧྲིཾ་ཧྲིཾ་ཧཱུྃ་ཧཱུྃ་ཕཊ་ཕཊ། ཞེས་བརྗོད་པས་གོ་ཆ་དགོད་པ་གསལ་བཏབ།
ཚམས་རྔམ་སྔགས་ཀྱི་བསྲུང་བ་ནི། ཨོཾ་སུམྦྷ་ནི་སུམྦྷ་ནི་ཧུྃ་ཧཱུྃ་ཕཊ། ཨོཾ་གྲྀཧྞ་གྲྀཧྞ་ཧུྃ་ཧཱུྃ་ཕཊ། ཨོཾ་གྲྀཧྞ་པ་ཡ་གྲྀཧྞ་པ་ཡ་ཧུྃ་ཧཱུྃ་ཕཊ། ཨོཾ་ཨཀྞ་ཡ་ཧོ་བྷ་ག་ཝ་ན་བཛྲ་རཱ་ཛ་ཧུྃ་ཧཱུྃ་ཕཊ། ཚར་གཉིས་བརྗོད་ཅིང༌། སྡིགས་མཛུབ་ཕྱོགས་གཡོན་སྐོར་དང་མཚམས་གཡས་སྐོར་བསྟེན་ལ་བསྲུང༌། དགའ་བ་གསུམ་དྲན་པ་ནི། ཧཱུྃ་བདག་དང་སྣང་བའི་དངོས་པོ་ཐམས་ཅད་རྡོ་རྗེ་རྣལ་འབྱོར་མའི་སྐུའི་རང་བཞིན། ཨོཾ་གསུམ་མ་ཚར་གཅིག་བརྗོད་ལ།
བརྗོད་པ་དང་བྲལ་བའི་སྒྲ་ཐམས་ཅད་རྡོ་རྗེ་རྣལ་འབྱོར་མའི་གསུང་གི་རང་བཞིན། ཧཱུྃ་སེམས་ཀྱི་རྣམ་པར་རྟོག་པའི་ཆོ་འཕྲུལ་ཐམས་ཅད་རྡོ་རྗེ་རྣལ་འབྱོར་མའི་ཐུགས་རྣམ་པར་མི་རྟོག་པའི་ཡེ་ཤེས་ཀྱི་རང་བཞིན་དུ་རྣམ་པར་དག་པ་ཡིན་ནོ། ། དེ་ནས་སྨོན་ལམ་གདབ་པ་ནི། དགེ་བ་འདི་ཡིས་མྱུར་དུ་བདག ། མཁའ་སྤྱོད་མ་དཔལ་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། འཆི་ཚེ་མགོན་དང་དཔའ་བོ་མ་ཚོགས་ཀྱིས། ། མེ་ཏོག་གདུགས་དང་རྒྱལ་མཚན་ཐོགས་ནས་ཀྱང༌། ། རོལ་མོའི་སྒྲ་སྙན་གླུ་དབྱངས་སོགས་མཆོད་ཅིང༌། །
མཁའ་ལ་སྤྱོད་པའི་གནས་སུ་འཁྲིད་པར་ཤོག ། ལྷ་མོ་ཚད་མ་དམ་ཚིག་ཚད་མ་དང༌། ། དེས་གསུངས་ཚིག་ཀྱང་ཚད་མའི་མཆོག་ཡིན་ཏེ། ། བདེན་པ་དེ་ཡིས་ལྷ་མོ་དེ་དག་གིས། ། བདག་ཅག་རྗེས་སུ་འཛིན་པའི་རྒྱུར་གྱུར་ཅིག ། ཕུན་ཚོགས་དགེ་ལེགས་ཀུན་གྱི་དཔལ་མངའ་བ། ། རྡོ་རྗེ་འཆང་དབང་པཎ་ཆེན་ནཱ་རོ་སོགས། ། དཔལ་ལྡན་བླ་མ་དམ་པའི་ཚོགས་རྣམས་ཀྱི། ། བྱིན་རླབས་མྱུར་དུ་འཇུག་པའི་བཀྲ་ཤིས་ཤོག ། ཞེས་སོགས་ཀྱི་བཀྲ་ཤིས་བརྗོད།
བཅུ་གཅིག་པ་སྤྱོད་ལམ་གྱི་རྣལ་འབྱོར་ནི། ཐུན་མཚམས་ཐམས་ཅད་དུ། རང་དང་སྐྱེ་འགྲོ་ཐམས་ཅད་རྣལ་འབྱོར་མའི་སྐུར་བསྒོམ། སྒྲ་ཐམས་ཅད་ཨོཾ་གསུམ་མའི་སྒྲ་དང༌། ཡིད་ལ་དྲན་རྟོག་ཐམས་ཅད་རྡོ་རྗེ་རྣལ་འབྱོར་མའི་ཐུགས་སུ་བསམ་ཞིང་བསྐྱང་ངོ༌། ། བཟའ་བཏུང་གང་བྱེད། ཨོཾ་ཨཱཿཧཱུྃ་གིས་བདུད་རྩིར་བསམས་ལ་ཟོས་པས། སྙིང་གར་བླ་མ་ཡི་དམ་གྱི་ངོ་བོ་བྃ་ཡིག་ལ་ཐིམ་པས་མཉེས་པར་བསམས་ལ་ལོངས་སྤྱོད་དོ། ། དེ་ལྟར་ནཱ་རོ་མཁའ་སྤྱོད་རྣལ་འབྱོར་བཅུ་གཅིག་གི་ཉམས་ལེན་གནད་བསྡུས་འདི་ནི་ས་སྐྱ་པ་ངག་དབང་ཀུན་དགའ་བཀྲ་ཤིས་ཀྱི་བློ་མཚོ་ལས་སོ། ། སརྦ་མངྒ་ལཾ།། །།
༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
