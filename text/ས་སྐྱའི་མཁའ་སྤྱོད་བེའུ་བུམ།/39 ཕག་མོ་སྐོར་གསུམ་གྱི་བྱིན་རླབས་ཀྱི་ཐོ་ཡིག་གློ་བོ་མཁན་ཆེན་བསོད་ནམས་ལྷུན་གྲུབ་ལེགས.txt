ས་སྐྱའི་མཁའ་སྤྱོད་བེའུ་བུམ།
པོད ༣༩
ཕག་མོ་སྐོར་གསུམ་གྱི་བྱིན་རླབས་ཀྱི་ཐོ་ཡིག་གློ་བོ་མཁན་ཆེན་བསོད་ནམས་ལྷུན་གྲུབ་ལེགས་པའི་འབྱུང་གནས།
༼ཨཱཿ༽ ༄༅། །དཔྱལ་ལུགས་ཀྱི་ཕག་མོ་སྐོར་གསུམ་གྱི་བྱིན་རླབས་ཀྱི་ཐོ་ཡིག་གློ་བོ་མཁན་ཆེན་བསོད་ནམས་ལྷུན་གྲུབ་ལེགས་པའི་འབྱུང་གནས་ཀྱིས་མཛད་པ་བཞུགས་སོ།། ༈ །ན་མོ་བཛྲ་ཝ་ར་ཧི་ཡེ། འདིར་བླ་མ་དཔྱལ་པ་རྣམས་ལས་བརྒྱུད་པའི་རྗེ་བཙུན་ཕག་མོ་རིག་གསུམ་བསྒོམ་པར་འདོད་པས། སྟན་བདེ་བ་ལ་ནུབ་ཕྱོགས་སམ་ལྷོ་ཕྱོགས་སུ་ཁ་བལྟས་ཏེ་འདུག་ལ། སྐྱབས་འགྲོ་སེམས་བསྐྱེད་སྔོན་དུ་སོང་ནས། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། ཨོཾ་བཛྲ་ཤུདྡྷཿསརྦ་དྷརྨཱཿབཛྲ་ཤུདྡྷོ྅ཧཾ། ཨོཾ་ཡོ་ག་ཤུདྡྷཿསརྦ་དྷརྨཱཿཡོ་ག་ཤུདྡྷོ྅ཧཾ། ཞེས་དག་པ་གསུམ་གྱི་སྔགས་ལན་གསུམ་བརྗོད་ནས་དེའི་དོན་བསམ།
དེ་ནས་རང་གི་ལུས་ཁམས་གསུམ་རྣམ་པར་དག་པ་གཞལ་ཡས་ཁང་གི་རང་བཞིན་ཆོས་ཀྱི་འབྱུང་གནས་གྲུ་གསུམ་པའི་རྣམ་པ་ཅན་དུ་བསྒོམས་པའི་དབུས་ཀྱི་ལྟེ་བར་པད་ཉི་རོའི་གདན་ལ་ཞལ་གཉིས་མ་དམར་མོ་གཡས་ཕག་ཞལ་གཡོན་ལྷ་ཡི་ཞལ། གཡས་གྲི་གུག་གཡོན་ཐོད་པ། གཡས་བརྐྱང་གཡོན་བསྐུམ་དུ་བསམས་ལ་ཨོཾ་གསུམ་མ་བཟླས་སོ། ། དོན་གྲུབ་མ་དམར་མོ་གཡས་གཉིས་ན་རྡོ་རྗེ་དང་ལྕགས་ཀྱུ། གཡོན་གཉིས་ན་ཐོད་པ་དང་ཁ་ཊྭཱཾ་ག་སྡིགས་མཛུབ་དང་བཅས་པའི་ཞགས་པ་འཛིན་པ། གཡས་བརྐྱང་གི་སྟབས་ཀྱིས་བཞུགས་པར་བསྒོམས་ལ། ཨོཾ་བཛྲ་ཝ་ར་ཧི་ཡེ་ཨ་ཝེ་ཤ་ཡ་སརྦ་དུཥྚཾ་ཧྲཱིཿསྭཱ་ཧཱ། ཞེས་བཟླས་སོ། ། དབུ་བཅད་མ་སེར་ལ་དམར་བའི་མདངས་ཅན། གཡས་གྲི་གུག་གིས་རང་གི་དབུ་བཅད་ནས་གཡོན་པས་སྟེང་ཕྱོགས་སུ་འཛིན་པ།
གཡས་གྲི་གུག་འོག་ཕྱོགས་སུ་བརྐྱང་བ། གཡོན་དུ་རྡོ་རྗེ་རབ་བསྔགས་མ་ལྗང་གུ་གཡོན་བརྐྱང་བ། གཡས་སུ་རྡོ་རྗེ་རྣམ་པར་སྣང་མཛད་མ་སེར་མོ་གཡས་བརྐྱང་པ། གཉིས་ཀའང་གྲི་གུག་དང་ཐོད་པ་འཛིན་པར་བསམས་ལ། ཨོཾ་སརྦ་བུདྡྷ་ཌཱ་ཀི་ནཱི་ཡེ་ཧཱུྃ་ཕཊ་སྭཱ་ཧཱ། ཨོཾ་བཛྲ་ཝརྞ་ནཱི་ཡེ་ཧཱུྃ་ཕཊ་སྭཱ་ཧཱ། ཨོཾ་བཛྲ་བཻ་རོ་ཙ་ནཱི་ཡེ་ཧཱུྃ་ཕཊ་སྭཱ་ཧཱ། ཞེས་བཟླས་སོ། ། གསུང་རྒྱུན་རྙིང་པ་ལ་འདི་ཙམ་ཞིག་འབྱུང་བས་དེ་ཁོ་ན་ལྟར་རམ། ས་བོན་ལ་བསྐྱེད་ན་ཞལ་གཉིས་མ་བྃ་དང༌།
དོན་གྲུབ་མ་ཧྲཱིཿདང༌། དབུ་བཅད་མ་བྃ་ལས་ཡན་ལག་བཞི་རྫོགས་སུ་བསྐྱེད་ཅིང་ཞལ་གཉིས་མ་ལ་རྡོ་རྗེ་སྔོན་པོ་རྩེ་ལྔ་པ་དང༌། དོན་གྲུབ་མ་ལ་རྡོ་རྗེ་སྔོན་པོ་རྩེ་དགུ་པ་དང༌། དབུ་བཅད་མ་ལ་རྣམ་པར་སྣང་མཛད་ཀྱིས་དབུ་བརྒྱན་པར་བསྒོམས་ནས། འཁོར་གཉིས་ནི་སྐད་ཅིག་གིས་གསལ་བཏབ་པས་ཀྱང་ཆོག་པར་མངོན་ནོ། ། དེ་ལྟར་བདག་བསྐྱེད་གསུམ་བཟླས་པ་དང་བཅས་པ་སྔོན་དུ་སོང་ནས་ནང་མཆོད་རྡོ་རྗེ་དྲིལ་བུ་རྣམས་མདུན་དུ་བཤམས། མཆོད་པའི་བཀོད་པ་དང་དཀྱིལ་འཁོར་གསུམ་གྱི་འབྲི་ལུགས་ནི་དཔེ་ཆུང་ལྟར་ཡིན་ལ། གཏོར་མ་ཅི་ཙམ་འགྲུབ་པ་ཡིན་ན་ཡང་མེད་དུ་མི་རུང་བ་སྔོན་འགྲོ་གཏོར་མ་དང་ལྷ་སོ་སོའི་གཏོར་མ་དང་བཞི་ཡིན་ནོ། ། སློབ་མ་ལ་བྱ་བའི་རིམ་པ་ནི་སྔོན་འགྲོ་གཏོར་མ་བཏང་ཞིང་གནས་ཡོ་བྱིན་གྱིས་བརླབས། བདག་བསྐྱེད་གསུམ་སྔར་ལྟར་བསྒོམས་ཏེ་བཟླས་པ་ཅི་རིགས་བྱ་ཞིང་དངོས་གྲུབ་བླངས་ནས་མདུན་བསྐྱེད་ཀྱི་དཀྱིལ་འཁོར་སུམྦྷ་ནིས་བསངས།
སྭ་བྷཱ་ཝས་སྦྱངས། སྟོང་པའི་ངང་ལས་སིནྡྷུ་རའི་དཀྱིལ་འཁོར་སོ་སོའི་རྣམ་པ་ཇི་ལྟ་བ་བཞིན་དུ་བསྐྱེད་ཅིང༌། དེ་ལས་དེ་འདྲ་བའི་ཡེ་ཤེས་པ་སྤྱན་དྲངས་ལ་བསྟིམ་ནས་སྔགས་ཅུང་ཟད་རེར་བཟླས་པས་བྱིན་གྱིས་བརླབས་པའམ། ཡང་ན་ཆོས་འབྱུང་གི་ནང་དུ་རང་རང་གི་ས་བོན་ལས་བདག་བསྐྱེད་ལྟར་ཡན་ལག་བཞི་རྫོགས་ཀྱི་ཚུལ་གྱིས་བསྐྱེད་ནས། མཆོད་པ་རྣམས་བསང་སྦྱངས་བྱིན་གྱིས་བརླབས་ནས་ཆུ་གཉིས་སྔོན་དུ་འགྲོ་བའི་ཕྱི་མཆོད་དང༌། འདོད་ཡོན་ལྔ་དང་ཡིད་ལས་བྱུང་བ་དང༌། བདུད་རྩིའི་མཆོད་པ་དང་བསྟོད་པའི་མཆོད་པ་རྣམས་བྱའོ། ། བསྟོད་པའི་མཆོད་པ་ནི་བསྟོད་པ་སོ་སོར་བྱུང་ན་ཡང་རུང་མོད། ནཱ་རོ་མཁའ་སྤྱོད་ལྟར་དཔལ་ལྡན་རྡོ་རྗེ་མཁའ་འགྲོ་མ་སོགས་དང་ཡུམ་གྱི་རྐང་པ་བརྒྱད་པ་བྱའོ། ། གཏོར་མ་ནི་འདིར་བྱ་བའམ་བདག་འཇུག་ཚར་རྗེས་བྱས་ཀྱང་རུང་སྟེ།
བྱིན་རླབས་དུས་གཅིག་ཏུ་བྱས་ནས་ཞལ་གཉིས་མ་ནཱ་རོ་མཁའ་སྤྱོད་དང་དོན་འགྲུབ་མ་ལ་གཏོར་སྔགས། ཨོཾ་ཧྲཱིཿཧཾ་ཧཾ་ཧེ་ཧེ་ཧོ་ཧོ་ཧེ་ཧེ་ཞེས་པ་ལ་ཨི་དཾ་བ་ལིཾ་ཁ་ཁ་ཁཱ་ཧི་ཁཱ་ཧི་ཞེས་བཏགས་པ་དང༌། དབུ་བཅད་མ་ལ་སྤྱི་གཏོར་གྱི་སྔགས་ཇི་བཞིན་པ་གསུམ་གསུམ་གྱིས་འབུལ་བ་སོགས་མཇུག་འདྲའོ། ། བུམ་བསྐྱེད་ནི་བུམ་པ་གཅིག་ཉིད་བཤམས། དེའི་ནང་དུ་སྔར་གྱི་གདན་ལྟ་བུའི་སྟེང་དུ་ཞལ་གཉིས་མ་ཡན་ལག་བཞི་རྫོགས་ཀྱི་ཚུལ་དུ་བསྐྱེད་དེ། ཨོཾ་གསུམ་མ་མང་དུ་བཟླ་ཞིང༌། སྔགས་དེའི་མཇུག་ཏུ་གཞན་གཉིས་ཀྱི་སྔགས་དང་ཧཱུྃ་བཞི་དང༌། སྒོ་མཚམས་མ་བརྒྱད་ཀྱི་སྔགས་དང༌། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ་ཞེས་པ་ཅི་མང་བཟླས་སོ། ། བཟླས་པའི་དུས་ཀྱི་དམིགས་པ་ནི་རང་གི་ལྟེ་བའི་བྃ་ཡིག་ལས་སྔགས་ཕྲེང་འོད་ཟེར་དང་བཅས་པ་འཕྲོས་པས།
བུམ་ནང་གི་ལྷ་མོའི་ཐུགས་རྒྱུད་བསྐུལ་ནས། སྔགས་ཀྱི་འོད་ཟེར་གྱིས་རང་གཞན་གྱི་སྡིག་སྒྲིབ་དག་པར་བསམ་ཞིང་བཟླའོ། ། འདི་ལ་སྔར་གྱི་ཡི་གེ་རྙིང་པ་རྣམས་ལས་བུམ་པ་བཤམས་ཏེ་སྔགས་ཀྱི་བྱིན་གྱིས་བརླབས་པ་ཙམ་མ་གཏོགས་ལྷ་བསྐྱེད་པའི་གསལ་ཁ་མི་སྣང་ངོ༌། ། དེ་ནས་བདག་འཇུག་ནི་སློབ་མ་ལ་བྱ་བའི་སྐབས་དང་འདྲའོ། ། སློབ་མ་ལ་དབང་བསྐུར་བ་ནི་མཎྜལ་ཕུལ་ཞིང་གསོལ་བ་བཏབ་ནས་ཁྱད་པར་གྱི་དམ་ཚིག་བཟུང་བའི་བར་ནཱ་རོ་མཁའ་སྤྱོད་དང་འདྲའོ། ། དེ་ནས་ཡེ་ཤེས་དབབ་པའི་དོན་དུ་མཎྜལ་ཕུལ་ནས། སློབ་དཔོན་ཁྱོད་ཀྱིས་བདག་ལ་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པ་ཐམས་ཅད་ཀྱིས་བྱིན་གྱིས་བརླབ་ཏུ་གསོལ། ། ཞེས་ལན་གསུམ་གྱིས་གསོལ་བ་གདབ་ཏུ་གཞུག་གོ ། དེ་ནས་སྭ་བྷཱ་ཝའི་སྔགས་ཀྱིས་སློབ་མ་རྣམས་སྟོང་པར་སྦྱངས་ཏེ། དེའི་ངང་ལས་དང་པོར་རྡོ་རྗེ་ཕག་མོ་ཞལ་གཉིས་མ་གསལ་འདེབས་སུ་བཅུག་ཅིང༌།
དེའི་ལྟེ་བར་ཆོས་འབྱུང་གི་ནང་དུ་བྃ་ཡིག་གསལ་བཏབ་ནས་སློབ་དཔོན་རྡོ་རྗེ་ཕག་མོ་དངོས་ཡིན་སྙམ་པའི་མོས་པ་བྱེད་དུ་བཅུག་པས། སློབ་དཔོན་གྱི་ལྟེ་བའི་བྃ་ཡིག་ལས་འོད་ཟེར་འཕྲོས་པས་མདུན་བསྐྱེད་ཀྱི་ཐུགས་རྒྱུད་བསྐུལ། དེས་སློབ་དཔོན་རང་བཞིན་གྱི་གནས་ནས་རྡོ་རྗེ་ཕག་མོའི་ངོ་བོ་འོད་ཟེར་དམར་པོ་དང་བྃ་ཡིག་དམར་པོའི་ཚོགས་བྱུང་ནས་རང་རང་གི་ལྟེ་བའི་བྃ་ཡིག་ལ་ཐིམ་པས་དེའི་འོད་ཟེར་གྱིས་སྡིག་སྒྲིབ་སྦྱངས་ནས་སེམས་རྒྱུད་བྱིན་གྱིས་བརླབས་ནས་ཡེ་ཤེས་སྐྱེས་པར་བསམས་ཏེ། སློབ་དཔོན་གྱིས་ཌཱ་མ་རུ་དང་དྲིལ་བུའི་སྒྲ་རེས་འཇོག་ཏུ་བྱ། ལས་ཀྱི་རྡོ་རྗེས་གུ་གུལ་གྱི་དུད་པ་སོགས་ཀྱིས་བདུག དེ་བཞིན་དུ་ལྷ་མོ་གཞན་གཉིས་ལ་ལྷ་སོ་སོར་བསྐྱེད་པ་དང་ལྟེ་བར་བྃ་ཡིག་དང་ཧྲཱིཿཡིག་བསམ་པ་མ་གཏོགས་གཞན་འདྲ། དེ་ནས་ཏིཥྛ་བཛྲ་གྱིས་བརྟན་པར་བྱ། དེ་ནས་སློབ་མ་རེ་རེ་ནས་དཀྱིལ་འཁོར་གྱི་དྲུང་དུ་ཁྲིད་དེ། གདོང་གཡོགས་ཕྱེ་ནས་ཨོཾ་ཏིཥྛ་བཛྲ་ཧོཿ ཞེས་རིམ་པ་བཞིན་དུ་གསུམ་གསུམ་བརྗོད་ཅིང་གཙོ་མོ་གསུམ་པོའི་དབུ་ཐོག་ཏུ་མེ་ཏོག་གི་ཕྲེང་བ་ཕུལ་བའི་མོས་པ་བྱེད་དུ་གཞུག་པ་སོགས་ནཱ་རོ་མཁའ་སྤྱོད་དང་འདྲ།
དེ་ནས་དབང་གི་དངོས་གཞི་ལ་མཎྜལ་ཕུལ་ཏེ་གསོལ་བ་བཏབ་པ་ནི། རྣལ་འབྱོར་མ་དཔལ་དབང་བསྐུར་བ། ། འགྲོ་བ་སྐྱོབ་པའི་གཟི་བརྗིད་ཅན། ། ཇི་ལྟར་རྣལ་འབྱོར་མ་དཔལ་གཙོ། ། དེ་བཞིན་བདག་ལའང་དེང་སྩོལ་ཅིག ། ཅེས་གསོལ་བ་བཏབ་ཏུ་གཞུག དེ་ནས་སློབ་དཔོན་གྱིས་ཨོཾ་སྭཱ་བྷཱ་ཝ་སོགས་ཀྱིས་སློབ་མ་རྣམས་སྟོང་པར་སྦྱངས་ཏེ། དེའི་ངང་ནས་ཆོས་འབྱུང་གི་ནང་དུ་རིན་པོ་ཆེའི་ཁྲིའི་སྟེང་དུ་སློབ་མ་རྣམས་སྐད་ཅིག་གིས་རྡོ་རྗེ་ཕག་མོ་ཞལ་གཉིས་མར་ཡན་ལག་གསུམ་གྱིས་བསྐྱེད་པའི་བར་འདྲ། སླར་ཡང་རང་གི་སྙིང་གའི་བྃ་ཡིག་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཞེས་སློབ་དཔོན་གྱིས་བརྗོད་ཅིང་སློབ་མའང་གསལ་འདེབས་སུ་བཅུག
སླར་སློབ་མ་རྣམས་ཀྱིས་དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་པ་སྩལ་དུ་གསོལ། ཞེས་རྗེས་ཟློས་བྱེད་དུ་བཅུག སློབ་དཔོན་གྱིས་ནམ་མཁར་བཞུགས་པའི་སངས་རྒྱས་དང་བྱང་ཆུབ་སེམས་དཔའ་སློབ་དཔོན་དང་བཅས་པ་ཐམས་ཅད་ཀྱིས་ཤིས་པ་བརྗོད་ཅིང་བུམ་པའི་ཆུས་སྤྱི་བོ་ནས་དབང་བསྐུར་བའི་མོས་པ་མཛོད། ཅེས་བརྗོད་ལ། ཕུན་སུམ་ཚོགས་པ་སོགས་བཀྲ་ཤིས་ཀྱི་ཚིགས་སུ་བཅད་པ་བརྗོད་པ་སྔོན་དུ་འགྲོ་བས་ཆུ་དབང་བསྐུར། ལྷ་མོ་གཞན་གཉིས་ལའང་གསོལ་གདབ་ཀྱི་བར་འདྲ་བ་ལས་ཤིས་བརྗོད་མི་དགོས། ཆུ་ལྷག་མ་ཡར་ལུད་པ་ལས་རྡོ་རྗེ་སྔོན་པོ་རྩེ་ལྔ་པ་དང་རྩེ་དགུ་པ་དང་རྣམ་པར་སྣང་མཛད་ཀྱིས་དབུ་བརྒྱན། དེ་ནས་ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། ཞེས་བརྗོད་ལ་མགོ་བོར་མེ་ཏོག་བཞག་ཅིང་རབ་ཏུ་གནས་པ་བྱའོ། ། ཆུ་དབང་གི་དུས་སྔགས་ནི།
ལྷ་སོ་སོའི་སྔགས་དང་ཁྲུས་སྔགས་དང་སྒོ་མཚམས་མ་བརྒྱད་ཀྱི་སྔགས་རྣམས་ཀྱིས་བྱའོ། ། བུམ་དབང་ངོ༌། ། གསང་དབང་ནི་སིནྡྷུ་རའི་དཀྱིལ་འཁོར་གྱི་འོག་ན་ཡོད་པའི་བྱིན་གྱིས་བརླབས་པའི་ཆང་རྣམས་སླར་ཡང་རང་རང་གི་སྔགས་ཀྱིས་བྱིན་གྱིས་བརླབས་ཏེ། སོ་སོའི་སྔགས་བརྗོད་ཅིང༌། ཇི་ལྟར་འདས་པའི་སངས་རྒྱས་ཀྱིས། ། ཞེས་སོགས་བརྗོད་ཅིང༌། སློབ་མའི་ལག་པ་གཡོན་པར་སྦྱིན་ནས་མྱང་དུ་བཅུག་པས་གསལ་སྟོང་གི་ཏིང་ངེ་འཛིན་སྐྱེས་པར་ངོ་སྤྲད། གསང་དབང་ངོ༌། ། ཤེས་རབ་ཡེ་ཤེས་ཀྱི་དབང་ནི་སོ་སོའི་སྔགས་བརྗོད་ཅིང་དཀྱིལ་འཁོར་སོ་སོའི་སིནྡྷུ་ར་སློབ་མའི་སྲིན་ལག་གཡོན་པར་སྦྱིན་ཞིང་ལྟེ་བར་བྱུག་ཏུ་བཅུག་པས་ཡེ་ཤེས་ཐིམ་པར་བསམ་ཞིང༌། དེང་ནས་བརྩམས་ཏེ་རྡོ་རྗེ་རྣལ་འབྱོར་མ་དང་འབྲལ་བར་མ་བྱེད་ཅིག་ཅེས་བརྗོད་པ་དང་དཔྲལ་བར་སིནྡྷུ་རའི་ཐིག་ལེ་བྱས་ཏེ་དེང་ནས་བརྩམས་ཏེ་བླ་མ་དང་འབྲལ་བར་མ་བྱེད་ཅིག
ཅེས་བརྗོད་དོ། ། ཤེས་རབ་ཡེ་ཤེས་ཀྱི་དབང་ངོ༌། ། དབང་བཞི་པའི་རྗེས་གནང་ནི་འོག་གི་ཆོས་བཤད་པ་ཉིད་ཡིན་པས། སྤྱིར་ལྟ་བ་ལ་ཐེག་ཆེན་དང་ཐེག་དམན་གཉིས། ཐེག་དམན་ལ་ཡང་ཉན་རང་གི་ལྟ་བ་གཉིས། ཐེག་ཆེན་ལ་ཡང་སེམས་ཙམ་པ་དབུ་མ་པ་གསང་སྔགས་ཀྱི་ལྟ་བ་དང་གསུམ་ཡོད་ཅེས་གོ་ཡུལ་ཙམ་བསྟན་ནས། ད་ལན་གསང་སྔགས་ཀྱི་སྐབས་ཡིན་ལ་དབང་གསུམ་པའི་སྐབས་ཀྱི་ཉམས་སུ་མྱོང་བའི་ངོ་བོ་ལ་བལྟས་པའི་ཚེ་གཉིས་མེད་བདེ་ཆེན་རོ་མཉམ་དུ་ཉམས་སུ་མྱང་བ་ཙམ་ཡིན་ལ། ཆོས་ཐམས་ཅད་ཀྱང་དེ་ལྟ་བུའི་རང་བཞིན་ལས་མ་འདས་སོ་ཞེས་མཉམ་པར་འཇོག་ཏུ་འཇུག་པའོ། ། དབང་བཞི་པའོ། ། དེ་ནས་རྗེས་སུ་གནང་བ་ལ་དྲུག་ཡོད་ཀྱང༌།
ལྷ་བསྒོམ་པའི་རྗེས་གནང་ནི་རྡོ་རྗེ་རྣལ་འབྱོར་མའི་ཐང་སྐུ་ལྟ་བུའི་སྐུའི་དབྱིབས་སྣང་ལ་རང་བཞིན་མེད་པ་ཞིག་སྒོམས་ཤིག་ཅེས་བརྗོད་པའོ། ། སྔགས་བཟླས་པའི་རྗེས་གནང་ནི་རྡོ་རྗེ་ཕག་མོ་སོ་སོར་གསལ་བའི་ལྟེ་བ་ནས་སྔགས་ཕྲེང་བྱུང་སྟེ་རང་ཕག་མོ་སོ་སོར་གསལ་བའི་ལྟེ་བར་ཐིམ་ནས་སྔགས་ཀྱི་བྱིན་རླབས་ཞུགས་པར་བསམ་ཞིང་སྔགས་སོ་སོའི་རྗེས་ཟློས་ལན་གསུམ་གསུམ་དང༌། བཅོམ་ལྡན་བདག་གིས་གཟུང་ལགས་ཀྱིས། ། སོགས་ལན་གསུམ་བརྗོད་དུ་བཅུག་ནས། བཅོམ་ལྡན་འདི་ལ་སྩལ་ལགས་ཀྱིས། ། བཅོམ་ལྡན་འདི་ལ་བྱིན་གྱིས་རློབས། ། བཅོམ་ལྡན་འདས་མའི་བྱིན་རླབས་ནི། ། འདི་ལ་འཇུག་པར་མཛད་དུ་གསོལ། ། ཞེས་སློབ་དཔོན་གྱིས་བརྗོད་ཅིང་སློབ་མ་རྣམས་ཀྱི་མགོ་བོར་མེ་ཏོག་བཞག་གོ ། རྗེས་གནང་ལྷག་མ་རྣམས་ནི་ཡི་གེ་རྙིང་མའི་ནང་ནས་འབྱུང་བ་ལྟར་དོན་ཙམ་རེ་བརྗོད་པས་ཆོག་གོ །
བྱིན་རླབས་ཀྱི་རྗེས་གནང་ནི་གཞན་དང་འདྲའོ། ། མཇུག་གི་བྱ་བ་ནི་མཆོད་བསྟོད་ཙམ་བྱས་ནས་མེ་ལོང་གི་སིནྡྷུ་རའི་ཡེ་ཤེས་པ་རྣམས་རང་ཕག་མོར་གསལ་བའི་ལྟེ་བར་ཐིམ། རང་ལ་གོ་ཆ་དྲུག་བཀོད། ཚམས་རྔམ་སྔགས་ཀྱིས་བསྲུང་བ་བྱས་ཏེ། བདུད་རྩི་མྱངས་ནས་བསྔོ་བ་སྨོན་ལམ་གྱིས་རྒྱས་བཏབ་ཅིང༌། སྣང་བ་ལྷ། གྲགས་པ་སྔགས། སེམས་ཀྱི་རྣམ་རྟོག་རྣམས་ཡེ་ཤེས་ཀྱི་ཆོ་འཕྲུལ་དུ་ཤེས་པར་བྱས་ཏེ་སྤྱོད་ལམ་ལ་འཇུག་གོ ། ཞེས་པའི་ཐོ་ཡིག་འདི་ཡང་ཐོ་ཡིག་རྙིང་པ་དང༌། གསུང་སྒྲོས་ཀྱི་ཐོ་ཡིག་སྔ་མ་རྣམས་ལ་གཞི་བྱས་ཏེ་རང་གི་དྲན་པ་གསོ་བ་དང་དོན་དུ་གཉེར་བའི་གདུལ་བྱ་དག་གིས་བསྐུལ་ཏེ་དགེ་སློང་པུཎྱ་པས་བྲིས་སོ། །
འདིའི་བྱིན་རླབས་ཀྱི་བརྒྱུད་པ་ནི། རྡོ་རྗེ་འཆང༌། རྡོ་རྗེ་རྣལ་འབྱོར་མ། ལཀྵིཾ་ཀ་ར། བིརྺ་པ། ཨ་ཝ་དྷཱུ་ཏཱི་པ། ཤ་ཝ་རི་པ། བསོད་སྙོམས་པ་ཆེ་ཆུང༌། བལ་པོ་ཧང་དུ་དཀར་པོ། འདིའི་གསང་མཚན་བྷ་རནྟྲ་ཏུ་ཙེ་ཟེར།
དཔྱལ་ཀུན་དགའ་རྡོ་རྗེ། དཔྱལ་ཆོས་བཟང༌། རོང་པ་རྒ་ལོ། རོང་པ་ཤེས་བཟང༌། བག་སྟོན་གཞོན་ཚུལ། བླ་མ་ཚུལ་རྒྱལ། བླ་མ་དཔལ་ལྡན་ཚུལ་ཁྲིམས། གྲུབ་ཆེན་བུདྡྷ་ཤྲཱི། རྡོ་རྗེ་འཆང་ཀུན་དགའ་བཟང་པོ། པཎྜི་ཏ་གྲགས་པ་རྒྱལ་མཚན།
དེས་བདག་ལ་གཞུང་བདུན་དང་རྗེས་གནང་གི་ཐོ་ཡིག་རྙིང་པ་སྒྲུབ་ཐབས་ཀྱི་ཐོ་ཡིག་རྙིང་པ་རྣམས་ཀྱི་ལུང་དང་བཅས་པ་ལེགས་པར་གནང་ངོ༌། ། གཞུང་བདུན་པོ་འདི་རྒྱུད་སྡེ་གང་ལ་བརྟེན་ན་མཁའ་འགྲོ་མ་དྲྭ་བ་སྡོམ་པ་རྒྱ་མཚོའི་རྒྱུད་ཅེས་བྱ་བ་ནི་ཨོ་རྒྱན་ན་མཁའ་འགྲོའི་ཕྱག་ན་ཡོད་པ་དེ་ལ་བརྟེན་ཅིང་མཛད་པའི་སློབ་དཔོན་ནམ་ལྕམ་ལཀྵིཾ་ཀ་རས་དབུ་བཅད་མ་ཆུང་བའི་གཞུང་མཛད། དེས་བིརྺ་པ་ལ་གསུངས་ཏེ་དབུ་བཅད་མ་ཆེ་བའི་གཞུང་མཛད། དེས་ཨ་ཝ་དྷཱུ་ཏཱི་པ་ལ་གསུངས་ཏེ་དོན་གྲུབ་མ་ཆུང་བའི་གཞུང་མཛད། དེས་ལྡོང་དར་ལ་གསུངས་ཏེ་ཡུལ་གྱི་མིང་ཡིན་ལ་མཚན་དངོས་ནི་ཏིང་ངེ་འཛིན་རྡོ་རྗེའོ། ། དེས་ཞལ་གཉིས་ཆུང་བའི་གཞུང་གཉིས་མཛད། དེས་བསོད་སྙོམས་པ་ཆུང་བ་ལ། དེའི་མཚན་ནི་ཏིང་ངེ་འཛིན་བཟང་པོ། དེ་ལ་སློབ་མ་གསུམ་ཡོད་པའི་ལུགས་ལ། མཁས་པ་དེ་ཝ་ཨ་ཀར་ཙཎྡྲ་ཞེས་པ་ལྷའི་འབྱུང་གནས་ཟླ་བ།
གསང་མཚན་སྟོང་ཉིད་ཏིང་འཛིན། ཞེས་པ་དེས་ཞལ་གཉིས་མ་ཆེན་མོ་དང་དོན་གྲུབ་མ་ཆེན་མོའི་གཞུང་གཉིས་མཛད། ཏིང་ངེ་འཛིན་བཟང་པོའི་ཉེ་གནས་སངས་རྒྱས་བྱིན་གྱིས་སྦྱིན་སྲེག་གི་ཆོ་ག་མཛད་དོ། ། ཞེས་དཔྱལ་ལུགས་ཀྱི་ཡིག་གེ་རྙིང་པ་ལས་འབྱུང་ངོ༌། ། འདི་ལ་མཎྜལ་ཐོད་པ་སིནྡྷུ་རའི་མཎྜལ་དང་བཅས་པ་ཆ་གསུམ་བཤམས། སློབ་དཔོན་གྱིས་མངོན་རྟོགས་གསུམ་བསྒོམ། མདུན་དུའང་གསུམ་ཀ་མཛད་ནས་མཆོད་པ་སོགས་རྒྱ་གཞུང་སོ་སོ་ལྟར་བྱ། བདག་འཇུག་བྱས། ཚོགས་འཁོར་ཚར་ནས་སློབ་མ་རྣམས་ཕྱག་དང་མཎྜལ་སོགས་འཇུག་པ་རྣམས་གཅིག་ཏུ་བྱ། ཡེ་ཤེས་པ་འབེབས་དུས་ཕག་མོ་གསུམ་རེར་བསྐྱེད་པ་སོགས་དབང་ཐམས་ཅད་ཐ་དད་དུ་བྱ།
རྗེས་གནང་རྣམས་དུས་གཅིག་ལ་བྱེད་པ་དཔྱལ་བའི་ཕྱག་ལེན་དུ་བྱ། སོ་སོར་བྱུང་ན་ལེགས་གསུང་ངོ༌།། ༈ ། དཔྱལ་ལུགས་ཀྱི་ཕག་མོ་སྐོར་གསུམ་གྱི་སྒྲུབ་ཐབས་དང༌། བྱིན་རླབས་ཆོ་ག་ཁྲིགས་ཆགས་སུ་འགོད་པ་ཐམས་ཅད་མཁྱེན་པ་ངག་དབང་ཆོས་གྲགས་ཀྱིས་མཛད་པ་བཞུགས་སོ།། ། ༈ །སངས་རྒྱས་ཀུན་གྱི་ཡུམ་གྱུར་རྣལ་འབྱོར་མ། ། ཕག་མོ་བདེ་བའི་སྐུ་ལ་ཕྱག་འཚལ་ནས། ། དེ་ཡི་སྒྲུབ་ཐབས་གཞུང་ལས་འབྱུང་བ་བཞིན། ། འདིར་འཆད་མཁའ་འགྲོ་རྣམས་ཀྱིས་སྐབས་ཕྱེས་ཤིག ། འདིར་དད་གུས་དང་ལྡན་ཞིང་འཁོར་ལོའི་སྡོམ་པའི་དཀྱིལ་འཁོར་དུ་དབང་བསྐུར་བ་ཐོབ་པས། དམ་ཚིག་དང་སྡོམ་པ་ལ་གནས་པ་ཁྱད་པར་འདི་ཉིད་ཀྱི་བྱིན་རླབས་ལེགས་པར་ཐོབ་པས་སྟན་བདེ་བ་ལ་འདུག་སྟེ།
སྐྱབས་འགྲོ་སེམས་བསྐྱེད་ཡིག་བརྒྱའི་བཟླས་པ་རྣམས་སྤྱི་ལྟར། རང་གི་སྤྱི་བོར་བླ་མ་རྡོ་རྗེ་འཆང་འཛུམ་བག་དང་བཅས་པ་རུས་པའི་རྒྱན་གྱིས་སྤྲས་པ། སྐྱབས་གནས་ཐམས་ཅད་ཀྱི་ངོ་བོར་བཞུགས་པར་བསམས་ལ། གང་གི་དྲིན་གྱིས་བདེ་ཆེན་ཉིད། ། སྐད་ཅིག་ཉིད་ལ་འཆར་བ་གང༌། ། བླ་མ་རིན་ཆེན་ལྟ་བུའི་སྐུ། ། རྡོ་རྗེ་ཅན་ཞབས་པད་ལ་འདུད། ། བླ་མ་སངས་རྒྱས་བླ་མ་ཆོས། ། དེ་བཞིན་བླ་མ་དགེ་འདུན་ཏེ། ། བླ་མ་དཔལ་ལྡན་རྡོ་རྗེ་འཆང༌། །
གསོལ་བ་འདེབས་སོ་བྱིན་གྱིས་རློབས། ། ཅེས་བརྗོད། བླ་མ་འོད་དུ་ཞུ་ནས་རང་ལ་ཐིམ། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་ཞེས་སོགས་ཚད་མེད་བཞི་བསྒོམ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། ཨོཾ་བཛྲ་ཤུདྡྷཿསརྦ་དྷརྨཱཿབཛྲ་ཤུདྡྷོ྅ཧཾ། ཨོཾ་ཡོ་ག་ཤུདྡྷཿསརྦ་དྷརྨཱཿཡོ་ག་ཤུདྡྷོ྅ཧཾ། ཆོས་ཐམས་ཅད་སྟོང་པ་ཉིད་དུ་བསམ། སྟོང་པའི་ངང་ལས་ཆོས་འབྱུང་གྲུ་གསུམ་དམར་པོ་རྩ་བ་ཕྲ་བ་ཐུར་ལ་ཟུག་པ་གདེངས་ཁ་ཆེ་བ་གྱེན་དུ་ཕྱོགས་པ། དེའི་ནང་དུ་པདྨ་དམར་པོ་འདབ་མ་བརྒྱད་པ།
དེའི་སྟེང་དུ་མི་རོ་དམར་སེར་མགོ་གཡོན་དུ་བསྟན་པ། དེའི་སྟེང་དུ་ཉི་མའི་དཀྱིལ་འཁོར་གྱི་དབུས་སུ་རང་གི་སེམས་བྃ་ཡིག་དམར་པོ་དེ་ལས་འོད་ཟེར་འཕྲོས་པས། ཕྱོགས་བཅུའི་སངས་རྒྱས་ཐམས་ཅད་སྤྱན་དྲངས་པ་ལ་ཐིམ། དེ་ཡོངས་སུ་གྱུར་པ་ལས་རང་ཉིད་རྡོ་རྗེ་རྣལ་འབྱོར་མ་སྐུ་མདོག་དམར་མོ་ཞལ་གཉིས་ཀྱི་རྩ་བའི་ཞལ་ཅུང་ཟད་ཁྲོ་ཞིང་འཛུམ་པ། གཡས་ཕག་ཞལ་སྔོན་པོ་ཁྲོས་ཤིང་གྱེན་དུ་གཟིགས་པ། ཞལ་གཉིས་ཀའང་མཆེ་བ་བཞི་བཞི་སྤྱན་གསུམ་དང་ལྡན་ཞིང་དབུ་སྐྲ་ནག་པོ་གྱེན་དུ་བརྫེས་པ། རྩེ་མོ་སེར་པོ་ཐུར་དུ་འཕྱང་བས་སྐེད་སོར་སླེབ་པ། ཕྱག་གཡས་གྲི་གུག་ནམ་མཁའ་ལ་འཕྱར་བ། གཡོན་ཐོད་པ་ཁྲག་གིས་གང་བ་ཐུགས་ཀར་འཛིན་པ། རྡོ་རྗེ་ཁ་ཊྭཱཾ་ག་དར་འཕྱང་དང་བཅས་པ་མཆན་ཁུང་གཡོན་ན་འཕྱང་བ།
ཐོད་པ་སྐམ་པོ་ལྔའི་དབུ་རྒྱན་དང༌། རློན་པ་ཁྲག་འཛག་པ་ལྔ་བཅུའི་དོ་ཤལ་འཕྱང་བ། རུས་པའི་རྒྱན་ལྔས་བརྒྱན་པ། གཅེར་མོ་ཞབས་གཡོན་བརྐྱང་བའི་བྲང་གིས་གདན་ལ་མནན་ཅིང་ཞབས་གཡས་བསྐུམ་པའི་སོར་མོ་གཡོན་གྱིས་བརླ་ལ་གཏད་པའི་རོལ་པས་བཞུགས་པ། བསྐལ་པའི་མེ་ལྟ་བུའི་གཟི་བརྗིད་ཅན། ལྟེ་བར་ཉི་མ་ལ་གནས་པའི་བྃ་ཡིག་དམར་པོ་དེ་ལས་འོད་ཟེར་འཕྲོས་འོག་མིན་ནས་རང་འདྲའི་ཡེ་ཤེས་པ་སྤྱན་དྲངས་ཛཿཧཱུྃ་བཾ་ཧོཿ རང་ལ་བསྟིམ། གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ་ལྟེ་བར་ཨོཾ་བྃ་དམར་མོ་ནས་ཚིགས་རྣམས་ལ་ཕཊ་ཕཊ་དུད་ཁ་ཙཎྜི་ཀའི་ངོ་བོར་ནཱ་རོ་མཁའ་སྤྱོད་བཞིན་བརྗོད། ལྟེ་བའི་བྃ་ལས་འོད་ཟེར་འཕྲོས་པས་དབང་གི་ལྷ་ཧེ་རུ་ཀ་ཡབ་ཡུམ་འཁོར་བཅས་སྤྱན་དྲངས། ཡིད་ཀྱིས་གསོལ་བ་བཏབ་པས་བདུད་རྩིའི་རྒྱུན་གྱིས་དབང་བསྐུར་ལུས་གང་དྲི་མ་དག
ཆུ་ལྷག་མ་ཡར་ལུད་པ་ལས་མི་བསྐྱོད་པའི་ངོ་བོ་རྡོ་རྗེ་རྩེ་ལྔ་པས་དབུ་བརྒྱན། དེ་ནས་ལྟེ་བའི་བྃ་ལས་མཆོད་ཡོན་མེ་ཏོག་ལ་སོགས་པ་ཐོགས་པའི་ལྷ་མོ་རྣམས་སྤྲོས་ལ། ཨོཾ་བཛྲ་ཡོ་གི་ནཱི་ས་པ་རི་ཝཱ་ར་སྔོན་དུ་འགྲོ་བའི་ཨརྒྷཾ་ནས་ཤབྡའི་བར་གྱིས་མཆོད་པ། ལྷ་མོ་དེ་རྣམས་ཀྱིས་རང་ལ་བསྟོད་པར་བསམས་ལ། དཔལ་ལྡན་རྡོ་རྗེ་མཁའ་འགྲོ་མ་སོགས་བརྗོད། སྔགས་བཟླས་ནི། གསང་གནས་སུ་ཆོས་འབྱུང་གྲུ་གསུམ་དམར་པོའི་དབུས་སུ་བྃ། དེའི་འཁོར་ཡུག་ཏུ་སྔགས་ཕྲེང་གིས་སྐོར་བ་ལས་འོད་ཟེར་འཕྲོས་སེམས་ཅན་ཐམས་ཅད་ལ་ཕོག སྡིག་སྒྲིབ་ཐམས་ཅད་དག ཐམས་ཅད་ལྷར་གྱུར་ཚུར་འདུས།
བྃ་ཡིག་སྔགས་ཕྲེང་དང་བཅས་པ་ལ་ཐིམ་པས་སྡིག་སྒྲིབ་དག་ཅིང་བྱིན་རླབས་ཞུགས་པར་བསམས་ལ། ཨོཾ་གསུམ་མ་ཅི་ནུས་བཟླས་རྗེས་བསྔོ་བ་སྨོན་ལམ་བཀྲ་ཤིས་བྱའོ། ། འཇིག་རྟེན་མིག་ཐུར་དཔྱལ་ལོ་གྲགས་པ་ཡིས། ། ལུགས་ཀྱི་ཞལ་གཉིས་མ་ཡི་བྱིན་རླབས་ཀྱི། ། ཆོ་ག་ཚད་ལྡན་མཁས་པའི་གསུང་བཞིན་དུ། ། བརྗོད་དོ་སྣོད་ལྡན་དགའ་བ་བསྐྱེད་དེ་ཉོན། ། འདིའི་བྱིན་རླབས་བྱ་ཚུལ་ནི། གནས་དབེན་པར་ཡར་ངོ་མར་ངོའི་ཚེས་བཅུ་གང་རུང་ལ། སྐུ་ཚོམ་བུ། གསུང་བདུད་རྩི།
ཐུགས་སིནྡྷུ་རའི་དཀྱིལ་འཁོར་གསུམ་བཤམས་ཏེ། དེ་ཡང་སྐུ་ནི་མཎྜལ་གྱི་ཁར་པདྨ་འདབ་བརྒྱད་དམར་པོའི་ལྟེ་བར་ཆོས་འབྱུང་གྲུ་གསུམ་དམར་པོ་རྩེ་མོ་མདུན་དུ་བསྟན་པ་བྲི། གསུང་ནི་དེའི་སྟེང་དུ་མཉྫའི་ཁར་ཐོད་པ་བདུད་རྩིས་གང་བ་ལ་བདུད་རྩི་རིལ་བུ་བཏབ་པ་བཞག ཐུགས་ནི་མེ་ལོང་ལ་སིནྡྷུ་ར་བཀྲམ་ལ་ཆོས་འབྱུང་གྲུ་གསུམ་དེའི་ནང་གི་ཕྱོགས་བཞིར་དགའ་བ་འཁྱིལ་པ་རེ་རེ། དབུས་སུ་བྃ་ཡིག་མཐར་ཨོཾ་གསུམ་མའི་སྔགས་ཕྲེང་མདུན་ནས་གཡོན་སྐོར་དུ་བྲི། ཆུ་གཉིས་སྔོན་འགྲོའི་ཉེར་སྤྱོད་ལྔ་དང༌། གཏོར་མ་ཟླུམ་པོ་སྨུག་རྩི་ཅན་གཅིག་གམ་གཉིས་ལ་སོགས་པ་བཤམས། བུམ་པ་དྲི་བཟང་གི་ཆུས་གང་བ་རྡོར་གཟུངས་དང་བཅས་པ། སློབ་མ་ལ་དགོས་པའི་མིག་དར་མེ་ཏོག་དཔུང་སྐུད་རྣམས་བཤམས། དེ་ནས་སྔོན་འགྲོ་གཏོར་མ་མཁའ་འགྲོ་སྤྱི་གཏོར་གྱིས་དཀྱུས་བཞིན་དུ་བཏང་ལ་སུམྦྷ་ནི་བརྗོད་ཅིང་བགེགས་བསྲུང༌།
གནས་ཡོ་བྱིན་རླབས་ཀྱང་ནཱ་རོ་མཁའ་སྤྱོད་བཞིན་བྱ། སློབ་དཔོན་གྱིས་སྔར་བཤད་པའི་མངོན་རྟོགས་བཞིན་བདག་བསྐྱེད་བཟླས་པ་ཅི་ནུས་བྱ། མདུན་གྱི་དཀྱིལ་འཁོར་གསུམ་ལ་དམིགས་ནས་སུམྦྷ་ནི་བརྗོད་ཅིང་བགེགས་བསང༌། སྭ་བྷཱ་ཝས་སྟོང་པར་སྦྱངས། སྟོང་པའི་ངང་ལས་པདྨ་འདབ་མ་བརྒྱད་པའི་ལྟེ་བར་ཆོས་འབྱུང་དམར་པོའི་དབུས་སུ་པད་ཉི་རོའི་སྟེང་དུ་བྃ་ཡིག་དམར་པོ་དེ་ལས་འོད་ཟེར་འཕྲོས་དོན་གཉིས་བྱས་ཚུར་འདུས་ཡོངས་སུ་གྱུར་པའི་མངོན་རྟོགས་བཞིན་ཞལ་གཉིས་མ་ཡན་ལག་བཞི་རྫོགས་སུ་བསྐྱེད། མཆོད་པ་རྣམས་བསངས་སྦྱངས་ཏེ་མཚན་སྔགས་སྔོན་དུ་འགྲོ་བས་ཆུ་གཉིས་ཉེར་སྤྱོད་ལྔ་རོལ་མོ་དང་བཅས་པ་དང༌། ཁ་དོག་ལྔ་ལྡན་སོགས་འདོད་ཡོན་ལྔ་དང༌། ན་མོ་ཆོས་ཀྱི་དབྱིངས་སོགས་ཡིད་བྱུང་གིས་མཆོད། ནང་མཆོད་ནས་འཐོར་ཞིང༌། དྲི་ཆེན་རྩ་བའི་བླ་མའི་ཞལ་དུ་ཨོཾ་ཨཱཿཧཱུྃ།
བརྒྱུད་པའི་བླ་མའི་ཞལ་དུ་ཨོཾ་ཨཱཿཧཱུྃ། ཨོཾ་གསུམ་མ་བརྗོད་ཅིང་ཡི་དམ་ལྷ་རྗེ་བཙུན་རྡོ་རྗེ་རྣལ་འབྱོར་མའི་ཞལ་དུ་ཨོཾ་ཨཱཿཧཱུྃ། དེ་བཞིན་དུ་མཁའ་འགྲོ་ཆོས་སྐྱོང་བའི་སྲུང་མ་སོགས་ཀྱང་མཆོད། བསྟོད་པ་ནི། དཔལ་ལྡན་རྡོ་རྗེ་མཁའ་འགྲོ་མ་སོགས་དང༌། སྤྲོ་ན་ཡུམ་གྱི་རྐང་བརྒྱད་ཀྱང་བྱ། གཏོར་མར་དམིགས་ཏེ། ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་གྱིས་བྱིན་གྱིས་བརླབས་ལ། ཨོཾ་གསུམ་མའི་མཐར་ཨི་དཾ་བྷ་ལིཾ་ཏ་ཁ་ཁ་ཁཱ་ཧི་ཁཱ་ཧི་ཞེས་བཏགས་པ་ལན་གསུམ་གྱིས་ཕུལ།
མཚན་སྔགས་སྔོན་འགྲོའི་ཕྱི་མཆོད། ནང་མཆོད་བསྟོད་པས་བསྟོད། འདོད་པའི་དོན་ལ་གསོལ་བ་བཏབ། བུམ་པ་དཀྱུས་བཞིན་བསྐྱེད་ལ་དེའི་ནང་དུ་སྔར་གྱི་མདུན་གྱི་སྟེང་དུ་སྐད་ཅིག་གིས་ཞལ་གཉིས་མ་ཡན་ལག་བཞི་རྫོགས་སུ་བསྐྱེད། ཕྱི་མཆོད་ནང་མཆོད་བསྟོད་པ་མདོར་བསྡུས་བཞིན་བྱ་ཨོཾ་གསུམ་བརྒྱ་རྩ་ལ་སོགས་པ་ཅི་ནུས་བཟླ། སུམྦྷ་ནི་དང་ཁྲུས་སྔགས་ཀྱང་ཅི་རིགས་བཟླ། སྤྲོ་ན་སྒོ་མཚམས་མ་བརྒྱད་ཀྱི་སྔགས་ཀྱང་བཟླ་བར་གསུངས། སྔགས་བཟླ་བའི་དམིགས་པ་ནི། རང་གི་ལྟེ་བར་བྃ་ཡིག་ལས་སྔགས་ཕྲེང་འོད་ཟེར་དང་བཅས་པ་སྤྲོས་པས་བུམ་ནང་གི་ལྷ་མོའི་ཐུགས་རྒྱུད་བསྐུལ་ནས་སྔགས་ཀྱི་འོད་ཟེར་གྱིས་བདག་གཞན་གྱི་སྡིག་སྒྲིབ་དག་པར་བསམ་ཞིང་བཟླ། སླར་ཡང་མཆོད་བསྟོད་དུང་ཆོས་ཀྱི་མཆོད་ཡོན་ཕུལ་བ་ལྷ་ཞུ་བ་སོགས་སྤྱི་དང་འདྲ།
བདག་འཇུག་གི་སློབ་མ་བྱ་བའི་སྐབས་ནས་འབྱུང་བཞིན་རང་གིས་བླངས། དེ་ནས་སློབ་མས་མཎྜལ་དང༌། དགའ་ཆེན་ཁྱོད་བདག་སོགས་ཀྱིས་གསོལ་བ་བཏབ། གུར་ནས་བྱུང་བའི་རྒྱུན་བཤགས། རིགས་ལྔའི་སྡོམ་བཟུང༌། སངས་རྒྱས་ཆོས་དང་དགེ་འདུན་ལ་ཞེས་སོགས་ཁྱད་པར་གྱི་དམ་ཚིག་བཟུང་བ་རྣམས་ལན་གསུམ་རེ་ནཱ་རོ་མཁའ་སྤྱོད་དང་འདྲ། ཨ་ཁཾ་ཝཱི་ར་ཧཱུྃ་གིས་མིག་དར་བཅིངས། སྔགས་དེ་ཉིད་ཀྱིས་མེ་ཏོག་ཕྲེང་བ་གཏད། དེ་ནས་ཡེ་ཤེས་དབབ་པའི་དོན་དུ་མཎྜལ་ནས་སློབ་དཔོན་ཁྱེད་ཀྱིས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པ་ཐམས་ཅད་ཀྱི་བྱིན་གྱིས་བརླབ་ཏུ་གསོལ། ཞེས་པ་ལན་གསུམ་གྱིས་སློབ་མ་བསངས་སྦྱངས་སྟོང་པའི་ངང་ལས་ཆོས་འབྱུང་གི་ནང་དུ་པདྨ་ཉི་མ་མི་རོའི་གདན་ལ་ཕག་མོ་ཞལ་གཉིས་མ་བསྐྱེད།
དེའི་ལྟེ་བར་བྃ་ཡིག་གསལ་བཏབ། སློབ་དཔོན་ལ་རྡོ་རྗེ་ཕག་མོ་དངོས་ཡིན་སྙམ་པའི་གུས་འདུད་བྱས་པས་སློབ་དཔོན་གྱི་ལྟེ་བའི་ཧཱུྃ་ཡིག་ལས་འོད་ཟེར་འཕྲོས་པས་མདུན་བསྐྱེད་དང་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཐུགས་རྒྱུད་བསྐུལ། དེ་རྣམས་ཀྱི་བྱིན་རླབས་འོད་ཟེར་དམར་པོ་དང་བྃ་ཡིག་དམར་པོའི་ཚོགས་དཔག་ཏུ་མེད་པ་བྱུང་ནས་ཁྱེད་རང་རྣམས་ཀྱི་ལྟེ་བའི་བྃ་ཡིག་ལ་ཐིམ་པས་ལུས་ཀྱི་ནང་ཐམས་ཅད་གང༌། སྡིག་སྒྲིབ་དག་བྱིན་རླབས་མ་ལུས་པ་ཞུགས་བྱུང་སྙམ་པའི་མོས་པ་མཛོད། གུ་གུལ་གྱི་དུད་པས་བདུག སློབ་དཔོན་གྱིས་ཌཱ་དྲིལ་དང་བསྟུན་ཨོཾ་གསུམ་མ་བཟླ། དེ་བརྟན་བྱེད་དུ་ཏིཥྛ་བཛྲ་བརྗོད་ཅིང་སྤྱི་བོར་རྡོ་རྗེ་རྒྱ་གྲམ་བཞག ཨོཾ་སུ་པྲ་ཏིཥྛ་བཛྲ་ཧོཿ ཞེས་པས་གཙོ་བོའི་དབུ་ལ་མེ་ཏོག་ཕྲེང་བ་ཕུལ་བའི་མོས་པ་བྱེད་དུ་གཞུག་མེ་ཏོག་དེ་སློབ་མའི་སྤྱི་བོར་འཇོག་ཅིང་རྗེ་བཙུན་མ་འདི་ཡི་དམ་གྱི་ལྷར་ཟུངས་ཤིག་ཅེས་བརྗོད། རྣལ་འབྱོར་མ་དཔལ་དེང་ཁྱོད་ཀྱིས། །
ཅེས་སོགས་དང་བསྟུན། མིག་དར་བཀྲོལ། མངོན་རྟོགས་ལྟར་ལྷ་ངོ་བསྟན། དབང་གི་དངོས་གཞི་ཞུ་བའི་ཡོན་དུ་མཎྜལ་དང༌། རྣལ་འབྱོར་མ་དཔལ་དབང་བསྐུར་བ། ། ཞེས་སོགས་ཀྱིས་གསོལ་བ་བཏབ། ཁྱེད་རང་རྣམས་སིནྡྷུ་རའི་དཀྱིལ་འཁོར་གྱི་ཤར་ཕྱོགས་སུ་ཆོས་འབྱུང་གི་ནང་དུ་རིན་པོ་ཆེའི་ཁྲིའི་སྟེང་དུ་ཞལ་གཉིས་མར་གསལ་བའི་སྟེང་དུ་གདུགས། གཡས་སུ་རྒྱལ་མཚན་གཡོན་དུ་བ་དན་མཐའ་སྐོར་དུ་མཆོད་པའི་ཕྲེང་བས་བསྐོར་བའི་མོས་པ་མཛོད། སློབ་དཔོན་གྱི་ཐུགས་ཀ་ནས་འོད་ཟེར་འཕྲོས་པས་དབང་གི་ལྷ་དེ་བཞིན་གཤེགས་པ་རིགས་ལྔ་འཁོར་དང་བཅས་པ་མདུན་གྱི་ནམ་མཁར་སྤྱན་དྲངས། དྲིལ་བུ་གསིལ་ཞིང་མེ་ཏོག་འཐོར་ནས།
ཕུན་སུམ་ཚོགས་པ་མངའ་བ་སོགས་ཀྱི་བཀྲ་ཤིས་བརྗོད། གསོལ་བ་གདབ་པ་འདི་གསུང་བ་ཞུ། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ། ཞེས་བརྗོད་དུ་གཞུག སྔར་བསྒྲུབ་པའི་བུམ་པ་སློབ་མའི་སྤྱི་བོར་བཞག་སྟེ། ཇི་ལྟར་བལྟམས་པ་སོགས་དང་ཨོཾ་གསུམ་མ་བརྗོད་ཅིང༌། བུམ་ཆུ་སྦྱིན། ཆུ་ལྷག་མ་ཡར་ལུད་པ་ལས་མི་བསྐྱོད་པའི་ངོ་བོ་རྡོ་རྗེ་སྔོན་པོ་རྩེ་ལྔ་པ་རོངས་པོས་དབུ་བརྒྱན། དབང་ལྷ་བསྟིམ། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ།
ཞེས་བརྗོད་ལ་མགོ་བོར་མེ་ཏོག་གཏོར། དེ་དག་བུམ་དབང་གི་རིམ་པ་ཡིན། གསང་དབང་གི་སླད་དུ་སིནྡྷུ་རའི་འོག་གི་ཐོད་ཆང་བླངས་ལ་ཨོཾ་གསུམ་མ་བརྗོད་ཅིང་ཇི་ལྟར་འདས་པའི་སངས་རྒྱས་ཀྱིས། ། ཞེས་སོགས་བརྗོད་ལ་སློབ་མའི་ལག་པ་གཡོན་པར་བདུད་རྩི་སྦྱིན། མགྲིན་པར་མྱངས་པས་གསལ་སྟོང་གི་ཏིང་ངེ་འཛིན་སྐྱེས་པའི་མོས་པ་མཛོད། དེས་གསང་དབང་ཐོབ་པ་ཡིན། ཤེས་རབ་ཡེ་ཤེས་ཀྱི་དབང་ནི། ཨོཾ་གསུམ་བརྗོད་ཅིང་སིནྡྷ་རའི་དཀྱིལ་འཁོར་ནས་སློབ་དཔོན་གྱི་སྲིན་ལག་གཡོན་པས་བླངས་ལ་སློབ་མའི་སྲིན་ལག་གཡོན་པར་སྦྱིན་ཞིང་ལྟེ་བར་བྱུགས་སུ་གཞུག དེས་མདུན་བསྐྱེད་ཀྱི་ཡེ་ཤེས་པ་ཁྱེད་རང་གི་ལྟེ་བར་ཐིམ་པའི་མོས་པ་གནང༌། དེང་ནས་བརྩམས་ཏེ་རྣལ་འབྱོར་མ་དང་འབྲལ་བར་མ་བྱེད་ཅིག་ཅེས་བརྗོད།
ཡང་སློབ་མའི་དཔྲལ་བར་སིནྡྷུ་རའི་ཐིག་ལེ་བྱས་ཏེ། དེང་ནས་བརྩམས་ཏེ་བླ་མ་དང་འབྲལ་བར་མ་བྱེད་ཅིག་ཅེས་བརྗོད། དེས་ཤེས་རབ་ཡེ་ཤེས་ཀྱི་དབང་ཐོབ། དབང་བཞི་པ་ནི་གསུམ་པའི་སྐབས་ཀྱི་ཉམས་སུ་མྱོང་བ་དེའི་ངོ་བོ་ལ་བལྟས་པའི་ཚེ་གཉིས་མེད་བདེ་བ་ཆེན་པོའི་ངང་དུ་ཉམས་སུ་མྱོང་བ་ཙམ་ཡིན་ལ། ཆོས་ཐམས་ཅད་ཀྱང་དེ་ལྟ་བུའི་རང་བཞིན་ལས་མ་འདས་པར་ཤེས་པར་བྱས་ལ་ཅུང་ཞིག་མཉམ་པར་འཇོག་པར་ཞུ། དབང་བཞི་པ་ཐོབ། མཐར་རྟེན་ལ་རྗེས་སུ་གནང་བ་དྲུག་ཡོད་པ་ལས། ལྷ་བསྒོམ་པའི་རྗེས་གནང་ནི། དེང་ཕྱིན་ཆད་རྡོ་རྗེ་ཕག་མོ་ཞལ་གཉིས་མའི་སྐུ་སྣང་ལ་རང་བཞིན་མེད་པ་ཉིན་ཞག་རེ་ལ་ཐུན་བཞིའམ་གསུམ་ལ་སོགས་པ་གོམས་པར་གྱིས། ཞེས་བརྗོད།
གསུང་བཟླས་པའི་རྗེས་གནང་ནི། སློབ་དཔོན་རྡོ་རྗེ་ཕག་མོར་གསལ་བའི་ལྟེ་བ་ནས་སྔགས་ཕྲེང་བྱུང་སྟེ། ཁྱེད་རང་རྣམས་ཕག་མོར་གསལ་བའི་ལྟེ་བར་ཐིམ་པས་སྔགས་ཀྱི་བྱིན་རླབས་ཞུགས་པར་བསམ་ཞིང༌། འདིའི་རྗེས་ཟློས་གསུང་བར་ཞུ། ཨོཾ་གསུམ་མ་ལན་གསུམ་དང༌། སློབ་དཔོན་ལ་མེ་ཏོག་འཐོར་ཞིང༌། བཅོམ་ལྡན་བདག་གིས་བཟུང་ལགས་ཀྱིས། ། བཅོམ་ལྡན་བདག་ལ་བྱིན་གྱིས་རློབས། ། ཞེས་བརྗོད་དུ་གཞུག ཡང་སློབ་དཔོན་གྱིས་སློབ་མ་ལ་མེ་ཏོག་འཐོར་ཞིང༌།
བཅོམ་ལྡན་འདི་ལ་སྩལ་ལགས་ཀྱིས། ། བཅོམ་ལྡན་འདི་ལ་བྱིན་གྱིས་རློབས། ། བཅོམ་ལྡན་འདས་མའི་བྱིན་རླབས་ནི། ། འདི་ལ་འཇུག་པར་མཛད་དུ་གསོལ། ། ཞེས་བརྗོད། སྤྱོད་པ་ནི། ལས་དང་པོ་པ་ལ་སོགས་པ་རང་རང་གི་རྟོག་པ་དང་མཐུན་པའི་ལས་ཀྱིས། གཞན་དོན་བྱ་བའི་གནང་བ་ནི། འདི་ལྟ་བུའི་བྱིན་རླབས་དང་སྡོམ་པ་ལ་སོགས་པ་སྐལ་ལྡན་རྣམས་ལ་སྦྱིན་ཏེ་ཆོས་ཀྱི་སྦྱིན་པ་རྒྱ་ཆེན་པོ་གྱིས། བསྲུང་བ་ ་་་་་དཔུང་སྐུད་འཆང་བ་འདི་ཡིན་ བསྒོམ་པ་ནི།
ཁྱེད་རང་རྣམས་ཀྱི་སྐུ་ལུས་གོ་ཆའི་སྔགས་རྣམས་དྲན་པར་གྱིས་ཤིག གསུང་ཞིང༌། ཨོཾ་བྃ་སོགས་དང༌། ཕྱག་གཡོན་པའི་སེ་གོལ་ཕྱོགས་བཞིར་གཏོགས་ཞིང༌། ཨོཾ་སུམྦྷ་ནི་སོགས་བརྗོད། རྗེས་གཙོ་བོས་དང་མཎྜལ་སོགས་འདྲ། རྗེས་ཀྱི་བྱ་བ་ནི། སླར་ཡང་མདུན་བསྐྱེད་མཆོད་བསྟོད་ཡིག་བརྒྱ་ནོངས་པ་བཟོད་གསོལ་བྱས་ནས་མེ་ལོང་གི་སིནྡྷུ་རའི་ཡེ་ཤེས་པ་རྣམས་རང་ཕག་མོར་གསལ་བའི་ལྟེ་བར་བསྟིམ། རང་ལ་ཡུམ་གྱི་གོ་ཆ་དྲུག་བཀོད། ཚམས་རྔམ་སྔགས་ཀྱིས་བསྲུང་བ་བྱ་ཞིང༌།
སྨོན་ལམ་རྣམ་པར་དག་པས་རྒྱས་གདབ་བོ། །།། ༈ །བླ་མ་རྡོ་རྗེ་ཕག་མོ་ལ་ཕྱག་འཚལ་ལོ། ། ཕག་མོ་སངས་རྒྱས་མཁའ་འགྲོ་བསྒོམས་པའི་རིམ་པ་ནི། སྐྱབས་སེམས་དང་ཚད་མེད་བཞི་བསྒོམ། སྭ་བྷཱ་ཝས་སྟོང་པར་སྦྱངས། སྟོང་པའི་ངང་ལས་ཆོས་འབྱུང་དམར་སེར་གྲུ་གསུམ་གྱི་དབུས་སུ་སྣ་ཚོགས་པདྨ་འདབ་མ་བཞི་པའི་ལྟེ་བར་ཟླ་བ་དང་ཉི་མའི་སྟེང་དུ་བྃ་ལས་གྲི་གུག་བྃ་གྱིས་མཚན་པ་གསུམ་ཡོངས་སུ་གྱུར་པ་ལས་དབུས་སུ་སངས་རྒྱས་མཁའ་འགྲོ་མ་དམར་སེར་དུས་མཚན་མ་དམར་མོའི་སྟེང་ན་ཞབས་གཡས་བརྐྱང་གཡོན་བསྐུམ་པ། ཕྱག་གཡས་ཀྱི་གྲི་གུག་གིས་ཉིད་ཀྱི་དབུ་བཅད་ནས་ཕྱག་གཡོན་ཐོད་པ་དང་བཅས་པ་དབུ་སྐྲའི་ཕྱེད་བཟུང་ཞིང་ཕྱེད་ཀྱིས་ཞལ་བཀབ་པ་ཐུར་དུ་གཟིགས་པ། གྲུ་མོ་གཡོན་ན་ཁ་ཊྭཱཾ་ག་དཀར་པོ་འཛིན་པ། གཙོ་བོའི་གཡོན་དུ་རབ་བསྔགས་མ་ལྗང་གུ་ཞབས་གཡོན་བརྐྱང་གཡས་བསྐུམ་པ། ཕྱག་གཡས་ཐོད་པ་དང་གཡོན་གྲི་གུག་འཛིན་པ།
གཡས་སུ་རྣམ་སྣང་མ་སེར་མོ་ཞབས་གཡས་བརྐྱང་གཡོན་བསྐུམ་ལ་ཕྱག་གཡས་གྲི་གུག་དང་གཡོན་ཐོད་པ་འཛིན་པ། གསུམ་ཀའང་མི་མགོ་སྐམ་པོ་ལྔས་དབུ་བརྒྱན་ཅིང་རློན་པ་ལྔ་བཅུའི་ཕྲེང་བ་འཕྱང་བ། ཕྱག་རྒྱ་ལྔས་བརྒྱན་པ། གཅེར་མོ་དབུ་སྐྲ་གྲོལ་བ། ཞལ་ཅུང་ཟད་ཁྲོ་ཞིང་འཛུམ་པ། མེ་འབར་བའི་དབུས་ན་བཞུགས་པའོ། ། འདིའི་བདག་བསྐྱེད་ལ་ཡེ་ཤེས་པ་གཞུག་པ་དང་དབང་བསྐུར་བ་མི་དགོས་པར་བཤད། དེ་ནས་གསུམ་ཀའི་གསང་གནས་སུ་ཆོས་འབྱུང་གི་དབུས་སུ་གཙོ་མོ། ཨོཾ་སརྦ་བུདྡྷ་ཌཱ་ཀི་ནཱི་ཡེ་ཧཱུྃ་ཕཊ། རབ་བསྔགས་མ་ལ།
ཨོཾ་བཛྲ་ཝརྞ་ནཱི་ཡེ་ཧཱུྃ་ཕཊ། རྣམ་སྣང་ལ། ཨོཾ་བཛྲ་བཻ་རོ་ཙཱ་ནཱི་ཡེ་ཧཱུྃ་ཕཊ། ཅེས་པས་རང་རང་གི་ཆོས་འབྱུང་དུ་བཀོད་ལ་གསལ་གདབ། དེ་ནས་འོག་རླུང་འཐེན་པས་ཆོས་འབྱུང་གི་སྔགས་ལས་འོད་ཟེར་བྱུང་བས་རྩ་གསུམ་ནས་གྱེན་དུ་སོང་བ་ཕྱིར་འཕྲོས། འཁོར་གྱི་ལྷ་མོ་གཉིས་ལ་ཕོག་པས་འོད་དུ་ཞུ་ནས་གཙོ་མོ་ལ་ཐིམ། ཉིད་ཀྱི་དབུ་ཡང་འབྱར། གཙོ་མོ་གསང་གནས་སུ་སྔགས་གསུམ་མ་འདྲེས་པ་སུམ་བསྒྲིགས་སུ་ཡོད་པར་བསམ། ཡང་འོད་ཟེར་འཕྲོས་དོན་གཉིས་བྱས་ཚུར་འདུས་སྔགས་ཕྲེང་ལ་ཐིམ་པས་རྒྱུད་བྱིན་གྱིས་བརླབས་པར་བསམ་ལ་སྔགས་གསུམ་པོ་ཅི་ནུས་བཟླས། བསྔོ་སྨོན་གྱིས་རྒྱས་གདབ།
འདིའི་བྱིན་རླབས་བྱ་བའི་ཚུལ་ནི། ཆོས་འབྱུང་དམར་སེར་གྲུ་གསུམ་གྱི་དབུས་སུ་སྣ་ཚོགས་པདྨ་འདབ་མ་བཞི་པའི་ལྟེ་བར་ཟླ་ཉིའི་སྟེང་དུ་གྲི་གུག་བྲི་བ་ནི་སྐུའི་དཀྱིལ་འཁོར། དེའི་སྟེང་དུ་ཐོད་པ་བདུད་རྩིས་གང་བ་བཞག་པ་ནི་གསུང་གི་དཀྱིལ་འཁོར། དེའི་སྟེང་དུ་མེ་ལོང་ལ་སིནྡྷུ་ར་བཀྲམ་ལ་ཆོས་འབྱུང་གྲུ་གསུམ་དེའི་ནང་གི་ཕྱོགས་བཞིར་དགའ་བ་འཁྱིལ་པ་རེ། དབུས་སུ་གསུམ་ལྷའི་བཞུགས་ཚུལ་ལྟར་བསྒྲིགས་སུ་འབྲི་བ་ནི་ཐུགས་ཀྱི་དཀྱིལ་འཁོར། དེ་དག་གི་མཐའ་སྐོར་མདུན་དུ་མཆོད་གཏོར་བུམ་པ་ལ་སོགས་ཞལ་གཉིས་མ་ལྟར་བཤམས། དེ་ནས་སྔོན་འགྲོ་གཏོར་མ་དང་གནས་ཡོ་བྱིན་རླབས་ལྷ་གསུམ་གྱི་བདག་བསྐྱེད་བཟླས་པ་དང་བཅས་པ་བྱ། མདུན་བསྐྱེད་ཀྱི་དཀྱིལ་འཁོར་བསངས་སྦྱངས། སྟོང་པའི་ངང་ལས་ལྷ་གསུམ་བདག་བསྐྱེད་བཞིན་ལ་གཙོ་མོ་དབུ་མ་བཅད་པ། ཕྱག་གཡས་གྲི་གུག་ཐུར་དུ་བརྐྱངས་ནས་འཛིན་པ།
གཞན་རྣམས་མངོན་རྟོགས་བཞིན་བསྐྱེད། ཞལ་གཉིས་མ་ལྟར་ཡེ་ཤེས་པ་སྤྱན་དྲངས་ནས་བསྟིམ། གོ་ཆ་བཀོད། གཙོ་མོ་ལ་རྣམ་སྣང་གི་རིགས་བདག་རང་ཆས་སུ་བཞུགས་པར་བསྒོམས། དེ་ནས་མཆོད་པ་བྱིན་རླབས་ནས་བཟུང་གཏོར་མའི་བར་ཕལ་ཆེར་ཞལ་གཉིས་མའི་འགྲོས་སྦྱར་བས་ཤེས། འདིའི་གཏོར་མ་བྱིན་རླབས་ནས་མཁའ་འགྲོ་སྤྱི་གཏོར་གྱི་སྔགས་ཇི་ལྟ་བ་བཞིན་གྱིས་ལན་གསུམ་ཕུལ། བུམ་བསྐྱེད་ནི་བུམ་ནང་གི་ལྷ་གསུམ་བསྐྱེད་ཅིང་ཡན་ལག་བཞི་རྫོགས་སུ་བྱ། འདིའི་སྔགས་ཚན་པ་གསུམ་པོ་བཟླ། གཞན་སྔར་གྱི་འགྲོས་སྦྱར་བས་ཤེས། བདག་འཇུག་ནས་བཟུང་གཙོ་བོས་ཇི་ལྟར་སོགས་ཀྱི་བར་ལྷ་སྔགས་བསྒྱུར་བ་མ་གཏོགས་ཕལ་ཆེར་ཞལ་གཉིས་མའི་འགྲོས་སྦྱར།
འདི་དང་དོན་གྲུབ་མ་གཉིས་ལ་བུམ་ཆུས་དབང་བསྐུར་བའི་ཚེ་ཤིས་བརྗོད་ལ་སོགས་པ་མི་དགོས། འདི་ལ་ཆུ་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུ་བརྒྱན། དེ་ནས་མེ་ཏོག་འཐོར་ཞིང་སུ་པྲ་ཏིཥྛ་སོགས་དང༌། དབང་གོང་མ་གསུམ་དང་མཐའ་རྟེན་རྗེས་གནང་དྲུག་རྣམས་ཞལ་གཉིས་མའི་སྐབས་ལྟར་བྱ། བཟླས་པའི་རྗེས་གནང་གི་ཚེ་འདིའི་སྔགས་གསུམ་པོ་བརྗོད། མཇུག་གི་མཆོད་གཏོར་སོགས་ཀྱང་རིགས་འགྲེའོ། ༈ །བླ་མ་རྡོ་རྗེ་ཕག་མོ་ལ་ཕྱག་འཚལ་ལོ། ། དོན་གྲུབ་མ་བསྒོམ་པའི་རིམ་པ་ནི། སྐྱབས་སེམས་ཡིག་བརྒྱ་ནས་སྭ་བྷཱ་ཝའི་བར་དཀྱུས་བཞིན། སྟོང་པའི་ངང་ལས་ཆོས་འབྱུང་དམར་པོ་གྲུ་གསུམ་པའི་དབུས་སུ་པདྨ་དམར་པོ་འདབ་མ་བཞི་པའི་ལྟེ་བར་ཉི་མ་དང་རོའི་སྟེང་དུ་ཧྲཱིཿཡིག་དམར་པོ་ཡོངས་སུ་གྱུར་པ་ལས།
རང་ཉིད་རྡོ་རྗེ་ཕག་མོ་ཞལ་གཅིག་ཕག་ཞལ་ཁྲོས་པ་ལྗགས་འདྲིལ་ཞིང་ཁྲོ་གཉེར་བསྡུས་པ། ཕྱག་བཞིའི་གཡས་གཉིས་ན་རྡོ་རྗེ་དང་ལྕགས་ཀྱུ། གཡོན་གཉིས་ན་ཐོད་ཁྲག་དང་ཞགས་པ་དང་བཅས་པའི་སྡིགས་མཛུབ། དབུ་སྐྲ་དམར་སེར་གྱེན་དུ་བརྫེས་པ། གྲུ་མོ་ན་ཁ་ཊྭཱཾ་ག་བསྣམས་པ། མི་མགོ་དང་རུས་པའི་རྒྱན་གྱིས་བརྒྱན་པ། ཞབས་གཡས་བརྐྱང་གཡོན་བསྐུམ་པའི་སྟབས་ཀྱིས་བསྐལ་པའི་མེ་དཔུང་འབར་བའི་ཀློང་ན་གདུག་པ་ཅན་གྱིས་བཟོད་པར་དཀའ་བའི་གད་རྒྱངས་སྒྲོག་ཅིང་བཞུགས་པའོ། ། དེ་ལ་ཡེ་ཤེས་པ་གཞུག གོ་ཆ་བཀོད། དབང་ལྷ་སྤྱན་དྲངས་ལ་དབང་བསྐུར།
སྣ་ཚོགས་རྡོ་རྗེས་རྒྱས་བཏབ། བཟླས་པ་ནི། དེ་ལྟར་དུ་གསལ་བའི་གསང་གནས་སུ་ཆོས་འབྱུང་གི་ནང་དུ་ཨོཾ་བཛྲ་ཝཱ་ར་ཧི་ཨ་ཝེ་ཤ་ཡ་སརྦ་དུཥྚཾ་ཧྲཱིཿསྭཱ་ཧཱ། ཞེས་པ་བཀོད་ལ་འོད་ཟེར་གྱི་སྤྲོ་བསྡུས་དོན་གཉིས་བྱས། ཚུར་འདུས་རང་ལ་ཐིམ་པར་བསམས་ལ། སྔགས་དེ་བརྒྱ་རྩ་ལ་སོགས་པར་བཟླ། བསྔོ་སྨོན་གྱིས་རྒྱས་བཏབ་བོ། ། འདིའི་བྱིན་རླབས་བྱ་ཚུལ་ནི། སྔོན་འགྲོའི་བཤམ་ལ་ཆོས་འབྱུང་དམར་པོའི་དབུས་སུ་པདྨ་དམར་པོ་འདབ་མ་བཞི་པའི་ལྟེ་བར་ཉི་མ་དང་རོའི་སྟེང་དུ་ཧྲཱིཿཡིག་ལྕགས་ཀྱུ་བྲི་བ་ནི་སྐུའི་དཀྱིལ་འཁོར། དེའི་སྟེང་མཉྫུའི་ཁར་ཐོད་པ་བདུད་རྩིས་གང་བ་ནི་གསུང༌།
དེ་སྟེང་མེ་ལོང་གི་ངོས་ལ་སིནྡྷུ་རའི་ཆོས་འབྱུང་གྲུ་གསུམ་ནང་གི་ཕྱོགས་བཞིར་དགའ་བ་འཁྱིལ་པའི་དོད་ལ་རྡོ་རྗེ་རྒྱ་གྲམ་བཞི་བྲིས། དབུས་སུ་འདིའི་རྩ་སྔགས་བྲིས་པ་ནི་ཐུགས་ཀྱི་དཀྱིལ་འཁོར། དེ་དག་གི་མཐའ་སྐོར་དུ་མཆོད་གཏོར་བུམ་པ་ཚུལ་བཞིན་བཤམས་པ་སོགས་གཉིས་དང་འདྲ། དེ་ནས་སྔོན་འགྲོ་གཏོར་མ་བཏང་ལ་མཆོད་པ་བྱིན་གྱིས་བརླབས། བདག་བཟླས་པ་ཅི་འགྲུབ་བྱ། མདུན་གྱི་དཀྱིལ་འཁོར་ལ་དམིགས། སུམྦྷས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཆོས་འབྱུང་དམར་པོ་གྲུ་གསུམ་གྱི་དབུས་སུ་པདྨ་དམར་པོ་འདབ་མ་བཞི་པའི་ལྟེ་བར་གདན་བཀོད་པ་ནས་བཟུང༌། ཡན་ལག་བཞི་རྫོགས་སུ་བདག་བསྐྱེད་བཞིན་བསྐྱེད།
མཆོད་པ་རྣམས་བསངས་སྦྱངས་བྱིན་གྱིས་བརླབས་པ་ནས་བཟུང་བསྟོད་པའི་བར་ཞལ་གཉིས་མ་བཞིན་བྱ། གཏོར་མ་བདུད་རྩི་བྱིན་རླབས་རྒྱས་པའམ་བསྡུ་ན་སྔར་བཤད་པ་བཞིན་བྱིན་གྱིས་བརླབས་ལ། འདིའི་སྔགས་ཀྱི་མཐར་ཨི་དཾ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི། ཞེས་བཏགས་པ་ལན་གསུམ་གྱིས་ཕུལ། ཕྱི་མཆོད་ནང་མཆོད་བསྟོད་པས་བསྟོད་འདོད་དོན་གསོལ་བཏབ་རྣམས་གོང་གི་འགྲེས་སྦྱར་བས་ཤེས། དེ་ནས་བུམ་བསྐྱེད་དོན་གྲུབ་མ་རང་གི་ལྷ་སྔགས་སྦྱར། གཞན་སྔར་བཞིན། བདག་འཇུག་འོག་ནས་འབྱུང་བ་བཞིན་བླངས། དེ་ནས་སློབ་མ་ཕྱག་བྱས་ལ་གྲལ་ལ་འཁོད་པ་ལ་མེ་ཏོག་བཀྱེ་བསྡུ་མཎྜལ། དགའ་ཆེན་ཁྱོད་བདག་ནས་བཟུང་དབང་བཞི་མཐའ་རྟེན་དང་བཅས་པར་ཞལ་གཉིས་མའི་རིགས་འགྲེས་སྦྱར་བས་ཤེས།
མཐའ་རྟེན་དྲུག་བ་བསྲུང་བ་བསྒོམ་པ་ལ་དཔུང་སྐུད་དམར་པོ་སློབ་མའི་ལག་པ་གཡས་པར་ཉིས་སྐོར་དུ་བཅིངས་ཏེ་མདུད་པའི་སྟེང་ཕྱག་གི་རྡོ་རྗེ་བཞག་སྟེ་ཨོཾ་སུམྦྷ་སོགས་བརྗོད་པ་མཛད། འདི་སྔ་མ་གཉིས་ཀྱི་སྐབས་སུའང་བྱུང་ན་ལེགས་ཏེ་ཡིག་རྙིང་དང་མཐུན་ནོ། ། རྗེས་གཙོ་བོས་སོགས་དང༌། མཇུག་གི་མཆོད་བསྟོད་སོགས་ཀྱང་སྔར་གྱི་རིགས་འགྲེ། འདི་ནི་རྐང་ཐོན་དུ་སོ་སོར་བསྐུར་བའི་ལུགས་ཡིན་ལ། སྡེབས་གཅིག་ལ་བསྐུར་ན་མཎྜལ་ཐོད་པ་སིནྡྷུ་རའི་མཎྜལ་དང་བཅས་པ་ཆ་གསུམ་བཤམས། སློབ་དཔོན་མངོན་རྟོགས་སུམ་རིམ་ཅན་དུ་བསྒོམ། མདུན་དུ་ཡང་གསུམ་ཀ་རིམ་ཅན་དུ་བསྐྱེད་ནས་མཆོད་བསྟོད་ཐུན་མོང་དུ་བྱའོ། ། གཏོར་མ་ཡང་རང་རང་གི་སྔགས་ལ་མཐའ་རྟེན་གྱི་སྔགས་བཏགས་པས་ཕུལ། བུམ་བསྐྱེད་ཞལ་གཉིས་མ་བསྐྱེད་ནས་ལྷ་གསུམ་ཀའི་སྔགས་བཟླ།
བདག་འཇུག་བླངས། སློབ་མ་རྣམས་ལ་མཎྜལ་སོགས་འཇུག་པ་རྣམས་དུས་གཅིག་ལ་བྱ། ཡེ་ཤེས་པ་འབེབས་དུས་ཕག་མོ་གསུམ་པོ་རེ་རེ་བསྐྱེད་ལ་སོ་སོར་འབེབས་པ་དབང་ཐམས་ཅད་ལ་བྱ། ལྷ་ངོ་ཡང་ཐ་དད་དུ་བསྟན་དགོས། རྗེས་གནང་རྣམས་དུས་གཅིག་ལ་བྱེད་ ་་་་་དེ་ཚེ་ལྷ་གསུམ་གྱི་བཟླས་ལུང་སྡེབས་ལ་བྱེད། པ་དཔྱལ་བའི་ཕྱག་ལེན་ལ་ཡོད། སོ་སོར་འབྱུང་ན་ལེགས་གསུངས་ཏེ་ཡིག་རྙིང་ལས་གཉིས་ཀ་བཤད་དོ། ། འདིའི་རྟེན་གཞིའི་རྒྱུད་ནི། མཁའ་འགྲོ་མ་དྲྭ་བ་སྡོམ་པ་རྒྱ་མཚོའི་རྒྱུད་ཅེས་བྱ་བ། ཨོ་རྒྱན་ན་མཁའ་འགྲོ་མའི་ཕྱག་ན་ཡོད་པ་དེ་ལ་བརྟེན་ནས་ལྕམ་ལཀྵིཾ་ཀ་ར་སོགས་ཀྱིས་རིམ་བཞིན་དུ་ཕག་མོ་སྐོར་གསུམ་གྱི་གཞུང་རྣམས་མཛད་པ་ཡིན་ནོ། །
ཞེས་དཔྱལ་ལུགས་ཀྱི་ཡི་གེ་རྙིང་པ་ལས་འབྱུང་ངོ་ཞེས་གློ་བོ་མཁན་ཆེན་བསོད་ནམས་ལྷུན་གྲུབ་པས་གསུངས་སོ། ། འདིའི་བརྒྱུད་པ་ནི། རྡོ་རྗེ་འཆང༌། རྡོ་རྗེ་རྣལ་འབྱོར་མ། ལཀྵིཾ་ཀ་ར། བྲམ་ཟེ་བིརྺ་པ། སློབ་དཔོན་ཨ་ཝ་དྷཱུ་ཏཱི་པ། གྲུབ་ཆེན་ལྡང་དར་བ་ཏིང་འཛིན་བཟང་པོ། བལ་པོ་བྷ་རནྟྲ་ཧང་དུ་དཀར་པོ་ཡང་ཟེར་ཏུ་ཙེ། དཔྱལ་ཀུན་དགའ་རྡོ་རྗེ།
ཟར་སྟོན་ཨ་ཙཱརྻ། གཙང་ཡང་དག་རྡོ་རྗེ། དབུས་པ་ཤེས་རབ་རྡོ་རྗེ། ལྕེ་ཐམས་ཅད་མཁྱེན་པ་མདོ་སྡེ་སེངྒེ། གྲུ་ཤཱཀྱ་འབུམ། ལྕེ་བློ་ལྡན་སེངྒེ། ལྕེ་བཙུན་བསོད་ནམས་དཔལ། སྤྲུལ་སྐུ་དབང་ཕྱུག་རྡོ་རྗེ། སྤོས་ཁང་པ་འཇམ་དབྱངས་རིན་ཆེན་རྒྱལ་མཚན། ཀུན་མཁྱེན་དགའ་ལྡོང་པ་ཆོས་རྒྱལ་དཔལ་བཟང༌།
འཁྲུལ་ཞིག་ཚུལ་ཁྲིམས་རྒྱལ་མཚན། ཞྭ་ལུ་སྐུ་ཞང་མཁྱེན་རབ་ཆོས་རྗེ། རྗེ་བཙུན་རྡོ་རིང་པ་ཆེན་པོ། རྡོ་རྗེ་འཆང་ཚར་པ་ཆོས་རྗེ། འཇམ་དབྱངས་མཁྱེན་བརྩེའི་དབང་ཕྱུག རྩ་བའི་བླ་མ་འཇམ་དབྱངས་དབང་ཕྱུག་རབ་བརྟན། དེས་བདག་ལ་ཡིག་ལུང་དང་བཅས་པའི་ཆོས་སྐོར་ཀུན་ཚང་བར་གནང་བ་ལགས། དེ་ལྟར་ཕག་མོ་ཞལ་གཉིས་མ་སོགས་ལ་ཕག་ཞལ་དངོས་སུ་ཡོད་པས་རྡོ་རྗེ་ཕག་མོར་འཇོག་པ་འཐད་མོད། གཞན་ནཱ་རོ་མཁའ་སྤྱོད་སོགས་ལ་ཕག་ཞལ་མེད་པས་ཕག་མོར་འཇོག་པ་མི་རིགས་སོ་སྙམ་པའི་དོགས་པ་དཔྱོད་ལྡན་ལ་འབྱུང་ལ་རང་གི་བསམ་ཚོད་ཞལ་གཉིས་མ་འདི་ནི་རྡོ་རྗེ་རྣལ་འབྱོར་མ་ཐམས་ཅད་ཀྱི་རྩ་བའི་ལྷ་དང་གཞན་འདིར་བཤད་པའི་སངས་རྒྱས་མཁའ་འགྲོ་མ་དང་མཻ་ཏྲི་མཁའ་སྤྱོད་ལ་སོགས་ལ། ཕག་ཞལ་དངོས་སུ་མེད་ཀྱང་ཞལ་གཉིས་མ་རྩ་བར་བྱས་ནས་དེ་ལ་གྱེས་པ་ལྟ་བུའི་ལྷ་ཡིན་པས་ཕག་མོ་བཞག་པ་ཡིན་ཏེ།
སྒྲུབ་ཐབས་རྣམས་ཀྱི་ནང་ནས་ཀྱང་ཞལ་གཉིས་མ་འདི་ཐོག་མར་བྱུང་ཞིང༌། རྣལ་འབྱོར་མ་གཞན་གྱི་སྒྲུབ་ཐབས་འདིའི་རྗེས་སུ་འབྱུང་བ་ཡིན་ནོ། ། དེ་སྐད་རྗེ་བཙུན་གྲགས་པའི་རྣལ་འབྱོར་བྱང་སེང་གིས་དྲིས་ལན་ལས་རྡོ་རྗེ་རྣལ་འབྱོར་མ་ཐམས་ཅད་ཀྱི་རྩ་བ་ལྟ་བུའི་རྒྱལ་པོ་ཨིནྡྲ་བྷཱུ་ཏིས་མཛད་པའི་ཕག་མོ་ཞལ་གཉིས་མའི་སྒྲུབ་ཐབས་ལས་ཞེས་གསུངས་པས་ཤེས་ནུས་སོ། ། མདོར་ན་ཕག་མོ་གཞན་རྣམས་ནི་ཕག་མོ་རིགས་ལས་བྱུང་པ་ཕག་མོར་བཞག་པ་ཡིན་ནོ། ། རྒྱུད་རྒྱལ་མཁའ་འགྲོ་རྒྱ་མཚོའི་དོན། ། ལེགས་སྨིན་ཀ་ར་སོགས་ཀྱིས་ལེགས་བཀྲལ་བའི། ། དཔྱལ་ལུགས་ཕག་མོ་སྐོར་གསུམ་བྱིན་རླབས་ཀྱི། ། ཆོ་ག་མི་ནུབ་ཡུན་དུ་དར་གྱུར་ཅིག ། དེ་ལྟར་ཕག་མོ་མཁའ་སྤྱོད་ཀྱི་ཆོ་ག་ཁྲིགས་ཆགས་འདི་ནི་སྤང་ཁང་པ་རིན་ཆེན་རྒྱལ་མཚན་གྱིས་མཛད་པའི་སྒྲུབ་དཀྱིལ་དང་གློ་བོ་མཁན་ཆེན་བསོད་ནམས་ལྷུན་གྲུབ་ཀྱིས་མཛད་པའི་བྱིན་རླབས་ཀྱི་ཆོ་ག་ལ་བརྟེན། རྗེ་བླ་མ་སྐུ་དྲིན་མཚུངས་པ་མ་མཆིས་པ་དབང་ཕྱུག་རབ་བརྟན་གྱིས་ཇི་ལྟར་མཛད་པའི་ཕྱག་བཞེད་ཀྱིས་བརྒྱན་ནས།
རྗེ་བཙུན་བླ་མའི་བྲན་དུ་གྱུར་པ་ངག་དབང་ཆོས་གྲགས་ཀྱིས་ཆུ་མོ་བྱ་ལོའི་ཟླ་བ་བདུན་པའི་ཚེས་ལ་བསྒྲིགས་པའི་ཡི་གེ་པ་ནི་ཆོས་གྲགས་བཟང་པོའོ། ། འདིས་རྗེ་བཙུན་བླ་མ་དབང་ཕྱུག་རབ་བརྟན་གྱི་ཞབས་པད་བསྐལ་བརྒྱར་བརྟན་ལ་འཚོ་ཞིང་བཞེས་པར་གྱུར་ཅིག། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
