ས་སྐྱའི་མཁའ་སྤྱོད་བེའུ་བུམ།
པོད ༣༣
ནཱ་རོ་མཁའ་སྤྱོད་ཀྱི་འཕོ་བ།
༼ཨཱཿ༽ ༄༅། །ནཱ་རོ་མཁའ་སྤྱོད་ཀྱི་འཕོ་བ་བཞུགས་སོ།། ༈ །རྡོ་རྗེ་རྣལ་འབྱོར་མའི་འཕོ་བ་མང་ཡང༌། འདིར་ཡུམ་ཀའི་འཕོ་བ་ལ། གཞན་དུ་སྐྱབས་འགྲོ་སེམས་བསྐྱེད་སྔོན་དུ་བཏང་ནས་བྱས་ཀྱང་ཆོག གཙོ་ཆེར་མངོན་རྟོགས་ཀྱི་མཇུག་ཏུ་བསམ་མི་ཁྱབ་ཀྱི་མཐར། རང་རྡོ་རྗེ་རྣལ་འབྱོར་མར་གསལ་བའི་ལྟེ་བ་ནས་སྤྱི་བོའི་ཚངས་པའི་བུ་གའི་བར་དུ་རྩ་དབུ་མ་དྲང་ཐལ་ལེ་བ་སྦ་ལྕག་ཙམ་ཡར་རིམ་བཞིན་སྦོམ་དུ་སོང་བ་རྩེ་མོ་ཚངས་བུག་ཏུ་རྒྱ་མཐོང་ཁ་ཕྱེ་བ་ལྟར་ཧར་རེ་ཡོད་པ། དེའི་སྟེང་དུ་བླ་མ་རྡོ་རྗེ་རྣལ་འབྱོར་མ་ཞལ་ཕྱག་རྒྱན་ཆ་ལུགས་ཡོངས་སུ་རྫོགས་པ། མཐའ་སྐོར་དུ་མཁའ་སྤྱོད་ཀྱི་དཔའ་བོ་དཔའ་མོ་སྤྲིན་ལྟར་གཏིབས་པ་ཙམ་གྱིས་བསྐོར་བ། དེའི་ཐུགས་ཀ་ནས་འོད་འཕྲོས་པས་བླ་མ་ཡི་དམ་སངས་རྒྱས་བྱང་སེམས་ཐམས་ཅད་སྤྱན་དྲངས་བླ་མ་ལ་ཐིམ།
རང་གི་ལྟེ་བར་དབུ་མའི་སྣ་རུ་ཆོས་འབྱུང་ནང་དུ་རྣམ་ཤེས་བྃ་ཡིག་ཏུ་བསམ། ལུས་ལོངས་སྤྱོད་མཆོད་པར་འབུལ་བར་བསམ་སྟེ། ཨོཾ་བཛྲ་ཡོ་གི་ནཱི་ཨརྒྷཾ་སོགས་ཀྱིས་མཆོད། དཔལ་ལྡན་རྡོ་རྗེ་མཁའ་འགྲོ་མ་སོགས་ཀྱིས་བསྟོད། སྤྲོ་ན། རྡོ་རྗེ་འཆང་ཆེན་རྡོ་རྗེ་རྣལ་འབྱོར་མ་སོགས་གསོལ་འདེབས་གང་ཤེས་བྱ། དེ་ཙམ་མ་བྱུང་ན་འདི་ལྟར། དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་རྡོ་རྗེ་རྣལ་འབྱོར་མ་ལ་གསོལ་བ་འདེབས་སོ། ། བདག་འཛིན་བློ་ཡིས་ཐོངས་པར་བྱིན་གྱིས་རློབས། ། ལམ་མཆོག་འཕོ་བ་འབྱོངས་པར་བྱིན་གྱིས་རློབས། །
འཕྱུག་མེད་མཁའ་སྤྱོད་འགྲུབ་པར་བྱིན་གྱིས་རློབས། ། ཞེས་གསོལ་བ་བཏབ། འོག་རླུང་འཐེན་ཙམ་བྱས་ཧིཀ་ཅིག་བརྗོད་པས་རང་སེམས་ཀྱི་ངོ་བོ་བྃ་ཡིག་དབུ་མའི་ནང་ནས་ཡར་རྒྱ་མཐོང་ལ་བྱ་འཕུར་བ་བཞིན་སོང༌། བླ་མའི་ཐུགས་ཀར་ཐིམ་པར་བསམས་ལ་ཅུང་ཟད་བློ་ལ་བཞག ཡང་བླ་མའི་ཐུགས་ཀར་ནས་འཐོན་ཏེ་དབུ་མ་ནས་མར་ཞུགས། དབུ་མའི་མས་སྣ་ཆོས་འབྱུང་གི་ནང་དུ་སླེབས་པར་བསམས་ལ་ངག་ཏུ་ཀ་ཞེས་བརྗོད། ཡང་སྔར་ལྟར་མཆོད་བསྟོད་གསོལ་བཏབ་བྱས་ལ་བླ་མའི་ཐུགས་ཀར་འཕོ། ཡང་མར་འབེབ་པ་སོགས་ཐུན་རེའི་ནང་དུ་ཚར་ཅི་འགྲོ་བྱེད། ཐུན་བསྡུ་བ་ན། མཐའ་སྐོར་དཔའ་བོ་མཁའ་འགྲོ་བླ་མ་ལ་ཐིམ།
བླ་མ་སྤྱི་གཙུག་ནས་སྙིང་གར་བྱོན། སྤྱི་བོའི་ཚངས་བུག་འོད་དམར་གྱི་རྡོ་རྗེ་རྒྱ་གྲམ་གྱིས་བཀག ཆུ་ཡང་མི་འཛག རླུང་ཡང་མི་ཐར་བར་བསམ། རྟགས་མ་བྱུང་བར་དུ་སྦྱངས་ཏེ། རྟགས་ནི་སྤྱི་གཙུག་སྐྲངས་པ་དང༌། ཁྲག་ཐོན་པ། སྒྲུབ་ཁང་ལ་འཇའ་ཟུག་པ་འབྱུང༌། ལས་སྦྱོར་ནི་ནམ་ཞིག་འཆི་བའི་ཚེ། བླ་མའི་ཐུགས་ཀར་འཕོ་བའི་དམིགས་པ་དབུགས་ཀྱི་རྒྱུ་བ་མ་ཆད་བར་དུ་ཡང་ཡང་བྱ།
མཐར་བླ་མ་སྐར་མདའ་འཕོས་པ་ལྟར་རང་གང་དུ་མོས་པའི་ཞིང་ཁམས་སུ་གཤེགས་པར་བསམ་པའོ། ། འཕོ་བ་གནད་དུ་སོང་ན་མཁའ་སྤྱོད་འགྲུབ་གསུངས་སོ། ། ཞེས་པ་འདིའང་སྐུལ་བ་པོའི་ངོར་སངས་རྒྱས་ཕུན་ཚོགས་ཀྱིས་བྲིས་པའོ། ། མངྒ་ལཾ།། ༈ །རྣལ་འབྱོར་མའི་ཀུ་སཱ་ལིའི་ཚོགས་བསགས་ཀྱི་ངག་འདོན་བཞུགས།། ༈ །རང་སེམས་བྃ་ཡིག་རྡོ་རྗེ་རྣལ་འབྱོར་མ། ། དབུ་མའི་ལམ་བརྒྱུད་ཚངས་བུག་ནས་འཐོན་ཏེ། ། རྩ་བའི་བླ་མ་ཞལ་སྦྱོར་བཞུགས་པ་ཡིས། ། ཕན་ཚུན་བདེ་བ་ཆེན་པོས་མཉེས་པར་གྱུར། ། རང་སེམས་ངོ་བོ་རྡོ་རྗེ་རྣལ་འབྱོར་མས། །
རང་གི་ཐ་མལ་ཕུང་པོ་ལ་གཟིགས་པས། ། ཆེ་ཞིང་སྣུམ་ལ་ཚོ་བར་འདུག་པ་དེ། ། སྔར་ནས་འདི་འདྲའི་ལུས་ཀུན་དོན་མེད་སོང༌། ། ད་ལན་དོན་ཆེན་བྱ་འོ་སྙམ་དགོངས་ནས། ། ཕུང་པོའི་རྩར་བྱོན་གྲི་གུག་རྣོན་པོ་ཡིས། ། ཐ་མལ་ལུས་སུ་སྣང་བའི་སོགས་ནས། ནང་ཁྲོལ་དང༌། ། ཁོག་སྟོད་ལག་གཉིས་མགོ་བོའི་ལྷག་མ་བཅས། ། དེ་ནང་བསྐྱུར་བས་ཤ་ཁྲག་རྒྱ་མཚོར་གྱུར། ། ཨོཾ་ལས་ཆོས་དབྱིངས་སོགས་ནས།
སྐྱབས་གནས་ཀུན་འདུས་ཞལ་དུ་ཨོཾ་ཨཱཿཧཱུྃ། ། བརྒྱུད་པའི་བླ་མའི་སོགས། འདི་ཡང་བྱ་བྲལ་སངས་རྒྱས་ཕུན་ཚོགས་ཀྱིས་སོ། ། སོགས་ཁོང་ལམ་ཟབ་ལྟར་རོ། ། དམིགས་པ་ཁྲིད་ཡིག་ཏུ་བལྟའོ། ། མངྒ་ལཾ།། ༈ །རྣལ་འབྱོར་མའི་ལུས་དཀྱིལ་ངག་འདོན་ནི།། ༈ །བདུན་པ་འགྲོ་བ་དག་པའི་རྣལ་འབྱོར་གྱི་རྗེས་སུ་བསྒོམས་ཀྱང་ཆོག་གསུངས། ཡེ་ཤེས་པ་བཅུག་པའི་རྗེས་སུ་བསྒོམས་ཀྱང་ཆོག་གསུངས། ཇི་ལྟར་བསྒོམ་པའི་ཚུལ་ནི།
སྙིང་གའི་ཆོས་འབྱུང་གི་ཟླ་བའི་དབུས་ཀྱི་བྃ་ཡིག་འོད་དུ་ཞུ་བ་ལས་དབུས་སུ་སྲོག་ཡིག་ཨ་ཐུང༌། མདུན་ནས་བརྩམས་ཏེ་གཡོན་བསྐོར་གྱི་ཡ་ར་ལ་ཝ། དེ་རྣམས་རང་གནས་སུ་ལྷར་གྱུར་པ་ནི། དབུས་སུ་བྂ་ཡིག་གི་ངོ་བོ་རྡོ་རྗེ་རྣལ་འབྱོར་མ་དམར་མོ། ཤར་དུ་ཡའི་ངོ་བོ་རྣལ་འབྱོར་མ་དཀར་མོ། གཡོན་དུ་ར་ཡི་ངོ་བོ་རྣལ་འབྱོར་མ་ལྗང་ཁུ། རྒྱབ་ཏུ་ལའི་ངོ་བོ་རྣལ་འབྱོར་མ་དམར་མོ། གཡས་སུ་ཝའི་ངོ་བོ་རྣལ་འབྱོར་མ་སེར་མོ། མཐའ་སྐོར་གྱི་ཨོཾ་ཨོཾ་ཨོཾ་ལ་སོགས་པའི་ཡི་གེ་སུམ་ཅུ་སོ་གཉིས་ཡོངས་སུ་གྱུར་པ་ལས་བྱུང་བའི་རྣལ་འབྱོར་མ་དམར་མོ་སུམ་ཅུ་སོ་གཉིས་ཏེ། ལྷ་སུམ་ཅུ་རྩ་བདུན་པོ་ཐམས་ཅད་ཀྱང་རྒྱན་ཆ་ལུགས་ཡོངས་སུ་རྫོགས་པའི་ཕྱིའི་རྣལ་འབྱོར་མ་དང་མཚུངས་པ།
རྣལ་འབྱོར་མ་དབུ་མའི་ཐུགས་ཀར་ཆོས་འབྱུང་ཉིས་བརྩེགས་ཟླ་བ་སྔགས་ཕྲེང༌། དབུས་སུ་བྃ་ཡིག་དང་བཅས་པ་སྟེ་འཁོར་ལོ་ལྔ་བརྩེགས་གསལ་བར་གྱུར། ཞེས་པས་གསལ་བཏབ། སྔགས་བཟླས་པའི་ཚེ་རྣལ་འབྱོར་མ་དབུས་མའི་ཐུགས་ཀའི་འཁོར་ལོ་ལྔ་བརྩེགས་ལས་སྤྲོ་བསྡུ་སོགས་བྱེད་པ་ཡིན་ཞིང་རྒྱུ་མཚན་རྒྱས་པ་རྣམ་བཤད་དུ་བལྟའོ། ། ཞེས་པ་འདི་ཡང་བསྐུལ་ངོར་སངས་རྒྱས་ཕུན་ཚོགས་ཀྱིས་སོ། ། མངྒ་ལཾ།། ༈ །རྣལ་འབྱོར་མའི་ཉེར་མཁོའི་ཟིན་བྲིས་བཞུགས་སོ།། ༈ །རྣལ་འབྱོར་མའི་ཟིན་བྲིས་རྡོ་རྗེ་འཆང་གི་དངོས་སློབ་མཁས་གྲུབ་གཞོན་ནུ་སེངྒེའི་གསུང་ལ། ནམ་མཁའ་ཆོས་བཟང་དཔལ་གྱིས་ཟིན་བྲིས་མཛད་པར། མཐུན་རྐྱེན་འཛོམ་ཞིང་གནས་དབེན་པར་བསམ་གཏན་གྱི་སྤྱོད་ལམ་དང་ལྡན་པས།
སྐྱབས་ཡུལ་བླ་མ་རྡོ་རྗེ་ཆོས་ཀྱི་སྐུ་ལ་རིགས་ལྔ་སོགས་སངས་རྒྱས་དཀོན་མཆོག ཐུགས་རྒྱུད་ལུང་རྟོགས་ཀྱིས་བསྡུས་པའི་ཆོས་དཀོན་མཆོག སྐྱེ་མཆེད་དང་ཚིགས་སོགས་བྱང་ཆུབ་སེམས་དཔའ་དང་ཁྲོ་བོར་བཞུགས་པ་དགེ་འདུན་དཀོན་མཆོག སྐྱབས་སེམས་ཀྱི་དམིགས་བསྐོར་གཅིག ཡིག་བརྒྱ་སྤྱི་མཐུན་མཎྜལ་དང་བླ་མའི་རྣལ་འབྱོར་ཕྱོགས་གཅིག་ཏུ་མཛད་པར། སྔར་གྱི་སྐྱབས་འགྲོའི་ཡུལ་དེ་ཉིད་རང་གི་སྤྱི་བོར་བསྒོམ། དེའི་ཐུགས་ཀ་ནས་འོད་ཟེར་འཕྲོས་པས་བརྒྱུད་པའི་བླ་མ་རྣམས་སྤྱན་དྲངས་ཏེ། དེ་ལ་ཐིམ་པར་བསམ། ཡིད་རྩེ་གཅིག་ཏུ། དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། །
ཞེས་ཅི་ནུས་གསོལ་བ་བཏབ། མཎྜལ་ཅི་འགྲུབ། གནས་གསུམ་དུ་ཡི་གེ་གསུམ་བསྒོམས་ལ་དབང་བཞི་བླངས། བླ་མ་རང་ལ་བསྟིམ། རང་གི་སྙིང་གར་ཆོས་འབྱུང་ཉིས་བརྩེགས་ཀྱི་ལྟེ་བར་བྃ། གྲྭ་དྲུག་ལ་དགའ་བ་འཁྱིལ་པ་རེ་རེ། གཉིས་པ་དངོས་གཞི་ལ། རྒྱུ་བསྐྱེད་རིམ། འབྲས་བུ་རྫོགས་རིམ་མོ། ། དང་པོ་ལ་གསུམ།
རིམ་གྱི་གསལ་གདབ་པ་དང༌། སེམས་འཛིན་པའོ། ། དང་པོ་ནི། སྙིང་གའི་ཆོས་འབྱུང་གི་བྃ་ཡིག་དེ་ཕྲུ་མ་ཕུས་བཏབ་པ་བཞིན་ཇེ་ཆེར་སོང་ནས་མཐར་ཡངས་ཤིང་རྒྱ་ཆེ་བར་བསྒོམ། རྒྱུད་གཞན་དུ་སྭ་བྷཱ་ཝ་བཤད་པའི་དོད། དེའི་ནང་དུ་རང་གི་རྣམ་པར་ཤེས་པ་བྃ་ཡིག་ཡོངས་སུ་གྱུར་པ་ལས་སོ། ། པད་ཟླར་རོ། ། རྒྱན་མེད། རྒྱན་ཅན་ནོ། ། ཞག་བདུན་བདུན་ནས་དམིགས་པ་སྤོའོ། །
རྫོགས་རིམ་གྱི་སྐབས་སུ་རྗེ་བཙུན་གྱི་ཁྲིད་ཡིག་ཏུ། ནམ་མཁའི་རང་བཞིན་གྱི་ཐིག་ལེ་དབུས་སུ་བསྒོམ་པར་བཤད་ཀྱང་དེའི་མན་ངག་གབ་པ་ཡིན་གྱི། དྲོད་བསྐྱེད་པའི་གདམས་ངག་ཡིན་པས་མེ་རླུང་དབུས་སུ་བསྒོམ་གསུངས་སོ། ། རླུང་ཁ་སྦྱར་ལ་ལག་པ་གཡོན་པས་ཕྲེང་བ་བཟུང་གཡས་སེ་གོལ་ལོ། ། འདི་རྣམས་ཞག་བདུན་མ་མཐའོ། ། ཡང་ཡི་གེའི་ཐིག་ལེ་ལ་དམིགས་པ་དོར། ཧྃ་ཀྵུྃ་སོགས་འབར་འཛག དམིགས་སྐོར་གཅིག་གམ་གཞན་ལ་སྟོན་པའི་ཚེ་དམིགས་ཐུན་རེ་རེའི་འགོར་སྐྱབས་འགྲོ་སེམས་བསྐྱེད་དངོས་གཞིའི་དམིགས་པ་བསྒོམ། རྗེས་དགེ་བའི་རྩ་བ་བསྔོ་བ་དང༌། རྣལ་འབྱོར་མའི་ང་རྒྱལ་གྱིས་སྤྱོད་ལམ་བྱེད་དོ། །
གོམས་ནས་ཐུན་གཅིག་ལ་དམིགས་པ་རྣམས་སྐྱོང་བ་ཡིན་ནོ། ། ཞེས་པ་འདིའང་རྣལ་འབྱོར་མའི་ཟིན་བྲིས་སུ་ཆོས་སྨྲ་བའི་བཙུན་པ་སངས་རྒྱས་ཕུན་ཚོགས་ཀྱིས་སྨྲས་པའོ། ། སརྦ་མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
