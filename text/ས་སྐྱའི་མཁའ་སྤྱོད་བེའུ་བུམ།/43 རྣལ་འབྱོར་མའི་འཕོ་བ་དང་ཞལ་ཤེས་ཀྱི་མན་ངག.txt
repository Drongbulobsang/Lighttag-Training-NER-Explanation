ས་སྐྱའི་མཁའ་སྤྱོད་བེའུ་བུམ།
པོད ༤༣
རྣལ་འབྱོར་མའི་འཕོ་བ་དང་ཞལ་ཤེས་ཀྱི་མན་ངག
༼ཧཱུྃ༽ ༄༅། །རྣལ་འབྱོར་མའི་འཕོ་བ་དང་ཞལ་ཤེས་ཀྱི་མན་ངག་བཞུགས་སོ།། ༈ །ན་མཿཤྲཱི་བཛྲ་ཡོ་གི་ནཱི་ཡེ། རྗེ་བཙུན་ནཱ་རོ་པའི་ལུགས་ཀྱི་མཁའ་སྤྱོད་མའི་སྒྲུབ་ཐབས་ལ་ཞལ་ནས་བརྒྱུད་པའི་མན་ངག་ལ་གསུམ་ལས། དང་པོ་ཚོགས་ཞིང་གི་སྐབས་སུ་མདུན་དུ་རྩ་བའི་བླ་མ་གསུང་རྡོ་རྗེའི་རྣམ་པ་ཅན། སྐུ་མདོག་དམར་པོ་ཞལ་གཅིག་ཕྱག་གཉིས་པ་རྡོ་རྗེ་དང་དྲིལ་བུ་འཛིན་པ་ལ་བརྒྱུད་པའི་བླ་མ་རྣམས་དམར་པོ་ཌཱ་མ་རུ་དང་ཁ་ཊྭཱཾ་ག་དང་ཐོད་པ་འཛིན་པར་བསྒོམ་པ་ནི། བླ་མའི་གསུང་གིས་སློབ་མའི་རྒྱུད་ལ་ཕན་འདོགས་པའི་རྟེན་འབྲེལ་ཡིན་གསུང༌། རྫོགས་རིམ་དུས་སུ་སེམས་ལྟེ་བར་བསྟིམ་ཞེས་པ། སྔར་ཚོགས་ཞིང་གི་དུས་སུ་བསྒོམ་པའི་ལྟེ་བའམ། སྙིང་ཁའི་བྃ་ཡིག་ལའོ། །
ཐུན་འཇོག་དུས་སུ་ལུས་གནད་དང་ལྡན་པས་རང་གི་ལུས་ཀྱི་དབུས་སུ། རྩ་དབུ་མ་ཆོས་བཞི་ལྡན། གཡས་སུ་རོ་མ་མེའི་རང་བཞིན་དམར་པོ། གཡོན་དུ་རྐྱང་མ་ཆུའི་རང་བཞིན་དཀར་པོ་བསྒོམ་ལ་རྩ་གསུམ་པོ་ ་་་་་ཕྲ་སྡོམ་སྦ་ལྕག་འབྲིང་པོ་ཙམ་ མར་སྣེ་ལྟེ་བར་ཟུག་པའོ། ། ལྟེ་བར་རྗེ་བཙུན་མ་མཐེ་བོང་ཙམ་ཞིག་བསམ་ལ། དེ་ལས་དེ་འདྲ་བ་ཞིག་གཡས་རོ་མ་ནས་དམར་ཧྲི་ལི་ལི་བྱོན། སྣ་བུག་གཡས་ནས་ཐོན། ནམ་མཁའི་མཐས་གཏུགས་པའི་སེམས་ཅན་ཐམས་ཅད་ཀྱི་དོན་བྱས། སླར་བྱོན་ནས་སྣ་བུག་གཡོན་ནས་གཡོན་རྐྱང་མ་ནས་མར་ཞུགས་ཏེ། ལྟེ་བའི་རྗེ་བཙུན་མ་ལ་ཐིམ་པར་བསམ་ལ་རླུང་བུམ་པ་ཅན་བཟུང༌།
ཡང་ལྟེ་བའི་རྗེ་བཙུན་མ་ལས་དེ་འདྲ་བ་སྤྲུལ་ཏེ་གཡས་རོ་མ་ནས་བྱོན། སྣ་བུག་གཡས་ནས་ཐོན་པ་སོགས་སྔར་བཞིན་ཡང་ཡང་བྱས་ནས། མཐར་ལྟེ་བའི་རྗེ་བཙུན་མ་དེའི་ཞབས་གཡས་གཡོན་གྱིས་རོ་རྐྱང་གཉིས་ལ་རེག་པས། གཡས་གཡོན་གྱི་རོ་རྐྱང་གཉིས་བསྡུས་ཏེ། རྗེ་བཙུན་མ་དབུ་མའི་ནང་དུ་ཡར་བྱོན་པས་རོ་རྐྱང་གཉིས་ཀྱང་དབུ་མར་རིམ་རིམ་ཞུགས། མཐར་སྙིང་གར་སླེབས་ཙ་ན། རྩའི་གཟུགས་སུ་གྱུར་ནས་དབུ་མར་རྩ་གཉིས་ཞུགས། དབུ་མ་ཡང་མགྲིན་པ་ནས་ཡར་དང་སྤྱི་བོ་ནས་མར་ཇེ་ཐུང་ལ་སོང་ནས་སྨིན་མཚམས་ཀྱི་ཐད་དུ་སླེབ་པ་དང༌། དབུ་མ་ཡང་ནམ་མཁའ་ལ་འཇའ་ཡལ་བ་ལྟར་མི་དམིགས་པར་བསྒོམ་ལ་རང་གི་རྣམ་ཤེས་ཀྱི་ངོ་བོར་གྱུར་བའི་སྔར་གྱི་རྗེ་བཙུན་མའི་སྐུ་དེ་སྣ་བུག་གཡས་ནས་ཐོན་ཏེ། མཁའ་སྤྱོད་དང་བདེ་བ་ཅན་དུ་བྱོན་པར་བསམས་ལ།
དགེ་བ་འདི་ཡིས་མྱུར་དུ་བདག ། མཁའ་སྤྱོད་མ་དངོས་འགྲུབ་གྱུར་ནས་སོགས་དང༌། རྒྱལ་བའི་དཀྱིལ་འཁོར་བཟང་ཞིང་དགའ་བ་དེར་སོགས་ཀྱི་སྨོན་ལམ་བྱའོ། ། རྗེ་བཙུན་མའི་ཞལ་གདམས་བླ་མ་ས་སྐྱ་པའི་མན་ངག་གི༌། ཁ་ཅིག་འདིར་སྤྱི་བོ་དང༌། ཁ་དང་སྙིང་ཁ་ནས་འཕོ་བར་འདོད་པ་ནི་མི་འཐད་དེ། ལུང་རིགས་མན་ངག་གསུམ་དང་འགལ་བའི་ཕྱིར་རོ། ། དང་པོ་ལུང་དང་འགལ་བ་ནི། སྣ་བུག་གཡས་ནས་རྩ་ལམ་སྦྱང་བར་དངོས་སུ་བཤད་པ་དང་འགལ་ལོ། ། གཉིས་པ་རིགས་པ་དང་འགལ་ཏེ།
འཕོ་ལམ་སྣ་བུག་གཡས་ནས་སྦྱངས་ནས། སྤྱི་བོར་དང་སྙིང་ཁ་ནས་འཕོ་བ་མི་རིགས་པའི་ཕྱིར་རོ། ། དཔེར་ན་རྟ་ཐོག་ནས་མདའ་འཕེན་པའི་ཕྱིར་རྟའི་རྒྱུགས་གཡས་སུ་སྦྱངས་ནས། མདའ་འཕེན་པའི་ཚེ། དེ་ལས་གཞན་པའི་ཕྱོགས་ནས་རྟ་རྒྱུག་བྱེད་པ་དང་འདྲ་བའམ། ཡང་ན་ཆུ་འདྲེན་པའི་ཕྱིར་གཡས་ཕྱོགས་ཀྱི་ཡུར་བའི་སྐྱོན་རྣམས་བསལ་ནས་ཆུ་འདྲེན་པའི་ཚེ་དེ་ལས་གཞན་པའི་རི་སྒང་སོགས་ནས་འདྲེན་པ་བཞིན་ནོ། ། གསུམ་པ་མན་ངག་ནི། ཡང་དག་པའི་བླ་མ་བརྒྱུད་པ་རྣམས་ཀྱིས་རྩ་བའི་གཞུང་ནས་བཤད་པ་བཞིན་འཕོ་ས་སྣ་བུག་གཡས་ནས་རྩ་ལམ་སྦྱང་བ་ལྟར། འཕོ་བའི་ཚེ་ཡང་སྣ་བུག་གཡས་ནས་འཕོ་བར་བཞེད་པ་ནི་དམ་པ་རྣམས་ཀྱི་མན་ངག་ཡིན་པས་དེ་དང་འགལ་བའི་ཕྱིར་རོ། ། དེས་ན་སྣ་བུག་གཡས་ནས་འཕོ་བར་བཞེད་པ་ནི།
ཡང་དག་པའི་གདམས་པའོ།། ༈ །།ན་མཿཤྲཱི་བཛྲ་ཡོ་གི་ནཱི་ཡེ། རྗེ་བཙུན་ནཱ་རོ་མཁའ་སྤྱོད་ཀྱི་ཞལ་ཤེས་དབང་བཞི་ལུས་བསྒྲིགས་ནི། རང་སྐད་ཅིག་གིས་རྗེ་བཙུན་མར་བསྒོམ་པ་ནི་སྦྱང་གཞི་སྐྱེ་གནས་བཞིའི་ནང་ནས་རྫུས་སྐྱེས་སྦྱང་བས་བུམ་དབང་གི་ལམ། ལྟེ་བར་འཁོར་ལོ་ལྔ་གསལ་འདེབས་པ་གསང་དབང༌། གསང་གནས་སུ་དགའ་བ་འཁྱིལ་བ་ལ་སེམས་གཏད་པས་བདེ་བའི་ཡེ་ཤེས་སྐྱེས་པ་ཤེས་རབ་ཡེ་ཤེས། དེ་རྣམས་བདེ་སྟོང་དུ་ཤེས་པ་དབང་བཞི་པའི་ལམ་ཡིན་གསུངས་སོ།། ༈ །འཁོར་ལོ་ལྔ་གསལ་འདེབས་པ་ནི། ཆོས་འབྱུང་དང་པོ་གསང་གནས་བདེ་ཆེན། ཆོས་འབྱུང་གཉིས་པ་ལྟེ་བ་སྤྲུལ་འཁོར་ཟླ་བའི་དཀྱིལ་འཁོར་ཟླམ་མོ།
སྙིང་ཁ་ཆོས་འཁོར་ཝཾ་ཡིག་གིས་ཡ་ར་ལ་གསུམ་མཚོན་པ། ། མགྲིན་པ་ལོངས་སྤྱོད་ཝཾ་ཡི་གི་མཐར་ཨོཾ་གསུམ་མས་བསྐོར་བ། སྤྱི་བོ་བདེ་ཆེན་དབྱངས་ཡིག་གི་ངོ་བོ་སྔགས་ཕྲེང་གིས་བསྐོར་བའོ། །། ༈ །ངོ་བོ་དགའ་བ་བཞི་ལས་རྣམ་པ་འཁྱིལ་བར་གནས་པས་ན་དགའ་བ་འཁྱིལ་བའོ། ། གྲྭ་བཞི་ཞེས་པ་ཟུར་གྱེན་བསྟན་གསུམ་འོག་དང་བཞི་ཡིན་ནོ། ། འོག་མ་བྲི་བྱ་ལ་མེད། དེའི་རྒྱུ་མཚན་དགའ་བ་སོགས་བཞི་ཡིན་པས་ལྷན་སྐྱེས་གཟུགས་དང་བྲལ་བར་བསྟན་པ་ཡིན་ནོ། ། ཞེས་པ་གོང་འོག་གི་མན་ངག་གཉིས་པོ་འདི་ཡང་བླ་མའི་གསུང་ངོ༌།། ༈ །སྣོད་བཅུད་སྦྱང་ཕྱིར་འོད་ཟེར་གྱིས། ། དག་པའི་ལྷ་རྟེན་རང་ལུས་བསྡུ། །
ཡྃ་ལ་དབང་དང་རྩ་ལམ་སྦྱང༌། ། གཟུང་ འཛིན་གཉིས་བྲལ་ཞལ་ཤེས་གསུམ། ། ཞེས་པ་བླ་མའི་ཞལ་ལས་ཤེས་སོ། ། ཡི་གེ་ཆུང་བ་འདི་རྣམས་མཁས་གྲུབ་གུང་རུ་ཤེས་རབ་བཟང་པོའི་གསུང་བཞིན་མཆན་བུའི་ཚུལ་དུ་མངའ་རིས་པ་ཚུལ་ཁྲིམས་འོད་ཟེར་གྱིས་བྲིས་པའོ། ། མངྒ་ལཾ་བྷ་ཝན་ཏུ། དགེའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
