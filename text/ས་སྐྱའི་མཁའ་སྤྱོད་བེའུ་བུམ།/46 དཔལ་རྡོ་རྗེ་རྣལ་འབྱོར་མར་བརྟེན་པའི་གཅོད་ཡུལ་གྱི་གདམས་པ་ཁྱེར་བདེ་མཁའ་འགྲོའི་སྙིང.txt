ས་སྐྱའི་མཁའ་སྤྱོད་བེའུ་བུམ།
པོད ༤༦
དཔལ་རྡོ་རྗེ་རྣལ་འབྱོར་མར་བརྟེན་པའི་གཅོད་ཡུལ་གྱི་གདམས་པ་ཁྱེར་བདེ་མཁའ་འགྲོའི་སྙིང་གི་ཐིག་བཅུད།
༼ཧཱུྃ༽ ༄༅། །དཔལ་རྡོ་རྗེ་རྣལ་འབྱོར་མར་བརྟེན་པའི་གཅོད་ཡུལ་གྱི་གདམས་པ་ཁྱེར་བདེ་མཁའ་འགྲོའི་སྙིང་གི་ཐིག་བཅུད་བཞུགས་སོ།། ༈ །ཕ་བླ་མར་བཏུད་ནས་གནས་ཡུལ་དང༌། ། དུར་ཁྲོད་དུ་སྤྱོད་པའི་བརྟུལ་ཞུགས་ཀྱིས། ། ཉམས་བདེ་སྟོང་སྦར་ཞིང་བདག་འཛིན་དགྲ། ། སྐད་ཅིག་མར་གཅོད་པའི་གསང་ཆོས་འབྲི། ། དབྱིངས་ནམ་མཁར་སེང་ཁྲི་པད་ཉིའི་སྟེང༌། ། རྗེ་རྒྱལ་བ་ཀུན་ཡུམ་རྣལ་འབྱོར་མར། ། མདུན་ཡི་དམ་གཡས་སུ་སངས་རྒྱས་དང༌། ། རྒྱབ་དམ་ཆོས་གཡོན་ཕྱོགས་དགེ་འདུན་ཚོགས། །
སྟེང་རྩ་བརྒྱུད་བླ་མ་མཐའ་སྐོར་དུ། ། སྐྱབས་རྒྱལ་བ་སྲས་དང་བཅས་པ་རྣམས། ། མདངས་འཇའ་དང་འོད་ཀྱི་གུར་ཁང་དབུས། ། བྱིན་རླབས་ཀྱི་གཟི་བྱིན་ཐིབས་སེ་བཞུགས། ། བདག་མཁའ་མཉམ་འགྲོ་ཀུན་བྱང་ཆུབ་བར། ། དགྲ་འཁོར་བའི་འཇིགས་ལས་སྐྱོབ་པའི་ཕྱིར། ། ཡིད་ཁྱེད་ཤེས་བློ་གཏད་ལིང་བསྐྱུར་གྱིས། ། མགོན་དཀོན་མཆོག་གསུམ་ལ་སྐྱབས་སུ་མཆི། ། མ་རིགས་དྲུག་སྲིད་པའི་འཁྲུལ་འཁོར་གྱིས། ། བཟོད་དཀའ་བར་མནར་བའི་སྡུག་བསྔལ་ལས། །
བདག་ཁོ་ནས་བླ་མེད་རྫོགས་བྱང་པར། ། དུས་མྱུར་བ་ཉིད་དུ་བསྒྲལ་བར་བྱ། ཕཊཿ དཔལ་རྡོ་རྗེ་ཆོས་དང་རྣལ་འབྱོར་མར། ། རྗེ་ནཱ་རོ་ཏ་པ་ཡབ་སྲས་སོགས། ། སྐྱབས་རྩ་བར་བརྒྱུད་པའི་བླ་མ་ལ། ། ཡིད་མོས་གུས་དྲག་པོས་གསོལ་བ་འདེབས། ། གནས་རི་ཁྲོད་ཟིན་ཅིང་ངེས་འབྱུང་དང༌། ། བྱམས་སྙིང་རྗེ་བྱང་ཆུབ་སེམས་མཆོག་འབྱོངས། ། དོན་གནས་ལུགས་སྤྲོས་བྲལ་རང་ཞལ་མཇལ། །
རྟེན་འདི་རུ་གྲོལ་བར་བྱིན་གྱིས་རློབས། ཕཊཿ ལུས་པགས་པ་གསེར་གྱི་ས་གཞིར་གདལ། ། བྱང་ཁོག་གི་ལྷུན་པོ་དཔང་མཐོར་བརྩེགས། ། ཡན་ལག་གི་གླིང་དང་གླིང་ཕྲན་བཀོད། ། རྗེ་སྐྱབས་ཡུལ་རྣམས་དགྱེས་པའི་ཞིང་དུ་འབུལ། ཕཊཿ རང་སེམས་ཀྱི་ངོ་བོ་རྣལ་འབྱོར་མ། ། སྟེང་ནམ་མཁར་འཐོན་པས་གྲི་གུག་གིས། ། མགོ་གཅོད་པ་ཐོད་པའི་སྒྱེད་པུར་བཀལ། །
ལུས་ཤ་རུས་ཕུང་པོ་ཁྲག་མཚོར་བསྐྱིལ། ཕཊཿ དེ་རླུང་མེ་སྦྱོར་བས་བཀོལ་བའི་སྟེང༌། ། འབྲུ་གསུམ་གྱིས་བདེ་གཤེགས་བྱིན་རླབས་བཀུག ། སྐྱོན་ཀུན་སྦྱངས་ཡེ་ཤེས་བདུད་རྩིར་བསྒྱུར། ། དུས་ནམ་ཡང་འཛད་པ་མེད་པར་སྤེལ། ཕཊཿ དཔལ་རིགས་བརྒྱའི་ཁྱབ་བདག་རྡོ་རྗེ་ཆོས། ། མགོན་རྩ་བར་བརྒྱུད་པའི་བླ་མ་ལ། ། ལུས་ཟག་མེད་བདུད་རྩིའི་མཆོད་པར་འབུལ། །
མཆོག་ཐུན་མོང་དངོས་གྲུབ་སྩལ་དུ་གསོལ། ཕཊཿ ལྷ་རྡོ་རྗེ་བཙུན་མོ་རྒྱལ་བའི་ཡུམ། ། རྒྱུད་རྣམ་བཞིའི་ཡི་དམ་དཀྱིལ་འཁོར་ལ། ། ལུས་ཟག་མེད་བདུད་རྩིའི་མཆོད་པར་འབུལ། ། བདག་ཚེ་གཅིག་མཁའ་སྤྱོད་འགྲུབ་པར་མཛོད། ཕཊཿ ཞིང་གནས་ཡུལ་དཔའ་བོ་ཌཱ་ཀིའི་ཚོགས། ། ཆོས་སྐྱོང་བའི་སྲུང་མ་དམ་ཅན་ལ། ། ལུས་ཟག་མེད་བདུད་རྩིའི་མཆོད་པར་འབུལ། །
རྐྱེན་བར་ཆད་ཀུན་སོལ་མཐུན་རྐྱེན་སྒྲུབས། ཕཊཿ ལུས་བདུད་རྩི་སྲིད་ཞིའི་འདོད་ཡོན་གྱི། ། ནོར་མ་ཚང་མེད་པས་མཆོད་སྦྱིན་མགྲོན། ། ཀུན་ཇི་ལྟར་འདོད་པའི་འབྱོར་པ་ཡི། ། ལུས་ཟག་མེད་ཀྱི་ངོ་བོར་མཉེས་ཤིང་ཚིམ། ཕཊཿ གདོན་ལན་ཆགས་རིགས་དྲུག་སྙིང་རྗེའི་མགྲོན། ། ཀུན་བདུད་རྩིའི་རྒྱ་མཚོ་འདིས་ཚིམས་ནས། ། ལུས་ལྷ་དང་སེམས་ཉིད་ཆོས་ཀྱི་སྐུར། །
སངས་རྒྱས་ནས་མཁའ་སྤྱོད་གནས་སུ་གཤེགས། ཕཊཿ སླར་རང་ལུས་ཐོལ་སྐྱེས་ལིང་གིས་འགྱེལ། ། འོག་ས་གཞིའི་ཁྱོན་མཉམ་པགས་པ་བཀྲམ། ། ཤ་རི་བོ་རུས་པའི་གྲམ་བུར་གདལ། ། ཁྲག་ཀླད་ཞག་ནང་རོལ་དམར་རྩར་སྤུང༌། ཕཊཿ ཁྱོད་སྣང་སྲིད་ལྷ་འདྲེ་དྲེགས་པའི་ཚོགས། ། གཟུགས་ཅིར་ཡང་བསྒྱུར་བའི་འཕྲུལ་པོ་ཆེ། ། མཐུ་ནུས་པའི་སྟོབས་ཀྱི་ཤུགས་བསྐྱེད་དེ། །
ཆར་དྲག་པོའི་སྤྲིན་བཞིན་གཏིབས་ལ་ཤོག ཕཊཿ ངས་གཅེས་པར་ཕོངས་པའི་ལུས་སྟེར་ན། ། ཤ་རུས་པའི་ཕུང་པོ་ཆེམ་གྱིས་ཟོ། ། དམར་ཁྲག་ཆེན་རྒྱ་མཚོ་ཧུབ་ཀྱིས་དྲངས། ། གོས་ཞིང་ཆེན་གཡང་གཞི་ལིང་གྱིས་གྱོན། ཕཊཿ སྟེར་མ་ནུས་རྣལ་འབྱོར་སྙིང་སྟོབས་ཆུང༌། ། ཟ་མ་ནུས་ལྷ་འདྲེ་རྩལ་རེ་ཞན། ། ཆོ་འཕྲུལ་གྱི་རྩལ་དགུ་སྤྲུག་ལ་ཐོང༌། །
ཏིལ་ཙམ་གྱི་ལྷག་མ་མེད་པར་གྱིས། ཕཊཿ སེམས་སྐྱེ་འགགས་གནས་པའི་ཚུལ་མེད་པར། ། དབྱིངས་ནམ་མཁའ་ལྟ་བུར་སུ་ཡིས་བསྡིག ། ལུས་སྒྱུ་མ་འདི་ངེས་པར་འདོར་དགོས་པས། ། དུས་ད་རེས་བཏང་བ་ཚོགས་ཀྱི་མཆོག ། ཕཊཿ ཀུན་དགའ་མགུ་རངས་ནས་གདུག་སེམས་ཞི། ། རྒྱུད་བྱང་ཆུབ་སེམས་ཀྱི་བདུད་རྩིས་བརླན། ། རང་སོ་སོའི་གནས་སུ་ད་སོང་ལ། །
གཏན་བདེ་བ་ཐར་པའི་གྲོང་དུ་གཤེགས། ཕཊཿ མཆོད་བྱ་དང་མཆོད་བྱེད་ཀྱི་འཁོར་གསུམ་སོགས། ། དོན་རང་ངོས་ནས་གྲུབ་པའི་གཏད་སོ་བྲལ། ། ཕྱི་ཐ་སྙད་རྒྱུ་འབྲས་མི་བསླུ་བའི། ། རྟེན་འབྲེལ་གྱི་ལྟད་མོ་མཚར་པོ་ཆེ། ཕཊཿ ལས་བསོད་ནམས་མཐུ་འདིས་བདག་གཞན་འགྲོ། ། དུས་སྙིགས་མའི་ཚེ་འདིར་མཁའ་སྤྱོད་དུ། ། མགོན་ཧེ་རུ་ཀ་དཔལ་ཡབ་ཡུམ་གྱི། །
ཐུགས་རྡོ་རྗེའི་ཀློང་དུ་གྲོལ་གྱུར་ཅིག ། ཕཊཿ ཅེས་རྗེ་བཙུན་རྡོ་རྗེ་རྣལ་འབྱོར་མ་ལ་བརྟེན་པའི་ཟབ་མོ་བདུད་ཀྱི་གཅོད་ཡུལ་འཇུག་བདེར་སྤེལ་བ་འདི་ཡང་རང་ཉིད་ཀྱི་ཉམས་ལེན་དང་ལྷག་པའི་ལྷ་འདིའི་རྣལ་འབྱོར་ལ་བརྩོན་པའི་སྐལ་མཉམ་གཞན་ལའང་ཕན་དུ་རེ་བས་སྔ་ནས་འབྲི་འདུན་ཐོག་སྡེ་པ་ཆོས་མཛད་སྐལ་བཟང་ལེགས་གྲུབ་ཙཱ་རི་ཏྲ་སོགས་གནས་ཆེན་བསྐོར་བར་བྱོན་སྐབས་བསྐུལ་བས་མཚམས་སྦྱར་ཏེ། རྒྱལ་ཁམས་ཉུལ་བའི་བྱ་བྲལ་བ་འཕགས་པ་དགེ་ལེགས་རྒྱལ་མཚན་དཔལ་བཟང་པོས་བསམ་ཡས་མི་འགྱུར་ལྷུན་གྱིས་གྲུབ་པའི་གནས་མཆོག་ཆེན་པོར་བྲིས་པའོ།། །། སརྦ་དཱ་ཤཱུ་བྷཾ།། ༈ །རྗེ་བཙུན་ནཱ་རོ་མཁའ་སྤྱོད་མའི་ཀུ་སཱ་ལིའི་ཚོགས་བསགས་དང་འབྲེལ་བར་གཉིས་འཛིན་འཁྲུལ་པ་གཅོད་པའི་མན་ངག་གནད་ཀྱི་སྤུ་གྲི་ཞེས་བྱ་བ་བཞུགས་སོ།། ༈ །ཨོཾ་སྭ་སྟི། བདེ་ཆེན་ཡེ་ཤེས་དགའ་བཞིའི་འཛུམ་དཀར་གྱིས། ། རིང་ནས་འཁྱུད་པའི་སྟོང་ཉིད་བུ་མོའི་གཟུགས། ། རྣམ་ཀུན་མཆོག་ལྡན་དབྱིངས་ཀྱི་ཡུམ་ཆེན་མོར། །
ཡོངས་ཤར་རང་རིག་དོན་གྱི་ཕག་མོར་འདུད། ། ཆོས་ཀུན་སེམས་ལས་གུད་ན་མ་མཆིས་ཀྱང༌། ། གཉིས་འཛིན་འཁྲུལ་པར་ཤར་བའི་འདྲེ་བོ་ཆེ། ། རེ་དོག་དཔུང་བཅས་གཅིག་ཆར་གཅོད་པའི་མཚོན། ། མན་ངག་གནད་ཀྱི་སྤུ་གྲི་འདི་ན་སྤེལ། ། ཞེས་མཆོད་པར་བརྗོད་ནས་འདིར་རྗེ་བཙུན་ནཱ་རོ་མཁའ་སྤྱོད་མའི་ཀུ་སཱ་ལིའི་ཚོགས་བསགས་དང་འབྲེལ་བར་གཅོད་ཀྱི་གདམས་པ་ཉམས་སུ་བླང་བདེར་འགོད་པ་ལ་དོན་གསུམ་སྟེ། དོགས་པ་གཅོད་པ། གདམས་པ་དངོས་བཤད་པ། མཐའ་དཔྱོད་ཅུང་ཟད་སྨོས་པའོ། ། དང་པོ་ནི།
སྤྱིར་ནཱ་རོ་མཁའ་སྤྱོད་ཀྱི་ཆོས་སྐོར་འདི་ལ། རྗེ་བཙུན་གོང་མ་རྣམས་ཀྱིས་གཅོད་ཀྱི་མིང་འདོགས་མཛད་པའི་ཡི་གེ་མེད་ཀྱང་སློབ་བཤད་ཀྱི་ཁྲིད་འཆད་པའི་སྐབས་སུ་ཞལ་ཤེས་གསུམ་འབྱུང་བའི་དང་པོའི་ནང་ཚན་ཀུ་སཱ་ལིའི་ཚོགས་བསགས་འདི་ལ་གཅོད་ཅེས་པའི་མིང་འདོགས་དང༌། དམིགས་པའི་གསལ་འདེབས་སུ་ཕཊ་སྦྱོར་བའི་ཕྱག་ལེན་མེད་པ་མ་གཏོགས་གདམས་ངག་གི་མགོ་མཇུག་ཐམས་ཅད་མ་གཅིག་གིས་གཅོད་ཡུལ་ནས་གསུང་བའི་ལུས་སྦྱིན་དང་ཁྱད་པར་མི་འདུག་པས་དེ་ལ་དགོངས་ནས། གནས་གསར་རྡོ་རྗེ་འཆང་གི་དངོས་སློབ་འཕགས་པ་དགེ་ལེགས་རྒྱལ་མཚན་གྱིས་གཙོ་བོར་ཀུ་སཱ་ལིའི་ཚོགས་བསགས་ལ་ཁོག་ཕུབ་ཅིང༌། མ་གཅིག་གི་གསུང་ལས་ཀྱང་ཅུང་ཟད་ཁ་སྐོང་ནས་ནཱ་རོ་མཁའ་སྤྱོད་ལ་བརྟེན་པའི་གཅོད་མཁའ་འགྲོའི་སྙིང་བཅུད་དུ་གྲགས་པ་དེ་ཉིད་མཛད་པ་ཡིན་པས། ལུགས་འདི་ལ་གཅོད་ཀྱི་མིང་འདོགས་ཡེ་ནས་མི་རུང་བའི་ཀླན་ཀ་མེད་དོ། ། གཉིས་པ་ལ་ཐོག་མར་སྐྱབས་ཡུལ་གསལ་གདབ་པ་ནི། སྣང་སྟོང་སྤྲོས་བྲལ་ངང་ལས་གཞལ་ཡས་ཁང༌། ། མཚན་ཉིད་ཀུན་རྫོགས་དབུས་སུ་རིན་ཆེན་ཁྲིར། ། རྩ་བའི་བླ་མ་སངས་རྒྱས་རྡོ་རྗེ་ཆོས། །
དུས་གསུམ་རྒྱལ་ཀུན་འདུས་པའི་ངོ་བོར་གྱུར། ། ཅེས་བརྗོད་ཅིང་བསམ། སྐྱབས་འགྲོ་ནི། མ་རིག་འཁྲུལ་སྣང་ལྷ་འདྲེས་གཙོ་བྱས་པའི། ། མཁའ་མཉམ་འགྲོ་ཀུན་དེང་ནས་བྱང་ཆུབ་བར། ། སྐྱབས་གསུམ་ཀུན་འདུས་རྩ་བའི་བླ་མ་ལ། ། སྙིང་ཁོང་རུས་པའི་གཏིང་ནས་སྐྱབས་སུ་མཆི། ། ལན་གསུམ། སེམས་བསྐྱེད་ནི། ཀྱེ་མ་འགྲོ་ཀུན་འཁོར་བར་སྙུག་རེ་རིང༌། །
དེ་ལས་སྐྱོབ་ཕྱིར་བདག་གིས་སྐུ་བཞིའི་གྲོང༌། ། ཉུལ་ཏེ་འགྲོ་རྣམས་གཏན་བདེའི་གནས་སུ་འགོད། ། དེ་ཕྱིར་ཟབ་གསང་ལམ་འདི་ཉམས་ལེན་བགྱི། ། ལན་གསུམ། འཁོར་འདས་ཆོས་ཀུན་སྟོང་པའི་རང་མདངས་ལས། ། དྭངས་མ་ལྔ་ལྡན་འཇའ་འོད་འཁྱིལ་པའི་ཀློང༌། ། རིན་ཆེན་ལས་གྲུབ་བཀོད་ལེགས་གཞལ་ཡས་ཁང༌། ། སྟོང་གསུམ་ཁྱབ་པའི་གསེར་ཞུན་ཁྲི་ཡི་སྟེང༌། ། སྣ་ཚོགས་ཆུ་སྐྱེས་ཟླ་ཉི་བརྩེགས་པའི་དབུས། ། དྲིན་ཅན་བླ་མ་སངས་རྒྱས་རྡོ་རྗེ་ཆོས། །
དམར་གསལ་ཞལ་གཅིག་ཕྱག་གཉིས་རྡོར་དྲིལ་འཛིན། ། རིན་ཆེན་རྒྱན་དང་དར་གྱི་ན་བཟས་མཛེས། ། དྭངས་ཤེལ་ལྟར་གསལ་རུས་པའི་རྒྱན་དྲུག་འཕྱར། ། བཅུ་དྲུག་ཉམས་ལྡན་རྡོ་རྗེ་སྐྱིལ་ཀྲུང་བཞུགས། ། སྐྱབས་ཀུན་འདུས་ཞལ་མགོན་དེའི་མཐའ་སྐོར་དུ། ། བརྒྱུད་པའི་བླ་མ་དཔའ་བོ་ཌཱ་ཀིའི་ཚོགས། ། ཡི་དམ་ཞི་ཁྲོ་སངས་རྒྱས་བྱང་སེམས་དང༌། ། ཆོས་སྐྱོང་ནོར་ལྷ་སོ་སོའི་འཁོར་དང་བཅས། ། དགྱེས་འཛུམ་བརྩེ་བས་དགོངས་བཞིན་བཞུགས་པ་ཡི། ། གནས་གསུམ་གསལ་སྣང་མ་འགགས་ཆུ་ཟླ་བཞིན། །
འབྲུ་གསུམ་གྱིས་མཚན་ཐུགས་སྲོག་ཧཱུྃ་ཡིག་ལས། ། འོད་ཟེར་འཕྲོ་འདུས་སྲས་བཅས་རྒྱལ་བ་ཀུན། ། སྤྱན་དྲངས་གཉིས་མེད་ཐིམ་པས་ལྷ་ཚོགས་རྣམས། ། སྐྱབས་གནས་ཐམས་ཅད་འདུས་པའི་ངོ་བོར་གྱུར། ། སྐྱབས་མཆོག་རྡོ་རྗེ་ཆོས་དང་རྣལ་འབྱོར་མ། ། ནཱ་རོ་ཏ་པ་རྗེ་བཙུན་གོང་མ་ལྔ། ། ཚར་ཆེན་ཡབ་སྲས་བརྒྱུད་འཛིན་བཅས་པ་སོགས། ། རྩ་བརྒྱུད་བླ་མ་རྣམས་ལ་གསོལ་བ་འདེབས། ། བདག་འཛིན་རྩ་བ་ཆོད་པར་བྱིན་གྱིས་རློབས། ། གཉིས་སྣང་འཁྲུལ་པ་ཞི་བར་བྱིན་གྱིས་རློབས། །
རེ་དོག་དབྱིངས་སུ་ཐིམ་པར་བྱིན་གྱིས་རློབས། ། བདུད་བཞི་རྩད་ནས་ཆོད་པར་བྱིན་གྱིས་རློབས། ། བཅོས་མིན་སྙིང་རྗེ་སྐྱེ་བར་བྱིན་གྱིས་རློབས། ། འདྲེ་གདོན་སེམས་སུ་ཤར་བར་བྱིན་གྱིས་རློབས། ། ཚོགས་གཉིས་མྱུར་དུ་རྫོགས་པར་བྱིན་གྱིས་རློབས། ། ཚེ་འདིར་སངས་རྒྱས་ཐོབ་པར་བྱིན་གྱིས་རློབས། ། པགས་པ་གསེར་གྱི་ས་གཞིར་བདལ་བའི་དབུས། ། སྒལ་ཚིག་རི་རྒྱལ་ཡན་ལག་གླིང་ཕྲན་བཞི། ། འདྲེན་བྱེད་ཟུང་ནི་ཉི་ཟླའི་རང་བཞིན་དང༌། ། ཕྱི་ནང་དོན་སྣོད་ལྷ་མིའི་དཔལ་འབྱོར་ཚོགས། །
མི་ཟད་ནམ་མཁའ་མཛོད་དུ་སྤྲོས་པ་འདི། ། མཚུངས་མེད་སྐྱབས་གནས་དམ་པའི་ཚོགས་ལ་འབུལ། ། བཞེས་ནས་འགྲོ་ཀུན་སྐུ་བཞིའི་རྒྱལ་སྲིད་ལ། ། རིང་མིན་ལོངས་སུ་སྤྱོད་པར་བྱིན་གྱིས་རློབས། ཕཊ། རང་རིག་སྐྱེ་མེད་རྡོ་རྗེ་རྣལ་འབྱོར་མ། ། ཨ་ཝ་དྷཱུ་ཏིའི་ལམ་ནས་མཁར་འཕགས་ཏེ། ། ཕྱག་གཡས་རྣོ་བའི་དཔལ་ལྡན་གྲི་གུག་གིས། ། ཐོད་པ་བཅད་དེ་སྟོང་གསུམ་ཁྱབ་པར་བཀོད། ། གཟུགས་ཕུང་གྲི་གུག་འབར་བས་རིམ་བཞིན་གཏུབས། །
ཐོད་པའི་ནང་དུ་ཤ་རུས་རི་ལྟར་སྤུངས། ། དམར་ཆེན་ཁྲག་གི་ཆུ་རྒྱུན་མཚོ་ལྟར་བསྐྱིལ། ། དེ་ཀུན་རང་བྱུང་ཡེ་ཤེས་མེ་ཆེན་གྱིས། ། བཀོལ་ཞིང་ཞུ་བས་ཡེ་ཤེས་བདུད་རྩིའི་མཚོ། ། འོ་མའི་སྙིང་པོ་ལྟར་དཀར་རོ་བརྒྱ་ལྡན། ། ནུས་མཐུ་ཕུན་ཚོགས་མཐོང་ཐོས་དྲན་རེག་གིས། ། བདེ་ཆེན་ཡེ་ཤེས་བསྐྱེད་པའི་རྫས་སུ་གྱུར། ཕཊ། རང་སེམས་ཕག་མོར་གསལ་བའི་ཐུགས་ཀ་ནས། ། ཡིད་འཕྲོག་མཆོད་པའི་ལྷ་མོ་མཛེས་སྡུག་ཅན། །
བནྡྷའི་ཞལ་བུ་ཐོགས་པ་གྲངས་མེད་འཕྲོས། ། བདུད་རྩིའི་དགའ་སྟོན་འགྱེད་ལ་བརྩོན་པར་གྱུར། ། ཟུང་འཇུག་སྐུ་བཞིའི་ངོ་བོ་རྡོ་རྗེ་འཆང༌། ། བཀའ་དྲིན་མཉམ་མེད་རྩ་བའི་བླ་མ་ལ། ། བདག་ལུས་ཟག་མེད་བདུད་རྩིའི་མཆོད་པ་འབུལ། ། མཆོག་དང་ཐུན་མོང་དངོས་གྲུབ་སྩལ་དུ་གསོལ། ། ཤླཽ་ཀ་འདི་གསུམ་མམ་བདུན་བརྗོད། ཟབ་གསང་གདམས་པ་གནད་འགག་མ་འཕྱུགས་པར། ། གཅིག་ནས་གཅིག་བརྒྱུད་རིག་འཛིན་བླ་མ་ལ། ། བདག་ལུས་ཟག་མེད་བདུད་རྩིའི་མཆོད་པ་འབུལ། །
མཆོག་དང་ཐུན་མོང་དངོས་གྲུབ་སྩལ་དུ་གསོལ། ། རྗེས་ཆགས་བདེ་ཆེན་ཡེ་ཤེས་དགའ་བཞིའི་རོས། ། གང་ཐུགས་རྣམ་པར་མྱོས་པའི་ཡི་དམ་ལྷར། ། བདག་ལུས་ཟག་མེད་བདུད་རྩིའི་མཆོད་པ་འབུལ། ། མཆོག་དང་ཐུན་མོང་དངོས་གྲུབ་སྩལ་དུ་གསོལ། ། ཞི་བསིལ་ཐུགས་རྗེའི་ཡེ་ཤེས་འཛུམ་དཀར་གྱིས། ། སྒྲིབ་གཉིས་མུན་སེལ་ཕྱོགས་བཅུའི་སངས་རྒྱས་ལ། ། བདག་ལུས་ཟག་མེད་བདུད་རྩིའི་མཆོད་པ་འབུལ། ། བླ་མེད་རྫོགས་བྱང་ཐོབ་པར་བྱིན་གྱིས་རློབས། ། རྒྱལ་བའི་གསུང་གི་བདུད་རྩིས་རྒྱུད་ཚིམ་པའི། །
བྱང་ཆུབ་སེམས་དཔའ་སློབ་མར་བཅས་པ་ལ། ། བདག་ལུས་ཟག་མེད་བདུད་རྩིའི་མཆོད་པ་འབུལ། ། བླ་མེད་རྫོགས་བྱང་ཐོབ་པར་བྱིན་གྱིས་རློབས། ། བསྟན་དང་དེ་འཛིན་སྐྱོང་བར་ཞལ་བཞེས་པའི། ། མཁའ་འགྲོ་ཆོས་སྐྱོང་དམ་ཅན་རྒྱ་མཚོ་ལ། ། བདག་ལུས་ཟག་མེད་བདུད་རྩིའི་མཆོད་པ་འབུལ། ། འགལ་རྐྱེན་ཞི་ཞིང་ཆོས་མཐུན་སྟོང་གྲོགས་མཛོད། ། འཛད་མེད་འབྱོར་པས་འགྲོ་ཀུན་སྐྱོང་མཛད་པའི། ། གནོད་སྦྱིན་ནོར་ལྷ་དཔལ་མགོན་བདུན་ཅུ་ལ། ། བདག་ལུས་ཟག་མེད་བདུད་རྩིའི་མཆོད་པ་འབུལ། །
འགལ་རྐྱེན་ཞི་ཞིང་ཆོས་མཐུན་སྟོང་གྲོགས་མཛོད། ། ཐོག་མེད་དུས་ནས་འཁོར་བར་འཁྱམས་པའི་འགྲོ། ། རིགས་དྲུག་བར་དོའི་སེམས་ཅན་ཐམས་ཅད་ལ། ། བདག་ལུས་ཟག་མེད་བདུད་རྩིའི་མཆོད་པ་འབུལ། ། སོ་སོའི་སྡུག་བསྔལ་གཏན་ནས་བྱང་གྱུར་ཅིག ། བདག་ལུས་ཟག་མེད་བདུད་རྩིའི་མཆོད་པ་འདི། ། མཐོང་ཐོས་དྲན་རེག་མྱོང་ཀུན་རྒྱུད་ཚིམ་ཞིང༌། ། ཚོགས་རྫོགས་སྒྲིབ་སྦྱང་གནས་ལུགས་དོན་རྟོགས་ནས། ། ཟག་མེད་བདེ་ཆེན་སྒྱུ་མའི་ལྷར་གྱུར་ཅིག ། ཕཊ།
དེ་དག་ནི་ཀུ་སཱ་ལིའི་ཚོགས་བསགས་ཀྱི་དགོངས་པ་དངོས་ཏེ། གཞུང་གཞན་ནས་བདུད་རྩི་དཀར་འགྱེད་དུ་གྲགས་པ་དང་ཡང་དོན་གཅིག་གོ ། དེ་ནས་གནོད་ཅིང་ལན་ཆགས་པའི་གདོན་བགེགས་ལ་བདུད་རྩི་སྦྱིན་པར་གསུང་བ་ལས་འཕྲོས་ནས་ཞི་བ་ལྷས་དམར་འགྱེད་ཞིག་ཀྱང་གནང་འདུག་པས། དེའི་ཚུལ་ལ་ཐོག་མར་མགྲོན་འགུགས་པ་ནི། ཕཊ། ཅེས་བརྗོད་པས་སྣང་སྲིད་ལྷ་འདྲེ་ཐམས་ཅད་ཀྱིས་རྣ་བ་བླགས་ཏེ་ཉན་པར་བསམ། ཡང༌། ཕཊ། ཅེས་བརྗོད་པས་ལུས་ཤ་ཁྲག་གི་མཆོད་སྦྱིན་གྱི་མགྲོན་དུ་ཤོག་ཟེར་བའི་བརྡར་གོ་ནས་འུར་ཐིབ་ཀྱིས་འོང་བར་བསམ། ཕཊ།
ཅེས་བརྗོད་པས་ཐམས་ཅད་རང་གི་མཐའ་སྐོར་དུ་ནག་འཁྲིག་གིས་འཁོད་པར་བསམས་ལ། རང་ལུས་སྐད་ཅིག་གིས་ཆེ་ཞིང་སྣུམ་པར་གྱུར་པ་དེ་ཉིད། རང་རིག་རྣལ་འབྱོར་མས་གྲི་གུག་གིས་གཏུབ་ནས་ལྷ་འདྲེ་རྣམས་ཀྱིས་ལྷག་མེད་དུ་ཟོས་པར་བསམ་བཞིན་པས་འདི་སྐད་དོ། ། བདག་ལུས་ཆེ་ཞིང་སྣུམ་པའི་ཚང་བུག་ནས། ། རང་རིག་ཕག་མོའི་སྐུར་ཐོན་ཕྱག་གཡས་ཀྱིས། ། གནམ་ལྕགས་གྲི་གུག་ཐོགས་པས་བེམ་ཤུན་ཕྲལ། ། པགས་པ་གསེར་གྱི་ས་གཞིར་གདལ་བའི་སྟེང༌། ། ཤ་རུས་དོན་སྙིང་རི་ལྟར་སྤུངས་པའི་ཁྲོད། ། ཞག་གི་རྦ་རླབས་བསྐྱོད་པའི་ཁྲག་མཚོའི་འཇིང༌། ། རླངས་པའི་ན་བུན་ལོང་ལོང་གཡོ་བ་ཡིས། །
སྟོང་གསུམ་འཇིག་རྟེན་མ་ལུས་ཁྱབ་པ་འདི། ། སྲིད་གསུམ་ཡངས་པའི་ཁྱོན་འདིར་རྒྱུ་བྱེད་པའི། ། སྣང་སྲིད་ལྷ་འདྲེ་སྤྱི་དང་ཁྱད་པར་དུ། ། ཞེ་སྡང་ལས་གྱུར་ཕོ་བདུད་རྒྱལ་འགོང་དང༌། ། འདོད་ཆགས་ལས་གྱུར་མོ་བདུད་སྲིན་མོ་དང༌། ། གཏི་མུག་ལས་གྱུར་ཀླུ་གདོན་ས་བདག་གཉན། ། སུམ་བརྒྱ་དྲུག་ཅུའི་གདོན་དང་གློ་བུར་བགེགས། ། སྟོང་ཕྲག་བརྒྱད་ཅུ་ནད་བདག་ཤི་གཤེད་སོགས། ། གདུག་པའི་སེམས་ལྡན་རྩུབ་པའི་ཆོ་འཕྲུལ་ཅན། ། ཤ་ལ་རྔམས་ཤིང་ཁྲག་ལ་དུང་རྣམས་དང༌། །
ཐོག་མེད་དུས་ནས་གཉེན་དང་མཛའ་བའི་གྲོགས། ། ཤ་ཁྲག་སྲོག་དབུགས་ནོར་དང་ལོངས་སྤྱོད་ཀྱི། ། ལན་ཆགས་བུ་ལོན་སྙགས་པའི་ཚོགས་ལ་འབུལ། ། ཟ་བར་མ་ནུས་ལྷ་འདྲེ་རྩལ་རེ་ཆུང༌། ། སྟེར་བར་མ་ཕོད་རྣལ་འབྱོར་སྙིང་སྟོབས་ཞན། ། མི་སྡུག་འཁྲུལ་གྱི་རྩལ་དགུ་བསྒྱུར་ལ་ཤོག ། དུང་བའི་ཚུལ་དུ་ཤ་རུས་ཧབ་ཀྱིས་ཟོ། ། འཐུང་ལ་རིངས་པས་ཁྲག་རྒྱུན་ཧུབ་ཀྱིས་དྲོངས། ། དོན་སྣོད་ནང་ཁྲོལ་གང་ལ་གང་འདོད་ཁྱེར། ། པགས་པ་ཞིང་ཆེན་གོས་སུ་ལིང་གིས་གྱོན། །
ལྷག་མ་ཏིལ་འབྲུ་ཙམ་ཡང་མེད་པར་ཟོ། ། ཚིམ་ཞིང་མཉེས་ནས་གནོད་པའི་སེམས་ཞི་སྟེ། ། སྔོན་གྱི་ལན་ཆགས་བྱང་ཞིང་བུ་ལོན་ཁྱེར། ། བཅོས་མིན་བྱང་ཆུབ་སེམས་ཀྱིས་རྒྱུད་བརླན་ནས། ། བླ་མེད་རྫོགས་པའི་བྱང་ཆུབ་ཐོབ་པར་ཤོག ། ཕཊ། སྣོད་བཅུད་བརྟན་གཡོའི་དངོས་པོར་བཅས་རྣམས་དང༌། ། འཁོར་འདས་མགྲོན་ཀུན་དམིགས་མེད་དབྱིངས་སུ་ཡལ། ། སྐྱེ་མེད་ཡུམ་ཆེན་དགོངས་པ་མངོན་གྱུར་ནས། ། གཉིས་འཛིན་འཁྲུལ་པ་ཀ་ནས་དག་གྱུར་ཅིག །
ཕཊ། ཅེས་བརྗོད། རྡོ་རྗེ་རྣལ་འབྱོར་མའི་ཐུགས་དང༌། རང་གི་སེམས། ལྷ་འདྲེའི་སེམས་རྣམས་དབྱེར་མེད་དུ་བསྲེས་ནས། སེམས་ཀྱི་ངོ་བོ་གསལ་སྟོང་ཟུང་འཇུག་ཏུ་ཐག་བཅད་ལ། འཛིན་མེད་དུ་ཆམ་གྱིས་བཞག དེ་ལ་ཐུན་མཚམས་ཀྱི་ལྷར་ལངས་ལ། དགེ་བ་བསྔོ་ཞིང་སྨོན་ལམ་ཡང་བྱའོ། ། གསུམ་པ་ནི།
གདམས་པ་འདི་ཉམས་སུ་ལེན་པ་ལ་ཐོག་མར་དབང་གིས་རྒྱུད་སྨིན་ཅིང༌། སིནྡྷུ་རའི་བྱིན་རླབས་དང༌། ཐུན་མོང་མ་ཡིན་ཁྲིད་ཞལ་ཤེས་དང་བཅས་པ་ལེགས་པར་ཐོབ་ཅིང་མན་ངག་གི་ལུང་རྒྱུན་དང་ལྡན་པ་ཞིག་ངེས་པར་དགོས་ལ་དེ་ཡང་ལུས་སྦྱིན་འདི་ཚོགས་བསགས་གྲངས་གཙོ་ཆེ་བས་རྒྱུན་དུ་གྲུབ་ན་ལེགས་ལ་མ་གྲུབ་ཀྱང་ནམ་དུའང་རུང་ཞིང་ཉམས་ལེན་གྱི་སྐབས་སུ་གློ་བུར་དུ་དོན་མེད་ཀྱི་འཇིགས་སྐྲག་དྲག་པོ་སྡོད་མི་ཚུགས་པ་ལྟ་བུ་འོང་བ་དང༌། ནུབ་མོ་རྨི་ལམ་རྩུབ་མོ་འོང་བ་སོགས་བྱུང་ན། འཇིགས་སྣང་གིས་ང་རང་རྨི་ལམ་འདིའི་ངན་ལུགས་ཀྱིས་འདོན་རྒྱུ་བཞག་ན་ལེགས་སམ་སྙམ་པ་བྱས་ནས་འཕྲོ་བཅད་ན། རང་ལ་བར་ཆད་སོགས་ཀྱང་འོང་ཉེ་བས་འཇིགས་སྐྲག་ཅི་བྱུང་ཡང༌། ག་རེ་སུ་ལ་སྐྲག་དོན་དམ་པར་འཁོར་འདས་ཀྱི་ཆོས་ཐམས་ཅད་རང་སེམས་ཁོ་ནའི་ཆོ་འཕྲུལ་ལས་མ་འདས་ཤིང༌། ཀུན་རྫོབ་འཁྲུལ་པའི་སྣང་ངོར་ཤར་བའི་ལྷ་འདྲེའི་ཚོགས་ལ་ནི་ལུས་སྦྱིན་བྱེད་པ་ཡིན་པས་འཇིགས་དོན་མེད་ཅིང༌། ཟ་བར་འོང་ན་ཅིས་ཀྱང་ལེགས་པས་གང་འདོད་དུ་ཟོ་ཤིག་སྙམ་པའི་ངང་ནས་བདག་གཅེས་འཛིན་གྱི་འཁྲི་བ་རྦད་ཀྱིས་བཅད་དེ། བྱམས་སྙིང་རྗེ་བྱང་ཆུབ་ཀྱི་སེམས་བཟང་པོས་རྩིས་ཟིན་པའི་སྒོ་ནས་ཉམས་ལེན་ལ་འབད་པས་འཇིགས་སྐྲག་དང༌།
རྨི་ལམ་ངན་པ་སོགས་རང་སར་ཞི་བར་འགྱུར་བ་ནི་ངེས་པར་མྱོང་གྲུབ་ཡིན་ནོ། ། དེ་ལྟར་རྗེ་བཙུན་ནཱ་རོ་མཁའ་སྤྱོད་མའི་ཀུ་སཱ་ལིའི་ཚོགས་བསགས་དང་འབྲེལ་བར་གཉིས་འཛིན་འཁྲུལ་པ་གཅོད་པའི་མན་ངག་གནད་ཀྱི་སྤུ་གྲི་ཞེས་བྱ་བ་འདི་ལ། དུས་གསུམ་རྒྱལ་བའི་སྤྱི་གཟུགས་གཟིམས་འོག་ཀུན་མཁྱེན་ཆེན་པོ། རིག་འཛིན་གྲུབ་པའི་གཙུག་རྒྱན་ལྕེ་རིགས་རྡོ་རྗེ་འཆང་ཆེན་པོ་མཆེད་གཉིས་ལ་སོགས་པ་ཡོངས་འཛིན་ཆོས་བཞིན་དུ་སྤྱོད་པ་དུ་མའི་ཞལ་སྔ་ནས། ནཱ་རོ་མཁའ་སྤྱོད་མའི་བྱིན་རླབས་ཐུན་མོང་མ་ཡིན་པའི་དམིགས་ཁྲིད་རྣམས་ལན་དུ་མ་དང༌། ཞི་བ་ལྷས་མཛད་པའི་གཅོད་མཁའ་འགྲོའི་སྙིང་བཅུད་ཀྱི་ལུང་སོགས་ཐོབ་པ་ཡིན་ནའང༌། རང་ཉིད་སྐྱེས་སྦྱངས་ཡོན་ཏན་གྱི་དྲིས་མ་གོས་པར་བརྟེན་འབྲི་བའི་འོས་སུ་མི་འདུག་ཀྱང༌། ཡོངས་ཀྱི་དགེ་བའི་བཤེས་གཉེན་སློབ་མ་དབུ་མཛད་བྱམས་པ་མཁྱེན་རབ་བསྟན་འཛིན་གྱིས་ལྷ་རྫས། རིན་ཆེན་གཉིས་པའི་གནང་སྐྱེས་དང་བཅས་བསྐུལ་མ་གནང་བའི་བཞེད་སྐོང་དུ། ཤཱཀྱའི་དགེ་སྦྱོང་བྱམས་པ་ཕྲིན་ལས་ཡོན་ཏན་གྱིས་སུག་བྲིས་སུ་བགྱིས་པའོ།།
སརྦ་དཱ་མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
