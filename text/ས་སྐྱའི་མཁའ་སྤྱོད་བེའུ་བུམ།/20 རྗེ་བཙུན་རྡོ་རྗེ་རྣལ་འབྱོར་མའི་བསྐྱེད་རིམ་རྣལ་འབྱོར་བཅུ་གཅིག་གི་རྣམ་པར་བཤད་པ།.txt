ས་སྐྱའི་མཁའ་སྤྱོད་བེའུ་བུམ།
པོད ༢༠
རྗེ་བཙུན་རྡོ་རྗེ་རྣལ་འབྱོར་མའི་བསྐྱེད་རིམ་རྣལ་འབྱོར་བཅུ་གཅིག་གི་རྣམ་པར་བཤད་པ།
༼ཨཱཿ༽ ༄༅། །རྗེ་བཙུན་རྡོ་རྗེ་རྣལ་འབྱོར་མའི་བསྐྱེད་རིམ་རྣལ་འབྱོར་བཅུ་གཅིག་གི་རྣམ་པར་བཤད་པ་མཁའ་སྤྱོད་ལམ་བཟང་གསལ་བའི་ཉིན་བྱེད་བཞུགས་སོ།། ༈ །ན་མོ་གུ་རུ་བུདྡྷ་དྷྭ་ཛ་ཡེ། རྗེ་བཙུན་རྡོ་རྗེ་རྣལ་འབྱོར་མའི་བསྐྱེད་རིམ་རྣལ་འབྱོར་བཅུ་གཅིག་གི་རྣམ་པར་བཤད་པ་མཁའ་སྤྱོད་ལམ་བཟང་གསལ་བའི་ཉིན་བྱེད་ཅེས་བྱ་བ། བླ་མ་དང་གཉིས་སུ་མེད་པའི་དཔལ་མཁའ་སྤྱོད་དབང་མོ་ལ་གུས་པས་ཕྱག་འཚལ་ལོ། ། རྡོ་རྗེ་བཙུན་མོས་ཉེར་བཟུང་ནཱ་རོ་པཎ་ཆེན་དང༌། ། ཕམ་ཐིང་སྐུ་མཆེད་མལ་ལོ་ས་སྐྱའི་བླ་ཆེན་རྗེ། ། དེ་སྲས་ཟུང་དང་པཎ་ཆེན་འཕགས་པ་སོགས། ། རིམ་པར་བྱོན་པའི་བརྒྱུད་པའི་བླ་མ་རྣམས་ལ་འདུད། ། ཁྱད་པར་སྙིགས་དུས་བསྟན་པའི་གསལ་བྱེད་མཆོག །
སྔགས་འཆང་བླ་མ་ཀུན་དགའ་རིན་ཆེན་དང༌། ། བསོད་ནམས་ཡེ་ཤེས་མཐར་ཕྱིན་དབང་པོའི་ཞབས། ། འཛམ་གླིང་མཛེས་རྒྱན་གྲགས་པའི་མཚན་ཅན་རྒྱལ། ། རྒྱལ་ཀུན་སྤྲོ་བསྡུའི་བྱེད་པོ་མུས་ཆེན་རྗེ། ། སངས་རྒྱས་བསྟན་པའི་རྒྱལ་མཚན་འཛིན་མཛད་པ། ། གྲུབ་པའི་དབང་ཕྱུག་ཏིང་འཛིན་རབ་བརྟན་ཞབས། ། སྤྱན་སྔ་ཀུན་དགའི་མཚན་ཅན་ཕྱག་གི་གནས། ། གཞན་ཡང་ཤེས་བྱ་ཀུན་གཟིགས་ཐམས་ཅད་མཁྱེན། ། མཁན་ཆེན་འཇམ་པའི་དབྱངས་སོགས་མྱུར་ལམ་འདིའི། ། བཀའ་དྲིན་ཐོབ་པའི་བླ་མ་མཆོག་རྣམས་ཀྱི། །
ཞབས་པད་བཏུད་དེ་རྣམ་བཤད་འཆད་ལ་སྤྲོ། ། དེ་ལ་འདིར་རྗེ་བཙུན་རྡོ་རྗེ་རྣལ་འབྱོར་མའི་སྒོ་ནས་མཆོག་གི་དངོས་གྲུབ་སྒྲུབ་པར་བྱེད་པའི་ཚུལ། རྒྱུད་སྡེ་རིན་པོ་ཆེ་ལས་གསུངས་པ་གྲུབ་པའི་དབང་ཕྱུག་རྣམས་ཀྱིས་བཀྲལ་བའི་ཚུལ་མང་དུ་ཡོད་ཀྱང༌། གཙོ་བོར་གྱུར་པ་ནི་རྗེ་བཙུན་ས་སྐྱ་པས་བཞེད་པའི་མཆོག་བསྒྲུབ་པའི་དམར་མོ་སྐོར་གསུམ་མཚན་གསོལ་བ་སྟེ། མི་དབང་ཨིནྡྲ་བྷུ་ཏི་ནས་བརྒྱུད་པ་ཨིནྡྲ་མཁའ་སྤྱོད་དང༌། མཻ་ཏྲི་མཁའ་སྤྱོད། ནཱ་རོ་མཁའ་སྤྱོད་དེ་རྣམ་གསུམ་ཡིན་ནོ། ། དེ་ལ་ཨིནྡྲ་མཁའ་སྤྱོད་དམ། ཞལ་གཉིས་མ་ཆུང་བར་གྲགས་པ་ལ་མི་དབང་ཆོས་གསུམ་དུ་གྲགས་པ་ཞལ་གཉིས་མའི་སྒྲུབ་ཐབས། སྔགས་དེ་ཁོ་ན་ཉིད་དང༌།
ཕག་མོ་ལས་བཅུ་དང་གསུམ་ཡིན་ལ། གོང་མ་གཉིས་ནི་མི་དབང་གཉིས་ཀྱིས་མཛད་ལ། ལས་བཅུ་ནི་དེའི་མན་ངག་དང་སྙན་བརྒྱུད་རྣམས་རྗེ་བཙུན་བྷ་ལེནྡྲ་རུ་རྩེས་མཛད་པ་ཡིན་ནོ། ། འདི་གསུམ་ལག་ཏུ་བླངས་ཤིང་འཁྱེར་བདེ་བའི་དོན་འགྲེལ་གྱི་ཡི་གེ་གསུམ་རྗེ་བཙུན་གྲགས་པས་མཛད་པ་ཡོད་དོ། ། དེ་ཡང་ལས་བཅུ་ནི་ལྷ་སོ་བདུན་མའམ། ཞལ་གཉིས་མ་ཆེ་ཆུང་གཉིས་སམ། ཞལ་གཅིག་མ་ལ་སོགས་པའི་གང་གི་སྒོར་ཞུགས་ཀྱང་རུང༌། རང་གཞན་གྱི་དོན་བྱེད་པ་ལ་ལས་ཀྱི་ཡན་ལག་བཅུ་དགོས་ཏེ། ཐོག་མར་བསྙེན་པ། གཞན་དོན་དུ་སློབ་མ་རྗེས་བཟུང༌།
ཚེས་བཅུ་དང་འབྲེལ་བའི་ཚོགས་མཆོད། རང་གཞན་གཉིས་ཀ་དང་འབྲེལ་བ་གཞོན་ནུ་མའི་མཆོད་པ། གནས་སྐབས་ཐམས་ཅད་དང་འབྲེལ་བ་གཏོར་མ། དམན་པའི་དངོས་གྲུབ་དང་འབྲེལ་བ་སྦྱིན་སྲེག བུ་ཆུང་གསར་བུ་ལ་ཕན་འདོགས་པ་སྲུང་འཁོར། ལས་རྩུབ་མོའི་དབང་དུ་བྱས་ཏེ་གདུག་པ་ཅན་ཚར་བཅད་པ་སུམྦྷའི་ཆོ་ག བསྒོམ་པས་ཕྱིར་བཟློག་པ་དང༌། བྲིས་པས་ཕྱིར་བཟློག་པ་དང་བཅུ་ཡིན་ནོ། ། འདི་དག་ནི་རྡོ་རྗེ་རྣལ་འབྱོར་མ་ཐམས་ཅད་ཀྱི་མ་ཚང་བ་ཁ་སྐོང་བ་ཡིན་ཀྱང༌། གཙོ་བོར་ཞལ་གཉིས་མ་ཆུང་བ་དང༌།
སྔགས་ཀྱི་དེ་ཉིད་གྲུབ་པའི་ཡན་ལག་ཡིན་ནོ། ། བརྒྱུད་པ་ནི། རྣལ་འབྱོར་མ། ལཱ་བཱ་པ། ཨིནྡྲ་བྷུ་ཏི། ལྕམ་ལེགས་སྨིན། བིརྺ་པ། ཨ་བྷི་ཛུ་ཏ་པ། ཧང་དུ་དཀར་པོ། ཡང་བིརྺ་པ།
ཤ་བ་རི་པ། མཻ་ཏྲི་པ། རྒྱ་གར་ཕྱག་ན། ཧང་དུ་དཀར་པོ་ཕྱིས་ཧང་དུ་དཀར་པོས་རྡོ་རྗེ་རྣལ་འབྱོར་མའི་རྒྱུད་མན་ངག་དང་བཅས་པ་རྡོ་རྗེ་རྣལ་འབྱོར་མ་ཉིད་ལ་གསན་གསུངས་པ། ཡང་བིརྺ་པ། ཨ་ཝ་དྷཱུ་ཏཱི། ལྟོང་དར་བ། བསོད་སྙོམས་པ་ཆེ་ཆུང༌། ཧང་དུ་དཀར་པོ། བླ་མ་ཧང་དུ་ལ་བལ་པོའི་ལོ་ཙཱ་བ་ཡེ་ཤེས་རྡོ་རྗེས་གསན།
དེ་ལ་རྗེ་བཙུན་ས་སྐྱ་པ་ཆེན་པོས་གསན་གསུངས་སོ། ། མཻ་ཏྲི་མཁའ་སྤྱོད་ནི། འབུམ་ཕྲག་གསུམ་པ་ལས་བྱུང་བའི་སྒྱུ་འཕྲུལ་དྲྭ་བ་ཆེན་པོ་རལ་པ་གྱེན་དུ་བརྫེས་པའི་རྒྱུད་ལས་གསུངས་པའི་རྒྱུད་ཚིག་སྒྲུབ་ཐབས་ཅན་རིག་པ་འཛིན་པའི་སྒྲུབ་ཐབས་སུ་མཚན་གསོལ་བ། སློབ་དཔོན་གཉིས་མེད་རྡོ་རྗེ་སྟེ་མཻ་ཏྲི་པས་མཛད་པའི་སྒྲུབ་ཐབས་རྗེས་གནང་གི་ཆོ་ག ལི་ལ་བཛྲ་སྟེ་ཁང་གསར་བས་མཛད་པའི་རྗེ་བཙུན་གྱི་མཆན་འབྱར་བ་རྣམས་ཡོད་ཅིང༌། བརྒྱུད་པ། རྣལ་འབྱོར་མ། མཻ་ཏྲི་པ། ནམ་མཁའི་པཎྜི་ཏ། བླ་མ་ཨ།
ཤཱཀྱ་རཀྵི་ཏ། ཀ་ན་ཀ་ཤྲཱི། ཛ་ཡ་སེ་ན། ཕྱིས་བླ་མ་ཨ་ཉིད་ལ་གསན། ཡང་ཕྱིས་མཻ་ཏྲི་པའི་སློབ་མ་ཀ་མ་ལ་བཛྲ་བྱ་བ་ལ་བླ་མ་ཁང་གསར་བས་གསན་ནོ། ། ཡང་ན་ལོ་ཀེ་ཤྭ་ར། ཤཱ་བ་རི་པ། ཨ་ཝ་དྷཱུ་ཏཱི། མྲྀ་ཏི་ཀཱ་མ་ལ་བཛྲ། ལི་ལ་བཛྲ་སྟེ་ཁང་གསར་བས་པཎྜི་ཏ་དེ་ཉིད་དང༌།
སུམ་ལོ་དར་མ་ཡོན་ཏན་གཉིས་ལ་རྗེ་བཙུན་གྲགས་པས་གསན། ཡང་རྣལ་འབྱོར་མ་སྤྱན་རས་གཟིགས། བྱང་སེམས་བློ་གྲོས་རིན་ཆེན། ཤཱ་ཝ་རི། མཻ་ཏྲི་པ། རྒྱ་གར་ཕྱག་ན། ཀ་མ་ལ་བཛྲ་རྣམས་སོ། ། འདིའི་རྒྱུད་སྒྲུབ་ཐབས་བག་ཙམ་མི་འདྲ་བ་སྒྲུབ་ཐབས་བཞིན་བྱེད་གསུངས་སོ། ། ནཱ་རོ་མཁའ་སྤྱོད་ནཱ་རོ་པའི་གཞུང་ཆུང་ལ་ས་ཆེན་གྱི་མཆན་འབྱར། ས་ཆེན་གྱིས་མཛད་པའི་རྣལ་འབྱོར་བཅུ་གཅིག་རྩེ་མོའི་མཆན་སྦྱར།
རྗེ་བཙུན་གྱིས་པྲ་སེན་དབབ་པ། ཚེས་བཅུའི་མཆོད་པ་གཉིས། བྱིན་རླབས་བྱ་ཚུལ་ཕྱི་རོལ་ཚོགས་གསོག གནོད་སྦྱིན་མོ་དབང་དུ་བྱ་བ། སྨན་ཆེན་གྱི་བཅུད་ལེན། མར་མེའི་སྦྱིན་སྲེག་སོགས་དང༌། འཕགས་པའི་ཡིག་སྣ་དང་བཅས་པ་ཡོད་ཅིང༌། འདིའི་པྲ་སེན་དབབ་པ་ཡབ་ཡུམ་ཐུན་མོང་གི་ཡིན་ཞིང༌། ཡུམ་གྱི་ཐུན་མོང་མ་ཡིན་པ་རྫས་སྔགས་རྟེན་འབྲེལ་ལ་བརྟེན་ནས་པྲ་སེན་དབབ་པ་དང༌། འཕོ་བ་དང༌།
དབང་བཞི་ལུས་སྒྲིག་སོགས་ཟབ་ཆོས་ཡིན་གསུངས། སྒྲུབ་ཐབས་ཀྱི་བརྟེན་པའི་རྒྱུད་ནི། རྩ་རྒྱུད་ཀྱི་ལེའུ་ཞེ་བདུན་པར་ཡུམ་ལ་བརྟེན་ནས་དངོས་གྲུབ་སྒྲུབ་ཚུལ་གསུངས་པའི་མན་ངག་རྡོ་རྗེ་རྣལ་འབྱོར་མས་ཇོ་བོ་ནཱ་རོ་པ་ལ་གནང་བའི་ཁྱད་ཆོས་ཡིན་གསུངས། ལེའུ་འདིར་རྗེ་བཙུན་མའི་ཉེ་བའི་སྙིང་པོ། མཁའ་འགྲོ་མ་ཀུན་གྱི་ཉེ་བའི་སྙིང་པོར་གསུངས་ལ། འདི་ཉིད་དབང་པོ་རབ་ལ་བཟླས་པ་ཙམ་གྱིས་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་བསྐྱེད་པར་གསུངས་ཤིང༌། ལས་ཚོགས་ཀྱང་བཅུ་གཅིག་གསུངས་སོ། ། ལེའུ་ཞེ་བརྒྱད་པར་ཡུམ་གྱི་ཉེ་སྙིང་གསུངས། ལེའུ་བདུན་པ་དང་བརྒྱད་པར་སྙིང་པོ་ཕན་ཡོན་དང་བཅས་པ་དང་ལྔ་བཅུ་པར་དེ་ཉིད་ཀྱི་ལས་ཚོགས་བཅུ་གཉིས་ཀྱང་བཀའ་སྩལ་ཏེ། དེ་བས་ན་རྡོ་རྗེ་རྣལ་འབྱོར་མ་ཉིད་ཀྱིས་ཇོ་བོ་ནཱ་རོ་པ་ལ་དངོས་སུ་སྩལ་བའི་གདམས་པ་ནཱ་རོ་ཏ་པས་གཞན་ལ་མ་གནང་བར་ཕམ་ཐིང་པ་སྐུ་མཆེད་ལ་སྩལ་བའི་ཁྱད་ཆོས་བསྐྱེད་པའི་རིམ་པ་ཕག་མོ་མཁའ་སྤྱོད།
རྫོགས་པའི་རིམ་པ་རྩ་དབུ་མ། ལམ་གྱི་ཡན་ལག་དང་བཅས་པ་གསུངས་པའི་ཟབ་གནད་ཁྱད་པར་ཅན་ཉིད་འདིར་བཤད་པར་བྱ་བ་ཡིན་ནོ། ། ཁ་ཅིག་ལང་ཀ་ལི་ཡའི་སྦྱོར་བ་ལ་བརྟེན་ནས་དངོས་གྲུབ་ཐོབ་པར་གསུངས་པས་གཞན་ལས་ཁྱད་པར་འཕགས་སོ་ཟེར། དེ་ནི་མ་ངེས་ཏེ་མཻ་ཏྲི་མཁའ་སྤྱོད་ལའང་དེ་གསུངས་པར་མ་མཐོང་བར་སྨྲ་བ་ཟད་དོ། ། ཁ་ཅིག་ཕག་མོ་མཁའ་སྤྱོད་དང་རྩ་དབུ་མ་གཉིས་བསྐྱེད་རྫོགས་ཟབ་ཤོས་ཡིན་པས་ཕྱོགས་གཅིག་ཏུ་བསྡོམ་ནས་སྨོས་ཀྱི། དེ་གཉིས་བསྐྱེད་རྫོགས་སུ་སྦྱོར་རྒྱུ་ནི་མིན་ཏེ། དེར་གོ་ཆ་གསུམ་ལྡན་དུ་བཤད་པ་དང༌། ཕོ་ཉའི་ལམ་སྣས་དེ་ལ་མི་འགྲིམ་པའི་ཕྱིར་དང༌། རྩ་དབུ་མ་ནི་ཀུན་སྤྱོད་དང༌། མངོན་སྤྱོད་ལས་གསུངས་པའི་དོན་ལཱུ་ཧི་པའི་རྫོགས་རིམ་ལ་སྦྱོར་རྒྱུ་ཡིན་ནོ། །
དེས་ན་ཡུམ་གྱི་རྩ་དབུ་མའི་ཐ་སྙད་མེད་དོ་གསུངས་མོད། དེ་ནི་མཐའ་གཅིག་ཏུ་མིན་ཏེ་རྗེ་བཙུན་གྱིས་རྩ་བའི་ཁྲིད་ཡིག་ཇོ་བོ་ནཱ་རོ་པས་གཞན་ལ་མ་གནང་བའི་གདམས་པ། བསྐྱེད་རིམ་ཕག་མོ་མཁའ་སྤྱོད། རྫོགས་རིམ་རྩ་དབུ་མ་སོགས་ལྷན་དུ་གསུངས་པའི་ཕྱིར་དང༌། བསྐྱེད་རིམ་ཟབ་མོ་ལ་མཁའ་སྤྱོད་རྣལ་འབྱོར་དང༌། རྫོགས་རིམ་དབུ་མའི་རྣལ་འབྱོར། ཞེས་རྒྱུན་དུ་འདོན་པ་དང་འགལ་བའི་ཕྱིར་རོ། ། རྣལ་འབྱོར་གྱི་ལམ་གྱི་སྐབས་སུ་གོ་ཆ་གསུམ་ལྡན་དུ་བསྒོམ་པར་གསུངས་པ་ནི། ཡབ་ཀྱི་རྣལ་འབྱོར་པས་ཀྱང་བསྒོམ་དུ་རུང་བ་ལ་དགོངས་ནས་གསུངས་ཤིང་མཐའ་གཅིག་ཏུ་དགོས་པ་ནི་མིན་ཏེ་ཡུམ་ལ་བརྟེན་པའི་དབུ་མ་ལ་དེ་མི་དགོས་ཤིང་ཕོ་ཉའི་ལམ་གྱི་སྐབས་སུ་གསུངས་པ་ཡུམ་གྱི་ཁྲིད་མིན་པར་ཡབ་ཁོ་ན་ལ་སྦྱོར་བ་བྱེད་པའི་གནད་མ་རྟོགས་པར་སྣང་ངོ༌། ། དེས་ན་ཁྲིད་ཡིག་རྗེ་བཙུན་གྱི་དེ་གཅིག་པུ་ལ་ཡབ་དང་ཡུམ་ལ་བརྟེན་པའི་རྩ་དབུ་མའི་ཁྲིད་གཉིས་ཐོན་པ་ཡིན་ཏེ།
རྣལ་འབྱོར་གྱི་ལམ་ལ་དགའ་བའི་ཁྲིད་ལ་ཡུམ་གྱི་དབུ་མ་དང༌། ཕོ་ཉའི་ལམ་ལ་དགའ་བའི་ཁྲིད་ལ་ཡབ་ཀྱི་དབུ་མའི་ཁྲིད་དུ་འདོགས་པར་མཛད་དོ། ། ཀུན་སྤྱོད་དང་མངོན་སྤྱོད་ལས་བསྟན། གཞན་རྩ་རྒྱུད་ལས་མ་གསུངས་པ་ཡང་མ་ཡིན་ཏེ། ཕོ་ཉ་མཆོག་འབྲིང་ཐ་མ་རྣམས། ། ཞེས་དང༌། རྣལ་འབྱོར་པས་དུས་ཁྱད་པར་དུ། ། རིགས་ལྡན་མ་རྣམས་རྟག་མཆོད་བྱ། ། ཞེས་པ་རྣམས་ཀྱིས་དབུ་མའི་ཉམས་ལེན་བསྟན་པ་བཤད་པས་སོ། ། ཡབ་ལ་སྦྱོར་བའི་ཚེ་ལཱུ་ཧི་པ་ལ་སྦྱར་ཆོག་པ་ནི་དཔལ་མངོན་པར་རྟོགས་པ་ལས།
ཨཱ་ལི་ཀཱ་ལི་མདུན་བསམ་ནས། ། རྣལ་འབྱོར་ཆེན་པོ་ལ་གསོ་བྱ། ། ཞེས་པ་ནས། བསམ་གྱིས་མི་ཁྱབ་དེ་བསམས་ན། ། དེ་ལ་གཟུངས་ནི་ཐོབ་པར་གྱུར། ། ཞེས་པའི་བར་གྱིས་དབུ་མ་སྟོན་པར་ཡང་མཛད་པས་ཡབ་ལ་ཡང་དབུ་མའི་ཁྲིད་བཞེད་པ་ཡིན་ནོ། ། དེ་ལྟར་ན་རིང་བརྒྱུད་དུ་འགྱུར་རམ་སྙམ་ན། བརྒྱུད་པ་ཉེ་རིང་གཉིས་ཀ་འདོད་ཀྱང་ཟབ་གནད་ཉེ་བརྒྱུད་ཆེ་བ་བཞེད་དོ། ། དེ་ལྟ་བུའི་བསྐྱེད་རིམ་ཕག་མོ་མཁའ་སྤྱོད་ནཱ་རོ་པའི་བཞེད་པ་ལྟར་འཆད་པ་ལ། ཉམས་ལེན་རྣལ་འབྱོར་བཅུ་གཅིག་ཏུ་བསྡུས་པ་ལྟར་ཡིན་ཞིང༌།
བསྐྱེད་རིམ་དེ་ནི་གསང་སྔགས་ཀྱི་བྱེ་བྲག་ཏུ་འཁོར་ལོ་བདེ་མཆོག་གི་བསྐྱེད་རིམ་མཐར་ཐུག་པ་ཡིན་གསུངས་ཤིང༌། དེའི་རྒྱུ་མཚན་ཡང་གསང་སྔགས་ཐམས་ཅད་ཀྱི་མཐར་ཐུག་པ་ནི་རྒྱུད་སྡེ་སྒོ་དྲུག་པ་བདེ་མཆོག་ཡིན་ཏེ། ཇི་སྲིད་མདོ་བྱ་སྤྱོད་པ་དང༌། ། རྣལ་འབྱོར་གསང་མཐའི་དབྱེ་བ་ཡིས། ། ཞེས་སོ། ། དེའི་ཟབ་དོན་མཐར་ཐུག་པ་ནི་གྲུབ་ཆེན་ལཱུ་དྲིལ་ནག་གསུམ་གྱིས་བཀྲལ་བའི་ལམ་རིམ་དུ་འདུས་ལ། འདིར་དེ་དག་གི་དོན་བསྡུས་ནས་ཉམས་ལེན་འཁྱེར་བདེ་ལ་འདུས་ཆེ་ཞིང་གནད་ཟབ་པས་སོ། ། དེ་འདིར་ཇི་ལྟར་འདུས་པའི་ཚུལ་ཡང་བསྒྲུབ་བྱ་སྒྲུབ་བྱེད་ཐམས་ཅད་འདུས་པ་ཡིན་ནོ། ། བསྒྲུབ་བྱའི་དབང་དུ་བྱས་ན་རྣམ་པ་ཐམས་ཅད་པའི་སངས་རྒྱས་ཉིད་ལ་མཁའ་འགྲོ་མར་མིང་བཞག་པ་ཉིད་དོན་དུ་གཉེར་བྱ་ཡིན་ལ། དེ་ཡང་སངས་རྒྱས་ལ་མཁའ་འགྲོ་མའི་མིང་བརྗོད་པ་ནི།
རྗེ་བཙུན་རྩེ་མོས། མཁའ་འགྲོ་མ་ནི་དོན་ཆོས་ཀྱི་སྐུ་ནམ་མཁའ་ལྟར་མི་རྟོག་པ་ཡིན་ལ། དེའི་རྣམ་པ་མཁའ་འགྲོའི་སྐུར་སྟོན་པས་སོ། ། ཞེས་དང༌། མཁའ་འགྲོ་མ་ནི་མཁའ་འགྲོའི་སྐུ་ཉིད་སྟོན་པའི་ཕྱིར་རམ། ཡང་ན་རྡོ་རྗེ་གུར་གྱི་རྒྱུད་ལས། ཌཻ་བི་ཧ་ཡས་ག་མ་ནི། ། སངས་རྒྱས་ཁམས་དང་རྣམ་པར་དག ། ནམ་མཁའ་ཀུན་ཏུ་སྤྱོད་གྲུབ་པ། ། མཁའ་འགྲོ་མ་ཞེས་བྱ་བར་བརྗོད། །
ཅེས་གསུངས་སོ། ། ཞེས་པ་ལྟར་རོ། ། གལ་ཏེ་ཀྱཻ་རྡོ་རྗེ་དང་བདེ་མཆོག་ལྟ་བུ་ལ་མཁའ་འགྲོ་མའི་མིང་མི་འཐད་ལ། བདག་མེད་མ་དང་ཕག་མོ་ལྟ་བུ་ལ་དེའི་ཐ་སྙད་ཐོབ་པར་རིགས་སྙམ་ན་མིན་ཏེ། གོང་དུ་ལུང་དྲངས་པ་དང༌། གཞན་ཡང་བརྟག་གཉིས་ལས། ཀྱཻ་རྡོ་རྗེ་མཁའ་འགྲོ་མ་དྲྭ་བའི་གདམས་པ་ཞེས་དང༌། མཁའ་འགྲོ་མ་ནི་རྡོ་རྗེ་གུར། ། ཞེས་དང༌། བདེ་མཆོག་ལས་ཀྱང༌།
ཌཱ་ཀི་ནི་ཛྭ་ལ་སཾ་བྷ་ར། ། ཞེས་མཁའ་འགྲོ་མའི་ཐ་སྙད་གསུངས་ཤིང༌། དེ་ལ་སོགས་ཏེ་མང་པོར་མཁའ་འགྲོ་མའི་ཐ་སྙད་བཤད་པས་མ་ངེས་པ་ཡིན་ནོ། ། དེ་ལྟ་བུའི་མཁའ་འགྲོ་མ་ལ་རིགས་བྱེ་བྲག་བསམ་གྱིས་མི་ཁྱབ་པ་ཡོད་ཀྱང༌། སྟོང་ཕྲག་བདུན་ཅུ་རྩ་གཉིས་སུ་འདུས་ལ། དེ་རྣམས་སུམ་ཅུ་རྩ་བདུན་ནམ་རྩ་གཉིས་སུ་འདུས། དེ་ཡང་རིགས་ཉེར་བཞིའམ་བརྒྱད་དམ་ལྔར་འདུས། དེ་ཡང་རྡོ་རྗེ་ཕག་མོ་ལ་འདུས་ཏེ། སངས་རྒྱས་ཀུན་འདུས་མཁའ་འགྲོ་མ། ། ཞེས་དང༌།
མཁའ་འགྲོ་མ་ནི་ཉི་ཤུ་བཞི། ། ཕག་མོ་ཡི་ནི་རིགས་ལས་བྱུང༌། ། ཞེས་དང༌། མཁའ་འགྲོ་གྲངས་དེ་སྟོང་ཕྲག་བདུན་ཅུ་གཉིས། ། བསྡུ་བྱེད་སུམ་ཅུ་བདུན་ནམ་སུམ་ཅུ་གཉིས། ། དེ་དག་རང་བཞིན་ལྷ་མོ་བཅོ་ལྔའི་གཙོ། ། གཉིས་མེད་ཞབས་ལ། ཞེས་དང༌། དཔལ་ལྡན་རྡོ་རྗེ་མཁའ་འགྲོ་མ། ། མཁའ་འགྲོ་མ་ཡི་འཁོར་ལོས་སྒྱུར། །
ཡེ་ཤེས་ལྔ་དང་སྐུ་གསུམ་ཉིད། ། ཅེས་བཤད་པ་ལྟར་རོ། ། དེ་ཡང་ནང་ལུས་ཀྱི་རྟེན་འབྲེལ་གྱི་དབང་གིས་ཏེ། རྡོ་རྗེའི་ལུས་ལ་རྩ་ཇི་སྙེད་ཡོད་ཀྱང་སྟོང་ཕྲག་བདུན་ཅུ་རྩ་གཉིས་སུ་འདུས་ལ། དེ་ཡང་རྩ་སུམ་ཅུ་རྩ་བདུན་དང༌། དེ་ཡང་ཡུལ་ཉེར་བཞིའི་རྩ། བུ་ག་བརྒྱད། སྦས་པའི་རྩ་ལྔ། མཐར་དེ་ཡང་དབུ་མ་ཁོ་ན་ལ་འདུས་ཏེ། ཕག་མོ་ཏི་ལ་ཀ་ཞེས་བརྗོད་དོ། །
ཞེས་པ་ལྟར་རོ། ། དེ་བཞིན་དུ་ཡི་གེ་དང༌། བདུད་རྩི་དང༌། རླུང་གི་དཀྱིལ་འཁོར་ལ་ཡང་དེ་ལྟར་དུ་སྦྱར་རོ། ། རྟེན་དཀྱིལ་འཁོར་བཞིར་མ་ཟད་བརྟེན་པ་སེམས་ཀྱང་གཟུང་འཛིན་གཉིས་སུ་འདུ་བས་སོ། ། དེ་དག་དེ་ལྟར་འོང་བ་ཡང་ཕྱི་རོལ་ན་ཇི་ལྟར་ཡོད་པ་ལྟར་ནང་ལུས་ལ་ཡང་ཚང་བར་ཤེས་དགོས་ཏེ། ཇི་ལྟར་ཕྱི་རོལ་དེ་བཞིན་ནང༌། ། ཞེས་གསུངས་པས་སོ། ། སྒྲུབ་བྱེད་ཀྱི་དབང་དུ་བྱས་ན་ཡང༌། འདིར་འདུས་ཏེ།
དེ་ཡང་ལམ་འདི་ཉིད་ནི་ལྟོས་ས་ཡབ་ལ་བཞག་ནས་ལྟོས་ཆོས་ཡུམ་དུ་ལེན་པ་བྱ་བ་སྨིན་བྱེད་ཡབ་ལ་ལྟོས་པའི་ཉམས་ལེན་ཁྱད་པར་ཅན་ཉིད་ཡིན་ཞིང༌། སྨིན་བྱེད་ནི་ཡབ་ལ་ལྟོས་ཏེ། འདི་ཉིད་ཀྱི་དབང་བཞི་ནི་བྱིན་རླབས་ཀྱི་ཚུལ་ཅན་ཉིད་ཡིན་པས་སྨིན་བྱེད་མི་རུང་སྟེ། དེང་སོང་རྡོ་རྗེ་ཕག་མོ་ཡི། ། བྱིན་རླབས་དབང་བསྐུར་ཡིན་ཞེས་ཟེར། ། ཞེས་དང༌། ཕག་མོའི་བྱིན་རླབས་སྨིན་བྱེད་དུ། ། རྒྱུད་སྡེ་ཀུན་ལས་གསུངས་པ་མེད། ། ཅེས་དང༌། རྡོ་རྗེ་ཕག་མོ་ཉིད་ལས་ཀྱང༌། །
དབང་བསྐུར་ཐོབ་ཅིང་དམ་ཚིག་ལྡན། ། དེ་ལ་བྱིན་རླབས་བྱ་ཞེས་གསུངས། ། ཞེས་སོ། ། དེ་ནས་ཡབ་ཀྱི་དཀྱིལ་འཁོར་དུ་མ་སྨིན་པ་ལ་ནི་འདི་སྦྱིན་པར་མི་བྱ་ཞིང༌། སྦྱིན་ཀྱང༌། དབང་བསྐུར་མེད་པར་བྱིན་རླབས་ན། ། དམ་ཚིག་ཉམས་པར་ཐུབ་པས་གསུངས། ། ཞེས་པའི་ཉེས་པར་འགྱུར་རོ། ། ཡབ་ཀྱི་དཀྱིལ་འཁོར་དུ་སྨིན་ཟིན་པ་ལ་འདིའི་བྱིན་རླབས་ནས་ལམ་བསྒོམ་ན་མྱུར་དུ་མཆོག་འགྲུབ་པར་འགྱུར་ན་མན་ངག་གི་གནད་ཡིན་ནོ། ། འོ་ན་ཡུམ་གྱི་སིནྡྷུ་རའི་དཀྱིལ་འཁོར་དུ་སྨིན་མི་ནུས་ན་དེ་ལ་དགོས་པ་ཅི་ཞེ་ན།
དབང་གིས་སྨིན་པ་ལ་ཏིང་ངེ་འཛིན་ཁྱད་པར་ཅན་རྒྱུད་ལ་སྐྱེད་པར་བྱེད་པ་སྟེ། རྗེ་བཙུན་གྱིས་དེ་ལྟར་དུ་བཤད་ཅིང་དེ་ཡང་ཞལ་གཉིས་མ་ཆུང་བ་ལས་གསུང་བར་བཤད་པ་ལྟ་བུའོ། ། འོ་ན་འདི་ཉིད་ཆེས་ཟབ་པར་མི་འགྲུབ་སྟེ་ཡབ་ཀྱི་ཕྱི་དཀྱིལ་ལ་ལྟོས་པས་སོ་སྙམ་ན། འོ་ན་ལམ་ཟབ་ཀྱང་ཆེས་ཟབ་པར་མི་འགྱུར་ཏེ་སྨིན་བྱེད་ཕྱི་དཀྱིལ་ལ་ལྟོས་པའི་ཕྱིར་ཏེ། ཕྱི་དཀྱིལ་དུ་དབང་མ་ཐོབ་པ་ལ་བསྟན་དུ་མི་རུང་བས་སོ། ། སྒྲུབ་བྱེད་ཀྱི་དབང་དུ་བྱས་ན་ཡང་འདིར་འདུས་ཏེ། སངས་རྒྱས་ཐོབ་བྱེད་ཀྱི་ལམ་ལ་ཟབ་པ་ནི་རྡོ་རྗེ་ཐེག་པ་ཡིན་ལ། དེ་ལ་འཁོར་ལོ་བདེ་མཆོག་གི་ལུགས་ཀྱི་རྒྱུད་སྡེ་སྒོ་དྲུག་ཡོད་པ་ལས་གསང་མཐའ་ཉིད་ཟབ་པའོ། ། སྒོ་དྲུག་པོ་ཇི་ལྟར་ཡིན་ན། རྩ་རྒྱུད་ལས།
རྒོད་དང་ལྟ་བ་ལག་བཅངས་དང༌། ། གཉིས་གཉིས་འཁྱུད་ལ་སོགས་པའི་བདག ། རྒྱུད་རྣམས་ཀུན་ཏུ་མ་གསུངས་ཏེ། ། དེ་ཉིད་འདུས་པ་འཁོར་སྡོམ་པའི། ། གསང་བའང་རྡོ་རྗེ་འཇིགས་བྱེད་ལས། ། དཀྱིལ་འཁོར་རྣམས་ཀྱི་མཆོག་འདི་ནི། ། མ་བྱུང་འབྱུང་བར་མི་འགྱུར་རོ། ། ཞེས་པས་བསྟན་ཏེ། རྒོད་པ་དག་པ་བྱ་རྒྱུད། ལྟ་བ་སྤྱོད་རྒྱུད།
ལག་བཅངས་རྣལ་འབྱོར་རྒྱུད། གཉིས་འཁྱུད་དག་པ་བླ་མེད། གཞན་ལས་མ་གསུངས་པའི་དོན་འདིར་བསྟན་པས་གསང་བའི་མཐའ་ཞེས་བླ་མེད་སྤྱི་ལས་ཟབ་པར་གྲུབ་ལ། དེ་ཡང་རྣལ་འབྱོར་རྒྱུད་ཀྱི་མཚན་གཞི་དེ་ཉིད་འདུས་པ་དང༌། མ་རྒྱུད་ཀྱི་མཚན་གཞི་འཁོར་ལོ་སྡོམ་པ་དང༌། སངས་རྒྱས་མཉམ་སྦྱོར་སོགས་ཡིན་ཞིང༌། ཕ་རྒྱུད་ཀྱི་མཚན་གཞི་འདུས་པ་དང༌། འཇིགས་བྱེད་སོགས་ཡིན་ལ། དེ་ལས་ཀྱང་མ་གསུངས་ཞེས་སོ། ། དེས་ན།
ཇི་སྲིད་མདོ་བྱ་སྤྱོད་པ་དང༌། ། རྣལ་འབྱོར་གསང་མཐའི་དབྱེ་བ་ཡིས། ། ཞེས་པ་ལྟར་མདོ་སྡེ་རྟོགས་པའི་རྒྱུད་དང༌། བྱ་བ་སྤྱོད་པ་རྣལ་འབྱོར། རྣལ་འབྱོར་གསང་མཐའི་རྒྱུད་ཡིན། རྣལ་འབྱོར་གསང་མཐའི་རྒྱུད་ལ་ཕ་རྒྱུད་དང་མ་རྒྱུད་གཉིས། ཕྱི་མ་ལ་རྒྱུད་སྡེ་སྒོ་དྲུག་ཡོད་དེ། ཧེ་རུ་ཀ རྣམ་སྣང༌། རིན་འབྱུང༌།
འོད་དཔག་མེད། དོན་གྲུབ། རྡོ་རྗེ་སེམས་དཔའི་རིགས་ཀྱི་རྒྱུད་དྲུག་གོ ། ཡང་ན་བྱ་སྤྱོད་རྣལ་འབྱོར་རྒྱུད་གསུམ། རྣལ་འབྱོར་ཆེན་པོ་ཕའི་རྒྱུད། རྣལ་འབྱོར་ཆེན་མོ་མའི་རྒྱུད། མའི་ཡང་མ་བླ་ན་མེད་པ་སྟེ་དྲུག་གོ ། དེ་ལྟར་ན་དེ་ཐམས་ཅད་ལས་རྩ་རྒྱུད་ལེའུ་ང་གཅིག་པ་བཤད་རྒྱུད་ལྔས་འཆད་པའི་ལུགས་ཀྱིས་གསང་མཐའ་ཉིད་ཟབ་པར་བཞེད་ཅིང༌། དེའི་ཡང་ཉམས་ལེན་གྲུབ་པའི་སློབ་དཔོན་ལཱུ་དྲིལ་ནག་པོ་པ་གསུམ་གྱིས་བཀྲལ་བའི་ལུགས་སུ་འདུས། དེའི་ཡང་སྙིང་པོ་ནི་ཕྱི་དཀྱིལ་དུ་དབང་ཐོབ་རྗེས་འདིའི་བྱིན་རླབས་ཀྱིས་སྨིན་པར་བྱས་ནས།
ཇོ་བོ་ནཱ་རོ་པའི་ལུགས་ཀྱི་མཁའ་སྤྱོད་མ་དབང་བཞི་ལུས་བསྒྲིགས་སུ་བསྒོམ་པ་འདིར་འདུས་པས་སོ། ། འདི་ལ་ཡབ་ཀྱི་ལམ་རྒྱས་པའི་ཉམས་ལེན་ཐམས་ཅད་འདུས་པའི་ཚུལ་ཡང༌། ཕྱི་དཀྱིལ་སོགས་རྒྱས་པའི་ཚེ་རྟེན་དགའ་བ་གསུམ་ལྡན་དུ་བསྒོམ་པ་ནི། འདིར་རྣལ་འབྱོར་མའི་སྐུར་ལྡང་བ་དང༌། བདུད་རྩི་མྱང་བ་དང༌། ཐུགས་ཀར་བྃ་ཡིག་བསྒོམ་པ་དང་གསུམ་དུ་འདུས། སྔོན་འགྲོ་ཚོགས་གཉིས་བསགས་པ་ནི་ཚད་མེད་བཞི་དང་བླ་མའི་རྣལ་འབྱོར་ལ་འདུས། དངོས་གཞི་བསྐྱེད་རིམ་བསྒོམ་པ་ནི་འདིའི་བདག་ལྷར་བསྐྱེད་པ། འགྲོ་བ་དག་པར་བྱ་བ། དཔའ་བོ་དཔའ་མོས་བྱིན་གྱིས་རླབས་པ་གསུམ་དུ་འདུས་ཏེ།
དེ་གསུམ་ནི་རིམ་པ་ལྟར་བདག་གི་གཞི་སྦྱོང་བསྒྱུར་དང༌། གཞན་གྱི་གཞི་སྦྱོང་བསྒྱུར་དང༌། འཁོར་འདས་ཐམས་ཅད་རྣལ་འབྱོར་མའི་སྐུར་རོ་གཅིག་ཏུ་བསྲེ་བ་ཡིན་ཞིང་ལཱུ་དྲིལ་སོགས་རྒྱས་པ་ལ་ཡང་གཞི་བསྒྱུར་བའི་ཐེག་པ་ཉམས་སུ་ལེན་པའི་རྣལ་འབྱོར་མཐར་ཐུག་དེ་ལས་མེད་པའི་ཕྱིར་རོ། ། དེས་ན་འདིའི་རྟོགས་རིགས་ཐམས་ཅད་འདིར་འདུས་པར་ཤེས་པར་བྱའོ། ། གལ་ཏེ་ཕྱི་དཀྱིལ་དུ་རྒྱས་པའི་ཚེ་སྲུང་འཁོར་གཞལ་ཡས་ཁང་ལྷ་ཚོགས་ཐམས་ཅད་དང་བཅས་པ་བསྒོམ་ལ། འདིར་བཅོམ་ལྡན་འདས་མ་གཅིག་པུ་ཉིད་བསྒོམ་པས་ན་སྔ་མ་རྣམས་མི་འདུའམ་སྙམ་ན། དེ་ནི་མིན་ཏེ་ཡུམ་གྱི་ཁ་ཊྭཱཾ་ག་ལ་དེ་དག་ཚང་བར་བཞེད་པའི་ཕྱིར། ཇི་ལྟར་ཚང་ན་ཡུམ་གྱི་ཁ་ཊྭཱཾ་ནི་ལྷ་དང༌། དེ་ཡང་གཙོ་བོར་ཡབ་ཀྱི་སྐུ་ཡིན་ཏེ། ཁ་ཊྭཱཾ་ག་ནི་ལྷ་ཡི་སྐུ། །
ཞེས་བཤད་ཅིང༌། ཌཱ་མ་རུ་དང་གཡེར་ཁ་གསུང༌། འཕན་རྩེ་གསུམ་པས་ནི་ཐུགས་རྣམ་པར་ཐར་པའི་སྒོ་གསུམ་མཚོན་པས་ཡབ་ཀྱི་སྐུ་གསུང་ཐུགས་མཚོན་ལ། ཡང་ན་ཁ་ཊྭཱཾ་གའི་མས་ཀྱི་རྡོ་རྗེ་ཕྱེད་པས་སྲུང་འཁོར། རྐང་པའི་བརྒྱད་གཞོག་དུར་ཁྲོད་བརྒྱད། སྣ་ཚོགས་རྡོ་རྗེ་གཞལ་ཡས་ཁང༌། ཐོད་པ་སྐམ་རློན་རྙིད་གསུམ་ནི་སྐུ་གསུང་ཐུགས་ཀྱི་འཁོར་ལོ། བུམ་པ་ནི་བདེ་ཆེན་འཁོར་ལོ། སྟེང་གི་རྡོ་རྗེ་ཕྱེད་པ་ནི་ཏོག་ཡིན་ནོ། ། རྟེན་གྱི་དཀྱིལ་འཁོར་དུ་མ་ཟད་བརྟེན་པ་ལྷ་ཡང་ཚང་སྟེ།
སྟེང་གི་རྡོ་རྗེ་ཕྱེད་པ་བཅོམ་ལྡན་འདས། ཡུམ་ནི་རྗེ་བཙུན་མ་ཉིད་དངོས་སུ་སྣང་བ། བུམ་པ་སྙིང་པོའི་རྣལ་འབྱོར་མ་བཞི་བུམ་ཐོད་དང་བཅས་པ། མི་མགོ་གསུམ་གྱིས་ཐུགས་གསུང་སྐུའི་དཔའ་བོ་དང་དཔའ་མོ་བཞི་བཅུ་རྩ་བརྒྱད་དང༌། སྣ་ཚོགས་རྡོ་རྗེ་ནི་དམ་ཚིག་གི་འཁོར་ལོའི་རྣལ་འབྱོར་མ་བརྒྱད་ཡིན་ནོ། ། ལྷ་དྲུག་ཅུ་རྩ་གཉིས་ཀྱི་སྔགས་ཐམས་ཅད་རྣལ་འབྱོར་མའི་སྔགས་འདི་ལ་འདུས་པར་བཤད་དེ། འདིས་བཟླས་པ་ཐམས་ཅད་ཀྱི་གོ་ཆོད་དོ། ། དེ་ནས་ཕྱི་དཀྱིལ་དུ་བྱིན་རླབས་དྲུག་སྐོར་གྱི་ཚེ་ལྷ་ཐམས་ཅད་ཀྱི་གནས་སུ་སརྦ་བུདྡྷ་སོགས་ཡུམ་གྱི་སྔགས་ཀྱིས་བྱིན་གྱིས་རླབས་པ་དང༌། བུམ་བཟླས་ཀྱི་ཚེ་ཡང་རྣལ་འབྱོར་མའི་ཉེ་སྙིང་འདིས་ལྷ་ཐམས་ཅད་ཀྱི་གོ་ཆོད་པར་མཛད་པ་ཡང་འདི་ལ་དགོངས་པ་ཡིན་ནོ། ། དེས་ན་བསྐྱེད་རིམ་བཟླས་པ་དང་བཅས་པ་མཐར་ཐུག
འདིར་མ་འདུས་པ་མེད་པས་བུམ་དབང་གི་ལམ་རྒྱས་པ་མཐའ་དག་ཚང༌། གསང་དབང་སོགས་ཚང་ཚུལ་དབང་བཞི་ལུས་སྒྲིགས་ཀྱི་སྐབས་སུ་འཆད་དོ། ། ལམ་རྒྱས་པའི་སྤྱོད་ལམ་རྣལ་འབྱོར་ཀྱང་འདིའི་རྣལ་འབྱོར་བཅུ་གཅིག་ཏུ་འདུ་བར་ཚུལ་བཞིན་ཤེས་པས་ཉམས་སུ་བླངས་ན་མཆོག་གི་དངོས་གྲུབ་ཚེགས་མེད་དུ་ཐོབ་པར་འགྱུར་པ་ནི་གདོན་མི་ཟའོ། ། དེ་ལྟ་བུའི་སྒྲུབ་ཐབས་དེ་ཉམས་སུ་ལེན་པའི་ཚུལ་ནི་ནཱ་རོ་ཏ་པའི་གཞུང་དོན་ས་ཆེན་གྱིས་བཀྲལ་བ་ལྟར་ཡིན་ཏེ། དེ་ལ་གསུམ། སྒོམ་པ་པོ་རྟེན་གྱི་གང་ཟག དེའི་བསྒོམ་བྱའི་ལམ། དེས་ཐོབ་པའི་འབྲས་བུའོ། ། དང་པོ་ནི་ནཱ་རོ་པས་འདིའི་སྒྲུབ་ཐབས་ཀྱི་གཞུང་དུ་རྣལ་འབྱོར་པས་ཞེས་པས་བསྟན་ཏེ། དེ་ཡང་འདི་ནི་ལཱུ་ནག་སོགས་ཕྱི་དཀྱིལ་རྒྱས་པའི་རྟེན་གྱི་གང་ཟག་སྟོན་བྱེད་ཀྱི་གཞུང་གི་བརྗོད་བྱ་ཐམས་ཅད་བསྡུས་ནས་བསྟན་ཏེ།
འདི་ཉམས་སུ་ལེན་པའི་རྟེན་གྱི་གང་ཟག་ལ་སྔ་མ་གསུམ་གྱི་གང་ཟག་གི་མཚན་ཉིད་ཚང་བའི་སྟེང་དུ་འདིའི་སིནྡྷུ་རའི་དཀྱིལ་འཁོར་དུ་དབང་ཐོབ་ལ་མ་ཉམས་པ་ཞིག་དགོས་པའོ། ། གཉིས་པ་ལམ་ལ་རྣལ་འབྱོར་བཅུ་གཅིག་སྟེ། ཉལ་དང་ལྡང་དང་བདུད་རྩི་མྱང༌། ། ཚད་མེད་བླ་མ་བདག་ལྷར་བསྐྱེད། ། འགྲོ་བ་དག་པའི་རྣལ་འབྱོར་དང༌། ། དཔའ་བོ་དཔའ་མོས་བྱིན་གྱིས་བརླབས། ། ངག་བཟླས་ཡིད་བཟླས་གཉིས་གཅིག་ཡིན། ། བསམ་གྱིས་མི་ཁྱབ་རྣལ་འབྱོར་དང༌། ། སྤྱོད་ལམ་གྱི་ནི་རྣལ་འབྱོར་ཏེ། ། དེ་ལྟར་རྣལ་འབྱོར་བཅུ་གཅིག་གོ །
ཞེས་པ་ལྟར་རོ། ། དེ་ཡང་གོ་རིམ་དེ་ལྟར་དུ་འབྱུང་བ་ནི་གཞུང་དུ། དང་པོ་རེ་ཞིག་ཅེས་འབྱུང་བས་བསྟན་ཏེ། དེ་ཡང་སྒྲུབ་ཐབས་བསྒོམ་པའི་སྔོན་དུ་ལྡང་བའི་རྣལ་འབྱོར་འགྲོ་དགོས་ཤིང༌། དེའི་ཡང་སྔོན་དུ་ཉལ་བའི་རྣལ་འབྱོར་འགྲོ་དགོས་པའི་ཕྱིར། དེས་ན་རྣལ་འབྱོར་བཅུ་གཅིག་གི་དང་པོ་ཁོ་ནར་རེ་ཤིག་རྣལ་འབྱོར་པས་ཉལ་བའི་རྣལ་འབྱོར་ལ་གནས་པར་བྱའོ། ། ཞེས་འབྲེལ་ལོ། ། དེ་ཡང་ཉལ་བའི་རྣལ་འབྱོར་སོགས་དང་པོ་གསུམ་ནི་གཞུང་གིས་བསམ་མི་ཁྱབ་ནས། སྤྱོད་ལམ་དུ་ལྡང་བར་བསྟན་པས་ཟིན་ཏེ། དེ་གཉིས་ཀྱི་རྣལ་འབྱོར་བསམ་མི་ཁྱབ་ཏུ་གནས་པ་ལས་རྣལ་འབྱོར་མའི་སྐུར་ལངས་ཏེ།
བདུད་རྩི་མྱང་བས་ལྡང་བའོ། ། གསུངས་སོ། ། དེ་ལ་དང་པོ་ཉལ་བའི་རྣལ་འབྱོར་ལ་གཉིས། བསྐྱེད་རིམ་གྱི་ཕྱོགས་སམ་ངང་དུ་ཉལ་བའི་ཐུན་ཐ་མའི་འཇུག་ལ་སེངྒེས་བཏེགས་པའི་རིན་པོ་ཆེའི་ཁྲིའི་སྟེང་དུ་རང་རྣལ་འབྱོར་མ་རྒྱན་དང་ཕྱག་མཚན་སྤངས་པ་བུ་མོ་གཞོན་ནུའི་རྣམ་པ་ཅན་གྱི་མདུན་གྱི་ནམ་མཁར་བླ་མ་རྡོ་རྗེ་ཆོས་ཀྱི་རྣམ་པ་ཅན་བཞུགས་པའི་པང་དུ་མགོ་བོས་བཏུད་དེ་ཉལ་བར་དམིགས་ལ་ཉལ་ལོ། ། འདི་ཞུ་བདེ་ལྷན་སྐྱེས་བདེ་བའི་ངང་ཉལ་བ་ཡང་ཡིན་ནོ། ། གཉིས་པ་རྫོགས་རིམ་གྱི་ཕྱོགས་སམ་ངང་དུ་ཉལ་བ་ནི། བསམ་མི་ཁྱབ་སྒོམ་པ་དེའི་ངང་དུ་ཉལ་ལོ། ། བསྒོམ་ན་སྐད་ཅིག་གིས་སྟོང་པར་སྒོམ་ལ་སྤྲོས་བྲལ་གྱི་ངང་ལ་ཉལ་གསུངས། འདི་རང་བཞིན་ལྷན་སྐྱེས་སྟོང་པའི་ངང་ལ་ཉལ་བ་ཡིན་ནོ། ། དེ་ཡང་ཞི་གནས་ཤས་ཆེ་ན་དང་པོ་ལྟར་དང༌།
གསལ་བ་དང་བདེ་བ་ཤས་ཆེ་ན་ཕྱི་མ་ལྟར་ཉལ་བས་ཟུང་འཇུག་ཏུ་འགྱུར་བ་ཡིན་ནོ། ། གཉིས་པ་ལྡང་བའི་རྣལ་འབྱོར་ནི་ལྡང་རན་པ་དང་ནམ་མཁར་ཌཱ་མ་རུའི་སྒྲ་ཨོཾ་གསུམ་མའི་སྒྲའམ། ཉེ་སྙིང་དུ་གྲགས་པས་བསྐུལ་ཏེ་རང་རྣལ་འབྱོར་མ་རྒྱན་དང་ཕྱག་མཚན་མེད་པའི་རྣམ་པར་ལྡང་ངོ༌། ། དེ་ཡང་ཉལ་ལུགས་གཉིས་ཡོད་པའི་དང་པོ་ལྟར་ན་སྐུ་དེ་ཉིད་ཀྱིས་ལྡང་ཞིང༌། ཕྱི་མ་ལྟར་ན་ཆུ་ལས་ཉ་ལྡང་བའི་རྣམ་པར་སྟོང་པའི་ངང་ལས་སྐད་ཅིག་གིས་རྗེ་བཙུན་མ་ཕྱག་མཚན་མེད་པའི་སྐུར་ལྡང་བར་བྱའོ། ། དེ་ལྟ་བུའི་ཉལ་ལུགས་ཀྱི་རྣལ་འབྱོར་དེ་གཉིས་ལས་དང་པོས་སྣོད་འཇིག་པ་དང༌། བཅུད་ཀྱི་སེམས་ཅན་འཆི་བའི་རིམ་པ་ཕྲ་རགས་དང་བཅས་པ་སྦྱོང་ཞིང༌། གཙོ་བོར་བསམ་མི་ཁྱབ་ཏུ་ཉལ་བས་འཆི་རིམ་སྦྱོང༌། རྨི་ལམ་འོད་གསལ་དུ་བསྒྱུར་བས། རྨི་ལམ་ཉིད་ཐབས་ཀྱིས་ཟིན་པར་བྱས་པས་བར་དོ་སྦྱོང༌།
ལྡང་བའི་རྣལ་འབྱོར་གྱིས་སྐྱེ་བ་སྦྱོང༌། དེས་ན་སྐྱེ་འཆི་བར་དོ་གསུམ་གྱི་བག་ཆགས་རྟོག་སྣང་དང་བཅས་པ་མཐའ་དག་སྦྱོང་བར་ཤེས་དགོས་ཤིང༌། ཕར་ཕྱིན་ཐེག་པར་ཡང་ཀུན་སློང་གིས་དབང་གི་གཉིད་དགེ་བར་བསྒྱུར་བ་ཙམ་ཡོད་ཀྱང༌། འདིར་ཉལ་བའི་རྣལ་འབྱོར་དུ་སྦྱོང་བྱེད་ངོ་སྤྲད་ནས་ཉམས་སུ་ལེན་པ་ཡིན། བསྐྱེད་རིམ་ཡང་མངལ་སྐྱེས་ལྟར་རིམ་གྱིས་སྐྱེ་བ་དང༌། རྫུས་སྐྱེས་ལྟར་གཅིག་ཆར་སྐྱེ་བ་གཉིས་ཡོད་པའི་དབང་གིས། ལྡང་བ་ཡང་སྐུ་དེ་ཉིད་ཀྱིས་ལྡང་བ་དང༌། ཆུ་ལས་ཉ་འཕར་གྱི་ཚུལ་དུ་ལྡང་བ་གཉིས་ཡོད། ཡང་ན་དེ་ལས་རིམ་གྱི་ལྡང་བ་དང༌། གཅིག་ཆར་དུ་ལྡང་བ་གཉིས་ཀྱང་གསུངས་སོ། །
གསུམ་པ་བདུད་རྩི་མྱང་བ་ནི། སེམས་ཀྱིས་སྙིང་གའི་བྃ་མཆོད་པར་བསམ་ལ་འབྲུ་གསུམ་བརྗོད་ཅིང་མྱང་བར་བྱ་སྟེ། དེ་ལ་རབ་ནི་རིལ་བུ་གསུམ། འབྲིང་གཉིས། ཐ་མ་གཅིག་མྱང་བར་བྱའོ། ། མེད་ན་ཆང་ཧུབ་གསུམ་བཏུང་ངོ༌། ། ཞེས་གསུངས་པས་བདུད་རྩི་རིལ་བུ་ཡོད་ན་མྱང༌། དེ་ཙམ་མ་འབྱོར་ན་ཆང་ལ་བདུད་རྩི་རིལ་བུ་གཅིག་བཏབ་ལ་མྱང༌། དེའང་མ་འབྱོར་ན་ཆང་བྱིན་གྱིས་བརླབས་ཏེ་འབྲུ་གསུམ་བརྗོད་པས་མྱང་ཞིང༌། སྤྱིར་ལུས་ཀྱི་རྩ་གནས་ཐམས་ཅད་དང༌།
བྱེ་བྲག་ཏུ་སྙིང་གའི་བྃ་ལ་མཆོད་པས་མ་དག་པའི་སྐྱོན་ཐམས་ཅད་སྦྱོང་ནས་བདེ་ཆེན་གྱི་ཡེ་ཤེས་བརྒྱུད་ལ་སྐྱེས་པར་བསམ། དེ་ནི་འདུལ་བ་ཡན་ཆད་ཀྱི་ཁྲུས་ཀྱི་རྣལ་འབྱོར་ཐམས་ཅད་ལས་མཆོག་ཏུ་གྱུར་པའི་དག་བྱེད་ཀྱི་ཐབས་ཁྱད་པར་ཅན་ཡིན་ལ། རང་གི་ལུས་ལྷར་བསྒོམ་པའི་སྐུའི་དགའ་བ། བདུད་རྩི་མྱང་བ་གསུང་གི་དགའ་བ། བྃ་ཡིག་སྒོམ་པ་ཐུགས་ཀྱི་དགའ་བ་སྟེ་དགའ་བ་གསུམ་ལྡན་དུ་བསྒོམ། དེས་ཐ་མལ་པའི་ལུས་ངག་ཡིད་གསུམ་སྦྱོང་བར་བྱེད་དོ། ། བཞི་པ་ཚད་མེད་ནི་གཞུང་དུ་སེམས་ཅན་ཐམས་ཅད་འཁོར་བའི་རྒྱ་མཚོ་ལས་བསྒྲལ་ལ་རྫོགས་པའི་བྱང་ཆུབ་ཀྱི་བདེ་བ་ལ་འགོད་པར་བྱའོ། ། ཞེས་ཚད་མེད་པའི་རྣལ་འབྱོར་སྔོན་དུ་བྱའོ། ། ཞེས་གསུངས་ཤིང༌། ས་ཆེན་གྱིས་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱས་ལ།
སེམས་ཅན་ཐམས་ཅད་སྲིད་པའི་སྡུག་བསྔལ་གྱི་རྒྱ་མཚོ་ལས་བསྒྲལ་བར་བྱའོ། ། ཞེས་བསམ་སྟེ་དེ་ལ་ཚད་མེད་བཞི་ཚང་ངོ༌། ། ཞེས་གསུངས་པའི་དོན་ཉམས་སུ་ལེན་པ་ལ་སྔོན་དུ་སྐྱབས་འགྲོ་དགོས་པས། སྐྱབས་ཡུལ་ནི་རྒྱས་པར་ཡབ་བདེ་མཆོག་ནག་པོ་པའི་སྐབས་བཞིན་གསལ་བཏབ་པའམ། བསྡུ་ན་དཀོན་མཆོག་གསུམ་འདུས་ཀྱི་ངོ་བོ་བླ་མ་ཉིད་རྡོ་རྗེ་རྣལ་འབྱོར་མའི་རྣམ་པར་སྒོམ་ལ་ཞེ་ཐག་པ་ནས་སྐྱབས་འགྲོ་ཅི་ནུས་བྱའོ། ། དེ་ནས་འཕགས་པ་རིན་པོ་ཆེས། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་སོགས་ཀྱི་ཚད་མེད་བསྒོམ་པར་གསུངས་ཀྱང༌། འདིར་སེམས་བསྐྱེད་ཉིད་ཚད་མེད་ཀྱི་དོན་ཚང་བས་དེ་བཞིན་མཛད་ཅིང༌། དེའི་དོན་བློ་དང་འདྲེས་ངེས་སུ་བསྒོམ། ཚད་མེད་བཞི་ཚང་བ་ནི་ཚད་མེད་དང་སེམས་བསྐྱེད་རྒྱུ་འབྲས་སུ་སོང་བ་དང༌།
ངོ་བོ་གཅིག་ཏུ་སོང་བ་གཉིས་ལས་འདིར་ཕྱི་མ་ཡིན་གསུངས། དེ་ཡང་སེམས་ཅན་ཐམས་ཅད་འཁོར་བའི་སྡུག་བསྔལ་གྱི་རྒྱ་མཚོ་ལས་བསྒྲལ་ཞེས་པས་སྙིང་རྗེ། བླ་ན་མེད་པའི་བྱང་ཆུབ་ལ་འགོད་པར་བྱ་ཞེས་པས་བྱམས་པ། དེའི་ཕྱིར་རྡོ་རྗེ་རྣལ་འབྱོར་མ་བསྒོམ་ཞེས་པས་དངོས་སུ་སེམས་བསྐྱེད་ཤུགས་ལ་དགའ་བ་དང་བཏང་སྙོམས་བསྟན་ནོ། ། སྐབས་འདིར་སྤྲོ་ན་རྡོ་རྗེ་སེམས་དཔའི་བསྒོམ་བཟླས་བྱ་ཞིང༌། བསྡུ་ན་མ་བྱས་ཀྱང་ཆད་པའི་སྐྱོན་དུ་མི་འགྱུར་བ་ལགས། ། ལྔ་པ་བླ་མའི་རྣལ་འབྱོར་ནི་གཞུང་དུ་དེ་ནས་རང་ཉིད་བླ་མར་བསྒོམ་པར་བྱའོ། ། གསུངས་ལ། དེ་ཡང་གསང་སྔགས་ཀྱི་སྐབས་སུ་ཡོན་ཏན་དང་དངོས་གྲུབ་ཐམས་ཅད་བླ་མ་ལས་འབྱུང་བ་ཡིན་ཞིང༌། བླ་མེད་ཀྱི་སྐབས་སུ་བླ་མ་ལས་གཞན་པའི་སྐྱབས་དང་དངོས་གྲུབ་ལེན་པའི་ཡུལ་གཞན་མེད་དེ།
གསང་སྔགས་པ་ཡི་བླ་མ་མཆོག ། དཀོན་མཆོག་གསུམ་དང་དབྱེར་མེད་ཡིན། ། དེས་ན་དེ་ལ་གསོལ་བཏབ་ན། ། དཀོན་མཆོག་གསུམ་པོ་ཚེ་འདིར་འགྲུབ། ། ཅེས་དང༌། བླ་མའི་དྲིན་གྱིས་ཕན་པའི་ལུང་ཐོབ་ན། ། གྲོལ་བར་མི་འགྱུར་སྙམ་ཡང་གྲོལ་བར་འགྱུར། ། ཞེས་པ་དང༌། གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། །
བླ་མའི་དུས་ཐབས་བསྟེན་པ་དང༌། ། བདག་གི་བསོད་ནམས་ལས་ཤེས་བྱ། ། ཞེས་དང༌། བླ་མའི་བྱིན་རླབས་ཙམ་གྱིས་ནི། ། སྐད་ཅིག་ཉིད་ལ་འབྱུང་གང་ཡིན། ། ཞེས་བླ་མ་ལ་གསོལ་བ་བཏབ་པས་དངོས་གྲུབ་ཐམས་ཅད་དུས་མྱུར་བ་ཉིད་དུ་བདེ་བླག་ཏུ་ཐོབ་པར་གསུངས། དེས་ན་རང་རྒྱུད་ལ་རྟོགས་པ་སྐྱེ་བ་བྱིན་རླབས་ལ་རག་ལས། བྱིན་རླབས་འཇུག་པ་གསོལ་འདེབས་ལ་རག་ལས་ཤིང༌། དེ་མོས་གུས་ལ་ལྟོས་པ་མོས་གུས་བསྐྱེད་ནས་གསོལ་བ་འདེབས་པ་གལ་ཆེ་ཞིང༌། ཇི་ལྟར་འདེབས་ན་ཡུལ་ནི་མདུན་གྱི་ནམ་མཁར་སེང་ཁྲི་རིན་པོ་ཆེ་པད་ཟླའི་གདན་ལ་རྩ་བའི་བླ་མ་དཀོན་མཆོག་གསུམ་དང་རྡོ་རྗེ་རྣལ་འབྱོར་མ་གཉིས་སུ་མེད་པའི་ངོ་བོ་དཔའ་བོ་རྡོ་རྗེ་ཆོས་ཌཱ་མ་རུ་དང་ཐོད་པ་ཁ་ཊྭཱཾ་ག་འཛིན་པ་དར་ལ་བབས་པའི་རྣམ་པ་ཅན་མངོན་རྟོགས་ལྟར་བསྒོམ་ལ།
མོས་གུས་བསྐྱེད་ལ་ངག་འདོན་ལྟར་གསོལ་བ་རྩེ་གཅིག་ཏུ་གདབ་པར་བྱའོ། ། འདིར་རྡོ་རྗེ་ཆོས་དཔའ་བོར་བསྒོམ་པ་ནི་ཐུན་མོང་མ་ཡིན་པ་ཡིན་ལ། རྡོར་དྲིལ་འཛིན་པ་ནི་བདེ་མཆོག་དང་ཐུན་མོང་གི་སྐབས་ཡིན་ནོ། ། གསོལ་བ་འདེབས་པ་པོ་ནི་རང་དང་སེམས་ཅན་ཐམས་ཅད། ཚུལ་ནི་མཁྱེན་བརྩེ་ནུས་པའི་ཡོན་ཏན་མཐོང་བའི་སྒོ་ནས་མོས་གུས་དྲག་པོས་གསོལ་བ་བཏབ་པའོ། ། དེས་ན་འབྲས་བུ་རྡོ་རྗེ་རྣལ་འབྱོར་མའི་སྐུར་བསྐྱེད་པ་ལ་རྒྱུ་ཚོགས་གཉིས་རྒྱ་ཆེན་པོ་གསག་དགོས་ལ། ཕར་ཕྱིན་ཐེག་པ་ཡན་ཆད་ཀྱི་ཚོགས་བསགས་རྟོགས་རིགས་ཐམས་ཅད་ཡར་ལྡན་དུ་འདུས་པའི་སྟོབས་དང་ལྡན་པའི་ཚོགས་གསོག་ཚུལ་ཡིན་ནོ། ། མཐར་བླ་མ་འོད་ཞུ་སྤྱི་བོའི་སྨིན་མཚམས་སུ་ཐིམ་པས། བླ་མའི་སྐུ་གསུང་ཐུགས་དང་རང་གི་ལུས་ངག་ཡིད་གསུམ་དབྱེར་མེད་དུ་འདྲེས་པ་ལ་བློ་གཞག ཡེ་ཤེས་ཀྱི་ཚོགས་གསོག་ཚུལ་ནི་བསམ་མི་ཁྱབ་ཀྱི་ངང་ལས་ལངས་པ་ཡིན་ན་འདི་ཡན་ཆད་དེས་རྩིས་ཟིན་པར་འགྱུར་བས་ཡེ་ཤེས་ཀྱི་ཚོགས་བསགས་ཡིན་ཞིང༌།
དེ་མིན་ན་འདིར་བླ་མ་རང་ལ་ཐིམ་པས་བདེ་སྟོང་ཟུང་འཇུག་གི་ངོ་བོར་སོང་ནས་དེ་ལ་ཡེ་ཤེས་ཀྱི་ཚོགས་ཀྱི་དོན་ལེགས་པར་ཚང་ངོ༌། ། བདུད་རྩི་མྱང་བ་དང་ཚད་མེད་བླ་མའི་རྣལ་འབྱོར་རྣམས་ཀྱིས་ཚེ་སྔ་མའི་ལས་ངན་བག་ཆགས་དང་བཅས་པ་སྦྱོང་ཞིང༌། བདེ་སྟོང་ལ་མཉམ་པར་བཞག་པའི་ཡེ་ཤེས་དེས་ནི་འཆི་སྲིད་ཀྱང་སྦྱང་གསུངས་སོ། ། དྲུག་པ་ལྷར་བསྐྱེད་པ་ནི། གཞུང་དུ་དེའི་རྗེས་ལ་རང་གི་སྙིང་གར་ཨ་ལས་ཟླ་བའི་དཀྱིལ་འཁོར་བསམ་ལ། དེར། ཨོཾ་སརྦ་བུདྡྷ་ཌཱ་ཀི་ནཱི་ཡེ། བཛྲ་ཝརྞ་ནཱི་ཡེ་ཧཱུྃ་ཕཊ་སྭཱ་ཧཱ། ཞེས་བྱ་བའི་སྔགས་ཀྱི་ཁ་དོག་དམར་པོ་འོད་ཟེར་སྣ་ཚོགས་འཕྲོ་བ་ལུགས་ལས་བཟློག་པར་བསམ་མོ། ། དབུས་སུ་ནི་བྃ་ཡིག་གོ །
དེའི་འོད་ཟེར་གྱིས་རང་གི་ལུས་ཁྱབ་པས་ཡོངས་སུ་དག་པ་ན་བདག་ཉིད་བཅོམ་ལྡན་འདས་མ་རྡོ་རྗེ་ཕག་མོའི་སྐུ་ཞལ་གཅིག་ཕྱག་གཉིས་མ། སྐུ་མདོག་དམར་མོ་བསྐལ་པའི་མེ་ལྟ་བུའི་གཟི་བརྗིད་ཅན། ཕྱག་རྒྱ་ལྔའི་རྒྱན་དང་ལྡན་པ། སྣ་ཚོགས་པདྨ་ཉི་མའི་གདན་ལ་འཇིགས་བྱེད་དུས་མཚན་ཞབས་ཀྱིས་མནན་པ། གཡས་ན་རྡོ་རྗེ་གྲི་གུག གཡོན་ན་ཐོད་པ་དང་ཁ་ཊྭཱཾ་ག་འཛིན་པའོ། ། ཞེས་གསུངས་ཏེ། དེ་ཡང་ཐོག་མར་རང་གི་གཞི་སྦྱོང་བ་ནི་གོང་གི་བདེ་སྟོང་གི་ངང་ལས། རང་གི་སྙིང་གར་ཨེ་ཡོངས་སུ་གྱུར་པ་ལས་ཆོས་འབྱུང་གྲུ་གསུམ་ཉིས་བརྩེགས་ཟླ་བ་ལ་བྃ་ཡིག་སྔགས་ཕྲེང་དང་བཅས་པ་ལས་འོད་འཕྲོས་པས་ལུས་ཀྱི་ཕྱི་ནང་ཐམས་ཅད་གང༌། ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་བག་ཆགས་དང་བཅས་པ་བྱང་ཞིང་དག་ནས་ལུས་འོད་ཀྱི་རང་བཞིན་དུ་གྱུར་པར་བསམ་མོ། །
འདིར་གང་སྦྱང་བར་བྱ་བའི་གཞི་ནི། རང་གི་སེམས་ཀུན་གཞིའི་སྟེང་ན་ཐོག་མེད་བག་ཆགས་ཀྱིས་བསླད་པའི་དབང་གིས་རྟེན་དཀྱིལ་འཁོར་བཞི་ཤར། དེ་རྩ་ཡིག་ལ་སོགས་སྣ་ཚོགས་སུ་གྲུབ་པའི་རྟེན་འབྲེལ་གྱིས་ཕྱི་རོལ་དུ་སྣང་བ་སྣ་ཚོགས་པ་ཇི་སྙེད་ཤར་བ་ཡིན་པས། ཕྱི་རོལ་གྱི་སྣང་བ་དེ་ཐམས་ཅད་རྟེན་དཀྱིལ་འཁོར་བཞི་ཤར། དེ་ནང་ལུས་ལ་ཚང༌། དེ་ཐམས་ཅད་རང་གི་སེམས་ཀུན་གཞིར་འདུས་པ་སྟེ་སྦྱང་གཞི་ཡིན་ནོ། ། མདོར་ན་འཁོར་བ་རྒྱུ་འབྲས་ཐམས་ཅད་སྦྱང་གཞིར་བྱེད་པ་ཡིན་ནོ། ། དེ་ཡང་ཡབ་ཀྱི་ཚེ་ནག་པོ་པས་མངལ་སྐྱེས། ལཱུ་ཧི་པས་སྒོང་སྐྱེས། དྲིལ་བུ་པས་བརྫུས་སྐྱེས་དངོས་སུ་སྦྱོང་ལ།
འདིར་སྐྱེ་གནས་བཞི་གཅིག་ཆར་དུ་སྦྱོང་སྟེ། སྙིང་གའི་ཆོས་འབྱུང་ཕྱི་མ་གང་དུ་སྐྱེ་བའི་གནས་ཉི་མ་མའི་མངལ། ཟླ་བ་ཕའི་ཁམས། སམྦུ་ཊིར་གསུངས་པ་ལྟར་ཟླ་བ་ལ་དམར་དྭངས་ཡོད་པ་རང་ཆས་ཅན་ནམ། བྃ་ཡིག་གི་མདངས་ཀྱི་དབུས་དམར་ཉམས་ཡོད་པ་དེ་ནི་མའི་ཁམས། བྃ་ཡིག་གི་བར་སྲིད་དེས་མངལ་སྐྱེས་སྦྱོང་ཞིང༌། ཡང་འཁོར་ལོ་ལྔ་པོ་དེས་སྐྱེ་གནས་ལྷག་མ་སྦྱོང་སྟེ། ཆོས་འབྱུང་གཉིས་ཕ་མ་དང་སྒོང་ལྐོགས། ཟླ་བ་དམར་ཆ་དང་བཅས་པ་བྱང་སེམས་གཉིས། བྃ་ཡིག་སྔ་མ་ལྟར་ཏེ་སྒོང་སྐྱེས་སྦྱོང་བྱེད་དང༌།
འོད་ཟེར་འཕྲོས་ནས་འོད་ཟེར་གྱི་གོང་བུར་གྱུར་པས་དྲོད་གཤེར་སྐྱེས་སྦྱོང༌། དེ་ལ་རྗེ་བཙུན་མར་སྐད་ཅིག་གིས་བཞེངས་པས་རྫུས་སྐྱེས་སྦྱོང༌། ཡང་ན་འོད་ཀྱི་གོང་བུར་གྱུར་པས་སྒོང་སྐྱེས་སྦྱོང་སྟེ། གོང་བུའི་བདག་ཉིད་ཆོས་མཐུན་པས་གསུངས་སོ། ། འདི་ཕྱི་དཀྱིལ་རྒྱས་པ་མངོན་བྱང་ལྔ་ཡང་བསྡུས་ཏེ། འབྲས་བུ་ཡེ་ཤེས་ལྔ་ཚང་བའི་བསྐྱེད་ཆོག་ཉིད་ལ་མངོན་བྱང་ལྔ་ཡང་ཚང་བ་ཡིན་ལ། ཡེ་ཤེས་ལྔ་ནི་ཟླ་བའི་བརྡས་བསྟན་པ་མེ་ལོང་ཡེ་ཤེས། སྔགས་ཕྲེང་མཉམ་ཉིད་ཡེ་ཤེས། བྃ་སོར་རྟོགས་ཡེ་ཤེས། འོད་ཟེར་སྤྲོ་བསྡུ་བྱ་གྲུབ་ཡེ་ཤེས།
སྐུར་བཞེངས་པ་ཆོས་དབྱིངས་ཡེ་ཤེས་ཡིན་ནོ། ། དངོས་སུ་ཚང་བ་རྩི་ན་ཆོས་འབྱུང་གི་ནང་སྟོང་པ་ནི་ཆོས་དབྱིངས་སྟོང་པ་ཉིད་ལ་བྱང་ཆུབ་པ། ཟླ་བ་དང༌། དམར་ཆས་ནི་གདན་པད་ཉི་ལས་བྱང་ཆུབ་པ། སྔགས་ཕྲེང་གསུང་ཡིག་འབྲུ་ལས་བྱང་ཆུབ་པ། ཨེ་ཝྃ་གཟུགས་སྒྲུབ་ཀྱི་ཚེ་བྃ་གྱི་ཡི་གེ་ལ་གྲི་གུག་གི་སོ་ལྟ་བུ་ཡོད་པས་ཐུགས་ཕྱག་མཚན་ལ་བྱང་ཆུབ་པ། ལྷར་བཞེངས་པ་སྐུ་ཡོངས་སུ་རྫོགས་པ་ལ་བྱང་ཆུབ་པ་སྟེ་ལྔ་ཚང་ངོ༌། ། དེ་ནས་གཞན་གྱི་གཞི་སྦྱོང་བསྒྱུར་ནི་འོག་ནས་འབྱུང་བ་ལྟར་གྱི་འགྲོ་བ་དག་པའི་རྣལ་འབྱོར་རམ་གཞི་བསྒྱུར་བ་ལྟར་བསྐྱེད་པར་བྱེད་པ་ཡིན་ཏེ། མཆན་ལས་རང་གི་གཞི་སྦྱང་ཟིན་པའི་རྗེས་ནས་སྔགས་ཕྲེང་ལས་འོད་ཟེར་ཕྱིར་འཕྲོས་པས་འགྲོ་བ་དག་པར་བྱས་ཏེ་རྗེ་བཙུན་མར་བསྐྱེད། དེ་རྣམས་རང་གི་ལུས་ལ་བཅུག་ནས་རང་གི་གཞི་བསྒྱུར་བར་གསུངས་ཏེ་ལཱུ་ཧི་པ་དང་མཐུན་ནོ། །
ཇི་ལྟར་བྱ་བ་འོག་བདུན་པ་ཉིད་དུ་འཆད་དོ། ། ལྷར་བསྐྱེད་པ་དངོས་ནི་གོང་དུ་སྨོས་པའི་རང་ཉིད་བཅོམ་ལྡན་འདས་མ་རྡོ་རྗེ་ཕག་མོ་ཞེས་སོགས་ཏེ། ལྷ་ཐམས་ཅད་ཀྱི་སྡུད་བྱེད་རྡོ་རྗེ་རྣལ་འབྱོར་མ་སྟེ། འདི་ལ་ཕྱི་ནང་མཐར་ཐུག་གི་རྡོ་རྗེ་རྣལ་འབྱོར་མ་རྣམས་སུ་ཡོད་པ་ལས་འདིར་ངེས་དོན་གྱི་རྣལ་འབྱོར་མ་སྤྲོས་བྲལ་གྱི་ཤེས་རབ། དེ་ཉིད་དྲང་དོན་གྱི་རྣལ་འབྱོར་མ་ལྷ་སྐུ་ཞལ་ཕྱག་གི་རྣམ་པ་ཅན་དུ་བཞེངས་པ་ཡིན་ནོ། ། དེའི་ཕྱིར་སངས་རྒྱས་ཐམས་ཅད་ཀྱི་བསྐྱེད་པ་དང་རོལ་པའི་ཡུམ་གཉིས་ཀ་ཡིན་ཏེ། ཆོས་དབྱིངས་ཤེས་རབ་ཕ་རོལ་ཕྱིན། ། ཟག་མེད་བདེ་ཆེན་སྒྱུ་མའི་སྐུ། ། བདེ་གཤེགས་ཐམས་ཅད་བསྐྱེད་པའི་ཡུམ། ། བདག་མེད་མ་ཞེས་དང༌།
ཤེས་རབ་ཕ་རོལ་ཕྱིན་གཉིས་མེད། ། ཡེ་ཤེས་དེ་ནི་དེ་བཞིན་གཤེགས། ། བསྒྲུབ་བྱ་དེ་ནི་ཞེས་སོགས་གསུངས་ཤིང༌། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། ། སོགས་ཀྱང་འདི་ལ་དགོངས་པ་སྟེ། སྤྲོས་བྲལ་གྱི་ཆ་ལ་ཕག་མོ་བདག་མེད་མ། ཤེར་ཕྱིན་མ། སངས་རྒྱས་མཁའ་འགྲོ་སོགས་མཚན་གྱི་རྣམ་གྲངས་དུ་མས་དོན་གཅིག་བསྟན་པའོ། ། གཟུགས་སྐུ་བདེ་ཆེན་གྱི་སྒྱུ་མའི་སྐུ་ལ་རོལ་བྱེད་ཀྱི་ཡུམ་དུའང་རྣམ་པར་བཞག་གོ ། དེ་ལྟ་བུའི་སྐུ་ནི་འཁོར་བའི་ཉེས་པས་མ་གོས་པའི་རྟགས་སྣ་ཚོགས་པདྨ་དང༌།
ཁྲོ་མོ་མཚོན་པ་ཉི་མའི་གདན་ལ་ཞབས་གཡས་པ་ཐབས་སྙིང་རྗེ་ཆེན་པོའི་རང་བཞིན་བརྐྱང་པ་དེས་མྱང་འདས་ཀྱི་མཐའ་དུས་མཚན་མནན་ཞིང༌། ཤེས་རབ་ཆེན་པོའི་རང་བཞིན་ཞབས་གཡོན་བསྐུམ་པས་འཁོར་བའི་མཐའ་འཇིགས་བྱེད་ནག་པོ་མནན་པ་སྟེ་མཐའ་གཉིས་སྤངས་ནས་མི་གནས་པའི་མྱང་འདས་སུ་སྒྲུབ་པའོ། ། ཐུགས་རྗེས་སེམས་ཅན་གྱི་དོན་ལ་ཆགས་པས་སྐུ་མདོག་དམར་མོ། ཆོས་ཐམས་ཅད་དེ་བཞིན་ཉིད་དུ་རོ་གཅིག་པར་རྟོགས་པས་ཞལ་གཅིག་མ། བདེན་གཉིས་མཚོན་པའི་ཕྱག་གཉིས། རང་དང་གཞན་གྱི་གཟུང་འཛིན་གྱི་རྣམ་པར་རྟོག་པ་བཅས་པ་དང་གཅོད་པ་མཚོན་པས་ཞེ་སྡང་དག་པའི་རྡོ་རྗེས་མཚོན་པའི་གྲི་གུག་ཐུར་དུ་འཕྱང་བ། རང་ཉིད་ཀྱིས་བདེ་བ་ཆེན་པོའི་གོ་འཕང་བརྙེས་ནས་གཞན་དག་ཀྱང་དེ་ལ་འགོད་པའི་ཕྱིར། གཡོན་པས་འདོད་ཆགས་དག་པའི་ཐོད་ཁྲག་སྟེང་དུ་ཕྱོགས་པས་བཟུང་ནས་ཞལ་དུ་གསོལ་བ། སྤྱན་དབུས་མ་གཏི་མུག་དག་པ། ཐབས་བྱང་ཆུབ་ཀྱི་སེམས་དང་མི་འབྲལ་བར་མཚོན་པས་ཕྲག་པ་གཡོན་པར་ཁ་ཊྭཱཾ་ག་བསྣམས་པ།
དུས་གསུམ་མཁྱེན་པས་སྤྱན་གསུམ་མ་ཀུན་ཏུ་འཛིན་པའི་མདུད་པ་གྲོལ་བས་དབུ་སྐྲ་ནག་པོ་སིལ་བུར་འཕྱང་བ། ཡེ་ཤེས་ལྔའི་ཡོན་ཏན་རྒྱས་པས་ཐོད་སྐམ་ལྔའི་དབུ་རྒྱན་ཅན། ཨཱ་ལི་ཀཱ་ལི་ལྔ་བཅུ་དག་པས་ཐོད་པ་ལྔ་བཅུའི་དོ་ཤལ་ཏེ་ཐོད་པ་སྐམ་པོ་མངོན་རྟོགས་ཀྱི་ཡི་གེ་ཕལ་ཆེར་ལས་བཤད་ཀྱང༌། ཡུམ་རྐྱང་གི་ཚེ་རློན་པ་བྱེད་པ་འཐད་དེ། ཀུན་མཁྱེན་ཆེན་པོའི་མཁའ་སྤྱོད་སྒོ་འབྱེད་ལས་ཀྱང་རློན་པར་གསུངས་ཤིང༌། དེ་བཞིན་རེ་ཙག་དགོན་པའི་རྗེ་བཙུན་མ་ནཱ་རོ་པའི་ཕྱག་བཟོ་ཡིན་པ་ལ་ཡང་དེ་ལྟར་ཡོད་པར་སྐུ་དེ་ཉིད་དངོས་སུ་གཟིགས་པའི་བླ་མ་རྣམས་ཀྱི་གསུང་རྒྱུན་གྱི་ཡི་གེ་ལས་འབྱུང་བ་དང༌། གཞན་རྒྱ་གར་གྱི་སྐུ་ལི་མ་ཕལ་ཆེར་ལ་ཡང་རློན་པའི་དོ་ཤལ་ཁོ་ན་འབྱུང་བས་སོ། ། ཁ་ཅིག་གཞུང་ལས་རློན་པར་བཤད་ཟེར་ཡང་གསལ་ཁ་མེད་དོ། ། ཡབ་ཡུམ་ལྷན་ཅིག་ཏུ་བཀོད་ཚེ་ཡུམ་ལ་སྐམ་པོ་ཐོབ་པ་ཀུན་དང་མཐུན་ནོ། ། ཉོན་མོངས་པའི་སྒྲིབ་གཡོགས་དང་བྲལ་བས་གཅེར་བུ།
ཐབས་རིགས་ལྔའི་རང་བཞིན་ཕྱག་རྒྱ་ལྔས་བརྒྱན་པ། ཕྱི་ནང་གི་དོན་ཐམས་ཅད་སྲེག་པར་བྱེད་པས་ཡེ་ཤེས་ཀྱི་མེ་ཕུང་གི་དབུས་ན་བཞུགས་པ་སྟེ། དག་བྱ་དང་དག་བྱེད་དྲན་པར་བྱས་ལ་གསོལ་བ་བཏབ་བོ། ། དེ་ནས་གོ་ཆ་བགོད་ཀྱང་རུང༌། ཡེ་ཤེས་པ་བཅུག་པའི་རྗེས་ལ་ཡང་རུང་ངོ༌། ། ཡེ་ཤེས་པ་བཅུག་པའི་རྗེས་ལ་གོ་ཆ་བཀོད་ན། ནཱ་རོ་པའི་བཞེད་པས་ཤིང་གཉིས་གཟེར་གྱིས་བསྡམས་པ་མི་འབྲལ་བ་བཞིན། དམ་ཚིག་པ་དང་ཡེ་ཤེས་པ་མི་འབྲལ་བའི་རྟེན་འབྲེལ་དུ་ཡང་འགྱུར་གསུངས་སོ། ། བདུན་པ་འགྲོ་བ་དག་པའི་རྣལ་འབྱོར་ནི། གཞུང་དུ་ཡང་དེའི་འོད་ཟེར་གྱིས་འགྲོ་བ་ཐམས་ཅད་དག་པར་བྱས་ནས།
སླར་ལོག་སྟེ་སྔགས་ཀྱི་ཕྲེང་བ་ཉིད་ལ་ཞུགས་དང༌། ཞེས་པས་བསྟན་ཏེ། ཕར་ཕྱིན་ཐེག་པར་ཞིང་སྦྱོང་བ་སེམས་ཅན་སྨིན་པར་བྱེད་པའི་ཚུལ་གསུངས་པ་ལས། འདིར་དེ་བས་ཀྱང་སྟོབས་དང་ལྡན་པར་བྱེད་པ་སྟེ། རང་གི་སྔགས་ཕྲེང་ལས་འོད་འཕྲོས་སྣོད་བཅུད་ལ་ཕོག་པས་དེ་དག་གི་དྲི་མ་བསལ་ཏེ། སྣོད་ཆོས་འབྱུང་དང༌། སེམས་ཅན་ཐམས་ཅད་རྣལ་འབྱོར་མར་བསྒྱུར་བ་ནི་གཞན་གྱི་གཞི་སྦྱོང་བསྒྱུར་ཏེ་གོང་དུ་ཡང་སྨོས་པ་ལྟར། ཁ་ཅིག་འདིར་འོད་འཕྲོ་འདུའི་ཕཻཾ་ཞེས་ཟེར་བ་ནི་མ་དག་པའོ། ། བརྒྱད་པ་དཔའ་བོ་དཔའ་མོས་བྱིན་གྱིས་བརླབས་པ་ནི། ནཱ་རོ་པས།
དེ་ནས་སླར་ཡང་ཡིག་འབྲུའི་ཚོགས་ཀྱི་འོད་ཟེར་གྱིས་དཔའ་བོ་དང་མཁའ་འགྲོའི་ཚོགས་ཀུན་སྤྱན་དྲངས་ཏེ་བདག་ཉིད་ལ་གཞུག་པར་བྱའོ། ། ཞེས་གསུངས་སོ། ། དེ་ཡང་འཁོར་ལོ་བདེ་མཆོག་གི་ལུགས་ཀྱི་དངོས་གྲུབ་ཤིན་ཏུ་མྱུར་བའི་གནད་ཀྱང་ཕོ་ཉ་རྣམ་གསུམ་བསྲེ་བའི་ཐབས་ཡོད་པས་ཀྱང་ཡིན་ཏེ། ཇི་སྐད་དུ། ཕོ་ཉ་རྣམ་གསུམ་ལེགས་བསྲེས་ནས། ། སྒྲུབ་པ་པོ་ལ་མཆོག་སྟེར་འགྱུར། ། ཞེས་སོ། ། དེ་ཡང་ཕོ་ཉ་གསུམ་ནི། སྔགས་ཞིང་ལྷན་སྐྱེས་གསུམ་ཡིན་པས། རང་གི་སྙིང་ག་ནས་འོད་འཕྲོས་པས་བཅུད་རྣལ་འབྱོར་མར་གསལ་བ་དང༌།
ཛམྦུའི་གླིང་ན་བཞུགས་པའི་དཔའ་བོ་དང་རྣལ་འབྱོར་མ་ཞིང་སྐྱེས། འོག་མིན་ན་བཞུགས་པའི་ལྷན་སྐྱེས། གཞན་ཡང་སངས་རྒྱས་བྱང་སེམས་ཐམས་ཅད་རྣལ་འབྱོར་མའི་རྣམ་པར་བྱོན་ནས་རང་ཉིད་སྔགས་སྐྱེས་ཀྱི་རྣལ་འབྱོར་མ་ལ་ཐིམ་པས་གཉིས་སུ་མེད་པར་བསམ། དེའི་ཚེ་ཕཻཾ་གྱི་སྒྲ་འབར་བའི་ཕྱག་རྒྱ་དཔྲལ་བར་གཡོན་དུ་བསྐོར། མིག་སྟེང་དུ་བསྒྲད་གདོང་གཡོན་དུ་བསྒྱུར། རྐང་པའི་མཐེ་བོང་གཡས་པས་གཡོན་མནན་པར་བྱའོ། ། འདི་ནི་སྐྱེ་བོ་དམ་པ་ཀུན་འདུས་པ་ཞེས་པའི་དོན་ཡིན་ནོ། ། དེ་ནས་བདག་ཀྱང་ཡེ་ཤེས་ཀྱི་ངོ་བོར་རྣམ་པར་དག་ལ། ཆོས་ཐམས་ཅད་ཀྱང་དེའི་ངོ་བོར་རྣམ་པར་དག་གོ་སྙམ་དུ་བསམ་ཞིང༌། ཨོཾ་ཡོ་ག་ཤུདྡྷོ་སོགས་བརྗོད་དེ།
དེ་ཉིད་མི་འབྲལ་བའི་ཕྱིར་སྐབས་འདིར་གོ་ཆ་བགོ་ན། གནས་དྲུག་ཏུ་ཟླ་བའི་གདན་ལ་གོ་ཆའི་ལྷ་ཡིག་འབྲུའི་རྣམ་པར་བསྒོམ་སྟེ། ལྷ་ཉིད་སྔགས་ཀྱི་ཚུལ་གྱིས་ནི། ། སྒྲུབ་པ་པོ་ལ་མཆོག་སྟེར་བྱེད། ། ཅེས་དང༌། གལ་ཏེ་དངོས་གྲུབ་མཆོག་འདོད་ན། ། སྔགས་དང་ལྷ་ནི་ཐ་དད་མེད། ། ཅེས་པ་ལྟར་སྔགས་དང་ལྷ་ཐ་དད་མེད་པར་སྔགས་བསྒོམ་པས་ལྷ་བསྒོམ་པར་འགྱུར་ཞིང་བསྒོམ་སླ་བས་སོ། ། ཞལ་ཕྱག་གི་རྣམ་པར་བསྒོམ་ན་ཨ་བྷི་དྷ་ན་ལྟར་བྱེད་དོ། ། དབང་བསྐུར་རིགས་བདག་གི་རྒྱས་འདེབས་མ་བྱས་ཀྱང་ཉེས་པ་མེད་དེ་རིགས་བདག་རྣམ་སྣང་རང་ཆས་ཅན་དུ་བསྒོམ་པ་ཡིན་པས་དབང་དོན་ཚང་ཞིང་ཆད་པའི་སྐྱོན་ཡང་མེད་དོ། །
དགུ་པ་བཟླས་པ་ནི། གཞུང་དུ་ཡིད་དང་ངག་གི་དབྱེ་བས་བཟླས་པར་བྱའོ། ། གསུངས་པའི་དོན་ནི། བཟླས་པ་གཉིས་ཀྱི་གོ་རིམ་ལ་དང་པོ་ཡིད་ཀྱི་བཟླས་པ་དང༌། དེ་ནས་ངག་བཟླས། ཡང་ཁ་ཅིག་བསྐྱེད་རིམ་གྱི་ཆ་ལག་ཡིན་པས་དང་པོ་ངག་བཟླས་བྱེད་གསུངས་ཀྱང་རང་གི་སྤྲོ་བ་དང་བསྟུན་ལ་བྱའོ། ། དེ་ལ་བཟླས་པའི་དམིགས་པ་ནི་རྒྱས་པར་ན་ཁོ་བོས་བྱས་པའི་སྒྲུབ་ཐབས་ལྟར་བྱ་བའམ། བསྡུ་ན་སྔགས་ཕྲེང་བྃ་ཡིག་དང་བཅས་པ་ལས་འོད་འཕྲོས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་དཔའ་བོ་དང་རྣལ་འབྱོར་མ་ཐམས་ཅད་ཀྱི་མཁྱེན་བརྩེ་ནུས་མཐུའི་བྱིན་རླབས་དང་ཡོན་ཏན་རྣམས་བསྡུས་ནས་སྔགས་ཕྲེང་ལ་ཐིམ་པས་དངོས་གྲུབ་རྣམས་ཐོབ་པར་མོས་ཤིང༌། མདུན་ནས་གཡོན་བསྐོར་དུ་ཡིག་འབྲུ་མགོ་གྱེན་བསྟན་དུ་གནས་པ་ལ་ཀློག་ཚུལ་དུ་བཟླའོ། །
ཁ་དོག་སྤྱིར་ལས་བཞི་སོ་སོ་དང་བསྟུན་ལ་བྱེ་བྲག་རྒྱུན་དུ་ལྷ་དབང་དུ་བྱ་བའི་དོན་ཡོད་པས་ཁ་དོག་དམར་པོར་བྱའོ། ། བཟླས་བྱའི་སྔགས་ནི་སློབ་དཔོན་གྱི་གཞུང་དུ་ཉེ་སྙིང་ལས་མ་གསུངས་ཀྱང༌། མན་ངག་གི་ཕྱག་ལེན་ཨོཾ་གསུམ་མ་རང་ལ་མཛད་པས། འདི་ལ་ཁ་ཅིག་ཨོཾ་གསུམ་ཡོད་པའི་རྒྱུ་མཚན་རྩ་སྔགས་དང་སྙིང་པོ་དང༌། ཉེ་སྙིང་གསུམ་ཕྱོགས་གཅིག་ཏུ་སྡེབས་པས་ཐོག་མཐར་ཨོཾ་དང་ཧཱུྃ་ཕཊ་གསུམ་འབྱུང་བའི་རྒྱུ་མཚན་ཡིན་ནོ་ཟེར་རོ། ། དེ་མིན་ཏེ། འདི་ལ་སྙིང་པོ་དང་ཉེ་སྙིང་གཉིས་ཡོད་ཀྱང་རྩ་སྔགས་ཀྱི་ཆ་ཤས་ཙམ་ཡང་མི་སྣང་བའི་ཕྱིར་དང༌། ཡོད་ན་རྩ་སྔགས་ཀྱི་ཡི་གེ་འདི་དག་ཡིན་ཞེས་སྨྲ་དགོས་པ་ལས་དེ་སྟོན་རྒྱུ་མེད་པའི་ཕྱིར་ཏེ། ཡབ་ཡུམ་གྱི་རྩ་སྔགས་སོ་སོ་ན་ཤེས་པར་ཡོད་པས་སོ། ། དེས་ན་འདི་སྔགས་བཏུ་ལ་ལྟོས་པ་ཡིན་ཞིང་སྔགས་བཏུའི་གཞུང་ལས་དེ་ལྟར་འབྱུང་བས་སོ། །
དེ་ཡང་སྔགས་བཏུའི་གཞུང་ཞལ་གཉིས་ཆུང་ངུའི་གཞུང་ལ་ལྟོས་པ་ཅན་ཡིན་ཞིང༌། ཨོཾ་གསུམ་མའི་སྔགས་བཏུ་དང་ཡི་གེ་སོ་གཉིས་པོ་དེ་དག་ལུས་ཀྱི་གནས་སོ་སོར་བཀོད་ནས་བསྒོམ་པས་དངོས་གྲུབ་ཐོབ་ཚུལ་སྔགས་ཀྱི་དེ་ཉིད་གྲུབ་པ་ལས་བཤད་པ་ལྟ་བུའོ། ། གལ་ཏེ་ཨིནྡྲ་བྷུ་ཏིའི་ལུགས་ཡིན་གྱི་གཞན་ལ་མི་འཇུག་གམ་སྙམ་ན་འདི་ནི་རྣལ་འབྱོར་མ་ཐམས་ཅད་ཀྱི་རྩ་བ་ལྟ་བུ་ཡིན་པས། ཕག་མོ་ཀུན་ལ་སྦྱར་བས་ཆོག་པ་སྟེ་རྗེ་བཙུན་ཆེན་པོས་རྣལ་འབྱོར་བྱང་སེང་གི་ཞུས་ལན་ལས། དེ་ཡང་རྡོ་རྗེ་རྣལ་འབྱོར་མའི་རྩ་བ་ལྟ་བུ་སློབ་དཔོན་རྒྱལ་པོ་ཨིནྡྲ་བྷུ་ཏིས་མཛད་པའི་ཞལ་གཉིས་མ་ཆུང་ངུ་ཞེས་བྱ་བ་ལས། ཞེས་གསུངས་ཤིང༌། འདི་ཉིད་ཀྱི་ཕག་མོ་ལས་བཅུ་ཡང་ཕག་མོ་སོ་བདུན་མ་ནས་ལྷ་གཅིག་མའི་བར་དང༌། ཞལ་གཉིས་མ་ཆེ་ཆུང༌། དོན་གྲུབ་མ་ཆེ་ཆུང་ཀུན་ལ་ཐུན་མོང་དུ་འཇུག་ཏུ་རུང་བར་རྗེ་བཙུན་གྱིས་བཤད་པའི་ཕྱིར་རོ། ། དེས་ན་ཡིག་འབྲུ་ནི་གོང་དུ་སྨོས་པ་ལྟར་ལྷ་ཉིད་ཡིན་ལ།
དེ་ཡང་ཡི་གེ་སོ་གཉིས་ནི་དམ་ཚིག་གི་འཁོར་ལོའི་མ་མོ་བརྒྱད། ཡུལ་ཉེར་བཞིའི་རྣལ་འབྱོར་མ་དེ་སྙེད་དེ་སོ་གཉིས་ཡིན་ལ། དབུས་ཀྱི་བྃ་ཡིག་ལ་འབྱུང་བ་བཞི་ཚང་བས་ཡ་ར་ལ་ཝ་གྲུབ་པས་བདེ་ཆེན་གྱི་ལྷ་མོ་བཞི་ཀླད་ཀོར་རྡོ་རྗེ་ཕག་མོ་སྟེ་ལྷ་སོ་བདུན་ཉིད་ཡིན་ནོ། ། དེ་ནས་ངག་བཟླས་ནི། རང་གི་དམ་བཅའ་ཇི་ལྟར་ཡོད་པ་ལྟར་བཟླས་པའི་སྐྱོན་དང་བྲལ་བར་བཟླས་ཤིང༌། ཡིད་བཟླས་ནི་ངོ་བོ་མཚན་བཅས་ཀྱི་རྫོགས་རིམ་ཡིན་ཏེ། དེ་ཡང་བདེ་བ་སྐྱེ་བར་འདོད་ན་གསང་གནས་སུ་ཆོས་འབྱུང་གཉིས་བརྩེགས་བསྒོམ། གྲྭ་རྣམས་སུ་དགའ་བ་འཁྱིལ་བ་བཞི་ཡང་དམིགས་ལ། དབུས་སུ་བྃ་ཡིག་སྔགས་ཕྲེང་གཡོན་དུ་བཀོད་པ་ལ་དམིགས་ལ་སྟེང་འོག་གི་རླུང་ཁ་སྦྱར་ནས་ཡིད་ཀྱིས་བཟླས་པ་ཅི་རིགས་དང༌། ཐ་ནའང་གསུམ་བྱའོ། །
ཕྱིས་གོམས་ནས་ཅི་མང་ལ་བསླབ་པས་དྲོད་དང་བདེ་བ་སྐྱེ་ཞིང༌། འཕར་གཡོ་དྲག་ཏུ་འབྱུང་ཡང་རིམ་གྱིས་གློད། མི་རྟོག་པ་འདོད་ན་ལྟེ་བར་བསྒོམ། འདི་ལ་སེམས་ཟིན་པས་དུ་བ་ལ་སོགས་པའི་རྟགས་རྣམས་འབྱུང་གསུངས་ཤིང༌། ཟུང་འཇུག་ཏུ་གསལ་བར་འདོད་ན་སྙིང་ཀར་བསྒོམ། འདི་ལ་འགོག་པའི་བཟླས་པ་ཞེས་ཀྱང་ཟེར། ཡང་ན་ཡིད་ཀྱི་བཟླས་པ་མི་བྱེད་པར། ཆོས་འབྱུང་གི་མདུན་རྒྱབ་སྤངས་པའི་གྲྭ་བཞིར་དགའ་བ་འཁྱིལ་པ་བཞི། གཡོན་དུ་འཁོར་བ་ལ་དམིགས་པ་གཏད་དེ་རླུང་ཁ་སྦྱར་སྒོམ་པ་ཡང་རྫོགས་རིམ་བསྒོམ་ཚུལ་གཅིག་ཡིན་པར་གསུངས་ལ། ཡང་བདེ་བ་སྐྱེ་བར་འདོད་ན་ལྟེ་བའི་བྃ་ཡིག་ལས་དགའ་བ་འཁྱིལ་པ་གཅིག་ཆད་ནས་གསང་གནས་སུ་གཡོན་དུ་འཁོར་བ་ལ་དམིགས་པ་བཟུང༌།
མི་རྟོག་པར་འདོད་ན་བྃ་ཡིག་ལས་འཕྲོས་སམ་མ་འཕྲོས་ཀྱང་རུང་སྟེ། མཛོད་སྤུར་དགའ་བ་འཁྱིལ་པ་གཡོན་དུ་འཁོར་བ་ལ་སེམས་གཏད་ཅིང༌། ཟུང་འཇུག་འདོད་ན་དེ་གཉིས་བྃ་ཡིག་ལ་བསྟིམ་ཞེས་ཀྱང་གསུངས་སོ། ། དེ་ལྟ་བུའི་བསྐྱེད་རིམ་བཟླས་པ་དང་བཅས་པ་དེ་ལ་ཡབ་ཀྱི་ལམ་རྒྱས་པའི་བསྐྱེད་རྫོགས་ཐམས་ཅད་ཚང་ཞིང༌། དེ་ཡང་དབང་བཞི་ལུས་སྒྲིགས་སུ་འདུ་བ་ཡིན་ཏེ། དེ་ཡང་བསྐྱེད་རིམ་རྒྱས་པ་ཚང་ཚུལ་སྔར་ཡང་སྨོས་ལ་ཞིབ་པར་ན་ལམ་རྒྱས་པའི་ཆོས་འབྱུང་གཞལ་ཡས་ཁང་དང་བཅས་པ་འདིར་ཆོས་འབྱུང་གཉིས་བརྩེགས་སོ། ། དེའི་ནང་གི་ཟླ་བ་ནི་ཐབས་རིག་པ་བྱང་ཆུབ་ཀྱི་སེམས་ཏེ། བཅོམ་ལྡན་འདས་ནས་རྡོ་རྗེ་སེམས་དཔའི་བར་གྱི་དཔའ་བོ་ཉེར་ལྔ། བྃ་ཡིག་སྔགས་ཕྲེང་དང་བཅས་པ་ལ་རྣལ་འབྱོར་མ་སོ་བདུན་ཚང་བར་བཤད་ཟིན་པ་ལྟར་རོ། ། ངག་བཟླས་དམིགས་པ་དང་བཅས་པ་ནི་སྔགས་མཆོད་དང་ལྷ་བདེ་ཆེན་གྱི་ངོ་བོར་གསལ་བཏབ་པར་འགྱུར་ཏེ།
གལ་ཏེ་དངོས་གྲུབ་མཆོག་འདོད་ན། ། ཞེས་སོགས་གསུངས་པ་ལྟར་རོ། ། དེ་ནི་བུམ་དབང་གི་ལམ་ཡིན་ནོ། ། གསང་དབང་ནི་ཡབ་ཀྱི་ལམ་རྒྱས་པའི་སྐབས་སུ་འཁོར་ལོ་ལྔ་ལ་རྟེན་དཀྱིལ་འཁོར་བཞི་ལ་གནད་དུ་བསྣུན་པ་ཡིན་ལ། དེ་འདི་ལ་ཚང་སྟེ། རྒྱས་པའི་གནས་ཀྱི་འཁོར་ལོ་གྲུ་གསུམ་ནི་འདིའི་ཆོས་འབྱུང་ཕྱི་མ། རྒྱས་པའི་ལྟེ་བ་སྤྲུལ་འཁོར་རྩ་མདུད་གྲུ་གསུམ་རྩ་གསུམ་འདུས་པའི་བདག་ཉིད་ཅན་ཏེ་འདིར་ཆོས་འབྱུང་ནང་མ། རྒྱས་པའི་སྙིང་གའི་འཁོར་ལོ་འདིར་ཟླ་བའི་དཀྱིལ་འཁོར་རྒྱས་པའི་མགྲིན་པ་ལོངས་སྤྱོད་ཀྱི་འཁོར་ལོ་ཡ་ར་ལ་ཝ་སོགས་པར་གནས་པ་དེ་འདིར་དེ་རྣམས་འདུས་པའི་བདག་ཉིད་བྃ་ཡིག་གོ ། རྒྱས་པ་སྤྱི་བོ་ཨཱ་ལི་ཀཱ་ལི་རུ་གནས་པ། སྔགས་ཕྲེང་ཨཱ་ལི་ཀཱ་ལིར་གནས་པ་ཡིན་ནོ། །
དེ་ལྟ་བུ་གསལ་བཏབ་ནས་རླུང་ཁ་སྦྱར་ནས། ཡིད་བཟླས་པས་རྟེན་དཀྱིལ་འཁོར་བཞི་ལ་གནད་དུ་བསྣུན་པར་འགྱུར་ཏེ། ཆོས་འབྱུང་ནི་ལུས་རྩའི་དཀྱིལ་འཁོར། བྃ་ཡིག་སྔགས་ཕྲེང་དང་བཅས་པ་རྩ་ཡི་གེའི་དཀྱིལ་འཁོར། ཟླ་བ་ཁམས་བདུད་རྩིའི་དཀྱིལ་འཁོར། རླུང་ལ་གནད་དུ་བསྣུན་པ་སྙིང་པོ་ཡེ་ཤེས་རླུང་གི་དཀྱིལ་འཁོར་ཡིན་ནོ། ། དེའི་ཚེ་ཉམས་ཅི་སྐྱེས་ཀྱང་བྱུང་རྒྱལ་དུ་སྐྱོང་ངོ༌། ། དེ་དག་ནི་གསང་དབང་གི་ལམ་ཡིན་ནོ། ། སྔར་གྱི་ཆོས་འབྱུང་གཉིས་བརྩེགས་སོགས་གསང་གནས་སུ་ཕབ་པའི་དམིགས་པ་དེ་ཉིད་ཀྱི་ཚེ་གྲྭ་བཞིར་དགའ་བ་འཁྱིལ་པ་ཟུར་མེད་པ་བཞི་གཡོན་སྐོར་དུ་བསྒོམ་ཏེ་རླུང་ཁ་སྦྱར་རོ། ། ཐུན་འཇོག་ན་ལྟེ་བར་སྤོས་ལ་བཞག་གོ །
དེ་ཡང་ལམ་རྒྱས་པའི་ཚེ་ཤེས་རབ་ཡེ་ཤེས་དགའ་བ་བཞིར་ཉམས་སུ་ལེན་པ་ཡིན་ལ་དེ་འདིའི་དགའ་བ་འཁྱིལ་པ་བཞི་གཡོན་སྐོར་དུ་འཁོར་བས་བདེ་བ་སྐྱེ་བ་ཉིད་ལ་ཚང་ཞིང༌། དགའ་བའི་དགའ་བ་སོགས་བཅུ་དྲུག་ནི་དགའ་བ་འཁྱིལ་པ་རེ་རེ་ལའང་འཁྱིལ་ཆུང་བཞི་བཞི་ཡོད་པས་མཚོན་ཞིང༌། ཟུར་མེད་པ་ནི་རྣམ་རྟོག་གི་གྲྭ་ཟུར་མེད་པའོ། ། དེས་ནི་ཤེས་རབ་ཡེ་ཤེས་ཀྱི་ལམ་ཡིན་ནོ། ། དམིགས་པ་དེས་བདེ་བས་བརྒྱལ་བ་ལ་སོགས་བྱུང་ན་དམིགས་པ་ཅུང་ཟད་གློད་ལ་བསྒོམ་མོ། ། དབང་བཞི་པའི་དམིགས་པ་ལ་བུམ་དབང་སོགས་དབང་དང་པོ་གསུམ་གྱི་ཁྱབ་བྱེད་དུ་འགྲོ་བ་གསུམ་དང༌། དབང་བཞི་པ་དངོས་དང་བཞི་ལས་དང་པོ་བུམ་དབང་གི་ཁྱབ་བྱེད་དུ་འགྲོ་བ་ནི། རང་གི་དཔྲལ་བའི་དབྱིངས་སུ་དགའ་བ་འཁྱིལ་པའམ་ཆོས་འབྱུང་དམར་པོ། ཡང་ན་ཐིག་ལེ་སྐྱ་ཧྲིལ་བ་གཅིག་རྣམས་གང་རུང་ངམ། རེས་མོས་ཀྱི་སྒོ་ནས་སེམས་གཏད་པས་མི་རྟོག་པའི་ཏིང་འཛིན་དཔག་ཏུ་མེད་པ་སྐྱེ་བས་ཉམས་བྱུང་རྒྱལ་དུ་སྐྱོང་ངོ༌། །
དེ་ནི་དང་པོ་དེ་ཉིད་ཡིན་ནོ། ། གཉིས་པ་ནི་རང་གི་སྤྱི་བོ་ནས་ལྟེ་བའི་བར་དུ་རྩ་དབུ་མ་གྲོ་སོག་ཙམ་བསྒོམ་པའི་ཡས་སྣར་ཧཾ་ཡིག་འཁྱོགས་པོ་མགོར་ཐུར་བསྟན། མར་སྣར་ལྟེ་དབུས་སུ་བྃ་བསྒོམ། འོག་སྒོ་འབྱེད་འཛུམ་བྱས་པས་བཤང་སྒོའི་རླུང་གིས་སུམ་མདོའི་མེ་སྦར། ལྟེ་བའི་བྃ་ལ་མཆོད་པས་བྃ་ལས་མེ་འབར་དབུ་མ་ནས་སོང༌། སྤྱི་བོའི་ཧཾ་ལ་རེག་པས་བདུད་རྩི་བབས། བྃ་ལ་ཕོག་པའི་འབར་འཛག་ལ་སེམས་གཏད་ལ་རླུང་ཁ་སྦྱར་དུ་འཛིན་པའོ། ། གསུམ་པའི་ལམ་ནི་རྩ་དབུ་མ་སྔར་ལྟར་ལ་མས་སྣ་གསང་གནས་སུ་བསྒོམ། སྤྱི་བོའི་ཧཾ་ལས་བདུད་རྩི་བ་ཐག་ལྟར་ན་རར་བྱུང་གསང་གནས་ནས་ཕྱིར་སོར་གསུམ་ཙམ་ཐོན་པར་བསམ་ལ་རླུང་ཁ་སྦྱར་དུ་བཟུང་ངོ༌། ། བྱང་ཆུབ་ཀྱི་སེམས་རྒྱུད་མ་ཆད་པ་དང༌།
ཐུན་འཇོག་ཙ་ན་ནང་དུ་སྡུད་པ་གནད་ཡིན་ནོ། ། དབང་བཞི་པ་དངོས་ནི་དེ་ལྟར་བསྒོམ་པ་ལས་བདེ་སྟོང་གི་ཉམས་བསམ་གྱིས་མི་ཁྱབ་པ་སྐྱེ་བས་མ་བརྗེད་པར་རྒྱུན་དུ་བསྐྱངས། འཛག་ལ་ཁད་དུ་གྱུར་པའི་ཚེ་ནི་ཕྱིར་ཐོན་པའི་སོར་གསུམ་པོ་ནས་ནང་དུ་གཅིག་གམ་གཉིས་སམ་གསུམ་ག་སོགས་ཅི་རིགས་པ་ནང་དུ་དྲངས་པར་བསྒོམ་ལ་དེ་ལས་སྐྱེས་པའི་ཉམས་རྒྱུན་རིང་དུ་སྐྱོང་བ་ནི་དབང་བཞི་པ་དངོས་ཀྱི་ལམ་ཡིན་ནོ། ། དབང་བཞི་པའི་ལྟ་བ་སྐྱོན་མེད་སྐྱེས་ན་བསམ་མི་ཁྱབ་ཀྱི་རྣལ་འབྱོར་སོགས་ལྷག་མ་རྣམས་མི་དགོས་པས་མ་བྱས་ཀྱང་རུང་བར་བཤད་དོ། ། དབང་བཞི་ལུས་བསྒྲིགས་ཀྱི་ཉམས་ལེན་རྒྱས་པ་འདི་ལྟ་བུ་རྣལ་འབྱོར་བཅུ་གཅིག་གི་རྣམ་བཤད་དཀྱུས་གཞན་དུ་བཀོད་པ་མི་འབྱུང་ཞིང་འདིར་བཤད་པ་ནི་འདི་ལ་རྗེ་བཙུན་ཆེན་པོའི་ཤོག་དྲིལ་གཅིག་དང༌། རྗེ་རྡོ་རྗེ་འཆང་གི་ཤོག་དྲིལ་གཉིས་དང༌། ཤིན་ཏུ་ཟབ་པའི་ཤོག་དྲིལ་ཁྱད་པར་ཅན་གསུམ་ཡོད་པའི་དགོངས་པ་བཞི་ཡིན། ཞེས་བརྒྱུད་ལྡན་གྱི་བླ་མ་ཡིད་ཆེས་ཅན་དག་གི་གསུང་རབ་ལས་འབྱུང་བ་བཞིན་བཀོད་པ་ཡིན་ལ། འདི་དག་ནི་ཤིན་ཏུ་དཀོན་པའི་མན་ངག་ཁྱད་པར་ཅན་ཡིན་ནོ། ། རྣལ་འབྱོར་བཅུ་གཅིག་གི་སྤྱི་ཙམ་དབང་བཞི་ལུས་བསྒྲིགས་ཀྱི་ཞལ་ཤེས་ནི།
རང་རྗེ་བཙུན་མར་བསྒོམ་པ་བུམ་དབང་གི་ལམ། ཆོས་འབྱུང་གི་ཟླ་བ་སྔགས་ཕྲེང་བྃ་ཡིག་ལ་སྔར་བཤད་པ་ལྟར་འཁོར་ལོ་ལྔ་ཚང་བས་གསང་དབང་གི་ལམ། གསང་གནས་ཀྱི་དགའ་བ་འཁྱིལ་པ་ལ་སེམས་གཏད་པ་དབང་གསུམ་པའི་ལམ། དེ་རྣམས་བདེ་སྟོང་ཟུང་འཇུག་ཏུ་ཤེས་པས་དབང་བཞི་པའི་ལམ་ཡིན་ནོ། ། བཅུ་པ་བསམ་གྱིས་མི་ཁྱབ་པའི་རྣལ་འབྱོར་ནི། གཞུང་དུ་དེ་ནས་བྃ་ཡིག་གི་འོད་ཟེར་གྱིས་ས་གསུམ་དང༌། ལུས་དང་ཡི་གེའི་རིམ་གྱིས་བསམ་གྱིས་མི་ཁྱབ་པ་ལ་བཞུགས་པ་སྔོན་དུ་འགྲོ་བས་དེ་ཁོ་ན་ཉིད་བསྒོམ་པར་བྱའོ། ། ཞེས་གསུངས་པའི་དོན་རྗེ་ས་ཆེན་གྱིས་བཀྲལ་བ་ལྟར་རང་གི་སྙིང་གའི་སྔགས་ཕྲེང་ལས་འོད་ཟེར་འཕྲོས་ཁམས་གསུམ་འོད་ཟེར་གྱིས་གང༌། ཁམས་གསུམ་འོད་སྔོ་དམར་དཀར་གསུམ་གྱིས་སྟོད་སྨད་བར་གསུམ་ལ་ཐིམ། དེ་ཡང་གཟུགས་མེད་ཁམས་ལུས་ཀྱི་སྟོད་ཀྱི་ཆ་ལ།
འདོད་ཁམས་པ་སྨད་ཆ་ལ། གཟུགས་ཁམས་པ་ཐམས་ཅད་བར་གྱི་ཆ་ལ། རང་ཡང་སྔགས་དང་བཟླས་པ་ཡང་སྔགས་ལ། དེ་བྃ་ལ། དེ་ཐིག་ལེ་ལ། དེ་ནཱ་ད་དཀར་དུ་གྱུར་ཏེ་ཆུ་ལ་རླབས་ཐིམ་པ་ལྟར་ཅི་ཡང་མི་དམིགས་པར་བསམ་ལ་དེའི་ངང་ལ་ཤེས་པ་གློད། དེ་ལ་ཇི་ཙམ་གནས་ཚད་དུ་བཞག་གོ ། ཞི་གནས་ཤས་ཆེ་ན་ལྷར་ལྡང༌། གསལ་བ་དང་བདེ་བ་ཤས་ཆེ་ན་སྟོང་པའི་ངང་ལ་བཞག དེ་ནས་ལྡང་བའི་ཚེ་སྐད་ཅིག་གིས་རྗེ་བཙུན་མ་རྒྱན་དང་ཕྱག་མཚན་མེད་པའི་སྐུར་ལྡང་ངོ༌། །
དེ་ནས་སྐུ་མདོག་དམར་བ་ནི་སེམས་ཅན་ལ་རྗེས་སུ་ཆགས་པའོ། ། ཞེས་སོགས་གོང་གི་དག་བྱ་དག་བྱེད་རྣམས་དྲན་པར་བྱས་ཀྱང་རུང༌། མ་བྱས་ཀྱང་སྐྱོན་མེད་དོ། ། བཅུ་གཅིག་པ་སྤྱོད་ལམ་གྱི་རྣལ་འབྱོར་ནི། གཞུང་དུ་ལས་དང་པོ་པའི་བསྒོམ་པ་མདོར་བསྡུས་པ་ཞེས་པས་བསྟན་ཏེ། འདི་ལ་སྤྱོད་ལམ་དངོས་དང༌། ཐུན་མཚམས་ཚོགས་བསགས་པ། གཏོར་མ་དང༌། ཁ་ཟས་ཀྱི་རྣལ་འབྱོར་དང་བཞི། ཞར་ལ་མར་མེའི་སྦྱིན་སྲེག་དང་ལྔ་ལས།
དང་པོ་སྤྱོད་ལམ་དངོས་ནི། ས་ཆེན་གྱིས། རང་དང་སྣང་བ་ཐམས་ཅད་རྡོ་རྗེ་རྣལ་འབྱོར་མའི་སྐུར་དམིགས་ལ་ལྷ་ལ་ལྷས་མཆོད་པའི་བསམ་པ་སྐུའི་དགའ་བ། དེ་ཡང་སྒྱུ་མ་ལྟ་བུའི་སྐུ་དང༌། བསམ་གྱིས་མི་ཁྱབ་པའི་ངང་ལས་མ་གཡོས་པར་བྱ་བ་ཐུགས་ཀྱི་དགའ་བ། སྒྲ་ཅི་གྲགས་པ་ཐམས་ཅད་ངག་གི་བཟླས་པར་གསུང་བ་གསུང་གི་དགའ་བ་སྟེ། ཞེས་གསུངས་པ་ལྟར་སྦྱང་གཞི་སྣང་གྲགས་རིག་གསུམ་ཐམས་ཅད་སྦྱོང་བྱེད་དགའ་བ་གསུམ་པོ་དེར་བསྒྱུར་ཏེ་དེའི་ངང་ལས་མ་གཡོས་པ་ཤིན་ཏུ་གལ་ཆེའོ། ། སིནྡྷཱུ་ར་ལ་བརྟེན་པའི་མཁའ་སྤྱོད་སྒྲུབ་ཚུལ་ཀྱང་གོང་མའི་གསུང་བཞིན་ཁོ་བོས་ལོགས་སུ་བྱས་པ་ལྟར་རྟོགས་པར་བྱའོ། ། གཉིས་པ་ཐུན་མཚམས་སུ་ཚོགས་བསགས་པ་ལ། ཕྱི་མཆོད་ཀྱི་རྣལ་འབྱོར།
ཚོགས་མཆོད། ཚེས་བཅུའི་མཆོད་པའི་རྣལ་འབྱོར་གསུམ། དང་པོ་བདག་བསྐྱེད་སྔོན་དུ་སོང་བའི་མདུན་བསྐྱེད་སྒྲུབ། དེ་ལ་མཆོད་གཏོར་ཕུལ། གྲུབ་ན་བུམ་པ་སྒྲུབ་སྟེ་བྱིན་བརླབས་བདག་འཇུག་ཀྱང་བླངས། དེ་དག་གི་ཆོ་ག་རྒྱས་འབྲིང་བསྡུས་གསུམ་གོང་མའི་ཡིག་ཆ་ལྟར་ཤེས་པར་བྱ་ཞིང༌། གཉིས་པ་ཚོགས་མཆོད་ནི་སྔར་གྱི་སྟེང་དུ་ཚོགས་བཤམ་ནས་འབུལ་བའོ། ། གསུམ་པ་དུས་ཀྱི་ཁྱད་པར་ཚོགས་གསོག་ན་ཡར་ངོ་དང༌། སྒྲིབ་པ་སྦྱོང་ན་མར་ངོའི་ཚེས་བཅུ་ལ་གྲུབ་ན་སྔར་ལྟར་ཚོགས་མཆོད་དམ་ཕྱི་མཆོད་ཙམ་བྱ། མ་གྲུབ་ན་གྲོང་པའི་ཆོས་ཀྱི་མ་གོས་པའི་བུ་མོ་གསུམ་མམ་ལྔ་ལ་སོགས་པ་སྟོན་མོ་བྱ།
དེའང་མ་གྲུབ་ན་ཨོཾ་གསུམ་བརྒྱ་རྩ་སོགས་སྔར་གྱི་གྲངས་ལས་ལྷག་པར་བཟླས་པ་ཙམ་གྱིས་ཀྱང་བྱའོ་གསུངས། ༈ །གསུམ་པ་གཏོར་མའི་རྣལ་འབྱོར་ནི་སྔགས་ཕྲེང་ལ་ཨ་ཀཱ་རོ་བཏགས་ལ་ཕུལ། ༈ །བཞི་པ་ཁ་ཟས་ཀྱི་རྣལ་འབྱོར་ནི། ཁ་ཟས་ལ་མཐེབ་སྲིན་རེག་ཅིང་འབྲུ་གསུམ་གྱིས་བྱིན་གྱིས་བརླབས། དེ་ནས་སྙིང་གའི་བྃ་དེ་རྣལ་འབྱོར་མར་དམིགས་ལ་དེ་མཆོད་པའི་བསམ་པས་གཡོན་གྱི་ཀུན་སྤྱོད་ཀྱིས་བཟའོ། ༈ །ལྔ་པ་ནི། སྦྱིན་སྲེག་རྒྱས་བསྡུས་ལ་བླ་མ་གོང་མའི་ཡི་གེ་ལོགས་སུ་སྣང་བ་ལྟར་ཤེས་པར་བྱ་ཞིང༌། དེས་ན་རྣལ་འབྱོར་པ་བསོད་ནམས་རབ་ལ་བསྒོམ་བཟླས་ཙམ་གྱིས་ལུས་མ་སྤངས་པར་མཁའ་སྤྱོད་འགྲུབ། འབྲིང་གིས་སིནྡྷཱུ་རའི་བསྒྲུབ་པ་བརྟེན་ནས་འགྲུབ། ཐ་མས་འཆི་ཁ་མའི་རྣལ་འབྱོར་འཕོ་བའི་མན་ངག་ལ་བརྟེན་ནས་འགྲུབ།
ཤིན་ཏུ་ཐ་མ་གཞི་དམ་ཚིག་ལ་གནས་ནས་ལམ་རྣལ་འབྱོར་བཅུ་གཅིག་ཉམས་སུ་བླང་ཀྱང་བརྩོན་པ་དང་སྐལ་པ་ཞན་པས་བར་དོ་ཚུན་ལ་མཆོག་མ་འགྲུབ་ན། སྨོན་ལམ་གྱིས་མཚམས་སྦྱར་ཏེ་སྐྱེ་བ་བརྒྱུད་ནས་ཕྱག་རྒྱ་ཆེན་པོའི་དངོས་གྲུབ་འགྲུབ་པའོ། ། དེ་དག་གི་ཡན་ལག་ཏུ་འདོད་དོན་བསྒྲུབ་པའི་ཕྱིར་པྲ་སེན་དབབ་པ། ཟས་གོས་ཀྱི་རྩོལ་བ་མི་མཛད་པའི་ཕྱིར་སྨན་གྱི་བཅུད་ལེན། ཐུན་མོང་གི་དངོས་གྲུབ་བསྒྲུབ་པའི་ཕྱིར་གནོད་སྦྱིན་མོ་དབང་དུ་བྱ་བ། པདྨ་པ་ཏིའི་སྒྲུབ་པ། ཁོལ་པོ་སྒྲུབ་པ་སོགས་གསུངས་ཀྱང་རང་གི་མོས་པ་དང་བསྟུན་ནས་རྗེ་བཙུན་གོང་མའི་ཡི་གེ་བཞིན་ཉམས་སུ་བླངས་པས་དངོས་གྲུབ་ཆེན་པོའི་ཡང་རྒྱུར་འགྲོ་བའོ། ༈ །གསུམ་པ་འབྲས་བུ་ནི་གནས་སྐབས་སུ་ཞི་སོགས་དམན་པའི་དངོས་གྲུབ་ཐམས་ཅད་དང༌། འབྲིང་གྲུབ་པ་ཆེན་པོ་བརྒྱད། འབྲིང་གི་མཆོག་མཁའ་སྤྱོད་ཅེས་བྱ་བ་རྫུ་འཕྲུལ་གྱིས་ནམ་མཁའ་ལ་རྒྱུ་ཞིང་སྤྱོད་ཡུལ་དུ་བྱེད་པ།
ལུས་མཛེས་ཤིང་ལོ་བཅུ་དྲུག་ལོན་པའི་ན་ཚོད་དང་ཆ་ལུགས་ཅན། ཚེ་ཉི་ཟླ་དང་མཉམ་པ། ཅི་བསམས་པའི་ལོངས་སྤྱོད་ནམ་མཁའ་ལས་འབྱུང་བ། རྫུ་འཕྲུལ་གྱི་སྟོབས་ཀྱིས་སངས་རྒྱས་ཀྱི་ཞིང་ནས་སངས་རྒྱས་ཀྱི་ཞིང་དུ་འགྲོ། སྤྲུལ་སྐུ་ལས་ཆོས་ཉན་པ་དཔའ་བོ་རྣམས་དང་སྐལ་བ་མཉམ་པར་སྤྱོད་ཅིང་རྟེན་དེ་ཉིད་ལ་འཚང་རྒྱ་བར་ངེས་པ་དང༌། རིག་པ་འཛིན་པ་དང༌། འཁོར་ལོས་སྒྱུར་བ་སྟེ་གསུམ་དང༌། མཐར་ཐུག་གི་འབྲས་བུ་སྐུ་གསུམ་ཡན་ལག་བདུན་དང་ལྡན་པའི་ཁྱབ་བདག་རྡོ་རྗེ་འཆང་ཆེན་པོའི་གོ་འཕང་མྱུར་དུ་ཐོབ་པར་འགྱུར་བ་ནི་ངེས་པའོ།། ༈ །འདིར་སྨྲས་པ། གྲུབ་ཆེན་ནཱ་རོ་ཏ་པའི་ཐུགས་ཀྱི་བཅུད། །
དཔལ་ལྡན་མཁའ་འགྲོའི་དབང་མོ་སྒྲུབ་པའི་ཐབས། ། ས་སྐྱའི་བླ་ཆེན་མཆོག་གི་བཞེད་པའི་སྲོལ། ། རྣལ་འབྱོར་བཅུ་གཅིག་དོན་འགྲེལ་རྣམ་བཤད་འདི། ། འཁོར་ལོ་སྡོམ་པ་མུས་པ་ཆེན་པོ་སོགས། ། འཁྲུལ་ཟད་བླ་མ་རྣམས་ཀྱི་གསུང་རྒྱུན་དང༌། ། སྔོན་བྱོན་གོང་མའི་གསུང་རབ་རྒྱ་མཚོ་ལས། ། རབ་གསལ་བློ་ཡིས་ལེགས་པར་བཏུས་ཏེ་སྦྱར། ། ལུགས་འདིའི་རྣམ་གཞག་རྒྱས་པར་ཤེས་འདོད་ན། ། ས་སྐྱའི་རྗེ་བཙུན་རྣམས་ཀྱི་གསུང་རབ་དང༌། ། ཁྱད་པར་མུས་ཆེན་སེམས་དཔའ་ཆེན་པོ་ཡི། །
དངོས་དང་བརྒྱུད་པའི་སློབ་ཚོགས་བགྲང་ཡས་ཀྱི། ། གསུང་རབ་རྣམས་ལ་ཡུན་རིང་འདྲིས་བྱས་ན། ། ལུགས་འདིའི་སྤྱི་དང་བྱེ་བྲག་ཟབ་མོའི་དོན། ། ཀུན་ལ་འཇིགས་མེད་བློ་ཡི་གདེངས་ཐོབ་སྟེ། ། རང་གཞན་དོན་གཉིས་འགྲུབ་པར་འགྱུར་རོ་ཀྱེ། ། འདི་སྦྱར་དགེ་བས་བདག་ཅག་དཔོན་སློབ་རྣམས། ། ཚེ་རིང་ནད་མེད་བསམ་དོན་ཀུན་འགྲུབ་སྟེ། ། དཔལ་ལྡན་ས་སྐྱའི་ཆོས་སྲིད་དཔལ་འབྱོར་རྣམས། ། དབྱར་མཚོ་བཞིན་དུ་འཕེལ་ཞིང་རྒྱས་གྱུར་ཅིག ། ནམ་ཞིག་ཚེ་འདིའི་སྣང་བ་ནུབ་མ་ཐག །
དཔལ་ལྡན་མཁའ་སྤྱོད་དབང་མོས་མདུན་བསུས་ཏེ། ། དཔོན་སློབ་ལྷན་ཅིག་བདེ་བ་ཅན་སྐྱེས་ནས། ། འགྲོ་ཀུན་དག་པའི་ཞིང་དེར་འདྲེན་གྱུར་ཅིག ། དུས་གསུམ་སྒྲིབ་མེད་གཟིགས་པའི་བླ་མ་དང༌། ། རྗེ་བཙུན་རྡོ་རྗེ་བཙུན་མོའི་ཐུགས་རྗེ་ཡིས། ། བདག་ཅག་རྣམས་ཀྱི་ཡིད་ལ་རེ་བའི་དོན། ། འདི་ཀུན་ཡིད་བཞིན་འགྲུབ་པར་མཛད་དུ་གསོལ། ། ཞེས་རྗེ་བཙུན་རྡོ་རྗེ་རྣལ་འབྱོར་མའི་བསྐྱེད་རིམ་རྣལ་འབྱོར་བཅུ་གཅིག་གི་རྣམ་པར་བཤད་པ་མཁའ་སྤྱོད་ལམ་བཟང་གསལ་བའི་ཉིན་བྱེད་ཅེས་བྱ་བ་འདི་ཡང་རིགས་ལྡན་ཆོས་ཀྱི་རྒྱལ་པོ་འཇམ་པའི་དབྱངས་བསོད་ནམས་དབང་པོ་སྐུ་མཆེད་དང༌། མུས་ཆེན་འཁོར་ལོ་སྡོམ་པ་སངས་རྒྱས་རྒྱལ་མཚན། སྤྱན་སྔ་རིན་པོ་ཆེ་ཀུན་དགའ་དོན་གྲུབ།
ཆོས་ཀྱི་རྗེ་དབང་ཕྱུག་རབ་བརྟན། མཁན་ཆེན་ཐམས་ཅད་མཁྱེན་པ་ངག་དབང་ཆོས་ཀྱི་གྲགས་པ་རྣམས་ལས། རྗེ་བཙུན་ནཱ་རོ་མཁའ་སྤྱོད་ཀྱི་ཆོས་སྐོར་ཡོངས་སུ་རྫོགས་པའི་བཀའ་དྲིན་ནོས་པ་དཔལ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་སྤྲེའུ་ལོ་ཟླ་བ་གཉིས་པའི་དཀར་ཕྱོགས་བཟང་པོ་གསུམ་པའི་ཚེས་ལ། དཔལ་ས་སྐྱའི་བཞི་ཐོག་བླ་བྲང་གི་ཚོམ་དམར་དུ་སྦྱར་བའི་ཡི་གེ་པ་ནི་རང་དང་ཉེ་བར་གནས་པའི་དགེ་སློང་རྡོ་རྗེ་འཛིན་པ། སྐྱེས་སྦྱང་གི་བློ་གྲོས་རབ་ཏུ་གསལ་བའི་གཞུང་ལུགས་རབ་འབྱམས་སྨྲ་བ་རྒྱ་མཚོའི་མཐའ་ཅན་དང༌། ས་སྐྱར་སྐྱེས་ཤིང་ཡི་གེའི་འདུ་བྱེད་བྱང་ཆུབ་པ་བསམ་འགྲུབ་ཅེས་བྱ་བས་བགྱིས་སོ། ། འདིས་བསྟན་པ་རིན་པོ་ཆེ་དང་སེམས་ཅན་རྣམས་ལ་མཆོག་ཏུ་ཕན་པར་གྱུར་ཅིག ། སརྦ་མངྒ་ལམ།། ༈ །རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་སྒྲུབ་ཐབས་ཀྱི་རྣམ་པར་བཤད་པ་མཁའ་སྤྱོད་ཀྱི་ལམ་བཟང་ཞེས་བྱ་བའི་དབུ་ཕྱོགས་བཞུགས་སོ།། ༈ །ཨོཾ་སྭ་སྟི།
རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་སྒྲུབ་ཐབས་ཀྱི་རྣམ་པར་བཤད་པ་མཁའ་སྤྱོད་ལམ་བཟང་ཞེས་བྱ་བ། རྗེ་བཙུན་བླ་མ་དམ་པ་བརྒྱུད་པ་དང་བཅས་པ་རྣམས་ཀྱི་ཞབས་ལ་གུས་པས་ཕྱག་འཚལ་ལོ། ། ཡན་ལག་བདུན་ལྡན་སྐུ་ནི་པདྨ་རཱ་གའི་མདོག་མཚུངས་མཚན་ཉིད་རྫོགས། ། དྲུག་ཅུའི་དབྱངས་ལྡན་གསུང་ནི་སོ་སོའི་སྐད་དུ་དམ་ཆོས་ལེགས་པར་སྟོན། ། ཇི་ལྟ་ཇི་སྙེད་མཁྱེན་པའི་ཐུགས་ནི་རྣམ་པར་རྟོག་མེད་ལྷུན་གྱིས་གྲུབ། ། རྒྱལ་བའི་ཡུམ་མཆོག་རྣལ་འབྱོར་མ་དཔལ་དག་དང་དབྱེར་མེད་བླ་མར་འདུད། ། ལྔ་རིགས་པཎ་ཆེན་ཀུན་གྱི་གཙུག་གི་རྒྱན། ། དྲུག་གཉིས་དཀའ་སྤྱད་མཐར་ཕྱིན་བརྩོན་པའི་ཕུལ། ། བདུན་ལྡན་སྐུ་མཉེས་དབང་མོའི་རྗེས་སུ་བཟུང༌། ། བརྒྱད་ལྡན་དབང་ཕྱུག་ནཱ་རོ་ཏ་པར་འདུད། །
གང་གསུང་ཞལ་གྱི་བདུད་རྩི་མཐོ་རིས་ཆབ། ། ལོ་པཎ་ལས་འབབ་གང་ཐུགས་རྒྱ་མཚོར་སིམ། ། ཕྲིན་ལས་ཆུ་རླུང་ཕྱོགས་བརྒྱར་ལེགས་འབབ་པའི། ། ས་སྐྱའི་འཇམ་མགོན་བརྒྱུད་པར་བཅས་རྣམས་རྒྱལ། ། ཁྱད་པར་རྒྱལ་བས་ལུང་བསྟན་ཨེ་ཝྃ་པ། ། ངེས་དོན་བསྟན་པ་རྒྱས་མཛད་མུས་པ་རྗེ། ། སྙན་བརྒྱུད་རྒྱ་མཚོའི་མངའ་བདག་ཚར་ཆེན་སོགས། ། ལུགས་འདིར་བཀའ་དྲིན་ཆེ་རྣམས་འདིར་ཕྱག་ཡིན། ། དེ་ལྟར་དམ་པའི་ཕྱག་སྲོལ་ལས་བྱུང་བའི། ། སྐལ་བཟང་མཁའ་སྤྱོད་བགྲོད་པའི་ལམ་བཟང་འདིར། །
ཅི་ནུས་དབྱེ་ཡི་དོན་གཉེར་གྲོགས་མཆོག་སོགས། ། བདག་དང་སྐལ་མཉམ་ཚོགས་རྣམས་གར་བྱོས་ཤིག ། ཅེས་མཆོད་པར་བརྗོད་ཅིང་བཤད་པར་དམ་བཅའ་བ་དང་སྤྲོ་བ་བསྐྱེད་པའི་ཚིག་སྔོན་དུ་བཏང་ནས་འདིར་རྗེ་བཙུན་ནཱ་རོ་ཏ་པ་ཆེན་པོས་མཛད་པའི་རྡོ་རྗེ་རྣལ་འབྱོར་མའི་སྒྲུབ་ཐབས་བཤད་པ་ལ་དོན་གཉིས་ཏེ། ཆོས་སྤྱིའི་རྣམ་བཞག་བསྟན་པས་བློ་གྲོས་ཡངས་པར་བྱས། སྐབས་དོན་རྒྱས་པར་བཤད་པས་ཉམས་རྟོགས་རྒྱས་པར་བྱ་བའོ། ། དང་པོ་ནི། འོ་སྐོལ་རྣམས་ཀྱི་སྟོན་པ་ཡང་དག་པར་རྫོགས་པའི་སངས་རྒྱས་ཀྱིས་ཆོས་ཀྱི་ཕུང་པོ་ཇི་སྙེད་ཅིག་གསུངས་པའི་བརྗོད་བྱ་བསྡུ་ན་ཐེག་པ་ཆེ་ཆུང་གཉིས་ལས། འདིར་ཐེག་པ་ཆེན་པོའི་ཉམས་ལེན་སྟོན་ཏེ། ཉན་ཐོས་ཐེག་པ་འདི་ལ་ནི། ། སྤྱོད་པ་ཡོངས་བསྔོ་མ་བཤད་པས། །
ཐེག་པ་ཆེན་པོ་ག་ལ་རུང༌། ། ཞེས་གསུངས་སོ། ། ཐེག་ཆེན་དེ་ལ་ཡང་རྒྱུ་འབྲས་གཉིས་ལས། ཁྱད་པར་དུ་འཕགས་པ་གསང་སྔགས་ཏེ། མདོ་སྡེ་གདམས་ངག་འབོག་པའི་རྒྱལ་པོ་ལས། འདྲེན་པའི་ཐེག་པ་གསུམ་པོ་དག ། བཅོམ་ལྡན་ངེས་པར་གསུང་ལགས་ན། ། རྒྱུ་འབྲས་ལྷུན་གྲུབ་ཏུ་སྤྱོད་ཅིང༌། ། སངས་རྒྱས་གཞན་ནས་མི་འཚོལ་བའི། ། ངེས་པའི་ཐེག་པ་ཅི་མ་གསུང༌། །
ཞེས་པའི་ལན་དུ། བཅོམ་ལྡན་འདས་ཀྱི་བཀའ་སྩལ་པ། རྒྱུ་ལ་མོས་པ་རྒྱུ་ཆོས་ཀྱི། ། འཁོར་ལོ་རབ་ཏུ་བསྐོར་བྱས་ནས། ། རྡོ་རྗེ་ཐེག་པའི་ཉེ་ལམ་ཞིག ། མ་འོངས་དུས་ན་འབྱུང་བར་འགྱུར། ། ཞེས་གསུངས་པས་ཤེས་སོ། ། སྔགས་ཀྱི་ཐེག་པའི་འདོད་ཚུལ་ལ་མང་དུ་ཡོད་ནའང༌། འདིར་རྗེ་བཙུན་རྩེ་མོས་གུར་གྱི་དགོངས་པ་ལ། དགོས་པ་མང་པོ་ལ་དགོངས་ནས་རྒྱུད་སྡེ་བཞིར་བཞེད་དོ། །
མདོར་ན་སྤྱིའི་རྣམ་བཞག་རྒྱས་པར་ཤེས་པར་འདོད་ན་རྗེ་བཙུན་རྩེ་མོས་མཛད་པའི་རྒྱུད་སྡེ་སྤྱི་རྣམ་ཆེན་མོ་མཁས་པའི་བཤད་སྲོལ་གྱི་གསལ་བྱེད་དང་བཅས་པ་རྣམས་ལས་ཤེས་པར་བྱའོ། ། གཉིས་པ་སྐབས་དོན་རྒྱས་པར་བཤད་པ་ལ་གཉིས་ཏེ། བདེ་མཆོག་གསང་མཐའི་ལམ་རིམ་སྤྱིར་བསྟན། དེ་ཉིད་ཀྱི་སྙིང་པོ་བྱུང་བའི་ཉམས་ལེན་བཤད་པའོ། ། དང་པོ་ནི། འཁོར་ལོ་བདེ་མཆོག་གི་དགོངས་པ་དང༌། དེའི་འགྲེལ་བྱེད་རྣམས་རྒྱུད་སྡེ་དྲུག་ཏུ་བཞེད་དེ། རྩ་རྒྱུད་ལེའུ་ལྔ་བཅུ་རྩ་གཅིག་པ་ལས། ཇི་སྲིད་མདོ་བྱ་སྤྱོད་པ་ནི། ། རྣལ་འབྱོར་གསང་མཐའི་དབྱེ་བ་ཡིས། །
སེམས་ཅན་མོས་པ་འཇུག་པ་རྣམས། ། དེ་དང་དེ་ལ་དགའ་བ་ཡི། ། ཞེས་གསུངས་པའི་དོན་ལ། མདོ་ཞེས་པ་འཆད་ཚུལ་གཉིས་ལས། གཙོ་བོར་མདོ་སྡེ་རྟོགས་པའི་རྒྱུད་ལས་འཆད། དེ་བཞིན་དུ་བྱ་བ་དང་སྤྱོད་པ་དང་རྣལ་འབྱོར་གྱི་རྒྱུད་དང༌། གསང་ཞེས་པ་གསང་བ་འདུས་པ་ལ་སོགས་པ་རྒྱུད་སྡེ་གསུམ། མཐའི་ཞེས་པ་དགེས་པ་རྡོ་རྗེ་དུས་ཀྱི་འཁོར་ལོ་ལ་སོགས་པ་མ་རྒྱུད་སྒོ་དྲུག དབྱེ་བ་ནི་ཞེས་པ་དེའི་ནང་མཚན་གྱི་བྱེ་བྲག་དྲུག་པ་དཔལ་བདེ་མཆོག་གི་རྒྱུད་དོ། ། འདིར་རྩ་རྒྱུད་རྒྱས་འབྲིང་བསྡུས་གསུམ་ལས།
རྩ་རྒྱུད་རྒྱས་པ་ནམ་མཁའ་དང་མཉམ་པ་ལེའུ་འབུམ་པ་སྟོན་པ་རྡོ་རྗེ་འཆང་ཆེན་པོའི་གསུངས། དེ་དུས་ཀྱི་དཔའ་བོ་དང་རྣལ་འབྱོར་མ་རྣམས་ཀྱི་དོན་བྱས་ཏེ་སྒྲ་ནམ་མཁའ་ལ་དེངས་ཏེ། ཨ་བྷི་དྷ་ནར། ལས་ཀྱི་དཔའ་བོ་ཆེན་པོ་སྟེ། ། ཁྱོད་ཀྱི་ཡེ་ཤེས་གང་མཐོང་བ། ། ཡེ་ཤེས་ཤེས་བྱ་ཆེན་པོ་སྟེ། ། དེ་ནི་དེ་ཡི་ངང་དུ་ཐིམ། ། ཞེས་པ་ལྟར་རོ། ། ཡང་དཔའ་བོ་དང་རྣལ་འབྱོར་མ་རྣམས་ཀྱིས། ཚོགས་མཆོད་སྔོན་དུ་བཏང་ནས།
འབྲིང་པོ་གསུང་བར་གསོལ་བ་བཏབ་པས་རྩ་རྒྱུད་འབྲིང་པོ་ཤླཽ་ཀ་འབུམ་པ་གསུངས། དེ་དུས་ཀྱི་གདུལ་བྱ་རྣམས་ཀྱི་དོན་བྱས་ནས་བཻཌཱུརྻའི་ཤོག་བུ་ལ་གསེར་ཞུན་མས་གླེགས་བམ་དུ་བྲིས་ནས་མཁའ་འགྲོ་མ་རྣམས་ཀྱིས་རྒྱས་བཏབ་སྟེ། ནུབ་ཕྱོགས་ཨོ་ཌི་བྷི་ཤའི་གཙུག་ལག་ཏུ་བཞུགས་སོ། ། ཡང་གདུལ་བྱ་མི་རྣམས་ཀྱི་དོན་དུ་འགྱུར་བའི་རྩ་རྒྱུད་གསུང་བར་ཞུས་པས་བསྡུས་པ་ཡི་གེ་འབུམ་པ་ལེའུ་ལྔ་བཅུ་རྩ་གཅིག་པ་འདི་གསུངས་སོ། ། འདི་དོན་འགྲེལ་བྱེད་སོ་སོའི་བཀྲལ་ཚུལ་བཞི་ཡོད་པ་ལས་རྩ་རྒྱུད་ཀྱི་དགོངས་པ་བཤད་རྒྱུད་རྣམ་པ་ལྔའི་གསང་མཐར་འཆད་དེ། བཤད་རྒྱུད་ལྔ་ནི། སློབ་དཔོན་སྐར་རྒྱལ་ཟླ་བས། འབྱུང་དང་མཁའ་འགྲོ་ཀུན་སྤྱོད་དང༌། ། ཁ་སྦྱོར་རྒྱུད་དང་བླ་མ་སྟེ། ། བཤད་རྒྱུད་རྣམ་པ་ལྔར་འདོད་དོ། །
ཞེས་པ་ལྔ་ནི། ཧེ་རུ་ཀ་མངོན་འབྱུང༌། རྡོ་རྗེ་མཁའ་འགྲོ། རྣལ་འབྱོར་མ་ཀུན་སྤྱོད། དཔལ་སམྦུ་ཊ། ཨ་བྷི་དྷ་ན་རྣམས་ཀྱིས་བཀྲལ་བའི་གསང་མཐའ་འདི། བདེ་མཆོག་གཞན་ལས་ཟབ་སྟེ། སྤྱིར་ཐེག་དམན་ནས་རྡོ་རྗེ་ཐེག་པའི་བར་དམན་སེམས་སྤོང་ཞིང་རྟོགས་རིགས་ཡར་ལྡན་དུ་འགྲོ་བ་ལས། འོག་མ་འོག་མ་ལས་གོང་མ་གོང་མ་ཟབ་ཚུལ་སྤྱིར་བཤད་ལྟར་ཡིན་པ་ལས། གསང་མཐའ་མཆོག་ཟབ་སྟེ།
རྩ་རྒྱུད་ལས། ཕོ་ཉ་རྣམ་གསུམ་ལེགས་བསྲེས་ནས། ། སྒྲུབ་པ་པོ་ཡིས་དངོས་གྲུབ་ཐོབ། ། ཅེས་གསུངས། གསང་མཐའི་ལམ་རིམ་ནི། སྦྱིན་བྱ་བཞི། བསླབ་བྱ་གཉིས། གྲོགས་སྤྱོད་པ་གཉིས་ཀྱི་མཚམས་སྦྱར་ནས། འབྲས་བུ་མཆོག་དང་ཐུན་མོང་གི་དངོས་གྲུབ་སྒྲུབ་པར་བྱེད་དོ། ། དང་པོ་ནི།
ལཱུ་ནག་གཉིས་ཀྱི་ཕྱིའི་དཀྱིལ་འཁོར་དུ། སྨིན་བྱེད་ཀྱི་དབང་བསྐུར་བ་མ་ཐོབ་པ་ལ་གང་ཟག་མཆོག་མ་ཡིན་པ་རྣམས་ཀྱིས་དྲིལ་བུ་ལུས་དཀྱིལ་དང༌། རྡོ་རྗེ་རྣལ་འབྱོར་མའི་ལམ་ཉམས་སུ་བླངས་ན། རྩ་ལྟུང་འབྱུང་བར་གསུངས་ཏེ། ཡོངས་སུ་མ་སྨིན་སེམས་ཅན་ལ། ། གསང་བ་སྒྲོགས་པ་བདུན་པ་ཡིན། ། ཞེས་གསུང༌། རྣལ་འབྱོར་མའི་བསྐྱེད་རྫོགས་ཀྱི་ལམ་ཉམས་སུ་ལེན་པ་ལ་ཡང་སིནྡྷུ་རའི་དཀྱིལ་འཁོར་དུ་བྱིན་རླབས་དབང་བཞིའི་ཚུལ་དུ་ཐོབ་དགོས་ཏེ། སྦྱོར་བ་ངེས་པར་མ་བྱས་པར། ། སྐལ་མིན་གསང་བ་སྟོན་པ་དང༌། །
ཞེས་གསུངས་པ་ལྟར་གྱི་ཡན་ལག་གི་ལྟུང་བ་འབྱུང་བའི་ཕྱིར། བསླབ་བྱ་གཉིས་ལ་སློབ་ཚུལ་ཡང་བློ་དམན་ནས་རིམ་གྱིས་འཁྲིད་པའི་དབང་དུ་བྱས་ཏེ་དང་པོ་ཕྱི་རྟོག་བརྟགས་སེམས་ལ་གནད་དུ་བསྣུན་པ་གཙོ་བོར་བྱས་ཏེ། ནང་ལུས་ལ་ཞར་བྱུང་གི་ཚུལ་གྱིས་བསྣུན་པ། ནག་པོ་ཆོས་སྐོར་གྱི་ཁྲིད་དེ་ནས་ཕྱི་ནང་གཉིས་ཀ་ལ་ཆ་མཉམ་དུ་བསྣུན་པ་གྲུབ་ཆེན་ལཱུ་ཧི་པའི་ཁྲིད། དེ་ནས་སྤྱིར་སྤྲོས་པ་སྤངས་ཏེ། ཟབ་མོ་ལུས་ལ་གནད་དུ་བསྣུན་པ་དྲིལ་བུ་ཆོས་སྐོར་གྱི་འཁྲིད་དོ། ། འདི་དག་གི་རྣམ་དབྱེ་རྒྱས་པར་བདེ་མཆོག་ཆོས་འབྱུང་སོགས་སུ་གཟིགས། གཉིས་པ་དེ་ཉིད་ཀྱི་སྙིང་པོར་བྱུང་བའི་ཉམས་ལེན་རྒྱས་པར་བཤད་པ་ནི། དེ་ལྟར་ལཱུ་ནག་དྲིལ་གསུམ་གྱི་ཉམས་ལེན་དེ་དག་ལ་བོགས་དབྱུང་ཞིང་འབྲས་བུ་འབྱིན་པ་དང༌། ཚེ་གཅིག་གིས་སངས་རྒྱས་སྒྲུབ་པར་བྱེད་པ་རྡོ་རྗེ་རྣལ་འབྱོར་མའི་ཆོས་སྐོར་འདི་ནི།
རྣལ་འབྱོར་གསང་མཐའི་རྩ་བཤད་ཀྱི་རྒྱུད་ཐམས་ཅད་ཀྱི་སྙིང་པོ་བྱུང་བའི་མན་ངག་རྗེ་བཙུན་རྡོ་རྗེ་རྣལ་འབྱོར་མ་ཉིད་ཀྱིས་ནཱ་རོ་ཏ་པ་ལ་དངོས་སུ་གནང་བའི་ནཱ་རོ་མཁའ་སྤྱོད་ཀྱི་གདམས་ངག་འདི་ཡིན་ལ། ནཱ་རོ་པ་དེ་ཉིད་ལ་སློབ་མའི་མཆོག་འཕགས་ཡུལ་ན་ཡོངས་སུ་གྲགས་པའི་པཎ་ཆེན་བཅུ་གཉིས་ཙམ་དང༌། བོད་ཡུལ་ནས་དཀའ་བ་དུ་མ་སྤྱད་ནས་བྱོན་པའི་ཐུགས་སྲས་མར་པ་ལོ་ཙཱ་རྣམས་ཡོད་ཀྱང་དེ་དག་ལ་མ་གནང་བར། བལ་པོ་ཕམ་ཐིང་པ་སྐུ་མཆེད་ལ་སློབ་བཤད་ཀྱི་ཚུལ་དུ་གནང་བའི་ཟབ་ཆོས་ཀློག་སྐྱ་ཤེས་རབ་བརྩེགས་པ་དང་མལ་ལོ་ཙཱ་བ་ལ་རིམ་གྱིས་བརྒྱུད་དེ་ས་སྐྱ་པ་ཆེན་པོ་ལ་བཀའ་བབས་པའི་གདམས་པ་ཁྱད་པར་ཅན་ཡིན་ལ། ས་ཆེན་ལ་ཡང་སྤྱིར་བླ་མེད་དང་འབྲེལ་བའི་གདམས་པ་རྒྱ་མཚོ་ཙམ་ཡོད་པ་ལས། མཆོག་ཏུ་གྱུར་པ་གསེར་ཆོས་བཅུ་གསུམ་གྱི་ནང་ཚན་མཆོག་བསྒྲུབ་པས་ཐུན་མོང་ཞར་ལས་འབྱུང་བ་དམར་མོ་སྐོར་གསུམ་དུ་གྲགས་པ། ཨིནྡྲ་མཁའ་སྤྱོད། མཻ་ཏྲི་མཁའ་སྤྱོད། ནཱ་རོ་མཁའ་སྤྱོད་གསུམ་ལས། དེའི་ནང་ཚན་མཆོག་ཏུ་གྱུར་པ་ནཱ་རོ་མཁའ་སྤྱོད་ཀྱི་གདམས་པ་ཡིན་ལ།
འདི་འཆད་པ་ལ་དོན་གསུམ་སྟེ། གང་གིས་ཉམས་སུ་ལེན་པའི་གང་ཟག དེས་ཉམས་སུ་བླང་བའི་ལམ། ཉམས་སུ་བླངས་པའི་འབྲས་བུ་གསུམ། དང་པོ་ལ་སྨིན་ལམ་འཇུག་རུང་གི་གང་ཟག་དང༌། གྲོལ་ལམ་བསྒོམ་རུང་གི་གང་ཟག་གཉིས། དང་པོ་ནི། སྤྱིར་རྡོ་རྗེ་ཐེག་པ་ནས་བཤད་པའི་མཚན་ཉིད་ཐམས་ཅད་ཚང་ན་རབ།

མདོར་བསྡུས་པ་ནི། རྡོ་རྗེ་སྙིང་འགྲེལ་ལས། བརྟན་ཞིང་དུལ་ལ་བློ་གྲོས་ལྡན། ། བཟོད་ལྡན་དྲང་ལ་གཡོ་སྒྱུ་མེད། ། ཅེས་བཤད་པ་ལྟར་གྱི་མཚན་ཉིད་ཚང་ཞིང་འཁོར་ལོ་བདེ་མཆོག་ལཱུ་ནག་དྲིལ་གསུམ་གྱི་དཀྱིལ་འཁོར་དུ་དབང་བཞི་ཐོབ་པ་རབ། གསུམ་ཆར་གྱི་དབང་མ་ཐོབ་ཀྱང་ལཱུ་ནག་གང་རུང་གི་རྡུལ་ཚོན་རས་བྲིས་སུ་ཐོབ་པ་ནི་འབྲིང༌། དེའི་དབང་ཡེ་མ་ཐོབ་ཀྱང་མ་རྒྱུད་ཀྱེ་རྡོར་ལྟ་བུའི་དབང་ཐོབ་པ་ཐ་མའོ། ། གཉིས་པ་གྲོལ་ལམ་བསྒོམ་རུང་གི་གང་ཟག་ནི། སྔར་གྱི་དེའི་སྟེང་དུ་སམྦུ་ཊ་ལས། བསྐལ་པ་ཀུན་གྱི་སྔོན་གྲུབ་པའི། ། སློབ་དཔོན་ཆེན་པོ་གདོད་ནས་གནས། །
ཞེས་གསུངས་པ་ལྟར། ། སྒྲུབ་པ་པོ་རང་ཉིད་ཀྱི་སེམས་ཉིད་རྡོ་རྗེ་རྣལ་འབྱོར་མ་ཡེ་གདོད་མ་ནས་གནས་པ་དེ་ངོ་སྤྲོད་པའི་ཆེད་དུ་སིནྡྷཱུ་རའི་དཀྱིལ་འཁོར་དུ་རྡོ་རྗེ་རྣལ་འབྱོར་མའི་བྱིན་རླབས་ལེགས་པར་ཐོབ་ཅིང་རྒྱུན་དུ་ཆག་མེད་དུ་ཉམས་སུ་ལེན་པ་བྱམས་སྙིང་རྗེ་བྱང་ཆུབ་ཀྱི་སེམས་བརྟན་པོ་དང་ལྡན་ཞིང་སོ་ཐར་ནས་རྡོ་རྗེ་ཐེག་པའི་བར་གྱི་ཐུན་མོང་དང༌། འཁོར་ལོ་བདེ་མཆོག་གི་ཐུན་མོང་མ་ཡིན་པའི་དམ་ཚིག་རྣམས་མ་ཉམས་ཤིང་ཉམས་སུ་བླང་བྱའི་ལམ་ལ་སྒྲོ་འདོགས་ཆོད་ཅིང་དེའི་སྟེང་དུ་ཡང་འདིའི་སིནྡྷཱུ་རའི་དཀྱིལ་འཁོར་དུ་དབང་བཞི་བྱིན་རླབས་ཀྱི་ཚུལ་དུ་ཐོབ་པའི་དམ་ཚིག་ལ་གནས་ནས་ཉམས་སུ་བླང་བྱའི་རྣལ་འབྱོར་བཅུ་གཅིག་སོགས་ལ་སྒྲོ་འདོགས་ཆོད་ཅིང་སེམས་ཅན་གྱི་དོན་མྱུར་དུ་ཕྱག་རྒྱ་ཆེན་པོ་སངས་རྒྱས་ཀྱི་གོ་འཕང་ཐོབ་པར་འདོད་པའི་བློ་ཅན་ཏེ། སློབ་དཔོན་རྡོ་རྗེ་དྲིལ་བུ་པས། འགྲོ་ཀུན་དོན་ལ་རབ་གཞོལ་བ། ། རང་རྒྱུད་སྔགས་དང་རྣལ་འབྱོར་ཤེས། ། ཞེས་སོ། ། དེ་ལྟ་བུའི་གང་ཟག་རབ་ཀྱིས་བསྒོམ་བཟླས་ལ་བརྟེན་ནས་མཆོག་གི་དངོས་གྲུབ་འགྲུབ། འབྲིང་གིས་སིནྡྷུ་རའི་སྒྲུབ་པ་ལ་བརྟེན་ནས་འགྲུབ། ཐ་མས་འཕོ་བའི་གདམས་ངག་ལ་བརྟེན་ནས་བར་དོར་འགྲུབ།
ཤིན་ཏུ་ཐ་མས་ནི་སྐྱེ་བ་ཕྱི་མ་རྣམས་སུ་རྣལ་འབྱོར་མའི་བཟླས་བསྒོམ་བྱེད་པའི་རིགས་སུ་སྐྱེས་ཏེ། ནམ་ཞིག་ནས་མཁའ་སྤྱོད་དུ་བགྲོད་པའོ། ། གང་ཟག་དེས་བསམ་གཏན་བསྒོམ་པ་ལ། གང་དུ་བསྒོམ་པའི་གནས། དེར་གདན་གང་གི་སྟེང་དུ་སྤྱོད་ལམ་དང་བསམ་གཏན་ཇི་ལྟ་བུས། ནམ་བསྒོམ་པའི་དུས། ཁ་གང་ལ་བལྟས་ནས་ཚུལ་ཇི་ལྟར་དུ་བསྒོམ་པ་རྣམས་ལས། གནས་ནི་ངེས་བརྗོད་དམ། མངོན་བརྗོད་དམ། ཨ་བྷི་དྷ་ན་སྟེ།
མཚན་གྱི་རྣམ་གྲངས་གསུམ་དང་ལྡན་པ་ལས། རི་སུལ་དང་ནི་རི་རྩེ་དང༌། ། ཆུ་བོའི་ངོགས་དང་འདུས་པ་དང༌། ། རྒྱ་མཚོ་ཆེན་པོའི་འགྲམ་དག་དང༌། ། ཤིང་གཅིག་དང་ནི་ཞི་བའི་གནས། ། མ་མོའི་ཁྱིམ་དང་དུར་ཁྲོད་དམ། ། སྣ་ཚོགས་སྐྱེད་མོས་ཚལ་མཆོག་གམ། ། ལྷ་ཁང་དང་ནི་མཆོད་རྟེན་ནམ། ། ཁྱིམ་མམ་བཞི་མདོ་དག་ཏུ་ནི། ། སྒྲུབ་པ་པོ་ཡིས་སྦྱོར་སྒྲུབ་ན། །
འདོད་པ་ཀུན་གྱིས་འབྲས་བུ་གསོལ། ། གནས་ནི་བརྟགས་པར་བྱས་པའམ། ། ཡིད་ནི་གང་དུ་དགའ་བ་དེར། ། སྣ་ཚོགས་བདེ་མཆོག་དམ་པ་དེར། ། དེ་རུ་བསྒྲུབས་ནས་དངོས་གྲུབ་འགྱུར། ། དབྱེ་བ་དུས་མས་བསྒོམ་པ་ནི། ། གདུལ་བྱའི་བསམ་པའི་དབང་གིས་སོ། ། ཞེས་གསུངས་པའི་རི་སུལ་ནས་གཞི་མདོའི་བར་རྣམས་གདུལ་བྱའི་བསམ་པའི་དབང་གིས་རྒྱས་པར་དབྱེ་བ་ཡིན་ལ། མདོར་བསྡུ་ན། ཡིད་ནི་གང་དུ་དགའ་བ་དེར། །
ཞེས་པ་སྟེ། ཀྱཻ་རྡོ་རྗེར། དང་པོ་གོམས་པར་བྱེད་དུས་ཀྱི། ། གནས་ནི་གང་དུ་བསྔགས་པའི་སེམས། ། གཅིག་ཏུ་མཉམ་བཞག་འགྲུབ་འགྱུར་བའི། ། གནས་ནི་བཟང་པོ་ངེས་པར་བརྟག ། རང་གི་ཁྱིམ་དུ་ཞེས་གསུངས་པ་དང་མཐུན་པས། ལས་དང་པོ་པ་འཚེ་བ་མེད་ཅིང་བཀྲ་ཤིས་པའི་གནས་སུ་བསྒོམ་པ་ཁྱད་པར་ཅན་དུ་བསྔགས་པའམ། ཡང་ན་དུར་ཁྲོད་དུ་བསྒོམས་ཀྱང་རུང་སྟེ། བར་ཆད་འོང་གིས་དོགས་ནས་བསྒོམ་པ་ལ་བརྩོན་འགྲུས་བརྩམས་པའི་དགོས་པ་ཡོད་པས་སོ། །
དེར་གདན་གང་གི་སྟེང་ན་འདུག་པ་ནི། བསྒོམ་པའི་དུས་སུ་རྣལ་འབྱོར་པའི་གདན་ལ་ཧེ་རུ་ཀའི་ཆས་དྲུག་ནས་གསུངས་པ་རོ་གདན་དངོས་སམ། རས་ལ་སོགས་པ་ལ་རོའི་གཟུགས་བརྙན་བྲིས་པའམ། རོ་གདན་བཏིང་བར་བསམ་པའམ། ཡང་ན་རོ་རས་ཞེས་པ་རོ་དུར་ཁྲོད་དུ་བསྐྱལ་བའི་གོས་བླངས་པ་བཏིང་བའི་དགོས་པ་ནི། རོ་ལ་བདག་མེད་པ་བཞིན་དུ་རྣལ་འབྱོར་པས་ཀྱང་བདག་མེད་རྟོགས་པ་དང་བདག་མེད་ལ་དྲིས་གོམས་བྱེད་པའི་དགོས་པ་ཡོད་དོ། ། བསྙེན་པའི་དུས་སུ་གཡམ་པ་སོགས་ལ་སྣ་ཚོགས་རྡོ་རྗེ་བྲིས་པའང་གདན་འོག་ཏུ་འཇུག་སྟེ། སློབ་དཔོན་གཉིས་མེད་རྡོ་རྗེའི་སྒྲུབ་ཐབས་ལས། སྣ་ཚོགས་རྡོ་རྗེས་མཚན་པའི་བདེ་བའི་སྟན་ལ་ཞེས་དང༌། ཀམ་པ་ལས།
སྣ་ཚོགས་རྡོ་རྗེའི་གདན་ལ་གནས་པས་ཞེས་སོ། ། སྤྱི་དང་བྱེ་བྲག་གི་དཀོན་མཆོག་གི་རྟེན་ཡོད་ན་བཤམས། མེད་ཀྱང་འགལ་བ་མེད་དོ། ། ཇི་ལྟར་དགོས་པའི་མཆོད་གཏོར་རྡོར་དྲིལ་ལ་སོགས་པ་ཉེ་བར་མཁོ་བའི་ཡོ་བྱད་རྣམས་མ་ཚང་བ་མེད་པ་ཚུལ་བཞིན་བཤམ་མོ། ། སྤྱོད་ལམ་དང་བསམ་གཏན་ཇི་ལྟ་བུས་འདུག་ན། རྡོ་རྗེ་གུར་ལས། རྡོ་རྗེ་སྐྱིལ་ཀྲུང་རྣམས་བཅས་ནས། ། ཞེས་གསུངས་པ་ལྟར་རྐང་པ་རྡོ་རྗེའི་སྐྱིལ་ཀྲུང་ངམ་དེ་མ་ནུས་ནའང་སེམས་དཔའི་སྐྱིལ་ཀྲུང་སོགས་ལུས་བསམ་གཏན་གྱི་སྤྱོད་ལམ་ངེས་པར་བཅའ་ཞིང་ཉལ་བ་དང་འཕྲེས་པ་སོགས་ངེས་པར་མི་རུང་སྟེ། གྲུབ་ཆེན་ནཱ་རོ་པ་ཉིད་ཀྱིས། མི་མོས་ཉལ་སྔགས་བཟླ་བ་སྤངས། །
ཞེས་གསུངས་སོ། ། བསམ་གཏན་ཀྱང་འདི་བཞིན་བྱ་དགོས་ཏེ། སྒྲུབ་ཐབས་ཀྱི་ཐོག་མར་དལ་འབྱོར་རྙེད་པར་དཀའ་བ་བསམ་པ་དང༌། སྐྱེས་བུ་དམ་པ་དང་མཇལ་བར་དཀའ་བ་བསམ་པ་དང༌། དམ་པའི་ཆོས་ཟབ་མོ་དང་འཕྲད་པར་དཀའ་བ་བསམ་པ་སོགས་བྱ་སྟེ། སངས་རྒྱས་ཡེ་ཤེས་ཞབས་ཀྱིས། དལ་འབྱོར་འདི་ནི་ཤིན་ཏུ་གཡོ་བ་དང༌། ། འཇིག་རྟེན་སྐྱེ་བོ་དམ་པ་འཕྲད་རྙེད་དཀའ། ། དེ་བས་ཤེས་རབ་ཐབས་ལ་གཞོལ་བ་ཡི། ། ཡིད་ལ་བྱེད་པ་མཆོག་འདི་བསྒྲུབ་པར་བྱ། །
ཞེས་གསུངས་པ་ལྟར་ངེས་འབྱུང་དང་བྱང་སེམས་སོགས་སྔོན་འགྲོའི་ཆོས་ཞིབ་ཏུ་བསམས་ནས་བློ་འཁུལ་ངེས་བྱ་བ་བརྟག་དཔྱད་ལེགས་པོར་བྱས་ནས་འཇུག་དགོས་ཀྱི་གྱ་ཚོམ་དུ་མི་འཇུག་གསུང་ངོ༌། ། ནམ་བསྒོམ་པའི་དུས་ནི། ཀྱཻ་རྡོ་རྗེར། རང་གི་ཁྱིམ་དུ་མཚན་དུས་སུ། ། བདག་ཉིད་བསྒྲུབ་པའི་སེམས་ཀྱིས་ནི། ། རྣལ་འབྱོར་མ་བསྒོམ་ཤེས་རབ་ཅན། ། ཞེས་པ་ལྟར་ལས་དང་པོ་པ་རྣམ་རྟོག་ཉུང་བས་མཚན་མོའི་དུས་ལ་ལྷག་པར་འབད་ཅིང་ཐུན་གསུམ་ཐུན་བཞི་ལ་སོགས་པ་མཉམ་རྗེས་ཀུན་དུ་གཞན་དོན་བསམ་པས་བསྒོམ་མོ། ། ཁ་གང་ལ་བལྟས་ནས་ཚུལ་ཇི་ལྟར་དུ་བསྒོམས་ན། སྔགས་ཀྱི་རྒྱུད་སྡེ་ཕལ་ཆེར་ལས་ཤར་དུ་བལྟ་བར་བཤད་པ་ནི། ཤར་ཕྱོགས་སུ་དབང་པོ་གནས་པ་དང་ཉི་ཟླ་འོང་བས་བཀྲ་ཤིས་པའི་ཕྱོགས་ཡིན་པ་ལ་དགོངས་སོ། །
བྱ་སྤྱོད་ཕལ་ཆེར་དང་དུས་འཁོར་ལས། ཤར་དང་བྱང་ཐབས་ཀྱི་ཕྱོགས་དང༌། ནུབ་དང་ལྷོ་གཉིས་ཤེས་རབ་ཀྱི་ཕྱོགས་ཡིན་པས། ཤེས་རབ་ཀྱི་ཕྱོགས་སུ་བལྟ་བར་བཤད་པ་བཞིན། འདི་ཡང་ཤེས་རབ་ཀྱི་ཕྱོགས་ལྷོར་ཁ་བལྟ་བའི་མོས་པ་བྱ་སྟེ་རྒྱུ་མཚན་ཤེས་རབ་ཀྱི་རྒྱུད་གཙོ་བོར་བྱས་པར་བསྐོར་ཕྱོགས་ལ་བལྟས་ནས། གཡས་བསྐོར་ཐབས་གཡོན་བསྐོར་ཤེས་རབ་ལས། འདིར་གཡོན་བསྐོར། ལག་པ་ཡང་གཡས་ཐབས་གཡོན་ཤེས་རབ་ལས་འདིར་བྱ་བ་ཐམས་ཅད་གཡོན་པས་བྱེད་པ་ནི། རྩ་རྒྱུད་ལས། འཇིག་རྟེན་ན་རྟག་གཡོན་ནས་སྤྱོད། །
རྐང་པ་གཡོན་པ་སྔོན་ལ་འདོར། ། ལག་པ་གཡོན་པ་སྔོན་དུ་འགྱུར། ། གཡོན་གྱིས་མཆོད་པས་རབ་མཆོད་བྱེད། ། ལུས་ཀྱི་གཡོན་ནི་རྣམ་པར་འཁྲིད། ། གཡོན་པ་ཡིས་ནི་ཚིམ་པར་བཟའ། ། བརྟུལ་ཞུགས་མ་ཉམས་བརྟུལ་ཞུགས་རྫོགས། ། སྒྲུབ་པོ་དེ་ནི་དམ་ཚིག་བརྩོན། ། ཞེས་དང༌། རྗེ་བཙུན་གྱིས་ནག་པོ་བཤད་སྦྱར་ལས། དེ་ལ་གཡོན་ནས་བསྐོར་བས་ཞེས་བྱ་བ་ནི་ཕྱོགས་ཐམས་ཅད་ཤར་ནས་གཡོན་སྐོར་བཡིན་ཏེ།
དེའི་རྒྱུ་མཚན་ཡང༌། ཆོས་ཐམས་ཅད་ཤེས་རབ་གཡོན་པ་ལས་འབྱུང་བ་སྟེ། འགྲོ་ཀུན་གཡོན་ལས་བྱུང་བ་ཡིན། ། ཞེས་བྱ་བ་ཡིན་ནོ། ། པུ་ཧྲང་ལོ་ཆུང་ལུགས་ཀྱི་ནག་འབུམ་དུ། གཡོན་པའི་ཀུན་ཏུ་སྤྱོད་པ་ནི། ནངས་པར་མལ་ནས་ལངས་པའི་དུས་སུ་རྐང་པ་གཡོན་པ་སྔོན་དུ་འདོར་བ་དང་ལག་པ་གཡོན་པས་ཟས་བཟའ་བ་དང་མཆོད་པ་ལ་སོགས་བྱའོ། ། གཡོན་པས་བྱེད་པའི་དགོས་པ་ནི་གཡོན་ངོས་ན་རྡོ་རྗེ་དབྱིངས་ཕྱུག་མ་ཡོད་པས་དེ་ལ་བརྟེན་ནས་བདེ་བ་སྐྱེ། དེ་ལ་བརྟེན་ནས་སེམས་ཟིན་པ་དང་མི་རྟོག་པ་དང་སྟོང་པ་ཉིད་རྒྱུད་ལ་སྐྱེ་བས་སྟོང་པ་ཉིད་ལ་གུས་པ་བསྐྱེད་པའི་ཆེད་དུའོ། ། ཞེས་གསུངས་པས།
རྐང་པ་ཡང་གཡས་ཐབས་གཡོན་ཤེས་རབ་ལ་འདིར་གཡོན་པ་སྔོན་ལ་འདོར། ཕྱོགས་ལ་ཤར་དང་བྱང་ཐབས་ལྷོ་དང་ནུབ་ཤེས་རབ་ལས་འདིར་ལྷོར་བལྟ། འོ་ན་ལྷོ་དང་ནུབ་གཉིས་ཀ་ཤེས་རབ་ཀྱི་ཕྱོགས་ཡིན་པ་ལ། ནུབ་ཏུ་མི་བལྟ་ཞིང་ལྷོར་བལྟ་བའི་རྒྱུ་མཚན་གང་ཞེ་ན། འདིར་ལྷོར་བལྟ་བ་ལ་དགོས་པ་ཁྱད་པར་ཅན་ཡོད་དེ། སྤྱིར་གདུལ་བྱ་གང་ན་ཡོད་པ་དེར་འདུལ་བྱེད་གཟིགས་དགོས་པ་ལ། བདེ་མཆོག་གི་གདུལ་བྱ་ནི་དྲག་པོ་དབང་ཕྱུག་འཁོར་བཅས་ཡིན་པ་ལྷོར་ཡོད་པ་དང༌། གླིང་གསུམ་སྐྱེས་པའི་མི་རྣམས་ནི་ལོངས་སྤྱོད་ཆེ་ཞིང་དབང་པོ་རྟུལ་ལ་ཆོས་ཀྱི་སྣོད་མ་ཡིན་པར་དགོངས་ནས་མི་གཟིགས་ཤིང༌། ལྷོ་འཛམ་བུ་གླིང་པ་རྣམས་ལོངས་སྤྱོད་ཆུང་ཞིང་དབང་པོ་རྣོ་ལ་ཆོས་ཀྱི་སྣོད་དུ་གྱུར་པར་དགོངས་པ་དང༌། དུས་གསུམ་གྱི་སངས་རྒྱས་རྣམས་ཀྱང་འཛམ་བུ་གླིང་པའི་མིའི་ལུས་རེ་རེ་ལ་བརྟེན་ནས་མངོན་པར་རྫོགས་པར་སངས་རྒྱས་པར་བཞེད་པས་དག་པའི་ཞིང་ཡིན་པ་སོགས་ལ་དགོངས་པའོ། །
མོས་པ་ནི་འཇིག་རྟེན་པའི་ལྷོ་ཕྱོགས་སུ་མོས་པ་ཡིན་གྱི་རྣལ་འབྱོར་པས་ནི་ཁ་གང་བསྟན་ཤར་ཡིན་པའོ། ། ཡང་བྷ་ཝ་བྷ་དྲས་ཁ་ལྷོར་བསྟན་པ་ནི་ཤེས་རབ་ཀྱི་ཕྱོགས་དང་དགའ་བའི་ཡུལ་ཡིན་པས་སོ། ། ཞེས་དང༌། ལ་ཝ་པས་ཞལ་ལྷོར་བསྟན་པ་ཤེས་རབ་ཀྱི་ཕྱོགས་སུ་བཤད་པའི་དོན་ནི་གོང་དང་འདྲ་ལ། དགའ་བའི་ཕྱོགས་ལ་ལྟོས་ནས་འཇིག་རྟེན་པའི་ཤར་མཆོག་དགའ་དང༌། བྱང་ཁྱད་དགའ་ལས་འཇིག་རྟེན་པའི་ལྷོར་རྣལ་འབྱོར་པའི་ཤར། སྐྱེ་དཀའ་བ་དགའ་བ་བཞིའི་ནང་གི་དགའ་བ་དང༌། འཇིག་རྟེན་པའི་ནུབ་རྣལ་འབྱོར་པའི་བྱང་ལྷན་སྐྱེས་ཡིན་པས་ཁྱད་པར་འཕགས། དེ་ལ་དགའ་བའི་ཕྱོགས་ལྷོ་ཡིན་པས་སྐྱེ་དཀའ་བ་ལ། བལྟས་པས་ལན་གཅིག་དོན་འགྲུབ་གསུངས་སོ། །
ཚུལ་ཇི་ལྟར་དུ་བསྒོམ་ན། ཀྱཻ་རྡོ་རྗེར། ཆུ་བོའི་རྒྱུན་ནི་རབ་འབབ་དང༌། ། མར་མེའི་རྩེ་མོ་རབ་བཅིངས་ལྟར། ། རྟག་ཏུ། ཞེས་པ་ལྟར་སེམས་རྣམ་རྟོག་གཞན་གྱིས་བར་མ་ཆོད་ཅིང༌། དྲག་ཅིང་གསལ་བའི་ཚུལ་གྱིས་བསྒོམ་ཞིང༌། འགྲུབ་བམ་མི་འགྲུབ་བམ་སྙམ་པའི་དོགས་པ་སོགས་སྤངས་ཏེ་སེམས་རྩེ་གཅིག་པར་དགོས་ཏེ། དེ་ཉིད་ལས། དོགས་པ་མེད་པའི་སེམས་ཀྱིས་ནི། །
དེ་ཡིས་ལས་རྣམས་ཐམས་ཅད་བྱེད། ། ཅེས་པ་ལྟར་རོ། ། གཉིས་པ་དེ་དག་གང་ཟག་དབང་པོ་རབ་འབྲིང་བཞི་ཆར་གྱི་ཉམས་སུ་ལེན་རྒྱུའི་ཆོས་ལ་དོན་གསུམ་སྟེ། ཐོག་མར་བཤད་བྱའི་གསུང་རབ་སོགས་རྣམ་གཞག་སྤྱིར་བསྟན་པ། གཞུང་དང་སྦྱར་ནས་བསྐྱེད་རིམ་འཁོར་བཅས་བཤད་པ། ཤིན་ཏུ་ཟབ་པའི་རྫོགས་པའི་རིམ་པ་བཤད་པའོ། ། དང་པོ་ནི། བསྐྱེད་པའི་རིམ་པ་ཕག་མོ་མཁའ་སྤྱོད། རྫོགས་པའི་རིམ་པ་རྩ་དབུ་མ། ལམ་གྱི་ཡན་ལག་གནོད་སྦྱིན་མོ་དབང་དུ་བྱ་བ།
པྲ་སེན་དབབ་པ། སྨན་ཆེན་པོའི་བཅུད་ལེན་ལ་སོགས་པ་རྣམས་ཏེ། རྩ་རྒྱུད་ལེའུ་སོ་གཉིས་པ་ལས། རྡོ་རྗེ་ཕག་མོ་དེ་ཡི་ནི། ། སྐུ་མདོག་མཚོན་ཆ་འཕྱར་ལ་གཟིགས། ། ཞེས་པས་ལྷ་བསྟན། ལེའུ་ཞེ་བདུན་པ་ལས། དེ་ནས་མཁའ་འགྲོ་མ་ཡིས་རིགས་པ་ཆེན་པོ་བཟླས་ནས་རིགས་ཐམས་ཅད་དབང་དུ་བྱེད་པར་འགྱུར་རོ། ། རྟག་ཏུ་བཟླས་བརྗོད་བྱས་ན་དཔལ་ཆེན་པོ་བསྐྱེད་པར་འགྱུར་ཞེས་ཕག་མོའི་ཉེ་སྙིང་ལ་བརྟེན་པའི་ལས་ཚོགས་གསུངས། ལེའུ་ཞེ་བརྒྱད་པ་ལས།
དེ་ནས་གཞན་ཡང་བཤད་བྱ་སྟེ། ། མཁའ་འགྲོ་ཀུན་གྱི་བདེ་བའི་མཆོག ། སྙིང་པོའི་རྣལ་འབྱོར་མ་ཀུན་གྱིས། ། འདོད་པའི་ལས་ཀུན་སྒྲུབ་པ་པོ། ། གང་ཞིག་དྲན་པ་ཙམ་གྱིས་ནི། ། འཇིག་རྟེན་གསུམ་པོ་གཡོ་བྱེད་ཅིང༌། ། རྗེས་སུ་དྲན་པ་ཙམ་གྱིས་ཀྱང༌། ། ཡང་དག་དངོས་གྲུབ་རིམ་གྱིས་སྟེར། ། ཨོཾ་སརྦ་བུདྡྷ་ཌཱ་ཀི་ནཱི་ཡེ་བཛྲ་ཝརྞ་ནཱི་ཡེ་ཧཱུྃ་ཧཱུྃ་ཕཊ་སྭཱ་ཧཱ། སྔགས་འདི་བཟླས་པས་འགྲུབ་པ་སྟེ། །
ལས་རྣམས་ཀུན་བྱེད་དགའ་བ་ཡིན། ། མཁའ་འགྲོ་རྣལ་འབྱོར་མ་རྣམས་དང༌། ། ཁཎྜ་རོ་ཧཱི་ལཱ་མ་སོགས། ། མཁའ་འགྲོ་མ་ནི་ཐམས་ཅད་ཀྱི། ། སྔགས་ནི་འདི་ཉིད་ཡིན་པར་བཤད། ། ས་འོག་ཡང་ན་མཐོ་རིས་སམ། ། དེ་བཞིན་མི་ཡུལ་དག་ཏུ་ཡང༌། ། ལས་ནི་གང་དག་ཡོད་པ་རྣམས། ། བཀླག་པས་དེ་དག་ཐམས་ཅད་འགྲུབ། ། འདི་ལས་ཤིན་ཏུ་མཆོག་གྱུར་གང༌། །
འཇིག་རྟེན་གསུམ་ན་ཅི་ཡང་མེད། ། གང་ཕྱིར་འདི་ནི་བླ་མེད་པ། ། ལས་རྣམས་ཐམས་ཅད་སྒྲུབ་བྱེད་ཡིན། ། མཁའ་འགྲོ་མ་ནི་ཀུན་གྱི་གནས། ། མདོར་བཤད་རྒྱས་པ་མ་ཡིན་ནོ། ། ཞེས་གསུངས། གཞུང་དེ་རྣམས་ཀྱི་དབང་དུ་མཛད་ནས། ཇོ་བོ་ནཱ་རོ་ཏ་པས་བསྐྱེད་རྫོགས་ཀྱི་གཞུང་ཆུང་འདི་མཛད། གཞུང་དངོས་བསྟན་ལ་རྣལ་འབྱོར་བརྒྱད་ལས་མ་བསྟན་ཀྱང་ཉལ་ལྡང་ཁྲུས་གསུམ་མན་ངག་གིས་ཁ་བསྐངས་ནས། རྗེ་ས་ཆེན་གྱིས་བསྐྱེད་རིམ་གྱི་གཞུང་བརྒྱད་རྫོགས་རིམ་གྱི་གཞུང་བཞི་སྟེ་བཅུ་གཉིས་མཛད།
དེ་རྣམས་ཀྱི་སྒྲུབ་ཐབས་སྤྱོད་ལམ་གྱི་རྣལ་འབྱོར་ལས་འཕྲོས་པའི་ཕྱི་མཆོད་མདོར་བསྡུས། དེ་ཞར་ལ་རྗེས་གནང་ངམ་བྱིན་རླབས་གཅིག་ཡོད་ཕྱག་ལེན་མི་མཛད་པར་གདའ། བསྐྱེད་རིམ་དང་བཟླས་བསྒོམ་ལ་བརྟེན་ནས་མཁའ་སྤྱོད་བསྒྲུབ་པ་བྱིན་རླབས་ཀྱི་ཡི་གེ་ཚོགས་མཆོད་ཚེས་བཅུའི་མཆོད་པ། སྦྱིན་སྲེག མར་མེའི་སྦྱིན་སྲེག པྲ་སེན་དབབ་པ། རྒྱུད་ཀྱི་དུམ་བུ་གནོད་སྦྱིན་མོའི་སྒྲུབ་ཐབས་ཚངས་པའི་བུ་མོ་སྒྲུབ་པ། པདྨ་པ་ཏིའི་མན་ངག ཁོལ་པོ་པ་ཏིའི་མན་ངག སྨན་ཆེན་པོའི་བཅུད་ལེན་ཏེ།
དུམ་བུ་འདི་དག་འབྲི་བ་ལ། གོ་རིམ་ངེས་པ་མི་སྣང་གསུངས། ལ་ལ་ས་ཆེན་གྱིས་མ་མཛད་ཀྱང་དོན་འཁྲུལ་མེད་ཡིན་ནོ། ། རྗེ་བཙུན་ཆེན་པོས་མཛད་པའི་རྩ་དབུ་མ་འདི་གཞུང་དངོས་བསྟན་ཡབ་ལ་སྦྱར་ཀྱང༌། བླ་མ་ཕྱི་མ་རྣམས་ཀྱིས་ཡུམ་ལའང་སྦྱར་བ་མཛད་དེ། རྡོ་རྗེ་འཆང་གི་ཉེ་བརྒྱུད་ཀྱི་བརྒྱུད་འདེབས་ལས། བསྐྱེད་རིམ་ཟབ་མོའི་མཁའ་སྤྱོད་རྣལ་འབྱོར་དང༌། ། རྫོགས་རིམ་དབུ་མའི་རྣལ་འབྱོར་བསྒོམ་པའི་མཐུས། ། བདེ་ཆེན་ལྷན་སྐྱེས་ཡེ་ཤེས་སྐྱེ་བ་དང༌། ། མཁའ་སྤྱོད་གོང་འཕང་ཐོབ་པར་བྱིན་གྱིས་རློབས། །
ཞེས་གསུངས་པས། སྦྱོར་ལུགས་ནི་ཡབ་ཡུམ་ཐ་དད་དུ་མཁྱེན་དགོས། སྤྱིར་རྩ་དབུ་མ་ལ་ཕྱག་ཆེན་གཅེས་བསྡུས་ན་བཞུགས་པ། མན་ངག་གཅེས་བསྡུས་ན་བཞུགས་པ་སོགས་ཡོད་པས་མཐའ་གཅིག་ཏུ་མ་ངེས་སོ། ། གང་ལྟར་རྗེ་ས་ཆེན་གྱིས་ཕག་མོ་ལས་བཅུའི་གཞུང་མཛད། ལས་བཅུ་ནི་རང་གཞན་གྱི་དོན་བྱེད་པ་ལ་ལས་ཀྱི་ཡན་ལག་བཅུ་དགོས་ཏེ། ཐོག་མར་བསྙེན་པ། གཞན་དོན་དུ་སློབ་མ་རྗེས་བཟུང༌། ཚེས་བཅུ་དང་འབྲེལ་བའི་ཚོགས་མཆོད། རང་གཞན་གཉིས་ཀ་དང་འབྲེལ་བ་གཞོན་ནུ་མའི་མཆོད་པ།
གནས་སྐབས་ཐམས་ཅད་དང་འབྲེལ་བ་གཏོར་མ། དམན་པའི་དངོས་གྲུབ་དང་འབྲེལ་བ་སྦྱིན་སྲེག བུ་ཆུང་གསར་བུ་ལ་ཕན་འདོགས་པ་སྲུང་འཁོར་རོ། ། ལས་རྩུབ་མོའི་དབང་དུ་བྱས་ཏེ་གདུག་པ་ཅན་ཚར་གཅོད་པ་སུམྦྷ་ནའི་ཆོ་ག བསྒོམ་པས་ཕྱིར་བཟློག་པ་དང༌། བྲིས་པས་ཕྱིར་བཟློག་པ་དང་བཅུ་ཡིན་ནོ། ། འདི་དག་ནི་རྣལ་འབྱོར་མ་ཐམས་ཅད་ཀྱི་མ་ཚང་བ་ཁ་བསྐང་བ་ཡིན་ཀྱང༌། གཙོ་བོར་ཞལ་གཉིས་མའི་སྐོར། རྗེ་བཙུན་གྲགས་པ་རྒྱལ་མཚན་གྱི་ལས་བཅུའི་གསལ་བྱེད་སོགས་དང༌། ཞལ་གཉིས་མའི་སྒྲུབ་ཐབས་སུ།
ཉལ་ལྡང་ཁྲུས་གསུམ་གསུངས་ནས་ཕག་མོ་གང་དུ་འདི་གསུམ་མ་ཚང་བ་འདིས་ཁ་བསྐང་བར་བྱའོ། ། ཞེས་གསུངས་སོ། ། འཕགས་པ་རིན་པོ་ཆེས། མངོན་རྟོགས། དཀྱིལ་ཆོག ཚོགས་འཁོར། སྦྱིན་སྲེག་རྣམས་མཛད། བླ་མ་དམ་པའི་དངོས་སློབ་སྔགས་འཆང་གཟུངས་པས་མན་ངག་རིན་པོ་ཆེའི་གཏེར་ཞེས་བྱ་བ་སྒྲུབ་ཐབས་རྫོགས་རིམ་ཅུང་ཟད། མདུན་བསྐྱེད་མཆོད་ཆོག སློབ་མ་ལ་བྱིན་རླབས་བྱ་ཚུལ།
ཞི་བའི་སྦྱིན་སྲེག དེ་གཞིར་བཞག་ནས་རྒྱས་པ་དང༌། དབང་དྲག་རྣམས་བྱ་ཚུལ། མར་མེའི་སྦྱིན་སྲེག ཡི་གེ་བརྒྱ་པ་ལ་བརྟེན་པའི་སྦྱིན་སྲེག བུམ་ཁྲུས། འཁྲུལ་འཁོར་གྱི་ཆོ་ག་རྣམས་ཕྱོགས་གཅིག་ཏུ་སྡེབས་པ་མཛད། རྡོ་རྗེ་འཆང་གིས་ཉེ་བརྒྱུད་ཀྱི་བརྒྱུད་འདེབས་གཉིས། བསྟོད་པ་ལ་སོགས་པའི་གཞུང་བཞི་མཛད། གཞན་ཡང་ཀུན་མཁྱེན་གུང་རུ།
མངའ་རིས་པ་ཚུལ་ཁྲིམས་འོད་ཟེར། ཀུན་མཁྱེན་རིན་པོ་ཆེས་སྒྲུབ་ཐབས་རྣལ་འབྱོར་བཅུ་གཅིག་གི་ཉམས་ལེན། སྦྱིན་སྲེག མར་མེའི་སྦྱིན་སྲེག ཚེས་བཅུའི་མཆོད་པ་སྟེ་མཁའ་སྤྱོད་སྒོ་འབྱེད་མཛད། ས་ལོ་འཇམ་པའི་རྡོ་རྗེ། ངོར་ཆེན་དཀོན་མཆོག་ལྷུན་གྲུབ། སྔགས་འཆང་ཆོས་ཀྱི་རྒྱལ་པོ། ཐར་རྩེ་ནམ་མཁའ་དཔལ་བཟང༌། པཎ་ཆེན་ཤཱཀ་མཆོག
ཚར་ཆེན་ཆོས་ཀྱི་རྒྱལ་པོ་ཡབ་སྲས། འདྲེན་མཆོག་བློ་གྲོས་ཆོས་འཕགས། མང་ཐོས་ཀླུ་སྒྲུབ། མཁས་གྲུབ་ངག་དབང་ཆོས་གྲགས། རྗེ་བཙུན་ཀུན་དགའ་གྲོལ་མཆོག སྔགས་འཆང་ཐམས་ཅད་མཁྱེན་པ། ངག་དབང་བསོད་ནམས་རྒྱལ་མཚན། ཡབ་རྗེ་སངས་རྒྱས་དཔལ་བཟང༌། རྗེ་དཔལ་ལྡན་རྒྱལ་པོའི་གསུང་བཞིན་རྗེ་བཟང་པོ་དཔལ་བའི་ཁྲིད་ཡིག་སོགས་མདོར་ན་སྐྱེས་ཆེན་རྣམས་ཀྱིས་བཤད་སྒྲུབ་ཀྱི་སྒོ་ནས་དར་ཞིང་རྒྱས་པར་མཛད་པའི་ཡིག་ཆ་སྒྲུབ་ཐབས་དཀྱིལ་ཆོག་བྱིན་རླབས་བསྟོད་པ་བཀྲ་ཤིས་སོགས་གླེགས་བམ་དུ་ལོངས་པ་དུ་མ་ཡོད་དེ། འདི་རྣམས་ནི་བཤད་བྱའི་ཆོས་སོ། །
བཤད་བྱ་རྡོ་རྗེ་ཕག་མོ་ནི། མཚོན་བྱ་དོན་གྱི་རྡོ་རྗེ་ཕག་མོ། མཚོན་བྱེད་བརྡའི་རྡོ་རྗེ་ཕག་མོ། དང་པོ་ནི་རང་གི་སེམས་གཉིས་སུ་མེད་པའི་ཡེ་ཤེས་སྤྲོས་པའི་མཐའ་ཐམས་ཅད་དང་བྲལ་བ་འདི་ལ་རྡོ་རྗེ་ཞེས་བྱ་སྟེ། དཔེར་ན་རྫས་ཀྱི་རྡོ་རྗེ་ཕ་ལམ་གྱིས་ཕར་དངོས་པོ་ཐམས་ཅད་འཇོམས་ཤིང་ཚུར་གང་གིས་ཀྱང་གཞིག་པར་མི་ནུས་པ་ལྟར། སྟོང་ཉིད་རྟོགས་པའི་ཡེ་ཤེས་འདིས་ཀྱང་ཕར་མཚན་རྟོག་ཐམས་ཅད་འཇོམས་ཤིང་ཚུར་གང་གིས་ཀྱང་གཞིག་པར་མི་ནུས་ཏེ། རྡོ་རྗེ་རྩེ་མོ་ལས། སྲ་ཞིང་སྙིང་པོ་ཁོག་སྟོང་མེད། ། གཅད་དང་གཞིག་པར་བྱ་བ་མེད། ། བསྲེག་པར་བྱར་མེད་འཇིག་མེད་པས། །
སྟོང་ཉིད་རྡོ་རྗེ་བརྗོད་པར་བྱ། ། ཞེས་གསུངས་སོ། ། ཕག་ནི་ཇི་ལྟར་ཕག་པས། མི་གཙང་བ་ལྗན་ལྗིན་སྦ་སྦུར་ཐམས་ཅད་ཟ་བ་ལྟར། སྟོང་ཉིད་རྟོགས་པའི་ཡེ་ཤེས་འདིས་ཀྱང་མཚན་རྟོག་ཐམས་ཅད་ཟ་བར་ནུས་པས་ཕག་ཅེས་བྱའོ། ། མོ་ནི་མོ་ཆགས་ཀྱིས་སེམས་ཅན་སྐྱེད་པ་བཞིན་དུ་གནས་ལུགས་སྟོང་པ་ཉིད་འདིས་ཀྱང་དུས་གསུམ་གྱི་སངས་རྒྱས་ཐམས་ཅད་སྐྱེད་པའི་ཡུམ་ཡིན་པས་མོ་ཞེས་བྱ་སྟེ། དེ་སྐད་དུ། ང་ནི་སངས་རྒྱས་ཐམས་ཅད་ཀྱི། ། ཡུམ་གྱི་གཟུགས་ཀྱིས་སྐྱེད་པར་བྱེད། ། ཅེས་གསུངས།
གཉིས་པ་ལ་ཕྱིའི་རྡོ་རྗེ་ཕག་མོ། ནང་གི་རྡོ་རྗེ་ཕག་མོ་གཉིས་ལས། དང་པོ་ནི། ལྷ་སྐུ་ཞལ་ཕྱག་གི་རྣམ་པ་ཅན་ཏེ། བསྐྱེད་རིམ་གྱིས་ཐ་མལ་གྱི་སྣང་ཞེན་གཅོད་པར་བྱེད་པ་སྟེ། བསྐྱེད་རིམ་གྱིས་ཐ་མལ་གྱི་རྣམ་རྟོག་ལྷ་སྐུ་ཞལ་ཕྱག་གི་ངང་དུ་ཟ་བར་ནུས་པས་ཕག གཟུགས་སྐུ་སྐྱེད་བྱེད་ཡུམ་ཡིན་པས་ན་མོ་ཞེས་བྱའོ། ། གཉིས་པ་ནི་གསང་བ་ཆོས་ཀྱི་དཀྱིལ་འཁོར་གསུམ་སྟེ། ཡི་གེ་དང་བདུད་རྩི་དང་རླུང་གསུམ་ལ་གནད་དུ་བསྣུན་པ་ལ་བརྟེན་ནས་གསལ་སྟོང་བདེ་སྟོང་སྟོང་ཉིད་བདེ་སྟོང་མཆོག་གི་ཏིང་ངེ་འཛིན་གྱིས་གྱ་ནོམ་ལྷར་ཞེན་གྱི་རྣམ་རྟོག་གཅོད་པས་རྡོ་རྗེ། ཏིང་ངེ་འཛིན་དེས་ལྷར་ཞེན་གྱི་རྣམ་རྟོག་ཟ་བར་ནུས་པས་ན་ཕག
ཆོས་སྐུ་སྐྱེད་བྱེད་ཀྱི་ཡུམ་ཡིན་པས་ན་མོ་ཞེས་བྱའོ། ། དེ་ལྟར་ཡང༌། བདེན་གཉིས་རྣམ་དག་རྫོགས་རིམ་དབུ་མའི་ལམ། ། སྒྲིབ་གཉིས་སྦྱང་ཕྱིར་བརྩོན་པས་ལེགས་བསྒོམས་པས། ། དོན་གཉིས་ལྷུན་གྲུབ་འགྱུར་མེད་བདེ་བའི་ཐུགས། ། མཁའ་སྤྱོད་ཐུགས་ཀྱིས་བྱིན་གྱིས་བརླབ་ཏུ་གསོལ། ། ཞེས་གསུངས་སོ། ། གདམས་ངག་འདི་དག་གི་བསྟན་པའི་ལམ་ཉམས་སུ་ལེན་པར་བྱེད་པ་ལ། བསྒྲུབ་བྱའི་ལྷ་སྒྲུབ་བྱེད་ཀྱི་མངོན་རྟོགས་དེ་ཇི་ལྟར་བསྒྲུབ་པའི་ཚུལ་ལོ། ། དང་པོ་བསྐྱེད་རིམ་ཕག་མོ་མཁའ་སྤྱོད་ནི་དབང་བཞིའི་དོན་དང་ལྡན་པ་ཟབ་དོན་མཐར་ཐུག་ཡིན་ཏེ།
དབང་བཞིའི་དོན་ལྡན་བསྐྱེད་རིམ་ཟབ་མོའི་ལམ། ། ཐུན་བཞིར་བསྒོམ་ཞིང་གུས་པས་གསོལ་བཏབ་པས། ། སྐུ་བཞི་དབྱེར་མེད་ཟུང་འཇུག་རྡོ་རྗེའི་སྐུ། ། མཁའ་སྤྱོད་སྐུ་ཡིས་བྱིན་གྱིས་བརླབ་ཏུ་གསོལ། ། ཞེས་གསུངས། རྡོ་རྗེ་མཁའ་འགྲོ་ལས། མཁའ་འགྲོ་མ་ཡི་དྲྭ་བ་སྡོམ། ། རྣལ་འབྱོར་མ་ཡི་ལེགས་རྫོགས་པས། ། རྡོ་རྗེ་ཕག་མོའི་དཀྱིལ་འཁོར་ནི། ། འདི་ནི་རྣལ་འབྱོར་ཐམས་ཅད་ཀྱི། །
སྙིང་པོ་དལ་ལ་བསྡུས་པ་ཡིན། ། ཞེས་གསུངས་པས་དབང་བཞིའི་ལམ་ཐམས་ཅད་ལྷ་སྐུ་ཞལ་ཕྱག་ཅན་གྱི་རྣམ་པ་ཅན། དེའི་ཐུགས་ཀར་འཁོར་ལོ་ལྔ་བརྩེགས་བསྒོམ་པ་ལ་ཚང་བས་ཤིན་ཏུ་ཟབ་བོ། ། གཞན་ཡང་རྣལ་འབྱོར་མ་ཀུན་སྤྱོད་ལས། དེ་ནི་ཧེ་རུ་ཀ་དཔལ་སྤྲུལ། ། དག་པ་ཆོས་ཀྱི་སྤྲུལ་པ་ནི། ། ཕག་མོའི་གཟུགས་སུ་བསྟན་པ་ཡིན། ། ཐབས་དང་ཤེས་རབ་སྦྱོར་བ་ལས། ། འདི་ཉིད་དང་ནི་ཐམས་ཅད་འབྱུང༌། ། ཞེས་དང༌།
འགྲོ་བ་འདི་ཀུན་སངས་རྒྱས་མངའ་བདག་ཉིད། ། གར་མཁན་དག་དང་རོལ་མོ་བཟང་ལྟར་སྣང༌། ། གང་ཞིག་དྲུག་པ་ཞེས་བྱའི་སངས་རྒྱས་ཉིད། ། གཅིག་པུ་ཉིད་ནི་དུ་མའི་གར་མཛད་དོ། ། ཞེས་གསུངས། རྩ་རྒྱུད་ལས། མཁའ་འགྲོ་མ་ནི་ཉི་ཤུ་བཞི། ། ཕག་མོ་ཡི་ནི་རིགས་ལས་འབྱུང༌། ། ཞེས་གསུངས་པས། དཔའ་བོ་དང་རྣལ་འབྱོར་མ་ཐམས་ཅད་ཀྱི་བདག་ཉིད་དུ་གསུངས་སོ། །
ཡང་ཀུན་སྤྱོད་ལས། མཁའ་འགྲོ་མ་ནི་རེ་རེ་བཞིན། ། བྱེ་བ་གྲངས་མེད་དག་གིས་བསྐོར། ། ཞེས་གསུངས། རྡོ་རྗེ་མཁའ་འགྲོ་ལས། རྣལ་འབྱོར་མ་ཡི་སྐྱེ་བ་མཆོག ། རྩ་ཡི་མཆོག་གི་གྲོང་ཁྱེར་དུ། ། སྟོང་ཕྲག་བདུན་ཅུ་རྩ་གཉིས་ཀྱི། ། དབུ་མ་ཨ་ཝ་དྷཱུ་ཏི་འོ། ། དབུ་མ་འདི་ལྟར་ཐམས་ཅད་ཀྱི། །
ཁྱབ་བྱེད་ཉིད་དུ་གནས་པས་ན། ། གོ་འཕང་མཆོག་ནི་གཞལ་བར་བྱ། ། ཞེས་གསུངས་པས། དང་པོར་ཨ་ཝ་དྷཱུ་ཏི། དེ་ལས་ནང་སྐོར་འདབ་མ་བརྒྱད་ལ། མཚམས་ཀྱི་རྩ་བཞི་ལས་གཉིས་རེ་སྟེ། རྣམ་ཤེས་ཚོགས་བརྒྱད་ཀྱི་རྩ་བརྒྱད། དེ་རེ་རེ་ལ་སྐུ་གསུང་ཐུགས་ཀྱི་རྩ་གསུམ་གསུམ། སྔར་གྱི་ཕྱོགས་ཀྱི་རྩ་བཞི། དབུ་མ་དང་ལྔ་སྟེ་སུམ་ཅུ་རྩ་བདུན།
དེ་ལས་སྟོང་ཕྲག་བདུན་ཅུ་རྩ་གཉིས། དེ་ལས་རྒྱ་མཚོའི་ནང་དུ་སྐར་མ་ཤར་བ་བཞིན། རྟེན་དཀྱིལ་འཁོར་བཞི་ཚད་མེད་གྲངས་མེད། འཁོར་འདས་སྣོད་བཅུད་ཐམས་ཅད་ལ་སྦྱང་གཞི་དང་སྦྱོང་བྱེད་དབྱེར་མེད་པའི་ཚུལ་གྱིས་གཡོགས་ནས་བཞུགས་པ་ཡིན་ཏེ། དཔལ་ལྡན་ཁྲག་འཐུང་རྒྱལ་པོ་ཆེ། ། འདོད་པ་ཀུན་གྱི་དབང་ཕྱུག་གཙོ། ། ཀུན་ཏུ་ཕྱག་དང་ཞབས་ལྡན་པ། ། ཀུན་ཏུ་མིག་དང་མགོ་བོའི་ཞབས། ། ཀུན་ཏུ་ཐོས་ལྡན་འཇིག་རྟེན་ལ། ། ཐམས་ཅད་གཡོགས་ཏེ་རྣམ་པར་བཞུགས། །
དེ་དག་ཀྱང་བསྡུ་ན། བྱེ་བ་ཕྲག་ཕྱེད་དང་བཞིར་འདུས། དེ་སྟོང་ཕྲག་བདུན་ཅུ་རྩ་གཉིས་སུ། དེ་བདུན་ཅུ་རྩ་བདུན་དུ། དེ་ཉི་ཤུ་རྩ་བཞིར། དེ་ཡང་བརྒྱད་དུ་འདུས་ཏེ། ལཱ་མ་དང༌། གཟུགས་ཅན་མ་དང༌། ཡོངས་གྱུར་མ་དང༌། བྱིས་བཅས་མ་དང༌།
མི་ལྡོག་མ་དང༌། ཨི་ཧི་ཀ་དང༌། ཙུམ་བི་ཀ་དང༌། རྡོ་རྗེ་ཕག་མོ་རྣམས་སོ། ། དེ་རྣམས་ཀྱང་བསྡུ་ན་ཕག་མོར་འདུས་ཏེ། རྩ་རྒྱུད་ལས། ཡ་མི་ནི་དང་སྐྲག་བྱེད་མ། ། འོད་ལྡན་མ་དང་འཇིགས་གཟུགས་མ། ། ཀུན་ཏུ་སྤྱོད་མ་མཛེས་མ་དང༌། ། བྷ་སུ་ར་དང་རྣམ་པ་བདུན། །
སྡུད་པ་མོ་ནི་འདི་བཤད་བྱ། ། ཞེས་འདས་པའི་མིང་ངོ༌། ། གཟུགས་ཅན་མ་དང་ཙུམ་བྷི་ཀ ། ལ་མ་ཡོངས་གྱུར་བྱིས་བཅས་མོ། ། མི་ལྡོག་ཨི་ཧི་ཀ་ལྷ་མོ། ། མཁའ་འགྲོ་མ་ནི་བདུན་དུ་བཤད། ། ཅེས་གསུངས་སོ། ། དེ་ཡང་སྐུ་འཁོར་གྱི་ཕྱོགས་མ་བཞི་ལཱ་མར་སྡུད། མཚམས་མ་བཞི་གཟུགས་ཅན་མར་སྡུད། གསུང་འཁོར་གྱི་ཕྱོགས་མ་བཞི་ཡོངས་གྱུར་མར་སྡུད།
མཚམས་མ་བཞི་བྱིས་བཅས་མར་སྡུད། ཐུགས་འཁོར་གྱི་ཕྱོགས་མ་བཞི་མི་ལྡོག་མར་སྡུད། མཚམས་མ་བཞི་ཨི་ཧི་ཀར་སྡུད། རྣལ་འབྱོར་མ་བཞི་ཙུམ་བྷི་ཀར་སྡུད། སྒོ་མཚམས་བརྒྱད་གཙོ་མོར་སྡུད། དེ་ལྟར་ཕག་མོ་ནི་རིགས་ཐམས་ཅད་ཀྱི་སྡུད་བྱེད་དམ་གཙོ་མོ་ཡིན་པས་ཟབ་བོ། ། གཉིས་པ་སྒྲུབ་བྱེད་མངོན་རྟོགས་ཀྱི་སྒོ་ནས་ཀྱང་གཞན་ལས་ཟབ་སྟེ། དེ་ཡང་ལམ་འདི་ཉིད་ནི། ལྟོས་ས་ཡབ་ལ་བཞག་ནས། ལྟོས་ཆོས་ཡུམ་དུ་ལེན་པ་བྱ་བ་སྨིན་བྱེད་ཡབ་ལ་ལྟོས་པའི་ཉམས་ལེན་ཁྱད་པར་ཅན་ཏེ།
གསང་མཐའ་ལ་ཡང་ལཱུ་ནག་དྲིལ་གསུམ་གྱི་ཉམས་ལེན་ལ། མཉམ་པར་བཞག་པའི་རྣལ་འབྱོར་དང༌། མ་བཞག་པའི་རྣལ་འབྱོར་རོ། ། མཉམ་བཞག་ལ་ཡང་བསྐྱེད་པའི་རིམ་པ་དང་རྫོགས་པའི་རིམ་པའོ། ། བསྐྱེད་པའི་རིམ་པ་ལ་ཡང་རྒྱུ་ཚོགས་གཉིས་བསགས་པ་དང༌། འབྲས་བུ་ལྷར་བསྐྱེད་པ་གཉིས་ཏེ། དེ་དག་གི་ལམ་རྣམས་ལས་ཆུང་ལ་ཟབ་ཁྱད་དང་ལྡན་ཞིང་ལམ་ཐམས་ཅད་ཚང་སྟེ། དེ་ལ་ཚོགས་གཉིས་བསགས་པའི་བསོད་ནམས་ཀྱི་ཚོགས་ནི། འདིར་བླ་མ་སྤྱི་བོར་བསྒོམ་ཞིང་གསོལ་བ་འདེབས་པ་ལ་ཟབ་བོ། ། ཡེ་ཤེས་ཀྱི་ཚོགས་ནི་བླ་མ་འོད་དུ་ཞུ་ནས་རང་ལ་ཐིམ་པས་ལུས་སེམས་ཐམས་ཅད་བདེ་ཆེན་གྱི་ཡེ་ཤེས་སུ་བྱིན་གྱིས་བརླབས་ཤིང༌།
དེར་འཁོར་འདས་སྣོད་བཅུད་ཐམས་ཅད་ལ་རྒྱས་བཏབ་ནས་བསྒོམ་པ་ལ་ཚང་ཞིང་ཟབ་བོ། ། གཉིས་པ་འབྲས་བུ་ལྷ་བསྐྱེད་པ་ལ། ལཱུ་ནག་དྲིལ་གསུམ་གྱི་སྐབས་སུ་ནག་པོ་པ་ལ་འབྱུང་བཞི་ལུགས་འབྱུང་ལ་གཞལ་ཡས་ཁང་བསྐྱེད་ལ། མངོན་བྱང་ལྔ་ལས་རྒྱུ་རྡོ་རྗེ་འཆང་ཡབ་ཡུམ་བསྐྱེད་པ། ཡབ་ཡུམ་སྙོམས་འཇུག་གི་བདེ་བ་སྔོན་དུ་འགྲོ་བའི་སྒོ་ནས་ཐིག་ལེ་ལས་དཀྱིལ་འཁོར་རྒྱལ་མཆོག་བསྐྱེད་པ། ལཱུ་ཧི་པ་ལས་འབྱུང་བཞི་སྒྲ་ཚུལ་དང་བཅས་པ་ལ་ཕྱི་ནང་གཉིས་གཅིག་ཆར་དུ་བསྐྱེད་པ། དྲིལ་བུ་པ་ལས་སྐད་ཅིག་གིས་ཕྱིའི་ཧེ་རུ་ཀ ཞར་བྱུང་ལས་ནང་ལ་ལྷ་དྲུག་ཅུ་རྩ་གཉིས་བསྐྱེད་པའི་བསྐྱེད་ཆོག་རྣམས་རྟོགས་རིགས་ཡར་ལྡན་གྱི་ཚུལ་དུ་ཚང་ཞིང༌། འདིར་ཟབ་ཁྱད་དང་ལྡན་པས་བསྐྱེད་ཆོག་ཁྱད་པར་འཕགས་པ་ཡིན་ཏེ། ཨོཾ་གསུམ་མ་ཚར་གཅིག་བརྗོད་པ།
སྒྲ་ཚུལ་ལས་བསྐྱེད་པ་ལཱུ་ཧི་པ་དང་མཚུངས། ཉི་ཟླ་ཕྱག་མཚན་ས་བོན་རྣམས་མཚོན་པ་ཡོད་པས་ནག་པོ་པ་དང༌། སྐད་ཅིག་གིས་རྡོ་རྗེ་རྣལ་འབྱོར་མ་བསྒོམས་པས་དྲིལ་བུ་པ་དང་མཚུངས་ལ་དེ་རྣམས་རེ་རེས་ཀྱང་སྐྱེ་གནས་བཞི་སྦྱོང་བ་དང་གཙོ་ཆེ་ཆུང་གི་ཁྱད་པར་ཡོད་པའང་ཤེས་པར་བྱའོ། ། འདིར་སྐྱེ་གནས་བཞི་གཅིག་ཆར་སྦྱོང་སྟེ། སྙིང་ཁའི་ཆོས་འབྱུང་ཕྱི་མ་གང་དུ་བསྐྱེད་པའི་གནས། ཉི་མ་མའི་མངལ། ཟླ་བ་ཕའི་ཁམས། སམྦུ་ཊིར་གསུངས་པ་ལྟར་ཟླ་བ་དམར་མདངས་ཡོད་པས་རང་ཆས་ཅན་ནམ། བྃ་ཡིག་གི་མདངས་ཀྱིས་དབུས་དམར་ཉམས་ཡོད་པ་དེས་ནི་མའི་ཁམས་བྃ་ཡིག་གིས་བར་སྲིད་དེས་མངལ་སྐྱེས་སྦྱང་ཞིང༌། ཡང་འཁོར་ལོ་ལྔ་པོ་དེས་སྐྱེ་གནས་ལྷག་མ་སྦྱོང་སྟེ།
ཆོས་འབྱུང་གཉིས་ཕ་མ་དང་སྒོང་ལྐོགས། ཟླ་བ་དམར་ཆ་དང་བཅས་པ་བྱང་སེམས་གཉིས། བྃ་ཡིག་སྔ་མ་ལྟར་ཏེ། སྒོང་སྐྱེས་སྦྱོང་བྱེད་དང༌། འོད་ཟེར་འཕྲོས་ནས་འོད་ཟེར་གྱི་གོང་བུར་གྱུར་པས་དྲོད་གཤེར་སྐྱེས་སྦྱོང༌། དེ་ལས་རྗེ་བཙུན་མ་སྐད་ཅིག་གིས་བསྐྱེད་པས་རྫུས་སྐྱེས་སྦྱོང༌། ཡང་ན་འོད་ཀྱི་གོང་བུར་གྱུར་པས་སྒོང་སྐྱེས་སྦྱོང་སྟེ། གོང་བུའི་བདག་ཉིད་དུ་ཆོས་མཐུན་པས་སོ་གསུང༌། འདིས་ཕྱི་དཀྱིལ་རྒྱས་པའི་མངོན་བྱང་ལྔ་ཡང་བསྡུས་ཏེ། འབྲས་བུ་ཡེ་ཤེས་ལྔ་ཚང་བའི་བསྐྱེད་ཆོག་ཉིད་ལ་མངོན་བྱང་ལྔ་ཡང་ཚང་བ་ཡིན་ལ།
ཡེ་ཤེས་ལྔ་ནི་ཟླ་བའི་བརྡས་བསྟན་པའི་མེ་ལོང་ལྟ་བུའི་ཡེ་ཤེས། སྔགས་ཕྲེང་མཉམ་ཉིད་ཀྱི་ཡེ་ཤེས། བྃ་སོར་རྟོག་ཡེ་ཤེས། འོད་ཟེར་སྤྲོ་བསྡུ་བྱ་གྲུབ་ཡེ་ཤེས། སྐུ་བཞེངས་པ་ཆོས་དབྱིངས་ཡེ་ཤེས་ཡིན་ནོ། ། དངོས་སུ་ཚང་བ་རྩི་བ་རང་ཉིད་རྣལ་འབྱོར་མར་བསྒོམས་པའི་སྙིང་གར་ཆོས་འབྱུང་གི་ནང་སྟོང་པ་ནི་སྟོང་པ་ཆོས་དབྱིངས་སྟོང་པ་ཉིད་ལ་བྱང་ཆུབ་པ། ཟླ་བ་དང་དམར་ཆ་ནི་གདན་པད་ཉི་ལས་བྱང་ཆུབ་པ། སྔགས་ཕྲེང་གསུང་ཡིག་འབྲུ་ལས་བྱང་ཆུབ་པ། ཨེ་ཝྃ་གཟུགས་སྒྲུབ་ཀྱི་ཚེ་བྃ་གྱི་ཡི་གེ་ལ་གྲི་གུག་གི་སོ་ལྟ་བུ་ཡོད་པས་ཐུགས་ཕྱག་མཚན་ལས་བྱང་ཆུབ་པ། ལྷར་བཞེངས་པ་སྐུ་ཡོངས་སུ་རྫོགས་པ་ལས་བྱང་ཆུབ་པ་སྟེ་ལྔ་ཚང་ངོ༌། །
ཇི་སྐད་དུ། ཨ་བྷི་དྷ་ན་ལས། དེ་ལས་གཞན་ཡང་བཤད་བྱ་བ། ། ཕག་མོ་ཡི་ནི་སྒྲུབ་པ་མཆོག ། བསྐྱེད་པའི་རིམ་པའི་སྦྱོར་བ་ཡིས། ། བདག་ཉིད་བསྒོམ་པ་རྣལ་འབྱོར་བསྒོམ། ། ཞེས་གསུངས་པ་དང༌། གཞན་ཡང་མཁའ་འགྲོ་རྒྱ་མཚོར། ཕག་མོ་ཕྱི་ཡིས་ཡོངས་སུ་བྱུང༌། ། བསྐྱེད་པ་གང་གིས་བསྐྱེད་པ་ལགས། །
རང་གཞན་དང་ནི་ཇི་ལྟར་ལགས། ། བདག་ཉིད་འབྱུང་བའི་རྒྱུ་མཚན་ཇི། ། འདིར་ནི་དགོས་པ་ཇི་ལྟར་ལགས། ། ཞེས་ཞུས་པའི་ལན་དུ། དབང་པོ་དང་ནི་ཡུལ་ཐམས་ཅད། ། ལྟེ་བའི་དལ་དུ་རབ་ཞུགས་པ། ། སྤྱི་བོར་རྡོ་རྗེ་གུར་དུ་ནི། ། སྟེང་དུ་ཁ་ར་རླུང་འབབ་བོ། ། འདོད་ཆགས་ཉི་མའི་དབུས་སུ་ནི། ། སྐད་ཅིག་གིས་ནི་སྤྲུལ་ཙེར་འགྱུར། །
དེ་ལས་བསྐྱེད་པའི་ཕག་མོ་ནི། ། བྷ་ག་ལིངྒ་ཡི་ལས་བྱུང༌། ། བདེ་བ་ཆེན་པོའི་རང་བཞིན་ལས། ། དེ་རྣམས་ལ་ནི་སྔོན་དུ་བསྐྱེད། ། རང་གཞན་བདག་མེད་གཅིག་པུ་སྟེ། ། མཁའ་མཉམ་རྣལ་འབྱོར་གཟུགས་ཅན་ནོ། ། རྒྱུ་མཚན་འགྲོ་བ་སྒྲོལ་བ་དང༌། ། སྙིང་རྗེའི་གཟུགས་དང་གཞན་དུ་བྱུང༌། ། འདིར་ནི་དགོས་པ་གཉིས་རིག་སྟེ། ། ཕྱག་རྒྱ་སྦྱོར་བ་རབ་སྦྱོར་བའོ། །
ཞེས་གསུངས་པས། དེས་ན་ལཱུ་ནག་དྲིལ་གསུམ་གྱི་བསྐྱེད་ཆོག་རྣམས་ལས་ཟབ་པའི་བསྐྱེད་ཆོག་བསྟན་པ་ནི། བླ་མ་འོད་དུ་ཞུ་བའི་རྐྱེན་གྱིས་ལུས་སེམས་རྣམས་བདེ་ཆེན་གྱི་ཡེ་ཤེས་སུ་བྱིན་གྱིས་བརླབས་པ་ནི། བདེ་བ་ཆེན་པོའི་རང་བཞིན་ལས། ། ཞེས་པས་བསྟན་ཏེ། དེ་ནི་སྦྱང་གཞི་འཆི་བ་སྦྱང་ཞིང་ཆོས་སྐུ་བསྒྲུབ་པའི་སྒྲུབ་ཐབས་ཕོ་ཉ་ལྷན་སྐྱེས་སོ། ། བདེ་ཆེན་གྱི་ཡེ་ཤེས་དེའི་ངང་ལས། རྒྱས་པར་ན་རང་གཞན་གཉིས་ཀའི་གཞི་སྦྱོང་ཞིང་བསྒྱུར་བ་དང༌། དེ་བཞིན་གཤེགས་པ་རྣམས་ཀྱང་རྣལ་འབྱོར་མའི་སྐུར་བྱས་ལ་རང་ལ་བསྡུས་ཏེ་དེ་རྣམས་ལ་བསྐྱེད་པ་དང༌། རང་གཞན་གཉིས་ཀའི་གཞི་སྦྱང་བསྒྱུར་བྱས་ནས་བསྐྱེད་པ་དང༌།
བསྡུས་པ་ནི། རང་གཞན་གཞི་སྦྱང་བསྒྱུར་བྱས་པ་དང་གསུམ་ལས། ཕྱི་མ་ཕྱག་ལེན་ལ་མཛད་པས། དེའི་ངང་ལས་ཨེ་ལས་ཆོས་འབྱུང་ཡིག་འབྲུ་བྃ་ཡིག་རྣམས་ནི། བྷ་ག་ལིངྒ་ཡི་ལས་བྱུང༌། ། ཞེས་པས་བསྟན་ཏེ། དེ་ཡང་སྦྱང་གཞི་བར་སྲིད་སྦྱང་ཞིང་ལོངས་སྐུ་སྒྲུབ་པའི་སྒྲུབ་ཐབས་ཕོ་ཉ་ཞིང་སྐྱེས་སོ། ། ཆོས་འབྱུང༌། ཟླ་བའི་དཀྱིལ་འཁོར། ཡིག་འབྲུ།
བྃ་ཡིག་རྣམས་ལས་འོད་ཟེར་འཕྲོས་གཞི་སྦྱོང་བསྒྱུར་བྱས། ལྷ་སྐུ་ཞལ་ཕྱག་གི་རྣམ་པར་བསྐྱེད་པ་ནི། དེ་རྣམས་ལ་ནི་སྔོན་དུ་བསྐྱེད། ། ཅེས་པས་བསྟན་ཏེ། དེ་ཡང་སྦྱང་གཞི་སྐྱེ་བ་སྦྱང་ཞིང་སྤྲུལ་སྐུ་སྒྲུབ་པའི་ཕོ་ཉ་སྔགས་སྐྱེས་སོ། ། འོ་ན་དེ་ལྟར་བསྐྱེད་པའི་ཕག་མོའི་རང་བཞིན་ཇི་ལྟར་ཡིན་སྙམ་ན། རང་བཞིན་བདག་མེད་གཅིག་པུ་སྟེ། ། མཁའ་མཉམ་རྣལ་འབྱོར་གཟུགས་ཅན་ནོ། ། ཞེས་པ་དང༌། ཨ་བྷི་དྷ་ནར།
ཕག་མོའི་གཟུགས་ནི་ཐ་དད་པས། ། སྤྲོས་དང་བྲལ་བས་སྡོམ་པ་འོ། ། ཞེས་གསུངས་པས། རང་བཞིན་ཆོས་ཐམས་ཅད་ཀྱི་སྡུད་བྱེད་དེ་ཁོ་ན་ཉིད་དོ། ། དེ་ལྟར་གནས་ལུགས་སྤྲོས་བྲལ་དེ་ཁོ་ན་ཉིད་དོ། ། ལྷ་སྐུ་ཞལ་ཕྱག་གི་རྣམ་པར་བསྒོམ་པ་ལ། རྒྱུ་མཚན་ཅི་ཡོད་སྙམ་ན། རྒྱུ་མཚན་འགྲོ་བ་སྒྲོལ་བ་དང༌། ། སྙིང་རྗེའི་གཟུགས་དང་གཞན་དུ་འབྱུང༌། ། ཞེས་པས་བསྟན་ཏེ།
སེམས་ཅན་ཐམས་ཅད་འཁོར་བ་དུཿཁ་ལས་སྒྲོལ་བའི་ཕྱིར་དུ་ལྷ་སྐུ་ཞལ་ཕྱག་གི་རྣམ་པར་བསྒོམ་པའོ། ། དེ་ལྟར་བསྒོམ་པ་ལ་དགོས་པ་ཅི་ཡོད་ཅེ་ན། མཆོག་ཐུན་མོང་གི་དངོས་གྲུབ་སྟེ། དེའང་འདིར་ནི་དགོས་པ་གཉིས་རིག་སྟེ། ཕྱག་རྒྱ་སྦྱོར་བ་རབ་སྦྱོར་བའོ། ། ཞེས་པས་བསྟན་ཏོ། ། དེས་ན་དེ་ལྟ་བུའི་བསྐྱེད་ཆོག་དེ་རྟེན་དཀྱིལ་འཁོར་བཞི་དང་འཁོར་ལོ་ལྔ་ལ་གནད་དུ་བསྣུན་པ་ཟབ་སྟེ། དང་པོ་དཀྱིལ་འཁོར་བཞི་ལ་གནད་དུ་བསྣུན་པ་ནི། ལུས་ལ་རྩ་བསམ་གྱིས་མི་ཁྱབ་པ་རྣམས་ཆོས་འབྱུང༌། ཡི་གེ་རྣམས་ཡིག་འབྲུ།
བདུད་རྩི་རྣམས་ཟླ་བའི་དཀྱིལ་འཁོར། རླུང་རྣམས་དགའ་བ་འཁྱིལ་པར་བསྡོམས་ནས་གནད་དུ་བསྣུན། ཆོས་འབྱུང་ཕྱི་མ་ལྟེ་བའི་འཁོར་ལོ། ནང་མ་གསང་གནས་ཀྱི་འཁོར་ལོ། ཟླ་བའི་སྙིང་པོའི་འཁོར་ལོ་བྃ་ཡིག་ཡ་ར་ལ་ཝ་བཞི། མཚོན་པས་མགྲིན་པའི་འཁོར་ལོ། ཡིག་འབྲུ་རྣམས་སྤྱི་བོའི་འཁོར་ལོ། རྩ་འདབ་སོ་གཉིས་མཚོན། དེ་རྣམས་ཀྱང་ཆུང་ཆུང་ཉུང་ཉུང་མ་ཞིག་ཡིན། ལྷ་དྲུག་ཅུ་རྩ་གཉིས་ཀྱི་རྟེན་དང་བརྟེན་པའི་དཀྱིལ་འཁོར་ཡིན་ཏེ།
ཆོས་ཀྱི་འབྱུང་གནས་གཞལ་ཡས་ཁང༌། ཟླ་བའི་དཀྱིལ་འཁོར་དཔའ་བོ་རྣམས། ཡི་གེ་སོ་གཉིས་བྃ་ཡིག་ཆ་ལྔ་དང་བཅས་པ་རྣལ་འབྱོར་མ་སོ་བདུན་ནོ། དེས་ན་སྒྲུབ་བྱེད་མངོན་རྟོགས་ཀྱི་སྒོ་ནས་ཟབ་བོ། ། གཉིས་པ་དེས་ཚུལ་ཇི་ལྟར་སྒྲུབ་པའི་ཚུལ་ནི་ལཱུ་ནག་གི་སྐབས་སུ་རྒྱུ་བདེ་གཤེགས་སྙིང་པོ་དེ་ཉིད། སྟོང་ཉིད་སྙིང་རྗེའི་སྙིང་པོ་ཅན་གྱི་བྱང་ཆུབ་སེམས་སུ་བསྒྱུར། དེ་ལྟ་བུའི་བྱང་ཆུབ་ཀྱི་སེམས་དེ་ལ་སྨིན་བྱེད་ཀྱི་དབང་གི་སྒོ་ནས་དབང་གི་ཡེ་ཤེས་སུ་བྱིན་གྱིས་བརླབས། དེ་ལྟར་བརླབས་པ་དེ་ཉིད་སིནྡྷཱུ་རའི་དཀྱིལ་འཁོར་དུ་དབང་བཞི་བྱིན་རླབས་ཀྱི་ཚུལ་དུ་བསྐུར་ནས་དབང་གི་ཡེ་ཤེས་ལ་ངོ་སྤྲོད། སྤྲད་པའི་ཡེ་ཤེས་དེ་ཉིད་རྡོ་རྗེ་འཆང་གིས། ཐ་མལ་སྣོད་དང་བཅུད་དུ་རབ་ཞེན་པའི། །
ཀུན་རྫོབ་འཁྲུལ་པའི་ལས་སྣང་མ་ལུས་ཀུན། ། རྣམ་བཞག་ལྷ་ཡི་སྣང་བར་སྒྱུར་བྱེད་པའི། ། མཁའ་སྤྱོད་བསྐྱེད་རིམ་བསྒོམ་པར་བྱིན་གྱིས་རློབས། ། ཞེས་གསུངས་པ་ལྟར་གྱིས། འཁོར་འདས་སྣོད་བཅུད་ཀྱི་སྣང་བ་ཕྲ་རགས་ཐམས་ཅད་རང་སེམས་ཀུན་གཞི་སྐད་ཅིག་མར་བསྡུས། དེ་སྤྲོས་བྲལ་སྟོང་པ་ཉིད་དུ་སྦྱངས། དེའི་ངང་ལས་ཆོས་འབྱུང་ཟླ་བ་སོགས། དེ་དག་ལས་ལྷ་སྐུ་ཞལ་ཕྱག་གི་རྣམ་པར་བསྒྱུར་བས་ཟབ་བོ། ། དེའང་རྣལ་འབྱོར་བཅུ་གཅིག་གི་སྒོ་ནས་བསྒྲུབ་པའི་ཕྱིར། གཉིས་པ་གཞུང་དང་སྦྱར་ནས་བསྐྱེད་རིམ་འཁོར་བཅས་བཤད་པ་ནི།
ཀླད་ཀྱི་དོན། གཞུང་གི་དོན། མཇུག་གི་དོན་དང་གསུམ་ལས། དང་པོ་ཀླད་ཀྱི་དོན་ལ། མཚན་བསྒྱུར་བ། ཞར་བྱུང་ལོ་ཙཱ་བས་ཕྱག་བྱའོ། ། དང་པོ་རྒྱ་གར་སྐད་དུ། བཛྲ་ཡོ་གི་ནཱི་དྷ་ཡ། དེ་བོད་སྐད་དུ་བསྒྱུར་ན། བཛྲ་རྡོ་རྗེ།
ཡོ་གི་ནཱི་རྣལ་འབྱོར་མ། དྷ་ཡ་ནི་སྒྲུབ་པའི་ཐབས་ཅེས་བྱའོ། ། གཉིས་པ་དགོས་དོན། བསྡུས་དོན། ཚིག་དོན་རྣམས་ཀྱིས་འཆད་དོ། ། གསུམ་པ་ནི། ཐུགས་རྗེ་ཆེན་པོ་ལ་ཕྱག་འཚལ་ལོ། ། ཞེས་སོ། ། གཉིས་པ་གཞུང་གི་དོན་ལ་རྟེན་གྱི་གང་ཟག དེ་ཉམས་སུ་བླང་བའི་ལམ།
ལམ་དེ་ཉམས་སུ་བླངས་པ་ལས་བྱུང་བའི་འབྲས་བུའོ། ། དང་པོ་གཞུང་ལས། དང་པོ་རེ་ཞིག་རྣལ་འབྱོར་པས། ། ཞེས་པས་བསྟན་ལ། རྣལ་འབྱོར་མ་ཀུན་སྤྱོད་དུ་ཡང༌། དང་པོ་རེ་ཞིག་རྣལ་འབྱོར་པའི་དབང་ཕྱུག ། ཅེས་གསུང་ཞིང༌། ལཱུ་ཧི་པའི་རྒྱ་གཞུང་དུ་ཡང༌། དེ་ལྟར་དུ་གསུངས་པས། དེ་ལ་གཉིས་ཏེ།
སློབ་པའི་རྣལ་འབྱོར་པའི་དབང་ཕྱུག་དང༌། མི་སློབ་པའི་རྣལ་འབྱོར་གྱི་དབང་ཕྱུག་གོ ། དེའང་རྒྱུད་སྡེ་འོག་མ་ལ་ལྟོས་ནས། ལཱུ་ནག་གི་རྣལ་འབྱོར་པ་མི་སློབ་པའི་རྣལ་འབྱོར་གྱི་དབང་ཕྱུག་ཡིན་ཏེ། རྒྱུད་སྡེ་འོག་མ་རྣམས་ཀྱི་ལམ་གྱི་རྟོགས་རིགས་ཡར་ལྡན་ཡིན་ཞིང༌། དེ་དག་ལས་ཁྱད་པར་དུ་འཕགས་སོ། ། རྣལ་འབྱོར་མའི་རྣལ་འབྱོར་པ་ལ་ལྟོས་ནས། ལཱུ་ནག་གི་རྣལ་འབྱོར་པ་སློབ་པའི་རྣལ་འབྱོར་གྱི་དབང་ཕྱུག་ཡིན་ཏེ། དེ་དག་གི་ལམ་རིམ་གྱི་རྟོགས་རིགས་ཡར་ལྡན་ཞིང༌། དེ་དག་ལས་རྣོ་བའི་ལམ་ཡིན་པའི་ཕྱིར་རོ། །
དེ་སློབ་པའི་རྣལ་འབྱོར་པ་ནི་སྤྲོས་བཅས་ལ་དགའ་བ། མི་སློབ་པའི་རྣལ་འབྱོར་པ་ནི་སྤྲོས་མེད་ལ་དགའ་བའོ། ། རྣལ་འབྱོར་ཞེས་བྱ་བ་ནི། ལཱུ་ནག་གི་རྟོགས་རིགས་ཡར་ལྡན་ཞིང༌། འདིའི་རྣལ་འབྱོར་བཅུ་གཅིག་ཉམས་སུ་བླངས་པས་ཏིང་ངེ་འཛིན་རྒྱུད་ལ་སྐྱེས་པའོ། ། པ་ཞེས་བྱ་བ་ནི་དཔེར་ན་རྟ་དང་ལྡན་པ་ལ་རྟ་པ་ཞེས་བྱ་བ། དེ་བཞིན་དུ་དེ་ལྟ་བུའི་ཏིང་ངེ་འཛིན་དང་ལྡན་པས་ན་པ་ཞེས་བྱའོ། ། དབང་ཕྱུག་ཅེས་བྱ་བ་ནི། སྤྱིར་ལཱུ་ནག་དྲིལ་གསུམ་གྱི་ལམ་རྣམས་གཞན་ལས་ཁྱད་པར་དུ་འཕགས་ཤིང༌། བྱེ་བྲག་ཏུ་རྡོ་རྗེ་རྣལ་འབྱོར་མའི་ལམ་འདི་གཞན་ལས་ཟབ་ཅིང་མཆོག་ཏུ་གྱུར་པ་ཡིན་པས།
དེ་ཉམས་སུ་ལེན་པའི་རྣལ་འབྱོར་པ་ཐམས་ཅད་ཀྱི་མཆོག་ཏུ་གྱུར་པ་ཡིན་པས་དབང་ཕྱུག་ཅེས་བྱའོ། རྟེན་གྱི་གང་ཟག་གི་མཚན་ཉིད་གོང་དུ་བཤད་ཟིན་ཏོ། ། ཐོབ་བྱ་མཐར་ཐུག་སངས་རྒྱས་ཀྱི་སྐུ་ཐོབ་པར་བྱེད་པ་ལ། རྟོགས་བྱ་མཐར་ཐུག་དེ་ཁོ་ན་ཉིད་དུ་རྟོགས་དགོས། དེ་ལ་རྫོགས་རིམ་གྱི་ཏིང་ངེ་འཛིན་རྒྱུད་ལ་སྐྱེ་དགོས། དེ་ལ་རྟེན་བསྐྱེད་རིམ་དགོས། བསྐྱེད་པའི་རིམ་པ་བསྒོམ་པ་ལ་ལྷ་སྐུ་ཞལ་ཕྱག་གི་རྣམ་པར་བཞེངས་དགོས། དེ་ལ་བསྐྱེད་རིམ་རྣལ་འབྱོར་བཅུ་གཅིག་ནི། ས་སྐྱ་པ་ཆེན་པོའི་ཞལ་སྔ་ནས། ཉལ་དང་ལྡང་དང་བདུད་རྩི་མྱོང༌། །
ཚད་མེད་བླ་མ་བདག་ལྷར་བསྐྱེད། ། འགྲོ་བ་དག་པའི་རྣལ་འབྱོར་དང༌། ། དཔའ་བོ་དཔའ་མོས་བྱིན་གྱིས་བརླབས། ། ངག་བཟླས་ཡིད་བཟླས་གཉིས་གཅིག་ཡིན། ། བསམ་གྱི་མི་ཁྱབ་རྣལ་འབྱོར་དང༌། ། སྤྱོད་ལམ་གྱི་ནི་རྣལ་འབྱོར་ཏེ། ། དེ་ལྟར་རྣལ་འབྱོར་བཅུ་གཅིག་གོ ། ཞེས་གསུངས། དེ་ལ་དང་པོ་ཉལ་དང་ཞེས་པ་ནི། ལྷ་སྐུ་ཞལ་ཕྱག་གི་རྣམ་པར་བཞེངས་པའི་སྔོན་དུ་ཉལ་བའི་རྣལ་འབྱོར་དགོས་ཏེ།
དེ་དག་གི་གོ་རིམ་ནི་དང་པོ་རེ་ཤིག་ཅེས་པས་བསྟན་ནོ། ། རྣལ་འབྱོར་བཅུ་གཅིག་ལས་དང་པོ་ཉལ་བའི་རྣལ་འབྱོར་ལ་གཉིས་ཏེ། བསྐྱེད་རིམ་གྱི་ཕྱོགས་ལ་མོས་པ་དང༌། རྫོགས་རིམ་གྱི་ཕྱོགས་ལ་མོས་པའོ། ། གཉིས་པོ་གང་ལྟར་ནའང་སྲོད་ཐུན་ལ་བསྒོམ་བཟླས་བྱས་ནས་ཐུན་གཞུག་ཏུ་ཉལ་བའི་རྣལ་འབྱོར་བྱ། བསྒོམ་བཟླས་དང་མ་འབྲེལ་ན་ཡང་སྐད་ཅིག་གིས་ཉལ་བའི་རྣལ་འབྱོར་བསྒོམ་པའོ། ། དང་པོ་སྒྲུབ་པ་པོ་སྤྲོས་པ་ལ་དགའ་ཞིང་སྐྱེད་རིམ་ལ་མོས་པ་ཆེ་ན། རང་ཉིད་གནས་ཁང་ཆོས་འབྱུང་ཉིས་བརྩེགས་ཀྱི་ནང་དུ་སེངྒེས་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་ཉི་མའི་སྟེང་དུ་རང་ཉིད་རྗེ་བཙུན་རྡོ་རྗེ་རྣལ་འབྱོར་མའི་སྐུ་རྒྱན་དང་ཕྱག་མཚན་སྤངས་པ་ཤ་རུས་སོགས་གདོས་བཅས་མ་ཡིན་པ་འོད་ཀྱི་རང་བཞིན་དུ་བསྒོམ། གྲོགས་ཡོད་ན་ཡང་དེ་ལྟ་བུར་གསལ་བཏབ། རང་གི་སྤྱི་བོའི་སྔས་མགོར་སྔས་བསྲུང་གི་ཚུལ་དུ་སེངྒེས་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་དང་ཟླ་བའི་དཀྱིལ་འཁོར་ལ་རྩ་བའི་བླ་མ་རྡོ་རྗེ་ཆོས་ཀྱི་རྣམ་པ་ཅན་རྒྱན་ཆ་ལུགས་ཡོངས་སུ་རྫོགས་པ་ཅིག་གསལ་བཏབ།
དེ་ལ་གུས་འདུད་དྲག་པོས་ཕྱག་འཚལ་གསོལ་བ་བཏབ་ཅིང་བློ་གཏད། དེས་མཚམས་སྦྱར་ལ་གཞོགས་གཡས་འོག་ཏུ་ཕབ་ཅིང་ཉལ་ལོ། ། འདི་ཞུ་བདེ་ལྷན་སྐྱེས་བདེ་བའི་ངང་ལ་ཉལ་བ་ཡང་ཡིན་ནོ། ། གཉིད་སད་བྱུང་ན་ཡང་དེ་ལྟར་གསལ་བཏབ་སྟེ་ཉལ་ལོ། ། གཉིས་པ་ནི་ས་སྐྱ་པ་ཆེན་པོས་བསམ་མི་ཁྱབ་ཀྱི་རྣལ་འབྱོར་དང་འབྲེལ་ནས་ཉལ་བའམ། སྐད་ཅིག་གིས་སྟོང་པར་བསྒོམས་ནས་ཉལ་བ་གང་རུང་གསུངས་པས། བསམ་མི་ཁྱབ་དང་འབྲེལ་ནས་ཉལ་ན། ཨ་བྷི་དྷ་ནར། སྤྲོ་བ་དང་བསྡུ་བ་བྱས་ནས། ། ཞེས་གསུངས་པས།
རང་གི་ལྟེ་བའི་བྃ་ཡིག་སྔགས་ཕྲེང་ཟླ་བའི་དཀྱིལ་འཁོར་ཡིག་འབྲུ་རྣམས་ལས་འོད་ཟེར་འཕྲོས། ཁམས་གསུམ་སྣོད་བཅུད་ཐམས་ཅད་ལ་ཕོག་པས། གཟུགས་མེད་ཁམས་འོད་ཟེར་སྔོན་པོའི་རྣམ་པས་ལུས་ཀྱི་སྟོད་ཀྱི་ཆ་ལ་ཐིམ། གཟུགས་ཁམས་འོད་ཟེར་དམར་པོའི་རྣམ་པས་བར་གྱི་ཆ་ལ་ཐིམ། འདོད་ཁམས་འོད་ཟེར་དཀར་པོའི་རྣམ་པས་སྨད་ཀྱི་ཆ་ལ་ཐིམ། རྣལ་འབྱོར་མ་རང་ཡང་སྐུ་སྟོད་སྐུ་སྨད་ནས་རིམ་གྱིས་འདུས་ཏེ་ཆོས་འབྱུང་ཕྱི་མ་ལ། ཕྱི་མ་ནང་མ་ལ། དེ་ཟླ་བ་ལ། དེ་སྔགས་ཕྲེང་ལ། དེ་བྃ་ཡིག་འབྲུ་བཞི་ལ།
དེ་ཟླ་ཚེས་ལ། དེ་ཐིག་ལེ་ལ། དེ་ནཱ་ད་ལ་ཐིམ། མཐར་གཉིད་དུ་འགྲོ་ཁ་ནཱ་ད་ཡང་ཇེ་ཕྲར་སོང་སྟེ་ནམ་མཁའ་ལ་འཇའ་ཡལ་བ་ལྟར་སྤྲོས་བྲལ་དེ་ཁོ་ན་ཉིད་ཀྱི་ངང་ལ་རྣམ་རྟོག་གཞན་གྱིས་བར་མ་ཆོད་པར་བྱས་ནས་ཉལ་ཏེ། འདི་རང་བཞིན་ལྷན་སྐྱེས་སྟོང་པའི་ངང་དུ་ཉལ་བ་ཡིན་ནོ། ། ཨ་བྷི་དྷ་ནར། ཆོས་རྣམས་ཀུན་གྱི་ཆོས་ཉིད་བསྒོམ། ། ཞེས་གསུངས་སོ། ། རྣལ་འབྱོར་གཉིས་པ་ལྡང་བའི་རྣལ་འབྱོར་ལ་གཉིས་ཏེ། བསྐྱེད་རིམ་གྱི་ངང་ལ་ཉལ་བའི་ལྡང་ལུགས་དང༌།
རྫོགས་རིམ་གྱི་ངང་ལ་ཉལ་བའི་ལྡང་ལུགས་སོ། ། དེ་དག་ལ་བཞི་སྟེ། རྒྱུ་གང་ལྡང༌། རྐྱེན་གང་གིས། ཚུལ་ཇི་ལྟར། ངོ་བོ་གང་ལྡང་བའོ། ། དང་པོ་བསྐྱེད་རིམ་གྱི་ངང་ལ་ཉལ་བའི་ལྡང་ལུགས་ཀྱི་རྒྱུ་ནི། མདང་གི་ལྷ་སྐུའི་རྣམ་པ་དེ་ལས་སོ། ། རྐྱེན་ནི་སྔས་མགོའི་རྡོ་རྗེ་ཆོས་ཀྱི་ནམ་མཁར་ཌཱ་མ་རུའི་སྒྲ་ཨོཾ་གསུམ་མའི་སྔགས་སུ་གྲགས་པའོ། ། ལས་དང་པོ་པས་གཉིད་ཀྱི་ངང་དུ་དེ་དྲན་པ་མི་ཡོང་ན་གཉིད་སད་མ་ཐག་ཏུ་དེས་བསྐུལ་ནས་ལྡང་བ་ཡིན་ནོ་སྙམ་དུ་མོས་པ་བྱས་པས་གོམས་ན་གཉིད་སད་ཁར་དེ་དྲན་པ་འབྱུང་ངོ་གསུངས།
ཚུལ་ནི་སྐད་ཅིག་གིས་ཆུ་ལས་ཉ་འཕར་བའི་ཚུལ་གྱིས་བྱའོ། ། ངོ་བོ་ཕྱག་མཚན་མེད་པའི་རྣལ་འབྱོར་མའི་སྐུར་ལམ་སྟེ་ལངས་ཏེ། རང་ཉིད་ལྷར་གསལ་བ་དང༌། མདུན་གྱི་བླ་མ་དང་བཅས་པ་གསལ་བའི་ངང་ནས་གནས་ཁང་ལ་བལྟས་པས་དག་གསལ་གཉིས་མེད་ཀྱི་ངོ་བོ་ཆོས་འབྱུང་དམར་པོ། གྲོགས་སོགས་ནི་རྡོ་རྗེ་རྣལ་འབྱོར་མར་གསལ་བཏབ། མདུན་གྱི་བླ་མ་ལ་མོས་གུས་ཆེད་དུ་བྱས་པས་འོད་དུ་ཞུ་རང་ལ་ཐིམ་པས་རང་ཉིད་སྔར་བས་ཀྱང་གསལ་བར་བསམ། དེ་ཡང༌། ཨ་བྷི་དྷ་ནར། རང་ཉིད་ལྷག་པའི་ལྷར་སྦྱོར་བའོ། ། ཞེས་གསུངས།
སེམས་ཅན་ཐམས་ཅད་ཀྱང་རྣལ་འབྱོར་མའི་སྐུར་བསྒོམ་ནུས་ན་ཁྱད་པར་འཕགས་ཏེ། སེམས་ཅན་ཀུན་ལ་རབ་བརྟག་བྱ། ། ཞེས་གསུངས། གཉིས་པ་རྫོགས་རིམ་གྱི་ངང་ལ་ཉལ་བའི་ལྡང་ལུགས་ཀྱི་རྒྱུ་ནི། མདང་གི་ཆོས་ཉིད་བསམ་གྱིས་མི་ཁྱབ་དེ་ལས་སོ། ། རྐྱེན་ནི་མཁའ་སྤྱོད་ཀྱི་དཔའ་བོ་དཔའ་མོ་རྣམས་ཀྱིས་ནམ་མཁར་ཌཱ་མ་རུའི་སྒྲ་ཨོཾ་གསུམ་མའི་སྔགས་སུ་འཁྲོལ་ཏེ་བྱུང་བའོ། ། ཚུལ་ནི་ཆུ་ལས་ཉ་འཕར་བའི་ཚུལ་བྱ་བའམ་ཡང་ན་བསམ་མི་ཁྱབ་དེ་ལས་ནཱ་དར་ལྡང༌། དེ་ནས་ཐིག་ལེ་ནས་རྣལ་འབྱོར་མའི་སྐུར་བསྒོམ་པའི་བར་གྱིས་ལྡང་ངོ༌། ། ངོ་བོ་ཕྱག་མཚན་མེད་པའི་རྣལ་འབྱོར་མའི་སྐུར་ལངས་ཏེ། སེམས་ཅན་ཐམས་ཅད་རྣལ་འབྱོར་མའི་སྐུར་བསྒོམ་པ་སྔར་བཞིན་ནོ། །
ལྡང་བའི་དུས་ཚོད་ནི་ནམ་གྱི་བཞི་ཆའམ་བརྒྱད་ཆ་ནས་ལྡང་བར་འདོད་གསུངས། དེ་དག་གི་སྦྱང་གཞི་སྦྱོང་བྱེད་ངོ་སྤྲད་ན། སྣོད་ཀྱི་འཇིག་རྟེན་འཇིག་པ་ཞིག་ནས་སྟོང་པ། བཅུད་ཀྱི་སེམས་ཅན་འཆི་བ་ལ་ཕྲ་རགས་གཉིས་ཏེ། རགས་པའི་འཆི་རིམ་ས་ཆུ་ལ་ཐིམ། ཆུ་མེ་ལ་ཐིམ། མེ་རླུང་ལ་ཐིམ། རླུང་རྣམ་པར་ཤེས་པ་ལ་ཐིམ་པ་ནི་རགས་པའི་འཆི་རིམ་མོ། ། རྣམ་པར་ཤེས་པ་སྣང་བ་ལ་ཐིམ། སྣང་བ་མཆེད་པ་ལ་ཐིམ།
མཆེད་པ་ཐོབ་པ་ལ་ཐིམ། ཐོབ་པ་འོད་གསལ་ལ་ཐིམ་པ་ནི་ཕྲ་བའི་འཆི་རིམ་སྟེ། སྣོད་ཀྱི་འཇིག་རྟེན་ཞིག་པ་ད་འཇིག་འགྱུར། སྔར་བཅུད་ཀྱི་སེམས་ཅན་ཤི་བ། ད་འཇིག་འགྱུར་གྱི་བར་རྟོག་པའི་སྣང་བ་དང་བཅས་པ་ཐམས་ཅད་རང་བཞིན་ཐམས་ཅད་དགེ་སྦྱོར་གྱིས་རྩིས་མ་ཟིན་པའི་ཐ་མལ་གྱི་ཉལ་ལྡང་རྣམས་ཀྱང་ཡིན་གསུངས། སྦྱོང་བྱེད་ནི་དེ་ཐམས་ཅད་འདིར་བསྒོམ་པའི་ཀུན་གཞི་རང་སེམས་སྐད་ཅིག་མ་གཅིག་ཏུ་བསྒྱུར། དེ་སྤྲོས་བྲལ་དེ་ཁོ་ན་ཉིད་བསམ་མི་ཁྱབ་ཀྱི་ངང་དུ་བཤིག་ནས་བསྒོམས་ལ། དེ་ལྟ་བུའི་ཏིང་ངེ་འཛིན་ནི། དེ་ཡང་ཕོ་ཉ་གསུམ་བསྲེས་ཀྱི་ཚུལ་དུ་ཉམས་སུ་ལེན་ཏེ། རང་གི་དམིགས་པའི་སྒོ་ནས་བསྒོམ་པའི་ཕོ་ཉ་སྔགས་སྐྱེས།
དེའང་ཡུལ་ཉི་ཤུ་རྩ་བཞིའི་ཞིང་སྐྱེས་སྤྲུལ་སྐུའི་ཏིང་ངེ་འཛིན་ལས་གཞན་མ་ཡིན་ཏེ། ཞིང་སྐྱེས་དེའང་འོག་མིན་གྱི་ཕོ་ཉ་ལྷན་སྐྱེས་ཀྱི་ཏིང་ངེ་འཛིན་ལས་གཞན་མ་ཡིན་ལ། དེའང་ཆོས་ཀྱི་སྐུ་ལས་གཞན་མ་ཡིན་ནོ་སྙམ་དུ་བསྒོམ་མོ། ། འཆི་བ་ཆོས་སྐུ་ངོ་སྤྲོད་པའོ། ། ཤི་ནས་ཆོས་སྐུ་ངོ་མ་འཕྲོད་ན་མ་རིག་པས་རྒྱུ་བྱས་བག་ཆགས་ཀྱིས་རྐྱེན་བྱས་ཏེ། འོད་གསལ་ལས་ཐོབ་པར་ལངས། ཐོབ་པ་མཆེད་པར་ལངས་པ་སོགས་རིམ་གྱིས་ལངས་ཏེ་སྒོ་དགུ་གང་རུང་ནས་འཐོན་ཏེ་བར་དོ་འབྱུང་བ་དེ་སྤྱོད་བྱེད། དེ་ནས་གཉིད་དུ་སོང་བའི་གནས་སྐབས་སུ་ཉིན་བར་གྱི་བག་ཆགས་རྨི་ལམ་སྣ་ཚོགས་འབྱུང་བ་རྣམས་རྨི་ལམ་དུ་རང་ངོ་ཤེས་པར་བྱས་ལ་ལོངས་སྤྱོད་རྫོགས་སྐུར་ངོ་སྤྲོད། ཕོ་ཉ་གསུམ་བསྲེས་སྔར་བཞིན། ཡང་སྔར་སྐྱེས་པ་དང་སྐྱེ་འགྱུར་གྱི་བར་རྟོག་པའི་སྣང་བ་དང་བཅས་པ་ཐམས་ཅད་ལྡང་བའི་རྣལ་འབྱོར་གྱིས་སེམས་སྐད་ཅིག་མར་སྡུད།
དེ་རྣལ་འབྱོར་མའི་སྐུར་ལྡང༌། དེ་སྤྲུལ་སྐུར་ངོ་སྤྲད། དེ་ལ་ཕོ་ཉ་གསུམ་བསྲེ་ཚུལ་སྔར་ལྟར་ཉམས་སུ་བླངས་ཏེ། སྦྱང་གཞི་སྐྱེ་འཆི་བར་དོ་གསུམ་མོ། ། སྦྱོང་བྱེད་ཉལ་བ་དང་གཉིད་དུ་སོང་བ་དང་ལྡང་བའི་རྣལ་འབྱོར་གསུམ་གྱི་སྦྱངས་འབྲས་སྐུ་གསུམ་ངོ་སྤྲད་པ་ཡིན་ཏེ། འཆི་བ་ཞེས་བྱ་ཆོས་སྐུ་སྟེ། ། བར་སྲིད་ལོངས་སྤྱོད་རྫོགས་པ་དང༌། ། འགྲོ་བ་དྲུག་སོགས་སྤྲུལ་པ་སྟེ། ། ཞེས་གསུངས། འདི་དག་ལ་གོམས་ནས་རྨི་ལམ་སྦྱང་བསྒྱུར་སྤེལ་བའི་གནད་ཀྱང་ཁ་བསྐངས་ན་ལེགས་སོ་སྙམ་མོ། །
འོ་ན་སྦྱང་གཞི་སྐྱེ་འཆི་བར་དོ་གསུམ། འོག་ལྷ་བསྐྱེད་པའི་སྐབས་སུའང་འབྱུང་བས། ལན་མང་པོ་ཟློས་པའི་སྐྱོན་མེད་དམ་སྙམ་ན་མེད་དེ་སྦྱང་གཞི་གཙོ་ཆེ་བ་རྣམས་སྦྱོང་བྱེད་དུ་མས་སྦྱང་དགོས་པའི་ཕྱིར་དང་རང་བཞིན་གྱིས་དུས་གསུམ་གྱི་སྐྱེ་འཆི་ལ་ཐུག་པ་ཡང་མེད་པའི་ཕྱིར་རོ་གསུངས། དེ་ལྟར་ལྡང་བའི་རྣལ་འབྱོར་གྱིས་ལངས་ནས་ཅི་བྱེད་ན་བསམ་གཏན་བསྒོམ་པ་ལ་འཇུག་པས་སོ། ། འདིར་བདུད་རྩི་འོག་ནས་འབྱུང་བ་ལྟར་མྱོང་བསྲུང་བའི་མཆོག་ཀྱང་ཡིན་གསུངས། དེ་ནས་གོ་ཆ་གསལ་འདེབས་པ་དང༌། ཚམས་རྔམ་སྔགས་ཀྱིས་བསྲུང་བ་བྱ་བ་དང༌། དགའ་བ་གསུམ་གསལ་འདེབས་བསྔོ་བ་སྨོན་ལམ་རྣམས་བྱས་ཏེ། དེ་རྣམས་སྲོད་ཐུན་གྱི་མཇུག་སྡུད་ཡིན་གསུངས། བསྙེན་མཚམས་ལྟ་བུའམ་གང་ལྟར་སྐབས་འདིར་སྔགས་ཐུན་གྱི་ཐུགས་དམ་ཆག་མེད་གཞན་དགོས་པ་ཡོད་པའང་བྱས་ལ་ཐུན་མཚམས་ཀྱི་བྱ་བ་ཅི་དགོས་པ་འགྲུབ་བོ། །
བསམ་གཏན་གྱི་གྲོགས་སུ་འགྲོ་ཞིང་ཁྲུས་བྱེད་པར་སྤྲོ་ན་དབང་ལྷ་སྤྱན་དྲངས་མཆོད་ཅིང་གསོལ་བ་བཏབ་ལ། ཆུ་གཙང་མའམ་འདིར་རྣལ་འབྱོར་བླ་མེད་ཡིན་པས་དྲི་ཆུ་འབྲུ་གསུམ་གྱིས་བྱིན་གྱིས་རླབས་པའམ། བུམ་ཆུ་དབང་གི་སྐབས་ལྟར་གཙོ་བོའི་ཐུགས་ཀ་ནས་སྒོ་མཚམས་མ་བརྒྱད་བྱོན་ཏེ་བུམ་པའི་ཆུས་སྤྱི་བོ་ནས་དབང་བསྐུར། སྙིང་པོའི་རྣལ་འབྱོར་མ་བཞིའི་རྡོ་རྗེའི་གླུ་ལེན། ཁཎྜ་ཀ་པཱ་ལི་ལ་སོགས་པའི་དཔའ་བོ་རྣམས་ཀྱིས་བཀྲ་ཤིས་བརྗོད། རབ་ཏུ་གཏུམ་མོ་ལ་སོགས་པའི་དཔའ་མོ་རྣམས་ཀྱིས་མཆོད་པ་བྱས། སྒོ་མཚམས་མ་བརྒྱད་ཀྱིས་བགེགས་བསྐྲད་པར་བསམ། དངོས་སུ་ཁྲུས་བྱ་ཞིང་ཡི་གེ་བརྒྱ་པ་འདོན་དབང་བཞི་ཆུ་རྒྱུན་གཅིག་ལ་ཐོབ་པར་བསམ། སྒྲུབ་པའི་ཆོ་ག་བསྲེ་བ་དང་རིགས་བདག་བསམ་པ་ནི་མི་དགོས་སོ། ། གནས་སྐབས་གཞན་དུ་ཡང་གདོང་བཀྲུ་བ་དང་སྐྲ་བཀྲུ་བ་སོགས་ལ་ཡང་ཁྲུས་ཀྱི་རྣལ་འབྱོར་འདི་དང་ཁྱད་པར་མེད་དོ། །
མི་སྤྲོ་ཞིང་བསམ་གཏན་གྱི་གྲོགས་སུ་མི་འགྲོ་ན་མ་བྱས་ཀྱང་ཉེས་པ་མེད་དོ། ། དེ་ནས་བསམ་གཏན་བསྒོམ་པ་ལ་གནས་ལ་སོགས་པ་ནི་བཤད་ཟིན་ཏོ། ། གསུམ་པ་བདུད་རྩི་མྱང་བ་ནི། ཐོ་རངས་ནི་ལྡང་བའི་རྗེས་ཐོག་དེ་མ་ཐག་ནས་མྱོང་ལ་ཐུན་གྱི་ཕྱི་མ་གསུམ་ལ་ཐུན་ལ་འཇུག་པའི་གོང་འདིར་རམ། འོག་རྡོར་སེམས་ཀྱི་བསྒོམ་བཟླས་ཚར་ནས་མྱང་བ་ཡང་འདུག་པས་གང་ལྟར་ཡང་བདུད་རྩི་རིལ་བུ་ཡོད་ན་གསུམ་མམ་གཉིས་སམ་གཅིག་འབྲུ་གསུམ་གྱིས་མྱང༌། མེད་ན་བུར་ཆང་ངམ་ནས་ཆང་བྱིན་རླབས་རྒྱས་པ་བྱེད་ན་ལཱུ་དྲིལ་གྱི་སྐབས་ལྟར་བྱ། འབྲིང་རྡོ་རྗེ་འཆང་གི་གཏོར་ཆོག་བཞིན། བསྡུ་ན་འབྲུ་གསུམ་གྱིས་མྱང་བྱིན་གྱིས་བརླབས་ལ། དག་བྱ་ལུས་ངག་ཡིད་གསུམ། དག་བྱེད་རྫས་དང་སྔགས་ཏིང་ངེ་འཛིན་གསུམ་གྱི་ལམ་བསྟན་ནས་དགའ་བ་གསུམ་ལྡན་དུ་ལྡང་སྟེ།
ལྷ་སྐུ་ཞལ་ཕྱག་གི་རྣམ་པར་ལྡང་བ་ནི་སྐུའི་དགའ་བའམ་དག་པ། མགྲིན་པ་འོད་དཔག་མེད་ཀྱི་གནས་སུ་བདུད་རྩི་མྱང་བ་གསུང་གི་དགའ་བའམ་དག་པ། དེའང་བདུད་རྩི་མྱང་ལུགས་ནི། སྙིང་ཁའི་བྃ་ཡིག་མཆོད་པའི་བསམ་པས་འབྲུ་གསུམ་གྱིས་མྱངས་ཏེ་མགྲིན་པ་ན་ཡ་ར་ལ་ཝའི་རྩ་བཞི་ཡོད་པས། དེར་དྭངས་མ་དཔག་ཏུ་མེད་པ་འཕེལ་བས་ལུས་ཐམས་ཅད་ལ་ཁྱབ། ཁྱད་པར་སྙིང་གའི་བྃ་ཡིག་དམར་པོ་ཡེ་ཤེས་ལྔའི་རང་བཞིན་ཅན་ལ་བདུད་རྩི་བབ་ལུས་སེམས་བདེ་ཆེན་གྱི་ཡེ་ཤེས་སུ་བྱིན་གྱིས་བརླབས། བྃ་ཡིག་ཉི་མ་བྱེ་བའི་གཟི་བརྗིད་དང་ལྡན་པར་བསམ་པ་ནི་ཐུགས་ཀྱི་དགའ་བའམ་དག་པ་ཡིན་ནོ། ། བདུད་རྩི་མྱང་བའི་སྦྱང་གཞི་འདོད་སྲེད་ཀྱིས་ཀུན་ནས་བསླངས་ཏེ་དུས་གསུམ་གྱི་དཀོར་ཟས་ལྷའི་བདུད་རྩི་དུད་འགྲོ་རྣམས་ཀྱི་ཁ་ཟས་སོགས་མདོར་ན་བཟའ་བཏུང་གི་སྣང་བ་ཇི་སྙེད་པ་རྣམས་ཡིན་ནོ། ། སྦྱོང་བྱེད་འདིར་བདུད་རྩི་མྱང་བའི་རྣལ་འབྱོར་དུ་བསྒྱུར་ནས་དག་པའི་སྣང་བས་རྒྱས་འདེབས་པ་ཡིན་ནོ། ། སྦྱངས་འབྲས་རིག་པ་འཛིན་པའམ་འོད་དཔག་མེད་ཀྱི་གོ་འཕང་ཐོབ་པར་བྱེད་དོ། །
དེ་ལྟ་བུའི་ཉལ་བ་དང་ལྡང་བ་དང་བདུད་རྩི་མྱང་བ་རྣམས་འོག་གི་བསམ་མི་ཁྱབ་པའི་གཞུང་གིས་བསྟན་ཏོ། ། བཞི་པ་ཚད་མེད་བཞི་བསྒོམ་པ་ནི། གཞུང་ལས་སེམས་ཅན་ཐམས་ཅད་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ལས་བསྒྲལ་ནས་རྫོགས་པའི་བྱང་ཆུབ་ཀྱི་བདེ་བ་ལ་འཁོད་པར་བྱའོ་ཞེས་ཚད་མེད་པའི་རྣལ་འབྱོར་སྔོན་དུ་འགྲོ་བས་བྱའོ། ། ཞེས་གསུངས། དེ་ལ་ཚད་མེད་བཞི་བསྒོམས་པའི་སྔོན་དུ་སྐྱབས་འགྲོ་བྱ་བ། དེ་ནས་ཚད་མེད་བཞི་བསྒོམ་པ་དངོས། རྒྱས་པར་ན་རྡོ་རྗེ་སེམས་དཔའི་བསྒོམ་བཟླས་བྱ་བའོ། ། དེ་དག་གི་རྒྱུ་མཚན་ལམ་ལོག་པ་ལས་ཁྱད་པར་དུ་བྱ་བ་སྐྱབས་འགྲོའི་ཁྲིད། དམན་པ་ལས་ཁྱད་པར་དུ་བྱ་བ་སེམས་བསྐྱེད་ཀྱི་ཁྲིད། འགལ་རྐྱེན་སྡིག་སྒྲིབ་སྦྱང་བ་ཡི་གེ་བརྒྱ་པའི་ཁྲིད་དོ། །
དེ་གསུམ་གྱི་སྒྲུབ་པ་པོའི་རྒྱུད་ཀྱི་སྡོམ་པ་གསུམ་གྱི་བསླབ་པ་ཡར་ལྡན་བྱ་བ་སྟེ། སོ་ཐར་གྱི་སྡོམ་པ་ཡར་ལྡན་དུ་བྱ་བའི་ཕྱིར་སྐྱབས་འགྲོ། བྱང་སེམས་ཀྱི་སྡོམ་པ་ཡར་ལྡན་དུ་བྱ་བའི་ཕྱིར་སེམས་བསྐྱེད། སྔགས་སྡོམ་ཡར་ལྡན་དུ་བྱ་བའི་ཕྱིར་རྡོ་རྗེ་སེམས་དཔའི་བསྒོམ་བཟླས་སོ། ། མདོར་ན་དངོས་གཞི་བསྐྱེད་རྫོགས་ཀྱི་ཉམས་ལེན་བྱེད་པ་སྔོན་འགྲོ་སྡོམ་གསུམ་གྱི་བསླབ་པ་ཤིན་ཏུ་དག་པ་ཅིག་དགོས་པས་དེ་ཡང་ཉེས་ལྟུང་ཆེན་པོ་བྱུང་ན་སླར་ཡང་དབང་བསྐུར་བ་བླངས་དགོས་ཤིང༌། ཐུན་མཚམས་གྱི་ཉེས་ལྟུང་ཕྲ་མོ་རྣམས་སྔོན་འགྲོའི་འདི་གསུམ་བྱས་པས་དག་པར་འགྱུར་རོ། ། དེ་སྐད་དུ་སློབ་དཔོན་འཇམ་དཔལ་གྲགས་པས། སྡོམ་གསུམ་ཆོ་གར་མི་ལྡན་པར། ། སྔགས་པའི་བདག་ཉིད་མི་འགྱུར་སྟེ། ། ཞེས་དང༌།
དང་པོར་སོ་སོར་ཐར་པ་ཡི། ། སྡོམ་པ་ལེགས་པར་མ་བཟུང་བར། ། གསང་བ་ཚོགས་ཚུལ་གནས་བྱེད་པ། ། ཐ་བ་ལས་འབྲས་བསྐྱེད་བཞིན་ནོ། ། རྩ་བ་རྙེད་པར་མི་འགྱུར་བས། ། དང་པོ་སྐྱབས་འགྲོ་ནས་བརྩམས་སྟེ། ། སྡོམ་གསུམ་ཆོ་ག་རབ་ཏུ་བརྟག ། ཅེས་གསུངས། དེ་ལྟར་སྡོམ་གསུམ་དག་པར་བྱས་པས་བསྐྱེད་རྫོགས་ཀྱི་ཏིང་ངེ་འཛིན་སྐྱེ་བ་སོགས་དགོས་པ་དཔག་ཏུ་མེད་པ་ཡོད་དེ། སྡོམ་གསུམ་ཆོ་གར་རབ་ཏུ་བརྟག །
དེ་ལྟར་སྔགས་པ་ཚུལ་ལྡན་པས། ། དངོས་གྲུབ་ལ་ནི་དོགས་མེད་དེ། ། བསྟན་པ་སངས་རྒྱས་སོགས་བསྟོད་ཅིང༌། ། ལྷ་སོགས་འཇིག་རྟེན་ཀུན་གྱིས་བཀུར། ། ཞེས་སོ། ། དང་པོ་སྐྱབས་འགྲོ་ནི། རྣམ་གཞག་རྒྱས་པར་ན། རྒྱུ་ཡུལ་ཚུལ་དང་ཕན་ཡོན་དང༌། ། བསླབ་བྱ་སྒྲ་དོན་དབྱེ་བ་འོ། ། ཞེས་པའི་དོན་ཤེས་དགོས་ལ།
འདིར་མདོར་བསྡུས་ཏེ་བཤད་ན། གང་ལ་སྐྱབས་སུ་འགྲོ་བའི་ཡུལ། སྐྱབས་སུ་འགྲོ་མཁན་གྱི་གང་ཟག སྐྱབས་སུ་འགྲོ་བའི་ཚུལ་གསུམ་ལས། དང་པོ་སྐྱབས་ཡུལ་གསལ་གདབ་པ་ནི། རང་གང་དུ་གནས་པའི་ས་ཕྱོགས་འདི་ཉིད་ཐ་མལ་གྱི་སྣང་བ་ཐམས་ཅད་དབྱིངས་སུ་ཐིམ་པའི་ངང་ལས་ཞིང་ཡོངས་སུ་དག་པ་བཻཌཱུརྻའི་ས་གཞི་ལག་མཐིལ་ལྟར་མཉམ་པ་ལ་གསེར་གྱི་མིག་མངས་རིས་སུ་བྲེས་པ། མནན་ན་ནེམ་པ་བཏེགས་ན་སྤར་བྱེད་པ། རེག་ན་ཕུན་སུམ་ཚོགས་པའི་བདེ་བ་བསྐྱེད་པ། དེའི་དབུས་སུ་རང་གི་སྨིན་མཚམས་ཀྱི་ཐད་ཙམ་དུ་སླེབ་པའི་མདུན་གྱི་ནམ་མཁར་སེངྒེ་ཆེན་པོ་བརྒྱད་ཀྱིས་བཏེགས་པའི་རིན་པོ་ཆེའི་ཁྲིའི་དབུས་སུ་རྩ་བའི་བླ་མ་འཁོར་ལོ་བདེ་མཆོག་གི་རྣམ་པ་ཅན་ལ་ཐུགས་གསུང་སྐུའི་ལྷ་སྒོ་མཚམས་མ་བརྒྱད་ཀྱིས་བསྐོར་བ། གཙོ་བོའི་རྒྱབ་ཁཎྜ་རོ་ཧིའི་མདུན་དུ་ཆོས་པོ་ཏི་བྲག་རི་བརྩེགས་པ་ལྟ་བུ་གསལ་བཏབ།
དེ་ཡང་གཙོ་བོ་ནི་བླ་མ་དང་སངས་རྒྱས་དཀོན་མཆོག་གི་རང་བཞིན། ཆོས་པོ་ཏི་ནི་ཆོས་དཀོན་མཆོག འཁོར་རྣམས་དགེ་འདུན་དཀོན་མཆོག་གི་རང་བཞིན་དུ་བསམས་ལ་སྐྱབས་འགྲོ་བྱེད་པའི་ཚེ། དཔལ་ལྡན་བླ་མ་དམ་པ་རྣམས་ལ་ཞེས་པའི་ཚེ་གཙོ་བོ་ལ་དམིགས་པ་གཏད། རྫོགས་པའི་སངས་རྒྱས་ཞེས་པའི་ཚེའང་གཙོ་བོ་ལ་དམིགས། དམ་པའི་ཆོས་རྣམས་ལ་ཞེས་པའི་ཚེ་ཆོས་པོ་ཏི་ལ་དམིགས་པ་གཏད། འཕགས་པའི་དགེ་འདུན་ཞེས་པའི་ཚེ་འཁོར་གྱི་ལྷ་ཚོགས་ལ་དམིགས་པ་གཏད། སྐྱབས་འགྲོ་སྡུད་པའི་ཚེ་བླ་མ་དང་དཀོན་མཆོག་རིན་པོ་ཆེ་སོགས་ཀྱིས་གསོལ་བ་བཏབ་པས་སྐྱབས་ཡུལ་རྣམས་ལས་འོད་ཟེར་འཕྲོས་རིགས་དྲུག་གི་སེམས་ཅན་ཐམས་ཅད་ལ་སོགས་ནས་མི་དམིགས་པར་བཞག་པ་གང་བདེ་བྱ་ཞེས་པའི་བར་འོག་ནས་འབྱུང་བ་ལྟར་བསམ། དེ་ནས་གཙོ་བོ་བླ་མ་འོད་སྔོན་པོར་ཞུ་རང་གི་སྙིང་གར་ཐིམ་ཐུགས་ཀྱི་བྱིན་རླབས་ཞུགས་པར་བསམ། ཆོས་པོ་ཏི་འོད་དམར་པོར་ཞུ།
མགྲིན་པར་ཐིམ། གསུང་གི་བྱིན་རླབས་ཞུགས་པར་བསམ། འཁོར་གྱི་ལྷ་རྣམས་འོད་དཀར་པོར་ཞུ། དཔྲལ་བར་ཐིམ། སྐུའི་བྱིན་རླབས་ཞུགས་པར་བསམ། དེ་དག་ནི་དངོས་གྲུབ་བླང་བ་ཞེས་བྱའོ། ། དེ་རྣམས་སྐྱབས་འགྲོའི་དམིགས་པ་ལུགས་གཅིག་གོ ། ཡང་ན་སྨིན་མཚམས་ཀྱི་ཐད་ཀར་སེང་ཁྲི་པད་ཉི་འཇིགས་བྱེད་དུས་མཚན་དང་བཅས་པའི་སྟེང་ན་སྐྱབས་གནས་ཐམས་ཅད་འདུས་པའི་ངོ་བོ་རྗེ་བཙུན་རྡོ་རྗེ་རྣལ་འབྱོར་མའི་རྣམ་པ་རྒྱན་ཆ་ལུགས་ཡོངས་སུ་རྫོགས་པ་དེའི་སྤྱི་བོར་པད་ཟླའི་སྟེང་ན་རྣམ་སྣང་ཧེ་རུ་ཀ་སྐུ་མདོག་དཀར་པོ་གཡས་བརྐྱང་གཡོན་བསྐུམ་ཕྱག་གཡས་པས་འཁོར་ལོ་རྩིབས་བརྒྱད་པ་དང་གཡོན་པས་འཁོར་ལོས་ཡུ་བ་བྱས་པའི་དྲིལ་བུ་བསྣོལ་ནས་འཛིན་པ། རུས་པའི་རྒྱན་དྲུག་གིས་བརྒྱན་པ་གསལ་གདབ་ལ། དཔལ་ལྡན་བླ་མ་ཞེས་པའི་ཚེ་རྣམ་སྣང་ལ་དམིགས་པ་གཏད།
དེ་བཞིན་དུ་རྫོགས་པའི་སངས་རྒྱས་ཞེས་པའི་ཚེ་བྃ་ཡིག་འཁོར་ལོ་ལྔ་བརྩེགས་ལ། དམ་པའི་ཆོས་རྣམས་ལ། ཞེས་པའི་ཚེ་སྔགས་ཕྲེང་དང་གསུང་ལ། འཕགས་པའི་དགེ་འདུན་ཞེས་པའི་ཚེ་སྐུ་ལ་དམིགས་པ་གཏད། བསྡུ་བའི་ཚེ་སྐུ་ལས་འོད་ཟེར་འཕྲོས་རིགས་དྲུག་གི་སེམས་ཅན་ཐམས་ཅད་ལ་ཕོག་པས། དེ་རྣམས་ཀྱི་ལུས་ངག་ཡིད་གསུམ་གྱི་སྒྲིབ་པ་ཐམས་ཅད་སྦྱངས། ལུས་འོད་ཀྱི་གོང་བུ་རེ་རེར་གྱུར། དེ་ཡང་མཁའ་སྤྱོད་མའི་སྐུར་གྱུར་ཏེ་མཁའ་སྤྱོད་ལ་བྱ་ཁྱུ་འཕུར་བ་ལྟར་སོང་བར་བསམ་པའམ་མི་དམིགས་པ་བཞག་པ་གང་བདེ་བྱ། སེམས་ཅན་རྣམས་ལ་དཀོན་མཆོག་གི་བྱིན་རླབས་བསྟིམ་པ་འདི་གོང་འོག་གཉིས་ཆར་དུ་ཤེས་པར་བྱའོ། ། དེ་ནས་རྡོ་རྗེ་རྣལ་འབྱོར་མ་དེ་འོད་དུ་ཞུ་ནས་རང་ལ་ཐིམ་པས་དཀོན་མཆོག་གི་བྱིན་རླབས་རང་ལ་ཞུགས་པར་བསམ།
ཡང་སྐྱབས་ཡུལ་ལུགས་གཅིག་ལ། མདུན་གྱི་ནམ་མཁར་སེངྒེས་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་དང་ཟླ་བའི་གདན་ལ་རྩ་བའི་བླ་མ་རྗེ་བཙུན་རྡོ་རྗེ་ཆོས་ཀྱི་རྣམ་པ་ཅན་དུ་བཞུགས་པ་ལ་སྐྱབས་གནས་ཀུན་ཚང་བ་ཡིན་ཏེ། བླ་མ་ཐམས་ཅད་ཐུགས་ཡིད་གཅིག་པས་བླ་མ་ཀུན་འདུས་ཀྱི་ངོ་བོ་ཡིན་པས་སོ། ། དེ་ཉིད་ཀྱི་ཕུང་པོ་རྒྱལ་བ་རིགས་ལྔ་ཡིན་པས་སངས་རྒྱས་ཀུན་འདུས། ཐུགས་རྒྱུད་ལ་བཞུགས་པའི་སྤངས་རྟོགས་ཀྱི་ཡོན་ཏན་རྣམས་ཆོས། ཕྱི་ནང་གི་སྐྱེ་མཆེད་རྣམས་སེམས་དཔའ་སེམས་མའི་ངོ་བོ་ཡིན་པས་དགེ་འདུན། མཁའ་འགྲོ་ཆོས་སྐྱོང་རྣམས་བཀའ་ཉན་གསུང་བསྟོད་ཀྱི་ཚུལ་དུ་གནས་པས་མཁའ་འགྲོ་ཆོས་སྐྱོང་ཡང་ཚང༌། དེ་ལྟར་ཤེས་པར་བྱས་ནས་སྐྱབས་འགྲོ་དྲུག་བསྐོར་བྱ་བའམ། བཞི་བསྐོར་བྱེད་ན། དཔལ་ལྡན་བླ་མ་ཞེས་པའི་ཚེ་སྐུ་ལ་དམིགས།
རྫོགས་པའི་སངས་རྒྱས་ཞེས་པའི་ཚེ་ཐུགས་ཀའི་བྃ་ཡིག་དུས་གསུམ་སངས་རྒྱས་ཐམས་ཅད་ཀྱི་ངོ་བོ་དང་ཕུང་པོ་ལྔའི་སངས་རྒྱས་རྣམས་ལ་དམིགས། དམ་པའི་ཆོས་རྣམས་ཞེས་པའི་ཚེ་ཐུགས་ཀའི་སྔགས་ཕྲེང་དང་སྐུའི་རྩ་འཁོར་ཡིག་འབྲུ་རྣམས་ལ་དམིགས། འཕགས་པའི་དགེ་འདུན་ཞེས་པའི་ཚེ་སྐྱེ་མཆེད་ཀྱི་རྩ་འཁོར་རྣམས་ལ་དམིགས། བསྡུ་བའི་ཚེ་བླ་མའི་སྐུ་ལས་འོད་ཟེར་སོགས་གོང་དང་འདྲ། བླ་མ་དེ་ཡང་ཡས་གཙུག་ཏོར་ནས་མས་སེང་ཁྲི་ནས་རིམ་གྱིས་འོད་དུ་ཞུ་ནས་སྙིང་ཁའི་ཐད་དུ་འོད་རྫ་མ་ཙམ་ཅིག་བསམ། འོད་དེ་རང་གི་སྤྱི་གཙུག་ནས་ཐིམ་པས་ལུས་ངག་ཡིད་གསུམ་བླ་མའི་སྐུ་གསུང་ཐུགས་དང་དབྱེར་མེད་དུ་བསམས་ལ་མཉམ་བཞག་བྱ། དེ་དག་ནི་སྐྱབས་ཡུལ་རྒྱས་བསྡུས་དམིགས་པ་ངོ་སྤྲོད་ལུགས་དང་བཅས་པའོ། ། གཉིས་པ་སྐྱབས་སུ་འགྲོ་མཁན་གྱི་གང་ཟག་ནི། རང་ཉིད་ཀྱི་གཡས་སུ་རྩ་བའི་ཕ། གཡོན་དུ་རྩ་བའི་མ།
མདུན་དུ་དགྲ་འདྲེ། མཐའ་སྐོར་དུ་རིགས་དྲུག་བར་དོ་དང་བཅས་པ་སྟོན་མོ་ཆེན་པོ་ལ་ཁྲོམ་ཚོགས་པ་ལྟ་བུ་ཁྲིག་མེར་གང་བར་བསམ། གསུམ་པ་སྐྱབས་སུ་འགྲོ་བའི་ཚུལ་ནི། བླ་མ་ལམ་གྱི་འདྲེན་པ། སངས་རྒྱས་ལ་ལམ་གྱི་སྟོན་པ། ཆོས་ལ་ལམ་དངོས། དགེ་འདུན་ལ་ལམ་གྱི་ཟླ་གྲོགས་ཞུ་སྙམ་པའི་སྒོ་ནས་རང་ཉིད་ཀྱིས་བྱང་དྲངས་ནས་ཐམས་ཅད་ཀྱང་སྐྱབས་འགྲོ་བྱེད་པའི་སྒྲ་དི་རི་རི་བྱེད་པར་བསམ་ཞིང༌། སེམས་ཅན་ཐམས་ཅད་ཀྱི་དོན་དུ་རང་ཉིད་དཀོན་མཆོག་གི་གོ་འཕང་མྱུར་དུ་ཐོབ་པ་ཞིག་བླ་མ་དཀོན་མཆོག་མཁྱེན་སྙམ་པས་སྐྱབས་འགྲོ་བརྒྱ་རྩ་སྟོང་རྩ་སོགས་བྱེད་པའི་བར་ལ་ཁ་ཙམ་ཚིག་ཙམ་མ་ཡིན་པར་སྙིང་ཁོང་རུས་པའི་གཏིང་ནས་ཁྱེད་ཤེས་ཁྱེད་མཁྱེན་སྐྱབས་མགོན་རེ་ས་གཞན་ན་མེད་སྙམ་དུ་དཀོན་མཆོག་གསུམ་ལ་བློ་ལིང་སྟེ་བཀལ་བའི་གོ་ཆ་བགོས་ཏེ། དཔེར་ན་ཁང་པའམ་བྲག་གི་ཕུག་ལ་ཆར་སྐྱོབ་པའི་ནུས་པ་ཡོད་ཀྱང་ཡིད་གཉིས་ཐེ་ཚོམ་བྱས་ནས་དེར་མ་སོང་ན་ཁ་ནས་ཁང་པ་དང་བྲག་ཕུག་ལས་བརྒྱར་བཟླས་ཀྱང་ཆར་པས་བརྡུང་བ་ལ་མི་ཕན་པ་བཞིན་ནོ། ། དེས་ན་སྐྱབས་ཡུལ་རྣམས་ཀྱིས་རྒྱུ་འབྲས་ཀྱི་ཆོས་ཐམས་ཅད་ལག་མཐིལ་དུ་སྐྱུ་རུ་ར་བཞག་པ་ལྟར་མཁྱེན་པས་ན་མཁྱེན་པའི་སྤྱན་ཡང་མངའ།
སེམས་ཅན་ཐམས་ཅད་ལ་བུ་གཅིག་པུ་ཤི་བ་ལྟར་མི་བཟོད་པའི་ཐུགས་རྗེ་ཡོད་པས་བརྩེ་བ་ཡང་མངའ། མཁྱེན་པ་དང་བརྩེ་བ་ཡོད་ཀྱང་ནུས་པ་མེད་ན་མ་ལག་ཞ་མའི་བུ་ཆུས་ཁྱེར་བ་བཞིན་སྐྱོབ་མི་ནུས་པ་ལ་རྫུ་འཕྲུལ་གྱི་ནུས་པ་ཡང་ཚད་མེད་པ་མངའ་བས་བླ་མ་དཀོན་མཆོག་གསུམ་ལ་ཡིད་གཉིས་དང་ཐེ་ཚོམ་སྤངས་ཏེ་སྒོ་གསུམ་འཇུག་པ་རྩེ་གཅིག་ཏུ་དྲིལ་ཏེ་སྐྱབས་སུ་སོང་ན་ཕན་ཡོན་བསམ་གྱིས་མི་ཁྱབ་ཅིང་སྡུག་བསྔལ་རྒྱུ་བཅས་ལ་སྐྱོབ་ནུས་པ་ཡིན་ནོ། ། ཚད་མེད་པའི་རྣལ་འབྱོར་དངོས་ལ་ནི་སེམས་བསྐྱེད་ཚད་མེད་རྒྱུ་འབྲས་སུ་སོང་བ་དང༌། དེ་གཉིས་ངོ་བོ་གཅིག་ཏུ་སོང་བ་དང་གཉིས་ལས། དང་པོ་འཕགས་པ་རིན་པོ་ཆེའི་སྒྲུབ་ཐབས་སུ་གསུངས་ལ། ཕྱི་མ་ནི་ནཱ་རོ་ཏ་པ་དང་ས་ཆེན་གྱི་གཞུང་དུ་འབྱུང་བ་དེ་བཞིན་བྱ་གསུངས་པས་སོ། ། གཉིས་པ་སེམས་བསྐྱེད་ནི་སྨོན་འཇུག་གི་གོ་དོན་སྤྱི་དང་མཐུན་ཞིང་འདིར་རྣལ་འབྱོར་བཅུ་གཅིག་གི་ནང་ཚན་བཞི་པ་ཚད་མེད་ཀྱི་རྣལ་འབྱོར་ཏེ། ས་སྐྱ་པ་ཆེན་པོས། བདག་གིས་རྫོགས་པའི་བྱང་ཆུབ་ཀྱི་གོ་འཕང་ཐོབ་པར་བྱས་ལ། སེམས་ཅན་ཐམས་ཅད་སྲིད་པའི་སྡུག་བསྔལ་གྱི་རྒྱ་མཚོ་ཆེན་པོ་ལས་བསྒྲལ་བར་བྱའོ་ཞེས་བསམ་སྟེ་དེ་ལ་ཚད་མེད་བཞི་ཚང་ངོ༌། །
ཞེས་གསུངས་པས། རྒྱས་པ་གཞན་ལྟར་མི་བསྒོམ་ཞིང་བསྡུས་པ་འདི་ཙམ་ལའང་ཚད་མེད་བཞི་ཚང་བ་ཡིན་ཏེ། སེམས་ཅན་ཐམས་ཅད་བློ་ཡུལ་དུ་བྱས་པས་བཏང་སྙོམས་ཚད་མེད། སྲིད་པ་འཁོར་བ་སྡུག་བསྔལ་ལས་བསྒྲལ་ཞེས་པའི་སེམས་ཅན་ཐམས་ཅད་ལ་བརྩེ་བ་མི་བཟོད་པའི་སྙིང་རྗེ་སྐྱེ་བས་ན་སྙིང་རྗེ་ཚད་མེད། སྙིང་རྗེའི་འཆུ་བ་བྱམས་པ་སྟེ། ། ཞེས་གསུངས་པ་ལྟར་སྙིང་རྗེའི་ཤུགས་ལས་སྡུག་བསྔལ་བྲལ་འདོད་ཀྱི་བློ་སྐྱེ་བས་བྱམས་པ། ཐམས་ཅད་བྱང་ཆུབ་ཀྱི་བདེ་བ་ལ་འགོད་སྙམ་པ་དགའ་བ་ཚད་མེད་དོ། ། ཞེས་རྗེ་མུས་པས་གསུངས་ལ། ཟིན་བྲིས་ལ་ལར་ཚད་མེད་བཞི་ཚང་ཚུལ་ནི། སེམས་ཅན་ཐམས་ཅད་ལ་བུ་གཅིག་པ་ལྟར་བརྩེ་བ་ནི་བྱམས་པ་ཚད་མེད་པ།
འདི་རྣམས་སྡུག་བསྔལ་ལས་བསྒྲལ་རྣལ་འབྱོར་མའི་གོ་འཕང་ལ་བཀོད་སྙམ་པ་སྙིང་རྗེ་ཚད་མེད། དེ་ལ་བརྟེན་ནས་བདག་རྣལ་འབྱོར་མའི་གོ་འཕང་ཐོབ་པ་ལ་དགའ་སྙམ་པའི་དགའ་བ་ཚད་མེད། རྣལ་འབྱོར་མའི་ཐུགས་རྗེས་ཉེ་རིང་མེད་པར་སྐྱོང་བ་བཏང་སྙོམས་ཚད་མེད་ཡིན་ཞེས་འབྱུང་ངོ༌། ། གསུམ་པ་རྡོ་རྗེ་སེམས་དཔའི་བསྒོམ་བཟླས་ནི། བླ་མ་བརྒྱུད་པའི་ཕྱག་ལེན་ལ། མ་རྒྱུད་པ་རྣམས་ཀྱིས་ཨ་བྷི་དྷ་ནར་བཤད་པའི་ཧེ་རུ་ཀའི་ཡི་གེ་བརྒྱ་པའི་བསྒོམ་བཟླས་དང༌། ཕ་རྒྱུད་པ་རྣམས་ཀྱིས་དེ་དང་ཆ་འདྲ་བའི་རྡོ་རྗེ་སེམས་དཔའི་བསྒོམ་བཟླས་བྱ་བ་ཚོགས་འཁོར་གསང་བ་ཀུན་རྒྱན་ལས་བཤད་པས། འདིར་ཧེ་རུ་ཀའི་ཡི་གེ་བརྒྱ་པའི་བསྒོམ་བཟླས་བྱ་བ་ལ་རང་ཉིད་རྡོ་རྗེ་རྣལ་འབྱོར་མར་གསལ་བའི་སྤྱི་བོར་ལྷ་བསྒོམ་པ། དེའང་རྡོ་རྗེ་སེམས་དཔའ་ཆེ་ཆུང་རང་གི་མཐོ་ཚད་ཙམ་བསྒོམ་པ་བླ་མ་རྣམས་ཀྱི་གསུང་སྒྲོས་ཡིན་གསུངས། སྔགས་བཟླ་བ།
བཤགས་སྡོམ་བྱ་བ་རྣམས་བསྒོམ་དོན་མཐའ་དཔྱོད་དང་བཅས་པའི་བཤད་པ་རྒྱས་པར་ཀུན་མཁྱེན་ཆེན་པོས་མཛད་པའི་ཀྱཻ་རྡོར་མན་ངག་ལུགས་ཀྱི་རྣམ་བཤད་སོགས་སུ་ཤེས་པར་བྱའོ། ། དེ་ལྟར་སྔོན་འགྲོ་རྣམ་གསུམ་གྱི་སྦྱང་གཞི་སྦྱོང་བྱེད་ངོ་སྤྲོད་པ་ནི། དེ་ལ་སྐྱབས་འགྲོའི་སྦྱང་གཞི་ཡུལ་མཐོ་དམན་འབྲིང་གསུམ། སྐྱབས་མི་འོས་པ་ལ་སྐྱབས་སུ་སོང་བ། བླུན་པོ་ཡི་དྭགས་ལ་སྐྱབས་འགྲོ་ཞིང༌། བརྩེ་མེད་སྡིག་ཅན་མི་ལའང་སྐྱབས་འགྲོ་མོད། ། དེ་དག་མཁས་པ་སྙིང་རྗེ་ཅན་རྣམས་ཀྱིས། ། སྐྱབས་གནས་མ་ཡིན་སྙིང་རྗེའི་ཡུལ་ཉིད་ཡིན། ། ཞེས་པ་ལྟར་སྐྱབས་གནས་ལོག་པ་ལ་བརྟེན་ནས་སྡིག་པ་བསགས་པ་ཇི་སྙེད་དང་སོ་ཐར་གྱི་ཉེས་ལྟུང་ཐམས་ཅད་ཡིན། སྦྱོང་བྱེད་སྐྱབས་འགྲོའི་རྣལ་འབྱོར།
སྦྱངས་འབྲས་དཀོན་མཆོག་གི་གོ་འཕང་ཐོབ་པའོ། ། སེམས་བསྐྱེད་ཀྱི་སྦྱང་གཞི་ནི་དུག་གསུམ་གྱིས་ཀུན་ནས་བསླངས་ཏེ་སེམས་ཅན་ལ་གནོད་འཚེ་ཉེ་རིང་ཆགས་སྡང་བྱས་པ་ལ་སོགས་པའི་བག་ཆགས་རྟོག་སྣང་དང་བཅས་པ་ཐམས་ཅད་སྦྱོང་བྱེད་ཚད་མེད་བཞིའི་ངོ་བོར་བསྒྱུར། སྦྱངས་འབྲས་རྗེ་བཙུན་མའི་གོ་འཕང་ཐོབ་པའོ། ། རྡོ་རྗེ་སེམས་དཔའི་བསྒོམ་བཟླས་ཀྱི་སྦྱང་གཞི། དུས་གསུམ་གྱི་ལུས་ངག་ཡིད་གསུམ་གྱི་མི་དགེ་བ་དང་རྩ་བ་དང་ཡན་ལག་གི་དམ་ཚིག་ཉམས་པའི་ཉེས་ལྟུང་མཐའ་དག་ཡིན། སྦྱོང་བྱེད་ལྷ་བསྒོམ་པ་སྔགས་བཟླས་པ་སོགས་དང་དེའི་ངོ་བོ་རང་སེམས་སྐད་ཅིག་མ་གཅིག་ལ་སྡུད། སྦྱངས་འབྲས་རྡོ་རྗེ་སེམས་དཔའི་གོ་འཕང་ཐོབ་པའོ། ། ལྔ་པ་བླ་མའི་རྣལ་འབྱོར་བསྒོམ་པ། བསོད་ནམས་གྱི་ཚོགས་བསགས་པ་མཎྜལ་གྱི་ཁྲིད་དང་བཅས་པ་ནི། གཞུང་ལས།
དེ་ནས་རང་གི་བླ་མ་བསྒོམ་པར་བྱའོ་ཞེས་གསུངས་པ། ནམ་མཁར་རིན་པོ་ཆེའི་ཁྲི་ལ་བླ་མ་སྐུ་དར་ལ་བབས་པའི་ཆ་ལུགས་ཅན་རུས་པའི་རྒྱན་དྲུག་དང་ལྡན་པ་ཌཱ་མ་རུ་དང་ཁ་ཊྭཱཾ་ག་ཐོད་པ་འཛིན་པར་བསམས་ལ། དེ་བླ་མ་དཀོན་མཆོག་གསུམ་གྱི་རང་བཞིན་ཡིན་སྙམ་དུ་དྲན་ཞིང་གུས་འདུད་དྲག་པོ་བྱའོ་ཞེས་གསུངས་པས། ས་སྐྱ་པ་ཆེན་པོས། ནམ་མཁར་རིན་པོ་ཆེའི་ཁྲི་ལ་བླ་མ་སྐུ་དར་ལ་བབས་པའི་ཆ་ལུགས་ཅན་རུས་པའི་རྒྱན་དྲུག་དང་ལྡན་པ་ཌཱ་མ་རུ་དང་ཁ་ཊྭཱཾ་ག་ཐོད་པ་འཛིན་པ་བསམ། དེ་ལ་བླ་མ་དཀོན་མཆོག་གསུམ་གྱི་རང་བཞིན་ཡིན་སྙམ་དུ་དྲན་ཞིང་གུས་འདུད་དྲག་པོ་བྱའོ། ། ཞེས་གསུངས་པས། བསྐྱེད་རིམ་གྱི་ཏིང་ངེ་འཛིན་སྐྱེ་བ་ལ་བསོད་ནམས་ཀྱི་ཚོགས་རྒྱ་ཆེན་པོ་ཅིག་བསོགས་དགོས་པས། དེ་འོག་མ་རྣམས་ཀྱིས་རྟོགས་རིགས་ཡར་ལྡན་པའི་ཚོགས་རྒྱ་ཆེན་པོ་ཅིག་བསགས་ལ་ཚོགས་བསགས་པའི་རྟེན་འོག་མ་རྣམས་ཀྱི་རྟེན་གྱི་གང་ཟག་ཞལ་བཞི་ཕྱག་བཅུ་གཉིས་པ་འདིར་ཞལ་གཅིག་ཕྱག་གཉིས་པར་སྡུད། ཚོགས་གསོག་པའི་ཡུལ་བླ་མ་གཅིག་པུར་སྡུད།
གསོག་པའི་ཚུལ་ཕྱག་དང་མཆོད་པ་བྱེད་པ་རྣམས་འདིར་བླ་མར་ཕུར་ཚུགས་སུ་གསོལ་བ་འདེབས་པ་ལ་སྡུད། དེའང་བླ་མ་སངས་རྒྱས་རྡོ་རྗེ་ཆོས་དང་དཔའ་བོ་རྡོ་རྗེ་ཆོས་གཉིས་ནས། ཕྱི་མ་བསྒོམ་པ་ས་སྐྱ་པ་ཆེན་པོས་བཤད་ཅིང་དེ་ལྟར་དུ་བསྒོམ། འོ་ན་བླ་མ་གཅིག་པུ་ལ་གསོལ་བ་འདེབས་པ་ཚོགས་གསག་པའི་ཡུལ་བཟུང་བའི་རྒྱུ་མཚན་ཅི་ཡིན་སྙམ་ན། རྩ་རྒྱུད་ལས། དེ་ནས་སྒྲུབ་པོས་དངོས་ཀུན་གྱི། ། དང་པོར་སློབ་དཔོན་མཉེས་པར་བྱ། ། གྲུབ་འདོད་ཤིན་ཏུ་མཉམ་བཞག་པར། ། ཅི་ནུས་པ་ནི་བླ་མ་མཆོད། ། ཅེས་དང༌།
སྡོམ་འབྱུང་ལས། བླ་མ་སངས་རྒྱས་བླ་མ་ཆོས། ། བླ་མ་དགེ་འདུན་དེ་བཞིན་ཏེ། ། སངས་རྒྱས་ཀུན་དང་མཉམ་སྦྱོར་བའི། ། མཁའ་འགྲོ་མ་ཡི་དྲྭ་བ་སྡོམ། ། སངས་རྒྱས་གོ་འཕང་འདོད་པ་ཡིས། ། དེ་ཕྱིར་བླ་མ་མཉེས་པར་བྱ། ། ཞེས་དང༌། དྲིལ་བུ་པས། བླ་མའི་བྱིན་རླབས་ཙམ་གྱིས་ནི། །
སྐད་ཅིག་ཉིད་ལ་འབྱུང་གང་ཡིན། ། ཞེས་དང༌། ཧ་རི་པས། གང་གི་དྲིན་གྱིས་བདེ་ཆེན་ཉིད། ། སྐད་ཅིག་ཉིད་ལ་ཐོབ་འགྱུར་བ། ། བླ་མ་རིན་ཆེན་ལྟ་བུ་ཡི། ། ཞེས་དང༌། སློབ་དཔོན་ཀླུ་སྒྲུབ་ཀྱིས། རི་དབང་རྩེ་ནས་འགའ་ཞིག་ལྷུང་གྱུར་ན། ། ལྟུང་བར་མི་འགྱུར་སྙམ་ཡང་ལྟུང་བར་འགྱུར། །
བླ་མའི་དྲིན་གྱིས་ཕན་པའི་ལུང་ཐོབ་ན། ། གྲོལ་བར་མི་འགྱུར་སྙམ་ཡང་གྲོལ་བར་འགྱུར། ། ཞེས་དང༌། མཆོད་པ་ཐམས་ཅད་སྤངས་ནས་ནི། ། བླ་མ་མཆོད་པར་བྱ་འོ་ཞེས། ། དེ་མཉེས་པས་ནི་ཀུན་མཁྱེན་གྱིས། ། ཡེ་ཤེས་མཆོག་ནི་ཐོབ་པར་འགྱུར། ། ཞེས་གསུངས་ཤིང༌། གཞན་ཡང་མདོ་རྒྱུད་བསྟན་བཅོས་ཐམས་ཅད་ནས་མཆོག་ཐུན་མོང་གི་དངོས་གྲུབ་བསྒྲུབས་པའི་བླ་མ་དམ་པ་བསྔགས་པ་བསམ་གྱིས་མི་ཁྱབ་པ་ཅིག་གསུང་ངོ༌། ། བླ་མའི་རྣལ་འབྱོར་ཅི་ལྟར་བསྒོམ་པའི་ཚུལ་ནི།
རྡོ་རྗེ་སེམས་དཔའི་བསྒོམ་བཟླས་ཉམས་སུ་བླང་ན། རང་སེམས་དང་རྡོར་སེམས་བསྲེས་པའི་སྟོང་ཉིད་དེའི་ངང་ལ་རང་རྡོ་རྗེ་རྣལ་འབྱོར་མར་གསལ་བའི་སྨིན་མཚམས་ཀྱི་ཐད་ཀྱི་མདུན་གྱི་ནམ་མཁར་སེངྒེས་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་དང་ཟླ་བའི་གདན་གྱི་སྟེང་དུ་རྩ་བའི་བླ་མ་དཔའ་བོ་རྡོ་རྗེ་ཆོས་ཀྱི་རྣམ་པ་ཅན་བསྐྱེད་ཅིང་གསོལ་བ་བཏབ་པ་ནི་ཐུན་མོང་བ་ཡིན་ལ། ཐུན་མོང་མ་ཡིན་པ་ནི་སྔར་གྱི་གདན་གྱི་སྟེང་དུ་ངོ་བོ་རྩ་བའི་བླ་མ་རྣམ་པ་སངས་རྒྱས་རྡོ་རྗེ་ཆོས་ཀྱི་རྣམ་པ་ཅན་སྐུ་མདོག་དམར་པོ་ཞལ་གཅིག་ཕྱག་གཉིས་ཀྱི་གཡས་རྡོ་རྗེ་དང་གཡོན་དྲིལ་བུ་ཐུགས་ཀར་བསྣོལ་ནས་འཛིན་པ། ཞབས་རྡོ་རྗེ་སྐྱིལ་མོ་ཀྲུང་གིས་བཞུགས་པ། དབུ་སྐྲ་རལ་པའི་ཐོར་ཅོག་ཅན་གཞོན་ནུ་ལོ་བཅུ་དྲུག་ལོན་པ་ལྟ་བུའི་ན་ཚོད་དང་ལྡན་པ། དར་གྱི་ན་བཟའ་དང་རུས་པའི་རྒྱན་དྲུག་རིན་པོ་ཆེའི་ཕྲ་ཚོམ་དུ་མ་ཡོད་པས་བརྒྱན་པ། འོད་ཟེར་དཔག་མེད་འཕྲོ་བ་དང་གསལ་བ་རྙོག་པ་མེད་པ་བདག་ལ་དགེས་བཞིན་དུ་བཞུགས་པ། དེའི་མདུན་ནས་བརྩམས་ཏེ་གཡོན་སྐོར་དུ་གདན་དེ་འདྲ་བ་རེ་རེའི་སྟེང་དུ་སངས་རྒྱས་རྡོ་རྗེ་འཆང་ནས་བཟུང་སྟེ་རྩ་བའི་བླ་མའི་བར་དུ་བྱོན་པའི་བརྒྱུད་པའི་བླ་མ་ཐམས་ཅད་དཔའ་བོ་རྡོ་རྗེ་ཆོས་ཀྱི་རྣམ་པ་ཅན་གྱི་མཐའ་སྐོར་དུ་བཞུགས་པར་བསམ་པའམ། ཡང་ན་གཙོ་བོ་དང་འདྲ་བར་བསྒོམས་ཀྱང་ཆོག ཡང་ན་རྣལ་འབྱོར་པ་རྣམས་རྣལ་འབྱོར་པའི་ཆ་ལུགས་ཅན་དང༌།
དགེ་བསྙེན་རྡོ་རྗེ་འཛིན་པ་རྣམས་ན་བཟའ་དཀར་པོའི་ཆ་ལུགས་ཅན་དང༌། དགེ་ཚུལ་དང་དགེ་སློང་རྡོ་རྗེ་འཛིན་པ་རྣམས་རབ་བྱུང་ཆོས་གོས་རྣམ་གསུམ་ཅན་དུ་བསྒོམས་ཀྱང་ཆོག་གསུངས་པས་དེ་རྣམས་གང་མོས་བྱའོ། ། དེའི་མཐར་གཡོན་སྐོར་གྱིས་རིམ་པ་བཞིན་ཡི་དམ་རྒྱུད་སྡེ་བཞིའི་དཀྱིལ་འཁོར་གྱི་ལྷ་ཚོགས་དང༌། དེའི་མཐར་སངས་རྒྱས་བྱང་སེམས་ཉན་ཐོས་རང་རྒྱལ་ཆོས་སྲུང་ནོར་ལྷ་དཔའ་བོ་མཁའ་འགྲོ་རྣམས་རྒྱན་ཆ་ལུགས་ཡོངས་སུ་རྫོགས་པ་རྣམ་པ་གསལ་བ་སྤྲིན་ཕུང་ཐིབ་པ་ལྟར་བཞུགས་པར་བསམ། དེ་ཐམས་ཅད་ཀྱི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ། དེ་ལས་འོད་ཟེར་འཕྲོས་པས་རང་བཞིན་གྱི་གནས་ནས་རྩ་བརྒྱུད་ཀྱི་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་ཆོས་སྲུང་ནོར་ལྷའི་ཚོགས་དང་བཅས་པ་སྤྱན་དྲངས་པར་བསམས་ལ། ཨོཾ་བཛྲ་ས་མཱ་ཛཿ རྡོ་རྗེ་བསྡུ་བའི་ཕྱག་རྒྱ་བྱ།
ཛཿཧཱུྃ་བཾ་ཧོཿ ཞེས་བརྗོད་པས་ཡུལ་སོ་སོ་ལ་རྩ་བརྒྱུད་ཀྱི་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་ཆོས་སྲུང་ནོར་ལྷའི་ཚོགས་དང་བཅས་པ་ཆ་ཚང་རེ་རེ་ཐིམ་པས་ཐམས་ཅད་སྐྱབས་གནས་ཀུན་འདུས་ཀྱི་ངོ་བོར་གྱུར་པར་བསམ། སྤྱན་དྲངས་པའི་ཡུལ་ལ་ཀུན་སྙིང་གིས་དེ་ཉིད་འདུས་པའི་འགྲེལ་པ་སྣང་ཆེན་དུ། སངས་རྒྱས་ཀྱི་ཡུལ་གཉིས་བཤད་པའི་དང་པོར། འོག་མིན་དུ་ལོངས་སྐུ་ཆོས་སྐུ་དབྱེར་མེད་དུ་བཞུགས་པ་སངས་རྒྱས་ཐམས་ཅད་ཀྱི་ཡུལ་གཅིག་ཡིན་པ་ནས་སྤྱན་དྲང་བ་དང༌། གཉིས་པ་ནི། གདུལ་བྱ་སེམས་ཅན་གང་ན་གནས་པའི་ས་དེར་སངས་རྒྱས་དེས་དོན་མཛད་ནས་བཞུགས་པ་ནི་སངས་རྒྱས་ཀྱི་ཡུལ་རང་བཞིན་གྱི་གནས་ཞེས་བརྗོད་དེ། དེ་སྤྱན་དྲངས་ན་རང་གང་ཡོད་པ་ན་སངས་རྒྱས་བཞུགས་ཀྱང་སྣང་བ་མ་དག་པས་མ་མཐོང་བ་ཡིན་པས་རང་གི་སྙིང་གའི་འོད་ཟེར་གྱིས་མ་དག་པ་བསལ་ཞིང་སངས་རྒྱས་མངོན་སུམ་དུ་གཟིགས་པར་བསམ་མོ། ། ཞེས་ཉག་བྲེ་ཡོན་ཏན་འོད་ཟེར་གྱིས་བདེ་མཆོག་ལཱུ་ཧི་པའི་རྣམ་བཤད་དུ་འབྱུང་ངོ༌། ། དེ་ནས་བློ་སྙིང་བྲང་གསུམ་སྤྱི་བོའི་མཐིལ་བཞི་ལིང་གིས་བཀལ་ཏེ་སེམས་ཀྱིས་རྩེ་གཅིག་ཏུ་སྐྱིད་སྡུག་ལེགས་ཉེས་གང་བྱུང་ཡང་ཁྱེད་རྣམས་མཁྱེན་སྙམ་པས།
གང་གི་དྲིན་གྱིས་བདེ་ཆེན་ཉིད། ། ཅེས་སོགས་དང༌། འདིའི་བརྒྱུད་འདེབས་ནི། རྡོ་རྗེ་འཆང་དང་རྡོ་རྗེ་རྣལ་འབྱོར་མ། ། ཞེས་སོགས་ཀྱི་གསོལ་འདེབས་ངག་ནས་འདོན་ཞིང་མཐོར་གཏང་དམར་གཏང་ཁྱེད་ཤེས་ཁྱེད་མཁྱེན་སྙམ་པའི་གསོལ་བ་དྲག་ཏུ་འདེབས། དེ་ནས་རང་ཉིད་ལ་ཆགས་པ་སྐྱེ་བའི་ཡུལ་ཡིད་དུ་འོང་བའི་དངོས་པོ་ཁང་ཞིང་ཟས་ནོར་ལོངས་སྤྱོད་གཉེན་བཤེས་ལ་སོགས་པ་ཉེ་བར་མཁོ་བའི་དངོས་པོ་ཐམས་ཅད་བླ་མ་ལ་ཕུལ་བས། བླ་མས་བདག་གིར་མཛད་པས་ཆགས་པའི་རྣམ་རྟོག་ཐམས་ཅད་རང་གྲོལ་དུ་སོང་བར་བསམ། དེ་བཞིན་དུ་ཞེ་སྡང་སྐྱེ་པའི་ཡུལ་གནོད་བྱེད་དགྲ་འདྲེ་དང་མི་དང་མི་མ་ཡིན་པའི་དགྲ་འདྲེ་བྱུར་གསུམ་ཐམས་ཅད་བླ་མ་ལ་ཕུལ་བས་བླ་མས་བདག་གིར་མཛད་པས་ཞེ་སྡང་གི་རྣམ་རྟོག་ཐམས་ཅད་རང་གྲོལ་དུ་སོང་བར་བསམ། ཡང་གཏི་མུག་སྐྱེ་བའི་ཡུལ་ཕན་གནོད་གང་ཡང་མེད་པའི་བཏང་སྙོམས་པ་བར་མའི་འགྲོ་བ་རྣམས་བླ་མ་ལ་ཕུལ་བས་བླ་མས་བདག་གིར་མཛད་ནས་གཏི་མུག་གི་རྣམ་རྟོག་ཐམས་ཅད་རང་གྲོལ་དུ་སོང་བར་བསམ། དེ་ནས་ཀུ་སཱ་ལིའི་ཚོགས་གསོག་ནི།

རང་རྣལ་འབྱོར་མར་གསལ་བའི་སྙིང་གར་སེམས་ཉིད་ཀྱི་ངོ་བོའི་བྃ་ཡིག་དེ་ཉིད་རྣལ་འབྱོར་མ་མཚོན་གང་བ་གཅིག་ཏུ་གྱུར་ཏེ། དབུ་མའི་ལམ་ནས་ཡར་སོང་སྤྱི་བོ་ཚངས་པའི་བུ་ག་རྒྱ་མཐོངས་ཁ་བྱེ་བ་ལྟ་བུ་ནས་འཐོན། མདུན་གྱི་རྩ་བའི་བླ་མ་དང་ཞལ་སྦྱོར་དུ་བཞུགས་པའི་ཕན་ཚུན་གྱི་རྒྱུད་ལ་བདེ་ཆེན་ཡེ་ཤེས་སྐྱེ་བར་བསམ། རང་སེམས་ཀྱི་རྣལ་འབྱོར་མ་དེས་སླར་ཕྱི་མིག་བལྟས་པས་རང་གི་ཕུང་པོ་ཆེ་ལ་སྣུམ་པ་ཚོ་བར་འདུག་པ་གཟིགས་ནས། སྔར་ལུས་འདི་ལྟ་བུ་ཇི་སྙེད་ཅིག་བླངས་པ་དོན་མེད་དུ་སོང་འདུག ད་ལན་དོན་ཅན་དུ་བྱའོ་སྙམ་པའི་ཕུང་པོའི་སར་བྱོན་ཏེ། གྲི་གུག་གིས་སྨིན་མཚམས་རྣ་བ་ལྟག་པ་རྣམས་སུ་རེག་ཙམ་རེ་བྱས་པས་ཐོད་པ་དེ་བོག་ཡོང་ལ་ཁད་སོང་བ་ཕྱག་གིས་བླངས་ཏེ་རང་བཞིན་གྱིས་གྲུབ་པའི་རླུང་དཀྱིལ་མེ་དཀྱིལ་ཐོད་པའི་སྒྱེད་པུ་གསུམ་གྱི་སྟེང་དུ་བཞག དེ་ཡང་ཕྱི་དཀར་ལ་ནང་དམར་བ་སྟོང་གསུམ་གྱི་ཁྱོན་དང་མཉམ་པར་བསམ། ལག་ན་ཡོད་པའི་གྲི་གུག་གིས་རྐང་པ་གཡོན་པ་དུམ་བུ་གསུམ་དུ་གཏུབས་ནས་ཐོད་པའི་ནང་དུ་བསྐྱུར། དེ་བཞིན་དུ་རྐང་པ་གཡས་ལག་པ་གཉིས་ནང་ཁྲོལ་དོན་སྙིང་རྣམས་དང་མགོ་བོའི་ལྷག་མ་ཡང་བསྐྱུར་བས་ཤའི་རི་བོ་ཁྲག་གི་རྒྱ་མཚོ་རུས་པའི་གྲམ་འཁྲུལ་དང་བཅས་པས་གང་བའི་ཐོད་པར་བསམ། འོག་ནས་མེ་རང་འབར་བྱུང་བས་དེ་རྣམས་ཁོལ་ཞིང་ལུད་པས་ཟག་མེད་ཀྱི་བདུད་རྩི་ཁ་དོག་དཀར་ལ་དམར་བའི་མདངས་ཆགས་པ་དྲི་ཞིམ་པ་རོ་མངར་བ་རེག་བྱ་བསིལ་བ།
ནུས་པས་ཤི་ནས་ཞག་བདུན་སོང་བ་ཡང་སོས་ནུས་པའི་བདུད་རྩིའི་རྒྱ་མཚོ་ཆེན་པོར་གྱུར་པར་བསམས་ལ། རང་རྣལ་འབྱོར་མར་གསལ་བས་མཁའ་འགྲོ་སྤྱི་གཏོར་ལྟར་བྱིན་རླབས་བྱ་བའམ། ཡང་ན་འབྲུ་གསུམ་གྱིས་བྱིན་གྱིས་བརླབས་ནས། རང་གི་སྙིང་ག་ནས་རང་འདྲ་བའི་རྣལ་འབྱོར་མ་གཡས་ཐོད་པ་ཆུང་བ་དང་གཡོན་ཆེ་བ་འཛིན་པ་དཔག་མེད་སྤྲོས་མདུན་གྱི་བདུད་རྩི་ནས་གཡས་ཀྱིས་བཅུས་གཡོན་དུ་བླུགས་ཏེ་མདུན་གྱི་གཙོ་བོ་རྩ་བའི་བླ་མ་ལ་མཆོད་པས་ཞལ་དུ་ལན་གསུམ་གསོལ་བས་ལྗགས་རྡོ་རྗེའི་འོད་ཀྱི་སྦུ་གུ་ཅན་གྱིས་གསོལ་ཏེ་ཐུགས་རྒྱུད་ཟག་མེད་ཀྱི་བདེ་བས་གང་བ་བདག་ལ་ཤིན་ཏུ་མཉེས་པས་མཆོག་དང་ཐུན་མོང་གི་དངོས་གྲུབ་ཐམས་ཅད་ད་ལྟ་ཉིད་དུ་སྩོལ་བའི་བདག་ཉིད་ཅན་དུ་བསམ་ཞིང༌། དྲིན་ཆེན་རྩ་བའི་བླ་མའི་ཞལ་དུ་ཨོཾ་ཨཱཿཧཱུྃ། སླར་མཆོད་པའི་ལྷ་མོ་རང་ལ་བསྡུ། ཡང་སྙིང་ག་ནས་མཆོད་པའི་ལྷ་མོ་སྤྲོས། ཐོད་པས་བདུད་རྩི་བཅུས་ཏེ་བརྒྱུད་པའི་བླ་མ་རྣམས་ཀྱི་ཞལ་དུ་ཕུལ་བས་ཟག་མེད་ཀྱི་བདེ་བས་ཐུགས་རྒྱུད་གང་བདག་ལ་ཤིན་ཏུ་མཉེས་ནས་བདེ་ཆེན་ལྷན་ཅིག་སྐྱེས་པའི་ཡེ་ཤེས་ད་ལྟ་ཉིད་དུ་སྩོལ་བའི་བདག་ཉིད་ཅན་དུ་བསམ། ལྷ་མོ་རྣམས་ཚུར་འདུས་ནས་རང་ལ་ཐིམ། ཡང་སྙིང་ག་ནས་ལྷ་མོ་སྤྲོས།
ཐོད་པས་བདུད་རྩི་བཅུས་ཏེ་ཡི་དམ་ལྷ་ཚོགས་སངས་རྒྱས་བྱང་སེམས་ཉན་ཐོས་རང་རྒྱལ་དཔའ་བོ་མཁའ་འགྲོ་ཆོས་སྲུང་ནོར་ལྷ་རྣམས་སྤྲིན་ཕུང་འཐིབས་པ་བཞིན་བཞུགས་པ་རྣམས་ཀྱི་ཞལ་དུ་ཕུལ་བས། དེ་ཐམས་ཅད་ཀྱི་ཐུགས་རྒྱུད་ཟག་མེད་ཀྱི་བདེ་བས་གང་མཆོག་ཐུན་མོང་གི་དངོས་གྲུབ་སྩོལ་བར་བསམ། ལྷ་མོ་རྣམས་ཚུར་བསྡུས། ཡང་སྙིང་ཁ་ནས་ལྷ་མོ་སྤྲོས། དཔལ་མགོན་བདུན་ཅུ་རྩ་ལྔ་རྣམས་ཡི་དམ་གྱི་ལྷར་གསལ་བ་ལ་མཆོད། ཆོས་བསྒྲུབ་པའི་གྲོགས་མཛད་པར་བསམ། ལྷ་མོ་བསྡུས། ཡང་སྙིང་ཁ་ནས་ལྷ་མོ་སྤྲོས། ཐོད་པས་བདུད་རྩི་བཅུས་ཏེ་གནས་བདག་གཞི་བདག་རྣམས་ལ་ཕུལ་བས་ཟག་མེད་ཀྱི་བདེ་བས་རྒྱུད་གང་ཞིང་རྣལ་འབྱོར་མའི་སྐུར་གྱུར་ནས་བདག་གིས་བྱང་ཆུབ་བསྒྲུབ་པའི་གྲོགས་བྱེད་པར་བསམ། ལྷ་མོ་བསྡུས།
ཡང་སྤྲོས་ཏེ་རིགས་དྲུག་བར་དོ་དང་བཅས་པའི་སེམས་ཅན་ཐམས་ཅད་ལ་སྦྱིན་པས་ཐམས་ཅད་ཀྱི་བུ་ལོན་ཤ་འཁོན་སྦྱངས་ཟག་མེད་ཀྱི་བདེ་བས་རྒྱུད་གང་སེམས་རྟོག་མེད་ཆོས་སྐུ་དང༌། ལུས་ཟག་མེད་བདེ་ཆེན་རྡོ་རྗེ་རྣལ་འབྱོར་མའི་སྐུར་གྱུར་ནས་རང་རང་སོ་སོའི་གནས་དག་པའི་ཞིང་དུ་སེམས་ཅན་གཞན་གྱི་དོན་གྱི་ཕྱིར་དུ་བྱ་ཁྱུ་འཕུར་བ་ལྟར་སོང་བར་བསམ། མཆོད་པའི་ལྷ་མོ་རྣམས་རང་ལ་བསྡུ། དེ་ལྟར་མཆོད་པའི་ལྷ་མོ་སྤྲོ་བསྡུ་གང་ཡི་དམ་ནས་ནོར་ལྷའི་བར་ལ་ཡང་གོང་འོག་གི་རིགས་འགྲེ་ཤེས་པར་བྱའོ། ། སྤྱིར་བླ་མའི་བསྐྱེད་ཆོག་ཀུན་འདུས་ནོར་བུ་ལུགས་སུ་བསྒོམ་པ་ན་འདིའི་བླ་མའི་རྣལ་འབྱོར་བསྡུས་པའི་སྐབས་སོ། ། ཁྲོམ་ཚོགས་སུ་བསྒོམ་པ་ནི་འདིར་བཀོད་པ་འདིའོ། ། མཐོ་བརྩེགས་སུ་བསྒོམས་ཀྱང་ཆོག་གོ ། མཎྜལ་ཕུལ་བ་ནི། ཚོམ་བུ་བདུན་མ་གཙོ་བོར་འབུལ་ཞིང་སྐབས་སྐབས་སོ་བདུན་མ་ཡང་འབུལ། ཐུན་འཇོག་ཁར་ཤེས་ན།
གང་གི་མཆོད་རྫས་མ་དང༌། ཐོས་པ་རྒྱ་མཚོ་མ་ཡང་བྱ། འདིར་བསྒྲུབ་པའི་མཎྜལ་ཚོམ་བུ་ལྔ་བཀོད་པའང་ཡིག་རྙིང་ན་འདུག་ཅིང་མཆོད་པ་དང་འདོད་དོན་གསོལ་བཏབ་དང༌། ཡན་ལག་བདུན་པ་དང་ཕྱོགས་བཅུའི་དུས་གསུམ་ལ་སོགས་ལམ་འབྲས་ལྟར་བྱ་བ་ཉིད་དོ། ། དེ་ནས་སྐྱབས་ཡུལ་རྣམས་མཐའ་ནས་རིམ་གྱིས་འོད་དུ་ཞུ་སྟེ་གཙོ་བོ་ལ་ཐིམ་པས་སྐྱབས་གནས་ཀུན་འདུས་ཀྱི་ངོ་བོར་བསམས་ལ། དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོ་བླ་མ་རིན་པོ་ཆེ་ལ་གསོལ་བ་འདེབས་སོ། ། བདག་ལ་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས། བླ་མའི་དཔྲལ་བའི་ཨོཾ་ལས་འོད་ཟེར་དཀར་པོ་བྱུང་རང་གི་དཔྲལ་བར་ཐིམ་པས་ལུས་ཀྱི་སྒོ་ནས་བསགས་པའི་སྡིག་སྒྲིབ་ཐམས་ཅད་དག བུམ་པའི་དབང་ཐོབ།
བླ་མའི་སྐུའི་བྱིན་རླབས་མ་ལུས་པ་ཞུགས་པར་བསམ། མགྲིན་པའི་ཨཱཿལས་འོད་ཟེར་དམར་པོ་བྱུང་མགྲིན་པར་ཐིམ། ངག་གི་སྒྲིབ་པ་དག་གསང་བའི་དབང་ཐོབ། གསུང་གི་བྱིན་རླབས་ཞུགས། ཐུགས་ཀའི་ཧཱུྃ་ལས་འོད་ཟེར་སྔོན་པོ་བྱུང་སྙིང་ཁར་ཐིམ། སེམས་ཀྱི་སྒྲིབ་པ་དག ཤེས་རབ་ཡེ་ཤེས་ཀྱི་དབང་ཐོབ། ཐུགས་ཀྱི་བྱིན་རླབས་ཞུགས། ཡང་ཡི་གེ་གསུམ་ལས་འོད་ཟེར་སྣ་ཚོགས་བྱུང་རང་གི་གནས་གསུམ་དུ་ཐིམ། ལུས་ངག་ཡིད་གསུམ་གྱི་སྒྲིབ་པ་བག་ཆགས་དང་བཅས་པ་དག
དབང་བཞི་ཐོབ་པར་བསམ། དེ་ནས་དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་རིན་པོ་ཆེ་ལ་ཕྱག་འཚལ་ལོ་སྐྱབས་སུ་མཆིའོ། ། བདག་གི་རྒྱུད་བྱིན་གྱིས་བརླབ་ཏུ་གསོལ། ། ཞེས་གསོལ་བ་བཏབ་པས། བླ་མ་དེ་ཡང་ཡས་གཙུག་ཏོར་དང་མས་གདན་ཁྲི་ནས་རིམ་གྱིས་འོད་དུ་ཞུ་ནས་ཐུགས་ཀའི་ཐད་དུ་འོད་དམར་པོ་བདེ་བ་ཆེན་པོའི་རང་བཞིན་དུ་གྱུར་པ་རྫ་མ་ཙམ་ཞིག་བསམ། དེ་ཡང་རང་གི་སྤྱི་བོ་ནས་མར་ཐིམ། སྙིང་ཁར་བདེ་ཧྲིལ་གྱིས་བྱུང་ནས་བྃ་ཡིག་ལ་ཐིམ། བྃ་ཡིག་ཇེ་ཆེར་སོང་ནས་སྔགས་ཕྲེང་རྣམས་ཀྱང་བྃ་ཡིག་ཏུ་སོང༌། དེ་ནས་ཟླ་བ་ཆོས་འབྱུང་ལུས་ཀྱི་ནང་གནས་ཁང་སོགས་ནས་མཐར་སྟོང་གསུམ་གྱི་འཇིག་རྟེན་གྱི་ཁམས་ནམ་མཁའི་ཁམས་ཐམས་ཅད་ཀྱང་བྃ་ཡིག་ཏུ་སོང་བ་ལ་སེམས་གཏད་ནས་ཇི་ཙམ་གནས་ཀྱི་བར་ལྷོད་ཀྱིས་འཇོག བྃ་ཡིག་ཀྱང་ནམ་མཁའ་ལ་འཇའ་ཡལ་བ་ལྟར་སོང་ནས་དམིགས་མེད་སྟོང་ཉིད་ཀྱི་ངང་ལ་ལྷོད་དེ་འཇོག
བླ་མའི་རྣལ་འབྱོར་མཎྜལ་དང་བཅས་པ་འདི་བསགས་སྦྱོང་སོགས་སྐབས་འགའ་ཞིག་ཏུ་ཟུར་དུ་ཉམས་སུ་ལེན་ནའང་སྐྱབས་འགྲོ་སེམས་བསྐྱེད་སྔོན་དུ་བཏང་ནས་མདུན་གྱི་ནམ་མཁར་སེངྒེས་བཏེགས་པའི་སོགས་ནས་འདིའི་བར་ཉམས་སུ་བླངས། དེ་ནས་ཐོས་པ་རྒྱ་མཚོ་མ་དང༌། སྐྱེ་བ་ཀུན་ཏུ་སོགས་བྱའོ། ། དེ་ལྟར་ཐུན་མོང་མ་ཡིན་པའི་སྔོན་འགྲོ་ཚོགས་གཉིས་བསགས་པའི་སྦྱང་གཞི་སྦྱོང་བྱེད་ངོ་སྤྲད་པ་ནི། བསོད་ནམས་ཚོགས་བསག་ནི་འདིར་བླ་མའི་རྣལ་འབྱོར་ཡིན་པ་དེའི་སྦྱང་གཞི་སྐྱེ་བའི་སྲིད་པ་དང་སྐྱེ་བ་སྔ་མ་རྣམས་སུ་ཡུལ་དག་པ་ལྷ་དང་བླ་མ་ནས་ཡུལ་མ་དག་པ་འཇག་མའི་སྲིན་བུའི་བར་ཡན་ཆད་ལ་བརྟེན་ནས་ལས་བཟང་ངན་ཇི་སྙེད་བསགས་པ་སྦྱོང་བྱེད་བླ་མའི་རྣལ་འབྱོར་ལ་བསྟེན་ནས་ཚོགས་བསགས་པའོ། ། སྦྱངས་འབྲས་རྡོ་རྗེ་འཆང་གི་གོ་འཕང་ཐོབ་པའོ། ། སངས་རྒྱས་ཐོབ་པ་ལ་སེམས་ཉིད་ལྷན་ཅིག་སྐྱེས་པའི་ཡེ་ཤེས་རྟོགས་དགོས་ལ། དེ་རྟོགས་པ་ལ་ཡང་བླ་མ་དམ་པའི་མན་ངག་དང་ཐབས་བསོད་ནམས་ཀྱི་ཚོགས་བསགས་པ་ལ་བརྟེན་དགོས་ཏེ། ཀྱེ་རྡོར་རྩ་རྒྱུད་ལས། གཞན་གྱིས་བརྗོད་མིན་ལྷན་ཅིག་སྐྱེས། །
གང་དུ་ཡང་ནི་མི་རྙེད་དེ། ། བླ་མའི་དུས་ཐབས་བསྟན་པ་དང༌། ། བདག་གི་བསོད་ནམས་ལས་ཤེས་བྱ། ། ཞེས་དང༌། སྡུད་པ་ལས། ཇི་སྲིད་དགེ་བའི་རྩ་བ་དེ་ནི་མ་རྫོགས་པར། ། དེ་སྲིད་སྟོང་ཉིད་དམ་པ་དེ་ནི་རྟོགས་མི་འགྱུར། ། ཞེས་སོ། ། བསོད་ནམས་ཀྱི་ཚོགས་རྫོགས་པར་བྱེད་པའི་ཐབས་ཡང་བླ་མའི་རྣལ་འབྱོར་ལས་ལྷག་པ་མེད་དེ། མཚན་དང་དཔེ་བྱད་ལྡན་པ་ཡི། །
སྐུ་ནི་བསྐལ་པར་བསྒོམ་པ་བས། ། བླ་མ་དྲན་པ་བསོད་ནམས་ཆེའོ། ། ཕན་ཡོན་ཆེའོ། ། ཞེས་པ་ལ་སོགས་པ་མདོ་རྒྱུད་ཐམས་ཅད་ལས་མཐུན་པར་གསུངས་སོ། ། འོ་ན་བླ་མ་དང་སངས་རྒྱས་གཉིས་ཀྱི་ནང་ནས་བླ་མ་ཡུལ་ལྷག་པ་ཅི་ཡིན་སྙམ་ན། དེ་གཉིས་སྤངས་རྟོགས་ལ་ཁྱད་པར་མེད་མོད། རང་ཉིད་ལ་སངས་རྒྱས་ཀྱི་སྐུ་དངོས་སུ་སྣང་བ་དང༌། གསུང་དངོས་སུ་ཐོབ་པའི་སྐལ་བ་མ་བྱུང་བ་ལ། རང་དང་སྐལ་བ་མཉམ་པའི་བླ་མའི་སྐུར་བཞེངས་ནས་ཆོས་དངོས་སུ་སྟོན་པར་མཛད་པས་ན། བཀའ་དྲིན་གྱི་སྒོ་ནས་བླ་མ་ལྷག་པ་ཡིན་ནོ། །
ངོ་བོ་རྩ་བའི་བླ་མ་བསྒོམས་པས་བྱིན་རླབས་མྱུར་ཞིང་རྣམ་པ་སངས་རྒྱས་སུ་བསྒོམས་པས་བྱིན་རླབས་ཆེ་བ་ཡིན་ཏེ། སོ་སོ་སྐྱེ་བོ་ཐ་མལ་པའི་སྐུ་ལུས་དེ་ཉིད་གཞིའི་རྟེན་ཡིན་པས། དེ་ལ་དག་བྱ་དག་བྱེད་སྦྱར་དུ་མེད་པས་ན་ངེས་པར་རྣམ་པ་སངས་རྒྱས་སུ་སྒོམ་པར་བྱེད། དེ་ཡང་ལྷག་པའི་ལྷ་གང་ཡང་རུང་བའི་རྣམ་པར་བསྒོམ་པ་ཡོད་ཀྱང་འདིར་བླ་མའི་གསུང་གིས་སློབ་མའི་ཤེས་རྒྱུད་ལ་ཕན་འདོགས་པའི་རྟེན་འབྲེལ་དུ་གསུངས། དཔའ་བོ་རྗེ་བཙུན་རྡོ་རྗེ་ཆོས་ཀྱི་རྣམ་པ་ཅན་དུ་སྒོམ་པར་བྱེད་པ་དང༌། འདིར་ཐུན་མོང་མ་ཡིན་པ་སངས་རྒྱས་རྡོ་རྗེ་ཆོས་སུ་བསྒོམས་པ་སྟེ་ལུགས་གཉིས་ལས། འདིར་གཞུང་གི་དངོས་བསྟན་དཔའ་བོ་རྡོ་རྗེ་ཆོས་སུ་བསྒོམ་པ་སྟེ། སྐུ་མདོག་དམར་པོ་ནི་བླ་མའི་ཐུགས་སློབ་མ་ལ་རྗེས་སུ་ཆགས་པ་མཚོན། ཕྱག་གཡས་པས་ཐོད་པའི་ཌཱ་མ་རུ་རྒྱུན་མི་འཆད་པར་འཁྲོལ་བའི་བདེ་སྟོང་གཉིས་སུ་མེད་པའི་ཆོས་སྒྲ་སྒྲོགས་པ། གཡོན་པས་ཐོད་པ་བདུད་རྩིས་གང་བ་བསྣམས་པ་དེ་ལྟ་བུའི་ལམ་དེ་ཉིད་དུ་ཉམས་སུ་བླངས་པས་བདག་རྒྱུད་ལ་བདེ་ཆེན་གྱི་ཡེ་ཤེས་སྐྱེ་བ་མཚོན་པ་ཡིན།
ཞེས་གསུང་ངོ༌། ། དེ་དག་ཀྱང་སྔར་ནས་ལས་བསགས་པའི་ཚུལ། གསོག་པ་པོའི་གང་ཟག བསགས་པའི་ལས་རྣམས་ཇི་ལྟར་དུ་གསོག་པའི་ཚུལ་གསུམ་དུ་བསྒྱུར་ནས་ཉམས་སུ་ལེན། ཡེ་ཤེས་ཀྱི་ཚོགས་བསགས་བླ་མ་འོད་དུ་ཞུ་ནས་རང་ལ་བསྟིམ་པའི་རྐྱེན་གྱིས་ལུས་སེམས་རྣམས་བདེ་ཆེན་གྱི་ཡེ་ཤེས་སུ་བྱིན་གྱིས་བརླབས་ཤིང་གནས་ལུགས་དེ་ཁོ་ན་ཉིད་ལ་བློ་བཞག་པའོ། ། དེའི་སྦྱང་གཞི་བདག་གཞན་གྱི་འཆི་སྲིད་དོ། ། སྦྱངས་འབྲས་ཆོས་སྐུ་ཐོབ་པའོ། ། དེ་ལྟར་ཐུན་མོང་གི་སྔོན་འགྲོ་སྐྱབས་འགྲོ་སེམས་བསྐྱེད་རྡོ་རྗེ་སེམས་དཔའི་བསྒོམ་བཟླས། ཐུན་མོང་མ་ཡིན་པའི་སྔོན་འགྲོ་བླ་མའི་རྣལ་འབྱོར་མཎྜལ་འབུལ་ཞིང་གསོལ་བ་བཏབ་པ་རྣམས་རྟགས་མ་བྱུང་བར་དུ་འབད་ནས་ཉམས་སུ་བླང་བར་བྱ་ཞིང༌། དེ་ལ་རྟགས་ནི།
སྐྱབས་འགྲོ་རྒྱུད་ལ་སྐྱེས་ན་བློ་ཆོས་སུ་འགྲོ་ཞིང༌། བློ་སྣ་དཀོན་མཆོག་གིས་འཕྲོགས་ནས་སྲོག་དང་བྱ་དགའི་ཕྱིར་ཡང་དཀོན་མཆོག་བློས་མི་གཏོང་བ་སོགས་དང༌། སེམས་བསྐྱེད་རྒྱུད་ལ་སྐྱེས་ན། སེམས་ཅན་ཐམས་ཅད་ལ་བཅོས་མིན་གྱི་བྱམས་སྙིང་རྗེ་བསྲན་མི་བཟོད་པ་སྐྱེ་བ་སོགས་དང༌། རྡོ་རྗེ་སེམས་དཔའི་བསྒོམ་བཟླས་ལ་འབད་པས་སྡིག་པ་དག་པའི་རྟགས་རྨི་ལམ་དུ་ལུས་ལ་རྣག་ཁྲག་འཛག་པ་དང༌། འབུ་སྲིན་འཐོན་པ་དང༌། ཁྲུས་བྱས་པ་དང༌། འཕུར་བ་དང༌། གྱེན་ལ་འཛེགས་པ་རྣམས་བྱུང་ན་ལེགས་ཤིང༌། གཞན་གྱིས་མཚོན་ཆ་བསྣུན་ནས་ཁྲག་བྱུང་བ་དང༌།
རབ་བྱུང་གི་རྟེན་ལ་སྐྲ་རིང་དང་གོས་དཀར་པོ་གྱོན་པ་དང༌། ཞིང་རྨོ་བའི་ཐང་མཁན་བྱེད་པ་དང༌། མཉན་པ་བྱེད་པ་རྣམས་ངན་ངན་འདྲ་ཡང་བཟང་བ་ཡིན། རོལ་མོའི་སྒྲ་སྒྲོགས་པ་དང༌། གདུགས་དང་རྒྱལ་མཚན་བ་དན་འཕྱང་བ་རྣམས་གྲགས་ཆེ་བའི་རྟགས། ཞྭ་ཐེབ་དཀར་དམར་སྔོ་སེར་གསར་པ་གྱོན་པ་དང༌། ཆོས་འཆད་པ་དང༌། མང་པོས་བཀུར་བ་དང༌། གདན་ཁྲི་མཐོན་པོའི་སྟེང་དུ་འཛེགས་པ་རྣམས་གཞན་དོན་འབྱུང་བའི་རྟགས་ལ་སོགས་པའོ། ། མཎྜལ་འབུལ་བའི་བསོད་ནམས་ཀྱི་ཚོགས་འཕེལ་བའི་རྟགས།
ཁྲི་སྟན་མཐོན་པོ་ལ་འདུག་པ་དང༌། གཞན་གྱིས་རྫས་སྟོབས་ཆེན་འབུལ་བ་རྨི་བ་སོགས་དང་བླ་མ་ལ་སངས་རྒྱས་དངོས་ཀྱི་འདུ་ཤེས་བཅོས་མིན་སྐྱེ་བ་སོགས་མདོར་ན་ལུས་སེམས་ལས་སུ་རུང་བའི་ཤིན་སྦྱང་དང་ལྡན་པ་ཞིག་མ་བྱུང་གི་བར་དུ་སྔོན་འགྲོའི་ཆོས་རྣམས་ལ་འབད་པར་བྱ་སྟེ། འདི་རྣམས་རྒྱུད་ལ་མ་སྐྱེས་ན་དངོས་པོའི་ཏིང་ངེ་འཛིན་མི་སྐྱེ་བས་སོ། ། དྲུག་པ་བདག་ལྷར་བསྐྱེད་པ་ནི། གཞུང་ལས། དེའི་རྗེས་ལ་སྙིང་ཁར་ཟླ་བའི་དཀྱིལ་འཁོར་བསམས་ལ་དེར་ཨོཾ་སརྦ་བུདྡྷ་ཌཱ་ཀི་ནི་ཡེ་བཛྲ་ཝརྞ་ནཱི་ཡེ་ཧཱུྃ་ཧཱུྃ་ཕཊ་སྭཱ་ཧཱ། ཞེས་བྱ་བའི་སྔགས་ཀྱི་ཕྲེང་བ་ཁ་དོག་དམར་པོ། དེ་ལས་འོད་ཟེར་སྣ་ཚོགས་འཕྲོ་བ་ལུགས་ལས་བཟློག་པར་བསམ་མོ། ། དབུས་སུ་བྃ་ཡིག་གོ ། དེའི་འོད་ཟེར་གྱིས་ལས་ཐམས་ཅད་ཁྱབ་པས།
ཡོངས་སུ་དག་པ་ནས། ཞེས་གསུངས་པ་ལས། ས་སྐྱ་པ་ཆེན་པོས། རང་གི་སྙིང་ཁར་ཟླ་བའི་དཀྱིལ་འཁོར་བྃ་ཡིག་དམར་པོ། དེའི་མཐའ་མར་སྔགས་ཀྱི་ཕྲེང་བ་ཁ་དོག་དམར་པོ་གཡོན་སྐོར་དུ་བཀོད་ལ། དེ་ལས་འོད་ཟེར་བྱུང་བའི་ལུས་ཀྱི་ནང་ཐམས་ཅད་འོད་ཀྱིས་གང་སྟེ། དེས་ལུས་ངག་ཡིད་གསུམ་གྱི་སྡིག་སྒྲིབ་ཐམས་ཅད་དག་པས་ལུས་ཤེལ་སྒོང་དག་པ་བཞིན་དུ་གྱུར་པ་ལས། རྗེ་བཙུན་མའི་སྐུ་གཞུང་ནས་འབྱུང་བ་བཞིན་བསྐྱེད་ལ་གསལ་གདབ་བོ་ཞེས་གསུངས་པས། གཞི་སྦྱང་ཞིང་བསྒྱུར་བར་བྱ་སྟེ། དེ་ལ་སྦྱང་རྒྱུའི་གཞི་ནི་རང་གི་སེམས་ཉིད་གཉིས་སུ་མེད་པའི་ཡེ་ཤེས།
ཆོས་སྐུ་སྐྱེ་མེད་ཟུང་འཇུག་བརྗོད་བྲལ་དེ་ཁོ་ན་ཉིད་ཆོས་ཐམས་ཅད་ཀྱི་གནས་ལུགས་སུ་གྱུར་པའི་སྤྲོས་བྲལ་སྟོང་པ་ཉིད་འདིའི་སྟེང་ན་ཕུང་ཁམས་སྐྱེ་མཆེད་ལ་སོགས་པ་འཁོར་འདས་ཀྱི་ཆོས་ཐམས་ཅད་སེམས་ལ་བག་ཆགས་ཀྱིས་ཚང༌། ལུས་ལ་རྩ་ཡི་གེའི་ཚུལ་དུ་དོད། དེའི་སྟོབས་ཀྱིས་ཕྱི་རོལ་དུ་གནས་སྣོད་ཀྱི་འཇིག་རྟེན་བཅུད་ཀྱི་སེམས་ཅན་བསམ་གྱིས་མི་ཁྱབ་པ་ཞིག་འཆར་བ་ཡིན་ཏེ། དེ་ཡང་འོད་གསལ་དེ་བག་ཆགས་ཀྱིས་བསླད་པ་ལ་བརྟེན་ནས་མ་རིག་པ་ལངས། ཉོན་མོངས་པ་གཏི་མུག་གི། དེ་ལས་འདོད་ཆགས། དེ་ལས་ཞེ་སྡང༌། དེ་ལས་ང་རྒྱལ་དང་སེར་སྣ་ལངས་ཏེ་བར་དོའི་སྣང་བ་བསམ་གྱིས་མི་ཁྱབ་པ་ཞིག་འཆར་ལ། དེ་ནས་གང་དུ་སྐྱེ་བ་ལེན་པའི་གནས་བཞི། སྐྱེ་བ་བླང་བའི་གནས་ཀྱི་འཇིག་རྟེན།
སྐྱེ་བ་བླངས་པའི་བཅུད་ཀྱི་སེམས་ཅན་ལའང་དམྱལ་བ་ལ་སོགས་པ་འགྲོ་བ་རིགས་དྲུག རིགས་དྲུག་པོ་དེའི་ལུས་སེམས་ལ་བདེ་སྡུག་འདོད་མི་འདོད་བསམ་གྱིས་མི་ཁྱབ་པ་ཞིག་ཤར་བ་རྣམས་ནང་གི་རྟེན་དཀྱིལ་འཁོར་བཞིའི་སྟོབས་ཀྱིས་ཤར་བ་ཡིན་ཏེ། ཕྱི་རོལ་དུ་གཟུགས་སྡུག་མི་སྡུག་ཇི་སྙེད་ཡོད་པ་རྣམས་ནང་རྩའི་སྟོབས་ཀྱིས་ཤར་ཅིང༌། ཕྱི་རུ་སྒྲ་སྙན་མི་སྙན་གྱི་བྱེ་བྲག་བསམ་གྱིས་མི་ཁྱབ་པ་རྣམས་ནང་གི་ཡི་གེའི་སྟོབས་ཀྱིས་ཤར་ལ། ཕྱི་རོལ་དུ་ཚོར་བ་བདེ་སྡུག་བཏང་སྙོམས་ལ་སོགས་བསམ་གྱིས་མི་ཁྱབ་པ་རྣམས་ནང་བདུད་རྩིའི་སྟོབས་ཀྱིས་ཤར་བ་ཡིན་ལ། ཕྱི་རོལ་དུ་རྣམ་རྟོག་བསམ་གྱིས་མི་ཁྱབ་པ་རྣམས་ནང་རླུང་གི་སྟོབས་ཀྱིས་ཤར་བ་ཡིན་ལ། ཡེ་ཤེས་ཐིག་ལེ་ལས། སྟོང་པ་ལ་ནི་ཐམས་ཅད་འབྱུང༌། ། ཞེས་དང༌། སྡོམ་འབྱུང་ལས།
རྣམ་པ་སྣ་ཚོགས་དྲི་མེད་པའི། ། དཀྱིལ་འཁོར་དག་ནི་འཕྲོ་བར་སྣང༌། ། ཞེས་གསུངས། དེས་ན་ཕྱི་རོལ་དུ་ཤར་ཚད་ནང་ན་གནས། ནང་ན་གནས་ཚད་ཕྱི་རོལ་དུ་ཤར་བ་ཡིན་ཏེ། ཡེ་ཤེས་ཐིག་ལེ་ལས། ཕྱི་དང་ཕྱིའི་དོན་རྣམས་ནང་གི་དོན་གནས་ཤེས་པར་བྱའོ། ། ཞེས་དང༌། བདེ་མཆོག་རྩ་རྒྱུད་ལས། འཇིག་རྟེན་ཕྱི་རོལ་དེ་བཞིན་གནས། །
ཞེས་དང༌། ཀྱེ་རྡོར་རྩ་རྒྱུད་ལས། ཇི་ལྟར་ཕྱི་རོལ་དེ་བཞིན་ནང༌། ། ཞེས་གསུངས་སོ། ། དེས་ན་ཕྱི་རོལ་དུ་སྣང་ཚད་ནང་གི་རྟེན་དཀྱིལ་འཁོར་བཞི་ལ་ཚང་བ་ཡིན་ནོ། ། དེའང་དང་པོར་རྩ་དབུ་མ། དེ་ལས་རོ་རྐྱང་གཉིས། དེ་ལས་སྦས་པའི་རྩ་ལྔ། དེ་ལས་ཉི་ཤུ་རྩ་ལྔ། དེ་ལས་སུམ་ཅུ་རྩ་བདུན།
དེ་ལས་བསམ་གྱིས་མི་ཁྱབ་པ་གྱེས་པ་རྣམས་དང་བདུད་རྩི་ཡང་དང་པོར་དྭངས་མ། དེ་ལས་ཁུ་ཁྲག་གཉིས་དེ་ལས་ཁམས་བསམ་གྱིས་མི་ཁྱབ་པ་རྣམས་དང༌། རླུང་ཡང་དང་པོར་གནས་པ། དེ་ལས་ལྡང་འཇུག་གཉིས། དེ་ལས་རྩ་བའི་རླུང་ལྔ། དེ་ལས་རླུང་བཅུ། དེ་ལས་ཉི་ཁྲི་ཆིག་སྟོང་བསམ་གྱིས་མི་ཁྱབ་པས་སོ། ། རྟེན་དཀྱིལ་འཁོར་བཞི་པོ་དེའི་སྟོབས་ཀྱིས་ཕྱི་རོལ་སྣོད་བཅུད་ཀྱི་སྣང་བ་བསམ་གྱིས་མི་ཁྱབ་པ་དང་བཅས་པ་ཐམས་ཅད་སེམས་ཉིད་ཀྱི་རྣམ་འཕྲུལ་ཡིན་པས་དེ་དག་བློའི་ཡུལ་དུ་ངེས་པར་བྱ་བ་ནི་རྒྱ་ཆེ་བའི་སྦྱང་གཞི་ཡིན་ལ། ནང་རྩ་གསུམ་འཁོར་ལོ་ལྔ་ནི་ཟབ་པའི་སྦྱང་གཞི། སེམས་ཉིད་ལྷན་ཅིག་སྐྱེས་པ་ནི་མཐར་ཐུག་གི་སྦྱང་གཞི་ཡིན་ལ།
སྦྱོང་བྱེད་ནི་ལྷ་རྡོ་རྗེ་རྣལ་འབྱོར་མ་དབྱེ་ན་རང་སེམས་སྤྲོས་པའི་མཐའ་ཐམས་ཅད་དང་བྲལ་བ་ནི་གསང་བའི་རྡོ་རྗེ་རྣལ་འབྱོར་མ། ལྟེ་བའི་རྩ་མདུད་གྲུ་གསུམ་གྱི་ནང་མ་ལས་ཐོབ་པའི་དྭངས་མ་གཉིས་དྭངས་སུམ་དྭངས་ཀྱི་དྭངས་མ་ཁྲིག་མེར་ཏེ་གང་བའི་ཨ་ཐུང་ཤད་ཀྱི་རྣམ་པ་ཅན་ནམ་ཆོས་འདི་བའི་ཐུན་མོང་མ་ཡིན་པའི་བྃ་ཡིག་གི་རྣམ་པ་ཅན་ནང་གི་རྣལ་འབྱོར་མ། ཕྱི་རོལ་འོག་མིན་ན་བཞུགས་པའི་རྗེ་བཙུན་མ་ནི་ལྷན་ཅིག་སྐྱེས་ཀྱི་རྣལ་འབྱོར་མ། ཡུལ་ཉེར་བཞི་དང་གནས་སུམ་ཅུ་རྩ་བདུན་ན་བཞུགས་པའི་སྤྲུལ་པའི་དཔའ་བོ་དང་དཔའ་མོ་རྣམས་ཞིང་ལས་སྐྱེས་པའི་རྣལ་འབྱོར་མ། མ་མཁའ་འགྲོ་མ་ཡིན་པའི་རིགས་སུ་སྐྱེས་པ་རྣམས་ནི་ལས་ལས་སྐྱེས་པ། ཡུལ་དང་ཡུལ་གྲུ་ཐམས་ཅད་ན་གནས་པའི་བུད་མེད་ཐམས་ཅད་ནི་ལས་ལས་སྐྱེས་པའི་རྣལ་འབྱོར་མ། རང་ཉིད་རྣལ་འབྱོར་མར་བསྒོམ་པ་ནི་སྔགས་ལས་སྐྱེས་པའི་རྣལ་འབྱོར་མའོ། ། དེ་ལྟར་ན་རང་གི་སེམས་ཉིད་ཡེ་གདོད་མ་ནས་རྡོ་རྗེ་རྣལ་འབྱོར་མ་ཡིན་པ་དེ་བླ་མས་བྱིན་གྱིས་བརླབས་པའི་དུས་སུ་ཡིན་པར་ངོ་སྤྲད་རང་ཉིད་ཀྱིས་ཀྱང་ཡིན་པར་ངོ་ཤེས་ནས། དེའི་རྒྱུ་མཚན་སྦྱོང་བ་བསྐྱེད་རྫོགས་ཀྱི་ཉམས་ལེན་བྱས་པས་ཕ་རོལ་གྱི་དཔའ་བོ་དང་དཔའ་མོ་རྣམས་དབང་དུ་འདུས། དེ་རྣམས་དབང་དུ་འདུས་པས་འོག་མིན་གྱི་རྡོ་རྗེ་རྣལ་འབྱོར་མར་བྱིན་གྱིས་བརླབས།
དེས་བྱིན་གྱིས་བརླབས་པ་རང་སེམས་ལྷན་སྐྱེས་ཀྱི་རྟོགས་པ་འཆར་བས་དེ་ནི་བྱིན་རླབས་ཡས་རློབས་དང་རྟོགས་པ་མས་འཆར་ཞེས་པའི་དོན་ཏོ། ། ཚུལ་ཇི་ལྟར་སྦྱང་ན་བློ་ཡུལ་དུ་ངེས་པའི་སྦྱང་གཞི་དེ་དག་བླ་མ་འོད་དུ་ཞུ་བའི་རྐྱེན་གྱིས་བདེ་ཆེན་གྱི་ཡེ་ཤེས་སུ་བསྒྱུར། མངོན་པར་བྱང་ཆུབ་ལྔ་ནི། རང་ཉིད་རྡོ་རྗེ་རྣལ་འབྱོར་མ་བསྒོམས་པའི་སྙིང་ཆོས་འབྱུང་ཉིས་བརྩེགས་སྟོང་པར་བསྒོམ་པ་ནི་སྟོང་ཉིད་ལས་བྱང་ཆུབ་པ། དེའི་དབུས་སུ་ཟླ་བའི་དཀྱིལ་འཁོར་བསྒོམ་པ་ནི་གདན་ཟླ་བ་ལས་བྱང་ཆུབ་པ། དེའི་སྟེང་དུ་བྃ་ཡིག་སྔགས་ཕྲེང་དང་བཅས་པ་བསྒོམ་པ་ནི་གསུང་ཡིག་འབྲུ་ལས་བྱང་ཆུབ་པ། དེ་ལས་འོད་ཟེར་འཕྲོས་པས་ལུས་ཀྱི་ནང་ཐམས་ཅད་གང་བས་ཚེ་ཐོག་མེད་ནས་བསགས་པའི་སྡིག་སྒྲིབ་ཐམས་ཅད་བསྲེགས་ལུས་འོད་ཀྱི་གོང་བུ་གྲི་གུག་གི་དབྱིབས་སུ་གྱུར་པ་ནི་ཐུགས་ཕྱག་མཚན་ལས་བྱང་ཆུབ་པ། དེ་ཉིད་རྡོ་རྗེ་རྣལ་འབྱོར་མའི་སྐུར་གྱུར་པ་ནི་སྐུ་རྫོགས་པ་ལས་བྱང་ཆུབ་པ་སྟེ། མངོན་པར་བྱང་ཆུབ་པ་ལྔ་ལས་བསྐྱེད་པའོ། ། སྟོང་ཉིད་དེའི་ངང་ནས་རང་རྣལ་འབྱོར་མར་གསལ་བའི་སྙིང་གར་གནས་ལུགས་རྟོགས་པའི་ཤེས་རབ་མཚོན་པས་ཨེ་བྱུ་རུའི་མདོག་ཅན་ཉིས་བརྩེགས་ཡོངས་སུ་གྱུར་པ་ལས་ཆོས་སྐུ་རྣམ་པར་ཐར་པའི་སྒོ་གསུམ་གྱི་རང་བཞིན་ཆོས་འབྱུང་ཉིས་བརྩེགས་ཏེ་བཀའ་བརྒྱུད་པ་སོགས་ཆོས་འབྱུང་ཕྱི་མ་གསང་ཐབས།
དེའི་སྟེང་དུ་ཆོས་འབྱུང་ནང་མ་ལངས་སྟབས་སུ་བསྒོམ་པར་འདོད་ཀྱང་རང་ལུགས་ཆོས་འབྱུང་ཕྱི་མ་དེ་དྭངས་གསལ་འོད་ཀྱི་རང་བཞིན་ཅན་རྙོག་པ་མེད་པ་ལྟར་བསྒོམ། རྩེ་མོ་མདུན་ལ་བསྟན་པ་ཟུར་གཉིས་སྡེབ་ལ་བསྟན་པ། རྩ་བ་ཕྲ་བ་གསང་གནས་སུ་ཟུག་པ། གདེངས་ཀ་ཆེ་བ་གྱེན་ལ་བསྟན་པ། ཆོས་འབྱུང་ནང་མ་ཟུར་གསུམ་ཕྱི་ལ་བསྟན། ཞེས་མཁན་ཆེན་ངག་དབང་ཆོས་གྲགས་གསུང་ལ། དཔེ་ལ་ལར་ཆོས་འབྱུང་གཉིས་བརྩེགས་ཀྱི་ཕྱི་མའི་ཟུར་སྒལ་ཚིགས་ལ་བསྟན་པ། ཟུར་གཉིས་པོ་ནུ་མ་གཉིས་ཀྱི་ཐད་དུ་བསྟན་པ། ནང་མའི་ཟུར་མདུན་ལ་བསྟན་པ། ཟུར་གཉིས་སོག་པ་གཉིས་ཀྱི་ཐད་དུ་བསྟན།
དེ་གཉིས་ཀའི་མས་སྣ་གསང་གནས་སུ་ཟུག་པ། ཞེས་འབྱུང་བའི་གང་ཟག་དཔྱོད་འདིར་ཆོས་འབྱུང་ཕྱི་མས་སྣོད་ཀྱི་འཇིག་རྟེན་སྦྱངས། ནང་མས་མའི་མངལ་སྦྱངས་གསུངས། ཆོས་འབྱུང་ནང་མའི་ཁ་མཚམས་འཕེལ་ཀ་བྱེ་བའི་ཐད་དུ་མཉམ་བཞག་གི་རྣམ་པར་མི་རྟོག་པའི་ཏིང་ངེ་འཛིན་དེ་རྗེས་ཐོབ་དག་པ་འཇིག་རྟེན་པའི་ཡེ་ཤེས་མཚོན་པའི་ཕྱིར་ཟླ་བའི་དཀྱིལ་འཁོར་དཀར་བསིལ་ཉ་གང་བ། དེའི་དབུས་སུ་བྃ་ཡིག་གི་མཐར་གཡོན་སྐོར་དུ་སྔགས་ཁ་དོག་དམར་པོ་གྱེན་དུ་ལངས་པ། དེ་ཡང་བྃ་ཡིག་གི་མདུན་དུ་ཨོཾ་ཨོཾ་ཨོཾ། དེའི་འཁྲིས་སུ་སརྦ་ལོག་པ་རྦས། དེའི་འཁྲིས་སུ་བུདྡྷ་ལོག་པ་དྡྷབུ། དེའི་འཁྲིས་སུ་ཀཱི་ཌ། དེའི་འཁྲིས་སུ་ཡེ་ནཱི།
དེའི་འཁྲིས་སུ་ཛྲབ། དེའི་འཁྲིས་སུ་རྞཝ། དེའི་འཁྲིས་སུ་ཡེ་ནཱི། དེའི་འཁྲིས་སུ་ཛྲབ། དེའི་འཁྲིས་སུ་རོ་བཻ། དེའི་འཁྲིས་སུ་ཡེ་ནཱི་ཙ། དེའི་འཁྲིས་སུ་ཧཱུྃ་ཧཱུྃ་ཧཱུྃ་དང་ཊཕ་ཊཕ་ཊཕ། དེའི་འཁྲིས་སུ་ཧཱ་སྭཱ། ། ཨོཾ་དང་པོའི་རྩ་བར་སླེབ་པ་ཆོས་འབྱུང་གི་མདུན་རྒྱབ་སྤངས་པའི་གྲྭ་བཞིར་དགའ་བ་འཁྱིལ་པ་ཁ་དོག་དཀར་པོ་གཡོན་དུ་འཁོར་བ་རེ་རེ་བསམ། འདི་ནི་སྦྱང་གཞི་བར་དོའི་སྲིད་པ་སྦྱང་བ་བྱེད་པ་ཡིན་ནོ། །
སྦྱོང་བྱེད་དེ་དག་ཐམས་ཅད་འབྱུང་བཞི་རང་གི་སེམས་ཉིད་མཚོན་པའི་ཕྱིར་རང་གི་སེམས་སམ། སྡུད་བྱེད་ཀྱི་གཙོ་བོ་ལས་རྣལ་འབྱོར་མ་སོ་བདུན་འབྱུང་བ་མཚོན་པའི་ཕྱིར་དེའི་མཐར་ཡི་གེ་སོ་བདུན་གཡོན་སྐོར་དུ་འཁོར་བ། འོ་ན་རྒྱུད་དང་རྒྱ་གཞུང་དུ་ཨོཾ་གཅིག་ལས་མ་བཤད་པས། འདིར་གསུམ་འབྱུང་བ་ཇི་ལྟར་ཡིན་སྙམ་ན། མི་དབང་ཆོས་གསུམ་དུ་གྲགས་པའི་མིའི་དབང་པོ་ཨིནྡྲ་བྷུ་ཏིའི་བཤད་པ་རྗེ་བཙུན་གྱིས་ཤེས་བྱེད་དུ་མཛད་དེ། གང་དུ་རྡོ་རྗེ་ཕག་མོའི་རྩ་བའི་ལས་མ་ཚང་བ་རྣམས་འདིས་ཁ་བསྐང་བར་བྱའོ། ། ཞེས་གསུངས། དེ་དག་ཀྱང་རྟེན་དཀྱིལ་འཁོར་བཞི་ལ་གནད་དུ་བསྣུན་པ་ཡིན་ཏེ། རྩ་བསམ་གྱིས་མི་ཁྱབ་པ་ཆོས་འབྱུང་དུ་སྡུད། ཡི་གེ་བསམ་གྱིས་མི་ཁྱབ་པ་རྣམས་ཡིག་འབྲུར་སྡུད།
ཁམས་བསམ་གྱིས་མི་ཁྱབ་པ་རྣམས་ཟླ་བའི་དཀྱིལ་འཁོར། རླུང་བསམ་གྱིས་མི་ཁྱབ་པ་རྣམས་དགའ་བ་འཁྱིལ་བར་སྡུད། འདུས་པ་ཕོ་བྲང་བཞི་ལའང་གནད་དུ་བསྣུན་པ་ཡི་གེ་གོང་དུ་བརྗོད་ཟིན་ཏོ། ། འདིར་ཟླ་བ་ལ་དམར་མདངས་ཡོད་པ་ཉི་ཟླས་ཁུ་ཁྲག་ཡིག་འབྲུ་རྣམས་ཀྱིས་བར་དོའི་སེམས་ཅན་ཐམས་ཅད་བསྡམས་མངལ་སྐྱེས་སྦྱངས། ཉི་ཟླས་དྲོད་གཤེར་སྐྱེས། དེ་ཐམས་ཅད་གཅིག་ཏུ་འདྲེས་པས་སྒོང་སྐྱེས། དེ་རྡོ་རྗེ་རྣལ་འབྱོར་མར་གྱུར་པས་རྫུས་སྐྱེས་སྦྱངས། དེས་ན་གཞི་སྦྱང་བའི་གཞི་དེ་དག་ངེས་པར་བྱས་ནས། བསྒྱུར་བའི་ཚུལ་ནི་ཟླ་བ་བྃ་ཡིག་ཡིག་འབྲུ་དང་བཅས་པ་རྣམས་ལས་འོད་ཟེར་ཁ་དོག་སྣ་ལྔ་འཇའ་ཚོན་ལྟ་བུ་བུན་གྱིས་འཕྲོས། འཁོར་འདས་ཐམས་ཅད་ཚང་བའི་རང་གི་ལུས་སེམས་ལ་ཕོག་པས་ཚེ་ཐོག་མ་མེད་པ་ནས་བསགས་པའི་ནད་གདོན་སྡིག་སྒྲིབ་ཉེས་ལྟུང་བག་ཆགས་དང་བཅས་པ་རྣམ་སྨིན་གདོས་བཅས་ཤ་ཁྲག་གིས་བསྡུས་པའི་ཕུང་ཁམས་སྐྱེ་མཆེད་ཐམས་ཅད་བསྲེགས་སྦྱངས་པས་རང་གི་ལུས་ཤེལ་སྒོང་དག་པ་ལྟར་འོད་ཀྱི་གོང་བུར་གྱུར་པར་བསྒོམ་པ་ནི་གཞི་སྦྱངས་པའོ། །
དེ་ནས་བསྒྱུར་བ་ནི། གཞུང་ལས་བདག་ཉིད་བཅོམ་ལྡན་འདས་མ་རྡོ་རྗེ་ཕག་མོའི་སྐུ་ཞལ་གཅིག་ཕྱག་གཉིས་མ། སྐུ་མདོག་དམར་མོ་བསྐལ་པའི་མེ་ལྟ་བུའི་གཟི་བརྗིད་ཅན། ཕྱག་རྒྱ་ལྔས་རྒྱན་དང་ལྡན་པ། སྣ་ཚོགས་པདྨ་དང་ཉི་མའི་གདན་ལ་འཇིགས་བྱེད་དུས་མཚན་མནན་པ། ཕྱག་གཡས་ན་རྡོ་རྗེ་དང་གྲི་གུག གཡོན་ན་ཐོད་པ་དང་ཁ་ཊྭཱཾ་ག་འཛིན་པའོ། ། ཞེས་གསུངས་པའོ། ། དེ་ཡང་འོད་ཀྱི་གོང་བུ་དེ་ལས་སྐད་ཅིག་གིས་རྟེན་དང་བརྟེན་པར་བཅས་པ་ཝལ་གྱིས་བསྐྱེད་ནས་གསལ་བཏབ་ཅིང་དག་བྱ་དག་བྱེད་ངོ་སྤྲོད་པ་ནི། མ་དག་པ་སྣོད་ཀྱི་འཇིག་རྟེན།
དག་པ་མཚོན་བྱེད། ཆོས་འབྱུང་ཉིས་བརྩེགས་བསྒོམ་པ་དངོས་སུ་མེད་ཀྱང་བསྒོམ་དོན་ལ་མ་ཆད་པ་གལ་ཆེའོ། ། ཞེས་མུས་ཆེན་བུདྡྷའི་མཚན་ཅན་གྱིས་གསུངས་པའོ། ། སྤྲོ་ན་དེའི་ཕྱི་རོལ་དུའང་རྡོ་རྗེའི་ས་གཞི་དུར་ཁྲོད་བརྒྱད། དེའི་ཕྱི་རོལ་རྡོ་རྗེའི་གུར་དང་བཅས་པ་བདེ་ཀྱཻ་དང་མཐུན་ལ། དེའི་ཕྱི་རོལ་རྭ་བ་གྲུ་བཞི་པ་འགྲེང་བུར་གྱུར་པ། གུར་ལས་དཔངས་ཅུང་ཟད་དམའ་བ། དེའི་ཁ་ཁྱེར་གྱིས་མདུན་རྒྱབ་འཐབ་ར་ལྟ་བུས་བསྐོར་བའི་ནང་དུ་སྒོ་མཚམས་མ་བརྒྱད། ཤར་གྱི་གཡས་སུ་སྟེང་གི་ཁྲོ་མོ། ནུབ་ཀྱི་གཡོན་དུ་འོག་གི་ཁྲོ་མོ་རྣམས་གསལ་བཏབ།
དེའི་ཕྱི་རོལ་དུ་མེའི་འོབས་གྲུ་བཞི་པ་ཆ་ཆེན་གཅིག་དཔངས་ཆ་ཆེན་ཕྱེད་འཚུབ་ཅིང་ཚ་བ། དེའི་སྟེང་གི་བར་སྣང་ལ་མདའི་དྲྭ་བ་མདེའུའི་རྩེ་དང་ལྟག་པ་རྣམས་སྦྲེལ་བ་མདེའུ་རྩེ་ཕྱིར་བསྟན་པ་གུར་གྱི་དཔངས་དང་མཉམ་པ། དེ་དང་འོབས་ཀྱི་ཕྱི་རོལ་དུ་ཡེ་ཤེས་ཀྱི་མེ་ཁ་དོག་ལྔ་གཡོན་སྐོར་དུ་འབར་བ་མེའི་རྩེ་མོ་ཤིན་ཏུ་མཐོ་བ་རབ་ཏུ་ཚ་བར་བསམ། ཁ་ཁྱེར་གྱི་སྒོ་མཚམས་མ་རྣམས་ལ་དེ་འདྲ་བ་དཔག་མེད་སྤྲོས། གནོད་བྱེད་ཐམས་ཅད་བཀུག་འོབས་ཀྱི་ཕྱིའི་མཐར་བཀོད། སླར་ཡང་ཁྲོ་མོ་དེ་རྣམས་ལས་སྟོད་ཁྲོ་བོ་བཅུའི་རྣམ་པ་སྨད་ཕུར་བུའི་རྣམ་པ་ཅན་དཔག་མེད་སྤྲོས། གནོད་བྱེད་རྣམས་ཀྱི་སྤྱི་བོ་ནས་རྐང་མཐིལ་གྱི་བར་བཀས་ཕོ་གཡོན་མོ་གཡས་ཡིན། དེ་ལྟར་བྱས་པ་ཐམས་ཅད་ཀྱིས་རྣམ་ཤེས་ཆོས་དབྱིངས་སུ་བསྒྲལ་ཤ་རུས་རྣམས་འོབས་ནང་དུ་འཕང་ཁྲོ་བོ་ཁྲོ་མོ་རྣམས་རང་ལ་བསྟིམ། ཆོས་འབྱུང་གི་ནང་དུ་སྣ་ཚོགས་པདྨ་ཡུ་བ་ཁྲུ་གང་བ་སྟེང་འོག་གི་པད་འདབ་བཅུ་དྲུག་ཟེའུ་འབྲུ་ལ་ཆ་ཆེན་གཅིག་འདབ་མ་རྣམས་ལ་ཆ་ཆེན་ཕྱེད་ཕྱེད་འོག་གི་འདབ་མ་རྣམས་ཐུར་དུ་འབྱུང་ནས་ཡུ་བ་ལ་བཀབ་པའི་ཚུལ་དུ་ཡོད་པར་བསམ། ཞེས་ཟིན་བྲིས་ལས་འབྱུང་ངོ༌། །
འདི་ཉིད་ལམ་བསྡུས་པའི་སྐབས་ཡིན་པས་སྲུང་འཁོར་འདི་ཉིད་མེད་ཀྱང་འགལ་བ་ཆེར་མེད་ལ། འདི་ལྟར་བྱུང་ན་ཤིན་ཏུ་ལེགས་ལ་སྲུང་འཁོར་གཞལ་ཡས་ཁང་མེད་པའི་ལྷ་དཔའ་བོ་གཅིག་པ་ལ་སྣོད་ཀྱི་འཇིག་རྟེན་སྦྱོང་བྱེད་གདན་ཡིན་པར་མངོན་རྟོགས་ལྗོན་ཤིང་ལས་གསུངས་སོ། ། འདིར་ནི་སྤྲོས་པ་ལ་དགའ་ཞིང་རྒྱས་པའི་དབང་དུ་བྱས་སོ། ། གང་ལྟར་ཡང་རྒྱ་གཞུང་གི་ཕག་མོའི་སྒྲུབ་ཐབས་འགར་ཡང་སྲུང་འཁོར་ཆོས་འབྱུང་སོགས་སྣང་ངོ༌། ། བསྡུས་པ་ལྟར་ན་ཁ་ཊྭཱཾ་ག་ལ་བདེ་མཆོག་གི་རྟེན་དང་བརྟེན་པ་ཚང་ངོ༌། ། རྒྱས་པ་འོག་ཏུ་འཆད་དོ། ། མཚོན་དོན་རྣམས་དག་བྱ་དག་བྱེད་ངོ་སྤྲད་པ་ནི། པདྨ་འདམ་ལས་སྐྱེས་ཀྱང་འདམ་གྱི་དྲི་མས་མ་གོས་པ་ཞེས་འབྱུང་བ་ལྟར་སྒྲུབ་པ་པོ་འཁོར་བར་གནས་ཀྱང་འཁོར་བའི་སྐྱོན་གྱིས་མ་གོས་པའི་བརྡར་སྣ་ཚོགས་པདྨ། དེའང་སངས་རྒྱས་སེམས་ཅན་གྱི་བཅུད་ལས་སྐྱེས་ཀྱང་ཉོན་མོངས་པའི་དྲི་མས་མ་གོས་པ་ཞེས་བྱ་བ་ལྟར་རོ། ། པདྨའི་ཟེའུ་འབྲུའི་སྟེང་དུ་རང་བཞིན་གྱི་འོད་གསལ་བ་མཚོན་པ་དང༌།
བྱང་ཆུབ་སེམས་ཀྱི་མྱུ་གུ་འཕེལ་ཞིང་སྨིན་པའི་རྟགས་སུ་ཉི་མ། ཡང་ན་ཐབས་སྙིང་རྗེ་མཚོན་པས་པདྨ། གནས་ལུགས་རྟོགས་པའི་ཤེས་རབ་མཚོན་པས་ཉི་མའོ། ། དེའི་སྟེང་དུ་འཇིགས་བྱེད་ནག་པོ་གཡས་ཌཱ་མ་རུ་དང་གྲི་གུག གཡོན་ཐོད་པ་དང་ཁ་ཊྭཱཾ་ག་བཟུང་བ་མགོ་བོ་གཡོན་ཕྱོགས་སུ་བསྟན་པ་ཞེ་སྡང་ཕྲག་དོག་སྐྱེ་བའི་གཟུང་འཛིན་སྐྱེད་བྱེད་ཀྱི་གནས་ཡིན་པས་མགོ་བོ་སྙིང་ཁའི་ཐད་དུ་རྒྱབ་ཏུ་བལྟབས་ནས་དཔྲལ་བ་ནས་ཇིར་མནན་པ། དེ་ཡང་སྙིང་ཁ་ཞེ་སྡང་སྐྱེ་བའི་གནས་དང་དཔྲལ་བ་ཕྲག་དོག་སྐྱེ་བའི་གནས་ཡིན་པས་དེ་ཉིད་ཞབས་གཡོན་པས་མནན་པའོ། ། ཞབས་གཡས་པས་དུས་མཚན་མ་དམར་མོ་གྲི་གུག་དང་ཐོད་པ་བཟུང་བ་འདོད་ཆགས་སྐྱེ་བའི་གནས་ནུ་མའི་སྟེང་ནས་མགོ་བོ་གཡས་སུ་བསྟན་པའོ། ། དེ་ཡང་ངེས་བརྗོད་ལས། འཇིགས་བྱེད་དང་ནི་དུས་མཚན་དག ། ཆགས་པ་ཞེ་སྡང་ཞབས་ཀྱིས་མནན། །
ཞེས་གསུངས། དེ་ཡང་ཇི་ལྟར་ཞེ་ན། ཞབས་གཡོན་འདོད་ཆགས་རྣམ་པར་དག་པས་ཞེ་སྡང་གི་ངོ་བོ་འཇིགས་བྱེད་དང༌། གཡས་པས་ཞེ་སྡང་རྣམ་པར་དག་པས་འདོད་ཆགས་ཀྱི་ངོ་བོ་དུས་མཚན་མནན་པའོ། ། འདི་མ་ཤི་བ་ཡིན་པ་ཇོ་བོ་རྗེས་བཤད་གསུངས་སོ། ། དེས་ན་དབང་ཕྱུག་ལ་སོགས་པ་འཇིག་རྟེན་པའི་ཆེན་པོ་རྣམས་འདུལ་བ་མཚོན་པའོ། ། དེ་གཉིས་ཀྱི་སྟེང་དུ་རང་ཉིད་རྡོ་རྗེ་རྣལ་འབྱོར་མ་དམིགས་པ་མེད་པའི་སྙིང་རྗེ་ཆེན་པོས་སེམས་ཅན་ལ་རྗེས་སུ་ཆགས་པ་མཚོན་པའི་བརྡར་སྐུ་མདོག་པདྨ་རཱ་ག་ལྟར་དམར་ཞིང་གདུག་པ་ཅན་ཚར་གཅོད་པས་བ་སྤུའི་བུ་ག་ཐམས་ཅད་ནས་འོད་ཟེར་དམར་པོ་འཕྲོ་ཞིང་བསྐལ་པའི་མེ་ལྟར་དྲག་ཅིང་གཟི་བརྗིད་འབར་བ་སྟེ། ཨ་བྷི་དྷ་ན་ལས། དེ་ནས་གཞན་ཡང་བཤད་བྱ་བ། ། ཕག་མོ་ཡི་ནི་སྒྲུབ་པ་མཆོག །
བསྒོམ་པའི་བདག་ཉིད་བསྒོམ་པར་བྱ། ། སྐུ་ནི་ཉི་མ་བརྒྱ་ཡི་གཟི། ། སྐུ་མདོག་གཟི་བརྗིད་དང་མཚུངས་པ། ། མེ་ཏོག་བདྡྷུ་ཀ་ལྟ་བུ། ། ཞེས་གསུངས་སོ། ། ཉོན་མོངས་པའི་སྒྲིབ་གཡོགས་དང་བྲལ་བ་མཚོན་པས་སྐུ་གཅེར་བུ། ཆོས་ཐམས་ཅད་དེ་བཞིན་ཉིད་དུ་རོ་གཅིག་པའི་བརྡར་ཞལ་གཅིག བདེན་པ་གཉིས་ཐུགས་སུ་ཆུད་པའི་བརྡར་ཕྱག་གཉིས་མ། ང་རྒྱལ་ལ་སོགས་འཁོར་བའི་སྐྱོན་ཐམས་ཅད་གཅོད་པའི་བརྡར་ཕྱག་གཡས་པས་རྡོ་རྗེ་གྲི་གུག་ནི། སྤྱིར་རྡོ་རྗེ་ཞེས་བྱ་བ་ཙམ་གྱི་དབང་དུ་བྱས་ན།
ཆོས་ཉིད་ཀྱི་རྡོ་རྗེ། མཚན་པའི་རྡོ་རྗེ། ཐབས་སམ་གསང་བའི་རྡོ་རྗེ། རྫས་ཀྱི་རྡོ་རྗེ་སྟེ་བཞིའོ། ། དང་པོ་ནི། མཚན་རྟོག་འཇོམས་པའི་ཡེ་ཤེས་སྟོང་ཉིད་རྡོ་རྗེ་སྟེ་གསང་སྔགས་རྡོ་རྗེ་ཐེག་པའི་ལམ་གྱི་སྙིང་པོའོ། ། རྡོ་རྗེས་མཚོན་དོན་དེ་ལྟར་ཡིན་ལ། འདིར་ནི་དེ་ལྟ་བུའི་རྡོ་རྗེ་ཕྱེད་པས་ཡུ་བ་བྱས་པའི་གྲི་གུག་སོར་བརྒྱད་དམ་བཅུ་གཉིས་པ་གུག་པའི་ཕྱོགས་སུ་རྩེ་མོ་ཅུང་ཟད་གུག་པ་རྡོ་རྗེས་མཚན་པའི་གྲི་གུག་ཐུར་དུ་བརྐྱངས་ནས་འོག་འཁོར་བའི་ཕྱོགས་ལ་འཇོལ་ཐབས་སུ་བསྣམས་པ་ནི་བདག་ཏུ་འཛིན་པའི་དགྲ་བོ་རང་གིས་གནོད་ཅིང་གཞན་གཅོད་པར་མཚོན། དེ་ཡང་གཞུང་ལས། རྡོ་རྗེ་དང་གྲི་གུག་ཅེས་གསུངས་ཀྱང༌།
ཕྱག་ལེན་ལ་ཡེ་ཤེས་ལྔར་མཚོན་པའི་བརྡར་རྡོ་རྗེ་རྩེ་ལྔ་པ་ཕྱེད་པས་མཚན་པའི་གྲི་གུག་མཛད་དོ། ། བདེ་ཆེན་གྱི་ཡེ་ཤེས་མཁའ་སྤྱོད་ཀྱི་གོ་འཕང་བརྙེས་པའི་བརྡར་གཡོན་པ་ཟླ་བ་ལྟར་དཀར་བའི་ཐོད་པ་བདུད་རྩིའི་རང་བཞིན་ཁྲག་གིས་གང་བ་སྟེང་གི་ཕྱོགས་སུ་བཟུང་སྟེ་ཞལ་གྱེན་དུ་ཕྱོགས་པས་རྒྱུན་མི་འཆད་པར་གསོལ་བ། རང་ཉིད་ཤེས་རབ་མ་ཡིན་པའི་བརྡར་ཞལ་གཡོན་དུ་ཕྱོགས་པ། ཐབས་ཧེ་རུ་ཀ་དང་མི་འབྲལ་བའི་བརྡར་ཕྲག་པ་གཡོན་པ་ཁ་ཊྭཱཾ་ག་ནི། ཁ་ཞེས་པ་ནམ་མཁའ་ཡིན་ལ། ཊྭཱཾ་ག་ཞེས་པ་ཀེང་རུས་སམ་དབྱུག་ཏོ་སྟེ་ནམ་མཁའི་དབྱུག་པ་ཞེས་པ་གཞི་ལམ་འབྲས་བུ་ཆོས་ཐམས་ཅད་མཚོན་པས་ལུས་ཚད་དང་མཉམ་པ་མདོར་ན་འཁོར་ལོ་བདེ་མཆོག་གི་གསང་བ་གསུམ་གྱི་ཟབ་གནད་ཐམས་ཅད་མཚོན་པས་ཡུ་བ་དཀར་པོ་བརྒྱད་གཞོགས་སུ་བྱས་པས་འཕགས་ལམ་བརྒྱད་མཚོན། རྩ་བ་ལ་རྡོ་རྗེ་རྩེ་ལྔ་པ་ཕྱེད་པས་མཚོན་པ་འགྲོ་བ་རྒྱུད་ལྔ་མཚོན། གྱེན་དུ་འཕེལ་ཀ་ཆེ་བ་ནི་ཡོན་ཏན་གོང་ནས་གོང་དུ་འཕེལ་བ་མཚོན། དེས་འགྲོ་བ་རྒྱུད་ལྔ་སྐུ་གསུམ་གྱི་སར་འདྲེན་པ་མཚོན་ནོ། ། དེ་ཡོངས་སུ་འགྲོ་བའི་ལམ་ནི།
ཚོགས་སྦྱོར་སོགས་ཡིན། འདིར་སེམས་ཅན་འཁྲུལ་པའི་ལམ་རྒྱུད་ལྔ་སྟེ། རྨི་ལམ་གྱི་ལམ་དང༌། བག་ཆགས་ཀྱི་ལམ་དང༌། ལས་ཀྱི་མཐའི་ལམ་དང༌། འཁྲུལ་འཁོར་མ་ངེས་པའི་ལམ་དང༌། རྒྱུ་དང་འབྲས་བུ་སོ་སོར་མ་ངེས་པའི་ལམ་དང་ལྔ་ནས་སོ། ། ཡང་ལམ་རྒྱུད་ལྔ་ནི་ངན་སོང་གསུམ་ལྷ་མི་ཟུང་གཅིག་སྟེ། རྒྱ་རོལ་ལས། སྲེད་སྲིད་མ་རིག་དབང་གིས་སྐྱེ་བོ་རྣམས། །
མི་དང་ལྷ་གནས་ངན་སོང་རྣམ་གསུམ་པོ། ། འགྲོ་བ་ལྔ་པོ་དག་ཏུ་མི་མཁས་འཁོར། ། ཞེས་སོ། ། རྩེ་མོར་སྣ་ཚོགས་རྡོ་རྗེའི་ཁར་བུམ་པ། དེའི་ཁར་ཐོད་པ་སྐམ་རློན་འདྲེས་མ་གསུམ་མམ་ཡང་ན་སྐམ་པོ་གསུམ་བརྩེགས་པའི་ཁར་རྡོ་རྗེ་རྩེ་ལྔ་པ་དྲང་པོས་མཚན་པ། ཐབས་སྙིང་རྗེ་ཆེན་པོ་དང་གནས་ལུགས་རྟོགས་པའི་ཤེས་རབ་ཟུང་དུ་ཆུད་པ་ལ་བརྟེན་ནས་སེམས་ཅན་གྱི་དོན་དཔག་མེད་བསྒྲུབ་པ་མཚོན། ཁ་ཊྭཱཾ་ག་ལ་ཌཱ་མ་རུ་དང་དྲིལ་བུ་དང་འཕན་རྩེ་གསུམ་པ་འཕྱང་བཞིན་པ་དང་རྩ་བ་མདུན་ལ་བསྟན་པ། རྩེ་མོ་རྒྱབ་ལ་བསྟན་པ་ཕྲག་པ་ལ་བཀལ་བའི་ཚུལ་གྱིས་འཛིན་པའི་གྲུ་མོར་འཛིན་པ་ཡང་མུས་ཆེན་གྱིས་བཤད། ཡང་ཁ་ཊྭཱཾ་གས་ལྷ་སྐུ་ཌཱ་མ་རུ་དང་གཡེར་ཁས་གསུང༌། འཕན་རྩེ་གསུམ་པས་ཐུགས་རྣམ་པར་ཐར་པའི་སྒོ་གསུམ་མཚོན་པས་ཡབ་ཀྱི་སྐུ་གསུང་ཐུགས་མཚོན།
མས་ཀྱི་རྡོ་རྗེ་ཕྱེད་པས་སྲུང་འཁོར་རྐང་གི་བརྒྱད་གཞོགས་དུར་ཁྲོད་བརྒྱད། སྣ་ཚོགས་རྡོ་རྗེ་གཞལ་ཡས་ཁང༌། ཐོད་པ་སྐམ་རློན་རྙིད་གསུམ་ནི་སྐུ་གསུང་ཐུགས་ཀྱི་འཁོར་ལོ། བུམ་པ་ནི་བདེ་ཆེན་འཁོར་ལོ། སྟེང་གི་རྡོ་རྗེ་ཕྱེད་པ་ནི་ཏོག་ཡིན་ནོ། ། རྟེན་དཀྱིལ་འཁོར་དུ་མ་ཟད་བརྟེན་པ་ལྷ་ཡང་ཚང་སྟེ། སྟེང་གི་རྡོ་རྗེ་ཕྱེད་པ་བཅོམ་ལྡན་འདས་ཡུམ་ནི་རྗེ་བཙུན་མ་ཉིད་དངོས་སུ་སྣང་བ། བུམ་པས་སྙིང་པོའི་རྣལ་འབྱོར་མ་བཞི་བུམ་ཐོད་དང་བཅས་པ། མི་མགོ་གསུམ་གྱིས་ཐུགས་གསུང་སྐུའི་དཔའ་བོ་དང་དཔའ་མོ་བཞི་བཅུ་རྩ་བརྒྱད། སྣ་ཚོགས་རྡོ་རྗེ་ནི་དམ་ཚིག་འཁོར་ལོའི་རྣལ་འབྱོར་མ་བརྒྱད་ཡིན་ནོ། །
ཡང་སྣ་ཚོགས་རྡོ་རྗེ་ཕྲིན་ལས་སྣ་ཚོགས་པས་སེམས་ཅན་གྱི་དོན་བྱེད་པས་སྤྲུལ་སྐུ་མཚོན། བུམ་པ་ནི་བདེ་བ་ཆེན་པོ་སྟེ་ལོངས་སྐུ་མཚོན། ཐོད་པ་སྐམ་པོ་གསུམ་ནི་རྣམ་ཐར་སྒོ་གསུམ་གྱི་རང་བཞིན་ཆོས་སྐུ་མཚོན། སྟེང་གི་རྡོ་རྗེ་རྩེ་ལྔ་པ་ནི་སྐུ་གསུམ་པོ་རེ་རེ་ཡང་ཡེ་ཤེས་ལྔ་ལྔའི་བདག་ཉིད་ཅན་ཡིན་ནོ། ། དེ་དག་ནི་ཐུགས་ཀྱི་གསང་བ་མཚོན་ལ། ཌཱ་མ་རུ་དང་དྲིལ་བུས་ནི་གསུང་གི་གསང་བ་བསམ་གྱིས་མི་ཁྱབ་པ་དང༌། འཕན་གྱིས་ནི་སྐུའི་གསང་བ་བསམ་གྱིས་མི་ཁྱབ་པ་མཚོན་གསུངས། བཤད་པ་གཞན་ཡང་ཁ་ཊྭཱཾ་ག་རང་གི་ལུས་ཚད་དང་མཉམ་པ་ཆོས་ཐམས་ཅད་རང་བཞིན་གྱིས་རྣམ་པར་དག་ཅིང་ཁ་དོག་གང་དུའང་བསྒྱུར་རུང་བའི་བརྡར་དཀར་པོའོ། ། འཁོར་བའི་རྩ་ཕྲ་བའི་བརྡར་རྩ་བ་ཕྲ་བའོ། ། ཡང་སྣ་ཚོགས་རྡོ་རྗེའི་བུམ་དབང༌།
བུམ་པས་གསང་དབང༌། ཐོད་སྐམ་གསུམ་གྱིས་ཤེས་རབ་དབང༌། སྟེང་གི་རྡོ་རྗེ་རྩེ་ལྔ་པས་དབང་བཞི་པ་མཚོན། འདིར་རྒྱས་པར་བཤད་ན་མཐའ་ཡས་མོད། དོན་ཧྲིལ་གྱིས་བསྡུ་ན་མཆོག་ཏུ་མི་འགྱུར་བ་བདེ་བ་ཆེན་པོའི་བརྡ་སྟེ་ནང་དུ་རིག་སྟོང་ཟུང་འཇུག་གོ ། གཟིགས་པར་བྱ་བའི་གནས་ཁམས་གསུམ་ལ་གཟིགས་ཤིང༌། མཁྱེན་རབ་བྱ་བ་དུས་གསུམ་གཅིག་ཆར་དུ་མཁྱེན་པ། བསྙེས་པར་བྱ་བ་སྐུ་གསུམ་གྱི་གོ་འཕང་བསྙེས་པར་མཚོན་པས་སྤྱན་གསུམ། བདག་འཛིན་གྲོལ་བར་མཚོན་པས་དབུ་སྐྲ་ནག་པོ་མ་འཛིངས་ཤིང་མ་མདུད་པ་སིལ་བུར་གྱུར་པ་སྐུ་སྐེད་ཡན་ཆད་ཁེབས་པ་སྟེ་ཀུན་འཛིན་གྱི་རྟོག་པའི་མདུད་པ་ཐམས་ཅད་གྲོལ་བའི་བརྡའོ། ། ཉོན་མོངས་ལྔ་སྤངས་ཡེ་ཤེས་ལྔ་མཚོན་པའི་བརྡར་ལྟག་པར་གཉེར་མ་གསུམ་མགུལ་པ་གཉིས་སུ་གཉེར་མ་རེ་རེ་ཡོད་པ།
ཡེ་ཤེས་ལྔའི་རྒྱལ་བ་རིགས་ལྔ་མཚོན་པས་མི་མགོ་སྐམ་པོ་ལྔའི་དབུ་རྒྱན་དེ་ཡང་ལེབ་མོ་སོར་ལྔ་པ་རྒྱ་ཚོས་ཀྱིས་ཁ་མིག་བཟོས་པ་རེ་རེའི་སྟེང་དུ་གསེར་ལ་སོགས་པ་རིན་པོ་ཆེའི་རྩེ་ཕྲན་གྱི་དབུས་སུ་རིགས་ལྔའི་ཕྱག་མཚན་དང་བཅས་པ་རིན་པོ་ཆེའི་འཁྱུད་མོའམ་རུས་པའི་འཁྱུད་མོས་སྟེང་འོག་གཉིས་ན་གསུམ་གཤིབས་རེ་རེའི་བར་ན་གཉིས་གཤིབས་དང་བཅས་པས་བརྒྱན་པ། ཐོད་སྐམ་འདིའི་ཚད་ལ་རྗེ་ངག་དབང་ཆོས་གྲགས་ཀྱི་ཁྲིད་ཡིག་ཏུ་སོར་བཅུ་གཉིས་པ་ཞེས་བྱུང་བས་མཐེབ་སོར་ལྔ་ལ་མཛུབ་མོའི་རྩེ་སོར་ཉི་ཤུ་བྱས་པའི་བཅུ་གཉིས་སམ། ཡང་ན་མཐེའུ་ཆུང་གི་བཅུ་གཉིས་ཏེ་མཚོན་དོན་རྟེན་འབྲེལ་བཅུ་གཉིས་སོ་ཞེས་གསུངས་ཏེ་ད་དུང་དཔྱད་དོ། ། ནང་གི་ཁམས་ཨཱ་ལི་ཀཱ་ལི་ལྔ་བཅུ་དག་པའི་བརྡར་མི་མགོ་སྐམ་པོ་ལྔ་བཅུ། ཡེ་ཤེས་ཀྱི་སྣང་བ་ལས་གྲུབ་པའི་རོ་སྐྲའི་ཐག་པ་ལ་བརྒྱུས་པའི་དོ་ཤལ་ཕྲག་པ་ནས་བརླའི་བར་འཕྱང་བ། ཡུམ་ལ་ཐོད་སྐམ་ལྔ་བཅུའི་དོ་ཤལ་བྱས་པའི་དོན་ནི་ཡུམ་ཤེས་རབ་བྱང་སེམས་དམར་པོའི་རང་བཞིན་ཡིན་པ་ཐོད་སྐམ་གྱིས་བྱང་སེམས་དཀར་པོ་མཚོན་པས་བརྒྱན་པའོ། ། ཐབས་དང་མི་འབྲལ་བར་མཚོན་པས་ཐལ་བ་དང་མཆོད་ཕྱིར་ཐོགས་ཤེས་རབ་མཚོན་བྱེད་ཡིན་ལ། དེས་ན་རང་ཉིད་སྟོང་ཉིད་ཀྱི་ངོ་བོ་ཡིན་པའི་ཕྱིར་དེ་གཉིས་སྤངས་པའི་ཕྱག་རྒྱ་ལྔས་བརྒྱན་པ། དེ་དག་ཀྱང་སྤྱི་བོར་རྩ་འདབ་སོ་གཉིས་མཚོན་པའི་བརྡར་རུས་པའི་འཁོར་ལོ་དྲྭ་མིག་སུམ་ཅུ་སོ་གཉིས་པ། སྐྲ་ཐམས་ཅད་དྲྭ་མིག་ནང་ནས་ཡར་དྲངས་པ།
དེའི་མཐར་ཐོད་སྐམ་གྱི་དྲྭ་བ་དྲྭ་ཕྱེད་སོར་གཉིས་ཙམ་དང་སྣ་ལྟག་གཉིས་རྣམས་སུ་ཅུང་ཟད་འཕྱང་བའི་མཐའ་རྣམས་སུ་དྲིལ་ཆུང་དང་བཅས་པ་སྟེ་སྤྱི་བོའི་འཁོར་ལོས་བསམ་གཏན་མཚོན། སྙན་གཉིས་ལ་རུས་པའི་ཨ་ལོང་ཉིས་བརྩེགས་རུས་ཐུང་དང་བཅས་པ་མཐའ་རྣམས་སུ་ནོར་བུ་མིག་གསུམ་པ་རེ་རེས་བརྒྱན་པ་དེས་བཟོད་པ་མཚོན། ནང་གི་རྩ་འདབ་བཅུ་དྲུག་མཚོན་པའི་བརྡར་མགུལ་རྒྱན་རུས་པའི་གཞུང་གསུམ་དྲྭ་མིག་བཅུ་དྲུག་དྲིལ་ཆུང་སོགས་གོང་དང་འདྲ། དེས་སྦྱིན་པ་མཚོན། ཡན་ལག་རྣམས་ལ་རུས་པའི་གཞུང་གསུམ་གསུམ་དྲྭ་བ་དྲྭ་ཕྱེད་དྲིལ་ཆུང་དང་བཅས་པ། དཔུང་རྒྱན་དང་ལག་གདུབ་གཉིས་དྲྭ་ཕྱེད་ཁ་སྤྲོད། ཞབས་ཀྱི་དྲྭ་ཕྱེད་དྲིལ་ཆུང་རྣམས་ཐུར་དུ་འཕྱང་བ་དེ་དག་གིས་ཚུལ་ཁྲིམས་མཚོན། ལྟེ་བར་རང་གི་རྩ་འདབ་དྲུག་ཅུ་རྩ་བཞི་མཚོན་པའི་བརྡར་འོག་པགས་སམ། སྨད་རྒྱན་ནམ་སྐེ་རགས་ཞེས་བྱ་བ་ནི་རུས་པའི་གཞུང་གསུམ་བར་ན་ཉིས་གཤིབས་ཀྱིས་བསྡམ་པ་དྲྭ་མིག་དྲུག་ཅུ་རྩ་བཞི། དྲྭ་ཕྱེད་དྲིལ་ཆུང་རིང་བ་རྣམས་བོལ་གང༌།
དེ་ལས་ཐུང་བ་རྣམས་པུས་མོ་དང༌། དེ་ལས་ཐུང་བ་རྣམས་དཔྱི་མགོར་སླེབ་པའོ། ། དེས་བརྩོན་འགྲུས་ཀྱི་ཕ་རོལ་ཏུ་ཕྱིན་པ་མཚོན་ཏེ། བདེ་མཆོག་རྩ་རྒྱུད་ལས། ཕ་རོལ་ཕྱིན་དྲུག་རྒྱན་དྲུག་སོགས། ་་་་་ སེམས་དཔའ་ཆེན་པོའི་དངོས་སློབ་བློ་གྲོས་རིན་ཆེན་པའི་ཀྱཻ་རྡོར་མངོན་རྟོགས་བཤད་པ་རྒྱན་དྲུག་ནི། ལུས་མཐའ་དག་ལ་ཐལ་ཆེན་གྱི་རྒྱའམ། མཆོད་ཕྱིར་ཐོགས་ཀྱི་སྙིང་ཁའི་ཐད་དུ་པདྨ་འདབ་བརྒྱད་བྱས་པ་ནི་སྙིང་ཁའི་རྩ་འདབ་བརྒྱད་མཚོན། དཔེའམ་ཚངས་སྐུད་དམ། དེ་གསུམ་གང་རུང་གིས་ཀྱང་རྒྱན་དྲུག་གི་གོ་ནི་ཆོད།
ཡུམ་ལ་ནི་རྒྱན་དྲུག་པ་མི་དགོས་ཏེ། ཤེས་རབ་ཀྱི་ཕ་རོལ་ཏུ་ཕྱིན་མའི་རང་བཞིན་ཡིན་པའི་ཕྱིར། ། ཞེས་སོ། རྡོ་རྗེ་རྣལ་འབྱོར་མ་རང་ཤེས་རབ་ཀྱི་ངོ་བོ་ཡིན་པས་སེ་རལ་ཁ་དང་ཐལ་ཆེན་གྱི་རྒྱ་མི་དགོས་གསུངས། དེའི་སྤྱི་གཙུག་ཏུ་རང་ཆས་སུ་རིགས་བདག་རྣམ་སྣང་ཧེ་རུ་ཀ་དཀར་པོ་ཞལ་གཅིག་ཕྱག་གཉིས་ཀྱིས་འཁོར་ལོ་དང་དྲིལ་བུ་ཐུགས་ཀར་བསྣོལ་ནས་འཛིན་པ། ཞབས་གཡས་བསྐུམ་གཡོན་བརྐྱང་ངམ་གཡས་བརྐྱང་གཡོན་བསྐུམ་དུའང་བཤད་འདུག་པས་ལེགས་པ་འདྲའོ། ། རྒྱན་ལ་རུས་པ་དང་རིན་པོ་ཆེ་གཉིས་ཀ་བཤད་འདུག་པས་དཔྱད་དོ། ། ཡེ་ཤེས་ཀྱི་མེ་འབར་བའི་དབུས་ན་བཞུགས་པ། ལེགས་པར་གསལ་བཏབ་བོ། ། སྒྲུབ་ཐབས་སྙིང་པ་འགའ་རེར་རིགས་བདག་གི་གསལ་ཁ་མེད་པ་བླ་མ་རང་ལ་བསྟིམ་པ་དེས་འཐུས་པར་མཛད།
རྒྱས་པར་རྣམ་སྣང་ལ་ཡུམ་སངས་རྒྱས་སྤྱན་མ་གྲི་ཐོད་འཛིན་པ་དང་མཉམ་པར་སྦྱོར་བ་སྣང༌། དེའང་རིགས་བདག་རང་ཆས་དང་དབང་བསྐུར་ནས་རྒྱས་འདེབས་པ་གཉིས་ཏེ། སྦྱང་གཞི་ལ་རྒྱལ་པོའི་བུ་ལྟ་བུ་རྒྱལ་སྲིད་ལ་དབང་མ་བསྐུར་བ་མཆོད་ཡུལ་དུ་མི་འགྱུར་བ་ཞིག་དང་སྐྱེས་ཙམ་ཉིད་ནས་ཡུལ་གཞི་སོགས་ལ་དབང་བའི་རིགས་ཏེ་ལུགས་གཉིས་འབྱུང་བའི་ཕྱི་མ་དང་བསྟུན་ནས་རང་ཆས་སུ་བསྒོམ་པ་སྟེ། ངག་འདོན་ལ་མེད་པ་རྣམས་སུ་བསམ་བྱ་ལ། དེ་ལྟ་བུའི་རིགས་བདག་ནི་མ་ཆད་པར་ཤིན་ཏུ་གལ་ཆེ་སྟེ། ཆོས་ཀྱི་རྗེ་ས་སྐྱ་པཎྜི་ཏས། བསྐྱེད་པའི་རིམ་པའི་མཐར་ཐུག་ལ། ། དབུ་རྒྱན་ལ་ནི་རིགས་བདག་འབྱུང༌། ། རིགས་བདག་དེ་ནི་བླ་མ་ཡིན། ། འདི་ནི་གལ་ཏེ་འཆོལ་གྱུར་ན། །
དངོས་གྲུབ་མེད་པར་རྒྱུད་ལས་གསུངས། ། ཞེས་གསུངས་པས། རང་གི་རྣལ་འབྱོར་མའི་བྱིན་རླབས་ཐོབ་པའི་བླ་མ་དེ་ཉིད་དང་གཞན་ཡང་ཆོས་འབྲེལ་ཐོབ་པའི་བླ་མ་ཐམས་ཅད་དང་ངོ་བོ་དབྱེར་མེད་དུ་ཤེས་དགོས་སོ། ། ཕྱི་ནང་གི་གདོན་བགེགས་ཐམས་ཅད་བསྲེག་པར་མཚོན་པས་རང་གི་སྐུ་ལས་སྐྱེས་པའི་ཡེ་ཤེས་མེ་དཔུང་ཆེན་པོའི་དབུས་ན་བཞུགས་པ། བདུད་བཞི་སྐྲོད་པར་བྱེད་པའི་བརྡར་མཆེ་བ་བཞི་གཙིགས་པ། བདེ་ཆེན་གྱི་ཡེ་ཤེས་རྒྱས་པའི་བརྡར་ནུ་འབུར་གཉིས་དམ་ཞིང་རྒྱས་པ། དགའ་བ་བཅུ་དྲུག་རྒྱས་པའི་བརྡར་གཞོན་ནུ་ལོ་བཅུ་དྲུག་ལོན་པའི་ན་ཚོད་ཅན། ཐབས་དམིགས་པ་མེད་པའི་སྙིང་རྗེ་ཆེན་པོས་སེམས་ཅན་ཐམས་ཅད་རྗེས་སུ་འཛིན་པའི་བརྡར་ཞབས་གཡས་བརྐྱང་པས་མྱང་འདས་ཀྱི་མཐའ་དུས་མཚན་མ་མནན་པ། གནས་ལུགས་རྟོགས་པའི་ཤེས་རབ་ཆེན་པོས་འཁོར་བའི་ཕྱོགས་སུ་མ་ལྷུང་བའི་བརྡར་ཞབས་གཡོན་བསྐུམ་པས་འཁོར་བའི་མཐའ་འཇིགས་བྱེད་མནན་པའོ། ། འདི་གཉིས་གནོན་ཚུལ་རྒྱས་པར་གདན་གྱི་སྐབས་སུ་བཤད་པ་ལྟར་རོ། །
མཐའ་གཉིས་སྤངས་ནས་མི་གནས་པའི་མྱང་འདས་སུ་བསྒྲུབ་པའོ། ། དེ་ལྟར་རྡོ་རྗེ་རྣལ་འབྱོར་མའི་སྐུ་མདངས་དང་འོད་ཟེར་གྱི་རང་བཞིན་ཅན་དུ་བསྒོམ་མོ། ། འདི་དག་སྐྱེ་སྲིད་སྦྱོང་བྱེད་ཡིན་ལ། འཁོར་ལོ་བདེ་མཆོག་གི་ཟབ་གནད་བདག་གཞན་གྱི་གཞི་སྦྱང་བསྒྱུར་ཞེས་བྱ་བའི་བདག་གཞི་སྦྱང་བསྒྱུར་གཉིས་ཚང་བ་ཡིན་ཏེ། སྔགས་ཕྲེང་ལས་འོད་ཟེར་འཕྲོས་ནས་སྡིག་སྒྲིབ་རྣམ་སྨིན་གྱི་ཕུང་པོ་དང་བཅས་པ་སྟོང་ཉིད་དུ་སྦྱངས་པ་ནི་བདག་གི་གཞི་སྦྱངས་པ་དང༌། དེའི་ངང་ལས་རང་ཉིད་རྗེ་བཙུན་མའི་སྐུ་ཞལ་ཕྱག་རྒྱན་ཆ་ལུགས་ཡོངས་རྫོགས་དང་ལྡན་པར་བསྐྱེད་པ་ནི་བདག་གི་གཞི་བསྒྱུར་བ་ཡིན་ནོ། ། རྗེ་མུས་པའི་རྣམ་བཤད་དུ། སྐབས་འདིར་ལུས་དཀྱིལ་བསྒོམ་པ་འབྱུང་ཡང༌། ཚར་ཆེན་དང་མཁན་ཆེན་ངག་དབང་ཆོས་གྲགས་ཀྱིས་འགྲོ་བ་དག་པའི་རྣལ་འབྱོར་གྱི་རྗེས་སུ་འབྱུང་བས་དེར་བརྗོད་པར་བྱའོ། ། མཁྱེན་བརྩེ་དབང་པོས་ནི་ཡེ་ཤེས་པ་བཅུག་པའི་རྐྱེན་གྱིས་ལུས་དཀྱིལ་གསལ་འདེབས་པར་གསུངས་སོ། །
བདུན་པ་འགྲོ་བ་དག་པའི་རྣལ་འབྱོར་ནི། ། གཞུང་ལས། ཡང་དེ་ལས་འོད་འཕྲོས་པས་འགྲོ་བ་ཐམས་ཅད་དག་པར་བྱས་ཏེ། སླར་ལོག་སྟེ་སྔགས་ཀྱི་ཕྲེང་བ་དེ་ཉིད་ལ་ཞུགས་པ་དང༌། ཞེས་གསུངས། ས་སྐྱ་པ་ཆེན་པོས་སྔགས་ཕྲེང་ལས་འོད་ཟེར་བྱུང་སྟེ་བ་སྤུའི་བུ་ག་ནས་སོང༌། རིགས་དྲུག་གི་སེམས་ཅན་ཐམས་ཅད་ལ་ཕོག་པས་དེ་ཐམས་ཅད་ཀྱི་ལུས་ངག་ཡིད་གསུམ་གྱི་སྡིག་པ་དག་པར་བསམ་ཞིང་རྗེ་བཙུན་མའི་སྐུ་བསྐྱེད་དོ། ། ཞེས་གསུངས་པས། སྙིང་ཁའི་སྔགས་ཕྲེང་ལས་འོད་ཟེར་ཁ་དོག་སྣ་ཚོགས་འཕྲོས། ལུས་ཀྱི་ནང་ཐམས་ཅད་གང་བ་སྤུའི་བུ་ག་ནས་ཕར་སོང༌།
སྣོད་བཅུད་ཐམས་ཅད་ལ་ཕོག་པས་སྡིག་སྒྲིབ་ཐམས་ཅད་དག སྣོད་ཆོས་འབྱུང་དང་བཅུད་ཀྱི་སེམས་ཅན་ཐམས་ཅད་རྣལ་འབྱོར་མའི་སྐུར་བསྒོམ་སྟེ། དེ་ཡང་འོད་ཟེར་དེ་རིགས་དྲུག་བར་དོ་དང་བཅས་པའི་སེམས་ཅན་ཐམས་ཅད་ལ་ཕོག་མ་ཐག་སྡིག་སྒྲིབ་རྣམ་སྨིན་གྱི་ཕུང་པོ་དང་བཅས་པ་སྐད་ཅིག་ཉིད་ལ་སྦྱོང༌། ཐམས་ཅད་རྣལ་འབྱོར་མའི་སྐུ་རྒྱན་ཆ་ལུགས་ཞལ་ཕྱག་ཡོངས་སུ་རྫོགས་པར་གྱུར། འདི་ལ་གཞན་གྱི་གཞི་སྦྱང་བསྒྱུར་གཉིས་ཚང་བ་ཡིན་ཏེ། ཕྱི་ནང་སྣོད་བཅུད་ཐམས་ཅད་རང་སེམས་ཁོ་ན་ཡིན་པའི་དོན་གྱིས་སྦྱང་བ་དང༌། བསྒྱུར་དུ་བཏུབ་པ་ཡིན་གྱི་རང་ལ་ཐ་དད་དུ་གྲུབ་པ་ཞིག་ཡིན་ན་དེ་དག་སྦྱང་བསྒྱུར་མི་ནུས་གསུངས། དེ་དག་ཀྱང་མངོན་བརྗོད་ལས། བ་སྤུའི་བུ་གའི་རྩ་ལ་སྤྲོ། ། ཆོས་ཀྱི་འཁོར་ལོ་སྟོན་པར་བྱེད། །
འགྲོ་བ་རིགས་དྲུག་བསྒྲལ་ནས་ནི། ། བླ་མེད་བྱང་ཆུབ་ལ་བཞག་བྱ། ། ཞེས་གསུངས་སོ། ། འགྲོ་བ་རྡོ་རྗེ་རྣལ་འབྱོར་མར་བྱས་པ་འདི་རྣམས་སྐབས་འདི་ཉིད་དུ་རང་ལ་བསྡུ་བའམ། འོག་ཡེ་ཤེས་པ་བསྟིམ་པ་དང་མཉམ་དུ་བསྡུ་བ་གང་མོས་བྱའོ། ། འདིར་ལུས་དཀྱིལ་གྱི་ལྷ་གསལ་བཏབ་པ་ནི། སྤྱིར་ཕྱི་དཀྱིལ་ལས་ལུས་དཀྱིལ་ཁྱད་པར་འཕགས་པའི་རྒྱུ་མཚན་བདེ་ཀྱཻ་གཉིས་ཀྱི་ཟབ་མོ་ལུས་དཀྱིལ་གྱི་སྐབས་སུ་རྟོགས་པར་བྱའོ། ། འདི་ལའང་ཞལ་གཉིས་མའི་རྫོགས་རིམ་སྔགས་ཀྱི་དེ་ཉིད་གྲུབ་པར་གསུངས་པའི་འདི་བླ་མེད་ཐུན་མོང་བ་ཞིག་དང༌། ཐུན་མོང་མ་ཡིན་པ་གྲུབ་ཆེན་ནཱ་རོ་ཏ་པའི་སློབ་བཤད། སྙན་བརྒྱུད་ཁོ་ནར་བཞུགས་པ་སྟེ།
ལུགས་གཉིས་ལས་འདིར་ཕྱི་མ་སྟེ། རང་རྣལ་འབྱོར་མར་གསལ་བའི་སྙིང་གར་ལུས་དཀྱིལ་བསྒོམ་པ་ནི་མངོན་བརྗོད་ལས། ཡེ་ཤེས་མཁའ་འགྲོའི་སྙིང་གར་ནི། ། སྐུ་གསུང་ཐུགས་དང་བཅས་པར་བསྒོམ། ། ཞེས་གསུངས་པས་ཆོས་འབྱུང་དང་ཟླ་བ་ནི་སྐུའི་ངོ་བོ། བྃ་ཡིག་ཐུགས་ཀྱི་ངོ་བོ། ཡིག་འབྲུ་རྣམས་ནི་གསུང་གི་ངོ་བོ། རྣལ་འབྱོར་མ་སུམ་ཅུ་རྩ་བདུན་གྱི་ངོ་བོ་ཡིན་ཏེ། མངོན་བརྗོད་ལས། བཅོམ་ལྡན་བདག་པོས་འདི་གསུངས་ཏེ། །
ཡི་གེ་རེ་རེ་རྣལ་འབྱོར་མ། ། དེ་ནས་རྣལ་འབྱོར་མ་མཆོད་བྱ། ། རྣལ་འབྱོར་མ་ནི་སྔགས་ཀྱི་སྐུ། ། དེ་ཚེ་དངོས་གྲུབ་འདོད་པ་ཡིས། ། དེ་དག་དབྱེ་བ་མི་བྱ་འོ། ། ཞེས་གསུངས་པས། ཡི་གེ་སོ་གཉིས་རྣལ་འབྱོར་མ་སོ་གཉིས། བྃ་ཡིག་ཆ་ལྔ་རྣལ་འབྱོར་མ་ལྔའོ། ། དེ་ཡང་ཀླད་ཀོར་རྡོ་རྗེ་ཕག་མོ་ཡིན་པས་སོ། ། ལྷ་དྲུག་ཅུ་རྩ་གཉིས་ཚང་ཚུལ་དང་སྦྱར་ནས།
ཆོས་འབྱུང་གི་གཞལ་ཡས་ཁང་མཚོན། ཟླ་བས་དཔའ་བོ་ཉེར་བཞི་མཚོན། ཡིག་འབྲུ་བཻ་རོ་ཙ་ནཱ་ཡན་གྱིས་དཔའ་མོ་ཉེར་བཞི་མཚོན། དེ་ལྟར་ཟླ་བ་ཡིག་འབྲུ་རྣམས་ཐབས་ཤེས་རབ་སྦྱར་བས་ཨོཾ་དང་པོ་ཁཎྜ་ཀ་པཱ་ལི་དང་རབ་ཏུ་གཏུམ་མོ་ཞེས་སོགས་སྦྱར་རོ། ། དེ་ལྟར་ན་སྐུའི་རྣམ་པའང་དཔའ་བོ་དཔའ་མོ་ཞལ་སྦྱོར་གྱི་རྣམ་པར་བསྒོམ་མོ་སྙམ་ན་དེ་ནི་མི་དགོས་ཏེ། འདིར་རྣལ་འབྱོར་མ་སོ་བདུན་ཁ་ཊྭཱཾ་ག་དང་བཅས་པ་རྣམས་ལ་ཡབ་ཡུམ་གྱི་མཚོན་དོན་ཚང་བའི་ཕྱིར་རོ། ། འདི་མན་བརྒྱད་ཀྱིས་སྒོ་མཚམས་མ་བརྒྱད་མཚོན། བྃ་ཡིག་གི་སྲོག་ཡིག་ཡ་ར་ལ་ཝ་བཞིས་སྙིང་པོའི་རྣལ་འབྱོར་མ་བཞི་མཚོན། ཨ་ཐུང་བྃ་ཡིག་གིས་གཙོ་བོ་ཡབ་ཡུམ་མཚོན། དེ་རྣམས་རང་གནས་སུ་ལུས་བསྒོམ་པ་ནི།
ཡི་གེ་ཉེར་བཞིས་དཔའ་མོ་ཉེར་བཞི། དེ་རྣམས་ཀྱི་ཁ་ཊྭཱཾ་ག་ཉེར་བཞིས་དཔའ་བོ་ཉེར་བཞི་མཚོན། ཡི་གེ་ལྷག་མ་བརྒྱད་ཀྱིས་སྒོ་མཚམས་བརྒྱད། དེ་བརྒྱད་ཀྱི་ཁ་ཊྭཱཾ་གས་གཙོ་བོས་ཕྱག་ཐ་མ་བརྒྱད་མཚོན། སྲོག་ཡིག་བཞིའི་ངོ་བོ་རྣལ་འབྱོར་མ་བཞིའི་ཁ་ཊྭཱཾ་གས་གཙོ་བོས་ཕྱག་དང་པོ་བཞི་མཚོན། དེ་ལྟར་ངེས་པར་བྱས་ནས་ཇི་ལྟར་བསྒོམ་པའི་ཚུལ་ནི། ཆོས་འབྱུང་གི་ཟླ་བའི་དབུས་སུ་བྃ་ཡིག་གི་ངོ་བོ་རྣལ་འབྱོར་མ་དམར་མོ། བྃ་ཡིག་གི་སྲོག་ཡ་ར་ལ་ཝ་བཞི་ལས། ཤར་དུ་ཡའི་ངོ་བོ་རྣལ་འབྱོར་མ་དཀར་མོ། གཡོན་དུ་རའི་ངོ་བོ་རྣལ་འབྱོར་མ་ལྗང་གུ།
རྒྱབ་ཏུ་ལའི་ངོ་བོ་རྣལ་འབྱོར་མ་དམར་མོ། གཡས་སུ་ཝའི་ངོ་བོ་རྣལ་འབྱོར་མ་སེར་མོ། མཐར་སྔགས་ཕྲེང་སོ་གཉིས་ཀྱང་རེ་རེ་ནས་ཀུན་དྲིལ་ལུས་དཀྱིལ་གྱི་ལྷ་སོ་བདུན་རྒྱན་ཆ་ལུགས་ཡོངས་སུ་རྫོགས་པ་ཕྱིའི་རྣལ་འབྱོར་མ་དང་འདྲ་བ་ཐུགས་ཀར་འཁོར་ལོ་ལྔ་བརྩེགས་ཀྱང་གསལ་གདབ། འདིའི་ཟབ་གནད་རྡོ་རྗེའི་ལུས་ལ་ཡུལ་ཆེན་སུམ་ཅུ་སོ་བདུན་གྱི་རྩ་ཁམས་ཡི་གེ་རྣམས་ཚང་བར་གནས། དེའི་ནུས་པ་སྙིང་དབུས་ལ་གནས་པའི་རྩ་ཁམས་ལ་ཚང་བ་སྟེ་རྒྱས་པར་གོང་དུ་རྡོ་རྗེ་མཁའ་འགྲོའི་ལུང༌། རྩ་ཡི་མཆོག་གི་གྲོང་ཁྱེར་དུ། ། ཞེས་སོགས་ཀྱི་ལུང་དོན། དང་པོར་ཨ་ཝ་དྷཱུ་ཏི་ནས་རྒྱ་མཚོའི་ནང་དུ་སྐར་མ་ཤར་བ་བཞིན་ཞེས་པའི་བར་དེ་དག་གོ ། དེས་ན་རྣལ་འབྱོར་མའི་སྙིང་པོ་ཨོཾ་གསུམ་མ་ལ་ཡིག་འབྲུ་སུམ་ཅུ་སོ་གཉིས། བྃ་ཡིག་གི་སྲོག་གི་ཨ་ཐུང་འབྱུང་བཞིའི་ཡི་གེ་དང་བཅས་པ་འབྱུང༌།
དེ་རྣམས་འདིར་ལྷར་བསྐྱེད་པའི་ལུས་དཀྱིལ་འདི་ནི་རྗེ་བཙུན་ས་སྐྱ་པ་ཡབ་སྲས་ལ་སྙན་བརྒྱུད་འབའ་ཞིག་ཏུ་བཞུགས་པ་བརྒྱུད་པ་ཟམ་མ་ཆད་པ་ལས་བྱུང་བ་ཁོ་ན་ཡིན་ཞིང༌། རྗེས་འབྲང་བ་ཡིན་ལོ་ཕལ་ཆེར་གྱི་རྣ་བས་མ་ཐོས་པའི་ཆོས་ཡིན་ནོ། ། དེའི་ཕྱིར་སྣོད་ལྡན་མ་གཏོགས་དམ་ཚིག་དང་མི་ལྡན་ཞིང་བྱིན་རླབས་སོགས་མ་ཐོབ་པ་རྣམས་ཀྱི་རྣ་ལམ་དུ་མིང་ཙམ་ཡང་མི་བསྒྲག་གོ ། འདི་ལེགས་པར་བསྒོམས་ན་ནང་གི་གནས་སོ་བདུན་གྱི་རླུང་སེམས་ཐམས་ཅད་དབུ་མར་ཐིམ་ནས་ས་ལམ་བགྲོད་ཅིང་ཕྱི་རོལ་གྱི་ཡུལ་སོ་བདུན་ན་བཞུགས་པའི་དཔའ་བོ་དང་དཔའ་མོ་རྣམས་དབང་དུ་འདུ་བ་ཡིན་ཏེ། རྩ་རྒྱུད་ལས། ཡུལ་འདི་དག་གི་བུ་མོ་གང༌། ། དཔའ་བོ་གཉིས་མེད་རྣལ་འབྱོར་མ། ། དེ་ཀུན་འདོད་པའི་གཟུགས་ཅན་ཏེ། ། ཡིད་ཀྱི་ཤུགས་ཀྱིས་འཇུག་པ་ཡིན། ། ཞེས་གསུངས་སོ། །
དེ་ལྟར་ལུས་དཀྱིལ་བསྒོམ་པའི་ཚེ་ཡེ་ཤེས་པ་སྤྱན་འདྲེན་པ་དང༌། བཟླས་པའི་ཚེ་རྣལ་འབྱོར་མ་དབུས་མའི་ཐུགས་ཀའི་བྃ་ཡིག་སྔགས་ཕྲེང་ལས་འོད་ཟེར་སྤྲོ་བསྡུ་བྱེད་པ་ཡིན་ནོ། ། ཚར་ཆེན་གྱི་གསུང་རྒྱུན་ལས་ནི་འཁོར་རྣམས་ཀྱི་ཐུགས་ཀའི་འཁོར་ལོ་ལྔ་བརྩེགས་ཀྱི་གསལ་ཁ་མི་སྣང་ངོ༌། ། སྨྲས་པ། སྙིང་དབུས་བཞུགས་པའི་མཁའ་སྤྱོད་མ་གང་དེ། ། སྙིང་ནས་གྲུབ་པར་འདོད་པའི་རྣལ་འབྱོར་པས། ། སྙིང་གའི་གདམས་པ་མཆོག་འདིས་ཚིམ་བྱས་ནས། ། སྙིང་ལྟར་གཅེས་པས་དམ་དུ་སྦ་བར་གྱིས། ། ཞེས་པ་ལྟར་རྟོགས་པར་བྱའོ། ། བརྒྱད་པ་དཔའ་བོ་དཔའ་མོས་བྱིན་གྱིས་བརླབ་པ་ནི།
གཞུང་ལས་སླར་ཡང་ཡིག་འབྲུའི་ཚོགས་ཀྱི་འོད་ཟེར་གྱིས། དཔའ་བོ་དང་མཁའ་འགྲོ་མའི་ཚོགས་ཐམས་ཅད་སྤྱན་དྲངས་ཏེ་བདག་ཉིད་ལ་ཞུགས་པར་བྱའོ་ཞེས་གསུངས་ལ། ས་སྐྱ་པ་ཆེན་པོས། ཡང་འོད་ཟེར་འཕྲོས་པས་ཕྱོགས་བཅུའི་དཔའ་བོ་དང་རྣལ་འབྱོར་མ་ཐམས་ཅད་སེམས་ཅན་ཐམས་ཅད་ལ་རྣལ་འབྱོར་མར་བསྐྱེད་པ་ཐམས་ཅད་ཀྱང་བདག་གི་བ་སྤུའི་བུ་ག་ཐམས་ཅད་ནས་བསྡུས་ཤིང་ཐིམ་པར་བྱའོ། ། ཞེས་གསུངས་པས་གཞན་ལས་ཡེ་ཤེས་པ་དགུག་གཞུག་འབྱུང་བའི་དོན་ཏེ། དེའང་ལུས་ཀྱི་ཕྱག་རྒྱ་ནི། འཁོར་ལོ་སྡོམ་པའི་བཤད་རྒྱུད་ལས། མཛུབ་མོ་འདུད་བྱ་ཞེས་སོགས་གསུངས་ཏེ། མཐེ་བོང་གཉིས་ལྟོ་སྦྱར། མཛུབ་མོ་གཉིས་མདུད།
གུང་མོ་གཉིས་རྩེ་སྦྱར་ཞིང་གཞན་རྣམས་འབར་བ་ལྟར་བྱས་པས་འབར་བའི་ཕྱག་རྒྱའོ། ། སཾ་བུ་ཊ་ལས། ངོ་མཚར་སྒྱུ་མའི་ཕྱག་རྒྱ་ཞེས་གསུངས་ལ། རྐང་པའི་སྟབས་སོགས་རྒྱུན་དུ་མ་གྲུབ་ཀྱང་སྔགས་ཕྱག་རྒྱ་ཏིང་ངེ་འཛིན་གསུམ་ཤིན་ཏུ་གལ་ཆེ་བས། སྔགས་ནི་ཕཻཾ་ཞེས་པས་མཁའ་འགྲོའི་དམ་ཚིག་གི་རྡོ་རྗེ་བརྗོད་དེ། ཕཻཾ་ཞེས་པས་ཐུང་ངུ་མ་ཡིན་པར་ཕཻཾ་ཞེས་དང་ཕ་དང་ཨེ་དང་མ་སྟེ་ཡི་གེ་གསུམ་གྱི་གདངས་ཐོན་ཙམ་བྱས་ཏེ། ཕོ་ཉ་གསུམ་གཅིག་ཏུ་འདུས་པའི་དོན་ཡིན་ལ། བོད་སྐད་ཁོས་ཞེས་བྱ་བ་ཡིན་ཏེ། སྔགས་དང་ཕྱག་རྒྱ་འདིས་སྤྱན་དྲངས་པས། གལ་ཏེ་མི་འབྱོན་ན་དམ་ཚིག་ཉམས་པས་མགོ་ཁོས་ཞེས་བྱ་བའི་དོན་ཡིན་གསུངས་པས་ཕཻཾ་གྱི་སྒྲ་དང་བཅས་ཤིང་མིག་གྱེན་དུ་བསྒྲེང༌།
རྐང་པའི་མཐེ་བོང་གཡས་པས་གཡོན་པ་མནན་ལུས་ཀྱིས་འབར་བའི་ཕྱག་རྒྱ་དཔྲལ་བའི་དབྱིངས་སུ་ལན་གསུམ་གཡོན་སྐོར་དུ་བསྐོར། སེམས་ཀྱི་དམིགས་པ་ཐུགས་ཀའི་བྃ་ཡིག་ལས་འོད་ཟེར་དམར་པོ་ལྕགས་ཀྱུའི་རྣམ་པ་ཅན་འཕྲོས་དབུ་མའི་ནང་ནས་ཡར་སོང་ནས་སྨིན་མཚམས་ཀྱི་ཐད་ནས་ཐོན་ཏེ་འོག་མིན་ན་བཞུགས་པའི་ལྷན་སྐྱེས་ཀྱི་རྣལ་འབྱོར་མ་ལ་སངས་རྒྱས་བྱང་སེམས་ཀྱིས་བསྐོར་བ་དང་ཡུལ་ཉེར་བཞི་ན་བཞུགས་པའི་ཞིང་སྐྱེས་ཀྱི་དཔའ་བོ་མཁའ་འགྲོ་རྣམས་དང༌། འགྲོ་བ་རྡོ་རྗེ་རྣལ་འབྱོར་མར་གྱུར་པ་སྔགས་ལས་སྐྱེས་པ་རྣམས་འོད་ཟེར་གྱི་སྣ་ལ་སྟེང་ནས་ཆར་འབབ་པ་དང༌། འོག་ནས་རླུང་རྡོལ་བ་དང་བར་ནས་དགེ་འདུན་ཆོས་འཁོར་ལ་འབྱོན་པ་ལྟར་བསམ་ཞིང་ཛཿ ཞེས་པས་བྱོན། ཧཱུྃ་ཞེས་པས་ཉེ་བར་བྱོན། བཾ་ཞེས་པས་རང་ཉིད་རྡོ་རྗེ་རྣལ་འབྱོར་མ་དམ་ཚིག་པར་གསལ་བའི་སྤྱི་བོ་ལ་སོགས་པའི་བ་སྤུའི་བུ་ག་རྣམས་ནས་བསྟིམ། ཧོཿཞེས་པས་ཡེ་ཤེས་པའི་ངོ་བོར་གཅིག་ཏུ་གྱུར་པར་བསྒོམ། མཁྱེན་བརྩེ་པས་མཛད། ཛཿཞེས་པས་རང་གི་སྤྱི་བོར་བྱོན།
ཧཱུྃ་ཞེས་པས་སིབ་ཀྱིས་ཐིམ། བཾ་ཞེས་པས་ཆུ་ལ་ཆུ་བཞག་པ་བཞིན་དུ་དབྱེར་མེད་དུ་འདྲེས། ཧོཿཞེས་པས་གཉིས་སུ་མེད་པའི་ཡེ་ཤེས་ཀྱི་དབང་དུ་གྱུར་ཏེ་དུས་གཏན་དུ་ནམ་ཡང་མི་འབྲལ་བར་བསམ། ཕྱག་རྒྱ་མ་བྱས་ཀྱང་བཏུབ། སྤྲོ་ན་ཀྱཻ་རྡོར་ལྟར་བྱ་གསུངས། མངོན་བརྗོད་ལས། ཡེ་ཤེས་འཁོར་ལོ་དེ་ལྟར་དེ། ། ཆོས་རྣམས་ཀུན་གྱི་ངོ་བོར་བྱས། ། ཡེ་ཤེས་དཀྱིལ་འཁོར་སྦྱོར་བ་ཡི། ། ཆོས་ཀུན་རོ་གཅིག་གྱུར་པར་བསྒོམ། །
ཞེས་གསུངས་སོ། ། དེས་ན་འོག་མིན་གྱི་ལྷན་སྐྱེས་ལོངས་སྐུ་དང་ཡུལ་ཉེར་བཞི་སོགས་ཀྱི་ཞིང་སྐྱེས་དང་སྔགས་སྐྱེས་གཉིས་སྤྲུལ་སྐུ་ཡིན་ཏེ། དེ་རྣམས་ཀྱང་ཆོས་སྐུ་ལས་འབྱུང་བས་སྐུ་གསུམ་གྱི་བདག་ཉིད་ངའོ་སྙམ་དུ་ང་རྒྱལ་བཟུང་སྟེ། དྲིལ་བུ་ལུས་དཀྱིལ་གྱི་ངག་འདོན་ཐོལ། པཎ་ཆེན་གྲགས་རྒྱལ་གྱི་གསུང་ལ་མཁན་ཆེན་ལེགས་འབྱུང་གི་ཟིན་བྲིས་མཛད་པར། རྣམ་ལྔ་འདོད་བསྐོར་དབུས་སུ་གསུམ། གཡས་གཡོན་དུ་རེ་རེའམ། དབུ་སོགས་སྟེང་འོག་ཏུ་རེ་རེའོ། ། དབུས་དང་གཡས་གཡོན་དུ་རེ་རེ་སྟེ་ལྔར་བྱེད། པད་སྐོར་གྱི་མཐར་འཁྱུད་རྒྱ་བྱ་བ་ནི།
ཐབས་ཤེས་ཟུང་འཇུག་མཚོན་བྱེད་ཡིན། འཁྱུད་པའི་ཕྱག་རྒྱ་བྱས་ནས་ཨོཾ་ཡོ་ག་ཤུདྡྷ་སོགས་བརྗོད་དེ། ཡོ་ག་ནི་རྣལ་འབྱོར་མ་ཡིན་ལ་དེའི་དོན་ཡང༌། ཐབས་དང་ཤེས་རབ་གཉིས་མེད་པ། ། རྣལ་འབྱོར་དེ་བཞིན་གཤེགས་པས་གསུངས། ། ཞེས་གསུངས་པ་ལྟར། བདག་ཉིད་ཐབས་དང་ཤེས་རབ་གཉིས་སུ་མེད་པ་ལ་གནས་པ་དེ་བཞིན་དུ་འགྲོ་བ་ཐམས་ཅད་ཀྱང་ཐབས་ཤེས་གཉིས་སུ་མེད་པ་ལ་གནས་པར་བསམ་སྟེ། གསང་མཐའི་ཟབ་ཁྱད་ཕོ་ཉ་གསུམ་བསྲེས་ཏེ། དེ་དག་ཐམས་ཅད་རང་སེམས་གཅིག་པོ་ཉིད་དེ་དང་དེར་སྣང་བ་ཡིན་ལ། དེ་ཉིད་འདི་ཉིད་དུ་ཉམས་སུ་ལེན་པ་ནས་སྐྱེ་བོ་དམ་པ་ཀུན་འདུས་པ་ཞེས་པའི་ཉམས་ལེན་ཏེ་རིག་པ་བརྗོད་མེད་དུ་ཆམ་མེ་བཞག་གོ །
དེ་ནས་གོ་ཆ་དགོད་པ་ནི། གཞུང་ལས་དངོས་སུ་མ་བཤད་ཀྱང་བླ་མའི་མན་ངག་གིས་ཁ་བསྐང་སྟེ། སློབ་བཤད་ལྟར་ན། ཤིང་གཉིས་གཟེར་གྱིས་བསྡམ་པ་དང་འདྲ་བར་ཡི་དམ་དང་འབྲལ་མེད་དུ་འཆིང་བའི་དོན་གྱིས་ཡེ་ཤེས་པ་བཅུག་པའི་རྗེས་སུ་བཀོད་དེ། ལྟེ་བ་ལ་སོགས་པར་རྣལ་འབྱོར་མ་དྲུག་ཡི་གེའི་རྣམ་པར་བཀོད་དེ། ལྷ་ཉིད་སྔགས་ཀྱི་གཟུགས་ཀྱིས་ནི། ། སྒྲུབ་པ་པོ་ལ་དངོས་གྲུབ་སྟེར། ། ཞེས་གསུངས་པས། དེ་ཡང་རྣལ་འབྱོར་མར་གསལ་བའི་ལྟེ་བ་ལ་སོགས་པའི་གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ་ཨོཾ་བྃ་ལ་སོགས་པ་དཔའ་མོའི་གོ་ཆ་རྣམས་ངོ་བོ་ལྷ་ཡིན་ཀྱང་རྣམ་པ་ཡི་གེའི་གཟུགས་སུ་བསྒོམ་པ་སྟེ། ལྟེ་བའི་ནང་ཐད་དུ་ཨོཾ་བྃ་སྙིང་ཁར་བྃ་ཡིག་གི་མདུན་དུ་ཧྃ་ཡོཾ།
ལྕེ་གཞུང་དུ་ཧྲིཾ་མོཾ། དཔྲལ་བའི་སྐྲ་མཚམས་ཀྱི་ནང་དུ་ཧྲིཾ་ཧྲིཾ། སྤྱི་གཙུག་གི་རུས་པ་དང་ཀླད་པའི་ཧྲག་ཏུ་ཧཱུྃ་ཧཱུྃ། ཡན་ལག་ཐམས་ཅད་ལ་ཞེས་པ་གྲུ་མོ་དང་དཔྱི་ཟུར་རྣམས་སྤངས་པའི་ཚིགས་ཆེན་བརྒྱད་ནི་རྐང་པའི་ཚིགས་བཞི་ལག་པའི་ཚིགས་བཞི་སྟེ། ཚིགས་དེ་རྣམས་ཀྱི་བར་དུ་ཕཊ་ཕཊ། ཡིག་འབྲུ་དེ་རྣམས་ཀྱི་ཁ་དོག་ནི་སྒྲུབ་ཐབས་རྣམས་སུ་འབྱུང་བ་ལྟར་ཡིན་ཞིང་ལྷ་དེ་དང་དེའི་ངོ་བོ་ཡིན་སྙམ་དུ་བསྒོམ་མོ། ། དཔེ་ལ་ལར་དཔྱི་ཟུར་འདུག་སྟེ་དཔྱད་དོ། ། དེ་ལྟར་གོ་ཆ་བཀོད་པའི་དགོས་པ་གཞན་ཡང་བར་ཆད་བསྲུང་བ་དང༌། མངོན་ཤེས་དྲུག་འཆར་བ་སོགས་རྗེ་བཙུན་རྩེ་མོས་བཤད་དོ། ། གོ་ཆ་དགོད་པ་ནི།
ཡེ་ཤེས་པ་གཞུག་པའི་སྔ་རྟིང་གང་ལ་བསྒོམས་ཀྱང་འགལ་བ་མེད་དེ་སྔོན་ལ་བསྒོམ་པ་རྒྱུད་རྒྱ་གཞུང་ཕལ་ཆེར་གྱི་དགོངས་པ་ཡིན་ཞིང༌། རྟིང་ལ་བསྒོམ་པ་ཇོ་བོ་ནཱ་རོ་ཏ་པའི་མན་ངག་ཡིན་པར་གསུངས་པས་འདི་ནི་དེ་ཉིད་ཀྱི་རྗེས་སུ་འབྲང་བ་ཡིན་ནོ། ། འདི་ལ་དབང་བསྐུར་རིགས་བདག་གི་རྒྱས་འདེབས་པ་འགའ་ཞིག་རྒྱས་པར་བྱེད་ཀྱང་འདིའི་ལུགས་ཀྱི་སྤྲོས་པ་ཤིན་ཏུ་ཆུང་བའི་སྐབས་ཡིན་པའི་ཕྱིར། རིགས་བདག་རང་ཆས་སུ་བསྒོམ་པ་མ་གཏོགས་དངོས་སུ་མི་བྱེད་དོ། ། འདི་ཉིད་ཀྱི་ཚེ་རང་ཆས་འདི་ཀ་གཞུང་དང་མཐུན། མདུན་བསྐྱེད་ལྟ་བུ་སྤྲོས་པ་ལ་དགའ་བའི་ཚེ་དབང་བསྐུར་རྒྱས་བཏབ་བྱས་ཀྱང་རུང་གསུངས། དགུ་པ་བཟླས་པ་ནི་སློབ་དཔོན་གྱི་གཞུང་ལས། སྔགས་ཀྱི་ཕྲེང་བ་དེ་ཉིད་ལ་ཞུགས་པ་དང༌། ཡིད་དང་ངག་གི་དབྱེ་བས་བཟླས་པར་བྱའོ། ། ཞེས་གསུངས།
ས་སྐྱ་པ་ཆེན་པོས། ངག་བཟླས་བྱེད་ན་སྙིང་ཁའི་སྔགས་ཕྲེང་ལ་དམིགས་པ་བཟླས་པ་བྱ། ཡིད་བཟླས་ནི་དོན་ལ་རྫོགས་རིམ་མཚན་བཅས་ཏེ། དེ་ཡང་བདེ་བ་སྐྱེད་པར་འདོད་ན་གསང་གནས་སུ་ཆོས་འབྱུང་ཉིས་བརྩེགས་སམ་རྐྱང་པ་གང་རུང་དམར་སེང་ངེ་བསྒོམ། དེའི་གྲྭ་རྣམས་སུ་དགའ་བ་འཁྱིལ་པ་གཡུང་དྲུང་བཞི་ཡང་དམིགས་པ་བྃ་ཡིག་ལ་སྔགས་ཕྲེང་གཡོན་དུ་བཀོད། དེ་ལ་དམིགས་ཏེ་སྟེང་རླུང་མནན་འོག་རླུང་ཡང་བསྐུམ་སྟེ་དེ་ལྟ་བུའི་ཡིད་ཀྱི་བཟླས་པ་བདུན་ནམ་ལྔའམ་གསུམ་བྱའོ། ། ཞེས་གསུངས་ལ། དེ་ལས་ངག་བཟླས་ཡིད་བཟླས་གཉིས་ཀྱི་དང་པོ་ནི། བཟླས་པའི་ཡུལ་ཕྲེང་བ་མང་ཡང༌། འདིར།
དུང་ཆེན་ཕྲེང་བ་བླངས་ནས་ནི། ། ཞེས་པ་དུང་ཆེན་མི་རུས་ཡིན་ལ། དེ་ཡང་མི་རུས་གང་རུང་གིས་མི་ཆོག་ཅིང་ཐོད་ཕྲེང་ངེས་པར་དགོས་སོ། ། ཕྲེང་བ་བྱིན་རླབས་ནི་ཀྱཻ་རྡོར་ལྟར་བྱས་པས་ཆོག་སྟེ། ཀྱཻ་རྡོར་གྱི་ཕྲེང་བ་བྱིན་རླབས་ཡང་སཾ་བུ་ཊར་འབྱུང་ཞིང༌། སཾ་བུ་ཊ་བདེ་ཀྱེ་གཉིས་ཀའི་ཐུན་མོང་གི་བཤད་རྒྱུད་ཡིན་པས་སོ། ། དེས་ན་ཕྲེང་བ་བྱིན་བརླབས་བྱ་ཚུལ་ནི། རང་ལྷའི་ང་རྒྱལ་དང་ལྡན་པའི་སྒོ་ནས་རང་གི་ལག་པ་གཡོན་པའི་སོར་མོ་རྣམས་པདྨ་འདབ་མ་ལྔ་དང་ལག་པའི་མཐིལ་དུ་ཟླ་བའི་དཀྱིལ་འཁོར་ལ་ཨ་ཨཱ་སོགས་ནས་ཨཾ་ཨའི་བར་བརྗོད་དེ་དབྱངས་བཅུ་དྲུག་གིས་གཡོན་དུ་བསྐོར་བའི་ལྟེ་བ་ལ་ཨཱཿ ལག་པ་གཡས་པའི་སོར་མོ་ལྔ་རྡོ་རྗེ་རྩེ་ལྔ་པ་ལག་པའི་མཐིལ་དུ་ཉི་མའི་དཀྱིལ་འཁོར་ལ། ཀ་ཁ་ནས་ཀྵའི་བར་དུ་བརྗོད་དེ་གསལ་བྱེད་ཀྱིས་གཡས་སུ་བསྐོར་བའི་ལྟེ་བ་ལ་ཧཱུྃ།
གུང་མཛུབ་གཉིས་ཀྱི་བར་དུ་སུྃ་དཀར་པོ་རྣམས་བསམས་ནས་མཚན་ཉིད་དང་ལྡན་པའི་ཕྲེང་བ་ལ་ནང་མཆོད་ཀྱིས་གཏོར་ལ། སུམྦྷ་ནིས་བསངས། སྭཱ་བྷཱ་ཝས་སྦྱངས་པའི་ཕྲེང་བ་པད་སྐོར་སྔོན་དུ་འགྲོ་བས་བླངས་ལ། ལག་པ་གཉིས་ཀྱི་བར་དུ་བཅུག་སྟེ་སོར་མོའི་རྩེ་རྡོ་རྗེ་དང་པདྨ་སྙོམས་པར་ཞུགས་པའི་བྱང་ཆུབ་ཀྱི་སེམས་སུྃ་ལ་ཁྱབ། དེ་ཨཱ་ལི་ཀཱ་ལི་ལ་ཁྱབ། དེ་ཕྲེང་བ་དང་གཉིས་སུ་མེད་པར་གྱུར་པར་བསམས་ལ། ཨོཾ་པ་དེ་པ་དེ་མཧཱ་ཛྙཱ་ན་སརྦ་བུདྡྷ་མ་ཡཾ་བྷ་ཝ་ཏེ་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨ་ཁཾ་སྭཱ་ཧཱ། ཞེས་པས་ཐོག་མར་བྱིན་རླབས་ཀྱི་དུས་ཕྲེང་སྐོར་གཅིག་བཟླས། དེ་རྗེས་ཐུན་རེ་ལ་ཉེར་གཅིག་ལ་སོགས་པ་ཇི་རིགས་པ་བཟླ་བ་ནི་ཕྲེང་བ་བྱིན་རླབས་ཡིན་ཞིང༌། ཕྲེང་ཐག་དགུ་དྲིལ་མདོ་འཛིན་ཉིས་བརྩེགས་དགོས་ཚུལ་སོགས་རྣམ་དབྱེ་རྒྱས་པ་མན་ངག་རྣམ་བཤད་སོགས་སུ་བལྟའོ། །
དེ་ནས་ཇི་ལྟར་བཟླས་པའི་བསམ་གཏན་དངོས་ནི། ལུས་དཀྱིལ་བསྒོམས་ན་དབུས་ཀྱི་བྃ་ཡིག་གི་ངོ་བོ་རྣལ་འབྱོར་མའི་ཐུགས་ཀ་དང༌། མ་བསྒོམས་ན་རང་གི་སྙིང་གར་ཆོས་འབྱུང་ཉིས་བརྩེགས་ཟླ་བའི་དཀྱིལ་འཁོར་བྃ་ཡིག ཡིག་འབྲུ་རྣམས་གསལ་བཏབ། དེ་དག་ལས་འོད་ཟེར་དཔག་ཏུ་མེད་པ་འཕྲོས། རང་གི་ལུགས་ཀྱི་ནང་ཐམས་ཅད་གང་བས་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་སྦྱངས། འོད་ཟེར་བ་སྤུའི་བུ་ག་ནས་ཕྱིར་འཕྲོས། དེ་དག་གི་སྣ་ལ་ཕྱི་ནང་གསང་གསུམ་གྱི་མཆོད་པའི་བྱེ་བྲག་དཔག་ཏུ་མེད་པ་སྤྲུལ་ཏེ། རྩ་བརྒྱུད་ཀྱི་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་སོགས་མྱང་འདས་རྣམས་ལ་མཆོད་པའི་སྤྲིན་བསམས་གྱིས་མི་ཁྱབ་པ་ཕུལ་བས་ཐུགས་རྒྱུད་ཟག་མེད་ཀྱི་བདེ་བ་ཁྱད་པར་ཅན་བརྙེས་པས་རང་གི་ཚོགས་རྫོགས་ཤིང་སྒྲིབ་པ་དག ཡང་འོད་ཟེར་དེ་ཁམས་གསུམ་སྣོད་བཅུད་ཐམས་ཅད་ལ་ཕོག་པས་སྣོད་ཐམས་ཅད་ཆོས་འབྱུང་དང༌།
བཅུད་ཀྱི་སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས་རྡོ་རྗེ་རྣལ་འབྱོར་མའི་གོ་འཕང་ལ་བཀོད་པ་ནི་རྣལ་འབྱོར་མའི་སྐུར་བསྒྱུར་བའི་དོན་ནོ། ། དེ་དག་ནི་ཡེ་ཤེས་ཀྱི་བཟླས་པའོ། ། ཡང་འོད་ཟེར་རྣམས་རིམ་གྱིས་རང་ལ་བསྡུ་བའི་ཚེ། རྩ་བརྒྱུད་ཀྱི་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་རྣམས་ཀྱི་ཐུགས་གཉིས་སུ་མེད་པའི་ཡེ་ཤེས་མཁྱེན་བརྩེ་ནུས་གསུམ་གྱི་ཡོན་ཏན་བྱིན་རླབས་ནུས་མཐུ་ཐམས་ཅད་ཕོ་ཉ་གསུམ་གྱི་བྱིན་རླབས་དང༌། མཁའ་སྤྱོད་ཀྱི་དངོས་གྲུབ་ཀྱི་ངོ་བོ་ཡིན་པ་ལ། རྣམ་པ་འོད་ཟེར་དམར་པོའི་རྣམ་པར་ནམ་མཁའ་གང་བར་བྱོན་ནས་རང་གི་སྙིང་གའི་བྃ་ཡིག་སྔགས་ཕྲེང་དང་བཅས་པ་ལ་ཐིམ་པས་རྒྱུད་བྱིན་གྱིས་བརླབས་ཤིང་མཆོག་དང་ཐུན་མོང་གི་དངོས་གྲུབ་མ་ལུས་པ་ཐོབ་པར་གྱུར་པར་བསམ་པ་ནི་དམ་ཚིག་གི་བཟླས་པའོ། ། ཡང་ལས་གང་བྱེད་དང་མཐུན་པའི་འོད་ཟེར་སྤྲོ་བསྡུ་ཡང་རུང་གསུངས། དེ་དག་ནི་སྤྲོ་བསྡུའི་བཟླས་པའོ། ། བཀོད་པའི་བཟླས་པ་ནི། སྔགས་ཀྱི་ཡིག་འབྲུ་རྣམས་མགོ་གྱེན་བསྟན་དེ་དག་བཟློག་པའི་ཚུལ་གྱིས་བཟླས་པའོ། །
རིག་བྱེད་འདོན་པ་ལྟ་བུའི་བཟླས་པ་ནི་སྔགས་རྣམས་རིང་ཐུང་ཕྱེད་ཅིང་སྐད་གདངས་དང་བཅས་བཟླ་བའོ། ། འདི་ནི་སྣོད་མིན་གྱིས་མི་ཐོས་པའི་ས་དང༌། གཉིད་རྨུགས་ཀྱིས་བྱིངས་ན་བྱའོ། ། ཤུབ་བུའི་བཟླས་པ་ནི་སྔགས་ཀྱི་སྒྲ་རང་གི་གོས་ཀྱི་གོང་བས་ཚོར་ཙམ་དུ་བཟླ་བ་འདི་གཙོ་ཆེའོ། ། རང་ཉིད་ཀྱིས་སྔགས་འདྲེན་པ་བཞིན་དུ་དགྲ་གཉེན་བར་མའི་སེམས་ཅན་དང༌། ལུས་ཀྱི་སྲིན་བུ་ཚུན་ཆད་ཐམས་ཅད་རྣལ་འབྱོར་མའི་སྐུར་གསལ་བས་སྔགས་ཀྱི་སྒྲ་དེ་རི་རིར་འདྲེན་པར་བསམ་མོ། ། སྒོ་གསུམ་འཇུག་པ་རྩེ་གཅིག་ཏུ་དྲིལ་ནས་བཟླས་ན་ཕན་ཡོན་ཤིན་ཏུ་ཆེ་སྟེ། དགོས་མེད་རྣམ་རྟོག་ལ་ཤེས་པ་རྒྱ་ཡན་དུ་བཏང་ནས། སྔགས་བགྲང་བའི་གྲངས་ཇི་ཙམ་མང་ཡང་བྱིན་རླབས་མི་འབྱུང་བས་ན། རང་གི་མ་བྱུང་བར་ལྷ་དང་བླ་མ་གདམས་ངག་ལ་འཁང་པར་བྱེད་པ་མང་དུ་གདའ་སྟེ་ཆོས་སྤང་གི་ལས་སུ་གྱུར་པར་གསུངས་ལ།
དམིགས་པ་རྩེ་གཅིག་དང་མ་བྲལ་བའི་ངང་ནས་བཟླས་བརྗོད་བྱས་ན་བྱིན་རླབས་ཀྱི་མཚན་མ་གདོན་མི་ཟ་བ་འབྱུང་ངོ༌། ། བདེ་མཆོག་སྡོམ་འབྱུང་ལས། གཞན་དུ་མི་འཕྲོའི་སེམས་ཀྱིས་ནི། ། དེ་ལྟའི་ཚུལ་གྱིས་བཟླས་པར་བྱ། ། ཡུལ་གཞན་བློ་ནི་འཕྲོ་བ་ཡིས། ། བསྐལ་པར་བཟླས་ཀྱང་འབྲས་མི་འབྱིན། ། ཞེས་གསུངས་སོ། ། བཟླས་བྱ་སྔགས་ཀྱི་དོན་ཕལ་ཆེར་གོང་དུ་བཤད་ཟིན་ལ། འདིར་བོད་སྐད་དུ་བསྒྱུར་དུ་རུང་བ་རྣམས་སྐད་གཉིས་ཤན་སྦྱར་ན། ཨོཾ་གསུམ་གྱི་དོན་ནི།
མཆོག་སྟེར་བ་དང་སྔགས་ཀྱི་འགོ་འདྲེན་པ་སོགས་དོན་བརྒྱད་ལ་འཇུག་པར་བཤད་དོ། ། འདིར་མཆོག་སྟེར་བ་གཙོ་བོར་གཟུང་ངོ༌། ། སརྦ་ཐམས་ཅད། བུདྡྷ་སངས་རྒྱས། ཌཱ་ཀི་ནཱི་ཡེ་མཁའ་འགྲོ་མ། བཛྲ་རྡོ་རྗེ། ཝརྞ་ནཱི་ཡེ་ཁ་དོག་མ་སྟེ་རྒྱས་པར་ན་ཁ་དོག་མ་སྟེ་རྡོ་རྗེ་རིགས་ཅན་མ་ཞེས་འབྱུང་ངོ༌། ། བཛྲ་བཻ་རོ་ཙ་ནཱི་ཡེ་རྡོ་རྗེ་རྣམ་པར་སྣང་མཛད་མ། ཧཱུྃ་གསུམ་ནི་སྡུག་བསྔལ་འཇོམས་པ་སོགས་དུ་མ་ལ་འཇུག་གོ ། ཕཊ་གསུམ་ནི་དགས་ས་ཁོས་ཤིག་སྟེ་བདུད་དང་སྡུག་བསྔལ་འཇོམས་པའི་དོན་ནོ། །
སྭཱ་ཧཱ་གཞི་ཚུགས་ཞེས་པའོ། ། དེ་ལ་ཨིནྡྲ་བྷཱུ་ཏིས་ཡིག་འབྲུ་རྣམས་ལྷ་མོའི་ཁ་དོག་དང་མཐུན་པ་དང་གནས་སྤྱི་བོ་ལ་སོགས་པར་བསྒོམ་པར་གསུངས་ཀྱང༌། འདི་པའི་ལུགས་ཀྱིས་གནས་སྙིང་ཁ་ལ་སོགས་པ་རྣམས་སུ་ཡིག་འབྲུ་རྣམས་ཁ་དོག་དམར་པོ་བསྒོམས་ལ། ཡི་གེ་བསྐོར་ལུགས་གོང་དུ་བཤད་ཟིན་ལ། དོན་བསྡུ་ན་སྔགས་འདིའི་སྟེང་དུ་གཞི་ལམ་འབྲས་གསུམ་ཐམས་ཅད་མཚོན་པས་བསྐལ་བཟང་དག་གིས་བསམ་གྱིས་མི་ཁྱབ་པའི་དོན་ཅན་དུ་གོ་བར་བྱ་ཞིང་སྔགས་དག་པ་དང་བྱིན་རླབས་ཆེ་བའི་ཕྱིར་སྔགས་བཏུ་བའི་ཆོ་ག་ནི། རྒྱལ་ཆེན་ཨིནྡྲ་བྷཱུ་ཏིས་མཛད་པའི་ཡི་གེ་ལས་ཤེས་པར་བྱའོ། ། མགོ་བོའི་ཨོཾ་དང་མཇུག་གི་ཧཱུྃ་ཕཊ་སྭཱ་ཧཱ་རྣམས་ཀྱི་སྔགས་དོན་གྱི་ལུང་ཁུངས་གསལ་པོ་རྡོ་རྗེ་རྩེ་མོའི་རྒྱུད་ན་བཞུགས་ཀྱང་འདིར་ཡི་གེ་མང་གི་དོགས་པས་མ་བྲིས་ལ། ལུང་ཉེར་མཁོ་ཅུང་ཟད་དང་སྦྱར་ན་ས་སྐྱ་པ་ཆེན་པོས་ཡིག་འབྲུ་རྣམས་བྲི་བའི་ཚེ་རེ་རེ་དམིགས་ལ། ཨོཾ་འདྲ་ལ། སརྦ་བུདྡྷ་ཞེས་སོགས་བཀོད་ལ་བཟློག་པའི་གོ་རིམ་བཞིན་ནོ། །
ཞེས་དང་འཕགས་པས་གཡོན་སྐོར་དུ་གོ་རིམ་བཞིན་བཀོད་ལ་བཟླའོ། ། ཞེས་སོ། ། དེ་ལྟར་ཨོཾ་གསུམ་མ་ཐུན་རེ་ལ་ཡང་བརྒྱ་རྩ་སྟོང་རྩ་སོགས་དམ་བཅའ་ཇི་ཙམ་ཡོད་པ་ལས་མི་ཉུང་བར་མི་ཚིག་གིས་བར་མ་ཆོད་པར་བཟླས་ཤིང༌། དེ་ཡང་བསྙེན་པ་ལྟ་བུ་མ་ཡིན་པའི་དུས་རྒྱུན་དུ་ཐུན་རེ་ལ་སུམ་བརྒྱའམ་ལྔ་བརྒྱ་གང་རིགས་མཛད་གསུངས། ཁ་ཅིག་ཨོཾ་གསུམ་སོགས་ཡོད་པའི་རྒྱུ་མཚན་རྩ་སྔགས་སྙིང་པོ་ཉེ་སྙིང་ཕྱོགས་གཅིག་ཏུ་བསྡེབས་པ་མཚོན་ཟེར་བ་མི་འཐད་གསུང་ངོ༌། ། ཐ་ནའང་བརྒྱ་རྩ་ལ་སོགས་པ་དམ་བཅའ་ལས་མི་ཉུང་བ་བཟླ་བ་གལ་ཆེ་སྟེ། སྤྱིར་གསང་སྔགས་ཐམས་ཅད་ཀྱི་ཟབ་པའི་མཐར་ཐུག་པ་ནི་འཁོར་ལོ་བདེ་མཆོག་གི་སྐོར་འདི་རྣམས་ཡིན་པར་གསུངས་ཤིང༌། དེའི་ཡང་ཟབ་མཐར་ཐུག་པ་ནི་རྗེ་བཙུན་ལཱུ་ནག་དྲིལ་གསུམ་གྱིས་མཛད་པའི་ལམ་རིམ་རྣམས་ཡིན་ལ། དེའི་དོན་གྱི་སྙིང་པོ་མ་ལུས་པ་འདུས་པའི་མན་ངག་གི་ཡང་རྩེར་གྱུར་པ་ནི་ནཱ་རོ་མཁའ་སྤྱོད་ཀྱི་ལམ་འདི་ཉིད་ཡིན་པར་གསུངས་པ་དང༌། གཞན་ཡང་བསྒྲུབ་བྱའི་ཡུལ་དུ་གྱུར་པའི་མཁའ་འགྲོ་མ་བསམ་གྱིས་མི་ཁྱབ་པ་ཡོད་ཀྱང༌།
དེ་རྣམས་བྱེ་བ་ཕྱེད་དང་བཞི་རུ་བསྡུས་པ་ཡིན་ལ། དེ་ཡང་སྟོང་ཕྲག་བདུན་ཅུ་རྩ་གཉིས་སུ་བསྡུས་ཤིང༌། དེ་ཡང་སུམ་ཅུ་རྩ་བདུན་དུ་བསྡུས། དེ་ཡང་ཉི་ཤུ་རྩ་བཞིའམ་བརྒྱད་དམ་ལྔར་བསྡུས། དེ་ཡང་རྡོ་རྗེ་རྣལ་འབྱོར་མ་འདི་ཁོ་ན་ལ་བསྡུས་ཏེ། མུས་ཆེན་སངས་རྒྱས་རྒྱལ་མཚན་གྱིས། མཁའ་འགྲོ་གྲངས་མེད་བསམ་གྱིས་མི་ཁྱབ་ནའང་འདི་ཉིད་བྱེ་བ་ཕྱེད་བཞིས་བསྡུས། དེ་ཉིད་སྟོང་ཕྲག་བདུན་ཅུ་རྩ་གཉིས་སུ། ། བརྩོན་ཆེན་ལ་སོགས་ཉི་ཤུ་རྩ་བཞིས་བསྡུས། ། དེ་ཉིད་ལ་མ་ལ་སོགས་དྲུག་ཏུ་འདུས། །
ཀུན་འདུས་ལ་མ་རྣལ་འབྱོར་མ་ལ་འདུད། ། ཅེས་མཆོད་བརྗོད་དུ་གསུངས་པ་ལྟར་རོ། ། དེས་ན་འདི་ཉིད་གཅིག་པུ་བསྒོམས་ཤིང་བསྒྲུབས་པས་མཁའ་འགྲོ་བྱེ་བ་རབ་འབྱམས་རི་རབ་ཀྱི་རྡུལ་དང་མཉམ་པ་བསྒོམ་པ་དང་བསྒྲུབ་པར་འགྱུར་པ་དང༌། དེ་བཞིན་དུ་འདིའི་གསང་སྔགས་ཨོཾ་གསུམ་མ་ལ་ཡང་སངས་རྒྱས་བྱང་སེམས་དཔའ་བོ་མཁའ་འགྲོ་ཐམས་ཅད་ཀྱི་ངོ་བོ་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་སྔགས་ཐམས་ཅད་འདུས་པར་བཤད་པས། དེ་ལ་དགོངས་ནས་བླ་མ་གོང་མ་རྣམས་ཀྱིས་བདེ་མཆོག་ལཱུ་ནག་གི་བྱིན་རླབས་དྲུག་སྐོར་གྱི་སྐབས་དང་རྣམ་རྒྱལ་བུམ་པའི་ལྷ་ཐམས་ཅད་ཀྱི་བཟླས་སྔགས་ལ་ཡུམ་གྱི་ཉེ་སྙིང་ཁོ་ན་བཟླས་ཆོག་པར་གསུངས་པ་ཡིན་ལ། དེས་ན་གསང་སྔགས་ཨོཾ་གསུམ་མ་འདི་ལ་ཆིག་སྒྲིལ་དུ་བྱས་པས་སངས་རྒྱས་བྱང་སེམས་དཔའ་བོ་མཁའ་འགྲོ་ཐམས་ཅད་ཀྱི་ཐུགས་འཁུལ་ཞིང་བྱིན་གྱིས་རློབས་པར་འགྱུར་ཞིང་ཨོཾ་གསུམ་མ་ལན་གཅིག་བརྗོད་པས་ཀྱང་བསྐལ་པ་མང་པོའི་སྒྲིབ་པ་འདག་པར་ངེས་པ་ཡིན་ཏེ། དེའི་རྒྱུ་མཚན་གསང་སྔགས་པ་རྣམས་ཚེ་གཅིག་ལུས་གཅིག་ལ་དངོས་གྲུབ་ཐོབ་པའི་གནད་ཀྱང་འདི་འདྲའི་རིགས་ཀྱི་ཟབ་གནད་དང་ལྡན་པ་ལས་འབྱུང་བ་ཡིན་པར་གསུངས་པ་སོགས་རྩོད་པ་དང་བྲལ་བའི་རྗེ་བཙུན་གོང་མ་རྣམས་ཀྱི་གསུང་རབ་དང་གསུང་རྒྱུན་དག་ལས་སྤྱིར་མི་ལུས་ལན་གཅིག་ཙམ་ཐོབ་པའི་དུས་འདིར་གསང་སྔགས་ཟབ་མོའི་ལམ་ཉམས་སུ་ལེན་པ་ཤིན་ཏུ་སྐལ་བ་བཟང་བའི་ཚུལ་དང༌། ལྷག་པར་མཁའ་སྤྱོད་དབང་མོ་འདི་ཉིད་བཟླས་བསྒོམ་ཉམས་སུ་ལེན་པ་ལ་ཕན་ཡོན་གཞན་ལས་ཆེས་ཆེ་བའི་སྒྲུབ་བྱེད་མང་དུ་འབྱུང་ངོ༌། ། དེ་ཡང་ལམ་འདི་ཉིད་ལ་བརྟེན་ནས་རྒྱ་བོད་དུ་མཁས་གྲུབ་བྱ་ཁྱུ་འཕུར་བ་ལྟ་བུ་མང་དུ་བྱུང་སྟེ་མདོར་བསྡུས་ཙམ་སྔགས་འཆང་ཐམས་ཅད་མཁྱེན་པ་ངག་དབང་ཀུན་དགའ་བསོད་ནམས་ཀྱིས་མཛད་པའི་མཁའ་སྤྱོད་མའི་དཀྱིལ་ཆོག་གི་མཇུག་ཏུ་བལྟའོ། ། བསྙེན་པ་བྱ་ཚུལ་ནི་འོག་ཏུ་འཆད་དོ། །
གཉིས་པ་ཡིད་བཟླས་ནི་ལྟོ་འགྲངས་ལྟོག་སྙོམས་པའི་དུས་སུ་རླུང་རོ་རྣམས་ལན་དགུ་ཕྲུགས་སུ་བུས། དེ་ཙམ་མ་བྱུང་ནའང་གཡོན་ནས་ལན་གསུམ་འབུད་པའམ་གཡས་གཡོན་གཉིས་ཀ་གསུམ་ལ་དམིགས་ཏེ་འབུད་པ་གང་རུང་བྱ་ཞིང་དེ་ནས་འོག་རླུང་སྙན་གསན་འབེབས་པའི་ཚུལ་དུ་ཅུང་ཟད་བསྐུམ། སྟེང་རླུང་ལུས་གུག་བྱས་ནས་དལ་བུས་རྔུབས་རླུང་རྫོགས་རྗེས་མཆིལ་མའི་རྟ་དང་བཅས་ཏེ་ལྟེ་བར་སྡིགས་ཏེ་བསྐྱུར་བ་དང་མཉམ་དུ་ཆོས་འབྱུང་ཉིས་བརྩེགས་ཟླ་བ་བྃ་ཡིག་སྔགས་ཕྲེང་དང་བཅས་པ་བདེ་བ་སྐྱེད་པར་འདོད་ན་གསང་གནས་སུ། མི་རྟོག་པ་སྐྱེ་བར་འདོད་ན་ལྟེ་བར་ཕབ་སྟེ། འོག་རླུང་རྫོགས་པར་འཐེན་ལ་རླུང་བུམ་པ་ཅན་ནམ་ཁ་སྦྱར་དུ་གྲགས་པ་བཟུང་སྟེ། ལུས་དཀྱིལ་བསྒོམས་ནས་མི་དམིགས་པའམ་ཡིག་འབྲུར་བསྒྱུར་བ་གང་རུང་བྱའོ། ། ཆོས་འབྱུང་གི་མདུན་རྒྱབ་སྤངས་པའི་གྲྭ་བཞིར་དགའ་བ་འཁྱིལ་པ་བདེ་བའི་ཉམས་དང་ལྡན་པ་དཀར་ལ་དམར་བའི་མདངས་ཆགས་པ་གཡོན་སྐོར་དུ་འཁོར་བ་ལ་སེམས་གཏད། དགའ་བ་འཁྱིལ་པ་འཁོར་གྱི་བྃ་ཡིག་སྔགས་ཕྲེང་དང་བཅས་པ་མི་འཁོར་རོ། ། ཡིག་འབྲུ་གཡོན་སྐོར་དུ་ཀློག་པའི་ཚུལ་གྱིས་ལན་བདུན་ལ་སོགས་པ་ཅི་ནུས་ཡིད་ཀྱིས་བཟླས། ཕྱིས་གོམས་པ་དང་གྲངས་མང་དུ་བྱའོ། །
དེ་དག་ཀྱང་ཀློག་ལུགས་ཨོཾ་ལ་སོགས་པའི་ཡིག་འབྲུ་རྣམས་ཐད་ཀར་དང་དུ་བཟློག ། སརྦ་སོགས་ཚོམ་བུ་རྣམས་གཡོན་སྐོར་ཀློག རླུང་མི་ཐུབ་ན་དལ་བུས་གློད། ཡིད་བཟླས་འདི་རྫོགས་རིམ་མཚན་བཅས་ཡིན་པ་དྲོད་དང་བདེ་བ་སྐྱེ་ཞིང་འཕར་གཡོ་དྲག་ཏུ་འབྱུང་ལ། དེ་བྱུང་ན་རིམ་གྱིས་གློད། དུ་བ་ལ་སོགས་པའི་རྟགས་ཐམས་ཅད་ཀྱང་འདི་ལས་འབྱུང་གསུངས། བཟླས་པའི་མཐར་མདུན་གྱི་ནམ་མཁར་རྩ་བརྒྱུད་ཀྱི་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་རྣམས་བཞུགས་པར་དམིགས་ལ་བྱུང་ན་ཐུན་རེ་ལ་སྔགས་གྲངས་ཇི་ཙམ་སོང་བ་ངེས་པར་བྱས་ནས་བླ་མ་དང་ཡི་དམ་གྱི་མཚན་ནས་བཟུང་སྟེ་དེ་རྣམས་ལ་དགོངས་གསོལ་བྱས་ལ་བདག་གི་ཐུན་འདི་ལ་སྔགས་འདི་ཙམ་སོང་བ་བླ་མ་ཡི་དམ་གྱི་སྐུ་གསུང་ཐུགས་ལ་འབུལ་ལགས་ན། ཐུགས་བརྩེ་བ་ཅན་གྱིས་བཞེས་སུ་གསོལ། བཞེས་ནས་བདག་གི་རྒྱུད་བྱིན་གྱིས་བརླབ་དུ་གསོལ། ཞེས་གྲངས་ཡི་དམ་ལ་གཏད་པ་གདམས་པའི་མཆོག་ཡིན་གསུངས།
བཟླས་པ་ཕུལ་ནས་ཡིག་བརྒྱ་དང་རྟེན་འབྲེལ་སྙིང་པོ་ཚར་གསུམ་གསུམ་བཟླས་ན་ཤིན་ཏུ་ལེགས་སོ། ། དེ་ཙམ་མ་བྱུང་ཀྱང་བཟླས་པ་བསྡུ་བ་ན་ཕྲེང་བ་ཐལ་མོ་བར་དུ་བཟུང་ལ།

བདེ་བར་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱིས་བདག་དང་སེམས་ཅན་ཐམས་ཅད་ལ་བྱིན་གྱིས་བརླབ་ཏུ་གསོལ། མྱུར་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་རྗེ་བཙུན་རྡོ་རྗེ་རྣལ་འབྱོར་མའི་གོ་འཕང་ཚེ་འདི་ཉིད་ལ་ཐོབ་པར་མཛད་དུ་གསོལ། ཞེས་བརྗོད་ཅིང་ཕྲེང་བ་མགོ་ཐོག་ཏུ་བཞག་གོ ། བཟླས་པའི་སྦྱང་གཞི་ལ་རིགས་དྲུག་གི་སྐད་སྣ་ཚོགས་རྫུན་ཕྲ་མ་ལ་སོགས་པ་ངག་གི་ལས་སྒྲིབ་ཐམས་ཅད་དང༌། དེ་དག་གི་བག་ཆགས་སེམས་ལ་ཚང༌། དེ་ལུས་དཀྱིལ་འཁོར་བཞི་དང༌། ཁྱད་པར་དུ་རྒྱ་ཡིག་དང་བོད་ཡིག་གི་རྣམ་པར་ཤར་བ་ཐམས་ཅད་སྦྱོང་བྱེད་འདིར་དེ་ཐམས་ཅད་སྔགས་ཕྲེང་དུ་བསྒོམ། རླུང་ཐམས་ཅད་སྐད་གདངས་སུ་བསྒོམ། རྣམ་རྟོག་ཐམས་ཅད་འོད་ཟེར་དུ་བསྒོམས་པས་སྲིད་པ་གསུམ་གྱི་ཐ་མལ་གྱི་སྒྲ་དབྱངས་ཐམས་ཅད་སྤངས་པ་མཁའ་སྤྱོད་མའི་གསུང་སྒྲུབ་པར་བྱེད་པའི་གདམས་ངག་སྟེ། ཆོས་རྗེ་རྡོ་རྗེ་འཆང་གིས། ཨོཾ་གསུམ་ལྡན་པའི་གསང་སྔགས་ཡི་གེའི་ཚོགས། །
ཞེས་སོགས་ཚིགས་བཅད་གཅིག་གི་དོན་ནོ། ། ཡིད་བཟླས་ཀྱི་སྦྱང་གཞི་གཞན་ལ་མི་མངོན་པའི་སྒོ་ནས་བསམ་ངན་བརྣར་སེམས་གནོད་སེམས་ལོག་ལྟ་སོགས་ཡིན་པར་བཤད་དོ། ། དེ་ལྟར་བཤད་མ་ཐག་པའི་བསྐྱེད་རིམ་བཟླས་པའི་རྣལ་འབྱོར་དང་བཅས་པ་དེ་དག་དབང་བཞིའི་ལམ་ལུས་ལ་དྲིལ་ནས་ཉམས་སུ་ལེན་པ་ཡིན་ཏེ། ངག་བཟླས་ཡིད་བཟླས་ནི་བསྐྱེད་རིམ་གྱི་ལམ། ལྟེ་བར་ཡིད་བཟླས་བྱེད་པ་གསང་དབང་གི་ལམ། གསང་གནས་སུ་ཡིད་བཟླས་བྱེད་པ་ཤེས་རབ་ཡེ་ཤེས་ཀྱི་ལམ། དེ་དག་ལ་བརྟེན་ནས་བདེ་ཆེན་གྱི་ཡེ་ཤེས་སྐྱེས་པ་ནི་བཞི་པའི་ལམ་མོ། ། དེ་དག་རེ་རེ་ལའང་དབང་བཞིའི་ལམ་ཚང་སྟེ། རང་ཉིད་རྣལ་འབྱོར་མ་རྟེན་དང་བརྟེན་པར་བཅས་པར་བསམ་པ་བུམ་དབང་གི་ལམ་ཆོས་འབྱུང་ཟླ་བའི་དཀྱིལ་འཁོར་ཡིག་འབྲུ་དང་བཅས་པ་གསང་དབང་གི་ལམ། དགའ་བ་འཁྱིལ་པ་ཤེས་རབ་ཡེ་ཤེས་ཀྱི་ལམ་སྟེ།
དེའང་དགའ་བ་སོགས་པའི་དགའ་བ་བཞི་མཚོན་པས་དགའ་འཁྱིལ་བཞི་ཟུར་མེད་པ་ནི་རྣམ་རྟོག་གི་གྲྭ་ཟུར་མེད་པའོ། ། དགའ་བ་བཞི་པོ་རེ་རེ་ལའང་བཞི་བཞི་མཚོན་པས་དགའ་འཁྱིལ་རེ་ལ་གཡུང་དྲུང་རིས་བཞི་བཞི་སྟེ་བཅུ་དྲུག དེ་དག་ལ་བརྟེན་ནས་བསྐྱེད་པའི་བདེ་ཆེན་གྱི་ཡེ་ཤེས་ནི་བཞི་པའི་ལམ་མོ། ། དེ་ཡང་རྡོ་རྗེ་འཆང་གིས། དབང་བཞིའི་དོན་ལྡན་བསྐྱེད་རིམ་ཟབ་མོའི་ལམ། ། ཞེས་སོགས་ཚིགས་བཅད་གཅིག་གི་དོན་ནོ། ། འདིར་ཞར་བྱུང་གི་རྫོགས་རིམ་ཅུང་ཟད་འབྱུང་བ་རྗེ་ངག་དབང་ཆོས་གྲགས་སོགས་ཀྱིས་མཛད་པའི་ཁྲིད་ཡིག་ཏུ་ཤེས་སོ། ། འོན་ཀྱང་འདི་འོག་ནས་འབྱུང་བའི་ཆོས་རྗེ་དཔལ་རྡོར་བའི་གསུང་དང་གནད་འདྲ་བར་འདུག་གོ ། རྗེ་མཁྱེན་བརྩེ་བ་དང་ངག་དབང་ཆོས་གྲགས་གཉིས་ཀྱི་ཡིག་ཆ་ལའང་གོ་རིམ་ཅུང་ཟད་མི་འདྲ་བ་འདུག་པས་དཔྱད་དོ། ། བཅུ་པ་བསམ་མི་ཁྱབ་ཀྱི་རྣལ་འབྱོར་ནི།
གཞུང་ལས། དེ་ནས་བྃ་ཡིག་གི་འོད་ཟེར་གྱིས་ས་གསུམ་ལུས་དང་ལུས་ཡི་གེ་རིམ་གྱིས་བསམ་གྱིས་མི་ཁྱབ་པ་ལ་བཞུགས་པ་སྔོན་དུ་འགྲོ་བས་དེ་ཁོ་ན་ཉིད་བསྒོམ་པར་བྱའོ། ། ཞེས་གསུངས། རྗེ་ས་ཆེན་གྱིས། སྙིང་ཁའི་སྔགས་ཕྲེང་ལས་འོད་ཟེར་འཕྲོས་པས་ཁམས་གསུམ་ཐམས་ཅད་འོད་ཟེར་གྱིས་ཁེངས། དེ་ཡང་གཟུགས་མེད་ཁམས་ལུས་ཀྱི་སྟོད་ཀྱི་ཆ་ལ། གཟུགས་ཁམས་བར་གྱི་ཆ་ལ། འདོད་ཁམས་སྨད་ཀྱི་ཆ་ལ། རང་ཡང་ཆོས་འབྱུང་ལ། ཆོས་འབྱུང་སྔགས་དང་ཟླ་བ།
ཟླ་བའང་སྔགས་ལ། དེ་བྃ་ལ། དེ་ཐིག་ལེ་ལ། དེ་ནཱ་ད་དཀར་དམར་དུ་གྱུར་ཏེ་ཆུ་ལ་རླབས་ཐིམ་པ་ལྟར་ཅི་ཡང་མི་དམིགས་པར་གྱུར་པར་བསམས་ལ། དེའི་ངང་ལ་ཤེས་པ་གློད་དེ། དེ་ལ་ཇི་ཙམ་གནས་ཚད་དུ་བཞག་གོ ། ཞི་གནས་ཤས་ཆེ་ན་ལྷར་ལྡང་ངོ༌། ། གསལ་བ་བདེ་བ་ཤས་ཆེ་ན་སྟོང་པར་བཞག་གོ ། ཞེས་གསུངས་ཏེ། རྒྱས་པ་གོང་ཉལ་བའི་རྣལ་འབྱོར་གྱི་སྐབས་སུ་བཤད་པ་ལྟར་རོ། །
བསམ་མི་ཁྱབ་ཀྱི་སྦྱང་གཞི་ཡང་དུས་གསུམ་གྱི་འཆི་བ་སྦྱང་བ་སོགས་ཉལ་བའི་རྣལ་འབྱོར་ལྟར་རོ། ། སྐབས་འདིར་བསམ་མི་ཁྱབ་ཐུན་མོང་མ་ཡིན་པའི་ཉམས་ལེན་དང་འདའ་ཁ་མའི་གདམས་ངག་དུ་མ་ཡོད་པ་རྣམས་མཁན་ཆེན་ངག་དབང་ཆོས་གྲགས་སོགས་ཀྱི་ཡིག་ཆ་བཞིན་རང་གིས་ཇི་ལྟར་ཐོབ་པ་ཉམས་སུ་བླང་བར་བྱ་ཞིང༌། རྩ་དབུ་མའི་མན་ངག་འོག་ནས་འབྱུང་བ་ལྟར་འདིར་བསྒོམ་མོ། ། དེ་ནས་ཐུན་ལས་ལྡང་བ་ན་གོ་ཆ་དྲན་པ་ཚམ་རྔམ་སྔགས་ཀྱིས་བསྲུང་བ། དགའ་བ་གསུམ་གསལ་འདེབས་པ། བསྔོ་བ་སྨོན་ལམ་བཀྲ་ཤིས་སོགས་བྱའོ། ། གཏོར་མ་འབུལ་ན་གོ་ཆ་སོགས་ཀྱི་གོང་དུ་བྱའོ། ། དེ་ནས་གོ་ཆ་སོགས་རྗེས་ཆོ་ག་སྤྱི་ལྟར་བྱའོ། ། སྐུ་མདོག་དམར་བ་ནི་སེམས་ཅན་ལ་རྗེས་སུ་ཆགས་པའོ། ། ཞེས་གོང་གི་དག་བྱ་དག་བྱེད་རྣམས་དྲན་པར་བྱས་ཀྱང་རུང༌།
མ་བྱས་ཀྱང་སྐྱོན་མེད། བཅུ་གཅིག་པ་སྤྱོད་ལམ་གྱི་རྣལ་འབྱོར་ནི། གཞུང་ལས། དངོས་སུ་མི་འབྱུང་ཡང་ཤུགས་ལས་བསྟན་ལ། ས་སྐྱ་པ་ཆེན་པོས་རང་དང་སྣང་བ་ཐམས་ཅད་རྡོ་རྗེ་རྣལ་འབྱོར་མའི་སྐུར་དམིགས་ལ། ལྷ་ལ་ལྷས་མཆོད་པར་བསམ་པ་སྐུའི་དགའ་བ། དེ་ཡང་སྒྱུ་མ་ལྟ་བུའི་སྐུ་དང་བསམ་གྱིས་མི་ཁྱབ་པའི་ངང་ལས་མ་གཡོས་པར་དྲན་པར་བྱ་བ་ཐུགས་ཀྱི་དགའ་བ། སྒྲ་ཅི་གྲགས་པ་ཐམས་ཅད་ངག་གི་བཟླས་པར་བྱ་བ་གསུང་གི་དགའ་བ་སྟེ་དེ་ལྟར་དོན་བཅུ་གཅིག་གོ ། ཞེས་གསུངས་སོ། ། མདོར་ན་སྤྱོད་ལམ་གྱི་རྣལ་འབྱོར་འདི་ལ་ནན་ཏན་དུ་བྱ་དགོས་ཏེ་མཉམ་བཞག་ཏུ་ཐུགས་དམ་མོག་མོག་རེ་བྱས་ལོ་བྱས་ཀྱང་རྗེས་ཐོབ་ཀུན་ཏུ་ཐ་མལ་དུ་ལུས་ན་ཆོས་པའི་འཁྱེར་སོ་གཏོར་འགྲོ་གསུང་ངོ༌། །
དེ་ལས་འཕྲོས་པའི་དོན་ལ་ཟས་ཀྱི་རྣལ་འབྱོར་ཕྱི་མཆོད་སྦྱིན་སྲེག་རྒྱས་པ་ལའང་བཞི། སྡིག་པ་སྦྱང་བའི་ཕྱིར་མར་མེའི་སྦྱིན་སྲེག ཚེས་བཅུའི་མཆོད་པ་གསུམ། གཏོར་མའི་རྣལ་འབྱོར་རྣམས་དང༌། བཞི་འབུམ་ལ་སོགས་པའི་བསྙེན་པ་ཇི་ལྟར་བྱ་བའི་ཚུལ། སིནྡྷཱུ་རའི་སྒྲུབ་པའི་བསྐྱེད་རིམ་གྱི་སེམས་འཛིན་མན་ངག་གཅེས་བཏུས་སོགས་སུ་འབྱུང་བའི་རྩ་དབུ་མའི་མན་ངག་རྣམས་མཁན་ཆེན་ངག་དབང་ཆོས་གྲགས་དང༌། རྗེ་ཀུན་དགའ་ཚུལ་ཁྲིམས་སོགས་ཀྱིས་མཛད་པའི་གོང་དུ་རྐང་གྲངས་སྨོས་པའི་ཡིག་ཆར་བལྟའོ། ། འདིར་ཟས་ཀྱི་རྣལ་འབྱོར་གྱི་གསལ་ཁ་ཅུང་ཟད་བྲི་ན། རང་གི་མདུན་དུ་ཁ་ཟས་འདུས་བྱས་ནས་གཏོར་མ་ལྟར་བྱིན་གྱིས་བརླབས། རང་རྣལ་འབྱོར་མར་གསལ་བའི་ཐུགས་ཀར་རྡོ་རྗེ་རྣལ་འབྱོར་མ་རྒྱན་ཆ་ལུགས་ཡོངས་སུ་རྫོགས་པ།
དེ་དེའི་མཐའ་སྐོར་དུ་བླ་མ་ཡི་དམ་སངས་རྒྱས་བྱང་སེམས་དཔའ་བོ་རྣལ་འབྱོར་མ་ཐམས་ཅད་ཀྱིས་བསྐོར་བ་དྭངས་གསལ་རྙོག་པ་མེད་པ་མེ་ལོང་ནང་གི་གཟུགས་བརྙན་ལྟ་བུར་གྱུར། ཞེས་བརྗོད་ཅིང་དམིགས་པ་ལ། ལྟེ་བར་མེ་འབར་བའི་ཁྲོད་ན་དུར་ཁྲོད་བདག་པོ་སོགས་ཆོས་སྲུང་ནོར་ལྷའི་ཚོགས་དང་བཅས་གསལ་བར་གྱུར། ཞེས་བརྗོད་ཅིང་བསམས་ལ། ལྷ་དེ་དག་མཆོད་པའི་བསམས་པས། ཁ་ཧོམ་ཁུང་ལག་པ་དགང་གཟར་བླུགས་གཟར་དུ་བསམས་ཏེ་གཡས་ཀྱིས་གཡོན་དུ་བླུགས་ཅིང་ཟོས་པས་ཕུད་ཀྱིས་སྙིང་གའི་ལྷ་ཚོགས་མཆོད། ལྷག་མས་ལྟེ་བའི་ཆོས་སྲུང་ནོར་ལྷ་ཐམས་ཅད་མཆོད་པར་བསམ་མོ། ། གལ་ཏེ་ལག་པ་གཡས་པས་གཡོན་དུ་བླུགས་ཅིང་ཟ་བ་རྒྱུན་དུ་མ་བྱུང་ནའང་བཟའ་བཏུང་གང་ཡིན་དང་པོ་ཁམ་འགའ་དེ་ལྟར་བྱ། དེ་ནས་ཅི་བདེར་བྱ་གསུངས། ཕུད་མཆོད་དང་ཆང་བུ་སོགས་སྤྱི་དང་འདྲའོ། །
ཟས་ཀྱི་རྣལ་འབྱོར་བྱ་ཚུལ་ཅུང་ཟད་མི་འདྲ་བ་རྣམས་གཞན་དུ་རྟོགས་པར་བྱའོ། ། འདི་མ་ཆད་པ་གལ་ཆེ་སྟེ། ནང་གི་སྦྱིན་སྲེག་ཏུ་འགྱུར་བ་དང༌། རྩ་ལྟུང་བཅུ་གསུམ་པ་མི་འབྱུང་བ་དང༌། ཁ་ཟས་བུ་ལོན་ཅན་དུ་མི་འགྱུར་བ་དང༌། འདོད་སྲེད་ཀྱིས་ཀུན་ནས་བསླང་བའི་བཟའ་བཏུང་གི་སྣང་བ་རྣམས་སྦྱངས་ནུས་སོ། ། བསྙེན་པའི་སྐབས་སུ་ལག་ལེན་ཕལ་ཆེར་གཞུང་འདིའི་གོང་འོག་གི་ཤུགས་ལས་ཀྱང་ཤེས་ལ། དེ་ནའང་ཤར་རྒྱལ་མཁར་རྩེ་བ་བདག་པོ་ངག་དབང་བསོད་ནམས་རྒྱལ་མཚན་སོགས་ཀྱིས་བསྙེན་ཐབས་ཡོད་དོ། ། དེར་ཅུང་ཟད་མི་གསལ་བ་མཚམས་ལོ་གཅིག་བྱེད་ན་སྔོན་འགྲོ་སྐྱབས་འགྲོ་ཡིག་བརྒྱ་མཎྜལ་རྣམས་ཞག་བདུན་བདུན་བྱེད། ཟླ་བ་གསུམ་བྱེད་ན་ཞག་གསུམ་རེའོ། །
འདིའི་འབྲུ་འབུམ་གྱི་དོན་ཨོཾ་གསུམ་མ་ལ་ཡིག་འབྲུ་སོ་གཉིས་བྃ་ཡིག་གི་སྲོག་ཡིག་བཞི་དང་བཅས་པའི་སོ་བདུན་འབྱུང་ལ། དེ་ལ་བསྙེན་པ་ཨོཾ་གསུམ་མ་འབུམ་ཕྲག་སོ་གཉིས་སམ་སོ་ལྔ་སོ་བདུན་རྣམས་གང་རུང་ལོ་གཅིག་ལ་འགྲོ་ཞིང་སྦྱིན་སྲེག་བྱེད་ན་དེའི་ཁ་བསྐང་ཞིང་མི་བྱེད་ན་ཁྲི་ཕྲག་སོ་བདུན་སོགས་ཁ་བསྐང་དུ་བཟླའོ། ། གཞུང་གི་མཇུག་དོན་ནི། ལས་དང་པོ་པའི་བསྒོམ་པ་མདོར་བསྡུས་པ། སློབ་དཔོན་ནཱ་རོ་ཏ་པའི་ཞལ་གྱི་གདམས་ངག་བརྒྱུད་པའི་རྗེས་སུ་གནང་བ་རྫོགས་སོ། ། རྒྱ་གར་གྱི་མཁན་པོ་སུ་མ་ཏིའི་ཞལ་སྔ་ནས་དང་དགེ་སློང་པྲཛྙཱ་ཀིརྟིས་བསྒྱུར་ཅིང་ཞུས་ཏེ་གཏན་ལ་ཕབ་པའོ། ། ཞེས་པ་འདི་ལ་བསྐྱེད་རིམ་ཕག་མོ་མཁའ་སྤྱོད། ཅེས་གསུངས་ཀྱང་དོན་གྱི་བསྐྱེད་རྫོགས་ཟུང་འཇུག་ཡིན་པའི་ཕྱིར་གཞན་ལས་ཁྱད་པར་འཕགས་ཏེ། དབང་བཞི་ལུས་སྒྲིག་གི་ཉམས་ལེན་གྱི་གནད་ཀྱིས་སོ་ཞེས་གསུངས་སོ། ། དེ་དག་གིས་ནི་རྒྱ་གཞུང་དང་སྦྱར་ཏེ་བསྐྱེད་རིམ་ཕག་མོ་མཁའ་སྤྱོད་ཀྱི་རྣམ་བཤད་མདོར་བསྡུས་ཏེ་བསྟན་ཟིན་ཏོ། །
གསུམ་པ་ཤིན་ཏུ་ཟབ་པའི་རྫོགས་པའི་རིམ་པ་བཤད་པ་ནི། རྫོགས་རིམ་གྱི་ཚེ་སྟེང་མཁའ་སྤྱོད་ཀྱི་འཁོར་ལོ་ལ་བརྟེན་པ་མི་རྟོག་པ་བསྒྲུབ་པ། འོག་རླུང་གི་འཁོར་ལོ་ལ་བརྟེན་ནས་བདེ་བ་བསྒྲུབ་པ། བར་སྔགས་ཀྱི་འཁོར་ལོ་ལ་བརྟེན་ནས་དྲོད་བསྒྲུབ་པའི་ཐབས་རྣམས་སོ། ། དེ་ཡང་རྫོགས་པའི་རིམ་པ་བསྒོམ་པའི་གང་ཟག་བསྐྱེད་རིམ་གྱི་སེམས་འཛིན་སོགས་ལེགས་པར་མཐར་ཕྱིན་པ་གེགས་སེལ་སོགས་ངེས་པ་དང་བཅས་པས་བསྒོམ་དགོས་སོ། ། དེ་ལ་རྫོགས་རིམ་རྣམ་པ་མང་ཡང༌། འདིར་རྗེ་མུས་ཆེན་བུདྡྷ་དྷྭ་ཛའི་རྣམ་བཤད་ལྟར་བཤད་ན་འདི་ལྟར་འབྱུང་སྟེ། ས་ཆེན་གྱི་ཆོས་འབྱུང་རྐྱང་པ་བསྒོམས་ནའང་ཞེས་པས་རྫོགས་རིམ་བསྟན་པ་ཡིན་ཏེ། སྔོན་འགྲོ་དང་དངོས་གཞི་གཉིས་ལས། དང་པོ་ནི་ཚམས་རྔམ་སྔགས་ཀྱི་སྲུང་འཁོར་བསྒོམ།
དེ་ནས་བླ་མ་བསྒོམ། དཔའ་མོའི་གོ་ཆ་དགོད་པའོ། ། འདི་ནི་སྒྲུབ་ཐབས་དང་འབྲེལ་བར་བསྒོམ་པའི་དབང་དུ་བྱས་ལ། གཞན་དུ་སྐྱབས་སེམས་ཡིག་བརྒྱ་བླ་མའི་རྣལ་འབྱོར་མཎྜལ་དང་བཅས་པའི་རྗེས་སུ་བསྒོམས་ཀྱང་རུང་བར་བཤད། དང་པོ་ལ་ཆོས་རྗེ་དཔལ་རྡོར་བའི་གསུང་གིས་རང་རྗེ་བཙུན་མར་གསལ་བའི་གསང་གནས་ནས་སྨིན་མཚམས་ཀྱི་བར་ལ་དབུ་མ་དམར་པོ་འོད་ཟེར་གྱི་རང་བཞིན་ཅན་གསལ་བཏབ། དབུ་མའི་མས་སྣ་རུ་རྣལ་འབྱོར་མ་ཐམས་ཅད་ཀྱི་ངོ་བོ་ཆོས་འབྱུང་དམར་པོ་ཅིག་བསམ། དེའི་དབུས་སུ་དཔའ་བོ་ཐམས་ཅད་ཀྱི་ངོ་བོ་དགའ་བ་འཁྱིལ་པ་གཡོན་དུ་འཁོར་བ་ལ་སེམས་གཏད། དམིགས་པ་གཙོ་ཆེ་རླུང་འཛིན་པ་མེད་དོ། ། དེ་ལྟར་བྱས་པས་དབུ་མ་ཁ་བྱེ། དེར་རླུང་སེམས་ཐམས་ཅད་འདུས།
དབུ་མ་ནས་ཡར་ཞུགས་པས་བདེ་བའི་ཡེ་ཤེས་སྐྱེས་པར་བསམ་མོ། ། ཡང་སྨིན་མཚམས་སུ་ཆོས་འབྱུང་སྔར་དང་འདྲ་བ་ལས་རྣལ་འབྱོར་མ་ཐམས་ཅད་ཀྱི་ངོ་བོ་དགའ་བ་འཁྱིལ་པ་གཡོན་ཕྱོགས་སུ་འཁོར་བ་སོགས་སྔར་དང་འདྲ་བར་བྱས་པ་ལས། ཤེས་རབ་སྟོང་པའི་ཡེ་ཤེས་སྐྱེས་པར་བསམ་མོ། ། མཐར་གསང་གནས་དང་ཡང་སྨིན་མཚམས་སུ་ཆོས་འབྱུང་དགའ་འཁྱིལ་དང་བཅས་པ་དབུ་མར་ཞུགས་སྙིང་ཁར་ཁ་སྦྱར་བས་བདེ་སྟོང་དབྱེར་མེད་ཀྱི་ཡེ་ཤེས་སྐྱེད་པར་བསམ་མོ། ། ཡང་རྗེ་ཞྭ་ལུ་པའི་གསུང་གིས་ལྟེ་བའི་བྃ་དང་སྤྱི་བོའི་ཧཾ་དབུ་མས་ཟུང་སྦྲེལ་བར་བསམས་ལ། ལྟེ་བར་ཡིད་བཟླས་ལ་སེམས་གཏད་པས་བྃ་ལས་མེ་འབར་ཏེ་དབུ་མ་ནས་ཡར་ཏལ་སོང་སྟེ་ཧཾ་ལ་ཕོག་པས་དེ་ལས་བདུད་རྩིའི་རྒྱུན་བབས་པས་འབར་འཛག་ལ་སེམས་གཏད་དེ། དེ་ལྟར་བྱས་པས་བདེ་སྟོང་གི་ཡེ་ཤེས་དང་དེ་ལ་བོགས་དབྱུང་བའི་ཕྱིར་གྲྭ་བཞིའི་དགའ་བ་འཁྱིལ་པ་རྣམས་གཡོན་དུ་འཁོར་བར་བསམ་པས་བདེ་བ་ཆེན་པོ་གཡོས་ཏེ་ལུས་ཐམས་ཅད་བདེ་བས་གང་བར་བསམ་མོ། ། ཡང་བསྡུ་ན་ཆོས་འབྱུང་ཕྱི་མ་ནང་མ་ལ་བསྡུས་ནས་ཆོས་འབྱུང་གཅིག་གི་ནང་དུ་དཔའ་བོ་ཐམས་ཅད་ཀྱི་ངོ་བོ་ཟླ་བ་སྲན་མ་ཕྱེད་བཀས་པ་ཙམ་གསལ་བཏབ། དེའི་སྟེང་དུ་རྣལ་འབྱོར་མ་ཐམས་ཅད་ཀྱི་ངོ་བོ་བྃ་དམར་ཡུངས་འབྲུ་ཙམ་ཅིག་གསལ་བཏབ། དེ་ལ་རྩེ་གཅིག་ཏུ་ཡིད་གཏད་ནས་བསྒོམས་པས་བྃ་ལས་མེ་འབར་བ་སོགས་སྔར་ལྟར་བསྒོམ་པས་བདེ་སྟོང་གི་ཡེ་ཤེས་སྐྱེས་པར་བསམ་མོ། །
དེ་ལྟར་ཐུན་མོང་མ་ཡིན་པའི་རྫོགས་རིམ་སོང་ནས། ད་ཡབ་དང་ཐུན་མོང་བའི་རྫོགས་རིམ་རྩ་དབུ་མ་ཉམས་སུ་ལེན་པ་ལ། རྗེ་བཙུན་གྱིས་ཡབ་ལ་སྦྱར་ཀྱང་ཡུམ་ལ་སྦྱོར་བ་བཤད་ཅིང་མཁའ་འགྲོ་རྒྱ་མཚོ་ལས། སླར་ཡང་རྡོ་རྗེ་ཕག་མོ་ཡིས། ། རྣལ་འབྱོར་མ་ཡིས་རིགས་ལྡན་མཆོད། ། དེ་ཡི་དུས་ཀྱི་ཡེ་ཤེས་ནི། ། མཁས་པས་ཨ་ཝ་དྡྷཱུ་ཏཱིའི་ནང༌། ། ཞེས་དང༌། རྣལ་འབྱོར་མ་མཆོག་འབྱུང་བ་ནི། ། རྩ་རྣམས་ཀུན་གྱི་གྲོང་ཁྱེར་མཆོག །
སྟོང་ཕྲག་བདུན་ཅུ་རྩ་གཉིས་ཀྱི། ། དབུ་མ་ཨ་ཝ་དྷཱུ་ཏཱི་འོ། ། དེ་ལྟར་ཕག་མོ་གཙོ་བོ་སྟེ། ། གོ་འཕང་མཆོག་བཞིན་ཤེས་པར་བྱ། ། ཞེས་སོ། ། འདི་ཉིད་ཉམས་སུ་ལེན་པ་ལ་གདམས་ངག་གི་མཚན་ཉིད་ཀྱི་རྣམ་གྲངས་ཟབ་པའི་དཔེ་གསུམ་དང་ལྡན་པའི་ཟབ་ཁྱད་གསུམ་དེ་དང་ལྡན་པའི་ལམ་བསྒོམ་པ་ལས། རྟོགས་བྱ་དངོས་པོའི་གནས་ལུགས། དེ་ལ་བརྟེན་ནས་འབྲས་བུ་འགྲུབ་པའི་ཚུལ། སྒྲུབ་བྱེད་ཀྱི་ལམ་ཉམས་སུ་བླངས་པ་རྣམས་སུ་ཡོད་པ་ལས་མཚན་ལ་དུ་མ་ཡོད་དེ། རྩ་རྒྱུད་ལས།
ཕོ་ཉ་ལྷག་པའི་སྐྱེས་གྲུབ་ནི། ། མཆོག་དང་འབྲིང་དང་ཐ་མ་སྟེ། ། ཞེས་ཕོ་ཉ་མཆོད་གདམས་ངག་ཅེས་བྱའོ། ། ད་ལན་ཕོ་ཉ་རྩ་ལ་བྱེད་པས། མཆོག་ཏུ་དབུ་མ། འབྲིང་ཉེར་བཞི། ཐ་མ་བུག་པ་བརྒྱད་ཀྱི་རྩའོ། ། འདི་ནི་ཕོ་ཉ་མཆོག་མཆོད་པ་ཡིན་ནོ། ། ཅིའི་ཕྱིར་ཕོ་ཉ་བྱ་ན། མཆོག་ཐུན་མོང་གི་དངོས་གྲུབ་ཐམས་ཅད་འགུགས་པའོ། །
དེ་ལ་རླུང་སེམས་དབུ་མར་ཆུད་དགོས་ཏེ། དེ་ལ་སྡུད་དགོས། སྡུད་པའི་གདམས་ངག་ནི། མུ་ཏིག་ཕྲེང་བའི་མཆན་ལས། རླུང་སེམས་དབུ་མར་སྡུད་པའི་གདམ་ངག་གཉིས་ཏེ། བདག་ལྷར་གནས་པ་དང༌། ཙཎྜཱ་ལིའོ། ། ཞེས་བཤད་པས་ལེའུ་དང་པོའི་བརྗོད་བྱ་འདི་ཡིན་པར་བསྟན་ནོ། ། ཡང་རྩ་རྒྱུད་ལས། རྣལ་འབྱོར་མ་དུས་ཁྱད་པར་དུ། །
རིགས་ལྡན་མ་རྣམས་རྟག་མཆོད་བྱ། ། ཞེས་རིགས་ལྡན་མ་མཆོད་པའི་གདམས་ངག་ཅེས་ཀྱང་བྱའོ། ། དེ་ལ་དམར་ཆོས་ཀྱི་རྒྱལ་མཚན་ནི། དབུ་མ་ལ་རིགས་ལྡན་མ་ཞེས་བྱ་སྟེ། ། ལྷན་ཅིག་སྐྱེས་པའི་ཡེ་ཤེས་ཀྱི། ། རིགས་མང་ལྡན་པ་ཞེས་བྱའོ། ། ཞེས་གསུངས། བླ་མ་ཞང་བྱ་རུ་བས། རྩ་སུམ་ཅུ་རྩ་དྲུག་ལ་སོགས་པའི་རིགས་དང་ལྡན་པས་སོ། ། ཞེས་བཤད།
ཀུན་སྤྱོད་ལས། བསམ་གྱིས་མི་ཁྱབ་དེ་བཤད་ན། ། དེས་ནི་གཟུངས་ནི་ཐོབ་པར་འགྱུར། ། ཞེས་གསུངས་སོ། ། བསམ་གྱིས་མི་ཁྱབ་པའི་གདམས་ངག་ཅེས་བྱ་སྟེ། རླུང་སེམས་དབུ་མར་ཆུད་པ་ལས་རྟོགས་བྱ་དངོས་པོའི་གནས་ལུགས་རྟོགས་དགོས། དེ་ལ་བརྟེན་ནས་སྟོབས་བཅུ་ལ་སོགས་པའི་ཡོན་ཏན་བསམ་གྱིས་མི་ཁྱབ་པ་དང་ལྡན་པའི་སངས་རྒྱས་ཐོབ་པའི་ཐབས་ཡིན་ནོ། ། བརྟག་གཉིས་ལས། ཀུན་འདར་མ་ནི་དབུས་སུ་གནས། ། གཟུང་དང་འཛིན་པ་རྣམ་པར་སྤངས། །
ཞེས་གཟུང་འཛིན་གཉིས་ཀྱི་རྣམ་རྟོགས་བཙན་ཐབས་སུ་གཅོད་པའི་གདམས་ངག་ཅེས་བྱ་སྟེ། དབུ་མ་ལས་གཞན་པའི་རྩ་གང་དུ་རླུང་སེམས་གནས་ཀྱང་གཟུང་འཛིན་སྐྱེད་པར་བྱེད་ལ་གདམས་ངག་འདིའི་སྒོ་ནས་རྩ་རླུང་སེམས་ཐམས་ཅད་དབུ་མར་བསྡུས་ནས་གཟུང་འཛིན་དང་བྲལ་བའི་གཉིས་མེད་ཀྱི་ཡེ་ཤེས་རྟོགས་པའི་ཐབས་ཡིན་པས་སོ། ། དེ་ལྡན་གྱི་གདམས་ངག་དེ་གཞན་ལས་ཟབ་པའི་རྒྱུ་མཚན་ཅི་ཞེ་ན། ཟབ་པའི་དཔེ་གསུམ་དང་ལྡན་ཏེ། བཤན་པ་སྲོག་གི་གནད་ལ་མཁས་པ། འཁྲུལ་འཁོར་མཁན་འཁྲུལ་འཁོར་ལ་མཁས་པ། ཤིང་མཁན་ཤིང་གི་གནད་ལ་མཁས་པའོ། ། དང་པོ་ནི་སྲོག་གཅོད་པ་ལ་མཁས་པ་གཅིག་གིས་རྩ་གནས་པའི་ས་དེར་ཤིང་གཤགས་ལ་སོགས་པ་ཅུང་ཟད་ཅིག་བསྣུན་པས་སེམས་ཅན་གྱི་སྲོག་འགགས། རྐང་ལག་སོགས་ལ་བསྣུན་པ་དང་དེ་འཕྲལ་མི་འཆི་བ་ཡིན་ནོ། ། གཉིས་པ་ནི།
ལྷོ་ནུབ་ཀྱི་ཕྱོགས་ལ་རྒྱལ་པོ་བྷོ་ཛ་དེ་ཝའི་ཕོ་བྲང་ན་ཞལ་བ་ཆུ་རིས་བྱས་ཏེ་དེ་ལ་སྦལ་ལྕོང་ལ་སོགས་པའི་གཟུགས་བརྙན་བྲིས། སྒོ་བཞིར་ཤིང་གི་མི་སྟྭ་གྲི་ཐོགས་པ་གཉིས་གཉིས་ཡོད་དེ། གཞན་གྱིས་བལྟས་པའི་ཚེ་ཞལ་བ་ཆུར་མེར་བ་སྦལ་ལྕོང་འཁྲུགས་པ་མཐོང་སྟེ། དེར་ཕྱིན་པས་ཤིང་གི་མིས་དུམ་བུར་གཏུབ་པ་ཅིག་ཡོད། ཤིང་གི་མི་ལ་མཛིངས་པས་མི་ཐུབ། འཁྲུལ་འཁོར་གྱི་གནད་ལ་མཁས་པ་ཅིག་གིས་སྲུང་འཁོར་ཐག་པ་ཅིག་ཡོད་པ་དེ་བཅད་ནས་ཤིང་གི་མི་ཐམས་ཅད་རང་འགྱེལ་དུ་འགྲོ། གསུམ་པ་ནི། ལྷོ་ཕྱོགས་ཌཱ་ཀི་པ་ཏ་ཞེས་པའི་གྲོང་ཁྱེར་ན་ཤིང་སྡོང་པོ་ཆེན་པོ་གཅིག་ལ་མི་སྟྭ་གྲི་ཐོགས་པ་བརྒྱས་བཅད་ཀྱང་མི་ཆོད་པ་ཆེ་རུ་ཀ་འགྲོ་བ་ཅིག་ཡོད། ཤིང་གི་གནད་ལ་མཁས་པ་ཅིག་གིས་ཆུ་རྒྱུ་བའི་འཕྲང་བལྟས་ཏེ་དེར་བུག་པ་ལ་ཤིང་གི་གཟེར་ཅིག་བརྒྱབ་ནས་ཤིང་དེ་རང་སྐམ་ལ་འགྲོ་བ་ཡིན་ནོ། ། དེ་བཞིན་དུ་གཟུང་འཛིན་གྱི་རྣམ་རྟོག་དབུ་མ་འབའ་ཞིག་ཏུ་བསྡུས་ནས་ཉམས་སུ་བླངས་པས་དབུ་མའི་ཁ་ཕྱེ་ནས་དེར་རླུང་སེམས་འདུས་ནས་གཟུང་འཛིན་ཐམས་ཅད་རང་འགྱེལ་རང་སྐམ་ལ་འགྲོ་བ་ཡིན་ནོ། །
རྟོགས་བྱ་དངོས་པོའི་གནས་ལུགས་ཀྱང་དེར་རྟོགས་པ་ཡིན་ནོ། ། དེ་བས་ན་འབད་པས་བསྒོམ་སྟེ། མ་བསྒོམས་ན་མི་རྟོགས་མ་རྟོགས་ན་ཡོན་ཏན་བདག་རྒྱུད་ལ་མི་ཐོབ་སྟེ། ཀླུ་སྒྲུབ་ཀྱིས་བསྒྲུབས་པའི་དངུལ་ཆུ་བཞིན་ནོ། ། དེ་ལ་དངུལ་ཆུ་ཐིག་གཅིག་ལ་རྫས་གསེར་མུ་མན་མུ་ཏིག་ཁམ་དཀར་པོ་རཀྟ་དྲི་ཆེན་ཤ་ཆེན་གླ་རྩི་མུ་ཟི་དྲི་ཆུ་སྟེ་བཅུ་གཅིག་བསྲེས་ཀྱང་ཆེ་རུ་མི་འགྲོ། མདོག་ཀྱང་དངུལ་ཆུའི་མདོག་ལྟ་བུ་ཡོང་བ་ཅིག་ཡོད་ལ། བཅུད་ལེན་མ་གྲུབ་པའི་དུས་ཡོན་ཏན་བཅུ་གཅིག་འབྱུང་བའི་ནུས་པ་ཡོད་ཀྱང་མངོན་དུ་མི་འགྱུར། འགྲུབ་ན་མངོན་དུ་འགྱུར་ཏེ་གསེར་གྱི་མདོག་སེར་བ་དང་ལོ་དྲུག་བརྒྱ་ཐུབ། མུ་མེན་གྱིས་སྟོབས་ཆེ་མིག་གི་དབང་པོ་གསལ། བྱང་སེམས་ཀྱིས་གྲང་བ་སེལ།
རཀྟས་རྒྱལ་པོ་དབང་དུ་འདུ། དྲི་ཆེན་གྱིས་ཀླུ་ནད་སེལ། ཤ་ཆེན་གྱིས་མི་མ་ཡིན་པ་དབང་དུ་འདུ། གླ་རྩིས་དྲི་ཞིམ། མུ་ཏིག་གིས་མདོག་ལེགས་ཚེ་རིང༌། ཆུས་མཚོན་གྱིས་མི་ཚུགས་པར་འགྱུར། དེ་བཞིན་དུ་ཀུན་གཞིའི་སྟེང་ན་ཡོན་ཏན་རིན་པོ་ཆེ་འབྱུང་བའི་ནུས་པ་ཡོད་ཀྱང་མངོན་དུ་མི་འགྱུར་བ་ལ་གནས་ལུགས་རྟོགས་དགོས་ཏེ་རྟོགས་པ་ལ་བསྒོམ་དགོས་པ་ཡིན་ནོ། ། དཔེ་གསུམ་གྱིས་མཚོན་པའི་ཟབ་ཁྱད་གང་ཞེ་ན་གསུམ་སྟེ། གཞི་འཁོར་བའི་གནས་ལུགས་བསྒོམ་པ། རྣལ་འབྱོར་པའི་གནད།
འབྲས་བུ་སངས་རྒྱས་པའི་གནད། དང་པོ་འཁོར་བའི་ཟག་བཅས་ཀྱི་ལུས་དང་རྟོག་བཅས་ཀྱི་སེམས་ཡིན་ཏེ། རྟོག་བཅས་ཀྱི་སེམས་ལས་རྣམ་རྟོག དེ་ལས་ཉོན་མོངས་པ། དེ་ལས་ལས་ཀྱི་དབང་གིས་འཁོར་བ་མཐའ་མེད་དུ་འཁྱམས་པ་ཡིན་ཏེ། དེ་གང་གིས་ཉེས་སྙམ་ན་སེམས་རླུང་དང་འཕྲད་པས་ཉེས་ཏེ། ལས་ཀྱི་རླུང་དང་མ་འཕྲད་པའི་དུས་སུ་སེམས་གཉུག་མ་མ་བཅོས་པ་རྣལ་དུ་ཕེབ་པ་ཡིན་ལ་རླུང་དང་འཕྲད་ན་སེམས་རྣམ་རྟོག་ཏུ་སོང༌། རྩ་ཐ་དད་དུ་རྒྱུས་པས་རྣམ་རྟོག་བཅས། རྩ་ཐ་དད་དུ་ཁམས་རྒྱུས། དེ་རླུང་དང་འདྲེས་པས་ལུས་ཟག་བཅས་སུ་བྱས་སོ། །
དེ་བཞིན་དུ་བཤད་ན་བག་ཆགས་ཀྱི་སེམས་ཕ་མའི་ཁམས་དཀར་དམར་དང་རོ་གཅིག་ཏུ་འདྲེས་ཏེ། བག་ཆགས་ཐམས་ཅད་ཁམས་དཀར་དམར་ལ་སྨིན་པས་སེམས་ཅན་གྱི་ལུས་གྲུབ་སྟེ། དེ་ཡང་ཐོག་མར་ལྟེ་བའི་གནས་སུ་རྩ་ཨ་ན་ཧ་ཏ་བྱ་བ་མཚལ་གྱི་ཤད་ལྟ་བུ་ཅིག་ཆགས། དེ་ནས་ནམ་མཁའི་རླུང་རྒྱུ། ཤར་དུ་དབྱུག་ཐོ་ལྟ་བུ། དེ་ནས་ས་རླུང་རྒྱུ། ལྷོར་ཚེག་དྲག་ལྟ་བུ། དེ་ནས་མེ་རླུང་རྒྱུ། ནུབ་ཏུ་ཐང་གུག་ལྟ་བུ། དེ་ནས་ཆུ་རླུང་རྒྱུ།
བྱང་དུ་ཐིག་ལེ་ལྟ་བུ། དེ་ནས་རླུང་གི་རླུང་རྒྱུའོ། ། དེའི་ཕྱི་སྐོར་ལ་ཨ་ཀ་ཙ་ཊ་ཏ་པ་ཡ་ཤའི་དབྱིབས་ཅན་བརྒྱད་ཆགས། དེ་ནས་འབྱུང་བ་བཞིའི་རླུང་ཆ་སྙོམ་དུ་རྒྱུའོ། ། དེའི་ཕྱི་སྐོར་ལ་རྩ་འདབ་བཅུ་ཆགས་ཏེ། རྩ་བའི་རླུང་ལྔ་དང་ཡན་ལག་གི་རླུང་ལྔ་སྟེ་བཅུ་རྒྱུའོ། ། དེའི་ཕྱི་སྐོར་ལ་རྩ་འདབ་བཅུ་གཉིས་ཆགས་ཏེ། ཕོ་གདངས་ཀྱི་ཡི་གེ་རིང་པོ་དྲུག་དང༌། མོ་གདངས་ཀྱི་ཡི་གེ་ཐུང་ངུ་དྲུག་གི་དབྱིབས་སུ་ཆགས། ཕོ་གདངས་རླུང་གི་ཕྱིར་རྒྱུ་བ་དང་གཟུང་བ་བསྐྱེད།
མོ་གདངས་ཀྱི་རླུང་ནང་དུ་འཇུག་པ་དང་འཛིན་པ་བསྐྱེད། དེའི་ཕྱིར་རྩ་འདབ་སུམ་ཅུ་ཆགས་ཏེ་སྡེ་ཚན་ལྔ་དང་སྦས་པ་སྡེ་ཚན་ཏེ། ཡི་གེ་སུམ་ཅུའི་དབྱིབས་སུ་ཡོད། སྡེ་ཚན་དང་པོ་ནས་རྩ་རླུང་རྒྱུ། གཉིས་པ་ནས་ཆུ་རླུང་རྒྱུ། གཞན་ལ་ཡང་ཤེས་པར་བྱའོ། ། དེ་ནས་འཁོར་ལོ་རྣམས་ཀྱི་རྩ་བརྒྱ་ཉི་ཤུ་རྩ་མདུད་སོ་གསུམ། ཡུལ་ཉེར་བཞི། རྩ་ཕྲན་སྟོང་ཕྲག་བདུན་ཅུ་རྩ་གཉིས་ལ་སོགས་པ་ཆགས་སོ། ། དེ་རྣམས་རླུང་རྒྱུས་པ་ལས་རླུང་བསམ་གྱིས་མི་ཁྱབ་པ་འཕེལ་ཏེ།
ཡུལ་ཉེར་བཞི་ས་རླུང་དགུ་བརྒྱ་ཕྲག་རེ་ཡོད་པ་ལས་རླུང་ཉི་ཁྲི་ཆིག་སྟོང་དྲུག་བརྒྱ་ལ་སོགས་པ་ལས་རླུང་བསམ་གྱིས་མི་ཁྱབ་པ་ཡོད་ལ། དེ་རྣམས་ཀྱིས་སེམས་རྟོག་བཅས་གཟུང་འཛིན་དང་བཅས་པ་སྟོང༌། རྩ་དེས་ཁམས་རྒྱུས་རླུང་དང་འདྲེས་པ་ལས། ལུས་ཟག་བཅས་སྐྱེ་འཆི་དང་སྟོང༌། ཁམས་དང་རླུང་གཅིག་ཡིན་ཀྱང་བྱེད་ལས་ཐ་དད་སྟེ། ཁམས་ཀྱིས་རིགས་དྲུག་གི་སོ་སེན་མོ་ལ་སོགས་པའི་ལུས་སྐྱེད་རླུང་གིས་རྟོག་བཅས་ཀྱི་སེམས་བསྐྱེད་དེ། རིམ་ལྔ་ལས། རྣམ་པར་ཤེས་པ་ནི་ཞེན་པའི། ། རླུང་ཞེས་བྱ་བའི་ལས་ཀུན་བྱེད། ། ཅེས་གསུངས་ཏེ།
དེ་ཡང་ལྟེ་བ་ན་གནས་པའི་ཚེ། གཟུང་འཛིན་རགས་པ་ནི་མི་བསྐྱེད། སེམས་བླངས་པ་ལ་རྣམ་རྟོག་གི་རྩ་བ་ལྟ་བུའི་དུས་ཞེས། སྙིང་ག་ན་གནས་པའི་ཚེ་སེམས་དང་འདྲེས། གཟུང་འཛིན་བསྐྱེད་པ་ལོ་མའི་རླངས་པ་ལྟ་བུའི་དུས་ཞེས་བྱ་བ་ཡིན་ནོ། ། མགྲིན་པར་སླེབ་པའི་ཚེ་དབང་པོའི་སྒོ་ལ་བརྟེན་ནས་ཡུལ་ལ་དམིགས་པའི་རྟོག་པ་ཁར་སོང་སྟེ། འབྲས་བུ་སྨིན་པ་ལྟ་བུའི་དུས་ཞེས་བྱ་སྟེ། རིམ་ལྔ་ལས། རླུང་རྣམས་ཕྲ་བའི་གཟུགས་ཀྱིས་ནི། ། ཤེས་དང་ཡང་དག་འདྲེས་གྱུར་པས། །
དབང་པོའི་ལམ་ནས་བྱུང་ནས་ནི། ། ཡུལ་རྣམས་ལ་ནི་དམིགས་པར་བྱེད། ། ཅེས་འདི་རྣམས་ནད་ངོས་བཟུང་བ་ཡིན་ནོ། ། དེ་གསོས་པར་བྱེད་པའི་སྨན་ཉམས་སུ་བླངས་པ་ལ་གསུམ། སྔོན་འགྲོ་རླུང་སྦྱོར་བ། དངོས་པོའི་བདག་ཉིད་ལྷག་པར་གནས་པ། མཇུག་གཏུམ་མོ་ཙཎྜཱ་ལི་ཁ་འབྱེད་པའོ། ། དང་པོ་ལ་གསུམ་སྟེ། རབ་འབྲིང་དང་ཐ་མའོ། ། དེ་ཡང་རླུང་ཆེ་འབྲིང་ཆུང་གསུམ་ལ་བཞག་གོ །
རབ་ཀྱིས་ཞག་གསུམ་ལ་རླུང་མཐར་ཕྱིན་ཏེ་ཉིན་ཞག་རེ་ལ་ཐུན་ཆེན་དྲུག་དྲུག ཐུན་ཆེན་རེ་ལ་ཐུན་ལྔ་ལྔ་སྟེ་ཐུན་ཆེན་བཅོ་བརྒྱད་ཐུན་ཆུང་བཅུ་དྲུག་ལ། ས་བཅུ་གཉིས་ཀྱི་རླུང་སྟོབས་སུ་འགྱུར། འབྱུང་བཞི་མཉམ། གཏུམ་མོའི་དྲོད་སྐྱེས་ཏེ་མཐར་ཕྱིན་པ་ཡིན་ནོ། ། འབྲིང་ཞག་བདུན་ཐུན་ཆུང་སྔར་དང་འདྲ། ཐ་མ་ཞག་བཅོ་ལྔ་ལ་ཐུན་ཕྱེད་དང༌། ལྔ་བརྒྱ་ནས་མཐར་ཕྱིན་པ་ཡིན་ནོ། ། ཐུན་ཚད་ཉིན་གྱི་སུམ་ཆ་ཡིན་ལ། སུམ་ཆའི་ལྔ་ཆ་ཐུན་ཆུང་གཅིག་གི་ཚོད།
དེ་ཡང་ཉི་མ་དང་པོའི་སྔ་ཐུན་ལ་མཚོན་ན། དེ་ལ་ཐུན་ཆུང་ལྔ་ཡོད་པས། སེ་གོལ་གཏོགས་པ་དང་པུས་མོ་ལ་བསྐོར་བ་གཅིག་བྱས་པས་བཏང༌། ཡང་གཅིག་བྱས་རླུང་བཏང༌། སེ་གོལ་གཏོགས་པ་དང་པུས་མོ་བསྐོར་བ་གཅིག་བྱ། ཡང་བཏང༌། ཡང་གཅིག་བྱ། རླུང་བཏང༌། དེ་ལྟར་ཐུན་ཆུང་གཅིག་པོ་མ་རྫོགས་བར་ལ་ཅི་ནུས་བྱའོ། ། ཐུན་ཆེན་རེ་ལ་སྔོན་འགྲོ་རྣམས་ཚང་བར་བྱའོ། །
ཐུན་ཆུང་དང་པོ་རྫོགས་ནས་སྟན་ལས་མི་ལྡང༌། ཆང་ལ་སོགས་པ་ཟས་ཀྱི་བྱ་བ་ཅུང་ཟད་བྱས་ལ་ཁམས་གསོའོ། ། ཐུན་ཆུང་གཉིས་པ་ལ་པུས་མོ་ལ་བསྐོར་བ་ལན་གཉིས་བྱ་རླུང་བཏང༌། ཡང་གཉིས་བྱ་རླུང་བཏང༌། འདི་ལྟར་ཅི་ནུས་བྱའོ། ། གསུམ་པ་ལ་བབས་པ་ན་སེ་གོལ་དང་བསྐོར་བ་གསུམ་བྱ་རླུང་བཏང༌། ཡང་གསུམ་བྱ་རླུང་བཏང༌། དེ་ལྟར་གསུམ་མ་རྫོགས་བར་ལ་ཅི་ནུས་བྱའོ། ། རྫོགས་ནས་མི་ལྡང་ཟས་སོགས་སྔར་ལྟར་རོ། ། བཞི་པ་ལ་བབས་ན་སེ་གོལ་དང་བསྐོར་བ་བཞི་བྱ།
རླུང་བཏང༌། ཡང་བཞི་བྱ། རླུང་བཏང༌། དེ་ལྟར་ཅི་ནུས་བྱའོ། ། ལྔ་པ་ལ་བབས་ན་ལྔ་བྱ་རླུང་བཏང༌། དེ་ལྟར་ཅི་ནུས་བྱའོ། ། འདི་གཞན་ལ་ཡང་སྦྱར་བར་བྱའོ། ། དེ་ལྟར་བྱས་པས་ཞག་བཅོ་ལྔའི་བར་ཐུན་ཆུང་ཐ་མ་ལ་སེ་གོལ་དང་བསྐོར་བ་ཕྱེད་དང་ལྔ་བརྒྱའོ། ། ཐུན་ཆུང་ལྔ་རྫོགས་པ་དང་ཐུན་ཆེན་གཅིག་རྫོགས་པ་ཡིན་པས། ལངས་ལ་སྤྱོད་ལམ་བྱའོ། །
དེ་ལྟར་ཁོག་ཕུབ་ནས་ཉམས་སུ་ལེན་པ་ལ། བཅའ་བ་ལུས་ཀྱི་གནད་རྡོ་རྗེའི་སྐྱིལ་ཀྲུང༌། ལག་པ་མཉམ་བཞག་ལྟེ་བར་བཅེར། སྒལ་ཚིགས་དྲང་པོ་ལ་མིག་སྙིང་ཁ་མཐོང་བ་ཙམ་བྱ། གཏད་པ་སེམས་ཀྱི་དམིགས་པ་ནི། རླུང་ཁམས་ཇི་སྙེད་ཡོད་པ་ཐམས་ཅད་ལྟེ་བར་སྒྲིམས་ནས་བསྒོམས། རྗེ་ཞྭ་ལུ་པའི་གསུང་གིས་དབྱུག་ཏོ་ལྟ་བུ་ལ་སོགས་པ་རྩ་རྣམས་ཀྱི་ནང་དུ་བསྒོམ་གསུངས་ཀྱང༌། རྗེ་བཙུན་གྱིས་རྩ་དང་རླུང་ཐམས་ཅད་ཕྱོགས་གཅིག་ཏུ་འདྲིལ་བ་ལས་ཐིག་ལེར་གྱུར་པ་བལྟས་ལ། ཞེས་གསུངས་པས་རྩ་ནང་དུ་བསྒོམ་པ་ཡིན་ནོ་གསུངས། དེས་ཤར་ལྗང༌།
ལྷོ་སེར། ནུབ་དཀར། བྱང་དམར་པོ། དབུས་སུ་ཐིག་ལེ་སྔོན་པོ་བསྒོམ། རྣམ་པ་ཐིག་ལེ་རྒྱུ་རླུང་ལྷ་ཡབ་ཡུམ་ལྔ་དང་ཡེ་ཤེས་ལྔ་ཡིན་ནོ། ། དེ་ལྟར་དབུས་ཀྱི་ཐིག་ལེ་སྔོན་པོ་ལ་སེམས་གཏད་པས་རླུང་ཕྱིར་འགྲོ་བའི་ཚེ་ཐིག་ལེ་སྔོན་པོ་ལས་རླུང་སྤོས་རེང་དུད་པ་ལྟར་ལུས་ཀྱི་དཀྱིལ་ནས་ཡར་སྔོ་ན་རར་སོང་སྣ་བུག་གི་ཕྱིར་ཇི་ལྟར་མཚམས་པ་ཅིག་སོང་བར་བསམ། ནང་དུ་འཇུག་པའི་ཚེ་ཐིག་ལེ་སྔོན་པོ་ལ་ཐིམ་པར་བསམ། དེ་ལྟར་ལན་བདུན་ཙམ་བྱའོ། ། མཐར་འོག་རླུང་བསྐུམ་ཐིག་ལེ་ལ་བསྟིམ། སྟེང་རླུང་མནན་ཐིག་ལེ་ལ་བསྟིམ་སྟེ་ཁ་སྦྱར་པུས་མོ་ལ་བསྐོར་བ་དང་སེ་གོལ་གཏོགས་པ་གཅིག་བྱ་རླུང་བཏང༌།
ཡང་གཅིག་བྱ་རླུང་བཏང༌། དེ་ལྟར་ཅི་ནུས་བྱའོ། ། དེ་ལྟར་གཞན་ལའང་སྦྱར་བར་བྱའོ། ། དེ་ལྟར་ཞག་བདུན་དང་གསུམ་དང་བཅོ་ལྔ་ལས་མཐར་ཕྱིན་པ་ཡིན་ནོ། ། སྔོན་འགྲོ་རླུང་སྦྱངས་པའོ། ། གཉིས་པ་དངོས་གཞི་རང་ཉིད་ལྷག་པར་གནས་པའི་རྣལ་འབྱོར་བསྒོམ་པས། དང་པོ་ལྟེ་བའི་གནས་སུ་དྲོད་འབྱུང༌། དེ་ནས་ལུས་ལ་དྲོད་འབྱུང༌། དེ་ནས་གནས་ཁང་དང་ཉེ་འཁོར་ཐམས་ཅད་ལ་དྲོད་བྱུང༌། དེའི་སྟོབས་ཀྱིས་བུད་མེད་དང་སྦྱར་བའི་བདེ་བའི་དཔེས་མཚོན་དུ་མེད་པའི་ལུས་ལ་བདེ་བ་འབྱུང་སྟེ་རླུང་ལུས་ལ་ཆུད་པའི་རྟགས་ཡིན་ནོ། །
རང་ལུས་རས་ཀྱི་འདབ་མ་ལྟར་ཡང་བ་དང་སངས་རྒྱས་ཀྱི་ཆོས་ཀྱི་སྐུའི་ཡེ་ཤེས་རང་ཡིན་སྙམ་པའི་ཉམས་བྱུང་སྟེ། རླུང་སེམས་ལ་ཆུད་པའི་རྟགས་ཡིན་ནོ། ། དེ་ནས་སྣང་མི་སྣང་བདེ་མི་བདེ་ལ་སོགས་པ་ལས་འདས་པའི་ཉམས་ཁྱད་པར་ཅན་འབྱུང་སྟེ། དུས་དེའི་ཚེ་རང་གི་ལུས་ཀྱང་དབུ་མར་འཇུག་པ་སྙམ་བྱེད། རྩ་གཉིས་ཀྱང་དབུ་མར་འཇུག་པ་སྙམ་བྱེད་པ་འབྱུང་སྟེ། དང་པོ་ལ་ཚོར་བ་བདེ་བ། གཉིས་པ་ལ་མི་རྟོག་པ་བདེ་བ། གསུམ་པ་ལ་མཚོན་བྱེད་དཔེའི་ཡེ་ཤེས་བྱ་བ་ཡིན་ཏེ་དུས་དེའི་ཚེ་དབུ་མ་ཁ་འབྱེད་དུ་རུང་ཡང་རེ་ཞིག་སྔར་གྱི་རྒྱུན་བསྐྱངས་ཏེ་བསྒོམས་པས་མཉམ་བཞག་ལ་དམིགས་པ་གང་བསྒོམས་ཀྱང་ལག་མཐིལ་གྱི་རི་མོ་ལྟར་དུ་གསལ། རྗེས་སྤྱོད་དུ་དང་པོ་དུ་བ་ལྟ་བུ། གཉིས་པ་སྨིག་རྒྱུ།
གསུམ་པ་སྲིན་བུ་མེ་ཁྱེར། བཞི་པ་མར་མེ། ལྔ་པ་འོད་འབར་བ་ཆེན་པོ། དྲུག་པ་ཟླ་བ། བདུན་པ་ཉི་མ། བརྒྱད་པ་རྒྱུ་སྐར་གྱི་སྣང་བ། དགུ་པ་ར་ཧུ་ལ་སྟེ་སྨད་མེད་པའམ། ཟླ་བ་ནག་པོ་འཇིགས་སུ་རུང་བའི་གཟུགས་མཐོང་བ། བཅུ་པ་ལ་རི་མོ་ནག་པོ་སྟེ། ནམ་མཁའ་ལ་ཐིག་བཏབ་པ་ལྟ་བུའི་རྟགས་བཅུ་མཐོང༌།
རྩེ་ཙམ་ན་དབུ་ལ་ཡང་ནོར་བུའི་ནང་ན་སྐུད་པ་ཡོད་པ་ལྟར་མི་གསལ་བའི་ཚུལ་གྱིས་སྤྲིང་སྤྲིང་དངོས་སུ་མཐོང་ལ། ལྟེ་བའི་ཨཾ་ལས། མེ་སྤར་ཏེ་སྨིན་མཚམས་ཀྱི་བར་དུ་ཏལ་ལེ་འབར་བ་མངོན་སུམ་དུ་འབྱུང་ངོ༌། ། དབུ་མ་ཁ་འབྱེད་ལ་སོང་ནས་དེར་རླུང་སེམས་འདུས་ན་ཚེ་འདི་ལ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པ་ཡིན་ནོ། ། ཡང་རྟགས་ཐམས་ཅད་མ་མཐོང་ཞིང་ཅི་རིགས་མཐོང་ན་འཆི་ཁའི་བར་དོ་ལ་འགྲུབ། རྟགས་མ་མཐོང་ཞིང་དྲོད་ཙམ་སྐྱེས་ན་མཐོ་རིས་སྐྱེ་བ་བརྒྱུད་ནས་རྟེན་དེ་ལས་འགྲུབ་བོ། ། དེ་ལྟར་ཉམས་སུ་ལེན་པ་ལ་དམིགས་པ་གསུམ། བདག་བྱིན་གྱིས་བརླབས་པ་དང༌། ཙཎྜཱ་ལི་སྔོན་འགྲོ་དང་དངོས་གཞི་གཉིས་ལ་རེ་རེའོ། ། དང་པོ་ཉམས་སུ་ལེན་པ་ལ།
བཅའ་བ་ལུས་ཀྱི་གནད་སྔར་ལས་དམ་དུ་བཏང་བ་ཙམ་ལ་གཏད་པ། སེམས་ཀྱི་དམིགས་པ་ལྟེ་བའི་རྩ་མདུད་ཀྱི་ནང་དུ་ཕག་མོ་ཏི་ལ་ཀ་མཚལ་གྱི་ཤད་ལྟ་བུའི་སྟེང་དུ་ཐིག་ལེ་དམར་པོ་ཅིག་ཡོད་པ་ལ་གསལ་བཏབ། སྤྱི་བོར་ཧཾ་གི་སྟེང་དུ་ཐིག་ལེ་དཀར་པོ་ཡུངས་འབྲུ་ཙམ་ཡོད་པ་མགོ་མཐུར་དུ་བསྟན་པ་ལ་གསལ་བཏབ། དེ་གཉིས་རྩ་དབུ་མར་ཟུང་འབྲེལ་ལོ། ། རྩ་གཡས་གཡོན་གཉིས་ཀྱང་ཁ་དོག་དམར་པོ་སྦོམ་ཕྲ་གྲོ་སོག་འབྲིང་པོ་ཙམ་ལྟེ་བ་ནས་སྤྱི་བོའི་བར་ལ་གསེར་གྱི་ཐུར་མ་བཤིབས་པ་ལྟར་ཡོད། སྤྱི་བོ་ནས་རོ་རྐྱང་གཉིས་སྦ་གུག་པ་ལྟར་གུག་པས་སྣ་བུག་གཉིས་ལ་ཟུག་པའོ། ། དགང་བ་རླུང་གི་གནད་ནི། རྐང་མཐིལ་ན་རང་བཞིན་གྱིས་གྲུབ་པའི་རླུང་ཡོད་པ་དེ་རྒྱུ་མོ་གཞུང་གཉིས་གུལ་གུལ་བྱས་པས་གཡོས་ཏེ། བརླའི་རྩ་བོ་ཆེ་ནས་ཡར་སོང་སུམ་མདོ། དེ་ནས་འོག་སྒོ་འགྱེད་འཛུམ་གྱི་སྦྱོར་བ་བྱས་པས།
བཤང་སྒོའི་རླུང་གཡོས་དེ་དང་སུམ་མདོའི་རླུང་གཉིས་ཀྱིས་ཨཾ་ལ་བུས་བས་ཨཾ་ལས་མེ་ཆ་ཕྲ་བ་འབར། རོ་རྐྱང་གཉིས་ནས་ཡར་སོང་བས་ལྟག་པར་རྩོམ་ཆེན་སྟོབས་ཀྱི་རླུང་ཟླ་བ་ཕྱེད་པའི་དབྱིབས་སུ་ཡོད་པ་དེ་བུས་པས་སྤྱི་བོར་སོང༌། དེ་ན་ཡོད་པའི་ཧཾ་དང་རླུང་སྣ་བུག་གཉིས་ནས་ཅུང་ཟད་རྔུབས་པ་རྣམས་ཀྱི་རོ་རྐྱང་གི་མེ་ཀློག་སྟེ་ཨཾ་གི་གནས་སུ་ཆེར་འབར། དེས་དབུ་མ་ཁ་བྱེ་སྟེ་དབུ་མ་ན་ཏ་ལེ་འབར་བ་ལ་སེམས་གཏད་དེ་རླུང་ཁ་སྦྱོར། དེ་ལ་ཐུན་གྲངས་མེད་དོ། ། དེ་ལྟར་བསྒོམས་པས་ཉམས་སྣང་ལ་དབུ་མ་ལ་མེ་སྟག་འཕྲོ་འཕྲོ་བ་སྙམ་བྱེད་པ་དང༌། མེ་དེ་ལས་ཐིག་ལེ་དཀར་དམར་འཕྲོ་བ་སྙམ་བྱེད་པ་དང༌། རང་གི་ལུས་ལ་ཡང་མེ་སྟག་འཕྲོ་བ་སྙམ་བྱེད་པ་འབྱུང་ངོ༌། ། དེའི་རྒྱུན་བསྐྱངས་ཏེ་བསྒོམས་པས། དང་པོ་ལྟེ་བའི་གནས་སུ་དྲོད་འབྱུང་བ་ལ་སོགས་པ་སྔར་བཤད་པའི་དྲོད་རྟགས་རྣམས་འབྱུང་སྟེ།
དམིགས་པ་དང་པོའོ། ། གསུམ་པ་གཏུམ་མོ་ཙཎྜ་ལཱི་ཁ་འབྱེད་པ་ལ། སྔོན་འགྲོ་དངོས་གཞི་གཉིས། དང་པོ་ཐ་མལ་གྱི་གཏུམ་མོ་དང་འོད་ཀྱི་གཏུམ་མོ་ཁ་སྦྱར་ཏེ་ལྟེ་བ་ནས་འབར་བ་ཐ་མལ་དང༌། སྤྱི་བོ་ནས་འབར་བ་འོད་ཀྱིའོ། ། དེ་ལ་གཏད་པ་སེམས་ཀྱི་དམིགས་པ་ནི། ལྟེ་བའི་གནས་སུ་རྩ་མདུད་གྲུ་གསུམ་པའི་ཨཾ་མཚལ་གྱི་ཤད་ལྟ་བུ། དེའི་ཐིག་ལེ་ཡུངས་འབྲུ་ཙམ་དམར་པོ། དེའི་གསེབ་ཏུ་ཀྵུཾ་ ་་་་་ཐ་མལ་ཀྱི་གཏུམ་མོ་ཞེས་བྱ། དམར་ནག་དྲོད་ཀྱི་རང་བཞིན་ཅན་མགོ་མཐུར་བསྟན་གསལ་བཏབ།
དེའི་ཕྱི་སྐོར་ལ་ཕྱི་མོ་བརྒྱད་གཡོན་དུ་བསྐོར་འདབ་མ་ལྔ་བཅུ་དྲུག་ལ་གཡས་སྐོར་དུ་ཀཱ་ལི་སོ་བཞི། གཡོན་སྐོར་དུ་ཨཱ་ལི་བཅུ་དྲུག་དང་ཐུང་ཨ་ཨི་ཨུ་ཨེ་ཨོ་ཨཾ་དྲུག་པོ་འདི་ཀཱ་ལིའི་རྗེས་སུ་དང༌། དེ་ནས་ཨཱ་ལི་སྟེ་ཐམས་ཅད་གཡོན་འཁོར་གྱི་ལུགས་ཀྱང་སྣང་ངུ་དྲུག་རྣམས་བཀོད་དེ། ཁ་དོག་དམར་པོ་འོད་ཟེར་རང་བཞིན་ཅན། སྤྱི་བོར་ཧཾ་མགོ་ཐུར་བསྟན་དེའི་སྤྱི་བོར་ཐིག་ལེ་དཀར་པོ། དེ་གསེབ་ཏུ་ཀྵུཾ་ ་་་་་འོད་ཀྱི་གཏུམ་མོ་ཞེས་བྱ་ དམར་ནག་མགོ་ཐུར་བསྟན་ནོ། ། ཨཾ་དང་ཧཾ་གཉིས་རྩ་དབུ་མས་ཟུང་སྦྲེལ། གཡས་གཡོན་གྱི་གཉིས་ཀྱང་སྔར་ལྟར་དུ་གསལ་བཏབ་བོ། ། དགང་བ་རླུང་གནད་རྐང་པ་གཉིས་ཕར་དྲུད་ཚུར་དྲུད་བྱས་པས་རྐང་མཐིལ་གྱི་རླུང་གཡོས། དེ་བཤང་སྒོའི་རླུང་དང་བསྡོངས་ཏེ།
ཨཾ་ལ་བུས་པས་ཨཾ་ལས་མེ་སྦར་ཏེ། དབུ་མ་ནས་ཡར་སོང༌། སྙིང་ཁ་ཙམ་དུ་སླེབ། ཡང་སྣ་བུག་གཉིས་ནས་རླུང་རྔུབས་པས་དཔྲལ་བ་དང་ལྟག་པའི་རླུང་གཡོས། ཧཾ་ལ་བུས་པས་ཧཾ་གི་སྟེང་གི་ཀྵུཾ་ལས་མེ་འབར། དབུ་མ་ནས་མར་སོང་སྙིང་ཁར་སླེབ་པ་དང༌། མེ་གཉིས་ཁྲུག་ཆིལ་འདྲེས་ཏེ་གཅིག་གིས་གཅིག་ལ་ཐུག་བརྒྱབ་པ་དང་མེ་སྟག་ཕྲོ་ཕྲོ་འཕྲོས། ལུས་ཀྱི་ནང་ཐམས་ཅད་མེས་ཁེངས་ཏེ་དྲོད་དཔག་ཏུ་མེད་པར་འབྱུང་བར་བསམ་མོ། ། དེ་ལྟར་བྱས་པས་དྲོད་ཆེན་པོ་སྐྱེས་ཏེ་དྲགས་ན་ཅུང་ཟད་ལྷོད་ལ་བཞག་གོ ། དེ་ལྟར་ཐུན་དྲུག་ཏུ་བཅད་ནས་བསྒོམ།
འདི་པའི་ལུགས་ཀྱི་ཕྱག་རྒྱའི་རྣལ་འབྱོར་མི་དགོས་པར་རླུང་སེམས་དབུ་མར་ཚུད་ནས་ཆོས་ཐམས་ཅད་ཀྱི་གནས་ལུགས་སྤྲོས་བྲལ་བདེ་སྟོང་ཟུང་འཇུག་གི་ཐབས་ལམ་ལ་བརྟེན་ཏེ་སློབ་པའི་ས་བཅུ་གཉིས་རིམ་གྱིས་བགྲོད་ནས་བཅུ་གསུམ་རྡོ་རྗེ་ཐེག་པའི་ས་མངོན་དུ་བྱེད་པར་འགྱུར་རོ། ། དེ་ལྟར་བྱས་པས་དབུ་མ་ཁ་འབྱེད་རན་པའི་རྟགས་གོང་དུ་འབྱུང་བ་རྣམས་བཤད་ལ་ཁ་འབྱེད་པའི་གདམས་ངག་སྔར་གཞན་དང་འདྲ་བ་ལས་འབར་འཛག་དཀར་དམར་གྱི་རྣམ་པ་སེམས་གཏད་ཏེ། རྩ་རྒྱུད་ལས། རྣལ་འབྱོར་པ་དུས་ཁྱད་པར་དུ། ། རིགས་ལྡན་མ་རྣམས་རྟག་མཆོད་བྱ། ། ཞེས་པས་རིགས་ལྡན་མའི་མཆོད་པ་ཡིན་ནོ། ། རིགས་ལྡན་མའི་མཆོག་དབུ་མ་ཡིན་པས་དེ་མཆོད་པར་བྱེད་དོ། ། ཚུལ་ཇི་ལྟར་མཆོད་ན། དུས་ཁྱད་པར་ཅན་ཞེས་གསུངས་པས། ཀུ་མུན་ཏ་དང་པཱུ་ལི་ར་མ་ལ་ཡ་དང༌།
ཛ་ལནྡྷ་ར་རྣམས་སུ་བྱང་སེམས་ཐིམ་པ་དང་ལོངས་སྤྱོད་དང་དབང་དུ་བྱ་བ་དང་གསུམ་ཡོད་པ་ལས། སྤྱིར་ལོངས་སྤྱོད་པ་སྟེ། བྱང་སེམས་ཀྱིས་གང་བའི་དུས་དེར་མཆོད་དེ། ཡང་སོ་དང་སེན་མོའི་ཁམས་བསྐྱེད་པའི་ཁམས་ཇི་སྙེད་ཐམས་ཅད་སྤྱི་བོར་བསྡུས་དབུ་མར་འཇུག་པའི་འབར་འཛག་ལ་སེམས་གཏད་དེ། དེ་དབུ་མ་བདེ་སྟོང་ལྷན་ཅིག་སྐྱེས་པའི་ཡེ་ཤེས་སྐྱེས། དེའི་རང་ཉིད་རྗེ་བཙུན་མར་གསལ་བའི་ཕུང་ཁམས་སྐྱེ་མཆེད་ཐམས་ཅད་ལ་རྒྱས་བཏབ་ནས་བསྒོམ་པ་ནི། རང་རྫས་ཐིག་ལེ་སངས་རྒྱས་དང༌། ། བྱང་ཆུབ་སེམས་དཔའ་མཆོད་པར་བྱ། ། ཞེས་པའི་དོན་ཡིན་ནོ། ། འབར་འཛག་ཉི་ཤུ་རྩ་བཞིར་ཡང་འགྱུར་བ་ཡིན་ནོ། །
སྤྱི་དོན་གསུམ་པ་ཉམས་སུ་བླང་བའི་འབྲས་བུ་ནི། དེ་ལྟར་བསྐྱེད་རྫོགས་གཉིས་ལ་བརྟེན་ནས་དྲོད་གསུམ་རིམ་པར་སྐྱེས་ཤིང་གསང་སྤྱོད་དང་ཕྱོགས་ལས་རྣམ་རྒྱལ་དང༌། ཉེ་རྒྱུས་ཉམས་ལེན་རྣམས་ཀྱིས་ལམ་མཐར་ཕྱིན་ནས་རྩ་ཐམས་ཅད་ཨེ་ཝྃ་ཟུང་འཇུག་དང་རྣམ་རྟོག་ཐམས་ཅད་མི་རྟོག་པའི་ཡེ་ཤེས་ལྔར་གྱུར་པའི་འབྲས་བུ་མངོན་དུ་བྱེད་པའོ། ། དེ་ཡང་མཁའ་སྤྱོད་ཆེན་པོ་ནི། སངས་རྒྱས་ཀྱི་ས་སྟེ་སྐུ་གསུམ་ཡན་ལག་བདུན་ལྡན་གྱི་གོ་འཕང་བརྙེས་པས་སོ། ། འབྲིང་མཁའ་སྤྱོད་དང་རིག་པ་འཛིན་པ་ཚེ་འདི་ཉིད་ལ་ཐོབ་པར་བྱེད་པ་སྟེ། མཁའ་སྤྱོད་ཆུང་ངུ་ནི། འཇའ་ལུས་རྡོ་རྗེའི་སྐུ་ལོ་བཅུ་དྲུག་ལོན་པའི་ངང་ཚུལ་ཅན་སྤྱིར་ལོངས་སྤྱོད་ཐམས་ཅད་ནམ་མཁའ་ལས་འབྱུང་ཞིང་རྫུ་འཕྲུལ་གྱིས་ནམ་མཁའ་ལ་འགྲོ་ནུས་པ་སྤྲུལ་སྐུ་ལས་དངོས་སུ་ཆོས་གསན་ཅིང་སྤྲུལ་སྐུའི་ཞིང་ཁམས་སུ་ཐོགས་མེད་འགྲོ་ནུས་པ་ཚེ་དེ་ལ་སངས་རྒྱས་པ་ཅིག་ཡིན་གསུངས་སོ། ། དེ་དག་གིས་རྗེ་བཙུན་ནཱ་རོ་མཁའ་སྤྱོད་ཀྱི་བསྐྱེད་རྫོགས་ཀྱི་རྣམ་བཤད་མཁའ་སྤྱོད་ལམ་བཟང་ཞེས་བྱ་བ་རྒྱས་བསྡུས་མཚམས་པའི་ངག་གིས་བསྟན་ཟིན་ཏོ།། ༈ །འདིར་སྨྲས་པ།
ཟབ་རྒྱས་ཆོས་ཚུལ་ཡིད་བཞིན་ནོར་བུ་འདི། ། བཤད་དང་སྒྲུབ་པའི་རྒྱལ་མཚན་རྩེར་བཀོད་ནས། ། ཕན་བདེའི་འོད་བརྒྱ་ཕྱོགས་བཅུར་འགྱེད་མཛད་པའི། ། དམ་པ་རྣམས་ཀྱིས་སླར་ཡང་འགྲོ་འདི་སྲུངས། ། དམ་པའི་དོན་གྱི་དེ་ཉིད་མ་མཐོང་ཞིང༌། ། མཁས་པའི་རྣམ་དཔྱོད་བློ་གྲོས་མི་ལྡན་ཡང༌། ། མཚུངས་མེད་སྡེ་སྣོད་འཛིན་པའི་བཀའ་བསྐུལ་ཏེ། ། རང་དང་སྐལ་མཉམ་དོན་དུ་ཚུལ་འདི་བཀོད། ། འདི་ལ་བདག་བློ་དམན་པའི་སྐྱོན་ཆགས་པ། ། ཅི་མཆིས་སྔོན་བསགས་སྡིག་དང་ལྷན་ཅིག་ཏུ། །
ཡུལ་མཆོག་རྣམས་ཀྱི་སྤྱན་སྔར་བདག་འཆགས་སོ། ། སྒྲིབ་པར་མི་འགྱུར་ཚངས་པར་སྩལ་དུ་གསོལ། ། འདིར་འབད་དགེ་དང་འཁོར་འདས་དགེ་ཚོགས་ཀུན། ། གཅིག་ཏུ་བསྡུས་པའི་སྣང་བའི་གཟི་བྱིན་གྱིས། ། བསྐུལ་བ་པོ་དང་ལམ་འདི་ཉམས་ལེན་པ། ། ཀུན་ལ་དོན་གཉིས་ཕུན་ཚོགས་བཀྲ་ཤིས་ཤོག ། འགྲོ་ཀུན་ཕན་བདེ་གང་ལ་རག་ལས་པའི། ། བསྟན་པ་རིན་ཆེན་ཕྱོགས་བཅུར་རྒྱས་པ་དང༌། ། བསྟན་པ་གནས་པའང་གང་ལ་རག་ལས་པའི། ། བཤེས་གཉེན་རྣམས་ཀྱིས་ས་སྟེང་བརྒྱན་པར་ཤོག །
ངན་སོང་པ་རྣམས་བདེ་བའི་སྐབས་ཐོབ་ཅིང༌། ། བདེ་འགྲོའང་བདེ་བའི་དཔལ་ལས་མི་ཉམས་པ། ། ཀུན་ཀྱང་དགེ་བཅུའི་ལམ་ལ་རབ་བརྩོན་པས། ། བླ་མེད་བྱང་ཆུབ་མྱུར་དུ་ཐོབ་པར་ཤོག ། བདག་ཀྱང་དེང་ནས་སྡོམ་གསུམ་སྤྱོད་ལྡན་ཞིང༌། ། ཟབ་ལམ་རིམ་གཉིས་རྣལ་འབྱོར་ལ་བརྩོན་པས། ། མ་དག་འཁོར་བའི་སྣང་ཚུལ་ཇི་སྙེད་ཀུན། ། དག་པ་རབ་འབྱམས་མཁའ་སྤྱོད་ཆེ་ཐོབ་ཤོག། ༈ །ཡང་སྨྲས་པ། འདིར་བཀོད་མཁའ་སྤྱོད་ཕག་མོའི་བསྐྱེད་རྫོགས་ཀྱི། །
རྣམ་བཤད་མཁའ་སྤྱོད་བགྲོད་པའི་ལམ་བཟང་འདི། ། གོང་མ་མཁའ་སྤྱོད་མཉེས་པའི་སྐྱེས་ཆེན་འགའི། ། གསུང་ཡིན་མཁའ་སྤྱོད་འདོད་རྣམས་འདི་ལོངས་ཤིག ། དལ་འབྱོར་ཐོབ་ཅིང་ཡོངས་འཛིན་དམ་པས་ཟིན། ། རྣམ་དག་ལམ་བཟང་ཉམས་ལེན་ཡོད་དུས་འདིར། ། སུ་ཞིག་སྤྲོ་བས་བསྒྲུབ་པར་མི་བྱེད་ན། ། དེ་ནི་ངེས་པར་བར་ཆད་དབང་ཡིན་ནོ། ། དེས་ན་རྣམ་གྲངས་མང་པོའི་སྤྲོས་པ་ཡིས། ། ཅི་བྱ་ཟབ་མོའི་གནད་ཀྱི་བཅུད་ལོངས་ལ། ། གཅིག་ཏུ་རྟག་སྦྱོར་བརྩོན་པ་འབུང་དང་ཀྱེ། །
དགེ་ལེགས་ཡོན་ཏན་མང་པོ་ཕྱིས་གསལ་འགྱུར། ། ཞེས་པ་འདི་ནི་སྡོམ་བརྩོན་སྡེ་སྣོད་འཛིན་པ་པྲཛྙཱ་རཏྣས་ལས་དང་པོ་པ་ཡིག་ཆ་སྣེ་མང་མི་འཛོམ་པ་རྣམས་ཀྱི་དོན་དུ་བསྐྱེད་རྫོགས་ཀྱི་ཉམས་ལེན་ཁ་གསལ་འདི་བཞིན་གྱིས་ཞེས་བཀས་བསྐུལ་ཞིང༌། རང་གིའང་བརྗེད་ཐོར་བསམས་ནས་འདི་སྐོར་གྱི་རྒྱ་བོད་ཀྱི་ཡིག་ཆ་ཚད་ལྡན་རྣམས་ལ་འདྲིས་པར་བྱས་ཤིང་བླ་མ་དམ་པ་རྣམས་ཀྱི་གསུང་སྒྲོས་ཀྱིས་ཀྱང་བརྒྱན་ཏེ། ལྕགས་མོ་བྱའི་ལོ་དཔྱིད་ཟླ་ར་བའི་ཡར་ངོའི་ཚེས་བཅུ་ལ། བོད་ཆེན་གྱི་སའི་ཆ་སྒ་སྟོད་ཀྱི་དགོན་གནས་གདོང་སྤྲས་བསམ་གཏན་གླིང་དུ་རྒྱལ་ཁམས་ཀྱི་བསོད་སྙོམས་པ་སངས་རྒྱས་ཕུན་ཚོགས་ཀྱིས་སྦྱར་བ་རེ་ཞིག་རྫོགས་སོ། ། ཧཱུྃ་ཨཾ་རྩོད་ལྡན་སྙིགས་མ་ལྔ་བདོའི་དུས་ཀྱི་ཚེ། ། བཅོམ་ལྡན་བསྟན་པ་སྲུང་བར་ཞལ་བཞེས་པའི། ། ནོར་སྐྱོང་དུར་ཁྲོད་བདག་པོ་ཡབ་ཡུམ་གྱིས། ། ཆོས་འདིས་མཛད་ཕྲིན་དགེ་ལེགས་རྒྱས་པར་མཛོད། ། དཔེ་འདི་རྣལ་འབྱོར་མའི་བྱིན་རླབས་མ་ཐོབ་པ་རྣམས་ལ་སྟོན་དུ་མི་རུང་ཞིང་ཤིན་ཏུ་གསང་བར་བྱའོ། །
ཤུ་བྷཾ་མས་ཏུ་སརྦ་ཛ་གརྟཾ། ། འདི་བྲིས་དགེ་བས་སངས་རྒྱས་མྱུར་ཐོབ་ཤོག ། སརྦ་མངྒ་ལམ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
