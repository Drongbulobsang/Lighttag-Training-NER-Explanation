ས་སྐྱའི་མཁའ་སྤྱོད་བེའུ་བུམ།
པོད ༦༡
B མཁའ་སྤྱོད་སྒྲུབ་པའི་ཉེ་ལམ་གྱི་ལྷན་ཐབས་དཀྱུས་སུ་བཅུག་པ་ནག་འགྲོས་བཀླག་ཆོག་གསལ་བའི་མེ་ལོང་།
༄༅། །རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་སིནྡྷུ་རའི་དཀྱིལ་འཁོར་སྒྲུབ་མཆོད་བདག་འཇུག་གི་ཆོ་ག་མཁའ་སྤྱོད་སྒྲུབ་པའི་ཉེ་ལམ་གྱི་ལྷན་ཐབས་དཀྱུས་སུ་བཅུག་པ་ནག་འགྲོས་བཀླག་ཆོག་གསལ་བའི་མེ་ལོང་ཞེས་བྱ་བ་བཞུགས་སོ།། ༈ །ཨོཾ་བདེ་ལེགས་སུ་གྱུར་ཅིག
རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་སིནྡྷུ་རའི་དཀྱིལ་འཁོར་སྒྲུབ་ཅིང་མཆོད་པ་དང༌། བདག་ཉིད་འཇུག་ཅིང་དབང་བླང་བའི་ཆོ་ག་མཁའ་སྤྱོད་སྒྲུབ་པའི་ཉེ་ལམ་ཞེས་བྱ་བ་ཚར་ཆེན་རྡོ་རྗེ་འཆང་ཆེན་པོའི་གསུང་ཇི་ལྟ་བ་བཞིན་ལ་མཆོད་ཕྲེང་རྒྱས་པ་དང་ཚོགས་མཆོད་ཁ་བསྐང་བསྣན་པའི་ནག་པོ་འགྲོ་ཤེས་བཀླག་ཆོག་གསལ་བའི་མེ་ལོང་བཀོད་པ་ལ། བླ་མ་དང་རྗེ་བཙུན་རྡོ་རྗེ་རྣལ་འབྱོར་མ་དབྱེར་མེད་པའི་ཞབས་ལ་གུས་པ་ཆེན་པོས་ཕྱག་འཚལ་ལོ། ། དེ་ལ་འདིར་འཁོར་ལོ་བདེ་མཆོག་རྣལ་འབྱོར་གསང་མཐའི་དཀྱིལ་འཁོར་དུ་དབང་བསྐུར་བ་ཐོབ་ཅིང༌། དམ་ཚིག་དང་སྡོམ་པ་ལྡན་པས། རྗེ་བཙུན་མ་འདི་ཉིད་ཀྱི་སིནྡྷུ་རའི་དཀྱིལ་འཁོར་དུ་བྱིན་རླབས་ལེགས་པར་ཐོབ་པའི་རྣལ་འབྱོར་པ་དག་གིས་ཚེས་བཅུ་རྣམ་པ་གཉིས་ལ་སོགས་པ་དུས་ཁྱད་པར་ཅན་གྱི་ཚེ། རྗེ་བཙུན་མ་འདི་ཉིད་ཀྱི་སིནྡྷུ་རའི་དཀྱིལ་འཁོར་སྒྲུབ་ཅིང་མཆོད་པ་དང༌། བདག་ཉིད་འཇུག་ཅིང་དབང་བླང་བར་འདོད་པས་རང་ཉིད་ཀྱི་སྒྲུབ་ཁང་ལ་སོགས་པ་དབེན་ཞིང་ཡིད་དང་མཐུན་པའི་གནས་སུ་ཆག་ཆག་དང་བྱི་དོར་ལ་སོགས་པ་ལེགས་པར་བྱས།
བླ་མ་དང་རྗེ་བཙུན་མའི་བྲིས་སྐུ་དང༌། འབུར་སྐུ་ལ་སོགས་པའི་རྟེན་ཡོད་ན་ཚུལ་བཞིན་བཤམས་པའི་དྲུང་དུ་མཐས་ཤིང་ངོས་སྙོམས་པའི་ས་གཞི་འམ། སྟེགས་བུ་ལ་སོགས་པ་བ་བྱུང་ལྔ་དང་དྲི་བཟང་གིས་ཆུས་བྱུག ཁྲུ་གང་ལ་སོགས་པའི་ཚད་ཀྱིས་ཟླུམ་བསྐོར་བྱ། དེའི་ཕྱི་རོལ་དུ་སོར་ཕྱེད་ཙམ་བསྐྱེད་པའི་ཟླུམ་བསྐོར་གཉིས་པ་བྱ། ནང་གི་ཟླུམ་སྐོར་དང་མཐུན་པར་ཆོས་འབྱུང་ཉིས་བརྩེགས་ཀྱི་ཐིག་གདབ། དེ་ལ་ཚོན་དབྱེ་བ་ནི། ཆོས་འབྱུང་གཉིས་དམར་པོ་ཐིག་ནས་གཅོད་མཚམས་རེ་ཁཱ་དཀར། ནང་གི་ཟླུམ་སྐོར་དང་ཆོས་འབྱུང་གི་བར་གྱི་ཁྱམས་ལྗང་ཁུ། མུ་ཁྱུད་སྡོན་པོ།
མུ་ཁྱུད་ཀྱི་ཕྱི་ནང་གཉིས་ཀའི་རེ་ཁཱ་དཀར་པོ། ཆོས་འབྱུང་གཉིས་ཀྱི་དབུས་སུ་ཟླ་གདན་གྱི་སྟེང་དུ་ཚོམ་བུ་དམར་པོ་བཀོད་པ་ནི་སྐུ་ཚོམ་བུའི་དཀྱིལ་འཁོར་ཞེས་བྱ་བ་ཡིན་ལ། འདི་ཉིད་འཇུག་པ་བདེ་བར་འདོད་པས་རས་སམ་དར་དམར་པོ་ལ་བྲིས་ཀྱང་རུང་ཞེས་གསུང༌། དེའི་སྟེང་དུ་མཉྫི་ལ་སོགས་པར་ཐོད་པ་མཚན་ཉིད་དང་ལྡན་པའི་ནང་དུ། ཆང་ལ་སྦྲང་ངམ་བུ་རམ་ལ་སོགས་པ་སྦྱར། བདུད་རྩི་རིལ་བུའམ་ཕྱེ་མ་བཏབ་ལ་དཔྲལ་བ་རང་ཉིད་ལ་ཕྱོགས་པར་བཞག དེ་ནི་གསུང་བདུད་རྩིའི་དཀྱིལ་འཁོར་ཞེས་བྱ་བ་ཡིན། དེའི་ཁར་ཤིང་བུ་ཕྲ་མོས་རྒྱ་གྲམ་བྱས་ལ་དར་དམར་གྱིས་བཀབ། དེའི་སྟེང་དུ་མེ་ལོང་ངམ་མ་འབྱོར་ན་ཤིང་ལེབ་ལ་སོགས་པའི་ཁར་སིནྡྷུ་ར་ཚགས་ལ་བཙག་པ་ཁོད་སྙོམས་པར་བཀྲམ། གསེར་གྱི་ཐུར་མའམ་མེད་ན་རྡོ་རྗེའི་རྩེ་མོས་ཆོས་འབྱུང་གྲུ་གསུམ་ཉིས་བརྩེགས་ཀྱི་དབུས་སུ་རྒྱ་ཡིག་གམ་བོད་ཡིག་གང་རུང་གི་བྃ་ཡིག་བྲིས་པའི་མཐར་མདུན་ནས་གཡོན་བསྐོར་གྱིས་ཨོཾ་གསུམ་མའི་སྔགས་ཕྲེང་མགོ་ཕྱིར་བསྟན་འཁོར་ཡུག་ཏུ་བྲིས།
དེ་ཡང་ ཨོཾ་ གསུམ། དེའི་རྗེས་སུ་ སརྦ་ དང༌། བུདྡྷ་ དང༌། ཌཱ་ཀི་ དང༌། ནཱི་ཡེ་ དང༌། བཛྲ་ དང༌། ཝརྞ་ དང༌། ནི་ཡེ་ དང༌། བཛྲ་ དང༌། བཻ་རོ་ དང༌།
ཙ་ནཱི་ཡེ། ཧཱུྃ་ གསུམ། ཕཊ་ གསུམ། སྭཱ་ཧཱ་ རྣམས་རིམ་བཞིན་བྲི་བ་མ་གཏོགས་འབྲུ་རེ་ནས་བཟློག་པ་ནི་མི་མཛད། དེའང་ཤར་དྲང་པོར། ཨོཾ་དང༌། བྱང་དུ་ཌཱ་དང་ནུབ་ཏུ་ནཱི་དང༌། ལྷོར་ཧཱུྃ་གསུམ་པ་བྲིས་ན་ཆ་སྙོམས་པར་འབྱུང་ངོ༌། མདུན་རྒྱབ་གཉིས་སྤངས་པའི་གྲྭ་བཞིར་དགའ་བ་འཁྱིལ་པ་བྲིའོ། ། དེ་ནི་ཐུགས་སིནྡྷུ་རའི་དཀྱིལ་འཁོར་ཞེས་བྱ་བ་ཡིན་ནོ། །
དེ་རྣམས་ཀྱི་སྟེང་དུ་དར་དམར་རམ། ལིང་དམར་རམ་རས་དམར་གང་ཡང་རུང་བས་གུར་ཁང་ལེགས་པར་ཕུབ། ཟན་གཙང་མའི་རིལ་བུ་ཆུང་ངུ་ལ་རས་དཀར་གྱི་སྡོང་བུ་བཙུགས་པ་འབྲི་མོག་གི་མར་ཁུའི་ཁ་དོག་བསྒྱུར་བ་སིནྡྷུ་རའི་མཎྜལ་གྱི་སྟེང་ངམ་མདུན་ཕྱོགས་གང་རུང་ངུ་བཞག སྒྲུབ་མཆོད་རྐྱང་པའི་དུས་མ་བཤམས་ཀྱང་རུང༌། དེའི་མཐའ་བསྐོར་དུ་ཆུ་གཉིས་སྔོན་དུ་འགྲོ་བའི་ཉེར་སྤྱོད་ལྔ་ཕྱོགས་མཚམས་རེ་རེར་བཀོད་པ་གཡོན་བསྐོར་དུ་བཤམས། དཀུ་བག་ཅན་གྱི་གཏོར་མ་ལྔ་ཚར་རམ། བསྡུ་ན་གསུམ་དུ་བྱས་པ་མཎྜལ་གྱི་མདུན་ནམ། རྒྱབ་ཕྱོགས་གང་བདེར་བཤམ། སློབ་དཔོན་གྱི་མདུན་དུ་བུམ་པ་བཅུད་དང་ལྡན་པ་མགུལ་ཆིངས་དམར་པོ། ཁ་རྒྱན་དུང་ཆོས་རྡོར་གཟུངས་རྣམས་ཚང་བ་དང༌།
རྡོ་རྗེ་དྲིལ་བུ་ནང་མཆོད་མེ་ཏོག་དང་བཅས་པ། ཚོགས་ཀྱི་འཁོར་ལོའི་ཡོ་བྱད་རྣམས་མ་ཚང་བ་མེད་པ་བཤམས། དེ་དག་ནི་ཆོ་གར་མ་གཏོགས་པའི་སྦྱོར་བའོ། ། ཆོ་གར་གཏོགས་པའི་སྦྱོར་བ་ལ། ཐོག་མར་བརྒྱུད་པའི་གསོལ་འདེབས་ནི། ༈ རྒྱལ་བ་རྒྱ་མཚོའི་རིགས་བདག་རྡོ་རྗེ་ཆོས། ། རྒྱལ་བའི་ཡུམ་མཆོག་རྡོ་རྗེ་རྣལ་འབྱོར་མ། ། རྒྱལ་སྲས་ཐུ་བོ་ནཱ་རོ་ཏ་པའི་ཞབས། ། གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། ། གསང་ཆེན་སློབ་བཤད་འཛིན་པའི་ཕམ་ཐིང་པ། །
གསང་མཛོད་ཀུན་གྱི་གཏེར་གྱུར་ཤེས་རབ་བརྩེགས། ། གསང་སྔགས་རྒྱ་མཚོའི་མངའ་བདག་མལ་ལོའི་ཞབས། ། གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། ། རྡོ་རྗེ་འཆང་ཆེན་བླ་ཆེན་ས་སྐྱ་པ། ། རྡོ་རྗེའི་སྲས་མཆོག་རྗེ་བཙུན་བསོད་ནམས་རྩེ། ། རྡོ་རྗེ་འཛིན་པའི་གཙུག་རྒྱན་གྲགས་པའི་ཞབས། ། གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། ། ས་སྐྱ་པཎ་ཆེན་གངས་ཅན་མཁས་པའི་རྗེ། ། ས་གསུམ་སྐྱེ་རྒུའི་གཙུག་རྒྱན་འཕགས་པའི་མཆོག ། ས་སྐྱའི་བསྟན་འཛིན་ཞང་སྟོན་ཆོས་རྗེའི་ཞབས། །
གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། ། གྲུབ་པའི་དབང་པོ་ན་བཟའ་བྲག་ཕུག་པ། ། གྲུབ་མཆོག་མཁས་པའི་དེད་དཔོན་ཆོས་ཀྱི་རྗེ། ། སྒྲུབ་རིགས་སྙན་བརྒྱུད་མངའ་བདག་ཡར་ཀླུང་པ། ། གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། ། བདག་གཞན་འགྲོ་བའི་སྐྱབས་མགོན་རྒྱལ་བ་མཆོག ། བདག་ཉིད་ཆེན་པོ་འཇམ་དབྱངས་ནམ་མཁའི་མཚན། ། བདག་ཆེན་ཆོས་རྗེ་བློ་གྲོས་རྒྱལ་མཚན་ཞབས། ། གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། ། བཀའ་དྲིན་མཉམ་མེད་རྗེ་བཙུན་རྡོ་རིངས་པ། །
བཀའ་བཞིན་སྒྲུབ་པའི་བསྟན་འཛིན་བློ་གསལ་དབང༌། ། བཀའ་བརྒྱུད་གསང་ཆེན་སྨྲ་བ་མཁྱེན་བརྩེའི་ཞབས། ། གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། ༼།སྐུ་གསུམ་རྒྱལ་བའི་ངོ་བོ་རྡོ་རྗེ་འཆང༌། ། སྐུ་བཞིའི་འབྲས་སྩོལ་གཉན་སྟོན་སྤྲུལ་པའི་གར། ། སྐུ་དྲིན་མཚུངས་མེད་གཞོན་ནུ་བློ་གྲོས་ཞབས། ། གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ།༽ ། རིག་སྔགས་འཆང་བ་བསླབ་གསུམ་རྒྱལ་མཚན་དང༌། ། རིགས་བརྒྱའི་ཁྱབ་བདག་དབང་ཕྱུག་རབ་བརྟན་དཔལ། ། རིགས་ཀྱི་གཙོ་བོ་རྗེ་བཙུན་བཀའ་འགྱུར་བ། །
གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། ། དཀྱིལ་འཁོར་རྒྱ་མཚོའི་ཁྱབ་བདག་ཞྭ་ལུ་བ། ། དཀྱིལ་འཁོར་ཀུན་གྱི་གཙོ་བོ་མཁྱེན་རབ་རྗེ། ། དཀྱིལ་འཁོར་འཁོར་ལོའི་བདག་པོ་རྣམ་གཉིས་ལ། ། གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། ། སྙན་བརྒྱུད་རྒྱ་མཚོའི་དེད་དཔོན་རྡོ་རྗེ་འཛིན། ། སྙན་བརྒྱུད་མངའ་བདག་རྨོར་ཆེན་རྡོ་རྗེ་འཆང༌། ། སྙན་བརྒྱུད་སྤེལ་མཁས་ལེགས་པའི་འབྱུང་གནས་ལ། ། གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། ། རིགས་བརྒྱའི་ཁྱབ་བདག་ཀུན་དགའ་བློ་གྲོས་དང༌། །
རིག་འཛིན་ཆེན་པོ་བསྟན་འཛིན་ལྷུན་གྲུབ་ཞབས། ། རིག་གནས་མཐར་སོན་བློ་གསལ་ཕུན་ཚོགས་ལ། ། གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། ། རྣམ་མཁྱེན་བླ་མ་བཞི་ཡི་ཐུགས་ཀྱི་སྲས། ། རྣམ་མང་འགྲོ་ལ་བརྩེ་བའི་ལྷག་བསམ་ཅན། ། རྣམ་འདྲེན་འཁོར་ལོའི་མགོན་པོ་མཁྱེན་རབ་རྗེ། ། གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། ། ཟབ་གསང་སྙན་བརྒྱུད་གདམས་པ་མ་ལུས་པའི། ། ཟབ་དོན་མཛོད་འཛིན་གཟིམ་འོག་རྡོ་རྗེ་འཆང༌། ། ཟབ་ལམ་མངའ་བདག་རིག་འཛིན་མངྒའི་མཚན། །
གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། ། དངོས་པོ་ཀུན་གྱི་རང་བཞིན་དེ་བཞིན་ཉིད། ། དངོས་སུ་གཟིགས་པའི་དཔལ་ལྡན་གུ་ཎ་པ། ། དངོས་གྲུབ་མཆོག་སྩོལ་རྗེ་བཙུན་ཡ་ཤའི་མཚན། ། གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། ། རྣམ་མང་མ་གྱུར་འགྲོ་བའི་མགོན་གཅིག་པུ། ། རྣམ་འདྲེན་གྲུབ་པའི་དབང་ཕྱུག་པྲཛྙཱའི་མཚན། ། རྣམ་གསུམ་འདུས་ཞལ་རྗེ་བཙུན་ནཱ་གའི་ཞབས། ། གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། ། བསྟན་པའི་མངའ་བདག་འཁོན་རིགས་ས་སྐྱ་པའི། །
བསྟན་འཛིན་དམ་པ་ལྕེ་བཙུན་མཁྱེན་བརྩེའི་དབང༌། ། བསྟན་པའི་གསལ་བྱེད་ཀུན་དགའི་མཚན་ཅན་ལ། ། གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། ། གསང་ཆེན་རྒྱུད་སྡེའི་མཐར་ཐུག་གསང་མཐའི་བཅུད། ། གསང་སྔགས་ཟབ་མོའི་ཉེ་ལམ་གདམས་པའི་མཆོག ། གསང་མཛོད་སྟོན་མཁས་རྩ་བའི་བླ་མ་ལ། ། གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། ༼།རབ་འབྱམས་རྒྱལ་བའི་བསྟན་པ་མཐའ་དག་ལ། ། རབ་གྲོལ་སྙན་བརྒྱུད་འཛིན་མཁས་ཆོས་ཀྱི་རྗེ། ། རབ་མཆོག་དྲིན་ཆེན་ནམ་མཁའི་མཚན་ཅན་ལ། །
གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ།༽ ༈ དལ་འབྱོར་གྲུ་ཆེན་མི་རྟག་དྲན་པ་ཡི། ། བ་དན་དཀར་པོས་བསྐྱོད་པའི་ལས་འབྲས་ཀྱི། ། བླང་དོར་མཐུན་པའི་རླུང་གིས་རབ་བསྐུལ་ནས། ། འཇིགས་རུང་འཁོར་བའི་མཚོ་ལས་སྒྲོལ་བར་ཤོག ། བསླུ་མེད་སྐྱབས་གནས་གཙུག་གི་ནོར་བུར་བསྟེན། ། མར་གྱུར་འགྲོ་བའི་དོན་ཆེན་སྙིང་ལ་ཞུགས། ། རྡོར་སེམས་བདུད་རྩིས་ཉེས་པའི་དྲི་མ་བཀྲུས། ། རྗེ་བཙུན་བླ་མའི་ཐུགས་རྗེས་སྐྱོང་བར་ཤོག ། ཡིད་འོང་རྒྱལ་ཡུམ་ཕྱི་ཡི་རྣལ་འབྱོར་མ། །
བྃ་ཡིག་ནང་གི་རྡོ་རྗེ་བཙུན་མོ་མཆོག ། སེམས་ཉིད་སྟོང་གསལ་གསང་བའི་མཁའ་སྤྱོད་ཡུམ། ། རང་ཞལ་མཐོང་བའི་རྩེ་དགས་རོལ་བར་ཤོག ། སྣོད་ཀྱི་འཇིག་རྟེན་ཨེ་ཡིག་གཞལ་མེད་ཁང༌། ། བཅུད་ཀྱི་སེམས་ཅན་བྃ་ཡིག་རྣལ་འབྱོར་མ། ། ཟུང་འཇུག་བདེ་བ་ཆེན་པོའི་ཏིང་འཛིན་གྱིས། ། ཅིར་སྣང་དག་པའི་སྣང་བར་འཆར་བར་ཤོག ། དེ་ལྟར་ཕྱོགས་དང་ཟླ་བའི་རྣལ་འབྱོར་གྱིས། ། ནམ་ཞིག་དུས་ན་དགའ་མ་བྱི་རུའི་མདོག ། ལི་ཁྲིའི་སྐྲ་གྲོལ་དམར་སེར་མིག་གཡོ་མས། །
མངོན་སུམ་རིག་འཛིན་གྲོང་དུ་འཁྲིད་པར་ཤོག ། སིནྡྷུར་ལངྐ་ལི་ཡའི་སྡོང་བུར་བཅས། ། རོ་ལྡན་གནས་སུ་བསྒྲུབས་ཅིང་ཡུལ་ཀུན་ཏུ། ། ཉུལ་བས་གང་གི་མཛོད་སྤུར་འཁྱིལ་རིས་ཅན། ། འཕོས་བའི་མཛེས་མས་མཁའ་སྤྱོད་འཁྲིད་པར་ཤོག ། ནང་གི་ཕག་མོས་གཟུང་འཛིན་འཁྲི་ཤིང་བཅོམ། ། མཆོག་གི་དྷཱུ་ཏིར་ཞུགས་པའི་གར་མཁན་མ། ། ཚངས་པའི་སྒོ་ནས་སྤྲིན་ལམ་དབྱིངས་སུ་ཐོན། ། ཁྲག་འཐུང་དཔའ་བོར་འཁྱུད་ཅིང་རོལ་བར་ཤོག ། ལྟེ་བའི་པདྨོར་རླུང་ལྔའི་ཏི་ལ་ཀ །
རྩེ་གཅིག་བསྒོམས་པའི་ཁ་སྦྱོར་རྣལ་འབྱོར་གྱིས། ། ལུས་སེམས་རྩ་ལ་དྲི་གཞོན་ཞུགས་པ་ཡི། ། བདེ་བ་མཆོག་གིས་བདག་རྒྱུད་ཚིམ་པར་ཤོག ། ཐ་མར་འོད་ཀྱི་གཏུམ་མོ་མཛེས་ལྡན་མ། ། དྷཱུ་ཏིར་འཛུམ་དཀར་བཞད་པའི་རོལ་རྩེད་ཀྱིས། ། ཧཾ་ཡིག་གཞོན་ནུ་ཡོངས་སུ་མཉེས་བྱས་ནས། ། ཟུང་འཇུག་བདེ་བ་ཆེན་པོའི་ས་ཐོབ་ཤོག ། སྐྱེ་འགག་གནས་གསུམ་བྲལ་བ་གདོད་མའི་གཤིས། ། སྟོང་གསལ་བརྗོད་དུ་མེད་པ་གཉུག་མའི་ངང༌། ཟུང་འཇུག་བློ་འདས་རང་སེམས་རྣལ་འབྱོར་མ། །
རང་ངོ་ཤེས་ནས་རྟག་ཏུ་སྐྱོང་བར་ཤོག ། རྩ་རླུང་ཐིག་ལེ་ཨེ་ཝཾ་དབྱིངས་སུ་ཐིམ། ། སེམས་ཉིད་བདེ་ཆེན་ཆོས་སྐུའི་དཔལ་ཐོབ་ནས། ། བགྲང་ཡས་གཟུགས་སྐུའི་རྣམ་རོལ་དཔག་མེད་ཀྱིས། ། ནམ་མཁའི་མཐའ་ཀླས་འགྲོ་འདི་སྐྱོང་བར་ཤོག ། སྔོན་འགྲོ་གཏོར་མ་ཆུ་ཆང་གིས་སྦྱངས་ལ། ཨོཾ་སུམྦྷ་ནི་སུམྦྷ་ཧཱུྃ་ཧཱུྃ་ཕཊ། ཨོཾ་གྲྀཧྞ་གྲྀཧྞ་ཧཱུྃ་ཧཱུྃ་ཕཊ། ཨོཾ་གྲྀཧྞ་པཱ་ཡ་གྲྀཧྞ་པཱ་ཡ་ཧཱུྃ་ཧཱུྃ་ཕཊ། ཨོཾ་ཨཱ་ན་ཡ་ཧོཿབྷ་ག་ཝཱན་བིདྱཱ་རཱ་ཛ་ཧཱུྃ་ཧཱུྃ་ཕཊ་ ཀྱིས་བསང༌།
ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱ་སྭ་བྷཱ་ཝ་ཤུདྡྷོ་྅ཧཾ། གིས་སྦྱངས། ཨོཾ་ཨཱཿཧཱུྃ་ཧ་ཧོཿཧྲཱིཿ དང་ལག་གཡས་གཡོན་དབུས་གསུམ་བསྟན་པ་དང་བྱ་ཁྱུང་གི་ཕྱག་རྒྱས་བྱིན་གྱིས་བརླབས། སླར་ཡང༌། ཨོཾ་ཨཱཿཧཱུྃ། ལན་གསུམ་བརྗོད། དེ་ནས་མཁའ་འགྲོ་སྤྱི་གཏོར་ནི། ཕཻཾ། ཞེས་དང༌།
ཨོཾ་བཛྲ་ཨཱ་ར་ལླི་ཧོཿ ཛཿཧཱུྂ་བཾ་ཧོཿ བཛྲ་ཌཱ་ཀི་ནཱི་ས་མ་ཡ་སྟྭཾ། དྲྀ་ཤྱ་ཧོཿ ཞེས་བརྗོད། རང་གི་སྙིང་ཁའི་ས་བོན་གྱི་འོད་ཟེར་གྱིས་འཛམ་བུའི་གླིང་ན་གདོད་ནས་གྲུབ་པའི་དུར་ཁྲོད་བརྒྱད་མདུན་གྱི་ནམ་མཁར་བྱོན་པར་བསམ་ལ། དེ་རྣམས་ལ་གཏོར་མ་འབུལ་བར་བསམ་སྟེ་ཐལ་མོ་ཁ་གྱེན་དུ་ཕྱེ་ལ། ཨོཾ་ཁ་ཁ་ཁཱ་ཧི་ཁཱ་ཧི། སརྦ་ཡཀྵ་རཱཀྵ། བྷུ་ཏ་པྲེ་ཏ་པི་ཤྭ་ཙི་ཨུནྨད།
ཨ་པ་སྨ་ར། ཌཱ་ཀ་ཌཱ་ཀི་ནྱདཱ་ཡ། ཨི་མཾ་བ་ལིཾ་གྲྀཧྞནྟུ། ས་མ་ཡ་རཀྵནྟུ། མ་མ་སརྦ་སིདྡྷིཾ། མེ་པྲ་ཡཙྪནྟུ། ཡ་ཐཻ་བཾ། ཡ་ཐཻ་ཥྚཾ། བྷུཉྫ་ཐ། ཛི་གྷ་ཐ།
པི་པ་ཐཱ། མ་ཏཱི་ཀྲ་མ་ཐ། མ་མ་སརྦ་ཀཱརྻ་སཏྶུ་ཁཾ། བི་ཤུདྡྷ་ཡེ་ས་ཧཱ་ཡི་ཀཱ་བྷཱ་ཝནྟུ་ཧཱུྃ་ཧཱུྃ་ཕཊ་སྭཱ་ཧཱ། ཞེས་ལན་གསུམ་གྱིས་ཕུལ། ཨོཾ་ཨརྒྷཾ་སྭཱ་ཧཱ། ཨོཾ་པ་དྱཾ་སྭཱ་ཧཱ། ཨོཾ་བཛྲ་པུཥྤེ་ཨཱཿཧཱུྃ། ཨོཾ་བཛྲ་དྷཱུཔྤེ་ཨཱཿཧཱུྃ། ཨོཾ་བཛྲ་ཨཱ་ལོ་ཀེ་ཨཱཿཧཱུྃ།
ཨོཾ་བཛྲ་གནྡྷེ་ཨཱཿཧཱུྃ། ཨོཾ་བཛྲ་ནཻ་ཝི་དྱ་ཨཱཿཧཱུྃ། ཨོཾ་བཛྲ་ཤབྡ་ཨཱཿཧཱུྃ། གིས་མཆོད། ནང་མཆོད་ཕུལ་ཏེ། ཨོཾ་ཨཱཿཧཱུྃ། སངས་རྒྱས་མཁའ་འགྲོ། རྡོ་རྗེ་མཁའ་འགྲོ། རིན་ཆེན་མཁའ་འགྲོ། པདྨ་མཁའ་འགྲོ།
སྣ་ཚོགས་མཁའ་འགྲོ་ལ་སོགས་པ་གནས་གསུམ་གྱི་དཔའ་བོ་དང་མཁའ་འགྲོ་མ་རྣམས་ཀྱི་ཞལ་དུ་མཆོད་པ་དམ་པ་འབུལ་ལོ། ། ཞེས་བརྗོད། དྲིལ་བུ་ཆིག་བརྡུང་བྱ་ཞིང༌། ལྷ་ཡི་ཚོགས་རྣམས་མ་ལུས་དང༌། ། ཀླུ་ཡི་ཚོགས་རྣམས་མ་ལུས་དང༌། ། གནོད་སྦྱིན་ཚོགས་རྣམས་མ་ལུས་དང༌། ། སྲིན་པོའི་ཚོགས་རྣམས་མ་ལུས་དང༌། ། འབྱུང་པོའི་ཚོགས་རྣམས་མ་ལུས་དང༌། ། ཡི་དྭགས་ཚོགས་རྣམས་མ་ལུས་དང༌། ། ཤ་ཟའི་ཚོགས་རྣམས་མ་ལུས་དང༌། །
སྨྱོ་བྱེད་ཚོགས་རྣམས་མ་ལུས་དང༌། ། རྗེད་བྱེད་ཚོགས་རྣམས་མ་ལུས་དང༌། ། མཁའ་འགྲོའི་ཚོགས་རྣམས་མ་ལུས་དང༌། ། མ་མོའི་ཚོགས་རྣམས་མ་ལུས་དང༌། ། དེ་ལ་སོགས་ཏེ་འབྱུང་པོའི་ཚོགས། ། མ་ལུས་པ་ནི་ཐམས་ཅད་དག ། འདིར་གཤེགས་བདག་ལ་དགོངས་སུ་གསོལ། ། བསྟན་པ་བསྲུང་དང་འགྲོ་བའི་དོན་མཛད་ཕྱིར། ། ཐུགས་དམ་བཅས་ཤིང་ཞལ་གྱིས་བཞེས་པ་རྣམས། ། དཔལ་ཆེན་བཀའ་སྟོད་ཡིད་ལྟར་མགྱོགས་པ་ཡི། །
འཇིགས་པའི་གཟུགས་ཅན་དྲག་གཏུམ་མི་བཟད་པ། ། གདུག་པ་འདུལ་མཛད་ནག་པོའི་ཚོགས་རྣམས་འཛོམས། ། རྣལ་འབྱོར་ལས་ལ་འབྲས་བུ་སྟེར་མཛད་ཅིང༌། ། མཐུ་སྟོབས་བྱིན་རླབས་བསམ་གྱིས་མི་ཁྱབ་པའི། ། གནོད་སྦྱིན་ཚོགས་སོགས་བརྒྱད་ལ་ཕྱག་འཚལ་ལོ། ། སྡེ་བརྒྱད་བཙུན་མོ་སྲས་དང་གཡོག་བཅས་ཀྱིས། ། དངོས་གྲུབ་ཀུན་གྱི་བཀའ་དྲིན་བདག་ལ་སྩོལ། ། རྣལ་འབྱོར་བདག་ཅག་འཁོར་བཅས་ལ། ། ནད་མེད་ཚེ་དང་དབང་ཕྱུག་དང༌། ། དཔལ་དང་གྲགས་དང་སྐལ་པ་བཟང༌། །
ལོངས་སྤྱོད་རྒྱ་ཆེན་ཀུན་ཐོབ་ཅིང༌། ། ཞི་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་བདག་ལ་སྩོལ། ། དམ་ཚིག་ཅན་གྱིས་བདག་ལ་སྲུངས། ། དངོས་གྲུབ་ཀུན་གྱི་སྟོངས་གྲོགས་མཛོད། ། དུས་མིན་འཆི་དང་ནད་རྣམས་དང༌། ། གདོན་དང་བགེགས་རྣམས་མེད་པར་མཛོད། ། རྨི་ལམ་ངན་དང་མཚན་མ་ངན། ། བྱ་བྱེད་ངན་པ་མེད་པར་མཛོད། ། འཇིག་རྟེན་བདེ་ཞིང་ལོ་ལེགས་དང༌། །
འབྲུ་རྣམས་འཕེལ་ཞིང་ཆོས་འཕེལ་དང༌། ། དགེ་ལེགས་ཐམས་ཅད་འབྱུང་བ་དང༌། ། ཡིད་ལ་འདོད་པ་ཀུན་འགྲུབ་ཤོག ། དཔལ་ལྡན་བླ་མ་དམ་པ་རྣམས་ཀྱི་ཐུགས་དགོངས་རྫོགས་པ་དང༌། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་རྗེ་བཙུན་རྡོ་རྗེ་རྣལ་འབྱོར་མའི་གོ་འཕང་ཐོབ་པར་བྱ་བའི་ཕྱིར་དུ་རྗེ་བཙུན་རྡོ་རྗེ་རྣལ་འབྱོར་མའི་སིནྡྷུ་རའི་དཀྱིལ་འཁོར་སྒྲུབ་ཅིང་མཆོད་པ་དང༌། བདག་ཉིད་འཇུག་ཅིང་དབང་བླང་བར་འཚལ་ན། དཀར་ཕྱོགས་ལ་མངོན་པར་དགའ་བའི་སྲུང་མ་ཁྱད་པར་ཅན་ཁྱེད་རྣམས་ཀྱིས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ། དཀྱིལ་འཁོར་ཆེན་པོའི་བྱ་བ་མཐར་མ་ཕྱིན་གྱི་བར་དུ་བར་ཆད་ཐམས་ཅད་བསྲུང་བ་དང༌། དེ་ནས་ཀྱང་བདག་ཅག་རྣལ་འབྱོར་འཁོར་དང་བཅས་པ་བྱང་ཆུབ་མ་ཐོབ་ཀྱི་བར་གྱི་བར་ཆད་ཐམས་ཅད་བསྲུང་བ་དང་བྱང་ཆུབ་སྒྲུབ་པའི་སྡོང་གྲོགས་མཛད་དུ་གསོལ། གང་དག་ནག་པོའི་ཕྱོགས་སུ་གྱུར་པ་གསང་སྤྱོད་བལྟ་བར་མི་དབང་བའི་བགེགས་དང་ལོག་པར་འདྲེན་པ་ཐམས་ཅད་སའི་ཕྱོགས་འདིར་མ་གནས་པར་གཞན་དུ་སོངས་ཤིག
ཨོཾ་སུམྦྷ་ནི་སུམྦྷ་ཧཱུྃ་ཧཱུྃ་ཕཊ། ཨོཾ་གྲྀཧྞ་གྲྀཧྞ་ཧཱུྃ་ཧཱུྃ་ཕཊ། ཨོཾ་གྲྀཧྞ་པཱ་ཡ་གྲྀཧྞ་པཱ་ཡ་ཧཱུྃ་ཧཱུྃ་ཕཊ། ཨོཾ་ཨཱ་ན་ཡ་ཧོ་བྷ་ག་ཝཱན་བིདྱཱ་རཱ་ཛ་ཧཱུྃ་ཧཱུྃ་ཕཊ།
ལན་གསུམ་བརྗོད་ཅིང་རྡོ་རྗེ་དྲིལ་བུ་གསོར་དཀྲོལ་དྲག་ཏུ་བྱ། གཏོར་མ་ཕྱིར་ས་གཙང་སར་དོར་རོ།། ༈ །གནས་དང་མཆོད་པའི་ཡོ་བྱད་བྱིན་གྱིས་བརླབས་པ་ནི། ཨོཾ་སུམྦྷ་ནི་སུམྦྷ་ཧཱུྃ་ཧཱུྃ་ཕཊ། ཨོཾ་གྲྀཧྞ་གྲྀཧྞ་ཧཱུྃ་ཧཱུྃ་ཕཊ། ཨོཾ་གྲྀཧྣ་པཱ་ཡ་གྲྀཧྞ་པཱ་ཡ་ཧཱུྃ་ཧཱུྃ་ཕཊ།
ཨོཾ་ཨཱ་ན་ཡ་ཧོ་བྷ་ག་ཝཱན་བིདྱཱ་རཱ་ཛ་ཧཱུྃ་ཧཱུྃ་ གིས་བསངས། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ་ གིས་སྦྱངས། སྟོང་པའི་ངང་ལས་གནས་ཁང་བྷྲཱུྃ་ལས་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་གྲུ་བཞི་སྒོ་བཞི་པ། རྟ་བབས་བཞིས་མཛེས་པ། རྒྱན་ཐམས་ཅད་ཀྱིས་བརྒྱན་པ་མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ། དྲི་ཆབ།
ཞལ་ཟས། རོལ་མོ་རྣམས་བཟང་ཞིང་རྒྱ་ཆེ་བ་དྭངས་ཤིང་ཐོགས་པ་མེད་པ་ས་དང་ནམ་མཁའ་བར་སྣང་ཐམས་ཅད་གང་བ་འཕགས་པ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་གྱི་ཕུང་པོ་ལྟ་བུ་བསམ་གྱིས་མི་ཁྱབ་པ་བླ་མ་དང་རྗེ་བཙུན་རྡོ་རྗེ་རྣལ་འབྱོར་མའི་ལྷ་ཚོགས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྤྱན་ལམ་དུ་འབྱུང་ཞིང་རྒྱས་པར་གྱུར་ཅིག ཨོཾ་བཛྲ་ཨརྒྷཾ་ཨཱཿཧཱུྃ། ཨོཾ་བཛྲ་པཱདྱཾ་ཨཱཿཧཱུྃ། ཨོཾབཛྲ་པུཥྤེ་ཨཱཿཧཱུྃ། ཨོཾ་བཛྲ་དྷཱུཔྤེ་ཨཱཿཧཱུྃ། ཨོཾ་བཛྲ་ཨཱ་ལོ་ཀེ་ཨཱཿཧཱུྃ། ཨོཾ་བཛྲ་གནྡྷེ་ཨཱཿཧཱུྃ། ཨོཾ་བཛྲ་ནཻ་ཝི་དྱཱེ་ཨཱཿཧཱུྃ། ཨོཾ་བཛྲ་ཤབྡ་ཨཱཿཧཱུྃ།
ཞེས་ཕྱག་རྒྱ་དང་བཅས་པས་བྱིན་གྱིས་བརླབས། ནམ་མཁའ་མཛོད་ཀྱི་ཕྱག་རྒྱ་དཔྲལ་བར་བཅས་ལ། ཨོཾ་བཛྲ་སྥ་ར་ཎ་ཁཾ་ ཅེས་པས་མང་པོར་སྤེལ། ཨོཾ་བཛྲ་གྷཎྜེ་ར་ཎི་ཏ། པྲ་ར་ཎི་ཏ། སཾ་པྲ་ར་ཎི་ཏ། སརྦ་བུདྡྷ་ཀྵེ་ཏྲ་པྲ་ཙ་ལི་ཏེ་པྲཛྙཱ་པཱ་ར་མི་ཏཱ་ནཱ་ད་སཾ་བྷ་ཝན། བཛྲ་དྷརྨཱ་ཧྲི་ད་ཡ་ནི་སནྟོ་ཥ་ནི་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨཱཿཁཾ་སྭཱ་ཧཱ། ཞེས་ལན་གསུམ་བརྗོད་པས་དང་པོས་མཆོད་ཡུལ་རྣམས་མདུན་གྱི་ནམ་མཁར་སྤྱན་དྲངས། གཉིས་པས་དེ་དག་གིས་གནས་ཁང་བྱིན་གྱིས་བརླབ།
གསུམ་པས་མཆོད་པ་བྱིན་གྱིས་བརླབ་པར་བསམས་ལ་རོལ་ཆེན་བྱ། དེ་ནས་མཎྜལ་ཞུ་འབུལ་སྤྱི་ལྟར་བྱ་བ་ནི། ཨོཾ་བཛྲ་བྷཱུ་མི་ཨཱཿཧཱུྃ། གཞི་ཡོངས་སུ་དག་པ་དབང་ཆེན་གསེར་གྱི་ས་གཞི། ཨོཾ་བཛྲ་རེ་ཁེ་ཨཱཿཧཱུྃ། ཕྱི་ལྕགས་རི་ཁོར་ཡུག་གིས་བསྐོར་བའི་དབུས་སུ་ཧཱུྃ། རིའི་རྒྱལ་པོ་རི་རབ། ཤར་ལུས་འཕགས་པོ། ལྷོ་འཛམ་བུ་གླིང༌། ནུབ་བ་ལང་སྤྱོད།
བྱང་སྒྲ་མི་སྙན། ཉི་མ། ཟླ་བ། ལྷ་དང་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་འདི་ཉིད་དཔལ་ལྡན་བླ་མ་དམ་པ་རྣམས་དང༌། ཡི་དམ་དཀྱིལ་འཁོར་གྱི་ལྷ་ཚོགས་སངས་རྒྱས་དང་བྱང་ཆུབ་སེམས་དཔའི་ཚོགས་དང་བཅས་པ་རྣམས་ལ་འབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བདག་གི་རྒྱུད་བྱིན་གྱིས་བརླབས་པ་དང༌། ཆོ་གའི་སྐབས་དབྱེ་བར་མཛད་དུ་གསོལ། སྐྱབས་འགྲོ་སེམས་བསྐྱེད། ཧེ་རུ་ཀའི་བསྒོམ་བཟླས་བདེ་མཆོག་ལྟར་བྱས་པས་རྒྱུད་སྦྱངས།
བདག་བསྐྱེད་རྗོགས་པ་བཟླས་པ་ལ་ཐུགས་གི་བར་དུ་སྒྲུབ་ཐབས་ཀྱི་ངག་འདོན་ལྟར་ཉམས་སུ་བླངས། ཞེས་གསུངས་པས་སྐྱབས་ཡུལ་གསལ་བཏབ་ལ། བདག་དང་འགྲོ་བ་ནམ་མཁའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ། ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། ། དམ་པའི་ཆོས་རྣམས་ལ་སྐྱབས་སུ་མཆིའོ། ། འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། ། ཞེས་ལན་གསུམ་མམ་བདུན་སོགས་བརྗོད། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ།
ཞེས་ཚར་གཅིག་བརྗོད། བདག་གིས་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱས་ལ། སེམས་ཅན་ཐམས་ཅད་སྲིད་པའི་སྡུག་བསྔལ་གྱི་རྒྱ་མཚོ་ཆེན་པོ་ལས་བསྒྲལ་བར་བྱ། དེའི་ཆེད་དུ་རྡོ་རྗེ་རྣལ་འབྱོར་མའི་ལམ་གྱི་རིམ་པ་ཟབ་མོ་ཉམས་སུ་བླང་བར་བྱའོ། ། ཞེས་ལན་གསུམ་བརྗོད། རང་གི་སྤྱི་བོར་པདྨ་དང་ཟླ་བའི་གདན་ལ་སྐད་ཅིག་གིས་བཅོམ་ལྡན་འདས་རྡོ་རྗེ་སེམས་དཔའ་ཧེ་རུ་ཀ་སྐུ་མདོག་དཀར་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། རུས་པའི་རྒྱན་དྲུག་གིས་བརྒྱན་ཅིང་ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། རང་འདྲའི་རིགས་བདག་གི་དབུ་རྒྱན་ཅན། དེའི་པང་ན་ཡུམ་རྡོ་རྗེ་སྙེམས་མ་སྐུ་མདོག་དཀར་མོ་གྲི་གུག་དང་ཐོད་པ་འཛིན་པ། ཕྱག་རྒྱ་ལྔས་བརྒྱན་པ་དང་མཉམ་པར་སྦྱོར་བའི་ཡབ་ཀྱི་ཐུགས་ཀར་ཟླ་བའི་སྟེང་དུ་ཧཱུྃ་དཀར་པོ།
དེ་ལས་འོད་ཟེར་འཕྲོས། ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་སྙིང་པོ་ཡེ་ཤེས་ཀྱི་བདུད་རྩི་སྤྱན་དྲངས་ནས་ཧཱུྃ་ལ་ཐིམ། བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱིས་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་རྩ་བ་ནས་བྱང་ཞིང་དག་པར་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་པས་ཧཱུྃ་ལས་བདུད་རྩི་བབས། ཡབ་ཀྱི་སྐུ་གང༌། རྡོ་རྗེའི་ལམ་བརྒྱུད། ཡུམ་གྱི་པདྨར་བབས། ཡུམ་གྱི་སྐུ་གང༌། ཡབ་ཡུམ་གཉིས་ཀའི་སྐུ་ཐམས་ཅད་ལས་བདུད་རྩིའི་རྒྱུན་བབས། བདག་གི་སྤྱི་གཙུག་ནས་ཞུགས་པས་ལས་ངན་སྡིག་སྒྲིབ་ཐམས་ཅད་དུད་ཁུ་དང་རྣག་ཁྲག་གི་རྣམ་པས་བཤང་གཅི་གཉིས་དང༌།
རྐང་མཐིལ་གཉིས་ནས་འཐོན། ཤུལ་ཐམས་ཅད་བདུད་རྩི་དཀར་པོས་ཁེངས་པར་གྱུར། པར་བསམ་ལ། ཨོཾ་ཤྲཱི་བཛྲ་ཧེ་རུ་ཀ་ས་མ་ཡ་མ་ནུ་པཱ་ལ་ཡ། ཧེ་རུ་ཀ་ཏྭེ་ནོ་པ་ཏིཥྛ། དྲྀ་ཌྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སུ་པོ་ཥྱོ་མེ་བྷ་ཝ། སརྦ་སིདྡྷིམྨེ་པྲ་ཡཙྪ།
སརྦ་ཀརྨ་སུ་ཙ་མེ། ཙིཏྟཾ་ཤྲི་ཡཿཀུ་རུ་ཧཱུྃ། ཧ་ཧ་ཧ་ཧ་ཧོཿབྷ་ག་ཝཱན་བཛྲ་ཧེ་རུ་ཀ མཱ་མེ་མུཉྩ་ཧེ་རུ་ཀོ་བྷ་ཝ། མཧཱ་ས་མ་ཡ་ས་ཏྭ་ཨཱཿཧཱུྃ་ཕཊ། ཉི་ཤུ་རྩ་གཅིག་བཟླ། བདག་ནི་མི་ཤེས་རྨོངས་པ་སྟེ། ། དམ་ཚིག་ལས་ནི་འགལ་ཞིང་ཉམས། ། བླ་མ་མགོན་པོས་སྐྱབས་མཛོད་ཅིག ། གཙོ་བོ་རྡོ་རྗེ་འཛིན་པ་སྟེ། །
ཐུགས་རྗེ་ཆེན་པོའི་བདག་ཉིད་ཅན། ། འགྲོ་བའི་གཙོ་ལ་བདག་སྐྱབས་མཆི། ། སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཉམས་པ་ཐམས་ཅད་མཐོལ་ལོ་བཤགས་སོ། ། སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་རྩ་བ་ནས་བྱང་ཞིང་དག་པར་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་པས་རྡོ་རྗེ་སེམས་དཔའ་ཡབ་ཡུམ་འོད་དུ་ཞུ། རང་ལ་ཐིམ་པས་རང་གི་ལུས་ཤེལ་གོང་གཡའ་དག་པ་ལྟ་བུར་གྱུར། བླ་མའི་རྣལ་འབྱོར་ནི། ༈ །མདུན་གྱི་ནམ་མཁར་སེང་གེས་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་དང་ཟླ་བའི་གདན་གྱི་སྟེང་དུ། རྩ་བའི་བླ་མ་རྗེ་བཙུན་རྡོ་རྗེ་ཆོས་ཀྱི་རྣམ་པ་ཅན་སྐུ་མདོག་དམར་པོ་ཞལ་གཅིག་ཕྱག་གཉིས་ཀྱི་གཡས་པས་བདེ་སྟོང་གི་སྒྲ་སྒྲོགས་པའི་ཌཱ་མ་རུ་འཁྲོལ་བ། གཡོན་པས་ཐོད་པ་བདུད་རྩིས་གང་བ་ཐུགས་ཀར་འཛིན་པ།
གྲུ་མོ་གཡོན་ན་ཁ་ཊྭཱཾ་ག་བསྣམས་པ། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། རུས་པའི་རྒྱན་དྲུག་གིས་བརྒྱན་ཅིང་གཞོན་ནུ་ལང་ཚོ་དར་ལ་བབས་པ་སྐྱབས་གནས་ཀུན་འདུས་ཀྱི་ངོ་བོར་གྱུར། ཅེས་དང༌། དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་རིན་པོ་ཆེ་ལ་ཕྱག་འཚལ་ཞིང་སྐྱབས་སུ་མཆིའོ། ། བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་ལན་གསུམ་གསོལ་བ་བཏབ་པས། བླ་མ་འོད་དུ་ཞུ་སྤྱི་བོ་ནས་རང་ལ་ཐིམ་པས། རང་གི་སྙིང་གར་ཨེ་ཨེ་ལས་ཆོས་འབྱུང་དམར་པོ་གྲུ་གསུམ་ཉིས་བརྩེགས་ཀྱི་ནང་དུ་ཨ་ལས་ཟླ་བའི་དཀྱིལ་འཁོར་གྱི་དབུས་སུ་བྃ་ཡིག་དམར་པོའི་མཐར་གཡོན་བསྐོར་དུ། ཨོྃ་ཨོྃ་ཨོྃ་སརྦ་བུདྡྷ་ཌཱ་ཀི་ནཱི་ཡེ་བཛྲ་ཝརྞ་ནཱི་ཡེ།
བཛྲ་བཻ་རོ་ཙ་ནཱི་ཡེ། ཧཱུྃ་ཧཱུྃ་ཧཱུྃ། ཕཊ་ཕཊ་ཕཊ་སྭཱ་ཧཱ། ཞེས་པའི་སྔགས་ཕྲེང་ཁ་དོག་དམར་པོས་བསྐོར་བ་ལས་འོད་ཟེར་འཕྲོས་ལུས་ཐམས་ཅད་གང༌། ལུས་ངག་ཡིད་གསུམ་གྱི་སྡིག་སྒྲིབ་དག ལུས་འོད་ཀྱི་གོང་བུར་གྱུར། དེ་ཡོངས་སུ་གྱུར་པ་ལས། རང་ཉིད་རྡོ་རྗེ་རྣལ་འབྱོར་མའི་སྐུར་གྱུར་པ་ནི། སྣ་ཚོགས་པདྨ་དང་ཉི་མའི་གདན་ལ་ཞབས་གཡས་བརྐྱངས་པས་དུས་མཚན་མ་དམར་མོའི་ནུ་མའི་སྟེང་ནས་མནན་པ། གཡོན་བསྐུམས་པས་འཇིགས་བྱེད་ནག་པོའི་མགོ་བོ་རྒྱབ་ཏུ་བལྟབས་ནས་མནན་པ།
སྐུ་མདོག་དམར་མོ་བསྐལ་པའི་མེ་ལྟ་བུའི་གཟི་བརྗིད་ཅན། ཞལ་གཅིག་ཕྱག་གཉིས་སྤྱན་གསུམ་དག་པ་མཁའ་སྤྱོད་དུ་གཟིགས་པ། ཕྱག་གཡས་པས་རྡོ་རྗེས་མཚན་པའི་གྲི་གུག་ཐུར་དུ་བརྐྱངས་ནས་འཛིན་པ། གཡོན་པས་ཐོད་པ་ཁྲག་གིས་གང་བ་སྟེང་ཕྱོགས་སུ་བཟུང་ནས་ཞལ་གྱེན་དུ་ཕྱོགས་པས་གསོལ་བ། ཕྲག་པ་གཡོན་པར་རྡོ་རྗེས་མཚན་པའི་ཁ་ཊྭཱཾ་ག་ལ་ཌཱ་མ་རུ་དང་དྲིལ་བུ་དང༌། འཕན་རྩེ་གསུམ་པ་འཕྱང་བཞིན་པ་བསྣམས་པ། དབུ་སྐྲ་ནག་པོ་སིལ་བུར་གྱུར་པས་སྐུ་སྐེད་ཡན་ཆད་ཁེབས་པ། ལང་ཚོ་དར་ལ་བབ་ཅིང་འདོད་པའི་ནུ་འབུར་རྒྱས་པ། བདེ་བ་སྐྱེད་པའི་ཉམས་ཅན། མི་མགོ་སྐམ་པོ་ལྔའི་དབུ་རྒྱན་དང༌།
སྐམ་པོ་ལྔ་བཅུའི་དོ་ཤལ་ཅན། གཅེར་བུ་ཕྱག་རྒྱ་ལྔས་བརྒྱན་པ། ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། དེའི་གནས་རྣམས་སུ་ཟླ་བའི་དཀྱིལ་འཁོར་གྱི་སྟེང་དུ། ལྟེ་བར་ཨོཾ་བྃ་དམར་མོ་རྡོ་རྗེ་ཕག་མོ། སྙིང་གར་ཧྃ་ཡོཾ་སྔོན་མོ་གཤིན་རྗེ་མ། ཁར་ཧྲིཾ་མོཾ་དཀར་མོ་རྨོངས་བྱེད་མ། དཔྲལ་བར་ཧྲིཾ་ཧྲིཾ་སེར་མོ་སྐྱོད་བྱེད་མ། སྤྱི་གཙུག་ཏུ་ཧཱུྃ་ཧཱུྃ་ལྗང་ཁུ་སྐྲག་བྱེད་མ། ཡན་ལག་ཐམས་ཅད་ལ་ཕཊ་ཕཊ་དུད་ཁ་ཙཎྜི་ཀཱའི་ངོ་བོར་གྱུར།
སྙིང་གའི་སྔགས་ཕྲེང་ལས་འོད་ཟེར་འཕྲོས་ཏེ་བ་སྤུའི་བུ་ག་ནས་ཕར་སོང༌། རིགས་དྲུག་གི་སེམས་ཅན་ཐམས་ཅད་ལ་ཕོག་པས་སྡིག་སྒྲིབ་བག་ཆགས་དང་བཅས་པ་སྦྱངས། དེ་ཐམས་ཅད་རྡོ་རྗེ་རྣལ་འབྱོར་མའི་སྐུར་གྱུར། འབར་བའི་ཕྱག་རྒྱ་དཔྲལ་བའི་དབྱིངས་སུ་གཡོན་བསྐོར་དུ་ལན་གསུམ་བསྐོར་ཞིང༌། ངག་ཏུ། ཕཻཾ། རང་གི་སྙིང་གའི་བྃ་ཡིག་ལས་འོད་ཟེར་འཕྲོས། འོག་མིན་ནས་རྗེ་བཙུན་རྡོ་རྗེ་རྣལ་འབྱོར་མ་ལ་ཕྱོགས་བཅུའི་དཔའ་བོ་དང་རྣལ་འབྱོར་མ་ཐམས་ཅད་ཀྱིས་བསྐོར་བ་དང་འགྲོ་བ་རྣལ་འབྱོར་མར་གྱུར་པ་ཐམས་ཅད་ཀྱང་བདག་ཉིད་ལ་ཐིམ་པར་གྱུར། ཛཿཧཱུྃ་བཾ་ཧོཿ ཞེས་པ་དང༌།
པད་ཀོར་གྱི་མཐར་འཁྱུད་པའི་ཕྱག་རྒྱ་བྱས་ལ། ཨོཾ་ཡོ་ག་ཤུདྡྷཿསརྦ་དྷརྨཱ་ཡོ་ག་ཤུདྡྷོ་྅ཧཾ་ ཞེས་བརྗོད། རང་གི་སྙིང་གར་ཆོས་འབྱུང་གྲུ་གསུམ་དམར་པོ་ཉིས་བརྩེགས་ཀྱི་ནང་དུ་ཟླ་བའི་དཀྱིལ་འཁོར་གྱི་དབུས་སུ་བྃ་ཡིག་ལ་སྔགས་ཕྲེང་ཁ་དོག་དམར་པོས་གཡོན་དུ་བསྐོར་བ་ལས་འོད་ཟེར་དམར་མོ་དཔག་ཏུ་མེད་པ་འཕྲོས། སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས། སངས་རྒྱས་ཐམས་ཅད་མཆོད། དེ་རྣམས་ཀྱི་བྱིན་རླབས་ནུས་མཐུ་འོད་ཟེར་དམར་པོའི་རྣམ་པར་སྤྱན་དྲངས། སྔགས་ཕྲེང་ལ་ཐིམ་པས་རྒྱུད་བྱིན་གྱིས་བརླབས་པར་གྱུར། ཨོཾ་ཨོཾ་ཨོཾ། སརྦ་བུདྡྷ་ཌཱ་ཀི་ནཱི་ཡེ། བཛྲ་ཝརྞ་ནཱི་ཡེ།
བཛྲ་བཻ་རོ་ཙ་ནཱི་ཡེ། ཧཱུྃ་ཧཱུྃ་ཧཱུྃ། ཕཊ་ཕཊ་ཕཊ་སྭཱ་ཧཱའ། ཞེས་བརྒྱ་རྩ་ལ་སོགས་པ་བཟླས། སྙིང་གའི་ཆོས་འབྱུང་ཟླ་བ་ཡིག་འབྲུ་དང་བཅས་པ་བདེ་བ་བསྐྱེད་པར་འདོད་ན་གསང་གནས་དང༌། མི་རྟོག་པ་བསྐྱེད་པར་འདོད་ན་ལྟེ་བར་ཕབ་སྟེ། མདུན་རྒྱབ་སྤངས་པའི་གྲྭ་བཞིར་དགའ་བ་འཁྱིལ་པ་རེ་གཡོན་དུ་འཁོར་བ་དང༌། སྔགས་ཕྲེང་ལན་གསུམ་མམ་བདུན་ལ་སོགས་པ་ཀློག་པའི་ཚུལ་དུ་སེམས་གཏད་ནས་རླུང་ཁ་སྦྱོར་ཅི་ཐུབ་འཛིན། རང་གི་སྨིན་མཚམས་དང་གསང་གནས་སུ་དགའ་འཁྱིལ་གཡོན་བསྐོར་དུ་ཤུགས་དྲག་ཏུ་འཁོར་བ་ལ་སེམས་གཏད་ནས་རླུང་ཁ་སྦྱོར་བཟུང༌། དགའ་འཁྱིལ་གཉིས་མཐར་སྙིང་གའི་བྃ་ཡིག་ལ་ཐིམ་པར་བསམ་མོ།།
༈ །དེ་ནས་མདུན་གྱི་ནང་མཆོད་དང་མཉྫིའི་སྟེང་གི་གསུང་བདུད་རྩིའི་དཀྱིལ་འཁོར་ལ་དམིགས་ཏེ། ཨོཾ་སུམྦྷ་ནི་སུམྦྷ་ཧཱུྃ་ཧཱུྃ་ཕཊ། ཨོཾ་གྲྀཧྞ་གྲྀཧྞ་ཧཱུྃ་ཧཱུྃ་ཕཊ། ཨོཾ་གྲྀཧྣ་པཱ་ཡ་གྲྀཧྞ་པཱ་ཡ་ཧཱུྃ་ཧཱུྃ་ཕཊ། ཨོཾ་ཨཱ་ན་ཡ་ཧོ་བྷ་ག་ཝཱན་བིདྱཱ་རཱ་ཛ་ཧཱུྃ་ཧཱུྃ་ཕཊ་ ཀྱིས་བསངས། ཨོཾ་སྭ་བྷཱ་ཝ་ཤུདྡྷུཿསརྦ་དྷརྨཱཿསྭ་བྷཱ་ཝ་ཤུདྡྷོ་྅ཧཾ་ གིས་སྦྱངས། སྟོང་པའི་ངང་ལས་ཨ་ལས་བྱུང་བའི་ཐོད་པ་ཡངས་ཤིང་རྒྱ་ཆེ་བའི་ནང་དུ་ཤ་ལྔ་བདུད་རྩི་ལྔ་ཡེ་ཤེས་ལྔ་རྣམས་ཞུ་བ་ལས་བྱུང་བའི་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར་ པར་བསམ་ལ། ཨོཾ་ཨཱཿཧཱུྃ་ཧ་ཧོཿཧྲཱིཿ ཞེས་པའི་ཕྱག་རྒྱ་བཅས་པ་ལན་གསུམ་བརྗོད། དེ་ནས་དཀྱིལ་འཁོར་གསུམ་ཆར་ལ་དམིགས་ཏེ།
ཨོཾ་སུམྦྷ་ནི་སུམྦྷ་ཧཱུྃ་ཧཱུྃ་ཕཊ། ཨོཾ་གྲྀཧྞ་གྲྀཧྞ་ཧཱུྃ་ཧཱུྃ་ཕཊ། ཨོཾ་གྲྀཧྣ་པཱ་ཡ་གྲྀཧྞ་པཱ་ཡ་ཧཱུྃ་ཧཱུྃ་ཕཊ། ཨོཾ་ཨཱ་ན་ཡ་ཧོ་བྷ་ག་ཝཱན་བིདྱཱ་རཱ་ཛ་ཧཱུྃ་ཧཱུྃ་ཕཊ་ ཀྱིས་བསང༌། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ་ གིས་སྦྱངས། སྟོང་པའི་ངང་ལས་ཡྃ་ལས་རླུང་གི་དཀྱིལ་འཁོར། རྃ་ལས་མེའི་དཀྱིལ་འཁོར། ཝྃ་ལས་ཆུའི་དཀྱིལ་འཁོར། ལྃ་ལས་སའི་དཀྱིལ་འཁོར། སུྃ་ལས་རི་རབ་ཀྱི་སྟེང་དུ་ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་བདུད་རྩི་ལྔས་ཡོངས་སུ་གང་བའི་སྟེང་དུ་ཧཱུྃ་ལས་སྣ་ཚོགས་རྡོ་རྗེའི་ལྟེ་བ་ལ་ཧཱུྃ་གིས་མཚན་པ།
དེ་ལས་འོད་ཟེར་ཕྱོགས་བཅུར་འཕྲོས་པས་འོག་རྡོ་རྗེའི་ས་གཞི། ཁོར་ཡུག་རྡོ་རྗེའི་རྭ་བ་དང་དྲྭ་བ། སྟེང་རྡོ་རྗེའི་གུར་དང་བླ་བྲེ། ཕྱི་རོལ་ཐམས་ཅད་མདའི་དྲྭ་བ་དང་ཡེ་ཤེས་ཀྱི་མེ་རི་རབ་ཏུ་འབར་བ་དང་བཅས་པའི་ནང་དུ། དུར་ཁྲོད་ཆེན་པོ་བརྒྱད་ཀྱིས་ཡོངས་སུ་བསྐོར་བའི་དབུས་སུ་ཨེ་ཨེ་ལས་ཆོས་འབྱུང་དམར་པོ་གྲུ་གསུམ་ཉིས་བརྩེགས་ཀྱི་ནང་དུ་ཟླ་བའི་དཀྱིལ་འཁོར་གྱི་དབུས་སུ་བྃ་ཡིག་དམར་པོའི་མཐའ་བསྐོར་དུ། ཨོཾ་ཨོཾ་ཨོཾ་སརྦ་བུདྡྷ་ཌཱ་ཀི་ནཱི་ཡེ། བཛྲ་ཝརྞ་ནཱི་ཡེ། བཛྲ་བཻ་རོ་ཙ་ནཱི་ཡེ། ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སྭཱ་ཧཱ། ཞེས་པའི་སྔགས་ཕྲེང་ཁ་དོག་དམར་པོས་བསྐོར་བ་ལས་འོད་ཟེར་འཕྲོས།
འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་ཡིག་འབྲུ་རྣམས་ལ་ཐིམ་པ་ཡོངས་སུ་གྱུར་པ་ལས་རྗེ་བཙུན་རྡོ་རྗེ་རྣལ་འབྱོར་མའི་སྐུར་གྱུར་པ་ནི་སྣ་ཚོགས་པདྨ་དང་ཉི་མའི་གདན་ལ་ཞབས་གཡས་བརྐྱངས་པས་དུས་མཚན་མ་དམར་མོའི་ནུ་མའི་སྟེང་ནས་མནན་པ། གཡོན་བསྐུམས་པས་འཇིགས་བྱེད་ནག་པོའི་མགོ་བོ་རྒྱབ་ཏུ་བལྟབས་ནས་མནན་པ། སྐུ་མདོག་དམར་མོ་བསྐལ་པའི་མེ་ལྟ་བུའི་གཟི་བརྗིད་ཅན། ཞལ་གཅིག་ཕྱག་གཉིས་སྤྱན་གསུམ་དག་པ་མཁའ་སྤྱོད་དུ་གཟིགས་པ། ཕྱག་གཡས་པས་རྡོ་རྗེས་མཚན་པའི་གྲི་གུག་ཐུར་དུ་བརྐྱངས་ནས་འཛིན་པ། གཡོན་པས་ཐོད་པ་ཁྲག་གིས་གང་བ་སྟེང་ཕྱོགས་སུ་བཟུང་ནས་ཞལ་གྱེན་དུ་ཕྱོགས་པས་གསོལ་བ། ཕྲག་པ་གཡོན་པར་རྡོ་རྗེས་མཚན་པའི་ཁ་ཊྭཱཾ་ག་ལ་ཌཱ་མ་རུ་དང་དྲིལ་བུ་དང་འཕན་རྩེ་གསུམ་པ་འཕྱང་བཞིན་པ་བསྣམས་པ། དབུ་སྐྲ་ནག་པོ་སིལ་བུར་གྱུར་པས་སྐུ་སྐེད་ཡན་ཆད་ཁེབས་པ།
ལང་ཚོ་དར་ལ་བབས་ཅིང་འདོད་པའི་ནུ་འབུར་རྒྱས་པ། བདེ་བ་སྐྱེད་པའི་ཉམས་ཅན། མི་མགོ་སྐམ་པོ་ལྔའི་དབུ་རྒྱན་དང༌། སྐམ་པོ་ལྔ་བཅུའི་དོ་ཤལ་ཅན། གཅེར་བུ་ཕྱག་རྒྱ་ལྔས་བརྒྱན་པ། ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། དེ་ནས་འབར་བའི་ཕྱག་རྒྱ་སྨིན་མཚམས་སུ་གཡོན་བསྐོར་དུ་ལན་གསུམ་བསྐོར་ཞིང་ངག་ཏུ།
ཕཻཾ། རང་གི་ཐུགས་ཀའི་བྃ་ཡིག་ལས་འོད་ཟེར་འཕྲོས་པས། འོག་མིན་ནས་རྗེ་བཙུན་རྡོ་རྗེ་རྣལ་འབྱོར་མ་ལ་སངས་རྒྱས་དང་བྱང་ཆུབ་སེམས་དཔའ་དཔའ་བོ་དང་རྣལ་འབྱོར་མའི་ཚོགས་དཔག་ཏུ་མེད་པས་བསྐོར་བ་ཨོཾ་བཛྲ་ས་མཱ་ཛཿ
ཞེས་པས་སྤྱན་དྲངས། ཛཿཧཱུྃ་བཾ་ཧོཿགཉིས་སུ་མེད་པར་ཐིམ། པད་ཀོར་གྱི་མཐར་འཁྱུད་པའི་ཕྱག་རྒྱ་བཅས་ལ། ཨོཾ་ཡོ་ག་ཤུདྡྷཿསརྦ་དྷརྨཱཿཡོ་ག་ཤུདྡྷོ྅ཧཾ། དེའི་གནས་རྣམས་སུ་ཟླ་བའི་དཀྱིལ་འཁོར་གྱི་སྟེང་དུ། ལྟེ་བར་ཨོཾ་བྃ་དམར་མོ་རྡོ་རྗེ་ཕག་མོ། སྙིང་གར་ཧྃ་ཡོཾ་སྔོན་མོ་གཤིན་རྗེ་མ། ཁར་ཧྲིཾ་མོཾ་དཀར་མོ་རྨོངས་བྱེད་མ། དཔྲལ་བར་ཧྲིཾ་ཧྲིཾ་སེར་མོ་སྐྱོད་བྱེད་མ། སྤྱི་གཙུག་ཏུ་ཧཱུྃ་ཧཱུྃ་ལྗང་གུ་སྐྲག་བྱེད་མ།
ཡན་ལག་ཐམས་ཅད་ལ་ཕཊ་ཕཊ་དུད་ཁ་ཙཎྜི་ཀཱའི་ངོ་བོར་གྱུར། སླར་ཡང་རང་གི་ཐུགས་ཀ་ནས་འོད་ཟེར་འཕྲོས་པས་དབང་གི་ལྷ་དཔལ་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་མདུན་གྱི་ནམ་མཁར་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས། དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས། དབང་གི་ལྷ་རྣམས་ཀྱིས། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་འཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་དབང་བསྐུར་རོ། །
ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་དྲི་མ་དག ཆུའི་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུར་བརྒྱན། སླར་ཡང་ཐུགས་ཀ་ནས་འོད་ཟེར་འཕྲོས་པས་རྩ་བའི་བླ་མ་རྗེ་བཙུན་རྡོ་རྗེ་ཆོས་ཀྱི་རྣམ་པ་ཅན་ལ་བརྒྱུད་པའི་བླ་མ་དཔའ་བོ་དང་རྣལ་འབྱོར་མའི་ཚོགས་ཀྱིས་བསྐོར་བ་མཆོད་པའི་ཡུལ་དུ་མདུན་གྱི་ནམ་མཁར་ཨོཾ་བཛྲ་ས་མཱ་ཛཿ མདུན་གྱི་མཆོད་པ་རྣམས། ཨོཾ་སུམྦྷ་ནི་སུམྦྷ་ཧཱུྃ་ཧཱུྃ་ཕཊ། ཨོཾ་གྲྀཧྞ་གྲྀཧྞ་ཧཱུྃ་ཧཱུྃ་ཕཊ། ཨོཾ་གྲྀཧྣ་པཱ་ཡ་གྲྀཧྞ་པཱ་ཡ་ཧཱུྃ་ཧཱུྃ་ཕཊ། ཨོཾ་ཨཱ་ན་ཡ་ཧོ་བྷ་ག་ཝཱན་བིདྱཱ་རཱ་ཛ་ཧཱུྃ་ཧཱུྃ་ཕཊ་ ཀྱིས་བསངས།
ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ་ གིས་སྦྱངས། སྟོང་པའི་ངང་ལས་ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། ཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ། དྲི་ཆབ། ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་མཐའ་དང་མཉམ་པར་གྱུར།
ཨོཾ་བཛྲ་ཨརྒྷཾ་ཨཱཿཧཱུྃ་ ནས ་ཤབྡ་ཨཱཿཧཱུྃ་ བར་བརྗོད་ཅིང་བྱིན་གྱིས་རླབས་ལ། མཆོད་པ་འབུལ་བ་ནི་ཐལ་མོ་སྦྱར་ཏེ། སྟོང་གསུམ་འདི་འམ་སྟོང་གསུམ་གཞན་དག་ན། ། ལྷ་རྫས་མཆོད་ཡོན་ཇི་སྙེད་ཡོད་པ་རྣམས། ། བླ་མ་རྡོ་རྗེ་རྣལ་འབྱོར་མ་ལ་འབུལ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། ། ཨོཾ་སརྦ་ཏ་ཐཱ་ག་ཏ་སརྦ་ཝཱི་ར་ཡོ་གི་ནཱི་ས་པ་རི་ཝཱ་ར་ཨརྒྷཾ་པྲ་ཏཱིཙྪ་པུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྃ། སྟོང་གསུམ་འདི་འམ་སྟོང་གསུམ་གཞན་དག་ན། ། ལྷ་རྫས་ཞབས་བསིལ་ཇི་སྙེད་ཡོད་པ་རྣམས། ། བླ་མ་རྡོ་རྗེ་རྣལ་འབྱོར་མ་ལ་འབུལ། །
ཐུགས་རྗེས་འགྲོ་བའི་དོན་དུ་བཞེས་སུ་གསོལ། ། ཨོཾ་སརྦ་ཏ་ཐཱ་ག་ཏ་སརྦ་ཝཱི་ར་ཡོ་གི་ནཱི་ས་པ་རི་ཝཱ་ར་པཱདྱཾ་པྲ་ཏཱིཙྪ་པུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྃ། སྟོང་གསུམ་འདི་འམ་སྟོང་གསུམ་གཞན་དག་ན། ། ལྷ་རྫས་མེ་ཏོག་ཇི་སྙེད་ཡོད་པ་རྣམས། ། བླ་མ་རྡོ་རྗེ་རྣལ་འབྱོར་མ་ལ་འབུལ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། ། ཨོཾ་སརྦ་ཏ་ཐཱ་ག་ཏ་སརྦ་ཝཱི་ར་ཡོ་གི་ནཱི་ས་པ་རི་ཝཱ་ར་པུཥྤེ་པྲ་ཏཱིཙྪ་པུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྃ། སྟོང་གསུམ་འདི་འམ་སྟོང་གསུམ་གཞན་དག་ན། ། ལྷ་རྫས་བདུག་སྤོས་ཇི་སྙེད་ཡོད་པ་རྣམས། ། བླ་མ་རྡོ་རྗེ་རྣལ་འབྱོར་མ་ལ་འབུལ། །
ཐུགས་རྗེས་འགྲོ་བའི་དོན་དུ་བཞེས་སུ་གསོལ། ། ཨོཾ་སརྦ་ཏ་ཐཱ་ག་ཏ་སརྦ་ཝཱི་ར་ཡོ་གི་ནཱི་ས་པ་རི་ཝཱ་ར་དྷཱུ་པེ་པྲ་ཏཱིཙྪ་པུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྃ། སྟོང་གསུམ་འདི་འམ་སྟོང་གསུམ་གཞན་དག་ན། ། ལྷ་རྫས་སྣང་གསལ་ཇི་སྙེད་ཡོད་པ་རྣམས། ། བླ་མ་རྡོ་རྗེ་རྣལ་འབྱོར་མ་ལ་འབུལ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། ། ཨོཾ་སརྦ་ཏ་ཐཱ་ག་ཏ་སརྦ་ཝཱི་ར་ཡོ་གི་ནཱི་ས་པ་རི་ཝཱ་ར་ཨཱ་ལོ་ཀེ་པྲ་ཏཱིཙྪ་པུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྃ། སྟོང་གསུམ་འདི་འམ་སྟོང་གསུམ་གཞན་དག་ན། ། ལྷ་རྫས་དྲི་མཆོག་ཇི་སྙེད་ཡོད་པ་རྣམས། ། བླ་མ་རྡོ་རྗེ་རྣལ་འབྱོར་མ་ལ་འབུལ། །
ཐུགས་རྗེས་འགྲོ་བའི་དོན་དུ་བཞེས་སུ་གསོལ། ། ཨོཾ་སརྦ་ཏ་ཐཱ་ག་ཏ་སརྦ་ཝཱི་ར་ཡོ་གི་ནཱི་ས་པ་རི་ཝཱ་ར་གནྡྷེ་པྲ་ཏཱིཙྪ་པུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྃ། སྟོང་གསུམ་འདི་འམ་སྟོང་གསུམ་གཞན་དག་ན། ། ལྷ་རྫས་ཞལ་ཟས་ཇི་སྙེད་ཡོད་པ་རྣམས། ། བླ་མ་རྡོ་རྗེ་རྣལ་འབྱོར་མ་ལ་འབུལ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། ། ཨོཾ་སརྦ་ཏ་ཐཱ་ག་ཏ་སརྦ་ཝཱི་ར་ཡོ་གི་ནཱི་ས་པ་རི་ཝཱ་ར་ནཻ་ཝི་དྱེ་པྲ་ཏཱིཙྪ་པུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྃ། སྟོང་གསུམ་འདི་འམ་སྟོང་གསུམ་གཞན་དག་ན། ། ལྷ་རྫས་རོལ་མོ་ཇི་སྙེད་ཡོད་པ་རྣམས། ། བླ་མ་རྡོ་རྗེ་རྣལ་འབྱོར་མ་ལ་འབུལ། །
ཐུགས་རྗེས་འགྲོ་བའི་དོན་དུ་བཞེས་སུ་གསོལ། ། ཨོཾ་སརྦ་ཏ་ཐཱ་ག་ཏ་སརྦ་ཝཱི་ར་ཡོ་གི་ནཱི་ས་པ་རི་ཝཱ་ར་ཤབྡ་པྲ་ཏཱིཙྪ་པུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྃ། གིས་མཆོད། ཨོཾ་གྷཎྜེ་ར་ཎི་ སོགས་སྔགས་སོ་སོའི་ཕྱག་རྒྱ་དང་རོལ་མོ་བཅས་འབུལ། གོས་ཟུང་ལ་དམིགས་ཏེ། ཨོཾ་སུམྦྷ་ནི ས་བསང༌། ཨོཾ་སྭ་བྷཱ་ཝ ས་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་ལྷའི་གོས་སྲབ་པ་འཇམ་པ་ཡང་བ་དྭངས་ཤིང་ཐོག་པ་མེད་པ་ཟུང་དུ་སྦྱར་བ་དང་ལྡན་པར་གྱུར། ཁ་དོག་བཟང་ཞིང་དྲི་ཞིམ་རེག་ན་བདེ། ། སྲབ་འཇམ་ཡང་མཛེས་ལྷ་ལས་བྱུང་བ་ཡི། །
ན་བཟའ་མཆོག་འདི་རྡོ་རྗེའི་སྐུ་ལ་འབུལ། ། བགྲེས་པ་མེད་པ་རྡོ་རྗེའི་སྐུ་ཐོབ་ཤོག ། ཨོཾ་སརྦ་ཏ་ཐཱ་ག་ཏ་སརྦ་ཝཱི་ར་ཡོ་གི་ནཱི་ས་པ་རི་ཝཱ་ར་བཛྲ་ཝསྟྲ་ཨཱཿཧཱུྃ། ཞེས་སོགས་གོས་ཟུང་ཕུལ། དེ་ནས་སྙིང་ཁ་ནས་རིགས་མ་བཅུ་དྲུག་སྤྲོས་ཏེ། དཀྱིལ་འཁོར་པ་རྣམས་མཆོད་པར་བསམ་ལ། རྡོ་རྗེ་ལྷ་མོ་པི་ཝཾ་མ། ། སྟོན་ཀའི་མདོག་མཚུངས་པི་ཝཾ་ལག ། པི་ཝཾ་སྒྲ་དང་དབྱངས་ལྡན་མ། ། ནམ་མཁའ་ཁྱབ་པས་མཆོད་པར་བགྱི། །
ཨོཾ་སརྦ་ཏ་ཐཱ་ག་ཏ་སརྦ་ཝཱི་ར་ཡོ་གི་ནཱི་ས་པ་རི་ཝཱ་ར་ཨོཾ་བཛྲ་ཝཱི་ཎི་ཧཱུྃ་ཧཱུྃ་ཕཊ། རྡོ་རྗེ་ལྷ་མོ་གླིང་བུ་མ། ། གསེར་གྱི་མདོག་ཅན་གླིང་བུ་ལག ། གླིང་བུའི་སྒྲ་དང་དབྱངས་ལྡན་མ། ། ནམ་མཁའ་ཁྱབ་པས་མཆོད་པར་བགྱི། ། ཨོཾ་སརྦ་ཏ་ཐཱ་ག་ཏ་སརྦ་ཝཱི་ར་ སོགས་སྦྱར་བའི། ཨོཾ་བཛྲ་ཝཾ་སེ་ཧཱུྃ་ཧཱུྃ་ཕཊ། རྡོ་རྗེ་ལྷ་མོ་རྔ་ཟླུམ་མ། ། བནྡྷུའི་མདོག་ཅན་རྔ་ཟླུམ་ལག ། རྔ་ཟླུམ་སྒྲ་དང་དབྱངས་ལྡན་མ། །
ནམ་མཁའ་ཁྱབ་པས་མཆོད་པར་བགྱི། ། གོང་ལྟར་འགྲེས། ཨོྃ་བཛྲ་མྲྀ་དཾ་གེ་ཧཱུྃ་ཧཱུྃ་ཕཊ། རྡོ་རྗེ་ལྷ་མོ་རྫ་རྔ་མ། ། མརྒད་མདོག་ཅན་རྫ་རྔ་ལག ། རྫ་རྔའི་སྒྲ་དང་དབྱངས་ལྡན་མ། ། ནམ་མཁའ་ཁྱབ་པས་མཆོད་པར་བགྱི། ། གོང་འདྲ། ཨོཾ་བཛྲ་མུ་རྫ་ཧཱུྃ་ཧཱུྃ་ཕཊ། རྡོ་རྗེ་ལྷ་མོ་བཞད་པ་མོ། །
ཀིཾ་ཤུའི་མདོག་མཚུངས་བཞད་པའི་ཞལ། ། འཛུམ་པའི་བཞིན་དང་དབྱངས་ལྡན་མ། ། ནམ་མཁའ་ཁྱབ་པས་མཆོད་པར་བགྱི། ། གོང་སྔགས། ཨོཾ་བཛྲ་ཧཱ་སེ་ཧཱུྃ་ཧཱུྃ་ཕཊ། རྡོ་རྗེ་ལྷ་མོ་སྒེག་པ་མོ། ། དབང་སྔོན་མདོག་མཚུངས་སྒེག་པའི་ཚུལ། ། སྙེམས་པའི་ལུས་དང་གླུ་ལྡན་མ། ། ནམ་མཁའ་ཁྱབ་པས་མཆོད་པར་བགྱི། ། གོང་དང་འདྲ།
ཨོཾ་བཛྲ་ལཱ་སྱེ་ཧཱུྃ་ཧཱུྃ་ཕཊ། རྡོ་རྗེ་ལྷ་མོ་གླུ་དབྱངས་མ། ། འཆར་ཀའི་མདོག་མཚུངས་གླུ་ལེན་མ། ། སྙན་པའི་གླུ་དབྱངས་རོལ་མོ་བཅས། ། ནམ་མཁའ་ཁྱབ་པས་མཆོད་པར་བགྱི། ། གོང་འདྲའི། ཨོཾ་བཛྲ་གཱི་ཏི་ཧཱུྃ་ཧཱུྃ་ཕཊ། རྡོ་རྗེ་ལྷ་མོ་གར་མཁན་མ། ། མརྒད་མདོག་མཚུངས་གར་སྒྱུར་ཞིང༌། ། གར་དང་སྙན་པའི་དབྱངས་ལྡན་མ། །
ནམ་མཁའ་ཁྱབ་པས་མཆོད་པར་བགྱི། ། གོང་འདྲ། ཨོཾ་བཛྲ་ནྲྀ་ཏི་ཧཱུྃ་ཧཱུྃ་ཕཊ། རྡོ་རྗེ་ལྷ་མོ་མེ་ཏོག་མ། ། གུར་གུམ་མདོག་མཚུངས་མེ་ཏོག་ལག ། མེ་ཏོག་ཆར་དང་རོལ་མོར་བཅས། ། ནམ་མཁའ་ཁྱབ་པས་མཆོད་པར་བགྱི། ། གོང་འདྲ། ཨོཾ་བཛྲ་པུཥྤེ་ཧཱུྃ་ཧཱུྃྃ་ཕཊ། རྡོ་རྗེ་ལྷ་མོ་བདུག་སྤོས་མ། །
དུ་བའི་མདོག་མཚུངས་བདུག་སྤོས་ལག ། བདུག་སྤོས་སྤྲིན་དང་རོལ་མོ་བཅས། ། ནམ་མཁའ་ཁྱབ་པས་མཆོད་པར་བགྱི། ། གོང་འདྲ། ཨོཾ་བཛྲ་དྷཱུ་པེ་ཧཱུྃ་ཧཱུྃ་ཕཊ། རྡོ་རྗེ་ལྷ་མོ་མར་མེ་མ། ། གློག་འོད་མདོག་མཚུངས་མར་མེའི་ལག ། མར་མེའི་འོད་དང་རོལ་མོ་བཅས། ། ནམ་མཁའ་ཁྱབ་པས་མཆོད་པར་བགྱི། ། གོང་འདྲ།
ཨོཾ་བཛྲ་ཨཱ་ལོ་ཀེ་ཧཱུྃ་ཧཱུྃ་ཕཊ། རྡོ་རྗེ་ལྷ་མོ་དྲི་ཆབ་མ། ། པྲི་ཡང་མདོག་མཚུངས་དུང་ཆོས་ལག ། དྲི་ཡི་ཆར་དང་རོལ་མོ་བཅས། ། ནམ་མཁའ་ཁྱབ་པས་མཆོད་པར་བགྱི། ། གོང་འདྲ། ཨོཾ་བཛྲ་གནྡྷེ་ཧཱུྃ་ཧཱུྃ་ཕཊ། རྡོ་རྗེ་ལྷ་མོ་མེ་ལོང་མ། ། ཆུ་ཤེལ་མདོག་མཚུངས་མེ་ལོང་ལག ། སྣ་ཚོགས་གཟུགས་ཀྱིས་མཉེས་བྱེད་མ། །
ནམ་མཁའ་ཁྱབ་པས་མཆོད་པར་བགྱི། ། གོང་འདྲ། བཛྲ་རཱུ་པ་བཛྲཱི་ཧཱུྃ་ཧཱུྃ་ཕཊ། རྡོ་རྗེ་ལྷ་མོ་ཞལ་ཟས་མ། ། ཛ་པའི་མདོག་མཚུངས་ཞལ་ཟས་ལག ། ཞལ་ཟས་བདུད་རྩིའི་ཆར་འབེབས་མ། ། ནམ་མཁའ་ཁྱབ་པས་མཆོད་པར་བགྱི། ། གོང་འདྲ། བཛྲ་ར་ས་བཛྲཱི་ཧཱུྃ་ཧཱུྃ་ཕཊ། རྡོ་རྗེ་ལྷ་མོ་ན་བཟའ་མ།
མརྒད་མདོག་མཚུངས་ན་བཟའི་ལག ། གོས་དང་རེག་དང་འཁྱུད་པ་ལྡན། ། ནམ་མཁའ་ཁྱབ་པས་མཆོད་པར་བགྱི། ། གོང་འདྲ། བཛྲ་སྤརྵེ་བཛྲཱི་ཧཱུྃ་ཧཱུྃ་ཕཊ། རྡོ་རྗེ་ལྷ་མོ་ཆོས་དབྱིངས་མ། ། ཀུནྡའི་མདོག་མཚུངས་ཆོས་འབྱུང་ལག ། ཟག་པ་མེད་པའི་བདེ་སྟེར་མ། ། ནམ་མཁའ་ཁྱབ་པས་མཆོད་པར་བགྱི། ། ཨོཾ་སརྦ་ཏ་ཐཱ་ག་ཏ་སརྦ་ཝཱི་ར་ཡོ་གི་ནཱི་ས་པ་རི་ཝཱ་ར་ཨོཾ་བཛྲ་དྷརྨ་དྷ་ཏུ་བཛྲཱི་ཧཱུྃ་ཧཱུྃ་ཕཊ།
ཞེས་མཆོད་ལ། ནམ་མཁའ་མཛོད་ཀྱི་ཕྱག་རྒྱ་དཔྲལ་བར་བཅས་ཤིང༌། ཨོཾ་སརྦ་བིད་པཱུ་ར་པཱུ་ར་སུ་ར་སུ་ར་ཨཱ་ཝརྟ་ཡ་ཨཱ་ཝརྟ་ཡ་ཧོཿ དེ་ནས་ཐལ་མོ་སྙིང་ཁར་སྦྱར་ལ། བདེ་བར་གཤེགས་པ་ཐམས་ཅད་ལ། ། འཁོར་ལོ་རིན་ཆེན་འདི་ཕུལ་བས། ། སྲིད་པའི་འཁོར་ལོ་རྒྱུན་བཅད་དེ། ། ཆོས་ཀྱི་འཁོར་ལོ་བསྐོར་བར་ཤོག ། ཨོཾ་སརྦ་ཏ་ཐཱ་ག་ཏ་སརྦ་ཝཱི་ར་ཡོ་གི་ནཱི་ས་པ་རི་ཝཱ་ར་ཨོཾ་ཙཀྲ་རཏྣ་པཱུ་ཛི་ཏེ་ཨཱཿཧཱུྃ། རྒྱལ་བ་སྲས་དང་བཅས་རྣམས་ལ། །
ནོར་བུ་རིན་ཆེན་འདི་ཕུལ་བས། ། བཀྲེས་ཤིང་ཕོངས་པ་རྒྱུན་བཅད་དེ། ། འབྱོར་བ་ཕུན་སུམ་ཚོགས་པར་ཤོག ། གོང་འདྲ། ཨོཾ་མ་ཎི་རཏྣ་པཱུ་ཛི་ཏེ་ཨཱཿཧཱུྃ། བཙུན་མོ་རིན་ཆེན་འདི་ཕུལ་བས། ། མ་རིག་མུན་པ་རྒྱུན་བཅད་དེ། ། ཤེས་རབ་དབྱིངས་ཀྱི་དོན་རྟོགས་ནས། ། ཐབས་དང་ཤེས་རབ་འབྲེལ་བར་ཤོག ། གོང་འདྲ།
ཝ་སྟི་རཏྣ་པཱུ་ཛི་ཏེ་ཨཱཿཧཱུྃ། བློན་པོ་རིན་ཆེན་འདི་ཕུལ་བས། ། ཕྱི་ནང་གསང་གསུམ་ཐེག་གསུམ་ལྡན། ། བསམ་ཡས་བསྟན་པ་རབ་འཛིན་ཅིང༌། ། ཡོན་ཏན་ཐམས་ཅད་ལྡན་པར་ཤོག ། མ་ཧཱ་ཏ་རཏྣ་པཱུ་ཛི་ཏེ་ཨཱཿཧཱུྃ། གླང་པོ་རིན་ཆེན་འདི་ཕུལ་བས། ། ལྟ་ངན་རྣམས་ནི་རབ་བསལ་ནས། ། བླ་མེད་ཐེག་པ་རབ་ཞོན་ཏེ། ། ཐམས་ཅད་མཁྱེན་གྲོང་བགྲོད་པར་ཤོག །
ཧསྟི་རཏྣ་པཱུ་ཛི་ཏེ་ཨཱཿཧཱུྃ། རྟ་མཆོག་རིན་ཆེན་འདི་ཕུལ་བས། ། སྲིད་པའི་གཟེབ་ལས་ངེས་གྲོལ་ཏེ། ། རྫུ་འཕྲུལ་མཆོག་གི་ཤུགས་ཐོབ་ནས། ། སངས་རྒྱས་ཞིང་དུ་འགྲོ་བར་ཤོག ། ཏུ་རཾ་ག་ཨ་ཤྭོ་རཏྣ་པཱུ་ཛི་ཏེ་ཨཱཿཧཱུྃ། དམག་དཔོན་རིན་ཆེན་འདི་ཕུལ་བས། ཉོན་མོངས་དགྲ་ལས་རྒྱལ་གྱུར་ནས། ། ཕས་ཀྱི་རྒོལ་བ་ཚར་བཅད་དེ། ། བསྙེངས་བྲལ་མཆོག་ནི་ཐོབ་པར་ཤོག །
ཁཌྒ་རཏྣ་པཱུ་ཛི་ཏེ་ཨཱཿཧཱུྃ། ཞེས་དང༌། འདོད་ཡོན་ལྔའི་མཆོད་པ་ནི། ཁ་དོག་དབྱིབས་ལེགས་ཡིད་འོང་རྒྱན་ཕྲེང་ལྡན། ། ཕྱོགས་དུས་ཀུན་ན་གཟུགས་མཆོག་ཅི་མཆིས་པ། ། མོས་བློས་བླ་མ་རྣལ་འབྱོར་མ་ལ་འབུལ། ། བཞེས་ཤིག་བླ་མེད་གྲུབ་མཆོག་སྩལ་དུ་གསོལ། ཨོཾ་སརྦ་ཏ་ཐཱ་ག་ཏ་སརྦ་ཝཱི་ར་ཡོ་གི་ནཱི་ས་པ་རི་ཝཱ་ར་རཱུ་པ་ཀཱ་མ་གུ་ཎ་པཱུ་ཛི་ཏེ་ཨཱཿཧཱུྃ། ཕྱོགས་དུས་ཀུན་ན་ཟིན་དང་མ་ཟིན་པའི། ། ཡོན་ཏན་ཚིག་བརྗོད་སྒྲ་སྙན་ཅི་མཆིས་རྣམས། །
མོས་བློས་བླ་མ་རྣལ་འབྱོར་མ་ལ་འབུལ། ། བཞེས་ཤིག་བླ་མེད་གྲུབ་མཆོག་སྩལ་དུ་གསོལ། ཨོཾ་སརྦ་ཏ་ཐཱ་ག་ཏ་སརྦ་ཝཱི་ར་ཡོ་གི་ནཱི་ས་པ་རི་ཝཱ་ར་ཤབྡ་ཀཱ་མ་གུ་ཎ་པཱུ་ཛི་ཏེ་ཨཱཿཧཱུྃ། ཕྱོགས་དུས་ཀུན་ན་ཙནྡན་སྦྲུལ་སྙིང་དང༌། ། ཨ་གར་ལ་སོགས་དབང་པོ་ཚིམ་བྱེད་རྣམས། ། མོས་བློས་བླ་མ་རྣལ་འབྱོར་མ་ལ་འབུལ། ། བཞེས་ཤིག་བླ་མེད་གྲུབ་མཆོག་སྩལ་དུ་གསོལ། ། ཨོཾ་སརྦ་ཏ་ཐཱ་ག་ཏ་སརྦ་ཝཱི་ར་ཡོ་གི་ནཱི་ས་པ་རི་ཝཱ་ར་གནྡྷེ་ཀཱ་མ་གུ་ཎ་པཱུ་ཛི་ཏེ་ཨཱཿཧཱུྃ། ཕྱོགས་དུས་ཀུན་ན་རོ་དང་བཅུད་ལྡན་པའི། ། ལུས་སེམས་བརྟས་བྱེད་རོ་མཆོག་ཅི་མཆིས་རྣམས། །
མོས་བློས་བླ་མ་རྣལ་འབྱོར་མ་ལ་འབུལ། ། བཞེས་ཤིག་བླ་མེད་གྲུབ་མཆོག་སྩལ་དུ་གསོལ། ། ཨོཾ་སརྦ་ཏ་ཐཱ་ག་ཏ་སརྦ་ཝཱི་ར་ཡོ་གི་ནཱི་ས་པ་རི་ཝཱ་ར་ར་ས་ཀཱ་མ་གུ་ཎ་པཱུ་ཛི་ཏེ་ཨཱཿཧཱུྃ། ཕྱོགས་དུས་ཀུན་ན་འཇམ་མཉེན་འཁྲིལ་ཆགས་པའི། ། རེག་བྱའི་ཁྱད་པར་ལུས་སེམས་ཚིམས་བྱེད་རྣམས། ། མོས་བློས་བླ་མ་རྣལ་འབྱོར་མ་ལ་འབུལ། ། བཞེས་ཤིག་བླ་མེད་གྲུབ་མཆོག་སྩལ་དུ་གསོལ། ། ཨོཾ་སརྦ་ཏ་ཐཱ་ག་ཏ་སརྦ་ཝཱི་ར་ཡོ་གི་ནཱི་ས་པ་རི་ཝཱ་ར་སྤརྵེ་ཀཱ་མ་གུ་ཎ་པཱུ་ཛི་ཏེ་ཨཱཿཧཱུྃ། དེ་རྣམས་ཕྱིའི་མཆོད་པ་སྟེ། སོ་སོའི་སྔགས་དང༌།
ཕྱག་རྒྱ་ཏིང་ངེ་འཛིན་དང་བཅས་པས་འཕུལ་ལོ། ། ནང་གི་མཆོད་པ་ནི། ཨོཾ་ཨཱཿཧཱུྃ་ ཞེས་པས་བྱིན་གྱིས་རླབས་པ་དྲན་པར་བྱས་ལ། གཡོན་པའི་མཐེབ་སྲིན་གྱིས་ནང་མཆོད་དབུས་ནས་བླངས་ཏེ་ཐིག་པ་འཐོར་ཞིང༌། ཨོཾ་མཆོད་དོ། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོར་གྱུར་པ། མཁྱེན་པའི་ཡེ་ཤེས། བརྩེ་བའི་ཐུགས་རྗེ། མཛད་པའི་ཕྲིན་ལས་བསམ་གྱིས་མི་ཁྱབ་པ་མངའ་བ། དྲིན་ཆེན་རྩ་བའི་བླ་མ་རིན་པོ་ཆེའི་ཞལ་དུ་ཨོཾ་ཨཱཿཧཱུྃ།
ཁྱབ་བདག་དང་པོའི་སངས་རྒྱས་རྡོ་རྗེ་ཆོས། ། རྒྱལ་བའི་ཡུམ་གྱུར་རྡོ་རྗེ་རྣལ་འབྱོར་མ། ། གྲུབ་པའི་དབང་པོ་རྡོ་རྗེ་དྲིལ་བུ་པ། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ། ལྷག་པའི་ལྷ་ཡིས་རྗེས་བཟུང་ཌིཾ་གི་པ། ། དོན་དམ་མཆོག་བརྙེས་གྲུབ་ཆེན་ཨནྟར་པ། ། བརྩོན་པས་གྲུབ་པ་བརྙེས་པའི་ཏེ་ལོ་བ། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ།
པཎ་གྲུབ་འཁོར་ལོས་སྒྱུར་པ་ནཱ་རོ་པ། ། སྙན་བརྒྱུད་སློབ་བཤད་འཛིན་པའི་ཕམ་ཐིང་པ། ། ཟབ་ལམ་མཐར་ཕྱིན་ཀློག་སྐྱ་ཤེས་རབ་བརྩེགས། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ། སྐད་གཉིས་སྨྲ་བའི་ལོ་ཆེན་བློ་གྲོས་གྲགས། ། བསྟན་པའི་མངའ་བདག་བླ་ཆེན་ས་སྐྱ་པ། ། དེ་སྲས་ཐུ་བོ་རྗེ་བཙུན་སྐུ་མཆེད་གཉིས། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ།
ཀུན་མཁྱེན་གཉིས་པ་ས་སྐྱ་པཎྜི་ཏ། ། སྲིད་ཞིའི་གཙུག་རྒྱན་འཕགས་པ་རིན་པོ་ཆེ། ། ཆོས་བརྒྱད་འཆིང་བ་ཀུན་སྤངས་དཀོན་མཆོག་དཔལ། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ། རྩེ་གཅིག་སྒྲུབ་པ་མཐར་ཕྱིན་བྲག་ཕུག་པ། ། འགྲོ་བའི་བླ་མ་བསོད་ནམས་རྒྱལ་མཚན་དཔལ། ། བཤད་སྒྲུབ་ཆུ་བོ་ཀུན་འདུས་དཔལ་ལྡན་པར། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ།
མཐུ་སྟོབས་དབང་ཕྱུག་སེང་གེ་རྒྱལ་མཚན་ཞབས།
འདི་ནས་ཚིག་གསུམ་གསར་བསྒྲིགས། ། མཁན་ཆེན་བསོད་ནམས་རྒྱལ་བ་མཆོག་དབྱངས་དཔལ། ། ཡབ་རྗེ་འཇམ་དབྱངས་ནམ་མཁའ་རྒྱལ་མཚན་ལ། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ། མཁས་པའི་དབང་པོ་ཡེ་ཤེས་རྒྱལ་མཚན་ཞབས། ། རྒྱལ་བས་ལུང་བསྟན་ངོར་ཆེན་རྡོ་རྗེ་འཆང༌། ། འཁོར་ལོ་སྡོམ་པ་དཀོན་མཆོག་རྒྱལ་མཚན་ལ། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། །
ཨོཾ་ཨཱཿཧཱུྃ། ༈ །ཆོས་ཀྱི་རྒྱལ་པོ་བློ་གྲོས་རྒྱལ་མཚན་ཞབས། ། གྲུབ་པ་མཆོག་གི་དེད་དཔོན་རྡོ་རིང་པ། ། བསྟན་པའི་སྲོག་ཤིང་ཚར་ཆེན་རྡོ་རྗེ་འཆང༌། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ། ངེས་པ་ཐམས་ཅད་མཁྱེན་པ་མཁྱེན་བརྩེའི་ཞབས། ། ཐུགས་སྲས་མཁན་ཆེན་བསླབ་གསུམ་རྒྱལ་མཆན་དཔལ། ཚིག་རྐང་གཉིས་པོ་གསར་བསྒྲིགས། ། མཐུ་སྟོབས་དབང་ཕྱུག་བསོད་ནམས་ཆོས་འཕེལ་ལ། །
རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ། ཁྱབ་བདག་བླ་མ་དབང་ཕྱུག་རབ་བརྟན་དཔལ། ། རིགས་ཀྱི་བདག་པོ་རྗེ་བཙུན་བཀའ་འགྱུར་བ། ། སྙན་བརྒྱུད་མངའ་བདག་མཁན་ཆེན་ཞྭ་ལུ་བ། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ། པཎ་ཆེན་ངག་དབང་ཆོས་ཀྱི་གྲགས་པ་དང༌། ། སྦས་པའི་རྣལ་འབྱོར་བུདྡྷ་རཏྣའི་ཞབས། ། སེམས་དཔའ་ཆེན་པོ་མཁྱེན་རབ་བསྟན་འཛིན་བཟང༌། །
རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ། སྔགས་འཆང་ཐམས་ཅད་མཁྱེན་པ་ཀུན་དགའི་མཚན། ། འཇམ་དཔལ་རྡོ་རྗེ་བསོད་ནམས་དབང་ཕྱུག་ཞབས། ། རིགས་ཀུན་ཁྱབ་བདག་མངྒའི་མཚན་ཅན་ལ། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ། དཀྱིལ་འཁོར་རྒྱ་མཚོའི་རིགས་བདག་རྡོ་རྗེ་འཆང༌། ། ངུར་སྨྲིག་གར་གྱིས་རྣམ་རོལ་ཐམས་ཅད་མཁྱེན། ། མཁྱེན་རབ་བྱམས་པ་ངག་དབང་ལྷུན་གྲུབ་ཞབས། །
རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ། བླ་མ་གསུམ་གྱི་ཐུགས་ལས་འཁྲུངས་པའི་སྲས། ། སྙན་བརྒྱུད་གདམས་པའི་མངའ་བདག་རྡོ་རྗེ་འཆང༌། ། ངག་དབང་ཀུན་དགའ་ལྷུན་གྲུབ་རྨོར་ཆེན་ཞབས། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ། སྙན་བརྒྱུད་གདམས་པའི་ཆུ་བོ་ཀུན་འདུས་པ། ། གསང་ཆེན་བསྟན་པའི་མངའ་བདག་རྡོ་རྗེ་སེམས། ། དྲིན་ཆེན་བླ་མ་ཀུན་དགའི་མཚན་ཅན་ལ། །
རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ། མཁའ་སྤྱོད་མའི་སྨན་མཆོད་ཁ་སྐོང་ནི། ། ཁྱབ་བདག་བླ་མ་ཀུན་དགའ་བློ་གྲོས་དང༌། ། གྲུབ་རིག་གཙུག་རྒྱན་བསྟན་འཛིན་ལྷུན་གྲུབ་ཞབས། ། འོད་གསལ་མངོན་གྱུར་བློ་གསལ་ཕུན་ཚོགས་ལ། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ། ། གྲུབ་པའི་དབང་ཕྱུག་ངག་དབང་ཀུན་མཁྱེན་ཞབས། ། འཁོར་ལོའི་མགོན་པོ་གཟིམ་འོག་རྡོ་རྗེ་འཆང༌། །
རིག་འཛིན་བླ་མ་ཕྱོགས་ལས་རྣམ་རྒྱལ་ལ། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། ཨོཾ་ཨཱཿཧཱུྃ། ཁྱབ་བདག་དཀྱིལ་འཁོར་གཙོ་བོ་ཟློས་གར་མཆོག ། ལྔ་སྡེའི་འདྲེན་པ་ཀུན་མཁྱེན་གུ་ཎ་པ། ། མགོན་དེའི་རྗེས་བཟུང་རིག་འཛིན་ཡ་ཤའི་མཚན། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ། གསང་ཆེན་མཛོད་འཛིན་དཔལ་ལྡན་ཆོས་ཀྱི་རྒྱལ། ། རིམ་གཉིས་དབང་ཕྱུག་བསྟན་འཛིན་ཤེས་རབ་མཆོག །
མཁས་གྲུབ་མཚུངས་མེད་ངག་དབང་ཀླུ་སྒྲུབ་ལ། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ། དྲི་མེད་རྒྱལ་བསྟན་སྤྱི་དང་ས་སྐྱའི་བསྟན། ། རྒྱས་མཛད་རིན་ཆེན་མཁྱེན་བརྩེ་དབང་པོའི་ཞབས། ། མཆོག་སྤྲུལ་ངག་དབང་ཀུན་དགའ་བསྟན་འཛིན་ལ། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ། ། གསང་ཆེན་སྙན་བརྒྱུད་ཟབ་མོའི་མཛོད་བཟུང་ནས། ། རིས་མེད་འགྲོ་ལ་ལེགས་བཤད་བདུད་རྩིའི་ཆར། །
འབེབས་མཁས་དྲིན་ཆེན་རྩ་བའི་བླ་མ་ལ། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ། ༼ཁྱབ་བདག་བླ་མ་ཀུན་དགའ་བློ་གྲོས་དང༌། ། གྲུབ་རིག་གཙུག་རྒྱན་རིགས་བདག་ཐར་རྩེ་བ། ། བཀའ་དྲིན་མཉམ་མེད་ནམ་མཁའི་མཚན་ཅན་ལ། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ།༽ གཞན་ཡང་སྨིན་བྱེད་དབང་དང་གྲོལ་བྱེད་ལམ། ། ཟབ་མོའི་ལམ་གྱི་མན་ངག་སྟོན་མཛད་པ། །
དངོས་བརྒྱུད་དཔལ་ལྡན་བླ་མའི་ཚོགས་རྣམས་ལ། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ། ཨོཾ་ཨོཾ་ཨོཾ། སརྦ་བུདྡྷ་ཌཱ་ཀི་ནཱི་ཡེ། བཛྲ་ཝརྞ་ནཱི་ཡེ། བཛྲ་བཻ་རོ་ཙ་ནཱི་ཡེ། ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སྭཱ་ཧཱ། མཁའ་ཁྱབ་ཆོས་ཀྱི་དབྱིངས་ལས་མ་གཡོས་ཀྱང༌། ། སྣ་ཚོགས་སྤྲུལ་པས་འགྲོ་བའི་དོན་མཛད་མ། །
བདག་གི་ཡི་དམ་རྡོ་རྗེ་རྣལ་འབྱོར་མར། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ། གོང་གི་ཟུར་བཅོས་དང་འདི་ནས་ཡིད་འབྱུང་བར་ཚིག་བཅད་གསར་བསྒྲིགས། གཞན་ཡང་གསང་སྔགས་བྱ་སྤྱོད་རྣལ་འབྱོར་རྒྱུད། ། རྣལ་འབྱོར་བླ་མེད་རྒྱུད་སྡེ་ཆེན་པོ་བཞི། ། རྗེས་འབྲེལ་ཡི་དམ་དཀྱིལ་འཁོར་ལྷ་ཚོགས་ལ། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ། ཞེས་པས་མཆོད།
དེ་ནས་མཐེབ་སྲིན་གྱིས་རང་གི་ལྕེ་རྩེ་སྨིན་མཚམས་སྤྱི་གཙུག་ཏུ་བདུད་རྩིའི་ཐིག་ལེ་རེ་བྱ། ཨོཾ་ཨཱཿཧཱུྃ། ཞེས་བརྗོད་པས་ ཕུང་ཁམས་སྐྱེ་མཆེད་ལྷའི་ངོ་བོར་གསལ་བ་བདེ་བས་ཚིམ་པར་གྱུར་ པར་བསམ་ཞིང༌། བདུད་རྩིའི་བར་ཕུད་གཏོར་མ་ལ་ཕུལ་ལ། ཨོཾ་ཤྲཱི་མཧཱ་ཀཱ་ལཱ་ཡ། དཔལ་མགོན་ལྷ་མཆོག་རྡོ་རྗེ་ནག་པོ་ཆེ། ། གུར་གྱི་མགོན་པོ་འདོད་ཁམས་དབང་ཕྱུག་མ། ། ལྕམ་དྲལ་བྲན་གཡོག་བཀའ་སྡོད་འཁོར་བཅས་ལ། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ།
ཨོཾ་ཤྲཱི་དྷརྨཱ་པཱ་ལ་ཙ་ཏུརྨུ་ཁཱ་ཡ། མཐུ་སྟོབས་དབང་ཕྱུག་དཔལ་མགོན་ཞལ་བཞི་པ། ། ཡུམ་ཆེན་རྣམ་བཞི་ཞིང་སྐྱོང་འབུམ་སྡེ་དང༌། ། དྲེགས་བྱེད་སྡེ་བརྒྱད་བཀའ་ཉན་འཁོར་ཚོགས་ལ། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ། ཨོཾ་ཤྲཱི་རེ་མ་ཏི། བསྟན་སྲུང་གཙོ་མོ་རྡོ་རྗེ་རབ་བརྟན་མ། ། ཆུ་སྲིན་གདོང་ཅན་མིང་པོ་ལས་མཁན་དང༌། ། ཞིང་སྐྱོང་མ་མོ་མཁའ་འགྲོའི་ཚོགས་རྣམས་ལ། །
རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ། ༼མི་འགྱུར་ལྷུན་གྲུབ་བདེ་ཆེན་ཆོས་དབྱིངས་ན། ། གྲངས་མེད་མཁའ་འགྲོའི་གཙོ་མོ་རབ་བརྟན་མ། ། ཆུ་སྲིན་གདོང་སོགས་གྲངས་མེད་འཁོར་བཅས་ལ། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ།༽ ཨོཾ་བཻ་ཤྲཱ་ཝ་ཎཱ་ཡ། བྱང་ཕྱོགས་རིན་ཆེན་མང་སྤྲུལ་རྣམ་ཐོས་སྲས། ། ཡབ་ཡུམ་བཙུན་མོ་སྲས་ཀྱི་ཚོགས་རྣམས་དང༌། །
གནོད་སྦྱིན་ནོར་ལྷའི་འཁོར་ཚོགས་རྒྱ་མཚོ་ལ། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ། ཨོཾ་གྷྲྀ་རཱ་ཛ་གྷྲྀ་རཱ་ཛ་ཀུ་མ་ཀུ་མ་ཁུམ་ཐིས་སྭཱ་ཧཱ། ཨོ་རྒྱན་ཡུལ་གྱི་ཞིང་སྐྱོང་གསང་ཆེན་གཉེར། ། མཐུ་སྟོབས་དབང་ཕྱུག་ནོར་སྐྱོང་དུར་ཁྲོད་བདག ། ཡབ་ཡུམ་བཀའ་ཉན་ཤ་ཟ་འབུམ་སྡེ་ལ། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ། ཨོཾ་ཤྲཱི་མཧཱ་ར་ཛཱ་ཡ།
དཔག་ཡས་མཐུ་སྟོབས་བྱེ་བའི་བདག་ཉིད་ཀྱི། ། མཚན་ཙམ་དྲན་པས་ནད་གདོན་བྱུར་ལས་སྐྱོབ། ། ཆོས་རྒྱལ་སྐུ་ལྔ་དྲེགས་བྱེད་འཁོར་བཅས་ལ། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ། ཆོས་འཁོར་སྐྱོང་ཞིང་བསྟན་པ་སྲུང་བ་དང༌། ། སྒྲུབ་པོ་འཁོར་བཅས་སྐྱོང་བའི་དམ་ཅན་ཚོགས། ། བཀའ་སྡོད་ཆོས་སྐྱོང་སྲུང་མ་འཁོར་བཅས་ལ། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ།
གནས་མཆོག་བཞི་དང་ཉེ་བའི་གནས་མཆོག་བཞི། ། མཁའ་སྤྱོད་ཐུགས་ཀྱི་འཁོར་ལོའི་བདག་ཉིད་ཅན། ། དཔའ་བོ་མཁའ་འགྲོའི་འཁོར་ཚོགས་མ་ལུས་ལ། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ། ཞིང་མཆོག་གཉིས་དང་ཉེ་བའི་ཞིང་མཆོག་གཉིས། ། ཚནྡོ་ཧ་ཟུང་ཉེ་བའི་ཚནྡོ་གཉིས། ། ས་སྤྱོད་གསུང་གི་འཁོར་ལོའི་རང་བཞིན་གྱི། ། དཔའ་བོ་རྣལ་འབྱོར་མ་ཚོགས་ཐམས་ཅད་ལ། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། །
ཨོཾ་ཨཱཿཧཱུྃ། འདུ་བ་གཉིས་དང་ཉེ་བའི་འདུ་བ་གཉིས། ། དུར་ཁྲོད་ཟུང་དང་ཉེ་བའི་དུར་ཁྲོད་གཉིས། ། ས་འོག་ལེགས་སྤྱོད་སྐུ་འཁོར་ངོ་བོ་ཉིད། ། དཔའ་བོ་རྣལ་འབྱོར་སྤྲུལ་སྐུ་ཐམས་ཅད་ལ། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ། འཐུང་སྤྱོད་ཉེ་བའི་འཐུང་སྤྱོད་ཞེས་པ་སོགས། ། ངོ་མཚར་མཁའ་འགྲོའི་གནས་ན་བཞུགས་པ་ཡི། ། འགྲོ་བ་སེམས་ཅན་དོན་མཛད་མ་ཚོགས་ལ། །
རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ། སོ་གཉིས་ཡུལ་དང་ཉི་ཤུ་རྩ་བཞིའི་གནས། ། དུར་ཁྲོད་ཆེན་པོ་བརྒྱད་ན་ལེགས་བཞུགས་པའི། ། བསམ་གྱིས་མི་ཁྱབ་དཔའ་བོ་རྣལ་འབྱོར་མར། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ། ཞིང་སྐྱོང་བཞི་བཅུ་རྩ་བརྒྱད་ཕོ་ཉའི་ཚོགས། ། གནས་རིགས་སྔགས་དང་ལས་ལས་སྐྱེས་པ་ཡི། ། གནས་གསུམ་རྡོ་རྗེ་མཁའ་འགྲོའི་ཚོགས་རྣམས་ལ། །
རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ། གནོད་སྦྱིན་སྲིན་པོ་འབྱུང་པོ་ཡི་དྭགས་ཚོགས། ། ཤ་ཟ་སྨྱོ་བྱེད་རྗེད་བྱེད་ཕོ་ཉའི་ཚོགས། ། འཕྲོག་མ་གྲུབ་པ་རིག་འཛིན་མ་ལུས་པར། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ། བོད་ཁམས་ཉེར་སྐྱོང་བརྟན་མ་བཅུ་གཉིས་པོ། ། བཀའ་ཉན་བྲན་གཡོག་གཞན་ཡང་གནས་ཡུལ་གྲོང༌། ། གཞི་བདག་གཉུག་མར་གནས་པ་འཁོར་བཅས་ལ། །
རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཨོཾ་ཨཱཿཧཱུྃ། འགྲོ་བ་རིགས་དྲུག་ལམ་རྒྱུད་རྣམ་པ་ལྔ། ། སྐྱེ་གནས་བཞིས་བསྡུས་ཁམས་གསུམ་སེམས་ཅན་རྣམས། ། ཚིམ་ཞིང་ཟག་མེད་བདེ་བས་རྒྱུད་གང་ནས། ། མྱུར་དུ་བླ་མེད་བྱང་ཆུབ་ཐོབ་གྱུར་ཅིག ། ཨོཾ་ཨཱཿཧཱུྃ། ཞེས་བརྗོད་ཅིང༌། དེ་ནས་རང་གི་ལྕེ་རྩེས་བདུད་རྩི་མྱང་ལ། ཨོཾ་ཨཱཿཧཱུྃ།
བརྗོད་པ་ལ་གསུང་རྡོ་རྗེ་མཉེས་པར་བསམས་ལ། ཡིད་འབྱུང་གི་མཆོད་པ་ནི། ༈ ན་མོ་ཆོས་ཀྱི་དབྱིངས་ཀྱི་བྱིན་རླབས་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་རྗེ་རྣམ་པར་དག་པའི་བྱིན་རླབས་དང༌། གསང་སྔགས་དང་ཕྱག་རྒྱའི་ནུས་མཐུ་དང་བདག་གི་མོས་པ་དང༌། ཏིང་ངེ་འཛིན་དང༌། སྨོན་ལམ་གྱི་དབང་གིས་འཇིག་རྟེན་གྱི་ཁམས་ན་བདག་པོས་ཡོངས་སུ་མ་བཟུང་བའི་མཆོད་པའི་བྱེ་བྲག་ཇི་སྙེད་ཡོད་པ་དང༌། གཞན་ཡང་བྱང་ཆུབ་སེམས་དཔའ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་གྱི་ཕུང་པོ་ལྟ་བུ་བསམ་གྱིས་མི་ཁྱབ་པ་ཞིག་བླ་མ་དང་རྗེ་བཙུན་རྡོ་རྗེ་རྣལ་འབྱོར་མའི་ལྷ་ཚོགས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྤྱན་ལམ་དུ་འབྱུང་ཞིང་རྒྱས་པར་གྱུར་ཅིག ཨོཾ་སརྦ་བིད་པཱུ་ར་པཱུ་ར་སུ་ར་སུ་ར་ཨཱ་ཝརྟ་ཡ་ཨཱ་ཝརྟ་ཡ་ཧོཿ ན་མཿས་མནྟ་བུདྡྷ་ནཱཾ།
ཨ་བྷི་སྨ་ར་ཡ་སྥ་ར་ཎ་ཨི་མཱཾ་ག་ག་ན་ཁཾ་དྷརྨཱ་དྷཱ་ཏུ་ཨཱ་ཀཱ་ཤཱ་ས་མནྟ་མཾ། སརྦ་ཏ་ཐཱ་ག་ཏ་ཨཱ་པ་རི་ཤོ་དྷ་ཡ་མཎྜལ་ལེ་མ་མ་པྲ་ཎི་དྷི་པུཎྱེ་ཛྙཱ་ན་བཱ་ལེ་ན། སརྦ་ཏ་ཐཱ་ག་ཏ་བ་ལེནྡྷ་བནྡྷ་སྭཱ་སྠ་ནཾ་བ་ལེནྣ་ཙཱ་ཡེ་སྭཱ་ཧཱ། ཞེས་པས་ཕྱག་རྒྱ་དང་བཅས་པ་བྱ། དེ་ནས་བསྟོད་པ་ནི། རོལ་ཆེན་བྱ་ཞིང༌། ཨོཾ་ན་མོ་བྷ་ག་ཝ་ཏེ་བཛྲ་ཝཱ་ར་ཧཱི་བྃ་ཧཱུྃ་ཧཱུྃ་ཕཊ། ཨོཾ་ན་མོ་ཨཱརྻ་ཨ་པ་རཱ་ཛི་ཏེ་ཏྲཻ་ལོ་ཀྱ་མཱ་ཏེ་མཧཱ་ཝི་རྻེ་ཤྭ་རཱི་ཧཱུྃ་ཧཱུྃ་ཕཊ། ཨོཾ་ན་མོ་སརྦ་བྷཱུ་ཏ་བྷ་ཡཱ་ཝཱ་ཧེ་མ་ཧཱ་བཛྲེ་ཧཱུྃ་ཧཱུྃ་ཕཊ། ཨོཾ་ན་མོ་བཛྲ་ཨཱ་ས་ནི་ཨ་ཛི་ཏེ་ཨ་པ་རཱ་ཛི་ཏེ་ཝཤྱཾ་ཀ་རི་ནེ་ཏྲ་བྷྲཱ་མ་ཎི་ཡེ་ཧཱུྃ་ཧཱུྃ་ཕཊ།
ཨོཾ་ན་མོ་བི་ཥ་ནི་ཤོ་ཥ་ཎཱི་རོ་ཥ་ཎཱི་ཀྲོ་དྷ་ཀཱ་ར་ལཱི་ནི་ཧཱུྃ་ཧཱུྃ་ཕཊ། ཨོཾ་ན་མཿསྟྲཱ་ས་ནི་མཱ་ར་ཎི་པྲ་བྷེ་ད་ནི་ཨ་པ་རཱ་ཛ་ཡེ་ཧཱུྃ་ཧཱུྃ་ཕཊ། ཨོཾ་ན་མོ་བི་ཛ་ཡེ་ཛམྦྷ་ནི་སྟྭམྦྷ་ནི་མོ་ཧ་ནི་ཧཱུྃ་ཧཱུྃ་ཕཊ། ཨོཾ་ན་མོ་བཛྲ་ཝ་རཱ་ཧཱི་མ་ཧཱ་ཡོ་གི་ནཱི་ཀཱ་མེ་ཤྭ་རཱི་ཁ་གཻ་ཧཱུྃ་ཧཱུྃ་ཕཊ། ཅེས་བྱ་བ་དང༌། དཔལ་ལྡན་རྡོ་རྗེ་མཁའ་འགྲོ་མ། ། མཁའ་འགྲོ་མ་ཡིས་འཁོར་ལོས་སྒྱུར། ། ཡེ་ཤེས་ལྔ་དང་སྐུ་གསུམ་བརྙེས། ། འགྲོ་བ་སྐྱོབ་ལ་ཕྱག་འཚལ་ལོ། ། ཇི་སྙེད་རྡོ་རྗེ་མཁའ་འགྲོ་མ། །
ཀུན་ཏུ་རྟོག་པའི་འཆིངས་གཅོད་ཅིང༌། ། འཇིག་རྟེན་བྱ་བར་རབ་འཇུག་མ། ། དེ་སྙེད་རྣམས་ལ་ཕྱག་འཚལ་ལོ། ། ཞེས་ཤླཽ་ཀ་གཉིས་དང་སྤྲོས་པ་ལ་དགའ་ན་རྡོ་རྗེ་འཆང་ཀུན་དགའ་བཟང་པོས་མཛད་པའི་རྡོ་རྗེ་རྣལ་འབྱོར་མའི་བསྟོད་པ་ནི། རྡོ་རྗེ་དྲིལ་བུ་འཛིན་པས་ཚིག་བཅད་རྣམས་ལ་གཡས་པའི་རྡོ་རྗེས་ཕྱག་འཚལ་བའི་སྟངས་ཀས་སྙིང་གར་བཟུང་ཞིང༌། གཡོན་པས་དྲིལ་བུ་ཤླཽ་ཀ་རེ་རེའི་མཚམས་སུ་གསིལ་ལ། ཡེ་ཤེས་ཆེན་པོའི་མཛོད་འཛིན་ཆོས་ཀྱི་རྗེ། ། དཔལ་ལྡན་བླ་མའི་ཞབས་ལ་གུས་བཏུད་ནས། ། རྒྱལ་བའི་ཡུམ་གྱུར་རྡོ་རྗེ་རྣལ་འབྱོར་མར། ། དང་བའི་སེམས་ཀྱིས་ཅུང་ཟད་བསྟོད་པར་བགྱི། །
འདབ་བརྒྱ་ལྟེ་བར་ཉིན་མོར་བྱེད་པའི་དབུས། ། ཞལ་གཅིག་ཕྱག་གཉིས་འབར་བའི་སྤྱན་གསུམ་གཡོ། ། པདྨ་རཱ་ག་ལྟར་དམར་རྗེ་བཙུན་མ། ། མཁའ་སྤྱོད་ལོངས་སྤྱོད་རྫོགས་ལ་ཕྱག་འཚལ་ལོ། ། ཆགས་ཆེན་སྐྱེས་བུ་འདུལ་བར་བྱ་བའི་ཕྱིར། ། བརྟན་གཡོའི་བདག་པོ་ཧེ་རུ་ཀ་དཔལ་དང༌། ། གཉིས་མེད་ལྷན་སྐྱེས་གར་གྱིས་རོལ་མཛད་མ། ། མཁའ་སྤྱོད་ཁ་སྦྱོར་ཆེ་ལ་ཕྱག་འཚལ་ལོ། ། ཉིད་ཐུགས་ཟག་པ་མེད་པའི་བདེ་བ་ཆེ། ། འགྱུར་མེད་དགའ་བ་གྱ་ནོམ་བླ་ན་མེད། །
རྒྱུན་མི་ཆད་པའི་བདེ་བའི་རོས་གང་བ། ། མཁའ་སྤྱོད་བདེ་བ་ཆེ་ལ་ཕྱག་འཚལ་ལོ། ། རྣམ་དག་ཆོས་དབྱིངས་སྤྲོས་བྲལ་ནམ་མཁའི་དབྱིངས། ། མཐའ་ཡས་ཡོན་ཏན་མང་པོས་ཉེར་མཛེས་པའི། ། རྣམ་པ་ཀུན་གྱི་མཆོག་དང་རབ་ལྡན་མ། ། མཁའ་སྤྱོད་རང་བཞིན་མེད་ལ་ཕྱག་འཚལ་ལོ། ། གང་གི་རང་བཞིན་རྣམ་པར་མི་རྟོག་ཀྱང༌། ། ཐུགས་རྗེ་ཆེན་པོས་སེམས་ཅན་མ་ལུས་པར། ། ཡིད་བཞིན་ནོར་ལྟར་དགོས་འདོད་ཀུན་སྩོལ་མ། ། མཁའ་སྤྱོད་སྙིང་རྗེས་ཡོངས་གང་ལ་ཕྱག་འཚལ། །
སྲིད་དང་ཞི་བའི་མཐའ་དང་བྲལ་བ་ཡི། ། མི་གནས་མྱ་ངན་འདས་པའི་ས་བརྙེས་ནས། ། རྒྱུན་ཆད་མེད་པར་འགྲོ་བའི་དོན་མཛད་མ། ། མཁའ་སྤྱོད་རྒྱུན་ཆད་མེད་ལ་ཕྱག་འཚལ་ལོ། ། དམིགས་མེད་སྙིང་རྗེའི་གཞན་གྱི་དབང་བསྒྱུར་ནས། ། འཁོར་བ་ཇི་སྲིད་གནས་པ་དེ་སྲིད་དུ། ། མྱ་ངན་མི་འདའ་རྟག་པར་རབ་བཞུགས་མ། ། མཁའ་སྤྱོད་འགོགས་པ་མེད་ལ་ཕྱག་འཚལ་ལོ། ། དབང་བཞིའི་དོན་ལྡན་བསྐྱེད་རིམ་ཟབ་མོའི་ལམ། ། ཐུན་བཞིར་བསྒོམ་ཞིང་གུས་པས་གསོལ་བཏབ་པས། །
སྐུ་བཞི་དབྱེར་མེད་ཟུང་འཇུག་རྡོ་རྗེའི་སྐུ། ། མཁའ་སྤྱོད་སྐུ་ཡི་བྱིན་གྱིས་བརླབ་ཏུ་གསོལ། ། ཨོཾ་གསུམ་ལྡན་པའི་གསང་སྔགས་ཡི་གེའི་ཚོགས། ། དུས་གསུམ་ངག་དང་ཡིད་ཀྱིས་རབ་བཟླས་པས། ། སྲིད་གསུམ་སྒྲ་དབྱངས་རྣམ་སྤངས་བརྗོད་བྲལ་གསུང༌། ། མཁའ་སྤྱོད་གསུང་གིས་བྱིན་གྱིས་བརླབ་ཏུ་གསོལ། ། བདེན་གཉིས་རྣམ་དག་རྫོགས་རིམ་དབུ་མའི་ལམ། སྒྲིབ་གཉིས་སྦྱང་ཕྱིར་བརྩོན་པས་ལེགས་བསྒོམས་པས། ། དོན་གཉིས་ལྷུན་གྲུབ་འགྱུར་མེད་བདེ་བའི་ཐུགས། ། མཁའ་སྤྱོད་ཐུགས་ཀྱིས་བྱིན་གྱིས་བརླབ་ཏུ་གསོལ། །
དེ་ལྟར་བསྟོད་ཅིང་གསོལ་བ་བཏབ་པའི་མཐུས། ། ཉིད་ཐུགས་བརྩེ་བ་ཆེན་པོས་རྗེས་བཟུང་ནས། ། ཚེ་འདི་ཉིད་དམ་བར་དོ་ལ་སོགས་པར། ། མཁའ་སྤྱོད་ཆེན་མོའི་གོ་འཕང་ཐོབ་པར་ཤོག ། ཅེས་པས་བསྟོད། ༈ སྤྲོ་ན། རྗེ་བཙུན་ནཱ་རོ་མཁའ་སྤྱོད་མའི་ཞིང་གི་བཀོད་པ་དང་མཐུན་པའི་བསྟོད་པ་མཁའ་སྤྱོད་བགྲོད་པའི་ཐེམ་སྐས་ཞེས་བྱ་བ་བཞུགས་སོ།།
ཨོཾ་སྭ་སྟི། སྲས་བཅས་རྒྱལ་བ་ཀུན་གྱིས་རབ་བསྔགས་པའི། ། གྲངས་མེད་མ་དང་མཁའ་འགྲོ་བརྟེན་པའི་གནས། །
རྡོ་རྗེ་བཙུན་མོ་མཆོག་གི་ཕོ་བྲང་ཆེ། ། མཁའ་ལ་སྤྱོད་པའི་གནས་དེར་གུས་པས་འདུད། ། འདི་ནས་སྟེང་གི་ཕྱོགས་སུ་རབ་བགྲོད་པའི། ། པདྨ་རཱ་གའི་ས་གཞི་བརྡལ་བའི་དབུས། ། ཕྱོགས་མཚམས་ཐམས་ཅད་རིན་པོ་ཆེ་ལས་གྲུབ། ། ས་གཞི་ཁྱད་པར་འཕགས་དེར་གསོལ་བ་འདེབས། ། དེ་དབུས་རིན་ཆེན་ལྔ་ལས་ལེགས་གྲུབ་པའི། ། མཁའ་སྤྱོད་དབང་མོའི་གཞལ་མེད་ཁང་ཆེན་པོ། ། གྲུ་བཞི་སྒོ་བཞི་ཐོག་ཕུག་རིམ་གསུམ་བརྩེགས། ། རྡོ་རྗེའི་ཏོག་གིས་མཛེས་དེར་གསོལ་བ་འདེབས། །
གཞལ་མེད་ཁང་དབུས་ཆོས་འབྱུང་ཉིས་བརྩེགས་ནང༌། ། པདྨ་ཉི་མ་འཇིགས་བྱེད་དུས་མཚན་སྟེང༌། ། བདག་གི་ཡི་དམ་རྡོ་རྗེ་རྣལ་འབྱོར་མ། ། མཚན་དང་དཔེ་བྱད་འབར་དེར་གསོལ་བ་འདེབས། ། ཞལ་གཅིག་ཕྱག་གཉིས་སྤྱན་གསུམ་གྱེན་དུ་གཟིགས། ། གཡས་པས་གྲི་གུག་གཡོན་པས་ཐོད་ཁྲག་དང༌། ། གཡོན་གྱི་གྲུ་མོར་ཁ་ཊྭཱཾ་ཀ་ཡིས་མཛེས། ། ཕྱག་རྒྱ་ལྔ་ཡིས་སྤྲས་དེར་གསོལ་བ་འདེབས། ། གཞལ་མེད་ཁང་གི་སྟེང་གི་བ་གམ་ནང༌། ། ནཱ་རོ་ཏ་པ་བླ་ཆེན་བརྩེ་བ་ཆེ། །
ཚར་ཆེན་ཆོས་ཀྱི་རྒྱལ་པོ་ལ་སོགས་པའི། ། བརྒྱུད་པའི་ཚོགས་རྣམས་བཞུགས་དེར་གསོལ་བ་འདེབས། ། ཕོ་བྲང་སྟེང་མར་རྩ་བའི་བླ་མ་དང༌། ། དབྱེར་མེད་རིགས་བདག་སངས་རྒྱས་རྡོ་རྗེ་ཆོས། ། སྐུ་མདོག་དམར་པོ་རྡོར་དྲིལ་ཐུགས་ཀར་བསྣོལ། ། སྐྱབས་གསུམ་འདུས་པའི་ངོ་བོར་གསོལ་བ་འདེབས། ། གཞལ་མེད་ཁང་གི་འཁྱམས་དང་ཕྱོགས་ཀུན་ཏུ། ། མཁའ་ལ་སྤྱོད་པའི་དཔའ་བོ་མཁའ་འགྲོའི་ཚོགས། སྤྲིན་གྱི་ཕུང་པོ་སྟིབ་ལྟར་བཞུགས་པ་ཀུན། ། བདག་ལ་བརྩེ་བས་དགོངས་དེར་གསོལ་བ་འདེབས། །
དེ་ལྟར་བདག་གི་ཚེ་རབས་ཐམས་ཅད་དུ། ། ཉེ་བར་བསྟེན་པའི་རྗེ་བཙུན་རྣལ་འབྱོར་མ། ། རྟེན་དང་བརྟེན་པར་བཅས་པ་ཐམས་ཅད་ལ། ། བྱང་ཆུབ་བར་དུ་གུས་པས་སྐྱབས་སུ་མཆི། ། ཕྱི་ནང་གསང་བའི་མཆོད་སྤྲིན་རྒྱ་མཚོས་མཆོད། ། ལུས་ངག་ཡིད་ཀྱི་སྡིག་ལྟུང་སོ་སོར་བཤགས། ། སྐྱེས་འཕགས་དགེ་བ་ཀུན་ལ་རྗེས་ཡི་རངས། ། ཐེག་ཆེན་ཆོས་ཀྱི་འཁོར་ལོ་བསྐོར་བར་བསྐུལ། ། མྱ་ངན་མི་འདའ་རྟག་པར་བཞུགས་སུ་གསོལ། ། དགེ་ཚོགས་བླ་མེད་བྱང་ཆུབ་ཆེན་པོར་བསྔོ། །
དེང་ནས་བཟུང་སྟེ་ཚེ་རབས་ཐམས་ཅད་དུ། ། རྡོ་རྗེ་བཙུན་མོས་ཉེ་བར་བསྐྱང་དུ་གསོལ། ། མཁའ་སྤྱོད་ཞིང་གཙོ་ཕྱི་ཡི་རྣལ་འབྱོར་མ། ། སྙིང་གའི་བྃ་ཡིག་ནང་གི་བཙུན་མོ་ཆེ། ། གསལ་སྟོང་ཟུང་འཇུག་དོན་གྱི་རྣལ་འབྱོར་མ། ། རང་ངོ་ཤེས་ནས་མཁའ་སྤྱོད་བགྲོད་པར་ཤོག ། ནམ་ཞིག་སྒྱུ་མའི་སྐྱེས་ཆེན་འདེགས་པའི་ཚེ། ། གཏན་གྱི་སྐྱབས་གཅིག་མཁའ་སྤྱོད་དབང་མོ་དེས། ། འཛུམ་པའི་བཞིན་དང་གླུ་དབྱངས་རོལ་མོའི་སྒྲ྄ས། ། དག་པའི་ཞིང་དེར་འཁྲིད་པར་མཛད་དུ་གསོལ། །
ཞེས་མཁའ་སྤྱོད་ཞིང་གི་བཀོད་པ་དང་མཐུན་པའི་བསྟོད་པ་མཁའ་སྤྱོད་བགྲོད་པའི་ཐེམ་སྐས་ཞེས་བྱ་བ་འདི་ཡང་རྡོ་རྗེ་བཙུན་མོའི་ཞབས་ལ་མི་ཕྱེད་པའི་དད་པ་དང་ལྡན་པ་མཁྱེན་བློ་བསྟན་དོན་གྱི་ནན་གྱིས་བསྐུལ་མ་གནང་བའི་ངོར་བྱ་བྲལ་ལྷུན་གྲུབ་ཀྱིས་ལྷ་ལྡན་གནྡྷོ་ལའི་དབང་ཕྱོགས་སུ་བྲིས་པ་འདིས་ཀྱང་སེམས་ཅན་དཔག་ཏུ་མེད་པའི་དོན་བྱེད་པར་གྱུར་ཅིག ཨོཾ་གསུམ་མ ་གྲངས་མང་བཟླས་རྗེས། རྟེན་དང་བརྟེན་པར་བཅས་པའི་དཀྱིལ་འཁོར་བ་ཐམས་ཅད་བརྟན་པར་བཞུགས་སུ་གསོལ། བརྟན་པར་བཞུགས་ནས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ།། ༈ ། དེ་ནས་བུམ་པ་བསྒྲུབ་པ་ནི། ཨོཾ་སུམྦྷ་ནི་སུམྦྷ་ཧཱུྃ་ཧཱུྃ་ཕཊ། ཨོཾ་གྲྀཧྞ་ ཞེས་པ་ནས་ བིདྱཱ་རཱ་ཛ་ཧཱུྃ་ཧཱུྃ་ཕཊ་ ཀྱིས་བསང༌། ཨོཾ་སྭ་བྷཱ་ཝ་ སོགས་ཀྱིས་སྦྱང༌། སྟོང་པའི་ངང་ལས་པྃ་ལས་པདྨ་དང་ཨ་ལས་ཟླ་བའི་སྟེང་དུ་བྷྲཱུྃ་ལས་རིན་པོ་ཆེའི་བུམ་པ་ཡངས་ཤིང་རྒྱ་ཆེ་བ། ཞབས་ཞུམ་པ།
ལྟོ་བ་ལྡིར་བ། མགྲིན་པ་ཕྲ་བ། ཁ་གཡེལ་བ། མཆུ་འཕྱང་བ། ལྷའི་གོས་ཀྱི་མགུལ་ལ་དཀྲིས་པ། དཔག་བསམ་གྱི་ཤིང་གིས་ཁ་བརྒྱན་པ། ནང་ཆུ་དང་བཅུད་ཐམས་ཅད་ཀྱིས་ཡོངས་སུ་གང་བའི་བུམ་པའི་ནང་དུ། ཨེ་ཨེ་ལས་ཆོས་འབྱུང་དམར་པོ་གྲུ་གསུམ་ཉིས་བརྩེགས་ཀྱི་ནང་དུ་ཟླ་བའི་དཀྱིལ་འཁོར་གྱི་དབུས་སུ་བྃ་ཡིག་དམར་པོའི་མཐར་གཡོན་བསྐོར་དུ། ཨོཾ་ཨོཾ་ཨོཾ་སརྦ་བུདྡྷ་ཌཱ་ཀི་ནཱི་ཡེ་ སོགས་ནས། ཕཊ་ཕཊ་ཕཊ་སྭཱ་ཧཱ།
ཞེས་པའི་སྔགས་ཕྲེང་ཁ་དོག་དམར་པོས་བསྐོར་བ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་ཡིག་འབྲུ་རྣམས་ལ་ཐིམ་པ་ཡོངས་སུ་གྱུར་པ་ལས་རྗེ་བཙུན་རྡོ་རྗེ་རྣལ་འབྱོར་མའི་སྐུར་གྱུར་པ་ནི། སྣ་ཚོགས་པདྨ་དང་ཉི་མའི་གདན་ལ་ཞབས་གཡས་བརྐྱངས་པས་དུས་མཚན་མ་དམར་མོའི་ནུ་མའི་སྟེང་ནས་མནན་པ། གཡོན་བསྐུམས་པས་འཇིགས་བྱེད་ནག་པོ་མགོ་བོ་རྒྱབ་ཏུ་བལྟབས་ནས་མནན་པ། སྐུ་མདོག་དམར་མོ་བསྐལ་པའི་མེ་ལྟ་བུའི་གཟི་བརྗིད་ཅན། ཞལ་གཅིག་ཕྱག་གཉིས་སྤྱན་གསུམ་དག་པ་མཁའ་སྤྱོད་དུ་གཟིགས་པ། ཕྱག་གཡས་པས་རྡོ་རྗེས་མཚན་པའི་གྲི་གུག་ཐུར་དུ་བརྐྱངས་ནས་འཛིན་པ། གཡོན་པས་ཐོད་པ་ཁྲག་གིས་གང་བ་སྟེང་ཕྱོགས་སུ་བཟུང་ནས་ཞལ་གྱེན་དུ་ཕྱོགས་པས་གསོལ་བ།
ཕྲག་པ་གཡོན་པར་རྡོ་རྗེས་མཚན་པའི་ཁ་ཊྭཱཾ་ག་ལ་ཌཱ་མ་རུ་དང༌། དྲིལ་བུ་དང་འཕན་རྩེ་གསུམ་པ་འཕྱང་བཞིན་པ་བསྣམས་པ། དབུ་སྐྲ་ནག་པོ་སིལ་བུར་གྱུར་པས་སྐུ་སྐེད་ཡན་ཆད་ཁེབས་པ། ལང་ཚོ་དར་ལ་བབ་ཅིང་འདོད་པའི་ནུ་འབུར་རྒྱས་པ། བདེ་བ་སྐྱེད་པའི་ཉམས་ཅན། མི་མགོ་སྐམ་པོ་ལྔའི་དབུ་རྒྱན་དང༌། སྐམ་པོ་ལྔ་བཅུའི་དོ་ཤལ་ཅན། གཅེར་བུ་ཕྱག་རྒྱ་ལྔས་བརྒྱན་པ། ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། དེ་ནས་འབར་བའི་ཕྱག་རྒྱ་སྨིན་མཚམས་སུ་གཡོན་བསྐོར་དུ་ལན་གསུམ་བསྐོར་ཞིང་ངག་ཏུ།
ཕཻ། ཾ རང་གི་ཐུགས་ཀའི་བྃ་ཡིག་ལས་འོད་ཟེར་འཕྲོས་པས་འོག་མིན་ནས་རྗེ་བཙུན་རྡོ་རྗེ་རྣལ་འབྱོར་མ་ལ་སངས་རྒྱས་དང་བྱང་ཆུབ་སེམས་དཔའ་དཔའ་བོ་དང་རྣལ་འབྱོར་མའི་ཚོགས་དཔག་ཏུ་མེད་པས་བསྐོར་བ་ཨོཾ་བཛྲ་ས་མཱ་ཛཿ ས་སྤྱན་དྲངས། ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། པད་ཀོར་གྱི་མཐར་འཁྱུད་པའི་ཕྱག་རྒྱ་བྱས་ལ། ཨོཾ་ཡོ་ག་ཤུདྡྷཿསརྦ་དྷརྨཱཿཡོ་ག་ཤུདྡྷོ྅ཧཾ། དེའི་གནས་རྣམས་སུ་ཟླ་བའི་དཀྱིལ་འཁོར་གྱི་སྟེང་དུ། ལྟེ་བར་ཨོཾ་བྃ་དམར་མོ་རྡོ་རྗེ་ཕག་མོ། སྙིང་གར་ཧྃ་ཡོཾ་སྔོན་མོ་གཤིན་རྗེ་མ།
ཁར་ཧྲཱིཾ་མོཾ་དཀར་མོ་རྨོངས་བྱེད་མ། དཔྲལ་བར་ཧྲིཾ་ཧྲིཾ་སེར་མོ་སྐྱོད་བྱེད་མ། སྤྱི་གཙུག་ཏུ་ཧཱུྃ་ཧཱུྃ་ལྗང་གུ་སྐྲག་བྱེད་མ། ཡན་ལག་ཐམས་ཅད་ལ་ཕཊ་ཕཊ་དུད་ཁ་ཙཎྜི་ཀཱའི་ངོ་བོར་གྱུར། སླར་ཡང་རང་གི་ཐུགས་ཀ་ནས་འོད་ཟེར་འཕྲོས་པས་དབང་གི་ལྷ་དཔལ་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་མདུན་གྱི་ནམ་མཁར་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས། དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས། དབང་གི་ལྷ་རྣམས་ཀྱིས། ཇི་ལྟར་བལྟམས་པ་ཙམ་གྱིས་ནི། །
ལྷ་རྣམས་ཀྱིས་ནི་ཁྲུས་གསོལ་ལྟར། །

ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་དབང་བསྐུར་རོ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡཱ་ཤྲཱི་ཡེ་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་དྲི་མ་དག་ཆུའི་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུར་བརྒྱན། ཨོཾ་སརྦ་ཏ་ཐཱ་ག་ཏ་བཛྲ་ཡོ་གི་ནཱི་ས་པ་རི་ཝཱ་ར་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། ཨོཾ་སརྦ་ཏ་ཐཱ་ག་ཏ་བཛྲ་ཡོ་གི་ནཱི་ས་པ་རི་ཝཱ་ར་པཱདྱཾ་པྲ་ཏཱིཙྪ་ ཞེས་སོགས་ནས། ཤབྡ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། ཞེས་རོལ་མོ་དང་བཅས་པས་མཆོད། ཨོཾ་བཛྲ་གྷཎྜེ་ར་ཎི་ཏ་ ཞེས་སོགས་ནས། ཨཱཿཁཾ་སྭཱ་ཧཱ།
ཨོཾ་སརྦ་ཏ་ཐཱ་ག་ཏ་བཛྲ་ཡོ་གི་ནཱི་ས་པ་རི་ཝཱ་ར་ཨོཾ་ཨཱཿཧཱུྃ། ཞེས་ནང་མཆོད་ཕུལ་ལ་རྡོ་རྗེ་དྲིལ་བུ་འཛིན་པས། དཔལ་ལྡན་རྡོ་རྗེ་མཁའ་འགྲོ་མ། ། མཁའ་འགྲོ་མ་ཡི་འཁོར་ལོས་སྒྱུར། ། ཡེ་ཤེས་ལྔ་དང་སྐུ་གསུམ་བརྙེས། ། འགྲོ་བ་སྐྱོབ་ལ་ཕྱག་འཚལ་ལོ། ། ཇི་སྙེད་རྡོ་རྗེ་མཁའ་འགྲོ་མ། ། ཀུན་དུ་རྟོག་པའི་འཆིང་གཅོད་ཅིང༌། ། འཇིག་རྟེན་བྱ་བར་རབ་འཇུག་མ། ། དེ་སྙེད་རྣམས་ལ་ཕྱག་འཚལ་ལོ། །
ཞེས་བསྟོད་ལ་པད་ཀོར་སྔོན་དུ་འགྲོ་བའི་གཟུངས་ཐག་བཟུང་ལ། རང་གི་ཐུགས་ཀ་ནས་སྔགས་ཀྱི་ཕྲེང་བ་བྱུང་སྟེ་གཟུངས་ཐག་ལ་འཁྲིལ་ནས་སོང༌། རྗེ་བཙུན་མའི་སྐུ་ལ་ཕོག་པས་བ་སྤུའི་བུ་ག་ནས་བདུད་རྩིའི་ཆུ་རྒྱུན་བྱུང་བས་བུམ་པ་གང་བར་གྱུར ་པར་བསམས་ལ། ཨོཾ་ཨོཾ་ཨོཾ། སརྦ་བུདྡྷ་ཌཱ་ཀི་ནཱི་ཡེ། བཛྲ་ཝརྞ་ནཱི་ཡེ། བཛྲ་བཻ་རོ་ཙ་ནཱི་ཡེ། ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སྭཱ་ཧཱ། བརྒྱ་རྩ་དང༌། ཨོཾ་སུམྦྷ་ནི་སུམྦྷ་ཧཱུྃ་ཧཱུྃ་ཕཊ།
ཨོཾ་གྲྀཧྞ་ སོགས་ནས་ བཱི་དྱཱ་རཱ་ཛ་ཧཱུྃ་ཧཱུྃ་ཕཊ། ཉེར་གཅིག ཨོཾ་སརྦ་ཏ་ཐཱ་ག་ཏ་ཨ་བྷི་ཥི་ཀ་ཏ་ས་མ་ཡ་ཤྲཱི་ཡེ་ཧཱུྃ། ཉེར་གཅིག་ལ་སོགས་པ་ཇི་ལྟར་རིགས་པ་བཟླས། མཆོད་བསྟོད་ནི། ཨོཾ་སརྦ་ཏ་ཐཱ་ག་ཏ་བཛྲ་ཡོ་གི་ནཱི་ས་པ་རི་ཝཱ་ར་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎཱ་ས་མ་ཡེ་ཨཱཿཧཱུྃ། ཨོཾ་སརྦ་ཏ་ཐཱ་ག་ཏ་བཛྲ་ཡོ་གི་ནཱི་ས་པ་རི་ཝཱ་ར་པཱདྱཾ་པྲ ་ཞེས་སོགས་ནས། ཤབྡ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། ཨོཾ་བཛྲ་གྷཎྜེ་ར་ཎི་ཏ་ སོགས་ནས། ཨཱཿཁཾ་སྭཱ་ཧཱ།
ཞེས་རོལ་མོ་དང་བཅས་པས་མཆོད། ཨོཾ་སརྦ་ཏ་ཐཱ་ག་ཏ་བཛྲ་ཡོ་གི་ནཱི་ས་པ་རི་ཝཱ་ར་ཨོཾ་ཨཱཿཧཱུྃ་ གིས་ནང་མཆོད་ཕུལ་ལ། དཔལ་ལྡན་རྡོ་རྗེ་མཁའ་འགྲོ་མ། ། མཁའ་འགྲོ་མ་ཡི་འཁོར་ལོས་སྒྱུར། ། ཡེ་ཤེས་ལྔ་དང་སྐུ་གསུམ་བརྙེས། ། འགྲོ་བ་སྐྱོབ་ལ་ཕྱག་འཚལ་ལོ། ། ཇི་སྙེད་རྡོ་རྗེ་མཁའ་འགྲོ་མ། ། ཀུན་ཏུ་རྟོག་པའི་འཆིང་གཅོད་ཅིང༌། ། འཇིག་རྟེན་བྱ་བར་རབ་འཇུག་མ། ། དེ་སྙེད་རྣམས་ལ་ཕྱག་འཚལ་ལོ། །
རྗེ་བཙུན་རྡོ་རྗེ་རྣལ་འབྱོར་མས་བདག་དང་སེམས་ཅན་ཐམས་ཅད་དག་པ་མཁའ་སྤྱོད་དུ་འཁྲིད་པར་མཛད་དུ་གསོལ། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མ་ལུས་པ་སྩལ་དུ་གསོལ། ཞེས་གསོལ་བ་བཏབ། ཨོཾ་ཤྲཱི་བཛྲ་ཧེ་རུ་ཀ་ས་མ་ཡ་ ཞེས་སོགས་ནས་ ས་ཏྭ་ཨཱཿཧཱུྃ་ཕཊ། ཅེས་ལན་གསུམ་བརྗོད། མ་འབྱོར་བ་དང་ཉམས་པ་དང༌། ། གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིད་སྩལ་པ། ། དེ་ཀུན་མགོན་པོས་བཟོད་པར་གསོལ། ། དུང་ཆོས་ཀྱི་མཆོད་ཡོན་འབུལ།
ཨོཾ་ཨཱཿཧཱུྃ། བུམ་ནང་གི་ལྷ་ཞུ་བ་ལས་བྱུང་བའི་བུམ་པའི་ཆུ་ནུས་པ་དང་ལྡན་པར་གྱུར་ ཅེས་བརྗོད།། ༈ །བླ་མ་རྡོ་རྗེ་རྣལ་འབྱོར་མའི་ཐུགས་དམ་གནད་ནས་བསྐུལ་བའི་གསོལ་འདེབས་ལམ་རིམ་དང་འབྲེལ་བ་མཁའ་སྤྱོད་བགྲོད་བའི་ཐེམ་སྐས་ཞེས་བྱ་བ་བཞུགས་སོ།། ༈ ། སྲས་བཅས་རྒྱལ་བ་ཀུན་གྱི་ཡུམ་གཅིག་པུ། ། དཔལ་ལྡན་བླ་མ་མཁའ་སྤྱོད་དབང་མོའི་ཞབས། ། སྙིང་ནས་དྲན་པའི་གདུང་བས་གསོལ་འདེབས་ན། ། བྱིན་རླབས་ཆར་ཆེན་ཕོབ་ཅིག་རྣལ་འབྱོར་མ། ། བདག་ཅག་དེང་ནས་བྱང་ཆུབ་སྙིང་པོའི་བར། ། རྡོ་རྗེའི་ལུས་ཐོབ་ཐེག་ཆེན་རིགས་སད་ནས། ། མཚན་ལྡན་བླ་མ་ཚུལ་བཞིན་བསྟེན་ནུས་པའི། །
སྐལ་པ་བཟང་པོར་སྦྱོར་ཅིག་རྣལ་འབྱོར་མ། ། ཁམས་གསུམ་འཁོར་བ་སྡུག་བསྔལ་ཕུང་པོར་རིག ། དལ་འབྱོར་རྙེད་དཀའ་ནམ་འཆི་ངེས་མེད་དྲན། ། ལས་འབྲས་བླང་དོར་བརྩོན་སོགས་ཐུན་མོང་གི ། ལམ་རིམ་རྒྱུད་ལ་སྐྱེད་ཅིག་རྣལ་འབྱོར་མ། ། ཁྱད་པར་རྣམ་དག་དབང་དང་བྱིན་རླབས་ཀྱིས། ། རྒྱུད་སྨིན་དམ་ཚིག་སྡོམ་པར་ལྡན་པ་ལས། ། སྨིན་གྲོལ་ལམ་བཟང་འཇུག་ཅིང་བསྒོམ་རུང་བའི། ། ཟབ་མོའི་རྟེན་འབྲེལ་སྒྲིགས་ཤིག་རྣལ་འབྱོར་མ། ། དེ་ཚེ་དབེན་ཞིང་བསམ་གཏན་འཕེལ་བའི་སར། །
ནང་གི་རྣལ་འབྱོར་རྩེ་གཅིག་གཞོལ་བ་ན། ། ཕྱི་ནང་གསང་བའི་འགལ་རྐྱེན་ཀུན་ཞི་ཞིང༌། ། མཐུན་རྐྱེན་རྒྱས་པར་མཛོད་ཅིག་རྣལ་འབྱོར་མ། ། ཉལ་དུས་འོད་གསལ་ངང་དུ་མཉམ་བཞག་ཅིང༌། ། ལྡང་ཚེ་ཟུང་འཇུག་སྒྱུ་མའི་སྐུར་གསལ་བས། ། དགའ་བ་གསུམ་ལྡན་བདུད་རྩི་མྱངས་པའི་མཐུས། ། སྒོ་གསུམ་དག་པར་མཛོད་ཅིག་རྣལ་འབྱོར་མ། ། བླ་མ་མཆོག་གསུམ་སྐྱབས་ཀྱི་སྙིང་པོར་བཟུང༌། ། བྱམས་དང་སྙིང་རྗེ་བྱང་སེམས་གཏིང་ནས་འབྱོངས། ། སྟོབས་བཞི་ཚང་བའི་རྡོར་སེམས་སྒོམ་བཟླས་ཀྱིས། །
སྡིག་ལྟུང་བྱང་བར་མཛོད་ཅིག་རྣལ་འབྱོར་མ། ། དངོས་གྲུབ་འབྱུང་གནས་ཁྱབ་བདག་རྡོ་རྗེ་ཆོས། ། དད་པས་བསྒོམས་ཤིང་མཆོད་ཅིང་གསོལ་བཏབ་མཐུས། ། བྱིན་རླབས་བདུད་རྩིས་དབང་བཞིའི་ཡེ་ཤེས་ཀྱིས། ། པདྨོ་ལྷག་པར་རྒྱས་མཛོད་རྣལ་འབྱོར་མ། ། བདག་གཞན་སྦྱང་ཞིང་བསྒྱུར་བའི་བསྐྱེད་རིམ་གྱིས། ། ལྷར་སྣང་གཅིག་ཏུ་ཤར་བའི་དམ་ཚིག་པར། ། ཡེ་ཤེས་ཕོ་ཉ་གསུམ་གྱི་བྱིན་རླབས་རྒྱུན། ། འཇུག་ཅིང་བརྟན་པར་མཛོད་ཅིག་རྣལ་འབྱོར་མ། ། ང་རྒྱལ་རྣམ་པའི་སེམས་འཛིན་ལ་བརྟེན་ནས། །
རིམ་པ་དང་པོའི་གསལ་སྣང་མཐར་ཕྱིན་ཅིང༌། ། ངག་དང་ཡིད་ཀྱི་བཟླས་པས་མཁའ་སྤྱོད་ཀྱི། ། དངོས་གྲུབ་འགྲུབ་པར་མཛོད་ཅིག་རྣལ་འབྱོར་མ། ། ཕྱི་ནང་ཁམས་གསུམ་བསམ་གྱིས་མི་ཁྱབ་པའི། ། འོད་གསལ་ངང་དུ་ཐིམ་པའི་སྐད་ཅིག་ལས། ། ལྷ་སྔགས་ཆོས་སྐུར་འཆར་བའི་སྤྱོད་ལམ་གྱིས། ། ཚོགས་གཉིས་རྫོགས་པར་མཛོད་ཅིག་རྣལ་འབྱོར་མ། ། རྩ་རླུང་ཐིག་ལེ་སྨིན་ཅིང་སྦྱང་བའི་ཕྱིར། ། གཏུམ་མོའི་མེ་ལྕེས་དབུ་མའི་སྒོ་དབྱེ་ཞིང༌། ། རླུང་གི་སྦྱོར་བས་ལུས་སེམས་སིམ་པ་ལས། །
བདེ་སྟོང་ཡེ་ཤེས་འགྲུབ་མཛོད་རྣལ་འབྱོར་མ། ། དེ་ལྟར་སྒོམ་བཟླས་སྒྲུབ་ལ་བརྩོན་པའི་མཐུས། ། གྲུབ་པའི་དབང་ཕྱུག་ཀུ་སཱ་ལི་པ་བཞིན། ། མངོན་སུམ་ལག་པའི་མཁྲིག་མ་ནས་བཟུང་སྟེ། ། མཁའ་སྤྱོད་གྲོང་དུ་འཁྲིད་ཅིག་རྣལ་འབྱོར་མ། ། དེར་ནི་ཞིང་སྐྱེས་ཕོ་ཉའི་ཚོགས་རྣམས་ཀྱིས། ། རྡོ་རྗེའི་ཉམས་འགྱུར་རྫོགས་པའི་ཡན་ལག་གིས། ། ཀུན་ཏུ་འཁྱུད་ཅིང་ཙུམྦ་སྔོན་འགྲོ་བས། ། སྙོམས་འཇུག་བདེ་ཆེན་སྐྱེད་མཛོད་རྣལ་འབྱོར་མ། ། དེ་ཚེ་བདེ་བས་དྲངས་པའི་སྟོང་པ་ཉིད། །
མཐོང་བའི་ལམ་གྱི་འོད་གསལ་མངོན་གྱུར་ནས། ། སློབ་དང་མི་སློབ་ཁ་སྦྱོར་བདུན་ལྡན་གྱི། ། ཟུང་འཇུག་ཐོབ་པར་མཛོད་ཅིག་རྣལ་འབྱོར་མ། ། གལ་ཏེ་ཚེ་འདིར་བརྟན་པ་མ་ཐོབ་ན། ། འཆི་ཚེ་མགོན་དང་དཔའ་བོ་མ་ཚོགས་ཀྱིས། ། ཡིད་འཕྲོད་མཆོད་པའི་སྤྲིན་གྱིས་མདུན་བསུས་ཏེ། ། དག་པའི་ཞིང་དུ་དྲོངས་ཤིག་རྣལ་འབྱོར་མ། ། དེར་ཡང་འཁྲུལ་ནས་བར་དོར་འཁྱམས་སྲིད་ན། ། བླ་མ་མཆོག་དང་རྡོ་རྗེ་བཙུན་མོ་ཡིས། ། མིང་ནས་ལུང་སྟོན་དགའ་བ་རྣམ་གསུམ་གྱི། །
དབུགས་དབྱུང་ལྷག་པར་སྩོལ་ཅིག་རྣལ་འབྱོར་མ། ། མདོར་ན་སྐྱེ་ཞིང་སྐྱེ་བ་ཐམས་ཅད་དུ། ། དཔལ་ལྡན་བླ་མ་རྡོ་རྗེ་རྣལ་འབྱོར་མས། ། འབྲལ་བ་མེད་པར་རྟག་ཏུ་རྗེས་བཟུང་ཞིང༌། ། ཕན་བདེའི་དགེ་མཚན་རྒྱས་པའི་བཀྲ་ཤིས་ཤོག ། ཅེས་པའང་འདི་ཕྱིའི་འདུན་པ་བླ་མ་མཆོག་གསུམ་གྱི་བཀའ་དྲིན་ཁོ་ན་ལ་རེ་བ་རྒྱལ་ཁམས་ཀྱི་བྱ་བྲལ་བ་འཇམ་དབྱངས་མཁྱེན་བརྩེའི་དབང་པོས་ཁྱབ་བདག་འཁོར་ལོ་སྡོམ་པའི་ཕོ་བྲང་སྲིན་པོ་རིའི་དཔལ་འཁོར་ལོ་བདེ་མཆོག་ཡབ་ཡུམ་གྱི་སྣང་བརྙན་ཡེ་ཤེས་པ་མངོན་སུམ་དུ་བཞུགས་པའི་སྤྱན་སྔར་ཇི་ལྟར་གསོལ་བ་བཞིན། སླད་ནས་ཀྱང་གསོལ་བ་བཏབ་པའི་དགེ་བས་བདག་དང་འགྲོ་ཀུན་བླ་མ་རྗེ་བཙུན་མས་དུས་རྟག་ཏུ་རྗེས་སུ་འཛིན་པའི་རྒྱུར་གྱུར་ཅིག། །། སརྦ་དཱ་ཤྲཱི་ཡོ་བྷ་བ་ཏུ།། ༈ །དེ་ནས་བདག་འཇུག་ལ་མདུན་བསྐྱེད་ཀྱི་རྡོ་རྗེ་རྣལ་འབྱོར་མ་དང༌། རྩ་བའི་བླ་མ་དང་གཉིས་སུ་མེད་པ་ལ་དཔའ་བོ་དང་རྣལ་འབྱོར་མའི་ཚོགས་དཔག་ཏུ་མེད་པས་བསྐོར་བ་མངོན་སུམ་ལྟར་དམིགས་ལ།
དེ་ལྟར་དགོངས་པ་རྩེ་གཅིག་པས་བདག་ལ་དགོངས་པར་བསམ་སྟེ།
ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་ཁྲུས་གསོལ་ལོ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥི་ཀ་ཏ་ས་མ་ཡ་ཤྲཱི་ཡེ་ཧཱུྃ། ཞེས་པས་བུམ་ཆུ་ཅུང་ཟད་མྱང༌། རང་གི་ལུས་ལོངས་སྤྱོད་དགེ་བའི་རྩ་བ་དང་བཅས་པ་ཡོན་དུ་ཕུལ་བར་བསམས་ལ། ཨོཾ་བཛྲ་བྷཱུ་མི་ཨཱཿཧཱུྃ། གཞི་ཡོངས་སུ་དག་པ་དབང་ཆེན་གསེར་གྱི་ས་གཞི།
ཨོཾ་བཛྲ་རེ་ཁེ་ཨཱཿཧཱུྃ། ཕྱི་ལྕགས་རི་ཁོར་ཡུག་གིས་བསྐོར་བའི་དབུས་སུ་ཧཱུྃ། རིའི་རྒྱལ་པོ་རི་རབ། ཤར་ལུས་འཕགས་པོ། ལྷོ་འཛམ་བུ་གླིང༌། ནུབ་བ་ལང་སྤྱོད། བྱང་སྒྲ་མི་སྙན། ཉི་མ། ཟླ་བ། ལྷ་དང་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་འདི་ཉིད་བླ་མ་དང་རྗེ་བཙུན་རྡོ་རྗེ་རྣལ་འབྱོར་མ་ཐ་མི་དད་པ་ལ་བྱིན་རླབས་ཟབ་མོ་ཞུ་བའི་ཡོན་དུ་འབུལ་བར་བགྱིའོ། །
ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བྱིན་གྱིས་བརླབ་ཏུ་གསོལ། ཞེས་པས་ཡོན་ཕུལ་ནས་གསོལ་བ་གདབ་པ་ནི། གང་གི་དྲིན་གྱིས་བདེ་ཆེན་ཉིད། ། སྐད་ཅིག་ཉིད་ལ་འཆར་བ་གང༌། ། བླ་མ་རིན་ཆེན་ལྟ་བུའི་སྐུ། ། རྡོ་རྗེ་ཅན་ཞབས་པད་ལ་འདུད། ། སངས་རྒྱས་ཀུན་གྱི་རང་བཞིན་སྐུ། ། སློབ་དཔོན་ལ་ནི་བདག་སྐྱབས་མཆི། ། དཔལ་ལྡན་རྡོ་རྗེ་མཁའ་འགྲོ་མ། །
མཁའ་འགྲོ་མ་ཡི་འཁོར་ལོས་སྒྱུར། ། ཡེ་ཤེས་ལྔ་དང་སྐུ་གསུམ་བརྙེས། ། འགྲོ་བ་སྐྱོབ་ལ་ཕྱག་འཚལ་ལོ། ། དཔལ་ལྡན་རྡོ་རྗེ་མཁའ་འགྲོ་མས། ། བདག་ལ་བྱིན་གྱིས་བརླབ་ཏུ་གསོལ། ། ཞེས་ལན་གསུམ་གྱིས་གསོལ་བ་བཏབ། དེ་ནས་རྡོ་རྗེ་རྣལ་འབྱོར་མས་མཛད་པར་བསམ་ལ། ཨཱཿཁཾ་ཝཱི་ར་ཧཱུྃ་ གིས་གདོང་རས་བཅིངས། ཨཱཿཁཾ་ཝཱི་ར་ཧཱུྃ་ གིས་མེ་ཏོག་གི་ཕྲེང་བ་བླང༌། སིནྡྷུ་རའི་དཀྱིལ་འཁོར་ལས་ཁྲོ་མོ་ཁཎྜ་རོ་ཧི་དཔག་ཏུ་མེད་པ་འཕྲོས་ཏེ།
བྱིན་རླབས་ཟབ་མོ་ཞུ་བ་ལ་བར་དུ་གཅོད་པའི་བགེགས་དང་ལོག་འདྲེན་ཐམས་ཅད་རྒྱང་རིང་དུ་བསྐྲད་པར་གྱུར་ པར་བསམས་ལ། ཀུ་ཤས་བུམ་ཆུ་རང་ལ་འཐོར་ཞིང༌། ཨོཾ་སུམྦྷ་ནི་སུམྦྷ་ཧཱུྃ་ཧཱུྃ་ཕཊ་ ཞེས་སོགས་ནས། བིདྱཱ་རཱ་ཛ་ཧཱུྃ་ཧཱུྃ་ཕཊ། ཅེས་བརྗོད། ཨོཾ་ཨཱཿཧཱུྃ་ གིས་ནང་མཆོད་ལྕེ་ལ་མྱང་བས་སེམས་བདེ་བས་གང༌། ནང་གི་བག་ཆགས་ཐམས་ཅད་དག་པར་མོས། བུ་ཁྱོད་སུ་ཡིན་ཅི་ལ་དགའ། ། སྐལ་བཟང་བདག་ནི་བདེ་བ་ཆེན་པོ་ལའོ། ། དེ་ཡིས་བུ་ལ་ཅི་ཞིག་བྱ། །
སངས་རྒྱས་མཆོག་གི་དམ་ཚིག་གོ ། ཞེས་པས་རིགས་དང་འདུན་པ་ཆེད་དུ་བྱ་བ་དྲིས་ཤིང་ངེས་པར་བྱས། རང་གི་སྙིང་གའི་ནང་དུ་ཟླ་བ་ལ་གནས་པའི་རྡོ་རྗེ་དཀར་པོ་ཀུན་རྫོབ་དང༌། དོན་དམ་པའི་བྱང་ཆུབ་སེམས་ཀྱི་ངོ་བོར་གྱུར་ པར་བསམས་ལ། དེ་ཉིད་རྗེ་བཙུན་མས་རྡོ་རྗེ་སྙིང་ཁར་བཞག་ནས་བརྟན་པར་བྱིན་གྱིས་བརླབས་པར་བསམ་ཞིང༌། ཨོཾ་སརྦ་ཡོ་ག་ཙིཏྟ་ཨུཏྤ་ད་ཡཱ་མི། ཞེས་དང༌། སུ་ར་ཏེ་ས་མ་ཡ་སྟྭཾ་ཧོཿསིདྡྷི་བཛྲ་ཡ་ཐཱ་སུ་ཁཾ། ཞེས་བརྗོད། རྣལ་འབྱོར་མས་གསང་བར་གདམས་པར་བསམས་ལ་རྡོ་རྗེ་སྤྱི་བོར་བཞག་ལ།
དེང་ཁྱོད་རྣལ་འབྱོར་མ་ཐམས་ཅད་ཀྱི་རིགས་སུ་ཞུགས་ཀྱིས། རྣལ་འབྱོར་མ་ཐམས་ཅད་ཀྱི་གསང་ཆེན་དམ་པ་འདི་རྣལ་འབྱོར་མ་ཐམས་ཅད་ཀྱི་དཀྱིལ་འཁོར་དུ་མ་ཞུགས་པ་རྣམས་ཀྱི་མདུན་དུ་སྨྲ་བར་མི་བྱ་སྟེ། མ་དད་པ་རྣམས་ལ་ཡང་མ་ཡིན་ནོ། ། ཞེས་རྣལ་འབྱོར་མའི་ཕྱག་ན་གནས་པའི་རྡོ་རྗེ་ལ་འཇུས་ཏེ་དཀྱིལ་འཁོར་གྱི་དབུས་ན་རྣལ་འབྱོར་མ་བཞུགས་པའི་དྲུང་དུ་སླེབས་པར་མོས་ལ། ཛཿཧཱུྃ་བཾ་ཧོཿ ཞེས་བརྗོད་པ་ནི་ཕྱི་འཇུག་གོ ། ནང་འཇུག་གི་དོན་དུ་རྣལ་འབྱོར་མའི་དྲུང་དུ་ཡན་ལག་བདུན་པ་དང་ལྡན་པའི་སྒོ་ནས་བྱང་ཆུབ་མཆོག་ཏུ་སེམས་བསྐྱེད་པར་མོས་ལ། དཀོན་མཆོག་གསུམ་ལ་བདག་སྐྱབས་མཆི། ། སྡིག་པ་ཐམས་ཅད་སོ་སོར་བཤགས། ། འགྲོ་བའི་དགེ་བ་རྗེས་ཡི་རང༌། །
སངས་རྒྱས་བྱང་ཆུབ་ཡིད་ཀྱིས་གཟུང༌། ། སངས་རྒྱས་ཆོས་དང་ཚོགས་མཆོག་ལ། ། བྱང་ཆུབ་བར་དུ་སྐྱབས་སུ་མཆི། ། རང་གཞན་དོན་ནི་རབ་བསྒྲུབ་ཕྱིར། ། བྱང་ཆུབ་སེམས་ནི་བསྐྱེད་པར་བགྱི། ། བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། ། སེམས་ཅན་ཐམས་ཅད་བདག་གི་མགྲོན་དུ་གཉེར། ། བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་ལན་གསུམ་བརྗོད།
རིགས་ལྔ་སྤྱི་དང་ཁྱད་པར་གྱི་དམ་ཚིག་གོང་འཕེལ་དུ་བཟུང་བར་བསམས་ལ། སྲས་བཅས་སངས་རྒྱས་ཐམས་ཅད་དང༌། ། དཔའ་བོ་རྣལ་འབྱོར་མ་རྣམས་ཀུན། ། ཐམས་ཅད་བདག་ལ་དགོངས་སུ་གསོལ། ། རིག་པ་འཛིན་པ་བདག་གིས་ནི། ། དུས་འདི་ནས་ནི་བཟུང་ནས་སུ། ། ཇི་སྲིད་བྱང་ཆུབ་སྙིང་པོའི་བར། ། ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་པའི། ། བྱང་ཆུབ་སེམས་ནི་བླ་ན་མེད། །
དམ་པ་བདག་གིས་བསྐྱེད་པར་བགྱི། ། ཚུལ་ཁྲིམས་ཀྱི་ནི་བསླབ་པ་དང༌། ། དགེ་བའི་ཆོས་ནི་སྡུད་པ་དང༌། ། སེམས་ཅན་དོན་བྱེད་ཚུལ་ཁྲིམས་གསུམ། ། སོ་སོར་བརྟན་པོར་གཟུང་བར་བགྱི། ། སངས་རྒྱས་ཆོས་དང་དགེ་འདུན་ཏེ། ། བླ་ན་མེད་པའི་དཀོན་མཆོག་གསུམ། ། སངས་རྒྱས་རྣལ་འབྱོར་ལས་སྐྱེས་པའི། ། སྡོམ་པ་དེང་ནས་བརྟན་པོར་གཟུང༌། ། རྡོ་རྗེ་རིགས་མཆོག་ཆེན་པོ་ལ། །
རྡོ་རྗེ་དྲིལ་བུ་ཕྱག་རྒྱ་ཡང༌། ། ཡང་དག་ཉིད་དུ་གཟུང་བར་བགྱི། ། སློབ་དཔོན་དག་ཀྱང་གཟུང་བར་བགྱི། ། རིན་ཆེན་རིགས་མཆོག་ཆེན་པོ་ཡི། ། དམ་ཚིག་ཡིད་དུ་འོང་བ་ལ། ། ཉིན་རེ་བཞིན་དུ་དུས་དྲུག་ཏུ། ། སྦྱིན་པ་རྣམ་བཞི་རྟག་ཏུ་སྦྱིན། ། བྱང་ཆུབ་ཆེན་པོ་ལས་བྱུང་བའི། ། པདྨའི་རིགས་མཆོག་དག་པ་ལ། ། ཕྱི་ནང་གསང་བ་ཐེག་པ་གསུམ། །
དམ་པའི་ཆོས་ནི་མ་ལུས་གཟུང༌། ། ལས་ཀྱི་རིགས་མཆོག་ཆེན་པོ་ལ། ། སྡོམ་པ་ཐམས་ཅད་ལྡན་པ་ནི། ། ཡང་དག་ཉིད་དུ་གཟུང་བར་བགྱི། ། མཆོད་པའི་ལས་ནི་ཅི་ནུས་བགྱི། ། བྱང་ཆུབ་སེམས་ནི་བླ་ན་མེད། ། དམ་པ་བདག་གིས་བསྐྱེད་བགྱིས་ནས། ། སེམས་ཅན་ཀུན་གྱི་དོན་གྱི་ཕྱིར། ། བདག་གིས་སྡོམ་པ་མ་ལུས་གཟུང༌། ། མ་བསྒྲལ་བ་རྣམས་བདག་གིས་བསྒྲལ། །
མ་གྲོལ་བ་རྣམས་བདག་གིས་དགྲོལ། ། དབུགས་མ་བྱིན་པ་དབུགས་དབྱུང་ཞིང༌། ། སེམས་ཅན་མྱ་ངན་འདས་ལ་འགོད། ། ཅེས་ལན་གསུམ་བརྗོད། ཁྱད་པར་དུ་གཡོན་པའི་ཀུན་སྤྱོད་ཀྱི་དམ་ཚིག་སྤྱིར་བུད་མེད་ལ་མི་སྨོད་པ་དང༌། ཁྱད་པར་ཤེས་རབ་མ་ལ་བརྟེན་པའི་དམ་ཚིག་བརྒྱད་པོ་གཟུང་སྙམ་པས། སངས་རྒྱས་ཆོས་དང་དགེ་འདུན་ལ། ། རྟག་པར་བདག་ནི་སྐྱབས་སུ་མཆི། ། རྣལ་འབྱོར་གསང་སྔགས་མཁའ་འགྲོ་མ། ། འཁོར་ལོ་གསུམ་གྱི་བདག་ཉིད་ཅན། །
ཀུན་ལ་རྟག་ཏུ་སྐྱབས་སུ་མཆི། ། དཔའ་བོ་དཔའ་མོ་དབང་ལྷ་མོ། ། བྱང་ཆུབ་སེམས་དཔའ་བདག་ཉིད་ཆེ། ། ཁྱད་པར་དུ་ཡང་སློབ་དཔོན་ལ། ། རྟག་པར་བདག་ནི་སྐྱབས་སུ་མཆི། ། དཔལ་ལྡན་ཁྲག་འཐུང་སོགས་དཔའ་བོ། ། རྣལ་འབྱོར་མ་དང་སྣང་མཛད་སོགས། ། བྱང་ཆུབ་སེམས་དཔའ་དཔག་མེད་པ། ། ཐམས་ཅད་བདག་ལ་དགོངས་སུ་གསོལ། ། བདག་གིས་དུས་འདི་ནས་བཟུང་སྟེ། །
ཇི་སྲིད་གཉིས་མེད་ལ་གནས་པར། ། དེ་ཡི་ཚངས་སྤྱོད་གཉིས་མེད་པ། ། ཉི་ཤུ་རྩ་གཉིས་ལེགས་པར་གཟུང༌། ། ཞེས་ལན་གསུམ་བརྗོད། དེ་ནས། བཅོམ་ལྡན་འདས་མའི་ཐུགས་ཀ་ནས་འོད་ཟེར་དཔག་ཏུ་མེད་པ་འཕྲོས། རང་གི་ལུས་ལ་ཕོག་པས་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་བག་ཆགས་དང་བཅས་པ་དང་རྣམ་སྨིན་ཤ་རུས་ཀྱི་བར་དུ་སྦྱངས་ཏེ་མི་དམིགས་པ་སྟོང་པ་ཉིད་དུ་གྱུར། སྟོང་པའི་ངང་ལས་ཨེ་ཨེ་ལས་ཆོས་འབྱུང་དམར་པོ་གྲུ་གསུམ་ཉིས་བརྩེགས་ཀྱི་དབུས་སུ་བྃ་ཡིག་དམར་པོའི་མཐར་ཨོཾ་ཨོཾ་ཨོཾ། སརྦ་བུདྡྷ་ཌཱ་ཀི་ནཱི་ཡེ། བཛྲ་ཝརྞ་ནཱི་ཡེ།
བཛྲ་བཻ་རོ་ཙ་ནཱི་ཡེ་ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སྭཱ་ཧཱ། ཞེས་པས་བསྐོར་བ་ལས་འོད་ཟེར་འཕྲོས། འཕགས་པ་མཆོད། སེམས་ཅན་ཐམས་ཅད་ཀྱི་སྡིག་སྒྲིབ་བག་ཆགས་དང་བཅས་པ་སྦྱངས། རྣལ་འབྱོར་མའི་སྐུར་གྱུར། དེ་རྣམས་འོད་དུ་ཞུ་ནས་ཚུར་འདུས་ཡིག་འབྲུ་རྣམས་ལ་ཐིམ་པ་ཡོངས་སུ་གྱུར་པ་ལས་རང་ཉིད་རྗེ་བཙུན་རྡོ་རྗེ་རྣལ་འབྱོར་མའི་སྐུར་གྱུར་པ་ནི། སྣ་ཚོགས་པདྨ་དང་ཉི་མའི་གདན་ལ་ཞབས་གཡས་བརྐྱངས་པས་དུས་མཚན་མ་དམར་མོའི་ནུ་མའི་སྟེང་ནས་མནན་པ། གཡོན་བསྐུམས་པས་འཇིག་བྱེད་ནག་པོའི་མགོ་བོ་རྒྱབ་ཏུ་བལྟབས་ནས་མནན་པ། སྐུ་མདོག་དམར་མོ་བསྐལ་པའི་མེ་ལྟ་བུའི་གཟི་བརྗིད་ཅན། ཞལ་གཅིག་ཕྱག་གཉིས་སྤྱན་གསུམ་དག་པ་མཁའ་སྤྱོད་དུ་གཟིགས་པ།
ཕྱག་གཡས་པས་རྡོ་རྗེས་མཚན་པའི་གྲི་གུག་ཐུར་དུ་བརྐྱངས་ནས་འཛིན་པ། གཡོན་པས་ཐོད་པ་ཁྲག་གིས་གང་བ་སྟེང་ཕྱོགས་སུ་བཟུང་ནས་ཞལ་གྱེན་དུ་ཕྱོགས་པས་གསོལ་བ། ཕྲག་པ་གཡོན་པར་རྡོ་རྗེས་མཚན་པའི་ཁ་ཊྭཱཾ་ག་ལ་ཌཱ་མ་རུ་དང་དྲིལ་བུ་དང་འཕན་རྩེ་གསུམ་པ་འཕྱང་བཞིན་པ་བསྣམས་པ། དབུ་སྐྲ་ནག་པོ་སིལ་བུར་གྱུར་པས་སྐུ་རྐེད་ཡན་ཆད་ཁེབས་པ། ལང་ཚོ་དར་ལ་བབ་ཅིང་འདོད་པའི་ནུ་འབུར་རྒྱས་པ། བདེ་བ་སྐྱེད་པའི་ཉམས་ཅན། མི་མགོ་སྐམ་པོ་ལྔའི་དབུ་རྒྱན་དང༌། སྐམ་པོ་ལྔ་བཅུའི་དོ་ཤལ་ཅན། གཅེར་བུ་ཕྱག་རྒྱ་ལྔས་བརྒྱན་པ། ཡེ་ཤེས་ཀྱི་མེ་འབར་བའི་དབུས་ན་བཞུགས་པའི་ལྟེ་བར་ཨེ་ཨེ་ལས་ཆོས་འབྱུང་དམར་པོ་གྲུ་གསུམ་ཉིས་བརྩེགས་ཀྱི་དབུས་སུ་བྃ་ཡིག་དམར་པོ།
མདུན་རྒྱབ་གཉིས་སྤངས་པའི་གྲྭ་བཞིར་དགའ་བ་འཁྱིལ་པ་རེ་ཡོད་པར་གྱུར་ པར་བསམ། བླ་མ་རྡོ་རྗེ་རྣལ་འབྱོར་མ་ཐ་མི་དད་པ་ལ་མོས་གུས་ཆེན་པོས་གསོལ་བ་འདེབས་པ་ནི། བླ་མ་དང་རྗེ་བཙུན་རྡོ་རྗེ་རྣལ་འབྱོར་མ་ཐ་མི་དད་པས། ༼སློབ་དཔོན་རིན་པོ་ཆེས།༽ བདག་ལ་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་དང་ཡོན་ཏན་ཕྲིན་ལས་ཐམས་ཅད་ཀྱི་དངོས་གྲུབ་དང༌། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མ་ལུས་པ་སྩལ་ཞིང་བརྟན་པར་མཛད་དུ་གསོལ། ཞེས་ལན་གསུམ་གསོལ་བ་བཏབ་པས། སིནྡྷུ་རའི་དཀྱིལ་འཁོར་གྱི་དབུས་ན་བཞུགས་པའི་རྗེ་བཙུན་མའི་ཐུགས་ཀ་ནས་དེ་འདྲ་བའི་རྗེ་བཙུན་མ་མཐེབ་སོར་གྱི་ཚད་ཙམ་པ་ཞིག་དམར་ཧྲིལ་གྱིས་བྱོན་ནས་རང་གི་ཁར་ཐོགས་མེད་དུ་ཞུགས་པར་གྱུར་ པར་བསམས་ལ་ཏིང་ལོ་མར་མེ་ཡོད་ན་དེ་ཉིད། ཨོཾ་ཨོཾ་ཨོཾ་ ཞེས་སོགས་ནས་ ཕཊ་ཕཊ་ཕཊ་སྭཱ་ཧཱ་ ཞེས་བརྗོད་ཅིང་རང་གི་ཁར་བཅུག་པར་བསམས་ལ། རྣལ་འབྱོར་མ་དེ་ཉིད་རང་གི་སྤྱི་བོ་ནས་རྐང་མཐིལ་གྱི་བར་ལ་གར་སྟབས་མཛད་ཅིང་ཡར་འཁྱུག་མར་འཁྱུག་མཛད་པའི་མཐར་ལྟེ་བའི་བྃ་ཡིག་ལ་ཐིམ་པས་དེ་ཉིད་རྣལ་འབྱོར་མའི་སྐུར་གྱུར་པ་ནི།
སྣ་ཚོགས་པདྨ་དང་ཉི་མའི་གདན་ལ་ཞབས་གཡས་བརྐྱངས་པས་དུས་མཚན་མ་དམར་མོའི་ནུ་མའི་སྟེང་ནས་མནན་པ། གཡོན་བསྐུམས་པས་འཇིགས་བྱེད་ནག་པོའི་མགོ་བོ་རྒྱབ་ཏུ་བལྟབས་ནས་མནན་པ། སྐུ་མདོག་དམར་མོ་བསྐལ་བའི་མེ་ལྟ་བུའི་གཟི་བརྗིད་ཅན། ཞལ་གཅིག་ཕྱག་གཉིས་སྤྱན་གསུམ་དག་པ་མཁའ་སྤྱོད་དུ་གཟིགས་པ། ཕྱག་གཡས་པས་རྡོ་རྗེས་མཚན་པའི་གྲི་གུག་ཐུར་དུ་བརྐྱངས་ནས་འཛིན་པ། གཡོན་པས་ཐོད་པ་ཁྲག་གིས་གང་བ་སྟེང་ཕྱོགས་སུ་བཟུང་ནས་ཞལ་གྱེན་དུ་ཕྱོགས་པས་གསོལ་བ། ཕྲག་པ་གཡོན་པར་རྡོ་རྗེས་མཚན་པའི་ཁ་ཊྭཱཾ་ག་ལ་ཌཱ་མ་རུ་དང༌། དྲིལ་བུ་དང༌། འཕན་རྩེ་གསུམ་པ་འཕྱང་བཞིན་པ་བསྣམས་པ། དབུ་སྐྲ་ནག་པོ་སིལ་བུར་གྱུར་པས་སྐུ་རྐེད་ཡན་ཆད་ཁེབས་པ།
ལང་ཚོ་དར་ལ་བབ་ཅིང་འདོད་པའི་ནུ་འབུར་རྒྱས་པ། བདེ་བ་སྐྱེད་པའི་ཉམས་ཅན། མི་མགོ་སྐམ་པོ་ལྔའི་དབུ་རྒྱན་དང༌། སྐམ་པོ་ལྔ་བཅུའི་དོ་ཤལ་ཅན། གཅེར་བུ་ཕྱག་རྒྱ་ལྔས་བརྒྱན་པ། ཡེ་ཤེས་ཀྱི་མེ་འབར་པའི་དབུས་ན་བཞུགས་པའོ། ། རང་ཉིད་ཕྱིའི་རྣལ་འབྱོར་མར་གསལ་བའི་གནས་རྣམས་སུ་ཟླ་བའི་དཀྱིལ་འཁོར་གྱི་སྟེང་དུ་ལྟེ་བར་ཨོཾ་བྃ་དམར་མོ་རྡོ་རྗེ་ཕག་མོ། སྙིང་གར་ཧྃ་ཡོཾ་སྔོན་མོ་གཤིན་རྗེ་མ། ཁར་ཧྲིཾ་མོཾ་དཀར་མོ་རྨོངས་བྱེད་མ། དཔྲལ་བར་ཧྲིཾ་ཧྲིཾ་སེར་མོ་སྐྱོད་བྱེད་མ།
སྤྱི་གཙུག་ཏུ་ཧཱུྃ་ཧཱུྃ་ལྗང་གུ་སྐྲག་བྱེད་མ། ཡན་ལག་ཐམས་ཅད་ལ་ཕཊ་ཕཊ་དུད་ཁ་ཙཎྜི་ཀཱའི་ངོ་བོར་གྱུར། ཅེས་བརྗོད་ཅིང་བསམས་ལ། ལྟེ་བའི་བྃ་ཡིག་དེ་ཉིད་གདོད་མ་ནས་ནང་གི་རྡོ་རྗེ་རྣལ་འབྱོར་མ་ཡིན་པ་དེ་ཐབས་འདིས་གསལ་བཏབ་པ་ཡིན་ནོ། ། དེ་ནས་ མདུན་བསྐྱེད་ཀྱི་རྡོ་རྗེ་རྣལ་འབྱོར་མ་ལ་དཔའ་བོ་དང་རྣལ་འབྱོར་མའི་ཚོགས་ཀྱིས་བསྐོར་བ་རྣམས་ཀྱིས་དགེས་པའི་གར་མཛད། སྔགས་ཀྱི་སྒྲ་ཆེན་པོ་སྒྲོག་ཅིང༌། གཙོ་མོའི་ཐུགས་ཀ་ནས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་དཔའ་བོ་དང་རྣལ་འབྱོར་མ་ཐམས་ཅད་རྗེ་བཙུན་རྡོ་རྗེ་རྣལ་འབྱོར་མའི་རྣམ་པར་བྱོན་ཏེ་རང་གི་སྤྱི་བོར་ཐིམ་པར་གྱུར་ པར་བསམས་ལ། ཨོཾ་ཨོཾ་ཨོཾ་སརྦ་བུདྡྷ་ཌཱ་ཀི་ སོགས་ནས་ ཕཊ་ཕཊ་ཕཊ་སྭཱ་ཧཱ་ དྲག་ཏུ་བརྗོད་ཅིང་ཌཱ་དྲིལ་དཀྲོལ། གུ་གུལ་གྱི་དུད་པས་བདུག སླར་ཡང་མདུན་བསྐྱེད་ཀྱི་ཐུགས་ཀ་ནས་ཀྱང་རྗེ་བཙུན་མའི་སྐུ་དཔག་ཏུ་མེད་པ་བྱུང་སྟེ་རང་གི་སྤྱི་བོ་ནས་ཐིམ་པར་གྱུར་ པར་བསམས་ལ།
སྔར་བཞིན་སྔགས་དང་སྤོས་རོལ་བྱ་བ་ནི་ཕྱིའི་རྣལ་འབྱོར་མ་སྤྱན་དྲངས་པའི་སྒོ་ནས་དབབ་པ་ཡིན། རང་ཉིད་རྡོ་རྗེ་རྣལ་འབྱོར་མར་གསལ་བའི་སྨིན་མཚམས་ནས་གསང་གནས་ཀྱི་བར་དུ་རྩ་དབུ་མ་ཁ་དོག་དམར་པོ་སྦུབ་སྟོང་སྦོམ་ཕྲ་མདའ་སྨྱུག་འབྲིང་པོ་ཙམ་པའི་མས་སྣར་དགའ་བ་འཁྱིལ་པ་ཁ་དོག་དམར་པོ་གཡོན་བསྐོར་དུ་ཤུགས་དྲག་ཏུ་འཁོར་བས་དབུ་མའི་ནང་ནས་ཡར་བྱ་འཕུར་བ་བཞིན་སྙིང་གའི་ཐད་དུ་སོང་བས་ལུས་སེམས་ཐམས་ཅད་བདེ་བས་ཁྱབ་པར་གྱུར་ པར་བསམས། དབུ་མའི་ཡས་སྣར་དགའ་བ་འཁྱིལ་པ་ཁ་དོག་དཀར་པོ་གཡོན་བསྐོར་དུ་ཤུགས་དྲག་ཏུ་འཁོར་བས། དབུ་མའི་ནང་ནས་མར་འཁོར་བཞིན་པས་སྙིང་གའི་ཐད་དུ་བྱུང་བས་སྣང་བ་ཐམས་ཅད་སྟོང་ཉིད་ཀྱི་ངང་དུ་ཐིམ་ཞིང༌། དགའ་འཁྱིལ་དེ་གཉིས་སྙིང་གར་རོ་གཅིག་ཏུ་འདྲེས་པས་བདེ་སྟོང་གཉིས་མེད་ཀྱི་ཡེ་ཤེས་ངོ་བོ་དགའ་བ་འཁྱིལ་བ་དམར་སྐྱ་ཤུགས་དྲག་ཏུ་འཁོར་བ་དང༌། མཐར་དེ་ཉིད་ཀྱང་ནམ་མཁའ་ལ་འཇའ་ཡལ་བ་བཞིན་ཏུ་གྱུར་ པར་བསམས་ལ། བརྗོད་མེད་ཀྱི་ངང་དུ་ཇི་ཙམ་གནས་ཀྱི་བར་དུ་མཉམ་པར་བཞག་ཅིང་སྤོས་རོལ་བྱ་བ་ནི་གསང་བ་བདེ་སྟོང་དབྱེར་མེད་ཀྱི་རྣལ་འབྱོར་མ་ངོ་སྤྲད་པ་ཡིན། ཞེས་གསང་བར་གདམས་པ་ནི། དྷུ་དྷུ་ར་གུ་ཧྱ་ས་མ་ཡཿ དེ་ལྟར་བྱིན་རླབས་ཞུགས་པ་དེ་མི་འབྲལ་ཞིང་བརྟན་པར་བསམས་ལ།
ལུས་ཀྱི་གོ་ཆའི་ལྷ་རྣམས་དྲན་པས། ཨོཾ་བྃ། ཧྃ་ཡོཾ། ཧྲིཾ་མོཾ། ཧྲིཾ་ཧྲིཾ། ཧཱུྃ་ཧཱུྃ། ཕཊ་ཕཊ། ཅེས་ཚར་གཅིག་བརྗོད་ཅིང་སྤྱི་བོར་རྡོ་རྗེ་རྒྱ་གྲམ་དུ་བཞག་ལ། ཏིཥྛ་བཛྲ་ ཞེས་བརྗོད་ཅིང་བྱིན་གྱིས་རླབས་ཀྱི་མྱོང་བ་ལ་ཅུང་ཟད་མཉམ་པར་བཞག མེ་ཏོག་གི་ཕྲེང་བ་རྗེ་བཙུན་མའི་ཐུགས་ཀར་ཕུལ་བར་བསམ་ཞིང༌།
ཨོཾ་པྲ་ཏཱིཙྪ་བཛྲ་ཧོཿ ཞེས་པས་སིནྡྷུ་རའི་མཎྜལ་གྱི་དབུས་སུ་ཕུལ་བའི་སྟངས་ཀ་ཙམ་བྱས་ལ། མེ་ཏོག་གི་ཕྲེང་བ་དེ་ཉིད་སྔགས་ཀྱི་ཕྲེང་བར་བྱིན་གྱིས་བརླབས་ནས། རྗེ་བཙུན་མས་རང་གི་སྤྱི་བོར་བཞག་པར་མོས་ལ། ཨོཾ་པྲ་ཏི་གྲྀཧྞ་སྟྭཾ། ཨི་མཾ་ས་ཏྭ་མ་ཧཱ་བ་ལ་ ཞེས་གསུང་བར་བསམ་ཞིང་སྤྱི་བོར་བཞག དེ་ལྟར་སེམས་དང་བྃ་ལྷན་ཅིག་སྐྱེས་པའི་ཕག་མོར་ཡེ་ནས་གནས་པ་ཆོ་ག་དེ་དག་གིས་གསལ་བར་བྱས་པས་དཀྱིལ་འཁོར་མཐོང་བ་ལ་སྒྲིབ་བྱེད་བསལ་བའི་མཚོན་བྱེད་དུ། རྣལ་འབྱོར་མས་གདོང་གཡོགས་དཀྲོལ་བར་མོས་ཏེ། རྣལ་འབྱོར་མ་དཔལ་དེང་ཁྱོད་ཀྱི། ། མིག་འབྱེད་པར་ནི་བརྩོན་པར་མཛད། །
ཕྱེ་བས་ཐམས་ཅད་མཐོང་གྱུར་པ། ། རྡོ་རྗེའི་མིག་ནི་བླ་ན་མེད། ། ཨོཾ་བཛྲ་ནཻ་ཏྲ་ཨ་པ་ཧཱ་ར་པ་ཊ་ལཾ་ཧྲཱིཿཔྲཾ། ཅེས་དང༌། ཁྱེད་རྣམས་རྡོ་རྗེ་རྣལ་འབྱོར་མའི་དཀྱིལ་འཁོར་ལ་ལྟོས་ཞེས་གསུང་ཞིང༌། བལྟས་པས་རྟེན་དང་བརྟེན་པར་བཅས་པའི་དཀྱིལ་འཁོར་ཐམས་ཅད་མངོན་སུམ་དུ་མཐོང་བར་གྱུར་ པར་མོས། དེ་དག་ནི་འཇུག་པའི་ཆོས་འཁོར་དང་བཅས་པའོ། ། དངོས་གཞིའི་དབང་བྱིན་རླབས་ཀྱི་ཚུལ་བསྐུར་བ་ལ། མཎྜལ་བཤམས་ལ། མཎྜལ་རི་རབ་གླིང་བཞི་ཉི་ཟླ་ཟུང་གཅིག་ལྷ་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་འདི་ཉིད་བླ་མ་དང་རྡོ་རྗེ་རྣལ་འབྱོར་མ་ཐ་མི་དད་པ་ལ་བྱིན་རླབས་ཟབ་མོ་ཞུ་བའི་ཡོན་དུ་འབུལ་བར་བགྱིའོ། །
ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བྱིན་གྱིས་བརླབ་ཏུ་གསོལ། ཞེས་པས་ཡོན་ཕུལ། རྣལ་འབྱོར་མ་དཔལ་དབང་བསྐུར་བས། ། འགྲོ་བ་སྐྱོབ་པའི་གཟི་བརྗིད་ཅན། ། ཇི་ལྟར་ཡོན་ཏན་འབྱུང་གནས་གཙོ། ། དེ་བཞིན་བདག་ལ་དེང་སྩོལ་ཅིག ། ཅེས་པའམ། ཡང་ན། བྱང་ཆུབ་རྡོ་རྗེས་སངས་རྒྱས་ལ། །
མཆོད་ཆེན་ཇི་ལྟར་སྩལ་པ་ལྟར། ། བདག་ཀྱང་སྐྱོབ་པའི་དོན་གྱི་ཕྱིར། ། ནམ་མཁའི་རྡོ་རྗེ་དེང་བདག་སྩོལ། ། ཅེས་ལན་གསུམ་གྱིས་གསོལ་བ་བཏབ། རང་ཉིད་སིནྡྷུ་རའི་དཀྱིལ་འཁོར་གྱི་མདུན་དུ་སེང་གེས་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་དང་ཉི་མ་འཇིགས་བྱེད་དུས་མཚན་གྱི་གདན་ལ་སྐད་ཅིག་གིས་རྡོ་རྗེ་རྣལ་འབྱོར་མར་གསལ་བའི་སྟེང་དུ་གདུགས་དཀར་པོ་གསེར་གྱི་ཡུ་བ་ཅན། མཐའ་བསྐོར་དུ་མཆོད་པའི་སྤྲིན་ཕུང་བསམ་གྱིས་མི་ཁྱབ་པས་བསྐོར་བར་གྱུར། ཕཻཾ། ཞེས་བརྗོད་པས། རྗེ་བཙུན་མའི་ཐུགས་ཀ་ནས་འོད་ཟེར་འཕྲོས་པས་རང་བཞིན་གྱི་གནས་ནས་དབང་གི་ལྷ་དཔལ་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་མདུན་གྱི་ནམ་མཁར་བཀྲ་ལམ་གྱིས་བྱོན་པའི་ཧེ་རུ་ཀ་ཡབ་ཡུམ་གྱིས་དབང་བསྐུར་བའི་དགོངས་པ་མཛད། སྙིང་པོའི་རྣལ་འབྱོར་མ་བཞིས་རྡོ་རྗེའི་གླུ་ལེན།
ཁཎྜ་ཀ་པཱ་ལི་ལ་སོགས་པའི་དཔའ་བོ་རྣམས་ཀྱིས་ཤིས་པ་བརྗོད། རབ་ཏུ་གཏུམ་མོ་ལ་སོགས་པའི་རྣལ་འབྱོར་མ་རྣམས་ཀྱིས་མཆོད་པའི་ལས་རྩོམ། སྒོ་མཚམས་མ་བརྒྱད་ཀྱིས་བགེགས་དང་ལོག་པར་འདྲེན་པའི་ཚོགས་ཐམས་ཅད་རྒྱང་རིང་དུ་བསྐྲད་པར་གྱུར་ པར་བསམས་ལ། མེ་ཏོག་འཐོར་ཞིང་དྲིལ་བུ་གསིལ་བས། ༈ བཀྲ་ཤིས་གང་ཞིག་ཆོས་ཀྱི་དབྱིངས་ལས་ལས་བྱུང་བའི། ། ཧེ་རུ་ཀ་དཔལ་འཇིགས་བྱེད་རྒྱལ་པོ་འབར་བའི་སྐུ། ། ཤེས་རབ་ཕག་མོའི་པདྨར་རྡོ་རྗེས་རོལ་མཛད་པའི། ། བཀྲ་ཤིས་དེས་ཀྱང་བདེ་མཆོག་ལ་གནས་བཀྲ་ཤིས་ཤོག ། བཀྲ་ཤིས་གང་ཞིག་ཆོས་ཀྱི་འབྱུང་གནས་ཉམས་དགའ་བར། ། སྣ་ཚོགས་ཆུ་སྐྱེས་ཉིན་བྱེད་གདན་ལ་བདེ་བར་བཞུགས། །
རྒྱལ་བ་མ་ལུས་སྐྱེད་པའི་ཡུམ་མཆོག་རྣལ་འབྱོར་མ། ། བཀྲ་ཤིས་དེས་ཀྱང་བདེ་མཆོག་ལ་གནས་བཀྲ་ཤིས་ཤོག ། བཀྲ་ཤིས་གང་ཞིག་གསང་ཆེན་ཟབ་མོའི་དོན་སྟོན་པ། ། མཁའ་འགྲོ་གྲངས་མེད་གསུང་གི་སྙིང་པོ་སུམ་ཅུ་གཉིས། ། ས་གསུམ་ཁྱབ་པའི་འོད་ཟེར་བྱེ་བའི་འཕྲོ་འདུ་ཅན། ། བཀྲ་ཤིས་དེས་ཀྱང་བདེ་མཆོག་ལ་གནས་བཀྲ་ཤིས་ཤོག ། བཀྲ་ཤིས་གང་ཞིག་འགྱུར་མེད་ལྷུན་གྱིས་གྲུབ་པའི་དབྱིངས། ། ཁམས་གསུམ་ཀུན་ལ་བདེ་བ་ཆེན་པོས་ཁྱབ་པའི་ཐུགས། ། ཚད་མེད་ཡོན་ཏན་ཕྲིན་ལས་འོད་ཀྱིས་ཆེར་འབར་བ། ། བཀྲ་ཤིས་དེས་ཀྱང་བདེ་མཆོག་ལ་གནས་བཀྲ་ཤིས་ཤོག །
བཀྲ་ཤིས་གང་ཞིག་ཞིང་སྐྱོང་མ་མོའི་ཚོགས་རྣམས་ཀྱིས། ། བདུད་དང་བགེགས་འཇོམས་ཞི་རྒྱས་དབང་གི་ལས་མཛད་ཅིང༌། ། སྲུང་བའི་འཁོར་ལོ་རྒྱ་ཆེན་རྟག་ཏུ་གནས་གྱུར་པ། ། བཀྲ་ཤིས་དེས་ཀྱང་བདེ་མཆོག་ལ་གནས་བཀྲ་ཤིས་ཤོག ། རྡོ་རྗེ་རྣལ་འབྱོར་མའི་དཀྱིལ་འཁོར་གྱི་བཀྲ་ཤིས་འདི་སྒྲུབ་མཆོད་ཀྱི་ཆ་རྐྱེན་དུ་དགེ་སློང་པུཎྜ་པས་བྲིས་པ་ལགས། ཧེ་རུ་ཀ་དཔལ་འབར་བའི་སྐུ་མངའ་བ། ། ཧ་ཧའི་གད་རྒྱང་ས་གསུམ་གཡོ་བར་བྱེད། ། ཧཱུྃ་ཧཱུྃ་ཕཊ་ཕཊ་བདུད་ཀྱི་ཀླད་འགེམས་པའི། ། བདེ་མཆོག་འཁོར་ལོའི་བཀྲ་ཤིས་དེང་འདིར་སྩོལ། ། ཨེ་ཝཾ་མཉམ་པར་སྦྱོར་བ་སྔགས་ཀྱི་སྐུ། །
ཨཱ་ལི་ཀཱ་ལི་གཉིས་མེད་རོལ་པའི་གསུང༌། ། ཨོཾ་ཀྱི་ངོ་བོར་སོན་པའི་ཐུགས་མངའ་བ། ། རྡོ་རྗེ་ཕག་མོའི་བཀྲ་ཤིས་དེང་འདིར་སྩོལ། ། ཞེས་བརྗོད། དེ་ནས་གཙོ་བོའི་ཐུགས་ཀ་ནས་སྤྲུལ་པའི་སྒོ་མཚམས་མ་བརྒྱད་ཀྱིས་ཟླ་བ་ལྟར་དཀར་བའི་བུམ་པ་བྱང་ཆུབ་སེམས་ཀྱི་བདུད་རྩི་ལྔས་ཡོངས་སུ་གང་བར་ཡལ་འདབ་དང་བཅས་པ་ཅུང་ཟད་ཡོ་བར་འཛིན་པས་བྱང་ཆུབ་སེམས་ཀྱི་ཆུ་རྒྱུན་གྱིས་སྤྱི་བོ་ནས་དབང་བསྐུར་བར་གྱུར་ པར་བསམས་ལ། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་དབང་བསྐུར་རོ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཧཱུྃ།
ཙ་ཀྲ་བཱི་ར་སྟྭཾ། ཨ་བྷི་ཥིཉྩ་མཾ། ཀཱ་ཀཱ་སྱ། ཨཱུ་ལུ་ཀཱ་སྱ། ཤྭ་ན་ཀ་སྱ། སཱུ་ཀ་རཱ་སྱ། ཡ་མ་ད་དྷཱི་ཡ་མ་དུ་ཏཱི། ཡ་མ་དཾཥྚི་ཎཱི། ཡ་མ་མ་ཐཱ་ནཱི། བཛྲཱི་བྷ་ཝ་ཨ་བྷི་ཥིཉྩ་ཧཱུྃ།
ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར་བས་སྐུ་གང༌། དྲི་མ་དག་ཆུའི་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུར་བརྒྱན། དབང་ལྷ་རྣམས་ཛཿཧཱུྃ་བཾ་ཧོཿ ཞེས་པས་རང་གི་སྤྱི་བོ་ནས་ཐིམ། རང་ཉིད་ཁམས་གསུམ་ཆོས་ཀྱི་རྒྱལ་པོར་དབང་བསྐུར་བ་ལ་རྗེ་བཙུན་མ་འཁོར་བཅས་ཀྱིས་རབ་གནས་མཛད་པར་གྱུར་ པར་བསམས་ལ། ཨོཾ་སུ་པྲ་ཏིཥྛ་བཛྲཱ་ཡེ་སྭཱ་ཧཱ། ཞེས་བརྗོད་ཅིང་མེ་ཏོག་གཏོར་བ་ནི་དབང་གི་དངོས་གཞིའོ། ། མདུན་བསྐྱེད་ཀྱི་རྗེ་བཙུན་མའི་ཐུགས་ཀའི་བྃ་ཡིག་ལས་སྔགས་ཀྱི་ཕྲེང་བ་ཁ་དོག་དམར་པོ་ཆུ་ལས་ཆུ་བུར་རྡོལ་བའི་ཚུལ་དུ་ཐོལ་ཐོལ་བྱུང༌། རྗེ་བཙུན་མའི་ཞལ་ནས་འཐོན། རང་གི་ཁར་ཞུགས།
སྙིང་གའི་བྃ་ཡིག་ལ་ཐིམ་པར་གྱུར་ པར་བསམས་ལ། ཨོཾ་ཨོཾ་ཨོཾ་སརྦ་བུདྡྷ་ཌཱ་ཀི་ནཱི་ཡེ། བཛྲ་ཝརྞ་ནཱི་ཡེ། བཛྲ་བཻ་རོ་ཙ་ནཱི་ཡེ་ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སྭཱ་ཧཱ། ཞེས་ལན་གསུམ་བརྗོད། དེ་ནས་རྡོ་རྗེ་རྣལ་འབྱོར་མ་མཁའ་སྤྱོད་སྒྲུབ་ནས་ཡི་དམ་གྱི་ལྷར་བཟུང་སྙམ་པས་མེ་ཏོག་འཐོར་ཞིང༌། བཅོམ་ལྡན་བདག་ལ་སྩལ་ལགས་ཀྱིས། ། བཅོམ་ལྡན་བདག་ལ་བྱིན་གྱིས་རློབས། ། ཞེས་ལན་གསུམ་བརྗོད། རྗེ་བཙུན་མས་མེ་ཏོག་གི་ཕྲེང་བ་དེ་ཉིད་སྔགས་ཀྱི་ཕྲེང་བར་བྱིན་གྱིས་བརླབས་ཏེ།
རང་གི་སྤྱི་གཙུག་ཏུ་བཞག་ཅིང་གསུངས་པར་བསམ་ལ། བཅོམ་ལྡན་འདི་ལ་སྩལ་ལགས་ཀྱིས། ། བཅོམ་ལྡན་འདི་ལ་བྱིན་གྱིས་རློབས། ། ཞེས་ལན་གསུམ་བརྗོད། སིནྡྷུ་རའི་རྡུལ་ཚོན་ནས་གཡོན་པའི་མཐེབ་སྲིན་གྱིས་བླངས་ཏེ། དཔྲལ་བ། མགྲིན་པ། སྙིང་ཁ་རྣམས་སུ་ཐིག་ལེ་བྱ་ཞིང༌། ཨོཾ་ཨོཾ་ཨོཾ་ ཞེས་སོགས་ནས། ཕཊ་ཕཊ་ཕཊ་སྭཱ་ཧཱ།
ཞེས་ལན་གསུམ་བརྗོད། སྐུ་ཚོམ་བུའི་དཀྱིལ་འཁོར་ལ་བརྟེན་ནས་བུམ་པའི་དབང་ཐོབ། ལུས་ཀྱི་དྲི་མ་དག རྣལ་འབྱོར་མའི་སྐུ་བསྒོམ་པ་ལ་དབང་ཞིང་སྐུའི་བྱིན་རླབས་དང་དངོས་གྲུབ་ཐམས་ཅད་ཐོབ་པ་ཡིན་ནོ། ། ཞེས་བརྗོད་ཅིང་རྗེ་བཙུན་མས་གསུངས་པར་བསམ། གསང་དབང་གི་དོན་དུ་དམིགས་པ་འདི་ལྟར་བྱ་ཞིང༌། ཕྱོགས་བཅུའི་དེ་བཞིན་གཤེགས་པ་ཐམས་ཅད་དང༌། རྡོ་རྗེ་རྣལ་འབྱོར་མ་སྙོམས་པར་ཞུགས་པའི་བྱང་ཆུབ་སེམས་ཀྱི་ཐིག་ལེ་ཐོད་པའི་ནང་དུ་ལྷུང་བ། རྗེ་བཙུན་མས་རང་གི་ལྕེ་ཐོག་ཏུ་བཞག་པར་གྱུར་ པར་བསམ། ཨོཾ་ཨོཾ་ཨོཾ་ ཞེས་སོགས།
ཕཊ་ཕཊ་ཕཊ་སྭཱ་ཧཱ། ཞེས་བརྗོད་ཅིང་གཡོན་པའི་མཐེབ་སྲིན་གྱིས་ཐོད་པའི་ནང་ནས་བདུད་རྩི་བླངས་ཏེ་ལྕེ་ཐོག་ཏུ་བཞག མགྲིན་པའི་ལམ་ནས་མྱང་བས། ལུས་ཀྱི་རྩ་ནང་གི་བྱང་སེམས་དམ་ཚིག་པའི་ཚུལ་དང་དབྱེར་མེད་རོ་གཅིག་ཏུ་འདྲེས་པས་རང་བཞིན་བརྒྱད་ཅུའི་རྟོག་པ་དབྱིངས་སུ་དག་ཅིང་གསལ་སྟོང་བདེ་བས་བརྒྱན་པའི་ཏིང་ངེ་འཛིན་རྒྱུད་ལ་སྐྱེས་པར་གྱུར་ པར་བསམས་ལ་ཅུང་ཟད་མཉམ་པར་བཞག དེ་ལྟར་ན་གསུང་བདུད་རྩིའི་དཀྱིལ་འཁོར་དུ་གསང་བའི་དབང་ཐོབ། ངག་གི་དྲི་མ་དག རྣལ་འབྱོར་མའི་གསུང་གསང་བ་སྔགས་ཀྱི་བཟླས་བརྗོད་བྱེད་པ་ལ་དབང་ཞིང༌། གསུང་གི་བྱིན་རླབས་དང་དངོས་གྲུབ་ཐམས་ཅད་ཐོབ་པ་ཡིན་ནོ། ། ཞེས་བརྗོད་ཅིང་རྗེ་བཙུན་མས་གསུང་བར་བསམ། ཤེས་རབ་ཡེ་ཤེས་ཀྱི་དབང་ནི།
ཕྱོགས་བཅུའི་དཔའ་བོ་ཐམས་ཅད་གཅིག་ཏུ་འདུས་པ་དཔལ་ཧེ་རུ་ཀར་གྱུར་པ་དང༌། རྗེ་བཙུན་རྡོ་རྗེ་རྣལ་འབྱོར་མ་སྙོམས་པར་ཞུགས་པའི་བྱང་ཆུབ་ཀྱི་སེམས་རང་ཉིད་རྡོ་རྗེ་རྣལ་འབྱོར་མར་གསལ་བའི་མཁའ་ནང་དུ་བྱིན་པར་གྱུར་ པར་བསམས་ལ། སིནྡྷུ་རའི་དཀྱིལ་འཁོར་ནས་གཡོན་པའི་སྲིན་ལག་གི་རྩེས་བླངས་ལ། ཨོཾ་ཨོཾ་ཨོཾ་ སོགས་ནས། ཕཊ་ཕཊ་ཕཊ་སྭཱ་ཧཱ། ལྟེ་བ། སྙིང་ག མགྲིན་པ། དཔྲལ་བ་རྣམས་སུ་མས་ནས་ཡར་ཐིག་ལེ་བྱ། མཁའ་ནང་གི་བྱང་ཆུབ་ཀྱི་སེམས་དེ་ཉིད་ལྟེ་བར་དྲངས་པས་ལྟེ་བའི་རྩ་འཁོར་ཐམས་ཅད་བྱང་ཆུབ་སེམས་ཀྱིས་གང་བས་དགའ་བའི་ཡེ་ཤེས་ཉམས་སུ་མྱང༌།
དེ་བཞིན་དུ་སྙིང་གར་དྲངས་པས་སྙིང་གའི་རྩ་འཁོར་ཐམས་ཅད་གང་བས་མཆོག་དགའི་ཡེ་ཤེས་ཉམས་སུ་མྱང༌། མགྲིན་པར་དྲངས་པས་མགྲིན་པའི་རྩ་འཁོར་གང་བས་དགའ་བྲལ་གྱི་ཡེ་ཤེས་ཉམས་སུ་མྱང༌། སྤྱི་བོར་དྲངས་པས་རྩ་འཁོར་གང༌། དེའི་ཚེ་ལུས་ཐམས་ཅད་ལ་རྩས་ཁྱབ། རྩ་ཐམས་ཅད་ལ་བྱང་ཆུབ་སེམས་ཀྱིས་ཁྱབ། བྱང་ཆུབ་ཀྱི་སེམས་ལ་བདེ་བས་ཁྱབ། བདེ་བ་ལ་སྟོང་པས་ཁྱབ། བདེ་སྟོང་ཟུང་འཇུག་ལྷན་ཅིག་སྐྱེས་པའི་དགའ་བ་ཉམས་སུ་མྱང་བར་གྱུར་ པར་བསམ་ལ་ཅུང་ཟད་མཉམ་པར་བཞག དེ་ལྟར་ན་ཐུགས་སིནྡྷུ་རའི་དཀྱིལ་འཁོར་ལ་བརྟེན་ནས་ཤེས་རབ་ཡེ་ཤེས་ཀྱི་དབང་ཐོབ། སེམས་ཀྱི་དྲི་མ་དག
ཐུགས་གཉིས་མེད་ཀྱི་ཡེ་ཤེས་བསྒོམ་པ་ལ་དབང་ཞིང་ཐུགས་ཀྱི་བྱིན་རླབས་དང་དངོས་གྲུབ་ཐམས་ཅད་ཐོབ་པ་ཡིན་ནོ། ། ཞེས་བརྗོད་ཅིང་གསུང་བར་བསམ། དབང་བཞི་པ་ནི། མདུན་བསྐྱེད་རྗེ་བཙུན་མའི་ཞལ་ནས། དངོས་པོ་མེད་པའི་ཆོས་ཉིད་ཆོས། ། ནམ་མཁའ་ལྟ་བུ་དྲི་མ་མེད། ། སྟོང་ཉིད་ཡེ་ཤེས་རྡོ་རྗེ་ཡི། ། སྟོང་པ་ཉིད་དུ་རྣམ་པར་བསྒོམ། ། ཞེས་གསུང་བར་བསམས། དེའི་དོན་ནི།
བདེན་པའི་དངོས་པོ་ཅུང་ཟད་ཙམ་ཡང་ཡེ་ནས་ཡོད་མ་མྱོང་བ་ཆོས་ཐམས་ཅད་ཀྱི་ཆོས་ཉིད་ཅེས་བྱ་བ་ནི་ཡོད་མེད་རྟག་ཆད་སྲིད་ཞིའི་མཐའ་ཐམས་ཅད་བྲལ་བས་ནམ་མཁའི་དཀྱིལ་ལྟ་བུ། དེའི་ངོ་བོ་གཟུང་འཛིན་གྱི་སྤྲོས་པའི་དྲི་མས་གདོད་མ་ནས་གོས་མ་མྱོང་བས་དྲི་མ་མེད་པ། དེ་ལྟ་བུའི་ཡུལ་སྟོང་པ་ཉིད་དང་ཡུལ་ཅན་གཉིས་སྣང་ཐམས་ཅད་ནུབ་པའི་གཉིས་མེད་ཡེ་ཤེས་ཀྱི་རྡོ་རྗེ་སྟོང་ཉིད་དུ་རྣམ་པར་བསྒོམ་ཞེས་པས་ཟུང་འཇུག་བདེ་བ་ཆེན་པོ་རྒྱུད་ལ་སྐྱེས་པར་གྱུར། དེའི་ངང་དུ་ཅུང་ཟད་མཉམ་པར་བཞག དེ་ལྟར་ན་རྡོ་རྗེ་རྣལ་འབྱོར་མའི་སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པའི་སྒོ་ནས་དབང་བཞི་པ་ཐོབ། སྒོ་གསུམ་གྱི་དྲི་མ་བག་ཆགས་དང་བཅས་པ་དག སྐུ་གསུང་ཐུགས་ཀྱི་གསང་བ་མཐའ་དག་བསྒོམ་པ་ལ་དབང༌། རྡོ་རྗེ་རྣལ་འབྱོར་མའི་སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པའི་བྱིན་རླབས་དང་དངོས་གྲུབ་ཐམས་ཅད་ཐོབ་པ་ཡིན་ནོ། ། ཞེས་གསུང་བར་བསམས་ཤིང་བརྗོད། དེ་ལྟར་ཁས་བླངས་པའི་དམ་ཚིག་དང་སྡོམ་པ་བསྲུང་སྙམ་པས།
གཙོ་བོས་ཇི་ལྟར་བཀའ་སྩལ་པ། ། དེ་དག་ཐམས་ཅད་བདག་གིས་བགྱི། ། ཞེས་ལན་གསུམ་བརྗོད། བྱིན་རླབས་ཐོབ་པའི་བཀའ་དྲིན་གྱི་ཡོན་དུ། ཨོཾ་བཛྲ་བྷཱུ་མི་ཨཱཿཧཱུྃ། གཞི་ཡོངས་སུ་དག་པ་ སོགས་ནས། མ་ཚང་བ་མེད་པ་འདི་ཉིད་བླ་མ་དང་རྗེ་བཙུན་རྡོ་རྗེ་རྣལ་འབྱོར་མ་ཐ་མི་དད་པ་ལ་བྱིན་རླབས་ཟབ་མོ་ལེགས་པར་ཐོབ་པའི་བཀའ་དྲིན་གཏང་རག་གི་ཡོན་དུ་འབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བྱིན་གྱིས་བརླབ་ཏུ་གསོལ། ལུས་ལོངས་སྤྱོད་རྣམས་ཀྱང་འབུལ་ཞིང་ཆ་ཤས་ནས་ལོངས་སྤྱོད་དུ་གསོལ་སྙམ་པས།
དེང་ནས་བརྩམས་ཏེ་བདག་བྲན་དུ་ སོགས་ནས། ཆ་ཡིས་ཀྱང་ནི་སྤྱད་དུ་གསོལ། ། ལན་གསུམ་བརྗོད།། ༈ །དེ་ནས་གཏོར་མ་རྣམས་ནང་མཆོད་ཆུ་ཆང་གིས་སྦྱངས་ལ། ཨོཾ་སྭཱ་བྷཱ་ཝ་ སོགས་ནས་ ཤུདྡྷོ྅ཧཾཿ གིས་སྦྱངས། སྟོང་པའི་ངང་ལས་ཨ་ལས་བྱུང་བའི་ཐོད་པ་ཡངས་ཤིང་རྒྱ་ཆེ་བའི་ནང་དུ་ཤ་ལྔ་བདུད་རྩི་ལྔ་ཡེ་ཤེས་ལྔ་རྣམས་ཞུ་བ་ལས་བྱུང་བའི་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར་ པར་བསམས་ལ། ཨོཾ་ཨཱཿཧཱུྃ་ཧ་ཧོ་ཧྲཱིཿ ཞེས་པ་ཕྱག་རྒྱ་དང་བཅས་པ་ལན་གསུམ་སོགས་བརྗོད་ཅིང་བྱིན་གྱིས་བརླབས་ལ། ཕཻཾ།
ཞེས་བརྗོད་པས། རང་གི་སྙིང་ག་ནས་འོད་ཟེར་འཕྲོས་པས་འོག་མིན་གྱི་གནས་ནས་རྗེ་བཙུན་རྡོ་རྗེ་རྣལ་འབྱོར་མ་ལ་སངས་རྒྱས་དང་བྱང་ཆུབ་སེམས་དཔའ་དཔའ་བོ་དང་རྣལ་འབྱོར་མ་ཆོས་སྐྱོང་བ་དང་འཇིག་རྟེན་སྐྱོང་བའི་ཚོགས་ཀྱིས་བསྐོར་བ་མདུན་གྱི་ནམ་མཁར་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས། པད་སྐོར་སྔོན་དུ་འགྲོ་བའི་རྡོ་རྗེ་ཐལ་མོ་ཁ་གྱེན་དུ་ཕྱེ་བའི་མཐར་སེ་གོལ་གཏོགས་པ་དང་བཅས་པ་བྱ་ཞིང༌། ཨོཾ་ཨོཾ་ཨོཾ་ ཞེས་སོགས་ནས་ ཕཊ་ཕཊ་ཕཊ་སྭཱ་ཧཱ། ཨོཾ་ཨ་ཀཱ་རོ་མུ་ཁཾ་ སོགས་ནས་ སྭཱ་ཧཱ་ ཞེས་ལན་གསུམ་མམ་ལྔའམ་བདུན་གྱིས་ཕུལ་ལ། ཨོཾ་བཛྲ་ཡོ་གི་ནཱི་ས་པ་རི་ཝཱ་ར་ཨརྒྷཾ། པཱ་དྱཾ་ སོགས་ནས་ ཤབྡ་ཨཱཿཧཱུྃ་ གིས་ཕྱི་མཆོད་འབུལ། ཨོཾ་བཛྲ་ཨཱ་རལླི་ཧོཿཨོཾ་ཨཱཿཧཱུྃ། རྗེ་བཙུན་རྡོ་རྗེ་རྣལ་འབྱོར་མ་དཔའ་བོ་དང་མཁའ་འགྲོའི་ལྷ་ཚོགས་རྣམས་ཀྱི་ཞལ་དུ་མཆོད་པ་དམ་པ་འབུལ་ལོ། །
ཞེས་ནང་མཆོད་གཏོར། བསྟོད་པ་ནི། ཌཱ་མ་རུས་འགོ་འདྲེན་གྱིས་རོལ་ཆེན་བྱ་ཞིང༌། དཔལ་ལྡན་རྡོ་རྗེ་མཁའ་འགྲོ་མ། ། མཁའ་འགྲོ་མ་ཡི་འཁོར་ལོས་སྒྱུར། ། ཡེ་ཤེས་ལྔ་དང་སྐུ་གསུམ་བརྙེས། ། འགྲོ་བ་སྐྱོབ་ལ་ཕྱག་འཚལ་ལོ། ། ཇི་སྙེད་རྡོ་རྗེ་མཁའ་འགྲོ་མ། ། ཀུན་ཏུ་རྟོག་པའི་འཆིང་གཅོད་ཅིང༌། ། འཇིག་རྟེན་བྱ་བར་རབ་འཇུག་མ། །
དེ་སྙེད་རྣམས་ལ་ཕྱག་འཚལ་ལོ། ། ཞེས་བསྟོད་ལ། འཆི་ཚེ་མགོན་དང་དཔའ་བོ་མ་ཚོགས་ཀྱིས། ། མེ་ཏོག་གདུགས་དང་རྒྱལ་མཚན་ཐོགས་ནས་སུ། ། རོལ་མོ་གླུ་དབྱངས་སྒྲ་སྙན་སོགས་མཆོད་ཅིང༌། ། མཁའ་ལ་སྤྱོད་པའི་གནས་སུ་འཁྲིད་པར་ཤོག ། དགེ་བ་འདི་ཡིས་མྱུར་དུ་བདག ། མཁའ་སྤྱོད་མ་དངོས་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག །
དེ་ནས་མགོན་པོ་ཆེ་ཆུང་གི་གཏོར་མ་རྒྱས་པར་སྤྲོ་ན་གཏོར་ཆོག་ཕྱག་ལེན་ལྟར་དང༌། མདོར་བསྡུ་ན། གཏོར་མ་ ཨོཾ་ཨཱཿཧཱུྃ་ཧ་ཧོཿཧྲཱིཿ ས་བྱིན་གྱིས་རླབས་ལ། རྡོར་དྲིལ་འཛིན་པས། ཧཱུྃ། འོག་མིན་བདེ་ཆེན་དག་པའི་ཕོ་བྲང་ནས། ། རྣམ་སྣང་ཐུགས་ལས་སྤྲུལ་པའི་མཐུ་བོ་ཆེ། ། བསྟན་སྲུང་ཀུན་གྱི་གཙོ་བོ་རྡོ་རྗེ་གུར། ། དཔལ་ལྡན་མགོན་པོ་འདིར་བྱོན་མཆོད་གཏོར་བཞེས། །
ཡོངས་འདུའི་ཚལ་དང་གཤིན་རྗེའི་ཕོ་བྲང་དང༌། ། འཛམ་གླིང་དེ་ཝཱི་ཀོ་ཊཱའི་གནས་མཆོག་ནས། ། འདོད་ཁམས་གཙོ་མོ་ནམ་གྲུ་རེ་མ་ཏི། ། དཔལ་ལྡན་ལྷ་མོ་འདིར་གཤེགས་མཆོད་གཏོར་བཞེས། ། སྣང་སྲིད་བྷ་ག་དབྱིངས་ཀྱི་དཀྱིལ་འཁོར་ནས། ། འཁོར་འདས་ཀུན་གྱི་བདག་མོ་དབྱིངས་ཕྱུག་ཡུམ། ། སྔགས་སྲུང་དྲག་མོ་མ་མོ་མཁའ་འགྲོའི་གཙོ། ། ཡུམ་ཆེན་རལ་གཅིག་འདིར་བྱོན་མཆོད་གཏོར་བཞེས། ། བསིལ་བའི་ཚལ་དང་ཧ་ཧ་དགོད་པ་དང༌། ། སིངྒ་གླིང་དང་ཏི་སེ་གངས་རི་དང༌། །
དར་ལུང་གནས་དང་ཁའུའི་བྲག་རྫོང་ནས། ། ཞིང་སྐྱོང་དབང་པོ་འདིར་བྱོན་མཆོད་གཏོར་བཞེས། ། དུར་ཁྲོད་བརྒྱད་དང་ལྷོ་ཕྱོགས་རི་སུལ་དང༌། ། རྡོ་རྗེ་གདན་དང་དཔལ་གྱི་བསམ་ཡས་དང༌། ། ན་ལ་རྩེ་དང་དཔལ་ལྡན་ས་སྐྱ་ནས། ། ལས་མགོན་ཕོ་མོ་འདིར་བྱོན་མཆོད་གཏོར་བཞེས། ། བྱང་ཤར་མ་རུ་རྩེ་ཡི་དུར་ཁྲོད་དང༌། ། རྒྱ་གར་བང་སོ་དམར་པོའི་བྲག་རི་དང༌། ། དར་ལུང་བྲག་ཧྲམ་ལ་སོགས་གནས་མཆོག་ནས། ། གནོད་སྦྱིན་ལྕམ་བྲལ་འདིར་བྱོན་མཆོད་གཏོར་བཞེས། །
གསོལ་ལོ་མཆོད་དོ་རྒྱལ་བའི་བསྟན་སྲུང་ཚོགས། ། བསྒྲུབ་བོ་བརྟན་ནོ་བླ་མའི་བཀའ་སྲུང་ཆེ། ། འབོད་དོ་བསྐུལ་ལོ་རྣལ་འབྱོར་དགྲ་ལྷའི་ཚོགས། ། རིངས་པའི་ཚུལ་གྱིས་འདིར་བྱོན་མཆོད་གཏོར་བཞེས། ། ཤ་ཁྲག་དམར་གྱིས་བརྒྱན་པའི་གཏོར་མས་མཆོད། ། ཛ་གད་སྨན་ཕུད་རཀྟའི་བཏུང་བས་མཆོད། ། རྔ་ཆེན་རྐང་གླིང་རོལ་མོའི་སྒྲ་ཡིས་མཆོད། ། དར་ནག་འཕན་ཆེན་སྤྲིན་ལྟར་གཏིབས་པས་མཆོད། ། ཡིད་འཕྲོག་སྤྱན་གཟིགས་ནམ་མཁའ་མཉམ་པས་མཆོད། ། རབ་བརྗིད་སྙན་པའི་དབྱངས་ཀྱི་ང་རོས་མཆོད། །
ཕྱི་ནང་གསང་བའི་དམ་རྫས་རྒྱ་མཚོས་མཆོད། ། བདེ་སྟོང་དབྱེར་མེད་ཡེ་ཤེས་རོལ་པས་མཆོད། ། སངས་རྒྱས་བསྟན་པ་གཉེན་པོ་ཁྱོད་ཀྱིས་སྲུངས། ། དཀོན་མཆོག་དབུ་འཕང་གཉེན་པོ་ཁྱེད་ཀྱིས་བསྟོད། ། དཔལ་ལྡན་བླ་མའི་ཕྲིན་ལས་ཁྱེད་ཀྱིས་སྤེལ། ། རྣལ་འབྱོར་བཅོལ་བའི་ཕྲིན་ལས་ཁྱོད་ཀྱིས་སྒྲུབས། ། བསྟོད་བསྐུལ་འདི་ཡང་རྡོ་རྗེ་འཆང་བློ་གསལ་རྒྱ་མཚོས་མཛད་པའོ།། ༈ །མུས་ཆེན་སངས་རྒྱས་རིན་ཆེན་གྱིས་མཛད་པའི་དུར་ཁྲོད་བདག་པོ་ལ་གཏོར་མ་འབུལ་བ་ནི། གཏོར་མ། ཨོཾ་ཨཱཿཧཱུྃ་ཧ་ཧོཿཧྲཱིཿ
ས་བྱིན་གྱིས་རླབས་ལ། མདུན་གྱི་ནམ་མཁར་ཧཱུྃ་ཡིག་ལས་ཨེ་ཆད་པས་ནམ་མཁར་རླུང་གི་དཀྱིལ་འཁོར། ར་ལས་རཀྟའི་རྒྱ་མཚོ། སུཾ་ལས་ཞིང་ཆེན་གྱི་ས་གཞི། ཀེཾ་ལས་ཀེང་རུས་ཀྱི་རི་རབ། རཾ་ལས་ཉི་མའི་དཀྱིལ་འཁོར། སུྃ་ལས་ཐོད་མཁར་གྱི་གཞལ་ཡས་ཁང་མི་མགོ་སྐམ་པོ་ལས་གྲུབ་པའི་གྲུ་བཞི་པ། མི་རུས་ཀྱི་རྐང་དང༌། རྩིབ་རུས་སྣ་ཚོགས་ཀྱིས་སྟེང་ཐོག་ཕུབ་པ། ཐོད་སྐམ་གྱི་མདའ་ཡབ་དང་པུ་ཤུས་བརྒྱན་ཅིང༌།
རྒྱུ་རློན་གྱི་དྲྭ་བ་དང་དྲྭ་བ་ཕྱེད་པ་འཕྱང་པ། འོག་ཏུ་རུས་པ་དང་ཤ་ཁྲག་སྣ་ཚོགས་ཀྱིས་གཅལ་དུ་བཀྲམ་པ། དེའི་སྟེང་དུ་པཾ་པདྨ་མཎྜལ་ཧཱུྃ་གིས་པདྨའི་གདན། མ་སཱུརྻ་མཎྜལ་ལ་ཧཱུྃ་གིས་ཉི་མའི་གདན། ཨ་ཙནྡྲ་མཎྜལ་ལ་ཧཱུྃ་གིས་ཟླ་བའི་གདན་གཉིས་སུ་གྱུར། གདན་གྱི་སྟེང་དུ་ས་བོན་ཧཱུྃ་དང་ཨྃ་ལས་དུང་དང་མགྲོན་བུ་ཧཱུྃ་དང་ཨྃ་གིས་མཚན་པ་ལས་དཔལ་དུར་ཁྲོད་ཀྱི་བདག་པོ་ཡབ་ཡུམ་གཉིས་སྐུ་མདོག་དཀར་ཞིང་འོད་ཟེར་འཕྲོ་བ་ཀེང་རུས་ཤིན་ཏུ་འཇིགས་པའི་གཟུགས་ཅན་ཞལ་གཅིག་ཕྱག་གཉིས་པ། སྤྱན་བགྲད་ཅིང་ལྗགས་འདྲིལ་བ། མཆེ་བ་གཙིགས་པ། ཕྱག་གཡས་ཀྱིས་ཐོད་སྐམ་གྱི་དབྱུག་པ་ནམ་མཁའ་ལ་འཕྱར་ཞིང༌། གཡོན་པས་ཐོད་པ་ཁྲག་གིས་གང་བ་ཐུགས་ཀར་བསྣམས་ཞིང་ཞལ་དུ་གསོལ་བ།
ཞབས་གཡས་བསྐུམས་པས་གཡོན་པའི་བརླ་ལ་བརྟེན་པའི་སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པ། དར་སྣ་ཚོགས་ཀྱི་ཤམ་ཐབས་དང༌། རིན་པོ་ཆེའི་དབུ་རྒྱན་དང་སྙན་ཆས་བརྒྱན་པ། ཡེ་ཤེས་ཀྱི་མེ་འབར་བའི་དབུས་ན་བཞུགས་པའི་ཡབ་ཡུམ་ལ་འཁོར་འཇིག་རྟེན་དང་འཇིག་རྟེན་ལས་འདས་པའི་མཁའ་འགྲོ་དཔག་ཏུ་མེད་པས་བསྐོར་བར་གྱུར། དེ་གཉིས་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཐུགས་ཀའི་ཧཱུྃ་ལས་འོད་ཟེར་འཕྲོས་པས་རང་བཞིན་གྱི་གནས་དང༌། ཨོ་རྒྱན་མཁའ་འགྲོའི་ཡུལ་ནས་དཔལ་དུར་ཁྲོད་ཀྱི་བདག་པོ་ཡབ་ཡུམ་ལ་འཁོར་འཇིག་རྟེན་དང་འཇིག་རྟེན་ལས་འདས་པའི་མཁའ་འགྲོ་དཔག་ཏུ་མེད་པས་བསྐོར་བ་ཨོཾ་བཛྲ་ས་མཱ་ཛཿ ས་སྤྱན་དྲངས།
ཧཱུྃ། དཔལ་ལྡན་མཐུ་སྟོབས་དབང་ཕྱུག་ཆེ། ། ཕྲིན་ལས་རྣམ་བཞིའི་དོན་མཛད་པ། ། དད་ལྡན་དམ་ཚིག་ཆེན་པོ་ཡི། ། གནས་འདི་ཉིད་དུ་གཤེགས་སུ་གསོལ། ། ཤྲཱི་ཤྨ་ཤ་ན་ཨ་དྷི་པ་ཏི་ཡེ་ཨེ་ཧྱེ་ཧི། ཛཿཧཱུྃ་བཾ་ཧོཿ པདྨ་ཀ་མ་ལཱ་ཡ་སྟྭཾ། ཅེས་དང༌། ཨོཾ་བཛྲ་ཨརྒྷཾ།
པཱ་དྱཾ་ སོགས་ནས། ཤབྡ་ཨཱཿཧཱུྃ་ གིས་ཕྱི་མཆོད། ཛ་ཧཱུྃཿབཾ་ཧོཿ གཉིས་སུ་མེད་པར་ཐིམ། བཅོམ་ལྡན་འདས་འཁོར་ལོ་སྡོམ་པའི་ལྷ་ཚོགས་ཀྱིས་དབང་བསྐུར། སྐུ་གང༌། དྲི་མ་དག ཆུའི་ལྷག་མ་ཡར་ལུད་པ་ལས་འཁོར་ལོ་སྡོམ་པ་ལྷན་ཅིག་སྐྱེས་པས་དབུར་བརྒྱན། ཨོཾ་བཛྲ་ཨརྒྷཾ། པཱ་དྱཾ་ ནས།
ཤབྡ་ཨཱཿཧཱུྃ། རྒྱལ་བའི་ཐུགས་ཀྱི་ཕྲིན་ལས་ཀུན། ། མ་ལུས་གདུག་པ་འདུལ་བའི་ཕྱིར། ། འཇིགས་པའི་སྐུར་སྟོན་འདོད་དོན་སྟེར། ། དུར་ཁྲོད་གནས་ཀྱི་བདག་པོར་བསྟོད། ། ཅེས་པས་བསྟོད། ཨོཾ་བཛྲ་ས་མ་ཡ་སྟྭཾ། ས་མ་ཡ་ཧོཿ དཔལ་ལྡན་དུར་ཁྲོད་ཀྱི་བདག་པོ་འཁོར་དང་བཅས་པས་མཆོད་སྦྱིན་གྱི་གཏོར་མ་འདི་བཞེས་ལ། དཔལ་འཁོར་ལོ་བདེ་མཆོག་གི་ལྷ་ཚོགས་རྣམས་དང༌།
བླ་མ་དམ་པ་རྣམས་ཀྱི་བཀའ་དང་དམ་ལས་མ་འདའ་བར་རྣལ་འབྱོར་པ་བདག་ཅག་འཁོར་དང་བཅས་པ་དང༌། སེམས་ཅན་ཐམས་ཅད་ལ་གནོད་ཅིང་འཚེ་བའི་གདོན་བགེགས་ལོག་འདྲེན་ཐམས་ཅད་ཚར་གཅོད་པ་དང༌། ཚེ་རིང་ནད་མེད་ལོངས་སྤྱོད་འཕེལ་ཞིང་ཆོམ་རྐུན་ཐམས་ཅད་བཅིང་བའི་ཕྲིན་ལས་མཛད་དུ་གསོལ། ཞེས་པས་ཕྲིན་ལས་བཅོལ། ལྗགས་རྡོ་རྗེའི་སྦུ་གུས་གཏོར་མ་གསོལ་བར་བསམས་ལ། ཨོཾ་གྷྲྀ་རཱ་ཛ་གྷྲྀ་རཱ་ཛ་ཀུ་མ་ཀུ་མ་ཁུཾ་ཐིས་སྭཱ་ཧཱ། ཤྲཱི་ཤྨ་ཤཱ་ན་ཨ་དྷི་པ་ཏི་མ་ཧཱ་པི་ཤཱ་ཙི་བ་ལིཾ་ཏ་ཁ་ཁ་ཁཱ་ཧི་ཁཱ་ཧི། ཞེས་པ་གསུམ་མམ་མདུན་གྱིས་ཕུལ་བས་གསོལ་ཏེ་དགྱེས་པར་བསམས་ལ། ཨོཾ་བཛྲ་ཨརྒྷཾ། པཱ་དྱཾ་ ནས་ ཤབྡ་ཨཱཿཧཱུྃ་ གིས་མཆོད།
ནང་མཆོད་གཏོར་ཞིང༌། ཨོཾ་གྷྲྀ་རཱ་ཛ་གྷྲྀ་རཱ་ཛ་ཀུ་མ་ཀུ་མ་ཁུཾ་ཐིས་སྭཱ་ཧཱ། ཨོཾ་ཨཱཿཧཱུྃ། དཔལ་དུར་ཁྲོད་ཀྱི་བདག་པོ་འཁོར་དང་བཅས་པས་མཆོད་སྦྱིན་གྱི་གཏོར་མ་འདི་བཞེས་ལ། དཔལ་འཁོར་ལོ་བདེ་མཆོག་གི་ལྷ་ཚོགས་རྣམས་དང༌། བླ་མ་དམ་པ་རྣམས་ཀྱི་བཀའ་དང་དམ་ལས་མ་འདའ་བར་རྣལ་འབྱོར་པ་བདག་ཅག་འཁོར་དང་བཅས་པ་དང༌། སེམས་ཅན་ཐམས་ཅད་ལ་གནོད་ཅིང་འཚེ་བའི་གདོན་བགེགས་ལོག་འདྲེན་རྣམས་ཚར་གཅོད་པ་དང༌། ཚེ་རིང་ནད་མེད་ལོངས་སྤྱོད་འཕེལ་ཞིང་ཆོམ་རྐུན་ཐམས་ཅད་བཅིང་བའི་ཕྲིན་ལས་མཛད་དུ་གསོལ། ཅེས་ཕྲིན་ལས་བཅོལ། ཧཱུྃ།
རྒྱལ་བའི་ཐུགས་ཀྱི་ཕྲིན་ལས་ཀུན། ། མ་ལུས་གདུག་པ་འདུལ་བའི་ཕྱིར། ། འཇིགས་པའི་སྐུར་སྟོན་འདོད་དོན་སྟེར། ། དུར་ཁྲོད་གནས་ཀྱི་བདག་པོར་བསྟོད། ། རྣམ་དཀར་ཀེང་རུས་དག་པའི་གཟུགས། ། ཕྲིན་ལས་རྣམ་བཞི་ཐོགས་མེད་པར། ། གང་ལ་ཅི་འདོད་དངོས་གྲུབ་ཀུན། ། ཉེ་བར་སྩོལ་མཛད་ཁྱོད་ལ་བསྟོད། ། ཡང་དག་ལམ་ལ་ཉེར་གནས་ཏེ། ། ལུས་ཅན་བདེ་ལ་བཀོད་མཛད་པའི། །
སྲིད་པའི་འཆིང་བ་ཀུན་ལས་སྐྱོབ། ། ཕན་བདེ་ཀུན་སྩོལ་ཁྱོད་ལ་བསྟོད། ། གང་གིས་ཁྱེད་སྒྲུབ་ཁྱེད་མཆོད་ན། ། དམ་བཅས་བཞིན་དུ་ཉེར་དགོངས་ནས། ། ཇི་ལྟར་གསོལ་བ་བཏབ་པ་བཞིན། ། བདག་ལ་དངོས་གྲུབ་མ་ལུས་སྩོལ། ། མཆོད་སྦྱིན་གཏོར་མ་རྒྱ་མཚོ་དང༌། ། དངོས་གྲུབ་ཀུན་འབྱུང་དམ་རྫས་ཀྱིས། ། དཔལ་ལྡན་བསྟན་སྲུང་འཁོར་བཅས་མཆོད། ། ཕྲིན་ལས་གང་བཅོལ་འགྲུབ་པར་མཛོད། །
ཅེས་པས་བསྟོད། མཁའ་འགྲོ་སྤྱི་གཏོར་ནི། ཨོཾ་ཨཱཿཧཱུྃ་ཧ་ཧོཿཧྲཱིཿ ལན་གསུམ་གྱིས་གཏོར་མ་བྱིན་གྱིས་རླབས་ལ། འབར་བའི་ཕྱག་རྒྱ་དཔྲལ་པར་བཅས་ལ། ཕཻ། ཾ ཨོཾ་བཛྲ་ཨཱ་རལླི་ཧོཿ ཛཿཧཱུྃ་བཾ་ཧོཿབཛྲ་ཌཱ་ཀི་ནཱི་ས་མ་ཡ་སྟྭཾ་དྲྀ་ཤྱ་ཧོཿ ཞེས་གཏོར་མགྲོན་སྤྱན་དྲངས་ལ་གཏོར་མ་ཕུལ་བར་བསམས་ཏེ། རྡོ་རྗེ་ཐལ་མོ་ཁ་གྱེན་དུ་ཕྱེ་བའི་མཐར་སེ་གོལ་གཏོགས་ཤིང༌།
ཨོཾ་ཁ་ཁ་ཁཱ་ཧི་ཁཱ་ཧི་སརྦ་ཡཀྵ་རཱཀྵ་ས་བྷཱུ་ཏ་པྲེ་ཏ་པི་ཤཱ་ཙི་ཨུནྨ་ད། ཨ་པ་སྨཱ་ར། ཌཱ་ཀ་ཌཱ་ཀཱི་ནྱཱ་ད་ཡ། ཨི་མཾ་བ་ལིཾ་གྲྀཧྞནྟུ་ས་མ་ཡ་ར་ཀྵནྟུ། མ་མ་སརྦ་སིདྡྷིམྨེ་པྲ་ཡཙྪནྟུ། ཡ་ཐཻ་བྃ། ཡ་ཐེ་ཥྚཾ། བྷུཧཛ་ཐ། ཛི་གྷ་ཐ། པི་པ་ཐ།
མ་ཏི་ཀྲ་མ་ཐ། མ་མ་སརྦ་ཀཱརྻ། སཏྶུ་ཁཾ་བི་ཤུ་དྡྷ་ཡེ། ས་ཧཱ་ཡི་ཀཱ་བྷ་ཝནྟུ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། ཞེས་ལན་གསུམ་གྱིས་ཕུལ། ཨོཾ་ཨརྒྷཾ་སྭཱ་ཧཱ། ཨོཾ་པཱ་དྱཾ་སྭཱ་ཧཱ། སོགས་ནས། ཤབྡ་ཨཱཿཧཱུྃ། ཞེས་ཕྱི་མཆོད་དང༌།
ཨོཾ་ཨཱཿཧཱུྃ་ གིས་ནང་མཆོད་ཕུལ་ལ། སངས་རྒྱས་མཁའ་འགྲོ། རྡོ་རྗེ་མཁའ་འགྲོ། རིན་ཆེན་མཁའ་འགྲོ། པདྨ་མཁའ་འགྲོ། སྣ་ཚོགས་མཁའ་འགྲོ་ལ་སོགས་པ་གནས་གསུམ་གྱི་དཔའ་བོ་དང་མཁའ་འགྲོའི་ཚོགས་རྣམས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ་སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕང་བསྟོད། དགེ་འདུན་གྱི་སྡེ་སྐྱོངས། དཔལ་ལྡན་བླ་མ་དམ་པའི་སྐུ་ཚེ་སྲིངས། རྣལ་འབྱོར་པ་བདག་ཅག་དཔོན་སློབ་ཡོན་མཆོད་འཁོར་དང་བཅས་པའི་འགལ་རྐྱེན་བར་ཆད་མི་མཐུན་པའི་ཕྱོགས་ཐམས་ཅད་ཞི་བ་དང༌།
བསམ་སྦྱོར་ཆོས་མཐུན་ཡིད་བཞིན་དུ་འགྲུབ་པ་དང༌། བྱང་ཆུབ་མ་ཐོབ་ཀྱི་བར་དུ་སྲུང་སྐྱོབ་སྦ་བའི་ཕྲིན་ལས་སྡོང་གྲོགས་རྒྱ་ཆེན་པོ་མཛད་དུ་གསོལ།། ༈ ། གཞི་བདག་གཏོར་མ་ནི། ཨོཾ་ཨཱཿཧཱུྃ་ཧ་ཧོ་ཧྲཱིཿ ས་བྱིན་གྱིས་རླབས། ཧཱུྃ་མཛད་ཀྱི་ཕྱག་རྒྱ་བཅས་ལ། ཨོཾ་བྷཱུ་མི་པ་ཏི་ཨཱ་ཀརྵ་ཡ་ཛཿ ཞེས་པས་སྤྱན་དྲངས་ལ་མགྲོན་འགུགས། ཨོཾ་ཨཱ་ཀཱ་རོ་མུ་ཁཾ་སརྦ་དྷརྨ་ཎཱཾ་ཨདྱ་ནུཏྤནྣ་ཏྭད་ཨོཾ་ཨཱཿཧཱུྃ་ཕཊ་སྭཱ་ཧཱ། ཞེས་ལན་གསུམ་གྱིས་ཕུལ།
ཨོཾ་བཛྲ་ཨརྒྷཾ། པཱ་དྱཾ་ ནས་ ཤབྡ་ཨཱཿཧཱུྃ། ཞེས་ཕྱི་མཆོད། ཨོཾ་ཨཱཿཧཱུྃ་ གིས་ནང་མཆོད་ཕུལ། མཆོད་སྦྱིན་གྱི་གཏོར་མ་གཟུགས་སྒྲ་དྲི་རོ་རེག་བྱ་འདོད་པའི་ཡོན་ཏན་ལྔ་དང་ལྡན་པ་འདི་ཉིད་སའི་ལྷ་མོ་བརྟན་མ། བོད་ཁམས་སྐྱོང་བའི་བརྟན་མ་བཅུ་གཉིས་ལ་སོགས་པའི་གནས་བདག གཞི་བདག གྲོང་བདག ཡུལ་བདག གཉུག་མར་གནས་པ་རྣམས་དང༌།
མ་ལྟར་བྱམས་ཤིང་སྲིང་ལྟར་ཉེ་བ་རྣམས་ལ་འབུལ་ལོ། ། སངས་རྒྱས་ཀྱི་བསྟན་པ་དར་ཞིང་འཇིག་རྟེན་དུ་དགེ་ལེགས་རྒྱ་ཆེན་པོ་འབྱུང་བ་དང༌། གནས་མགྲོན་གྱི་དམ་ཚིག་སྲུངས། བདག་ཅག་དཔོན་སློབ་ཡོན་མཆོད་འཁོར་དང་བཅས་པ་རྣམས་ཀྱི་བྱ་བ་དང་སྤྱོད་པ་ཉེས་པ་ལ་ཀོ་ལོང་རུ་ང་ཕྲག་དོག་མ་མཛད་པར་བསམ་སྦྱོར་ཆོས་མཐུན་ཡིད་བཞིན་དུ་འགྲུབ་པའི་ཕྲིན་ལས་སྡོང་གྲོགས་རྒྱ་ཆེན་པོ་མཛད་དུ་གསོལ། ན་མོ་བདག་གི་བསམ་པའི་སྟོབས་དག་དང༌། ། དེ་བཞིན་གཤེགས་པའི་སྦྱིན་སྟོབས་དང༌། ། ཆོས་ཀྱི་དབྱིངས་ཀྱི་སྟོབས་རྣམས་ཀྱིས། ། དོན་རྣམས་གང་དག་བསམ་པ་ཀུན། ། དེ་དག་ཐམས་ཅད་ཅི་རིགས་པ། ། འཇིག་རྟེན་ཁམས་འདིར་མ་ལུས་པར། །
ཐོགས་པ་མེད་པར་འབྱུང་གྱུར་ཅིག ། ཅེས་བརྗོད།། ༈ །དེ་ནས་ཚོགས་མཆོད་ནི། ཚོགས་ཀྱི་ཡོ་བྱད་ཅི་འབྱོར་པ་དང༌། ཁྱད་པར་ཐོད་པའི་སྣོད་དུ་མ་ད་ན་ཞེས་ཆང་དང༌། བཱ་ལ་ཞེས་ཤ་རྣམས་བཀོད་པ་མཛེས་པར་བཤམས་པའི་ཚོགས་རྫས་རྣམས་ནང་མཆོད་ཆུ་ཆང་གིས་སྦྱངས། ཚོགས་པ་མང་པོ་ཡོད་ན་ལས་ཀྱི་རྡོ་རྗེས་ཕྱག་གསུམ་བཙལ་ནས། ཚོགས་ཀྱི་ཡོ་བྱད་ལ་བྱིན་རླབས་གནང་བར་ཞུ། ཞེས་བརྗོད། སློབ་དཔོན་གྱིས་རྡོ་རྗེའི་རྩེས་ནང་མཆོད་གཏོར་ལ།
ཨོཾ་སུམྦྷ་ནི་སུམྦྷ་ཧཱུྃ་ཧཱུྃ་ཕཊ་ཕཊ། ཨོཾ་གྲྀཧྞ་ ཞེས་སོགས་ནས། བིདྱཱ་རཱ་ཛ་ཧཱུྃ་ཧཱུྃ་ཕཊ་ ཞེས་པས་བསང༌། ཨོཾ་སྭ་བྷཱ་ཝ ་ཞེས་པས་སྦྱང༌། སྟོང་པའི་ངང་ལས་ཨ་ལས་བྱུང་བའི་ཐོད་པ་ཡངས་ཤིང་རྒྱ་ཆེ་བའི་ནང་དུ་ཤ་ལྔ་བདུད་རྩི་ལྔ་ཡེ་ཤེས་ལྔ་རྣམས་ཞུ་བ་ལས་བྱུང་བའི་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་འགྱུར། ཨོཾ་ཨཱཿཧཱུྃ་ཧ་ཧོཿཧྲཱིཿ ལན་མང་དུ་བརྗོད་པས་ཡེ་ཤེས་ཀྱི་བདུད་རྩིའི་རྒྱ་མཚོ་ཟད་མི་ཤེས་པར་གྱུར་བར་བསམ་པ་ནི་ཤིན་ཏུ་གལ་ཆེ་བས་དམིགས་པ་མ་ཡེངས་པར་བྱ། དེ་ནས་ཚོགས་ཀྱི་ཕུད་སྣོད་གཉིས་སུ་བླུགས་པ་དང༌། མེད་ན་སྣོད་གཅིག་ཏུ་བླུགས་ལ་དཀྱིལ་འཁོར་གྱི་མདུན་དུ་ཕུལ། སྤྲོ་ན།
གཏོར་མ་རྣམས་ལའང་ཕུད་ཐམས་ཅད་ནས་མ་ལུས་པར་ཕུལ། སླར་ཡང་ཐམས་ཅད་ལ་ནང་མཆོད་ཆུ་ཆང་གིས་བྲན། ལས་ཀྱི་རྡོ་རྗེས་ཕྱག་གསུམ་བཙལ་ལ། བླ་མ་དང་དཀོན་མཆོག་གི་དྲུང་དུ་སྨན་ཕུད་འབུལ་བར་ཞུ། ཞེས་བརྗོད། སློབ་དཔོན་རྣམས་ཀྱིས། དམན་པའི་ཡུལ་ལས་རབ་འདས་ཤིང༌། ། རྒྱལ་བ་ཀུན་གྱི་དམ་ཚིག་མཆོག ། དངོས་གྲུབ་ཀུན་གྱི་གཞིར་གྱུར་པ། ། བདུད་རྩི་མཆོག་གིས་མཆོད་པར་བགྱི། །
སྒྲིབ་པའི་དྲི་མ་ཀུན་བསལ་ནས། ། རྟོག་པ་ཀུན་ལས་རྣམ་གྲོལ་བ། ། བླ་ན་མེད་པའི་བྱང་ཆུབ་སེམས། ། བདེ་བ་ཆེན་པོས་མཉེས་གྱུར་ཅིག ། ཅེས་བརྗོད། ཡང་ཕྱག་གསུམ་བཙལ་ལ། བླ་མ་དང་དཀོན་མཆོག་གི་དྲུང་དུ་ཚོགས་ཕུད་འབུལ་བར་ཞུ། ཞེས་བརྗོད། སློབ་དཔོན་རྣམས་ཀྱིས། ཞལ་ཟས་རོ་བརྒྱ་ལྡན་པའི་ཡིད་འཕྲོག་པ། །
ལེགས་སྦྱར་འདི་ནི་རྒྱལ་བ་སྲས་བཅས་ལ། ། དད་པས་ཕུལ་བས་འགྲོ་བ་འདི་དག་ཀུན། ། འབྱོར་ལྡན་ཏིང་འཛིན་ཟས་ལ་སྤྱོད་པར་ཤོག ། ཅེས་བརྗོད། ཡང་ཕྱག་གསུམ་བཙལ། མཁའ་འགྲོ་དང་ཆོས་སྐྱོང་གི་དྲུང་དུ་ཚོགས་ཕུད་འབུལ་བར་ཞུ། ཞེས་བརྗོད། དཔོན་སློབ་རྣམས་ཀྱིས། ཨོཾ་ཨོཾ་ཨོཾ། སརྦ་བུདྡྷུ་ཌཱ་ཀི་ནཱི་ སོགས་ནས་ ཕཊ་ཕཊ་ཕཊ་སྭཱ་ཧཱ།
ཨོཾ་ཨ་ཀཱ་རོ་ སོགས་ནས་ ཧཱུྃ་ཕཊ་སྭཱ་ཧཱ། ཅེས་རྗེ་བཙུན་མ་ལ་ཕུལ། དེ་ནས་གུར་མགོན་ལྕམ་དྲལ་སོགས་ཀྱི་གཏོར་མ་ཡོད་ན་སོ་སོར་གཏོར་སྔགས་ཀྱིས་རྒྱས་པར་ཕུལ་བའམ། མདོར་བསྡུ་ན། ཨོཾ་ཤྲཱི་མ་ཧཱ་ཀཱ་ལཱ་ཡ་ས་པཱ་རི་ཝཱ་ར་ཨི་དཾ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི། ཞེས་དང༌། ཨོཾ་ཤྲཱི་དྷརྨཱ་པཱ་ལ་ཙ་ཏུརྨུ་ཁ་ས་པ་རི་ཝཱ་ར་ཨི་དཾ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི། ཤྲཱི་རེ་མ་ཏི་ སོགས། ཞེས་དང༌། ཨོཾ་གྷྲྀ་ར་ཛ་གྷྲྀ་ར་ཛ་ཀུ་མ་ཀུ་མ་ཁུཾ་ཐིས་སྭཱ་ཧཱ།
ཤྲཱི་ཤྨ་ཤཱ་ན་ཨ་དྷི་པ་ཏི་མ་ཧཱ་པི་ཤཱ་ཅི་བ་ལིཾ་ཏ་ཁ་ཁ་ཁཱ་ཧི་ ཞེས་མཐར། ཨོཾ་ཁ་ཁཱ་ཁཱ་ཧི་ སོགས་ནས་ ཕཊ་ཕཊ་སྭཱ་ཧཱ། ཨོཾ་ཨ་ཀཱ་རོ་ སོགས་ནས་ ཕཊ་སྭཱ་ཧཱ། ཞེས་པ་རྣམས་ཕྱག་རྒྱ་དང་བཅས་པས་ཕུལ། ཨོཾ་བཛྲ་ཨརྒྷཾ་ཨཱཿཧཱུྃ། ཨོཾ་བཛྲ་པཱ་དྱཾ་ཨཱཿཧཱུྃ། ཞེས་སོགས་ནས། ཤབྡ་ཨཱཿཧཱུྃ། རྣམས་ཀྱིས་ཕྱི་མཆོད་འབུལ། ཨོཾ་ཨཱཿཧཱུྃ་ གིས་ནང་མཆོད་ཕུལ།
དྲིན་ཆེན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང༌། ཡི་དམ་དཀྱིལ་འཁོར་གྱི་ལྷ་ཚོགས་ཆོས་སྐྱོང་བའི་སྲུང་མ་གནས་གསུམ་གྱི་དཔའ་བོ་མཁའ་འགྲོའི་ཚོགས་དང་བཅས་པ་རྣམས་ཀྱི་ཞལ་དུ་མཆོད་པ་དམ་པ་འབུལ་ལོ། ། སངས་རྒྱས་ཀྱི་བསྟན་པ་དར་ཞིང་འཇིག་རྟེན་དུ་དགེ་ལེགས་རྒྱ་ཆེན་པོར་འབྱུང་བ་དང༌། བདག་ཅག་དཔོན་སློབ་འཁོར་དང་བཅས་པའི་ཆོས་སྒྲུབ་པའི་འགལ་རྐྱེན་བར་ཆད་ཐམས་ཅད་ཞི་ཞིང༌། མཐུན་རྐྱེན་ཐམས་ཅད་ཡིད་བཞིན་དུ་འགྲུབ་པར་མཛད་དུ་གསོལ། ཞེས་ཕུད་ཀྱིས་དཀོན་མཆོག་མཆོད། དེ་ནས་དམ་ཚིག་བསྣོལ་བའི་ཕྱིར་རྡོ་རྗེ་སློབ་དཔོན་གྱི་དྲུང་དུ་མ་ད་ནའི་སྣོད་པདྨ་བྷཉྫ་དཔྲལ་བ་ནང་ལ་བསྟན་པ་བཞག དེའི་སྟེང་དུ་བ་ལ་ཅུང་ཞིག་བཞག་ལ་ལས་ཀྱི་རྡོ་རྗེས་ཕྱག་གསུམ་བཙལ་པད་ཀོར་བྱས་ལ། རྡོ་རྗེ་འཛིན་སོགས་དགོངས་སུ་གསོལ། ། བདག་གི་ཚོགས་ཀྱི་ཁྱད་པར་འདི། །
དང་བའི་སེམས་ཀྱིས་འབུལ་ལགས་ཀྱིས། ། ཅི་བདེ་བར་ནི་བཞེས་སུ་གསོལ། ། ཅེས་བརྗོད། དཔོན་སློབ་རྣམས་ཀྱིས། ཨེ་མ་ཞི་བ་ཆེན་པོ་ཀྱེ། ། ཚོགས་ཆེན་འབར་བས་ཉོན་མོངས་སྲེག ། འདི་འདྲའི་བདེ་བ་ཆེན་པོ་སྟེ། ། ཀུན་ཀྱང་ཨ་ཧོ་སུ་ཁ་ཆེ། ། ཨ་ཧོ་མ་ཧཱ་སུ་ཁ་ཧོཿ ཞེས་བརྗོད།
ཡང་ཕྱག་གསུམ་དང་པད་ཀོར་བྱས་ལ། འདི་ནི་ཆོས་རྣམས་བཟང་པོར་ལྟོས། ། འདུས་པ་ལ་ནི་ཐེ་ཚོམ་མེད། ། བྲམ་ཟེ་གདོལ་པ་ཁྱི་དང་ཕག ། རང་བཞིན་གཅིག་ཏུ་རོལ་དུ་གསོལ། ། ཅེས་པའི་ལན་དུ། བདེ་གཤེགས་ཆོས་ལ་རིན་ཐང་མེད། ། འདོད་ཆགས་ལ་སོགས་དྲི་མ་བྲལ། ། གཟུང་དང་འཛིན་པ་རྣམ་སྤངས་པ། ། དེ་བཞིན་ཉིད་ལ་གུས་ཕྱག་འཚལ། །
ཨ་ཧོཿམ་ཧཱ་སུ་ཁ་ཧོཿ ཞེས་བརྗོད། དེ་ནས་ལས་ཀྱི་རྡོ་རྗེས་ལག་པ་གཉིས་པདྨའི་ཕྱག་རྒྱ་ལས་སྲིན་ལག་གཡས་ཀྱིས་སྟེང་གི་བ་ལ་འཛིན་པས་རྡོ་རྗེ་སློབ་དཔོན་ནས་རིམ་བཞིན་མ་ད་ན་འགྲིམ་ཚར་བ་དང༌། ཚོགས་ཀྱི་རྫས་རྣམས་མ་ཚང་བ་མེད་པ་སློབ་དཔོན་ལ་ཉིས་འགྱུར་སོགས་དཔོན་སློབ་ཐམས་ཅད་ལ་ལག་པ་གཉིས་ཀས་འབུལ་ཞིང་ལེན་པ་པོས་ཀྱང་ལག་པ་གཉིས་ཀས་པད་ཀོར་གྱིས་བླང་བར་བྱ། ཨ་ཧོཿམ་ཧཱ་སུ་ཁ་ཧོཿ ཞེས་བརྗོད་ཅིང་བླང་དགོས་ཏེ། ཧེ་བཛྲ་ལས། པདྨའི་ལག་པས་བླང་བ་དང༌། ། དེ་ཉིད་ཀྱིས་ནི་ལག་པས་འབུལ། ། ཞེས་གསུངས་པའི་ཕྱིར།
དེ་ནས་ཐམས་ཅད་ལ་ཕུལ་ཟིན་པ་དང༌། ས་རྗེན་ལ་མི་འཇོག་ཅིང་སློབ་དཔོན་གྱིས། ཐམས་ཅད་ཚོགས་ལ་རོལ་བར་ཞུ། ཞེས་བརྗོད།། ༈ །རྗེ་བཙུན་རྡོ་རྗེ་རྣལ་འབྱོར་མའི་ཚོགས་ཀྱི་མཆོད་པའི་རྡོ་རྗེའི་གླུ་བདེ་ཆེན་རྟག་པ་དམ་པའི་སྤྲིན་གྱི་རོལ་མོ་ཞེས་བྱ་བ།། ༈ ། འོད་གསལ་རྣམ་ཀུན་མཆོག་ལྡན་ཡེ་ཤེས་ཀྱི་རོལ་མོ། ། ཟུང་འཇུག་དངས་མའི་གཟུགས་སྐུར་མངོན་གསུམ་དུ་ཤར་བ། ། དྲན་པས་སྙིང་གི་གདུང་སེལ་དཔལ་ལྡན་གྱི་བླ་མས། ། བདེ་སྟོང་ཡེ་ཤེས་སྐྱེ་བར་བྱིན་གྱིས་རང་རློབས་ཤིག ། ཨེ་དབྱིངས་ཤིན་ཏུ་རྣམ་དག་སྤྲོས་བྲལ་གྱི་གནས་ལུགས། །
བྃ་ཡིག་བཅུ་དྲུག་དགའ་མའི་མཚན་དཔེ་རུ་བཞེངས་པའི། ། ལྷན་སྐྱེས་མཁའ་ལ་སྤྱོད་པ་རྣལ་འབྱོར་གྱི་དབང་མོས། ། རླུང་སེམས་དབུ་མར་ཐིམ་པའི་དངོས་གྲུབ་ཞིག་སྩོལ་དང༌། ། ཡུལ་ཆེན་ཉི་ཤུ་རྩ་བཞིར་རང་བཞིན་གྱིས་སྣང་བའི། ། ཐབས་ཤེས་ཕྱག་རྒྱའི་གཟུགས་འཆང་དཔའ་བོ་དང་མཁའ་འགྲོ། ། ཞིང་སྐྱེས་ཕོ་ཉའི་ཚོགས་ཀྱི་འདུ་བ་ལ་བརྟན་ནས། ། བདེ་ཆེན་ཉམས་བརྒྱས་སྒེག་པའི་སྐལ་བཟང་ལ་སྦྱོར་ཞིག ། སྟོང་ཉིད་མཁའ་ལ་བྲིས་པའི་ཏིང་འཛིན་གྱི་ཉམས་འགྱུར། ། ངོ་མཚར་དབང་པོའི་གཞུ་བཞིན་སྣ་ཚོགས་སུ་འཆར་བའི། ། སྔགས་སྐྱེས་རྡོ་རྗེ་བཙུན་མོའི་བསམ་གཏན་གྱི་དགའ་མ། །
ཅིར་སྣང་བདེ་ཆེན་འདྲེན་པའི་སྐྱོ་གྲོགས་ལ་ཕེབས་དང༌། ། རྨད་བྱུང་རྡོ་རྗེ་ཐེག་པའི་ལམ་བཟང་གི་མཐར་ཐུག ། རྣལ་འབྱོར་གསང་མཐའི་བདུད་རྩིའི་དགའ་སྟོན་ལ་སྤྱོད་པས། ། བརྟན་གཡོའི་ཚུལ་དུ་སྣང་བའི་ཐ་མལ་གྱི་དངོས་ཀུན། ། ཧེ་རུ་ཀ་དཔལ་འགྲུབ་པའི་སྨོན་ལམ་ཞིག་ཞུའོ། ། ཞེས་པའང་འཇམ་མགོན་བླ་མ་རིན་པོ་ཆེ་ངག་གི་དབང་ཕྱུག་བྱམས་པ་ཕུན་ཚོགས་དཔལ་བཟང་པོས་འདི་ལྟར་བྲིས་ཞེས་རྡོ་རྗེའི་བཀའ་སྩལ་སྤྱི་བོར་མཆོད་དེ། བྱ་བྲལ་བ་ཀུན་ཏུ་རྒྱུ་མཉྫུ་གྷོ་ཥས་གསོལ་བ་བཏབ་པ་སིདྡྷི་རསྟུ།། འདི་དག་གི་སྐབས་སུ་སྣོད་དང་མི་ལྡན་པའི་སྐྱེ་བོས་དབེན་པར་བྱས་ལ། དཔོན་སློབ་ཐམས་ཅད་ཀྱིས་གཙང་སྨེའི་རྣམ་རྟོག་མི་བྱ་བར་སྙིང་གའི་བྃ་ཡིག་སངས་རྒྱས་ཐམས་ཅད་འདུས་པའི་ངོ་བོར་མཆོད་བའི་བསམ་པས་རྫས་ཐམས་ཅད་ཚིམ་པར་ལོངས་སྤྱོད། ཁྱད་པར་དགེ་སློང་རྡོ་རྗེ་འཛིན་པ་ལྟ་བུའི་སྡོམ་པ་འོག་མའི་བཅས་པ་བསྲུང་བའི་བསམ་པས་མ་ད་ན་དང་ཕྱི་དྲོའི་ཁ་ཟས་སྤོང་སེམས་ཀྱིས་ཚོགས་རྫས་ཁྱད་དུ་བསད་ན་རྩ་ལྟུང་དུ་འགྱུར་ཏེ།
དམ་ཚིག་རྫས་ནི་ཇི་བཞིན་རྙེད། ། མི་བསྟེན་པ་ནི་བཅུ་གསུམ་པ། ། ཞེས་གསུངས་པའི་ཕྱིར་རོ། ། ཚོགས་ཀྱི་དུས་ཐམས་ཅད་དུ་རྩོད་པ་དང་ཁ་ཤག་འགྱེད་པ་སོགས་མི་བྱ་བར་ཆོས་ཀྱི་གླིང་བརྗོད་དང་རྡོ་རྗེའི་གླུ་གར་ལ་སོགས་པས་དུས་འདའ་བར་བྱའོ། ། དེ་ཡང་ཚོགས་ཀྱི་སྐབས་སུ་ཤ་ལ་བ་ལ་དང༌། ཆང་ལ་མ་ད་ན་ལ་སོགས་པའི་བརྡ་སྐད་བྱ་དགོས་ཏེ། ཧེ་བཛྲ་གྱི་རྒྱུད་ལས། གལ་ཏེ་སངས་རྒྱས་གསང་བའི་སྐད། ། མི་གསུང་ན་ནི་འགྲོངས་པར་འགྱུར། ། ཞེས་དང༌།
གསང་བའི་སྐད་ཀྱིས་མི་སྨྲ་བར། ། དེ་ཡི་དམ་ཚིག་ཉམས་པར་ནི། ། འགྱུར་བ་འདི་ལ་ཐེ་ཚོམ་མེད། ། ཅེས་གསུངས་པའི་ཕྱིར། དེ་ནས་ཐམས་ཅད་ཀྱིས་ཚིམས་པར་ལོངས་སྤྱོད་པའི་རྗེས་སུ།། ༈ །ལས་ཀྱི་རྡོ་རྗེས་སྣོད་གཅིག་ཏུ་མས་རིམ་གྱི་ཚོགས་ལྷག་བསྡུས་ལ། མཚན་མོ་ཡིན་ན་གྲིབ་གནོན་གྱི་གདོན་བསྲུང་བའི་ཕྱིར་དཔལ་འབར་དང་བཅས་རྡོ་རྗེ་སློབ་དཔོན་གྱི་མདུན་དུ་སྟེགས་ཀྱི་སྟེང་དུ་བཞག ཆུ་གཙང་དང་སློབ་དཔོན་གྱིས་ཆང་གི་ཁ་ཕྲུ་འབར་བའི་ཕྱག་རྒྱའི་བར་ནས་གཏོར་ཞིང༌། ཨོཾ་ཨཿཧཱུྃ་ གིས་བདུད་རྩིའི་རྒྱ་མཚོར་བྱིན་གྱིས་བརླབས་ལ། ཕཻཾ།
ཞེས་དང༌། ཨོཾ་ཁ་ཁ་ཁཱ་ཧི་ཁཱ་ཧི་ཨུ་ཙྪིཥྚ་བ་ལིཾ་ཏ་བྷཀྵ་སི་སྭཱ་ཧཱ། ཞེས་ལན་གསུམ་བརྗོད། འབྱུང་པོ་ལྷག་མ་ལ་དབང་བ་རྣམས་ལ་སྦྱིན་ནོ། ། ངོམས་ཤིང་ཚིམ་པའི་སྐལ་པ་དང་ལྡན་པར་གྱུར་ཅིག ཅེས་ཕྱི་རོལ་དུ་དོར། ཌཱ་དྲིལ་དང་རོལ་མོའི་སྒྲ་ཆེར་བྱ་ཞིང༌། བཀྲ་ཤིས་གང་ཞིག་ཆོས་ཀྱི་དབྱིངས་ལས་ལེགས་བྱུང་བའི། ། ཧེ་རུ་ཀ་དཔལ་འཇིགས་བྱེད་རྒྱལ་པོ་འབར་བའི་སྐུ། ། ཤེས་རབ་ཕག་མོའི་པདྨར་རྡོ་རྗེས་རོལ་མཛད་པའི། །
བདེན་པ་དེས་ཀྱང་བདེ་མཆོག་ལ་གནས་བཀྲ་ཤིས་ཤོག ། སེམས་ཅན་ཐམས་ཅད་བདེ་གྱུར་ཅིག ། སེམས་ཅན་ཐམས་ཅད་སྐྱོན་མེད་པར། གང་གི་ལམ་གྱིས་གྲོལ་འགྱུར་བ། ། དེས་ནི་སངས་རྒྱས་ཉིད་འཐོབ་ཤོག ། ཅེས་པས་བཀྲ་ཤིས་སྨོན་ལམ་བྱ། ཚོགས་མཆོད་འདི་ལ་ཕྱག་ལེན་རྒྱས་བསྡུས་སྣ་ཚོགས་ཡོད་ཀྱང་རྨོར་ཆེན་རྡོ་རྗེ་འཆང་གིས་མཛད་པ་འདིས་དོན་ཚང་ཞིང་འཇུག་བདེ་བར་ཡོད། གོང་གི་ཞུ་འབུལ་རྣམས་མ་བྱས་ཀྱང་ཆད་སྐྱོན་མེད་དོ།། ༈ །རྗེས་ཀྱི་ཆོ་ག་ནི། མཆོད་པ་རྣམས་ཁ་གསོས་ཤིང༌།
ཨོཾ་སུམྦྷ་ནི་སུམྦྷ་ཧཱུྃ་ཧཱུྃ་ཕཊ། ཨོཾ་གྲྀཧྞ་ ཞེས་སོགས་ནས་ བིདྱཱ་རཱ་ཛ་ཧཱུྃ་ཧཱུྃ་ཕཊ་ ཀྱིས་བསང༌། ཨོཾ་སྭ་བྷཱ་ཝ ས་སྦྱངས། སྟོང་པའི་ངང་ལས་ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ། དྲི་ཆབ། ཞལ་ཟས།
རོལ་མོ་ལ་སོགས་པ་དངས་ཤིང་ཐོགས་པ་མེད་པ་ནམ་མཁའི་མཐའ་དང་མཉམ་པར་གྱུར། ཨོཾ་བཛྲ་ཨརྒྷཾ་ཨཱཿཧཱུྃ། ཨོཾ་བཛྲ་པཱ་དྱཾ་ཨཱཿཧཱུྃ། སོགས་ནས། ཤབྡ་ཨཱཿཧཱུྃ་ གིས་བྱིན་གྱིས་རླབས་ལ། ཨོཾ་སརྦ་ཏ་ཐཱ་ག་ཏ་བཛྲ་ཡོ་གི་ནཱི་ས་པ་རི་ཝཱ་ར་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྃ། ཨོཾ་སརྦ་ཏ་ཐཱ་ག་ཏ་བཛྲ་ཡོ་གི་ནཱི་ས་པ་རི་ཝཱ་ར་པཱ་དྱཱཾ་པྲ་ཏཱིཙྪ་ ཞེས་སོགས་ནས་ ཤབྡ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྃ། ཨོཾ་བཛྲ་གྷཎྜེ་ར་ཎི་ཏ་ ཞེས་སོགས་ ཨཱཿཁཾ་སྭཱ་ཧཱ། ཞེས་རོལ་མོ་དང་བཅས་པས་མཆོད། ཨོཾ་སརྦ་ཏ་ཐཱ་ག་ཏ་བཛྲ་ཡོ་གི་ནཱི་ས་པ་རི་ཝཱ་ར་ཨོཾ་ཨཱཿཧཱུྃ་ གིས་ནང་མཆོད་འབུལ།
དཔལ་ལྡན་རྡོ་རྗེ་མཁའ་འགྲོ་མ། ། མཁའ་འགྲོ་མ་ཡི་འཁོར་ལོས་སྒྱུར། ། ཡེ་ཤེས་ལྔ་དང་སྐུ་གསུམ་བརྙེས། ། འགྲོ་བ་སྐྱོབ་ལ་ཕྱག་འཚལ་ལོ། ། ཇི་སྙེད་རྡོ་རྗེ་མཁའ་འགྲོ་མ། ། ཀུན་ཏུ་རྟོག་པའི་འཆིང་གཅོད་ཅིང༌། ། འཇིག་རྟེན་བྱ་བར་རབ་འཇུག་མ། ། དེ་སྙེད་རྣམས་ལ་ཕྱག་འཚལ་ལོ། ། རྗེ་བཙུན་རྡོ་རྗེ་རྣལ་འབྱོར་མས་བདག་དང་སེམས་ཅན་ཐམས་ཅད་དག་པ་མཁའ་སྤྱོད་དུ་འཁྲིད་པར་མཛད་དུ་གསོལ། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མ་ལུས་པ་སྩལ་དུ་གསོལ།
ཞེས་གསོལ་བ་བཏབ། ཨོཾ་བཛྲ་ཧེ་རུ་ཀ་ས་མ་ཡ་ ཞེས་སོགས་ནས་ ས་ཏྭ་ཨཱཿཧཱུྃ། ལན་གསུམ་བརྗོད་ཅིང༌། མ་འབྱོར་པ་དང་ཉམས་པ་དང༌། ། གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིད་སྩལ་བ། ། དེ་ཀུན་མགོན་པོས་བཟོད་པར་གསོལ། ། བདག་ཅག་ལས་དང་པོ་པའི་རྟེན་གྱི་གང་ཟག་ཏུ་གྱུར་པས་ཏིང་ངེ་འཛིན་མི་གསལ་བ་དང་བྱིང་བ་དང་རྒོད་པའི་དབང་དུ་གྱུར་པ་ཐམས་ཅད་དང་ཆོ་ག་ལྷག་པ་དང་ཆད་པར་གྱུར་པ་དང་མཆོད་པའི་ཡོ་བྱད་མ་འབྱོར་པ་དང་ཉམས་པ་དང་དཀྱིལ་འཁོར་སྒྲུབ་པ་ལ་སྐྱོན་དུ་གྱུར་པ་གང་ཡིན་པ་དེ་དག་ཐམས་ཅད་བཟོད་པར་གསོལ་ལོ། ། ཞེས་ལྷག་ཆད་ཁ་བསྐོང་བར་མཛད་དུ་གསོལ ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ།
ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་རྒྱལ་བ་རྣམས་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། བྱེ་བྲག་ཏུ་ཡང་སྐུ་གཟུགས་ཀྱི་རྟེན་འདི་རྣམས་ལ་བསྐྱེད་ཅིང་སྤྱན་དྲངས་པའི་ལྷ་ཚོགས་རྣམས་ཇི་སྲིད་འབྱུང་བ་བཞིའི་གནོད་པས་མ་ཞིག་གི་བར་དུ་བརྟན་པར་བཞུགས་སུ་གསོལ། བརྟན་པར་བཞུགས་ནས་བདག་དང་སེམས་ཅན་ཐམས་ཅད་ཀྱི་མགོན་དང་སྐྱབས་དང་དཔུང་གཉེན་དམ་པ་མཛད་དུ་གསོལ། ཨོཾ་སུ་པྲ་ཏིཥྛ་བཛྲཱ་ཡེ་སྭཱ་ཧཱ། ཞེས་བརྗོད་ཅིང་རྟེན་ལ་མེ་ཏོག་འཐོར་ཞིང་བརྟན་བཞུགས་བྱ། མཎྜལ་གྱི་ཡེ་ཤེས་པ་དང་བུམ་ནང་གི་ཡེ་ཤེས་པ་དང༌། རྟེན་མེད་པའི་གཏོར་མགྲོན་གྱི་ཡེ་ཤེས་པ་རྣམས། ཨོཾ་ཁྱེད་ཀྱིས་སེམས་ཅན་དོན་ཀུན་མཛོད། ། རྗེས་སུ་མཐུན་པའི་དངོས་གྲུབ་སྩོལ། ། སངས་རྒྱས་ཡུལ་དུ་གཤེགས་ནས་ཀྱང༌། །
སླར་ཡང་འབྱོན་པར་མཛད་དུ་གསོལ། ། བཛྲ་མུཿ ཡེ་ཤེས་པ་རང་བཞིན་གནས་སུ་གཤེགས། དམ་ཚིག་པ་རྣམས་ཛཿཧཱུྃ་བཾ་ཧོཿ བདག་ཉིད་ལ་གཉིས་སུ་མེད་པར་ཐིམ་པར་གྱུར། རང་གི་སྙིང་གའི་བྃ་ཡིག་སྔགས་ཕྲེང་དང་བཅས་པ་ལས་འོད་ཟེར་འཕྲོས་ཁམས་གསུམ་ཐམས་ཅད་ཁྱབ། གཟུགས་མེད་ཁམས་འོད་ཟེར་སྔོན་པོའི་རྣམ་པས་ལུས་ཀྱི་སྟོད་ཀྱི་ཆ་ལ་ཐིམ། གཟུགས་ཁམས་འོད་ཟེར་དམར་པོའི་རྣམ་པས་བར་གྱི་ཆ་ལ་ཐིམ། འདོད་ཁམས་འོད་ཟེར་དཀར་པོའི་རྣམ་པས་སྨད་ཀྱི་ཆ་ལ་ཐིམ། རང་ཡང་སྟོད་སྨད་ནས་རིམ་བཞིན་འོད་དུ་ཞུ་ནས་ཆོས་འབྱུང་ལ་ཐིམ།
དེ་ཟླ་བ་ལ། དེ་སྔགས་ཕྲེང་ལ། དེ་བྃ་གྱི་མགོ་བོ་ལ། དེ་ཟླ་ཚེས་ལ། དེ་ཐིག་ལེ་ལ། དེ་ནཱ་ད་ལ། དེ་ཇེ་ཕྲ་ཇེ་ཕྲ་མི་དམིགས་པར་གྱུར། རང་ཉིད་རྡོ་རྗེ་རྣལ་འབྱོར་མའི་སྐུར་ལམ་གྱིས་གསལ་བའི་གནས་རྣམས་སུ་ཟླ་བའི་དཀྱིལ་འཁོར་གྱི་སྟེང་དུ། ལྟེ་བར་ཨོཾ་བྃ་དམར་མོ་རྡོ་རྗེ་ཕག་མོ། སྙིང་གར་ཧྃ་ཡོཾ་སྔོན་མོ་གཤིན་རྗེ་མ།
ཁར་ཧྲིཾ་མོཾ་དཀར་མོ་རྨོངས་བྱེད་མ། དཔྲལ་བར་ཧྲིཾ་ཧྲིཾ་སེར་མོ་སྐྱོད་བྱེད་མ། སྤྱི་གཙུག་ཏུ་ཧཱུྃ་ཧཱུྃ་ལྗང་གུ་སྐྲག་བྱེད་མ། ཡན་ལག་ཐམས་ཅད་ལ་ཕཊ་ཕཊ་དུད་ཁ་ཙཎྜི་ཀཱའི་ངོ་བོར་གྱུར། ཅེས་བརྗོད། ཨོཾ་སུམྦྷ་ནི་སུམྦྷ་ཧཱུྃ་ཧཱུྃ་ཕཊ། ཨོཾ་གྲྀཧྞ་ ཞེས་སོགས་ནས། བིདྱཱ་རཱ་ཛ་ཧཱུྃ་ཧཱུྃ་ཕཊ། སྔགས་ཚར་གཉིས་ཕྱག་རྒྱ་དང་བཅས་པས་ཕྱོགས་གཡོན་བསྐོར། མཚམས་གཡས་བསྐོར་གྱིས་བསྲུང་བ་བྱ།།
༈ །ན་མོ་བཛྲ་ཙཎྜ་ལཱི་ཡི། མཁའ་སྤྱོད་ཞལ་བཟང་ལྟ་བའི་སྨོན་ལམ་བཞུགས་སོ།། ༄། །ན་མོ་བཛྲ་ཝཱ་རཱ་ཧྱཻ། མཐའ་ཡས་རྒྱལ་བའི་བདེ་སྟོང་ཟློས་གར་ནི། ། སྲིད་ཞིའི་མིག་འཕྲུལ་ཅིར་ཡང་སྣང་བ་ལས། ། དེང་འདིར་མཁའ་སྤྱོད་དཔལ་མོ་ཡིད་འོང་མ། ། སྙིང་ནས་དྲན་ནོ་འཁྱུད་པའི་རྩེ་དགས་སྐྱོངས། ། འོག་མིན་གནས་ན་ལྷན་སྐྱེས་རྒྱལ་ཡུམ་མ། ། ཉེར་བཞིའི་ཡུལ་ན་ཞིང་སྐྱེས་ཌཱ་ཀི་མ། ། ནོར་འཛིན་ཁྱབ་པར་ཀརྨ་མུ་དྲ་མ། །
རྣལ་འབྱོར་བདག་གི་སྐྱབས་མགོན་རྗེ་བཙུན་མ། ། ཁྱོད་ནི་སེམས་ཉིད་སྟོང་པའི་རང་རྩལ་ཏེ། ། རྡོ་རྗེའི་གྲོང་ན་ཨེ་དབྱིངས་བྃ་གྱི་དངོས། ། སྒྱུ་མའི་གླིང་ན་འཇིགས་རུང་སྲིན་མོ་དང༌། ། འཛུམ་དཀར་གཡོ་བའི་ལང་ཚོ་གསལ་བར་སྟོན། ། ད་ནི་བདག་གིས་ཇི་ལྟར་བཙལ་གྱུར་ཀྱང༌། ། བདེན་པར་གྲུབ་པའི་ངེས་པ་མ་རྙེད་ནས། ། སྤྲོས་པས་དུབ་པའི་སེམས་ཀྱི་སྐྱེས་བུ་དེ། ། བརྗོད་བྲལ་ནགས་ཀྱི་ཁང་བུར་ངལ་གསོ་བསྟེན། ། ཨེ་མ་ད་ནི་ཌཱ་ཀི་དབྱིངས་ནས་བཞེངས། །
ཧེ་རུ་ཀ་དཔལ་རྒྱུད་ཀྱི་རྒྱལ་པོ་ལས། ། རྡོ་རྗེ་བཙུན་མོའི་ཉེ་བའི་སྙིང་པོ་མཆོག ། བཀླགས་པས་འགྲུབ་ཅེས་གསུང་བའི་བདེན་པས་སྐྱོངས། ། ཨོ་ཌཱི་ཡ་ནའི་བས་མཐའི་ནགས་ཁྲོད་དུ། ། གྲུབ་པའི་དབང་ཕྱུག་རྡོ་རྗེ་དྲིལ་བུ་པ། ། འཁྱུད་དང་ཙུམ་པའི་བདེ་བས་རྗེས་བསྐྱོང་ནས། ། མཁའ་སྤྱོད་གནས་སུ་ཁྲིད་བཞིན་བདག་ཀྱང་སྐྱོངས། ། གངྒཱའི་གླིང་དུ་རྗེ་བཙུན་ཀུ་སཱ་ལི། ། མངོན་སུམ་ནམ་མཁའི་དབྱིངས་སུ་ཁྲིད་པ་དང༌། ། དཔལ་ལྡན་ནཱ་རོ་ཏཱ་པ་རྗེ་བཟུང་ལྟར། །
བདག་ཀྱང་མཁའ་སྤྱོད་དགའ་མའི་གྲོང་དུ་ཁྲིད། ། རྩ་བརྒྱུད་བླ་མ་རྣམས་ཀྱི་ཐུགས་རྗེ་དང༌། ། རྒྱུད་ཆེན་གསང་མཐའི་ཟབ་ལམ་མྱུར་ཆེད་དང༌། ། རྣལ་འབྱོར་བདག་གི་ལྷག་བསམ་དག་པའི་མཐུས། ། མཁའ་སྤྱོད་དགའ་མའི་འཛུམ་ཞལ་མྱུར་མཐོང་ཤོག ། ཅེས་པའང་ཐོལ་བྱུང་དུ་སྨྲས་སོ། ། ཞེས་ཚར་ཆེན་རྡོ་རྗེ་འཆང་གིས་མཛད་པའོ། ། ལྷ་མོ་ཚད་མ་དམ་ཚིག་ཚད་མ་དང༌། ། དེས་གསུངས་ཚིག་ཀྱང་ཚད་མའི་མཆོག་ཡིན་པས། ། བདེན་པ་དེ་དག་གིས་ནི་བདག་ཅག་རྣམས། །
རྟག་ཏུ་རྗེས་སུ་འཛིན་པའི་རྒྱུར་གྱུར་ཅིག ། འཆི་ཚེ་མགོན་དང་དཔའ་བོ་མ་ཚོགས་ཀྱིས། ། མེ་ཏོག་གདུགས་དང་རྒྱལ་མཚན་ཐོགས་ནས་སུ། ། རོལ་མོ་གླུ་དབྱངས་སྒྲ་སྙན་སོགས་མཆོད་ཅིང༌། ། མཁའ་ལ་སྤྱོད་པའི་གནས་སུ་འཁྲིད་པར་ཤོག ། ཅེས་སྨོན་ལམ་བཏབ། དེ་ནས་བཀྲ་ཤིས་ནི། ཕུན་ཚོགས་དགེ་ལེགས་ཀུན་གྱི་དཔལ་མངའ་བ། ། རྡོ་རྗེ་འཆང་ཆེན་པཎ་ཆེན་ནཱ་རོ་སོགས། ། དཔལ་ལྡན་བླ་མ་དམ་པའི་ཚོགས་རྣམས་ཀྱི། །
བྱིན་རླབས་མྱུར་དུ་འཇུག་པའི་བཀྲ་ཤིས་ཤོག ། རྒྱལ་བའི་ཡུམ་མཆོག་ཤེས་རབ་ཕ་རོལ་ཕྱིན། ། རང་བཞིན་འོད་གསལ་གདོད་ནས་སྤྲོས་དང་བྲལ། ། བརྟན་གཡོའི་དངོས་ཀུན་སྤྲོ་དང་སྡུད་མཛད་མ། ། མཁའ་སྤྱོད་ཆོས་ཀྱི་སྐུ་ཡི་བཀྲ་ཤིས་ཤོག ། མཚན་དཔེའི་དཔལ་འབར་རབ་མཛེས་བརྗིད་པའི་སྐུ། ། དྲུག་ཅུའི་དབྱངས་ལྡན་ཐེག་མཆོག་སྒྲོགས་པའི་གསུང༌། ། ཡེ་ཤེས་ལྔ་ལྡན་བདེ་གསལ་མི་རྟོག་ཐུགས། ། ལྷན་སྐྱེས་ལོངས་སྤྱོད་རྫོགས་སྐུའི་བཀྲ་ཤིས་ཤོག ། སྣ་ཚོགས་ཞིང་དུ་སྣ་ཚོགས་གཟུགས་སྐུ་ཡིས། །
སྣ་ཚོགས་ཐབས་ཀྱིས་སྣ་ཚོགས་གདུལ་བྱའི་དོན། ། སྣ་ཚོགས་བསམ་པ་ཇི་བཞིན་སྒྲུབ་མཛད་མ། ། ཞིང་སྐྱེས་སྤྲུལ་པའི་སྐུ་ཡི་བཀྲ་ཤིས་ཤོག ། པདྨ་རཱ་གའི་མདོག་མཚུངས་རྗེ་བཙུན་མ། ། འཛུམ་ཁྲོའི་ཉམས་ལྡན་ཞལ་གཅིག་ཕྱག་གཉིས་ཀྱིས། ། གྲི་ཐོད་ལེགས་འཛིན་ཞབས་ཟུང་བརྐྱང་བསྐུམ་ཚུལ། ། ཐུགས་སྐྱེས་མཁའ་སྤྱོད་མཆོག་གི་བཀྲ་ཤིས་ཤོག ། གང་གི་རྣམ་འཕྲུལ་གྲངས་མེད་བྱེ་བ་ཕྲག ། སྟོང་ཕྲག་བདུན་ཅུ་རྩ་གཉིས་ཚོགས་རྣམས་ཀྱིས། ། སྒྲུབ་པ་པོ་ཡི་བར་ཆད་ཀུན་སེལ་ཞིང༌། །
འདོད་དོན་དངོས་གྲུབ་སྩོལ་བའི་བཀྲ་ཤིས་ཤོག ། ཅེས་ཆོས་རྗེ་བྱམས་པ་ཆོས་ལེགས་པས་མཛད་པའི་བཀྲ་ཤིས་ཀྱི་ཚིགས་སུ་བཅད་པ་འདིས་མཚོན་བཀྲ་ཤིས་རྒྱས་པར་བརྗོད་དོ། ། དེ་ལྟར་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་མངོན་དཀྱིལ་ལས་དང་པོ་རྣམས་ཀྱི་ཚེས་བཅུ་སོགས་ཀྱི་སྐབས་སུ་ཉེ་བར་མཁོ་བ་ངག་འདོན་ལག་ལེན་ནག་པོ་འགྲོ་ཤེས་ཀྱི་ཚུལ་དུ་བཀོད་པ་འདི་ནི། རྡོ་རྗེ་རྣལ་འབྱོར་མ་ཐམས་ཅད་ཀྱི་རྩ་བ་ལྟ་བུ། ཕག་མོ་ཞལ་གཉིས་མའི་དཀྱིལ་ཆོག་རྗེ་བཙུན་ཆེན་པོས་མཛད་པ་ལ་གཙོ་བོར་བསྟེན། འཕགས་པ་རིན་པོ་ཆེའི་བདག་འཇུག རྡོ་རྗེ་འཆང་ཆེན་པོའི་གསུང་སྒྲོས། ཆོས་རྗེ་སངས་རྒྱས་དཔལ་བཟང་པོའི་སྒྲུབ་དཀྱིལ་ལས་བྱུང་བ་ལྟར། བླ་མའི་གསུང་གི་བདུད་རྩིས་ཀྱང་ཁ་བརྒྱན་ནས། རྗེ་བཙུན་རྡོ་རྗེ་འཆང་རྡོ་རིངས་ཀུན་སྤང་བ་ཆེན་པོའི་ཞབས་ཀྱི་པདྨོ་སྤྱི་བོས་མཆོད་པའི་རྣལ་འབྱོར་པ་བློ་གསལ་གྱིས་འོ་ཡུག་གྲུབ་པའི་གནས་ཀྱི་གཙུག་ལག་ཁང་དུ་བཀོད་པ་འདིས་ཀྱང་བསྟན་པ་རིན་པོ་ཆེ་ཕྱོགས་དུས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག
ཡི་གེ་པ་ནི་རྗེ་བཙུན་བླ་མ་དམ་པ་ཉིད་ཀྱི་དྲན་དུ་གྱུར་པའི་བཙུན་པ་མཁྱེན་བརྩེའི་དབང་ཕྱུག་གིས་བགྱིས་པའོ། ། ཞེས་པའི་སྒྲུབ་དཀྱིལ་ལ་སོགས་ཁོང་རྣམས་དང་མཆོད་ཕྲེང་ཚོགས་མཆོད་སོགས་ཆོ་གའི་ཡན་ལག་ཕྲ་མོ་ཚུན་ལས་དང་པོ་པའི་གང་ཟག་སྒྲུབ་པ་ལ་མོས་པ་རྣམས་ཚིག་འདོན་བདེ་ཆེད་དང༌། དཔེ་མང་དུ་ཚོལ་བ་དང༌། ཐེ་ཚོམ་གྱི་ངལ་བ་མི་དགོས་ཤིང་ཕྱག་ལེན་གོ་བ་མི་འཁྲུག་པའི་ཆེད་དུ་ཁ་བསྐང༌། ལྷན་ཐབས་དཀྱུས་སུ་བཅུག་པའི་ནག་འགྲོས་བཀླག་ཆོག་གསལ་བའི་མེ་ལོང་འདི་དུས་གསུམ་རྒྱལ་བའི་གསང་གསུམ་གཅིག་ཏུ་འདུས་པའི་ངོ་བོ། རྨོར་ཆེན་ཆོས་ཀྱི་རྒྱལ་པོ་རྡོ་རྗེ་འཆང་གི་ཞབས་རྡུལ་སྤྱི་བོས་མཆོད་པའི་བཀའ་འབངས་ལྷ་རིགས་འ་ཞའི་རིགས་ཀྱི་རྣལ་འབྱོར་པ་སློབ་བཤད་འཛིན་པ། ངག་དབང་ཀུན་དགའ་ལེགས་པའི་འབྱུང་གནས་ཀྱིས་གཙང་སྟོད་སྨན་ཐང་གི་ལྕམ་ཡུམ་བློ་གསལ་ཀུན་དགའ་ཆོས་ཀྱི་སྒྲོན་མའི་གཟིགས་དཔེ་དང༌། གཞན་ཡང་ལམ་འདིར་དད་བརྩོན་ལྡན་པ་རྣམས་ལ་ཕན་པའི་བློས་འདར་བསམ་འགྲུབ་ཀྱི་གཟིམ་ཆུང་དགའ་ལྡན་ཡང་རྩེར་དག་པར་བསྒྲིག་པའི་ཡི་གེ་པ་ནི་རིག་པ་འཛིན་པ་རྣམ་རྒྱལ་འགྱུར་མེད་ཀྱིས་དད་གུས་རྩེ་གཅིག་པའི་སྒོ་ནས་ལེགས་པར་གྲུབ་ཅིང༌།

རྒྱས་པར་འདོད་ན་དཔེ་འདིའི་སྟོད་དུ་བརྒྱུད་འདེབས་སྐབས། ངོར་ཆེན་རྡོ་རྗེ་འཆང་གིས་མཛད་པའི་བརྒྱུད་འདེབས་དང༌། མཁའ་སྤྱོད་ཞིང་བཀོད་ཀྱི་གསོལ་འདེབས་རྗེ་བླ་མ་རྨོར་ཆེན་རྡོ་རྗེ་འཆང་གིས་མཛད་པ། མདུན་བསྐྱེད་བསྟོད་པ་དཀྱུས་དང་རེས་མོས་བྱས་ན་ཕན་ཡོན་ཆེ་ཞིང༌། ཚོགས་པ་མང་ན་མཎྜལ་ཞུ་འབུལ་རྒྱས་པ་དང༌། གཏོར་བསྔོའི་དུས་མགོན་པོ་ཆེ་ཆུང་གི་གཏོར་བསྔོ་བསྐང་གསོ་སོགས་རྒྱས་པ་བྱེད་འདོད་ནའང་བསྣན་ཆོག་ཅིང་གཞན་མ་གང་ཡང་བསྣན་མི་དགོས་ཤིང༌། བསྡུས་པ་བྱ་འདོད་ན་མཁའ་སྤྱོད་སྒྲུབ་པའི་ཉེ་ལམ་ནང་གསལ་སོར་བཞག་གིས་འཐུས་པས་ཕྱིན་ཆད་འདི་འབྲི་བ་རྣམས་ཀྱི་གོང་གསལ་དེ་ལས་གཞན་པའི་འབྲི་བསྣན་དང༌། མགྱོགས་ཁྱད་སླ་ཆོས་ཤེས་རློམས་མ་མཛད་ཅིག དཔེ་འདི་ཞིང་སྐྱོང་དུར་ཁྲོད་བདག་པོ་ཡབ་ཡུམ་ཤ་ཟ་མཁའ་འགྲོ་ཡེ་ཤེས་ཀྱི་སྤྱན་ལྡན་རྣམས་ལ་བཅོལ་ལོ། ། གཉེར་རོ། ། གཏད་དོ། །
ཚུལ་བཞིན་སྒྲུབ་པ་རྣམས་ཀྱི་ཚེ་དཔལ་བསོད་ནམས་དབང་ཕྱུག་བསྐྱེད་ཅིང་བསམ་དོན་ཆོས་བཞིན་འགྲུབ་པ་དང༌། མཁའ་སྤྱོད་ཀྱི་དངོས་གྲུབ་མྱུར་དུ་འགྲུབ་པའི་སྡོང་གྲོགས་གཡེལ་མེད་མཛད་དུ་གསོལ་ཞིང༌། འདི་དར་ཞིང་རྒྱས་ལ་ཡུན་རིང་དུ་གནས་པར་མཛད་དུ་གསོལ། ། ཨི་དཾ་ཤཱ་ས་ན་སརྦ་ས་ཏྭ་ཧི་ཏོ་བྷ་ཝནྟུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
