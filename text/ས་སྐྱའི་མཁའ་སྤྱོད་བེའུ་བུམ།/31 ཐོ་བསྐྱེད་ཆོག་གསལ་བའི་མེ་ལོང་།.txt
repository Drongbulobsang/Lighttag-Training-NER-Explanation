ས་སྐྱའི་མཁའ་སྤྱོད་བེའུ་བུམ།
པོད ༣༡
ཐོ་བསྐྱེད་ཆོག་གསལ་བའི་མེ་ལོང་།
༼ཨཱཿ༽ ༄༅། །ཐོ་བསྐྱེད་ཆོག་གསལ་བའི་མེ་ལོང་བཞུགས་སོ།། ༈ །ཨོཾ་སྭ་སྟི། མཚམས་ལ་སོགས་པའི་དུས་སུ་ཐོ་བསྐྱེད་ཆོག་བྱེད་པར་འདོད་པས། སྒྲུབ་ཁང་གི་ཕྱི་སྒོའི་མདུན་ཇི་ལྟར་རིགས་པར་ཐོ་བརྟན་པར་བཙུགས། ས་དཀར་བྲན། དར་ལྕོག་ཆུང་ངུ་ཞིག་ཀྱང་བཙུགས། དེའི་མདུན་དུ་ཆུ་གཉིས་སྔོན་འགྲོའི་ཉེར་སྤྱོད་དང༌། འབུལ་གཏོར་མཐེབ་ཀྱུ་བཞིས་བསྐོར་བ་ཞིག་ཀྱང་བཤམ་མོ། ། དེ་ནས་ཕྱི་དྲོའི་དུས་ལ་བབས་ན་ཕྱི་མཚམས་ལེགས་པར་བཅད།
རང་ཉིད་རྡོར་དྲིལ་དང་བཅས་ཐོའི་མདུན་དུ་འཁོད་ལ་ཐོ་ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཐོ་དང་དབྱེར་མེད་པའི་རྒྱལ་པོ་ཆེན་པོ་ཡུལ་འཁོར་སྲུང་དཀར་པོ་པི་ཝཾ་འཛིན་པ། འཕགས་སྐྱེས་པོ་སྔོན་པོ་རལ་གྲི་འཛིན་པ། མིག་མི་བཟང་དམར་པོ་གཡས་སྦྲུལ་ཞགས་གཡོན་མཆོད་རྟེན་འཛིན་པ། རྣམ་ཐོས་སྲས་སེར་པོ་གཡས་རྒྱལ་མཚན་གཡོན་ནེའུ་ལེ་འཛིན་པ། རྒྱལ་པོ་ཆེན་པོ་བཞི་ཀའང་དབུ་ལ་རིན་པོ་ཆེའི་པྲོག་ཞུ་དང༌། སྐུ་ལ་རིན་པོ་ཆེ་སྣ་ཚོགས་ཀྱིས་བརྒྱན་པ། ཞབས་ལ་སག་ཏིའི་ལྷྭམ་འབོག་གསོལ་བ། དར་སྣ་ཚོགས་ཀྱི་ཅོད་པན་དང་ན་བཟས་ཀླུབས་པ།
འཁོར་བསམ་གྱིས་མི་ཁྱབ་པ་དང་བཅས་པས་སྒྲུབ་ཁང་གི་ཕྱོགས་མཚམས་ཀུན་ཁྱབ་པས་སྒྲུབ་པ་པོའི་བར་ཆད་སྲུང་བ། དེ་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཧཱུྃ་ལས་འོད་ཟེར་འཕྲོས་པས་རི་རབ་ཆེན་པོའི་བང་རིམ་ནས་རྒྱལ་པོ་ཆེན་པོ་སྡེ་བཞི་ལ་འཁོར་བསམ་གྱིས་མི་ཁྱབ་པས་བསྐོར་བ་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ ཐོ་ལ་གཉིས་སུ་མེད་པར་ཐིམ། གཏོར་མ་བསངས་སྦྱངས་སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བར་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ། ལན་གསུམ་གྱིས་བྱིན་གྱིས་བརླབས།
ཨོཾ་དྷྲྀཥྚ་རཥྚ་ཡེ། བཻ་རུ་དྷཱ་ཀ་ཡེ། བི་རུ་བཱཀྵ་ཡེ། བཻ་ཤྲཱ་ཝ་ཎ་ཡེ་ས་པ་རི་ཝཱ་ར་ཨི་དཾ་བ་ལིཾ་ཏ་ཁ་ཁ་ཁཱ་ཧི། ལན་གསུམ་གྱིས་ཕུལ། ཨོཾ་ཙ་ཏུར་མ་ཧཱ་ར་ཛ་ས་པ་རི་ཝཱ་ར་ཨརྒྷཾ། པ་དྱཾ། པུཥྤེ། དྷཱུ་པེ། ཨ་ལོ་ཀེ།
གནྡྷེ། ནཻ་ཝེ་དྱེ། ཤབྡ་ཨཱཿཧཱུྃ། རི་རབ་ཆེན་པོའི་ཕྱོགས་བཞི་ནས། ། ཞི་རྒྱས་དབང་དྲག་ཕྲིན་ལས་ཀྱི། ། ལས་རྣམས་ཐམས་ཅད་སྒྲུབ་མཛད་པའི། ། རྒྱལ་ཆེན་བཞི་ལ་ཕྱག་འཚལ་བསྟོད། ། རྒྱལ་པོ་ཆེན་པོ་བཞི་འཁོར་དང་བཅས་པ་ཁྱེད་རྣམས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ་སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕང་བསྟོད། དགེ་འདུན་གྱི་སྡེ་སྐྱོངས།
ཁྱད་པར་དུ་ཡང་བདག་གི་བསྙེན་མཚམས་འདི་མ་གྲོལ་གྱི་བར་དུ་ཕྱིའི་བར་ཆད་ནང་དུ་མི་གཏོང་ཞིང༌། ནང་གི་དངོས་གྲུབ་ཕྱིར་མི་གཏོང་བའི་ཕྲིན་ལས་དང་སྡོང་གྲོགས་རྒྱ་ཆེན་པོ་མཛད་དུ་གསོལ། ཅེས་བརྗོད། ཡིག་བརྒྱ་ལན་གསུམ། མ་འབྱོར་པ་དང༌། སོགས་ཀྱིས་ནོངས་པ་བཟོད་པར་གསོལ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་བརྟན་པར་བཞུགས་སུ་གསོལ། བྱེ་བྲག་ཏུ་ཡང་ཐོ་འདི་ཉིད་ལ་བསྐྱེད་ཅིང་སྤྱན་དྲངས་པའི་རྒྱལ་པོ་ཆེན་པོ་སྡེ་བཞི་འཁོར་དང་བཅས་པ་ཁྱེད་རྣམས་བདག་གི་མཚམས་མ་གྲོལ་གྱི་བར་དུ་ཐོ་འདི་ཉིད་ལ་བརྟན་པར་བཞུགས་སུ་གསོལ། བརྟན་པར་བཞུགས་ནས་ཀྱང༌།
ཕྱི་ཡི་བར་ཆད་ནང་དུ་མི་གཏོང་བ་དང༌། ནང་གི་དངོས་གྲུབ་ཕྱིར་མི་གཏོང་ཞིང༌། མཆོག་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། ཞེས་བརྗོད་ཅིང་མེ་ཏོག་གཏོར། བཀྲ་ཤིས་ཀྱི་ཚིག་བཅད་ཅི་རིགས་བརྗོད་པར་བྱའོ། ། དེ་ནས་མཚམས་གྲོལ་བའི་ཚེ། སྔར་བཞིན་མཆོད་པ་བཤམས་ལ། ཨོཾ་ཙ་ཏུར་མ་ཧཱ་རཱ་ཛ་ས་པ་རི་ཝཱ་ར་ཨརྒྷཾ་ནས། ཤབྡའི་བར་དང༌།
སྔར་བཞིན་བསྟོད། རྒྱལ་པོ་ཆེན་པོ་བཞི་འཁོར་དང་བཅས་པ་ཁྱེད་རྣམས་ཀྱིས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། བཛྲ་མུ། ཡེ་ཤེས་པ་གཤེགས། དམ་ཚིག་པ་རང་ལ་ཐིམ་པར་གྱུར། ཅེས་བསྔོ་སྨོན་བཀྲ་ཤིས་བྱའོ། ། དེ་རྗེས་ཐོ་གཙང་སར་བསྡུས་ལ་བཞག་གོ ། འདིར་མཁས་རློམས་འདྲའི་བསྙེན་ཡིག་ཏུ། མཚམས་འཇུག་ཁར་ཐོ་བསྐྱེད་ཆོག་དང་ཆ་གསུམ་སོགས། གཞན་ལུགས་དང་འདྲེས་པ་ཡིན་གྱི།
རང་ལུགས་ལ་མ་གསུངས་པས་མི་དགོས་གསུང་བ་ཡོད་ཀྱང༌། གླེགས་བམ་མེ་འབར་མའི་མལ་ལོའི་སྒྲུབ་ཡིག་ཆེན་མོ་དང༌། རྗེ་ས་སྐྱ་པས་མཛད་པའི་སྦགས་སྒྲུབ་ཀྱི་ཡི་གེ་ཞལ་གྱི་གླེགས་བམ་གྱི་སྒྲུབ་ཡིག་སོགས་སུ་གསལ་བར་གསུངས་པར་མ་ཐོས་པར་ཟད་དོ། ། ཞེས་པ་འདི་བྱམས་པ་ངག་དབང་རྣམ་རྒྱལ་གྱིས་མཛད་པའི་གསལ་བྱེད་དུ་བྱ་བྲལ་བ་ཀུན་དགའ་ལྷུན་གྲུབ་ཀྱིས་གྲོ་ཤུར་ཤིང་མང་དགོན་དུ་བྲིས་པའོ།། ༈ །འདའ་ཁ་མའི་ཟིན་དྲིས་གསལ་བར་བཀོད་པ་བཞུགས་སོ།། ༈ །སྭ་སྟི། མཆོག་གསུམ་འགྲོ་བའི་བླ་མ་ལ་བཏུད་ནས། ། ལྔ་པའི་ལམ་དུ་བགྲོད་པའི་ལུས་ཅན་ལ། ། མ་བསྒོམ་སངས་རྒྱས་ལག་བཅང་སྤྲོད་པའི་ཐབས། ། འཁྲུལ་བྲལ་དམ་པའི་གསུང་བཞིན་བཤད་པར་བྱ།
འོ། འཇིག་རྟེན་འདི་ནས་ཕ་རོལ་ཏུ་ཚེ་ལས་འདས་པ་ཆེ་གེ་མོ་ཞེས་བྱ་བ་ཁྱོད་སྔ་མའི་རྟེན་བོར། ཕྱི་མའི་ལུས་རྟེན་མ་རྙེད་པར་ད་ལྟ་སྲིད་པ་བར་དོ་ན་གནས་པའི་སྐབས་ཡིན་ཞིང༌། དེའང་ཁྱེད་རང་དང་པོར་བེམ་རིག་བྲལ་བའི་དུས་ས་ཆུ་ལ་ཐིམ་པའི་རྟགས་ལྟེ་བ་སྤྲུལ་པའི་འཁོར་ལོ་ཞིག་པ་ལ་བརྟེན་ནས་ཕྱི་རྟགས་ལག་པ་གང་ས་ལ་རེག་ཅིང༌། ལག་པས་འཐུང་སྣོད་མི་ཐེག ནང་རྟགས་སུ་དུ་བ་ལྟ་བུའི་ཉམས་འཆར། ཆུ་མེ་ལ་ཐིམ་ཞིང་སྙིང་ཁ་ཆོས་ཀྱི་འཁོར་ལོ་ཞིག་པ་ལ་བརྟེན་ནས་ཕྱི་རྟགས་སུ་སྐོམ་དད་ཆེ་ཞིང༌། ནང་རྟགས་སུ་སྨིག་རྒྱུ་ལྟ་བུའི་ཉམས་འཆར། མེ་རླུང་ལ་ཐིམ་ཞིང་མགྲིན་པ་ལོངས་སྤྱོད་ཀྱི་འཁོར་ལོ་ཞིག་པ་ལ་བརྟེན་ནས་ཕྱི་རྟགས་ལུས་ཀྱི་དྲོད་རྣམས་མཐའ་ནས་སྡུད་ཅིང༌། ནང་རྟགས་སྲིན་བུ་མེ་ཁྱེར་ལྟ་བུའི་ཉམས་འཆར།
རླུང་རྣམ་པར་ཤེས་པ་ལ་ཐིམ་ཞིང་སྤྱི་བོ་བདེ་ཆེན་གྱི་འཁོར་ལོ་ཞིག་པ་ལ་བརྟེན་ནས་ཕྱི་རྟགས་སུ་མི་ངོ་མི་ཤེས་པ་དང༌། ནང་རྟགས་སུ་དྲན་པ་སྟོར་བ་ལྟ་བུའི་སྣང་བ་ཐོམ་མེ་བ་ཞིག་འབྱུང༌། དེ་རྗེས་སུ་ཁྱེད་རང་གི་ཕ་ལས་ཐོབ་པའི་བྱང་སེམས་དཀར་པོ་དབུ་མའི་ཡར་སྣེར་ཡི་གེ་ཧྃ་ཡིག་དཀར་པོ་མགོ་ཐུར་བསྟན་གྱི་རྣམ་པར་ཡོད་པ་དེ་ཐུར་དུ་བབ་པ་ལ་བརྟེན་ནས་ཟླ་བ་ཤར་བའམ། ཁ་བ་བབ་པ་ལྟ་བུའི་སྣང་བ་སྐྱ་དིང་པ་ཞིག་འབྱུང༌། དེ་ནི་སྣང་བ་ཐོབ་པ་ཞེས་བྱ་བ་ཡིན་ཏེ། དེའི་དུས་སུ་འདོད་ཆགས་ལས་གྱུར་པའི་རྣམ་རྟོག་ཐམས་ཅད་འགག་ཅིང་གང་ལའང་འདོད་ཆགས་མི་སྐྱེ་བ་འབྱུང་བ། དེའི་རྗེས་སུ་མ་ལས་ཐོབ་པའི་བྱང་སེམས་དམར་པོ་དབུ་མའི་མས་སྣར་ཨོཾ་ཡིག་མགོ་གྱེན་བསྟན་གྱི་རྣམ་པར་གནས་པ་དེ་གྱེན་དུ་གཤེགས་པ་བརྟེན་ནས་ནམ་མཁའ་སྤྲིན་དམར་གྱིས་ཆོད་པ་ལྟ་བུའི་སྣང་བ་དམར་ཐོམ་པ་འབྱུང་བ་དེ་ནི་སྣང་བ་མཆེད་པ་ཞེས་བྱ་བ་ཡིན་པས་དེའི་དུས་སུ་ཞེ་སྡང་གི་རྣམ་རྟོག་ཐམས་ཅད་འགག་ཅིང་གང་ལའང་ཞེ་སྡང་མི་སྐྱེ་བའི་དུས་ཤིག་འོང༌། དེའི་དུས་སུ་ཡས་མས་སྙིང་གའི་ཐད་དུ་འཛོམ་པས་མུན་ནག་ལྟ་བུའི་སྣང་བ་ནག་ཐོམ་མེ་བ་ཞིག་འབྱུང་སྟེ། དེ་ནི་སྣང་བ་ཉེར་ཐོབ་ཞེས་བྱ་བ་ཡིན་ཞིང༌། དེའི་དུས་གཏི་མུག་གི་རྣམ་རྟོག་ཐམས་ཅད་འགག་ཅིང་གཏི་མུག་མི་སྐྱེ་བའི་དུས་ཤིག་འོངས་ཏེ།
དེ་དག་གི་དུས་སུ་འོད་གསལ་ངོ་འཕྲོད་ན་བར་དོར་སྡུག་བསྔལ་མྱོང་མི་དགོས་ཀྱང་གོམས་འདྲིས་མེད་ན་སླར་ཞག་ཕྱེད་དང་བཞིའམ། ཡུད་ཙམ་གྱི་བར་ལ་བརྒྱལ་བ་ལྟ་བུའི་སྣང་བ་འབྱུང་བ་དེ་སངས་པ་ན། རྣམ་པར་ཤེས་པ་བུ་ག་དགུ་པོ་གང་རུང་ནས་ཐོན་ཏེ་སྲིད་རྩེ་ནས་མནར་མེད་ཡན་ཆད་དུ་འཁྱམས་པ་སོགས་བར་དོའི་འཁྲུལ་སྣང་དང་འཇིགས་སྐྲག་མྱོང་དགོས་པར་གསུངས་པས། ད་ལྟ་དངོས་གྲུབ་ལེན་པའི་དུས་ཡིན་པས། ངེད་ཀྱིས་མ་བསྒོམས་པར་འཚང་རྒྱ་བར་འཕོ་བའི་གདམས་པ་ཟབ་མོ་སྟོན་པས་དམིགས་པ་མ་ཡེངས་པར་གྱིས་ཤིག ཁྱེད་རང་སྐད་ཅིག་གིས་རྗེ་བཙུན་རྡོ་རྗེ་རྣལ་འབྱོར་མ་སྐུ་མདོག་དམར་མོ་ཞལ་གཅིག་ཕྱག་གཉིས་གྲི་ཐོད་འཛིན་པ་དམར་སེང་ངེ་བ། དེའི་སྤྱི་གཙུག་ནས་ལྟེ་བའི་བར་དུ་རྩ་དབུ་མ་རག་དུང་མགོ་མཇུག་ལྡོག་པ་ལྟ་བུའི་མས་སྣེ་ཟླ་བའི་དཀྱིལ་འཁོར་གྱི་སྟེང་དུ། ཁྱེད་རང་གི་སེམས་དང་དབྱེར་མེད་པའི་རྡོ་རྗེ་རྣལ་འབྱོར་མ་མཐེ་བོང་གི་ཚད་ཙམ་འཕུར་ལ་ཁད་པ་ཞིག་ཏུ་ཡོད་པར་མོས། ཁྱེད་རང་གི་མདུན་གྱི་ནམ་མཁར་རྩ་བའི་བླ་མ་དང་ཐ་མི་དད་པའི་འཁོར་ལོ་བདེ་མཆོག་སྐུ་མདོག་སྔོན་པོ་ཞལ་གཅིག་ཕྱག་གཉིས་རྡོ་རྗེ་དྲིལ་བུ་འཛིན་པ། གཡས་བརྐྱང་གཡོན་བསྐུམ་བཞུགས་པ་ལ་མཁའ་སྤྱོད་ཀྱི་དཔའ་བོ་རིག་འཛིན་གྱིས་བསྐོར་བ་མངོན་སུམ་དུ་བཞུགས་པར་མོས་པ་མཛོད།
དེ་ནས་ངེད་ཀྱིས་གསོལ་འདེབས་ཀྱི་མཐར་ཨིའི་ཧིཀ་ཅེས་བརྗོད་པས་ཁྱེད་རང་གི་རྣམ་ཤེས་ལྟེ་བའི་ཐད་དུ་གནས་པ་དེ་དབུ་མའི་ནང་ནས་ཡར་རྒྱང་རྒྱང་བྱོན་སྐར་མདའ་འཕངས་པ་ལྟར་བླ་མའི་ཐུགས་ཀར་འཕོས། ཕཊ། དྲག་པོ་བརྗོད་པས་བླ་མ་དེ་དག་པ་མཁའ་སྤྱོད་དུ་ཡེར་གྱིས་གཤེགས་པའི་དམིགས་པ་ཡོང་བར་མཛོད། ཅེས་ངོ་སྤྲོད་ལ་གདངས་དང་བཅས་པས། དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་རིན་པོ་ཆེ་ལ་གསོལ་བ་འདེབས་སོ། ། བདག་འཛིན་བློ་ཡིས་ཐོངས་པར་བྱིན་གྱིས་རློབས། ། དགོས་མེད་རྒྱུད་ལ་སྐྱེ་བར་གྱིན་གྱིས་རློབས། ། ལམ་མཆོག་འཕོ་བ་ཐེབ་པར་བྱིན་གྱིས་རློབས། ། འཁྱུག་མེད་མཁའ་སྤྱོད་བགྲོད་པར་བྱིན་གྱིས་རློབས། ། ཞེས་ལན་གསུམ་གྱི་མཐར།
ཨིའི་ཧིཀ ཕཊ་ཕཊ། ཅེས་བརྗོད་པས་ཐེབས་པར་འགྱུར་ཞིང༌། མཇུག་ཏུ་བསྔོ་བ་སྨོན་ལམ་ཅི་ཤེས་ཀྱིས་རྒྱས་གདབ་པར་བྱའོ། ། ཞེས་མཁའ་སྤྱོད་མའི་འཕོ་བ་ཕ་རོལ་པོར་འདེབས་ཚུལ་ངོ་སྤྲོད་ཉུང་ངུ་འདི་ཡང་བསྟན་བཟང་གིས་བསྐུལ་ངོར་བྱ་བྲལ་བས་རྨོར་དགོན་པར་བྲིས་པའོ། ། ཤུ་བྷ་མསྟུ་སརྦ་ཛཱ་ག་ཏཱཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
