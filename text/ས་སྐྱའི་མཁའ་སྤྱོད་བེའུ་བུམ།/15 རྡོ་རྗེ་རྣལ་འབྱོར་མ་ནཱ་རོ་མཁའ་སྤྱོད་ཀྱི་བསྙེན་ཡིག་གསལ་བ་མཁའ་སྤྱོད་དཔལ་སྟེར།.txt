ས་སྐྱའི་མཁའ་སྤྱོད་བེའུ་བུམ།
པོད ༡༥
རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་བསྙེན་ཡིག་གསལ་བ་མཁའ་སྤྱོད་དཔལ་སྟེར།
༼ཨོཾ༽ ༄༅། །རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་བསྙེན་ཡིག་གསལ་བ་མཁའ་སྤྱོད་དཔལ་སྟེར་ཞེས་བྱ་བ་བཞུགས་སོ།། ༈ །ན་མོ་གུ་རུ་བཛྲ་ཡོ་གི་ནཱི་མཎྜ་ལ་ས་པ་རི་ཝཱ་ར་བྷྱཿ ངེས་གསང་རྒྱ་ཆེན་གདམས་པའི་བང་མཛོད་ཅན། ། མཐའ་ཡས་རྒྱལ་བ་ཀུན་དངོས་དཀྱིལ་འཁོར་གཙོ། ། འགྲོ་འདྲེན་རྡོ་རྗེ་སློབ་དཔོན་གཟུགས་གཞན་དུ། ། ངུར་སྨྲིག་གར་བསྒྱུར་དྲིན་ཅན་བླ་མ་མཆོད། ། ཞེས་པ་མི་ཤེས་མགོ་ཡོན་གྱི་མཆོད་བརྗོད་སྦྱར་ནས། འདིར་རྗེ་བཙུན་ས་སྐྱ་པའི་གསེར་ཆོས་ཀྱི་ནང་ཚན་མཆོག་བསྒྲུབ་དམར་མོ་སྐོར་གསུམ་གྱི་གཙོ་མོ་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་མའི་བྱིན་རླབས། གྲོལ་འཁྲིད་ཞལ་བཞེས་སོགས་ཐོབ་ནས།
ལམ་བསྒོམ་པར་བྱེད་པའི་རྣལ་འབྱོར་པས་བསྙེན་པ། བསྒྲུབ་པ། ལས་སྦྱོར་རྣམས་ལ་འཇུག་པར་འདོད་ན། དེ་གསུམ་པོའང་རེ་རེ་ནས་རིམ་བཞིན་གོ་རིམ་མ་ལོག་པར་ཉམས་སུ་ལེན་པ་ལས། གསུམ་པོ་སྟབས་གཅིག་ཏུ་བྱེད་པ་མིན་ལ། དེའི་ཕྱིར་དང་པོ་བསྙེན་པ་བྱ་ཚུལ་ལ་མཁས་གྲུབ་ཀྱི་བླ་མ་གོང་མ་རྣམས་ཀྱིས་མཛད་པའི་བསྙེན་ཡིག་ཁ་ཤས་འདུག་པས། བདག་གིས་འདི་བྲིས་པ་ལ་རྣམ་པ་གཅིག་ཏུ་དགོས་པ་མེད་ཀྱང༌། རྨོངས་པ་ལ་རྨོངས་པས་སྦྱར་བའི་བསྙེན་ཡིག་བྱུང་ན་གཏི་ཐུག་རིགས་མཐུན་གྱི་གོ་སླ་ཁྱད་ཞིག་ཡོང་འདྲའམ་བསམས་ནས་བཀོད་འདིས་དམ་པ་རྣམས་ཀྱི་ཞབས་ལ་ཐག་འདོགས་མི་ཡོང་ལ་ཆེ། མདོ་རྒྱུད་ཀྱི་བཤད་བཤད་འགྲིག་འགྲིག་མང་པོའི་ལུང་འདྲེན་ཡིན་ཡིན་མང་པོ་བཀོད་པ་ལ་ནི་བདག་ལ་མཐོང་ཐོས་སྦྱངས་ཡོན་མེད་པ་དང༌། བསྒོམ་ཡོན་ནི་ལེ་ལོའི་ངང་དུ་དུས་འདས་པས་ཅི་ལ་ཡོང༌།
བསྙེན་པ་དངོས་ལ་སྦྱོར་བ་གྲབས་བཤམས་དང༌། བསྙེན་པ་ལ་འཇུག་པ་དངོས། རྗེས་ཀྱི་བྱ་བའོ། ། དང་པོ་ལ་བསྙེན་པ་གྲུབ་རིང་འཕོས་སྐྱས་སོགས་མི་དགོས་པའི་གནས་ཁང་འཁོས་སུ་ཕེབས་པ། བར་ཆད་ཀྱི་རྐྱེན་མཐོང་ཐོས་སོགས་ཀྱིས་དབེན་པར། གནམ་རྒྱན་ཡོལ་བ་སོགས་ཀྱིས་འབྱོར་ན་མཛེས་པར་བྱས། ཕྱོགས་ལ་ངེས་པ་ཡོད་པར་མ་མཐོང་ཡང༌། བདེ་ན་ནུབ་ནས་ཤར་གཟིགས་སུ་བླ་མ་ཡི་དམ་ཆོས་སྲུང་གི་བྲིས་འབུར་གྱི་རྟེན་བཤམས་པའི་མདུན་དུ་བང་རིམ་ཅན་གྱི་སྟེགས་ལ་རྣལ་འབྱོར་མ་མཚོན་པའི་ཡི་དམ་ཆོས་སྲུང་གི་མཆོད་གཏོར་གང་དགོས་རྒྱས་པར་བཤམས། དེའི་འོག་གི་བང་རིམ་ལ་ཉེར་སྤྱོད་སོགས་ཅི་འབྱོར་བའི་མཆོད་པ་བཤམས་ཤིང་དང་བ་འདྲེན་པར་བྱ། རང་ལ་འཁོས་འབྱོར་མེད་ན་རྣལ་འབྱོར་མའི་མཆོད་གཏོར་ཟླུམ་པོ་ཆེ་བ་པད་འདབ་བཞིས་བསྐོར་བ་ཞིག་ནི་ངེས་པར་དགོས་ལ།
འབྱོར་ལྡན་སྤྲོས་བཅས་ཀྱི་རྗེས་སུ་འབྲངས་པའི་མི་སྙོགས་སྟིང་སྐྱེར་རང་གིས་མཛད་གཞན་འདྲ། གང་ལྟར་མཆོད་གཏོར་སོགས་ཤར་གཟིགས་ཀྱི་དབང་དུ་བྱས་ན་ཞལ་སྤྲོད་ཀྱི་ཚུལ་དུ་ནུབ་ཕྱོགས་པར་ས་དཀར་གྱི་རྒྱ་གྲམ་གཡུང་དྲུང་གང་འོས་བྲིས་པའི་ཁར་མི་མྱགས་པའི་ཕྱིར་དུ་རྩྭའམ་ལྕུག་མ་ཕྲ་མོ་བཀྲམ་པའི་ཁར་རང་གི་སྟན་སྲབ་འཐུག་ཇི་ལྟར་འོས་པ་གཏིང༌། མཚམས་འོག་ཏུ་གྲོགས་ཐེབ་འཁྲོལ། ཡོ་བྱད་གང་དགོས། འཕྲོད་རྟེན་གྱི་སྨན་པ་སོགས་ཐེབས་མི་ལྕོག་པ་སོགས་མཚམས་ཁོངས་སུ་སླ་དགོས་རིགས་རྣམས་མིག་འོག་ཏུ་ཆུད་པར་བྱས། དོན་ལ་རྐྱེན་ཐེག་ཕྱིན་གང་དམ་པ་རང་བློ་བདེ། རང་གི་མདུན་དུ་ཞོགས་རེ་བཞིན་མྱང་བ་དང༌། གཏོར་མ་ལ་སྒྲོན་རྒྱུའི་ནང་མཆོད་བདུད་རྩི་རིལ་བུ་བཏབ་པ་ཡང་བཤམས། དེ་ནས་གཟའ་ཚེས་ལེགས་པའི་སྲོད་ཐུན་ནས་འཛུགས་པའི་ཐོག་མར་གནས་ཁང་ལ་བླ་མའི་ལྗགས་གུལ་ཡོད་ན་རབ། དེ་མིན་གུ་གུལ་ཀྱུས་མས་ལེགས་པར་འདུག
སྒོ་དྲུང་ཉེ་འགྱང་འགབ་ཏུ་མཚམས་ཐོ་དཀར་པོ་ཞིག་བཞག་ལ་ཕྱི་མཚམས་བཅད་དེ་སྟན་ལ་འདུག་ནས་ཐོག་མའི་ཐུན་གཅིག་པོ་འདིའི་མགོར། རང་སྐད་ཅིག་གིས་རྡོ་རྗེ་རྣལ་འབྱོར་མར་གསལ་བའི་གནས་རྣམས་སུ་ཟླ་བའི་དཀྱིལ་འཁོར་གྱི་སྟེང་དུ་ཨོཾ་བྃ། ཧྃ་ཡོཾ་ཧྲིཾ་མོཾ། ཧྲིཾ་ཧྲིཾ་ཧཱུྃ་ཧཱུྃ་ཕཊ་ཕཊ། ཅེས་ལུས་ཀྱི་གོ་ཆ་བཅས་པ་དྲན་པར་བྱ། དེ་ནས། ཨོཾ་སུམྦྷ་ནི་སུམྦྷ་ཧཱུྃ་ཧཱུྃ་ཧཱུྃ་ཕཊ། ཨོཾ་གྲིཧྣ་གྲིནྷ་ཧཱུྃ་ཧཱུྃ་ཕཊ། ཨོཾ་གྲིཧྣ་པ་ཡ་གྲིཧྣ་པ་ཡ་ཧཱུྃ་ཧཱུྃ་ཕཊ། ཨོཾ་ཨཱ་ནཱ་ཡ་ཧོ།
བྷ་ག་ཝན་བཛྲ་རཱ་ཛ་ཧཱུྃ་ཧཱུྃ་ཕཊ། ཅེས་སྔགས་རྐང་རེ་རེ་དང༌། སྡིག་མཛུབ་བམ། སེ་གོལ་གཏོག་པ་གང་རིགས་ལག་པ་གཡོན་པས་བྱ་ཞིང་ཤར་ནས་གཡོན་སྐོར་གྱི་ལྷོའི་བར། ཡང་ཤར་ལྷོ་ནས་བྱང་ཤར་གྱི་བར་དུ་སྔགས་གོང་བཞིན་དང་ཕྱག་རྒྱ་བསྟན་པས་བསྲུང་བར་བྱ། གཞན་ཕྱི་གཏོར་ཆ་གསུམ། བགེགས་སྤྲོད་སོགས་མང་མང་ཞིག་བྱེད་མཁན་འདུག་ཀྱང་རྣམ་རྟོག་མང་པོའི་རྗེས་ལ་རྒྱུག་ཤར་མ་མཛད། རྩེ་གཅིག་ཏུ་གྲིམས་ཏེ་གང་དང་གང་ཡིན་པ་དེ་ཀའི་མགོ་ནས་ཆེད་དུ་བརྩོན་འདོན་བྱེད་པ་འདི་ཀ་བྱེད་རྒྱུ་ཉུང་ལ་དོན་བཟང་བས། ད་ལམ་ཡང་མངོན་རྟོགས་ཉམས་ལེན་གང་ཡིན་ལས་བྱུང་བ་བཞིན་རྩེ་གཅིག་ཏུ་སྐྱབས་ཡུལ་བླ་མ་ཀུན་འདུས་ཀྱི་སྤྱན་སྔར་དོན་དྲན་བཞིན་སྐྱབས་འགྲོ་ཉེར་གཅིག སེམས་བསྐྱེད་གསུམ།
རྡོར་སེམས་བསྒོམས་བཟླས་ཀྱི་ཡིག་བརྒྱ་ཉེར་གཅིག བླ་མའི་རྣལ་འབྱོར་རྒྱས་པ་ལྷར་བསྐྱེད་ནས་ཡོ་ག་ཤུདྡྷོ྅ཧཾ་གི་བར་སོགས་གོང་འོག་ཐམས་ཅད་དུ་དམིགས་པ་ཁྲིད་ཀྱི་སྐབས་ལྟར་བློ་ལ་འགྲོ་ངེས་བྱེད། དེ་ནས་སེམས་འཛིན་མི་དགོས་པས། བཟླས་དམིགས་གསལ་བཏབ་རྗེས་ངག་བཟླས་ཅི་ཙམ་འོས་པ་ཅི་འགྲོའི་བར་དུ་དམིགས་པ་ཡང་ཡང་བསྐྱར་ཞིང༌། རེས་འགའ་སྔགས་ཀྱི་སྒྲ་གྲགས་སྟོང་ལ་སེམས་གཏོད་པ་དང༌། རེས་འགའ་སྟོང་ཉིད་བློ་འདས་ཀྱི་ལྟ་བའི་ངང་ནས་སྔགས་འདྲེན་པ་སོགས་དམིགས་པ་རེ་མོས་ཀྱི་མ་ཡེངས་པར་འདྲེན་པ་སོགས་བཟླས་པའི་སྐབས་ཐམས་ཅད་ལ་འདྲ་བར་ཆད་ལྷག་མྱུར་བུལ་སྒྲ་ཆེ་ཆུང་གི་སྐྱོན་སོགས་སྤང༌། བྱིང་རྒོད་རྨུགས་པ་རྣམས་ལྟ་བ་དང་བསྲེ་ནུས་ན་མ་གཏོགས་སྤངས་ཏེ་དྲན་འཛིན་ཆེ་བར་བྱེད། བཟའ་བཏུང་བཤང་གཅི་འདོར་བ་སོགས་ཀྱི་སྐབས་སུ་ཡང་སྔགས་བཟླ་བ་སྤངས་ཏེ་ངག་མ་ཤོར་བ་ཤིན་ཏུ་ནས་གལ་ཆེ། མཚམས་རོགས་འདྲ་མ་བྱུང་བའི་སྐབས་སུ་བློས་མི་འཁྱུད་པའི་མི་ལྡང་དཀའ་མེད་བྱུང་ན་རང་ཉིད་སྤྲུལ་གཞིའི་རྣལ་འབྱོར་མར་གསལ་བཏབ། དེའི་ཐུགས་ཀ་ནས་མར་མེ་གཅིག་ལས་གཉིས་ཆད་ཀྱི་རྣམ་པར་རྣལ་འབྱོར་མ་རྒྱན་དང་ཕྱག་མཚན་སྤངས་པ་གཅིག་ཏུ་བསྒོམས་ནས་ལྡང་རྗེས།
སླར་སྤྲུལ་གཞི་དེ་ཀའི་ཐུགས་ཀར་ཐུགས་ཐིམ་པར་བསྒོམས་ནས་གནས་མལ་དུ་འདུག་ནས་ངག་ཤོར་བ་ལ་ཉེས་པ་ཆུང་ཞེས་བདག་རང་གི་བླ་མ་དྲིན་ཅན་དེས་གསུང་ངོ༌། ། ངག་བཟླས་ཚར་རྗེས། ཡིད་བཟླས་རླུང་འཁོར་གཅིག ཞར་བྱུང་རྫོགས་རིམ་གཉིས། འཇའ་ལུས་དང༌། སྟོང་པ་བསྒྲུབ་པ། བསམ་མི་ཁྱབ་ཐུན་མོང་མིན་པས་ཐུན་བསྡུས་རྗེས་འོད་གསལ་ལ་བློ་གནས་ཚད་བཞག སླར་ཐུན་མཚམས་ཀྱི་ལྷར་ལངས་ཏེ་མཆོད་གཏོར་ལ་བདུད་རྩི་སྒྲོན། བྱིན་གྱིས་བརླབ་པ་ནས་བརྩམས་ཏེ། རྣལ་འབྱོར་མའི་གཏོར་འབུལ།
དེའི་རྗེས་སུ་མཁའ་འགྲོ་སྤྱི་གཏོར་རམ་ཆག་མེད་ཀྱི་གཏོར་བསྔོ་གཞན་ཡོད་ཚེ་རྣལ་འབྱོར་མ་དང་མཁའ་འགྲོ་སྤྱི་གཏོར་གྱི་བར་དུ་བཞུགས་ཤིག དེའི་རྗེས་སུ་གཞི་བདག་གཏོར་བསྔོ་སོགས་དང་མཐར་བརྟན་བཞུགས། གཤེགས་གསོལ། བསྔོ་སྨོན་བཀྲ་ཤིས་ཀྱི་བར་དུ་བགྱིད་འོས་མཐའ་དག་གྲུབ་རྗེས། ཉལ་བའི་རྣལ་འབྱོར་བསྐྱེད་རྫོགས་གང་དང་འབྲེལ་བ་བྱེད་ཀྱང་དེའི་ངང་དུ་ཉལ་ལོ།། ༈ ༡ ། སང་ཞོགས་ཐོ་རངས་སྔ་བར་མདང་ཉལ་བའི་བསྐྱེད་རྫོགས་གང་ཡིན་དེ་དང་འབྲེལ་བའི་ལྡང་བའི་རྣལ་འབྱོར་གྱིས་ལངས་ཏེ་བདུད་རྩི་མྱང་བའི་རྣལ་འབྱོར་བྱེད་པ་འདི་ཐོར་ཐུན་ཐམས་ཅད་ལ་འདྲ། དེ་ནས་བླ་མའི་གསོལ་འདེབས་སོགས་ཅུང་ཟད་བྱས་རྗེས། སྐྱབས་འགྲོ་སེམས་བསྐྱེད། རྡོར་སེམས།
བླ་མའི་རྣལ་འབྱོར་བསྡུས་པ། བསྐྱེད་རིམ། ངག་བཟླས་ཅི་འགྲུབ། ཡིད་བཟླས་རླུང་འཁོར་གཅིག བསམ་མི་ཁྱབ་ཐུན་མོང་གི་ཐུན་བསྡུས་བསྔོ་སྨོན་བྱས་ཏེ་ཉི་མ་འཆར་གོང་ཐུན་གྲོལ། སྤྱོད་ལམ་གྱི་རྣལ་འབྱོར་དྲན་པར་བྱེད། ༢ ཉི་དྲོས་ནས་ཞོགས་ཐུན་བཙུགས་ཏེ། མདང་ནུབ་ཀྱི་སྲོད་ཐུན་དང་འདྲ་བར། སྐྱབས་འགྲོ། སེམས་བསྐྱེད།
རྡོར་སེམས། བླ་མའི་རྣལ་འབྱོར་རྒྱས་པ། བསྐྱེད་རིམ། ངག་བཟླས་ཅི་འགྲོ། ཡིད་བཟླས། རྫོགས་རིམ་ཆུང་བ་གཉིས་མཚམས་འདིར་འཁྲིད་ཐོབ་ཅིང་བསྒོམས་པར་སྤྲོ་ན་དབུ་མ་ཁ་དབྱེ། དེའི་རྗེས་སུ་ལྟེ་བའི་པདྨོར་རླུང་ལྔའི་ཏི་ལ་ཀ ཞེས་པའི་དོན་གྱི། རླུང་དབུ་མར་བསྡུ་བ་དང༌། བསྡུས་ནས་བསྒོམ་པའི་ཚུལ་གཉིས་ཞེས་བཤད་པ་ལྟར་ཐུན་མོང་དང་ཐུན་མོང་མ་ཡིན་པའི་རླུང་སྦྱང་བ་གཉིས་ཀྱང་བསྒོམས།
དེ་ནས་རླུང་ལུས་དང༌། སེམས་ལ་གནས་པ་གཉིས་བསྒོམས་པའི་རྗེས་སུ། བསམ་མི་ཁྱབ་ཐུན་མོང་མིན་པས་ཐུན་བསྡུས་ལ། ཉིན་གུང་སྤྱོད་ལམ་གྱི་རྣལ་འབྱོར་དྲན་པ་དང༌། ཟས་ཀྱི་རྣལ་འབྱོར་སོགས་བྱས་ཏེ་ངལ་གསོ། ༣ ཕྱེད་ཡོལ་ནས་དགོང་ཐུན་ལ་ཞུགས་ཏེ། སྐྱབས་སེམས། རྡོར་སེམས། བླ་མའི་རྣལ་འབྱོར་བསྡུས་པ། བསྐྱེད་རིམ།
ངག་བཟླས་ཅི་འགྲོ། ཡིད་བཟླས། བསམ་མི་ཁྱབ་ཐུན་མོང་གིས་བསྡུས་ཏེ་ཉི་མཚམས་ལ་གྲོལ་བའི་རྗེས་སུ་རང་གི་ཆག་མེད་ཀྱི་ཉམས་ལེན་གང་ཡོད་བྱས། མུན་མཚམས་སུ་གཏོར་མ་བསྔོ་བའི་རིམ་པ་སོགས་ཀྱང་བྱ་ཞིང་རྗེས་ཆོག་གི་བར་གོང་དུ་བརྗོད་པ་བཞིན་བྱ། ༤ མུན་ཡོལ་ནས་སྲོད་ཐུན་བཙུགས་ཏེ། དགོང་ཐུན་ལྟར་བྱེད་ཚུལ་འདྲ། མདོར་ན་ཐོར་ཐུན། དགོང་ཐུན། སྲོད་ཐུན་གྱི་ཐུགས་དམ་འདྲ། ཞོགས་ཐུན་ཁྲིད་དང་རྗེས་འབྲེལ་བསྒོམ་ཚུལ་གོང་ལྟར་ཡིན།
དེ་ལྟར་ཐུན་བཞིའི་སྒོ་ནས་ཉམས་སུ་ལེན་ཚུལ་དེ་བཞིན་ཡིན་ལ། ཐུན་མཚམས་རྣམས་སུ་དཔེ་ལྟས་འདྲ་ཅུང་ཟད་ཀྱིས་མཚོན་ཆོས་ལྡན་དུ་འགྱུར་བའི་བགྱི་བ་ཕྲན་བུ་མ་གཏོགས། དགེ་སྦྱོར་འཕེལ་འཕེལ་མོའི་ཆོས་སེམས་རྒྱབ་གྱེན་འོག་འགྱུའི་ངང་ནས་ཅ་ཅོལ་མང་པོ་ནི་ཐུགས་དམ་དངོས་ལ་གནོད་ཅིང༌། རླུང་ལྡང་བ་ལས་མེད་པས་ལྟ་བ་འདྲ་བསྐྱང་རྒྱུ་ཨེ་ཡོང་གཟིགས། འདི་ནི་ཁྲིད་དང་རྗེས་འབྲེལ་གྱི་དབང་དུ་བྱས་ཏེ་བཀོད་པ་ཡིན་ལ། བསྐྱེད་རིམ་བཟླས་པ་ཁེར་རྐྱང་གི་བསྙེན་པ་བྱེད་པར་འདོད་ཀྱང༌། ཐོར་ཐུན་ལྟ་བུར་ཡིད་བཟླས་ཙམ་མ་གཏོགས་རྫོགས་རིམ་རླུང་སྦྱོར་རྣམས་བཞག་སྟེ་སྔགས་ཀྱི་གྲངས་བསགས་པས་ཁྱབ། སྐྱབས་འགྲོ་དང་ཡིག་བརྒྱའི་གྲངས་ཀྱང་རྒྱས་བསྡུས་ལ་ངེས་པ་མེད་ནའང༌། ཉུང་མཐའ་ཐུན་རེར་བདུན་ནམ་བཅུ་གཅིག་རེ་གཏོང༌། གཏོར་བསྔོ་དགོང་ཐུན་གཤམ་དུ་བསྔོས་པ་དེས་འཐུས་ནའང༌།
འབྱོར་ཞིང་ནུས་ན་ཐུན་བཞི་ཀའི་རྗེས་སུ་རྗེ་བཙུན་མ་རང་གི་གཏོར་འབུལ་རེ་གྲུབ་ན་ལེགས་ལ། རྗེ་བཙུན་མའི་གཏོར་འབུལ་ངག་འདོན་ཚར་ཆེན་ཆོས་ཀྱི་རྒྱལ་པོའི་བདག་འཇུག་གི་གཤམ་ན་ཡོད་པའི་དགོངས་པ་འདི་བཞིན་ཡིན་ཏེ། གཏོར་མ་ལ་བདུད་རྩི་སྒྲོན། ཨོཾ་སུམྦྷ་ནིས་བསངས། ཨོཾ་སྭ་བྷཱ་ཝས་སྦྱངས། སྟོང་པའི་ངང་ལས་ཡྃ་ལས་རླུང༌། རྃ་ལས་མེའི་དཀྱིལ་འཁོར་གྱི་སྟེང་དུ། ཨ་ལས་ཐོད་པ་དཀར་པོ་དུམ་བུ་གསུམ་པ་དཔྲལ་བ་རང་ལ་བསྟན་པ་ཡངས་ཤིང་རྒྱ་ཆེ་བའི་ནང་དུ་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཤ་ལྔ། བདུད་རྩི་ལྔ། ཡེ་ཤེས་ལྔ་རྣམས་བཀོལ་ཞིང་ཞུ་བ་ལས་བྱུང་བའི་བདུད་རྩིའི་རྒྱ་མཚོ་ཆེན་པོར་གྱུར།
ཞེས་དང༌། ཨོཾ་ཨཱཿཧཱུྃ་ཧོ་ཧོ་ཧྲཱིཿལན་གསུམ་བརྗོད་ཅིང་ཕྱག་རྒྱ་སྟོན། ཕཻཾ། རང་གི་སྙིང་ག་ནས་འོད་ཟེར་འཕྲོས་པས་འོག་མིན་ནས་རྡོ་རྗེ་རྣལ་འབྱོར་མ་ལ་སངས་རྒྱས་དང་བྱང་ཆུབ་སེམས་དཔའ་མཁའ་སྤྱོད་ཀྱི་དཔའ་བོ་དང་རྣལ་འབྱོར་མ་ཆོས་སྐྱོང་དང་འཇིག་རྟེན་སྐྱོང་བ་ཐམས་ཅད་ཀྱིས་བསྐོར་བ་མདུན་གྱི་ནམ་མཁར་ཨོཾ་བཛྲ་ས་མཱ་ཛཿས་སྤྱན་དྲངས། པདྨ་ཀ་ལ་མ་ཡེ་སྟྭཾ་གྱིས་གདན་ཕུལ། ཐལ་མོ་ཁ་ཕྱེ་བའི་ཕྱག་རྒྱ་དང༌། ཨོཾ་གསུམ་མའི་གཤམ་དུ། ཨོཾ་ཨ་ཀཱ་རོ་སོགས་བཏགས་པ་བདུན་གྱིས་འབུལ། ཨོཾ་བཛྲ་ཡོ་གི་ནཱི་ས་པཱ་རི་ཝ་ར་ཨརྒྷཾ་པཱ་དྱཾ་གྱི་སོགས་ནས། ཤབྡ་ཨཱཿཧཱུྃ་གིས་ཕྱི་མཆོད།
ཨོཾ་གསུམ་མའི་རྗེས་སུ་རྗེ་བཙུན་རྡོ་རྗེ་རྣལ་འབྱོར་མ་འཁོར་དང་བཅས་པའི་ཞལ་དུ་ཨོཾ་ཨཱཿཧཱུྃ་གིས་ནང་མཆོད་འཐོར། དཔལ་ལྡན་རྡོ་རྗེ་མཁའ་གྲོ་མ། ། ནས། དེ་སྙེད་རྣམས་ལ་ཕྱག་འཚལ་བསྟོད། ། འཆི་ཚེ་མགོན་དང་དཔའ་བོ་མ་ཚོགས་ཀྱིས། ། སོགས་དང༌། ལྷ་མོ་ཚད་མ་སོགས་ཀྱི་འདོད་གསོལ་སྨོན་ལམ་བརྗོད་ཅིང་འབུལ་ལོ། ། དེ་ལྟར་བརྩེ་བ་ཆེན་པོའི་སྒོ་ནས་ཚུལ་དེ་ལྟ་བུས་ཨོཾ་གསུམ་མ་བཞི་འབུམ། བཞི་ཁྲི། བཞི་སྟོང༌།
བཞི་བརྒྱ་བགྲངས་ཏེ་དུས་ཀྱི་བསྙེན་པ་འབྲིང་པོའི་དབང་དུ་བྱས། མཚན་མའི་བསྙེན་པའི་ཐ་སྙད་ནི་བྱུང་དོགས་མ་དགོས་པས་བསྙེན་མཛད་ཀྱང་གཡེང་བ་ཙམ་ལས་མེད། དེ་ལྟར་བསྙེན་པ་རྫོགས་ནས། སྦྱིན་སྲེག་ཤེས་ཤིང་གྲུབ་ན། འགྲུབ་པའི་ཁ་སྟབས་བྱུང་ན་ཁྱབ་བདག་དབང་ཕྱུག་རབ་བརྟན་གྱིས་མཛད་པའི་ཡི་གེར་གསལ་བར་ཡོད་པས་དེ་བཞིན་དུ་ཉམས་སུ་ལེན་ཅིང་མཚམས་ཁོང་དེ་ཁར་གྲུབ་པར་བྱེད། དེ་ལྟར་མཚམས་ཁོངས་སུ་སྐྲ་སེན་མི་འབྲེག ཁ་ལག་མི་བཀྲུ། གོས་སྟན་མི་སྤྲུག མི་གསར་དང་མཐོང་ཐོས་མི་བྱེད། སྒྲིབ་གདོན་ཅན་གྱི་རྫས་ནང་དུ་མི་ལེན་པ་སོགས།
སྤྱི་འགྲོའི་དམ་ཚིག་རྣམས་ཀྱང་བསྲུང་བ་ལ་འབད་དགོས་ཏེ། དམ་ཉམས་དང་མཐོང་ལེན་སྒྲ་ཐོས་པ་སོགས་བྱུང་ན་དངོས་གྲུབ་མི་ཡོང༌། སྡིག་ཅན་དང་བྱུང་ན་དམྱལ་བར་སྐྱེ་ཞེས་པ་སོགས་འདུག་པས་མཚོན་ཉེས་དམིགས་རྣམས་ལ་ཧོལ་སྤྱོད་མ་མཛད་པར་སྤང་བླང་བྱེད་པ་གལ་ཆེ་ཞིང༌། དེང་སང་ས་སྐྱ་པའི་དགེ་བཤེས་སྐུ་ཡོན་ཆེ་བའི་གྲས་སུ་བཞུགས་པ་འགའ་ཞིག་བཟླས་པའི་རྗེས་སུ་ཕྲེང་བ་མགོ་ལ་བཞག འདོད་གསོལ་བྱེད་པ་ལ་དངོས་གྲུབ་ལེན་པ་ཞེས་པའི་མིང་འདོགས་ཀྱི་འདུག་པ་འདི་རྙིང་མ་པ་ལ་འགྲན་ཟླའམ། ལད་མོ་ཡིན་པར་མངོན་ཤིང༌། དེ་བཞིན་དུ་འགའ་ཞིག་ནི་བསྙེན་བསྒྲུབ་ཀྱི་དབྱེ་བ་མ་ཤེས་པར་བསྙེན་པར་རློམ་ནས་བསྒྲུབ་མཆོད་དེ་ཀ་བྱེད་རྒྱུན་འདུག་པ་ནི་མ་གོ་བའམ། ཡང་ན་ཆོས་བརྒྱད་ཀྱི་རམ་ཟླར་ཌཱ་དྲིལ་སྦྲན་པ་ཞིག་ཡིན་པ་འདྲ་སྙམ་པ་བདག་རང་གི་མ་དག་པའི་སྣང་བ་ལ་ཤར་རོ། ། རྗེས་མཚམས་གྲོལ་བའི་ཚེ་ཡར་ངོ་ལྟ་བུའི་གཟའ་ཚེས་དགེ་བ་ཐོར་ཐུན་དཀྱུས་བཞིན་བཏང༌། ཞོགས་ཐུན་བསྡུས་ཙམ་ཞིག་བྱས།
རྗེས་སུ་གཏོར་བསྔོ་རྣམས་རྒྱས་པར་བྱས། ཆོས་སྐྱོང་གི་གཏོར་འབུལ་སོགས་ཀྱང་དགོས་པ་ཡོད་ན་ཁང་སྟེང་དུ་ཕུལ། བརྟན་བཞུགས། གཤེགས་གསོལ། དགེ་ཚོགས་རྣམ་མཁྱེན་དུ་འགྱུར་བའི་བསྔོ་བ་སྨོན་ལམ་མམ། བཀྲ་ཤིས་རྣམས་མཐར་རྒྱས་སུ་བྱས། མཚམས་ཐོ་བསྡུས་ནས། གྲོགས་དམ་ཚིག་པ་སོགས་དང་རིམ་གྱིས་འཕྲད་ཅིང༌། དུས་གནས་ཀུན་ཏུ་ཡང་བླ་མའི་མོས་གུས་དང༌། རྣལ་འབྱོར་མའི་བསྐྱེད་རྫོགས་བཟླས་བརྗོད་དང་མ་འཁོན་པ་བསྙེན་རྒྱུན་མ་ཆད་པར་བརྩོན་ན་བྱིན་རླབས་རང་གི་སྐལ་བ་དང་མཚམས་པར་ཡོང་ངེས།
སྐུ་ན་ཡར་ཡར་ཕེབས་ནས། ཐུགས་དམ་མར་མར་སོང་ན་བླ་མ་དཀོན་མཆོག་གསུམ་ཐུགས་ཁྲེལ་ཡོང་བས་གཟབ་མཛོད་ཞུ་བ་ཡིན། དེ་ལྟར་གྲངས་ཀྱི་བསྙེན་པ་རབ་འབྲུ་འབུམ་སོགས་དང༌། མཐར་ཡང་བཞི་འབུམ་སོགས་གྲུབ་ནས། གཉིས་པ་བསྒྲུབ་པ་ལ་འཇུག་པར་སྤྲོ་ན། མདུན་བསྐྱེད་ཀྱི་དཀྱིལ་འཁོར་གསུམ་ལ་མཆོད་པ་གཡོན་བསྐོར་དུ་སྒོར་མཆོད། མདུན་དུ་མཆོད་གཏོར་བཤམས་པ་རྣམས་མ་འཁྲུལ་བར་བྱ་ཞིང༌། རང་གི་འཁོས་འབྱོར་དང་བསྟུན་པའི་ལས་སླར་མ་སོང་བ་བྱ། དེ་ནས་སྔར་བཞིན་མཚམས་དམ་པར་བཅད། སྲོད་ཐུན་ནས་སྒྲུབ་མཆོད་བཙུགས་ཏེ།
བདག་འཇུག་གི་ཡི་གེ་ཞྭ་ལུ་པ་སངས་རྒྱས་དཔལ་བཟང༌། གྲོལ་མཆོག་ཚར་ཆེན་ཆོས་ཀྱི་རྒྱལ་པོ། བདག་ཆེན་ངག་དབང་ཀུན་དགའ་བསོད་ནམས་ཀྱིས་མཛད་པ། བློ་ལ་གང་འབབ་བཞིན་ཉམས་སུ་ལེན་ཏེ། ཐུན་རེ་རེ་ལ་སྔོན་འགྲོ་ནས། རྗེས་ཆོག་གི་བར་ཡིན་ཏེ། ཐུན་བཞིར་བདག་བསྐྱེད། མདུན་བསྐྱེད། བུམ་བསྐྱེད། བདག་འཇུག་གཏོར་འབུལ་དང༌།
ཚོགས་མཆོད་ཐུན་བཞི་ཀ་ལ་འགྲུབ་ན་དམ་ཚིག་ཉམས་ཆག་གི་གསོས་སུ་ཤིན་ཏུ་འགྱུར། མིན་ནའམ་ཐུན་གཅིག་ཚོགས་དང་འབྲེལ་བ་ངེས་པར་བྱེད་ཅིང་བདག་བསྐྱེད་ཀྱང་ཐུན་གང་རུང་གཅིག་ལ་ཁྲིད་ཀྱི་རྣལ་འབྱོར་དང་འབྲེལ་བར་བསྒོམས་ཞིང༌། བླ་མའི་རྣལ་འབྱོར་རྒྱས་པ་དང༌། བསམ་མི་ཁྱབ་ཐུན་མོང་མིན་པ་གཉིས་ཀྱང་ཐུན་རེར་ཆག་མེད་བྱེད། བཟླས་པའི་སྐབས་བདག་བསྐྱེད། བུམ་བསྐྱེད་གཉིས་བཟླས་པ་མང་ཉུང་ཆ་འདྲ་ཙམ་དང༌། མདུན་བསྐྱེད་ཀྱི་སྐབས་སུ་བདག་མདུན་སྤྲོ་བསྡུ་བྱས་ཏེ་བཟླས་པ་ཅི་འགྲོ་བྱེད། ཚར་ཆེན་སོགས་ཀྱི་བདག་འཇུག་ན། མདུན་བསྐྱེད་ཀྱི་བཟླས་པ་དམིགས་གསལ་མ་གསུངས་ཀྱང༌། མཁྱེན་བརྩེའི་ཞབས་ཀྱི་ཁྲིད་ཡིག་ཆེན་མོར་མདུན་བསྐྱེད་དང་སྤྲོ་བསྡུ་བྱ་ཞིང་ཞེས་པའི་ཐ་སྙད་ཀྱིས་ཀྱང་ཤེས་པར་ནུས་པས་གྲོལ་མཆོག་རྗེའི་དཀྱིལ་ཆོག་ལྟར་མདུན་བསྐྱེད་ཀྱི་ངག་འདོན་དང་དམིགས་བསྐོར་སྦྱར་ཏེ་ཉམས་སུ་ལེན་ཚུལ་དེ་ལྟ་བུའི་སྒོ་ནས་བཟླས་པ་ཁྱོན་སྒྲིལ་བཞི་འབུམ་ཙམ་མ་སོང་གི་བར་དུ་བརྩོན་པར་ཉམས་སུ་བླངས་པས་སྒྲུབ་པ་ཞེས་པའི་གོ་དོན་ཚང་བ་འདྲ།
གསུམ་པ་ལས་སྦྱོར་ལ་ལམ་བསྒོམ་པའི་གང་ཟག་རབ་ཟག་བཅས་ཀྱི་ལུས་ཟག་མེད་དུ་གྱུར་ནས་མཁའ་སྤྱོད་ཀྱི་གནས་སུ་བགྲོད། འབྲིང་ལངྐ་ལི་ཡི་ལས་སྦྱོར་ལ་བརྟེན་ནས་འགྲུབ་པ། ཐ་མས་འཆི་ཀ་བར་དོ་སྐྱེ་བ་བརྒྱུད་ནས་འགྲུབ་པ་ཞེས་གསུངས་འདུག་པས། རབ་ཀྱི་གང་ཟག་སྐལ་ལྡན་དེ་འདྲ་ནི་མི་འབྱོན། འབྲིང་ལངྐ་ལི་ཡི་ལས་སྦྱོར་ནི་མི་ནུས། ཕལ་ཆེར་གང་ཟག་གསུམ་པ་དེ་ཀའི་ཚུལ་ལ་ཞུགས་ན་བརྟན་པས་དེ་ཀར་འཇུག་པ་དང༌། བླ་མ་ཡི་དམ་ཐ་དད་མེད་པར་གསོལ་འདེབས་ཉམས་ལེན་ལ་འབད་འཚལ། མཁའ་ལ་སྤྱོད་པའི་གྲོང་ཁྱེར་འཆི་མེད་དུ། ། ཟབ་བྲལ་འཇའ་འོད་ལུས་ཀྱིས་འགྲོ་འདོད་ན། ། རྒྱལ་ཡུམ་མཁའ་འགྲོའི་གཙོ་མོ་རྗེ་བཙུན་མའི། །
ལམ་འདིར་རྩེ་གཅིག་འབད་པས་བསྒྲུབ་པར་གྱིས། ། བསྐྱེད་རྫོགས་མ་བསྒོམ་དམ་ཚིག་མ་བསྲུང་ཞིང༌། ། རྣམ་གཡེང་གཉིད་དང་ལེ་ལོའི་དབང་གྱུར་ནས། ། ཞིང་ཁམས་དེ་འདྲར་སླེབས་དོགས་ཨ་ཅང་དེ། ། འཇིགས་རུང་གཤིན་རྗེའི་གྲོགས་ཀྱིས་ཁྲིད་དོགས་མཆིས། ། དེ་ཕྱིར་ལམ་ལ་འབད་པ་ཆེར་སྐྱེས་ནས། ། གཏན་འདུན་སྒྲུབ་ཆེད་དལ་འབྱོར་ལུས་འདི་ལ། ། མི་རྟག་དྲན་བསྐུལ་ཡང་ཡང་བཏང་བྱས་ནས། ། རྩེ་གཅིག་སྒྲུབ་ལ་འབུངས་ཤིག་སྐལ་མཉམ་ཚོ། ། ཞེས་པ་འདི་ཡང་དྲིན་ཅན་བླ་མ་ཞྭ་ལུ་པ་ཆེན་པོའི་ཞབས་རྡུལ་གཙུག་གིས་བརྟེན་ཅིང༌།
གསུང་གི་བདུད་རྩིས་འཚོ་བའི་ཉམ་ཆུང་རྒྱལ་ཁམས་པ་ངག་དབང་བསྟན་འཛིན་ཕུན་ཚོགས་ཀྱིས་སྦྱར་པའོ།། ༈ ། རྡོ་རྗེ་རྣལ་འབྱོར་མའི་སྒོ་ནས་རང་གཞན་གྱི་འཕོ་བ་བྱེད་ཚུལ་བཞུགས་པའི་དབུ་ཕྱོགས་ལགས་སོ།། ༈ །ན་མོ་བཛྲ་ཡོ་གི་ནཱི་ཡེ། རྗེ་བཙུན་རྡོ་རྗེ་རྣལ་འབྱོར་མ་སྒྲུབ་པའི་གང་ཟག་རབ་བསྒོམ་བཟླས་ལ་བརྟེན་ནས་འགྲུབ། འབྲིང་བསྙེན་སྒྲུབ་ལས་གསུམ་ལ་བརྟེན་ནས་འགྲུབ། ཐ་མས་འཆི་ཁ་འཕོ་བའི་གདམས་ངག་ལ་བརྟེན་ནས་འགྲུབ་པ་དང་གསུམ་ལས། འདིར་ཕྱི་མ་བཤད་པར་བྱ་སྟེ། དང་པོ་སྦྱོར་བ་འཕོ་བ་གཉིས་ལས། དང་པོ་ནི། སྐྱབས་འགྲོ་ནས།
བསམ་མི་ཁྱབ་ཀྱི་ངང་ནས་རྣལ་འབྱོར་མའི་སྐུར་ལྡང་བའི་བར་སྒྲུབ་ཐབས་བཞིན་ལས། དེ་ནས་རང་ཉིད་རྣལ་འབྱོར་མར་གསལ་བའི་སྤྱི་བོ་ནས་གསང་གནས་ཀྱི་བར་དུ། རྩ་དབུ་མ་ཁ་དོག་དམར་པོ་སྦུབ་སྟོང༌། སྦོམ་ཕྲ་མདའ་སྙུག་འབྲིང་པོ་ཙམ་གསལ་བཏབ་པའི། དབུ་མའི་མར་སྣེར་རང་སེམས་གཟུང་འཛིན་གྱི་རྟོག་པ་དང་བཅས་པའི་ངོ་བོ་བྃ་ཡིག་དམར་པོ་སྲན་མ་ཙམ་འཕར་ལིང་པའི་རྣམ་པ་དང༌། དབུ་མའི་ཡར་སྣེ་སྤྱི་བོ་ཚང་བུག་ལ་ཟུགས་པ། སྐྱ་ཐ་ལེ་ཡོད་པའི་མདུན་གྱི་ནམ་མཁའི་གནས་སུ་སྣ་ཚོགས་པདྨ་དང་ཉི་མའི་གདན་ལ་རྗེ་བཙུན་རྡོ་རྗེ་རྣལ་འབྱོར་མ་ཞབས་གཡས་བརྐྱངས་པ་སོགས། མངོན་རྟོགས་བཞིན་གསལ་གདབ་པའི་སྟེང་དུ། རྩ་བའི་བླ་མ་རྡོ་རྗེ་ཆོས་ཀྱི་རྣམ་པ་ཅན་ལ་བརྒྱུད་པའི་བླ་མས་བསྐོར་བ་དང་བཅས་པ་ལ། གདུང་ཤུགས་དྲག་པོའི་སྒོ་ནས་གསོལ་བ་བཏབ་པས།
བདག་འཛིན་བློ་ཡི་ཐོངས་པར་བྱིན་གྱིས་རློབས། ། དགོས་མེད་རྒྱུད་ལ་སྐྱེ་བར༴ ། ལམ་མཆོག་འཕོ་བ་འབྱོང་བར༴ ། འཕྱུགས་མེད་མཁའ་སྤྱོད་འགྲུབ་པར་བྱིན་གྱིས་རློབས། ། རྩ་བརྒྱུད་ཀྱི་བླ་མ་རྣམས་འོད་ཕུང་འཇའ་ཚོན་གྱི་རྣམ་པར་གྱུར་ནས་རྗེ་བཙུན་རྡོ་རྗེ་རྣལ་འབྱོར་མ་ལ་ཐིམ། དེའི་ཐུགས་ཀར་འཕོ་འདོད་དྲག་པོས། དབུ་མའི་མར་སྣེའི་བྃ་ཡིག་ལ་སེམས་གཏད་དེ་ཧིཀ་ཞེས་བརྗོད་པས་བྃ་ཡིག་དེ་རྒྱང་སྟེ་འཕོས། ལྟེ་བར་བྱུང་བར་བསམ། ཡང་གོང་བཞིན་སེམས་དྲག་ཏུ་གཏད་དེ་ཧིཀ་ཞེས་བརྗོད་པས་སྙིང་གར་བྱུང༌། ཡང་ཧིཀ་བརྗོད་པས་མགྲིན་པར་འཕོས།
ཡང་ཧིག་ཞེས་བརྗོད་པས། སྤྱི་བོ་ཚངས་པའི་བུ་ག་ནས་མཛུབ་གང་བར་རྒྱང་སྟེ་ཐོན། དེ་མ་ཐག་ཀ་ཞེས་བརྗོད་པས། དབུ་མའི་ནང་དུ་མར་བདེ་ཧྲི་ལི་ལི་བབ་སྟེ། སྙིང་གར་གནས་པར་བསམ། ཡང་རྗེ་བཙུན་མ་ལ་གསོལ་བ་གདབ་ཅིང༌། སྙིང་གའི་བྃ་ཡིག་ལ་སེམས་གཏད། ཧིཀ་ཞེས་བརྗོད་པས། སྤྱི་བོའི་ཚངས་པའི་བུ་གར་མཛུབ་གང་བར་རྒྱང་སྟེ་ཐོན། དེ་མ་ཐག་ཀ་ཞེས་བརྗོད་པས་དབུ་མའི་ནང་བདེ་ཧྲིལ་ལི་ལི་བབ་སྟེ་སྙིང་གར་གནས་པར་བསམ།
ཡང་རྗེ་བཙུན་མ་ལ་གསོལ་བ་གདབ་ཅིང་སྙིང་གའི་བྃ་ཡིག་སེམས་གཏད་དེ་ཧིཀ་ཞེས་བརྗོད་པས། མགྲིན་པ་སོགས་སུ་ཡར་འཕྲོ་བ་དང༌། མར་འབེབས་པ་རྣམས་གོང་བཞིན་ཡང་ཡང་སྦྱངས། ཐུན་གྱི་མཐར། མདུན་གྱི་རྗེ་བཙུན་རྣལ་འབྱོར་མ་བདག་ལ་བརྩེ་བའི་ཚུལ་གྱིས་འོད་དུ་ཞུ་ནས་རང་གི་སྤྱི་བོའི་ཚངས་བུག་ནས་སྙིང་གའི་བྃ་ཡིག་ལ་ཐིམ། ཚངས་བུག་ཧཾ་ཡིག་དཀར་པོ་མགོ་བོ་ཐུར་དུ་བསྟན་པ་ཞིག་གི་བཀག་པར་བསམས་ལ། མཁའ་སྤྱོད་དུ་ཁྲིད་པའི་བསྔོ་བ་དང་སྨོན་ལམ་ཅི་ཤེས་བྱ། དེ་ལྟར་སྦྱངས་པས་སྤྱི་བོ་ཟ་བ་དང་ཚ་བ་དང༌། མགོ་ན་བ་དང༌། རིག་པ་འཕོ་རྒོད་ཆེ་བ་ལ་སོགས་པ་འབྱུང་བའི་རྟགས་མ་བྱུང་གི་བར་འབད་དོ།།
༈ །གཉིས་པ་འཕོ་བ་སྔོན་འགྲོ་གང་དུ་སྦྱང་བའི་སྐབས་ལྟར་ལས། ལུས་སྐྱིལ་ཀྲུང་བཅས་པ་ལ། ལག་གཉིས་རྡོ་རྗེ་ཁུ་ཚུར་གྱིས་བརླ་གཉིས་ཀྱི་རྩ་བ་ནས་མར་མནན། དཔུང་པ་གཉིས་ཡར་བརྒྱངས། མགྲིན་པར་ཅུང་ཟད་བཀུག་སྟེ། རྒལ་ཚིག་མདའ་ལྟར་བསྲངས། དེ་ནས་པཎ་ཆེན་ནཱ་རོས། རླུང་གི་གཞུ་ལ་སེམས་ཀྱི་མདའ། ། ཧིཀ་གི་སྒྲ་ཡི་རབ་བསྒུལ་བས། ། རྣམ་པར་ཤེས་པ་ཆོས་ཉིད་འདས། །
ཞེས་གསུངས་པ་ལྟར་གོང་བཞིན་དབུ་མའི་མར་སྣེའི་བྃ་ཡིག་ལ་སེམས་གཏད་ནས། ཧིཀ་ཞེས་བརྗོད་པ་དང་མཉམ་དུ་ལྟོ་བ་རི་རབ་ལ་གཅར། འོག་རླུང་དྲག་ཏུ་བསྐུམ་པས། འོག་རླུང་གིས་ཡིག་བསྐྱོད་ནས་རྒྱང་སྟེ་ལྟེ་བར་བྱུང་བར་བསམ། སྦྱོར་བ་དེ་ལྟ་བུའི་ཧིཀ་ཞེས་བརྗོད་པས་སྙིང་ཁར་འཕོས། ཡང་ཧིཀ་ཞེས་བརྗོད་པས་མགྲིན་པར་འཕོས། དེ་ལ་སེམས་དྲག་ཏུ་གཏད་དེ། ཕཊ་ཞེས་བརྗོད་པས་སྐར་མདའ་འཕང་བ་ལྟར། སྤྱི་བོ་ཚངས་པའི་བུ་ག་ནས་རྒྱངས་ཏེ་ཐོན་ནས། མདུན་གྱི་རྣལ་འབྱོར་མའི་པདྨའི་སྦུབས་སུ་ཐིམ་པས་བདེ་སྟོང་དབྱེར་མེད་རོ་གཅིག་ཏུ་འདྲེས་པར་བསམ་ལ།
བརྗོད་བྲལ་གྱི་ངང་དུ་བཞག དེས་བདེ་སྟོང་དབྱེར་མེད་ཀྱི་རྣལ་འབྱོར་ངོ་འཕྲོད་ནས། མཁའ་ལ་སྤྱོད་པའི་དངོས་གྲུབ་འགྲུབ་པར་འགྱུར་རོ།། ༈ །ན་མོ་བཛྲ་ཡོ་གི་ནཱི། རྗེ་བཙུན་མཁའ་སྤྱོད་དབང་མོའི་འཕོ་བ་འབྱོངས་པའི་རྣལ་འབྱོར་པས། གཞན་ལ་འཕོ་བ་འདེབས་པར་འདོད་ན། ཕྱི་དབུག་ཆད་ནང་དབུག་མ་ཆད་པའི་བར་དེར། འོ་ཆེ་གེ་མོ་ཞེས་ལན་གསུམ་བོས་ཏེ། ཁྱོད་ཀྱི་ཚེ་དང་ལས་དང་བསོད་ནམས་ཀྱི་འཕེན་པ་གསུམ་ཟད་པས་ཚེའི་དུས་བྱས་ཏེ། དེ་ལ་འབྱུང་བ་ཅིག་ཆར་དུ་ཐིམ་པ་དང༌།
རིམ་གྱི་ཐིམ་པ་གཉིས་ལས། དང་པོ་ནི། རིམ་གྱི་ཐིམ་པ་ལ་སོགས་པར་སྲོག་དང་བྲལ་བའོ། ། གཉིས་པ་ནི་རིམ་གྱི་ཐིམ་པ་ལ། ས་ཁམས་ཆུ་ལ་ཐིམ་པས་ལུས་ཀྱི་ཟུང་མི་ཐུབ་ཅིང༌། དམའ་ཐིབ་ཐིབས་སུ་སོང་བའི་སྣང་བ་འབྱུང༌། ཆུ་ཁམས་མེ་ལ་ཐིམ་པ་ཁ་སྣ་སྐམ། ལྕེ་གྲེ་ཕུགས་སུ་ལྡོག་སྐོམ་དད་སྐྱེ། མེ་ཁམས་རླུང་ལ་ཐིམ་པས་ལུས་ཀྱི་དྲོད་ཡལ། ཡན་ལག་བརྐྱང་བསྐུམ་བྱེད།
རླུང་རྣམ་པར་ཤེས་པ་ལ་ཐིམ་པར་གྲེ་བར་ཧར་སྒྲ་གིག་པ་འདོན་ཅིང་མིག་གྱེན་དུ་བཟློག དེ་ཚེ་དམ་པའི་ཆོས་ཉམས་སུ་ལེན་པའི་གང་ཟག་ལ། ལྷ་དང་བླ་མ་ལ་སོགས་པའི་དག་པའི་སྣང་བ་སྣ་ཚོགས་ཉམས་ལ་འཆར་བ་དང༌། སྡིག་ཅན་དག་ལ། གཤིན་རྗེའི་ཕོ་ཉ་འཇིགས་སུ་རུང་བའི་རྣམ་པ་སྣ་ཚོགས་ཀྱི་སྣང་བ་འཆར་བར་འགྱུར་རོ། ། དེ་ནས་བྱང་སེམས་ཐུར་བབས་དཀར་ལམ་ཤར་བ་དང༌། རཀྟ་གྱེན་ལོག་དམར་ལམ་ཤར་བ་ཞེས་པ། ཕ་ལས་ཐོབ་པའི་བྱང་སེམས་དཀར་པོ་ཧ་ཡིག་གི་ཚུལ་དུ་སྤྱི་བོར་གནས་པ་དབུ་མའི་ནང་དུ་ཐུར་ལ་བབ་པས། དེའི་རྟགས་སུ་སྟོན་ནམ་སྐྱ་པོ་ལ་ཟླ་བ་ཤར་བ་ལྟ་བུ་དང༌། དུ་བ་དང༌།
སྨིག་རྒྱུ་ལྟ་བུའི་སྣང་བ་འབྱུང་སྟེ། དེའི་ཚེ་ཞེ་སྡང་གི་རྟོག་པ་ཐམས་ཅད་འགག་ནས། དགྲ་མི་ཤ་ཤོར་བ་ལྟ་བུ་དང་འཕྲད་ཀྱང་ཞེ་སྡང་གི་རྟོག་པ་མི་སྐྱེ་ཞིང༌། མ་ལས་ཐོབ་པའི་རཀྟ་དམར་པོ། ཨ་ཤད་ཀྱི་རྣམ་པར་ལྟེ་བར་གནས་པ་དབུ་མའི་ནང་དུ་གྱེན་ལ་སོང་བས། ནམ་མཁའ་སྤྲིན་དམར་གྱིས་ཁྱབ་པ་ལ་ཉི་མ་ཤར་བ་ལྟ་བུ་དང་སྲིན་བུ་མེ་ཁྱེར་ལྟ་བུའི་སྣང་བ་འབྱུང་སྟེ། དེའི་ཚེ་ཆགས་པའི་རྟོག་པ་ཐམས་ཅད་འགག་ནས་རང་གི་ཉེ་འབྲེལ་དང་ནོར་རྫས་ལ་སོགས་པ་དང༌། གཞན་ཡང་ལྷའི་བུ་དང་བུ་མོས་བསྐོར་ཀྱང་ཆགས་པའི་རྟོགས་པ་སྐད་ཅིག་ཀྱང་མི་སྐྱེ་བར་འགྱུར་རོ། ། དེ་ལྟར་མི་འགྱུར་བའི་འཁོར་ལོ་གཉིས་ཞིག་ནས་བྱང་སེམས་དཀར་དམར་སྙིང་གར་འདྲེས། རླུང་སེམས་དབུ་མར་འདུས་ཏེ།
རྣམ་པར་ཤེས་པ་མར་མེ་རླུང་གིས་མི་བསྐྱོད་པ་ལྟ་བུར་གསལ་ལམ་མེ་གནས། དེ་ཚེ་གཏི་མུག་གི་རྟོག་པ་ཐམས་ཅད་འགག་ནས་སྒྲིབ་བྱེད་མ་རིག་པ་འཐུག་པོས་ཀྱང་སྒྲིབ་པར་མི་ནུས་པའི་འཆི་བ་འོད་གསལ་ཆོས་ཀྱི་སྐུ་ཞེས་བྱ་བ། རང་བྱུང་གི་ཡེ་ཤེས་འཆར་བར་འགྱུར་བས། སྒོམ་གྱི་ཉམས་མྱོང་ཡོད་པ་རྣམས་སྔར་འདྲིས་ཀྱི་མི་དང་འཕྲད་པ་ལྟ་བུར་འབྱུང་བར་འགྱུར་ཏེ། པཎ་ཆེན་ནཱ་རོས། མི་རྟག་གཡར་པོའི་སྒྱུ་ལུས་ཞིག་པའི་ཚེ། ། སེམས་རྟོག་མེད་ཆོས་སྐུ་རང་སར་གྲོལ། ། ཟུང་འཇུག་གི་ཉམས་ཅིག་དེ་རུ་སྐྱེ། ། དེ་འཛིན་པ་མེད་པ་ལྷོད་དེ་ཞོག ། ཅེས་གསུངས་སོ། །
འོད་གསལ་དེའི་ངང་དུ། ཇི་ཙམ་གནས་ཀྱི་བར་མཉམ་པར་བཞག མཐར་ཟུང་འཇུག་དེའི་ངང་ལ་སྤྱི་བོ་ནས་འཕོས་ཏེ། མཁའ་སྤྱོད་མའི་རིག་པ་འཛིན་པར་འགྱུར་རོ། ། འོད་གསལ་དེ་ངོ་མ་ཤེས་ཤིང་སེམས་མ་ཟིན་ན། གཏི་མུག འདོད་ཆགས། ཞེ་སྡང་གསུམ་རྟོག་པ་རིམ་གྱིས་ལོངས་ཁྱབ་བྱེད་ཀྱི་རླུང་གིས་རྐྱེན་བྱས། རྣམ་ཤེས་བུ་ག་དགུ་གང་རུང་ནས་འཐོན་ཏེ། ཚེ་སྔ་མའི་རྟོགས་པ་འགགས།
ཕྱི་མའི་རྟོགས་པ་མ་སྐྱེས་པའི་བར་དེ། བར་དོའི་ཡིད་ལུས་བླངས་ནས་ཞག་བཞི་བཅུའི་བར་ཅི་རིགས་པར་གནས་པར་འགྱུར་ཏེ། མཛོད་ལས། སྔོན་དུས་སྲིད་པའི་ཤ་གཟུགས་ཅན། ། དབང་པོ་ཀུན་ཚང་ཐོགས་མེད་རྒྱུ། ། ལས་ཀྱི་རྫུ་འཕྲུལ་ཤུགས་དང་ལྡན། ། རིགས་མཐུན་ལྷ་མིག་དག་པས་མཐོང༌། ། ཞེས་པ་ལྟར། སྔོན་གྱི་སྲིད་པའི་ཤ་གཟུགས་འཛིན་པའི་ཡིད་ཀྱི་ལུས་ཅན་ཁ་དང་མིག་ལ་སོགས་པའི་དབང་པོ་ཐམས་ཅད་ཚང་ཞིང་ལས་དབང་ལས་གྲུབ་པའི་རྫུ་འཕྲུལ་གྱི་ཤུགས་དང་ལྡན་པས་མའི་མངལ་དང་བྱིན་རླབས་ལས་གྲུབ་པའི་རྡོ་རྗེའི་གདན་མ་གཏོགས། གཞན་རི་རབ་དང་ཁང་ཁྱིམ་གང་ལ་ཡང་ཐོགས་པ་མེད་པ་བསམ་པ་ཙམ་གྱིས་སྟོང་གསུམ་ཐམས་ཅད་སྐད་ཅིག་ཙམ་ལ་བགྲོད་པར་ནུས་ཤིང༌།
རིགས་མཐུན་པར་བར་དོ་ན་གནས་པ་རྣམས་དང༌། ལྷའི་མིག་དང་ལྡན་ཞིང༌། ལས་ཉོན་གྱི་སྒྲིབ་པ་དག་པ་རྣམས་ཀྱིས་མཐོང་བར་འགྱུར་ལ། ནང་དུ་ཁམས་དཀར་དམར་མི་གནས་པས་ཕྱི་རོལ་དུ་ཉི་མ་དང་ཟླ་བའི་སྣང་བ་མེད། གདོས་བཅས་ཀྱི་ལུས་མེད་པས་གྲིབ་མ་དང་རྗེས་མི་འབྱུང༌། ཟག་བཅས་ཀྱི་མངོན་ཤེས་ཡོད་པས་གཞན་གྱི་ཅི་བསམ་ཤེས། ཞག་བདུན་རེའི་མཚམས་སུ་འཆི་ཆུང་རེ་དང་བར་དོའི་ཡིད་ལུས་རེ་ལེན། དེ་ནས། མི་ལྡོག་དེ་ནི་དྲི་ཟའོ། ། ཞེས་པ་ལྟར་དུ་རྣམ་ཤེས་སྔར་གྱི་ཕུང་པོ་རྙིང་པ་ལ་མི་ལྡོག་པར་དྲི་ཟའི་མངལ་གྱི་སྐྱེ་གནས་འཚོལ་བའི་སྐབས་ཞེས་པ།
སྐྱེ་གནས་དོན་དུ་གཉེར་བས་ཕྱོགས་ཀུན་ཏུ་རྒྱུག་པ་ལ་བརྟེན་ནས་འབྱུང་བ་འཁྲུགས་ཏེ། ས་རླུང་འཁྲུགས་པས་རི་བོ་ཆེན་པོ་ཉིལ་བ་དང༌། གྲུམ་པ་དང༌། ཕྲག་རི་ཆེན་པོ་ཞིག་པའི་སྒྲ་ལྟ་བུ་དང༌། ཆུ་རླུང་འཁྲུགས་པ་རྒྱ་མཚོ་ཆེན་པོའི་རྦ་རླབས་གནམ་དུ་འཕྱོ་བ་དང༌། འཁྲུགས་པ་དང༌། གཡང་སའི་གཅོང་རོང་དུ་ཞུགས་པའི་སྒྲ་ལྟ་བུ་དང༌། མེ་རླུང་འཁྲུགས་པས། བསྐལ་པ་འཇིག་པའི་དུས་ཀྱི་མེ་སྒྲ་ལྟ་བུ་དང༌། སྟོང་གསུམ་ཐམས་ཅད་མེ་འབར་བའི་སྣང་བ་དང༌།
ནགས་ཚལ་ཆེན་པོ་ཚིགས་པའི་སྒྲ་ལྟ་བུ་དང༌། རླུང་གི་རླུང་འཁྲུགས་པས་དུས་མཐའི་རླུང་དམར་ཆེན་པོ་འཚུབས་ཅིང་འཁྱིལ་བ་དང༌། སྣང་སྲིད་ཐམས་ཅད་བྱ་སྒྲོ་རླུང་གིས་སྐྱོད་པ་ལྟ་བུར་གཡོ་བ་དང༌། དེ་དག་གི་རང་སྒྲ་འབྲུག་སྟོང་དུས་གཅིག་ལ་ལྡིར་བའི་སྒྲ་ལྟ་བུར་ཐོས་ཏེ། དེ་དག་ལ་འཇིགས་ཤིང་སྐྲག་ནས་སྐྱབས་གནས་ཚོལ་བར་བསམ་པའི་ཚེ། དབང་དང་སྡོམ་པ་ཐོབ་པ་རྣམས་ཀྱིས་སྐྱབས་གནས་བླ་མ་དང་རྡོ་རྗེ་སློབ་དཔོན་དྲན། དེས་བསྟན་པའི་ཡི་དམ་གྱི་ལྷ་དྲན། ལྷ་དེ་ཡི་མཚན་ལས་གྲས་ནས་བཏགས་པའི་གསང་མཚན་གྱི་མིང་ནས་དྲན། དེ་ལ་བརྟེན་ནས་རང་ཉིད་གོམས་པའི་དབང་གི་ལྷག་པའི་ལྷའི་རྣམ་རོལ་དུ་དྲན། དེའི་ཚེ་དཔའ་བོ་དང་རྣལ་འབྱོར་མའི་ཚོགས་དཔག་ཏུ་མེད་པ་འདུས་ནས།
མཆོད་པའི་སྤྲིན་གྱིས་ཕུང་པོས་གཏིབས་ཤིང༌། གསང་མཚན་གྱི་མིང་ནས་འབོད་ཅིང་ལུང་བསྟན་ནོ། ། མཁའ་ལ་སྤྱོད་པའི་གནས་སུ་འཁྲིད་པར་འགྱུར་ཏེ། མཁའ་འགྲོ་ཀུན་སྤྱོད་ལས། འཆི་ཞེས་བྱ་བ་རྣམ་རྟོག་ཡིན། ། མཁའ་ལ་སྤྱོད་པའི་གནས་སུ་འཁྲིད། ། ཅེས་གསུངས་སོ། ། ཐ་མལ་པ་རྣམས་ཀྱི་སྐྱབས་གནས་དང་ཡིབ་པ་ཙམ་ནས། ཉོན་མོངས་པ་དུག་གསུམ་གྱི་རང་གཟུགས་དཀར་ནག་དམར་གསུམ་གྱི་རང་གཟུགས། གཡང་ས་གཅོང་རོང་ཆེན་པོ་ཉམས་ང་བ་གསུམ་མཐོང་སྟེ།
དེ་དག་ཏུ་ལྟུང་བའི་དོགས་པ་དང༌། དེ་དང་མཚུངས་པར་རྣམ་བྱང་གི་ལམ། འོད་ཁ་དོག་དཀར་པོ་འཆར་བ་དང༌། སྡོང་དུམ་དང༌། ས་ཕུག་དང༌། ངང་པས་བརྒྱན་པའི་མཚོ་གླིང་དང༌། བ་གླང་གིས་བརྒྱན་པའི་མཚོ་གླིང་དང༌། རྟས་བརྒྱན་པའི་མཚོ་གླིང་དང༌། ཁང་བཟང་དང༌། ལྷའི་གཞལ་མེད་ཁང་ལ་སོགས་པ་སྣ་ཚོགས་པ་མཐོང་སྟེ།
དེ་དག་གང་དུ་ཕྱིན་པ་དང༌། ཞུགས་པ་བྱུང་ན་སྐྱེ་གནས་ཡིན་ཏེ། དེའང་འོད་ནག་པོ་གསལ་ཞིང་དེ་ལ་ཆགས་ན་དམྱལ་བ། སེར་པོ་ཡི་དྭགས། དཀར་པོ་དུད་འགྲོ། དམར་པོ་ལྷ། ལྗང་གུ་ལྷ་མ་ཡིན། སྣ་ཚོགས་མི་ཡིས་སྐྱེ་གནས། ཕྱིའི་སྐྱེ་གནས་ལ་ཡང་ངང་པས་བརྒྱན་པའི་མཚོ་གླིང་དུ་ཕྱིན་པ་ཤར་ལུས་འཕགས་པོ། བ་གླང་གི་བརྒྱན་པའི་མཚོ་གླིང་དུ་ཕྱིན་ན་ནུབ་བ་གླང་སྤྱོད།
རྟས་བརྒྱན་པའི་མཚོ་གླིང་དུ་བྱིན་ན་བྱང་སྒྲ་མི་སྙན། ཁང་བཟང་དུ་ཕྱིན་ན་ལྷོ་འཛམ་བུ་གླིང་དུ་སྐྱེའོ། ། ལྷའི་གཞལ་མེད་ཁང་དུ་ཞུགས་ན། ལྷ་གནས་དང༌། སྡོང་དུམ་དང༌། ས་ཕུགས་སུ་ཡིབས་པ་དང་ཞུགས་ན་ཡི་དྭགས་དང༌། དུད་འགྲོ། ལྕགས་ཁང་དུ་ཞུགས་ན་དམྱལ་བའི་སྐྱེ་གནས། དེ་དེ་དག་གི་གནས་སྐབས་སུ་ཡང་གནས་ལ་ངེས་པ་མེད་པ། གྲོགས་ལ་ངེས་པ་མེད་པ།
བྱ་བྱེད་ལ་ཡང་ངེས་པ་མེད་པ། ཟས་གོས་ལ་ཡང་ངེས་པ་མེད་པ། རྣམ་ཤེས་ཀྱི་འཆར་སྒོ་ལ་ཡང་ངེས་པ་མེད་པ་སོགས། མ་ངེས་པའི་རྟགས་དྲུག་གིས་གཡེངས་ཤིང་སྡུག་བསྔལ་བར་འགྱུར། དེའི་དུས་སུ་སྐྱབས་གནས་དཀོན་མཆོག་གསུམ་དྲན་པའི་སྒོ་ནས་གསོལ་བ་བཏབ་ན། སྐྱེ་གནས་ངན་པ་འགགས་ནས་བཟང་པོར་སྐྱེ་ཞིང་ཆོས་དང་འཕྲད་པར་འགྱུར་རོ། ། དེ་ལྟར་བར་དོའི་གདམས་པ་ཉམས་འོག་ཏུ་ཆུད་པར་བྱས་ནས། མཚམས་སྦྱོར་འཕོ་བའི་གདམས་ངག་ལ་འབད་པར་བྱ་དགོས་ཏེ། མཁའ་འགྲོ་མ་ཀུན་ཏུ་རྟོག་པའི་རྒྱུད་ལས། རྣམ་ཤེས་རླུང་ལ་ཞོན་ནས་ནི། །
འོག་གི་ལམ་ནས་འཕོས་གྱུར་ན། ། ཆོས་ལ་གོམས་པའི་གང་ཟག་ཀྱང༌། ། ངན་འགྲོ་དག་ཏུ་སྐྱེ་བར་འགྱུར། ། རྣམ་ཤེས་རླུང་དང་བསྡོང་ནས་འོག་ལམ་གཉིས་ལྟེ་བ་གསུམ་གང་རུང་ནས་འཕོས་ན། རེ་ཞིག་ངན་སོང་གསུམ་པོ་གང་རུང་དུ་འཕེན་ནོ། ། དེ་བཞིན་དུ་སྡིག་ཆེན་ཡང་འཕོ་བས་མཚམས་སྦྱར་སྤྱི་བོར་འཕོས་པས་མཐོ་རིས་གསུམ་པོ་གང་རུང་སྐྱེ་བར་འགྱུར་ན་གཞན་རྣམས་ལྟ་ཅི་སྨོས་ཏེ། རྒྱུད་ལས། རྣམ་ཤེས་རླུང་ལ་ཞོན་ནས་ནི། ། སྟེང་གི་ལམ་ལ་འཕོས་གྱུར་ན། ། སྡིག་ལ་གོམ་པའི་གང་ཟག་ཀྱང༌། །
མཐོ་རིས་དག་ཏུ་སྐྱེ་བར་འགྱུར། ། ཞེས་གསུངས་སོ། ། དེས་ཕན་ཡོན་དང་ཉེས་དམིགས་བསྟན་ནས། དེ་ནས་དམིགས་པ་འདི་བཞིན་མཛོད། ཁྱེད་རང་གི་མདུན་གྱི་ནམ་མཁའི་གནས་སུ། བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་ནམ་མཁའི་ཁམས་ཐམས་ཅད་ཁྱབ་པས་ལམ་མེར་བཞུགས་ཤིང་དེ་དག་གི་སྐུ་དགེ་འདུན། གསུང་དམ་ཆོས། ཐུགས་སངས་རྒྱས་སྐྱབས་གནས་ཀུན་གྱི་ངོ་བོར་མོས་ནས་སྐྱབས་སུ་འགྲོ་བའི་རྗེས་ཟློས་མཛོད། ཅེས་བརྗོད་ལ་སྐྱབས་འགྲོ་ཅི་ནུས་བྱ། མཐར་བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་སྐྱབས་གསོལ་གྱི་ཚིག་བརྗོད་ནས།
སྐྱབས་ཡུལ་རྣམས་འོད་དུ་ཞུ་ནས་སྤྱི་བོ་ནས་ཐིམ་པས། ལུས་ངག་ཡིད་གསུམ་དང་འདྲེས་ཤིང་རྒྱུད་བྱིན་གྱིས་རླབས་པར་མོས་པ་མཛོད། དེ་ལྟར་སྐྱབས་སུ་སོང་ནས། སེམས་བསྐྱེད་པའི་རྗེས་ཟློས་ལན་གསུམ་མཛོད། བདག་གི་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱས་ལ། སེམས་ཅན་ཐམས་ཅད་སྲིད་པའི་སྡུག་བསྔལ་གྱི་རྒྱ་མཚོ་ལས་བསྒྲལ་བར་བྱ། དེའི་ཆེད་དུ་དག་པ་མཁའ་སྤྱོད་དུ་འཕོ་བའི་གདམས་པ་ཉམས་སུ་བླང་བར་བྱའོ། ། ཞེས་སེམས་བསྐྱེད་དེ། ཁྱེད་རང་གི་ལུས་དེ་ཉིད། ཐ་མལ་པ་མ་ཡིན་པར་སྐད་ཅིག་གིས་རྗེ་བཙུན་རྡོ་རྗེ་རྣལ་འབྱོར་མའི་སྐུ་སྣང་ལ་རང་བཞིན་མེད་པར་སིང་དར་དམར་པོའི་གུར་ཕུབ་པ་ལྟ་བུར་ལམ་གྱིས་གྱུར་པའི་སྤྱི་བོ་ནས་གསང་གནས་ཀྱི་བར་དུ་རྩ་དབུ་མ་ཁ་དོག་དམར་པོ་སྦུབ་སྟོང༌།
སྦོམ་ཕྲ་མདའ་སྙུག་འབྲིང་པོ་ཙམ་པའི་མར་སྣར། སྒོ་ངའི་སྦུབ་ལྟ་བུའི་ཟླུམ་པོའི་ནང་དུ། སེམས་ཀྱི་རྟེན་བྃ་ཡིག་དམར་པོ་སྲན་མའི་རྡོག་པོ་ཙམ་འཕར་ལིང་ངེ་བ། ཡར་སྣེ་སྤྱི་བོ་ཚངས་པའི་བུ་གར་ཟུག་པ། སྐར་ཁུང་གསལ་བ་ལྟར་སྐྱ་ཐ་ལེ་ཡོད་པའི་སྟེང་གི་བར་སྣང་དུ། སྣ་ཚོགས་པདྨ་ཉི་མའི་གདན་ལ་རྗེ་བཙུན་རྡོ་རྗེ་རྣལ་འབྱོར་མ། ཞབས་གཡས་བརྐྱང་པས་དུས་མཚན་མ་དམར་པོའི་ནུ་མའི་སྟེང་ནས་མནན་པ། གཡོན་བསྐུམ་པས་འཇིགས་བྱེད་ནག་པོ་མགོ་བོ་རྒྱབ་ཏུ་བལྟབས་པ་མནན་པ། སྐུ་མདོག་དམར་པོ་བསྐལ་པའི་མེ་ལྟ་བུའི་གཟི་བརྗིད་ཅན། ཞལ་གཅིག་ཕྱག་གཉིས་སྤྱན་གསུམ་དག་པ་མཁའ་སྤྱོད་དུ་གཟིགས་པ།
ཕྱག་གཡས་རྡོ་རྗེས་མཚན་པའི་གྲི་གུག་མཐུར་དུ་འཕྱང་ནས་འཛིན་པ། གཡོན་ཐོད་པ་ཁྲག་གིས་གང་བ་སྟེང་ཕྱོགས་སུ་བཟུང་ནས་ཞལ་གྱེན་དུ་ཕྱོགས་པས་གསོལ་བ། ཕྲག་པ་གཡོན་པར་རྡོ་རྗེས་མཚན་པའི་ཁ་ཊྭཱཾ་ག་ལ་ཌཱ་མ་རུ་དང༌། དྲིལ་བུ་དང༌། འཕན་རྩེ་གསུམ་པ་འཕྱང་བཞིན་བསྣམས་པ། དབུ་སྐྲ་ནག་པོ་སིལ་བུར་གྱུར་པས་སྐུ་སྐེད་ཡན་ཆད་ཁེབས་པ། ལང་ཚོ་དར་ལ་བབས་ཅིང༌། འདོད་པའི་ནུ་འབུར་རྒྱས་པ། བདེ་བ་བསྐྱེད་པའི་ཉམས་ཅན། མི་མགོ་སྐམ་པོ་ལྔའི་དབུ་བརྒྱན།
སྐམ་པོ་ལྔ་བཅུའི་དོ་ཤལ་ཅན། གཅེར་བུ་ཕྱག་རྒྱ་ལྔས་བརྒྱན་པ། ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། དེའི་སྟེང་དུ་པདྨ་དང་ཟླ་བའི་གདན་ལ་རྩ་བའི་བླ་མ་རྡོ་རྗེ་ཆོས་ཀྱི་རྣམ་པ་ཅན། སྐུ་མདོག་དམར་པོ་ཞལ་གཅིག་ཕྱག་གཉིས་ཀྱིས། གཡས་པས་བདེ་སྟོང་གི་སྒྲ་སྒྲོགས་པའི་ཌཱ་མ་རུ་འཁྲོལ་བ། གཡོན་པས་བདུད་རྩིས་གང་བའི་ཐོད་པ་ཐུགས་ཀར་འཛིན་ཅིང༌། གཡོན་པའི་གྲུ་མོའི་ཁུག་ན་ཁ་ཊྭཱཾ་ག་བསྣམས་པ། ཞབས་རྡོ་རྗེ་སྐྱིལ་ཀྲུང་གིས་བཞུགས་ཤིང༌། སྐུ་ལ་རུས་པའི་རྒྱན་དྲུག་གིས་བརྒྱན་པ།
གཞོན་ནུ་ལང་ཚོ་དར་ལ་བབ་ཅིང་གཟི་འོད་འབར་བ། དེའི་མཐའ་སྐོར་དུ། པཎ་ཆེན་ནཱ་རོ་ཏ་པ། གྲུབ་ཆེན་ཕམ་ཐིང་པ་སྐུ་མཆེད། མངའ་བདག་ལོ་ཆེན་རྗེ་བཙུན་ས་སྐྱ་པ་ཡབ་སྲས་ལ་སོགས་པ་བརྒྱུད་པའི་བླ་མས་བསྐོར་བའོ། ། དེ་རྣམས་ཀྱང་ཆོས་ཉིད་བདེ་བ་ཆེན་པོའི་ངང་དུ་རོ་གཅིག་ཀྱང་ཆོས་ཅན་གྱི་མདངས་ཐ་དད་དུ་ཤར་བ་སྟེ། གང་ལ་གང་འདུལ་གྱི་སྐུར་བསྟན་པ། བདག་ལ་དགེས་བཞིན་དུ་བཞུགས་པའི་མོས་པ་བྱ། དེ་དག་ལ་ལུས་སེམས་འདུན་མ་རྩེ་གཅིག་ཏུ་གཏད་དེ་གདུང་ཤུག་དྲག་པོའི་སྒོ་ནས་གསོལ་བ་འདེབས་པ་འདིའི་རྗེས་ཟློས་མཛོད་ཞེས་དང༌། བརྒྱུད་པའི་གསོལ་འདེབས་རྒྱས་བསྡུས་ཅི་རིགས་པས་གསོལ་བ་བཏབ་ལ།
ཞེས་གསོལ་བ་བཏབ་པས་རྩ་བརྒྱུད་ཀྱི་བླ་མ་རྣམས་འོད་ཕུང་བདེ་བ་ཆེན་པོའི་རང་བཞིན་དུ་ཞུ་ནས་རྗེ་བཙུན་རྡོ་རྗེ་རྣལ་འབྱོར་མ་ལ་ཐིམ། དེའི་ཐུགས་ཀར་འཕོ་འདོད་དྲག་པོས། དབུ་མའི་མར་སྣེའི་བྃ་ཡིག་ལ་དམིགས་ནས་ཧིཀ་ཞེས་ལན་གསུམ་བརྗོད་པས། ཡར་སོར་རྡོ་འཕང་བ་ལྟར་ལྟེ་བ། སྙིང་ཁ། མགྲིན་པ་རྣམས་སུ་རིམ་པ་བཞིན་དུ་འཕོས། དེ་ལ་སེམས་དྲག་ཏུ་གཏད་ནས་ཕཊ། ཞེས་བརྗོད་པས། ཐེ་ཚོམ་མེད་པར་རྒྱང་སྟེ་སྤྱི་བོ་ཚངས་པའི་བུ་ག་ནས་ཐོན། རྗེ་བཙུན་རྡོ་རྗེ་རྣལ་འབྱོར་མའི་པདྨའི་སྦུབས་སུ་ཐོག་མེད་དུ་ཞུགས་ནས།
བདེ་སྟོང་དབྱེར་མེད་རོ་གཅིག་ཏུ་འདྲེས་སོང་སྙམ་དུ་མོས་པ་མཛོད། ཅེས་བརྗོད་ལ། གོང་གི་དམིགས་པ་དང་ལྡན་པས་སྐྲ་ནས་དལ་བུས་ཡང་ཡང་འཐེན། ཧིཀ་ལན་གསུམ་གསུམ་དང༌། ཕཊ་སྒྲ་དྲག་པོ་གཅིག་གིས་འཕངས་ཏེ། བསྒྲུབ་བྱའི་སེམས། རྣལ་འབྱོར་མའི་ཐུགས། རང་སེམས་གསུམ། བརྗོད་བྲལ་བདེ་བ་ཆེན་པོའི་ངང་དུ་ཁྲུག་སྟེ་བསྲེས་ལ། དེའི་ངོ་བོ་ལ་བལྟ་ཞིང༌།
དམིགས་མེད་ཀྱི་ངང་དུ་ཡུན་རིང་བཞག་ཅིང༌། སྟོང་གསལ་དེའི་རང་མདངས་མ་ཤོར་བའི་སྒོ་ནས་སྨོན་ལམ་རྣམ་པར་དག་པ་བཏབ་པ་ནི། དལ་འབྱོར་གྲུ་ཆེན་སོགས་ཀྱི་གསང་བ་བདེ་སྟོང་དབྱེར་མེད་ཀྱི་རྣལ་འབྱོར་མ་ངོ་འཕྲོད་པའི་འཕོ་བའི་གདམས་པ་ཞེས་བྱའོ། ། དེ་ལྟར་འཕོ་བ་བཏབ་པའི་ཐོབ་བྱེད་འབྲས་བུ་ལ། གསུམ་ལས། རབ་རྗེ་བཙུན་རྡོ་རྗེ་རྣལ་འབྱོར་མའི་གོ་འཕང་ཐོབ་པར་འགྱུར། འབྲིང་མཁའ་ལ་སྤྱོད་པའི་རིག་འཛིན། རྫུ་འཕྲུལ་གྱི་ནམ་མཁའ་ལ་རྒྱུ་ཞིང་སྤྱོད་ཡུལ་ཤིན་ཏུ་མཛེས་ཤིང་ལོ་བཅུ་དྲུག་ལོན་པའི་ཆ་ལུགས་ཅན། ཚེ་ཉི་ཟླ་གནས་ཀྱི་བར་ཐུབ་པ། ཅི་བསམ་ལོངས་སྤྱོད་ནམ་མཁའ་ལས་འབྱུང་བ།
རྫུ་འཕྲུལ་གྱི་སྟོབས་ཀྱིས་སངས་རྒྱས་ཀྱི་ཞིང་ནས་སངས་རྒྱས་ཀྱི་ཞིང་དུ་འགྲོ་ཞིང༌། སྤྲུལ་པའི་སྐུ་ལ་ཆོས་ཉན་པ་དང༌། ཐ་མའང་མཐོ་རིས་གསུམ་པོ་གང་རུང་དུ་སྐྱེ་བར་འགྱུར་རོ། ། ཞེས་པ་འདི་རྗེ་བཙུན་བྱམས་པ་ཆོས་ལེགས་ཀྱིས་མཛད་པའི་ཡི་གེ་ལྟར། བར་དོའི་གདམས་ངག་ཅུང་ཟད་གཅིག་གིས་མཚམས་སྦྱར་ཏེ། གཞན་ལ་བརྩེ་བའི་བསམ་པས་ཡུལ་གཙང་སྟོད་ཀྱི་བཙུན་པ་བློ་གསལ་གྱིས་ཞྭ་ལུང་མཚོ་ཁའི་རི་ཁྲོད་དུ་སྦྱར་བའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
