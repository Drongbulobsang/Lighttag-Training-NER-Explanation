ས་སྐྱའི་མཁའ་སྤྱོད་བེའུ་བུམ།
པོད ༢
ནཱ་རོ་མཁའ་སྤྱོད་ཀྱི་བརྒྱུད་པའི་གསོལ་འདེབས་རྡོ་རྗེ་འཆང་གིས་མཛད་པ།
༼ཨོཾ༽ ༄༅། །ཨེདྷི། ནཱ་རོ་མཁའ་སྤྱོད་ཀྱི་བརྒྱུད་པའི་གསོལ་འདེབས་རྡོ་རྗེ་འཆང་གིས་མཛད་པ་བཞུགས་སོ།། ༈ །ཨོཾ་སྭསྟི། བསོད་ནམས་ཡེ་ཤེས་ཚོགས་གཉིས་རབ་རྫོགས་ཤིང༌། ། ཉོན་མོངས་ཤེས་བྱའི་སྒྲིབ་གཉིས་གཏན་སྤངས་ནས། ། རང་དང་གཞན་གྱི་དོན་གཉིས་མཐར་ཕྱིན་པའི། ། རྒྱལ་བ་རྡོ་རྗེ་འཆང་ལ་གསོལ་བ་འདེབས། ། མི་འགྱུར་བདེ་བ་མཆོག་བརྙེས་རྣལ་འབྱོར་མ། ། གྲུབ་པའི་དབང་ཕྱུག་རྡོ་རྗེ་དྲིལ་བུ་པ། །
ལྷག་པའི་ལྷ་ཡིས་རྗེས་བཟུང་ཌེ་གི་པ། ། གསོལ་བ་འདེབས་སོ་བདག་རྒྱུད་བྱིན་གྱིས་རློབས། ། དོན་དམ་མཆོག་བརྙེས་གྲུབ་ཆེན་ཨནྡྷརྦ། ། རྣམ་དག་ཏིང་འཛིན་མཐར་སོན་ཏཻ་ལོ་པ། ། གསང་ཆེན་བསྟན་པ་རྒྱས་མཛད་ནཱ་རོ་པ། ། གསོལ་བ་འདེབས་སོ་བདག༴ ། ལམ་བཟང་གསལ་མཛད་ཕམ་ཐིང་སྐུ་མཆེད་གཉིས། ། ཟབ་མོའི་ལམ་གྱི་རྒྱུན་སྦྱངས་ཤེས་རབ་བརྩེགས། ། འཇིག་རྟེན་མིག་འབྱེད་རྗེ་བཙུན་བློ་གྲོས་གྲགས། ། གསོལ་བ༴ །
མཐའ་ཡས་རྒྱུད་སྡེའི་མངའ་བདག་ས་སྐྱ་པ། ། རླབས་ཆེན་ཤེས་བྱའི་གནས་རིག་བསོད་ནམས་རྩེ། ། མཁྱེན་བརྩེའི་དབང་ཕྱུག་རྗེ་བཙུན་རིན་པོ་ཆེ། ། གསོལ་བ༴ ། ཀུན་མཁྱེན་གཉིས་པ་ས་སྐྱ་པཎྜི་ཏ། ། རྒྱལ་བའི་རྒྱལ་ཚབ་འཕགས་པ་རིན་པོ་ཆེ། ། འཇིག་རྟེན་ཆོས་བརྒྱད་སྤངས་པའི་དཀོན་མཆོག་དཔལ། ། གསོལ་བ༴ ། བརྩོན་པས་གྲུབ་པ་ལྷུར་ལེན་བྲག་ཕུག་པ། ། འགྲོ་ཀུན་བརྩེ་བས་རྗེས་འཛིན་བློ་གྲོས་བརྟན། །
དེ་སྲས་ཐུ་བོ་དཔལ་ལྡན་ཚུལ་ཁྲིམས་ཞབས། ། གསོལ་བ༴ ། རྒྱལ་བའི་དགོངས་པ་གསལ་མཛད་ཆོས་ཀྱི་རྗེ། ། བདེ་གཤེགས་བསྟན་པའི་ཁུར་འཛིན་རིན་པོ་ཆེ། ། དམིགས་མེད་ཐུགས་རྗེའི་དབང་ཕྱུག་ཡེ་ཤེས་ཞབས། ། གསོལ་བ༴ ། རྣམ་མང་སྔོན་འགྲོའི་ཚོགས་ཀྱིས་རྒྱུད་སྦྱངས་ཤིང༌། ། ཡང་དག་དཀྱིལ་འཁོར་ཆེན་པོར་དབང་བསྐུར་ཏེ། ། གསང་ཆེན་བྱིན་རླབས་རིམ་པས་སྨིན་བྱས་ནས། ། རིམ་གཉིས་ལམ་ལ་འཇུག་པར་བྱིན་གྱིས་རློབས། །
ཐ་མལ་སྣོད་དང་བཅུད་དུ་རབ་ཞེན་པའི། ། ཀུན་རྫོབ་འཁྲུལ་པའི་སྣང་བ་མ་ལུས་པ། ། རྣམ་དག་ལྷ་ཡི་སྐུ་རུ་བསྒྱུར་བྱེད་པའི། ། མཁའ་སྤྱོད་བསྐྱེད་རིམ་བསྒོམ་པར་བྱིན་གྱིས་རློབས། ། གཟུང་འཛིན་སྤྲོས་པ་སྐྱེ་མེད་རོ་རྐྱང་རླུང༌། ། གཡས་གཡོན་འཕོ་བ་མེད་པར་བགག་བྱས་ནས། ། དབུ་མར་ཞུགས་ནས་སྤྲོས་མེད་མཆོག་སྐྱེ་བའི། ། རྫོགས་རིམ་དབུ་མར་བསྒོམ་པར་བྱིན་གྱིས་རློབས། ། ཏིང་འཛིན་ལམ་གྱི་བར་ཆད་ཀུན་སྤངས་ཤིང༌། ། མཐའ་ཡས་རྟོགས་པའི་ཡོན་ཏན་རབ་རྫོགས་ནས། །
སྐུ་གསུམ་དབྱེར་མེད་མཁའ་སྤྱོད་ཆེན་པོ་ཡི། ། གོ་འཕང་མྱུར་དུ་ཐོབ་པར་བྱིན་གྱིས་རློབས། ། ཡང་ན་ཆོས་རྗེ་བའི་རྗེས་ལ། ། དམ་པས་བྱིན་རླབས་ཚོགས་སྒོམ་ཀུན་དགའ་དཔལ། ། མཐའ་ཡས་མན་ངག་ཀུན་མཁྱེན་ཉན་ཆེན་པ། ཞེས་དང༌། བློ་གྲོས་བརྟན་པའི་ཚབ་ཏུ། ། འགྲོ་བའི་བླ་མ་བསོད་ནམས་རྒྱལ་མཚན་དཔལ། ཞེས་བཅུག་ལ་བྱའོ། ། མཁའ་སྤྱོད་མན་ངག་གི་བླ་མ་བརྒྱུད་རིམ་ལ་གསོལ་བ་འདེབས་པ་ཤཱཀྱའི་དགེ་སློང་ཀུན་དགའ་བཟང་པོས་སྦྱར་བའོ།། །།
ཨེདྷི། ༈ །རྡོ་རྗེ་འཆང་ཆེན་རྡོ་རྗེ་རྣལ་འབྱོར་མ། ། གྲུབ་ཆེན་ནཱ་རོ་པ་དང་ཕམ་ཐིང་པ། ། ཤེས་རབ་བརྩེགས་དང་མལ་གྱོ་ས་སྐྱ་པ། ། རྗེ་བཙུན་སྐུ་མཆེད་རྣམས་ལ་གསོལ་བ་འདེབས། ། ས་སྐྱ་པཎ་ཆེན་འཕགས་པ་རིན་པོ་ཆེ། ། དཀོན་མཆོག་དཔལ་དང་ཆོས་རྗེ་བསོད་ནམས་དཔལ། ། བསོད་ནམས་རྒྱལ་མཚན་དཔལ་ལྡན་ཚུལ་ཁྲིམས་ཞབས། ། ཡེ་ཤེས་རྒྱལ་མཚན་རྣམས་ལ་གསོལ་བ་འདེབས། ། བསྐྱེད་རིམ་ཟབ་མོ་མཁའ་སྤྱོད་རྣལ་འབྱོར་དང༌། །
རྫོགས་རིམ་དབུ་མའི་རྣལ་འབྱོར་བསྒོམ་པའི་མཐུས། ། བདེ་ཆེན་ལྷན་སྐྱེས་ཡེ་ཤེས་སྐྱེ་བ་དང༌། ། མཁའ་སྤྱོད་གོ་འཕང་ཐོབ་པར་བྱིན་གྱིས་རློབས། ། ཅེས་པ་དགེ་སློང་ཀུན་དགའ་བཟང་པོས་སྦྱར་བའོ།། ། རྡོ་རྗེ་འཆང་ཆེན་ཀུན་དགའ་བཟང་པོ་དང༌། ། སེམས་དཔའ་ཆེན་པོ་དཀོན་མཆོག་རྒྱལ་མཚན་ཞབས། ། བདག་ཆེན་ཆོས་རྗེ་བློ་གྲོས་རྒྱལ་མཚན་དཔལ། ། ཀུན་སྤངས་ཆོས་རྗེ་རྣམས་ལ་གསོལ་བ་འདེབས། ། ཞེས་ཁ་སྐོངས་སོ།། ཀུན་དགའ་ལེགས་པ་ཚར་ཆེན་རྡོ་རྗེ་འཆང༌། །
འཇམ་མགོན་མཁྱེན་བརྩེ་མཁན་ཆེན་བསླབ་གསུམ་ཞབས། ། རྩ་བའི་བླ་མ་དྲིན་ཅན་འཁོར་ལོའི་མགོན། ། དབང་ཕྱུག་རབ་བརྟན་རྣམས་ལ་གསོལ་བ་འདེབས། ། རྩ་བའི་བླ་མ་དབང་ཕྱུག་རབ་བརྟན་སོགས། ། རྩ་བརྒྱུད་བླ་མ་རྣམས་ལ་གསོལ་བ་འདེབས།། ༈ །དྷི། རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་མའི་བརྒྱུད་པའི་གསོལ་འདེབས་མཆོག་གི་པདྨོ་བཞད་པའི་དགའ་སྟོན་ཞེས་བྱ་བ་བཞུགས་སོ།། ༈ །ན་མོ་གུ་རུ་བཛྲ་ཝཱ་ར་ཧཱི། རྒྱལ་བ་རྒྱ་མཚོའི་རིགས་བདག་རྡོ་རྗེ་ཆོས། ། རྒྱལ་བའི་ཡུམ་མཆོག་རྡོ་རྗེ་རྣལ་འབྱོར་མ། །
རྒྱལ་སྲས་ཐུ་བོ་ནཱ་རོ་ཏ་པའི་ཞབས། ། གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། ། གསང་ཆེན་སློབ་བཤད་འཛིན་པའི་ཕམ་ཐིང་པ། ། གསང་མཛོད་ཀུན་གྱི་གཏེར་གྱུར་ཤེས་རབ་བརྩེགས། ། གསང་སྔགས་རྒྱ་མཚོའི་མངའ་བདག་མལ་ལོའི་ཞབས། ། གསོལ་བ་འདེབས་སོ༴ ། རྡོ་རྗེ་འཆང་དབང་བླ་ཆེན་ས་སྐྱ་པ། ། རྡོ་རྗེའི་སྲས་མཆོག་རྗེ་བཙུན་བསོད་ནམས་རྩེ། ། རྡོ་རྗེ་འཛིན་པའི་གཙུག་རྒྱན་གྲགས་པའི་ཞབས། ། གསོལ་བ༴ །
ས་སྐྱ་པཎ་ཆེན་གངས་ཅན་མཁས་པའི་རྗེ། ། ས་གསུམ་སྐྱེ་དགུའི་གཙུག་རྒྱན་འཕགས་པའི་མཆོག ། ས་སྐྱའི་བསྟན་འཛིན་ཞང་སྟོན་ཆོས་རྗེའི་ཞབས། ། གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། ། གྲུབ་པའི་དབང་པོ་ན་བཟའ་བྲག་ཕུག་པ། ། གྲུབ་མཆོག་མཁས་པའི་དེད་དཔོན་ཆོས་ཀྱི་རྗེ། ། གྲུབ་རིགས་སྙན་བརྒྱུད་མངའ་བདག་ཡར་ཀླུང་པ། ། གསོལ་བ༴ ། བདག་གཞན་འགྲོ་བའི་སྐྱབས་མགོན་རྒྱལ་བ་མཆོག ། བདག་ཉིད་ཆེན་པོ་འཇམ་དབྱངས་ནམ་མཁའི་མཚན། །
བདག་ཆེན་ཆོས་རྗེ་བློ་གྲོས་རྒྱལ་མཚན་དཔལ། ། གསོལ་བ༴ ། བཀའ་དྲིན་མཉམ་མེད་རྗེ་བཙུན་རྡོ་རིང་པ། ། བཀའ་བཞིན་སྒྲུབ་པའི་བསྟན་འཛིན་བློ་གསལ་དབང༌། ། བཀའ་བརྒྱུད་གསང་ཆེན་སྨྲ་བ་མཁྱེན་བརྩེའི་ཞབས། ། གསོལ་བ༴ ། ཁ་སྐོང་ནི་རྨོར་ཆེན་ནས། རིག་སྔགས་འཆང་བ་སངས་རྒྱས་རིན་ཆེན་དང༌། ། རིགས་ཀུན་ཁྱབ་བདག་མཁྱེན་རབ་བསྟན་འཛིན་བཟང༌། ། རིགས་ཀྱི་བདག་པོས་རྗེས་བཟུང་ངག་གི་དབང༌། །
གསོལ་བ༴ ། རབ་འབྱམས་མདོ་སྔགས་ཀུན་ལ་མཁྱེན་རབ་རྒྱས། ། དགའ་ཆེན་ཁྱབ་བདག་ཧེ་རུ་ཀ་ཡི་དངོས། ། འཕྲིན་ལས་ལྷུན་གྲུབ་དྲིན་ཆེན་བླ་མ་ལ། ། གསོལ་བ༴ ། ཁ་སྐོང་མཁྱེན་བརྩེ་ནས་བཅུག་ན་ལེགས་སྙམ། དལ་འབྱོར་གྲུ་ཆེན་མི་རྟག་དྲན་པ་ཡི། ། བ་དན་དཀར་པོས་སྐྱོད་པའི་ལས་འབྲས་ཀྱིས། ། བླང་དོར་མཐུན་པའི་རླུང་གིས་རབ་བསྐུལ་ནས། ། འཇིགས་རུང་འཁོར་བའི་མཚོ་ལས་སྒྲོལ་བར་ཤོག །
བསླུ་མེད་སྐྱབས་གནས་གཙུག་གི་ནོར་བུར་བསྟེན། ། མ་གྱུར་འགྲོ་བའི་དོན་ཆེན་སྙིང་ལ་ཞུགས། ། རྡོར་སེམས་བདུད་རྩིས་ཉེས་པའི་དྲི་བཀྲུས་ནས། ། རྗེ་བཙུན་བླ་མའི་ཐུགས་རྗེས་སྐྱོང་བར་ཤོག ། ཡིད་འོང་རྒྱལ་ཡུམ་ཕྱི་ཡི་རྣལ་འབྱོར་མ། ། བྃ་ཡིག་ནང་གི་རྡོ་རྗེ་གཙོ་མོའི་མཆོག ། སེམས་ཉིད་སྟོང་གསལ་གསང་བའི་མཁའ་སྤྱོད་ཡུམ། ། རང་ཞལ་མཐོང་བའི་བརྩེ་དགས་རོལ་པར་ཤོག ། སྣོད་ཀྱི་འཇིག་རྟེན་ཨེ་ཡིག་གཞལ་ཡས་ཁང༌། ། བཅུད་ཀྱི་སེམས་ཅན་བྃ་ཡིག་རྣལ་འབྱོར་མ། །
ཟུང་འཇུག་བདེ་བ་ཆེན་པོའི་ཏིང་འཛིན་གྱིས། ། ཅིར་སྣང་དག་པའི་སྣང་བ་འཆར་བར་ཤོག ། དེ་ལྟར་ཕྱོགས་དང་ཟླ་བའི་རྣལ་འབྱོར་གྱིས། ། ནམ་ཞིག་དུས་ན་དགའ་མ་བྱི་རུའི་མདོག ། ལི་ཁྲིའི་སྐྲ་གྲོལ་དམར་སེར་མིག་གཡོ་བས། ། མངོན་སུམ་རིག་འཛིན་གྲོང་དུ་འཁྲིད་པར་ཤོག ། སིནྡྷུར་ལངྐ་ལི་ཡི་སྡོང་པོར་བཅས། ། རོ་ལྡན་གནས་སུ་བསྒྲུབས་ཤིང་ཡུལ་ཀུན་དུ། ། ཉུལ་བས་གང་གི་མཛོད་སྤུར་འཁྱིལ་རིས་ཅན། ། འཕོས་པའི་མཛེས་མས་མཁའ་སྤྱོད་འཁྲིད་པར་ཤོག །
ནང་གི་ཕག་མོས་གཟུང་འཛིན་འཁྲིལ་ཤིང་བཅོམ། ། མཆོག་གི་དྷཱུ་ཏིར་ཞུགས་པའི་གར་མཁན་མ། ། ཚངས་པའི་སྒོ་ནས་སྤྲིན་ལམ་དབྱིངས་སུ་ཐིམ། ། ཁྲག་འཐུང་དཔའ་བོར་འཁྱུད་ཅིང་རོལ་པར་ཤོག ། ལྟེ་བའི་པདྨོར་རླུང་ལྔའི་ཏི་ལ་ཀ ། རྩེ་གཅིག་བསྒོམ་པའི་ཁ་སྦྱོར་རྣལ་འབྱོར་གྱི། ། ལུས་སེམས་རྩ་ལ་དྲི་བཞོན་ཞུགས་པ་ཡིས། ། བདེ་བ་མཆོག་གིས་བདག་རྒྱུད་ཚིམ་པར་ཤོག ། ཐ་མལ་འོད་ཀྱི་གཏུམ་མོ་མཛེས་ལྡན་མ། ། དྷཱུ་ཏིའི་འཛུམ་དཀར་བཞད་པའི་རོལ་རྩེད་ཀྱིས། །
ཧཾ་ཡིག་གཞོན་ནུ་ཡོངས་སུ་མྱོས་བྱས་ནས། ། ཟུང་འཇུག་བདེ་བ་ཆེན་པོའི་ས་ཐོབ་ཤོག ། སྐྱེ་འགག་གནས་གསུམ་བྲལ་བའི་གདོད་མའི་གཤིས། ། སྟོང་གསལ་བརྗོད་དུ་མེད་པ་གཉུག་མའི་ངང༌། ། ཟུང་འཇུག་བློ་འདས་རང་སེམས་རྣལ་འབྱོར་མ། ། རང་ངོ་ཤེས་ནས་རྟག་ཏུ་སྐྱོང་བར་ཤོག ། རྩ་རླུང་ཐིག་ལེ་ཨེ་ཝཾ་དབྱིངས་སུ་ཐིམ། ། སེམས་ཉིད་བདེ་ཆེན་ཆོས་སྐུའི་དཔལ་ཐོབ་ནས། ། བགྲང་ཡས་གཟུགས་སྐུའི་རྣལ་རོལ་གྲངས་མེད་ཀྱིས། ། ནམ་མཁའི་མཐའ་ཀླས་འགྲོ་འདི་སྐྱོང་བར་ཤོག །
ཅེས་འཕགས་ཡུལ་གྱི་པཎ་གྲུབ་ཀུན་གྱི་གཙུག་གི་ནོར་བུ་ཇོ་བོ་ནཱ་རོ་ཏ་པས་མངོན་སུམ་དུ་རྗེས་སུ་བཟུང་བའི་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་དུ་གྲགས་པའི་བླ་མ་བརྒྱུད་པ་ལ་གསོལ་བ་འདེབས་པ་ལམ་གྱི་རིམ་པའི་སྨོན་ལམ་དང་བཅས་པ་མཆོག་གི་པདྨོ་བཞད་པའི་དགའ་སྟོན་ཞེས་བྱ་བ་འདི་ནི། རྗེ་བཙུན་མའི་ཞབས་ཀྱིས་རིང་ནས་སྐྱོངས་བའི་རྣལ་འབྱོར་པ་བློ་གསལ་གྱིས་སྟོད་ལུང་སྤ་རའི་གཟིམ་ཁང་གི་ཡང་ཐོག་མེ་མཚམས་ཀྱི་བ་གམ་བཞི་པར་རཀྟ་བཞད་པའི་ཕྱོགས་ཀྱི་ཚེས་ལ་སྦྱར་བ་དགེ་ལེགས་འཕེལ། མངྒ་ལཾ།། ༈ །ཨེདྷི། ནཱ་རོ་མཁའ་སྤྱོད་ཀྱི་བསྟོད་པ་ངོར་ཆེན་ཀུན་དགའ་བཟང་པོས་མཛད་པ་བཞུགས་སོ།། ༈ །ན་མཿཤྲཱི་བཛྲ་ཡོ་གི་ནཱི་ཡེ། ཡེ་ཤེས་ཆེན་པོའི་མཛོད་འཛིན་ཆོས་ཀྱི་རྗེ། ། དཔལ་ལྡན་བླ་མའི་ཞབས་ལ་གུས་བཏུད་ནས། ། རྒྱལ་བའི་ཡུམ་གྱུར་རྡོ་རྗེ་རྣལ་འབྱོར་མ། ། དད་པའི་ཡིད་ཀྱིས་ཅུང་ཟད་བསྟོད་པར་བགྱི། །
འདབ་བརྒྱའི་ལྟེ་བར་ཉིན་མོར་བྱེད་པའི་དབུས། ། ཞལ་གཅིག་ཕྱག་གཉིས་འབར་བའི་སྤྱན་གསུམ་གཡོ། ། པདྨ་རཱ་ག་ལྟར་དམར་རྗེ་བཙུན་མ། ། མཁའ་སྤྱོད་ལོངས་སྤྱོད་རྫོགས་ལ་ཕྱག་འཚལ་ལོ། ། ཆགས་ཅན་སྐྱེས་བུ་འདུལ་བར་བྱ་བའི་ཕྱིར། ། བསྟན་གཡོའི་བདག་པོ་ཧེ་རུ་ཀ་དཔལ་དང༌། ། གཉིས་མེད་ལྷན་སྐྱེས་གར་གྱི་རོལ་མཛད་མ། ། མཁའ་སྤྱོད་ཁ་སྦྱོར་ཆེ་ལ་ཕྱག་འཚལ་ལོ། ། ཉིད་ཐུགས་ཟག་པ་མེད་པའི་བདེ་བ་ཆེ། ། འགྱུར་མེད་དགའ་བ་གྱ་ནོམ་བླ་ན་མེད། །
རྒྱུན་མི་ཆད་པའི་བདེ་བའི་རོས་གང་མ། ། མཁའ་སྤྱོད་བདེ་བ་ཆེ་ལ་ཕྱག་འཚལ་ལོ། ། རྣམ་དག་ཆོས་དབྱིངས་སྤྲོས་བྲལ་ནམ་མཁའི་དབྱིངས། ། མཐའ་ཡས་ཡོན་ཏན་མང་པོས་ཉེར་མཛེས་པའི། ། རྣམ་པ་ཀུན་གྱི་མཆོག་དང་རབ་ལྡན་མ། ། མཁའ་སྤྱོད་རང་བཞིན་མེད་ལ་ཕྱག་འཚལ་ལོ། ། གང་གི་རང་བཞིན་རྣམ་པར་མི་རྟོག་ཀྱང༌། ། ཐུགས་རྗེ་ཆེན་པོས་སེམས་ཅན་མ་ལུས་ལ། ། ཡིད་བཞིན་ནོར་ལྟར་དགོས་འདོད་ཀུན་སྩོལ་མ། ། མཁའ་སྤྱོད་སྙིང་རྗེའི་ཡོངས་གང་ལ་ཕྱག་འཚལ། །
སྲིད་དང་ཞི་བའི་མཐའ་དང་བྲལ་བ་ཡི། ། མི་གནས་མྱ་ངན་འདས་པའི་ས་བརྙེས་ནས། ། རྒྱུན་ཆད་མེད་པར་འགྲོ་བའི་དོན་མཛད་མ། ། མཁའ་སྤྱོད་རྒྱུན་ཆད་མེད་ལ་ཕྱག་འཚལ་ལོ། ། དམིགས་མེད་སྙིང་རྗེས་གཞན་གྱི་དབང་གྱུར་ནས། ། འཁོར་བ་ཇི་སྲིད་གནས་པ་དེ་སྲིད་དུ། ། མྱ་ངན་མི་འདའ་རྟག་པར་རབ་བཞུགས་མ། ། མཁའ་སྤྱོད་འགོག་པ་མེད་ལ་ཕྱག་འཚལ་ལོ། ། དབང་བཞིའི་དོན་ལྡན་བསྐྱེད་རིམ་ཟབ་མོའི་ལམ། ། ཐུན་བཞིར་བསྒོམ་ཞིང་གུས་པས་གསོལ་བཏབ་ནས། །
སྐུ་བཞི་དབྱེར་མེད་ཟུང་འཇུག་རྡོ་རྗེའི་སྐུ། ། མཁའ་སྤྱོད་སྐུ་ཡི་བྱིན་གྱིས་བརླབ་ཏུ་གསོལ། ། ཨོཾ་གསུམ་ལྡན་པའི་གསང་སྔགས་ཡི་གེའི་ཚོགས། ། དུས་གསུམ་ངག་དང་ཡིད་ཀྱི་རབ་བཟླས་པས། ། སྲིད་གསུམ་སྒྲ་དབྱངས་རྣམ་སྤངས་བརྗོད་བྲལ་གསུང༌། ། མཁའ་སྤྱོད་གསུང་གི་བྱིན་གྱིས་བརླབ་ཏུ་གསོལ། ། བདེན་གཉིས་རྣམ་དག་རྫོགས་རིམ་དབུ་མའི་ལམ། ། སྒྲིབ་གཉིས་སྦྱང་ཕྱིར་བརྩོན་པས་ལེགས་བསྒོམས་པས། ། དོན་གཉིས་ལྷུན་གྲུབ་འགྱུར་མེད་བདེ་བའི་ཐུགས། ། མཁའ་སྤྱོད་ཐུགས་ཀྱི་བྱིན་གྱིས་བརླབ་ཏུ་གསོལ། །
དེ་ལྟར་བསྟོད་ཅིང་གསོལ་བ་བཏབ་པའི་མཐུས། ། ཉིད་ཐུགས་བརྩེ་བ་ཆེན་པོས་རྗེས་བཟུང་ནས། ། ཚེ་འདི་ཉིད་དམ་བར་དོ་ལ་སོགས་པར། ། མཁའ་སྤྱོད་ཆེན་པོའི་གོ་འཕང་ཐོབ་པར་ཤོག ། མཁའ་འགྲོའི་དབང་ཕྱུག་རྣལ་འབྱོར་མ་དཔལ་ལ། ། བསྟོད་པའི་ཚིག་འདི་བཤེས་གཉེན་དམ་པ་འགས། ། ཡང་ཡང་བསྐུལ་ནས་དགེ་སློང་རྒྱུད་གསུམ་པས། ། མཁས་པའི་ཆོས་གྲྭ་དཔལ་ལྡན་ས་སྐྱར་བྲིས།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
