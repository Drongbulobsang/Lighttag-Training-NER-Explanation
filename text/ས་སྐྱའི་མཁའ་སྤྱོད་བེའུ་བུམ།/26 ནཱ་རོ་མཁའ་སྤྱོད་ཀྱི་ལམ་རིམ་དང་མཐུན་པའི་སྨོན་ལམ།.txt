ས་སྐྱའི་མཁའ་སྤྱོད་བེའུ་བུམ།
པོད ༢༦
ནཱ་རོ་མཁའ་སྤྱོད་ཀྱི་ལམ་རིམ་དང་མཐུན་པའི་སྨོན་ལམ།
༼ཨཱཿ༽ ༄༅། །ནཱ་རོ་མཁའ་སྤྱོད་ཀྱི་ལམ་རིམ་དང་མཐུན་པའི་སྨོན་ལམ་བཞུགས་སོ།། ༈ །དེ་ལྟར་བདག་གིས་བྱང་ཆུབ་བར་གྱི་སྐྱབས། ། བླ་མ་མཁའ་སྤྱོད་དབང་མོའི་དཀྱིལ་འཁོར་ལ། ། མཆོད་ཅིང་བསྟོད་པས་རབ་ཏུ་དགེས་མཛད་ནས། ། བསམ་དོན་འདི་རྣམས་ཡིད་བཞིན་འགྲུབ་པར་མཛོད། ། དལ་འབྱོར་གྲུ་ཆེན་མི་རྟག་དྲན་པ་ཡི། ། བ་དན་དཀར་པོ་བསྐྱོད་པའི་ལས་འབྲས་ཀྱི། ། བླང་དོར་མཐུན་པའི་རླུང་གིས་རབ་བསྐུལ་ནས། ། འཇིགས་རུང་འཁོར་བའི་མཚོ་ལས་སྒྲོལ་བར་ཤོག །
སྐྱབས་གསུམ་གསེར་གྱི་ཅོད་པན་སྤྱི་བོར་བཅིངས། ། བྱང་ཆུབ་སེམས་གཉིས་ནོར་བུའི་དོ་ཤལ་མཛེས། ། རྡོར་སེམས་བདུད་རྩིས་ཉེས་ལྟུང་དྲི་མ་བཀྲུས། ། བསླུ་མེད་བླ་མའི་བྱིན་རླབས་འཇུག་པར་མཛོད། ། ཡིད་འོང་རྒྱལ་ཡུམ་ཕྱི་ཡི་རྣལ་འབྱོར་མ། ། བྃ་ཡིག་ནང་གི་རྡོ་རྗེ་བཙུན་མོའི་མཆོག ། སེམས་ཉིད་སྟོང་གསལ་གསང་བའི་མཁའ་སྤྱོད་ཡུམ། ། རང་ཞལ་མཐོང་བའི་བརྩེ་དགས་རོལ་པར་མཛོད། ། སྣོད་ཀྱི་འཇིག་རྟེན་ཨེ་ཡིག་གཞལ་མེད་ཁང༌། ། བཅུད་ཀྱི་སེམས་ཅན་བྃ་ཡིག་རྣལ་འབྱོར་མ། །
ཟུང་འཇུག་བདེ་བ་ཆེན་པོའི་ཏིང་འཛིན་གྱིས། ། ཅིར་སྣང་དག་པའི་སྣང་བ་འཆར་བར་མཛོད། ། དེ་ལྟར་བསྐྱེད་རིམ་གསལ་བའི་ཕོ་ཉ་མཆོག ། རིགས་ལྡན་མཆོད་པ་བསམ་གྱིས་མི་ཁྱབ་དུས། ། དབུ་མར་རླུང་ཞུགས་གཉིས་མེད་ཡེ་ཤེས་འབར། ། མ་རིག་སྒོ་ངའི་སྦུབས་ཆེན་འབྱེད་པར་ཤོག ། སྒྱུ་མ་མཁན་པོ་འཁྲུལ་འཁོར་གནད་ལ་མཁས། ། གདོལ་པ་སྲོག་གི་གནད་ལ་མཁས་པ་དང༌། ། ཤིང་མཁན་ཤིང་གི་གནད་ལ་མཁས་པ་ལྟར། ། ཀུན་ཀྱང་ལུས་ཀྱི་གནད་ལ་མཁས་པར་མཛོད། །
རྟོག་བཅས་སེམས་དང་ཟག་བཅས་ལུས་བསྐྱེད་པ། ། རྩ་གནས་སོ་སོར་ཞུགས་པའི་རླུང་སེམས་རྣམས། ། དབུ་མར་ཐིམ་པས་མི་རྟོག་ཆོས་སྐུ་དང༌། ། ཟག་མེད་འཇའ་ལུས་རྡོ་རྗེའི་སྐུ་ཐོབ་མཛོད། ། ཐུན་ཆེན་དྲུག་ལ་ཐུན་ཆུང་སུམ་ཅུ་པོ། ། རེ་རེ་རེ་རེ་འཕེལ་བ་གོམས་པའི་མཐུས། ། རླུང་སྦྱོར་རྒྱལ་པོ་དཔལ་ལྡན་ཀུམ་བྷ་ཀས། ། ལས་རླུང་མ་ལུས་དབུ་མར་ཞུགས་པར་མཛོད། ། ལྟེ་བའི་པདྨོར་རླུང་ལྡའི་ཏི་ལ་ཀར། ། རྩེ་གཅིག་བསྒོམས་པའི་ཁ་སྦྱོར་རྣལ་འབྱོར་གྱིས། །
ལུས་སེམས་རྩ་ལ་དྲི་ཞོན་ཞུགས་པ་ཡིས། ། བདེ་བ་མཆོག་གིས་བདག་རྒྱུད་ཚིམ་པར་མཛོད། ། ལུས་སེམས་རྩ་ལ་རླུང་རྣམས་རིམ་ཞུགས་པ། ། དེ་ཚེ་ཚོར་བདེ་མི་རྟོག་བདེ་བ་དང༌། ། མཚོན་བྱེད་དཔེ་ཡི་ཡེ་ཤེས་ལེགས་སྐྱེས་ནས། ། གསལ་ལ་རྫོགས་པའི་རྟགས་བཅུ་འཆར་བར་མཛོད། ། སྤྲུལ་པའི་འཁོར་ལོའི་ལས་ཀྱི་གཏུམ་མོ་དང༌། ། བདེ་ཆེན་འཁོར་ལོའི་འོད་ཀྱི་གཏུམ་མོ་གཉིས། ། ཆོས་ཀྱི་འཁོར་ལོར་རོ་མཉམ་འདྲེས་པ་ཡིས། ། བདེ་དྲོད་ཡེ་ཤེས་ལྷག་པར་འབར་བར་མཛོད། །
རྡོ་རྗེ་བཙུན་མོ་ཉི་མ་འབུམ་གྱི་གཟིས། ། འོད་གཟུགས་གངས་རིའི་དབང་པོ་ཞུ་བ་ལས། ། ཨ་ཝ་དྷུ་ཏིར་འབར་འཛག་རྣམ་རོལ་བས། ། བདེ་སྟོང་མཆོག་གི་དཔལ་ལ་རོལ་པར་མཛོད། ། ཆོས་ཟབ་རྣལ་འབྱོར་བཅུ་གཅིག་ལ་འབད་པས། ། ནམ་ཞིག་དུས་ན་དགའ་མ་བྱི་རུའི་མདོག ། ལི་ཁྲིའི་སྐྲ་གྲོལ་དམར་སེར་མིག་གཡོ་བས། ། མངོན་སུམ་རིག་འཛིན་གྲོང་དུ་ཁྲིད་པར་མཛོད། ། སིནྡྷུ་ལངྒ་ལི་ཡི་སྡོང་བུར་བཅས། ། རོ་གདན་གནས་སུ་བསྒྲུབས་ཤིང་ཡུལ་ཀུན་ཏུ། །
ཉུལ་བས་གང་གི་མཛོད་སྤུར་འཁྱིལ་རིས་ཅན། ། འཕོས་པའི་མཛེས་མས་མཁའ་ལ་འཁྲིད་པར་མཛོད། ། ནང་གི་ཕག་མོས་གཟུང་འཛིན་འཁྲིལ་ཞིང་བཅོམ། ། མཆོག་གི་དྷཱུ་ཏཱིར་ཞུགས་པའི་གར་མཁན་མ། ། ཚངས་པའི་སྒོ་ནས་སྤྲིན་ལམ་དབྱིངས་སུ་འཐོན། ། ཁྲག་འཐུང་དཔའ་བོར་འཁྱུད་ཅིང་རོལ་བར་མཛོད། ། སྐྱེ་འགག་གནས་གསུམ་བྲལ་བ་གདོད་མའི་གཤིས། ། སྟོང་གསལ་བརྗོད་དུ་མེད་པ་གཉུག་མའི་ངང༌། ། ཟུང་འཇུག་བློ་འདས་རང་སེམས་རྣལ་འབྱོར་མ། ། རང་ངོ་ཤེས་ནས་རྟག་ཏུ་སྐྱོང་བར་མཛོད། །
རྩ་རླུང་ཐིག་ལེ་ཨེ་ཝཾ་དབྱིངས་སུ་ཐིམ། ། སེམས་ཉིད་བདེ་ཆེན་ཆོས་སྐུའི་དཔལ་ཐོབ་ནས། ། བགྲང་ཡས་གཟུགས་སྐུའི་རྣམ་རོལ་དཔག་མེད་ཀྱིས། ། འགྲོ་ཀུན་མཁའ་སྤྱོད་གནས་སུ་ཁྲིད་པར་ཤོག ། ཅེས་བརྗོད་པས་གསོལ་བ་གདབ་བོ། ། སརྦ་མངྒ་ལཾ།། ༈ །རྡོ་རྗེ་རྣལ་འབྱོར་མའི་བཀྲ་ཤིས་གློ་བོ་པས་མཛད་པ་བཞུགས།། ༈ །ཤྲཱི་ཙཀྲ་སམྦྷ་ར། བཀྲ་ཤིས་གང་ཞིག་ཆོས་ཀྱི་དབྱིངས་ལས་ལེགས་བྱུང་བ། ། ཧེ་རུ་ཀ་དཔལ་འཇིགས་བྱེད་རྒྱལ་པོ་འབར་བའི་སྐུ། །
ཤེས་རབ་ཕག་མོའི་པདྨར་རྡོ་རྗེ་རོལ་མཛད་པའི། ། བཀྲ་ཤིས་དེས་ཀྱང་བདེ་མཆོག་ལ་གནས་བཀྲ་ཤིས་ཤོག ། བཀྲ་ཤིས་གང་ཞིག་ཆོས་ཀྱི་འབྱུང་གནས་ཉམས་དགའ་བར། ། སྣ་ཚོགས་ཆུ་སྐྱེས་ཉིན་བྱེད་གདན་ལ་བདེ་བར་བཞུགས། ། རྒྱལ་བ་མ་ལུས་སྐྱེད་པའི་ཡུམ་གྱུར་རྣལ་འབྱོར་མ། ། བཀྲ་ཤིས་དེས་ཀྱང་བདེ་མཆོག་ལ་གནས་བཀྲ་ཤིས་ཤོག ། བཀྲ་ཤིས་གང་ཞིག་གསང་ཆེན་ཟབ་མོའི་དོན་སྟོན་པ། ། མཁའ་འགྲོ་གྲངས་མེད་གསུང་གི་སྙིང་པོ་སུམ་ཅུ་གཉིས། ། ས་གསུམ་ཁྱབ་པའི་འོད་ཟེར་བྱེ་བའི་འཕྲོ་འདུ་ཅན། ། བཀྲ་ཤིས་དེས་ཀྱང་བདེ་མཆོག་ལ་གནས་བཀྲ་ཤིས་ཤོག །
བཀྲ་ཤིས་གང་ཞིག་འགྱུར་མེད་ལྷུན་གྱིས་གྲུབ་པའི་དབྱིངས། ། ཁམས་གསུམ་ཀུན་ལ་བདེ་བ་ཆེན་པོས་ཁྱབ་པའི་ཐུགས། ། ཚད་མེད་ཡོན་ཏན་ཕྲིན་ལས་འོད་ཀྱིས་ཆེར་འབར་བ། ། བཀྲ་ཤིས་དེས་ཀྱང་བདེ་མཆོག་ལ་གནས་བཀྲ་ཤིས་ཤོག ། བཀྲ་ཤིས་གང་ཞིག་ཞིང་སྐྱོང་མ་མོའི་ཚོགས་རྣམས་ཀྱིས། ། བདུད་དང་བགེགས་འཇོམས་ཞི་རྒྱས་དབང་གི་ལས་མཛད་ཅིང༌། ། སྲུང་བའི་འཁོར་ལོ་རྒྱ་ཆེན་རྟག་ཏུ་གནས་གྱུར་པ། ། བཀྲ་ཤིས་དེས་ཀྱང་བདེ་མཆོག་ལ་གནས་བཀྲ་ཤིས་ཤོག ། རྡོ་རྗེ་རྣལ་འབྱོར་མའི་དཀྱིལ་འཁོར་གྱི་བཀྲ་ཤིས་འདི་སྒྲུབ་མཆོད་ཀྱི་ཆ་རྐྱེན་དགེ་སློང་པུ་ཎྱ་པས་བྲིས་པ་ལགས།། ༈ །རྗེ་བཙུན་རྣལ་འབྱོར་མའི་བསྟོད་གསོལ་བྱིན་རླབས་མྱུར་འཇུག་ཅེས་བྱ་བ་བཞུགས་སོ།།
༈ །ན་མོ་གུ་རུ་བཛྲ་ཡོ་གི་ནཱི་ཡེ། དུས་གསུམ་རྒྱལ་བ་ཐམས་ཅད་བསྐྱེད་པའི་ཡུམ། ། འགྲོ་ལ་རྗེས་ཆགས་པདྨ་རཱ་གའི་མདོག ། ཞལ་གཅིག་ཕྱག་གཉིས་འབར་བའི་སྤྱན་གསུམ་གཡོ། ། དཔལ་ལྡན་མཁའ་སྤྱོད་དབང་མོར་བདག་ཕྱག་འཚལ། ། ལོངས་སྤྱོད་རྫོགས་དང་ཁ་སྦྱོར་བདེ་བ་ཆེ། ། རང་བཞིན་མི་དམིགས་སྙིང་རྗེས་ཡོངས་སུ་གང༌། ། ཕྲིན་ལས་རྒྱུན་མི་ཆད་ཅིང་འགོགས་པ་མེད། ། སྐུ་གསུམ་ཡན་ལག་བདུན་ལྡན་དབང་མོར་བསྟོད། ། གར་དགུའི་ཉམས་ལྡན་ཕྲིན་ལས་སྣ་ཚོགས་གར། །
གར་གྱིས་འགྲོ་ཀུན་དོན་གཉིས་ལྡན་པར་བསྒྱུར། ། བསྒྱུར་མཛད་གྲངས་མེད་མཁའ་འགྲོའི་གཙོ་མོ་མཆོག ། མཆོག་ཁྱོད་བཅོས་ཟོལ་མིན་པར་སྙིང་ནས་བསྟོད། ། དྲུག་ཅུ་རྩ་གཉིས་འཁོར་ལོ་སྨིན་བྱས་ནས། ། ལྷན་སྐྱེས་ངོ་སྤྲོད་བྱིན་རླབས་སྒོ་ཕྱེ་སྟེ། ། མཁའ་སྤྱོད་བསྐྱེད་རྫོགས་ལམ་ལ་རྟག་བསྒྲུབས་པས། ། མཁའ་སྤྱོད་ཆེན་པོའི་གོ་འཕང་ཐོབ་པར་མཛོད། ། ཧེ་རུ་ཀ་དཔལ་གསུང་གི་བདེན་པ་དང༌། ། ཉིད་ཀྱིས་མཁས་གྲུབ་གྲངས་ཡས་རྗེས་བཟུང་ཚུལ། ། བདག་གི་ལྷག་བསམ་དག་པའི་བདེན་པ་ཡིས། །
མྱུར་དུ་འཛུམ་ཞལ་དགའ་མས་རྗེས་འཛིན་ཤོག ། དེ་ལྟར་ཚེ་འདི་མཁའ་སྤྱོད་དབང་མོའི་ཞལ། ། མངོན་སུམ་མཇལ་བའི་སྐལ་བ་མེད་ན་ཡང༌། ། འཆི་བའི་རྣམ་རྟོག་འཕོ་བས་མཚམས་སྦྱར་ནས། ། བར་དོ་མེད་པ་མཁའ་སྤྱོད་འགྲུབ་པར་ཤོག ། གལ་ཏེ་རྣམ་ཤེས་བར་དོར་འཁྱམས་སྲིད་ན། ། འཇིགས་པའི་དགྲ་བཞི་ཉམ་ང་གཡང་ས་གསུམ། ། མ་ངེས་རྟགས་དྲུག་ལ་སོགས་ཤར་བའི་ཚེ། ། དེ་ཡི་རྐྱེན་གྱིས་དྲིན་ཆེན་བླ་མ་དང༌། ། དགའ་བ་གསུམ་གྱི་རྣལ་འབྱོར་དྲན་པའི་མཐུས། །
དེ་མ་ཐག་ཏུ་མཁའ་སྤྱོད་དབང་མོ་དང༌། ། དཔའ་བོ་མཁའ་འགྲོའི་ཚོགས་ཀྱིས་མདུན་བསུས་ཏེ། ། ཕྱིན་ཆད་ལས་ཉོན་སྐྱེ་སྒོ་ཆོད་པར་ཤོག ། བླ་མ་ཡི་དམ་མཆོག་གསུམ་ཐུགས་རྗེ་དང༌། ། མཁའ་འགྲོ་ཆོས་སྐྱོང་ནོར་ལྷའི་མཐུ་སྟོབས་དང༌། ། ཆོས་ཉིད་འགྱུར་མེད་རྟེན་འབྲེལ་བསླུ་མེད་མཐུས། ། སྨོན་པའི་གནས་འདི་འགེགས་མེད་འགྲུབ་གྱུར་ཅིག ། ཅེས་རྗེ་བཙུན་རྡོ་རྗེ་རྣལ་འབྱོར་མའི་བསྟོད་པ་སྨོན་ལམ་དང་བཅས་པའི་ཚིགས་སུ་བཅད་པ་འདི་ནི། དགེ་སློང་ཆོས་དཀར་གྱིས་ཡི་གེའི་ལམ་ནས་ཡང་ཡང་བསྐུལ་བའི་གསུང་ངོར། བྱ་བྲལ་བ་སངས་རྒྱས་མིང་ཅན་གྱིས་ཨེ་ཝཾ་ཆོས་ལྡན་དུ་བྲིས་པའོ། །
མངྒ་ལཾ།། ༈ །རྡོ་རྗེ་རྣལ་འབྱོར་མའི་གསོལ་འདེབས་ཐུགས་རྗེ་མྱུར་བསྐུལ་ཞེས་བྱ་བ་བཞུགས་སོ།། ༈ །ཨོཾ་སྭ་སྟི། མ་ལུས་རྒྱལ་བ་བསྐྱེད་པའི་ཡུམ་མཆོག་མ། ། མཁྱེན་དང་བརྩེ་བའི་འོད་ཟེར་སྟོང་འཕྲོ་བ། ། གྲངས་མེད་མཁའ་འགྲོའི་གཙོ་མོ་རྗེ་བཙུན་མ། ། མི་ཕྱེད་དང་བའི་ཡིད་ཀྱིས་བསྟོད་པ་བགྱི། ། ཁྱེད་ཐུགས་གདོད་ནས་ཞི་བའི་སྐུ་བརྙེས་ཀྱང༌། ། མཁའ་ལྟར་རྣམ་དག་བརྟན་གཡོ་ཀུན་གྱི་དངོས། ། མ་ལུས་འགྲོ་ལ་བརྩེ་བའི་དཔལ་མངའ་བ། །
མཁའ་སྤྱོད་ཆོས་ཀྱི་སྐུ་ལ་གསོལ་བ་འདེབས། ། ཟུང་འཇུག་བདེ་བ་ཆེན་པོའི་རྣམ་རོལ་གྱིས། ། སྲིད་གསུམ་མ་ལུས་བདེ་བས་ཚིམ་མཛད་ཅིང༌། ། ཟག་པ་མེད་པའི་བདེ་ལ་རྟག་རོལ་བ། ། བདེ་ཆེན་ལོངས་སྤྱོད་རྫོགས་ལ་གསོལ་བ་འདེབས། ། མཐའ་ཡས་གདུལ་བྱའི་ཁམས་དང་བསམ་པ་བཞིན། ། གང་ལ་གང་འདུལ་དེ་དེའི་སྐུར་སྟོན་པའི། ། གདུལ་བྱ་ཐར་ལམ་མཆོག་ལ་འགོད་མཛད་པ། ། རིག་འཛིན་སྤྲུལ་པའི་སྐུ་ལ་གསོལ་བ་འདེབས། ། ཁྱོད་སྐུ་པདྨ་རཱ་གའི་ལྷུན་པོ་ལ། །
ཉི་གཞོན་བྱེ་བས་འཁྱུད་འདྲའི་འོད་ཟེར་འཕྲོ། ། མཐོང་བའི་མོད་ལ་སྙིང་གི་གདུང་བ་འཕྲོགས། ། མཁའ་སྤྱོད་དབང་མོའི་སྐུ་ལ་གསོལ་བ་འདེབས། ། བཅུ་ཕྲག་གསུམ་དང་ཟུང་ལྷག་ཡི་གེའི་གྲངས། ། ངག་དང་ཡིད་ཀྱིས་རྒྱུན་དུ་བཟླས་པའི་མཐུས། ། བརྗོད་བྲལ་བདེ་ཆེན་མྱུར་དུ་སྩོལ་མཛད་མ། ། མཁའ་སྤྱོད་དབང་མོའི་གསུང་ལ་གསོལ་བ་འདེབས། ། འཁོར་བ་འཆིང་བྱེད་ཐར་ལམ་རྣམ་རྟོག་འདི། ། དག་པ་བདེ་བ་ཆེན་པོར་སྒྱུར་བྱེད་མ། ། རྫོགས་རིམ་མཐར་ཐུག་ཟུང་འཇུག་དབུ་མའི་ལམ། །
མྱུར་སྩོལ་དབང་མོའི་ཐུགས་ལ་གསོལ་བ་འདེབས། ། ཁྱོད་དང་དབྱེར་མེད་བླ་མའི་བཀའ་དྲིན་ལས། ། ཁྱོད་ཀྱིས་གསང་བའི་མན་ངག་ལེགས་ཐོབ་ནས། ། ལེ་ལོ་སྤངས་ཏེ་བརྩོན་པར་རབ་བསྒོམ་ནས། ། ཚེ་འདིར་མཁའ་སྤྱོད་མངོན་སུམ་མཐོང་བར་ཤོག ། འོན་ཀྱང་བདག་བློ་ཉོན་མོངས་ཚན་ཆེས་པས། ། ཚེ་འདིར་རྗེས་སུ་འཛིན་པའི་སྐལ་དབེན་ཀྱང༌། ། འཆི་ཁའམ་བར་དོར་ཁྱོད་ཀྱིས་རྗེས་བཟུང་ནས། ། མཁའ་སྤྱོད་གནས་སུ་ཁྲིད་པར་མཛད་དུ་གསོལ། ། ཅེས་རྗེ་བཙུན་རྡོ་རྗེ་བཙུན་མོ་ལ་གདུང་ཤུགས་ཀྱིས་གསོལ་བ་འདེབས་པ་འདི་ཡང༌།
དད་ལྡན་གྱི་སློབ་བུ་གློ་མཁན་གྱི་བཞེད་པ་སྐོང་ཕྱིར་མཁྱེན་རབ་བླ་མའི་བྲན་གྱུར་བྱ་བྲལ་བས་དབེན་ནས་རྨོར་དགོན་པར་བྲིས་པའོ། ། མངྒ་ལཾ།། ༈ །རྗེ་བཙུན་ནཱ་རོ་མཁའ་སྤྱོད་མའི་ཞིང་གི་བཀོད་པ་དང་མཐུན་པར་བསྟོད་པ་མཁའ་སྤྱོད་བགྲོད་པའི་ཐེམ་སྐས་ཞེས་བྱ་བ་བཞུགས་སོ།། ༈ །ཨོཾ་སྭ་སྟི། སྲས་བཅས་རྒྱལ་བ་ཀུན་གྱིས་རབ་བསྔགས་པའི། ། གྲངས་མེད་མ་དང་མཁའ་འགྲོས་བསྟེན་པའི་གནས། ། རྡོ་རྗེ་བཙུན་མོ་མཆོག་གི་ཕོ་བྲང་ཆེ། ། མཁའ་ལ་སྤྱོད་པའི་གནས་དེར་གུས་པས་འདུད། ། འདི་ནས་སྟེང་གི་ཕྱོགས་སུ་རབ་བགྲོད་པར། ། པདྨ་རཱ་གའི་ས་གཞི་བརྡལ་བའི་དབུས། །
ཕྱོགས་མཚམས་ཐམས་ཅད་རིན་པོ་ཆེ་ལས་གྲུབ། ། ས་གཞི་ཁྱད་པར་འཕགས་དེར་གསོལ་བ་འདེབས། ། དེ་དབུས་རིན་ཆེན་ལྔ་ལས་ལེགས་གྲུབ་པའི། ། མཁའ་སྤྱོད་དབང་མོའི་ཡེ་ཤེས་ཁང་ཆེན་པོ། ། གྲུ་བཞི་སྒོ་བཞི་ཐོག་ཕུབ་རིམ་གསུམ་རྩེར། ། རྡོ་རྗེའི་ཏོག་གིས་མཛེས་དེར་གསོལ་བ་འདེབས། ། གཞལ་མེད་ཁང་དབུས་ཆོས་འབྱུང་ཉིས་བརྩེགས་དང༌། ། པདྨ་ཉི་མ་འཇིགས་བྱེད་དུས་མཚན་སྟེང༌། ། བདག་གི་ཡི་དམ་རྡོ་རྗེ་རྣལ་འབྱོར་མར། ། མཚན་དང་དཔེ་བྱེད་འབར་དེར་གསོལ་བ་འདེབས། །
ཞལ་གཅིག་ཕྱག་གཉིས་སྤྱན་གསུམ་གྱེན་དུ་གཟིགས། ། གཡས་པས་གྲི་གུག་གཡོན་པས་ཐོད་པ་དང༌། ། གཡོན་གྱི་གྲུ་མོར་ཁ་ཊྭཱཾ་ག་ཡིས་མཛེས། ། ཕྱག་རྒྱ་ལྔ་ཡིས་སྤྲས་དེར་གསོལ་བ་འདེབས། ། གཞལ་མེད་ཁང་གི་སྟེང་གི་བ་གམ་ནང༌། ། ནཱ་རོ་ཏ་པ་བླ་ཆེན་བརྩེ་བ་ཆེ། ། ཚར་ཆེན་ཆོས་ཀྱི་རྒྱལ་པོ་ལ་སོགས་པ། ། བརྒྱུད་པའི་ཚོགས་ཀྱིས་མཛེས་དེར་གསོལ་བ་འདེབས། ། ཕོ་བྲང་སྟེང་མར་རྩ་བའི་བླ་མ་དང༌། ། དབྱེར་མེད་རིགས་བདག་སངས་རྒྱས་རྡོ་རྗེ་ཆོས། །
སྐུ་མདོག་དམར་པོ་རྡོར་དྲིལ་ཐུགས་ཀར་བསྣོལ། ། སྐྱབས་གསུམ་འདུས་པའི་ངོ་བོར་གསོལ་བ་འདེབས། ། གཞལ་མེད་ཁང་གི་འཁྱམས་སོགས་ཕྱོགས་ཀུན་ཏུ། ། མཁའ་ལ་སྤྱོད་པའི་དཔའ་བོ་མཁའ་འགྲོའི་ཚོགས། ། སྤྲིན་གྱི་ཕུང་པོ་གཏིབས་ལྟར་བཞུགས་པ་ཀུན། ། བདག་ལ་བརྩེ་བས་དགོངས་དེར་གསོལ་བ་འདེབས། ། དེ་ལྟར་བདག་གིས་ཚེ་རབས་ཐམས་ཅད་དུ། ། ཉེ་བར་བསྟན་པའི་རྗེ་བཙུན་རྣལ་འབྱོར་མ། ། རྟེན་དང་བརྟེན་པར་བཅས་པ་ཐམས་ཅད་ལ། ། བྱང་ཆུབ་བར་དུ་གུས་པས་སྐྱབས་སུ་མཆི། །
ཕྱི་ནང་གསང་བའི་མཆོད་སྤྲིན་རྒྱ་མཚོས་མཆོད། ། ལུས་ངག་ཡིད་ཀྱི་སྡིག་ལྟུང་སོ་སོར་བཤགས། ། སྐྱེ་འཕགས་དགེ་བ་ཀུན་ལ་རྗེས་ཡི་རང༌། ། ཐེག་ཆེན་ཆོས་ཀྱི་འཁོར་ལོ་བསྐོར་བར་བསྐུལ། ། མྱ་ངན་མི་འདའ་བརྟན་པར་བཞུགས་སུ་གསོལ། ། དགེ་ཚོགས་བླ་མེད་བྱང་ཆུབ་ཆེན་པོར་བསྔོ། ། དེང་ནས་བཟུང་སྟེ་ཚེ་རབས་ཐམས་ཅད་དུ། ། རྡོ་རྗེ་བཙུན་མོས་ཉེ་བར་བསྐྱང་དུ་གསོལ། ། མཁའ་སྤྱོད་ཞིང་གཙོ་ཕྱི་ཡི་རྣལ་འབྱོར་མ། ། སྙིང་ཁའི་བྃ་ཡིག་ནང་གི་བཙུན་མོ་ཆེ། །
གསལ་སྟོང་ཟུང་འཇུག་དོན་གྱི་རྣལ་འབྱོར་མ། ། རང་ངོ་ཤེས་ནས་མཁའ་སྤྱོད་བགྲོད་པར་ཤོག ། ནམ་ཞིག་སྒྱུ་མའི་སྐྱེས་ཆེན་འདེགས་པའི་ཚེ། ། གཏན་གྱི་སྐྱབས་གཅིག་མཁའ་སྤྱོད་དབང་མོ་དེས། ། འཛུམ་པའི་བཞིན་དང་གླུ་དབྱངས་རོལ་མོའི་སྒྲས། ། དག་པའི་ཞིང་དེར་འཁྲིད་པར་མཛད་དུ་གསོལ། ། རྗེ་བཙུན་ནཱ་རོ་མཁའ་སྤྱོད་མའི་ཞིང་གི་བཀོད་པ་དང་མཐུན་པར་བསྟོད་པ་མཁའ་སྤྱོད་བགྲོད་པའི་ཐེམ་སྐས་ཞེས་བྱ་བ་འདི་ཡང་རྡོ་རྗེ་བཙུན་མོའི་ཞབས་ལ་མི་ཕྱེད་པའི་དད་པ་དང་ལྡན་པ་མཁྱེན་བློ་བརྟན་དོན་རྣམས་ཀྱིས་ནན་གྱིས་བསྐུལ་མ་གནང་བའི་ངོར་བྱ་བྲལ་ལྷུན་གྲུབ་ཀྱིས་ལྷ་ལྡན་གནྡྷོ་ལའི་དབང་ཕྱོགས་སུ་བྲིས་པ་འདིས་ཀྱང་སེམས་ཅན་དཔག་ཏུ་མེད་པའི་དོན་བྱེད་པར་གྱུར་ཅིག། ༈ ། རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་མའི་ཚོགས་མཆོད་བྱ་ཚུལ་ཉུང་ངུ་རྣམ་གསལ་ཞེས་བྱ་བ་བཞུགས་སོ།། ༈ །ཨོཾ་སྭ་སྟི། བླ་མ་མཆོག་དང་རྗེ་བཙུན་རྣལ་འབྱོར་མ། །
རྩེ་གཅིག་དང་བའི་ཡིད་ཀྱིས་གུས་བཏུད་ནས། ། དངོས་གྲུབ་འགུགས་དང་དམ་ཚིག་གསོ་བའི་ཕྱིར། ། ཚོགས་ཀྱི་མཆོད་པ་མདོར་བསྡུས་བཤད་པར་བྱ། ། འདིར་རྗེ་བཙུན་རྣལ་འབྱོར་མའི་ཚེས་བཅུ་དང་སྦྱིན་སྲེག་ལ་སོགས་པའི་དུས་སུ་མེད་དུ་མི་རུང་བའི་ཚོགས་མཆོད་མདོར་བསྡུས་བྱ་བའི་ཚུལ་ལ། སྦྱོར་བ་ནི་སྒྲུབ་མཆོད་ཡིན་ན་སིན་དཀྱིལ་གྱི་མདུན་དུ། སྦྱིན་སྲེག་གི་ཚེ་མཆོད་པའི་མདུན་དུ་ཚོགས་ཀྱི་ཡོ་བྱད་ཅི་འབྱོར་བ་ཁྱད་པར་ཐོད་པའི་སྣོད་དུ། མ་དཱ་ན་དང༌། བ་ལ་ལ་སོགས་པ་བཀོད་པ་མཛེས་པར་བཤམ། དངོས་གཞི་སྒྲུབ་མཆོད་ཡིན་ན་གཏོར་བསྔོའི་མཇུག་ཏུ། སྦྱིན་སྲེག་གི་ཚེ་འདས་པའི་མེ་ལྷ་མཆོད་པའི་རྗེས་སུ་ཚོགས་རྫས་རྣམས་ནང་མཆོད་ཆུ་ཆང་གིས་སྦྱངས།
ཚོགས་པ་མང་པོ་ཡོད་ན་ལས་ཀྱི་རྡོ་རྗེས་ཕྱག་གསུམ་བཙལ་ནས། ཚོགས་ཀྱི་ཡོ་བྱད་རྣམས་ལ་བྱིན་རླབས་གནང་བ་ཞུ། ཞེས་བརྗོད། སློབ་དཔོན་གྱིས་རྡོ་རྗེའི་རྩེས་ནང་མཆོད་གཏོར་ལ། ཨོཾ་སུམྦྷ་ནི་སུམྦྷ་ཧུྃ་ཧཱུྃ་ཕཊ། ཨོཾ་གྲྀཧྞ་གྲྀཧྞ་ཧུྃ་ཧཱུྃ་ཕཊ། གྲྀཧྞ་པཱ་ཡ་གྲྀཧྞ་པཱ་ཡ་ཧུྃ་ཧཱུྃ་ཕཊ། ཨོཾ་ཨ་ན་ཡ་ཧོ་བྷ་ག་ཝན་བཛྲ་རཱ་ཛ་ཧུྃ་ཧཱུྃ་ཕཊ། ཅེས་པས་བསང༌། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཿསྭ་བྷཱ་ཝ་ཤུདྡྷོ྅ཧཾ།
ཞེས་པས་སྦྱངས། སྟོང་པའི་ངང་ལས་ཨ་ལས་ཐོད་པ་ཡངས་ཤིང་རྒྱ་ཆེ་བའི་ནང་དུ་ཤ་ལྔ་བདུད་རྩི་ལྔ་ཡེ་ཤེས་ལྔ་ཞུ་བ་ལས་བྱུང་བའི་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་མང་བརྗོད་པས། ཡེ་ཤེས་ཀྱི་བདུད་རྩིའི་རྒྱ་མཚོ་ཟད་མི་ཤེས་པར་གྱུར་པར་བསམ་པ་ནི་ཤིན་ཏུ་གལ་ཆེ་བས་དམིགས་པ་མ་ཡེངས་པར་བྱ། དེ་ནས་ཚོགས་ཀྱི་ཕུད་ནས་སྣོད་གཅིག་ཏུ་བླུགས་པ་དང༌། མ་དཱ་ན་སྣོད་གཅིག་ཏུ་བླུགས་པ་དཀྱིལ་འཁོར་གྱི་མདུན་དུ་ཕུལ། གཏོར་མ་རྣམས་ལ་ཡང་ཕུད་ཐམས་ཅད་ནས་མ་ལུས་པར་ཕུལ། སླར་ཡང་ཐམས་ཅད་ལ་ནང་མཆོད་ཆུ་ཆང་གིས་བྲན་ལས་ཀྱི་རྡོ་རྗེས་ཕྱག་གསུམ་བཙལ་ལ། བླ་མ་དང་དཀོན་མཆོག་གི་དྲུང་དུ་སྨན་ཕུད་ཕུལ་བར་ཞུ།
ཞེས་བརྗོད། དཔོན་སློབ་རྣམས་ཀྱིས། དམན་པའི་ཡུལ་ལས་རབ་འདས་ཤིང༌། ། རྒྱལ་བ་ཀུན་གྱི་དམ་ཚིག་མཆོག ། དངོས་གྲུབ་ཀུན་གྱི་གཞིར་གྱུར་པ། ། བདུད་རྩི་མཆོག་གིས་མཆོད་པར་བགྱི། ། སྒྲིབ་པའི་དྲི་མ་ཀུན་བསལ་ནས། ། རྟོག་པ་ཀུན་ལས་རྣམ་གྲོལ་བ། ། བླ་ན་མེད་པའི་བྱང་ཆུབ་སེམས། ། བདེ་བ་ཆེན་པོས་མཉེས་གྱུར་ཅིག །
ཅེས་བརྗོད། ཡང་ཕྱག་གསུམ་བཙལ་ལ། བླ་མ་དང་དཀོན་མཆོག་གི་དྲུང་དུ་ཚོགས་ཕུད་ཕུལ་བར་ཞུ། ཞེས་བརྗོད། དཔོན་སློབ་རྣམས་ཀྱིས། ཞལ་ཟས་རོ་བརྒྱ་ལྡན་པའི་ཡིད་འཕྲོག་པ། ། ལེགས་སྦྱར་འདི་ནི་རྒྱལ་བ་སྲས་བཅས་ལ། ། དད་པས་ཕུལ་བས་འགྲོ་བ་འདི་དག་ཀུན། ། འབྱོར་ལྡན་ཏིང་འཛིན་ཟས་ལ་སྤྱོད་པར་ཤོག ། ཅེས་བརྗོད།
ཡང་ཕྱག་གསུམ་བཙལ་ལ། མཁའ་འགྲོ་ཆོས་སྐྱོང་གི་དྲུང་དུ་ཚོགས་ཕུད་ཕུལ་བར་ཞུ། ཞེས་བརྗོད། དཔོན་སློབ་རྣམས་ཀྱིས། ཨོཾ་ཨོཾ་ཨོཾ་སརྦ་བུདྡྷ་ཌཱ་ཀི་ནཱི་ཡེ། བཛྲ་ཝརྞ་ནཱི་ཡེ། བཛྲ་བཻ་རོ་ཙེ་ནཱི་ཡེ། ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སྭཱ་ཧཱ། ཨོཾ་ཨ་ཀ་རོ་མུ་ཁཾ་སརྦ་དྷརྨཱ་ཎཾ་ཨ་དྱ་ནུཏྤནྣ་ཏྭོ་ཏ་ཨོཾ་ཨཱཿཧཱུྃ་ཕཊ་སྭཱ་ཧཱ། ཞེས་རྗེ་བཙུན་མ་ལ་ཕུལ།
དེ་ནས་གུར་མགོན་ལྕམ་དྲལ་སོགས་ཀྱི་གཏོར་མ་ཡོད་ན་ཡང་སོ་སོའི་གཏོར་སྔགས་ཀྱིས་འབུལ། མཐར་ཨོཾ་ཁ་ཁ་ཁཱ་ཧི་ཁཱ་ཧི་སོགས་མཁའ་འགྲོ་སྤྱི་གཏོར་གྱི་སྔགས་དང༌། བཛྲ་ཨརྒྷཾ་ནས་ཤབྡའི་བར་དང༌། ཨོཾ་ཨཱཿཧཱུྃ་གིས་ནང་མཆོད་ཕུལ། ཡི་དམ་དཀྱིལ་འཁོར་གྱི་ལྷ་ཚོགས་ཆོས་སྐྱོང་བའི་སྲུང་མ་དང་བཅས་པ་རྣམས་ཀྱི་ཞལ་དུ་མཆོད་པ་དམ་པ་འབུལ་ལོ། ། སངས་རྒྱས་ཀྱི་བསྟན་པ་དར་ཞིང་འཇིག་རྟེན་དུ་དགེ་ལེགས་རྒྱ་ཆེན་པོ་འབྱུང་བ་དང༌། བདག་ཅག་དཔོན་སློབ་འཁོར་དང་བཅས་པའི་ཆོས་བསྒྲུབ་པའི་འགལ་རྐྱེན་བར་ཆད་ཐམས་ཅད་ཞི་ཞིང་མཐུན་རྐྱེན་ཐམས་ཅད་ཡིད་བཞིན་དུ་འགྲུབ་པར་མཛད་དུ་གསོལ། ཅེས་ཕུད་ཀྱིས་དཀོན་མཆོག་མཆོད། དེ་ནས་དམ་ཚིག་སྤེལ་བའི་ཕྱིར་རྡོ་རྗེ་སློབ་དཔོན་གྱི་དྲུང་དུ་མ་དཱ་ནའི་པདྨ་བྷནྡྷ་དཔྲལ་བ་རང་ལ་བསྟན་པ་བཞག དེའི་སྟེང་དུ་བ་ལ་ཅུང་ཞིག་བཞག་པ་ལས་ཀྱི་རྡོ་རྗེས་ཕྱག་གསུམ་བཙལ།
པད་ཀོར་བྱས་ལ། རྡོ་རྗེ་འཛིན་པ་དགོངས་སུ་གསོལ། ། བདག་གི་ཚོགས་ཀྱི་ཁྱད་པར་འདི། ། དང་བའི་སེམས་ཀྱིས་འབུལ་ལགས་ཀྱིས། ། ཅི་བདེ་བར་ནི་བཞེས་སུ་གསོལ། ། དཔོན་སློབ་རྣམས་ཀྱིས། ཨེ་མ་ཞི་བ་ཆེན་པོ་ཀྱེ། ། ཚོགས་ཆེན་འབར་བས་ཉོན་མོངས་བསྲེག ། དེ་འདྲའི་བདེ་བ་ཆེན་པོ་སྟེ། ། ཀུན་ཀྱང་ཨ་ཧོ་སུ་ཁ་ཆེ། །
ཨ་ཧོ་མཧཱ་སུ་ཁ་ཧོ། ། ཞེས་བརྗོད། ཡང་ཕྱག་གསུམ་དང༌། པད་ཀོར་བྱས་ལ། འདི་ནི་ཆོས་རྣམས་བཟང་པོར་ལྟོས། ། འདུས་པ་ལ་ནི་ཐེ་ཚོམ་དེ། ། བྲམ་ཟེ་གདོལ་པ་ཁྱི་དང་ཕག ། རང་བཞིན་གཅིག་ཏུ་རོལ་ཏུ་གསོལ། ། ཅེས་པའི་ལན་དུ། བདེར་གཤེགས་ཆོས་ལ་རིན་ཐང་མེད། །
འདོད་ཆགས་ལ་སོགས་དྲི་མ་བྲལ། ། གཟུང་དང་འཛིན་པ་རྣམ་སྤངས་པ། ། དེ་བཞིན་ཉིད་ལ་གུས་ཕྱག་འཚལ། ། ཨ་ཧོ་མ་ཧཱ་སུ་ཁ་ཧོཿ ། ཞེས་བརྗོད། དེ་ནས་ལས་ཀྱི་རྡོ་རྗེས་ལག་པ་གཉིས་པདྨའི་ཕྱག་རྒྱ་ལས་སྲིན་ལག་གཡས་ཀྱིས་སྟེང་གི་བ་ལ་འཛིན་པས་རྡོ་རྗེ་སློབ་དཔོན་ནས་རིམ་བཞིན་མ་དཱ་ན་འགྲིམ་ཚར་བ་དང༌། ཚོགས་ཀྱི་རྫས་རྣམས་མ་ཚང་བ་མེད་པ་སློབ་དཔོན་ལ་ཉིས་གྱུར་སོགས་དཔོན་སློབ་ཐམས་ཅད་ལ་ལག་པ་གཉིས་ཀས་དབུལ་ཞིང༌། ལེན་པ་པོས་ཀྱང་ལག་པ་གཉིས་ཀས་པད་ཀོར་གྱིས་བླང་བར་བྱ་ཞིང༌། ཨ་ཧོ་མ་ཧཱ་སུ་ཁ་ཧོཿ ཞེས་བརྗོད་ཅིང་བླང་དགོས་ཏེ།
ཧེ་བཛྲ་ལས། པདྨའི་ལག་པས་བླང་བ་དང༌། ། དེ་ཉིད་ཀྱི་ནི་ལག་པས་དབུལ། ། ཞེས་གསུངས་པའི་ཕྱིར་རོ། ། དེ་ནས་ཐམས་ཅད་ལ་ཕུལ་ཟིན་པ་དང་ས་རྗེན་ལ་མི་འཇོག་ཅིང༌། སློབ་དཔོན་གྱིས། ཐམས་ཅད་ཚོགས་ལ་རོལ་བར་ཞུ་ཞེས་བརྗོད། འདི་དག་གི་སྐབས་སུ་སྣོད་དང་མི་ལྡན་པའི་སྐྱེ་བོས་དབེན་པར་བྱས་ལ། དཔོན་སློབ་ཐམས་ཅད་ཀྱིས་གཙང་སྨེའི་རྣམ་རྟོག་མི་བྱ་བར་སྙིང་གའི་བྃ་ཡིག་སངས་རྒྱས་ཐམས་ཅད་འདུས་པའི་ངོ་བོ་མཆོད་པའི་བསམ་པས་རྫས་ཐམས་ཅད་ཚིམ་པར་ལོངས་སྤྱོད། ཁྱད་པར་དགེ་སློང་རྡོ་རྗེ་འཛིན་པ་ལྟ་བུས་སྡོམ་ལ་འོག་མའི་བཅས་པ་བསྲུང་བའི་བསམ་པས་མ་དཱ་ན་དང༌།
ཕྱི་དྲོའི་ཁ་ཟས་སྤང་སེམས་ཀྱིས་ཚོགས་ཁྱད་དུ་བསད་ན་རྩ་ལྟུང་དུ་འགྱུར་ཏེ། དམ་ཚིག་རྫས་ནི་ཇི་བཞིན་རྙེད། ། མི་བསྟེན་པ་དེ་བཅུ་གསུམ་པ། ། ཞེས་གསུངས་པའི་ཕྱིར་རོ། ། ཚོགས་ཀྱི་དུས་ཐམས་ཅད་དུ་རྩོད་པ་དང་ཁ་ཤགས་འགྱེད་པ་སོགས་མི་བྱ་བར་ཆོས་ཀྱི་གླེང་དང༌། རྡོ་རྗེའི་གླུ་གར་ལ་སོགས་པས་དུས་འདའ་བར་བྱའོ། ། དེ་ཡང་ཚོགས་ཀྱི་སྐབས་སུ་ཤ་ལ་བ་ལ་དང༌། ཆང་ལ་མ་དཱ་ན་ལ་སོགས་པའི་བརྡ་སྐད་བྱ་དགོས་ཏེ། ཧེ་བཛྲའི་རྒྱུད་ལས། གལ་ཏེ་སངས་རྒྱས་གསང་བའི་སྐད། །
མི་གསུང་ན་ནི་འགྲོངས་པར་འགྱུར། ། ཞེས་དང༌། གསང་བའི་སྐད་ཀྱིས་མི་སྨྲ་བར། ། དེ་ཡི་དམ་ཚིག་ཉམས་པར་ནི། ། འགྱུར་བ་འདི་ལ་ཐེ་ཚོམ་མེད། ། ཅེས་གསུངས་པའི་ཕྱིར་རོ། ། དེ་ནས་ཐམས་ཅད་ཀྱིས་ཚིམ་པར་ལོངས་སྤྱོད་པའི་རྗེས་སུ། ལས་ཀྱི་རྡོ་རྗེས་སྣོད་གཅིག་ཏུ་མས་རིམ་གྱིས་ཚོགས་ལྷག་བསྡུས་པ་མཚན་མོ་ཡིན་ན་གྲིབ་གནོན་གྱི་གདོན་བསྲུང་བའི་ཕྱིར་དཔལ་འབར་དང་བཅས་རྡོ་རྗེ་སློབ་དཔོན་གྱི་མདུན་དུ་སྟེགས་ཀྱི་སྟེང་དུ་བཞག ཆུ་གཙང་དང་སློབ་དཔོན་གྱིས་ཆང་གི་ཁ་ཕྲུ་འབར་བའི་ཕྱག་རྒྱའི་བར་ནས་གཏོར་ཞིང༌། ཕཻཾ།
ཨུ་ཙི་ཊ་བ་ལིཾ་ཏ་བྷཀྵ་སི་སྭཱ་ཧཱ། འབྱུང་པོ་ལྷག་མ་ལ་དབང་བ་རྣམས་ལ་སྦྱིན་ནོ། ། ངོམས་ཤིང་ཚིམ་པའི་སྐལ་བ་དང་ལྡན་པར་གྱུར་ཅིག ཅེས་ཕྱི་རོལ་དུ་དོར། ཌཱ་དྲིལ་དང་རོལ་མོའི་སྒྲ་རྒྱ་ཆེར་བྱ་ཞིང༌། ཀོལླ་ཨི་རི་ཏྛེ་ལ་སོགས་པ་རྡོ་རྗེའི་གླུ་དང་བཀྲ་ཤིས་སྨོན་ལམ་དགྱེས་རྡོར་བཞིན་བྱ། ཆོ་གའི་མཇུག་དཀྱུས་བཞིན་བྱའོ། ། ཡང་ཚོགས་པ་མང་པོ་མེད་ཅིང་ལས་སློབ་ཀྱི་འོས་སུ་གྱུར་པ་མེད་ན་ལས་སློབ་ཀྱི་ངག་འདོན་རྣམས་དོར་ལ་གཞན་ཚིག་བཅད་ལྷུག་ཐམས་ཅད་རང་གིས་བརྗོད་ལ་དམིགས་པ་དང་མ་བྲལ་བར་བྱ་བ་ཉིད་དོ། ། དེ་ཡང་རྗེ་བཙུན་མ་འདི་ཉིད་ཀྱི་ཚོགས་མཆོད་མཛད་པ་འགའ་ཞིག་གིས་ནི་ཡོད་པའི་སྒོ་བོར་ནས་མེད་པའི་སྲང་འཆག་པ་ལྟར་རང་གི་ཡི་གེ་བཞག་ནས་རྙིང་མའི་ཡི་གེ་ལ་དཔེ་བླངས་ནས་མཛད་པ་ཡང་ཕན་ཚུན་འདྲེས་པའི་ཕྱག་ལེན་མ་ལེགས་པར་མཐོང་ཞིང༌། འདིར་ནི་བླ་མ་རྗེ་བཙུན་ཆེན་པོ་དང༌།
ཆོས་རྗེ་ས་སྐྱ་པཎྜི་ཏ་ཁུ་དབོན་དང༌། ཆོས་ཀྱི་རྒྱལ་པོ་འཕགས་པ་རིན་པོ་ཆེའི་གསུང་རབ་ཀྱི་དགོངས་དོན་ངོར་ཆེན་རྡོ་རྗེ་འཆང་ཆེན་པོའི་གསུང་རབ་གསང་བ་ཀུན་རྒྱན་དང༌། ཀུན་བཟང་རྣམ་རོལ་གྱི་དགོངས་དོན་འཁྲུལ་པ་མེད་པའོ། ། དེ་ལྟར་མཁའ་སྤྱོད་མ་དཔལ་ལ། ། ཚོགས་ཀྱི་མཆོད་པ་བྱ་བའི་ཚུལ། ། ཉུང་ངུ་རྣམ་གསལ་བཀོད་འདི་ཡང༌། ། གཞན་ལ་ཕན་པའི་བློ་ཡིས་སོ། ། ཞེས་རྡོ་རྗེ་རྣལ་འབྱོར་མའི་ཚེས་བཅུ་དང་སྦྱིན་སྲེག་སོགས་ལ་ཉེ་བར་མཁོ་བའི་ཚོགས་མཆོད་བྱ་ཚུལ་ཉུང་ངུ་རྣམ་གསལ་ཞེས་བྱ་བ་འདི་ཡང༌། འགའ་ཞིག་གིས་ནི་སྣ་ཚོགས་བསྲེས། འགའ་ཞིག་གིས་ནི་བྱ་འདོད་ཀྱང་ལག་ལེན་གྱི་འབྲང་ལ་རྡུགས་པར་མཐོང་ནས་གོང་སྨོས་ཀྱི་བསྟན་བཅོས་དེ་རྣམས་ཀྱི་དགོངས་དོན་དང༌།
རྗེ་བླ་མ་བརྒྱུད་པར་བཅས་པའི་ཕྱག་ལེན་འཁྲུལ་མེད་རང་བཟོའི་དྲི་མས་མ་གོས་པར་དྲིན་ཆེན་རྡོ་རྗེ་འཆང་མཁྱེན་རབ་བྱམས་པ་ངག་དབང་ལྷུན་གྲུབ་ཀྱི་ཞབས་རྡུལ་སྤྱི་བོར་ཡུན་རིང་དུ་བསྟན་པའི་བཀའ་འབངས་ཀྱི་ཐ་ཤལ་ལྷུན་གྲུབ་ཀྱིས་རང་དང་སྐལ་བ་མཉམ་པ་རྣམས་ལ་ཕན་པའི་བསམ་པས་ཐ་སྐར་ཟླ་བའི་དམར་ཕྱོགས་མཁའ་འགྲོ་འདུ་བའི་དུས་ཀྱི་ཚེ་དཔལ་ལྡན་རྨོར་གྱི་རང་གི་བསམ་གཏན་ཁང་བུར་སྦྱར་བའོ། ། འདི་དག་གི་གོ་རྒྱུ་དང་མཐའ་དཔྱོད་དང་ལག་ལེན་རྒྱས་པར་གོང་མའི་ཡི་གེ་དེ་རྣམས་ལས་རྟོགས་པར་བྱའོ། ། དགེའོ། ། མངྒ་ལཾ།། ༈ །རྗེ་བཙུན་རྡོ་རྗེ་རྣལ་འབྱོར་མའི་ཚོགས་མཆོད་ཟབ་དོན་ཉིང་ཁུ་ཞེས་བྱ་བ་བཞུགས་སོ།། ༈ །ན་མོ་གུ་རུ་བཛྲ་ཝཱ་ར་ཧཱི། སྐྱབས་གནས་ཀུན་འདུས་མཁའ་སྤྱོད་དབང་མོ་དང༌། ། དབྱེར་མེད་བླ་མའི་ཞབས་ལ་གུས་བཏུད་ནས། ། ཕྱི་ནང་མཁའ་འགྲོ་མཆོད་པས་མཉེས་ཕྱིར་དུ། ། ཟབ་དོན་ཉིང་ཁུ་ཚོགས་མཆོད་ཆོ་ག་འབྲི། །
འདིར་རྗེ་བཙུན་ས་སྐྱ་པའི་ཡབ་ཆོས་མཐའ་དག་གི་ཡང་རྩེ་སྐལ་བ་དང་ལྡན་པའི་གང་ཟག་ལ་དུས་འདིར་མཆོག་གི་དངོས་གྲུབ་འབད་མེད་དུ་སྩོལ་བའི་ངེས་ཚིག་རྒྱུད་དང་རྒྱ་བོད་ཀྱི་མཁས་གྲུབ་རྣམས་ཀྱིས་མགྲིན་གཅིག་ཏུ་བསྔགས་པའི་དོན་བཞིན་མི་བསླུ་བའི་བདག་ཉིད་དཔལ་མོ་མཁའ་སྤྱོད་དགའ་མའི་ཚོགས་མཆོད་དམ་པ་མང་པོའི་གསུང་རབ་ལས་འབྱུང་བ་བཞིན་ལྷན་ཅིག་ཏུ་རང་གཞན་འཇུག་པ་བདེ་བའི་ཕྱིར་བཀོད་པ་ལ། སྤྱི་དོན་དང༌། གཞུང་དོན་གཉིས་ལས། དང་པོ་ནི། དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་མཛད་པའི་རྡོ་རྗེ་ཐེག་པའི་བཟའ་བའི་དམ་ཚིག་གི་རྣམ་པར་བཤད་པ་བདུད་རྩིའི་རོལ་མཚོ་ལས་འདི་ལྟར་འབྱུང་སྟེ། ན་མོ་གུ་རུ་བུདྡྷ་དྷྭ་ཛ་ཡེ། འདིར་རྡོ་རྗེ་འཛིན་པ་རྣམས་ལ་ཉེ་བར་མཁོ་བའི་བཟའ་བའི་དམ་ཚིག་གི་རྣམ་བཞག་ཅུང་ཟད་བཤད་པར་བྱ་བ་ལ་དོན་གཉིས་ཏེ། རྒྱུན་གྱི་དང༌། ཁྱད་པར་གྱིས་སོ། ། དང་པོ་ལ།
བདུད་རྩི་རིལ་བུ་སྒྲུབ་པའི་ཚུལ། དེ་ཇི་ལྟར་བསྟེན་པའི་ཚུལ། བསྟེན་པ་ལས་བྱུང་བའི་ཕན་ཡོན་ནོ། ། དང་པོ་ནི། རྒྱུད་ལས། ན་དང་ག་ཧ་དང་པོ་དང༌། ། མཐའི་ཤྭ་དང་དང་པོའི་ཤྭ། ། ཀྱེ་ཡི་རྡོ་རྗེའི་དངོས་གྲུབ་ཕྱིར། ། བདུད་རྩི་ལྔ་དང་དེ་བཞིན་ཟ། ། ཞེས་སོགས་དང༌།
སཾ་ཊི་ལས། ཡེ་ཤེས་ལྕགས་ཀྱུ་རབ་དབྱེ་བས། ། ཡིད་ཀྱིས་ཐམས་ཅད་དགུག་པ་འོ། ། ཞེས་དང༌། ཕྱག་ཐིག་ལས། མི་བསྐྱོད་པ་ནི་དྲི་ཡི་ཆུ། ། རིན་ཆེན་དབང་པོའི་ཁྲག་ཅེས་བཤད། ། སྣང་བ་མཐའ་ཡས་ཁུ་བར་བརྗོད། ། དོན་ཡོད་གྲུབ་པ་ཤ་ཆེན་ཏེ། ། རྣམ་པར་སྣང་མཛད་རྟུག་པར་བཤད། །
འདི་རྣམས་བདུད་རྩི་ལྔ་མཆོག་གོ ། ཞེས་སོགས་ཀྱི་རྫས་དང༌། རྩ་རྒྱུད་ལས། དང་པོར་རྣམ་སྣང་དེ་རྗེས་སུ། ། རྡོ་རྗེ་མ་ཡི་མཐའ་རུ་ཧཱུྃ། ། བཟའ་བ་དང་བཏུང་བ་བྱིན་གྱིས་བརླབས་པའི་སྔགས་སོ། ། ཞེས་དང༌། སཾ་ཊི་ལས། ཧ་ཡིས་ཁ་དོག་འཕྲོག་པར་བྱེད། ། ཧོཿས་ནི་དྲི་ནི་འཇིགས་པར་བྱེད། །
ཧྲཱིཿས་ནི་བརྩོན་འགྲུས་འཇིག་པར་བྱེད། ། རིམ་པ་འདི་ནི་བརྗོད་པར་བྱ། ། རྣམ་གསུམ་ལན་གསུམ་བརྗོད་པས་ནི། ། གསུམ་གྱིས་ལྷ་རྣམས་ཚིམ་པར་བྱ། ། ཞེས་སོགས་ཀྱིས་གཏོར་མ་ཐུན་མོང་དུ་བྱིན་རླབས་བསྟན་ལ། དེ་ཡི་དབུས་ནས་བླངས་ནས་ནི། ། དེ་ན་བདུད་རྩི་མྱོང་བར་བྱ། ། ཞེས་སོགས་ཀྱིས་མྱོང་བའི་ཚུལ་བསྟན་ཏེ། རྒྱས་པར་ཕྱག་ཐིག་ལེའུ་བཅུ་གཉིས་པར་འབྱུང་ཞིང༌། ལག་ཏུ་བླང་བ་ནི་མན་ངག་གི་སྐབས་སུ་ཤེས་པར་བྱའོ། །
གཉིས་པར་བསྟེན་ཚུལ་ནི། ཐུན་གྱི་ཐོག་མཐའ་འམ་ཐུན་རེའམ། ཞག་རེའམ་ཟླ་བ་རེ་ལ་རེ་རེ་བསྟེན་ལ། དེ་མ་གྲུབ་ན་ཟླ་བ་དྲུག་ནས་སམ། ཐ་ནའང་ལོ་རེའི་དཔྱིད་ཟླ་འབྲིང་པོར་ཚེས་གཅིག་གམ་བཅོ་ལྔ་ལ་རེ་རེ་བསྟེན་ནོ། ། དེ་ལྟར་ཡང་དུས་འཁོར་འགྲེལ་ཆེན་ལས། རྣམ་པར་སྣང་མཛད་ལ་སོགས་པའི་རིལ་བུ་ཡུངས་ཀར་གྱི་ཚད་ཙམ་ཉི་མ་སོ་སོར་དམ་ཚིག་བསྟན་པའི་དོན་དུའོ། ། ཞེས་སོ། ། གསུམ་པ་ཕན་ཡོན་ནི། རྡོ་རྗེ་རྣལ་འབྱོར་མ་རྣམས་ཀྱིས་བྱིན་གྱིས་བརླབས་པ་དང༌།
ཚེ་དང་ལུས་ཀྱི་བཅུད་ལེན་དུ་འགྱུར་བ་སྟེ། རྒྱུད་ལས། རྒ་ཤིས་ཟིལ་གྱིས་མི་གནོན་ཞིང༌། ། རྟག་ཏུ་བསྲུང་བར་འགྱུར་བ་ཡིན། ། སོགས་དང༌། གུར་ལས། མི་བསྐྱོད་བསྟེན་པའི་རྣལ་འབྱོར་པས། ། ནད་རྣམས་ཐམས་ཅད་རྣམ་པར་སྤངས། ། ཞེས་སོ། ། མཐར་ཐུག་ཕན་ཡོན་ནི།
གསང་འདུས་ལས། ཤ་ཆེན་དམ་ཚིག་མཆོག་གིས་ནི། ། རྡོ་རྗེ་གསུམ་མཆོག་འགྲུབ་པར་འགྱུར། ། ཞེས་སོ། ། འདི་དག་ཀྱང་དེ་ཁོ་ན་ཉིད་ཤེས་པས་ཡིན་གྱི། གང་ཟག་གཞན་གྱིས་ནི་དེ་ལྟར་མ་ཡིན་ཏེ། དགོངས་པ་ལུང་སྟོན་ལས། གསང་བ་འདུས་པ་མི་ཤེས་པར། ། སྦས་པའི་བརྟུལ་ཞུགས་སྤྱོད་བྱེད་པ། ། ཁྱི་དང་ཕག་དང་ཝ་རྣམས་ནི། །
སྤྱོད་པ་དག་ནི་སྟོན་པར་བྱེད། ། ཅེས་སོ། ། དེ་ཁོ་ན་ཉིད་གང་ཡིན་ཞེ་ན། སྦྱང་གཞི་མཚོན་བྱེད་ཤ་ལྔ་དང་བདུད་རྩི་ལྔ། སྦྱོང་བྱེད་རིགས་ལྔས་སྦྱངས་པས། སྦྱངས་འབྲས་ཡེ་ཤེས་ལྔ་འབྱུང་བར་ཤེས་ནས་ཉོན་མོངས་པ་ལྔ་ཡེ་ཤེས་ལྔར་འགྱུར་པའི་ཕྱིར་དག་མ་དག་གི་རྣམ་རྟོག་མེད་པར་བསྟེན་པ་སྟེ། གདན་བཞི་ལས། ལྕགས་ཀྱུ་ཆེ་ལ་བཀོད་པ་ནི། ། ཡེ་ཤེས་ལྷར་ནི་དགོད་པ་སྟེ། ། རྡོ་རྗེ་ལྕགས་ཀྱུ་མི་བསྐྱོད་པ། །
གནས་ཀྱི་ལྕགས་ཀྱུ་རིན་ཆེན་དབང༌། ། རྒྱལ་པོའི་ལྕགས་ཀྱུ་དོན་ཡོན་གྲུབ། ། གཡོ་བའི་ལྕགས་ཀྱུ་འོད་དཔག་མེད། ། ལྕགས་ཀྱུ་ལྔ་ལ་སོགས་པ་ལ། ། དེ་ཉིད་ཐམས་ཅད་སྦྱར་བར་བྱ། ། ཞེས་སོ། ། ཤ་ལྔ་ལ་ཅིའི་ཕྱིར་ལྕགས་ཀྱུ་ཞེས་བྱ་ཞེ་ན། དཔལ་ལྡན་རྩེ་མོ་ཞབས་ཀྱིས། དངོས་གྲུབ་ཐམས་ཅད་འགུགས་པར་བྱེད་པས་ལྕགས་ཀྱུའོ། ། ཞེས་སོ། །
གཉིས་པ་ཁྱད་པར་གྱི་དམ་ཚིག་ཚོགས་འཁོར་ལ་མིང་དོན་དང༌། ཇི་ལྟར་བྱ་བའི་ཚུལ་ལོ། ། དང་པོ་ལ་གང་ཟག་གི་སྒོ་ནས་དཔའ་བོ་དང་དཔའ་མོ་གཉིས་ཀ་འཚོགས་ན་ཚོགས་ཀྱི་འཁོར་ལོ། དཔའ་བོ་འབའ་ཞིག་ཚོགས་ན་དཔའ་བོའི་སྟོན་མོ། དཔའ་མོ་འབའ་ཞིག་ཚོགས་ན་དཔའ་མོའི་སྟོན་མོ་སྟེ། ཌོམ་བྷི་ཝས། དཔའ་བོ་དང་བྲལ་བའི་དཔའ་མོ་དང༌། དཔའ་མོ་དང་བྲལ་བའི་དཔའ་བོ་དག་གིས་ཚོགས་ཀྱི་འཁོར་ལོ་བསྐོར་བ་མི་བྱའོ། ། ཞེས་སོ། ། དུས་ཀྱིས་དབྱེ་ན།
དབང་བསྐུར་དང་རབ་གནས་ཀྱི་དུས་དང་འབྲེལ་བ་ལ་ཙཱ་རུ་བཟའ་བའམ། དགའ་སྟོན་ཞེས་བྱའོ། ། རྣལ་འབྱོར་གྱི་སྒོ་ནས་ལྷའི་རྣལ་འབྱོར་རིགས་མི་འདྲ་བ་བསྒོམ་པ་དུ་མ་ཚོགས་ནས། མཛའ་བ་འདུས་པ་ཞེས་བྱ་སྟེ། མཉམ་སྦྱོར་ལས། ལྷ་རྣམས་ཐམས་ཅད་ཚོགས་པ་ན། ། སྐྱེ་བོ་དམ་པ་ཀུན་ཚོགས་པ། ། ཚོགས་ཀྱི་འཁོར་ལོ་དམ་པ་ནི། ། མཛའ་བ་ཐམས་ཅད་འདུས་པ་སྟེ། ། སངས་རྒྱས་ཀུན་གྱི་བརྡ་དག་གིས། །
དེ་བཞིན་མཛའ་བ་འདུས་པར་བཏགས། ། ཞེས་སོ། ། དགོས་པའི་སྒོ་ནས་རིམས་དང་མུ་གེ་ལ་སོགས་པ་བཟློག་པའི་དོན་དུ་ལྷ་གྲངས་དང་མཉམ་པའི་གང་ཟག་འདུས་ནས་དཀྱིལ་འཁོར་གྱི་ལྷའི་བཀོད་པ་ལྟར་འཁོད་དེ། ཐམས་ཅད་ཀྱིས་དཀྱིལ་འཁོར་གཅིག་གི་ལྷའི་རྣལ་འབྱོར་བསྒོམ་ནས་ཚོགས་ཀྱི་ཡོ་བྱད་ཀྱིས་མཆོད་དེ། སོ་སོའི་དམ་ཚིག་ལ་བསྐུལ་བ་ལ་སངས་རྒྱས་ཀྱི་གར་ཞེས་བྱའོ། ། མཆོད་བྱའི་སྒོ་ནས་འཇིག་རྟེན་དང་འཇིག་རྟེན་ལས་འདས་པའི་མཁའ་འགྲོ་མ་མཆོད་པ་ལ་རིགས་ལྡན་མ་མཆོད་པ་ཞེས་བྱ། གྲོང་པའི་ཆོས་ཀྱིས་མ་གོས་པའི་བུ་མོ་ལྷར་དམིགས་ཏེ་མཆོད་པ་ལ་གཞོན་ནུའི་མའི་སྟོན་མོ་ཞེས་བྱའོ། ། གཉིས་པ་ལ། གནས་དང་དུས་དང་ཡོ་བྱད་དང༌། ། གང་ཟག་ཆོ་ག་དགོས་པའོ། །
དང་པོ་ལ། ལས་དང་པོ་པའི་གནས་ནི། དུར་ཁྲོད་རི་ཡི་བྱ་སྐྱིབས་དང༌། ། དེ་བཞིན་མི་མེད་གྲོང་ཁྱེར་དང༌། ། ཡང་ན་དབེན་པའམ་རྒྱ་མཚོའི་མཐར། ། བཟའ་བ་འདི་ནི་རབ་ཏུ་བཟའ། ། ཞེས་སོགས་དང༌། ཌོམ་བྷི་ཝས། དུར་ཁྲོད་དང་ནི་ཤིང་གཅིག་གམ། ། སྐྱེད་མོས་ཚལ་དང་ཀུན་དགའ་དང༌། །
དེ་བཞིན་རང་གི་ཁྱིམ་དང་ནི། ། གཞན་ཡང་དབེན་པའི་ཁྱིམ་རྣམས་དང༌། ། ཞེས་སོ། ། སེམས་བརྟན་པའི་གནས་ནི། གནས་དང་ཉེ་བའི་གནས་དང་ནི། ། ཞིང་དང་ཉེ་བའི་ཞིང་དང་ནི། ། ཚནྡྷོ་ཉེ་བའི་ཚནྡྷོ་དང༌། ། དེ་བཞིན་འདུ་བ་ཉེ་འདུ་བ། ། འཐུང་གཅོད་ཉེ་བའི་འཐུང་གཅོད་ཉིད། ། ཅེས་སོགས་དང༌།
གནས་ནི་ཛ་ལནྡྷ་རར་བཤད། ། དེ་བཞིན་ཨོ་ཌི་ཡ་ན་ཉིད། ། ཅེས་བྱ་བ་ལ་སོགས་པའི་གནས་སོ། ། གཉིས་པ་དུས་ལ་རྒྱུན་གྱི་དུས་ནི། རྒྱུད་ལས། ཡིད་བཏགས་ཟླ་ཕྱེད་བཅུ་བཞི་དང༌། ། དེ་བཞིན་དུ་ཡང་བརྒྱད་པ་ཉིད། ། སོགས་དང༌། སམྦུ་ཊི་ལས། ཟླ་བ་མར་ངོའི་བཅུ་བཞི་དང༌། །
ཁྱད་པར་དུ་ནི་བརྒྱད་པ་དང༌། ། ཡར་གྱི་ངོ་ནི་བཅུ་པ་ལ། ། མཆོད་པའི་མཆོད་པ་ཉིད་དུ་འགྱུར། ། ཞེས་སོགས་དང༌། ཌོམ་བྷི་ཝས། ཡར་ངོའི་བརྒྱད་དང་བཅུ་བཞི་དང༌། ། བཅོ་ལྔ་དག་ནི་རབ་ཏུ་བསྔགས། ། དེ་བཞིན་མར་ངོའི་བརྒྱད་དང་ནི། ། བཅུ་བཞི་དང་ནི་བཅོ་ལྔ་ལ། ། ཞེས་སོ། །
ཁྱད་པར་གྱི་དུས་ནི། དབང་རྒྱུད་རབ་གནས་དང་འབྲེལ་བ་དང༌། ཉེར་འཚེ་བཟློག་པའི་དུས་ནི། གུར་ལས། འཆི་བའི་ཚེ་འམ་མུ་གེ་འམ། ། ཕས་ཀྱི་འཁོར་ལོའི་གནོད་པ་འམ། ། རབ་གནས་དཀྱིལ་འཁོར་སྦྱིན་སྲེག་དང༌། ། ཆར་མེད་པ་དང་ཞི་བ་ལ། ། སྔགས་དང་བསྒོམ་པར་ལྡན་པ་ཡིས། ། གང་ཞིག་བདག་ནི་རྟག་རོལ་པ། །
དེ་ཡི་མདུན་དུ་བདག་འདུག་སྟེ། ། དེ་ནི་བརྫུན་དུ་མི་འགྱུར་རོ། ། ཞེས་སོགས་སོ། ། གསུམ་པ་ནི། དཀྱིལ་འཁོར་དང་གང་ཟག་མཆོད་པའི་ཡོ་བྱད་ཅི་འབྱོར་བ་དང༌། མེད་དུ་མི་རུང་བ་ཁ་ན་མ་ཐོ་བ་མེད་པའི་ཤ་དང༌། ཆོ་ག་བཞིན་དུ་བཙོས་པའི་ཆང་སྟེ། རྒྱུད་ལས། རྒྱལ་མཚན་དང་ནི་མཚོན་བསྣུན་དང༌། ། ལན་བདུན་པ་ཡང་ཟ་བར་བྱ། །
ཞེས་སོགས་དང༌། སྐྱེས་པའི་ཐོད་ཆེན་ཆ་གཅིག་པ། ། ཆང་ནི་བཟང་པོའི་ཡོངས་བཀང་སྟེ། ། ཞེས་སོགས་དང༌། ཌོམྦྷི་ཝས། ཉ་དང་ཤ་ལ་སོགས་པར་ལྡན། ། མི་འཚེ་བ་དང་སྐྱོན་ཀུན་བྲལ། ། སྡིག་པ་མེད་དང་མ་བླང་བའོ། ། ཞེས་སོ། ། བཞི་པ་གང་ཟག་ནི།
དབང་ཐོབ་ཅིང་དམ་ཚིག་དང་ལྡན་པས། ཉོན་མོངས་པ་དང་རྣམ་རྟོག་ཤས་ཆུང་བའི་ལས་དང་པོ་པའམ། སེམས་ཅུང་ཟད་བརྟན་པ་ཡན་ཆད། ཕྱག་ཐིག་ལས། ཐམས་ཅད་དམ་ཚིག་གཅིག་པ་དང༌། ། ཐམས་ཅད་རྟོག་པ་མེད་པ་དང༌། ། སེར་སྣ་ང་རྒྱལ་སྤངས་པ་དང༌། ། འདོད་ཆགས་ཞེ་སྡང་བྲལ་བ་དང༌། ། བླ་མ་ལ་གུས་བསམ་གཏན་ལྡན། ། ཕྲག་དོག་མེད་ཅིང་རྩེ་གཅིག་པ། །
དེ་ལྟར་དགོས་པ་ཚོགས་འཁོར་ལོ། ། མཁས་པས་འབད་དེ་གཞུག་པར་བྱ། ། ཞེས་སོ། ། གྲོགས་ཀྱང་ལས་དང་པོ་པ་མཚན་ཉིད་དེ་དག་དང་ལྡན་པའམ། རིགས་ལྡན་མའམ། རྒྱས་བཏབ་པའི་གཞོན་ནུ་མའམ། རོ་རས་ལ་ཐོད་པ་ལ་སོགས་པའི་མཚན་མ་བྲིས་པ་ལྷར་བསྐྱེད་ནས་མཆོད་པ་སྟེ། སམ་ཊི་ལས། ཐོད་པ་དགྲ་སྟྭ་མཆེ་བ་ལས། ། ཆུ་སྲིན་རྒྱལ་མཚན་རལ་གྲི་དང༌། །
འཕང་མདུང་དུང་དང་བདུན་དུ་གསུངས། ། ཡང་དག་སྦྱོར་བའི་ཆོ་ག་འདི། ། རྣལ་འབྱོར་རིག་པས་རྟག་ཏུ་མཆོད། ། ཅེས་གསུངས་སོ། ། དྲོད་ཆུང་འབྲིང་ཆེ་སོགས་ཐོབ་པས་ནི། རྟོག་པ་མཉམ་པའམ། དཔའ་བོ་དང་རྣལ་འབྱོར་མ་དང༌། བརྡ་དང་བརྡའི་ལན་བྱས་ཏེ་ཚོགས་ལ་འདུ་བ་སྟེ། ཕྱག་རྒྱ་ཕྱག་རྒྱའི་ལན་གྱིས་ནི། ། དམ་ཚིག་གི་ནི་རྣམ་པར་དབྱེ། །
དེ་ལ་རྣལ་འབྱོར་མས་སྨྲས་པ། ། ཨེ་མ་བུ་ནི་སྙིང་རྗེ་ཆེ། ། གལ་ཏེ་ཕྲེང་བ་ལག་སྟོན་ན། ། འདུ་བར་བྱ་ཞེས་སྨྲ་བ་ཡིན། ། ཕྲེང་བ་མངོན་པར་བཏང་བྱས་ནས། ། དམ་ཚིག་ལ་མནོས་བརྟུལ་ཞུགས་བཟང༌། ། དེ་ལ་ཕྱི་རོལ་ཞེས་འདུ་བ། ། བཟང་པོའི་སྤྱོད་ཡུལ་གནས་པ་ནི། ། དེ་ལ་འདུ་བར་རྣལ་འབྱོར་མས། ། གང་སྨྲས་དེ་ལྟར་ཐམས་ཅད་བྱ། །
སོགས་སོ། ། ལྔ་པ་ཆོ་ག་ལ་སྦྱོར་དངོས་རྗེས་གསུམ་གྱི་དང་པོ་ལ། གནས་ཁང་བརྒྱན་ཏེ་ཚོགས་གཏོར་བཤམས། སློབ་དཔོན་ནང་དུ་བྱོན་ནས་སྔོན་ལ་བཞུགས་པ། སྒོ་བས་བརྡ་དང་བརྡའི་ལན་བྱས་ཏེ་ཤེས་ན་ནང་དུ་འཇུག་པ། དབང་ལ་སོགས་པས་རྒན་རིམ་བཞིན་གྲལ་བྱ་བ། ལྷའི་རྣལ་འབྱོར་ལ་གནས་པར་གསོལ་བ་གདབ་པ། ཡིག་བརྒྱས་རྒྱུད་སྦྱངས་ཤིང་སྲུང་འཁོར་བསྒོམ་པའོ། ། དང་པོ་ནི། ཌོམྦྷི་ཝས།
ས་གཞི་བ་ཡི་ལྔས་བྱུག་ལ། ། མེ་ཏོག་དྲི་ཞིམ་སྣ་ཚོགས་དགྲམ། ། ཞེས་དང༌། ཕྱག་ཐིག་ལས། དང་པོ་ཡིད་འཕྲོག་དགེས་པ་ཡིས། ། མེ་ཏོག་དཀྱིལ་འཁོར་བྲི་བར་བྱ། ། དེ་རུ་སྣ་ཚོགས་མཆོད་པ་ནི། ། རྩེ་གཅིག་གིས་ནི་ལེགས་པར་བྱ། ། ཞེས་སོ། ། གཉིས་པ་ནི།
དེ་ཉིད་བཅུ་ནི་ཡོངས་ཤེས་ཤིང༌། ། གསུམ་པོ་དག་ལས་དགེ་སློང་མཆོག ། འབྲིང་པོ་དགེ་ཚུལ་ཞེས་བྱ་སྟེ། ། དེ་དག་ཐ་མ་ཁྱིམ་པའོ། ། ཞེས་སོ། ། གལ་ཏེ་དགེ་སློང་ཡིན་ཡང་རྨོངས་ལ། དགེ་ཚུལ་ལམ། དགེ་བསྙེན་མཁས་ཤིང་རྒྱུད་སྟོན་ནུས་ན། གཅིག་ཤོས་དེ་ཁྱིམ་གཞན་དུ་ཡོ་བྱད་བཟང་པོས་མཉེས་པར་བྱས་ལ། དགེ་ཚུལ་ལམ་དགེ་བསྙེན་གྱིས་གཙོ་བོ་བྱའོ། །
དེ་བཞིན་དུ་གཞན་དུ་གཉིས་ལའང་ཤེས་པར་བྱའོ། ། གསུམ་པ་ནི། ཕྱི་ནས་འོངས་པ་རྣམས་ཀྱིས། ཁྱོད་ཀྱི་དམ་ཚིག་ལ་ནི་ཁྲོ་བོ་དབྱུག་པ་སྔོན་པོ་མཛེས། ། དངོས་གྲུབ་ཕྱག་ན་དབྱིག་ཐོ་དང་ནི་རིན་ཆེན་བཅིངས་པ་འཛིན། ། དཔལ་ལྡན་དཔའ་བོ་དཔའ་མོ་འདུ་བར་འཁོར་སྒྲོལ་ཁུམ། ། མཁའ་མཛེས་རྣལ་འབྱོར་མ་ཡིས་ནང་དུ་བདག་ཐོང་ཅིག ། ཅེས་སོགས་ཀྱིས་གསོལ་བ་གདབ། དང་པོའི་བདུན་པ་ནས་བྱུང་བའི་བརྡ་དང་བརྡའི་ལན་བྱ་ཤེས་པ་རྣམས་ནང་དུ་འཇུག་གོ ། བཞི་པ་ནི།
དབང་དང༌། བརྟུལ་ཞུགས་དང༌། ཡེ་ཤེས་དང༌། སྐྱེ་བ་དང༌། རིམ་པས་རྒན་པའི་གོ་རིམ་བཞིན་གྲལ་བྱ་སྟེ། ཌོམྦྷི་ཝས། དེ་ནས་སློབ་དཔོན་སྟན་བཟང་ལ། ། དབུས་ཀྱི་ཕྱོགས་སུ་ཡང་དག་བཞུགས། ། དེ་བཞིན་སྟན་ནི་བཟང་པོ་ལ། ། རྣལ་འབྱོར་པ་ཡི་འཁོར་ལོ་གཡས། །
རྣལ་འབྱོར་མ་ཡི་གཡོན་དུ་བཤད། ། ཞེས་སོ། ། ལྔ་པ་དང་དྲུག་པ་ནི་རྟོགས་པར་སླའོ། ། གཉིས་པ་དངོས་གཞི་ལ། ཏིང་ངེ་འཛིན་གྱི་དཀྱིལ་འཁོར་མཆོད་པས་ཚིམ་པ། སྙིང་གའི་དཀྱིལ་འཁོར་བདུད་རྩི་མྱོང་བས་ཚིམ་པ། ཆོས་སྐྱོང་དང༌། འབྱུང་པོ་གཏོར་མས་ཚིམ་པ། དམ་ཚིག་དང་ལྡན་པའི་སྐྱེ་བོ་ཁ་ཟས་ཀྱིས་ཚིམ་པ། སྐྱེ་མཆེད་ཀྱི་ལྷ་གླུ་གར་དང་རོལ་མོས་ཚིམ་པ།
བདེ་ཆེན་ལྷན་སྐྱེས་ཀྱི་ཡེ་ཤེས་ཀྱིས་ཚིམ་པའོ། ། དང་པོ་ནི། རྩ་རྒྱུད་དང་གུར་གྱི་དགོངས་པས། དངོས་གཞི་བདག་གི་རྣལ་འབྱོར་རྫོགས་པ་གཅིག་ལ་ཚིམ་པ་དྲུག་བྱ་བ་དང༌། སམ་ཊིའི་དགོངས་པས་བདག་དང་མདུན་བསྐྱེད་གཉིས་ཀ་བྱས་ནས་ཚིམ་པ་དྲུག་བྱ་བ་སྟེ། གང་ལྟར་ཡང་ཚིམ་པ་དྲུག་ཏུ་ཐམས་ཅད་འདུས་སོ། ། གཉིས་པ་ཕྱག་ཐིག་ལས། དུམ་བུ་གཅིག་པའི་མཚན་ལྡན་སྣོད། ། བླ་མའི་མདུན་དུ་བཞག་པར་བྱ། ། ཡང་ན་དུམ་བུ་གསུམ་པ་ནི། །
ལྷ་ཡི་ཆང་གིས་བཀང་བར་བྱ། ། ཞེས་སོ། ། གསུམ་པ་ནི། དེ་ཉིད་ལས། བཟའ་བ་སྣ་ཚོགས་དང་ལྡན་པའི། ། དང་པོར་གཏོར་མ་ཆེན་པོ་སྦྱིན། ། ཞེས་དང༌། བཞི་པའང་དམ་ཚིག་མཆོག་གི་ཡེ་ཤེས་ཏེ། དད་པ་ཡི་ནི་གཟའ་རུ་ཟ། ། ཞེས་སོ། །
ལྔ་པའང༌། ཤིན་ཏུ་དབྱངས་ནི་སྙན་པ་ཡིས། ། ཡིད་འཕྲོག་པ་ཡི་གླུ་བླངས་བྱ། ། ཞེས་སོགས་དང༌། དྲུག་པའང༌། དགོས་པའི་དམ་ཚིག་ཟིན་ནས་སུ། ། འཁོར་ལོ་དང་བཅས་རིག་རབ་ཚིམ། ། ཞེས་སོ། ། དེར་དམ་ཚིག་གི་སྦྱིན་པ་ནི། འདིར་ནི་ཆོས་རྣམས་བཟང་པོར་ལྟོས། །
འདུས་པ་རྣམས་ལ་ཐེ་ཚོམ་མེད། ། བྲམ་ཟེ་ཁྱི་དང་གདོལ་པ་དང༌། ། རང་བཞིན་གཅིག་པ་ཉིད་དུ་ཟོ། ། ཞེས་སོགས་དང༌། ། བདེ་གཤེགས་ཆོས་ལ་རིན་ཐང་མེད། ། འདོད་ཆགས་དྲི་མ་རྣམ་པར་སྤངས། ། གཟུང་དང་འཛིན་པ་དང་བྲལ་བ། ། དེ་བཞིན་ཉིད་ལ་གུས་ཕྱག་འཚལ། ། ཞེས་སོགས་སོ། ། གསུམ་པ་རྗེས་ལ་རྡོ་རྗེའི་གླུས་བྱིན་གྱིས་བརླབས་པ།
བཀྲ་ཤིས་ཀྱི་ཚིག་གིས་ཤིས་པར་བརྗོད་པ། ལྷག་གཏོར་གཏོང་ཞིང་ལྷག་ཆད་བསྐང་བ། སྨོན་ལམ་གདབ་ཅིང་འདོད་དོན་གསོལ་བ། བཟོད་པར་གསོལ་ནས་གཤེགས་སུ་གསོལ་བ། བསྲུང་བ་བྱས་ནས་ལས་རྗེས་བསྡུ་བའོ། ། དེ་དག་ཀྱང་ཕྱག་ཐིག་ལས། དེ་རྣམས་མཆོད་པ་དངོས་གྲུབ་ནི། ། གང་ཞིག་སེམས་ལ་བསམ་པ་ཡོད། ། ལྷག་མའི་གཏོར་མ་བཟུང་ནས་ནི། ། དགོན་པ་ཆེན་པོར་བཏང་བར་བྱ། །
ཞེས་བྱ་བ་ལ་སོགས་པ་གསུངས་སོ། ། ཚུལ་འདི་དག་རྒྱས་པར་གྲུབ་ཆེན་ཌོམྦྷི་ཝའི་གཞུང་ན་བཞུགས་ཤིང༌། ལག་ཏུ་བླང་བ་ནི་མན་ངག་གི་རིམ་པ་ལས་ཤེས་པར་བྱའོ། ། དྲུག་པ་དགོས་པ་ལ་གཙོ་བོར་གྱུར་པ་མཐར་ཐུག་གི་དགོས་པ་སྟེ། ཚོགས་རྫོགས་ནས་འཚང་རྒྱ་བ་ནི། གུར་ལས། བདེ་དང་རང་བཞིན་གར་དང་ནི། ། གླུ་དང་རོལ་མོའི་སྒྲ་བྱེད་དང༌། ། དྲི་དང་ཕྲེང་བ་བྱུག་པ་ཡི། ། ཞེས་སོགས་ནས།
རིག་པའི་རྒྱལ་པོ་རབ་ཏུ་འགྲུབ། ། ཅེས་དང༌། ཕྱག་ཐིག་ལས། དམ་ཚིག་བསྲུང་ན་གྲུབ་པ་ནི། ། ལྷ་ཡི་དབང་ཕྱུག་རྙེད་པའོ། ། ཞེས་སོ། ། གནས་སྐབས་ཀྱི་དགོས་པ་ནི་ཐུན་མོང་དངོས་གྲུབ་ཅི་འདོད་པ་འགྲུབ་སྟེ། རྒྱུད་ལས། གང་དུ་བཟོད་པས་འདོད་དོན་ཀུན། ། འགྲུབ་པ་ཅན་གྱི་དངོས་གྲུབ་འགྱུར། །
ཞེས་སོ། ། ཞེས་བཟའ་བའི་དམ་ཚིག་གི་རྣམ་པར་བཤད་པ་བདུད་རྩིའི་རོལ་མཚོ་ཞེས་བྱ་བ་འདི་ནི་ཁམས་གསུམ་ཆོས་ཀྱི་རྒྱལ་པོ་འཇམ་དབྱངས་དབང་པོའི་མཚན་ཅན་དང༌། རྒྱལ་སྲས་སྦས་པའི་རྣལ་འབྱོར་སེམས་དཔའ་ཆེན་པོ་གྲགས་པའི་མཚན་ཅན་དང༌། དཀྱིལ་འཁོར་རྒྱ་མཚོའི་ཁྱབ་བདག་རྒྱལ་བ་མུས་པ་ཆེན་པོ་སྟེ་ཡོངས་འཛིན་སྤྲུལ་པའི་སྐུ་དུ་མས་རྗེས་སུ་བཟུང་བའི་རྣལ་འབྱོར་པ་ས་སྐྱ་པ་ཤཱཀྱའི་དགེ་བསྙེན་ངག་དབང་ཀུན་དགའ་བསོད་ནམས་ཀྱིས་རྗེ་བཙུན་གོང་མའི་གསུང་རབ་དགོངས་འགྲེལ་དང་བཅས་པ་རྣམས་ལ་བརྟེན་ནས་རང་གཞན་ལ་ཕན་པའི་ཕྱིར་ལེགས་པར་སྦྱར་བ་འདིས་བསྟན་པ་དང་སེམས་ཅན་ལ་ཕན་ཐོགས་པར་གྱུར་ཅིག གཉིས་པ་ནི། ཚོགས་མཆོད་ཚོགས་གཉིས་མྱུར་འགྲུབ་ལས་འབྱུང་བ་བཞིན་ལས་བར་སྐབས་ཀྱི་ཆོ་གའི་ཡན་ལག་ཁ་ཡར་བསྣན་པ་ནི། ཚོགས་མཆོད་ཀྱི་ཡི་གེ་དེ་ཉིད་ལས། བླ་མ་མཆོག་དང་རྣལ་འབྱོར་མ། ། གཉིས་མེད་ཞབས་ལ་གུས་བཏུད་ནས། ། རྗེ་བཙུན་ནཱ་རོ་མཁའ་སྤྱོད་མའི། །
ཚོགས་མཆོད་ཆོ་ག་འདིར་བཤད་བྱ། ། འདིར་ནཱ་རོ་མཁའ་སྤྱོད་ཀྱི་ཚོགས་མཆོད་བྱ་བ་ལ། ས་སྐྱ་པ་ཆེན་པོ་ཀུན་དགའ་སྙིང་པོས། སྔོན་འགྲོ་གནས་དུས་རྟེན་བཤམས་ལ། མཆོད་རྫས་ཏེ་བཞི་དང༌། དངོས་གཞིའི་ཆོ་ག རྗེས་སོགས་བཤད་པ་ལྟར། དང་པོ་གནས་ནི། གནས་ཁང་ཕྱག་དར་བྱ་ཞིང་ཆག་ཆག་གདབ། མཎྜལ།
མེ་ཏོག་རྟེན་དགྲམ་པ་སོགས་དང༌། གཉིས་པ་དུས་ནི་ཚོགས་བསགས་པར་འདོད་ན་ཡར་ངོའི་ཚེས་བཅུ། སྒྲིབ་པ་དག་པར་འདོད་ན་མར་ངོའི་ཚེས་བཅུར་བྱ་བར་གསུངས། གསུམ་པ་རྟེན་ནི། སྤྲོ་ན་བདག་འཇུག་སྐབས་ལྟར་དཀྱིལ་འཁོར་གསུམ་པོ་བཤམ་པའམ། ཡང་ན་སིནྡྷུ་རའི་དཀྱིལ་འཁོར་ཆོས་འབྱུང་སྔགས་ཕྲེང་སོགས་ཕྱག་ལེན་ལྟར་དང༌། བསྡུ་ན་མེ་ལོང་ལ་ཆང་ཆོས་འབྱུང་བྲིས་པའི་དབུས་སུ་མེ་ཏོག་དམར་པོའི་ཚོམ་བུ་གཅིག་བཀོད་པ་སྟེགས་ལ་བཤམས། བཞི་པ་མཆོད་རྫས་ནི་མེ་ཏོག་བདུག་སྤོས་མར་མེ་རྟེན་གྱི་གཡོན་དུ་བཤམས། དྲི་ཆབ་གཏོར་མ་ཞལ་ཟས་གསུམ་གཡས་སུ་ཀ་པཱ་ལ་བདུད་རྩིས་གང་བ་མདུན་དུ་བཤམ་མོ། ། ཚོགས་ཀྱི་ཡོ་བྱད་ནི་ཅི་འབྱོར་པ་བཤམ་མོ། །
གཞན་འདི་བཞིན་ལ་གཏོར་མ་གསུམ་དགོས་སོ། ། དངོས་གཞིའི་ཆོ་ག་ལ། མཎྜལ་ཞུ་འབུལ་ལ་སོགས་བྱེད་པར་གསུངས་པ་ཚོགས་པ་ཡོད་ན་ཞུ་འབུལ་ཕྱག་བཅོ་བརྒྱད་བདེ་ཀྱེ་ནས་གསུངས་པ་ལྟར་ཡིན་ཡང༌། རང་གཅིག་པུ་ཉམས་སུ་ལེན་པར་སྤྲོས་པ་མི་དགོས། ཆོ་ག་གཞན་རྣམས་ས་ཆེན་གྱིས་ཐོ་ཙམ་ལས་མ་གསུངས་པས་འཕགས་པ་རིན་པོ་ཆེའི་གསུང་ལྟར་དོན་བསྡུས་ཏེ་བརྗོད་ན་མདོ་རྒྱས་མཚམས་པས་འདི་ལྟར་སྔོན་འགྲོ་གཏོར་མ་དམར་གཏོར་ཆབ་ཀྱིས་བྲན་ལ་ལྷའི་ང་རྒྱལ་གྱིས། ཨོཾ་ཨཱཿཧཱུྃ་གིས་བདུད་རྩིའི་རྒྱ་མཚོར་གྱུར། ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་ནས། ག་ག་ན་ཁཾ་གྲྀཧྞ་དཾ་བ་ལིཾ་ཏེ་སྭཱ་ཧཱ། ལན་གསུམ་གྱིས་བསྔོས། བགེགས་དང་འབྱུང་པོའི་ཚོགས་ཐམས་ཅད་མཆོད་སྦྱིན་གྱི་གཏོར་མ་རྒྱ་ཆེན་པོ་འདིས་ཚིམ་པར་གྱིས་ལ་དེ་བཞིན་གཤེགས་པ་ལ་མཆོད་པའི་ལས་བརྩམས་པ་ལ་བར་དུ་གཅོད་པར་མ་བྱེད་པར་གཞན་དུ་དེངས་ཤིག
ཅེས་དང༌། སུམྦྷ་ནི་བརྗོད་ཅིང་རོལ་མོའི་སྒྲ་དང་བཅས་ཏེ་བསྐྲད། རང་རྣལ་འབྱོར་མར་གསལ་བའི་ལག་པ་གཡས་པའི་མཐེབ་མཛུབ་བསྐྱེད་པའི་སེ་གོལ་ཤར་ནས་ཕྱོགས་བཞིར་གཡས་སྐོར་དང༌། མཚམས་བཞིར་གཡོན་བསྐོར་གདབ་ཅིང་ཞལ་བཞི་པ་སུམྦྷ་རྐང་པ་རེ་རེ་བརྗོད་པ་སྟེ་ཚར་གཉིས་ཀྱིས་བགེགས་བསྐྲད། མདུན་གྱི་ནང་མཆོད་མངོན་རྟོགས་ལྟར་བྱིན་རླབས་བྱས་ཏེ། ལག་པ་གཡོན་པའི་མཐེབ་སྲིན་གྱིས་བདུད་རྩིར་གཡོན་བསྐོར་དུ་ཆོས་འབྱུང་ཉིས་བརྩེགས་བྲི་ཞིང་ཨོཾ་གསུམ་མའི་སྔགས་བརྗོད་པས་ཡེ་ཤེས་ཀྱི་བདུད་རྩིར་བྱིན་གྱིས་བརླབས། བདུད་རྩི་དེས་ལག་པ་གཡས་གཡོན་ཕན་ཚུན་དུ་གཏོར་ཞིང་མཉེ་ཚུལ་བྱ། གཡོན་པའི་མཐེབ་སྲིན་གྱིས་རང་གི་དཔྲལ་མགྲིན་སྙིང་ཀ་གསུམ་དུ་ཐིག་ལེ་རེ་བཀོད་ནས་རང་ལུས་དག་པར་བྱས། གནས་ཁང་དང་སྤྱི་མཆོད་རྣམས་ལ་གཏོར་བས་ལྷ་རྫས་ལས་གྲུབ་པའི་གཞལ་ཡས་ཁང་དུ་མཆོད་པ་རྒྱ་ཆེན་པོ་དྭངས་ཤིང་ཐོགས་པ་མེད་པར་དམིགས་ནས། ཨོཾ་ཨཱཿཧཱུྃ་ཞེས་བརྗོད་པ་ནི་སྤྱིར་གནས་དང་ཡོ་བྱད་བྱིན་གྱིས་བརླབས་པ་ཡིན་ནོ། །
སྐབས་འདིར་སྐྱབས་སེམས་དང་ཁྱད་པར་རྡོ་རྗེ་སེམས་དཔའི་བསྒོམ་བཟླས་ནན་ཏན་དུ་བྱས་ལ་སྡིག་སྒྲིབ་སྦྱངས་ནས། བླ་མའི་རྣལ་འབྱོར་ནས་གཟུང་སྒྲུབ་ཐབས་ལྟར་མངོན་རྟོགས་བཟླས་པ་སོགས་དཀྱུས་བཞིན་བསམ་མི་ཁྱབ་ཀྱི་བར་བྱས་ཏེ་ཐུན་མཚམས་ཀྱི་ལྷར་ལངས་ནས་མཆོད་རྫས་རྣམས་ལ་ནང་མཆོད་ཀྱི་བདུད་རྩིས་གཏོར་ཞིང༌། སུམྦྷས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་ཨཱཿཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞེས་སོགས་ནས་རྒྱས་པར་གྱུར་ཅིག་གི་བར་དང༌། ཨོཾ་ཨརྒྷཾ་ཨཱཿཧཱུྃ་ནས། ཤབྡ་ཨཱཿཧཱུྃ་གིས་བྱིན་གྱིས་བརླབས་པ་སྒྲུབ་མཆོད་ལྟར་རོ། ། དེ་ནས་མདུན་བསྐྱེད་དཀྱིལ་འཁོར་གསུམ་བཀོད་པའམ། སིནྡྷུ་རའི་དཀྱིལ་འཁོར་རམ།
མེ་ལོང་ཚོམ་བུ་དང་དང་བཅས་པ་གང་ཡིན་བསངས་སྦྱངས། སྟོང་པའི་ངང་ལས་མདུན་བསྐྱེད་ཀྱི་རིམ་པ་སྒྲུབ་མཆོད་བདག་འཇུག་གི་ཡི་གེ་ལྟར་ལྷར་བསྐྱེད་པ་ནས་གཟུང་བསྟོད་པའི་བར་བྱའོ། ། སྐབས་འདིར་གཏོར་མ་འབུལ་བར་གསུང་བ་དང་པོ་སྒྲུབ་ཐབས་ལྟར་རྣལ་འབྱོར་མ་ལ་འབུལ། གཉིས་པ་ཆོས་སྐྱོང་ནི་གུར་ཞལ་ལ་གཙོ་བོར་བྱེད་པ་ས་སྐྱ་པ་རང་ལུགས་ཡིན། གསུམ་པ་མཁའ་འགྲོ་སྤྱི་གཏོར་གྱིས་འབུལ་ལོ། ། དེ་ནས་ཚོགས་ཀྱི་ཡོ་བྱད་རྣམས་སྒྲུབ་ཐབས་ཀྱི་གཏོར་མ་ལྟར་བྱིན་གྱིས་བརླབས་ནས། ཚོགས་ཕུད་ཚང་བ་སྣོད་གཅིག་ཏུ་བཤམས་པ་བླ་མ་དང་སངས་རྒྱས་བྱང་སེམས་རྣམས་ལ་དབུལ་ཏེ། ཞལ་ཟས་རོ་བརྒྱ་ལྡན་ཞིང་ཡིད་འཕྲོག་པ། ། ལེགས་བྱས་འདི་ནི་བླ་མ་ལྷར་བཅས་ལ། ། དད་པས་ཕུལ་བས་འགྲོ་བ་འདི་དག་ཀུན། །
འབྱོར་ལྡན་ཏིང་འཛིན་ཟས་ལ་སྤྱོད་པར་ཤོག ། ཨོཾ་ཨཱཿཧཱུྃ། རྡོ་རྗེ་འཆང་དང་རྡོ་རྗེ་རྣལ་འབྱོར་མ། ། དྲིལ་བུ་ཌེཾ་གི་ཨནྟར་ཏཻ་ལོ་པ། ། ནཱ་རོ་ཕམ་ཐིང་ཀློག་སྐྱ་མལ་ལོའི་ཞབས། ། བརྩེ་ཆེན་སྙིང་པོ་ཚོགས་མཆོད་བཞེས་སུ་གསོལ། ། རྗེ་བཙུན་སྐུ་མཆེད་ཆོས་རྗེ་ཁུ་དབོན་དང༌། ། དཀོན་མཆོག་དཔལ་དང་གྲུབ་ཆེན་བྲག་ཕུག་པ། ། ཆོས་རྗེ་བླ་མ་སེངྒེ་རྒྱལ་མཚན་ཞབས། ། རྒྱལ་བ་མཆོག་དབྱངས་ཚོགས་མཆོད་བཞེས་སུ་གསོལ། །
ནམ་མཁའ་རྒྱལ་མཚན་བདག་ཆེན་རྡོ་རྗེ་འཆང༌། ། རྡོ་རིངས་པ་དང་ཚར་ཆེན་ཆོས་ཀྱི་རྗེ། ། འཇམ་མགོན་མཁྱེན་བརྩེ་བསླབ་གསུམ་རྒྱལ་མཚན་ཞབས། ། དབང་ཕྱུག་རབ་བརྟན་ཚོགས་མཆོད་བཞེས་སུ་གསོལ། ། བསོད་ནམས་མཆོག་ལྡན་བསོད་ནམས་མཆོག་གྲུབ་དང༌། ། མཁྱེན་རབ་བྱམས་པའི་མཚན་དང་རྨོར་ཆེན་རྗེ། ། བཀའ་དྲིན་མཉམ་མེད་རྩ་བའི་བླ་མ་སོགས། ། རྩ་བརྒྱུད་བླ་མ་ཚོགས་མཆོད་བཞེས་སུ་གསོལ། ། གཞན་ཡང་དཔལ་ལྡན་ཚུལ་ཁྲིམས་ཤར་ཆེན་ཡེ་ཤེས་རྒྱལ་མཚན་རྗེ། ། རྡོ་རྗེ་འཆང་ ་་་་་ཀུན་དགའ་བཟང་པོ།
དང་མུས་ཆེན་སེམས་དཔའ་ཆེ། ། བསོད་ནམས་སེངྒེ་བུདྡྷ་རཏྣའི་ཞབས། ། ས་སྐྱ་ལོ་ཙཱ་ཚོགས་མཆོད་བཞེས་སུ་གསོལ། ། སྙིགས་དུས་བསྟན་པའི་ཉི་མ་སྔགས་འཆང་རྗེ། ། གང་གི་ཐུགས་སྲས་འཇམ་དབྱངས་སྐུ་མཆེད་དང༌། ། སངས་རྒྱས་དཔལ་བཟང་དཔལ་ལྡན་རྒྱལ་པོའི་ཞབས། ། བྷ་དྲ་ཤྲཱི་ཚོགས་མཆོད་བཞེས་སུ་གསོལ། ། ནམ་མཁའ་དབང་ཕྱུག་ཆོས་ཀྱི་དབང་ཕྱུག་དང༌། ། སངས་རྒྱས་རྒྱལ་མཚན་འཇམ་དབྱངས་ཀུན་དགའ་མཚན། ། བསོད་ནམས་དབང་ཕྱུག་ཀུན་དགའ་བཀྲ་ཤིས་དང༌། །
པུཎྱ་རཏྣ་ཚོགས་མཆོད་བཞེས་སུ་གསོལ། ། ཨོཾ་མ་ཧཱ་གུ་རུ་བཛྲ་ནི་ཝི་དྱེ་ཨཱཿ རིགས་ལྔའི་རང་བཞིན་དངོས་གྲུབ་འགུགས་བྱེད་པའི། ། བ་ལང་ཁྱི་རྟ་གླང་ཆེན་མི་ཤ་སྟེ། ། སྒྲུབ་པའི་དམ་རྫས་ལྕགས་ཀྱུ་རྣམ་ལྔ་དང༌། ། ཡུམ་ལྔའི་རང་བཞིན་དྲི་ཆེན་དྲི་ཆུ་དང༌། ། བྱང་སེམས་དཀར་དམར་ཤ་ཆེན་དྭངས་མ་ལྔ། ། ཟག་མེད་ཡེ་ཤེས་བདུད་རྩིར་བྱིན་རླབས་འདི། ། ལྷན་སྐྱེས་ཞིང་སྐྱེས་སྔགས་སྐྱེས་མཁའ་འགྲོ་མ། ། འཁོར་ལོ་གསུམ་བདག་ཧེ་རུ་ཀ་དཔལ་དང༌། །
རྗེ་བཙུན་མཁའ་སྤྱོད་དབང་མོའི་དཀྱིལ་འཁོར་ལ། ། མཆོད་པ་འབུལ་ལོ་དངོས་གྲུབ་རྣམ་གཉིས་སྩོལ། ། ཨོཾ་བཛྲ་ཨ་ཧ་ར་ལི་ཧོཿ ཛཿཧཱུྃ་བཾ་ཧོཿ ཌཱ་ཀི་ནཱི་ས་མ་ཡ་སྟྭཾ། དྲྀ་ཤྱ་ཧོཿ ཨོཾ་བཛྲ་ཌཱ་ཀི་ནཱི་ཁ་ཁ་ཁཱ་ཧི་ཁཱ་ཧི། ཨི་མཾ་བ་ལིཾ་བྷུཉྫ་ཐ། པི་བ་ཐ། མ་མ་ཀརྨ་སཱ་དྷ་ཡ་ཨོཾ་ཨཱཿཧཱུྃ།
ཕཻཾ་ཕཻཾ་ཕཻཾ་སྭཱ་ཧཱ། ལན་གསུམ་དང༌། ཨོཾ་ཨོཾ་ཨོཾ་སརྦ་བུདྡྷ་ཌཱ་ཀི་ནཱི་ཡེ། བཛྲ་ཝརྞ་ནཱི་ཡེ། བཛྲ་བཻ་རོ་ཙ་ནཱི་ཡེ། ཧཱུྃ་ཧཱུྃ་ཧཱུྃ། ཕཊ་ཕཊ་ཕཊ་སྭཱ་ཧཱ། ལན་གསུམ། གཞན་ཡང་རྒྱུད་སྡེ་བཞི་ཡི་དཀྱིལ་འཁོར་ལྷ། ། སངས་རྒྱས་བྱང་སེམས་དཔའ་བོ་རྣལ་འབྱོར་མ། །
ཆོས་སྐྱོང་ནོར་ལྷར་བཅས་པ་ཐམས་ཅད་ལ། ། ཚོགས་མཆོད་གུས་པས་འབུལ་ལོ་བཞེས་སུ་གསོལ། ། རང་གང་བྱེད་ཀྱི་ཡི་དམ་དང་ཆོས་སྐྱོང་ཚང་མའི་གཏོར་སྔགས་མཐར་ཨ་ཀཱ་རོས་བཏགས་པས་ཕུལ། ཚོགས་ཆང་གི་ཕུད་ཀྱང་སྣོད་དུ་བླུག་སྟེ། བླ་མ་དང་ལྷ་ཚོགས་རྣམས་ལ་འབུལ་ཞིང༌། དམན་པའི་ཡུལ་ལས་རབ་འདས་ཤིང༌། ། རྒྱལ་བ་ཀུན་གྱི་དམ་ཚིག་མཆོག ། དངོས་གྲུབ་ཀུན་གྱི་གཞིར་གྱུར་པ། ། བདུད་རྩི་མཆོག་གིས་མཆོད་པར་བགྱི། ། སྒྲིབ་པའི་དྲི་མ་ཀུན་བསལ་ནས། །
རྟོག་པ་ཀུན་ལས་རྣམ་གྲོལ་བའི། ། བླ་ན་མེད་པའི་བྱང་ཆུབ་སེམས། ། བདེ་བ་ཆེན་པོས་མཉེས་གྱུར་ཅིག ། ས་ཡི་སྙིང་པོ་འགྲོ་བའི་ཉེར་འཚོ་དང༌། ། དེ་བཞིན་མེ་ཏོག་འབྲས་བུའི་ཚོགས་རྣམས་དང༌། ། རྩི་སྨན་སྣ་ཚོགས་སྦྱར་བའི་ཕབས་དང་ནི། ། འགྲོ་བ་དག་བྱེད་གྱུར་པའི་ཆུ་གཙང་རྣམས། ། སྣོད་དང་རྐྱེན་དང་སྣ་ཚོགས་སྦྱོར་བ་དང༌། ། དུས་ཀྱི་འགྱུར་བ་བཟང་པོས་ཡོངས་སྨིན་པར། ། བྱ་ཞིང་དྭངས་མའི་དྭངས་མ་ལས་བྱུང་བའི། །
འདི་ཡི་རྒྱུ་རྐྱེན་ཕུན་སུམ་ཚོགས་པ་ཡིན། ། ཆར་དང་ཤེལ་ལྟར་སྣང་བའི་ལྦུ་བ་ཡིས། ། འཕྲེང་བ་མུ་ཏིག་ཕྲེང་བས་སྤྲས་འདྲ་བ། ། མཐོང་བས་མིག་གི་དཔལ་སྟེར་ཆིལ་ཆིལ་སྒྲ། ། ཐོས་པས་རྣ་བའི་དཔལ་ལ་བསུང་ངད་ཀྱིས། ། དྲི་འཛིན་དབང་པོའི་ཚིམ་པར་བྱེད་པ་ཡིན། ། ཀུན་ནས་མྱོངས་པས་ལྕེ་ཡི་དཔལ་ཡང་བདེ། ། གྲང་དང་ཚ་བའི་ཚེ་ན་དྲོད་དང་ནི། ། བསིལ་བྱེད་ལུས་ཀྱི་དབང་པོ་བདེ་བའི་རྒྱུ། ། མྱ་ངན་འཐིབས་པ་སེལ་བའི་ཉི་མ་སྟེ། །
དགའ་བདེའི་བསིལ་བ་བྱེད་པའི་ཟླ་བའང་ཡིན། ། ཤེས་རབ་མེ་ལྕེ་འབར་བྱེད་རླུང་ཡིན་ལ། ། སྨྲ་འདོད་རྣམས་ཀྱི་སྤོབས་པའི་དཔལ་ཡང་ཡིན། ། གཡུལ་ངོར་ཞུགས་པས་བརྟུལ་ཞུགས་སྐྱེད་བྱེད་ཅིང༌། ། འདོད་ལྡན་རྣམས་ཀྱི་བདེ་བའང་རྒྱས་བྱེད་ཡིན། ། ཞིར་འདོད་རྣམས་ཀྱི་རྒྱུད་ལ་འདི་ཡིས་ནི། ། ཏིང་འཛིན་དམ་པ་ལྷུག་པར་བསྐྱེད་པ་ཡིན། ། དེ་ཕྱིར་འདི་ནི་བཏུང་བའི་ཕུལ་ཡང་ཡིན། ། ལོངས་སྤྱོད་རྣམས་ཀྱི་སྙིང་པོར་གྱུར་པ་ཡིན། ། དེ་སླད་འདིས་ནི་མཆོད་འོས་མཆོད་པ་དང༌། །
སྦྱིན་འོས་རྣམས་ལ་སྦྱིན་པར་བྱ་བ་ཡིན། ། ཁ་དོག་དྲི་རོ་ནུས་པ་བདུད་རྩི་འདི། ། ཨོཾ་ཨཱཿཧཱུྃ། རྡོ་རྗེ་འཆང་དང་རྡོ་རྗེ་རྣལ་འབྱོར་མ། ། དྲིལ་བུ་ཌེཾ་ག་ཨནྟར་ཏཻ་ལོ་པ། ། ནཱ་རོ་ཕམ་ཐིང་ཀློག་སྐྱ་མལ་བློའི་ཞབས། ། བརྩེ་བ་ཆེན་པོའི་ཞལ་དུ་ཨོཾ་ཨཱཿཧཱུྃ། ། རྗེ་བཙུན་སྐུ་མཆེད་ཆོས་རྗེ་ཁུ་དབོན་དང༌། ། དཀོན་མཆོག་དཔལ་དང་གྲུབ་ཆེན་བྲག་ཕུག་པ། ། ཆོས་རྗེ་བླ་མ་སེངྒེ་རྒྱལ་མཚན་ཞབས། །
རྒྱལ་བ་མཆོག་དབྱངས་ཞལ་དུ་ཨོཾ་ཨཱཿཧཱུྃ། ། ནམ་མཁའ་རྒྱལ་མཚན་བདག་ཆེན་རྡོ་རྗེ་འཆང༌། ། རྡོ་རིངས་པ་དང་ཚར་ཆེན་ཆོས་ཀྱི་རྗེ། ། འཇམ་མགོན་མཁྱེན་བརྩེ་བསླབ་གསུམ་རྒྱལ་མཚན་ཞབས། ། དབང་ཕྱུག་རབ་བརྟན་ཞལ་དུ་ཨོཾ་ཨཱཿཧཱུྃ། ། བསོད་ནམས་མཆོག་ལྡན་བསོད་ནམས་མཆོག་གྲུབ་དང༌། ། མཁྱེན་རབ་བྱམས་པའི་མཚན་དང་རྨོར་ཆེན་རྗེ། ། བཀའ་དྲིན་མཉམ་མེད་རྩ་བའི་བླ་མ་སོགས། ། རྩ་བརྒྱུད་བླ་མའི་ཞལ་དུ་ཨོཾ་ཨཱཿཧཱུྃ། ། གཞན་ཡང་དཔལ་ལྡན་ཚུལ་ཁྲིམས་ཤར་ཆེན་རྗེ། །
རྡོ་རྗེ་འཆང་དང་མུས་ཆེན་སེམས་དཔའ་ཆེ། ། བསོད་ནམས་སེངྒེ་བུདྡྷ་རཏྣའི་ཞབས། ། ས་སྐྱ་ལོ་ཙཱའི་ཞལ་དུ་ཨོཾ་ཨཱཿཧཱུྃ། ། སྙིགས་དུས་བསྟན་པའི་ཉི་མ་སྔགས་འཆང་རྗེ། ། གང་གི་ཐུགས་སྲས་འཇམ་དབྱངས་སྐུ་མཆེད་དང༌། ། སངས་རྒྱས་དཔལ་བཟང་དཔལ་ལྡན་རྒྱལ་པོའི་ཞབས། ། བྷ་དྲ་ཤྲཱིའི་ཞལ་དུ་ཨོཾ་ཨཱཿཧཱུྃ། ། ནམ་མཁའ་དབང་ཕྱུག་ཆོས་ཀྱི་དབང་ཕྱུག་དང༌། ། སངས་རྒྱས་རྒྱལ་མཚན་འཇམ་དབྱངས་ཀུན་དགའི་མཚན། ། བསོད་ནམས་དབང་ཕྱུག་ཀུན་དགའ་བཀྲ་ཤིས་དང༌། །
པུཎྱ་རཏྣའི་ཞལ་དུ་ཨོཾ་ཨཱཿཧཱུྃ། ། གཞན་ཡང་འཕགས་པའི་ཡུལ་དང་གངས་ཁྲོད་འདིར། ། བདེ་གཤེགས་བསྟན་པ་འཛིན་སྐྱོང་སྤེལ་བ་ལ། ། འགྲན་ཟླ་བྲལ་བའི་མཁས་གྲུབ་ཇི་སྙེད་ཚོགས། ། ཟག་མེད་བདུད་རྩིའི་མཆོད་པ་བཞེས་སུ་གསོལ། ། རྒྱུད་སྡེ་རྒྱ་མཚོའི་དཀྱིལ་འཁོར་ལྷ་ཚོགས་དང༌། ། རྒྱལ་བ་རྒྱ་མཚོ་སྲས་དང་སློབ་མར་བཅས། ། བསྟན་པ་རྒྱ་མཚོའི་སྲུང་མ་དྲག་ཤུལ་ཅན། ། འཁོར་དང་བཅས་ལ་མཆོད་པ་དམ་པ་འབུལ། ། ལྷ་དང་བླ་མ་མཁའ་འགྲོའི་ཚོགས་བཅས་ལ། །
དངོས་བཤམས་ཡིད་སྤྲུལ་མཆོད་པ་འདི་འཕུལ་ནས། ། བདག་དང་མཁའ་མཉམ་འགྲོ་བ་མ་ལུས་པ། ། མཆོག་དང་ཐུན་མོང་དངོས་གྲུབ་སྩལ་དུ་གསོལ། ། དེ་ནས་དམ་ཚིག་སྦོལ་བའི་ཕྱིར་རྡོ་རྗེའི་སློབ་དཔོན་གྱི་དྲུང་དུ་མ་དཱ་ནའི་ ཆང་ སྣོད་པདྨ་བྷཉྫ་ ཐོད་པ་ དཔྲལ་བ་རང་ལ་བསྟན་ལ་བཞག དེའི་སྟེང་དུ་བ་ལ་ཅུང་ཞིག་བཞག་ལ་ལས་ཀྱི་རྡོ་རྗེས་ཕྱག་གསུམ་བཙལ། པད་ཀོར་བྱས་ལ། རྡོ་རྗེ་འཛིན་སོགས་དགོངས་སུ་གསོལ། ། བདག་གི་ཚོགས་ཀྱི་ཁྱད་པར་འདི། ། དད་པའི་སེམས་ཀྱིས་འབུལ་ལགས་ཀྱིས། ། ཅི་བདེ་བར་ནི་བཞེས་སུ་གསོལ། །
ཅེས་བརྗོད་དཔོན་སློབ་རྣམས་ཀྱིས། ཨེ་མ་ཞི་བ་ཆེན་པོ་ཀྱེ། ། ཚོགས་ཆེན་འབར་བས་ཉོན་མོངས་བསྲེག ། དེ་འདིའི་བདེ་བ་ཆེན་པོ་སྟེ། ། ཀུན་ཀྱང་ཨ་ཧོ་སུ་ཁ་ཆེ། ། ཨ་ཧོ་མ་ཧཱ་སུ་ཁ་ཧོཿ ཞེས་བརྗོད། ཡང་ཕྱག་གསུམ་དང་པད་སྐོར་བྱས་ལ། འདི་ནི་ཆོས་རྣམས་བཟང་པོར་ལྟོས། ། འདུས་པ་ལ་ནི་ཐེ་ཚོམ་མེད། །
བྲམ་ཟེར་གདོལ་པ་ཁྱི་དང་ཕག ། རང་བཞིན་གཅིག་ཏུ་རོལ་དུ་གསོལ། ། ཅེས་པའི་ལན་དུ། བདེ་གཤེགས་ཆོས་ལ་རིན་ཐང་མེད། ། འདོད་ཆགས་ལ་སོགས་དྲི་མ་བྲལ། ། གཟུང་དང་འཛིན་པ་རྣམ་སྤངས་པ། ། དེ་བཞིན་ཉིད་ལ་གུས་ཕྱག་འཚལ། ། ཨ་ཧོ་མ་ཧཱ་སུ་ཁ་ཧོཿཞེས་བརྗོད། དེ་ནས་ལས་ཀྱི་རྡོ་རྗེས་ལག་པ་གཉིས་པདྨའི་ཕྱག་རྒྱ་ལས་སྲིན་ལག་གཡས་ཀྱིས་སྟེང་གི་བ་ལ་འཛིན་པས། རྡོ་རྗེ་སློབ་དཔོན་ནས་རིམ་བཞིན་མ་དཱ་ན་འགྲིམ་ཚར་བ་དང་ཚོགས་ཀྱི་རྫས་རྣམས་མ་ཚང་བ་མེད་པ་སློབ་དཔོན་ལ་ཉིས་འགྱུར་སོགས་དཔོན་སློབ་ཐམས་ཅད་ལ་ལག་པ་གཉིས་ཀས་དབུལ་ཞིང༌།
ལེན་པ་པོས་ཀྱང་ལག་པ་གཉིས་ཀས་པད་སྐོར་གྱིས་བླང་བར་བྱ་ཞིང༌། ཨ་ཧོ་མཧཱ་སུ་ཁ་ཧོཿསྐབས་འདིར་འཕགས་པ་རིན་པོ་ཆེས་ལག་མཆོད་བྱེད་པར་གསུངས་པ་བདེ་མཆོག་ལྟར་དགོས་པ་ཧ་ཅང་རྒྱས་གྲགས་པ། འདིར་འཕགས་པའི་གསུང་བདེ་མཆོག་ནག་པོ་ལུགས་ཀྱི་མཆོད་ཕྲེང་ལས་བཏུས་པ་ནི། ལག་པ་གཡོན་པ་ལ་བདུད་རྩི་གཏོར་ཞིང༌། ཨོཾ་ཨཱཿཧཱུྃ་ཞེས་བརྗོད་ཅིང་མཉེས་ནས་ལག་མཐིལ་དུ་སོར་མོ་ལྔ་བསྡུས་པའི་དབུས་སུ་སེན་མོ་ལྔ་ལ་མེ་ཏོག་གི་ཐིག་ལེ་བཀོད་པ་ཟླ་བའི་གདན་དྲུག་ཏུ་བསམ་པའི་མཐེ་བོར་ཨོཾ་ཧ་དཀར་པོ། མཛུབ་མོར་ན་མ་ཧི་སེར་པོ། གུང་མོ་ལ་སྭཱ་ཧཱ་ཧུ་དམར་པོ། སྲིན་ལག་བོ་ཥ་ཊ་ཧེ་ནག་པོ། མཐེའུ་ཆུང་ལ་ཧཱུྃ་ཧཱུྃ་ཧོ་དམར་སེར། སེན་མོ་ལྔའི་དབུས་སུ་ཕཊ་ཧཾ་ལྗང་གུ།
ལག་མཐིལ་དུ་ཚོམ་བུ་ལྔ་བཀོད་པ་ཟླ་གདན་དུ་བསམ་པའི་ལྟེ་བར་ཨོཾ་བྃ་དམར་མོ། མདུན་ནས་བརྩམས་ཏེ་གཡོན་སྐོར་གྱིས་རིམ་བཞིན་ཧྃ་ཡོཾ་སྔོན་མོ། ཧྲིཾ་ཨོཾ་དཀར་མོ། ཧྲིཾ་ཧྲིཾ་སེར་མོ། ཧཱུྃ་ཧཱུྃ་ལྗང་གུ། ཕཊ་ཕཊ་དུད་ཁ་རྣམས་དཔའ་བོ་དཔའ་མོ་ལྷའི་རྣམ་པར་བསྒོམ་དགོས་ཀྱང་གསལ་མ་ཐེབ་ན་ཡིག་འབྲུའི་རྣམ་པར་བསྒོམ་པས་དོན་ལྔའི་རང་བཞིན་ཡིན་ནོ། ། ལག་པའི་ས་ཆུ་མེ་རླུང་ནམ་མཁའི་ཁམས་ལྔ་ལྟུང་བྱེད། གསོད་བྱེད། འགུགས་བྱེད། པདྨ་གར་དམར་མ།
པདྨའི་དྲཱ་བ་ཅན་མ་སྙིང་པོའི་རྣལ་འབྱོར་མ་ལྔར་ཤེས་པར་བྱ། དེ་ནས་མདུན་གྱི་དཀྱིལ་འཁོར་གྱི་གཟུགས་བརྙན། ལག་པའི་རྒྱབ་ཏུ་ཤར་བར་བལྟ་བའམ། མདུན་བསྐྱེད་དང་མ་འབྲེལ་ན། ལག་པར་མེ་ཏོག་གི་ཐིག་ལེ་བཀོད་པ་རྡོ་རྗེ་རྣལ་འབྱོར་མར་མོས་ལ། ཕཻཾ་ཞེས་ཕོ་ཉ་གསུམ་དབྱེར་མི་འབྱེད་པར་གྱུར་པར་བསམ་ལ་ཨོཾ་གསུམ་མ་དང་དཔའ་བོ་དཔའ་མོའི་ཆོ་གའི་སྔགས་རྣམས་གོང་ལྟར་བརྗོད། པུཥྤེ་སོགས་རྣམ་ལྔས་མཆོད་ཅིང་ཚོགས་རྫས་ནས་ཅུང་ཟད་རེ་ལག་མཐིལ་དུ་བཞག་ནས་མཆོད་པས་མཉེས་པར་བསམ། དེ་ནས་ལག་པ་གཡོན་པ་ལ་བདུད་རྩི་གཏོར་ཞིང་ལག་པ་གཉིས་ཕན་ཚུན་མཉེས་པས་ལྷ་རྣམས་སྙོམས་པར་ཞུགས་པར་བསམས་ལ། གཡོན་པའི་སྲིན་ལག་གིས་རང་གི་དཔྲལ་མགྲིན་སྙིང་ཁར་རེག་ཅིང་མཐར་ལུས་ཐམས་ཅད་ལ་བྱུག་པས་ལྷ་ཐམས་ཅད་ཀྱང་ལུས་ལ་ཐིམ་པར་བསམ་ཞིང༌། ཨོཾ་ཨཱཿཧཱུྃ་ལན་གསུམ་བརྗོད་དོ། །
ལག་མཆོད་འདི་བདེ་མཆོག་གི་དགོངས་དོན་ཡིན་ལ། བསྡུ་ན་གོང་དུ་བཤད་པའི་བདུད་རྩིས་ལག་པ་གཡས་གཡོན་ཕན་ཚུན་དུ་གཏོར་མཉེ་བྱེད་པ། གནས་གསུམ་ཐིག་ལེ་བྱེད་པ་དེས་ཀྱང་གོ་ཆོད་པར་སྣང༌། དེ་ནས་ལག་གཡོན་པའི་ཀུན་སྤྱོད་ཀྱིས་འཁྲིད་ཡིག་ཏུ་བཤད་པ་ལྟར་ཁ་ཟས་ཀྱི་རྣལ་འབྱོར་རྒྱས་འབྲིང་བསྡུས་གསུམ་གང་ཡང་རུང་བའི་རྣལ་འབྱོར་གྱིས་གསལ་བཏབ་ལ། ནང་གི་སྦྱིན་སྲེག་གི་ཚུལ་གྱིས་ཞེན་མེད་དུ་ཚིམ་པར་ལོངས་སྤྱོད་པར་བྱའོ། ། གཡེང་བར་མི་འགྱུར་བའི་གླུ་གར་དང་རོལ་མོའི་སྒྲ་སོགས་ཕྱི་ནང་གི་ལྷ་མཆོད་པའི་བསམ་པས་བྱ་ཞིང༌། དུས་ཀུན་བདག་དང་སྣང་བ་ཐམས་ཅད་རྗེ་བཙུན་མའི་སྐུ་དང༌། སྒྲ་ཐམས་ཅད་གྲགས་སྟོང་རྣལ་འབྱོར་མའི་སྔགས་དང༌། བསམ་པ་ཐམས་ཅད་ཡེ་ཤེས་ཀྱི་ཆོ་འཕྲུལ་དུ་དམིགས་པ། ཕྱི་ནང་གི་ཉམས་མྱོང་བདེ་བ་ཐམས་ཅད་ཀྱིས་རྣལ་འབྱོར་མ་མཆོད་པར་བསམ་ཞིང༌།
ཡང་ཡང་ལྷའི་རྣམ་པར་གསལ་འདེབས་དགོས་པར་གསུང༌། དེ་ནས་ལྷག་མ་བསྡུས་པ་ལ་འབར་བའི་ཕྱག་རྒྱའི་ནང་ནས་ཆང་གི་ཁ་ཕྲུ་བཏབ་ལ། ཨོཾ་ཨཱཿཧཱུྃ་གིས་བདུད་རྩིའི་རྒྱ་མཚོར་བྱིན་གྱིས་བརླབས་ལ། ཨོཾ་ཁ་ཁ་ཁཱ་ཧི་ཁཱ་ཧི་ཨུ་ཙིཥྚ་བ་ལིཾ་ཏ་བྷཀྵ་སི་སྭཱ་ཧཱ། ལན་གསུམ་གྱིས་སྦྱིན། ཀོལླ་ཨེ་རི་སོགས་ཀྱི་རྡོ་རྗེའི་གླུ་བླངས་ལ། བཀྲ་ཤིས་གང་ཞིག་ཆོས་ཀྱི་དབྱིངས་ལས་བྱུང་གྱུར་ཞིང༌། ། ཧེ་རུ་ཀ་དཔལ་འཇིགས་བྱེད་རྒྱལ་པོ་འབར་བའི་སྐུ། ། ཤེས་རབ་ཕག་མོ་པདྨར་རྡོ་རྗེས་རོལ་མཛད་པ། ། བདེན་པ་དེས་ནི་བདེ་མཆོག་ལ་གནས་བཀྲ་ཤིས་ཤོག །
མདུན་བསྐྱེད་ཀྱི་ལྷ་ལ། བདག་གི་སྡིག་པ་དང་སྒྲིབ་པ་དང༌། དམ་ཚིག་གི་ཉེས་པ་དང༌། བར་དུ་གཅོད་པ་དང༌། མི་མཐུན་པའི་ཕྱོགས་ཐམས་ཅད་ཞི་བ་དང༌། ཚེ་དང༌། དཔལ་དང༌། འབྱོར་པ་དང༌། སྐུ་གསུང་ཐུགས་ཀྱི་དངོས་གྲུབ་མ་ལུས་པ་སྩལ་དུ་གསོལ། འཆི་བའི་ཚེ་མཁའ་ལ་སྤྱོད་པའི་གནས་སུ་འཁྲིད་པ་དང༌།
མཐར་ཐུག་བླ་ན་མེད་པ་ཡང་དག་པར་རྫོགས་པའི་སངས་རྒྱས་རྡོ་རྗེ་འཆང་ཆེན་པོའི་གོ་འཕང་ཐོབ་པར་མཛད་དུ་གསོལ། ཞེས་ལན་གསུམ་གསོལ་བ་བཏབ་ལ། ལྷ་མོ་ཚད་མ་དམ་ཚིག་ཚད་མ་དང༌། ། དེས་གསུང་ཚིག་ཀྱང་ཚད་མའི་མཆོག་ཡིན་པས། ། བདེན་པ་དེས་ནི་ལྷ་མོ་འདི་དག་གིས། ། བདག་ལ་རྗེས་སུ་འཛིན་པའི་རྒྱུར་གྱུར་ཅིག ། ཅེས་པའི་བདེན་སྟོབས་ལན་གསུམ་བརྗོད། སེམས་ཅན་ཐམས་ཅད་བདེ་གྱུར་ཅིག ། སེམས་ཅན་ཐམས་ཅད་སྐྱོན་མེད་པར། ། གང་གི་ལམ་གྱིས་གྲོལ་གྱུར་པ། །
དེ་ནི་སངས་རྒྱས་ཉིད་ཐོབ་ཤོག ། ཅེས་པའི་སྨོན་ལམ་བཏབ། ཧེ་རུ་ཀའི་ཡིག་བརྒྱ་ལན་གསུམ་དང༌། མ་འབྱོར་པ་དང་སོགས་ཀྱི་བཟོད་གསོལ་བྱ། མདུན་བསྐྱེད་བྲིས་འབུར་གྱི་རྟེན་ཡོད་ན། འདི་ནི་གཟུགས་དང་ཞེས་སོགས་དང༌། སུ་པྲ་ཏིཥྛས་བརྟན་བཞུགས་བྱ། དཀྱིལ་འཁོར་དང་སིནྡྷུ་ར་སོགས་ཀྱི་རྟེན་ཡོད་ན། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། ཅེས་སོགས་དང༌།
བཛྲ་མུཿ ཡེ་ཤེས་པ་གཤེགས་སུ་གསོལ། དམ་ཚིག་པ་བདག་ལ་བསྡུ། གཏོར་མ་གསུམ་རོལ་མོའི་སྒྲ་དང་བཅས་ཏེ་བསྐྱལ། རང་གི་གནས་གསུམ་ཨོཾ་ཨཱཿཧཱུྃ་གིས་བསྲུང༌། གོ་ཆའི་སྔགས་བརྗོད་ཅིང་རྒྱས་བཏབ་ལ་ཉལ་བའི་རྣལ་འབྱོར་ཆོས་བཞིན་དུ་བྱའོ། ། ཕན་ཡོན་ནི། འཕགས་པ་རིན་པོ་ཆེས། དེ་ལྟར་རྒྱུན་དུ་རྣལ་འབྱོར་དུ་བྱེད་པ་ནི་སྡིག་པ་དང༌། དམ་ཚིག་ཉེས་པ་འདག་པ་དང༌།
ལྷ་དང་བླ་མའི་ཐུགས་དམ་བསྐང་ཞིང༌། བསོད་ནམས་དང་ཡེ་ཤེས་ཀྱི་ཚོགས་མྱུར་དུ་རྫོགས་པར་འགྱུར་རོ། ། ཞེས་སོ། ། ཞེས་པ་འདི་ཡང་ས་དགེ་སོགས་རིས་མེད་བསྟན་པ་རིན་པོ་ཆེར་མཚུངས་མེད་ཆོས་ཀྱི་སྤྱན་ལྡན་ཞི་བ་ལྷ་སྤྲུལ་པའི་སྐུ་འཕགས་པ་དགེ་ལེགས་རྒྱལ་མཚན་ནས་གསུང་བྲིས་གནང་རྟེན་བཟང་པོ་དང་བཅས། རྗེ་བཙུན་རྡོ་རྗེ་རྣལ་འབྱོར་མའི་ཚོགས་མཆོད་ཁའུ་བྲག་རྫོང་པའི་བཞེད་སྲོལ་བཞིན་ལ་འབུལ་ཚིག་སོགས་རྒྱས་པ་ཡོད་པ་ཞིག་དང༌། རྡོ་རྗེའི་གླུ་བོད་སྐད་དུ་སྡེབ་པ་ཞིག་དགོས་ཞེས་བཀས་བསྐུལ་ཡང༌། རྣམ་གཡེང་ལེ་ལོའི་དབང་གིས་ལོ་ཟླ་དུ་མར་ཆམས་སྐྱུར་ལྟ་བུ་ལུས་མོད། སླར་དམ་པ་རྣམས་ཀྱི་ཐུགས་བཞེད་རྣམ་དཀར་ལ་ཇི་སྙམ་དུ་ཡང་མི་སེམས་པར་ལུས་ན་རང་ཉིད་ངན་འགྲོའི་རྒྱུ་ལས་མ་འདས་པས། དེ་སོགས་ཉེས་པ་མཐའ་དག་བཤགས་པའི་ཕྱིར་དུ་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་དམ་པ་མང་པོས་མཛད་པའི་ཚོགས་མཆོད་ཡི་གེ་རྣམས་ལྷན་ཅིག་ཏུ་བཀོད་པ་འདི་ལ་ཉེས་ཚོགས་མེད་སྙམ་ཡང་སྐྱེས་སྦྱངས་ཀྱི་བློ་གྲོས་དམན་པའི་ཁར་རྣམ་གཡེང་ལེ་ལོས་བབ་ཅོལ་མཆིས་ན་སྐྱབས་གནས་དམ་པ་རྣམས་ཀྱིས་བཟོད་པར་མཛད་ནས་དགེ་དེས་འགྲོ་ཀུན་མཁའ་སྤྱོད་བགྲོད་པའི་རྒྱུར་གྱུར་ཅིག། ༈ ། དཔལ་ཀྱེ་རྡོ་རྗེའི་རྩ་བའི་རྒྱུད་བརྟག་པ་གཉིས་པ་ནས་འབྱུང་བའི་རྡོ་རྗེའི་གླུའི་དགོངས་དོན་བོད་སྐད་དུ་སྡེབ་པ་བཞུགས།།
༈ །ཨོཾ་སྭ་སྟི། དཔལ་ཀྱེ་རྡོ་རྗེའི་རྩ་བའི་རྒྱུད་བརྟག་པ་གཉིས་པ་ནས་འབྱུང་བའི་རྡོ་རྗེའི་གླུའི་དགོངས་དོན་བོད་སྐད་དུ་སྡེབ་པ་ནི། ཀྭ་ཡེ་བདེ་པའི་གནས་དང་བོ་ལཱ་དག ། ཀྱེ་ཀྱེ་ཞིང་དང་ཀཀྐོ་ལ་སྦྱར་བ། ། ཚོགས་སུ་ཅང་ཏི་འུ་ནི་དཀྲོལ་བར་བྱ། ། སྙིང་རྗེའི་གནས་པའི་ཅ་ཅོ་མི་བྱ་འོ། ། དེ་ཡི་དུས་སུ་སྟོབས་ནི་ཟ་བར་བྱ། ། འབད་པས་མྱོས་བྱེད་བཏུང་བར་བྱ་བ་འོ། ། ཀྭ་ཡེ་སྐལ་ལྡན་ནང་དུ་གཞུག་པར་བྱ། ། སྐལ་བ་མེད་པ་སྤངས་པ་ཉིད་དུ་བྱ། །
བཞི་མཉམ་གླ་རྩི་དང་ནི་སིཧླ་དང༌། ། ག་བུར་རྣམས་ནི་བྱུག་པ་ཉིད་དུ་བཤད། ། སཱ་ལུ་ལས་ནི་སྐྱེས་པ་དག་ཚོད་མ། ། དུས་དེར་ལྟོ་བ་གང་བ་ཟ་བར་བྱ། ། འོང་བ་དང་ནི་འགྲོ་བ་བྱེད་པ་ན། ། དག་དང་མ་དག་པར་ནི་མི་བལྟ་འོ། ། ཆ་ཤས་མེད་པ་ལུས་ལ་གདགས་པར་བྱ། ། དུས་དེར་སྐྱེས་པའི་རོ་ནི་དབུལ་བར་བྱ། ། འདུས་ཏེ་སྙོམས་པར་འཇུག་པ་བྱེད་པས་ན། ། རེག་མིན་དེ་དུས་སྤང་བར་མི་བྱ་འོ། །
ཞེས་རྡོར་གླུ་མཆན་རྙིང་པ་ན་བཤད་འདུག་ཀྱང༌། འདི་ནི་ངེས་པར་རྒྱ་སྐད་དུ་འདོན་དགོས་པ་རྗེ་བཙུན་གོང་མ་རྗེས་འབྲང་དང་བཅས་པའི་ཕྱག་ལེན་ཡིན་པའང་དགོངས་འཇགས་ཞུ། སརྦ་དཱ་མངྒ་ལཾ། དགེའོ།། ༈ །རྡོ་རྗེ་རྣལ་འབྱོར་མའི་བསྙེན་ཐབས་བཞུགས་སོ།། ༈ །ན་མོ་གུ་རུ་བྷྱཿ དཔལ་ལྡན་བླ་མ་དམ་པ་དང༌། ། དབྱེར་མེད་རྗེ་བཙུན་རྡོ་རྗེ་ལ། ། གུས་བཏུད་ནས་ནི་དེ་བསྐྱེད་པའི། ། ཐབས་མཆོག་དངོས་གྲུབ་མྱུར་མགྱོགས་བྲི། །
དེ་ཡང་འདིའི་ཆོས་སྐོར་ལེགས་པར་ཐོབ་པའི་རྣལ་འབྱོར་པས་ཟླ་བ་གསུམ་ལ་སོགས་པར་འཚོ་བའི་ཡོ་བྱད་བསགས་ནས། དེ་ནས་ཚེས་བཅུ་ལ་སོགས་དུས་ཁྱད་པར་ཅན་གྱི་ཚེ། གནས་དབེན་ཞིང་དགྲ་རྣམས་ཀྱིས་འཚེ་དོགས་མེད་པ་རང་དབང་ཅན་གྱི་ཁང་བུར་ཕྱག་དར་བྱས། བྲིས་འབུར་གྱི་རྟེན་མཆོད་བཤམས། སྤྲོ་ན་གཏོར་མ་བརྒྱ་རྩ་དང་ཆ་གསུམ་བཏང༌། རང་གི་འདོད་དོན་འགྲུབ་པའི་གསོལ་བ་བཏབ་ཅིང་ཕྲིན་ལས་བཅོལ། དེ་ནས་བྱི་བ་སོགས་ཀྱི་རྐྱེན་མི་ཡོང་བའི་སྟེགས་བུར་གཏོར་མ་ལྔ་ཚར་རམ་མ་འབྱོར་ན་གཉིས་ནང་གི་བབས་དང་བསྟུན་པའི་གང་བདེར་བཤམ། དེའི་མདུན་དུ་ཆུ་གཉིས་སོགས་ཀྱི་མཆོད་པ་ཁ་གསོ་བའི་མཐེབ་ཀྱུ་རྣམས་ཀྱང་སྟ་གོན་བྱ། མལ་སྟན་ཀྱང་བྱུང་ན་ཁ་ཤར་དུའམ་ལྷོ་རུ་ཕྱོགས་པར་འོག་ཏུ་རྡོ་རྗེ་རྒྱ་གྲམ་བྲིས་པའི་ཁར། སྒོ་ཁྲི་ལ་སོགས་པའི་སྟེང་དུ་སྟན་ནང་ཚངས་ཅན་བཤམས།
དེའི་མདུན་དུ་རྡོ་རྗེ་དྲིལ་བུ་ནང་མཆོད་ལ་སོགས་པ་བཤམ། དེ་ནས་ཕྱི་དྲོའི་དུས་སུ་མཚམས་བསྡམ་པར་བྱ་སྟེ། ཁང་བུའི་སྒོར་མཚམས་ཐོ་བརྟན་པོ་རྒྱབ་དཀར་རྩིས་བྲན། མཚམས་ཐོ་རྒྱལ་ཆེན་དུ་བསྐྱེད་པའི་ལུགས་ཡོད་ཀྱང་ཕྱག་ལེན་ལ་མི་མཛད་པས་མ་བྲིས། དེ་ནས་མཚམས་འོག་ཏུ་འཛོམ་པའི་འོས་འདི་དང་འདི་ཚོ་མ་གཏོགས་གཞན་འོང་དུ་ཡང་མི་འཇུག་ཅིང་ཐོ་ནང་འདིར་མཚམས་འདི་མ་གྲོལ་བར་དུ་མི་གཏོང་སྙམ་པ་བྱ། མཚམས་འོག་ཏུ་གྲོགས་བྱེད་པ་གཉིས་ཙམ་དང་ཁམས་མ་བདེ་བ་ཞིག་བསྲིང་དགོས་པས་དྲུང་འཚོ་བ་ཡང་འཇུག་པར་བཤད་ཀྱང་རང་གི་གཟུགས་པོའི་བབས་ ་་་་་གློ་བུར་གྱི་ནད་བྱུང་ན་ཅི་བྱ་ དང་བསྟུན་ལ་བྱའི། མི་དགོས་ཁ་མེད་མ་ཡིན་ནོ། ། སྐབས་སུ་དོགས་པ་དྲི་དགོས་པས་རབ་ནི་ཆོས་འདི་ཞུས་པའི་བླ་མ། དེ་མ་ཡིན་ན་དགེ་རྒན་ཉམས་ཅན་ཞིག་འཇུག དེ་ནས་མཚམས་འདི་མ་གྲོལ་བར་ལ་རྐྱེན་འགལ་ཆེ་ཆུང་གང་ཅི་བྱུང་ཡང་མི་ཐོན་སྙམ་པ་དང༌།
ཡང་དམིགས་བསལ་ཡོད་ན་འདི་འདྲ་གཅིག་ལ་ཐོན་དགོས་བྱུང་ན་མ་གཏོགས་སོ་སྙམ་པའི་དོགས་པ་སྔོན་བསུས་ནས་བྱ་གསུང་བ་ཡོད་མོད། བྱུང་ན་ནི་མཚམས་མ་གྲོལ་བར་སྟེང་ནས་རི་ལྷུང་འོག་ནས་ཆུ་རྡོལ་ཀྱང་འཐོན་མི་ཐུབ་སྙམ་པའི་བློ་ཙམ་བསྐྱེད་ནས་མཚམས་མལ་དུ་བསྡད། སྐྱིལ་ཀྲུང་བཅས་ཏེ་ ་་་་་བསྡད་ནས་ཐོག་མར་བཀའ་དྲིན་ཆེ་བའི་བླ་མའི་སྐུ་བསྟོད་བརྒྱུད་འདེབས་ཅི་རིགས་བྱ། མ་གྱུར་མཁའ་མཉམ་སེམས་ཅན་གྱི་དོན་དུ་བསྙེན་པ་བྱེད་སྙམ་པ་རང་འདོད་མ་འདྲེས་པ་གལ་ཆེ། འཁོར་བ་ལ་སྐྱོ་ཤས་དང་སེམས་ཅན་ལ་སྙིང་རྗེ་དང་བླ་མ་ལ་མོས་གུས་དང་བཅས་ཏེ་སྐྱིད་སྡུག་ལེགས་ཉེས་ཐམས་ཅད་བླ་མ་དང་དཀོན་མཆོག་མཁྱེན་སྙམ་པའི་བློ་སློད་ལིངས་ཀྱིས་བཀལ་བའི་ངང་ནས་རང་གནས་པའི་ས་ཕྱོགས་སྐད་ཅིག་གིས་རྡོ་རྗེའི་གུར་ཁང་ཕྱི་རོལ་ཐམས་ཅད་མདའི་དྲྭ་བ་དང་ཡེ་ཤེས་ཀྱི་མེ་འབར་བས་བསྐོར་བར་བསམ། ངག་ཏུ་ཨོཾ་སུམྦྷ་ནི་སྔགས་མང་དུ་བཟླས། སྔགས་གུ་གུལ་བདུག མཐར་ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཕཊ། ཅེས་པ་གསུམ་བརྗོད། འདིར་སྤྲོ་ན་གནས་ཡོ་བྱིན་རླབས་དཀྱིལ་ཆོག་ལྟར་བྱའོ། །
དེ་ནས་སྐྱབས་འགྲོ་ཡིག་བརྒྱ་ནས་བརྩམས་ཏེ་སྒྲུབ་ཐབས་ཀྱི་དཀྱུས་ལས་མཇུག་ཏུ་བཟླས་པ་ཅུང་ཟད་བྱ། དེ་ནས་ཐུན་བསྡུས་ལ་གཏོར་མ་བྱ་སྟེ། བཀྲ་ཤིས་ཀྱི་བར་བྱ། ཟས་ཀྱི་བྱ་བ་སོགས་སྤྱོད་ལམ་དགོས་པ་རྣམས་བྱ། དེ་ནས་སྲོད་ཐུན་ལ་འཇུག་སྟེ་བཟླས་པ་ཅུང་ཟད་བྱས། ཐུན་བསྡུས་ཉལ་བའི་རྣལ་འབྱོར་གྱིས་ཉལ་ལོ། ། དེ་ནས་སང་ནམ་གྱི་སུམ་ཆ་ཙམ་གྱི་ཚེ་ལྡང་བའི་རྣལ་འབྱོར་སོགས་བྱ་སྟེ། སྐྱབས་འགྲོ་ནས་བརྩམས་ཏེ་ཐུན་བསྡུ་བའི་བར་ ་་་་་སྐྱབས་འགྲོ་གང་མང་བྱས་པའི་མཐར་དཀྱུས་ལ་འཇུག་སྟེ། ཡུན་རིང་ཐུང་འཚམས་པར་བྱས་ལ་གཉིད་ཆུང་ཅུང་ཟད་ཅིག་བྱ། དེས་ནངས་པར་ཁམས་བདེ་རོག་ཡོང་གྱིན་གདའ།
དེ་ནས་ནམ་ལངས་པ་དང་ཁམས་བསེང་དགོས་ན་བསེང་ལ། སྔ་ཐུན་བཙུགས་ཇ་ཐུག་སོགས་བཟླས་པའི་སྐབས་སུ་བཏུང་ཆོག་པར་བཤད་པས་དེ་བཞིན་བྱ། འོན་ཀྱང་ཟས་རག་པ་གཞན་ཟ་མི་ཆོག་གོ ། དེ་ནས་ཉི་མ་ཚ་སྟེང་མ་ཡོལ་བ་བཟླས་པ་བྱ། དེ་ནས་ཐུན་བསྡུས་གཏོར་བསྔོ་བསྡུས་པ་ཙམ་བྱས་ཏེ། ཡི་དམ་ལ་སྒྲུབ་ཐབས་བཞིན་འབུལ། མཁའ་འགྲོ་སྤྱི་གཏོར་བཏང་ན་རྗེས་ཆོག་དཀྱུས་བཞིན་བྱ། དེ་ནས་ཆག་མེད་ཡོད་ན་འདིར་བྱ། རྗེས་ཟས་ཀྱི་བྱ་བ་ཅུང་ཟད་བྱ། ངལ་བསོ་སྟེ།
ལུས་སེམས་ལ་གནད་མ་བསྐུར་བར་ལྷོད་དེ་བསྡད་ལ་གཉིད་མ་ཁུག་པར་བྱ། དེ་ནས་ཡང་གུང་ཐུན་ལ་ཞུགས་ནས་བཟླས་པ་འགའ་བྱ་ཐུན་བསྡུས། གཏོར་བསྔོ་རྒྱས་པ་བྱ་སྟེ། དེ་ལྟ་བུའི་ཚུལ་གྱིས་བཟླས་པའི་གྲངས་འགྲིག་པར་ཤེས་པར་བྱ་སྟེ། དེ་མཚམས་བསྡད་པའི་གུང་གི་ཐུན་དང་པོ་ལ་སྐྱབས་འགྲོ་གང་མང་བྱ་སྟེ་ཐ་ནའང་བརྒྱ་རྩ་གཅིག་ཙམ་འགྲོ་བར་བྱ། སང་གི་ཐོར་ཐུན་ནས་བཟུང་ཡི་གེ་བརྒྱ་པ་འབུམ་ཕྲག་ཙམ་ཐུན་བཞིར་བཅད་པའམ། ཡང་ན་ཐོར་ཐུན་དང་གུང་ཐུན་སྦྲེལ་ནས་ཐུན་གསུམ་དུ་བྱས་ཀྱང་རུང་ངོ༌། ། ཡིག་བརྒྱ་ནི་འབུམ་ཕྲག་བཅུ་སོགས་བྱུང་ནའང་ཤིན་ཏུ་ལེགས་ལ། དེ་ལྟ་བུ་མ་བྱུང་ན་ཞག་བདུན་ཙམ་ཡིག་བརྒྱ་ཉེར་གཅིག་སོགས་སྔ་ཐུན་ལ་བཟླས་རྒྱུན་དུ་དལ་བྲེལ་སྐབས་དང་བསྟུན་པ་གསུང༌། ཡིག་བརྒྱ་འབུམ་ཕྲག་གཅིག་སོང་ནས་བཟླས་པའི་དངོས་གཞི་ལ་འབུམ་ཕྲག་བཞིས་རབ་ན་འགྲུབ་བོ། །
འབྲུ་འབུམ་བྱེད་ན་འབུམ་ཕྲག་སུམ་ཅུ་སོ་གཉིས་སམ་གྲུབ་ན་སོ་ལྔ་བྱའོ། ། སྲོད་ཐུན་ལ་ཐུན་མོང་མ་ཡིན་པའི་བླ་མའི་རྣལ་འབྱོར་ཡིད་ཆེས་ངེས་རྒྱུན་དུ་བྱ། ཐོར་ཐུན་ལ་ནང་གི་མཁའ་སྤྱོད་སྒྲུབ་པ་ཅུང་ཟད་རེ་མ་ཆག་པ་བྱ། གཞན་བཟླས་པ་ཁོ་ན་ལ་བརྩོན་པར་བྱ། དེ་ལྟར་བཟླས་པའི་སྐབས་སུ་བྱུང་ན་ཁྲིད་ནས་འབྱུང་བ་ལྟར་གྱི་དམིགས་པ་བྱ། ཡང་སྐབས་རེར་རང་ལྷག་པའི་ལྷར་གསལ་བའི་སྤྱི་བོར་བླ་མ་རྣམ་སྣང་ཧེ་རུ་ཀར་བསམ་སྟེ་དེ་ལ་སེམས་འཛིན་ཅིང་བཟླས། རེས་རང་ལྷར་གསལ་བ་ལ་སེམས་འཛིན་ཅིང་བཟླས། རེ་རེས་རང་ལ་མེ་འོད་བུན་བུན་འཕྲོས་པས་འཇིག་རྟེན་ཐམས་ཅད་གང་བར་བསམས་ནས་བཟླས། སྣོད་ཐམས་ཅད་ཆོས་འབྱུང་དམར་གསལ་བདེ་བ་ཆེན་པོའི་རང་བཞིན་ཅན་དུ་གསལ་ཞིང་བཟླས། རང་སྔགས་འདྲེན་པ་བཞིན་དུ་དགྲ་གཉེན་བར་མའི་སེམས་ཅན་རྣམས་དང་ལུས་ཀྱི་སྲིན་བུ་སོགས།
རེས་སེམས་ཅན་ཐམས་ཅད་རྣལ་འབྱོར་མར་གྱུར་ནས་རང་དང་དུས་མཉམ་དུ་བཟླས་པ་བྱེད་པར་བསམས་ནས་བཟླས། རེས་ས་རྡོ་རི་བྲག་ལ་སོགས་པ་རྣལ་འབྱོར་མར་གསལ་བཏབ་ནས་སྔར་བཞིན་བཟླས། རེས་རྣ་བར་ཐོས་ཚད་ཀྱི་སྒྲ་ཐམས་ཅད་ཨོཾ་གསུམ་མའི་སྒྲར་མོས་ནས་བཟླས། རེས་སྣང་བ་ཐམས་ཅད་སེམས་སེམས་སྣང་ཐམས་ཅད་བདེན་པ་མེད། མེད་བཞིན་དུ་སྣ་ཚོགས་སུ་སྣང་བ་ཉིད་དག་གད་མོ་བྲོ་སྙམ་དུ་བསམས་ནས་བཟླ་བ་སོགས་ཏེ། དེ་དག་གཅིག་ལ་སུན་ན་གཅིག་ལ་དམིགས་པ་སྤོས་ཤིང་བཟླ་ཡི། དུག་གསུམ་གྱི་རྣམ་རྟོག་གི་དབང་དུ་མ་ཤོར་བ་ཞིག་ཨེ་ཡོང་ལྟ་བ་བྱ་བ་ཡིན་ཏེ་དགོས་མེད་ཀྱི་རྣམ་རྟོག་རྒྱ་ཡན་གྱིས་སེམས་གཡེངས་ནས་བཟླས་པ་བྱས་ཀྱང་ངལ་བ་དོན་མེད་དུ་གསུང་བ་ལྟ་བུར་སྣང་སྟེ། བདེ་མཆོག་གི་རྒྱུད་ལས། གཞན་དུ་མི་འགྲོའི་སེམས་ཀྱིས་ནི། ། དེ་ལྟའི་ཚུལ་གྱིས་བཟླས་པ་བྱ། །
ཡུལ་གཞན་བློ་ནི་འགྲོ་བ་ཡིས། ། བསྐལ་པར་བཟླས་ཀྱང་མི་འགྲུབ་བོ། ། ཞེས་གསུངས་སོ། ། སྤྱོད་འཇུག་ལས། བཟླས་དང་བརྗོད་དང་དཀའ་ཐུབ་ཀུན། ། ཡུན་རིང་དུས་སུ་སྤྱད་བྱས་ཀྱང༌། ། སེམས་གཞན་གཡེང་བས་བྱས་ན་ནི། ། དེ་ཉིད་རིག་པས་དོན་མེད་གསུང༌། ། ཞེས་གསུངས་སོ། ། ཕྱི་ནས་ཆས་གསར་པ་ལེན་དགོས་བྱུང་ན་འཕྲལ་དུ་རང་གི་མདུན་དུ་མི་བཏང་བར་རེ་ཞིག་ནང་གཞན་ཞིག་ཏུ་བཞག
དེ་ནས་རིམ་གྱིས་བཏང༌། ཁྱད་པར་གཤིན་པོའི་རྫས་ལྟ་བུ་དེའི་རིང་ལ་ཅི་ཡང་མི་ལེན། ལེན་ན་དངོས་སུ་མི་སྤྱོད། སྤྱོད་དགོས་བྱུང་ན་ཁྲུས་ཆུ་གཏོར་སྔགས་གུ་གུལ་བདུགས་ནས་སྤྱོད་དོ། ། དམ་ཉམས་དང་སྡོམ་ཉམས་དང་རང་དང་ནང་མི་གཙང་བ་སོགས་ཀྱི་ས་ནས་བཟའ་བཏུང་ལེན་དགོས་བྱུང་ན། རང་གིས་མཐོང་བ་བྱས་མཚམས་གཡོག་པ་ལ་སྟེར། དེ་ཡང་སྐབས་སུ་མི་བདེ་ན་རང་མི་ཟ་བར་རེ་ཞིག་གཞན་དུ་བཞག་གོ །

ཕྱོགས་ཀྱི་ཡི་གེ་སོགས་བྱུང་ན་མལ་སར་མི་ཀློག་པ་གཞན་ཞིག་ཏུ་ཀློག ཕྱིར་ཡི་གེ་ལྟ་བུ་བསྐུར་དགོས་བྱུང་ནའང་མལ་དེར་མི་འབྲི་གཞན་ཞིག་ཏུ་བྲིས་ནས་རིམ་པར་ཕྱིར་བསྐུར་རོ། ། རང་གིས་གཞན་དུ་ཆས་ཀ་ཕྱིར་འདོན་དགོས་ནའང་ཕྲལ་འདོན་མི་བྱ་བར་དེ་རིང་ཕྱི་སྒོའི་ནང་དུ་བཞག་ལ་སང་ཉིན་ཕྱིར་འདོན། ནང་དུ་ཆས་ཀ་གསར་པ་འཇུག་དགོས་ནའང་དེས་ཤེས་པར་བྱ། མདོར་ན་ཕྱིའི་འགྲུལ་དང་དཀོར་རྫས་དང་གྲིབ་རྫས་ལ་ཤིན་ཏུ་འཛེམ་པར་བྱའོ། ། རྐྱེན་དབང་གིས་ནང་དུ་མི་གསར་པ་མི་བཏང་ཀ་མེད་བྱུང་ན་སྔགས་གུ་གུལ་གྱིས་བདུག་ལ་བཏང་ངོ༌། ། ཞེས་གསུང་མོད། བྱུང་ན་བཏང་མི་དགོས་པ་ཙམ་ཨི་ཡོང་བལྟའོ། ། བསྙེན་པ་བྱེད་ལུགས་ནས་འདྲ་མ་བྱ་བ་མགོ་ནས་ལྷོད་ཙམ་བྱེད་སུམ་ཆ་ཙམ་ནས་ཤིན་ཏུ་འགྱུར་བ་བྱ། གྲོལ་ཁར་ཡང་ཅུང་ཟད་ལྷོད་དུ་བཏང་ལ་མཚམས་དང་ཞེ་མི་འདྲེས་པར་བྱའོ། ། ནད་ལྟ་བུ་བྱུང་ཡང་ཐུན་མ་ཆག་ཙམ་ཅིས་ཀྱང་བྱ།
རྒྱུན་གྱི་བཟའ་བཏུང་ཆེ་ཆུང་མང་ཉུང་ཆ་འགྲིག་པ་རང་བྱ། ཐུན་གྲོལ་ཚོད་ཀྱང་ཉི་ཚོད་སོགས་མ་འཁྱུགས་པར་བྱས་ལ་ཁ་སང་གི་སོང་བའི་གྲངས་དེ་རིང་འགྲོ་བས་ཆག་མེད་བྱེད་ཚད་སྔ་ཐུན་དང་དགོང་ཐུན་གྱི་རྗེས་ལ་མ་ཆག་ཙམ་རེ་བྱ། རྒྱས་ན་བཟླས་པ་ལ་གནོད། དེ་ལྟ་བུའི་སྒོ་ནས་བསྙེན་པའི་གྲངས་སོང་བ་དང་སྦྱིན་སྲེག་བྱ་བའམ། མ་གྲུབ་ན་ཡི་གེ་བརྒྱ་པ་མང་དུ་བཟླའོ། ། མཐར་དུས་བཟང་པོའི་ཉིན་སྔ་དྲོའི་ཐུན་བསྡུས་པ་ཙམ་བྱས་ལ་གཏོར་མ་གསར་པ་བཤམས། རྙིང་པ་རྣམས་གསོས་ཏེ་གཏོར་བསྔོས་རྒྱས་པ་བྱ། ཤེས་ན་བསྐང་གསོ་ཡང་བྱ་ཞིང་མཐར་གཏོར་མ་འབུལ་བ་སོགས་མཐོང་བ་བརྒྱུད་པའི་ཕྱག་ལེན་ལྟར་བྱས་ལ་དེ་ནས་མཚམས་ཐོ་བསྡུས་ནས། དམ་ཚིག་གཙང་མའི་མི་གཅིག་ཉིས་དང་འཕྲད་ལ་ཇ་བཟང་བ་ལ་སོགས་པའི་དགའ་སྟོན་རྒྱ་ཆེན་བྱ། སང་ཉིན་སྟེང་དུ་འཐོན་ནས་བསྐོར་བ་བྱ།
གནང་ཉིན་ལྟ་བུ་ཕྱི་རོལ་དུ་འཐོན་ནས་རི་ལྟ་བུ་ལ་སྐྱོ་བསང་དུ་འགྲོ་བ་དང་མཆོད་རྟེན་བསྐོར་བ་སོགས་བྱས་ནས་རིམ་གྱིས་གྲོལ། དེ་ལྟར་མཁའ་སྤྱོད་དཔལ་མོ་བསྙེན་པའི་ཐབས། ། རྒྱས་མིན་ཉུང་ངུས་ལེགས་པར་བཤད་འདི་ཡང༌། ། རང་དང་གཞན་ལ་ཅུང་ཟད་ཕན་པའི་བློས། ། སྙོམས་ལས་པ་ཡིས་མང་མཁར་མཐོན་བོར་སྦྱར། ། འདི་ལ་ཉེས་པ་གང་མཆིས་པ། ། སྒོ་གསུམ་སྡིག་དང་ལྷན་ཅིག་ཏུ། ། བླ་མ་རྡོ་རྗེ་བཙུན་མོ་ཡི། ། སྤྱན་སྔར་བཤགས་སོ་སྦྱང་དུ་གསོལ། ། འདིས་ཀྱང་རང་དང་སྐལ་མཉམ་གྱི། །
སེམས་ཅན་རྣམས་ལ་ཕན་གྱུར་ནས། ། རྡོ་རྗེ་ཕག་མོ་མཉེས་པའི་མཐར། ། རིས་མེད་འགྲོ་བ་བརྟེན་པར་ཤོག། ༈ ། བཟླས་པའི་ནང་ནས་རྡོ་རྗེ་རྣལ་འབྱོར་མའི་ཨོཾ་གསུམ་མ་འདི་ཕན་ཡོན་ཆེ་སྟེ་བསྒྲུབ་བྱ་མཁའ་འགྲོ་གྲངས་མེད་ཀྱི་གསུང་གི་སྙིང་པོ་ཡིན་ཅིང་རྒྱུ་མཚན་རྒྱས་པར་ངག་ལས་ཤེས་དགོས། འདིའི་བསྙེན་པ་སོང་ནས་མ་རྒྱུད་ཡུམ་སྐོར་མན་ཆད་ཀྱི་སློབ་དཔོན་གྱི་ལས་ལ་དབང་ཞིང༌། གཞན་རྒྱུད་ལས། སངས་རྒྱས་བྱང་ཆུབ་སེམས་དཔའ་དང༌། ། མཁའ་འགྲོ་མ་དང་རང་གཙོ་མོ། ། མངོན་སུམ་དུ་ནི་བྱ་བའི་ཕྱིར། ། སྔགས་ནི་སྙན་གསན་འབེབས་པར་བརྗོད། །
དཔེར་ན་སྐྱེས་བུ་ལ་ལ་ཞིག ། སྐད་ཅིག་ང་རོས་འབོད་པ་ན། ། ཐོས་པ་ཙམ་གྱིས་འོང་བར་འགྱུར། ། དེ་བཞིན་སྐད་ཅིག་སངས་རྒྱས་གཤེགས། ། སྔགས་མ་བཟླས་པར་མི་འགྲུབ་ཅིང༌། ། སྦྱིན་སྲེག་མ་བྱས་འབྲས་མི་འབྱིན། ། ཞེས་སོ།། ༈ །ཞར་བྱུང་རྫོགས་རིམ་རྩ་དབུ་མའི་འདའ་ཁ་མ་མ་ཆག་ཙམ་བྱ། སྦྱིན་སྲེག་གི་ཡིག་ཆ་པཎ་ཆེན་ནམ་མཁའ་དཔལ་བཟང་སོགས་ཀྱིས་མཛད་པའི་ཁུང་ཐུབ་ཀྱི་སྟེང་ནས་བྱ་ཞིང་བཅུ་ཆ་ལ་སྦྱིན་སྲེག་འབུལ་སྔགས་ཀྱང་བྱུང་ན་ཨོཾ་གསུམ་མ་རང་གིས་དབུལ། དེ་ལྟར་ཡུན་རིང་ན་ཆ་རྐྱེན་མ་འགྲིགས་ན་མགོ་མཇུག་གཉིས་སུ་ཨོཾ་གསུམ་ཚར་རེ་དང་གཞན་རྫས་སྔགས་རྐྱང་པས་གོ་ཆོད་པར་གསུངས་སོ། །
ཀུན་དགའ་ཚུལ་ཁྲིམས་སམ། མཆན་བུ་འདི་རྣམས་དགེ་སློང་སངས་རྒྱས་ཕུན་ཚོགས་ཀྱིས་བཏབ་པ་དགེ། །། སརྦ་མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
