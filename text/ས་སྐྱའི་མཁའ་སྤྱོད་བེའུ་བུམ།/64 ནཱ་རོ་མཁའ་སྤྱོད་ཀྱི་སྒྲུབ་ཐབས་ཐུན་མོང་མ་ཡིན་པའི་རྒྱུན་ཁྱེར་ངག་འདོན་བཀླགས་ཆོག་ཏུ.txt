ས་སྐྱའི་མཁའ་སྤྱོད་བེའུ་བུམ།
པོད ༦༤
ནཱ་རོ་མཁའ་སྤྱོད་ཀྱི་སྒྲུབ་ཐབས་ཐུན་མོང་མ་ཡིན་པའི་རྒྱུན་ཁྱེར་ངག་འདོན་བཀླགས་ཆོག་ཏུ་བཀོད་པ།
འདི་ནི་ལུས་དཀྱིལ་དང་བསམ་མི་ཁྱབ་ཐུན་མོང་མ་ཡིན་པ་མེད་པའི་རྒྱུན་ཁྱེར་རྒྱས་པའོ། ༄༅། །རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་སྒྲུབ་ཐབས་ཐུན་མོང་མ་ཡིན་པའི་རྒྱུན་ཁྱེར་ངག་འདོན་བཀླགས་ཆོག་ཏུ་བཀོད་པ་བཞུགས་སོ།།
༄༅། །ནཱ་རོ་མཁའ་སྤྱོད་ཀྱི་བརྒྱུད་པའི་རིམ་པ་ལ་གསོལ་བ་འདེབས་པ་པད་དཀར་བཞད་པའི་དགའ་སྟོན་ཞེས་བྱ་བ་བཞུགས་སོ།། ༈ །ན་མོ་གུ་རུ་བཛྲ་ཝཱ་ར་ཧཱི། རྒྱལ་བ་རྒྱ་མཚོའི་རིགས་བདག་རྡོ་རྗེ་ཆོས། ། རྒྱལ་བའི་ཡུམ་མཆོག་རྡོ་རྗེ་རྣལ་འབྱོར་མ། ། རྒྱལ་སྲས་ཐུ་བོ་ནཱ་རོ་ཏ་པའི་ཞབས། ། གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། ། གསང་ཆེན་སློབ་བཤད་འཛིན་པའི་ཕམ་མཐིང་པ། ། གསང་མཛོད་ཀུན་གྱི་གཏེར་གྱུར་ཤེས་རབ་བརྩེགས། །
གསང་སྔགས་རྒྱ་མཚོའི་མངའ་བདག་མལ་ལོའི་ཞབས། ། གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། ། རྡོ་རྗེ་འཆང་ཆེན་བླ་ཆེན་ས་སྐྱ་པ། ། རྡོ་རྗེའི་སྲས་མཆོག་རྗེ་བཙུན་བསོད་ནམས་རྩེ། ། རྡོ་རྗེ་འཛིན་པའི་གཙུག་རྒྱན་གྲགས་པའི་ཞབས། ། གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། ། ས་སྐྱ་པཎ་ཆེན་གངས་ཅན་མཁས་པའི་རྗེ། ། ས་གསུམ་སྐྱེ་རྒུའི་གཙུག་རྒྱན་འཕགས་པའི་མཆོག ། ས་སྐྱའི་བསྟན་འཛིན་ཞང་སྟོན་དཀོན་མཆོག་དཔལ། ། གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། །
གྲུབ་པའི་དབང་པོ་ན་བཟའ་བྲག་ཕུག་པ། ། གྲུབ་མཆོག་མཁས་པའི་དེད་དཔོན་ཆོས་ཀྱི་རྗེ། ། སྒྲུབ་རིགས་སྙན་བརྒྱུད་མངའ་བདག་ཡར་ཀླུང་པར། ། གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། ། བདག་གཞན་འགྲོ་བའི་སྐྱབས་མགོན་རྒྱལ་བ་མཆོག ། བདག་ཉིད་ཆེན་པོ་འཇམ་དབྱངས་ནམ་མཁའི་མཚན། ། བདག་ཆེན་ཆོས་རྗེ་བློ་གྲོས་རྒྱལ་མཚན་ཞབས། ། གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། ། བཀའ་དྲིན་མཉམ་མེད་རྗེ་བཙུན་རྡོ་རིང་པ། ། བཀའ་བཞིན་སྒྲུབ་པའི་བསྟན་འཛིན་བློ་གསལ་དབང༌། །
བཀའ་བརྒྱུད་གསང་ཆེན་སྨྲ་བ་མཁྱེན་བརྩེའི་ཞབས། ། གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། ། རིག་སྔགས་འཆང་བ་བསླབ་གསུམ་རྒྱལ་མཚན་དང༌། ། རིགས་བརྒྱའི་ཁྱབ་བདག་དབང་ཕྱུག་རབ་བརྟན་དཔལ། ། རིག་གྲོལ་མཐར་ཕྱིན་རྗེ་བཙུན་བཀའ་འགྱུར་བར། ། གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། ། དཀྱིལ་འཁོར་རྒྱ་མཚོའི་ཁྱབ་བདག་ཞྭ་ལུ་པ། ། དཀྱིལ་འཁོར་ཀུན་གྱི་གཙོ་བོ་མཁྱེན་རབ་རྗེ། ། དཀྱིལ་འཁོར་འཁོར་ལོའི་བདག་པོ་རྣམ་གཉིས་ལ། ། གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། །
སྙན་བརྒྱུད་གདམས་པའི་གཏེར་མཛོད་རྨོར་ཆེན་རྗེ། ། སྙན་བརྒྱུད་མངའ་བདག་ཀུན་དགའ་ལེགས་འབྱུང་ཞབས། ། སྙན་བརྒྱུད་སྤེལ་མཁས་ཀུན་དགའ་བློ་གྲོས་ལ། ། གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། ། ས་གསུམ་སྐྱེ་རྒུའི་གཉེན་གཅིག་ཐར་རྩེ་རྗེ། ། ས་བསྟན་ཉིན་མོར་བྱེད་པའི་ནམ་མཁའ་ལེགས། ། ས་བཅུའི་དབང་ཕྱུག་བསྟན་པའི་ཉི་མ་ལ། ། གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། ། གྲུབ་པའི་སར་བཞུགས་ངག་དབང་རིན་ཆེན་དང༌། ། གྲུབ་པ་མཆོག་བརྙེས་ཀུན་དགའ་བསྟན་འཛིན་ཞབས། །
གྲུབ་གཉིས་དཔལ་སྟེར་འཇམ་དཔལ་བཟང་པོ་ལ། ། གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། ། འཇམ་དཔལ་དབྱངས་དངོས་མཁྱེན་བརྩེའི་དབང་པོ་དང༌། ། འཇམ་དཔལ་གྲུབ་པ་བློ་གཏེར་དབང་པོའི་ཞབས། ། འཇམ་དབྱངས་རྣམ་འཁྲུལ་ཆོས་ཀྱི་ཉི་མ་ལ། ། གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། ། རྣམ་དག་རྒྱུད་སྡེའི་མན་ངག་ལ་དབང་ཞིང༌། ། རྣམ་མང་གདུལ་བྱའི་བློ་གྲོས་རྒྱས་མཛད་པ། ། རྣམ་འདྲེན་མཆོག་གྱུར་གཞན་ཕན་སྙིང་པོ་ལ། ། གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། །
རིགས་དང་དཀྱིལ་འཁོར་རྒྱ་མཚོའི་ཁྱབ་བདག་མཆོག ། དྲན་པས་སྲིད་ཞིའི་གདུང་བ་སེལ་མཛད་པ། ། བཀའ་དྲིན་མཉམ་མེད་རྩ་བའི་བླ་མ་ལ། ། གསོལ་བ་འདེབས་སོ་ལྷན་སྐྱེས་ཡེ་ཤེས་སྩོལ། ༈ དལ་འབྱོར་གྲུ་ཆེན་མི་རྟག་དྲན་པ་ཡི། ། བ་དན་དཀར་པོས་བསྐྱོད་པའི་ལས་འབྲས་ཀྱི། ། བླང་དོར་མཐུན་པའི་རླུང་གིས་རབ་བསྐུལ་ནས། ། འཇིགས་རུང་འཁོར་བའི་མཚོ་ལས་སྒྲོལ་བར་ཤོག ། བསླུ་མེད་སྐྱབས་གནས་གཙུག་གི་ནོར་བུར་བསྟེན། ། མར་གྱུར་འགྲོ་བའི་དོན་ཆེན་སྙིང་ལ་ཞུགས། །
རྡོར་སེམས་བདུད་རྩིས་ཉེས་པའི་དྲི་མ་བཀྲུས། ། རྗེ་བཙུན་བླ་མའི་ཐུགས་རྗེས་སྐྱོང་བར་ཤོག ། ཡིད་འོང་རྒྱལ་ཡུམ་ཕྱི་ཡི་རྣལ་འབྱོར་མ། ། བྃ་ཡིག་ནང་གི་རྡོ་རྗེ་བཙུན་མོ་མཆོག ། སེམས་ཉིད་སྟོང་གསལ་གསང་བའི་མཁའ་སྤྱོད་ཡུམ། ། རང་ཞལ་མཐོང་བའི་རྩེ་དགས་རོལ་བར་ཤོག ། སྣོད་ཀྱི་འཇིག་རྟེན་ཨེ་ཡིག་གཞལ་མེད་ཁང༌། ། བཅུད་ཀྱི་སེམས་ཅན་བྃ་ཡིག་རྣལ་འབྱོར་མ། ། ཟུང་འཇུག་བདེ་བ་ཆེན་པོའི་ཏིང་འཛིན་གྱིས། ། ཅིར་སྣང་དག་པའི་སྣང་བར་འཆར་བར་ཤོག །
དེ་ལྟར་ཕྱོགས་དང་ཟླ་བའི་རྣལ་འབྱོར་གྱིས། ། ནམ་ཞིག་དུས་ན་དགའ་མ་བྱི་རུའི་མདོག ། ལི་ཁྲིའི་སྐྲ་གྲོལ་དམར་སེར་མིག་གཡོ་མས། ། མངོན་སུམ་རིག་འཛིན་གྲོང་དུ་འཁྲིད་པར་ཤོག ། སིནྡྷུར་ལངྐ་ལི་ཡའི་སྡོང་བུར་བཅས། ། རོ་ལྡན་གནས་སུ་བསྒྲུབས་ཤིང་ཡུལ་ཀུན་ཏུ། ། ཉུལ་བས་གང་གི་མཛོད་སྤུར་འཁྱིལ་རིས་ཅན། ། འཕོས་པའི་མཛེས་མས་མཁའ་སྤྱོད་འཁྲིད་པར་ཤོག ། ནང་གི་ཕག་མོས་གཟུང་འཛིན་འཁྲི་ཤིང་བཅོམ། ། མཆོག་གི་དྷཱུ་ཏིར་ཞུགས་པའི་གར་མཁན་མ། །
ཚངས་པའི་སྒོ་ནས་སྤྲིན་ལམ་དབྱིངས་སུ་ཐོན། ། ཁྲག་འཐུང་དཔའ་བོར་འཁྱུད་ཅིང་རོལ་བར་ཤོག ། ལྟེ་བའི་པདྨོར་རླུང་ལྔའི་ཏི་ལ་ཀ ། རྩེ་གཅིག་བསྒོམ་པའི་ཁ་སྦྱོར་རྣལ་འབྱོར་གྱིས། ། ལུས་སེམས་རྩ་ལ་དྲི་བཞོན་ཞུགས་པ་ཡི། ། བདེ་བ་མཆོག་གིས་བདག་རྒྱུད་ཚིམ་པར་ཤོག ། ཐ་མལ་འོད་ཀྱི་གཏུམ་མོ་མཛེས་ལྡན་མ། ། དྷཱུ་ཏིར་འཛུམ་དཀར་བཞད་པའི་རོལ་རྩེད་ཀྱིས། ། ཧཾ་ཡིག་གཞོན་ནུ་ཡོངས་སུ་མཉེས་བྱས་ནས། ། ཟུང་འཇུག་བདེ་བ་ཆེན་པོའི་ས་ཐོབ་ཤོག །
སྐྱེ་འགག་གནས་གསུམ་བྲལ་བ་གདོད་མའི་གཤིས། ། སྟོང་གསལ་བརྗོད་དུ་མེད་པ་གཉུག་མའི་ངང༌། ། ཟུང་འཇུག་བློ་འདས་རང་སེམས་རྣལ་འབྱོར་མ། ། རང་ངོ་ཤེས་ནས་རྟག་ཏུ་སྐྱོང་བར་ཤོག ། རྩ་རླུང་ཐིག་ལེ་ཨེ་ཝྃ་དབྱིངས་སུ་ཐིམ། ། སེམས་ཉིད་བདེ་ཆེན་ཆོས་སྐུའི་དཔལ་ཐོབ་ནས། ། བགྲང་ཡས་གཟུགས་སྐུའི་རྣམ་རོལ་དཔག་མེད་ཀྱིས། ། ནམ་མཁའི་མཐའ་ཀླས་འགྲོ་འདི་སྐྱོང་བར་ཤོག ། ཅེས་འཕགས་ཡུལ་གྱི་པཎ་གྲུབ་ཀུན་གྱི་གཙུག་གི་ནོར་བུ་ཇོ་བོ་ནཱ་རོ་ཏ་པ་མངོན་སུམ་དུ་རྗེས་སུ་བཟུང་བའི་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་དུ་གྲགས་པའི་བླ་མ་བརྒྱུད་པ་ལ་གསོལ་བ་འདེབས་པ་ལམ་གྱི་རིམ་པའི་སྨོན་ལམ་དང་བཅས་པ་མཆོག་གི་པདྨོ་བཞད་པའི་དགའ་སྟོན་ཞེས་བྱ་བ་འདི་ནི། རྡོ་རྗེ་བཙུན་མོའི་ཞབས་ཀྱིས་རིང་ནས་བསྐྱངས་པའི་རྣལ་འབྱོར་པ་བློ་གསལ་གྱིས་སྟོད་ལུང་སྦ་རའི་གཟིམས་ཁང་གི་མེ་མཚམས་ཀྱི་བ་གམ་བཞི་པ་རཀྟ་བཞད་པའི་ཕྱོགས་ཀྱི་ཚེས་ལ་སྦྱར་བ་དགེ་ལེགས་འཕེལ།།
༈ །བླ་མ་དང་རྗེ་བཙུན་མཁའ་སྤྱོད་མ་དབྱེར་མེད་པའི་ཞབས་ལ་དུས་དང་གནས་སྐབས་ཐམས་ཅད་དུ་ཕྱག་འཚལ་ཞིང་སྐྱབས་སུ་མཆིའོ། ། བརྩེ་བ་ཆེན་པོས་རྗེས་སུ་གཟུང་ཞིང་བྱིན་གྱིས་བརླབ་པར་མཛད་དུ་གསོལ། འདིར་རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་མའི་སྒྲུབ་ཐབས་ཐུན་མོང་མ་ཡིན་པའི་རྒྱུན་ཁྱེར་ངག་འདོན་བཀླགས་ཆོག་མའི་ཚུལ་ནི། སྐྱབས་ཡུལ་རྣམས་གསལ་བཏབ་ལ། བདག་དང་འགྲོ་བ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། ། དམ་པའི་ཆོས་རྣམས་ལ་སྐྱབས་སུ་མཆིའོ། ། འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། ། ཞེས་ཅི་མང་བརྗོད།
ཐལ་མོ་སྙིང་གར་སྦྱར་ལ། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་བརྗོད། སེམས་བསྐྱེད་པ་ནི། བདག་གིས་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱས་ལ། སེམས་ཅན་ཐམས་ཅད་སྲིད་པའི་སྡུག་བསྔལ་གྱི་རྒྱ་མཚོ་ཆེན་པོ་ལས་བསྒྲལ་བར་བྱ། དེའི་ཕྱིར་དུ་རྡོ་རྗེ་རྣལ་འབྱོར་མའི་ལམ་གྱི་རིམ་པ་ཟབ་མོ་ཉམས་སུ་བླང་བར་བགྱིའོ། ། ཞེས་ལན་གསུམ་བརྗོད། རྡོར་སེམས་བསྒོམ་བཟླས་ནི།
རང་གི་སྤྱི་བོར་པདྨ་་་་་་པདྨ་དཀར་པོའི་སྡོང་བུ་ཚངས་བུག་ལ་ཟུག་པ། མཆན། དང་ཟླ་བའི་དཀྱིལ་འཁོར་གྱི་སྟེང་དུ། སྐད་ཅིག་གིས་བཅོམ་ལྡན་འདས་རྡོ་རྗེ་སེམས་དཔའ་དཔལ་ཧེ་རུ་ཀ་སྐུ་མདོག་དཀར་པོ། ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། རུས་པའི་རྒྱན་དྲུག་གིས་བརྒྱན་པ། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། རང་འདྲའི་རིགས་བདག་གི་དབུ་རྒྱན་ཅན། དེའི་པང་ན་ཡུམ་རྡོ་རྗེ་སྙེམས་མ་སྐུ་མདོག་དཀར་མོ། གྲི་གུག་དང་ཐོད་པ་འཛིན་པ།
ཕྱག་རྒྱ་ལྔས་བརྒྱན་པ་དང་མཉམ་པར་སྦྱོར་བ། ཡབ་ཀྱི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་དཀར་པོ། དེ་ལས་འོད་ཟེར་འཕྲོས་པས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་སྙིང་པོ་ཡེ་ཤེས་ཀྱི་བདུད་རྩིའི་རྣམ་པར་སྤྱན་དྲངས་ནས་ཧཱུྃ་ལ་ཐིམ། བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱིས་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ། ཞེས་གསོལ་བ་བཏབ་པས། ཧཱུྃ་ལས་བདུད་རྩིའི་རྒྱུན་བབས། ཧེ་རུ་ཀའི་སྐུ་གང༌། དེ་ནས་དབྱིབས་བརྒྱུད། ཡུམ་གྱི་སྐུ་གང༌། ཡབ་ཡུམ་གཉིས་ཀྱི་སྦྱོར་མཚམས་ནས་བདུད་རྩི་བབས།
བདག་གི་སྤྱི་གཙུག་ནས་ཞུགས་པས། ནད་གདོན་སྡིག་སྒྲིབ་ཐམས་ཅད་དུད་ཁུའམ། རྣག་ཁྲག་སྲོག་ཆགས་མི་སྡུག་པའི་རྣམ་པས་བཤང་གཅི་གཉིས་དང༌། རྐང་མཐིལ་གཉིས་ནས་ཐོན། ཤུལ་ཐམས་ཅད་བདུད་རྩིས་གང་བར་གྱུར། ཅེས་བརྗོད་ཅིང་བསམས་ལ། ཨོཾ་ཤྲཱི་བཛྲ་ཧེ་རུ་ཀ་ས་མ་ཡ་མ་ནུ་པཱ་ལ་ཡ། ཧེ་རུ་ཀ་ཏེ་ནོ་པ་ཏིཥྛ། དྲྀ་ཌྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ།
ཨ་ནུ་རཀྟོ་མེ་བྷ་ཝ། སུ་པོ་ཥྱོ་མེ་བྷ་ཝ། སརྦ་སིདྡྷིམྨེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟཾ་ཤྲི་ཡཿཀུ་རུ་ཧཱུྃ། ཧ་ཧ་ཧ་ཧ་ཧོཿབྷ་ག་ཝཱན་བཛྲ་ཧེ་རུ་ཀ མཱ་མེ་མུཉྩ་ཧེ་རུ་ཀོ་བྷ་ཝ། མ་ཧཱ་ས་མ་ཡ་ས་ཏྭ་ཨཱཿཧཱུྃ་ཕཊ། ཅེས་ཉེར་གཅིག་སོགས་ཅི་ནུས་ཀྱི་མཐར་ཐལ་མོ་སྦྱར་ཏེ། མགོན་པོ་བདག་ནི་མི་ཤེས་རྨོངས་པ་སྟེ། །
དམ་ཚིག་ལས་ནི་འགལ་ཞིང་ཉམས། ། བླ་མ་མགོན་པོས་སྐྱབས་མཛོད་ཅིག ། གཙོ་བོ་རྡོ་རྗེ་འཛིན་པ་སྟེ། ། ཐུགས་རྗེ་ཆེན་པོའི་བདག་ཉིད་ཅན། ། འགྲོ་བའི་གཙོ་ལ་བདག་སྐྱབས་མཆི། ། སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཉམས་པ་ཐམས་ཅད་མཐོལ་ལོ་བཤགས་སོ། ། སྡིག་པ་དང་སྒྲིབ་པ། ཉེས་པ་དང་ལྟུང་བ། དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ། ཞེས་གསོལ་བ་བཏབ་པས།
རྡོ་རྗེ་སེམས་དཔའ་ཡབ་ཡུམ་འོད་དུ་ཞུ། རང་གི་སྤྱི་བོ་ནས་ཐིམ་པས་ལུས་ཤེལ་སྒོང་གཡའ་དག་པ་ལྟ་བུར་གྱུར་པར་བསམས། བླ་མའི་རྣལ་འབྱོར་རྒྱས་པ་ནི། མདུན་གྱི་ནམ་མཁར་དག་གསལ་གཉིས་སུ་མེད་པའི་ཡེ་ཤེས་ཀྱི་སྣང་བ་ལས་གྲུབ་པའི་གཞལ་ཡས་ཁང་གྲུ་བཞི་སྒོ་བཞི་རྟ་བབས་དང་བཅས་པ། མཚན་ཉིད་ཐམས་ཅད་ཡོངས་སུ་རྫོགས་པའི་དབུས་སུ་སེང་གེ་ཆེན་པོ་བརྒྱད་ཀྱིས་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་དང་ཟླ་བ་ཉི་མའི་གདན་གྱི་སྟེང་དུ་དྲིན་ཆེན་རྩ་བའི་བླ་མ་དེ་ཉིད་སངས་རྒྱས་རྡོ་རྗེ་ཆོས་ཀྱི་རྣམ་པ་ཅན། སྐུ་མདོག་དམར་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་ཐུགས་ཀར་བསྣོལ་ནས་འཛིན་པ། དབུ་སྐྲ་རལ་པའི་ཅོད་པན་ཅན། ཞབས་རྡོ་རྗེ་སྐྱིལ་མོ་ཀྲུང་གིས་བཞུགས་པ། གཞོན་ནུ་ལང་ཚོ་བཅུ་དྲུག་ལོན་པའི་ན་ཚོད་ཅན། དར་དང་རུས་པ་དང་རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ།
དེའི་མཐའ་སྐོར་དུ་མདུན་ནས་བརྩམས་ཏེ། པདྨ་དང་ཟླ་བའི་གདན་རེ་རེའི་སྟེང་དུ། སངས་རྒྱས་རྡོ་རྗེ་འཆང༌། རྡོ་རྗེ་རྣལ་འབྱོར་མ། གྲུབ་ཆེན་ནཱ་རོ་ཏ་པ། ཕམ་མཐིང་པ་སྐུ་མཆེད། ཀློག་སྐྱ་ཤེས་རབ་བརྩེགས། མལ་ལོ་ཙཱ་བ་བློ་གྲོས་གྲགས་པ། རྗེ་བཙུན་ས་སྐྱ་པ་ཆེན་པོ། སློབ་དཔོན་བསོད་ནམས་རྩེ་མོ།
རྗེ་བཙུན་གྲགས་པ་རྒྱལ་མཚན། ཆོས་རྗེ་ས་སྐྱ་པཎྜི་ཏ། འགྲོ་མགོན་ཆོས་རྒྱལ་འཕགས་པ། ཞང་དཀོན་མཆོག་དཔལ། ན་བཟའ་བྲག་ཕུག་པ། དཔལ་ལྡན་བླ་མ་དམ་པ། ཡར་ལུང་པ་སེང་གེ་རྒྱལ་མཚན། མཁན་ཆེན་བསོད་ནམས་རྒྱལ་མཆོག འཇམ་དབྱངས་ནམ་མཁའ་རྒྱལ་མཚན། བདག་ཆེན་རྡོ་རྗེ་འཆང༌།
རྗེ་བཙུན་རྡོ་རིང་པ་ཆེན་པོ། ཚར་ཆེན་ཆོས་ཀྱི་རྒྱལ་པོ། འཇམ་དབྱངས་མཁྱེན་བརྩེའི་དབང་ཕྱུག མཁན་ཆེན་བསླབ་གསུམ་རྒྱལ་མཚན། རྡོ་རྗེ་འཆང་དབང་ཕྱུག་རབ་བརྟན། མགོན་པོ་བསོད་ནམས་མཆོག་ལྡན། རིན་ཆེན་བསོད་ནམས་མཆོག་གྲུབ། མཁྱེན་རབ་བྱམས་པ་ངག་དབང་ལྷུན་གྲུབ། རྨོར་ཆེན་ངག་དབང་ཀུན་དགའ་ལྷུན་གྲུབ། ངག་དབང་ཀུན་དགའ་ལེགས་པའི་འབྱུང་གནས།
ས་སྐྱ་པ་ངག་དབང་ཀུན་དགའ་བློ་གྲོས། བྱམས་པ་ནམ་མཁའ་འཆི་མེད། བྱམས་པ་ནམ་མཁའ་ལེགས་པའི་ལྷུན་གྲུབ། རྗེ་བཙུན་མ་འཆི་མེད་བསྟན་པའི་ཉི་མ། འདྲེན་མཆོག་ངག་དབང་རིན་ཆེན། རྡོ་རྗེ་འཆང་བྱམས་པ་ཀུན་དགའ་བསྟན་འཛིན། བྱམས་པ་རྣལ་འབྱོར་འཇམ་དཔལ་བཟང་པོ། འཇམ་དབྱངས་མཁྱེན་བརྩེ་དབང་པོ། འཇམ་མགོན་བློ་གཏེར་དབང་པོ། འཇམ་དབྱངས་ཆོས་ཀྱི་ཉི་མ།
བཀའ་དྲིན་མཉམ་མེད་ཁྱབ་བདག་རྡོ་རྗེ་འཆང་ཆེན་པོ་ངག་དབང་གཞན་ཕན་སྙིང་པོ་རྣམས་གཡོན་སྐོར་གྱིས་བཞུགས་པ། དེ་ཐམས་ཅད་ཀྱང་དཔའ་བོ་རྡོ་རྗེ་ཆོས་ཀྱི་རྣམ་པ་ཅན། སྐུ་མདོག་དམར་པོ་ཞལ་གཅིག་ཕྱག་གཉིས་ཀྱི་གཡས་པས་བདེ་སྟོང་གི་སྒྲ་སྒྲོགས་པའི་ཌཱ་མ་རུ་འཁྲོལ་བ། གཡོན་པས་ཐོད་པ་བདུད་རྩིས་གང་བ་ཐུགས་ཀར་འཛིན་པ། གྲུ་མོ་གཡོན་ན་ཁ་ཊྭཱཾ་ག་བསྣམས་པ། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། རུས་པའི་རྒྱན་དྲུག་གིས་བརྒྱན་ཅིང༌། གཞོན་ནུ་ལང་ཚོ་དར་ལ་བབ་པ། སྐྱབས་གནས་ཀུན་འདུས་ཀྱི་ངོ་བོར་གྱུར། དེ་ཐམས་ཅད་ཀྱི་དཔྲལ་བར་ཨོཾ།
མགྲིན་པར་ཨཱཿ ཐུགས་ཀར་ཧཱུྃ། ཐུགས་ཀའི་ཧཱུྃ་ལས་འོད་ཟེར་འཕྲོས་པས་རང་བཞིན་གྱི་གནས་ནས་བརྒྱུད་པའི་བླ་མ། ཡི་དམ་དཀྱིལ་འཁོར་གྱི་ལྷ་ཚོགས། སངས་རྒྱས་བྱང་སེམས། དཔའ་བོ་མཁའ་འགྲོ། ཆོས་སྐྱོང་སྲུང་མའི་ཚོགས་དང་བཅས་པ་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ སྐྱབས་གནས་རེ་རེའང་སྐྱབས་གནས་ཀུན་འདུས་ཀྱི་ངོ་བོར་གྱུར། ཐལ་མོ་སྦྱར་ལ།
གང་གི་དྲིན་གྱིས་བདེ་ཆེན་ཉིད། ། སྐད་ཅིག་ཉིད་ལ་འཆར་བ་གང༌། ། བླ་མ་རིན་ཆེན་ལྟ་བུའི་སྐུ། ། རྡོ་རྗེ་ཅན་ཞབས་པད་ལ་འདུད། ། སོགས་ཀྱི་བསྟོད་པ་ཅི་ཤེས་བྱ་ཞིང༌། བརྒྱུད་འདེབས་ཚིགས་བཅད་ལྷུག་གང་རིགས་ཀྱི་གསོལ་འདེབས་བྱ། བསྡུ་ན་གང་དྲིན་མའི་རྗེས་སུ། དྲིན་ཆེན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་གསོལ་བ་འདེབས་སོ། ། ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་ལན་གསུམ་མམ་བརྒྱ་ཚར་སོགས་ལོང་སྐབས་དང་བསྟུན་པའི་ཕྱག་འཚལ་གསོལ་འདེབས་མོས་གུས་དྲག་པོས་བྱ།
དེ་ནས། རང་གི་མདུན་དུ་དངོས་པོའི་ལོངས་སྤྱོད་ཐམས་ཅད། གཡས་སུ་གཉེན་བྱམས་པ་ཐམས་ཅད། གཡོན་དུ་དགྲ་འདྲེ་ཐམས་ཅད། རྒྱབ་དང་མཐའ་སྐོར་ཀུན་ཏུ་བར་མའི་སེམས་ཅན་ཐམས་ཅད་བསམས་ལ། དེ་ཐམས་ཅད་རྩ་བརྒྱུད་ཀྱི་བླ་མ་རྣམས་ལ་རིམ་བཞིན་ཕུལ་བས། མཉེས་བཞིན་པས་བདག་གིར་མཛད་དེ། རང་ཉིད་ཕྱིན་ཆད་འཛིན་ཆགས་སྡང་ཞེན་རྨོངས་པའི་ལས་ངན་ཐམས་ཅད་དང་བྲལ་བར་བསམ། ཡང་རང་གི་སྙིང་ག་ནས་མཆོད་པའི་ལྷ་མོ་མཆོད་རྫས་དུ་མ་ཐོགས་པ་ནམ་མཁའ་གང་བར་སྤྲོས་ཏེ། དེའང་བདག་གཞན་ཐམས་ཅད་ཀྱི་ལུས་ལོངས་སྤྱོད་ཐམས་ཅད་མཆོད་པའི་རྒྱུར་བྱས་ནས་མཆོད་པ་ཕུལ་བས།
རྩ་བརྒྱུད་ཀྱི་བླ་མ་རྣམས་ཀྱིས་བདག་གིར་མཛད་དེ་མཉེས་སོང་སྙམ་པར་བྱས་ནས། ཕྱག་རྒྱ་དང་བཅས་པས། ཨོཾ་བཛྲ་པུཥྤེ་ཨཱཿཧཱུྃ། ཨོཾ་བཛྲ་དྷཱུ་པེ་ཨཱཿཧཱུྃ། ཨོཾ་བཛྲ་ཨཱ་ལོ་ཀེ་ཨཱཿཧཱུྃ། ཨོཾ་བཛྲ་གནྡྷེ་ཨཱཿཧཱུྃ། ཨོཾ་བཛྲ་ནེ་ཝི་དྱེ་ཨཱཿཧཱུྃ། ཨོཾ་བཛྲ་ཤབྡ་ཨཱཿཧཱུྃ། ཞེས་ཉེར་སྤྱོད་ཀྱིས་མཆོད། གཞན་ཡང་འདོད་ཡོན་ལྔ།
རིན་ཆེན་བདུན། བཀྲ་ཤིས་རྫས་རྟགས་བརྒྱད། ལྷ་རྫས་ན་བཟའ་སོགས་མཆོད་རྫས་དཔག་ཏུ་མེད་པས་མཆོད། ལྷ་མོ་རྣམས་རང་ལ་ཚུར་ཐིམ་པར་བསམ་པ་ནི་ཕྱིའི་མཆོད་པའོ། ། ཡང་རང་གི་སྙིང་ག་ནས་ལྷ་མོ་ཐོད་པ་ཐོགས་པ་སྤྲོས། དེ་རྣམས་ཀྱིས་རང་བཞིན་གྱི་གནས་ནས་ཤ་ལྔ་བདུད་རྩི་ལྔ་དག་པ་ཡེ་ཤེས་ལྔའི་བདུད་རྩི་ནས་ཐོད་པས་བཅུས་ཏེ་རྩ་བརྒྱུད་ཀྱི་བླ་མ་རེ་རེ་ནས་ཕུལ་བས་ལྗགས་འོད་ཟེར་གྱི་སྦུ་གུས་གསོལ། ཟག་མེད་ཀྱི་བདེ་བས་ཐུགས་མཉེས་པར་གྱུར་པར་བསམ་ཞིང༌། ཨོཾ་ཨཱཿཧཱུྃ། ཞེས་བརྗོད་ནས་ལྷ་མོ་རྣམས་རང་ལ་བསྟིམ་པ་ནི་ནང་གི་མཆོད་པའོ། ། ཡང་རང་གི་སྙིང་ག་ནས་ལྷ་མོ་པདྨ་ཅན་སོགས་དཔག་ཏུ་མེད་པ་སྤྲོས།
དེ་དག་གིས་སྙན་པའི་གླུ་ལེན། བདེ་བའི་གར་སྒྱུར་ཞིང་གཅིག་ལ་གཅིག་ཐིམ་པའི་ཚུལ་གྱིས། མཐར་རྡོ་རྗེ་རྣལ་འབྱོར་མར་གྱུར་པ་བླ་མ་དེ་དག་གི་སྐུ་ལ་འཁྲིལ་ནས་སྙོམས་འཇུག་གི་བདེ་བས་མཉེས་པར་གྱུར། བསམ་པ་ནི་གསང་བའི་མཆོད་པའོ། ། དེ་ནས་མཆོད་ཡུལ། མཆོད་མཁན། མཆོད་པའི་ཚུལ་ཐམས་ཅད་གང་དུའང་མ་གྲུབ་པ་སྤྲོས་བྲལ་དུ་གྱུར་པའི་འཛིན་མེད་ལ་བློ་གཞག་པ་ནི་དེ་ཁོ་ན་ཉིད་ཀྱི་མཆོད་པའོ། ། དེ་ནས་ཀུ་སཱ་ལིའི་ཚོགས་བསག་པ་ནི། རང་གི་སྙིང་ག་ནས་རང་སེམས་ཀྱི་ངོ་བོ་རྡོ་རྗེ་རྣལ་འབྱོར་མ་མཐེབ་སོར་གྱི་ཚད་ཙམ་པ་ཞིག་ལུས་ཀྱི་དབུས་དྲང་པོ་ནས་རྩ་དབུ་མའི་ལམ་བརྒྱུད་དེ་ཚངས་པའི་བུ་ག་ནས་རྒྱང་སྟེ་འཐོན། དེས་འཐུར་དུ་གཟིགས་པས་རང་གི་ལུས་ཚོ་ཞིང་སྣུམ་པ།
ཆེ་ཞིང་བརྗིད་པ་ཁྲོང་ངེ་ཡོད་པ་དེའི་སྨིན་མཚམས་ལ་ཕྱག་གཡས་པའི་གྲི་གུག་གིས་རེག་པ་ཙམ་གྱིས་ཐོད་པ་ལིང་གིས་བཀོག མདུན་དུ་ཐོད་པའི་སྒྱེད་བུ་རི་རབ་ཙམ་གསུམ་གྲུབ་པའི་སྟེང་དུ་བཀལ་བ། དེ་ལ་སྤྱན་ཆེར་གཟིགས་པས། དེ་ཉིད་ཇེ་ཆེ་ཇེ་ཆེར་སོང་སྟེ་མཐར་སྟོང་གསུམ་གྱི་ཁྱོན་དང་མཉམ་པར་གྱུར། ཡང་གྲི་གུག་གིས་ལུས་ཀྱི་རྐང་པ་གཡོན། གཡས་དུམ་བུ་གསུམ་དུ་བཅད་ནས་ཐོད་པའི་སྟེང་དུ་བསྐྱུར། དེ་བཞིན་དུ་ལུས་ཐམས་ཅད་བཅད་ནས་བསྐྱུར་བས་ཤའི་རི་བོ། རཀྟའི་རྒྱ་མཚོ། རུས་པའི་གྲམ་ཁྲོད་ཆེན་པོར་གྱུར་པར་བསམ། དེ་ལ་དམིགས་ཏེ།
ཨོཾ་ཨཱཿཧཱུྃ་ཧ་ཧོཿཧྲཱིཿ ཞེས་ལན་གསུམ་བརྗོད་ཅིང༌། ཡེ་ཤེས་ཀྱི་མེ་འབར་བའི་རྐྱེན་གྱིས་དེ་ཉིད་ཞུ་ཞིང་ཁོལ་བས་བདུད་རྩིའི་ཁ་དོག་དཀར་པོ། རོ་མངར་བ། རེག་བྱ་བསིལ་བ། ནུས་པ་ཕུན་སུམ་ཚོགས་པ་དང་ལྡན་པ། དྲན་པ་ཙམ་གྱིས་བདེ་ཆེན་གྱི་ཡེ་ཤེས་སྐྱེད་ནུས་པའི་བདུད་རྩིའི་རྒྱ་མཚོ་ཆེན་པོར་གྱུར་པར་བསམས་ལ་བྱིན་གྱིས་བརླབ། རང་གི་སྙིང་ག་ནས་མཆོད་པའི་ལྷ་མོ་ཐོད་པ་ཐོགས་པ་དཔག་ཏུ་མེད་པ་སྤྲོས། དེ་རྣམས་ཀྱིས་ཐོད་པས་བདུད་རྩི་ནས་བཅུས་ཏེ་རྩ་བརྒྱུད་ཀྱི་བླ་མ་རྣམས་ལ་ཕུལ་བས་ལྗགས་འོད་ཟེར་གྱི་སྦུ་གུས་གསོལ་བས་མཉེས་པར་བསམས་ལ། དྲིན་ཆེན་རྩ་བའི་བླ་མའི་ཞལ་དུ་ཨོཾ་ཨཱཿཧཱུྃ།
ཞེས་བརྗོད་ནས་མཆོད་དེ། ལྷ་མོ་དེ་རྣམས་རང་ལ་ཐིམ། ཡང་སྤྲོ་བ་སོགས་གོང་བཞིན་རྩ་བའི་བླ་མ་ལ་ལན་བདུན་ཕུལ། དེ་བཞིན་དུ་བརྒྱུད་པའི་བླ་མ་རེ་རེ་ནས་མཚན་ལ་འབྲུ་གསུམ་སྦྱར་བའམ། མི་ནུས་ན། བརྒྱུད་པའི་བླ་མ་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཞེས་བརྗོད། གཞན་ཡང་བླ་མ་ཡི་དམ། སངས་རྒྱས་བྱང་སེམས། དཔའ་བོ་མཁའ་འགྲོ།
ཆོས་སྐྱོང་སྲུང་མ། གནོད་སྦྱིན་ནོར་ལྷ། དམ་ཅན་གཏེར་བདག་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཞེས་སྐྱབས་གནས་ཐམས་ཅད་ལ་ཕུལ་བས་མཉེས་པར་བསམ། ཡང་ལྷ་མོ་རྣམས་སྤྲོས་ཏེ། རིགས་དྲུག་བར་དོ་དང་བཅས་པའི་སེམས་ཅན་ཐམས་ཅད་དང༌། རང་ལ་གནོད་པའི་གདོན་བགེགས་ཐམས་ཅད་ལ་བདུད་རྩི་བྱིན་ཏེ། ཨོཾ་ཨཱཿཧཱུྃ། ཞེས་བྱིན་པའི་བདུད་རྩི་དེ་མཐོང་བ། ཐོས་པ།
རེག་པ། མྱོང་བ་ཙམ་གྱིས་དེ་དག་ཐམས་ཅད་ཚིམ་ཞིང༌། སྒྲིབ་གཉིས་བྱང༌། ཚོགས་གཉིས་རྫོགས། སེམས་རྟོག་མེད་ཆོས་ཀྱི་སྐུ་དང༌། ལུས་ཟག་མེད་རྡོ་རྗེ་རྣལ་འབྱོར་མའི་སྐུར་གྱུར་པར་བསམས་ལ། མཆོད་པའི་ལྷ་མོ་རྣམས་ཚུར་བསྡུ། ཐོད་པ་དང་སྒྱེད་བུ་མི་དམིགས་པར་བསམ། ཁྲིད་དང་བསྙེན་པའི་དུས་སྐབས་འདིར་མཎྜལ་གང་མང་ཕུལ། དེ་ནས་རྩ་བའི་བླ་མ་ལ་དམིགས་ནས།
དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་ལྡན་བླ་མ་དམ་པ་རྣམས་ལ་གསོལ་བ་འདེབས་སོ། ། བདག་ལ་དབང་བཞི་ཡོངས་སུ་རྫོགས་པར་བསྐུར་དུ་གསོལ། ཞེས་ལན་གསུམ་དུ་གསོལ་བ་བཏབ་པས། རྩ་བའི་བླ་མས་བརྒྱུད་པའི་བླ་མ་རྣམས་ལ་སྤྱན་ཁོར་རོ་རོ་གཟིགས་ཏེ། དབང་བཞི་བསྐུར་རམ་མི་བསྐུར་གྱི་གནང་བ་ཞུས་པས། བརྒྱུད་པའི་བླ་མ་རྣམས་ཀྱིས་རྩ་བའི་བླ་མ་ལ་སྤྱན་ཆེར་གཟིགས་ནས། དེ་བཞིན་གྱིས། ཞེས་གནང་བ་བྱིན་པའི་ཚུལ་གྱིས་བླ་མ་བརྒྱུད་པ་རྣམས་གཡས་སྐོར་གྱིས་མས་ཡར་རིམ་བཞིན་ཐིམ། མཐར་རྡོ་རྗེ་འཆང་ཡང་རྩ་བའི་བླ་མ་ལ་ཐིམ་པར་གྱུར་པར་བསམ། དེ་ནས་དབང་བཞི་བླང་བ་ནི།
བླ་མའི་དཔྲལ་བའི་ཨོཾ་ལས་འོད་ཟེར་དཀར་པོ་འཕྲོས། རང་གི་དཔྲལ་བར་ཐིམ་པས་བུམ་པའི་དབང་ཐོབ། ལུས་ཀྱི་སྒྲིབ་པ་དག ལམ་བསྐྱེད་རིམ་བསྒོམ་པ་ལ་དབང༌། འབྲས་བུ་སྤྲུལ་སྐུ་ཐོབ། སྐུའི་བྱིན་རླབས་ཞུགས་པར་གྱུར་པར་བསམས་ལ་བློ་གཞག ཡང་བླ་མའི་མགྲིན་པའི་ཨཱཿལས་འོད་ཟེར་དམར་པོ་འཕྲོས། རང་གི་མགྲིན་པར་ཐིམ་པས་གསང་བའི་དབང་ཐོབ། ངག་གི་དྲི་མ་དག ལམ་ཙཎྜ་ལི་བསྒོམ་པ་ལ་དབང༌།
འབྲས་བུ་ལོངས་སྐུ་ཐོབ། གསུང་གི་བྱིན་རླབས་ཞུགས་པར་གྱུར་པར་བསམས་ལ་བློ་གཞག ཡང་བླ་མའི་ཐུགས་ཀའི་ཧཱུྃ་ལས་འོད་ཟེར་སྔོན་པོ་འཕྲོས། རང་གི་སྙིང་གར་ཐིམ་པས་ཤེས་རབ་ཡེ་ཤེས་ཀྱི་དབང་ཐོབ། ཡིད་ཀྱི་དྲི་མ་དག ཕོ་ཉའི་ལམ་བསྒོམ་པ་ལ་དབང༌། འབྲས་བུ་ཆོས་སྐུ་ཐོབ། ཐུགས་ཀྱི་བྱིན་རླབས་ཞུགས་པར་གྱུར་པར་བསམས་ལ་བློ་གཞག ཡང་བླ་མའི་གནས་གསུམ་ལས་འོད་ཟེར་དཀར་དམར་མཐིང་གསུམ་འཕྲོས། རང་གི་ལུས་ངག་ཡིད་གསུམ་ལ་ཐིམ་པས་དབང་བཞི་པ་ཐོབ།
སྒོ་གསུམ་གྱི་དྲི་མ་བག་ཆགས་དང་བཅས་པ་དག ལམ་ཕྱག་རྒྱ་ཆེན་པོ་བསྒོམ་པ་ལ་དབང༌། འབྲས་བུ་ངོ་བོ་ཉིད་སྐུ་ཐོབ། སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པའི་བྱིན་རླབས་ཞུགས་པར་གྱུར་པར་བསམས་ལ་འཛིན་མེད་དུ་བློ་གཞག ཡང་ངག་ཏུ། དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་ལྡན་བླ་མ་དམ་པ་ལ་གསོལ་བ་འདེབས་སོ། ། བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་བརྗོད་ཅིང༌། གསོལ་བ་བཏབ་པས། བླ་མ་དེ་ཉིད་དབུའི་གཙུག་ཏོར་ནས་མར་འོད་དུ་ཞུ།
གདན་སེང་ཁྲི་ནས་ཡར་འོད་དུ་ཞུ་བ་ཐུགས་ཀའི་ཐད་དུ་འོད་དམར་སེར་ལི་ཁྲིའི་མདོག་ཅན་སྣུམ་ལ་འདྲིལ་བ་བདེ་བ་ཆེན་པོའི་རང་བཞིན་དུ་གྱུར་པ་དེ་ཉིད་བདེ་ཧྲིལ་གྱིས་བྱུང་ནས། རང་གི་སྤྱི་གཙུག་ནས་ཞུགས། སྙིང་གའི་བྃ་ཡིག་དམར་པོ་དེ་ཉིད་ལ་སིབ་སྟེ་ཐིམ་པས། བྃ་ཡིག་དེ་ཉིད་ཇེ་ཆེར་སོང་ནས་འཇའ་ཡལ་བ་ལྟ་བུར་གྱུར་པར་བསམས་ལ། བླ་མ་དང་རང་སེམས་དབྱེར་མེད་དུ་འདྲེས་པའི་གཤིས་སྐྱེ་མེད་སྟོང་ཉིད་དུ་རྗེན་ནེ་བ། གདངས་འགག་མེད་མོས་གུས་སུ་ལམ་མེ་བའི་ངང་དུ་གྱུར་པ་ལ་ཇི་ཙམ་གནས་ཀྱི་བར་དུ་མཉམ་པར་གཞག དེ་ནས། རང་གི་སྙིང་གར་ཨེ་ཨེ་ལས་ཆོས་འབྱུང་གྲུ་གསུམ་དམར་པོ་ཉིས་བརྩེགས་ཀྱི་སྟེང་དུ་ཨ་ལས་ཟླ་བའི་དཀྱིལ་འཁོར་གྱི་དབུས་སུ་བྃ་ཡིག་དམར་པོའི་མཐར་གཡོན་སྐོར་དུ། ཨོཾ་ཨོཾ་ཨོཾ། སརྦ་བུདྡྷ་ཌཱ་ཀི་ནཱི་ཡེ།
བཛྲ་ཝརྞ་ནཱི་ཡེ། བཛྲ་བཻ་རོ་ཙ་ནཱི་ཡེ། ཧཱུྃ་ཧཱུྃ་ཧཱུྃ། ཕཊ་ཕཊ་ཕཊ་སྭཱ་ཧཱ། ཞེས་པའི་སྔགས་ཕྲེང་གིས་བསྐོར་བ་ལས་འོད་ཟེར་འཕྲོས། ལུས་ཐམས་ཅད་གང༌། ལུས་ངག་ཡིད་གསུམ་གྱི་སྡིག་སྒྲིབ་ཐམས་ཅད་དག ལུས་འོད་ཀྱི་གོང་བུར་གྱུར། དེ་ཡོངས་སུ་གྱུར་པ་ལས། རང་ཉིད་རྡོ་རྗེ་རྣལ་འབྱོར་མའི་སྐུར་གྱུར་པ་ནི།
སྣ་ཚོགས་པདྨ་དང་ཉི་མའི་གདན་ལ་ཞབས་གཡས་བརྐྱངས་པས་དུས་མཚན་མ་དམར་མོའི་ནུ་མའི་སྟེང་ནས་མནན་པ། གཡོན་བསྐུམས་པས་འཇིགས་བྱེད་ནག་པོའི་མགོ་བོ་རྒྱབ་ཏུ་བལྟབས་ནས་མནན་པ། སྐུ་མདོག་དམར་མོ་བསྐལ་བའི་མེ་ལྟ་བུའི་གཟི་བརྗིད་ཅན། ཞལ་གཅིག་ཕྱག་གཉིས་སྤྱན་གསུམ་དག་པ་མཁའ་སྤྱོད་དུ་གཟིགས་པ། ཕྱག་གཡས་པས་རྡོ་རྗེས་མཚན་པའི་གྲི་གུག་ཐུར་དུ་བརྐྱངས་ནས་འཛིན་པ། གཡོན་པས་ཐོད་པ་ཁྲག་གིས་གང་བ་སྟེང་ཕྱོགས་སུ་བཟུང་ནས་ཞལ་གྱེན་ལ་ཕྱོགས་པས་གསོལ་བ། ཕྲག་པ་གཡོན་པར་རྡོ་རྗེས་མཚན་པའི་ཁ་ཊྭཱཾ་ག་ལ་ཌཱ་མ་རུ་དང༌། དྲིལ་བུ་དང༌། འཕན་རྩེ་གསུམ་པ་འཕྱང་བཞིན་པ་བསྣམས་པ། དབུ་སྐྲ་ནག་པོ་སིལ་བུར་གྱུར་པས་སྐུ་སྐེད་ཡན་ཆད་ཁེབས་པ།
ལང་ཚོ་དར་ལ་བབ་ཅིང་འདོད་པའི་ནུ་འབུར་རྒྱས་པ། བདེ་བ་སྐྱེད་པའི་ཉམས་ཅན། མི་མགོ་སྐམ་པོ་ལྔའི་དབུ་རྒྱན་དང༌། སྐམ་པོ་ལྔ་བཅུའི་དོ་ཤལ་ཅན། གཅེར་བུ་ཕྱག་རྒྱ་ལྔས་བརྒྱན་པ། རྣམ་སྣང་གི་ཅོད་པན་ཅན། ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། དེའི་སྙིང་གར་ཨེ་ཨེ་ལས་ཆོས་འབྱུང་གྲུ་གསུམ་དམར་པོ་ཉིས་བརྩེགས་ཀྱི་སྟེང་དུ་ཟླ་བའི་དཀྱིལ་འཁོར་གྱི་དབུས་སུ་བྃ་ཡིག་དམར་པོའི་མཐར་གཡོན་སྐོར་དུ་སྔགས་ཀྱི་ཕྲེང་བས་བསྐོར་བ། དེ་ལས་འོད་ཟེར་འཕྲོས་ཏེ་བ་སྤུའི་བུ་ག་ནས་ཕྱིར་སོང༌། རིགས་དྲུག་གི་སེམས་ཅན་ཐམས་ཅད་ལ་ཕོག་པས་སྡིག་སྒྲིབ་བག་ཆགས་དང་བཅས་པ་སྦྱངས།
དེ་ཐམས་ཅད་རྡོ་རྗེ་རྣལ་འབྱོར་མའི་སྐུར་གྱུར། འབར་བའི་ཕྱག་རྒྱ་དཔྲལ་བའི་དབྱིངས་སུ་གཡོན་དུ་ལན་གསུམ་བསྐོར་ཞིང༌། ཕཻཾ། རང་གི་སྙིང་གའི་བྃ་ཡིག་ལས་འོད་ཟེར་འཕྲོས་པས་འོག་མིན་ནས་རྗེ་བཙུན་རྡོ་རྗེ་རྣལ་འབྱོར་མ་ལ་ཕྱོགས་བཅུའི་དཔའ་བོ་དང་རྣལ་འབྱོར་མ་ཐམས་ཅད་ཀྱིས་བསྐོར་བ་དང༌། འགྲོ་བ་རྣལ་འབྱོར་མར་གྱུར་པ་ཐམས་ཅད་ཀྱང་བདག་ཉིད་ལ་ཐིམ་པར་གྱུར། ཛཿཧཱུྃ་བཾ་ཧོཿ ཞེས་པ་ཕྱག་རྒྱ་དང་བཅས་པས། གཉིས་སུ་མེད་པར་ཐིམ། པད་སྐོར་གྱི་མཐར་འཁྱུད་རྒྱ་བྱས་ལ། ཨོཾ་ཡོ་ག་ཤུདྡྷཿསརྦ་དྷརྨཱཿཡོ་ག་ཤུདྡྷོ྅ཧཾ།
ཐབས་ཤེས་གཉིས་སུ་མེད་པའི་བདེ་ཆེན་གྱི་ཡེ་ཤེས་སུ་བདག་ཉིད་རྣམ་པར་དག་ལ། དེ་བཞིན་དུ་ཆོས་ཐམས་ཅད་ཀྱང་དག་གོ་སྙམ་པའི་ང་རྒྱལ་གཟུང་ཞིང་རིག་པ་འཛིན་མེད་དུ་བཞག དེ་ནས་གོ་ཆ་བཅིང་བ་ནི། རང་ཉིད་རྣལ་འབྱོར་མར་གསལ་བའི་ཕྱིའི་གནས་རྣམས་སུ་ཟླ་བའི་དཀྱིལ་འཁོར་གྱི་སྟེང་དུ། ལྟེ་བར་ཨོཾ་བྃ་དམར་མོ་རྡོ་རྗེ་ཕག་མོ། སྙིང་གར་ཧྃ་ཡོཾ་སྔོན་མོ་གཤིན་རྗེ་མ། ཁར་ཧྲིཾ་མོཾ་དཀར་མོ་རྨོངས་བྱེད་མ། དཔྲལ་བར་ཧྲིཾ་ཧྲིཾ་སེར་མོ་སྐྱོད་བྱེད་མ། སྤྱི་གཙུག་ཏུ་ཧཱུྃ་ཧཱུྃ་ལྗང་གུ་སྐྲག་བྱེད་མ། ཡན་ལག་ཐམས་ཅད་ལ་ཕཊ་ཕཊ་དུད་ཀ་ཙཎྜི་ཀཱའི་ངོ་བོར་གྱུར།
ཅེས་བརྗོད་ཅིང་བསམ། དེ་ནས་ངག་བཟླས་ནི། རང་གི་ཐུགས་ཀར་ཆོས་འབྱུང་གྲུ་གསུམ་དམར་པོ་ཉིས་བརྩེགས་ཀྱི་ནང་དུ་ཟླ་བའི་དཀྱིལ་འཁོར་གྱི་དབུས་སུ་བྃ་ཡིག་གི་མཐར་སྔགས་ཕྲེང་ཁ་དོག་དམར་པོས་གཡོན་དུ་བསྐོར་བ། དེ་ལས་འོད་ཟེར་དམར་པོ་དཔག་ཏུ་མེད་པ་འཕྲོས། སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས། སངས་རྒྱས་ཐམས་ཅད་མཆོད། དེ་རྣམས་ཀྱི་བྱིན་རླབས་ནུས་མཐུ་ཐམས་ཅད་འོད་ཟེར་དམར་པོའི་རྣམ་པར་སྤྱན་དྲངས། སྔགས་ཕྲེང་ལ་ཐིམ་པས་རྒྱུད་བྱིན་གྱིས་བརླབས་པར་གྱུར། ཅེས་བརྗོད་ཅིང༌། དེ་ལྟ་བུའི་དམིགས་པ་དང་མ་བྲལ་པར།
ཨོཾ་རུ་ཙི་ར་མ་ཎ་པྲ་བརྟ་ཡ་ཧཱུྃ།་་་་་ ནོར་བུ་རྒྱས་པའི་གཞལ་མེད་ཁང་གི་གཟུངས་ལས་གསུངས་པའི་ཕྲེང་སྔགས་སོ། ། མཆན། ཨོཾ་ཨོཾ་ཨོཾ། སརྦ་བུདྡྷ་ཌཱ་ཀི་ནཱི་ཡེ། བཛྲ་ཝརྞ་ནཱི་ཡེ། བཛྲ་བཻ་རོ་ཙ་ནཱི་ཡེ། ཧཱུྃ་ཧཱུྃ་ཧཱུྃ། ཕཊ་ཕཊ་ཕཊ་སྭཱ་ཧཱ། བརྒྱ་རྩ་ལ་སོགས་པ་ཅི་ཙམ་དམ་བཅས་པ་བཟླ།
ཡིད་བཟླས་ནི། སྙིང་གའི་ཆོས་འབྱུང་ཟླ་བ་ཡིག་འབྲུ་དང་བཅས་པ། བདེ་བ་སྐྱེད་པར་འདོད་ན་གསང་གནས་དང༌། མི་རྟོག་པ་སྐྱེད་པར་འདོད་ན་ལྟེ་བར་ཕབ་སྟེ། སྔགས་ཕྲེང་ལན་གསུམ་མམ་བདུན་ལ་སོགས་པར་བཀླག་པའི་ཚུལ་དུ་སེམས་གཏད་ནས་རླུང་ཁ་སྦྱོར་ཅི་ཐུབ་འཛིན། མཐར་བཟླས་པ་བསྡུ་ན། ཕྲེང་བ་ཐལ་མོའི་བར་དུ་བཅུག་ལ། བདེ་བར་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་ཀྱིས་བྱིན་གྱིས་བརླབ་ཏུ་གསོལ། མྱུར་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་རྗེ་བཙུན་རྡོ་རྗེ་རྣལ་འབྱོར་མའི་གོ་འཕང་ཐོབ་པར་བྱིན་གྱིས་བརླབ་ཏུ་གསོལ། ཞེས་བརྗོད།
ཡང་ཆོས་འབྱུང་གི་མདུན་རྒྱབ་སྤངས་པའི་གྲྭ་བཞིར་དགའ་བ་འཁྱིལ་པ་གཡོན་སྐོར་དུ་འཁོར་བ་ལ་སེམས་གཏད་པས་བདེ་བའི་ཡེ་ཤེས་བསྐྱེད་པར་བསམས་ལ་རླུང་ཁ་སྦྱོར་གཟུང༌། ཡང་སྨིན་མཚམས་དང་གསང་གནས་སུ་དགའ་འཁྱིལ་གཡོན་སྐོར་དུ་ཤུགས་དྲག་ཏུ་འཁོར་བ་ལ་སེམས་གཏད་དེ་རླུང་ཁ་སྦྱོར་གཟུང༌། དགའ་འཁྱིལ་གཉིས་མཐར་སྙིང་གའི་བྃ་ཡིག་ལ་ཐིམ་པར་བསམས་ཏེ་ཞར་བྱུང་གི་རྫོགས་རིམ་གཉིས་བསྒོམ།། ༈ །རྫོགས་རིམ་དངོས་ཀྱི་རྩ་དབུ་མ་ཁ་དབྱེ་བ་དང༌། དབྱེ་ནས་བསྒོམས་པ་ལ། རླུང་ལུས་ལ་གནས་པས་བདེ་བ་སྒྲུབ་པ་དང༌། སེམས་ལ་གནས་པས་འཇའ་ལུས་སྒྲུབ་པ་རྣམས་མན་ངག་ལྟར་བསྒོམ། དེའི་མཐར་ནང་གི་མཁའ་སྤྱོད་སྒྲུབ་པའི་བསམ་མི་ཁྱབ་ཐུན་མོང་མ་ཡིན་པ་རྣམས་ཀྱི་དམིགས་པ་ཇི་ལྟར་རིགས་པ་བསྒོམ་པའམ་ཡང་ན་མན་ངག་མ་ཐོབ་པ་རྣམས་ཀྱིས་བསམ་མི་ཁྱབ་ཐུན་མོང་བ་བསྒོམ་པའི་ཚུལ་ནི། རང་གི་སྙིང་གའི་བྃ་ཡིག་སྔགས་ཕྲེང་དང་བཅས་པ་ལས་འོད་ཟེར་འཕྲོས་པས། ཁམས་གསུམ་སྣོད་བཅུད་ཐམས་ཅད་འོད་དུ་ཞུ་སྟེ།
གཟུགས་མེད་ཁམས་འོད་སྔོན་པོའི་རྣམ་པས་ལུས་ཀྱི་སྟོད་ཀྱི་ཆ་ལ་ཐིམ། གཟུགས་ཁམས་འོད་དམར་པོའི་རྣམ་པས་ལུས་ཀྱི་བར་གྱི་ཆ་ལ་ཐིམ། འདོད་ཁམས་འོད་དཀར་པོའི་རྣམ་པས་ལུས་ཀྱི་སྨད་ཀྱི་ཆ་ལ་ཐིམ། རང་ཉིད་རྡོ་རྗེ་རྣལ་འབྱོར་མར་གསལ་བ་སྙིང་གའི་ཆོས་འབྱུང་ལ་ཐིམ། དེ་ཟླ་བ་ལ་ཐིམ། དེ་སྔགས་ཕྲེང་ལ་ཐིམ། དེ་བྃ་ཡིག་ལ་ཐིམ། བྃ་ཡིག་གི་ཁོག་པ་མགོ་བོ་ལ་ཐིམ། མགོ་བོ་ཟླ་ཚེས་ལ་ཐིམ། ཟླ་ཚེས་ཐིག་ལེ་ལ་ཐིམ།
ཐིག་ལེ་ནཱ་ད་ལ་ཐིམ། ནཱ་དའང་མི་དམིགས་པ་འོད་གསལ་སྟོང་པ་ཉིད་ཀྱི་ངང་དུ་གྱུར་པར་བསམ་ལ་མཉམ་པར་བཞག དེའི་ངང་ལས་རང་ཉིད་ཐུན་མཚམས་ཀྱི་རྗེ་བཙུན་མ་རྒྱན་དང་ཕྱག་མཚན་མེད་པའི་སྐུར་ལྡང་ཞིང་གོ་ཆ་བགོ་བ་ནི། རང་ཉིད་རྡོ་རྗེ་རྣལ་འབྱོར་མར་གསལ་བའི་གནས་རྣམས་སུ་ཟླ་བའི་དཀྱིལ་འཁོར་གྱི་སྟེང་དུ། ལྟེ་བར་ཨོཾ་བྃ་དམར་མོ་རྡོ་རྗེ་ཕག་མོ། ཞེས་པ་ནས། ཕཊ་ཕཊ་དུད་ཀ་ཙཎྜི་ཀཱའི་ངོ་བོས་མཚན་པར་གྱུར། ཅེས་བརྗོད། བསྲུང་བ་ནི། ལག་པ་གཡོན་པའི་སྡིགས་མཛུབ་ཀྱིས་སེ་གོལ་ཕྱོགས་གཡོན་སྐོར་དང་མཚམས་གཡས་སྐོར་གྱིས་བརྡབ་ཅིང་སྔགས་བརྗོད་པ་ནི།
ཤར་དང་སྟེང་དུ། ཨོཾ་སུམྦྷ་ནི་སུམྦྷ་ཧཱུྃ་ཧཱུྃ་ཕཊ།་་་་་ ཁྭ་གདོང་མ་སྔོན་མོ་ཤར་དང༌། ཁཎྜ་རོ་ཧི་དམར་མོ་སྟེང༌། བྱང་དུ། ཨོཾ་གྲྀཧྞ་གྲྀཧྞ་ཧཱུྃ་ཧཱུྃ་ཕཊ།་་་་་ འུག་གདོང་མ་ལྗང་མོ་བྱང༌། ནུབ་དང་འོག་ཏུ། ཨོཾ་གྲྀཧྞཱ་པ་ཡ་གྲྀཧྞཱ་པ་ཡ་ཧཱུྃ་ཧཱུྃ་ཕཊ།་་་་་ ཁྱི་གདོང་མ་དམར་མོ་ནུབ་དང༌།
ཁཎྜ་རོ་ཧི་དམར་མོ་འོག ལྷོར། ཨོཾ་ཨཱ་ན་ཡ་ཧོཿབྷ་ག་ཝཱན་བིདྱཱ་རཱ་ཛ་ཧཱུྃ་ཧཱུྃ་ཕཊ།་་་་་ ཕག་གདོང་མ་སེར་མོ་ལྷོར། ༈ ཤར་ལྷོར། ཨོཾ་སུམྦྷ་ནི་སུམྦྷ་ཧཱུྃ་ཧཱུྃ་ཕཊ།་་་་་ ཤར་ལྷོར་གཤིན་རྗེ་མ་སྔོ་སེར། ལྷོ་ནུབ་ཏུ། ཨོཾ་གྲྀཧྞ་གྲྀཧྞ་ཧཱུྃ་ཧཱུྃ་ཕཊ།་་་་་ ལྷོ་ནུབ་ཏུ་གཤིན་རྗེ་ཕོ་ཉ་མ་སེར་དམར།
ནུབ་བྱང་དུ། ཨོཾ་གྲྀཧྞཱ་པ་ཡ་གྲྀཧྞཱ་པ་ཡ་ཧཱུྃ་ཧཱུྃ་ཕཊ།་་་་་ ནུབ་བྱང་དུ་གཤིན་རྗེ་མཆེ་བ་མ་དམར་ལྗང༌། བྱང་ཤར་དུ། ཨོཾ་ཨཱ་ན་ཡ་ཧོཿབྷ་ག་ཝཱན་བིདྱཱ་རཱ་ཛ་ཧཱུྃ་ཧཱུྃ་ཕཊ།་་་་་ བྱང་ཤར་དུ་གཤིན་རྗེ་འཇོམས་མ་ལྗང་སྔོན་ཏེ། སྒོ་མཚམས་མ་བརྒྱད་ཀ་ཞལ་གཅིག་ཕྱག་བཞི་མ། དང་པོ་གཉིས་ཌཱ་མ་རུ་དང་ཁ་ཊྭཱཾ་ག འོག་མ་གཉིས་གྲི་ཐོད་ཐོགས་པ་གྲངས་མེད་པ་སྤྲོས་པས་བགེགས་རྣམས་ཚར་གཅོད་ཅིང་སྲུང་བའི་གུར་དུ་བཞུགས་པར་བསམ། མཆན།
དགེ་བ་འདི་ཡིས་མྱུར་དུ་བདག ། སོགས་བསྔོ་བ་དང༌། མཁའ་སྤྱོད་ཞལ་བཟང་བལྟ་བའི་སྨོན་ལམ། ཕུན་ཚོགས་དགེ་ལེགས་སོགས་ཀྱི་བཀྲ་ཤིས་བྱའོ། ། ཐུན་མཐར་གཏོར་མ་དབུལ་ན། བསམ་མི་ཁྱབ་ཀྱི་ཉམས་ལེན་གྲུབ་རྗེས། རང་ཐུན་མཚམས་ཀྱི་ལྷར་གསལ་བས། མངོན་རྟོགས་ན་བཞུགས་པ་ལྟར་གྱི་གཏོར་བསྔོ་དང༌། དེའི་རྗེས་ཆོས་སྐྱོང་སྲུང་མ། དུར་བདག
མཁའ་འགྲོ་སྤྱི་གཏོར། གཞི་བདག་སོགས་ཐམས་ཅད་ལ་འབུལ་ཚུལ་ཕྱག་ལེན་ལྟར་བྱས་རྗེས། རང་ཉིད་ལ་གོ་ཆ་དང་བསྲུང་བ། བསྔོ་བ་སྨོན་ལམ། བཀྲ་ཤིས་སོགས་གོང་བཞིན་མཛད་དོ། ། འདི་ནི་ཐུན་མོང་མ་ཡིན་པའི་རྒྱུན་གྱི་ཉམས་ལེན་རྒྱས་པའི་གོ་རིམ་མ་འཁྲུལ་བར་གསུང་རྒྱུན་ལྟར་ཕྱོགས་གཅིག་ཏུ་བཀོད་པ་སྟེ། རང་གི་ཉམས་ལེན་དང༌། ཉམས་ཁྲིད་ཚུལ་བཞིན་སྐྱོང་བའི་རྡོ་རྗེའི་སློབ་བུ་རྣམས་ལ་ཕན་པའི་བསམ་པ་དང༌། ཁྱད་པར་ནོར་འཛིན་དབང་མོ་ཀུན་དགའ་ཆོས་འཛིན་སྒྲོལ་མའི་ཐུགས་དམ་ཉམས་བཞེས་སུ། ཁྱབ་བདག་རྡོ་རྗེ་འཆང་ཆེན་པོ་རྨོར་ཆེན་ཆོས་ཀྱི་རྒྱལ་པོའི་ཞབས་རྡུལ་སྤྱི་བོས་མཆོད་ཅིང༌།
གསུང་གི་བདུད་རྩི་མྱོང་བའི་བཀའ་འབངས་ཀྱི་རིག་པ་འཛིན་པ་ངག་དབང་ཀུན་དགའ་ལེགས་པའི་འབྱུང་གནས་ཀྱིས་ཟིན་བྲིས་སུ་བགྱིས་པའོ། ། འདིས་ཀྱང་རྗེ་བཙུན་གོང་མའི་ཐུགས་དམ་གྱི་སྙིང་པོ་གསང་ཆེན་སློབ་བཤད་ཟབ་མོའི་བསྟན་པ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག། །། མངྒ་ལཾ།། འདི་ལྟར་ཉམས་ལེན་མ་ནུས་ན། ཚར་ཆེན་རྡོ་རྗེ་འཆང་ཆེན་པོས་མཛད་པའི་མངོན་རྟོགས་ལྟར་ཉམས་སུ་བླངས་ན་ཆག་མེད་ཀྱི་དོན་ཚང་ཞིང༌། དཔེ་འདི་ཁྲིད་ལེགས་པར་ཐོབ་པ་རྣམས་ལ་བསྟན་གྱི། བྱིན་རླབས་ཙམ་ཐོབ་པ། ཤེས་ཤིང་མཁས་པར་རློམ་པ་རྣམས་ལ་མི་སྟོན་ཅིང་གསང་བར་མཛད་དུ་གསོལ།། །། སརྦ་མངྒ་ལཾ།། ན་མོ་བཛྲ་ཙཎྜ་ལཱི་ཡེ།
མཁའ་སྤྱོད་ཞལ་བཟང་ལྟ་བའི་སྨོན་ལམ་བཞུགས་སོ།། ༄། ན་མོ་བཛྲ་ཝཱ་ར་ཧི་ཡེ། མཐའ་ཡས་རྒྱལ་བའི་བདེ་སྟོང་ཟློས་གར་ནི། ། སྲིད་ཞིའི་མིག་འཕྲུལ་ཅིར་ཡང་སྣང་བ་ལས། ། དེང་འདིར་མཁའ་སྤྱོད་དཔལ་མོ་ཡིད་འོང་མ། ། སྙིང་ནས་དྲན་ནོ་འཁྱུད་པའི་རྩེ་དགས་སྐྱོངས། ། འོག་མིན་གནས་ན་ལྷན་སྐྱེས་རྒྱལ་ཡུམ་མ། ། ཉེར་བཞིའི་ཡུལ་ན་ཞིང་སྐྱེས་ཌཱ་ཀི་མ། ། ནོར་འཛིན་ཁྱབ་པར་ཀརྨ་མུ་དྲ་མ། ། རྣལ་འབྱོར་བདག་གི་སྐྱབས་མགོན་རྗེ་བཙུན་མ། །
ཁྱོད་ནི་སེམས་ཉིད་སྟོང་པའི་རང་རྩལ་ཏེ། ། རྡོ་རྗེའི་གྲོང་ན་ཨེ་དབྱིངས་བྃ་གྱི་དངོས། ། སྒྱུ་མའི་གླིང་ན་འཇིགས་རུང་སྲིན་མོ་དང༌། ། འཛུམ་དཀར་གཡོ་བའི་ལང་ཚོ་གསལ་བར་སྟོན། ། དེ་ནི་བདག་གིས་ཇི་ལྟར་བཙལ་གྱུར་ཀྱང༌། ། བདེན་པར་གྲུབ་པའི་ངེས་པ་མ་རྙེད་ནས། ། སྤྲོས་པས་དུབ་པའི་སེམས་ཀྱི་སྐྱེས་བུ་དེ། ། བརྗོད་བྲལ་ནགས་ཀྱི་ཁང་བུར་ངལ་གསོ་བསྟེན། ། ཨེ་མ་ད་ནི་ཌཱ་ཀིའི་དབྱིངས་ནས་བཞེངས། ། ཧེ་རུ་ཀ་དཔལ་རྒྱུད་ཀྱི་རྒྱལ་པོ་ལས། །
རྡོ་རྗེ་བཙུན་མོའི་ཉེ་བའི་སྙིང་པོ་མཆོག ། བཀླགས་པས་འགྲུབ་ཅེས་གསུང་བའི་བདེན་པས་སྐྱོངས། ། ཨོ་ཌཱི་ཡ་ནི་བས་མཐའི་ནགས་ཁྲོད་དུ། ། གྲུབ་པའི་དབང་ཕྱུག་རྡོ་རྗེ་དྲིལ་བུ་པ། ། འཁྱུད་དང་ཙུམྤའི་བདེ་བས་རྗེས་བསྐྱོངས་ནས། ། མཁའ་སྤྱོད་གནས་སུ་ཁྲིད་བཞིན་བདག་ཀྱང་སྐྱོངས། ། གངྒཱའི་གླིང་དུ་རྗེ་བཙུན་ཀུ་སཱ་ལི། ། མངོན་སུམ་ནམ་མཁའི་དབྱིངས་སུ་ཁྲིད་པ་དང༌། ། དཔལ་ལྡན་ནཱ་རོ་ཏཱ་པ་རྗེ་བཟུང་ལྟར། ། བདག་ཀྱང་མཁའ་སྤྱོད་དགའ་མའི་གྲོང་དུ་ཁྲིད། །
རྩ་བརྒྱུད་བླ་མ་རྣམས་ཀྱི་ཐུགས་རྗེ་དང༌། ། རྒྱུད་ཆེན་གསང་མཐའི་ཟབ་ལམ་མྱུར་ཆེད་དང༌། ། རྣལ་འབྱོར་བདག་གི་ལྷག་བསམ་དག་པའི་མཐུས། ། མཁའ་སྤྱོད་དགའ་མའི་འཛུམ་ཞལ་མྱུར་མཐོང་ཤོག ། ཅེས་པའང་ཐོལ་བྱུང་དུ་སྨྲས་སོ། ། ཞེས་ཚར་ཆེན་རྡོ་རྗེ་འཆང་གིས་མཛད་པའོ།། དེ་ལྟར་ཚེ་འདིར་མཁའ་སྤྱོད་དབང་མོའི་ཞལ། ། མངོན་སུམ་མཐོང་བའི་སྐལ་བ་མེད་ན་ཡང༌། ། འཆི་བའི་རྣམ་རྟོག་འཕོ་བས་མཚམས་སྦྱར་ནས། ། བར་དོ་མེད་པར་མཁའ་སྤྱོད་འགྲུབ་པར་ཤོག །
གལ་ཏེ་རྣམ་ཤེས་བར་དོར་འཁྱམས་སྲིད་ན། ། འཇིགས་པའི་སྒྲ་བཞི་ཉམ་ངའི་གཡང་ས་གསུམ། ། མ་ངེས་རྟགས་དྲུག་ལ་སོགས་ཤར་བའི་ཚེ། ། དེ་ཡི་རྐྱེན་གྱིས་དྲིན་ཆེན་བླ་མ་དང༌། ། དགའ་བ་གསུམ་གྱི་རྣལ་འབྱོར་དྲན་པའི་མཐུས། ། དེ་མ་ཐག་ཏུ་མཁའ་སྤྱོད་དབང་མོ་དང༌། ། དཔའ་བོ་མཁའ་འགྲོའི་ཚོགས་ཀྱིས་མདུན་བསུས་ནས། ། ཕྱིན་ཆད་ལས་ངན་སྐྱེ་སྒོ་ཆོད་པར་ཤོག ། ནམ་ཞིག་སྒྱུར་མའི་སྐྱེས་ཆེན་འདེགས་པའི་ཚེ། ། རང་སེམས་སྐྱེ་མེད་རྡོ་རྗེ་རྣལ་འབྱོར་མ། །
དྲིན་ཆེན་བླ་མའི་ཐུགས་ཀར་རྒྱངས་ཀྱིས་འཕོས། ། མཁའ་སྤྱོད་དག་པའི་ཞིང་དུ་ཡུད་ཀྱིས་སྤོར། ། བླ་མ་ཡི་དམ་མཆོག་གསུམ་ཐུགས་རྗེ་དང༌། ། མཁའ་འགྲོ་ཆོས་སྐྱོང་ནོར་ལྷའི་མཐུ་སྟོབས་དང༌། ། ཆོས་ཉིད་འགྱུར་མེད་རྟེན་འབྲེལ་བསླུ་མེད་མཐུས། ། སྨོན་པའི་གནས་འདི་གེགས་མེད་འགྲུབ་གྱུར་ཅིག ། ལྷ་མོ་ཚད་མ་དམ་ཚིག་ཚད་མ་དང༌། ། དེས་གསུངས་ཚིག་ཀྱང་ཚད་མའི་མཆོག་ཡིན་པས། ། བདེན་པ་དེ་དག་གིས་ནི་བདག་ཅག་རྣམས། ། རྟག་ཏུ་རྗེས་སུ་འཛིན་པའི་རྒྱུར་གྱུར་ཅིག །
འཆི་ཚེ་མགོན་དང་དཔའ་བོ་མ་ཚོགས་ཀྱིས། ། མེ་ཏོག་གདུགས་དང་རྒྱལ་མཚན་ཐོགས་ནས་སུ། ། རོལ་མོ་གླུ་དབྱངས་སྒྲ་སྙན་སོགས་མཆོད་ཅིང༌། ། མཁའ་ལ་སྤྱོད་པའི་གནས་སུ་འཁྲིད་པར་ཤོག ། ཅེས་སྨོན་ལམ་བཏབ། དེ་ནས་བཀྲ་ཤིས་ནི། ཕུན་ཚོགས་དགེ་ལེགས་ཀུན་གྱི་དཔལ་མངའ་བ། ། རྡོ་རྗེ་འཆང་ཆེན་པཎ་ཆེན་ནཱ་རོ་སོགས། ། དཔལ་ལྡན་བླ་མ་དམ་པའི་ཚོགས་རྣམས་ཀྱི། ། བྱིན་རླབས་མྱུར་དུ་འཇུག་པའི་བཀྲ་ཤིས་ཤོག །
རྒྱལ་བའི་ཡུམ་མཆོག་ཤེས་རབ་ཕ་རོལ་ཕྱིན། ། རང་བཞིན་འོད་གསལ་གདོད་ནས་སྤྲོས་དང་བྲལ། ། བརྟན་གཡོའི་དངོས་ཀུན་སྤྲོ་དང་སྡུད་མཛད་མ། ། མཁའ་སྤྱོད་ཆོས་ཀྱི་སྐུ་ཡི་བཀྲ་ཤིས་ཤོག ། མཚན་དཔེའི་དཔལ་འབར་རབ་མཛེས་བརྗིད་པའི་སྐུ། ། དྲུག་ཅུའི་དབྱངས་ལྡན་ཐེག་མཆོག་སྒྲོག་པའི་གསུང༌། ། ཡེ་ཤེས་ལྔ་ལྡན་བདེ་གསལ་མི་རྟོག་ཐུགས། ། ལྷན་སྐྱེས་ལོངས་སྤྱོད་རྫོགས་པའི་བཀྲ་ཤིས་ཤོག ། སྣ་ཚོགས་ཞིང་དུ་སྣ་ཚོགས་གཟུགས་སྐུ་ཡི། ། སྣ་ཚོགས་ཐབས་ཀྱིས་སྣ་ཚོགས་གདུལ་བྱའི་དོན། །
སྣ་ཚོགས་བསམ་པ་ཇི་བཞིན་སྒྲུབ་མཛད་པ། ། ཞིང་སྐྱེས་སྤྲུལ་པའི་སྐུ་ཡི་བཀྲ་ཤིས་ཤོག ། པདྨ་རཱ་གའི་མདོག་མཚུངས་རྗེ་བཙུན་མ། ། འཛུམ་ཁྲོའི་ཉམས་ལྡན་ཞལ་གཅིག་ཕྱག་གཉིས་ཀྱིས། ། གྲི་ཐོད་ལེགས་འཛིན་ཞབས་ཟུང་བརྐྱང་བསྐུམ་ཚུལ། ། ཐུགས་སྐྱེས་མཁའ་སྤྱོད་མཆོག་གི་བཀྲ་ཤིས་ཤོག ། གང་གི་རྣམ་འཕྲུལ་གྲངས་མེད་བྱེ་བ་ཕྲག ། སྟོང་ཕྲག་བདུན་ཅུ་རྩ་གཉིས་ཚོགས་རྣམས་ཀྱིས། ། སྒྲུབ་པ་པོ་ཡི་བར་ཆད་ཀུན་སེལ་ཞིང༌། ། འདོད་དོན་དངོས་གྲུབ་སྩོལ་བའི་བཀྲ་ཤིས་ཤོག། །།
ཅེས་ཆོས་རྗེ་བྱམས་པ་ཆོས་ལེགས་པས་མཛད་པའི་བཀྲ་ཤིས་ཀྱི་ཚིགས་སུ་བཅད་པ་འདིས་མཚོན་བཀྲ་ཤིས་རྒྱས་པར་བརྗོད་དོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
