ས་སྐྱའི་མཁའ་སྤྱོད་བེའུ་བུམ།
པོད ༦
སིནྡྷུ་རདཀྱིལ་འཁོར་སྒྲུབ་ཅིང་མཆོད་པ་དང་བདག་ཉིད་འཇུག་ཅིང་དབང་བླང་བའི་ཆོ་ག་མཁའ་སྤྱོད་སྒྲུབ་པའི་ཉེ་ལམ།
༼ཨོཾ༽ ༄༅། །རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་སིནྡྷུ་རའི་དཀྱིལ་འཁོར་སྒྲུབ་ཅིང་མཆོད་པ་དང་བདག་ཉིད་འཇུག་ཅིང་དབང་བླང་བའི་ཆོ་ག་མཁའ་སྤྱོད་སྒྲུབ་པའི་ཉེ་ལམ་ཞེས་བྱ་བ་བཞུགས་སོ།། ༈ །ཨོཾ་བདེ་ལེགས་སུ་གྱུར་ཅིག རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་སིནྡྷུ་རའི་དཀྱིལ་འཁོར་སྒྲུབ་ཅིང་མཆོད་པ་དང༌། བདག་ཉིད་འཇུག་ཅིང་དབང་བླང་བའི་ཆོ་ག མཁའ་སྤྱོད་སྒྲུབ་པའི་ཉེ་ལམ་ཞེས་བྱ་བ། བླ་མ་དང་རྗེ་བཙུན་རྡོ་རྗེ་རྣལ་འབྱོར་མ་དབྱེར་མེད་པའི་ཞབས་ལ་གུས་པས་ཕྱག་འཚལ་ལོ། ། དེ་ལ་འདིར་འཁོར་ལོ་བདེ་མཆོག་རྣལ་འབྱོར་གསང་མཐའི་དཀྱིལ་འཁོར་དུ་དབང་བསྐུར་བ་ལེགས་པར་ཐོབ་ཅིང༌། དམ་ཚིག་དང་སྡོམ་པར་ལྡན་པ་རྗེ་བཙུན་མ་འདི་ཉིད་ཀྱི་སིནྡྷུ་རའི་དཀྱིལ་འཁོར་དུ་བྱིན་རླབས་ལེགས་པར་ཐོབ་པའི་རྣལ་འབྱོར་པ་དག་གིས། ཚེས་བཅུ་རྣམ་པ་གཉིས་ལ་སོགས་པ་དུས་ཁྱད་པར་ཅན་གྱི་ཚེ།
རྗེ་བཙུན་མ་འདི་ཉིད་ཀྱི་སིནྡྷུ་རའི་དཀྱིལ་འཁོར་སྒྲུབ་ཅིང་མཆོད་པ་དང༌། བདག་ཉིད་འཇུག་ཅིང་དབང་བླང་བར་འདོད་པས། རང་ཉིད་ཀྱི་སྒྲུབ་ཁང་ལ་སོགས་པ་དབེན་ཞིང་ཡིད་དང་མཐུན་པའི་གནས་སུ། ཆག་ཆག་དང༌། བྱི་དོར་ལ་སོགས་པ་ལེགས་པར་བྱ། བླ་མ་དང་རྗེ་བཙུན་མའི་བྲིས་སྐུ་དང་འབུར་སྐུ་ལ་སོགས་པའི་རྟེན་ཡོད་ན་ཚུལ་བཞིན་དུ་བཤམས་པའི་དྲུང་དུ། འཐས་ཞིང་ངོས་སྙོམས་པའི་ས་གཞིའམ། སྟེགས་བུ་ལ་སོགས་པ། བ་བྱུང་ལྔ་དང་དྲི་བཟང་གི་ཆུས་བྱུག ཁྲུ་གང་ལ་སོགས་པའི་ཚད་ཀྱི་ཟླུམ་སྐོར་བྱ།
དེའི་ཕྱི་རོལ་དུ་སོར་ཕྱེད་ཙམ་བསྐྱེད་པའི་ཟླུམ་སྐོར་གཉིས་པ་བྱ། ནང་གི་ཟླུམ་སྐོར་དང་མཐུན་པར་ཆོས་འབྱུང་ཉིས་བརྩེགས་ཀྱི་ཐིག་གདབ། དེ་ལ་ཚོན་བཀྱེ་བ་ནི། ཆོས་འབྱུང་གཉིས་དམར་པོ། ཐིག་གི་གཅོད་མཚམས་རེ་ཁཱ་དཀར་པོ། ནང་གི་ཟླུམ་སྐོར་དང་ཆོས་འབྱུང་གི་བར་གྱི་ཁྱམས་རྣམས་ལྗང་གུ། མུ་ཁྱུང་སྔོན་པོ། མུ་ཁྱུད་ཀྱི་ཕྱི་ནང་གཉིས་ཀའི་རེ་ཁཱ་དཀར་པོ། ཆོས་འབྱུང་གཉིས་ཀྱི་དབུས་སུ་ཟླ་གདན་གྱི་སྟེང་དུ་ཚོམ་བུ་དམར་པོ་བཀོད་པ་ནི། སྐུ་ཚོམ་བུའི་དཀྱིལ་འཁོར་ཞེས་བྱ་བ་ཡིན་ལ།
འདི་ཉིད་འཇུག་པ་བདེ་བར་འདོད་ན་རས་སམ། དར་དམར་པོ་ལ་བྲིས་ཀྱང་རུང༌། ཞེས་ཀྱང་གསུང༌། དེའི་སྟེང་དུ་མཉྫི་ལ་སོགས་པའི་ཁར་ཐོད་པ་མཚན་ཉིད་དང་ལྡན་པའི་ནང་དུ། ཆང་ལ་སྦྲང་ངམ་བུ་རམ་ལ་སོགས་པ་སྦྱར། བདུད་རྩི་རིལ་བུའི་ཕྱེ་མ་བཏབ་པ་དཔྲལ་བ་རང་ཉིད་ལ་ཕྱོགས་པར་བཞག དེ་ནི་གསུང་བདུད་རྩིའི་དཀྱིལ་འཁོར་ཞེས་བྱ་བ་ཡིན། དེའི་ཁར་ཤིང་བུ་ཕྲ་མོས་རྒྱ་གྲམ་བྱས་ལ་དར་དམར་གྱིས་བཀབ། དེའི་སྟེང་དུ་མེ་ལོང་ངམ། མ་འབྱོར་ན་ཤིང་ལེབ་ལ་སོགས་པའི་ཁར།
སིནྡྷུ་ར་ཚགས་ལ་བཙགས་པ་ཁོད་སྙོམས་པར་བཀྲམ། གསེར་གྱི་ཐུར་མའམ་མེད་ན་རྡོ་རྗེའི་རྩེ་མོས་ཆོས་འབྱུང་གྲུ་གསུམ་ཉིས་བརྩེགས་ཀྱི་དབུས་སུ་རྒྱ་ཡིག་གམ། བོད་ཡིག་གང་ཡང་རུང་བས་བྃ་ཡིག་བྲིས་པའི་མཐར། མདུན་ནས་གཡོན་སྐོར་གྱིས་ཨོཾ་གསུམ་མའི་སྔགས་ཕྲེང་མགོ་ཕྱིར་བསྟན་འཁོར་ཡུག་ཏུ་བྲི། དེ་ཡང་ཨོཾ་གསུམ་དང༌། དེའི་རྗེས་ལ་སརྦ་དང༌། བུདྡྷ་དང༌། ཌཱ་ཀི་དང༌། ནཱི་ཡེ་དང༌། བཛྲ་དང༌།
ཝརྞ་དང༌། ནཱི་ཡེ་དང༌། བཛྲ་དང༌། བཻ་རོ་དང༌། ཙ་ནཱི་ཡེ་དང༌། ཧཱུྃ་གསུམ་དང༌། ཕཊ་གསུམ་དང༌། སྭཱ་ཧཱ། རྣམས་རིམ་བཞིན་བྲི་བ་མ་གཏོགས་འབྲུ་རེ་རེ་ནས་ཟློག་པ་མི་མཛད། འདི་ལ།
ཤར་དྲང་པོར། ཨོཾ་དང༌། བྱང་དུ་ཌཱ་དང༌། ནུབ་ཏུ་ཝརྞ་དང༌། ལྷོར་ནཱི་བྲིས་ན་ཆ་སྙོམས་པར་འབྱུང་ངོ༌། ། མདུན་རྒྱབ་གཉིས་སྤངས་པའི་གྲྭ་བཞིར་དགའ་བ་འཁྱིལ་པ་རེ་རེ་བྲིའོ། ། དེ་ནི་ཐུགས་སིནྡྷུ་རའི་དཀྱིལ་འཁོར་ཞེས་བྱ་བ་ཡིན་ནོ། ། དེ་རྣམས་ཀྱི་སྟེང་དུ་དར་དམར་རམ། ལྭ་དམར་རམ། རས་དམར་གང་ཡང་རུང་བའི་གུར་ཁང་ལེགས་པར་ཕུབ།
ཟན་གཙང་མའི་རིལ་བུ་ཆུང་ངུ་ལ་དར་དཀར་གྱི་སྡོང་བུ་བཙུགས་པ་འབྲི་མོག་གི་མར་ཁུས་ཁ་དོག་བསྒྱུར་བ་སིནྡྷུ་རའི་མཎྜལ་གྱི་སྟེང་ངམ་མདུན་ཕྱོགས་གང་རུང་དུ་བཞག དེའི་མཐའ་སྐོར་དུ་ཆུ་གཉིས་སྔོན་འགྲོའི་ཉེར་སྤྱོད་ལྔ། ཕྱོགས་མཚམས་རེ་རེར་བཀོད་པ་གཡོན་སྐོར་དུ་བཤམས། སྐུ་བག་ཅན་གྱི་གཏོར་མ་ལྔ་ཚར་རམ། བསྡུ་ན་གསུམ་དུ་བྱས་པ་མཎྜལ་གྱི་མདུན་ནམ་རྒྱབ་ཕྱོགས་གང་བདེ་བར་བཤམས། སློབ་དཔོན་གྱི་མདུན་དུ་བུམ་པ་བཅུད་ལྡན་མགུལ་ཆིངས་དམར་པོ་ཁ་རྒྱན་དུང་ཆོས་རྡོར་གཟུངས་རྣམས་ཚང་བ་རྡོ་རྗེ་དྲིལ་བུ། ནང་མཆོད་མེ་ཏོག་དང་བཅས་པ། ཚོགས་ཀྱི་འཁོར་ལོའི་ཡོ་བྱད་རྣམས་ཀྱང་མ་ཚང་བ་མེད་པར་བཤམས། དེ་དག་ནི་ཆོ་གར་མ་གཏོགས་པའི་སྦྱོར་བའོ། ། ཆོ་གར་གཏོགས་པའི་སྦྱོར་བ་ལ།
སྔོན་འགྲོ་གཏོར་མ་ཆུ་ཆང་གིས་སྦྱངས་ལ། ཨོཾ་སུམྦྷ་ནི་སུམྦྷ་ནི་ཧཱུྃ་ཧཱུྃ་ཕཊ། ཨོཾ་གྲྀཧྣ་གྲྀཧྞ་ཧཱུྃ་ཧཱུྃ་ཕཊ། ཨོཾ་གྲྀཧྣ་པཱ་ཡ་གྲྀཧྣ་པཱ་ཡ་ཧཱུྃ་ཧཱུྃ་ཕཊ། ཨོཾ་ཨཱ་ན་ཡ་ཧོ་བྷ་ག་ཝཱན་བིདྱཱ་རཱ་ཛ་ཀྲོ་ཏ་ཡ་ཧཱུྃ་ཧཱུྃ་ཕཊ་བསངས། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། སྦྱངས། ཨོཾ་ཨཱཿཧཱུྃ་ཧ་ཧོཿཧྲཱིཿ ལག་པ་གཡས་གཡོན་དབུས་གསུམ་བསྟན་པ་དང༌། བྱ་ཁྱུང་གི་ཕྱག་རྒྱས་བྱིན་གྱིས་བརླབས།
སླར་ཡང༌། ཨོཾ་ཨཱཿཧཱུྃ་ལན་གསུམ་བརྗོད། ཕཻཾ། ཞེས་དང༌། ཨོཾ་བཛྲ་ཨཱ་ར་ལི་ཧོཿ ཛཿཧཱུྃ་བཾ་ཧོཿ བཛྲ་ཌཱ་ཀི་ནི་ས་མ་ཡ་སྟྭཾ་དྲི་ཤྱ་ཧོ། ཞེས་བརྗོད་དེ། སྙིང་གའི་ཧཱུྃ་གི་འོད་ཟེར་གྱིས་འཛམ་བུ་གླིང་ན་གདོད་ནས་གྲུབ་པའི་དུར་ཁྲོད་བརྒྱད་མདུན་གྱི་ནམ་མཁར་བྱོན་པར་བསམས་ལ། དེ་རྣམས་ལ་གཏོར་མ་ཕུལ་བར་བསམ།
ཐལ་མོ་ཁ་གྱེན་དུ་ཕྱེ་ལ། ཨོཾ་ཁ་ཁ། ཁཱ་ཧི་ཁཱ་ཧི། སརྦ་ཡཀྵ་རཀྵ་ས། བྷུ་ཏ། པྲེ་ཏ། པི་ཤ་ཙི། ཨུད་མཱ་ད། ཨ་པ་སྨ་ར། ཌཱ་ཀ་ཌཱ་ཀི་ནྱཱ་ད་ཡ།
ཨི་མཾ་བ་ལིཾ་གྲྀཧྣནྟུ། ས་མ་ཡ་རཀྵནྟུ། མ་མ་སརྦ་སིདྡྷིཾ། མེ་པྲ་ཡཙྪནྟུ། ཡ་ཐཻ་བཾ། ཡ་ཐཻཥྚཾ། བྷུཉྫ་ཐ། ཛིགྷ་ཐ། པི་པ་ཐ། མཱ་ཏི་ཀྲ་མ་ཐ།
མ་མ་སརྦ་ཀཱ་ར་ཏཱ་ཡཱ། སད་སུ་ཁཾ་བི་ཤུདྡྷ་ཡེ། ས་ཧཱ་ཡི་ཀཱ་བྷནྡུ། ཧཱུྃ་ཧཱུྃ་ཕཊ་ཕཊ་སྭཱ་ཧཱ། ཞེས་ལན་གསུམ་གྱིས་ཕུལ། ཨོཾ་ཨརྒྷཾ་སྭཱ་ཧཱ། པཱ་དྱཾ་སྭཱ་ཧཱ། ཨོཾ་བཛྲ་པུཥྤེ་སོགས་ནས་ཤབྡ་བར་གྱིས་མཆོད། ནང་མཆོད་ཕུལ་ཏེ། སངས་རྒྱས་མཁའ་འགྲོ།
རྡོ་རྗེ་མཁའ་འགྲོ། རིན་ཆེན་མཁའ་འགྲོ། པདྨ་མཁའ་འགྲོ། སྣ་ཚོགས་མཁའ་འགྲོ་ལ་སོགས་པ་གནས་གསུམ་གྱི་དཔའ་བོ་དང་མཁའ་འགྲོ་རྣམས་ཀྱི་ཞལ་དུ་མཆོད་པ་འབུལ་ལོ། ། ཞེས་སོགས་བརྗོད་ལ། དྲིལ་བུ་ཆིག་བརྡུང་བྱ་ཞིང༌། ལྷ་ཡི་ཚོགས་རྣམས་མ་ལུས་དང༌། ། ཀླུ་ཡི་ཚོགས་རྣམས་མ་ལུས་དང༌། ། གནོད་སྦྱིན་ཚོགས་རྣམས་མ་ལུས་དང༌། ། སྲིན་པོའི་ཚོགས་རྣམས་མ་ལུས་དང༌། །
འབྱུང་པོའི་ཚོགས་རྣམས་མ་ལུས་དང༌། ། ཡི་དྭགས་ཚོགས་རྣམས་མ་ལུས་དང༌། ། ཤ་ཟའི་ཚོགས་རྣམས་མ་ལུས་དང༌། ། སྨྱོ་བྱེད་ཚོགས་རྣམས་མ་ལུས་དང༌། ། རྗེད་བྱེད་ཚོགས་རྣམས་མ་ལུས་དང༌། ། མཁའ་འགྲོའི་ཚོགས་རྣམས་མ་ལུས་དང༌། ། མ་མོའི་ཚོགས་རྣམས་མ་ལུས་དང༌། ། དེ་ལ་སོགས་ཏེ་འབྱུང་པོའི་ཚོགས། ། མ་ལུས་པར་ནི་ཐམས་ཅད་དག ། འདིར་གཤེགས་བདག་ལ་དགོངས་སུ་གསོལ། །
བསྟན་པ་བསྲུང་དང་འགྲོ་བའི་དོན་མཛད་ཕྱིར། ། ཐུགས་དམ་བཅས་ཤིང་ཞལ་གྱིས་བཞེས་པ་རྣམས། ། དཔལ་ཆེན་བཀའ་སྡོད་ཡིད་ལྟར་མགྱོགས་པ་ཡི། ། འཇིགས་པའི་གཟུགས་ཅན་དྲག་གཏུམ་མི་བཟད་པ། ། གདུག་པ་འདུལ་མཛད་ནག་པོའི་ཚོགས་རྣམས་འཇོམས། ། རྣལ་འབྱོར་ལས་ལ་འབྲས་བུས་སྟེར་མཛད་ཅིང༌། ། མཐུ་སྟོབས་བྱིན་རླབས་བསམ་གྱིས་མི་ཁྱབ་པའི། ། གནོད་སྦྱིན་ཚོགས་སོགས་བརྒྱད་ལ་ཕྱག་འཚལ་བསྟོད། ། སྡེ་བརྒྱད་བཙུན་མོ་སྲས་དང་གཡོག་བཅས་ཀྱིས། ། དངོས་གྲུབ་ཀུན་གྱི་བཀའ་དྲིན་བདག་ལ་སྩོལ། །
རྣལ་འབྱོར་བདག་ཅག་འཁོར་བཅས་ལ། ། ནད་མེད་ཚེ་དང་དབང་ཕྱུག་དང༌། ། དཔལ་དང་གྲགས་དང་སྐལ་བ་བཟང༌། ། ལོངས་སྤྱོད་རྒྱ་ཆེ་ཀུན་ཐོབ་ཅིང༌། ། ཞི་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་བདག་ལ་སྩོལ། ། དམ་ཚིག་ཅན་གྱིས་བདག་ལ་སྲུངས། ། དངོས་གྲུབ་ཀུན་གྱིས་སྟོངས་གྲོགས་མཛོད། ། དུས་མིན་འཆི་དང་ནད་རྣམས་དང༌། ། གདོན་དང་བགེགས་རྣམས་མེད་པར་མཛོད། །
རྨི་ལམ་ངན་དང་མཚན་མ་ངན། ། བྱ་བྱེད་ངན་པ་མེད་པར་མཛོད། ། འཇིག་རྟེན་བདེ་ཞིང་ལོ་ལེགས་དང༌། ། འབྲུ་རྣམས་འཕེལ་ཞིང་ཆོས་འཕེལ་དང༌། ། དགེ་ལེགས་ཐམས་ཅད་འབྱུང་བ་དང༌། ། ཡིད་ལ་འདོད་པ་ཀུན་འགྲུབ་ཤོག ། དཔལ་ལྡན་བླ་མ་དམ་པ་རྣམས་ཀྱི་ཐུགས་དགོངས་རྫོགས་པ་དང༌། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་རྗེ་བཙུན་རྡོ་རྗེ་རྣལ་འབྱོར་མའི་གོ་འཕང་ཐོབ་པར་བྱ་བའི་ཕྱིར་དུ། རྗེ་བཙུན་རྡོ་རྗེ་རྣལ་འབྱོར་མའི་སིནྡྷུ་རའི་དཀྱིལ་འཁོར་སྒྲུབ་ཅིང་མཆོད་པ་དང༌། བདག་ཉིད་འཇུག་ཅིང་དབང་བླང་བར་འཚལ་ན།
དཀར་ཕྱོགས་ལ་མངོན་པར་དགའ་བའི་སྲུང་མ་ཁྱད་པར་ཅན་ཁྱེད་རྣམས་ཀྱིས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ། དཀྱིལ་འཁོར་ཆེན་པོའི་བྱ་བ་མཐར་མ་ཕྱིན་གྱི་བར་དུ་བར་ཆད་ཐམས་ཅད་བསྲུང་བ་དང༌། དེ་ནས་ཀྱང་བདག་ཅག་རྣལ་འབྱོར་པ་འཁོར་དང་བཅས་པ་བྱང་ཆུབ་མ་ཐོབ་ཀྱི་བར་གྱི་བར་ཆད་ཐམས་ཅད་བསྲུང་བ་དང་བྱང་ཆུབ་སྒྲུབ་པའི་གྲོགས་མཛད་དུ་གསོལ། གང་དག་ནག་པོའི་ཕྱོགས་སུ་གྱུར་བ་གསང་སྤྱོད་ལྟ་བར་མི་དབང་བའི་བགེགས་དང་ལོག་པར་འདྲེན་པ་ཐམས་ཅད་སའི་ཕྱོགས་འདིར་མ་གནས་པར་གཞན་དུ་སོང་ཞིག སུམྦྷ་ནི་སོགས་བརྗོད་ཅིང༌། རྡོ་རྗེ་དྲིལ་བུ་གསོར་དཀྲོལ་དྲག་ཏུ་བྱ། གཏོར་མ་ཕྱིའི་ས་གཙང་སར་དོར་རོ། ། གནས་དང་མཆོད་པའི་ཡོ་བྱད་བྱིན་གྱིས་བརླབས་པ་ནི། སུམྦྷ་ནིས་བསང༌། སྭ་བྷཱ་ཝས་སྦྱངས།
སྟོང་པའི་ངང་ལས་བྷྲཱུྃ་ལས་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་གྲུ་བཞི། སྒོ་བཞི་པ། རྟ་བབས་བཞིས་མཛེས་པ། རྒྱན་ཐམས་ཅད་ཀྱིས་བརྒྱན་པ། མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ། ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ།
དྲི་ཆབ། ཞལ་ཟས། རོལ་མོ་རྣམས་བཟང་ཞིང་རྒྱ་ཆེ་བ་དྭངས་ཤིང་ཐོགས་པ་མེད་པ། ས་དང་བར་སྣང་ནམ་མཁའ་གང་བ། འཕགས་པ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་གྱི་ཕུང་པོ་ལྟ་བུ་བསམ་གྱིས་མི་ཁྱབ་པ། བླ་མ་དང་རྗེ་བཙུན་རྡོ་རྗེ་རྣལ་འབྱོར་མའི་ལྷ་ཚོགས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྤྱན་ལམ་དུ་འབྱུང་ཞིང་རྒྱས་པར་གྱུར་ཅིག ཨོཾ་ཨརྒྷཾ་ཨཱཿཧཱུྃ་ནས། ཤབྡ་ཧཱུྃ་གིས་བར་ཕྱག་རྒྱ་དང་བཅས་པས་བྱིན་གྱིས་བརླབས། ནམ་མཁའ་མཛོད་ཀྱི་ཕྱག་རྒྱ་དཔྲལ་བར་བཅས་ལ། ཨོཾ་བཛྲ་སྥ་ར་ཎ་ཁཾ།
ཞེས་པས་མང་པོར་སྤེལ། ཨོཾ་བཛྲ་གཎྜེ་ར་ཎི་ཏ། པྲ་ར་ཎི་ཏ། སཾ་པྲ་ར་ཎི་ཏ། སརྦ་བུདྡྷ་ཀྵེ་ཏྲ་པྲ་ཙ་ལི་ཏེ། པྲ་ཛྙ་པཱ་ར་མི་ཏ། ནཱ་ད་སཾ་བྷ་ཝེ་ཏ། བཛྲ་དྷརྨཱ་ཧྲི་ད་ཡ་ནི། སནྟོ་ཥ་ནི་ཧཱུྃ་ཧཱུྃ་ཧཱུྃ་ཧོ་ཧོ་ཧོ། ཨ་ཁཾ་སྭཱ་ཧཱ།
ཞེས་ལན་གསུམ་བརྗོད་པས། དང་པོས་མཆོད་ཡུལ་རྣམས་མདུན་གྱི་ནམ་མཁར་སྤྱན་དྲངས། གཉིས་པས་དེ་དག་གིས་གནས་ཁང་བྱིན་གྱིས་རླབས། གསུམ་པས་མཆོད་པ་བྱིན་གྱིས་རླབས་པར་བསམས་ལ། རོལ་ཆེན་བྱ། དེ་ནས་མཎྜལ་ཞུ་འབུལ་ཕྱག་བཅོ་བརྒྱད་མ་བདེ་ཀྱེ་ལྟར་བྱས་ལ། སྐྱབས་འགྲོ་སེམས་བསྐྱེད་བྱས། རྡོ་རྗེ་སེམས་དཔའི་བསྒོམ་བཟླས་ནི། རང་གི་སྤྱི་བོར་པདྨ་དང་ཟླ་བའི་སྟེང་དུ་སྐད་ཅིག་གིས་བཅོམ་ལྡན་འདས་རྡོ་རྗེ་སེམས་དཔའ་ཧེ་རུ་ཀ་སྐུ་མདོག་དཀར་པོ། ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ།
རུས་པའི་རྒྱན་དྲུག་གིས་བརྒྱན་པ། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། རང་འདྲའི་རིགས་བདག་གི་དབུ་རྒྱན་ཅན། དེའི་པང་ན་ཡུམ་རྡོ་རྗེ་སྙེམས་མ་སྐུ་མདོག་དཀར་མོ་གྲི་གུག་ཐོད་པ་འཛིན་པ། ཕྱག་རྒྱ་ལྔས་བརྒྱན་པ་དང་མཉམ་པར་སྦྱོར་བ། ཡབ་ཀྱི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་དཀར་པོ་དེ་ལས་འོད་འཕྲོས་པས། དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་སྙིང་པོ་ཡེ་ཤེས་ཀྱི་བདུད་རྩི་སྤྱན་དྲངས་ནས་ཧཱུྃ་ལ་ཐིམ། བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱི་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ། ཧཱུྃ་ལས་བདུད་རྩི་བབས། ཧེ་རུ་ཀའི་སྐུ་གང་དེ་ནས་དབྱིབས་བརྒྱུད།
ཡུམ་གྱི་སྐུ་གང་ཡབ་ཡུམ་གྱི་སྐུ་ཐམས་ཅད་ལས་བདུད་རྩི་བབས། བདག་གི་སྤྱི་གཙུག་ན་ཞུགས་པས། ནད་གདོན་སྡིག་སྒྲིབ་ཐམས་ཅད་དུད་ཁུའམ་རྣག་ཁྲག་གི་རྣམ་པས་བཤང་གཅི་གཉིས་དང་རྐང་མཐིལ་གཉིས་ནས་ཐོན་ནས། ཤུལ་ཐམས་ཅད་བདུད་རྩིས་གང་བར་གྱུར། ཨོཾ་ཤྲཱི་བཛྲ་ཧེ་རུ་ཀ་ས་མ་ཡ། མ་ནུ་པཱ་ལ་ཡ། ཧེ་རུ་ཀ་ཏྭེ་ནོ་པ་ཏིཥྛ། དྲྀ་ཌྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ།
སུ་པོ་ཥྱོ་མེ་བྷ་ཝ། སརྦ་སིདྡྷིམྨེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟ་ཤྲེ་ཡ་ཀུ་རུ་ཧཱུྃ། ཧ་ཧ་ཧ་ཧ་ཧོ། བྷ་ག་ཝཱན། བཛྲ་ཧེ་རུ་ཀ་མ་མཱེ་མུཉྩ། ཧེ་རུ་ཀོ་བྷ་ཝ། མ་ཧཱ་ས་མ་ཡ་སཏྭ་ཨཱཿཧཱུྃ་ཕཊ། ཅི་ནུས་ཀྱི་མཐར།
བདག་ནི་མི་ཤེས་རྨོངས་པ་སྟེ། ། དམ་ཚིག་ལ་ནི་འགལ་ཞིང་ཉམས། ། བླ་མ་མགོན་པོས་སྐྱབས་མཛོད་ཅིག ། གཙོ་བོ་རྡོ་རྗེ་འཛིན་པ་སྟེ། ། ཐུགས་རྗེ་ཆེན་པོའི་བདག་ཉིད་ཅན། ། འགྲོ་བའི་གཙོ་ལ་བདག་སྐྱབས་མཆི། སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཉམས་པ་ཐམས་ཅད་མཐོལ་ལོ་བཤགས་སོ། ། སྡིག་པ་དང་སྒྲིབ་པ་ཉེས་པ་དང་ལྟུང་བ་དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ། རྡོ་རྗེ་སེམས་དཔའ་ཡབ་ཡུམ་འོད་དུ་ཞུ་སྟེ་སྤྱི་བོ་ནས་རང་ལ་ཐིམ་པས། རང་གི་ལུས་འཇའ་ཚོན་ལྟ་བུར་གྱུར།
བདག་བསྐྱེད་རྫོགས་པ་བཟླས་པ་ལ་ཐུག་གི་བར་དུ། སྒྲུབ་ཐབས་ཀྱི་ངག་འདོན་ལྟར་ཉམས་སུ་བླང༌། མདུན་གྱི་ནང་མཆོད་མཉྫིའི་སྟེང་གསུང་བདུད་རྩིའི་དཀྱིལ་འཁོར་དམིགས་ཏེ། སུམྦྷ་ནིས་བསངས། སྭ་བྷཱ་ཝས་སྦྱངས། སྟོང་པི་ངང་ལས་ཨ་ལས་བྱུང་བའི་ཐོད་པ་ཡངས་ཤིང་རྒྱ་ཆེ་བའི་ནང་དུ། ཤ་ལྔ་བདུད་རྩི་ལྔ་ཡེ་ཤེས་ལྔ་རྣམས་ཞུ་བ་ལས་བྱུང་བའི་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར་པར་བསམས་ལ། ཨོཾ་ཨཱཿཧཱུྃ་ཧ་ཧོཿཧྲཱིཿ ཅེས་པ་ཕྱག་རྒྱ་དང་བཅས་པས་ལན་གསུམ་བརྗོད། དེ་ནས་དཀྱིལ་འཁོར་གསུམ་ཆར་ལ་དམིགས་ཏེ།
སུམྦྷ་ནིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཡྃ་ལས་རླུང་གི་དཀྱིལ་འཁོར། རྃ་ལས་མེ་ཡི་དཀྱིལ་འཁོར། ཝྃ་ལས་ཆུའི་དཀྱིལ་འཁོར། ལྃ་ལས་སའི་དཀྱིལ་འཁོར། སུྃ་ལས་རི་རབ་ཀྱི་སྟེང་དུ། ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ། བདུད་རྩི་ལྔས་ཡོངས་སུ་གང་བའི་སྟེང་དུ། ཧཱུྃ་ལས་སྣ་ཚོགས་རྡོ་རྗེའི་ལྟེ་བ་ལ་ཧཱུྃ་གིས་མཚན་པ།
དེ་ལས་འོད་ཟེར་ཕྱོགས་བཅུར་འཕྲོས་པས་འོག་རྡོ་རྗེའི་ས་གཞི། འཁོར་ཡུག་རྡོ་རྗེ་རྭ་བ་དང་དྲྭ་བ། སྟེང་རྡོ་རྗེའི་གུར་དང་བླ་བྲེ། ཕྱི་རོལ་ཐམས་ཅད་མདའི་དྲྭ་བ་དང༌། ཡེ་ཤེས་ཀྱི་མེ་རབ་ཏུ་འབར་བ་དང་བཅས་པའི་ནང་དུ། དུར་ཁྲོད་ཆེན་པོ་བརྒྱད་ཀྱིས་ཡོངས་སུ་བསྐོར་བའི་དབུས་སུ། ཨེ་ཨེ་ལས་ཆོས་ཀྱི་འབྱུང་གནས་གྲུ་གསུམ་དམར་པོ་ཉིས་བརྩེགས་ཀྱི་ནང་དུ། ཟླ་བའི་དཀྱིལ་འཁོར་གྱི་དབུས་སུ། བྃ་ཡིག་དམར་པོའི་མཐར་གཡོན་སྐོར་དུ། ཨོཾ་ཨོཾ་ཨོཾ་སརྦ་བུདྡྷཱ་ཌཱ་ཀི་ནཱི་ཡེ།
བཛྲ་ཝརྞ་ནཱི་ཡེ། བཛྲ་བཻ་རོ་ཙ་ནཱི་ཡེ། ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ། སྭཱ་ཧཱ། ཞེས་པའི་སྔགས་ཕྲེང་ཁ་དོག་དམར་པོས་བསྐོར་བ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་ཡིག་འབྲུ་རྣམས་ལ་ཐིམ་པ་ཡོངས་སུ་གྱུར་པ་ལས། རྗེ་བཙུན་རྡོ་རྗེ་རྣལ་འབྱོར་མའི་སྐུར་གྱུར་པ་ནི། སྣ་ཚོགས་པདྨ་དང་ཉི་མའི་གདན་ལ།
ཞབས་གཡས་བརྐྱང་བས་དུས་མཚན་མ་དམར་མོའི་ནུ་མའི་སྟེང་ནས་མནན་པ། གཡོན་བསྐུམ་པས་འཇིགས་བྱེད་ནག་པོའི་མགོ་རྒྱབ་ཏུ་བལྟབ་ནས་མནན་པ། སྐུ་མདོག་དམར་པོ་བསྐལ་པའི་མེ་ལྟ་བུའི་གཟི་བརྗིད་ཅན། ཞལ་གཅིག་ཕྱག་གཉིས་སྤྱན་གསུམ་དག་པ་མཁའ་སྤྱོད་དུ་གཟིགས་པ། ཕྱག་གཡས་པས་རྡོ་རྗེས་མཚན་པའི་གྲི་གུག་མཐུར་དུ་བརྐྱང་ནས་འཛིན་པ། གཡོན་པས་ཐོད་པ་ཁྲག་གིས་བཀང་བ་སྟེང་གི་ཕྱོགས་སུ་བཟུང་ནས། ཞལ་གྱེན་དུ་ཕྱོགས་པར་གསོལ་བ། ཕྲག་པ་གཡོན་པར་རྡོ་རྗེས་མཚན་པའི་ཁ་ཊྭཱཾ་ག་ལ་ཌཱ་མ་རུ་དང༌། དྲིལ་བུ་དང༌། འཕན་རྩེ་གསུམ་པ་འཕྱང་བཞིན་པ་བསྣམས་པ།
དབུ་སྐྲ་ནག་པོ་སིལ་བུར་གྱུར་པས་སྐུ་སྐེད་ཡན་ཆད་ཁེབས་པ། ལངས་ཚོ་དར་ལ་བབས་ཅིང༌། འདོད་པའི་ནུ་འབུར་རྒྱས་པ་བདེ་བ་བསྐྱེད་པའི་ཉམས་ཅན། མི་མགོ་སྐམ་པོ་ལྔའི་དབུ་རྒྱན་དང༌། སྐམ་པོ་ལྔ་བཅུའི་དོ་ཤལ་ཅན། གཅེར་བུ་ཕྱག་རྒྱ་ལྔས་བརྒྱན་པ། ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། དེ་ནས་འབར་བའི་ཕྱག་རྒྱ་སྨིན་མཚམས་སུ་གཡོན་སྐོར་དུ་ལན་གསུམ་བསྐོར་ཞིང༌། ངག་ཏུ། ཕཻཾ།
རང་གི་ཐུགས་ཀའི་བྃ་ཡིག་ལས་འོད་ཟེར་འཕྲོས་པས། འོག་མིན་ནས་རྗེ་བཙུན་རྡོ་རྗེ་རྣལ་འབྱོར་མ་ལ་སངས་རྒྱས་དང་བྱང་ཆུབ་སེམས་དཔའ། དཔའ་བོ་དང་རྣལ་འབྱོར་མའི་ཚོགས་དཔག་ཏུ་མེད་པས་བསྐོར་བ་སྤྱན་དྲངས། ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། པད་སྐོར་གྱི་མཐར་འཁྱུད་པའི་ཕྱག་རྒྱ་བཅས་ལ། ཨོཾ་ཡོ་ག་ཤུདྡྷཿསརྦ་དྷརྨཿཡོ་ག་ཤུདྡྷོ྅ཧཾ། དེའི་གནས་རྣམས་སུ། ཟླ་བའི་དཀྱིལ་འཁོར་གྱི་སྟེང་དུ། ལྟེ་བར་ཨོཾ་བཾ་དམར་མོ་རྡོ་རྗེ་ཕག་མོ།
སྙིང་གར་ཧཾ་ཡོཾ་སྔོན་མོ་གཤིན་རྗེ་མ། ཁར་ཧྲིཾ་མོཾ་དཀར་མོ་རྨོངས་བྱེད་མ། དཔྲལ་བར་ཧྲིཾ་ཧྲིཾ་སེར་མོ་སྐྱོད་བྱེད་མ། སྤྱི་གཙུག་ཏུ་ཧཱུྃ་ཧཱུྃ་ལྗང་གུ་སྐྲག་བྱེད་མ། ཡན་ལག་ཐམས་ཅད་ཅད་ལ་ཕཊ་ཕཊ་དུད་ཁ་ཙཎྜི་ཀའི་ངོ་བོ། སླར་ཡང་རང་གི་ཐུགས་ཀ་ནས་འོད་ཟེར་འཕྲོས་པས། དབང་གི་ལྷ་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་མདུན་གྱི་ནམ་མཁར་ཨོཾ་བཛྲ་ས་མཱ་ཛཿ ཅེས་པས་སྤྱན་དྲངས། དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བཏབ་པས་དབང་གི་ལྷ་རྣམས་ཀྱིས།
ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་དབང་བསྐུར་རོ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར་སྐུ་གང་དྲི་མ་དག་ཆུའི་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུ་བརྒྱན། སླར་ཡང་ཐུགས་ཀ་ནས་འོད་ཟེར་འཕྲོས་པས། རྩ་བའི་བླ་མ་རྗེ་བཙུན་རྡོ་རྗེ་ཆོས་ཀྱི་རྣམ་པ་ཅན་ལ། བརྒྱུད་པའི་བླ་མ་དཔའ་བོ་དང་རྣལ་འབྱོར་མའི་ཚོགས་ཀྱིས་བསྐོར་བ། མཆོད་པའི་ཡུལ་དུ་མདུན་གྱི་ནམ་མཁར།
ཨོཾ་བཛྲ་ས་མཱ་ཛཿ ཞེས་པས་ཚོགས་ཞིང་ཁྱད་པར་སྤྱན་དྲངས། མདུན་གྱི་མཆོད་པ་རྣམས། སུམ་བྷ་ནི་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཨ་ལས་ཡེ་ཤེས་ཀྱི་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། ཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ། མེ་ཏོག བདུག་སྤོས།
མར་མེ། དྲི་ཆབ། ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་མཐའ་དང་མཉམ་པར་གྱུར། ཨོཾ་ཨརྒྷཾ་ཨཱཿཧཱུྃ་ནས། ཤབྡ་ཨཱཿཧཱུྃ་གི་བར་གྱིས་བྱིན་གྱིས་རླབས། མཆོད་པ་འབུལ་བ་ནི། ཨོཾ་སརྦ་ཏ་ཐཱ་ག་ཏ་སརྦ་ཝི་ར་ཡོ་གི་ནི་ས་པ་རི་ཝཱ་ར་ཨརྒྷཾ་པྲ་ཏཱིཙྪ་པུཙྪ་མེ་གྷ་ས་མུ་དྲ་སྥ་ར་ཎ་ས་མ་ཡ་ཨཱཿཧཱུྃ། དེ་བཞིན་དུ་ཐོག་མཐའ་འདྲ་བ་ལ། པཱ་དྱཾ་ནས་ཤབྡའི་བར་དང༌།
གཎྜེ་ར་ཎིའི་སྔགས་བརྗོད་ཅིང་རོལ་ཆེན་བྱ་བ་ནི། ཆུ་གཉིས་ཉེར་སྤྱོད་རོལ་མོ་དང་བཅས་པའི་མཆོད་པའོ། ། འདོད་ཡོན་ལྔའི་མཆོད་པ་ནི། ཨོཾ་སརྦ་ཏ་ཐཱ་ག་ཏ་སརྦ་ཝི་ར་ཡོ་གི་ནི་ས་པ་རི་ཝཱ་ར་རཱུ་པ་ཀ་མ་གུ་ཎ་པཱུ་ཛི་ཏེ་ཨཱཿཧཱུྃ། དེ་བཞིན་དུ་ཐོག་མཐའ་འདྲ་བ་ལ། ཤབྡ༴ གནྡྷེ༴ རཱ་ས༴ སྤརྴེ་རྣམས་བཅུག་པ་ནི་ཕྱིའི་མཆོད་པ་སྟེ། སོ་སོའི་སྔགས་དང་ཕྱག་རྒྱ་ཏིང་ངེ་འཛིན་དང་བཅས་པས་འབུལ་ལོ། །
ནང་གི་མཆོད་པ་ནི། ཨོཾ་ཨཱཿཧཱུྃ་ཞེས་པས་བྱིན་བརླབས་དྲན་པར་བྱས་ལ། གཡོན་པའི་མཐེབ་སྲིན་གྱིས་ནང་མཆོད་ཀྱི་དབུས་ནས་བླངས་ཏེ། ཐིག་པ་འཐོར་ཞིང༌། ཨོཾ་མཆོད་དོ། ། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོ། མཁྱེན་པའི་ཡེ་ཤེས། བརྩེ་བའི་ཐུགས་རྗེ། མཛད་པའི་ཕྲིན་ལས། བསམ་གྱིས་མི་ཁྱབ་པ་མངའ་བ།
དྲིན་ཅན་རྩ་བའི་བླ་མའི་ཞལ་དུ་ཨོཾ་ཨཱཿཧཱུྃ། རྡོ་རྗེ་འཆང༌། རྡོ་རྗེ་རྣལ་འབྱོར་མ། སློབ་དཔོན་རྡོ་རྗེ་དྲིལ་བུ་པ། ཌེཾ་གི་པ། ཨནྟར་བ། ཏཻ་ལོ་པ། ནཱ་རོ་པ། ཕམ་ཐིང་པ་སྐུ་མཆེད། ཀློག་སྐྱ་ཤེས་རབ་བརྩེགས།
མལ་ལོ་ཙྪ་བ་བློ་གྲོས་གྲགས་པ། རྗེ་བཙུན་ས་སྐྱ་པ་ཆེན་པོ་ཀུན་དགའ་སྙིང་པོ། སློབ་དཔོན་བསོད་ནམས་རྩེ་མོ། རྗེ་བཙུན་གྲགས་པ་རྒྱལ་མཚན། ཆོས་རྗེ་ས་སྐྱ་པཎྜི་ཏ་ཆེན་པོ། འགྲོ་བའི་མགོན་པོ་ཆོས་རྒྱལ་འཕགས་པ། ཞང་དཀོན་མཆོག་དཔལ། གྲུབ་ཆེན་བྲག་ཕུག་པ། ཆོས་རྗེ་བླ་མ་དམ་པ་བསོད་ནམས་རྒྱལ་མཚན་བཟང་པོ། ཡར་ལུང་པ་སེངྒེ་རྒྱལ་མཚན།
མཁན་ཆེན་བསོད་ནམས་རྒྱལ་བ་མཆོག་དབྱངས། འཇམ་དབྱངས་ནམ་མཁའ་རྒྱལ་མཚན་དཔལ་བཟང་པོ། བདག་ཆེན་རྡོ་རྗེ་འཆང་བློ་གྲོས་རྒྱལ་མཚན་དཔལ་བཟང་པོ། རྗེ་བཙུན་རྡོ་རིང་པ་ཆེན་པོ། ཚར་ཆེན་བློ་གསལ་རྒྱ་མཚོ། འདྲེན་མཆོག་བློ་གྲོས་མཆོག་འཕགས། རིགས་ཀྱི་བདག་པོ་ཀུན་དགའ་ལུང་རིགས། དྲིན་ཆེན་རྩ་བའི་བླ་མ་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་དབང་བསྐུར། རྒྱུད་བཤད།
མན་ངག་མནོས། ཆོས་ཀྱི་འབྲེལ་པ་ཐོབ་པའི་བླ་མ་དམ་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཨོཾ་ཨོཾ་ཨོཾ། སརྦ་བདྡྷ་ཌཱ་ཀི་ནཱི་ཡེ། བཛྲ་ཝརྞ་ནཱི་ཡེ། བཛྲ་བཻ་རོ་ཙ་ནཱི་ཡེ། ཧཱུྃ་ཧཱུྃ་ཧཱུྃ། ཕཊ་ཕཊ་ཕཊ། སྭཱ་ཧཱ། ཡི་དམ་ཀྱི་ལྷ་རྗེ་བཙུན་རྡོ་རྗེ་རྣལ་འབྱོར་མའི་ཞལ་དུ་ཨོཾ་ཨཱཿཧཱུྃ།
བྱ་བའི་རྒྱུད། སྤྱོད་པའི་རྒྱུད། རྣལ་འབྱོར་རྒྱུད། རྣལ་འབྱོར་བླ་ན་མེད་པའི་རྒྱུད། རྒྱུད་སྡེ་ཆེན་པོ་བཞི་དང་འབྲེལ་བའི། ཡི་དམ་དཀྱིལ་འཁོར་གྱི་ལྷ་ཚོགས་རྣམས་ཀྱི་ཞལ་དུ་ཨོཾ་ཨཱཿཧཱུྃ། དེ་ནས་རང་གི་ལྕེ་རྩེ། སྨིན་མཚམས། སྤྱི་གཙུག་ཏུ་ཐིག་ལེ་བྱ། ཕུང་ཁམས་སྐྱེ་མཆེད་ལྷའི་ངོར་གསལ་བ་བདེ་བས་ཚིམ་པར་བསམས་ལ།
ཨོཾ་ཨཱཿཧཱུྃ་ཞེས་བརྗོད། ཨོཾ་ཤྲཱི་མཧཱ་ཀཱ་ལ་ཡེ། དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ལྕམ་དྲལ་བྲན་གཡོག་བཀའ་སྡོད་འཁོར་དང་བཅས་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཤྲཱི་དྷརྨཱ་པཱ་ལ་ཙ་ཏུར་མུ་ཥ། མཐུ་སྟོབས་ཀྱི་དབང་ཕྱུག་དཔལ་མགོན་ཞལ་བཞི་པ་འཁོར་དང་བཅས་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་ཆོས་སྐྱོང་ཞིང་བསྟན་པ་བསྲུང་བར་ཞལ་གྱིས་བཞེས་པའི་བཀའ་བསྡོད་སྲུང་མ་རྣམས་ཀྱི་ཞལ་དུ་ཨོཾ་ཨཱཿཧཱུྃ། གནས་དང་ཉེ་བའི་གནས། ཞིང་དང་ཉེ་བའི་ཞིང༌། ཚན་དྷོ་དང་ཉེ་ཚན་དྷོ། འདུ་བ་དང་ཉེ་བའི་འདུ་བ།
དུར་ཁྲོད་དང་ཉེ་བའི་དུར་ཁྲོད། འཐུང་དཔྱོད་དང་ཉེ་བའི་འཐུང་དཔྱོད་ཏེ། ཡུལ་སུམ་ཅུ་རྩ་གཉིས། གནས་ཉི་ཤུ་རྩ་བཞི་དུར་ཁྲོད་ཆེན་པོ་བརྒྱད་ན་བཞུགས་པའི་དཔའ་བོ་དང་རྣལ་འབྱོར་མ་བསམ་གྱིས་མི་ཁྱབ་པ་སྤྲུལ་པའི་སྐུའི་འགྲོ་བ་སེམས་ཅན་གྱི་དོན་མཛད་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཞིང་སྐྱོང་བཞི་བཅུ་རྩ་བརྒྱད། ཕོ་ཉ་གནས་ལས་སྐྱེས་པ། རིགས་ལས་སྐྱེས་པ། སྔགས་ལས་སྐྱེས་པ། ལས་ལས་སྐྱེས་པའི་མཁའ་འགྲོའི་ཚོགས་དང༌། གནས་གསུམ་གྱི་རྡོ་རྗེ་མཁའ་འགྲོ་མ་རྣམས་ཀྱི་ཞལ་དུ་ཨོཾ་ཨཱཿཧཱུྃ།
གནོད་སྦྱིན། སྲིན་པོ། འབྱུང་པོ། ཡི་དྭགས། ཤ་ཟ། སྨྱོ་བྱེད། རྗེད་བྱེད། ཕོ་ཉ། འཕྲོག་མ་གྲུབ་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། བོད་ཁམས་སྐྱོང་བའི་བསྟན་མ་བཅུ་གཉིས་འཁོར་དང་བཅས་པ་དང༌།
གནས་བདག གཞི་བདག གྲོང་བདག ཡུལ་བདག གཉུག་མར་གནས་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། འགྲོ་བ་རིགས་དྲུག ལམ་རྒྱུད་ལྔ། སྐྱེ་གནས་རྣམ་པ་བཞིས་བསྡུས་པའི་སེམས་ཅན་ཐམས་ཅད་ཚིམ་ཞིང་ཟག་པ་མེད་པའི་བདེ་བས་རྒྱུད་གང་ནས། མྱུར་དུ་བླ་ན་མེད་པའི་བྱང་ཆུབ་ཐོབ་པའི་སྐལ་བ་དང་ལྡན་པར་གྱུར་ཅིག ཨོཾ་ཨཱཿཧཱུྃ།
དེ་ནས་རང་གིས་ལྕེ་རྩེར་མྱོང་ལ། ཨོཾ་ཨཱཿཧཱུྃ། བརྗོད་ལ་གསུང་རྡོ་རྗེ་མཉེས་པར་བསམ་པ་ནི་ནང་མཆོད་དོ། ། ཡིད་འབྱུང་གི་མཆོད་པ་ནི། ན་མོ་ཆོས་ཀྱི་དབྱིངས་ཀྱི་བྱིན་རླབས་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་རྗེ་རྣམ་པར་དག་པའི་བྱིན་རླབས་དང༌། སྔགས་དང་ཕྱག་རྒྱའི་མཐུ་དང༌། བདག་གི་མོས་པ་དང༌། ཏིང་ངེ་འཛིན་དང༌། སྨོན་ལམ་གྱི་དབང་གིས།
འཇིག་རྟེན་གྱི་ཁམས་ན་བདག་པོས་ཡོངས་སུ་མ་བཟུང་བའི་མཆོད་པའི་བྱེ་བྲག་ཇི་སྙེད་ཡོད་པ་དང༌། གཞན་ཡང་བྱང་ཆུབ་སེམས་དཔའ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་གྱི་ཕུང་པོ་ལྟ་བུ་བསམ་གྱིས་མི་ཁྱབ་པ་ཞིག བླ་མ་དང་རྗེ་བཙུན་རྡོ་རྗེ་རྣལ་འབྱོར་མའི་ལྷ་ཚོགས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྤྱན་ལམ་དུ་འབྱུང་ཞིང་རྒྱས་པར་གྱུར་ཅིག ཨོཾ་སརྦ་བིད་པཱུ་ར་པཱུ་ར་སཱུ་ར་སཱུ་ར་ཨ་ཝརྟ་ཡ་ཨ་ཝརྟ་ཡ་ཧོ། ན་མ་ས་མནྟ་བུདྡྷ་ནཾ། ཨ་བྷི་སྨ་ར་ཡེ་སྥ་ར་ཎ་ཨི་མཾ་ག་ག་ན་ཁཾ། དྷརྨ་དྷ་ཏུ་ཨ་ཀ་ཤ་ས་མནྟ་མཾ། སརྦ་ཏ་ཐཱ་ག་ཏ་ཨ་པ་རི་ཤྭ་དྷ་ཡེ་མཎྜ་ལ་མ་མ་པྲ་ཎི་ཏེ། པུཎྱེ་ཛྙཱ་ན་ཝ་ལེན།
སརྦ་ཏ་ཐཱ་ག་ཏ་བ་ལེནྟ། བནྡྷ་སྭ་སྠ་ན་བ་ལེན་ན་ཙཱ་ཡ་སྭཱ་ཧཱ། ཅེས་ཕྱག་རྒྱར་བཅས་པ་བྱ། དེ་ནས་བསྟོད་པ་ནི། རོལ་ཆེན་བྱ་ཞིང༌། ཨོཾ་ན་མོ་བྷ་ག་ཝ་ཏེ་བཛྲ་ཝཱ་རཱ་ཧི་བྃ་ཧཱུྃ་ཧཱུྃ་ཕཊ། ཨོཾ་ན་མ་ཨཱརྻ་ཨ་པ་རཱ་ཛི་ཏེ་ཏྲེ་ལོ་ཀྱ་མཱ་ཏེ་མཧཱ་བཱིདྱཱ་ཤྭ་རི་ཧཱུྃ་ཧཱུྃ་ཕཊ། ཨོཾ་ན་མོ་སརྦ་བྷཱུ་ཏ་བྷ་ཡ་བ་ཧེ་མཧཱ་བཛྲེ་ཧཱུྃ་ཧཱུྃ་ཕཊ། ཨོཾ་ན་མོ་བཛྲ་ཨ་ས་ནི་ཨ་ཛི་ཏེ་ཨ་པ་ར་ཛི་ཏེ་ཝ་ཤཾ་ཀ་རི་ནེ་ཏྲ་བྷྲ་མ་ཎི་ཡེ་ཧཱུྃ་ཧཱུྃ་ཕཊ། ཨོཾ་ན་མོ་བི་ཥ་ནི་ཤྭ་ཥ་ནི་རོ་ཥ་ནི་ཀྲོ་དྷ་ཀཱ་རཱ་ལི་ཧཱུྃ་ཧཱུྃ་ཕཊ།
ཨོཾ་ན་ཏྲ་ས་ནི་མ་ར་ནི་སུ་པྲ་བྷེ་ད་ནི་ཨ་པ་རཱ་ཛ་ཡེ་ཧཱུྃ་ཧཱུྃ་ཕཊ། ཨོཾ་ན་མོ་བྷི་ཛ་ཡེ་ཛམྦྷ་ནི་སྟམྦྷ་ནི་མོ་ཧཱ་ནི་ཧཱུྃ་ཧཱུྃ་ཕཊ། ཨོཾ་ན་མོ་བཛྲ་ཝཱ་རཱ་ཧཱི་བྃ་མཧཱ་ཡོ་གི་ནི་ཀ་མེ་ཤྭ་རི་ཁ་གེ་ཧཱུྃ་ཧཱུྃ་ཕཊ། ཅེས་བྱ་བ་དང༌། དཔལ་ལྡན་རྡོ་རྗེ་མཁའ་འགྲོ་མ། ། སོགས་ཤླཽ་ཀ་གཉིས་དང༌། སྤྲོས་པ་ལ་དགའ་ན། ཡེ་ཤེས་ཆེན་པོ་མཛོད་འཛིན་ཆོས་ཀྱི་རྗེ། ། དཔལ་ལྡན་བླ་མའི་ཞབས་ལ་གུས་བཏུད་ནས། ། རྒྱལ་བའི་ཡུམ་གྱུར་རྡོ་རྗེ་རྣལ་འབྱོར་མ། །
དད་པའི་ཡིད་ཀྱིས་ཅུང་ཟད་བསྟོད་པར་བགྱི། ། འདབ་བརྒྱའི་ལྟེ་བར་ཉིན་མོར་བྱེད་པའི་དབུས། ། ཞལ་གཅིག་ཕྱག་གཉིས་འབར་བའི་སྤྱན་གསུམ་གཡོ། ། པདྨ་རཱ་ག་ལྟར་དམར་རྗེ་བཙུན་མ། ། མཁའ་སྤྱོད་ལོངས་སྤྱོད་རྫོགས་ལ་ཕྱག་འཚལ་ལོ། ། ཆགས་ཆེན་སྐྱེས་བུ་འདུལ་བར་བྱ་བའི་ཕྱིར། ། བརྟན་གཡོའི་བདག་པོ་ཧེ་རུ་ཀ་དཔལ་དང༌། ། གཉིས་མེད་ལྷན་སྐྱེས་གར་གྱིས་རོལ་མཛད་མ། ། མཁའ་སྤྱོད་ཁ་སྦྱོར་ཆེ་ལ་ཕྱག་འཚལ་ལོ། ། ཉིད་ཐུགས་ཟག་པ་མེད་པའི་བདེ་བ་ཆེ། །
འགྱུར་མེད་དགའ་བས་གྱ་ནོམ་བླ་ན་མེད། ། རྒྱུན་མི་ཆད་པའི་བདེ་བས་རོས་གང་མ། ། མཁའ་སྤྱོད་བདེ་བ་ཆེ་ལ་ཕྱག་འཚལ་ལོ། ། རྣམ་དག་ཆོས་དབྱིངས་སྤྲོས་བྲལ་ནམ་མཁའི་དབྱིངས། ། མཐའ་ཡས་ཡོན་ཏན་མང་པོས་ཉེར་མཛེས་པའི། ། རྣམ་པ་ཀུན་གྱི་མཆོག་དང་རབ་ལྡན་མ། ། མཁའ་སྤྱོད་རང་བཞིན་མེད་ལ་ཕྱག་འཚལ་ལོ། ། གང་གི་རང་བཞིན་རྣམ་པར་མི་རྟོག་ཀྱང༌། ། ཐུགས་རྗེ་ཆེན་པོས་སེམས་ཅན་མ་ལུས་ལ། ། ཡིད་བཞིན་ནོར་ལྟར་དགོས་འདོད་ཀུན་སྩོལ་མ། །
མཁའ་སྤྱོད་སྙིང་རྗེས་ཡོངས་གང་ཕྱག་འཚལ་ལོ། ། སྲིད་དང་ཞི་བའི་མཐའ་དང་བྲལ་བ་ཡི། ། མི་གནས་མྱ་ངན་འདས་པའི་ས་བརྙེས་ནས། ། རྒྱུན་ཆད་མེད་པར་འགྲོ་བའི་དོན་མཛད་ན། ། མཁའ་སྤྱོད་རྒྱུན་ཆད་མེད་ལ་ཕྱག་འཚལ་ལོ། ། དམིགས་མེད་སྙིང་རྗེས་གཞན་གྱིས་དབང་བསྒྱུར་མས། ། འཁོར་བ་ཇི་སྲིད་གནས་པ་དེ་སྲིད་དུ། ། མྱ་ངན་མི་འདའ་རྟག་པར་རབ་བཞུགས་མ། ། མཁའ་སྤྱོད་འགོག་པ་མེད་ལ་ཕྱག་འཚལ་ལོ། ། དབང་བཞིའི་དོན་ལྡན་བསྐྱེད་རིམ་ཟབ་མོའི་དོན། །
ཐུན་བཞིར་བསྒོམ་ཞིང་གུས་པས་གསོལ་བཏབ་པས། ། སྐུ་བཞི་དབྱེར་མེད་ཟུང་འཇུག་རྡོ་རྗེའི་སྐུ། ། མཁའ་སྤྱོད་སྐུ་ཡིས་བྱིན་གྱིས་བརླབ་ཏུ་གསོལ། ། ཨོཾ་གསུམ་ལྡན་པའི་གསང་སྔགས་ཡི་གེའི་ཚོགས། ། དུས་གསུམ་ངག་དང་ཡིད་ཀྱིས་རབ་བཟླས་པས། ། སྲིད་གསུམ་སྒྲ་དབྱངས་རྣམ་སྤང་བརྗོད་བྲལ་གསུང༌། ། མཁའ་སྤྱོད་གསུང་གིས་བྱིན་གྱིས་བརླབ་ཏུ་གསོལ། ། བདེན་གཉིས་རྣམ་དག་རྫོགས་རིམ་དབུ་མའི་ལམ། ། སྒྲིབ་གཉིས་སྦྱང་ཕྱིར་བརྩོན་པས་ལེགས་བསྒོམས་པས། ། དོན་གཉིས་ལྷུན་གྲུབ་འགྱུར་མེད་བདེ་བའི་ཐུགས། །
མཁའ་སྤྱོད་ཐུགས་ཀྱིས་བྱིན་གྱིས་བརླབ་ཏུ་གསོལ། ། དེ་ལྟར་མཆོད་ཅིང་གསོལ་བ་བཏབ་པའི་མཐུས། ། ཉིད་ཐུགས་བརྩེ་བ་ཆེན་པོས་རྗེས་བཟུང་ནས། ། ཚེ་འདི་ཉིད་དམ་བར་དོ་ལ་སོགས་པར། ། མཁའ་སྤྱོད་ཆེན་པོའི་གོ་འཕང་ཐོབ་པར་ཤོག ། ཞེས་རྡོ་རྗེ་འཆང་ཀུན་དགའ་བཟང་པོས་མཛད་པའི་རྣལ་འབྱོར་མའི་བསྟོད་པ་སོགས་ཀྱིས་བསྟོད། ཚིགས་བཅད་རྣམས་ལ། གཡས་པས་རྡོ་རྗེ་ཕྱག་འཚལ་བའི་སྟངས་ཀས་སྙིང་གར་བཟུང༌། གཡོན་པས་དྲིལ་བུ་ཤླཽ་ཀའི་མཚམས་སུ་གསིལ་བར་བྱའོ། ། དེ་ནས་བུམ་པ་སྒྲུབ་པ་ནི།
སུམ་བྷས་བསངས། སྭ་བྷཱ་ཝས་སྦྱངས། སྟོང་པའི་ངང་ལས། པྃ་ལས་པདྨ་དང་ཨ་ལས་ཟླ་བའི་སྟེང་དུ། བྷྲཱུྃ་ལས་རིན་པོ་ཆེའི་བུམ་པ་ཡངས་ཤིང་རྒྱ་ཆེ་བ། ཞབས་ཞུམ་པ། ལྟོ་བ་ལྡིར་བ། མགྲིན་པ་ཕྲ་བ། ཁ་གཡེལ་བ། མཆུ་འཕྱང་བ།
ལྷའི་གོས་ཀྱིས་མགུལ་པ་དཀྲིས་པ། དཔག་བསམ་གྱི་ཤིང་གིས་ཁ་བརྒྱན་པ། ནང་ཆུ་དང་བཅུད་ཐམས་ཅད་ཀྱིས་ཡོངས་སུ་གང་བའི་བུམ་པའི་ནང་དུ། ཨེ་ཨེ་ལས་ཆོས་ཀྱི་འབྱུང་གནས་གྲུ་གསུམ་དམར་པོ་ཞེས་པ་ནས། རྣམ་པར་སྣང་མཛད་ཀྱིས་དབུ་བརྒྱན། ཞེས་པའི་བར་མདུན་བསྐྱེད་ལྟར་བསྐྱེད། ཨོཾ་སརྦ་ཏ་ཐཱ་ག་ཏ་བཛྲ་ཡོ་གི་ནི། སྔོན་དུ་འགྲོ་བའི་ཉེར་སྤྱོད་ལྔ། རོལ་མོ་དང་བཅས་པས་མཆོད། གཎྜེ་ར་ཎི་ལ་རོལ་ཆེན་བྱ།
གོང་གི་སྔགས་ཀྱི་མཐར། ཨོཾ་ཨཱཿཧཱུྃ་བཏགས་པས་ནང་མཆོད་འབུལ། དཔལ་ལྡན་རྡོ་རྗེ་མཁའ་འགྲོ་མ་སོགས་ཀྱིས་བསྟོད། པད་སྐོར་སྔོན་དུ་འགྲོ་བས་གཟུངས་ཐག་བཟུང་ལ། རང་གི་ཐུགས་ཀ་ནས་སྔགས་ཀྱི་ཕྲེང་བ་བྱུང་སྟེ། གཟུངས་ཐག་ལ་འཁྲིལ་ནས་སོང༌། རྗེ་བཙུན་མའི་སྐུ་ལ་ཕོག་པས། བ་སྤུའི་བུ་ག་ནས་བདུད་རྩིའི་ཆུ་རྒྱུན་བྱུང་བས་བུམ་པ་གང་བར་བསམས་ལ། ཨོཾ་གསུམ་མ་བརྒྱ་རྩ་དང༌། ཧཱུྃ་བཞི་པ་དང༌།
ཨ་བྷི་ཥེ་ཀ་ཏ་ཉེར་གཅིག་ལ་སོགས་པ་ཇི་ལྟར་རིགས་པར་བྱའོ། ། གོང་བཞིན་མཆོད་བསྟོད་བྱས་ལ། རྗེ་བཙུན་རྡོ་རྗེ་རྣལ་འབྱོར་མས་བདག་དང་སེམས་ཅན་ཐམས་ཅད་མཁའ་སྤྱོད་དུ་ཁྲིད་པར་མཛད་དུ་གསོལ། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མ་ལུས་པ་སྩལ་ཏུ་གསོལ། ཅེས་གསོལ་བ་བཏབ། ཡིག་བརྒྱ་ལན་གསུམ་དང༌། མ་འབྱོར་པ་དང་སོགས་ཀྱིས་བཟོད་པར་གསོལ། དུང་ཆོས་ཀྱི་མཆོད་ཡོན་ཕུལ་ལ། ཨོཾ་ཨཱཿཧཱུྃ། བུམ་ནང་གི་ལྷ་ཞུ་བ་ལས་བྱུང་བའི་བུམ་པའི་ཆུ་ནུས་པ་དང་ལྡན་པར་གྱུར།
ཞེས་བརྗོད། དེ་ནས་བདག་འཇུག་ལ། མདུན་བསྐྱེད་ཀྱི་རྡོ་རྗེ་རྣལ་འབྱོར་མ་དང༌། རྩ་བའི་བླ་མ་གཉིས་སུ་མེད་པ་ལ། དཔའ་བོ་རྣལ་འབྱོར་མའི་ཚོགས་དཔག་ཏུ་མེད་པས་བསྐོར་བ་མངོན་སུམ་ལྟར་དམིགས་ལ། དེ་ཐམས་ཅད་དགོངས་པ་རྩེ་གཅིག་པས། བདག་ལ་དགོངས་པར་བསམ་ཏེ། ཇི་ལྟར་བལྟམས་པ་ཙམ་གྱིས་ནི། ། ཤླཽ་ཀ་གཅིག་གི་མཐར། ཨོཾ་བཛྲ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ།
ཞེས་པས། བུམ་ཆུ་ཅུང་ཟད་མྱང༌། རང་གི་ལུས་ལོངས་སྤྱོད་དུས་གསུམ་གྱི་དགེ་བ་དང་བཅས་པ་ཡོན་དུ་འབུལ་བར་བསམས་ནས། ཨོཾ་བཛྲ་བྷུ་མི་ཨཱཿཧཱུྃ་ནས། མ་ཚང་བ་མེད་པ་འདི་ཉིད་བླ་མ་དང༌། རྗེ་བཙུན་རྡོ་རྗེ་རྣལ་འབྱོར་མ་ཐ་མི་དད་པ་ལ། བྱིན་རླབས་ཟབ་མོ་ཞུ་བའི་ཡོན་དུ་དབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བྱིན་གྱིས་བརླབ་ཏུ་གསོལ། ཞེས་ཡོན་ཕུལ་ནས།
གསོལ་བ་བཏབ་པ་ནི། གང་གི་དྲིན་གྱིས་བདེ་ཆེན་ཉིད། ། སྐད་ཅིག་ཉིད་ལ་འཆར་བ་གང༌། ། བླ་མ་རིན་ཆེན་ལྟ་བུའི་སྐུ། ། རྡོ་རྗེའི་ཅན་ཞབས་པད་ལ་འདུད། ། སངས་རྒྱས་ཀུན་གྱི་རང་བཞིན་སྐུ། ། སློབ་དཔོན་ལ་ནི་བདག་སྐྱབས་མཆི། ། དཔལ་ལྡན་རྡོ་རྗེ་མཁའ་འགྲོ་མ། ། མཁའ་འགྲོ་མ་ཡི་འཁོར་ལོས་སྒྱུར། ། ཡེ་ཤེས་ལྔ་དང་སྐུ་གསུམ་ཉིད། །
འགྲོ་བ་སྐྱོབས་ལ་ཕྱག་འཚལ་ལོ། ། དཔལ་ལྡན་རྡོ་རྗེ་རྣལ་འབྱོར་མ། ། བདག་ལ་བྱིན་གྱིས་བརླབ་ཏུ་གསོལ། ། ཅེས་པ་ལན་གསུམ་གྱིས་གསོལ་བ་བཏབ། དེ་ལ་རྡོ་རྗེ་རྣལ་འབྱོར་མས་མཛད་པར་བསམས་ལ། ཨ་ཁཾ་ཝཱི་ར་ཧཱུྃ་གིས་གདོང་བཅིངས། ཨ་ཁཾ་ཝཱི་ར་ཧཱུྃ་གིས་མེ་ཏོག་ཕྲེང་བ་བླང༌། སིནྡྷུ་རའི་དཀྱིལ་འཁོར་ལས་ཁྲོ་མོ་ཁཎྜ་རོ་ཧི་དཔག་ཏུ་མེད་པ་འཕྲོས་ཏེ་བྱིན་རླབས་ཟབ་མོ་ཞུ་བ་ལ་བར་དུ་གཅོད་པའི་བགེགས་དང་ལོག་འདྲེན་ཐམས་ཅད་རྒྱང་རིང་དུ་བསྐྲད་པར་བསམས་ལ། ཀུ་ཤས་བུམ་ཆུ་རང་ལ་འཐོར་ཞིང༌། ཨོཾ་སུམྦྷ་ནི་སུམྦྷ་ནི་ཧཱུྃ་ཧཱུྃ་ཕཊ།
ཨོཾ་གྲྀཧྣ་གྲིཧྣ་ཧཱུྃ་ཧཱུྃ་ཕཊ། ཨོཾ་གྲྀཧྣ་པཱ་ཡ་གྲྀཧྣ་པཱ་ཡ་ཧཱུྃ་ཧཱུྃ་ཕཊ། ཨོཾ་ཨཱ་ན་ཡ་ཧོ་བྷ་ག་ཝན་བིདྱཱ་རཱ་ཛ་ཡ་ཧཱུྃ་ཧཱུྃ་ཕཊ། ཅེས་ཨོཾ་ཨཱཿཧཱུྃ་གིས་ནང་མཆོད་ལྕེ་ལ་མྱངས་པས་ལུས་སེམས་བདེ་བས་གང༌། ནང་གི་བར་ཆད་ཐམས་ཅད་དག་པར་མོས། བུ་ཁྱོད་སུ་ཡིན་ཅི་ལ་དགའ། ། སྐལ་བཟང་བདག་ནི་བདེ་ཆེན་ལའོ། ། དེ་ཡི་བུ་ལ་ཅི་ཞིག་བྱ། ། སངས་རྒྱས་མཆོག་གི་དམ་ཚིག་གོ ། ཞེས་དང༌།
རིགས་དང་འདུན་པ་ཆེད་དུ་བྱ་བ་དྲིས་ཤིང་ངེས་པར་བྱས། རང་གི་སྙིང་གའི་ནང་དུ་ཟླ་བ་ལ་གནས་པའི་རྡོ་རྗེ་དཀར་པོ་ཀུན་རྫོབ་དང༌། དོན་དམ་པའི་བྱང་ཆུབ་ཀྱི་སེམས་ཀྱི་ངོ་བོར་བསམས་ལ། དེ་ཉིད་རྗེ་བཙུན་མས་རྡོ་རྗེ་སྙིང་གར་བཞག་ནས། བརྟན་པར་བྱིན་གྱིས་བརླབས་པར་བསམས་ཞིང༌། ཨོཾ་སརྦ་ཡོ་ག་ཙིཏྟ་ཨུ་པ་ད་ཡ་མི། ཞེས་དང༌། སུ་ར་ཏེ་ས་མ་ཡ་སྟཾ་ཧོ་སིདྡྷི་བཛྲ་ཡ་ཐ་སུ་ཁཾ། ཞེས་བརྗོད། རྣལ་འབྱོར་མས་གསང་བར་གདམས་པར་བསམས་ལ།
སྤྱི་བོར་བཞག་སྟེ། དེང་རྣལ་འབྱོར་པ་ཐམས་ཅད་ཀྱི་རིགས་སུ་ཞུགས་ཀྱིས། རྣལ་འབྱོར་མ་ཐམས་ཅད་ཀྱི་གསང་བ་དམ་པ་འདི། རྣལ་འབྱོར་མ་ཐམས་ཅད་ཀྱི་དཀྱིལ་འཁོར་དུ་མ་ཞུགས་པ་ཐམས་ཅད་ཀྱི་མདུན་དུ་སྨྲ་བར་མི་བྱ་སྟེ། མ་དད་པ་རྣམས་ལ་ཡང་མ་ཡིན་ནོ། ། ཞེས་དང༌། རྣལ་འབྱོར་མའི་ཕྱག་ན་བསྣམས་པའི་རྡོ་རྗེ་ལ་འཇུས་ཏེ། དཀྱིལ་འཁོར་གྱི་དབུས་ན་རྣལ་འབྱོར་མ་བཞུགས་པའི་དྲུང་དུ་སླེབ་པར་བསམས་ལ། ཛཿཧཱུྃ་བཾ་ཧོཿ ཞེས་བརྗོད་པ་ནི་ཕྱི་འཇུག་གོ །
ནང་འཇུག་གི་དོན་དུ་རྡོ་རྗེ་རྣལ་འབྱོར་མའི་དྲུང་དུ་ཡན་ལག་བདུན་པ་དང་ལྡན་པའི་སྒོ་ནས། བྱང་ཆུབ་མཆོག་ཏུ་སེམས་བསྐྱེད་པར་བསམས་ལ། དཀོན་མཆོག་གསུམ་ལ་བདག་སྐྱབས་མཆི། ། སོགས་ལན་གསུམ་བརྗོད། རིགས་ལྔ་སྤྱི་དང་ཁྱད་པར་སོ་སོའི་དམ་ཚིག་གོང་འཕེལ་དུ་བཟུང་བར་བསམས་ལ། སྲས་བཅས་སངས་རྒྱས་ཐམས་ཅད་དང༌། ། ཞེས་སོགས་ལན་གསུམ་བརྗོད། ཁྱད་པར་དུ་གཡོན་པའི་ཀུན་སྤྱོད་ཀྱི་དམ་ཚིག སྤྱིར་བུད་མེད་ལ་མི་སྨོད་པ། ཁྱད་པར་ཤེས་རབ་མ་ལ་བརྟེན་པའི་དམ་ཚིག་བརྒྱད་པོ་བཟུང་སྙམ་པས།
སངས་རྒྱས་ཆོས་དང་དགེ་འདུན་ལ། ། རྟག་པར་བདག་ནི་སྐྱབས་སུ་མཆི། ། རྣལ་འབྱོར་གསང་སྔགས་མཁའ་འགྲོ་མ། ། འཁོར་ལོ་གསུམ་གྱི་བདག་ཉིད་ཅན། ། ཀུན་ལ་རྟག་ཏུ་སྐྱབས་སུ་མཆི། ། དཔའ་བོ་དཔའ་མོ་དབང་ལྷ་མོ། ། བྱང་ཆུབ་སེམས་དཔའ་བདག་ཉིད་ཆེ། ། ཁྱད་པར་དུ་ཡང་སློབ་དཔོན་ལ། ། རྟག་པར་བདག་ནི་སྐྱབས་སུ་མཆི། ། དཔལ་ལྡན་ཁྲག་འཐུང་སོགས་དཔའ་བོ། །
རྣལ་འབྱོར་མ་དང་སྣང་མཛད་སོགས། ། བྱང་ཆུབ་སེམས་དཔའ་དཔག་མེད་པ། ། ཐམས་ཅད་བདག་ལ་དགོངས་སུ་གསོལ། ། བདག་གིས་དུས་འདི་ནས་བཟུང་སྟེ། ། ཇི་སྲིད་གཉིས་མེད་ལ་གནས་པར། ། དེ་ཡི་ཚངས་སྤྱོད་གཉིས་མེད་པ། ། ཉི་ཤུ་རྩ་གཉིས་ལེགས་པར་བཟུང༌། ། ཞེས་ལན་གསུམ་བརྗོད། དེ་ནས་བཅོམ་ལྡན་འདས་མའི་ཐུགས་ཀ་ནས་འོད་ཟེར་དཔག་ཏུ་མེད་པ་འཕྲོས། རང་གི་ལུས་ལ་ཕོག་པས།
ཚེ་ཐོག་མ་མེད་པ་ནས་ཀྱི་སྡིག་སྒྲིབ་བག་ཆགས་དང་བཅས་པ་དང༌། རྣམ་སྨིན་ཤ་རུས་ཀྱི་བར་དུ་སྦྱངས་ཏེ་མི་དམིགས་པ་སྟོང་པ་ཉིད་དུ་གྱུར། སྟོང་པའི་ངང་ལས་ཨེ་ཨེ་ལས་ཆོས་འབྱུང་དམར་པོ་གྲུ་གསུམ་ཉིས་བརྩེགས་ཀྱི་དབུས་སུ་བྃ་ཡིག་དམར་པོའི་མཐར། ཨོཾ་ཨོཾ་ཨོཾ་ནས་སྭཱ་ཧཱའི་བར་གྱིས་བསྐོར་བ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་སྡིག་སྒྲིབ་བག་ཆགས་དང་བཅས་པ་སྦྱོང༌། རྣལ་འབྱོར་མའི་སྐུར་གྱུར་དེ་རྣམས་འོད་དུ་ཞུ་ནས་ཚུར་འདུས་ཡིག་འབྲུ་རྣམས་ལ་ཐིམ་པ་ཡོངས་སུ་གྱུར་པ་ལས། རང་ཉིད་རྡོ་རྗེ་རྣལ་འབྱོར་མའི་སྐུར་གྱུར་པ་ཞེས་པ་ནས། ཡེ་ཤེས་ཀྱི་མེ་འབར་བའི་དབུས་ན་བཞུགས་པའི་ལྟེ་བར། ཨེ་ཨེ་ལས་ཆོས་ཀྱི་འབྱུང་གནས་དམར་པོ་གྲུ་གསུམ་ཉིས་བརྩེགས་ཀྱི་དབུས་སུ།
བྃ་ཡིག་དམར་པོ། མདུན་རྒྱབ་སྤངས་པའི་གྲྭ་བཞིར་དགའ་བ་འཁྱིལ་པ་རེ་རེ་ཡོད་པར་བསམས། བླ་མ་དང་རྡོ་རྗེ་རྣལ་འབྱོར་མ་ཐ་མི་དད་པ་ལ་མོས་གུས་ཆེན་པོས་གསོལ་བ་འདེབས་པ་ནི། སློབ་དཔོན་རིན་པོ་ཆེས། བདག་ལ་དེ་བཞིན་གཤེགས་པ་ཐམས་ཅད་ཀྱི། སྐུ་དང་གསུང་དང་ཐུགས་དང་ཡོན་ཏན་ཕྲིན་ལས་ཐམས་ཅད་ཀྱི་དངོས་གྲུབ་དང་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མ་ལུས་པ་སྩལ་ཞིང་བརྟན་པར་མཛད་དུ་གསོལ། ཞེས་གསོལ་བ་ལན་གསུམ་བཏབ་པས། སིནྡྷུ་རའི་དཀྱིལ་འཁོར་གྱི་དབུས་ན་བཞུགས་པའི་རྗེ་བཙུན་མའི་ཐུགས་ཀ་ནས། དེ་འདྲ་བའི་རྗེ་བཙུན་མ་མཐེབ་སོར་གྱི་ཚད་ཙམ་པ་ཞིག་དམར་ཧྲིལ་གྱིས་བྱོན་ནས། རང་གི་ཁར་ཐོགས་མེད་དུ་ཞུགས་པར་བསམས་ལ་ཏིང་ལོའམ།
མར་མེ་དེ་ཉིད་ཨོཾ་གསུམ་མའི་སྔགས་བརྗོད་ཅིང༌། རང་གི་ཁར་བཅུག་པའམ་བཅུག་པར་བསམས་ལ། རྣལ་འབྱོར་མ་དེ་ཉིད་རང་གི་སྤྱི་བོ་ནས་རྐང་མཐིལ་གྱི་བར་ལ་གར་སྟབས་མཛད་ཅིང༌། ཡར་ཁྱུག་མར་ཁྱུག་མཛད་པའི་མཐར་ལྟེ་བའི་བྃ་ཡིག་ལ་ཐིམ་པ་དེ་ཉིད་རྣལ་འབྱོར་མའི་སྐུར་གྱུར་པ་ནི་ཞེས་པ་ནས་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། རང་ཉིད་ཕྱིའི་རྡོ་རྗེ་རྣལ་འབྱོར་མར་གསལ་བའི་གནས་རྣམས་སུ་ཟླ་བའི་དཀྱིལ་འཁོར་གྱི་སྟེང་དུ་ལྟེ་བར་ཨོཾ་བྃ་དམར་མོ་ནས་ཙཎྜི་ཀའི་ངོ་བོར་གྱུར། ཅེས་པའི་བར་བརྗོད་ཅིང་བསམ་པ་ནི། ལྟེ་བའི་བྃ་ཡིག་དེ་ཉིད་གདོད་ནས་ནང་གི་ཕག་མོ་ཡིན་པ་ལ། ཐབས་འདིས་གསལ་བཏབ་པ་ཡིན་ནོ། ། དེ་ནས་མདུན་བསྐྱེད་ཀྱི་རྡོ་རྗེ་རྣལ་འབྱོར་མ་ལ་དཔའ་བོ་རྣལ་འབྱོར་མའི་ཚོགས་ཀྱིས་བསྐོར་བ་རྣམས་ཀྱིས་དགེས་པའི་གར་མཛད། སྔགས་ཀྱི་སྒྲ་ཆེན་པོ་སྒྲོགས་ཤིང༌།
གཙོ་བོའི་ཐུགས་ཀ་ནས་འོད་ཟེར་ཕྱོགས་བཅུར་འཕྲོས་པས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་དཔའ་བོ་དང་རྣལ་འབྱོར་མ་ཐམས་ཅད་རྗེ་བཙུན་རྡོ་རྗེ་རྣལ་འབྱོར་མའི་རྣམ་པར་བྱོན་ཏེ། རང་གི་སྤྱི་བོ་ནས་ཐིམ་པར་བསམས་ལ། ཨོཾ་གསུམ་མ་དྲག་ཏུ་བརྗོད་ཅིང༌། ཌཱ་དྲིལ་དཀྲོལ་གུ་གུལ་གྱི་དུད་པས་བདུག སླར་ཡང་མདུན་བསྐྱེད་ཀྱི་ཐུགས་ཀ་ནས་ཀྱང༌། རྗེ་བཙུན་མའི་སྐུ་དཔག་ཏུ་མེད་པ་བྱུང་སྟེ། རང་གི་སྤྱི་བོར་ཐིམ་པར་བསམས་ནས་སྔར་བཞིན་སྔགས་དང་རོལ་མོ་བྱ་བ་ནི། ཕྱིའི་རྡོ་རྗེ་རྣལ་འབྱོར་མ་སྤྱན་དྲངས་ཞིང་དབབ་པའོ། ། རང་ཉིད་རྡོ་རྗེ་རྣལ་འབྱོར་མར་གསལ་བའི་སྨིན་མཚམས་ནས་གསང་གནས་ཀྱི་བར་དུ་རྩ་དབུ་མ་ཁ་དོག་དམར་པོ།
སྦུབས་སྟོང་སྦོམ་ཕྲ་མདའ་སྨྱུག་ཙམ་བསམས་པའི་མ་སྣར་དགའ་བ་འཁྱིལ་པ་ཁ་དོག་དམར་པོ་གཡོན་བསྐོར་དུ་དྲག་ཏུ་འཁོར་བ་དབུ་མའི་ནང་ནས་ཡར་གྱེན་དུ་བྱ་འཕུར་བ་བཞིན་སྙིང་གའི་བར་དུ་སོང་བས། ལུས་སེམས་བདེ་བས་ཁྱབ་པར་བསམ། དབུ་མའི་ཡས་སྣར་དགའ་བ་འཁྱིལ་པ་ཁ་དོག་དཀར་པོ་གཡོན་སྐོར་དུ་དྲག་ཏུ་འཁོར་བ། དབུ་མའི་ནང་ནས་མར་འཁོར་བཞིན་པས། སྙིང་གའི་བར་དུ་བྱུང་བས་སྣང་བ་ཐམས་ཅད་སྟོང་ཉིད་ཀྱི་ངང་དུ་ཐིམ་པར་བསམ། དགའ་འཁྱིལ་དེ་གཉིས་སྙིང་གར་རོ་གཅིག་ཏུ་འདྲེས་པས་བདེ་སྟོང་གཉིས་མེད་ཀྱི་ངོ་བོ་དགའ་འཁྱིལ་དམར་སྐྱ་ཤུགས་དྲག་ཏུ་འཁོར་བ་ལ་སེམས་གཏད་ཅིང༌། མཐར་དེ་ཉིད་ཀྱང་ནམ་མཁའ་ལ་འཇའ་ཡལ་བ་བཞིན་སོང་བར་བསམ། བརྗོད་མེད་ཀྱི་ངང་དུ་ཅི་ཙམ་གནས་ཀྱི་བར་མཉམ་པར་བཞག་པ་ནི། གསང་བ་བདེ་སྟོང་གཉིས་མེད་ཀྱི་རྣལ་འབྱོར་མ་ངོ་སྤྲད་པ་ཡིན་ནོ། ། ཞེས་གསུངས་སོ། །
དྷུ་དྷུ་ར་གུ་ཧྱ་ས་མཱ་ཡ་དེ་ལྟར་བྱིན་རླབས་ཞུགས་པ་དེ་རྣམས་མི་འབྲལ་ཞིང་བརྟན་པར་བསམས་ལ། ལུས་ཀྱི་གོ་ཆའི་སྔགས་རྣམས་དྲན་པས། ཨོཾ་བྃ་ཧྃ་ཡོཾ་ཧྲཱིཾ་མོཾ་ཧྲིཾ་ཧཱུྃ་ཧཱུྃ་ཕཊ་ཕཊ། ཅེས་ཚར་གཅིག་བརྗོད་ཅིང་སྤྱི་བོར་རྡོ་རྗེ་རྒྱ་གྲམ་བཞག་ལ། ཏིཥྛ་བཛྲ། ཞེས་བརྗོད་ཅིང་བྱིན་རླབས་ཀྱི་མྱོང་བ་ལ་ཅུང་ཟད་མཉམ་པར་བཞག མེ་ཏོག་རྗེ་བཙུན་མའི་ཐུགས་ཀར་ཕུལ་བར་བསམ་ཞིང༌། ཨོཾ་པྲ་ཏཱིཙྪ་བཛྲ་ཧོཿ ཞེས་པས་སིནྡྷུ་རའི་མཎྜལ་གྱི་དབུས་སུ་ཕུལ་བའི་སྟངས་ཀ་ཙམ་བྱ། མེ་ཏོག་ཕྲེང་བ་དེ་ཉིད་སྔགས་ཀྱི་ཕྲེང་བར་བྱིན་གྱིས་བརླབས་ནས།
རྗེ་བཙུན་མས་རང་གི་སྤྱི་བོར་བཞག་པར་མོས་ལ། ཨོཾ་པྲ་ཏཱིཙྪ་གྲྀཧྣ་སྟྭཾ་ཨི་མཾ་སཏཱ་མཧཱ་བཱ་ལ། ཞེས་གསུངས་པར་བསམས་ཤིང༌། སྤྱི་བོར་བཞག དེ་ལྟར་སེམས་དང་བྃ་ལྷན་ཅིག་སྐྱེས་པའི་ཕག་མོར་ཡེ་ནས་གནས་པ་ཆོ་ག་དེ་དག་གིས་གསལ་བར་བྱས་ལ། དཀྱིལ་འཁོར་མཐོང་བ་ལ་སྒྲིབ་བྱེད་བསལ་བའི་མཚོན་བྱེད་དུ། རྣལ་འབྱོར་མས་གདོང་གཡོགས་དཀྲོལ་བར་མོས་ཏེ། རྣལ་འབྱོར་མ་དཔལ་དེང་ཁྱོད་ཀྱི། ། མིག་འབྱེད་པར་ནི་བརྩོན་པར་མཛད། ། ཕྱེ་བས་ཐམས་ཅད་མཐོང་གྱུར་པ། །
རྡོ་རྗེའི་མིག་ནི་བླ་ན་མེད། ། ཨོཾ་བཛྲ་ནེ་ཏྲ་ཨ་པ་ཧ་ར་པ་ཊ་ལཾ་པ་ཧྲི་ཏྲཾ། ཁྱེད་རྣམས་རྡོ་རྗེ་རྣལ་འབྱོར་མའི་དཀྱིལ་འཁོར་ལ་ལྟོས་ཞེས་གསུང་ཞིང༌། བལྟས་པས་རྟེན་དང་བརྟེན་པའི་དཀྱིལ་འཁོར་ཐམས་ཅད་མངོན་སུམ་དུ་མཐོང་བར་མོས། དེ་དག་ནི་འཇུག་པའི་ཆོས་འཁོར་དང་བཅས་པའོ། ། དངོས་གཞི་དབང་བཞི་བྱིན་རླབས་ཀྱི་ཚུལ་དུ་བསྐུར་བ་ལ། མཎྜལ་བཤམས་ཏེ། མཎྜལ་རི་རབ་གླིང་བཞི་ཉི་ཟླ་ཟུང་ཞིག ལྷ་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་འདི་ཉིད། བླ་མ་དང་རྡོ་རྗེ་རྣལ་འབྱོར་མ་ཐ་མི་དད་པ་ལ།
བྱིན་རླབས་ཟབ་མོ་ཞུ་བའི་ཡོན་དུ་དབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བྱིན་གྱིས་བརླབ་ཏུ་གསོལ། ཞེས་པས་ཡོན་དུ་དབུལ། རྣལ་འབྱོར་མ་དཔལ་དབང་བསྐུར་བ། ། འགྲོ་བ་སྐྱོབ་པའི་གཟི་བརྗིད་ཅན། ། ཇི་ལྟར་ཡོན་ཏན་འབྱུང་གནས་གཙོ། ། དེ་བཞིན་བདག་ལ་དེ་སྩོལ་ཅིག ། ཅེས་པའམ། བྱང་ཆུབ་རྡོ་རྗེ་སངས་རྒྱས་ལ། །
སོགས་ལན་གསུམ་གྱིས་གསོལ་བ་བཏབ། སིནྡྷུ་རའི་དཀྱིལ་འཁོར་གྱི་མདུན་དུ་སེངྒེས་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་ཉི་མ་འཇིགས་བྱེད་དུས་མཚན་གྱི་གདན་ལ། རང་སྐད་ཅིག་གིས་རྣལ་འབྱོར་མར་གསལ་བའི་སྟེང་དུ། གདུགས་དཀར་པོ་གསེར་གྱི་ཡུ་བ་ཅན། མཐའ་སྐོར་དུ་མཆོད་པའི་སྤྲིན་དཔུང་བསམ་གྱིས་མི་ཁྱབ་པས་བསྐོར་བར་བསམ། ཕཻཾ་ཞེས་བརྗོད་པས་རྗེ་བཙུན་མའི་ཐུགས་ཀ་ནས་འོད་ཟེར་འཕྲོས་པས། རང་བཞིན་གྱི་གནས་ནས་དབང་གི་ལྷ་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་མདུན་གྱི་ནམ་མཁར་བཀྲ་ལམ་གྱིས་བྱོན་པའི་ཧེ་རུ་ཀ་ཡབ་ཡུམ་གྱི་དབང་བསྐུར་བའི་དགོངས་པ་མཛད། སྙིང་པོའི་རྣལ་འབྱོར་མ་བཞིས་རྡོ་རྗེའི་གླུ་ལེན། ཁཎྜ་ཀ་པ་ལི་ལ་སོགས་པའི་དཔའ་བོ་རྣམས་ཀྱིས་ཤིས་པ་བརྗོད། རབ་ཏུ་གཏུམ་མོ་ལ་སོགས་པའི་རྣལ་འབྱོར་མ་རྣམས་ཀྱིས་མཆོད་པའི་ལས་བརྩམ་མོ། །
སྒོ་མཚམས་མ་བརྒྱད་ཀྱིས་བགེགས་དང་ལོག་པར་འདྲེན་པའི་ཚོགས་རྣམས་རྒྱང་རིང་དུ་བསྐྲད་པར་བསམ་ལ་མེ་ཏོག་འཐོར་ཞིང་དྲིལ་བུ་གསིལ་བས། ཧེ་རུ་ཀ་དཔལ་འབར་བའི་སྐུམངའ་བ། ། ཧ་ཧའི་གད་རྒྱངས་ས་གསུམ་གཡོ་བར་བྱེད། ། ཧཱུྃ་ཧཱུྃ་ཕཊ་ཕཊ་བདུད་ཀྱི་ཀླད་འགེམས་པའི། ། བདེ་མཆོག་འཁོར་ལོའི་བཀྲ་ཤིས་དེང་འདིར་སྩོལ། ། ཨེ་ཝཾ་མཉམ་པར་སྦྱོར་བ་སྔགས་ཀྱི་སྐུ། ། ཨཱ་ལི་ཀཱ་ལི་གཉིས་མེད་རོལ་པའི་གསུང༌། ། ཨོཾ་གྱི་ངོ་བོར་སོན་པའི་ཐུགས་མངའ་བ། ། རྡོ་རྗེ་ཕག་མོའི་བཀྲ་ཤིས་དེང་འདིར་སྩོལ། ། ཞེས་བརྗོད།
དེ་ནས་གཙོ་མོའི་ཐུགས་ཀ་ནས་སྤྲུལ་པའི་སྒོ་མཚམས་མ་བརྒྱད་ཀྱིས་ཟླ་བ་ལྟར་དཀར་བའི་བུམ་པ་བྱང་ཆུབ་ཀྱི་སེམས་ཀྱི་བདུད་རྩི་ལྔས་ཡོངས་སུ་གང་བ་ཡལ་འདབ་དང་བཅས་པ་ཅུང་ཟད་ཡོ་བར་འཛིན་བཞིན་པས། བྱང་ཆུབ་ཀྱི་སེམས་ཀྱི་ཆུ་རྒྱུན་གྱིས་སྤྱི་བོ་ནས་དབང་བསྐུར་བར་བསམས་ལ། ཇི་ལྟར་བལྟམས་པ་ཙམ་གྱིས་ནི། ། ཞེས་པ་ནས་དེ་བཞིན་བདག་གིས་དབང་བསྐུར་རོ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། ཙཀྲ་བི་ར་སྟྭཾ། ཨ་བྷི་ཥིཉྩ་མཾ། ཀཱ་ཀཱ་སྱེ། ཨུ་ལུ་ཀ་སྱེ། ཤྭ་ན་ཀ་སྱེ།
སུ་ཀཱ་ར་སྱེ། ཡ་མ་དཱ་དྷི་ཡ་མ་དྷུ་དྷི་ཡ་མ་དཾ་ཥྚི་ནི་ཡ་མ་མཱ་ཐཱ་ནི། བཛྲི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་དྲི་མ་དག་ཆུའི་ལྷག་མ་ཡར་ལུད་པ་ལས། རྣམ་པར་སྣང་མཛད་ཀྱིས་དབུ་བརྒྱན། དབང་ལྷ་རྣམས་ཛཿཧཱུྃ་བཾ་ཧོཿ ཞེས་པས་རང་གི་སྤྱི་བོ་ནས་ཐིམ། རང་ཉིད་ཁམས་གསུམ་ཆོས་ཀྱི་རྒྱལ་པོར་དབང་བསྐུར་བ་ལ་རྗེ་བཙུན་མ་འཁོར་བཅས་ཀྱིས་རབ་གནས་མཛད་པར་བསམས་ལ། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ།
ཞེས་བརྗོད་ཅིང་མེ་ཏོག་འཐོར་བ་ནི་དབང་གི་དངོས་གཞིའོ། ། མདུན་གྱི་རྗེ་བཙུན་མའི་ཐུགས་ཀའི་བྃ་ལས་སྔགས་ཀྱི་ཕྲེང་བ་ཁ་དོག་དམར་པོ་ཆུ་ལས་ཆུ་བུར་རྡོལ་བའི་ཚུལ་གྱིས་ཐོལ་ནས་བྱུང༌། རྗེ་བཙུན་མའི་ཞལ་ནས་འཐོན། རང་གི་ཁར་ཞུགས་སྙིང་གའི་བྃ་ཡིག་ལ་ཐིམ་པར་བསམ། ཨོཾ་གསུམ་མ་ལན་གསུམ་བརྗོད། དེ་ནས་རྡོ་རྗེ་རྣལ་འབྱོར་མ་མཁའ་སྤྱོད་སྒྲུབ་པའི་ཡི་དམ་གྱི་ལྷར་བཟུང་སྙམ་པས་མེ་ཏོག་འཐོར་ཞིང༌། བཅོམ་ལྡན་བདག་ལ་སྩལ་ལགས་ཀྱིས། ། བཅོམ་ལྡན་བདག་ལ་བྱིན་གྱིས་རློབས། ། ཞེས་ལན་གསུམ་བརྗོད། རྗེ་བཙུན་མས་མེ་ཏོག་ཕྲེང་བ་སྔགས་ཀྱི་ཕྲེང་བར་བྱིན་གྱིས་བརླབས་ཏེ།
རང་གི་སྤྱི་གཙུག་ཏུ་བཞག་ཅིང་གསུང་བར་བསམས་ལ། བཅོམ་ལྡན་འདི་ལ་སྩལ་ལགས་ཀྱིས། ། བཅོམ་ལྡན་འདི་ལ་བྱིན་གྱིས་རློབས། ། ཞེས་ལན་གསུམ་བརྗོད། སིནྡྷུ་རའི་རྡུལ་ཚོན་ནས་གཡོན་པའི་མཐེབ་སྲིན་གྱིས་བླངས་ལ་དཔྲལ་བ། མགྲིན་པ། སྙིང་ག་རྣམས་སུ་ཐིག་ལེ་བྱ་ཞིང༌། ཨོཾ་གསུམ་མ་བརྗོད། སྐུ་ཚོམ་བུའི་དཀྱིལ་འཁོར་ལ་བརྟེན་ནས། བུམ་པའི་དབང་ཐོབ།
ལུས་ཀྱི་དྲི་མ་དག རྣལ་འབྱོར་མའི་སྐུ་བསྒོམ་པ་ལ་དབང་ཞིང༌། སྐུའི་བྱིན་རླབས་དང་དངོས་གྲུབ་ཐམས་ཅད་ཐོབ་པ་ཡིན་ནོ། ། ཞེས་བརྗོད་ཅིང༌། རྗེ་བཙུན་མས་གསུང་བར་བསམ། གསང་དབང་གི་དོན་དུ་དམིགས་པ་འདི་ལྟར་བྱེད་དེ། ཕྱོགས་བཅུའི་དེ་བཞིན་གཤེགས་པ་ཐམས་ཅད་དང༌། རྡོ་རྗེ་རྣལ་འབྱོར་མ་སྙོམས་པར་ཞུགས་པའི་བྱང་ཆུབ་ཀྱི་སེམས་ཀྱི་ཐིག་ལེ་ཐོད་པའི་ནང་དུ་ལྷུང་བ། རྗེ་བཙུན་མས་རང་གི་ལྕེ་ཐོག་ཏུ་བཞག་པར་བསམ། ཨོཾ་གསུམ་མ་བརྗོད་ཅིང༌།
གཡོན་པའི་མཐེབ་སྲིན་གྱིས་ཐོད་པ་ནས་བདུད་རྩི་བླངས་ཏེ་རང་གི་ལྕེ་ཐོག་ཏུ་བཞག མགྲིན་པའི་ལམ་ནས་མྱང་བས། ལུས་ཀྱི་རྩ་ནང་གི་བྱང་སེམས་དམ་ཚིག་པའི་ཚུལ་དང༌། དབྱེར་མེད་རོ་གཅིག་ཏུ་འདྲེས་པས་རང་བཞིན་བརྒྱད་ཅུའི་རྟོག་པ་དབྱིངས་སུ་དག་ཅིང་གསལ་སྟོང་བདེ་བས་བརྒྱན་པའི་ཏིང་ངེ་འཛིན་རྒྱུད་ལ་སྐྱེས་པར་བསམ། དེ་ལྟར་ན་གསུང་བདུད་རྩིའི་དཀྱིལ་འཁོར་དུ་གསང་བའི་དབང་ཐོབ། ངག་གི་དྲི་མ་དག རྣལ་འབྱོར་མའི་གསུང་སྔགས་བཟླས་བརྗོད་བྱེད་པ་ལ་དབང་ཞིང༌། གསུང་གི་བྱིན་རླབས་དང་དངོས་གྲུབ་ཐམས་ཅད་ཐོབ་པ་ཡིན་ནོ། ། ཞེས་བརྗོད་ཅིང༌། རྗེ་བཙུན་མས་གསུང་བར་བསམ།
ཤེས་རབ་ཡེ་ཤེས་ཀྱི་དབང་ནི། ཕྱོགས་བཅུའི་དཔའ་བོ་ཐམས་ཅད་གཅིག་ཏུ་འདུས་པ་དཔལ་ཧེ་རུ་ཀར་གྱུར་པ་དང༌། རྗེ་བཙུན་རྡོ་རྗེ་རྣལ་འབྱོར་མ་སྙོམས་པར་ཞུགས་པའི་བྱང་ཆུབ་ཀྱི་སེམས་རང་ཉིད་རྡོ་རྗེ་རྣལ་འབྱོར་མར་གསལ་བའི་མཁར་ནང་དུ་སྦྱིན་པར་བསམས་ནས། སིནྡྷུ་རའི་དཀྱིལ་འཁོར་ནས་གཡོན་པའི་སྲིན་ལག་གི་རྩེས་བླངས་ལ། ཨོཾ་གསུམ་མ་བརྗོད་ཅིང༌། ལྟེ་བ། སྙིང་ག མགྲིན་པ། དཔྲལ་བ་རྣམས་སུ་མས་ཡར་ཐིག་ལེ་བྱ། མཁའ་ནང་གི་བྱང་ཆུབ་ཀྱི་སེམས་དེ་ཉིད་ལྟེ་བར་དྲངས་པས་ལྟེ་བའི་རྩ་འཁོར་ཐམས་ཅད་བྱང་ཆུབ་སེམས་ཀྱིས་གང་བས།
དགའ་བའི་ཡེ་ཤེས་ཉམས་སུ་མྱོང༌། དེ་བཞིན་དུ་སྙིང་གར་དྲངས་པས་སྙིང་གའི་རྩ་འཁོར་གང་བས། མཆོག་དགའི་ཡེ་ཤེས། མགྲིན་པར་དྲངས་པས། མགྲིན་པའི་རྩ་འཁོར་གང་བས། དགའ་བྲལ་གྱི་ཡེ་ཤེས་ཉམས་སུ་མྱོང༌། སྤྱི་བོར་དྲངས་པས་སྤྱི་བོའི་རྩ་འཁོར་གང༌། དེའི་ཚེ་ལུས་ཐམས་ཅད་ལ་རྩས་ཁྱབ། རྩ་ཐམས་ཅད་ལ་བྱང་ཆུབ་སེམས་ཀྱིས་ཁྱབ། བྱང་ཆུབ་ཀྱི་སེམས་ལ་བདེ་བས་ཁྱབ།
བདེ་བ་ལ་སྟོང་པས་ཁྱབ། བདེ་སྟོང་ཟུང་འཇུག་ལྷན་ཅིག་སྐྱེས་པའི་དགའ་བ་ཉམས་སུ་མྱོང་བར་བསམ། དེ་ལྟར་ན་ཐུགས་སིནྡྷུ་རའི་དཀྱིལ་འཁོར་ལ་བརྟེན་ནས་ཤེས་རབ་ཡེ་ཤེས་ཀྱི་དབང་ཐོབ། སེམས་ཀྱི་དྲི་མ་དག ཐུགས་གཉིས་མེད་ཀྱི་ཡེ་ཤེས་བསྒོམ་པ་ལ་དབང་ཞིང༌། ཐུགས་ཀྱི་བྱིན་རླབས་དང་དངོས་གྲུབ་ཐམས་ཅད་ཐོབ་པ་ཡིན་ནོ། ། ཞེས་བརྗོད་ཅིང་གསུང་བར་བསམ། དབང་བཞི་པ་ནི། མདུན་གྱི་རྗེ་བཙུན་མའི་ཞལ་ནས། དངོས་པོ་མེད་པའི་ཆོས་ཉིད་ཆོས། །
ནམ་མཁའ་ལྟ་བུར་དྲི་མ་མེད། ། སྟོང་ཉིད་ཡེ་ཤེས་རྡོ་རྗེ་ཡི། ། སྟོང་པ་ཉིད་དུ་རྣམ་པར་བསྒོམ། ། ཞེས་གསུང་བར་བསམ། དེའི་དོན་ནི། བདེན་པའི་དངོས་པོ་ཅུང་ཟད་ཙམ་ཡང་ཡེ་ནས་ཡོད་མ་མྱོང་བའི་ཆོས་རྣམས་ཀྱི་ཆོས་ཉིད་ཅེས་བྱ་བ་དེ་ནི། ཡོད་མེད་རྟག་ཆད་སྲིད་ཞིའི་མཐའ་ཐམས་ཅད་དང་བྲལ་བས། ནམ་མཁའི་དཀྱིལ་ལྟ་བུ། དེའི་ངོ་བོ་ལ་གཟུང་འཛིན་གྱི་སྤྲོས་པའི་དྲི་མ་གདོད་མ་ནས་གོས་མ་མྱོང་བས་དྲི་མ་མེད་པ། དེ་ལྟ་བུའི་ཡུལ་སྟོང་པ་ཉིད་ཡུལ་ཅན་གཉིས་སྣང་ཐམས་ཅད་ནུབ་པའི་གཉིས་མེད་ཡེ་ཤེས་ཀྱི་རྡོ་རྗེ།
སྟོང་པ་ཉིད་དུ་བསྒོམ། ཞེས་པས་ཟུང་འཇུག་གི་ངང་དུ་ཅི་གནས་མཉམ་པར་བཞག དེ་ལྟར་ན་རྡོ་རྗེ་རྣལ་འབྱོར་མའི་སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པའི་སྒོ་ནས་དབང་བཞི་པ་ཐོབ། སྒོ་གསུམ་གྱི་སྒྲིབ་པ་བག་ཆགས་དང་བཅས་པ་དག སྐུ་གསུང་ཐུགས་ཀྱི་གསང་བ་མཐའ་དག་བསྒོམ་པ་ལ་དབང་ཞིང༌། རྡོ་རྗེ་རྣལ་འབྱོར་མའི་སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པའི་བྱིན་རླབས་དང་དངོས་གྲུབ་ཐམས་ཅད་ཐོབ་པ་ཡིན་ནོ། ། ཞེས་གསུང་བར་བསམ་ཞིང་བརྗོད། དེ་ལྟར་ཁས་བླངས་པའི་དམ་ཚིག་དང་སྡོམ་པ་མཐའ་དག་བསྲུང་སྙམ་པས། གཙོ་བོས་ཇི་ལྟར་བཀའ་སྩལ་པ། ། དེ་དག་ཐམས་ཅད་བདག་གིས་བགྱི། །
ཞེས་ལན་གསུམ་བརྗོད། བྱིན་རླབས་ཐོབ་པའི་བཀའ་དྲིན་གྱི་ཡོན་དུ། ཨོཾ་བཛྲ་བྷུ་མི་ནས། མ་ཚང་བ་མེད་པ་འདི་ཉིད། བླ་མ་དང༌། རྗེ་བཙུན་རྡོ་རྗེ་རྣལ་འབྱོར་མ་ཐ་མི་དད་པ་ལ། བྱིན་རླབས་ཟབ་མོ་ཐོབ་པའི་བཀའ་དྲིན་གཏང་རག་གི་ཡོན་དུ་དབུལ་བར་བགྱིའོ། ། ཞེས་སོགས་བརྗོད། ལུས་ལོངས་སྤྱོད་རྣམས་ཀྱང་འབུལ་གྱིས་ཆ་ཤས་ནས་ལོངས་སྤྱོད་དུ་གསོལ་སྙམ་པས། དེང་ནས་བརྩམས་ཏེ་བདག་བྲན་དུ། །
ཁྱེད་ལ་བདག་ནི་འབུལ་ལགས་ན། ། ཁྱོད་ཀྱི་སློབ་མར་བཟུང་བ་དང༌། ། ཆ་ཡིས་ཀྱང་ནི་སྤྱད་དུ་གསོལ། ། ཞེས་བརྗོད། དེ་ནས་གཏོར་མ་རྣམས་ནང་མཆོད་ཆུ་ཆང་གིས་སྦྱངས་ལ། གོང་དུ་བཤད་པའི་བདུད་རྩི་བྱིན་རླབས་ལྟར་བྱིན་གྱིས་བརླབས་ལ། ཕཻཾ་ཞེས་བརྗོད་པས། རང་གི་སྙིང་ག་ནས་འོད་ཟེར་འཕྲོས་པས། རང་བཞིན་གྱི་གནས་ནས་རྗེ་བཙུན་རྡོ་རྗེ་རྣལ་འབྱོར་མ་ལ་སངས་རྒྱས་དང་བྱང་ཆུབ་སེམས་དཔའ། དཔའ་བོ་དང་རྣལ་འབྱོར་མ།
ཆོས་སྐྱོང་འཇིག་རྟེན་སྐྱོང་བའི་ཚོགས་ཀྱིས་བསྐོར་བ་མདུན་གྱི་ནམ་མཁར་སྤྱན་དྲངས། པད་སྐོར་སྔོན་དུ་འགྲོ་བས། རྡོ་རྗེ་ཐལ་མོ་ཁ་གྱེན་དུ་ཕྱེ་བའི་མཐར། སེ་གོལ་གཏོགས་པ་དང་བཅས། ཨོཾ་གསུམ་མའི་རྗེས་ལ། ཨ་ཀཱ་རོ་མུ་ཁཾ་བཏགས་པ་ལན་གསུམ་མམ་ལྔའམ་བདུན་གྱིས་ཕུལ་ལ་ཕྱི་ནང་གི་མཆོད་པ་མདོར་བསྡུས། དཔལ་ལྡན་མཁའ་འགྲོ་མ་སོགས་ཤླཽ་ཀ་གཉིས་ཀྱིས་བསྟོད་པ་བྱ། དགེ་བ་འདིས་སོགས་ཤླཽ་ཀ་གཉིས་ཀྱིས་སྨོན་ལམ་དང་བཅས་པ། ཌཱ་དྲིལ་དང་རོལ་ཆེན་བྱ། དེ་ནས་མགོན་པོ་ཆེ་ཆུང་གི་གཏོར་མ་སོགས་བྱེད་པའམ།
མདོར་བསྡུ་ན་མཁའ་འགྲོ་སྤྱི་གཏོར་གྱི་ཆོ་ག་གཞན་ནས་འབྱུང་བ་ལྟར་བྱ། དེ་ནས་ཚོགས་མཆོད་གཏོར་མ་ལྟར་བྱིན་གྱིས་བརླབས་ལ། བླ་མ་དཀོན་མཆོག་དང་མཁའ་འགྲོ་ཆོས་སྐྱོང་ལ་ཕུད་ཕུལ། དེ་ནས་རྣལ་འབྱོར་པ་རྣམས་ལོངས་སྤྱོད། ལྷག་མའི་བར་ཆོ་ག་ཇི་ལྟ་བ་བཞིན་བྱ། ༈ །རྗེས་ཀྱི་ཆོ་ག་ནི། མཆོད་པ་རྣམས་ཁ་གསོ་ཞིང༌། ཕྱི་མཆོད་ནང་མཆོད་བསྟོད་པ། རྗེ་བཙུན་རྡོ་རྗེ་རྣལ་འབྱོར་མ་སོགས་གསོལ་བ་བཏབ་པ་དང་བཅས་པ་བུམ་བསྐྱེད་ཀྱི་སྐབས་ལྟར་བྱ། ཡི་གེ་བརྒྱ་པ་ཚར་གསུམ་བརྗོད་ཅིང༌།
མ་འབྱོར་པ་དང་སོགས་ཀྱིས་བཟོད་པར་གསོལ། ལྷག་ཆད་ཁ་བསྐང༌། བྲིས་སྐུ་སོགས་རྟེན་རྣམས་ལ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་རྒྱལ་བ་རྣམས་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། བྱེ་བྲག་ཏུ་ཡང་བླ་མ་ཡི་དམ་མཁའ་འགྲོའི་རྟེན་འདི་རྣམས་ལ་བསྐྱེད་ཅིང་སྤྱན་དྲངས་པའི་ལྷ་ཚོགས་རྣམས། ཇི་སྲིད་འབྱུང་བ་བཞིའི་གནོད་པས་མ་ཞིག་གི་བར་དུ་བརྟན་པར་བཞུགས་ནས། བདག་དང་སེམས་ཅན་ཐམས་ཅད་ཀྱི་མགོན་དང་སྐྱབས་དང་དཔུང་གཉེན་དམ་པ་མཛད་དུ་གསོལ། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། བརྟན་བཞུགས་བྱ།
ཨོཾ་ཁྱེད་ཀྱི་སེམས་ཅན་དོན་ཀུན་མཛོད། ། ཞེས་སོགས་ནས་བཛྲ་མུཿ མཎྜལ་གྱི་ཡེ་ཤེས་པ་དང༌། རྟེན་མེད་པའི་གཏོར་མགྲོན་གྱི་ཡེ་ཤེས་པ་རྣམས་གཤེགས། དམ་ཚིག་པ་རྣམས་རང་ལ་བསྟིམ། ཛཿཧཱུྃ་བཾ་ཧོཿ རང་གི་གནས་རྣམས་སུ་ཟླ་བའི་དཀྱིལ་འཁོར་གྱི་སྟེང་ནས། ཙཎྜི་ཀའི་ངོ་བོའི་བར་བརྗོད། ཧཱུྃ་བཞི་པའི་སྔགས་གཉིས་ཕྱག་རྒྱ་དང་བཅས་པས། ཕྱོགས་གཡོན་སྐོར་དང༌།
མཚམས་གཡས་སྐོར་གྱིས་བསྲུང་བ་བྱ། མཐའ་ཡས་རྒྱལ་བའི་བདེ་སྟོང་ཟློས་གར་ནི། ། ཞེས་པ་སོགས། མཁའ་སྤྱོད་ཞལ་བཟང་བལྟ་བའི་སྨོན་ལམ་བྱ། ཕུན་ཚོགས་དགེ་ལེགས་ཀུན་གྱི་དཔལ་མངའ་བ། ། རྡོ་རྗེ་འཆང་དབང་པཎ་ཆེན་ནཱ་རོ་སོགས། ། དཔལ་ལྡན་བླ་མ་དམ་པའི་ཚོགས་རྣམས་ཀྱིས། ། བྱིན་རླབས་མྱུར་དུ་འཇུག་པའི་བཀྲ་ཤིས་ཤོག ། རྒྱལ་བའི་ཡུམ་མཆོག་ཤེས་རབ་ཕ་རོལ་ཕྱིན། ། རང་བཞིན་འོད་གསལ་གདོད་ནས་སྤྲོས་དང་བྲལ། །
བརྟན་གཡོའི་དངོས་ཀུན་སྤྲོ་དང་བསྡུ་མཛད་མ། ། མཁའ་སྤྱོད་ཆོས་ཀྱི་སྐུ་ཡི་བཀྲ་ཤིས་ཤོག ། མཚན་དཔེའི་དཔལ་འབར་རབ་མཛེས་ཆོས་ཀྱི་སྐུ། ། དྲུག་ཅུའི་དབྱངས་ལྡན་ཐེག་མཆོག་སྒྲོག་པའི་གསུང༌། ། ཡེ་ཤེས་ལྔ་ལྡན་བདེ་གསལ་མི་རྟོག་ཐུགས། ། ལྷན་སྐྱེས་ལོངས་སྤྱོད་རྫོགས་སྐུའི་བཀྲ་ཤིས་ཤོག ། སྣ་ཚོགས་ཞིང་དུ་སྣ་ཚོགས་གཟུགས་སྐུ་ཡི། ། སྣ་ཚོགས་དབང་གི་སྣ་ཚོགས་གདུལ་བྱའི་དོན། ། སྣ་ཚོགས་བསམ་པ་ཇི་བཞིན་བསྒྲུབ་མཛད་མ། ། ཞིང་སྐྱེས་སྤྲུལ་པའི་སྐུ་ཡི་བཀྲ་ཤིས་ཤོག །
པདྨ་རཱ་གའི་མདོག་མཚུངས་རྗེ་བཙུན་མ། ། འཛུམ་ཁྲོའི་ཉམས་ཅན་ཞལ་གཅིག་ཕྱག་གཉིས་ཀྱིས། ། གྲི་ཐོད་ལེགས་འཛིན་ཞབས་ཟུང་བརྐྱང་བསྐུམ་ཚུལ། ། སྔགས་སྐྱེས་མཁའ་སྤྱོད་མཆོག་གི་བཀྲ་ཤིས་ཤོག ། གང་གི་རྣམ་སྤྲུལ་གྲངས་མེད་བྱེ་བ་ཕྲག ། སྟོང་ཕྲག་བདུན་ཅུ་རྩ་གཉིས་ཚོགས་རྣམས་ཀྱིས། ། སྒྲུབ་པ་པོ་ཡི་བར་ཆད་ཀུན་སེལ་ཞིང༌། ། འདོད་དོན་དངོས་གྲུབ་སྩོལ་བའི་བཀྲ་ཤིས་ཤོག ། ཆོས་རྗེ་བྱམས་པ་ཆོས་པས་མཛད་པའི་བཀྲ་ཤིས་ཀྱི་ཚིགས་སུ་བཅད་པའོ། ། དེ་ནས་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་མངོན་དཀྱིལ་ལས་དང་པོ་པ་རྣམས་ཀྱིས་ཚེས་བཅུ་སོགས་ཀྱི་སྐབས་སུ།
ངེས་པར་མཁོ་བའི་ངག་འདོན། ལག་ལེན་ནག་པོ་འགྲོ་ཤེས་ཀྱི་ཚུལ་དུ་བཀོད་པ་འདི་ནི། རྡོ་རྗེ་རྣལ་འབྱོར་མ་ཐམས་ཅད་ཀྱི་རྩ་བ་ལྟ་བུ། ཕག་མོ་ཞལ་གཉིས་མའི་དཀྱིལ་ཆོག་རྗེ་བཙུན་ཆེན་པོས་མཛད་པ་ལ་གཙོ་བོར་བརྟེན། འཕགས་པ་རིན་པོ་ཆེའི་བདག་འཇུག་དང༌། རྡོ་རྗེ་འཆང་གི་གསུང་སྒྲོས། ཆོས་རྗེ་སངས་རྒྱས་དཔའ་བཟང་པོའི་སྒྲུབ་དཀྱིལ་ནས་བྱུང་བ་ལྟར། རྗེ་བླ་མའི་གསུང་གི་བདུད་རྩིས་ཅུང་ཟད་ཁ་བརྒྱན་ནས། རྗེ་བཙུན་རྡོ་རྗེ་འཆང༌། རྡོ་རིང་ཀུན་སྤངས་པ་ཆེན་པོའི་ཞབས་ཀྱི་པད་མོ་སྤྱི་བོས་མཆོད་པའི་རྣལ་འབྱོར་པ་བློ་གསལ་གྱིས་འུ་ཡུག་གྲུབ་པའི་གནས་ཀྱི་གཙུག་ལག་ཁང་དུ་བཀོད་པ་འདིས་ཀྱང༌།
བསྟན་པ་རིན་པོ་ཆེ་ཕྱོགས་དུས་ཐམས་ཅད་དུ་དར་ཤིང་རྒྱས་ལ་ཡུན་རིང་དུ་གནས་པར་གྱུར་ཅིག ། ཡི་གེ་པ་ནི་རྗེ་བླ་མ་དེ་ཉིད་ཀྱི་བྲན་དུ་གྱུར་པའི་བཙུན་པ་མཁྱེན་བརྩེ་དབང་ཕྱུག་གིས་བགྱིས་པའོ། ། ཨོཾ་དཾ་ཤ་ས་ན་སརྦ་ས་ཏྭ་ཧི་ཧོ་བྷ་ཝནྟུ། ཨི་དཾ་ཨི་ཐི། མངྒ་ལམ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
