ས་སྐྱའི་མཁའ་སྤྱོད་བེའུ་བུམ།
པོད ༤༧
རྗེ་བཙུན་མཁའ་སྤྱོད་རྡོ་རྗེ་བཙུན་མོའི་བསྐྱེད་རྫོགས་ཀྱི་དམིགས་རིམ་ཁྱེར་བདེ་ཀུན་ཚང་།
༼ཧཱུྃ༽ ༄༅། །རྗེ་བཙུན་མཁའ་སྤྱོད་རྡོ་རྗེ་བཙུན་མོའི་བསྐྱེད་རྫོགས་ཀྱི་དམིགས་རིམ་ཁྱེར་བདེ་ཀུན་ཚང་ཞེས་བྱ་བ་བཞུགས་སོ།། ༈ །ན་མོ་གུ་རུ་བཛྲ་ཝཱ་ར་ཧི། བདེ་ཆེན་ཡེ་ཤེས་འགྱུར་མེད་སྟོང་པའི་མདངས། ། མ་འགགས་བྱི་རུའི་སྨིན་ལེགས་ཉི་མ་བརྒྱའི། ། དངོས་པོས་འཁྱུད་པའི་དཔལ་མོ་མཆོག་སྦྱིན་མཁན། ། ཞིང་སྔགས་ལྷན་སྐྱེས་ཌཱ་ཀིའི་ཚོགས་ཀྱིས་སྐྱོངས། ། གདོད་མའི་སྐྱབས་གྱུར་རང་རིག་ཕག་མོའི་ཞལ། ། ལས་ཉོན་ཀུན་རྟོག་གཉིས་འཛིན་མུན་པ་ཡིས། ། སྒྲིབ་ལས་གྲོལ་ཏེ་མངོན་སུམ་མཇལ་བའི་ཐབས། །
རིམ་གཉིས་ལམ་དུ་འཇུག་ཚུལ་མདོ་ཙམ་བྲི། ། འདིར་བསྟན་པའི་མངའ་བདག་རྗེ་བཙུན་ས་སྐྱ་པ་ཡབ་སྲས་ལ་ཐུན་མོང་མ་ཡིན་པའི་གསེར་ཆོས་བཅུ་གསུམ་ཡོད་པའི་ནང་ནས་ཇོ་བོ་ནཱ་རོ་ཏ་པ་ཉིད་ལ་རྗེ་བཙུན་རྡོ་རྗེ་རྣལ་འབྱོར་མས་དངོས་སུ་གནང་པའི་ཟབ་ཆོས་རྗེ་བཙུན་ནཱ་རོ་མཁའ་སྤྱོད་མའི་ཁྲིད་ཀྱི་རྣལ་འབྱོར་ཉམས་སུ་ལེན་པའི་ཚུལ་ལ། གང་གིས་ཉམས་སུ་ལེན་པའི་གང་ཟག་རབ་བདེ་མཆོག་ལཱུ་ནག་གང་རུང་གི་སྨིན་བྱེད་ཐོབ་པའམ། དེ་ལྟར་མ་གྲུབ་ན་ཀྱེ་རྡོར་མན་ངག་ལུགས་ལྟ་བུའི་དཀྱིལ་འཁོར་དུ་སྨིན་བྱེད་ཐོབ་ནས་སིནྡྷུ་རའི་དཀྱིལ་འཁོར་དུ་བྱིན་རླབས་ལེགས་པར་ནོས་པ་ཆག་མེད་ཀྱི་རྒྱུན་དང་ལྡན་ཞིང་ཡར་མར་གྱི་ཚེས་བཅུའི་མཆོད་པ་ལ་བརྩོན་པས་རབ་ཚེ་འདི་ཉིད་ལ་མཁའ་སྤྱོད་འགྲུབ་པའམ། འབྲིང་གིས་འཆི་ཁ། ཐ་མས་བར་དོར་མཁའ་སྤྱོད་ཀྱི་དངོས་གྲུབ་འགྲུབ་པར་འགྱུར་ཞིང༌། དེ་དག་གི་ཉམས་ལེན་གྱི་གཙོ་བོ་ནི་བསྐྱེད་རིམ་རྣལ་འབྱོར་བཅུ་གཅིག་པོ་འདིར་མ་འདུས་པ་མེད་པས། རྣལ་འབྱོར་བཅུ་གཅིག་ནི། ཉལ་དང་ལྡང་དང་བདུད་རྩི་མྱོང༌། ། ཚད་མེད་བླ་མ་བདག་ལྷར་བསྐྱེད། །
འགྲོ་བ་དག་པའི་རྣལ་འབྱོར་དང༌། ། དཔའ་བོ་དཔའ་མོས་བྱིན་གྱིས་བརླབས། ། ངག་བཟླས་ཡིད་བཟླས་གཉིས་གཅིག་ཡིན། ། བསམ་གྱིས་མི་ཁྱབ་རྣལ་འབྱོར་དང༌། ། སྤྱོད་ལམ་གྱི་ནི་རྣལ་འབྱོར་ཏེ། ། དེ་ལྟར་རྣལ་འབྱོར་བཅུ་གཅིག་གོ ། ཞེས་པ་ལྟར་བཅུ་གཅིག་ཡོད་པ་ལས། དང་པོ་ཉལ་བའི་རྣལ་འབྱོར་ནི། གནས་ཁང་གཞལ་ཡས་ཁང་དང༌། རང་རྗེ་བཙུན་མ་རྒྱན་དང་ཕྱག་མཚན་མེད་པའི་སྐུར་གསལ་བཏབ།
སྔས་མགོར་བླ་མ་རྡོ་རྗེ་ཆོས་བཞུགས་པའི་པང་དུ་མགོ་བཞག་པའི་ཚུལ་དུ་རྣམ་རྟོག་གཞན་གྱིས་བར་མ་ཆོད་པར་གཉིད་ལོག་པར་བྱེད། དེའི་དགོས་པའམ་སྦྱང་གཞི་ནི་སྣོད་ཀྱི་འཇིག་རྟེན་འཇིག་པ་དང༌། བཅུད་ཀྱི་སེམས་ཅན་འཆི་བ་དང༌། དུད་འགྲོ་བཞིན་དུ་བག་མེད་དུ་གཉིད་ལོག་པར་བྱེད་པ་ཐམས་ཅད་སྦྱོང་བྱེད་ཉལ་བའི་རྣལ་འབྱོར་གྱིས་སྦྱངས་པས། སྦྱངས་འབྲས་ཆོས་སྐུ་ཐོབ་པར་བྱེད་དོ། ། གཉིས་པ་ལྡང་བའི་རྣལ་འབྱོར་ནི། ཐོ་རངས་ནམ་གྱི་བརྒྱད་ཆ་ལོན་པ་ན། ནམ་མཁའ་ནས་ཨོཾ་གསུམ་མའི་སྒྲ་ཌཱ་མ་རུའི་སྒྲ་སྐད་དུ་བསྒྲགས་པས་གཉིད་སད་པར་བསམ་ལ་ལྷར་གསལ་བ་དང་སྔས་མགོར་བླ་མ་དང་བཅས་པ་གསལ་བའི་ངང་ལས་གནས་ཁང་ལ་བལྟས་པས། དག་གསལ་གཉིས་མེད་ཀྱི་ངོ་བོ་ཆོས་འབྱུང་དམར་པོ། གྲོགས་སོགས་ནི་རྣལ་འབྱོར་མར་གསལ་བཏབ།
བླ་མ་ལ་མོས་གུས་བྱས་པས་རང་ལ་ཐིམ་ནས་རང་སྔར་བས་གསལ་བར་བསམ་ལ་ལྡང༌། དེའི་དགོས་པའམ་སྦྱང་གཞི་ནི་སྣོད་ཀྱི་འཇིག་རྟེན་ཆགས་པ་དང༌། བཅུད་ཀྱི་སེམས་ཅན་སྐྱེ་བ། འཕྲལ་གྱི་འགྲོ་འདུག་བྱེད་པ་ཐམས་ཅད་སྦྱོང་བྱེད་ལྡང་བའི་རྣལ་འབྱོར་གྱིས་སྦྱངས་པས། སྦྱངས་འབྲས་ལོངས་སྐུ་ཐོབ་པར་བྱེད་དོ། ། གསུམ་པ་བདུད་རྩི་མྱོང་བ་ནི། རབ་བདུད་རྩི་རིལ་བུ་ཟ་ཞིང༌། མེད་ན་བདུད་རྩི་རིལ་བུའི་རྒྱུན་ཙམ་ཡོད་པའི་ཆང་ལ་དམིགས་པས་བྱིན་གྱིས་བརླབས་ལ། ཨོཾ་ཨཱཿཧཱུྃ། ཞེས་མྱང་བས་སྙིང་གའི་བྃ་ཡིག་སངས་རྒྱས་ཐམས་ཅད་འདུས་པའི་ངོ་བོ་མཆོད་པར་བསམ།
དེའི་དགོས་པའམ་སྦྱང་གཞི་ནི་འདོད་སྲེད་ཀྱི་བསམ་པས་ཁྲུས་བྱེད་པ་དང༌། མུ་སྟེགས་བྱེད་ལ་སོགས་པས་ལུས་ལ་ཁྲུས་བྱས་པས་སེམས་ཀྱི་སྡིག་པ་འདག་པའི་ཆོས་སུ་འདོད་པ་དང༌། འདུལ་བ་ལས་ཀྱང་ཁྲུས་དང་གཙང་སྦྲ་བྱ་བར་གསུངས་པ་སོགས་ཉམས་ལེན་གྱིས་མ་ཟིན་པ་ཐམས་ཅད་སྦྱོང་བྱེད་བདུད་རྩི་མྱོང་བའི་རྣལ་འབྱོར་གྱིས་སྦྱངས་པས་སྦྱངས་འབྲས་སྤྲུལ་སྐུ་ཐོབ་པར་བྱེད་དོ། ། བཞི་པ་ཚད་མེད་ཅེས་པས་སྐྱབས་འགྲོ་དང་སེམས་བསྐྱེད་གཉིས་ཀ་བསྟན་པས། དེ་ཡང་ཐོག་མར་དབུགས་རླུང་རྔམ་པ་རང་བབས་སུ་མ་ཞིའི་བར་ཐང་ཆད་པ་ངལ་གསོ་བའི་ཚུལ་གྱིས་ཅུང་ཟད་བཞག དེ་ནས་གནས་ཁང་སོགས་ལ་སེམས་གཏད་པས་འཇའ་ཡལ་བ་ལྟར་གྱུར་ཏེ་སྟོང་ཉིད་ལ་ཇི་ཙམ་གནས་ཀྱི་བར་མཉམ་པར་བཞག དེ་ལས་སེམས་འཕྲོ་ན་ཐོག་མར་རང་གནས་པའི་ས་ཕྱོགས་ཐམས་ཅད་བཻ་ཌཱུརྻའི་ས་གཞི་ལ་གསེར་གྱི་མིག་མངས་རིས་སུ་བྲེས་པ། མནན་ན་ནེམ་བྱེད་ཅིང་བཏེགས་ན་སྤར་བྱེད་པ། རེག་ན་བདེ་བ་བསྐྱེད་པའི་ས་གཞི་ལག་མཐིལ་ལྟར་མཉམ་པ་སྟོང་གསུམ་གྱི་ཁྱོན་དང་མཉམ་པ། དེའི་སྟེང་དུ་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་གྲུ་བཞི་སྒོ་བཞི་རྒྱན་རྟ་བབས་སོགས་མཚན་ཉིད་ཐམས་ཅད་ཡོངས་སུ་རྫོགས་པ་རྒྱ་ཤིན་ཏུ་ཆེ་བ་མཐོ་ཁྱད་ཚངས་པའི་འཇིག་རྟེན་ཙམ་དུ་སླེབས་པ་གསེར་གྱི་རྒྱ་ཕིབས་ནོར་བུའི་ཏོག་ལ་སོགས་པས་བརྒྱན་པ།
གང་གིས་སྐྱབས་སུ་འགྲོ་བའི་གང་ཟག་ནི་གཞལ་ཡས་ཁང་དེའི་དབུས་སུ་རང་ཉིད། གཡས་སུ་ཕ། གཡོན་དུ་མ། མདུན་དུ་དགྲ་འདྲེ། རྒྱབ་ཏུ་ཉེ་འབྲེལ་འཁོར་གཡོག མཐའ་སྐོར་དུ་རིགས་དྲུག་གི་སེམས་ཅན་ཐམས་ཅད་ཁྲོམ་འཚོགས་པ་བཞིན་ཡོད་པར་བསམ། གང་ལ་སྐྱབས་སུ་འགྲོ་བའི་ཡུལ་ནི། སྤྱིར་སྐྱབས་ཡུལ་ལ་ཐེག་པ་ཆེ་ཆུང་དང་གྲུབ་མཐའ་གོང་འོག་གི་འདོད་ཚུལ་མང་དུ་ཡོད་ཀྱང་འདིར་ཀུན་འདུས་ནོར་བུ་ལུགས་སུ་བསྒོམ་སྟེ། རང་གི་མདུན་གྱི་ནམ་མཁར་སེང་ཁྲི་པདྨ་ཉི་ཟླའི་གདན་ལ་བླ་མ་དང་ཐ་མི་དད་པའི་སངས་རྒྱས་རྡོ་རྗེ་ཆོས་སྐུ་མདོག་དམར་པོ་རྡོ་རྗེ་དང་དྲིལ་བུ་ཐུགས་ཀར་བསྣོལ་ནས་འཛིན་པ། དར་དང་རིན་པོ་ཆེའི་རྒྱན་གྱིས་བརྒྱན་པ།
ཞབས་རྡོ་རྗེའི་སྐྱིལ་ཀྲུང་གིས་བཞུགས་པ། དེའི་སྐུ་དགེ་འདུན། གསུང་དམ་ཆོས། ཐུགས་སངས་རྒྱས། ཡོན་ཏན་ནོར་ལྷ། ཕྲིན་ལས་ཆོས་སྐྱོང་སྟེ། སྐྱབས་གནས་ཐམས་ཅད་འདུས་པའི་ངོ་བོར་གྱུར་པར་བསམས་ལ། ཚུལ་ཇི་ལྟར་སྐྱབས་སུ་འགྲོ་བ་ནི། དཔལ་ལྡན་བླ་མ་དམ་པ་རྣམས་ལ་ཞེས་པའི་ཚེ་བདག་གི་རྣམ་འདྲེན་མཛད་དུ་གསོལ་སྙམ་པ་དང༌། སངས་རྒྱས་ལ་ཞེས་པའི་ཚེ་སྟོན་པ་པོ་མཛད་དུ་གསོལ་སྙམ་པ་དང༌།
ཆོས་ལ་ཞེས་པའི་ཚེ་ལམ་དངོས་མཛད་དུ་གསོལ་སྙམ་པ་དང༌། དགེ་འདུན་ལ་ཞེས་པའི་ཚེ་ལམ་སྒྲུབ་པའི་གྲོགས་མཛད་དུ་གསོལ་སྙམ་པའི་སྒོ་ནས་སྐྱབས་འགྲོ་བཞི་སྐོར་ཚར་གང་མར་བརྗོད། མཐར་བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་པས། བླ་མ་དེ་གདན་སེང་ཁྲི་ནས་ཡར་དབུའི་གཙུག་ཏོར་ནས་མར་ཐུགས་ཀའི་ཐད་དུ་འོད་དམར་པོའི་རྣམ་པར་ཞུ་ནས་རང་གི་སྨིན་མཚམས་སུ་ཐིམ་པས་རང་གི་ལུས་ངག་ཡིད་གསུམ་དང་སྐྱབས་ཡུལ་གྱི་སྐུ་གསུང་ཐུགས་དབྱེར་མེད་དུ་གྱུར་པར་བསམ་པའི་ངང་ལ་ཅི་ནུས་སུ་མཉམ་པར་བཞག་པ་ནི། ངེས་དོན་གྱི་སྐྱབས་འགྲོ་ཡིན་ནོ། ། དེ་ནས་སེམས་བསྐྱེད་ནི། མར་གྱུར་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་རྡོ་རྗེ་རྣལ་འབྱོར་མ་བསྒོམ་པར་བགྱིའོ་སྙམ་པའི་སྒོ་ནས་ཇོ་བོ་ནཱ་རོ་ཏ་པའི་བཞེད་པ་ལྟར་བདག་གིས་རྫོགས་པའི་སངས་རྒྱས་ཞེས་སོགས་ཚར་གསུམ་བརྗོད།
ཞར་བྱུང་རྡོ་རྗེ་སེམས་དཔའི་རྣལ་འབྱོར་ནི། རང་ལུས་ཐ་མལ་པའི་སྤྱི་བོར་པདྨ་དཀར་པོ་འདབ་མ་བརྒྱད་པ་ཇི་ལྟར་འཚམས་པ། དེའི་སྟེང་དུ་ཟླ་བའི་དཀྱིལ་འཁོར་དེ་དང་མཉམ་པ་དེའི་སྟེང་དུ་བཅོམ་ལྡན་འདས་རྡོ་རྗེ་སེམས་དཔའ་ཧེ་རུ་ཀ་སྐུ་མདོག་ཤེལ་དཀར་གྱི་སྣོད་ལྟར་ཕྱི་ལྟས་ནང་གསལ་ནང་ལྟས་ཕྱི་གསལ་བ་སྐུ་ཚད་རང་གི་མཐོ་ཚད་ཙམ་པ། གཡས་གསེར་གྱི་རྡོ་རྗེ་དང༌། གཡོན་དེས་ཡུ་བ་བྱས་པའི་དྲིལ་བུ་ཐུགས་ཀར་བསྣོལ་བས་ཡུམ་ལ་འཁྱུད་པ། མིའི་ཐོད་པ་ལེབ་མོར་རང་སོར་ལྔ་པ་ཁ་མིག་གི་རྣམ་པ་གཏོད་པའི་རྩེ་མོར་གསེར་གྱི་རྩེ་ཕྲན་དང་བཅས་པ་ལྔའི་དབུ་རྒྱན། གཞན་ཡང་རུས་པའི་ཨ་ལོང་གི་སྙན་རྒྱན། རུས་ཕྲེང་གི་མགུལ་རྒྱན་སྨད་རྒྱན་སེ་རལ་ཁ་ཕྱག་གདུབ་ཞབས་གདུབ་སོགས་རུས་པའི་རྒྱན་དྲུག་གིས་བརྒྱན་པ། ཞབས་རྡོ་རྗེའི་སྐྱིལ་ཀྲུང་གིས་བཞུགས་པ། དབུ་སྐྲ་རལ་པའི་ཐོར་ཅོག་གི་མདུན་དུ་རིགས་བདག་མཚོན་བྱེད་རྡོ་རྗེ་དཀར་པོ་རྩེ་ལྔ་པས་བརྒྱན་པ།
དེའི་པང་དུ་ཡུམ་རྡོ་རྗེ་སྙེམས་མ་སྐུ་མདོག་ཡབ་དང་མཚུངས་པ་གཡས་གྲི་གུག་འཛིན་པས་ཡབ་ཀྱི་མགུལ་ནས་འཁྱུད་པ། གཡོན་ཐོད་པ་བདུད་རྩིས་གང་བ་ཡབ་ལ་སྟོབས་པ། སེ་རལ་ཁ་མ་གཏོགས་པའི་རུས་པའི་རྒྱན་ལྔས་བརྒྱན་པ། པདྨའི་སྐྱིལ་ཀྲུང་གིས་ཞབས་ཀྱི་བྱིན་པས་ཡབ་ལ་འཁྲིལ་བ། ཡབ་ཀྱི་ཐུགས་ཀར་ཟླ་དཀྱིལ་ཆུང་ངུ་ཞིག་གི་སྟེང་དུ་ཧཱུྃ་དཀར་པོ་སྤུས་བྲིས་པ་ལྟ་བུ་ཟླ་བ་ལ་ནས་ཙམ་མ་རེག་པ་གསལ་བཏབ། དེ་ལས་འོད་ཟེར་དཀར་པོ་བསམ་གྱིས་མི་ཁྱབ་པ་འཕྲོས། སྐུ་ལུས་ཀྱི་ཕྱིར་ཐོན་ནམ་མཁའི་ཁམས་ཐམས་ཅད་ཁྱབ། ཕྱོགས་བཅུའི་རྒྱལ་བ་སྲས་དང་སློབ་མར་བཅས་པ་ཐམས་ཅད་ཀྱི་ཐུགས་ཀར་ཕོག་ཐུགས་རྒྱུད་བསྐུལ། ཐུགས་གཉིས་སུ་མེད་པའི་ཡེ་ཤེས་ཀྱི་བདུད་རྩི་ཐམས་ཅད་འོད་ཟེར་ཁ་དོག་དཀར་པོའི་རྣམ་པར་ནམ་མཁའི་ཁམས་ཁྱབ་པར་ཚུར་སྤྱན་དྲངས་ཏེ་རྡོ་རྗེ་སེམས་དཔའི་ཐུགས་ཀའི་ཧཱུྃ་ལ་ཐིམ་པར་བསམ། བཅོམ་ལྡན་འདས་བདག་དང་སོགས་བརྗོད་ལ་རྩེ་གཅིག་ཏུ་ཁྱེད་མཁྱེན་སྙམ་དུ་གསོལ་བ་བཏབ་པས་ཐུགས་ཀའི་ཧཱུྃ་ལས་བདུད་རྩི་དངུལ་ཆུའི་མདོག་ཅན་གྱི་རྒྱུན་ནར་ནར་བབས།
ཡབ་ཀྱི་སྐུ་མེར་གྱིས་གང༌། གསང་གནས་རྡོ་རྗེའི་ལམ་ནས་ཡུམ་གྱི་པདྨར་བབས་ཡུམ་གྱི་སྐུ་གང་སྟེ་གཉིས་ཀའི་སྦྱོར་མཚམས་ནས་བདུད་རྩིའི་རྒྱུན་དཔག་མེད་བབས། པདྨའི་སྡོང་པོར་འཁྲིལ་བ་རྣམས་ཚངས་བུག་དང༌། པདྨའི་འདབ་མའི་ཁ་མཚམས་ནས་བབས་པ་རྣམས་བྲག་གཡང་ནས་ཆུ་འཕྱར་ཏེ་བབས་པ་བཞིན་བབས་པས་ལུས་ཕྱིར་བབས་ལུས་ཀྱི་ཕྱི་མ་ལུས་བཀྲུས་པར་བསམ། ཚངས་བུག་ནས་བདུད་རྩི་བབས་པས་མར་དེད་པའི་ཚུལ་དུ་ལུས་ཀྱི་ནང་གི་སྡིག་སྒྲིབ་ཐམས་ཅད་དུད་ཁུ་དང་སོལ་ཁུའི་རྣམ་པར་བཤང་གཅི་གཉིས་དང་རྐང་མཐིལ་གཉིས་ནས་འཐོན་པར་བསམས་ལ་ཡིག་བརྒྱ ༡ ་བརྗོད། གདོན་ཐམས་ཅད་རྟ་གཡག་སྡོམ་སྡིག་སོགས་ཀྱི་རྣམ་པས་བ་སྤུའི་བུ་ག་ནས་ཐོན་པར་བསམས་ལ་ཡིག་བརྒྱ ༢ ་བརྗོད། ནད་ཐམས་ཅད་རླངས་པ་སྔོ་དམར་གྱི་རྣམ་པས་ཐོན་པར་བསམ་ལ་ཡིག་བརྒྱ ༣ ་བརྗོད་པ་སྟེ་ཐུན་མོང་པའི་དམིགས་པ་གསུམ་དང༌། བདུད་རྩིའི་རྒྱུན་དེས་སྨིན་མཚམས་ཡན་གང༌། དེ་ཡན་ཆད་གངས་རིར་ཉི་མ་ཤར་བ་ལྟར་དཀར་སངས་ཀྱིས་སོང༌། དེ་མན་ཆད་ཅུང་མོག་པའི་རྣམ་པ་དང༌།
བུམ་པའི་དབང་ཐོབ་བྱུང་སྙམ་པ་དང༌། ལུས་ཀྱི་དྲི་མ་དག་སོང་སྙམ་པ་དང༌། རྡོ་རྗེ་སེམས་དཔའ་ཡབ་ཡུམ་གྱི་སྐུའི་བྱིན་རླབས་དང་དངོས་གྲུབ་ཐམས་ཅད་ཐོབ་པར་བསམས་ལ་ཡིག་བརྒྱ་བརྗོད། དེ་བཞིན་དུ་མགྲིན་པ། སྙིང་ཁ། རྐང་མཐིལ་ཡན་ཆད་གང་བ་དང༌། གསང་དབང༌། ཤེས་རབ་ཡེ་ཤེས། དབང་བཞི་པ་རྣམས་ཐོབ་པ་དང༌། ངག
ཡིད། སྒོ་གསུམ་གྱི་དྲི་མ་ཐམས་ཅད་དག་པ་དང༌། རྡོ་རྗེ་སེམས་དཔའ་ཡབ་ཡུམ་གྱི་སྐུ་གསུང་ཐུགས་ཡོན་ཏན་ཕྲིན་ལས་བཅས་ཀྱི་བྱིན་རླབས་དང་དངོས་གྲུབ་ཐམས་ཅད་ཐོབ་པར་བསམ་ལ་རིམ་བཞིན་ཡིག་བརྒྱ་བརྗོད་པ་ཐུན་མོང་མ་ཡིན་པའི་དམིགས་པ་བཞི་སྟེ་ཐུན་མོང་དང་ཐུན་མོང་མ་ཡིན་པ་བདུན་ལ་ནན་ཏན་བྱེད་ཅིང་ཡིག་བརྒྱ་ཇི་ལྟར་འོས་པ་བཟླ། མཐར་མགོན་པོ་བདག་ནི་སོགས་ཐལ་མོ་སྙིང་གར་སྦྱར་ཏེ་བརྗོད་ལ། རྟེན་གྱི་སྟོབས་རྡོར་སེམས་ཡབ་ཡུམ་ལ། སྔར་བྱས་ཀྱི་མི་དགེ་བའི་ལས་ལ་འགྱོད་སེམས་ཕྱིན་ཆད་མི་བྱ་སྙམ་པ་སོགས་བཤགས་པ་རྩེ་གཅིག་དང༌། མཐར་རྡོ་རྗེ་སེམས་དཔའི་ཞལ་ནས་རིགས་ཀྱི་བུ་ཁྱོད་ཀྱི་སྡིག་སྒྲིབ་ཐམས་ཅད་ངས་དག་པར་བྱས་ཟིན་གྱིས་ཕྱིན་ཆད་སྡིག་པའི་ལས་མ་བྱེད་ཅིག་ཅེས་གསུང་བཞིན་ཡབ་ཡུམ་གཉིས་པད་ཟླ་ནས་ཡར་དང་དབུ་སྐྲ་ནས་མར་འོད་དུ་ཞུ། ཐུགས་ཀའི་ཐད་དུ་འོད་དཀར་བ་འཚེར་བ་འདྲིལ་བ་ཞིག་ཏུ་ཞུ་ནས་སྤྱི་བོ་ནས་ཐིམ་པས་རང་གི་ལུས་ངག་ཡིད་གསུམ་དང་རྡོར་སེམས་ཡབ་ཡུམ་གྱི་སྐུ་གསུང་ཐུགས་དབྱེར་མེད་དུ་འདྲེས་པར་བརྟེན། རང་ལུས་ཤེལ་སྒོང་གཡའ་དག་པ་ལྟ་བུར་གྱུར་པར་བསམས་ལ་འཛིན་མེད་དུ་བཞག་གོ ། ལྔ་པ་བླ་མའི་རྣལ་འབྱོར་ནི།
ལམ་ཐམས་ཅད་བླ་མ་ལ་བརྟེན་ནས་བགྲོད་དགོས་པས། རང་གི་མདུན་གྱི་ནམ་མཁར་དག་གསལ་གཉིས་སུ་མེད་པའི་ཡེ་ཤེས་ཀྱི་སྣང་བ་ལས་གྲུབ་པའི་གཞལ་ཡས་ཁང་གྲུ་བཞི་སྒོ་བཞི་རྒྱན་རྟ་བབས་དང་བཅས་པ་མཚན་ཉིད་ཐམས་ཅད་ཡོངས་སུ་རྫོགས་པའི་དབུས་སུ་སེངྒེ་ཆེན་པོ་བརྒྱད་ཀྱིས་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་ཟླ་བ་ཉི་མའི་གདན་གྱི་སྟེང་དུ་དྲིན་ཅན་རྩ་བའི་བླ་མ་དེ་ཉིད་སངས་རྒྱས་རྡོ་རྗེ་ཆོས་ཀྱི་རྣམ་པ་ཅན་སྐུ་མདོག་དམར་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་ཐུགས་ཀར་བསྣོལ་ནས་འཛིན་པ་དབུ་སྐྲ་རལ་པའི་ཅོད་པན་ཅན། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། གཞོན་ནུ་ལང་ཚོ་བཅུ་དྲུག་ལོན་པའི་ན་ཚོད་ཅན། དར་དང་རུས་པ་དང་རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ། དེའི་ཐུགས་སངས་རྒྱས། གསུང་དམ་ཆོས། སྐུ་དགེ་འདུན། ཡོན་ཏན་ནོར་ལྷ། ཕྲིན་ལས་ཆོས་སྐྱོང་སྟེ་སྐྱབས་གནས་ཐམས་ཅད་འདུས་པའི་ངོ་བོར་བསྒོམ།
དེའི་མཐའ་སྐོར་དུ་མདུན་ནས་བརྩམས་ཏེ་པདྨ་དང་ཟླ་བའི་གདན་རེ་རེའི་སྟེང་དུ་སངས་རྒྱས་རྡོ་རྗེ་འཆང་ནས་རང་རང་གི་རྩ་བའི་བླ་མའི་གསན་ཡུལ་གྱི་བླ་མ་གང་ཡིན་པའི་བར་གྱི་བླ་མ་བརྒྱུད་པ་རྣམས་གཡོན་སྐོར་གྱི་ཚུལ་གྱིས་བཞུགས་པ། དེ་ཐམས་ཅད་དཔའ་བོ་རྡོ་རྗེ་ཆོས་ཀྱི་རྣམ་པ་ཅན་སྐུ་མདོག་དམར་པོ་ཞལ་གཅིག་ཕྱག་གཉིས་ཀྱི་གཡས་པས་བདེ་སྟོང་གི་སྒྲ་སྒྲོགས་པའི་ཌཱ་མ་རུ་འཁྲོལ་བ། གཡོན་པས་ཐོད་པ་བདུད་རྩིས་གང་བ་ཐུགས་ཀར་འཛིན་པ་གྲུ་མོ་གཡོན་ན་ཁ་ཊྭཱཾ་ག་བསྣམས་པ། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། རུས་པའི་རྒྱན་དྲུག་གིས་བརྒྱན་ཅིང་གཞོན་ནུ་ལང་ཚོ་དར་ལ་བབ་པ་སྐྱབས་གནས་ཀུན་འདུས་ཀྱི་ངོ་བོར་གྱུར་པར་བསམས་ལ། དེ་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ་རྣམས་གསལ་བཏབ་ལ། བླ་མ་ཐམས་ཅད་ཀྱི་ཐུགས་ཀའི་ཧཱུྃ་ལས་འོད་ཟེར་དམར་པོ་བསམ་གྱིས་མི་ཁྱབ་པ་འཕྲོས་ཏེ་རང་བཞིན་གྱི་གནས་ནས་བླ་མ་ཡི་དམ་སངས་རྒྱས་བྱང་སེམས་ཆོས་སྲུང་ནོར་ལྷ་ཐམས་ཅད་སྤྲིན་ཕུང་འཐིབ་པ་ལྟར་སྤྱན་དྲངས་ཏེ་བྱོན་པར་བསམ་ལ་རྡོ་རྗེ་བསྡུ་བའི་སྔགས་རྒྱ་བྱ། ཛཿཧཱུྃ་བཾ་ཧོཿཞེས་བརྗོད་པས་བླ་མ་རེ་རེ་ལ་སྐྱབས་གནས་ཆ་ཚང་བ་རེ་རེ་བསྟིམ་སྟེ་བླ་མ་ཐམས་ཅད་སྐྱབས་གནས་ཀུན་འདུས་སུ་བསྒོམ་ལ།
གང་དྲིན་མ་སོགས་གསོལ་འདེབས་རྣམས་བྱས་ཏེ། དེ་ནས་རང་གི་མདུན་དུ་རང་ལ་གཅེས་ཤིང་འཕང་པའི་དངོས་པོ་ཐམས་ཅད་ཕུང་པོ་ཆེན་པོར་སྤུངས་ཏེ་ཡོད་པར་བསམ། རང་གི་གཡས་སུ་ཕ་མ་སོགས་གཉེན་འབྲེལ། གཡོན་དུ་དགྲ་དང་འདྲེ། རྒྱབ་དང་མཐའ་སྐོར་དུ་འཁོར་གཡོག་དང་རིག་དྲུག་གི་སེམས་ཅན་ཐམས་ཅད་ནག་ཐིབས་སེ་ཡོད་པར་བསམས་ལ་དེ་ཐམས་ཅད་རྩ་བརྒྱུད་ཀྱི་བླ་མ་རྣམས་ལ་རིམ་བཞིན་དུ་ཕུལ་བས་མཉེས་བཞིན་པས་བདག་གིར་མཛད། རང་ཉིད་ཕྱིན་ཆད་འཛིན་ཆགས་སྡང་ཞེན་རྨོངས་པའི་ལས་ངན་ཐམས་ཅད་དང་བྲལ་བར་བསམ། ཡང་རང་གི་སྙིང་ག་ནས་མཆོད་པའི་ལྷ་མོ་མཆོད་རྫས་དུ་མ་ཐོགས་པ་ནམ་མཁའ་གང་བར་སྤྲོས་ཏེ། དེ་ཡང་བདག་གཞན་ཐམས་ཅད་ཀྱི་ལུས་ལོངས་སྤྱོད་ཐམས་ཅད་མཆོད་པའི་རྒྱུར་བྱས་པའི་མཆོད་པ་ཕུལ་བས་རྩ་བརྒྱུད་ཀྱི་བླ་མ་རྣམས་ཀྱིས་བདག་གིར་མཛད་དེ་མཉེས་སོང་སྙམ་པ་བྱས་ནས་ཕྱག་རྒྱ་དང་བཅས་པས། ཨོཾ་བཛྲ་པུཥྤེ་ཨཱཿཧཱུྃ། སོགས་ཉེར་སྤྱོད་ཀྱིས་མཆོད།
གཞན་ཡང་འདོད་ཡོན་ལྔ། རིན་ཆེན་བདུན། བཀྲ་ཤིས་རྫས་རྟགས་ལྷ་རྫས་ན་བཟའ་སོགས་མཆོད་རྫས་དུ་མ་ཐོགས་པའི་ལྷ་མོ་དཔག་ཏུ་མེད་པ་རང་གི་སྙིང་ག་ནས་སྤྲོས། དེ་རྣམས་ཀྱིས་རྩ་བརྒྱུད་ཀྱི་བླ་མ་རྣམས་ལ་མཆོད། ལྷ་མོ་རྣམས་རང་ལ་ཚུར་ཐིམ་པར་བསམ་པ་ཕྱིའི་མཆོད་པའོ། ། ཡང་རང་གི་སྙིང་ག་ནས་ལྷ་མོ་ཐོད་པ་ཐོགས་པ་སྤྲོས། དེ་རྣམས་ཀྱིས་རང་བཞིན་གྱི་གནས་ནས་ཤ་ལྔ་བདུད་རྩི་ལྔ་དག་པ་ཡེ་ཤེས་ལྔའི་བདུད་རྩི་ནས་ཐོད་པས་བཅུས་རྩ་བརྒྱུད་ཀྱི་བླ་མ་རེ་རེ་ནས་ཕུལ་བས་ལྗགས་འོད་ཟེར་གྱི་སྦུ་གུས་གསོལ། ཟག་མེད་ཀྱི་བདེ་བས་ཐུགས་མཉེས་པར་བསམ་ཞིང་ཨོཾ་ཨཱཿཧཱུྃ་ཞེས་བརྗོད་ནས་ལྷ་མོ་རྣམས་རང་ལ་ཐིམ་པར་བསམ་པ་ནི་ནང་གི་མཆོད་པའོ། ། ཡང་རང་གི་སྙིང་ག་ནས་ལྷ་མོ་པད་ཅན་སོགས་དཔག་མེད་སྤྲོས། དེ་དག་གིས་སྙན་པའི་གླུ་ལེན་བདེ་བའི་གར་བསྒྱུར་ཞིང་གཅིག་ལ་གཅིག་ཐིམ་པའི་ཚུལ་གྱིས་མཐར་རྡོ་རྗེ་རྣལ་འབྱོར་མར་གྱུར་པ་བླ་མ་དེ་དག་གི་སྐུ་ལ་འཁྲིལ་བས་སྙོམས་འཇུག་གི་བདེ་བས་མཉེས་པར་བསམ་པ་གསང་བའི་མཆོད་པའོ། །
དེ་ནས་མཆོད་ཡུལ་མཆོད་མཁན་མཆོད་པའི་ཚུལ་ཐམས་ཅད་གང་དུའང་མ་གྲུབ་པའི་འཛིན་མེད་ལ་བློ་བཞག་པ་ནི་དེ་ཁོ་ན་ཉིད་ཀྱི་མཆོད་པའོ། ། དེ་ནས་ཀུ་སཱ་ལའི་ཚོགས་བསགས་ནི། རང་གི་སྙིང་ག་ནས་རང་སེམས་ཀྱི་ངོ་བོ་རྡོ་རྗེ་རྣལ་འབྱོར་མ་མཐེབ་སོར་གྱི་ཚད་ཙམ་པ་གཅིག་ལུས་ཀྱི་དབུས་དྲང་པོ་ནས་རྩ་དབུ་མའི་ལམ་བརྒྱུད་སྤྱི་བོ་ཚངས་པའི་བུ་ག་ནས་རྒྱང་སྟེ་ཐོན། དེས་ཐུར་དུ་གཟིགས་པས་རང་གི་ལུས་ཚོ་ཞིང་བསྣུམ་པ་ཆེ་ཞིང་བརྗིད་པ་ཁྲང་ངེར་ཡོད་པ་དེའི་སྨིན་མཚམས་ལ་ཕྱག་གཡས་པའི་གྲི་གུག་གིས་རེག་པ་ཙམ་གྱིས་ཐོད་པ་ལིང་གིས་བཀོག མདུན་དུ་ཐོད་པའི་སྒྱེད་པུ་རི་ཙམ་གསུམ་གྲུབ་པའི་སྟེང་དུ་བཀལ་བ་དེ་ཉིད་ཇེ་ཆེར་སོང་སྟེ་མཐར་སྟོང་གསུམ་གྱི་ཁྱོན་དང་མཉམ་པར་གྱུར། ཡང་གྲི་གུག་གིས་ལུས་ཀྱི་རྐང་པ་གཡོན་གཡས་དུམ་བུ་གསུམ་དུ་བཅད་ནས་ཐོད་པའི་ནང་དུ་བསྐྱུར། དེ་བཞིན་དུ་ལུས་ཐམས་ཅད་གཅོད་ནས་བསྐྱུར་བས་ཤའི་ཕུང་པོ་རཀྟའི་རྒྱ་མཚོ་རུས་པའི་གྲམ་ཁྲོད་ཆེན་པོར་གྱུར་པར་བསམ་ལ་དེ་ལ་དམིགས་ཏེ། ཨོཾ་ཨཱཿཧཱུྃ་ཧ་ཧོཿཧྲཱིཿ ཞེས་ལན་གསུམ་བརྗོད་ཅིང་ཡེ་ཤེས་ཀྱི་མེ་འབར་བའི་རྐྱེན་གྱིས་དེ་ཉིད་ཞུ་ཞིང་ཁོལ་བས་བདུད་རྩིའི་རྒྱ་མཚོ་ཁ་དོག་དཀར་བ། རོ་མངར་བ་རེག་བྱ་བསིལ་བ་ནུས་པ་ཕུན་སུམ་ཚོགས་པ་དང་ལྡན་པ།
དྲན་པ་ཙམ་གྱིས་བདེ་ཆེན་གྱི་ཡེ་ཤེས་སྐྱེ་ནུས་པའི་བདུད་རྩིའི་རྒྱ་མཚོ་ཆེན་པོར་བསམས་ལ་བྱིན་གྱིས་རླབས། རང་གི་སྙིང་ག་ནས་ལྷ་མོ་ཐོད་པ་ཐོགས་པ་དཔག་ཏུ་མེད་པ་སྤྲོས། དེ་རྣམས་ཀྱིས་ཐོད་པས་བདུད་རྩི་ནས་བཅུས་ཏེ་རྩ་བའི་བླ་མ་ལ་ཕུལ་བས་ལྗགས་འོད་ཟེར་གྱི་སྦུ་གུས་གསོལ་བས་མཉེས་པར་བསམས་ལ། དྲིན་ཅན་རྩ་བའི་བླ་མའི་ཞལ་དུ་ཨོཾ་ཨཱཿཧཱུྃ། ཞེས་མཆོད་ནས་ལྷ་མོ་དེ་རང་ལ་ཐིམ། ཡང་སྤྲོ་བ་སོགས་གོང་བཞིན་རྩ་བའི་བླ་མ་ལ་ལན་བདུན་འབུལ། དེ་བཞིན་དུ་བརྒྱུད་པའི་བླ་མ་རེ་རེའི་མཚན་ལ་འབྲུ་གསུམ་སྦྱར་བའམ། བརྒྱུད་པའི་བླ་མ་རྣམས་ཀྱི་ཞལ་དུ་ཨོཾ་ཨཱཿཧཱུྃ་ཞེས་བརྗོད། གཞན་ཡང་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་ཆོས་སྐྱོང་སྲུང་མ་གནོད་སྦྱིན་ནོར་ལྷ་དམ་ཅན་གཏེར་བདག་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཞེས་སྐྱབས་གནས་ཐམས་ཅད་ལ་ཕུལ་བས་མཉེས་པར་བསམ།
ཡང་ལྷ་མོ་རྣམས་སྤྲོས་ཏེ། རིགས་དྲུག་བར་དོ་དང་བཅས་པའི་སེམས་ཅན་ཐམས་ཅད་དང༌། རང་ལ་གནོད་ཅིང་ལན་ཆགས་པའི་གདོན་བགེགས་ཐམས་ཅད་ལ་བདུད་རྩི་སྦྱིན་ཏེ་ཨོཾ་ཨཱཿཧཱུྃ་ཞེས་བྱིན་པས་བདུད་རྩི་དེ་མཐོང་བ་ཐོས་པ་རེག་པ་མྱངས་པ་ཙམ་གྱིས་དེ་དག་ཐམས་ཅད་ཚིམས་ཤིང་སྒྲིབ་གཉིས་བྱང༌། ཚོགས་གཉིས་རྫོགས། སེམས་རྟོག་མེད་ཆོས་ཀྱི་སྐུ་དང་ལུས་ཟག་མེད་རྡོ་རྗེ་རྣལ་འབྱོར་མའི་སྐུར་གྱུར་པར་བསམ་ལ་མཆོད་པའི་ལྷ་མོ་རྣམས་ཚུར་བསྡུ། ཐོད་པ་དང་སྒྱེད་པུ་མི་དམིགས་པར་བསམ། ཁྲིད་དང་བསྙེན་པའི་དུས་སྐབས་འདིར་མཎྜལ་གང་མང་འབུལ། དེ་ནས་རྩ་བའི་བླ་མ་ལ་དམིགས་ནས་དུས་གསུམ་སངས་རྒྱས་སོགས་ཀྱིས་གསོལ་བ་རྩེ་གཅིག་ཏུ་སྙིང་གི་ཁོང་ནས་ལན་གསུམ་གྱི་བར་དུ་བཏབ་པས་རྩ་བའི་བླ་མས་བརྒྱུད་པའི་བླ་མ་རྣམས་ལ་སྤྱན་ཁོ་རོ་རོ་གཟིགས་ཏེ་དབང་བཞི་བསྐུར་མི་བསྐུར་གྱི་གནང་བ་ཞུས་པས། བརྒྱུད་པའི་བླ་མ་རྣམས་ཀྱིས་རྩ་བའི་བླ་མ་ལ་སྤྱན་ཆེར་གཟིགས་ནས་དེ་བཞིན་དུ་གྱིས། ཞེས་གནང་བ་སྦྱིན་པའི་ཚུལ་གྱིས་བླ་མ་བརྒྱུད་པ་རྣམས་གཡས་སྐོར་གྱིས་མས་ནས་ཡར་རིམ་བཞིན་ཐིམ།
མཐར་རྡོ་རྗེ་འཆང་ཡང་རྩ་བའི་བླ་མ་ལ་ཐིམ་པར་བསམ། དེ་ནས་དབང་བཞི་བླང་བ་ནི། བླ་མའི་དཔྲལ་བའི་ཨོཾ་ལས་སོགས་ཚིག་དོན་དྲན་པར་བྱེད་ཅིང་དབང་བཞིའི་དམིགས་པའི་མཐར་འཛིན་མེད་ལ་ཅི་གནས་སུ་མཉམ་པར་བཞག སླར་ཡང་དུས་གསུམ་སངས་རྒྱས་ཐམས་ཅད་ཀྱི་སོགས་ཀྱིས་གསོལ་བ་ཕུར་ཚུགས་སུ་བཏབ་པས་བླ་མ་དེ་ཉིད་དབུའི་གཙུག་ཏོར་ནས་མར་འོད་དུ་ཞུ། གདན་སེང་ཁྲི་ནས་ཡར་འོད་དུ་ཞུ་བ་ཐུགས་ཀའི་ཐད་དུ་འོད་དམར་སེར་ལི་ཁྲིའི་མདོག་ཅན་སྣུམ་ལ་འདྲིལ་བ་བདེ་བ་ཆེན་པོའི་རང་བཞིན་དུ་གྱུར་པ་དེ་ཉིད་བདེ་ཧྲིལ་གྱིས་བྱུང་ནས་རང་གི་སྤྱི་གཙུག་ནས་ཞུགས་སྙིང་གའི་བྃ་ཡིག་དམར་པོ་དེ་ཉིད་ལ་སིབས་ཏེ་ཐིམ་པས། བྃ་ཡིག་དེ་ཉིད་ཇེ་ཆེར་སོང་ནས་འཇའ་ཡལ་བ་ལྟར་གྱུར་པར་བསམས་ལ་བླ་མ་དང་རང་སེམས་དབྱེར་མེད་དུ་བསྲེས་པ་གཤིས་སྐྱེ་མེད་སྟོང་གསལ་དུ་རྗེན་ནེ། གདངས་འགགས་མེད་མོས་གུས་སུ་ལམ་མེ་བའི་ངང་དུ་སེམས་ཇི་ཙམ་གནས་ཀྱི་བར་དུ་མཉམ་པར་བཞག དེ་ནས་དྲུག་པ་བདག་ལྷར་བསྐྱེད་པ་ནི། རང་གི་སྙིང་གར་ཨེ་བྱི་རུའི་མདོག་ཅན་ཉིས་བརྩེགས། དེ་འོད་དུ་ཞུ་བ་ལས་ཆོས་འབྱུང་གྲུ་གསུམ་ཉིས་བརྩེགས་ཀྱི་འོག་མ་དམར་གཏོར་གྲུ་གསུམ་མགོ་མཇུག་ལྡོག་པ་ལྟ་བུའི་ཟུར་གཅིག་མདུན་དང་ཟུར་གཉིས་རྒྱབ་ཕྱོགས་སུ་བསྟན་པ།
སྟེང་མ་གདན་ཐབས་ཀྱི་རྣམ་པ་ཅན་ཟུར་གཅིག་རྒྱབ་དང་ཟུར་གཉིས་མདུན་ཕྱོགས་སུ་བསྟན་པ། དེ་ཉིད་ཀྱི་དབུས་སུ་ཟླ་བའི་དཀྱིལ་འཁོར། དེའི་དབུས་སུ་བྃ་ཡིག་དམར་པོ་གྱེན་ལང༌། དེའི་མདུན་ནས་བརྩམས་ཏེ་ཨོཾ་གསུམ་མ་གཡོན་སྐོར་བྱ་ཚུལ་སིནྡྷུ་རའི་མཎྜལ་དང་མཐུན་པ། ཡིག་འབྲུ་གྱེན་ལང་འོད་ཟེར་དམར་པོ་འཕྲོ་བ། བྃ་ཡིག་སྔགས་དང་བཅས་པའི་འོད་ཟེར་གྱིས་ལུས་ཀྱི་ནང་ཐམས་ཅད་གང༌། ལུས་ངག་ཡིད་གསུམ་གྱི་སྡིག་སྒྲིབ་སྦྱངས། ལུས་འོད་དམར་པོའི་ཕུང་པོ་གཅིག་ཏུ་གྱུར། དེ་སྐད་ཅིག་དེ་ཉིད་ལ་རྗེ་བཙུན་མའི་སྐུ་མངོན་རྟོགས་ནང་ལྟར་ཚིག་རྗེས་སེམས་ཀྱིས་འབྲང་བར་གསལ་བཏབ། དེ་ཡང་རྣལ་འབྱོར་པ་འཁོར་བར་གནས་ཀྱང་འཁོར་བའི་སྐྱོན་གྱིས་མ་གོས་པའི་བརྡར་པདྨ་འདབ་མ་བརྒྱད་པ།
བདེ་ཆེན་ཡེ་ཤེས་གོང་འཕེལ་གྱི་བརྡར་ཉི་མའི་དཀྱིལ་འཁོར། འདོད་ཆགས་ཀྱི་རྣམ་རྟོག་འཇོམས་པའི་བརྡར་དུས་མཚན་མ་དམར་མོའི་ཆགས་པའི་གནས་ནུ་མ་གཉིས་ཀྱི་བར་དུ་ཞབས་གཡས་དང༌། ཞེ་སྡང་གི་རྣམ་རྟོག་འཇོམས་པའི་བརྡར་འཇིགས་བྱེད་ནག་པོའི་ཞེ་སྡང་གི་གནས་སྙིང་གའི་ཐད་དུ། གཏི་མུག་གི་རྣམ་རྟོག་འཇོམས་པའི་བརྡར་གཏི་མུག་གི་གནས་མགོ་བོ་རྒྱབ་ཏུ་བལྟབ་སྟེ། ཕྲག་དོག་གི་གནས་དཔྲལ་བ་ནས་ཞབས་གཡོན་གྱིས་མནན་པ། དེ་ལྟ་བུའི་གདན་གྱི་སྟེང་དུ་རང་ཉིད་མ་དག་པའི་ཕུང་ཁམས་སྐྱེ་མཆེད་ཐམས་ཅད་སྦྱངས། དག་པ་རྗེ་བཙུན་རྡོ་རྗེ་རྣལ་འབྱོར་མ་སྟོང་གསལ་འོད་ཀྱི་རང་བཞིན་ཅན། སེམས་ཅན་གྱི་དོན་ལ་རྗེས་སུ་ཆགས་པས་སྐུ་མདོག་དམར་པོ་བསྐལ་པའི་མེ་ལྟ་བུའི་གཟི་བརྗིད་ཅན། ཆོས་ཐམས་ཅད་དེ་བཞིན་ཉིད་དུ་རོ་གཅིག་པས་ཞལ་གཅིག་པ། བདེན་པ་གཉིས་ཐུགས་སུ་ཆུད་པས་ཕྱག་གཉིས་པ།
དུས་གསུམ་སྒྲིབ་མེད་དུ་གཟིགས་པས་སྤྱན་གསུམ་པ། མཁའ་སྤྱོད་ཀྱི་དངོས་གྲུབ་བརྙེས་པའི་བརྡར་དག་པ་མཁའ་སྤྱོད་དུ་ཧྲིག་གེར་གཟིགས་པ། འཁོར་འདས་ཀྱི་མཐའ་གཉིས་སྤང་བས་ཞབས་གཉིས། ཕྱག་གཡས་རྡོ་རྗེ་ཕྱེད་པས་ཡུ་བ་བྱས་པའི་གྲི་གུག་འོག་འཁོར་བའི་ཕྱོགས་སུ་བརྐྱང་ནས་འཇོལ་ཐབས་སུ་འཛིན་པས་འཁོར་བའི་རྣམ་རྟོག་གཅོད་པར་མཚོན་པ། ཕྱག་གཡོན་ཟླ་བ་ལྟར་དཀར་བའི་ཐོད་པ་བདུད་བཞིའི་ཁྲག་གིས་གང་བ་སྟེང་ཕྱོགས་སུ་བཟུང་ནས་ཞལ་གྱེན་དུ་ཕྱོགས་པས་གསོལ་བས་བདེ་ཆེན་གྱི་ཡེ་ཤེས་རྒྱུད་ལ་སྐྱེས་པར་མཚོན་པ། ཕྲག་པ་གཡོན་པར་ཐབས་བདེ་བ་ཆེན་པོ་དང་མི་འབྲལ་བར་མཚོན་པའི་བརྡར་ཁ་ཊྭཱཾ་ག་དཀར་པོ་ཡུ་བ་བརྒྱད་བཞོགས་ལུས་ཚད་དང་མཉམ་པའི་མས་སྣེར་རྡོ་རྗེ་ཕྱེད་པས་མཚན་པ། སྟེང་དུ་ཕྲིན་ལས་རྣམ་པ་བཞིས་སེམས་ཅན་གྱི་དོན་མཛད་པ་མཚོན་པའི་སྣ་ཚོགས་རྡོ་རྗེ་ཕྱོགས་མདོག དེའི་སྟེང་དུ་དབང་བཞིའི་ཆུ་རྒྱུན་མི་ནུབ་པ་མཚོན་བྱེད་བུམ་པ་བདུད་རྩིས་གང་བ། དེའི་སྟེང་དུ་སྐུ་གསུམ་རང་ཆས་སུ་མཚོན་པའི་ཐོད་སྐམ་དཀར་དམར་སྔོ་གསུམ་བརྩེགས་པ། དེའི་སྟེང་དུ་ཟུང་འཇུག་བདེ་བ་ཆེན་པོ་མཚོན་པའི་རྡོ་རྗེ་རྩེ་ལྔ་པ་གང་པོས་བརྒྱན་པ།
བདེ་སྟོང་གི་སྒྲ་རྒྱུན་མི་ཆད་པར་སྒྲོགས་པའི་ཌཱ་མ་རུ་དང་དྲིལ་བུ་དང༌། འཕན་རྩེ་གསུམ་པ་འཕྱང་བཞིན་པ་ཕྲག་པ་གཡོན་དུ་བཀལ་ཐབས་སུ་བསྣམས་པ། དེ་བཞིན་གཤེགས་པ་རིགས་ལྔ་མཚོན་པའི་ཐོད་པ་སྐམ་པོ་ལྔ་གསེར་གྱི་རྩེ་ཕྲན་དང་བཅས་པའི་དབུ་རྒྱན་དང༌། ནང་གི་ཨཱ་ལི་ཀཱ་ལི་ལྔ་བཅུ་དག་པའི་ཐོད་སྐམ་ལྔ་བཅུའི་དོ་ཤལ། རུས་པའི་རྒྱན་ལྔ་ཞེས་པ་སྤྱི་བོར་རུས་པའི་འཁོར་ལོ། སྙན་རྒྱན། མགུལ་རྒྱན། གདུ་བུ། སྐེ་རག་དང་བཅས་པ། གཟུང་འཛིན་གྱི་རྣམ་རྟོག་ལས་གྲོལ་བ་མཚོན་བྱེད་དབུ་སྐྲ་གནག་སྣུམ་མི་འཛིངས་ཤིང༌།
མ་བཅིངས་པས་སྐུ་སྨད་ཡན་ཆད་སི་ལེར་ཁྱབ་པ། སྐུ་ལས་སྐྱེས་པའི་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། དེ་ཡང་ཐང་སྐུ་ལྟ་བུའི་ཅར་མོ་མ་ཡིན་པ། ལྡེམ་སྐུ་ལྟ་བུའི་འབུར་མོ་མ་ཡིན་པ། ཕྱི་ལྟས་ནང་གསལ་ནང་ལྟས་ཕྱི་གསལ་སྟོང་གསལ་འོད་ཀྱི་རང་བཞིན་ཅན་དུ་བསྒོམ། བདུན་པ་འགྲོ་བ་དག་པའི་རྣལ་འབྱོར་ནི། རང་དེ་ལྟར་རྡོ་རྗེ་རྣལ་འབྱོར་མར་གསལ་བའི་སྙིང་གར་གོང་བཞིན་ཆོས་འབྱུང་ཉིས་བརྩེགས་ཟླ་བ་བྃ་ཡིག་སྔགས་ཕྲེང་དང་བཅས་པ་གསལ་བཏབ་ལ། དེ་དག་ལས་འོད་ཟེར་དམར་པོ་ཉི་མ་ཤར་བ་ལྟར་འཕྲོས། བ་སྤུའི་བུ་ག་ཐམས་ཅད་ནས་ཕར་སོང་བརྟན་གཡོ་སྣོད་བཅུད་ཐམས་ཅད་ལ་ཕོག་པས་སྣོད་ཐམས་ཅད་གཞལ་ཡས་ཁང་བཅུད་རིགས་དྲུག་བར་དོ་དང་བཅས་པའི་སྡུག་བསྔལ་རྒྱུར་བཅས་སྦྱངས་ནས་ཐམས་ཅད་རྡོ་རྗེ་རྣལ་འབྱོར་མའི་སྐུར་གྱུར་པར་བསམ། འོ་ན་འགྲོ་བ་གཞན་ལ་དེ་ལྟར་ནུས་སམ་ཞེ་ན་ཤིན་ཏུ་ནུས་ཏེ་སྣང་བ་ཐམས་ཅད་སེམས་ཀྱི་རང་བཞིན་ཡིན་པའི་ཕྱིར་རོ། །
བརྒྱད་པ་དཔའ་བོ་དཔའ་མོས་བྱིན་གྱིས་རློབས་པ་ནི། མཛུབ་མོ་གཉིས་མདུད་བྱས་མཐེ་བོང་གཉིས་ལྟོ་སྦྱར། སོར་མོ་ལྷག་མ་འབར་བ་ལྟར་བྱས་པ་ངོ་མཚར་སྒྱུ་མའི་ཕྱག་རྒྱ་དང་བཅས་ཏེ་ཕཻཾ་ཞེས་སོགས་བརྗོད་ལ། སེམས་ཀྱི་དམིགས་པ་ནི། སྙིང་གའི་བྃ་ཡིག་སྔགས་ཕྲེང་དང་བཅས་པ་ལས་འོད་ཟེར་འཕྲོས་འོག་མིན་ན་བཞུགས་པའི་ལྷན་སྐྱེས་ལོངས་སྤྱོད་རྫོགས་སྐུའི་རྡོ་རྗེ་རྣལ་འབྱོར་མ། ཡུལ་སོ་བདུན་གནས་ཉེར་བཞི་སོགས་ན་བཞུགས་པའི་ཞིང་སྐྱེས་སྤྲུལ་པའི་སྐུ། མ་མཁའ་འགྲོ་མ་ཡིན་པའི་བུ་མོར་སྐྱེས་པ་ནི་རིགས་ལས་སྐྱེས་པ། རང་ཉིད་ཀྱིས་སྔར་སྦྱངས་པའི་འགྲོ་བ་རྣལ་འབྱོར་མར་གྱུར་པ་རྣམས་ནི་སྔགས་ལས་སྐྱེས་པ། དེ་ལྟ་བུའི་ཕོ་ཉ་རྣམས་ལ་ཕོག་པས་ཐུགས་བརྒྱུད་བསྐུལ་ནས། སྟེང་ནས་བྱོན་པ་རྣམས་ཁ་བ་བུ་ཡུག་འཚུབ་པ་ལྟ་བུར་ཐིབ་ཐིབ།
འོག་ནས་བྱོན་པ་རྣམས་དབྱར་གྱི་ས་རླངས་བརྡོལ་བ་ལྟར་བུན་ལོང་ལོང༌། བར་ནས་བྱོན་པ་རྣམས་དགེ་འདུན་མང་པོ་ཆོས་འཁོར་ལ་འདུ་བ་ལྟར་འུར་དི་རི་རི་བྱོན། རང་རྗེ་བཙུན་མར་གསལ་བ་ལ་བྱེ་མ་ལ་ཆུ་སིམ་པ་ལྟར་གཉིས་སུ་མེད་པར་ཐིམ་པར་བསམས་ལ་ཛཿཧཱུྃ་བཾ་ཧོཿ ཞེས་བརྗོད་ལ་ཕྱག་རྒྱ་ཀྱཻ་རྡོར་ནས་འབྱུང་བ་ལྟར་བྱེད་ཅིང་བསྟིམ། དེ་ལྟར་ཡེ་ཤེས་པ་གཞུག་པའི་བདེ་བ་ཆེན་པོའི་རྐྱེན་གྱིས་རང་གི་སྙིང་གའི་བྃ་ཡིག་འོད་དུ་ཞུ་བ་ལས་དབུས་སུ་སྲོག་གི་ངོ་བོ་བྃ་དང༌། ཕྱོགས་བཞིར་གཡོན་སྐོར་དུ་འབྱུང་བཞིའི་ངོ་བོ་ཡ་ར་ལ་ཝའི་ཡི་གེར་གྱུར་པའི་མཐའ་སྐོར་གྱི་སྔགས་ཕྲེང་ཡིག་འབྲུ་སུམ་ཅུ་རྩ་གཉིས་དང་བཅས་པ་དེ་རྣམས་ལྷར་གསལ་བ་ནི། དབུས་སུ་རྣལ་འབྱོར་མ་དམར་མོ། མདུན་དུ་དཀར་མོ། གཡོན་དུ་ལྗང་གུ། རྒྱབ་ཏུ་དམར་མོ།
གཡས་སུ་སེར་མོ། མཐའ་སྐོར་གྱི་རྣལ་འབྱོར་མ་ ་་་་་ལུས་དཀྱིལ་འདིའི་གཙོ་མོ་ནི་རྡོ་རྗེ་ཕག་མོ་དང༌། ཕྱོགས་བཞིའི་འཁོར་སྙིང་པོའི་རྣལ་འབྱོར་མ་བཞི། མཐའ་སྐོར་སོ་གཉིས། ཡུལ་ཉེར་བཞིའི་དཔའ་མོ་དང༌། སྒོ་མཚམས་མ་བརྒྱད་ཀྱི་ངོ་བོར་ཡིན་པས། ཕག་མོ་སོ་བདུན་མའི་དཀྱིལ་འཁོར་དངོས་སུ་ཚང་ཞིང༌། ཡུམ་གྱི་གནས་སུ་ཡབ་གཉིས་སུ་མེད་པས་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱང་ཤུགས་ལ་ཚང་བས། ལཱུ་དྲིལ་ནག་གསུམ་གྱི་དཀྱིལ་འཁོར་རྒྱས་པའི་ལྷ་སྔགས་ཐམས་ཅད་ཚང་ཞིང་བསྒྲུབ་བདེ་བས་ཁྱད་པར་དུ་འཕགས་ཚུལ་ཤེས་དགོས། མཆན།
རྣམས་དམར་མོ་ཞལ་གཅིག་ཕྱག་གཉིས་སྤྱན་གསུམ་དག་པ་མཁའ་སྤྱོད་དུ་གཟིགས་པ་སོགས་ནས་ཡེ་ཤེས་ཀྱི་མེ་འབར་བའི་དབུས་ན་བཞུགས་པའི་བར་བརྗོད་ཅིང་གསལ་འདེབས་པའམ། བསམ་པས་ཀྱང་རུང་སྟེ་ལུས་དཀྱིལ་གསལ་གདབ། དེ་ཡང་འདི་རྣམས་ལ་འཇིགས་བྱེད་དུས་མཚན་གྱི་ཞབས་གནོན་ལས་པད་ཉིའི་གདན་མེད། ལུས་དཀྱིལ་ཀྱི་གཙོ་མོ་མཐེབ་སོར་ཙམ་དང༌། འཁོར་རྣམས་དེའི་ཕྱེད་ཙམ་དུ་གསལ་གདབ་གསུངས། པད་སྐོར་གྱི་མཐར་འཁྱུད་པའི་ཕྱག་རྒྱ་བྱས་ལ། ཨོཾ་ཡོ་ག་ཤུདྡྷཿསརྦ་དྷརྨཱཿཡོ་ག་ཤུདྡྷོ྅ཧཾ། ཐབས་ཤེས་གཉིས་སུ་མེད་པའི་བདེ་ཆེན་གྱི་ཡེ་ཤེས་སུ་བདག་ཉིད་རྣམ་པར་དག་ལ། དེ་བཞིན་དུ་ཆོས་ཐམས་ཅད་ཀྱང་དག་གོ་སྙམ་པའི་ང་རྒྱལ་བཟུང་ཞིང་རིག་པ་འཛིན་མེད་དུ་བཞག དེ་ནས་གོ་ཆ་བཅིང་བ་ནི།
ཕྱི་ནང་གི་ལྷ་ཐམས་ཅད་ཀྱི་ལྟེ་བ། སྙིང་ག ལྕེའི་དཀྱིལ། སྨིན་མཚམས་ནས་སོར་གཉིས་ཙམ་གྱི་གོང་གི་ཐད་དེ་དཔྲལ་བ། སྐྲ་མཚམས་ནས་སོར་བཞི་ཡར་གཞལ་བའི་ས་སྤྱི་གཙུག དཔུང་པའི་ཚིགས་གཉིས། འཁྲིག་མའི་ཚིགས་གཉིས། དཔྱི་མིག་གཉིས་དང་བོལ་ཚིགས་གཉིས་ཏེ་ཚིགས་ཆེན་བརྒྱད་བཅས་དེ་རྣམས་སུ་ཆུ་ནང་གི་གཟུགས་བརྙན་བཞིན་ཟླ་དཀྱིལ་ཆུང་ངུ་རེ་རེའི་སྟེང་དུ་ངོ་བོ་ལྷ་ལ་རྣམ་པ་ཡིག་འབྲུའི་གཟུགས་ཅན་ཟླ་བ་རྒྱབ་ཡོལ་གྱི་ཚུལ་བྱས་པ་རྣམས་ཚིག་དང་དམིགས་པ་སྦྲགས་ཏེ་གསལ་བཏབ། སྐབས་འདིར་སེམས་འཛིན་ང་རྒྱལ་རྣམ་པ་སྤྱི་བྱེ་བྲག་རྒྱན་མེད་རྒྱན་ཅན་རྣམས་ལ་སེམས་འཛིན་བྱ། དགུ་པ་བཟླས་པ་ལ་ངག་བཟླས་ཡིད་བཟླས་གཉིས་ཀྱི་དང་པོ་ངག་བཟླས་ནི།
ལུས་དཀྱིལ་གྱི་གཙོ་མོའི་ཐུགས་ཀར་ཆོས་འབྱུང་ཉིས་བརྩེགས། དེའི་སྟེང་དུ་ཟླ་བ་སྔགས་ཕྲེང་བྃ་ཡིག་དང་བཅས་པ་ལས་འོད་ཟེར་འཕྲོས་པས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་རྒྱུད་བསྐུལ། རིགས་དྲུག་བར་དོ་དང་བཅས་པའི་སྡུག་བསྔལ་རྒྱུ་དང་བཅས་པ་ཐམས་ཅད་སྦྱངས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང༌། ཕོ་ཉ་གསུམ་གྱི་བྱིན་རླབས་དང་ནུས་མཐུ། མཁའ་སྤྱོད་ཀྱི་དངོས་གྲུབ་ཐམས་ཅད་འོད་ཟེར་དམར་པོའི་རྣམ་པར་ཚུར་འདུས་སྙིང་གའི་སྔགས་ཕྲེང་ལ་ཐིམ་པར་བསམ་ནས་ལག་པ་གཡོན་པས་རབ་ཐོད་ཕྲེང་བརྒྱ་རྩ་བརྒྱད་དམ། ཡང་ན་བྷོ་དྷི་ཙི་བརྒྱ་རྩ་བརྒྱད་བཟུང་ནས་དལ་བྲེལ་རན་པར་ཨོཾ་གསུམ་མ་བརྒྱ་སྟོང་ལ་སོགས་པ་ནས་དམ་བཅའ་ལ་ཉུང་མཐའ་བྱས་པ་བཟླས། འདི་ནི་གཙོ་བོ་བཟླས་བསྒོམ་ལ་བརྟེན་ནས་མཁའ་སྤྱོད་བསྒྲུབ་པ་ཡིན་པས་ངེས་པར་བཟླས་བརྗོད་ལ་བརྩོན་པར་བྱའོ། ། གཉིས་པ་ཡིད་བཟླས་ནི། ཐོག་མར་རླུང་རོ་སྣ་བུག་གཡོན་ནས་བུས།
དེ་ནས་གཡས། དེ་ནས་གཉིས་ཀ་ནས་བུས་ལ་དབུགས་ངལ་གསོ། དེ་ནས་ཐོག་མར་འོག་རླུང་སོར་བཞི་ཙམ་འཐེན། དེ་ནས་སྟེང་རླུང་ཆིལ་གྱིས་མནན་པ་དང་དུས་མཉམ་དུ་མཆིལ་མ་ཞིག་མིད་པས་སྙིང་ཁའི་ཆོས་འབྱུང་ཟླ་བ་ལུས་དཀྱིལ་དང་བཅས་པ་ལྟེ་བའི་ཐད་དུ་ལྡིགས་ཀྱིས་སྐྱུར་འོག་རླུང་དང་སྟེང་རླུང་གཉིས་ཀ་རྫོགས་པར་མནན་ལ་རླུང་བུམ་པ་ཅན་འཛིན། ཡིད་ཀྱིས་ལུས་དཀྱིལ་གྱི་ལྷ་རྣམས་ཡིག་འབྲུའི་གཟུགས་སུ་བསྒྱུར་ཡ་ར་ལ་ཝ་བཞི་བྃ་ཡིག་ལ་ཐིམ་པར་བསམས་ལ། དེ་ནས་སྔགས་ཕྲེང་ཀློག་པའི་ཚུལ་དུ་ཨོཾ་གསུམ་མ་ཅི་ཐུབ་འདྲེན། མི་ཐུབ་ན་རླུང་སྣ་བུག་ནས་ལྷག་མ་མ་ལུས་པར་སིར་གྱིས་གཏང༌། འདི་ནི་སྤྲོས་བཅས་ཀྱི་རྫོགས་རིམ་དུ་ཡང་འགྱུར་བར་གསུངས་པས་སྤྲོ་ཞིང་ལོང་ཡོད་ན་འགའ་ཞིག་བསྐྱར། སླར་ཡང་ཞར་བྱུང་གི་རྫོགས་རིམ་བདེ་སྟོང་སྒྲུབ་པའི་དམིགས་པ་ནི། རང་རྗེ་བཙུན་མར་གསལ་བའི་ལྟེ་བར་ཆོས་འབྱུང་གྲུ་གསུམ་ཉིས་བརྩེགས་མདུན་རྒྱབ་སྤང་པའི་གྲྭ་བཞིར་དགའ་བ་འཁྱིལ་པ་གཡོན་སྐོར་དུ་དམར་ཁྱི་རི་རི་འཁོར་བ་དང༌།
གསང་གནས་སུ་དགའ་འཁྱིལ་དམར་པོ་གཡོན་སྐོར་དུ་འཁོར་བ། སྨིན་མཚམས་སུ་དགའ་འཁྱིལ་དཀར་པོ་གཡོན་སྐོར་དུ་འཁོར་བར་དམིགས་ནས་རླུང་བུམ་པ་ཅན་བཟུང་ཞིང་བདེ་བའི་ཡེ་ཤེས་སྐྱེ་བར་འདོད་ན་གསང་གནས་ཀྱི་དགའ་འཁྱིལ་ལ་དམིགས་པ་དྲག་ཏུ་གཏད། བདེ་བ་ཆེས་ནས་མི་བཟོད་པ་ལྟ་བུ་བྱུང་ན་སྟོང་པའི་ཡེ་ཤེས་སྐྱེ་བའི་ཕྱིར་སྨིན་མཚམས་ཀྱི་དགའ་བ་འཁྱིལ་པ་ལ་དམིགས་པ་དྲག་ཏུ་གཏད། འདི་ཡུན་རིང་དུ་བསྒོམ་ན་དུ་བ་ལ་སོགས་པ་རྟགས་རྣམས་རིམ་པར་འབྱུང་བར་འགྱུར་རོ། ། ཡང་རྫོགས་རིམ་གཉིས་པ་བསྒོམ་པར་འདོད་པས། རང་རྗེ་བཙུན་མར་གསལ་བའི་ལུས་ཀྱི་དབུས་དྲང་པོར་རྩ་དབུ་མ་ཆོས་བཞི་ལྡན་སྦ་ལྕག་འབྲིང་པོ་ཙམ་དྲང་དུ་ཐལ་ལེར་ཡོད་པ། མས་སྣེར་གསང་གནས་དང་ཡས་སྣེ་སྤྱི་གཙུག་ནས་སྦ་གུག་ལྟར་གུག་སྟེ་སྨིན་མཚམས་སུ་ཟུག་པའི་མས་སྣེར་དགའ་བ་འཁྱིལ་པ་མཚལ་ལྕོག་ལས་བྲིས་པ་ལྟ་བུ་རྩ་དབུ་མ་ལ་རེག་ལ་མ་འབྱར་བ་གཡོན་སྐོར་དུ་དམར་ཁྱི་རི་རི་འཁོར་བ། ཡས་སྣེར་དགའ་འཁྱིལ་ཤེལ་དཀར་གྱིས་བྲིས་པ་ལྟ་བུ་གཡོན་སྐོར་དུ་དཀར་ཁྱི་རི་རི་འཁོར་བ་ལ་དམིགས་ནས། ཐོག་མར་མས་སྣ་རླུང་འཐེན་པས་མས་ཀྱི་དགའ་འཁྱིལ་རྒྱ་མཐོངས་ནས་བྱ་འཕུར་བ་ལྟར་རྩ་དབུ་མའི་ནང་བརྒྱུད། སྙིང་གའི་ཐད་དུ་གཡོན་སྐོར་དུ་ཤུགས་དྲག་ཏུ་འཁོར་བ་ལ་དམིགས་པ་གཏད་པས་སྣང་བ་ཐམས་ཅད་བདེ་ཆམ་ཆམ་གྱུར་སྣང་བ་མཆེད་པའི་ལམ་སྦྱངས།
དེ་ནས་སྟེང་རླུང་ཆིལ་གྱིས་མནན་པས་ཡས་སྣེའི་དགའ་འཁྱིལ་ཐོག་མར་བྱ་ནམ་མཁའ་ལ་ཡང་འཕུར་བ་ལྟར་སྨིན་མཚམས་ནས་སྤྱི་བོའི་བར་གྱེན་དུ་སོང༌། དེ་ནས་བྱ་ཐུར་དུ་འབབས་པ་ལྟར་སྙིང་གའི་དགའ་འཁྱིལ་དམར་པོའི་སྟེང་དུ་བབས་གཡོན་སྐོར་དུ་ཤུགས་དྲག་ཏུ་འཁོར་བ་ལ་དམིགས་པ་གཏད་པས་སྣང་བ་ཐམས་ཅད་སྟོང་ཆམ་ཆམ་དུ་གྱུར་སྣང་བ་ཐོབ་པའི་ལམ་སྦྱངས། དེ་ནས་རླུང་བུམ་པ་ཅན་འཛིན་པའི་དུས་སུ་སྙིང་གའི་ཐད་དུ་དགའ་འཁྱིལ་གཉིས་རེག་ལ་མ་འབྱར་ཙམ་དུ་དྲག་ཏུ་འཁོར་ཞིང་མཐར་དགའ་འཁྱིལ་གཉིས་ཁྲུག་ཆིལ་གྱིས་འདྲེས་པས་དགའ་འཁྱིལ་དམར་སྐྱ་གཡོན་སྐོར་དུ་དྲག་ཏུ་འཁོར་བ་ལ་དམིགས་པ་གཏད་མཐར་དགའ་འཁྱིལ་དབུ་མ་ལ་ཐིམ། དབུ་མ་ཡང་འཇའ་ཡལ་བ་ལྟར་གྱུར་པར་བསམ་ནས་རླུང་སྣ་བུག་ནས་དལ་བུས་བཏང༌། འདི་བསྒོམས་པས་བདེ་སྟོང་ལྷན་ཅིག་སྐྱེས་པའི་ཡེ་ཤེས་རྒྱུད་ལ་སྐྱེ་ཞིང་སྣང་བ་ཉེར་ཐོབ་སྦྱོང་བར་བྱེད་པས་ད་ལྟ་ནས་འབད་པས་བསྒོམ་པར་བྱའོ། ། བཅུ་པ་བསམ་མི་ཁྱབ་ཀྱི་རྣལ་འབྱོར་ལ་ཐུན་མོང་བ་མངོན་རྟོགས་ཀྱི་དཀྱུས་ལྟར་དང༌། ཐུན་མོང་མ་ཡིན་པ་གསེར་ཆོས་ཆིག་བརྒྱུད་གཉིས་ལས་འདིར་ཕྱི་མ་ཉམས་སུ་ལེན་པར་བྱེད་པ་ལ་ཐུན་བསྡུ་བའི་ཚེ། རང་རྣལ་འབྱོར་མར་གསལ་བའི་ལུས་ཀྱི་དབུས་དྲང་པོར་རྩ་དབུ་མ་པདྨའི་འདབ་མ་ལྟར་སྲབ་པ། ཆུ་ཤིང་གི་སྡོང་པོ་ལྟར་དྲང་པ། རྒྱ་སྐྱེགས་ཀྱི་མེ་ཏོག་ལྟར་དམར་བ།
ཏིལ་མར་གྱི་སྒྲོན་མེ་ལྟར་གསལ་བ་སྟེ་ཆོས་བཞི་ལྡན། ཡར་སྣ་སྤྱི་གཙུག་ཏུ་ཟུག་པ་ཅིག་བསམ། དེའི་གཡས་སུ་རོ་མ་དམར་མོ། གཡོན་དུ་རྐྱང་མ་དཀར་མོ། དེ་གཉིས་ཀའང་སྦོམ་ཕྲ་གོ་སོག་འབྲིང་པོ་ཙམ་ཡར་སྣེ་སྤྱི་གཙུག་ནས་སྦ་གུག་ལྟར་མདུན་ཕྱོགས་སུ་འཁྱོག་པ་སྣ་བུག་གཡས་གཡོན་དུ་ཟུག་པ། རྩ་གསུམ་ཀའང་མར་སྣ་ལྟེ་བར་སླེབ་པ། ལྟེ་བའི་རྩ་གསུམ་འཛོམ་པར་བྃ་ཡིག་དང་རང་སེམས་དབྱེར་མེད་པའི་ངོ་བོ་རྡོ་རྗེ་རྣལ་འབྱོར་མ་མཐེབ་སོར་གྱི་ཚད་ཙམ། སྐུ་མདོག་ཕྱག་མཚན་རྒྱན་ཆ་ལུགས་ཡོངས་སུ་རྫོགས་པ་གཅིག་བསམ། དེ་ལ་སེམས་ཞུགས་པ་བཞིན་གཏད་པས། དེ་ལས་ཆུ་ལས་ཆུ་བུར་རྡོལ་བ་བཞིན་རྡོ་རྗེ་རྣལ་འབྱོར་མ་ཆུང་ངུ་ཞིག་ནར་གྱིས་ཆད་རླུང་ཕྱིར་རྒྱུ་བ་དང་མཉམ་དུ།
མེ་སྟག་ཡར་བ་ལྟར་རྩ་གཡས་རོ་མའི་ནང་ནས་ཡར་དམར་ཁྱུག་གིས་བྱོན། སྣ་བུག་གི་སྒོར་སླེབས་པ་དང༌། དེ་ལས་དེ་འདྲ་བ་གྲངས་མེད་བསམ་གྱིས་མི་ཁྱབ་པ་ཉི་ཟེར་གྱི་རྡུལ་ལྟར་འཕྲོས་སྣོད་བཅུད་ཐམས་ཅད་ཁྱབ། སངས་རྒྱས་དང་བྱང་ཆུབ་སེམས་དཔའ་རྣམས་ལ་མཉེས་པའི་མཆོད་པ་ཕུལ་ཞིང་ཐུགས་དམ་གྱི་རྒྱུད་བསྐུལ། དེ་ཐམས་ཅད་རྡོ་རྗེ་རྣལ་འབྱོར་མར་གྱུར་ནས་སྐད་ཅིག་ཉིད་ལ་ཚུར་བྱོན། སྣ་གཡོན་པའི་བུ་གར་སླེབ་པ་དང་སྔར་སྤྲོས་པའི་རྣལ་འབྱོར་མ་ཆུང་ངུ་མེ་སྟག་ཙམ་དེ་ལ་ཐམས་ཅད་ཐིམ། དེ་ཉིད་རླུང་ནང་དུ་འཇུག་པ་དང་ལྷན་ཅིག་ཏུ་སྣ་བུག་གཡོན་པ་ནས། རྩ་གཡོན་རྐྱང་མའི་ནང་ནས་མར་དམར་ཁྱུག་གིས་བྱོན། རླུང་ནང་དུ་གནས་པ་དང༌། ལྟེ་བའི་རྣལ་འབྱོར་མ་ལ་ཐིམ་པར་བསམ་ཞིང་རླུང་ཅི་ཐུབ་འཛིན།
དེ་ལྟ་བུ་སྤྲོ་བསྡུ་ལན་བདུན་ནམ་གསུམ་ལ་སོགས་པ་ཅི་རིགས་པས་ལམ་སྦྱངས་པའི་མཐར། ལྟེ་བའི་རྣལ་འབྱོར་མ་ལས་འོད་ཟེར་འཕྲོས། རང་གི་ལུས་ཀྱི་ནང་ཐམས་ཅད་ཁྱབ། ཡན་ལག་རྣམས་འོད་དུ་ཞུ་ནས་ལུས་ཀྱི་རྫ་མ་ལ་ཐིམ། དེ་ཉིད་ཀྱང་འོད་ཟེར་དམར་པོར་གྱུར། དེ་ཙམ་ན་ལྟེ་བའི་རང་སེམས་རྣལ་འབྱོར་མ་མཁའ་སྤྱོད་དུ་འབྱོན་པར་ཆས་ནས་སྟེང་ཕྱོགས་སུ་ནར་ཙམ་བྱོན་དབུ་མའང་དབུ་གཙུག་ཏུ་ཐིམ་པས་ཨ་ཇེ་ཐུང་དུ་གྱུར། གཡས་གཡོན་གྱི་རྩ་གཉིས་ཀྱི་མར་སྣའང་གྱེན་དུ་གུག་ནས་རྣལ་འབྱོར་མའི་ཞབས་མཐིལ་གཉིས་ལ་འབྱར་བ་གྱེན་དུ་འཐེན་པས་ཇེ་ཐུང་དུ་གྱུར། དེ་ནས་རིམ་བཞིན་སྙིང་ག་དང་མགྲིན་པའི་ཐད་སོགས་སུ་རྣལ་འབྱོར་མ་རིམ་གྱིས་ཡར་བྱོན་པས་རྩ་གསུམ་ཀྱང་དེ་ཙམ་དུ་འདུས། ལུས་ཀྱི་ངོ་བོ་འོད་ཀྱི་གོང་བུའང་སྨད་ནས་རིམ་བཞིན་ཡལ་ནས་དེར་ཐིམ། རང་སེམས་ཀྱི་ངོ་བོ་རྣལ་འབྱོར་མ་སྤྱི་གཙུག་ཏུ་བྱོན་པ་དང་མཉམ་དུ་རྩ་གསུམ་ལུས་འོད་ཕུང་དང་བཅས་པ་ཐམས་ཅད་རྣལ་འབྱོར་མ་ལ་སིབ་ཀྱིས་ཐིམ།
དེའི་རྐྱེན་གྱིས་རྣལ་འབྱོར་མ་དེ་ཉིད་ཀྱང་ནམ་མཁའ་ལ་མེ་སྟག་ཡར་བའམ། རྩལ་པོ་ཆེས་མདའ་ནམ་མཁར་འཕངས་པ་ལྟར་ནམ་མཁའི་དབྱིངས་བློས་མི་འཁྱུད་པ་ཙམ་ན་ཡར་ཡེ་རེ་རེ་བྱོན། ནམ་མཁའ་ལ་འཇའ་ཡལ་བའམ་དུ་བ་ཡལ་བ་ལྟར་ཆོས་སྐུ་སྟོང་ཉིད་ཀྱི་ངང་དུ་ཐིམ་པར་བསམས་ལ། གསལ་སྟོང་ཟུང་འཇུག་གི་ངང་དུ་ཇི་ཙམ་གནས་ཀྱི་བར་དུ་ལུས་སེམས་ལྷོད་ཀྱིས་གློད་ལ་མཉམ་པར་འཇོག ཡང་མཁའ་དབྱིངས་སུ་རང་སེམས་རྣལ་འབྱོར་མ་མཐེབ་སོར་གྱི་ཚད་ཙམ་པ་དེ་ཉིད་ཐོལ་གྱིས་བྱུང༌། བྱ་ཐུར་དུ་འབབས་པ་ལྟར་མར་བྱོན་ནས་རང་གནས་སུ་བྱོན། ཕྱིའི་ལུས་ཀྱང་སྔར་ལྟར་གྲུབ་པར་བསམས་ལ་སྔར་གྱི་དམིགས་པ་དེ་ཉིད་ཚར་ཉེར་གཅིག་གམ། བདུན་ནམ། གསུམ་ལ་སོགས་པ་སྟབས་དང་བསྟུན་པར་བྱའོ། ། དེའི་ངང་ལས་རང་ཉིད་ཐུན་མཚམས་ཀྱི་རྗེ་བཙུན་མ་རྒྱན་དང་ཕྱག་མཚན་མེད་པའི་སྐུར་ལྡང་ཞིང་གོ་ཆ་བགོ་བ་ནི།
རང་ཉིད་རྡོ་རྗེ་རྣལ་འབྱོར་མར་གསལ་བའི་གནས་རྣམས་སུ་ཟླ་བའི་དཀྱིལ་འཁོར་གྱི་སྟེང་དུ་ཨོཾ་བྃ་དམར་མོ་རྡོ་རྗེ་ཕག་མོ། ཞེས་པ་ནས། ཕཊ་ཕཊ་དུད་ཁ་ཙཎྜི་ཀའི་ངོ་བོས་མཚན་པར་གྱུར། ཞེས་བརྗོད་ལ་གོ་ཆའི་ལྷ་ཚོགས་རྣམས་གོང་བཞིན་གསལ་གདབ། བསྲུང་བ་ནི་ལག་པ་གཡོན་པའི་སྡིགས་མཛུབ་ཀྱིས་སེ་གོལ་ཕྱོགས་གཡོན་སྐོར་དང་མཚམས་གཡས་སྐོར་དུ་གདབ་ཅིང་སྔགས་བརྗོད་པ་ནི། ཤར་དང་སྟེང་དུ་ཁྭ་གདོང་མ་ ་་་་་སྔོན་མོ་ རེ་གྲུབ་པར་བསམས་ལ། ཨོཾ་སུམྦྷ་ནི་སོགས་དང༌། བྱང་དུ་འུག་གདོང་མ་ ་་་་་ལྗང་གུ་ གྲུབ་པར་བསམས་ལ་ཨོཾ་གྲྀཧྞ་སོགས་དང༌། ནུབ་དང་འོག་ཏུ་ཁྱི་གདོང་མ་ ་་་་་དམར་མོ་ བསམས་ལ། ཨོཾ་གྲྀཧྞ་པ་ཡ་སོགས་དང༌།
ལྷོར་ཕག་གདོང་མ་ ་་་་་སེར་པོ་ བསམས་ལ་ཨོཾ་ཨཱ་ན་ཡ་སོགས་བརྗོད། དེ་བཞིན་དུ་མཚམས་རྣམས་གཡས་སྐོར་གྱིས་སུམྦྷ་སོགས་བརྗོད་པས། ཤར་ལྷོར་གཤིན་རྗེ་བརྟན་མ་ ་་་་་གཡས་སྔོ་གཡོན་སེར་ ལྷོ་ནུབ་ཏུ་གཤིན་རྗེ་ཕོ་ཉ་མོ་ ་་་་་སེར་དམར། ནུབ་བྱང་དུ་གཤིན་རྗེ་མཆེ་བ་མོ་ ་་་་་དམར་ལྗང༌། བྱང་ཤར་དུ་གཤིན་རྗེ་འཇོམས་མ་ ་་་་་ལྗང་སྔོན་ རྣམས་གྲུབ་པར་བསམས་ལ་ཨོཾ་སུམྦྷ་སོགས་བརྗོད། དེ་ལྟ་བུའི་སྒོ་མཚམས་མ་བརྒྱད་པོ་ཐམས་ཅད་ཀྱང་ཞལ་གཅིག་ཕྱག་བཞི་མ། དང་པོས་ཌཱ་མ་རུ་དང་ཁ་ཊྭཱཾ། འོག་གཉིས་གྲི་ཐོད་ཐོགས་པ་གྲངས་མེད་སྤྲོས་ཏེ་སྲུང་བའི་གུར་དུ་བཞུགས་པར་བསམ། སླར་ཡང་ཨོཾ་སུམྦྷ་སོགས་ཚར་གཅིག་བརྗོད་ལ་ཐམས་ཅད་བརྟན་ཞིང་ནུས་ལྡན་དུ་བསམ་མོ། ། དེ་ནས་དགེ་བ་བསྔོ་བ་དང་མཁའ་སྤྱོད་ཞལ་བཟང་བལྟ་བའི་སྨོན་ལམ་སོགས་བྱ།
བཅུ་གཅིག་པ་སྤྱོད་ལམ་གྱི་རྣལ་འབྱོར་ལ་དངོས་དང་འཕྲོས་དོན་གཉིས་ལས། དང་པོ་ནི་རང་དང་སྣང་བ་ཐམས་ཅད་རྗེ་བཙུན་རྡོ་རྗེ་རྣལ་འབྱོར་མའི་སྐུར་བསྒོམ་པ་ནི་སྐུའི་དགའ་བ། སྒྲར་ཅི་གྲག་པ་ཐམས་ཅད་ཨོཾ་གསུམ་མའི་སྒྲར་བསྒོམ་པ་གསུང་གི་དགའ་བ། སེམས་ཀྱི་ཡུལ་དུ་བཟང་ངན་གྱི་རྟོག་པ་གང་ཤར་ཡང་གསལ་སྟོང་འཛིན་མེད་སྤྲོས་བྲལ་གྱི་ངང་དུ་འཇོག་པ་ནི་ཐུགས་ཀྱི་དགའ་བ་སྟེ། གཞུང་གཞན་ནས་ཁྱེར་སོ་གསུམ་གསུང་བ་དང་ཡང་གནད་གཅིག་གོ ། ཁ་ཟས་བཟའ་བཏུང་གང་བྱེད་ཀྱང་ཨོཾ་ཨཱཿཧཱུྃ་ཞེས་པས་བདུད་རྩིར་བྱིན་གྱིས་རླབས་ནས་སྙིང་གའི་བྃ་ཡིག་སངས་རྒྱས་ཐམས་ཅད་འདུས་པའི་ངོ་བོ་དེ་མཆོད་པར་བསམ་པས་ལོངས་སྤྱོད། དེ་བཞིན་དུ་གོས་གྱོན་པའི་ཚེ་ཡང་འབྲུ་གསུམ་བརྗོད་པས་ལྷ་རྫས་ཀྱི་གོས་པཉྩ་ལི་ཀར་མོས་པས་ལོངས་སྤྱོད་ན་བུ་ལོན་དུ་མི་འགྱུར་ཞིང་ཚོགས་རྫོགས་པར་འགྱུར་རོ་ཞེས་གསུངས། གཉིས་པ་འཕྲོས་དོན་ལ་ཐུན་མཚམས་སུ་གཏོར་མ་འབུལ་བའི་ཚུལ་ནི། དཀུ་བག་དང་འབྲེལ་བའི་གཏོར་མ་དཀར་པོ་ཟླུམ་པོ་པད་འདབ་བཞིས་བསྐོར་བ་རྒྱན་ལྡན་ཞིག་བཤམས། བསམ་མི་ཁྱབ་གྲུབ་རྗེས་རང་ཐུན་མཚམས་ཀྱི་ལྷར་གསལ་བའི་ངང༌།
ནང་མཆོད་ཆུ་ཆང་གིས་སྦྱངས་ལ། བྱིན་གྱིས་རླབས་པ་དང་འབུལ་ཚུལ་སོགས་མངོན་རྟོགས་ནས་བྱུང་བ་བཞིན་བྱའོ། ། དེ་ནས་བསྙེན་པ། སྦྱིན་སྲེག མར་མེའི་སྦྱིན་སྲེག་བྱ་ཚུལ་རྣམས་གོང་མའི་ཡི་གེ་ལྟར་ཤེས་པར་བྱའོ། ། དེ་ལྟ་བུའི་ཉམས་ལེན་ལ་ཆིག་དྲིལ་དུ་བརྩོན་པར་བྱས་ན་དབང་པོ་རབ་སྐལ་ལྡན་རྣམས་ཚེ་འདི་ཉིད་ལ་ལུས་མ་སྤང་བར་མཁའ་སྤྱོད་དུ་འཁྲིད་པར་བྱེད། འབྲིང་གིས་འཆི་ཁ། ཐ་མས་བར་དོ། ཡང་ཐ་སྐྱེ་བ་བདུན་ནམ་བཅུ་དྲུག་ཚུན་ཆད་དུ་ངེས་པར་མཁའ་ལ་སྤྱོད་པའི་གནས་སུ་བགྲོད་པ་ནི་ངེས་པར་ཡང་དག་པའོ། ། གལ་ཏེ་ཉམས་ལེན་གྱི་འབྲས་བུ་ཇི་ལྟ་བ་བཞིན་མ་འགྲུབ་ན་ལངྐ་ལི་ཡའི་ཤིང་ལ་བརྟེན་ནས་མཁའ་སྤྱོད་བསྒྲུབ་པར་བྱ་དགོས་པས།
དེའི་ཚུལ་ནི་ཁྲིད་ཡིག་ཆེན་མོ་ལས་འབྱུང་བ་ལྟར་བྱའོ། ། གཞན་ཡང་འཁོར་ལོ་བདེ་མཆོག་གི་རྒྱུད་ལས། ཚེས་བཅུ་ལ་ནི་དེ་རབ་མཆོད། ། ཞེས་གསུངས་པ་ལྟར་ཚོགས་གསོག་པར་འདོད་ན་ཡར་ངོ་དང༌། སྒྲིབ་པ་སྦྱོང་བར་འདོད་ན་མར་ངོའི་ཚེས་བཅུ་གང་རུང་ལ། རབ་ཚར་ཆེན་རྡོ་རྗེ་འཆང་ཆེན་པོའི་མཛད་པའི་མཁའ་སྤྱོད་བགྲོད་པའི་ཉེ་ལམ་ལ་ཇི་ལྟར་འབྱུང་བ་ལྟར་ཚེས་བཅུའི་མཆོད་པ་རྒྱས་པར་བྱ་བའམ་དེ་ཙམ་མ་འགྲུབ་ན་ཨོཾ་གསུམ་མ་དམ་བཅའི་གྲངས་ཉིས་འགྱུར་བྱ་བ་དང༌། བུ་མོ་གཞོན་ནུ་མ་གྲོང་པའི་ཆོས་ཀྱི་མ་གོས་པ་ལྔའམ་དྲུག་སོགས་བཟའ་བཏུང་གིས་ཚིམ་པར་བྱ་བ་སོགས་དེ་དག་རྣམས་ཉམས་སུ་བླང་བར་བྱའོ། ། གཏན་བདེའི་རྒྱལ་རྔ་ཁམས་གསུམ་ལས་འདས་པ། ། རང་མིན་བརྡུང་ལ་དྭངས་པའི་འདོད་པ་ཅན། ། གང་དག་སུ་ཡོད་རྒྱལ་ཐབས་ཆེན་པོའི་སྒོ། །
འདིར་བཞུགས་རིམ་གཉིས་སྟེགས་ལ་རྟག་འཛེག་མཛོད། ། དབང་པོ་རབ་འབྲིང་ལུས་འདིས་མཁའ་ལ་སྤྱོད། ། ཐ་མས་འཆི་དང་བར་དོའི་སྐབས་སུ་འཕོ། ། ཡང་ཐ་སྐྱེ་བ་བརྒྱུད་ནས་རིག་འཛིན་གྲོང༌། ། ཉུལ་བའི་ཐབས་ཚུལ་འདི་ཀོ་བླ་ན་མེད། ། ཡང་ཟབ་གདམས་པའི་ནོར་བུ་འདི་དག་གིས། ། སྔོན་ཆད་བསླུས་པ་སུ་ཡང་མ་མཆིས་མོད། ། རང་གིས་རང་བསླུས་བདག་འདྲའི་རིགས་ཅན་ལ། ། གདམས་པས་ས་སྟེང་ཁྱབ་ཀྱང་སྟོང་པར་ཟད། ། འཁོར་བར་སྔོན་ཆད་འཁྱམས་པ་དེས་ཆོག་མོད། །
ད་ནི་ཐར་པའི་ཐབས་ལ་འབད་པར་རིགས། ། གཞན་དུ་གཤིན་རྗེ་ཨ་ཝ་གླང་མགོ་ཁོང༌། ། རྔམས་བརྗིད་ཆེ་ལ་རྭ་ཙོ་རྣོ་བར་གདའ། ། འདི་བྲིས་དགེ་བ་ཅི་མཆིས་མཁའ་མཉམ་འགྲོར། ། བསྔོའོ་རྨོངས་པའི་སྐྱོན་གྱིས་ཉེས་པའི་ཆ། ། གང་ཡོད་བླ་མ་མཁའ་འགྲོས་བཟོད་མཛོད་ལ། ། བཀྲ་ཤིས་སྣང་བས་ཁྱབ་པའི་དགེ་ལེགས་སྩོལ། ། ཅེས་འཇམ་མགོན་ས་སྐྱ་པའི་ཟབ་ཆོས་རྗེ་བཙུན་མཁའ་སྤྱོད་རྡོ་རྗེ་བཙུན་མོའི་བསྐྱེད་རྫོགས་ཀྱི་དམིགས་རིམ་འཁྲུག་སྡེབས་མེད་པའི་འཁྱེར་བདེ་ཀུན་ཚང་ཞིག་སྒྲིགས་དགོས་ཚུལ་ཨ་མདོ་དགེ་སློང་བྱམས་པ་ཕྲིན་ལས་ཡོན་ཏན་ནས་ལྷ་རྫས་རིན་གཉིས་ཀྱི་རྟེན་བཅས་ནན་དུ་སྨྲས་པར་བརྟེན་རྨོར་ཆེན་རྡོ་རྗེ་འཆང་གིས་མཛད་པའི་གསེར་གྱི་ཡང་ཞུན་དང༌། གནས་གསར་རྗེས་མཛད་པའི་རྒྱུན་འཁྱེར་རྒྱས་པ་གཉིས་གུང་སྒྲིགས། དམིགས་པའི་ཆ་འགའ་ཞིག་ཅུང་ཁ་གསལ་བར་བྱས་ཏེ།
གཟིམས་འོག་སྤྲུལ་མིང་འཛིན་པ་བྱམས་པ་ངག་དབང་བསྟན་འཛིན་ཕྲིན་ལས་ཀྱིས་བཀོད་པ་ཡིན་ཅིང༌། ལར་ན་དམ་པ་གོང་མའི་གསུང་རབ་ཁྱད་པར་ཅན་ཡོད་བཞིན་དུ་འདི་འདྲ་བྲིས་པ་ལ་དགོས་ཚོགས་མ་མཐོང་ནའང༌། གདུལ་བྱའི་ཁམས་དང་བསམ་པ་དང་དབང་པོ་དང་བག་ལ་ཉལ་སོགས་དང་མཐུན་པའང་རེ་གཉིས་འབྱུང་སྲིད་ཕྱིར་འདི་ཉིད་བྲིས་པ་ལ་ཤེས་ལྡན་རྣམ་མི་ཁྲེལ་བ་མཁྱེན་མཁྱེན། ཡི་གེ་པ་ནི་བསྐུལ་པ་པོ་ཉིད་དོ། ། དགེ་ལེགས་འཕེལ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
