ས་སྐྱའི་མཁའ་སྤྱོད་བེའུ་བུམ།
པོད ༡༤
རྗེ་བཙུན་རྡོ་རྗེ་རྣལ་འབྱོར་མའི་བསྙེན་པ་བྱ་ཚུལ།
༼ཨོཾ༽ ༄༅། །རྗེ་བཙུན་རྡོ་རྗེ་རྣལ་འབྱོར་མའི་བསྙེན་པ་བྱ་ཚུལ་བཞུགས།། ༈ །ན་མོ་གུ་རུ་རཏྣ་ཝརྡྷ་ཡ། འཇམ་མགོན་གྲུབ་དབང་མཁས་མཆོག་བརྒྱུད་པར་བཅས། ། འཇམ་དབྱངས་མ་ཧེའི་ཞལ་དངོས་ངག་དབང་རྗེ། ། འཇམ་དབྱངས་ཐུགས་རྗེའི་མངའ་བདག་ཤེས་རབ་མཚན། ། དྲིན་ཆེན་བླ་མ་རྣམ་བཞི་སྤྱི་བོས་མཆོད། ། ཡིད་དམ་མཁའ་འགྲོའི་ཚོགས་ལ་གུས་བཏུད་ནས། ། དམ་པའི་གསུང་རབ་བདུད་རྩིའི་ཆུ་གཏེར་ལས། ། མཁའ་སྤྱོད་བསྙེན་ཐབས་དགོས་འདོད་ནོར་བུ་ཆེ། །
དོན་གཉེར་ཀླུ་དབང་གཙུག་རྒྱན་འདི་སྤེལ་ལོ། ། དེ་ལ་འདིར་ནཱ་རོ་མཁའ་སྤྱོད་རྡོ་རྗེ་རྣལ་འབྱོར་མའི་བསྙེན་པ་བྱེད་ཐབས་ནི། ཆས་ཀ གནས་ཁང༌། མཚམས་གཡོག་སོགས་ལྷུས་ཐེངས་བྱས། གཟའ་སྐར་རམ་དུས་བཟང་བ་ལ། བྱི་བ་སོགས་ཀྱིས་སྐྱོན་མི་ཡོང་བའི་སྟེགས་བུར་གཏོར་མ་གཅིག་གམ་གཞན་ཆོས་སྐྱོང་སོགས་ཀྱི་གཏོར་མ་གང་དགོས་དང༌། ཁ་གསོའི་མཐེབ་ཀྱུ་དང་བཅས་པ་བཤམས། ནང་མཆོད་ཡོད་ན་ནང་མཆོད་དང༌། མེད་ན་ཆབ་ཀྱིས་བྲན།
གདན་འོག་ཏུ་གཡམ་པ་ལ་སོགས་ལ་དཀར་ཆུས་རྡོ་རྗེ་རྒྱ་གྲམ་བྲིས་ལ་གཞུག ཆ་གསུམ་ཤེས་ན་ལོགས་ཤིག་ཏུ་ཆོས་སྲུང་འཇིག་རྟེན་སྐྱོང་བ། གཞི་བདག་གནོད་བྱེད་ཐམས་ཅད་ལ་དམིགས་ནས་ཆ་གསུམ་ཡིད་ཆེས་ངེས་ཤེས་པ་གཅིག་བཏང་ནའང་ལེགས་པ་ཙམ་ཡིན་ཞིང་མ་བྱས་ན་སྐྱོན་མེད། དེ་ནས་རང་ཉིད་མལ་དུ་བསྡད་ནས། ཐོག་མར་བཀའ་དྲིན་ཆེ་བའི་བླ་མའི་སྐུ་བསྟོད་བརྒྱུད་འདེབས་སོགས་ཅི་རིགས་བྱས། དེ་ནས་དཀོན་མཆོག་གསུམ་ལ་བློ་གཏོད་འཆོལ་བ་དང༌། མཁའ་ཁྱབ་ཀྱི་སེམས་ཅན་ཐམས་ཅད་ལ་དམིགས་ནས་བསྙེན་པ་བྱེད་སྙམ་པའི་སྒོ་ནས་སྐྱབས་འགྲོ་སེམས་དང་འདྲེས་ངེས་པ་བརྒྱ་རྩ་སོགས་དང༌། ཡིག་བརྒྱ་ཉེར་གཅིག་ཙམ་དང་སྒྲུབ་ཐབས་བསྐྱེད་ཆོག་རྣམས་དམིགས་པ་གསལ་ངེས་བྱས། རང་ཉིད་ཀྱིས་སྔགས་འདྲེན་པ་བཞིན་དགྲ་གཉེན་བར་མའི་སེམས་ཅན་ལུས་ཀྱི་སྲིན་བུ་ཚུན་ཐམས་ཅད་རྡོ་རྗེ་རྣལ་འབྱོར་མའི་སྐུར་གསལ་བས། སྔགས་ཀྱི་སྒྲ་དི་རི་རི་འདྲེན་པར་བསམས་ལ།
སྙིང་གའི་སྔགས་གློག་པའི་ཚུལ་གྱིས་ཨོཾ་གསུམ་མ་བརྒྱའམ་ལྔ་བརྒྱ་ལ་སོགས་པ་ཇི་རིགས་པ་བགྲང༌། མཇུག་གི་ཞར་བྱུང་རྫོགས་རིམ་རྩ་དབུ་མའི་མན་ངག་རྣམས་ཤར་སྒོམ་གྱི་ཚུལ་དུ་བྱས་ནས་གཏོར་བསྔོ་གང་ཤེས་རྣམས་བྱས་རྗེས་ཉལ་བའི་རྣལ་འབྱོར་གྱིས་ཉལ། སང་ཉིན་གཉིད་སད་མ་ཐག་ལྡང་བའི་རྣལ་འབྱོར་གསལ་གདབ་བདུད་རྩི་དངོས་སུ་མྱང་བའམ་གསལ་བ་གང་རུང་བྱ། ཡང་སྐྱབས་འགྲོ་བརྒྱ་ཚར་ཙམ་དང་ཡིག་བརྒྱ་ཉེར་གཅིག་སོགས་ཞག་བདུན་ཙམ་གྱི་བར་དུ་སྔ་ཐུན་ལ་བྱས་ན་ལེགས། རྒྱུན་དུ་དལ་བྲེལ་དང་བསྟུན་ནས་བྱས་པས་ཆོག་ལ། གོང་ལྟར་ཐུན་བཞི་བྱེད་ན་སྔ་ཐུན་ཉི་མ་ཤར་ཙམ་དང༌། ཐུན་གསུམ་མ་བྱེད་ན། ཐོ་རངས་ཐུན་སྔགས་གང་འགྲོ་བྱས་རྗེས། འདིར་རང་གི་གཏོར་བསྔོ་སོགས་མཇུག་གི་བྱ་བ་རྣམས་བྱས། ལྟོ་ཟས་ཚར་བ་དང་ཆག་མེད་གཞན་དགོས་པ་རྣམས་སྔ་དགོང་སྐབས་སུ་གང་བབས་སོགས་ལ་བྱེད།
ཉི་མ་ཕྱེད་ཙམ་ནས་ཉི་མ་རྒས་བར་ཐུན་བྱ་སྟེ། དགོང་ཐུན་མཇུག་ཏུ་གཏོར་བསྔོ་རྒྱས་པ་བྱེད། ཡང་ཉི་མ་རྒས་མཚམས་ནས་སྲོད་ཇི་ལྟར་འོས་པ་བྱས་ནས། མཇུག་གཏོར་བསྔོའི་བར་སྔར་བཞིན་བྱས་རྗེས། སྔར་བཞིན་ཉལ་བའི་རྣལ་འབྱོར་གྱིས་ཉལ་བ་དང༌། ཐོ་རངས་ལྡང་བའི་རྣལ་འབྱོར་པས་ཐུན་བྱེད་ཚུལ་སོགས་གོང་བཞིན་བྱས་པའི། ཨོཾ་གསུམ་མ་འབུམ་ཚོ་བཞི་ཁ་སྐོང་དང་བཅས་པའམ། རྒྱས་པར་འབུམ་ཚོ་སུམ་ཅུ་སོ་ལྔ་བྱེད་པར་བཤད་དོ། ། རྒྱས་བསྡུས་གཉིས་གང་བྱེད་ཀྱང་མཚམས་དང་ནས་འདྲ་ཞེས་པ་མགོ་མཇུག་གཉིས་ལྷོད་ཙམ་བྱས། གུང་ལ་གང་འཇུར་གྱིས་སྟན་དྲོད་མ་ཡལ་བ་བྱེད་ཅིང༌།
ཡང་བྲེལ་བ་ཆེ་བ་དང༌། ནད་ལྟ་བུ་བྱུང་ཡང་ཐུན་མ་ཆག་ཙམ་ཅིས་ཀྱང་བྱ་དགོས་ལ། བསྙེན་པའི་གྲངས་སོང་ནས་སྦྱིན་སྲེག་བྱེད་ན། རྗེ་རྡོ་རྗེ་འཆང་ནམ་མཁའ་དཔལ་བཟང་གིས་མཛད་པའི་སྦྱིན་སྲེག་གི་དཔེ་སོགས་ཡིག་ཆ་ཁུངས་ཐུབ་གང་རིགས་ཀྱི་སྟེང་ནས་བཅུ་ཆའི་སྦྱིན་སྲེག་འབུལ་ཞིང༌། སྔགས་ཀྱང་བྱུང་ན་ཨོཾ་གསུམ་མ་རང་གིས་འབུལ། དེ་ཡུན་རིང་ནས་ཆ་རྐྱེན་མི་འགྲིགས་ན། མགོ་མཇུག་གཉིས་སུ་ཨོཾ་གསུམ་མ་ཚར་རེ་དང༌། གཞན་རྫས་སྔགས་ཁོ་ན་བརྗོད་ཀྱང་གོ་ཆོད་པར་གསུངས་ལ། གང་ལྟར་ཡང་སྦྱིན་སྲེག་གི་གྲངས་སོང་ནས། ཐལ་བ་གྲང་ཐག་ཆོད་པ་དང་བསྡུས་ཏེ།
ཆུའམ། རི་མཐོ་སར་བསྐྱལ། རང་ཉིད་མཚམས་ཇེ་ལྷོད་དུ་གྲིབ་དང་འགྲིས་སུ་བཅུག་པའམ། ཡང་ན་ཐུན་གྱི་མཇུག་ཏུ་གཏོར་བསྔོ་རྒྱས་པ་དང་བཅས་ཏེ་མཚམས་གྲོལ་བར་བྱའོ། ། བཟླས་པའི་ནང་ན་རྡོ་རྗེ་རྣལ་འབྱོར་མའི་ཨོཾ་གསུམ་འདི་ཤིན་ཏུ་ཕན་ཡོན་ཆེ་སྟེ། བསྒྲུབ་བྱའི་ཡུལ་དུ་གྱུར་པའི་མཁའ་འགྲོ་མ་བྱེ་བ་བདུན་ཅུ་ཡོད་པ་བསྡུ་ན་བྱེ་བ་བཞིར་འདུས་པ་ལ། དེ་ཡང་བསྡུ་ན་སྟོང་ཕྲག་བཞིར་འདུ། དེ་ཡང་བསྡུ་ན་སྙིང་པོའི་རྣལ་འབྱོར་མ་བཞི། སྒོ་མཚམས་མ་བརྒྱད་དང་བཅས་པར་འདུ། དེ་ཐམས་ཅད་བསྡུ་ན་རྡོ་རྗེ་རྣལ་འབྱོར་མ་འདི་གཅིག་པུར་འདུས་ཤིང༌།
སྔགས་ཀྱང་ཨོཾ་གསུམ་མ་བརྗོད་པས་ཡུལ་ཉེར་བཞིའི་མཁའ་འགྲོ་མ་ཐམས་ཅད་འགྲུབ་པར་འགྱུར་ཞེས་གསུངས་སོ། ། དེ་ལྟར་བསྙེན་སྒྲུབ་བྱས་པའི་ཕན་ཡོན་ཡང༌། རྡོ་རྗེ་གུར་ལས། སངས་རྒྱས་བྱང་ཆུབ་སེམས་དཔའ་དང༌། ། མཁའ་འགྲོ་མ་དང་རང་གཙོ་མོ། ། མངོན་སུམ་དུ་ནི་བྱ་བའི་ཕྱིར། ། སྔགས་ནི་སྙན་གསན་འབེབས་པར་བརྗོད། ། དཔེར་ན་སྐྱེས་བུ་ལ་ལ་ཞིག ། སྐད་ཀྱི་ང་རོས་བོས་པ་ན། ། ཐོས་པ་ཙམ་གྱིས་འོང་བར་འགྱུར། །
དེ་བཞིན་སྐད་ཅིག་སངས་རྒྱས་གཤེགས། ། ཞེས་དང༌། རྒྱུད་གཞན་ལས། གསང་སྔགས་མ་བཟླས་མི་འགྲུབ་ཅིང༌། ། སྦྱིན་སྲེག་མ་བྱས་འབྲས་མི་འབྱིན། ། ཞེས་གསུངས་སོ། ། དེ་ལྟར་བྱས་པས་མ་རྒྱུད་ཡུམ་སྐོར་མན་ཆད་ཀྱི་རྡོ་རྗེ་སློབ་དཔོན་གྱི་ལས་རྣམས་ལ་དབང་བ་ཡིན་ནོ། ། ཡང་སྔོན་དུ་བསྙེན་པ་བཞི་འབུམ་ཙམ་སོང་ཟིན་ནས་ལོ་མཚམས་སོགས་བསྒྲུབ་བསྙེན་གྱི་སྒོ་ནས་ཐུགས་དམ་འདི་ལ་འབད་སྩོལ་བྱེད་ན། སྔ་ཐུན་དགོང་ཐུན་གཉིས་རེ་བྱས། ཐུན་མཚམས་ལ་གཞན་དགོས་པ་རྣམས་བྱ།
འབྲུ་འབུམ་མམ་བྱེ་བསྙེན་ནམ་དུང་ཕྱུར་སོགས་བྱས་ན་ཤིན་ཏུ་ལེགས། དེ་ལྟར་ནཱ་རོ་མཁའ་སྤྱོད་སྒྲུབ་ཐབས་འདི། ཀུན་དགའ་ལྷུན་གྲུབ་སོགས་དགེ་བཤེས་འགས་བསྐུལ་བའི་ངོར། ཨ་ཝ་ཌཱ་རྒྱུད་སྡེའི་ཕོ་བྲང་དུ་བླ་མའི་བྲན་ངག་དབང་བསོད་ནམས་ཀྱིས་བྲིས་པའོ། ། དགེ་བ་འདི་དང་དགེ་བ་གཞན་གྱི་མཐུས། ། དྲིན་ཆེན་མར་གྱུར་འགྲོ་དྲུག་སེམས་ཅན་ཀུན། ། གནས་སྐབས་ཚེ་རིང་ནད་མེད་འབྱོར་ལྡན་ཞིང༌། ། མཁའ་སྤྱོད་བགྲོད་ནས་དོན་གཉིས་ལྷུན་གྲུབ་ཤོག ། སརྦ་མངྒ་ལཾ།། ༈ ། རྗེ་བཙུན་རྡོ་རྗེ་རྣལ་འབྱོར་མའི་བསྙེན་པ་བྱ་ཚུལ་དངོས་གྲུབ་མྱུར་དུ་འགུགས་པའི་ཕོ་ཉ་ཞེས་བྱ་བ་བཞུགས།།
༈ །ན་མོ་གུ་རུ་བཛྲ་ཝརྞ་ནཱི་ཡེ། མ་ལུས་རིགས་བརྒྱའི་ཁྱབ་བདག་རྡོ་རྗེ་ཆོས། ། མ་རིག་ལ་འཁོན་ས་སྐྱའི་འཇམ་མགོན་དང༌། ། མ་ནོར་ལམ་སྟོན་དྲིན་ཅན་མཁྱེན་རབ་རྗེར། ། མ་ཡེངས་སྒོ་གསུམ་གུས་པས་རྟག་ཏུ་འདུད། ། གང་ཞིག་དྲན་པས་སྙིང་གི་གདུང་བ་སེལ། ། བརྩོན་པས་བསྒོམས་ན་ཚེ་འདིར་ཕྱག་ཆེན་གྱི། ། དངོས་གྲུབ་སྩོལ་མཛད་བདག་གི་ཡི་དམ་ལྷ། ། མཁའ་སྤྱོད་དབང་མོ་སྙིང་དབུས་པདྨོར་བྱོན། ། མཆོག་ཐུན་དངོས་གྲུབ་མྱུར་དུ་ཐོབ་པ་དང༌། །
དང་པོའི་ལས་ཅན་ལམ་ལ་སློབ་པའི་ཐབས། ། ཐབས་མཆོག་མཁའ་སྤྱོད་མ་དཔལ་བསྙེན་པའི་ཚུལ། ། ཚུལ་ལུགས་གཞན་དང་མ་འདྲེས་འདིར་བཤད་བྱ། ། དེ་ལ་འདིར་བསྟན་པའི་མངའ་བདག་རྗེ་བཙུན་ས་སྐྱ་པའི་ཐུན་མོང་མ་ཡིན་པའི་གསེར་ཆོས་རྣམས་ཀྱི་ནང་ནས་མཆོག་ཏུ་གྱུར་པ་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་མའི་གཞིའི་བསྙེན་པ་བྱ་བའི་ཚུལ་ལ། སྦྱོར་བ། དངོས་གཞི། རྗེས་གསུམ་ལས། དང་པོ་ནི། སྒྲུབ་པ་པོ་འདིའི་བྱིན་རླབས་དང་འཁྲིད་སོགས་ལེགས་པར་ཐོབ་ཅིང་ཆག་མེད་ཀྱི་རྒྱུན་དང་ལྡན་པས། གང་དུ་བྱ་བའི་གནས་ནི་དབེན་ཞིང་ཡིད་དང་མཐུན་པའི་བླ་མ་གོང་མས་བྱིན་གྱིས་བརླབས་ཤིང་ཕྱི་ནང་གི་ཉེར་འཚེ་མེད་པའི་དགོན་གནས་ལྟ་བུ།
རང་གི་གནས་ཡིད་དུ་འོང་བ་སྟེང་ཤོད་བར་གསུམ་ཐམས་ཅད་དུ་རང་དབང་འདུ་བའི་སྒྲུབ་ཁང་དུ་འབྱོར་ན་བླ་བྲེས་ཡོལ་བ་སོགས་བཀོད་པ་མཛེས་པའི་ཞལ་ཤར་ལྷོ་ལྟ་བུ་ཇི་ལྟར་བདེ་བར་རྗེ་བཙུན་མའི་བྲིས་སྐུ་འབུར་སྐུ་སོགས་མཆོག་གསུམ་གྱི་རྟེན་ཡོད་ན་བཤམས། དེའི་མདུན་དུ་སྟེགས་བང་རིམ་ཅན་སོགས་གོས་ཀྱིས་བཀབ་པའི་སྟེང་མ་ལ་རྒྱུན་དུ་ཆག་མེད་བྱེད་བཞིན་པ་ཡིན་ན་གཏོར་མ་ལྔ་ཚར་སོགས་ཇི་ཙམ་དགོས་པ་དང༌། ཆག་མེད་མི་བྱེད་ན་རྗེ་བཙུན་མའི་གཏོར་མ་སྐུ་བག་ ་་་་་ཤ་ཆང་སོགས། དང་འབྲེལ་བ་ཟླུམ་པོ་པདྨ་འདབ་བཞིས་བསྐོར་བ་མར་དཀར་གྱི་ཁུ་བས་བྱུགས་པ་ལ་མར་གྱིས་བརྒྱན་ཅི་མཛེས་པས་སྤྲས་པ་དང༌། སྒོས་ཀྱི་ཆོས་སྐྱོང་ ་་་་་དུར་བདག་ སོགས་ཀྱི་གཏོར་མ་མཐོང་བརྒྱུད་ཀྱི་ཕྱག་ལེན་བཞིན་རྒྱན་ལྡན། དེ་ཐམས་ཅད་ལ་རྡུལ་གྱི་གནོད་པ་སོགས་ཀྱིས་མི་གོས་པའི་གཏོར་ཁང་ལྟ་བུ་བྱ། མདུན་གྱི་རིམ་པ་འོག་མའི་སྟེང་དུ་ཆུ་གཉིས་སྔོན་འགྲོའི་ཉེར་སྤྱོད་དང་བཅས་པ་བཀོད་པ་ཅི་མཛེས་སུ་བཤམས། གནས་ཁང་གི་སྟབས་འགྲིགས་ན་ངེས་པར་རང་ཉིད་ཁ་ནུབ་ཏུ་ཕྱོགས་པ་དགོས་ཏེ། རྒྱལ་ཆེན་ཨིནྡྲ་བྷུ་ཏིའི་རྡོ་རྗེ་རྣལ་འབྱོར་མའི་སྒྲུབ་ཐབས་སུ། རབ་ཏུ་བསྔགས་པའི་གནས་སུ་ཁ་བལྟས་ཏེ་འདུག་ལ་ཞེས་པའི་གོང་མཆན་དུ།
རབ་ཏུ་བསྔགས་པའི་གནས་ནི་ཨོ་རྒྱན་ཏེ་ཁ་ནུབ་ཏུ་བལྟས་ལ། ཞེས་པ་དང༌། རྗེ་བཙུན་རིན་པོ་ཆེས་ཞལ་གཉིས་མའི་སྒྲུབ་ཐབས་སུ། སྟན་བདེ་བ་ལ་ཁ་ནུབ་ཏུ་བལྟས་ཏེ་འདུག་ནས་ཞེས་གསུངས་པའི་ཕྱིར། ཅི་ནས་སྟབས་མ་འགྲིགས་ན་ཁ་ཤར་ལ་སོགས་པར་བལྟས་ཀྱང་རུང༌། གང་ལྟར་ཡང་སྟན་གྱི་འོག་ཏུ་རྡོ་རྗེའི་རི་མོ་བྲིས་པའི་སྟེང་དུ་འབྲས་ནས་སོགས་བཀྲམ་པའི་སྟེང་དུ་སྟན་དང་སྔས་ནང་ཚངས་ཅན་མཚམས་མ་གྲོལ་བར་དུ་བསྒུལ་བསྐྱོད་མི་དགོས་པར་བྱས། རང་གི་མདུན་ནམ་གཡས་གཡོན་གང་བདེར་ཅོག་རྩེ་ལ་སོགས་པའི་སྟེང་དུ་དམ་ཚིག་གི་རྡོ་རྗེ་དྲིལ་བུ། མེ་ཏོག་འཐོར་སྣོད་རྫ་རྡོ་ལ་སོགས་པའི་ཐོད་གཟུགས་ཀྱི་ནང་དུ་ཆང་ལ་བུ་རམ་དང་བདུད་རྩི་རིལ་བུ་བཏབ་བ་ཁེབ་དང་བཅས་པ། ཐོད་པ་ལྟག་སྤྲོད་ཀྱི་ཌཱ་མ་རུ་སོགས་སྟ་གོན་བྱ། རང་གི་བཟའ་བཏུང་གི་ཡོ་བྱད་དང་གོས་སོགས་ཀྱང་འདངས་ངེས་ཤེས་པའི་ཉེར་བསྡོགས་དང༌།
དགོན་སྡེ་ལྟ་བུའི་དཀོར་སྐལ་ཀྱང་སློང་མི་དགོས་ན་རབ་ཡིན་གསུང༌། མཚམས་གཡོག་ཀྱང་ལྔ་དྲུག་དམིགས་ཁོང་དུ་བཅུག་ཅིང་འཕྲལ་དུ་གཅིག་ལས་མང་བ་མི་བྱ་ཞིང༌། ལྷ་རྗེ་ཡང་དམིགས་ཁོང་དུ་ཆུད་པར་བྱ་དགོས་ཏེ། དེ་རྣམས་ཉེར་བསྡོགས་ལེགས་པར་བསྒྲུབས་ནས། གཉིས་པ་དངོས་གཞི་ལ་ནམ་བྱ་བའི་དུས་ནི། རྒྱུད་ལས། ཚེས་བཅུ་ལ་ནི་དེ་རབ་བརྗོད། ། ཞེས་གསུངས་པས་ཚོགས་བསགས་པར་འདོད་ན་ཡར་ངོ་དང༌། སྡིག་པ་སྦྱང་བར་འདོན་ན་མར་ངོའི་ཚེས་བཅུ་གང་རུང་ལ། དེ་མ་བྱུང་ན་བླ་མ་གོང་མའི་དུས་ཆེན་སོགས་དང༌།
གཟའ་སྐར་འགྲིགས་པའི་མར་ངོའི་ཚེས་གྲངས་བཟང་བའི་ཉིན་སྔ་དྲོ་བཤམས་རྣམས་གྲུབ་པར་བྱས། ཕྱི་མ་རེད་ཀྱི་དུས་ལ་གྲོགས་དམ་ཚིག་པ་འགའ་ཞིག་དང་བཅས་ཆ་གསུམ་ཞིག་བཏང༌། བགེགས་གཏོར་ཕྱིར་དོར་བའི་ཚེ་སེམས་ཀྱི་དམིགས་པ་བསྙེན་སྒྲུབ་ཟབ་མོའི་བར་ཆད་བྱེད་པའི་བགེགས་དང་ལོག་འདྲེན་ཐམས་ཅད་རྒྱངས་རིང་དུ་བསྐྲད་པར་བསམ་ཞིང༌། བླ་མ་གོང་མའི་ལྗགས་གུལ་གྱི་དུད་པ་དང་ཐུན་སོགས་ཀྱིས་བྲབ། ཐུན་གྱི་ངོ་གསུམ་བཞི་གང་བདེར་མཛད་ཀྱང་ཐུན་བཞི་མ་ཉིད་བདེ་ཞིང་ལེགས་པར་འགྱུར་རོ། ། ངོར་ཆེན་རྡོ་རྗེ་འཆང་ཆེན་པོས། དབང་བཞིའི་དོན་ལྡན་བསྐྱེད་རིམ་ཟབ་མོའི་དོན། ། ཐུན་བཞིར་བསྒོམ་ཞིང་གུས་པས་གསོལ་བཏབ་པས། ། ཞེས་གསུངས་པའི་ཕྱིར་ཐུན་གྱི་ཐོག་མར་དགོང་ཐུན་ནས་བྱ་དགོས་པས་སྒྲུབ་ཁང་གི་ཉི་མ་མ་ནུབ་པའི་སྔོན་དུ་ཆ་གསུམ་གྱི་སྒྲུབ་གྲོགས་སོགས་ཕྱིར་སོང་མཚམས་སྒོའི་ཕྱི་རོལ་དུ་མཐོ་བརྟན་པར་བརྩིགས་ལ་ས་དཀར་གྱིས་བྲན་བསྐྱེད་ཆོག་བྱས་ཏེ། བརྟན་བཞུགས་ཀྱི་མེ་ཏོག་གཏོར།
དེ་ནས་སྟན་བདེ་བ་ལ་འདུག་སྟེ་བདག་གིས་སེམས་ཅན་ཐམས་ཅད་ཀྱི་དོན་དུ་ཟབ་པ་ལས་ཀྱང་ཆེས་ཟབ་པའི་རྡོ་རྗེ་རྣལ་འབྱོར་མའི་བསྙེན་སྒྲུབ་བྱ་སྙམ་པ། དེ་ཡང་དུས་ཚོད་འདི་ཙམ་ལས་གྲུབ་པར་བྱ་སྙམ་པའི་ཏུར་ཏུར་པོ་མི་བྱ་བ་ཡུན་ཇི་ཙམ་འགོར་ཀྱང་ལེགས་སྙམ་པའི་དགའ་སྤྲོ་དང་ལྡན་པས། ཐོག་མར་རྒྱལ་བ་རྒྱ་མཚོ་མ་ལ་སོགས་པའི་བརྒྱུད་པའི་གསོལ་འདེབས་དང༌། རང་ལ་བཀའ་དྲིན་ཆེ་བའི་རྩ་བའི་བླ་མའི་བསྟོད་པ་བརྒྱ་རྩ་ལ་སོགས་པ་བྱ། དེ་ནས་སྐྱབས་ཡུལ་ལེགས་པར་གསལ་བཏབ་སྟེ་སྐྱབས་འགྲོ་བཞི་སྐོར་ཚིག་དང་དམིགས་པ་མ་བྲལ་བའི་སྒོ་ནས་བརྒྱ་ཙམ་དང་སེམས་བསྐྱེད་གསུམ་ལ་སོགས་པ་བླ་མའི་རྣལ་འབྱོར་རྒྱས་བསྡུས་གང་རུང་བྱས་ནས་བླ་མ་བསྟིམ་པའི་རྐྱེན་གྱིས་རྗེ་བཙུན་མ་བསྐྱེད། ལུས་དཀྱིལ་གསོལ་འདེབས་ཡོ་ག་ཤུདྡྷོ྅འི་བར་དམིགས་པ་མ་ཡེངས་པར་ཉམས་སུ་བླངས། དེས་བཟླས་པ་ལ་འཇུག་པའི་སྔོན་དུ་དཔའ་བོ་གཡུལ་དུ་བསད་པའི་ཐོད་པའི་ཕྲེང་བ་བརྒྱ་རྩ་བརྒྱད་པའམ་ཡང་ན་སམྦྷུ་ཊ་ལས། ཞི་རྒྱས་དབང་དང་མངོན་སྤྱོད་ལ། ། བྷོ་དྷི་རྩེས་ནི་ལས་ཀུན་བྱེད། ། ཅེས་གསུངས་པ་ལྟར་བྷོ་དྷི་རྩེའི་ཕྲེང་བ་བརྒྱ་རྩ་བརྒྱད་ཀྱི་གྲངས་ལྡན་ལག་པའི་བར་དུ་བཟུང་སྟེ།
ཨོཾ་པ་དེ་པ་དེ་མཧཱ་ཛྙཱ་ནཾ་མ་སརྦ་བུདྡྷུ་མ་ཡཾ་བྷ་བེ་ཏ་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨ་ཁཾ་སྭཱ་ཧཱ། ལན་གསུམ་བཟླས་པའི་ཁ་རླངས་ཕྲེང་བར་ཕོག་པར་བྱས་ཏེ་བྱིན་གྱིས་བརླབས་པ་གཡོན་པས་བཟུང་ལ། དམིགས་པ་ནི་རང་གི་སྙིང་ཁར་ལུས་དཀྱིལ་གྱི་གཙོ་མོའི་ཐུགས་ཀར་ཆོས་འབྱུང་གྲུ་གསུམ་ཉིས་བརྩེགས་ཀྱི་ནང་དུ་ཟླ་བའི་དཀྱིལ་འཁོར་གྱི་དབུས་སུ་བྃ་ཡིག་སྔགས་ཕྲེང་ཁ་དོག་དམར་པོ་གཡོན་སྐོར་དུ་འཁོར་བ་ལས་འོད་ཟེར་འཕྲོས་སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས་སངས་རྒྱས་ཐམས་ཅད་མཆོད། དེ་རྣམས་ཀྱི་བྱིན་རླབས་ནུས་མཐུ་ཐམས་ཅད་འོད་ཟེར་དམར་པོའི་རྣམ་པར་སྤྱན་དྲངས་སྔགས་ཕྲེང་ལ་ཐིམ་པས་རྒྱུད་བྱིན་གྱིས་བརླབས་པར་བསམས་ལ། ཨོཾ་ཨོཾ་ཨོཾ་སརྦ་བུདྡྷ་ཌཱ་ཀི་ནཱི་ཡེ། བཛྲ་ཝརྞ་ནཱི་ཡེ། བཛྲ་བཻ་རོ་ཙ་ནཱི་ཡེ། ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སྭཱ་ཧཱ། ཞེས་སྒྲ་དག་ཅིང་གསལ་བར་ཚིག་གཞན་གྱིས་བར་མ་ཆོད་པར་བརྒྱ་སྟོང་ཙམ་བཟླས། དེ་ནས་ཡིད་བཟླས་དང་རྫོགས་རིམ་སྐབས་དང་སྦྱར།
བསམ་གྱིས་མི་ཁྱབ་ཐུན་མོང་མ་ཡིན་པ་ཉམས་ལེན་གྱི་གཙོ་བོ་ཡིན་པས་མ་ཆག་པར་ནན་ཏན་བྱ། འདི་རྣམས་ཀྱི་ངག་འདོན་ཚར་ཆེན་རྡོ་རྗེ་འཆང་ཆེན་པོས་མཛད་པའི་མངོན་རྟོགས་ཇི་ལྟ་བ་བཞིན་བྱ་སྟེ། སྒྲུབ་ཁང་གི་ཉི་མ་ནུབ་པ་དང་ཐུན་བསྡུས་ལ་གཏོར་བསྔོ་རྒྱས་པ་ཆག་མེད་བྱེད་བཞིན་ཡིན་ན་སྐབས་འདིར་བྱ་ཞིང༌། བྱེད་བཞིན་པ་མིན་ན་རྡོ་རྗེ་རྣལ་འབྱོར་མའི་གཏོར་བསྔོ་དང༌། དུར་ཁྲོད་བདག་པོའི་གཏོར་བསྔོ་བྱས་ལ་ཆག་མེད་གཞན་བྱ་དགོས་ན་ཡང་འདིར་བྱ། དགོང་མི་བསྲུང་ན་བཟའ་བཏུང་ཡང་བྱས་ཏེ། ཡང་སྔར་བཞིན་གསོལ་འདེབས་ནས་བརྩམས་ཏེ་བཟླས་པའི་བར་བྱས་ལ་གཉིད་མི་བྲོ་ན་བཟླས་པ་སྲོད་མ་ཡོལ་བ་སོགས་བྱ་ཞིང༌། དེ་ནས་བསམ་མི་ཁྱབ་ཀྱི་མཇུག་བསྡུ་བའམ་བར་དུ་བིར་སྲུང་སོགས་བྱེད་ན་དང་མི་བྱེད་ན་ཉལ་བའི་རྣལ་འབྱོར་གསལ་བཏབ་ལ་ཉལ། སང་ཐོ་རངས་ལྡང་བའི་རྣལ་འབྱོར་དང་བདུད་རྩི་མྱང་བ་བྱས་ཏེ་གསོལ་འདེབས་ནས་བཟླས་པའི་བར་སྒྲུབ་ཁང་ལ་ཉི་མ་མ་ཤར་གྱི་བར་དུ་བྱ་ཞིང་ཉི་མ་འཆར་ཁར་ཐུན་བསྡུས་ཏེ་རྗེ་བཙུན་མ་དང་དུར་ཁྲོད་བདག་པོའི་གཏོར་མ་གསོས་ལ་གཏོར་བསྔོ་བྱས་ལ་ཚ་བཞེས་སོགས་བྱས། དེ་ནས་གཏོར་མ་བརྒྱ་རྩ་སོགས་དགོས་ན་སྐབས་འདིར་བྱས།
ལུས་སྦྱངས་སོགས་ཤེས་ན་དང་མ་ཤེས་ན་བརྒྱ་ཕྱག་བསྐོར་བ་ཅི་འགྲུབ་ལ་འབད། ཡང་གསོལ་འདེབས་ནས་བཟླས་པའི་བར་གུང་མ་ཟིན་བར་དང༌། གུང་ཟིན་ནས་སྔར་ལྟར་ཐུན་བསྡུས་ལ་གཏོར་བསྔོ་སོགས་ཀྱི་མཇུག་ཏུ་གུང་ཚིག་བྱ་ཞིང་ཅུང་ཞིག་ངལ་བསོ། ཡང་སྔར་ལྟར་ཉི་མ་ནུབ་ཀྱི་བར་དུ་བྱ་ཞིང༌། དེ་ནས་གཏོར་བསྔོ་བྱ་བ་རིགས་འགྲེའོ། ། གང་ལྟར་ཞག་གསུམ་ཙམ་གྱི་བར་བླ་མའི་གསོལ་འདེབས་སྐྱབས་འགྲོ་སོགས་བརྒྱ་རྩ་ཙམ་དང་རྒྱུན་དུ་ལྔ་བཅུ་ཉེར་གཅིག་སོགས་ཅི་ནུས་ལས་ཧ་ཅང་མང་ན་སྔགས་ཀྱི་དངོས་གཞིའི་གྲངས་ལ་གནོད་པས་རྒྱས་བསྡུས་འཚམས་པར་བྱས། ཡང་ཆག་མེད་ཀྱི་རིགས་དཀར་ཆ་བཞི་ལྟ་བུ་ནི་ཐོར་ཐུན་གྱི་གོང་དང༌། ལམ་དུས་ནི་ཐོར་ཐུན་གྲོལ་ནས་སྔ་ཐུན་མ་ཚུགས་པའི་བར་དུ་བྱ་ཞིང་གཞན་ཆུང་བའི་རིགས་རྣམས་ཐུན་མཚམས་གང་བྱུང་ལ་བྱས་པས་ཆོག དེ་ཡང་ཐུན་གྱི་སྒང་ལ་ཇ་ཕྲན་བུ་ཙམ་ལས་གཞན་བཟའ་བཏུང་གི་རིགས་གཏན་ནས་མི་བྱེད། གུང་སེང་ཡང་ཆབ་རྡོག་ལྟ་བུར་བྱེད།
སྨྲ་བཅད་ཀྱང་བྱུང་ན་རྒྱུན་དུ་བྱ་སྟེ་དེ་ལྟར་མ་གྲུབ་ཚེ་ཐུན་གྱི་སྒང་ལ་ཐ་མལ་སྨྲ་བརྗོད་གཏན་ནས་མི་བྱེད། དམིགས་པ་ཡང་སྔར་བཤད་པ་དེ་དང་མ་བྲལ་བ་དང༌། དེས་དུབ་པར་གྱུར་ན་རེས་སྔགས་ཀྱི་སྒྲ་ལ་སེམས་གཏད། རེས་སྤྱན་ནས་མེ་རིའི་བར་ལ་སེམས་གཏད་པ་སོགས་མདོར་ན་སེམས་སྐད་ཅིག་ཀྱང་མ་ཡེངས་པ་གལ་ཆེ་སྟེ། གཞན་དུ་འོག་འགྱུ་རྒྱ་འབྱམས་ཀྱི་ངང་ནས་ཇི་ཙམ་བཟླས་ཀྱང་ཕན་ཡོན་མི་འབྱུང་སྟེ། མགོན་པོ་ཞི་བ་ལྷས། བཟླས་བརྗོད་དང་ནི་དཀའ་ཐུབ་དག ། ཡུན་རིང་དུས་སུ་འབད་བྱས་ཀྱང༌། ། སེམས་གཞན་གཡེངས་པས་བཟླས་པ་ནི། ། དེ་ཉིད་རིག་པས་དོན་མེད་གསུངས། །
ཞེས་གསུངས་པའི་ཕྱིར་ཐུན་མཚམས་རྣམས་སུ་ཡང་ཐ་མལ་དུ་ནམ་ཡང་མ་ཤོར་བའི་ལུས་ལྷ་ངག་སྔགས་ཡིད་རྗེ་བཙུན་མའི་ང་རྒྱལ་གྱིས་དྲན་འདུན་དང་མ་བྲལ་བར་བྱ། ན་ཚ་སོགས་ཕྲན་བུ་དང་བདེ་སྡུག་གི་རིགས་ཅི་བྱུང་ཡང་བླ་མ་དཀོན་མཆོག་ལ་བློས་བཀལ་བའི་གང་ཡོང་བ་ཤོག་སྙམ་པ་ལས་སེམས་འཚབ་ཚུབ་མི་བྱ། ཕྱོགས་ནས་ཡི་གེ་ལྟ་བུའི་རིགས་བྱུང་ན་སྟན་ཐོག་དེ་མ་ཡིན་པ་ཞིག་ནས་ཁ་ཕྱེ་ཞིང་ལན་ཡང་དེ་ནས་བྱ་དགོས། ཐུན་གྱི་སྒང་ལ་མི་དགོས་ཁ་མེད་ཀྱི་འཕྲོས་པ་དགོས་ཚེ་སམ་ཊ་ལྟ་བུ་ལ་བྲི་བ་ལས་གཞན་མཚམས་རལ་བའི་ཉེས་པར་འགྱུར་གསུངས། བཟླས་པའི་གྲངས་ནི་གཞིའི་བསྙེན་པ་འབུམ་ཕྲག་བཞི། ཁྲི་ཕྲག་བཞི། སྟོང་ཕྲག་བཞི། བརྒྱ་ཕྲག་བཞི་རྣམས་ཀྱི་དོན་འགྲུབ་པར་གསུངས་ཤིང༌། འབྲུ་འབུམ་བྱེད་ན་འབུམ་ཕྲག་སོ་བདུན་མཛད་པ་ཕྱག་ལེན་ཡིན་ལ། གང་ལྟར་ཡང་གཞི་བསྙེན་ཙམ་ལ་ནི་དལ་བྲེལ་སྙོམས་པར་བྱས་ན་ཟླ་བ་གཅིག་དང་ཞག་བཅུ་སྐོར་ལ་འགྲོ་བས་ཐོག་མར་ཚུགས་འཕྲལ་བྲེལ་དྲགས་ན་དངོས་གཞི་ལ་གནོད་པས།
ཐོག་མ་དང་ཐ་མར་དལ་ཞིང་བར་དུ་བྲེལ་བ་བསྙེན་པ་ནས་འདྲ་མ་བྱ་གསུངས། དེ་ལྟར་གྲངས་ཐེབས་པ་དང་གྲུབ་ན་ཞག་གཉིས་གསུམ་གྱི་བར་སིནྡྷུ་རའི་དཀྱིལ་འཁོར་སྒྲུབ་མཆོད་བྱ་ཞིང་འདིར་མ་གྲུབ་ཀྱང་ཉེས་པ་ཆེར་མེད། གང་ལྟར་དམ་ཚིག་པ་གཅིག་གཉིས་སོགས་དང་རིམ་གྱིས་འཕྲད། ཐུན་ཐམས་ཅད་ཀྱི་མཇུག་ཏུ་མཁའ་སྤྱོད་ཞལ་བཟང་བལྟ་བའི་སྨོན་ལམ་སོགས་བསྔོ་སྨོན་ཅི་ཤེས་དགོས། དགེ་རྩ་སངས་རྒྱས་སུ་བསྔོ་བར་བྱ་བ་གལ་ཆེའོ། ། གསུམ་པ་མཇུག་ནི། གནས་ཁང་དེ་ཉིད་དམ་དེ་ཁའི་ཕྱི་སོགས་ཕྱི་སྒོ་ཚུན་གྱི་བདེ་བའི་སར་དཔེ་རིས་བཞིན་ཐིག་བཏབ་ལ། ཡོད་བྱད་སོགས་ཕྱག་ལེན་ལྟར་བཤམས། ཆོ་ག་དངོས་ནི་རྡོ་རྗེ་འཆང་དབང་ཕྱུག་རབ་བརྟན་གྱིས་མཛད་པའི་ཡི་གེ་ཇི་ལྟ་བ་བཞིན་དུ་སྒྲུབ་པའི་གྲོགས་དང་བཅས་པས་བྱ་ཞིང༌། གྲངས་ནི་རྒྱུད་ལས།
གསང་སྔགས་མ་བཟླས་མ་འགྲུབ་ཅིང༌། ། སྦྱིན་སྲེག་མ་བྱས་འབྲས་མི་འབྱིན། ། གསང་སྔགས་འབུམ་ཕྲག་དག་ལ་ནི། ། སྦྱིན་སྲེག་ཁྲི་ཕྲག་བྱ་བར་བཤད། ། ཅེས་གསུངས་པ་ལྟར་ལྷ་སྔགས་ཨོཾ་གསུམ་མ་དང་རྫས་ཏིལ་འབའ་ཞིག་ལ་གྲངས་ཁྲི་ཕྲག་བཞི་བྱ་དགོས་ཏེ་ཁ་བསྐང་ལྷ་སྔགས་ཁོ་ན་དགོས་པ། རྗེས་མུས་ཆེན་གྱིས་བདག་ཆེན་རྡོ་རྗེ་འཆང་ཆེན་པོ་ལ་ནན་ཏན་དུ་གསུངས་པ་ལྟར་ཁའུ་བྲག་རྫོང་པའི་ཕྱག་ལེན་འཁྲུལ་པ་མེད་པའོ། ། དེ་ལྟ་བུ་ཉིན་གསུམ་བཞི་གང་འགྲུབ་ཀྱི་བར་བྱས་ལ། དེའི་སང་ཉིན་ལྟ་བུར་གཏོར་འབུལ་རྒྱས་པ་བྱས་ལ། གཏང་རག་བྱ་སྟེ་དགའ་སྟོན་ལ་རོལ་བར་བྱའོ། ། དཔལ་མོ་མཁའ་སྤྱོད་མ་དཔལ་བསྙེན་པའི་ཚུལ། །
དངོས་གྲུབ་མྱུར་དུ་འགུགས་པའི་ཕོ་ཉ་འདི། ། ཕ་རྒོད་བླ་མའི་གསུང་གི་ཉིང་ཁུ་རྣམས། ། བརྗོད་པར་འཕོང་སྟེ་ཡི་གེའི་ཕྲེང་བར་སྤེལ། ། རྗེ་བཙུན་ནཱ་རོ་མཁའ་སྤྱོད་མའི་གཞིའི་བསྙེན་པ་བྱ་ཚུལ་གསལ་བར་བཀོད་པ་དངོས་གྲུབ་མྱུར་དུ་འགུགས་པའི་ཕོ་ཉ་ཞེས་བྱ་བ་འདི་ཡང༌། ཕ་བླ་མ་མཁྱེན་རབ་རྡོ་རྗེ་འཆང་ཆེན་པོའི་ཞབས་རྡུལ་ཡུན་རིང་དུ་བརྟེན་ཅིང་གསུང་གི་བདུད་རྩིས་སྐལ་བ་བཟང་པོ་གྱུར་པའི་བཀའ་འབངས་ཀྱི་ཐ་ཆུང་ལྷུན་གྲུབ་ཀྱིས་རང་དང་སྐལ་བ་མཉམ་པ་རྣམས་ལ་སྨན་པའི་ཕྱིར། ཐུབ་བསྟན་རྭ་བ་སྨད་ཀྱི་ཆོས་གྲྭར་སུག་བྲིས་སུ་བགྱིས་པ་དགེ་ཞིང་བཀྲ་ཤིས་པར་གྱུར་ཅིག། །། ཤུ་བྷཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
