ས་སྐྱའི་མཁའ་སྤྱོད་བེའུ་བུམ།
པོད ༦༣
རྡོ་རྗེ་རྣལ་འབྱོར་མའི་སྒོ་ནས་གཤིན་པོ་རྗེས་སུ་འཛིན་པའི་ཆོ་ག་ཐར་ལམ་འདྲེན་པའི་ལྕགས་ཀྱུ།a
༄༅། །རྡོ་རྗེ་རྣལ་འབྱོར་མའི་སྒོ་ནས་གཤིན་པོ་རྗེས་སུ་འཛིན་པའི་ཆོ་ག་ཐར་ལམ་འདྲེན་པའི་ལྕགས་ཀྱུ་ཞེས་བྱ་བ་བཞུགས་སོ།།
༄༅། །ཨོཾ་སྭ་སྟི། བླ་མ་མཆོག་དང་དབྱེར་མེད་ལྷག་པའི་ལྷར། ། གུས་པས་བཏུད་ནས་ལྔ་བའི་ལམ་བསྒྲོད་པའི། ། ལུས་ཅན་མ་ལུས་ཐར་ལམ་བསྒྲོད་པའི་ཐབས། ། ལྷོ་སྒོའི་ཆོ་གའི་ཉམས་ལེན་བཤད་ཀྱིས་ཉོན། ། འདིར་རྗེ་བཙུན་རྡོ་རྗེ་རྣལ་འབྱོར་མའི་ཆོ་ག་དང་རྗེས་སུ་འབྲེལ་བར་གཤིན་པོ་རྗེས་འཛིན་བྱ་བའི་ཚུལ་ལ། སྤྱིར་རྗེ་བཙུན་མ་འདི་ཉིད་ཀྱི་སིནྡྷཱུ་རའི་དཀྱིལ་འཁོར་དུ་གཤིན་པོ་དབང་བསྐུར་བ་སོགས་མི་རུང་མོད་ཀྱང༌། ལྷོ་སྒོ་བྱ་བར་འགལ་བ་མེད་ཅིང་ཕན་ཐོགས་ཆེན་པོ་འབྱུང་བས། དེ་ཇི་ལྟར་བྱ་བའི་ཚུལ་ནི།
སིན་དཀྱིལ་གྱི་ལྷོ་ཕྱོགས་སུ་རས་དཀར་ལ་པདྨ་འདབ་བརྒྱད་བྲིས་པའི་ལྟེ་བར་འཁོར་ལོ་སྔོན་པོ་རྩིབས་བརྒྱད་པ། དེའི་ལྟེ་བར་ཎི་བྲིས་པའོ། ། ཡང་ན་དེའི་སྟེང་དུ་གཤིན་པོའི་གཟུགས་བརྙན་རྫུས་སྐྱེས་ཀྱི་ཚུལ་ཐལ་མོ་སྦྱར་བའི་སྤྱི་བོར་གདུགས། གཡས་གཡོན་དུ་དར་དཔྱངས་གདན་པདྨ་ཡུ་བ་དང་བཅས་པ་སྟེ། བྲི་མ་ཐུབ་ན་ཎི་དང༌། འོག་ཏུ་ཚེ་འདས་ཀྱི་མིང་བྲིས། ཡང་ན་རུས་པའམ། གོས་དྲི་མ་ཅན་བཞག་ཀྱང་རུང༌། ཁ་ཅིག་ཚེ་འདས་ཀྱི་གཟུགས་བྲི་བ་རྙིང་མའི་ལུགས་ཡིན་ཞེས་སྨྲ་བ་དང༌། ཡང་ཁ་ཅིག་ཤོག་བུར་འཁོར་ལོ་རྩིབས་བརྒྱད་བྲིས་བའི་དབུས་སུ་ཎི་བྲིས་པའང་མཐོང་སྟེ།
དང་པོ་ནི། ངན་སོང་སྦྱོང་རྒྱུད་ལས་གང་གཟུགས་བརྙན་ལ་ཡང་དབང་བསྐུར་བར་བྱོས་ཤིག ཅེས་གསལ་བར་གསུངས་པ་མ་མཐོང་བར་ཟད་ཅིང༌། ཕྱི་མས་ནི་གདན་དང་རྟེན་གྱི་ཁྱད་པར་མ་ཕྱེད་པར་གྱ་ཚོམས་སུ་སྤྱོད་པའོ། ། དེའི་མདུན་དུ་ཞི་དྲག་གི་སྦྱངས་ཆས་གཏོར་མ་གསུམ། ཏིང་ལོ་གསུམ། ཆང་བུ་གསུམ་རྣམས་དང༌། བཟླས་པའི་སྐབས་སུ་བྱེ་མའམ་ཡུངས་ཀར་ལ་སྔགས་ཀྱི་ནུས་པ་སྟིམ་པ། གུ་གུལ་དང་བཅས་པ་བཤམས། ཆོ་གའི་བདག་འཇུག
ཆ་ཡིས་ཀྱང་ནི་སྤྱད་དུ་གསོལ ་གྱི་བར་སོང་ནས། དམིགས་རྟེན་བུམ་ཆུས་སྦྱངས། གཏོར་མ་རྣམས་ལའང་ཆུ་གཙང་གིས་བྲན། དཔོན་སློབ་རྣམས་ཀྱིས་དམིགས་པ་མ་ཡེངས་པའི་སྒོ་ནས། ཨོཾ་སུམྦྷ་ནི་སུམྦྷ་ཧཱུྃ་ཧཱུྃ་ཕཊ྄། ཨོཾ་གྲྀཧྞཱ་གྲྀཧྞཱ་ཧཱུྃ་ཧཱུྃ་ཕཊ྄། ཨོཾ་གྲྀཧྞཱ་པཱ་ཡ་གྲྀཧྞཱ་པཱ་ཡ་ཧཱུྃ་ཧཱུྃ་ཕཊ྄། ཨོཾ་ཨཱ་ན་ཡ་ཧོ་བྷ་ག་ཝཱན་བིདྱཱ་རཱ་ཛ་ཧཱུྃ་ཧཱུྃ་ཕཊ་ ཀྱིས་བསང༌། སྭཱ་བྷ་ཝ ས་སྦྱངས། སྟོང་པའི་ངང་ལས་དཀྱིལ་འཁོར་གྱི་ལྷོ་ཕྱོགས་སུ་སྦྱོང་སྟེགས་པདྨ་དཀར་པོ་འདབ་མ་བརྒྱད་པ་ཁྲུ་གང་པ།
དེའི་དབུས་སུ་འཁོར་ལོ་སྔོན་པོ་རྩིབས་བརྒྱད་པའི་ལྟེ་བར་ཎི་ཡོངས་སུ་གྱུར་པ་ལས་འཇིག་རྟེན་འདི་ནས་ཕ་རོལ་དུ་ཚེ་ལས་འདས་པ། ཚེ་འདས་ཀྱི་མིང་དངོས་སུ་སྨོས་དགོས་ཏེ། རྒྱུད་ལས། དེ་ཡི་མིང་ནས་སྨོས་ནས་ཀྱང༌། ། ཞེས་གསུངས་པའི་ཕྱིར། ཆེ་གོ་མོ། ཞེས་བྱ་བ་ཕུང་པོ་ཁམས་དང་སྐྱེ་མཆེད་ཐམས་ཅད་ཡོངས་སུ་རྫོགས་པ་གསོན་པོའི་རྣམ་པ་ཇི་ལྟ་བ་བཞིན་དུ་གྱུར། རང་གི་སྙིང་ཁའི་བྂ་དང་ཚེ་འདས་ཀྱི་སྙིང་ཁའི་ཎི་ལས་འོད་ཟེར་འཕྲོས་པས། ཚེ་འདས་ཀྱི་རྣམ་པར་ཤེས་པ་ཁམས་གསུམ་གང་ན་གནས་ཀྱང་འདིར་མཆིས་པར་གྱུར་ཅིག རྡོར་དྲིལ་མི་དགོས་ཧཱུྃ་མཛད་ཀྱི་ཕྱག་རྒྱ་བཅས་ལ་སེམས་ཀྱི་དམིགས་པ་ཚེ་འདས་ཀྱིས་རྣམ་ཤེས་གང་ན་གནས་ཀྱང་རང་དབང་མེད་པར་བཀུག་པར་བསམས་ལ་སྒྲིགས་འདོན་བྱས་ཏེ།
ན་མོ་རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི་བདེན་པ་དང༌། ཆོས་ཀྱི་བདེན་པ་དང༌། དགེ་འདུན་གྱི་བདེན་པ་དང༌། རྗེ་བཙུན་རྡོ་རྗེ་རྣལ་འབྱོར་མའི་ལྷ་ཚོགས་འཁོར་དང་བཅས་པའི་བདེན་པ་དང༌། བདེན་པ་ཆེན་པོའི་བྱིན་གྱིས་རླབས་ཀྱིས་དམིགས་ཡུལ་ཚེ་ལས་འདས་པ་ཆེ་གེ་མོ་ཞེས་བྱ་བའི་རྣམ་པར་ཤེས་པ་ཁམས་གསུམ་སྐྱེ་གནས་བཞི་རིགས་དྲུག་གང་ན་གནས་ཀྱང་སྐད་ཅིག་གིས་རྟེན་འདི་ཉིད་ལ་ཐིམ་པར་གྱུར་ཅིག ཨོཾ་ཊཀྐི་ཧཱུྃ་ཛཿ ཞེས་ལན་གསུམ་བརྗོད་པས། ངེས་པར་རྟེན་ལ་ཐིམ་པར་བསམ། དེ་ནས་ལག་པ་རྡོ་རྗེ་བསྡམས་པ་ལས་གུང་མོ་དང་མཐའ་བཞི་སྒྲེང་བ་སྡིག་པ་དྲལ་བའི་ཕྱག་རྒྱ་བཅས་ལ།
ཨོཾ་ཤྭ་དྷ་ནི་ཤོ་དྷ་ནི་སརྦ་པཱ་པཾ་ཨ་པ་ན་ཡེ་ཧཱུྃ། ཨོཾ་སརྦ་བིད་སརྦ་པཱ་པཾ་བི་ཤོ་དྷ་ནི་བཛྲ་ཧཱུྃ་ཕཊ། ཨོཾ་སརྦ་བིད་ཏྲ་ཐ། ཨོཾ་བཛྲ་པཱ་ནི་བི་སྥོ་ཊ་ཡ། སརྦ་ཨ་པ་ཡ་ནཱ་ཤ་ཡ། བྷནྡྷ་ནི་པྲ་མོ་ཀྵ་ཡ། སརྦ་ཨ་བྷ་ཡ་ག་ཏེ་བྷྱཿསརྦ་ས་ཏྭ་ནཾ། སརྦ་ཏ་ཐཱ་ག་ཏ་བཛྲ་ས་མ་ཡ་ཏྲ་ཐ། ཞེས་ལན་གསུམ་བརྗོད་དགོས་ཏེ། འདི་སྡིག་པ་དྲལ་བའི་གཙོ་བོ་ཡིན་པའི་ཕྱིར།
རྡོ་རྗེ་བསྡམས་པ་དྲལ་ལ། ཨོཾ་བཛྲ་བྷནྡྷ་ཏྲ་ཐཱ། ཡང་ཡང་བརྗོད། ཚེ་འདས་ཀྱི་གནས་གསུམ་རྡོ་རྗེ་ཁུ་ཚུར་བཏུགས་པར་མོས་ནས་ཕྱག་རྒྱ་དང་བཅས་ཏེ། ཨོཾ་སརྦ་བིད་བཛྲ་ཨ་དྷི་ཏིཥྛ་ཛྙཱ་ན་ས་མ་ཡ་ཧཱུྃ། ཞེས་བརྗོད་པས། ཚེ་འདས་ཀྱི་རྣམ་པར་ཤེས་པ་ཨ་དཀར་པོ་དྲི་མ་མེད་པ། སྡིག་པ་སྦྱང་རུང་གི་རྣམ་པ་ཅན་དུ་གྱུར་ པར་བསམས། དེ་ནས་ཞི་བས་སྦྱོང་བ་ནི། གཏོར་མ་རེ་རེ་རྟེན་ལ་གཡས་སུ་བསྐོར་ཞིང༌།
ཨོཾ་སརྦ་བི་གྷཱ་ནན་ན་མཿསརྦ་ཏ་ཐཱ་ག་ཏ་བྷྱོཿབི་ཤྭ་མུ་ཁེ་བྷྱཿསརྦ་ཐཱ་ཁཾ་ཨུངྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྷྲྀ་ཧྣེ་དཾ་བ་ལིཾ་ཏ་ཡེ་སྭཱ་ཧཱ། ཞེས་ལན་གསུམ་གྱིས་ཞི་བས་སྦྱངས། འདི་ལ་ཞི་བའི་སྦྱང་བ་ཞེས་བརྗོད་དེ། རྫས་སྔགས་གཉིས་ཀ་ཞི་བ་ཡིན་པའི་ཕྱིར་རོ། ། དེ་ནས་ཏིང་ལོ་ཆང་བུ་བཅས་རྟེན་ལ་གཡོན་དུ་བསྐོར་ཞིང༌། ཨོཾ་སུམྦྷ་ནི་ སོགས་ལན་གསུམ་གྱིས་ཞི་དྲག་ཕྱེད་མས་སྦྱངས། འདི་ལ་ཞེ་དྲག་ཕྱེད་མའི་སྦྱང་བ་ཞེས་བརྗོད་དེ། རྫས་ཞི་བ་དང་སྔགས་དྲག་པོ་ཡིན་པའི་ཕྱིར་རོ། ། འཇིག་རྟེན་འདི་ནས་ཕ་རོལ་དུ་ཚེ་ལས་འདས་པ་ཆེ་གེ་མོ་ཞེས་བགྱི་བ་གསོན་གྱི་དུས་ན་ཚེ་གནས་པ་ལ་བར་དུ་གཅོད་ཅིང༌། གཤིན་གྱི་དུས་ན་སྡིག་པ་སྦྱོང་བ་ལ་བར་ཆད་བྱེད་པ་དང༌།
སླར་ཡང་གཤིན་པོ་དེ་ཉིད་ཀྱི་ཆ་བྱད་བཟུང་སྟེ་ཉེ་འབྲེལ་དང་འཇིག་རྟེན་པ་གཞན་རྣམས་བསླུ་བར་བྱེད་པའི་གདོན་བགེགས་ལོག་པར་འདྲེན་པའི་ཚོགས་ཐམས་ཅད་གཏོར་མ་ལམ་བརྔན། ཏིང་ལོ་ལམ་སྒྲོན། ཆང་བུ་ལམ་རྒྱགས་ཀྱི་ཚུལ་དུ་ཁྱེར་ལ་སའི་ཕྱོགས་འདིར་མ་གནས་པར་གཞན་དུ་སོང་ཞིག གང་དག་མི་འགྲོ་བ་དེ་དག་ལ་དེ་བཞིན་གཤེགས་པ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ཁྲོ་བོའི་རྡོ་རྗེ་འབར་ཞིང་རབ་ཏུ་འབར་བ་འདིས་ཁྱེད་རྣམས་ཀྱི་མགོ་བོ་ཚལ་བ་བརྒྱར་འགས་པར་བྱའོ། ། ཅེས་བརྗོད་ཅིང་གུ་གུལ་གྱིས་གདུགས། རོལ་མོའི་སྒྲ་དྲག་པོ་དང་བཅས་ཏེ་གཏོར་མ་ཕྱིར་དོར། རྒྱས་པར་བྱེད་ན། རང་གི་སྙིང་ཁ་ནས་འོད་ཟེར་འཕྲོས་པས་ཁྲོ་བོ་མེ་ལྟར་འབར་བ་ལ་ཡེ་ཤེས་ཀྱི་ཁྲོ་བོའི་ཚོགས་དཔག་ཏུ་མེད་པས་བསྐོར་བ་ཨོཾ་བཛྲ་ས་མཱ་ཛཿ ཧཱུྃ། ཡེ་ཤེས་བསྐལ་པའི་མེ་ལྟར་འབར་བའི་འོད། །
མ་རིག་འདོད་པའི་མུན་ཁམས་ཐམས་ཅད་བསྲེག ། ཞེ་སྡང་གཤིན་རྗེའི་འཇིགས་པ་ཐམས་ཅད་འཇོམས། ། དཔའ་བོ་ཆེན་པོ་དཔའ་མཚན་སྟག་ལྤགས་ཅན། ། ལོག་འདྲེན་སྲིན་པོའི་མཐའ་གནོན་དགྲ་འདུལ་བ། ། རིག་པའི་རྒྱལ་པོ་ཁྲོ་བོ་བཞུགས་སོ་འཚལ། ། ལོག་འདྲེན་གདུལ་བའི་སླད་དུ་སྤྱན་འདྲེན་ན། ། འགྲོ་བའི་དོན་ཕྱིར་མཆོད་ཀྱི་གཤེགས་སུ་གསོལ། ། ཨོ་བཛྲ་ཀྲོ་དྷཱ་རཱ་ཛ་ས་པ་རི་ཝཱ་ར་ཨེཧྱ་ཧ ིས་སྤྱན་དྲངས། ཨོཾ་པདྨ་ཀ་མ་ལཱ་ཡ་སྟཾ་ གྱིས་གདན་དབུལ། ཨོཾ་ཨརྒྷཾ།
པཱ་དྱཾ། པུཥྤེ། དྷུ་པྤེ། ཨཱ་ལོ་ཀེ གནྡྷེ། ནཻ་ཝི་དྱེ། ཤབྡ་ཨཱཿཧཱུྃ་ གིས་མཆོད། ཧཱུྃ། ཆོས་ཉིད་སྟོང་པ་གཉིས་མེད་ངང་ཉིད་ལས། ། འཇིག་རྟེན་སྤྱོད་པའི་ཚུལ་ཡང་མི་སྤོང་ཞིང༌། །
ཐབས་ལ་མཁས་པས་འཇིགས་བྱེད་སྐུར་སྟོན་པ། ། ཁྲོ་ཆེན་འབར་བའི་ཚོགས་ལ་ཕྱག་འཚལ་བསྟོད། ། ཡེ་ཤེས་ཞི་བའི་ངང་ལས་མ་གཡོས་ཀྱང༌། ། སྐུ་ཡི་ཆ་ལུགས་ཟ་བྱེད་རྔམ་སྟབས་ཅན། ། གསུང་གི་ང་རོ་འབྲུག་སྟོང་ལྡིར་བའི་སྒྲས། ། མ་ལུས་དབང་དུ་སྡུད་ལ་ཕྱག་འཚལ་བསྟོད། ། ལྷག་པའི་ཡེ་ཤེས་རོལ་པ་སྟོན་མཛད་ཅིང༌། ། བསྡིག་པའི་མཚོན་ཆ་སྣ་ཚོགས་ཕྱག་ན་བསྣམས། ། ཉོན་མོངས་དུག་ཆེན་རྩད་ནས་འཇོམས་མཛད་པ། ། སྦྲུལ་གདུག་རྒྱན་གྱིས་བརྒྱན་ལ་ཕྱག་འཚལ་བསྟོད། །
བསྐལ་བ་མེ་ལྟར་འབར་བའི་ཀློང་དཀྱིལ་ན། ། དཔའ་བོ་སྟངས་སྟབས་བརྐྱང་བསྐུམ་ཚུལ་དུ་བཞུགས། ། ཉི་ཟླ་འབར་བའི་སྤྱན་གྱི་སྡང་མིག་གིས། ། བགེགས་དཔུང་སྲེག་པར་མཛད་ལ་ཕྱག་འཚལ་བསྟོད། ། གཏུམ་ཆེན་དུས་མཐའི་མེ་ལྟར་གཟི་བརྗིད་འབར། ། གློག་སྟོང་འགྱུ་འདྲའི་ཁྲོ་གཉེར་མཆེ་བ་གཙིགས། ། རྔམ་པའི་ང་རོ་འབྲུག་སྒྲ་སྟོང་བཞིན་སྒྲོགས། ། ཁྲོ་རྒྱལ་བགེགས་ཚོགས་འདུལ་ལ་ཕྱག་འཚལ་བསྟོད། ། འཇིགས་པའི་ཧཱུྃ་སྒྲ་ངེས་སྒྲོགས་ཤིང༌། ། བགེགས་རྣམས་མ་ལུས་འཇོམས་མཛད་པ། །
དངོས་གྲུབ་མ་ལུས་སྩོལ་བའི་ལྷ། ། བགེགས་ཀྱི་དགྲ་ལ་ཕྱག་འཚལ་བསྟོད། ། ཅེས་བསྟོད། ཧཱུྃ་མཛད་ཀྱི་ཕྱག་རྒྱ་བཅས་ལ། ན་མོ་རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི་བཀའ་བདེན་པ་དང༌། ཆོས་ཀྱི་བཀའ་བདེན་པ་དང༌། དགེ་འདུན་གྱི་བཀའ་བདེན་པ་དང༌། གསང་སྔགས་དང་རིགས་སྔགས་ཀྱི་རྒྱལ་པོ་ཁྲོ་བོ་རྣམས་གྱི་བཀའ་བདེན་པ་དང༌། རྗེ་བཙུན་རྡོ་རྗེ་རྣལ་འབྱོར་མའི་ལྷ་ཚོགས་རྣམས་ཀྱི་བཀའ་བདེན་པ་དང༌།
དཔལ་མགོན་དམ་པ་ཆོས་སྐྱོང་བའི་སྲུང་མ་ཡེ་ཤེས་ཀྱི་སྤྱན་དང་ལྡན་པ་རྣམས་ཀྱི་བཀའ་བདེན་པ་དང༌། བདེན་པ་ཆེན་པོའི་བྱིན་རླབས་ཀྱིས་དམིགས་ཡུལ་ཚེ་ལས་འདས་པ་ཆེ་གེ་མོ་ཞེས་བགྱི་བ་ལ། གསོན་གྱི་དུས་ན་ཚེ་གནས་པ་ལ་བར་དུ་གཅོད་པར་བྱེད་ཅིང༌། གཤིན་གྱི་དུས་ན་སྡིག་པ་སྦྱོང་བ་ལ་བར་དུ་གཅོད་པ་དང༌། སླར་ཡང་གཤིན་པོ་དེ་ཉིད་ཀྱི་ཆ་བྱད་བཟུང་སྟེ། ཉེ་འབྲེལ་དང་འཇིག་རྟེན་པ་གཞན་བསླུ་བར་བྱེད་པའི་གདོན་བགེགས་ལོག་པར་འདྲེན་པའི་ཚོགས་གང་ཡིན་པ་དེ་དག་ཐམས་ཅད་ལ་རྒྱུད་སྡེ་དང་མཐུན་པའི་སྦྱང་བ་རྣམ་པར་དག་པ་བྱས་ཟིན་པ་དེས་ཚིམ་པར་བགྱིས་ལ་སའི་ཕྱོགས་འདིར་མ་གནས་པར་གཞན་དུ་སོང་ཞིག གང་དག་མི་འགྲོ་བ་དེ་དག་ལ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་ཁྲོ་བོའི་རྡོ་རྗེ་འབར་ཞིང་རབ་ཏུ་འབར་བ་འདིས་ཁྱེད་རྣམས་མགོ་བོ་འཚལ་པ་བརྒྱར་འགས་པར་བྱའོ། ། ཞེས་དང༌། རོལ་མོའི་སྒྲ་དྲག་པོ་བྱ་ཞིང༌། གུ་གུལ་གྱིས་བདུག
ཡུངས་དཀར་གྱིས་དྲབས་པ་ནི་དྲག་པོའི་སྦྱང་བ་སྟེ། དེའི་རྒྱུ་མཚན་ཡོད་དེ་སྔགས་དང་རྫས་གཉིས་ཀ་དྲག་པོ་ཡིན་པའི་ཕྱིར་རོ། ། དེ་ནས་སྡིག་པ་བསྲེག་པའི་ཕྱིར་རྟེན་གྱི་མདུན་དུ་ཏིལ་གཡས་སུ་མེ། གཡོན་དུ་ཆུ་བཞག ཚེ་ལས་འདས་པ་ཆེ་གོ་མོ་ཞེས་བྱ་བ་ཁྱེད་རང་གིས་ཚེ་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ་ཐམས་ཅད་སྙིང་ཁར་ཡི་གེ་ཀྃ་ནག་པོའི་རྣམ་པར་གནས་པ་རླུང་གིས་གྱེན་ལ་བཏེགས་སྣའི་བུ་ག་ནས་ཐོན། སྡིག་པ་ར་ཅན་གྱི་རྣམ་པས་མདུན་གྱི་ཏིལ་ལ་ཐིམ། གཡས་སུ་ཡེ་ཤེས་ཀྱི་མེར་བསྲེགས། གཡོན་དུ་རྒྱ་མཚོ་ཆེན་པོའི་ཆུར་དོར་བའི་མོས་པ་མཛོད། ཨོཾ་སརྦ་པ་པཾ་ད་ཧ་ན་བཛྲ་ཡེ་སྭཱ་ཧཱ། བྱས་ལ་མཆོད་གཡོག་པས་ཏིལ་མཐེབ་སྲིན་གྱིས་བླངས་ལ།
ལག་པ་གཡས་པས་གཡས་སུ་བསྐོར། གཡོན་པས་གཡོན་དུ་བསྐོར། གཉིས་ཀས་གཡས་སུ་བསྐོར་ཏེ། མེ་དང་ཆུ་ནང་དུ་བླུག དེ་ནས་མེ་དེ་ཆུ་ལ་བཅུག་ཕྱིར་འཕང་ངོ༌། ། འདི་ལ་ཁ་ཅིག་སྐབས་འདིར་རྡོ་རྗེ་མཁའ་འགྲོའི་སྦྱིན་སྲེག་བྱེད་པ་དང༌། འགའ་ཞིག་ཏིལ་ལ་སྡིག་པའི་གཟུགས་བྱེད་པ་སོགས་འདུག་མོད། དང་པོ་ནི་འདིར་མ་འབྲེལ་ཞིང༌། ཕྱི་མ་ནི་དེ་ལྟར་བྱེད་པ་གཞན་དུ་བཤད་ཀྱང་འདིར་མི་དགོས་ཏེ་ཚིག་གི་ནུས་པས་ཤེས་པར་ནུས་སོ། ། དེ་ནས་ཕྱིར་བཟློག་བྱ་བ། །
གཙུག་དགུའི་རྒྱུད་ལས། ཡུངས་དཀར་མེ་ཏོག་དང་ལྡན་པས། ། སྔགས་རྣམས་བཟློས་ཤིང་ལྡོག་པར་བྱ། ། ཞེས་དང༌། ལས་ཀྱི་སྒྲིབ་པ་འཇོམས་པའི་རྒྱུད་ལས། སའམ། ཏིལ་ལམ། ཡུངས་དཀར་རམ་ཆུ་གང་ཡང་རུང་བ་ལ་བཟླས་བརྗོད་བྱས་ཏེ། རུས་པའམ། ཤི་བའི་ལུས་ལ་གཏོར་རམ་ཁྲུས་བྱས་ན།
དེ་ངན་སོང་དུ་སྐྱེས་པ་ཡང་ཞག་བདུན་གྱིས་གདོན་མི་ཟ་བར་ཐར་ཏེ་མཐོ་རིས་སུ་སྐྱེ་བར་འགྱུར་རོ། ། ཞེས་གསུང་པས། ཀཾ་ཀ་ནི་ དང༌། དུར་ག་ དང༌། ཡིག་བརྒྱ་ དང༌། ཨོཾ་ གསུམ་མ་སོགས་གཟུངས་སྔགས་བྱིན་རླབས་ཅན་མང་དུ་བཟླས་པའི་ནུས་པ་བྱེ་མའམ། ཡུངས་ཀར་ལ་བསྟིམ། དེ་རྟེན་ལ་བྲབ་ཅིང༌། ཨོཾ་ གསུམ་མ་དང༌། ཨོཾ་ད་ཧ་ད་ཧ་སརྦ་ན་ར་ག་ཏི་ཧེ་ཏུ་ན་ཧཱུྃ་ཕཊ།
ཨོཾ་པ་ཙ་པ་ཙ་སརྦ་པྲེ་ཏ་ག་ཏེ་ཧེ་ཏུ་ན་ཧཱུྃ་ཕཊ། ཨོཾ་མ་ཐཱ་མ་ཐཱ་སརྦ་ཏིརྻ་ག་ཏེ་ཧེ་ཏུ་ན་ཧཱུྃ་ཕཊ། ཚེ་འདས་ཀྱི་སྡིག་པ་དང་སྒྲིབ་པ་ཐམས་ཅད་དག་པར་གྱུར་ཅིག ཅེས་བརྗོད་ཅིང༌། སྔགས་རྣམས་ལན་གསུམ་གསུམ་བརྗོད་པ་ཕྱག་ལེན་ལ་མཛད་དོ། ། དེ་ནས་ཁྲུས་བྱ་བ་ལ་མཆོད་གཡོག་པས་སྐུ་ཕྱིས་ཕྲག་གཡོན་དུ་བཀལ། གཡོན་མེ་ལོང་དང་གཡས་བུམ་པ་འཛིན་པས་ཐོག་མར་དཀྱིལ་འཁོར་ལ་མེ་ལོང་བསྟན་ཏེ། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། །
དེ་བཞིན་བདག་གིས་སྐུ་ཁྲུས་གསོལ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥ་ཀ་ཏ་ས་མ་ཡ་ཤྲཱི་ཡེ་ཧཱུྃ། ཞེས་མེ་ལོང་ལ་བུམ་ཆུ་བླུག རྒྱལ་བའི་སྐུ་ལ་ཉོན་མོངས་མི་མངའ་ཡང༌། སེམས་ཅན་ལུས་ཀྱི་སྒྲིབ་པ་སྦྱངས་སླད་དུ། ། རྒྱལ་བའི་སྐུ་ལ་ཁྲུས་ཆབ་འདི་གསོལ་བས། ། སེམས་ཅན་ལུས་ཀྱི་སྒྲིབ་པ་དག་གྱུར་ཅིག ། ཨོཾ་སརྦ་ཏ་ཐཱ་ག་ཏ་ཨ་བྷི་ཥ་ཀ་ཏ་ས་མ་ཡ་ཤྲཱི་ཡེ་ཧཱུྃ། རྒྱལ་བའི་གསུང་ལ་འགག་པ་མི་མངའ་ཡང༌། ། སེམས་ཅན་ངག་གི་སྒྲིབ་པ་སྦྱང་སླད་དུ། །
རྒྱལ་བའི་གསུང་ལ་ཁྲུས་ཆབ་འདི་གསོལ་བས། ། སེམས་ཅན་ངག་གི་སྒྲིབ་པ་དག་གྱུར་ཅིག ། ཨོཾ་སརྦ་ཏ་ཐཱ་ག་ཏ་ཨ་བྷི་ཥ་ཀ་ཏ་ས་མ་ཡ་ཤྲཱི་ཡེ་ཧཱུྃ། རྒྱལ་བའི་ཐུགས་ལ་འཁྲུལ་པ་མི་མངའ་ཡང༌། ། སེམས་ཅན་ཡིད་ཀྱི་སྒྲིབ་པ་སྦྱང་སླད་དུ། ། རྒྱལ་བའི་ཐུགས་ལ་ཁྲུས་ཆབ་འདི་གསོལ་བས། ། སེམས་ཅན་ཡིད་ཀྱི་སྒྲིབ་པ་དག་གྱུར་ཅིག ། ཨོཾ་སརྦ་ཏ་ཐཱ་ག་ཏ་ཨ་བྷི་ཥ་ཀ་ཏ་ས་མ་ཡ་ཤྲཱི་ཡེ་ཧཱུྃ། ཞི་བ་ལྷས། དེ་བཞིན་གཤེགས་དང་དེ་ཡི་སྲས་རྣམས་ལ། །
རིན་ཆེན་བུམ་པ་མང་པོ་སྤོས་ཀྱི་ཆུ། ། ཡིད་འོང་ལེགས་པར་བཀང་བ་གླུ་དང་ནི། ། རོལ་མོར་བཅས་པ་དུ་མས་སྐུ་ཁྲུས་གསོལ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥ་ཀ་ཏ་ས་མ་ཡ་ཤྲཱི་ཡེ་ཧཱུྃ། དེ་དག་སྐུ་ལ་མཚུངས་པ་མེད་པའི་གོས། གཙང་ལ་དྲི་རབ་བགོས་པས་སྐུ་ཕྱི་འོ། ། ཨོཾ་ཧཱུྃ་ཏྲཱྃ་ཧྲཱིཿཨཱ་ཀ་ཡ་བི་ཤྭ་དྷ་ན་ཡེ་སྭཱ་ཧཱ། ཞེས་མེ་ལོང་ལ་སྐུ་གཟུགས་ཤར་བའི་ཆུས་དེ་རྣམས་ཕྱིས་པར་བསམ། དེ་ནས་ཆུ་དེ་བུམ་པར་བླུག དེ་ནས་སྐུ་ཤས་རྟེན་ལ་ཆུ་འཐོར་ཞིང༌།
༼མར་མེ་མཛད་ཀྱི་མི་འཁྲུགས་པའི་རྒྱ་གཞུང་ལས་བཤད་པ།༽ འདི་ནི་སྦྱིན་པའི་རང་བཞིན་ཆུ། ། སེར་སྣའི་དྲི་མ་སྦྱོང་མཛད་པ། ། གཏོང་བ་དྲི་ཡིས་ལེགས་བགོས་ཆུ། ། ཁྲུས་ལེགས་མཛད་ཀྱི་ཁྲུས་བྱ་འོ། ། ཨོཾ་ གསུམ་མ་བཟླ་ཞིང་རོལ་མོ་དང་བཅས་པས་འཁྲུ། ། དེ་བཞིན་དུ། འདི་ནི་ཚུལ་ཁྲིམས་རང་བཞིན་ཆུ། ། ཁྲིམས་འཆལ་དྲི་མ་སྦྱོང་མཛད་པ། ། ཚུལ་ཁྲིམས་དྲི་ཡིས་ལེགས་བགོས་ཆུ། །
ཁྲུས་ལེགས་མཛད་ཀྱི་ཁྲུས་བྱ་འོ། ། ཨོཾ་གསུམ་མ་འདོན། འདི་ནི་བཟོད་པའི་རང་བཞིན་ཆུ། ། ཁོང་ཁྲོའི་དྲི་མ་སྦྱོང་མཛད་པ། ། བཟོད་པ་དྲི་ཡིས་ལེགས་བགོས་ཆུ། ། ཁྲུས་ལེགས་མཛད་ཀྱི་ཁྲུས་བྱ་འོ། ། ཨོཾ་གསུམ་མ་འདོན། འདི་ནི་བརྩོན་འགྲུས་རང་བཞིན་ཆུ། ། ལེ་ལོའི་དྲི་མ་སྦྱོང་མཛད་པ། ། བརྩོན་པ་དྲི་ཡིས་ལེགས་བགོས་ཆུ།
ཁྲུས་ལེགས་མཛད་ཀྱི་ཁྲུས་བྱ་འོ། ། ཨོཾ་གསུམ་མ་འདོན། འདི་ནི་བསམ་གཏན་རང་བཞིན་ཆུ། ། རྣམ་གཡེང་དྲི་མ་སྦྱོང་མཛད་པ། ། བསམ་གཏན་དྲི་ཡིས་ལེགས་བགོས་ཆུ། ། ཁྲུས་ལེགས་མཛད་ཀྱི་ཁྲུས་བྱ་འོ། ། ཨོཾ་གསུམ་མ་འདོན། འདི་ནི་ཤེས་རབ་རང་བཞིན་ཆུ། ། ཤེས་འཆལ་དྲི་མ་སྦྱོང་མཛད་པ། ། ཤེས་རབ་དྲི་ཡིས་ལེགས་བགོས་ཆུ། །
ཁྲུས་ལེགས་མཛད་ཀྱི་ཁྲུས་བྱ་འོ། ། ཨོཾ་གསུམ་མ་འདོན།
ཅེས་བཀྲུ། ༼རིན་ཆེན་འབར་བ་ལས།༽ ཆུ་བོ་དྲུག་གི་ཁྲུས་བྱས་པས། ། བག་ཆགས་རྣམ་དྲུག་སྦྱངས་ནས་ནི། ། གང་ལ་ཉེས་པ་མི་མངའ་ཞིང༌། ཁྲུས་ལེགས་མཛད་ལ་ཕྱག་འཚལ་ལོ། ། དྲི་ཆུ་དྲུག་གི་ཁྲུས་བྱས་པས། ། དྲི་མ་རྣམས་དྲུག་སྦྱོང་མཛད་པ། །
རྒྱ་ཆེན་ཡོན་ཏན་དྲུག་ལྡན་པ། ། ཁྲུས་ལེགས་མཛད་ལ་ཉེས་མི་མངའ། ། དྲི་མ་རྣམ་དྲུག་དག་པ་ཡིས། ། ཡོན་ཏན་ཐམས་ཅད་དང་ལྡན་ཞིང༌། ། སངས་རྒྱས་ཐམས་ཅད་མཆོད་དོན་དུ། ། དད་པས་བདག་གིས་ཁྲུས་བགྱི་འོ། ། ཨོཾ་གསུམ་མ་འདོན། ཞེས་སྔགས་དང་བཅས་པས་འཁྲུ། དེ་ནས། ཚེ་ལས་འདས་པ་ཆེ་གེ་མོ་ཞེས་བགྱི་བའི་ཕ་རོལ་ཏུ་ཕྱིན་པ་དྲུག་གི་མི་མཐུན་པའི་ཕྱོགས་ཐམས་ཅད་དག་ནས་ཕ་རོལ་ཏུ་ཕྱིན་པའི་ཡོན་ཏན་ཕུན་སུམ་ཚོགས་པ་དང་ལྡན་ཞིང་མྱུར་དུ་མངོན་པར་རྫོགས་པར་སངས་རྒྱས་པར་གྱུར་ཅིག །
ཅེས་བཀྲུ། དེ་ནས། ༼སྟོང་ཆེན་རབ་འཇོམས་ལས།༽ འདོད་ཆགས་ཞེ་སྡང་གཏི་མུག་གསུམ། ། འདི་དག་འཇིག་རྟེན་དུག་གསུམ་སྟེ། བཅོམ་ལྡན་སངས་རྒྱས་དུག་མི་མངའ། ། སངས་རྒྱས་བདེན་པས་དུག་བཅོམ་མོ། ། འདོད་ཆགས་ཞེ་སྡང་གཏི་མུག་གསུམ། འདི་དག་འཇིག་རྟེན་དུག་གསུམ་སྟེ། ། བཅོམ་ལྡན་དམ་ཆོས་དུག་མི་མངའ། །
དམ་ཆོས་བདེན་པས་དུག་བཅོམ་མོ། ། འདོད་ཆགས་ཞེ་སྡང་གཏི་མུག་གསུམ། ། འདི་དག་འཇིག་རྟེན་དུག་གསུམ་སྟེ། ། འཕགས་པའི་དགེ་འདུན་དུག་མི་མངའ། ། དགེ་འདུན་བདེན་པས་དུག་བཅོམ་མོ། ། ཤླཽ་ཀ་རེ་རེའི་མཚམས་སུ་གཟུངས་དང་ཁྲུས་བྱ། དཀོན་མཆོག་རིན་པོ་ཆེ་རྣམ་པ་གསུམ་གྱིས་བདེན་པའི་བྱིན་རླབས་ཀྱིས་ཚེ་ལས་འདས་པ་ཆེ་གེ་མོའི་ཉོན་མོངས་པ་དུག་གསུམ་གྱི་སྡིག་པ་དང་སྒྲིབ་པ་སྦྱངས་ནས་དགེ་བ་གསུམ་དང་ལྡན་པར་གྱུར་ཅིག བདེན་སྟོབས་བརྗོད་པས་བཀྲུ་བའོ། ༼རྨ་བྱ་ཆེན་མོ་ལས།༽ ས་འདི་དུག་གི་ཕ་ཡིན་ཏེ། །
ས་འདི་དུག་གི་མ་ཡང་ཡིན། ། བདེན་པའི་བདེན་ཚིག་འདི་དག་གིས། ། དུག་གསུམ་ས་ཡི་ནང་དུ་སོང༌། ། ཨོཾ་གསུམ་མ་འདོན། ཆུ་འདི་དུག་གི་ཕ་ཡིན་ཏེ། ། ཆུ་འདི་དུག་གི་མ་ཡང་ཡིན། ། བདེན་པའི་བདེན་ཚིག་འདི་དག་གིས། ། དུག་གསུམ་ཆུ་ཡི་ནང་དུ་སོང༌། ། ཨོཾ་གསུམ་མ་འདོན། མེ་འདི་དུག་གི་ཕ་ཡིན་ཏེ། །
མེ་འདི་དུག་གི་མ་ཡང་ཡིན། ། བདེན་པའི་བདེན་ཚིག་འདི་དག་གིས། ། དུག་གསུམ་མེ་ཡི་ནང་དུ་སོང༌། ། ཨོཾ་གསུམ་མ་འདོན། རླུང་འདི་དུག་གི་ཕ་ཡིན་ཏེ། ། རླུང་འདི་དུག་གི་མ་ཡང་ཡིན། ། བདེན་པའི་བདེན་ཚིག་འདི་དག་གིས། ། དུག་གསུམ་རླུང་གི་ནང་དུ་སོང༌། ། ཨོཾ་གསུམ་མ་འདོན། ཞེས་ཚིགས་བཅད་རེ་རེའི་མཚམས་སུ་དྲིལ་བསིལ་དང་བཅས་ཁྲུས་བྱ།
ཚེ་ལས་འདས་པ་ཆེ་གེ་མོ་ཞེས་བྱ་བ་འབྱུང་བ་བཞི་ལ་བརྟེན་ནས་སྐྱེས་པའི་སྡུག་བསྔལ་རྒྱུ་དང་བཅས་པ་འབྱུང་བ་བཞིའི་ཆོས་ཉིད་ཀྱི་ངང་དུ་ཐིམ་ནས་སྡུག་བསྔལ་རྒྱུ་དང་བཅས་པ་ཐམས་ཅད་དང་བྲལ་བར་གྱུར་ཅིག ཅེས་བརྗོད་ལ། འདི་ལ་ཁ་ཅིག་ས་ཆུ་མེ་རླུང་སོགས་ཁྱེར་ནས་རྟེན་ལ་འཕྱག་པའི་ཚུལ་འདུག་པ་ལུགས་གཞན་དང་འདྲེས་པ་ཡིན་གྱིས། རང་ལུགས་བུམ་ཆུ་གཏོར་བ་ཁོ་ནས་མཆོག་པར་དཔལ་ལྡན་བསོད་ནམས་རྩེ་མོའི་བདེ་མཆོག་གི་དུས་མཐའ་དང༌། རྗེ་བཙུན་རིན་པོ་ཆེའི་གསུང་རབ་ལས་རྒྱས་པར་བཤད་པས་འདི་ཁོ་ན་ལྟར་བྱའོ། ། དེ་ནས་མཆོད་གཡོག་པས་རྟེན་ལ་བུམ་ཆུ་འཐོར་ཞིང༌། གཞན་རྣམས་ཀྱི་ཤླཽ་ཀ་རེ་རེའི་མཚམས་སུ་དྲིལ་བུ་བསིལ་ཞིང་མེ་ཏོག་འཐོར་བ་དང་བཅས། ༼ཡངས་པའི་གྲོང་ཁྱེར་དུ་འཇུག་པ་ནས་བཤད།༽ གང་ལ་སེར་སྣ་རྣམས་ཆགས་པ། ། རྣམ་བཅོམ་དྲི་མ་མེད་མཛད་ཅིང༌། །
ཐུགས་ཞི་གནོད་པ་མི་མངའ་དེས། ། ཁྱེད་ལ་བདེ་ལེགས་མཛད་པར་འགྱུར། ། འདྲེན་པ་གང་ཞིག་འགྲོ་བ་རྣམས། ། ཐར་པའི་ལམ་དུ་འཇུག་མཛད་ཅིང༌། ། ཆོས་རྣམས་ཐམས་ཅད་སྟོན་པ་དེས། ། ཁྱེད་ལ་བདེ་ལེགས་མཛད་པར་འགྱུར། ། སྟོན་པ་འགྲོ་བ་རྣམས་ཀྱི་རྟེན། ། སེམས་ཅན་ཀུན་གྱི་དོན་གྱི་ཕྱིར། ། གང་ལ་བདེ་བ་མངའ་མཛད་དེས། ། ཁྱེད་ལ་བདེ་ལེགས་མཛད་པར་འགྱུར། །
སྐྱོབ་པ་གང་ཞིག་བྱམས་པ་ཡི། ། ཐུགས་ཀྱིས་འགྲོ་བ་འདི་དག་ཀུན། ། བུ་གཅིག་བཞིན་དུ་རྟག་སྐྱོང་དེས། ། ཁྱེད་ལ་བདེ་ལེགས་མཛད་པར་འགྱུར། ། གང་ཞིག་འཁོར་བར་འགྲོ་བ་ཡི། ། སེམས་ཅན་ཀུན་གྱི་རྟེན་གྱུར་ཅིང༌། ། གླིང་དང་དཔུང་གཉེན་གྱུར་པ་དེས། ། ཁྱེད་ལ་བདེ་ལེགས་མཛད་པར་འགྱུར། ། གང་ཞིག་ཆོས་ཀུན་མངོན་སུམ་གྱུར། ། གཙང་ཞིང་བཀྲུ་བ་མི་མངའ་ལ། །
གསུམ་གཙང་གཙང་མར་མཛད་པ་དེས། ། ཁྱེད་ལ་བདེ་ལེགས་མཛད་པར་འགྱུར། ། དཔའ་བོ་ཆེན་པོ་གང་སྐྱེས་པ། ། ཕུན་སུམ་ཚོགས་དོན་གང་འབྱོར་ཅིང༌། ། དོན་འགྲུབ་ཚོགས་ཀྱང་གྲུབ་པ་དེས། ། ཁྱོད་ལ་བདེ་ལེགས་མཛད་པར་འགྱུར། ། གང་ཞིག་སྐྱེས་པས་ས་རྣམས་ནི། ། ནགས་ཚལ་བཅས་པ་རབ་གཡོ་ཞིང༌། ། སེམས་ཅན་ཐམས་ཅད་རབ་དགའ་དེས། ། ཁྱེད་ལ་བདེ་ལེགས་མཛད་པར་འགྱུར། །
བྱང་ཆུབ་སྙིང་པོར་གཤེགས་པ་ན། ། ས་དག་རྣམ་དྲུག་གཡོས་གྱུར་ཅིང༌། ། བདུད་ཡིད་མི་བདེར་གྱུར་པ་དེས། ། ཁྱེད་ལ་བདེ་ལེགས་མཛད་པར་འགྱུར། ། ཆོས་ཀྱི་འཁོར་ལོ་བསྐོར་བ་ན། ། འཕགས་པའི་བདེན་པ་རྣམས་གསུངས་ཤིང༌། ། ཐུབ་པའི་སྙན་པ་གང་བྱུང་དེས། ། ཁྱེད་ལ་བདེ་ལེགས་མཛད་པར་འགྱུར། ། ཡིད་འཕྲོག་གང་ཞིག་མུ་སྟེགས་བྱེད། ། ཐམས་ཅད་ཆོས་ཀྱིས་ཕམ་མཛད་ཅིང༌། །
ཚོགས་ཀུན་དབང་དུ་མཛད་པ་དེས། ། ཁྱེད་ལ་བདེ་ལེགས་མཛད་པར་འགྱུར། ། སངས་རྒྱས་ཁྱེད་ལ་བདེ་ལེགས་མཛད། ། བརྒྱ་བྱིན་ཚངས་པའི་ལྷ་རྣམས་དང༌། ། འབྱུང་པོ་ཀུན་གྱི་བདེ་ལེགས་ནི། ། ཁྱེད་ལ་རྟག་ཏུ་སྦྱིན་གྱུར་ཅིག ། སངས་རྒྱས་བསོད་ནམས་མཐུ་དག་དང༌། ། ལྷ་རྣམས་ཀུན་གྱི་བསམས་པ་ཡིས། ། ཁྱེད་ཀྱི་འདོད་དོན་གང་ཡིན་པ། ། དོན་དེ་དེ་རིང་གྲུབ་གྱུར་ཅིག །
རྐང་གཉིས་ཁྱེད་ཅག་བདེ་ལེགས་ཤོག ། རྐང་བཞི་ཁྱེད་ཅག་བདེ་ལེགས་ཤོག ། ཁྱེད་ཅག་ལམ་དུ་བདེ་ལེགས་ཤོག ། ཕྱིར་འོང་དག་ཀྱང་བདེ་ལེགས་ཤོག ། ཉིན་མོ་བདེ་ལེགས་མཚན་བདེ་ལེགས། ། ཉི་མའི་གུང་ལ་བདེ་ལེགས་ཤིང༌། ། ཁྱེད་ཅག་ཀུན་ཏུ་བདེ་ལེགས་གྱུར། ། ཁྱེད་ཅག་སྡིག་པར་མ་གྱུར་ཅིག ། ཚེ་ལས་འདས་པ་ཆེ་གེ་མོས་གཙོ་བྱས་པའི་སྐྱེ་རྒུ་ཐམས་ཅད་མི་མཐུན་པའི་ཕྱོགས་ཐམས་ཅད་ལས་ཤིན་ཏུ་རྒྱལ་ཞིང་བཀྲ་ཤིས་པར་གྱུར་ཅིག ཅེས་བརྗོད་ལ།
དེ་ནས་སློབ་དཔོན་གྱིས། འཽ། འཇིག་རྟེན་འདི་ནས་འཇིག་རྟེན་ཕ་རོལ་དུ་ཚེ་ལས་འདས་པ་ཆེ་གེ་མོ་ཞེས་བྱ་བ་ཁྱོད་རང་གིས་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་སྟོབས་བཞི་ཚང་བའི་སྒོ་ནས་བཤགས་པ་བྱ་དགོས་པས་དེའི་སླད་དུ་དམིགས་པ་འདི་བཞིན་གྱིས། ཁྱེད་རང་གི་མདུན་གྱི་ནམ་མཁའི་གནས་འདི་ཉིད་དུ་བླ་མ་དང་གཉིས་སུ་མེད་པའི་རྗེ་བཙུན་རྡོ་རྗེ་རྣལ་འབྱོར་མ་ལ་མཁའ་སྤྱོད་ཀྱི་དཔའ་བོ་དང་རྣལ་འབྱོར་མའི་ཚོགས་ཀྱིས་བསྐོར་བ་མངོན་སུམ་ལྟ་བུར་བཞུགས་པ་ནི་རྟེན་གྱི་སྟོབས། དེ་དག་གིས་སྤྱན་སྔར་ཁྱོད་རང་གི་ཕ་མས་གཙོ་བྱས་པའི་སེམས་ཅན་ཐམས་ཅད་འཁོད་དེ་སྔར་བྱས་ཀྱི་སྡིག་པ་ལ་འགྱོད་སེམས་དྲག་པོ་སྐྱེས་པ་ནི་རྣམ་པར་བསུན་འབྱིན་པའི་སྟོབས། ཕྱིན་ཆད་སྲོག་ལ་བབས་ཀྱང་སྡིག་པའི་ལས་ནམ་ཡང་མི་བགྱིད་སྙམ་པ་ནི་གཉེན་པོ་ཀུན་ཏུ་སྤྱོད་པའི་སྟོབས། དེ་ལྟར་དུ་བགྱིས་པ་སྡིག་སྒྲིབ་ཇི་ལྟར་ཆེ་ཡང་འདག་ངེས་སྙམ་པ་ཉམས་པ་སོར་ཆུད་པའི་སྟོབས་སྟེ་སྟོབས་བཞི་ཚང་བའི་སྒོ་ནས་ཚུལ་བཞིན་དུ་བཤགས་པ་བགྱིའོ་སྙམ་པས་ལུས་གུས་པའི་སྒོ་ནས་ཐལ་མོ་སྦྱོར། ངག་གུས་པའི་སྒོ་ནས་ཕྱག་འཚལ་བ་དང་སྐྱབས་འགྲོའི་རྗེས་ཟློས་གྱིས། ཡིད་གུས་པའི་སྒོ་ནས་དད་མོས་ཀྱི་ཤུགས་དྲག་པོ་དང་ལྡན་པའི་སྒོ་ནས་ཕྱག་འཚལ་བའི་མོས་པ་གྱིས། ཞེས་བརྡའ་བྱ།
བུ་ལ་སོགས་པའི་ཉེ་དུ་ཡོད་ན་མིང་བྱང་བཟུང་ནས་ཕྱག་བྱེད་དུ་བཅུག་ལ། ༼ལེགས་གྲུབ་ཀྱི་རྒྱུད་ལས།༽ སངས་རྒྱས་ཐམས་ཅད་འདུས་པའི་སྐུ། ། རྡོ་རྗེ་འཛིན་པའི་ངོ་བོ་ཉིད། ། དཀོན་མཆོག་གསུམ་གྱི་རྩ་བ་སྟེ། ། བླ་མ་རྣམས་ལ་ཕྱག་འཚལ་ལོ། ། དག་པས་འདོད་ཆགས་བྲལ་བའི་རྒྱུ། ། དགེ་བས་ངན་སོང་ལས་གྲོལ་ཞིང༌། ། གཅིག་ཏུ་དོན་དམ་མཆོག་གྱུར་པ། ། ཞི་གྱུར་ཆོས་ལ་ཕྱག་འཚལ་ལོ། །
གྲོལ་ན་གྲོལ་བའི་ལམ་ཡང་སྟོན། ། སླབ་པ་དག་ལ་རབ་ཏུ་གུས། ། ཞིང་གི་དམ་པ་ཡོན་ཏན་ཞིང༌། ། དགེ་འདུན་ལ་ཡང་ཕྱག་འཚལ་ལོ། ། དཔལ་ལྡན་རྡོ་རྗེ་མཁའ་འགྲོ་མ། ། མཁའ་འགྲོ་མ་ཡིས་འཁོར་ལོས་བསྒྱུར། ། ཡེ་ཤེས་ལྔ་དང་སྐུ་གསུམ་བརྙེས། ། འགྲོ་བ་སྐྱོབ་ལ་ཕྱག་འཚལ་ལོ། ། འཇམ་དབྱངས་ཕྱག་ན་རྡོ་རྗེ་སྤྱན་རས་གཟིགས། ། ས་ཡི་སྙིང་པོ་སྒྲིབ་པ་རྣམ་པར་སེལ། །
ནམ་མཁའི་སྙིང་པོ་བྱམས་པ་ཀུན་ཏུ་བཟང༌། ། ཉེ་བའི་སྲས་ཆེན་བརྒྱད་ལ་ཕྱག་འཚལ་ལོ། ། ཕྱག་བྱར་འོས་པ་ཐམས་ཅད་ལ། ། ཞིང་རྡུལ་ཀུན་གྱི་གྲངས་རྙེད་ཀྱི། ། ལུས་བཏུད་པ་ཡིས་རྣམ་ཀུན་ཏུ། ། མཆོག་ཏུ་དད་པས་ཕྱག་འཚལ་ལོ། ། ཞེས་དང༌། ༼ཞི་བ་ལྷས་མཛད་པའི།༽ གཙོ་བོ་རྒྱལ་བ་འགྲོ་བའི་མགོན། ། འགྲོ་བ་སྐྱོབ་བའི་དོན་བརྩོན་པ། །
སྟོབས་ཆེན་འཇིགས་པ་རྣམ་སེལ་བ། ། བདག་ནི་སྐྱབས་སུ་མཆི་ལགས་སོ། ། དེ་ཡི་ཐུགས་སུ་ཆུད་པའི་ཆོས། ། འཁོར་བའི་འཇིགས་པ་སེལ་མཛད་པ། ། བྱང་ཆུབ་སེམས་དཔའི་ཚོགས་ལ་ཡང༌། ། དེ་བཞིན་ཚེ་འདས་སྐྱབས་སུ་མཆི། ། ཚེ་འདས་འཇིགས་པ་ཆེར་མཐོང་ནས། ། ཀུན་ཏུ་བཟང་ལ་ཚེ་འདས་འབུལ། ། འཇམ་པའི་དབྱངས་ལ་ཚེ་འདས་ཀྱི། ། ལུས་འདི་བདག་གིས་དབུལ་བར་བགྱི། །
ཐུགས་རྗེའི་སྤྱོད་པ་མ་འཁྲུལ་བའི། ། སྤྱན་རས་གཟིགས་མགོན་དེ་ལ་ཡང༌། ། ཉམས་ཐག་ང་རོས་འོ་དོད་འབོད། ། སྡིག་ཅན་འདི་ལ་བསྐྱབ་ཏུ་གསོལ། ། འཕགས་པ་ནམ་མཁའི་སྙིང་པོ་དང༌། ། ས་ཡི་སྙིང་པོ་དག་དང་ནི། ཐུགས་རྗེས་བདག་ཉིད་ཐམས་ཅད་ལ། ། ཕྱག་འཚལ་སྙིང་ནས་འོ་དོད་འབོད། ། གང་ཞིག་མཐོང་ནས་གཤིན་རྗེ་ཡི། ། ཕོ་ཉ་ལ་སོགས་སྡང་བ་རྣམས། །
སྐྲག་ནས་ཕྱོགས་བཅུར་འབྱེར་བྱེད་པ། ། རྡོ་རྗེ་ཅན་ལ་སྐྱབས་སུ་མཆི། ། སྔོན་ཆད་ཁྱེད་ཀྱི་བཀའ་ལས་འདས། ། ད་ནི་འཇིགས་པ་ཆེ་མཐོང་ནས། ། ཁྱེད་ལ་སྐྱབས་སུ་མཆི་ལགས་ཀྱི། ། འཇིགས་པ་མྱུར་དུ་བསལ་དུ་གསོལ། ། ཚེ་ལས་འདས་པ་ཆེ་གེ་མོ་ཞེས་བགྱི་བ་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་དཀོན་མཆོག་རིན་པོ་ཆེ་རྣམ་པ་གསུམ། མཁའ་སྤྱོད་རྡོ་རྗེ་རྣལ་འབྱོར་མ། བྱང་ཆུབ་སེམས་དཔའ་ཉེ་བའི་སྲས་བརྒྱད་དང་བཅས་པ་རྣམས་ལ་ཕྱག་འཚལ་ཞིང་སྐྱབས་སུ་མཆིའོ། ། སྡིག་པ་སྦྱང་དུ་གསོལ།
ལམ་བསྟན་དུ་གསོལ། མྱུར་དུ་རྣམ་པ་ཐམས་ཅད་མཁྱེན་པ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་མཛད་དུ་གསོལ། ཞེས་སྙིང་ཐག་པ་ནས་བརྗོད་ཅིང་གསོལ་བ་འདེབས་པར་བསམ། དེ་ནས་སློབ་དཔོན་གྱིས། ཁྱེད་རང་རྣམས་སྐད་ཅིག་གིས་སངས་རྒྱས་རྡོ་རྗེ་ཆོས་སྐུ་མདོག་དམར་པོ་རྡོ་རྗེ་དང་དྲིལ་བུ་ཐུགས་ཀར་བསྣོལ་ནས་འཛིན་པ། དར་དང་རིན་པོ་ཆེའི་རྒྱན་གྱིས་བརྒྱན་པ། ཞབས་རྡོ་རྗེ་སྐྱིལ་མོ་ཀྲུང་གི་བཞུགས་པའི་སྐུ་ཅན་དུ་གསལ་བ་ལ་མཆོད་བསྟོད་བགྱིས་པའི་མོས་པ་མཛོད། ། ཅེས་བརྗོད། དེ་ནས་ ཨོཾ་བཛྲ་དྷརྨ་པཱ་ལ་ས་པ་རི་ཝཱ་ར་ཨརྒྷཾ་པྲ་ཏིཙྪ་ཡེ་སྭཱ་ཧཱ། དེ་བཞིན་དུ་མཚན་སྔགས་རེ་རེ་སྦྱར་བའི་ པུཥྤེ་ ནས་ ཤབྡ འི་བར།
འདོད་ཆགས་རྡོ་རྗེ་ཆོས་ཀྱི་སྐུ། ། ཀུན་རྟོག་ཡེ་ཤེས་རྡོ་རྗེའི་སྐུ། ། ཏིང་འཛིན་ཆེན་པོའི་ཕྱག་རྒྱ་ཅན། ། ཕྱག་འཚལ་སྣང་བ་མཐའ་ཡས་ལ། ། ཞེས་བསྟོད། དེ་ནས་ཚོགས་ལ་སོགས་པའི་འདོད་ཡོན་ཆབ་ཀྱི་བྲན་ལ། ཨོཾ་སུམྦྷ་ནི་ སོགས་བསངས། སྭ་བྷ་ཝ ས་སྦྱངས། སྟོང་པའི་ངང་ལས་འདོད་ཡོན་ཁ་དོག་དྲི་རོ་ནུས་པ་ཕུན་སུམ་ཚོགས་པའི་བདུད་རྩིའི་རྒྱ་མཚོ་ཆེན་པོར་གྱུར། ཨ་ཀཱ་རོ་ ལན་གསུམ་དང༌།
ན་མ་སརྦ་ཏ་ཐཱ་ག་ཏ་བྷྱོ་བི་ཤྭ་མུ་ཁེ་བྷྱཿ སོགས་ལན་གསུམ་གྱིས་བྱིན་གྱིས་བརླབས། གདངས་དང་བཅས། ཁ་དོག་དབྱིབས་ལེགས་ཡིད་འོང་རྒྱན་འཕྲེང་ལྡན། ། ཕྱོགས་དུས་ཀུན་ནས་གཟུགས་མཆོག་ཅི་མཆིས་རྣམས། ། རྣམ་ཤེས་རྟེན་གྱི་ལྷ་ལ་བདག་འབུལ་ན། ། བཞེས་ཤིང་ཚེ་འདས་བྱང་ཆུབ་མྱུར་ཐོབ་ཤོག ། ཨོཾ་སརྦ་ཏ་ཐཱ་ག་ཏ་རུ་པ་ཀ་མ་གུ་ཎ་པུ་ཛི་ཏི་ཨཱཿཧཱུྃ། ཞེས་མེ་ལོང་ཕུལ། དེ་བཞིན་དུ།
ཕྱོགས་དུས་ཀུན་ན་ཟིན་དང་མ་ཟིན་པའི། ། ཡོན་ཏན་ཚིག་མཆོག་སྒྲ་སྙན་ཅི་མཆིས་རྣམས། ། རྣམ་ཤེས་རྟེན་གྱི་ལྷ་ལ་བདག་འབུལ་ན། ། བཞེས་ཤིང་ཚེ་འདས་བྱང་ཆུབ་མྱུར་ཐོབ་ཤོག ། ཨོཾ་སརྦ་ཏ་ཐཱ་ག་ཏ་ཤབྡ་ཀ་མ་གུ་ཎ་པུ་ཛི་ཏི་ཨཱཿཧཱུྃ། རོལ་མོ་ཕུལ། ཕྱོགས་དུས་ཀུན་ན་ཙནྡན་སྦྲུལ་སྙིང་དང༌། ། ཨ་དཀར་ནག་སོགས་དབང་པོ་ཚིམ་བྱེད་རྣམས། ། རྣམ་ཤེས་རྟེན་གྱི་ལྷ་ལ་བདག་འབུལ་ན། ། བཞེས་ཤིང་ཚེ་འདས་བྱང་ཆུབ་མྱུར་ཐོབ་ཤོག །
ཨོཾ་སརྦ་ཏ་ཐཱ་ག་ཏ་གནྡྷེ་ཀ་མ་གུ་ཎ་པུ་ཛི་ཏི་ཨཱཿཧཱུྃ། དྲི་བཟང་གི་བདུད་རྩི་ཕུལ། ཕྱོགས་དུས་ཀུན་ན་རོ་དང་བཅུད་ལྡན་པའི། ། ལུས་སེམས་བརྟས་བྱེད་རོ་མཆོག་ཅི་མཆིས་རྣམས། ། རྣམ་ཤེས་རྟེན་གྱི་ལྷ་ལ་བདག་འབུལ་ན། ། བཞེས་ཤིང་ཚེ་འདས་བྱང་ཆུབ་མྱུར་ཐོབ་ཤོག ། ཨོཾ་སརྦ་ཏ་ཐཱ་ག་ཏ་རྭ་ས་ཀ་མ་གུ་ཎ་པུ་ཛི་ཏི་ཨཱཿཧཱུྃ། ཚོགས་ཕུད་ཕུལ། ཕྱོགས་དུས་ཀུན་ན་འཇམ་མཉེན་འཁྲིལ་ཆགས་པའི། ། རིག་བྱའི་ཁྱད་པར་ལུས་དབང་ཚིམ་བྱེད་རྣམས། །
རྣམ་ཤེས་རྟེན་གྱི་ལྷ་ལ་བདག་འབུལ་ན། ། བཞེས་ཤིང་ཚེ་འདས་བྱང་ཆུབ་མྱུར་ཐོབ་ཤོག ། ཨོཾ་སརྦ་ཏ་ཐཱ་ག་ཏ་པརྴེ་ཀ་མ་གུ་ཎ་པུ་ཛི་ཏི་ཨཱཿཧཱུྃ། ཅེས་ན་བཟའ་ཕུལ། ཚེ་ལས་འདས་པའི་མིག་གི་ཡུལ་དུ་གཟུགས་མཛེས་པ། རྣ་བའི་ཡུལ་དུ་སྒྲ་སྙན་པ། སྣའི་ཡུལ་དུ་དྲི་ཞིམ་པ། ། ལྕེའི་ཡུལ་དུ་རོ་མངར་བ། ལུས་ཀྱི་ཡུལ་དུ་རེག་བྱ་འཇམ་པ་ལ་སོགས་པ་འདོད་པའི་ཡོན་ཏན་ལྔ་ལ་ཞེན་ཆགས་མེད་པའི་སྒོ་ནས་ལོངས་སྤྱོད་པར་གྱུར་ཅིག ། ཅེས་བརྗོད།
དེ་ནས་སློབ་དཔོན་གྱི་མདུན་དུ་མར་མེ་སྤར་བ་ཞིག་བཞག བྱང་བུ་སློབ་དཔོན་གྱི་ཕྱག་ཏུ་ཕུལ། གསུང་སྤངས་མཐོ་བ་དང་བཅས། འོ། ཚེ་ལས་འདས་པ་ཆེ་གེ་མོ་ཞེས་བགྱི་བ་ཁྱོད་ཉོན་ཅིག འདི་ལྟར་གཟུགས་ལ་སོགས་པ་ཡོད་པར་སྣང་བའི་ཆོས་ཐམས་ཅད་དང༌། བདག་གཞན་གྱི་ཚོར་བ་བདེ་སྡུག་འདུ་ཤེས་ལ་སོགས་པ་ཐམས་ཅད་རྨི་ལམ་སྒྱུ་མ་ལྟ་བུར་རང་བཞིན་གྱིས་མ་གྲུབ་པ་ལ་བདེན་པར་བཟུང་སྟེ། དོན་ལ་མེད་བཞིན་དུ་འཁྲུལ་སྣང་གིས་སྡུས་པའི་སྡུག་བསྔལ་བསམ་གྱིས་མི་ཁྱབ་པ་མྱོང་དགོས་པའི་སེམས་ཅན་རྣམས་ལ་སྙིང་རྗེ་དུང་པ་རེ་བསྒོམ། སྟོང་ཉིད་སྙིང་རྗེ་ཟུང་དུ་འབྲེལ་བའི་སྒོ་ནས་ཁྱོད་རང་གིས་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ། ད་ལྟ་བར་དོའི་འཁྲུལ་སྣང༌།
ཕྱི་མ་ངན་སོང་གསུམ་དུ་སྐྱེ་འགྱུར་གྱི་ལས་ངན་ཇི་སྙེད་ཡོད་པ་ཐམས་ཅད་བློས་ཕྱོགས་གཅིག་ཏུ་བསྡོམས་ཏེ་བསྲེག་བྱ་བུད་ཤིང་གི་རྣམ་པར་གྱུར། སྐྱབས་གནས་བསླུ་བ་མེད་པའི་དཀོན་མཆོག་རིན་པོ་ཆེ་རྣམ་པ་གསུམ་གྱི་ཐུགས་རྗེ་དང་བྱིན་རླབས། རྡོ་རྗེ་རྣལ་འབྱོར་མའི་ཆོ་ག་རྣམ་པར་དག་པའི་ནུས་མཐུ། ཉེ་དུ་འབྲེལ་བ་ཤུལ་ན་མཆིས་པ་རྣམས་ཀྱིས་དགེ་བའི་རྩ་བ་བགྱིས་པ་དང་བགྱི་འགྱུར་བགྱིད་བཞིན་པ་ཐམས་ཅད་དང༌། ཁྱེད་རང་གི་ཤེས་རྒྱུད་ཀྱི་སྟེང་ན་ཡོད་པའི་དགེ་རྩ་ཇི་སྙེད་ཡོད་པ་ཐམས་ཅད་བློས་ཕྱོགས་གཅིག་ཏུ་བསྡུས་ནས་ཡེ་ཤེས་ཀྱི་མེའི་རྣམ་པར་གྱུར། མེ་དེ་ཉིད་ཀྱིས་བསྲེག་བྱ་སྡིག་པའི་བུད་ཤིང་སྡུག་བསྔལ་རྒྱུ་དང་བཅས་པ་ཐམས་ཅད་བསྲེག་བྱ་སྲེག་བྱེད་བྲལ་བའི་ཚུལ་གྱིས་བསྲེགས་པས་ཁྱེད་རང་གི་རྣམ་པར་ཤེས་པའི་ངོ་བོ་སྐྱེ་བ་མེད་པ་རྡོ་རྗེ་ཆོས་སུ་གནས་པ་དེ་ཉིད་འདི་ནས་སྐར་མདའ་འཕང་པ་བཞིན་དུ་མཁའ་ལ་སྤྱོད་པའི་ཞིང་ཁམས་སུ་རྡོ་རྗེ་རྣལ་འབྱོར་མའི་ཞབས་འབྲིང་དུ་འཁོད་དེ། དེར་ཡང་གསལ་སྟོང་འཛིན་པ་མ་མཆིས་པའི་ངང་དུ་མཉམ་པར་འཇོག་པར་ཞུ། ཞེས་བརྡའ་སྤྲད། སློབ་དཔོན་རྣམས་ཀྱིས་དྲིལ་བསིལ་གདངས་དང་བཅས་པས། ༼རྒྱ་གར་གྱི་སློབ་དཔོན་སྟོང་ཉིད་རིག་འཛིན་རྡོ་རྗེས་གསང་བ་འདུས་པའི་དུས་མཐའི་ཆོ་གར།༽
སྟོང་ཉིད་ཡེ་ཤེས་འབར་བའི་མེས། ཚེ་འདས་སྒྲིབ་པའི་བུད་ཤིང་དང༌། འཁོར་བའི་སྡུག་བསྔལ་མ་ལུས་པ། ཡེ་ཤེས་སྣང་བ་འབར་གྱུར་ཅིག ། ཅེས་ལན་གསུམ་བརྗོད་པའི་དང་པོ་གཉིས་ཀྱི་རྗེས་སུ་བྱང་བུ་མེ་ལ་ཡུལ་བ་རེ་དང༌། གསུམ་པའི་དུས་མེ་སྤར། ཨོཾ་གསུམ་མ་ བརྗོད་ཅིང་རོལ་མོ་བྱ། དམིགས་ཡུལ་དེ་ཉིད། ཆོ་ག་བྱེད་པོ་རང་ཉིད། ཇི་ལྟར་སྦྱོང་བའི་ཚུལ་དང་གསུམ་རང་སེམས་ལས་ལོགས་སུ་གྱུར་པ་ཅུང་ཟད་ཀྱང་མེད་པས་སེམས་སྣང་ཙམ་དང༌།
སེམས་དེ་ཡང་གསལ་སྟོང་འཛིན་མེད་ཀྱི་ངང་དུ་བཞག ཤེས་རབ་ལྟ་བས་རྒྱས་འདེབས་པ་གལ་ཆེ། སློབ་དཔོན་གྱིས་བྱང་རོ་ལེགས་པར་བརྟག་ལ་ཁ་དམར་གདགས། ཐལ་བ་དེ་འཇིམ་པ་དང་བསྲེས་ས་ཙྪ་འདེབས། དེ་ནས་ལམ་སྦྱངས་བསྟན་པ་ནི། སློབ་དཔོན་གྱིས་དྲིལ་བསིལ་མེ་ཏོག་འཐོར་ཞིང༌། གདངས་དང་བཅས་པས། ༼གཙུག་དགུའི་རྒྱུད་ལས།༽ དཀོན་མཆོག་རིན་ཆེན་དཔལ་བཞིན་དུ། ། དཀོན་མཆོག་རིན་ཆེན་ལས་བྱུང་བའི། །
དཀོན་མཆོག་རིན་ཆེན་འོད་ཟེར་གྱིས། ། རིན་ཆེན་འཕྲེང་བ་རྣམ་དག་པ། ། ཚོགས་ཀྱི་ལམ་དང་སྦྱོར་བའི་ལམ། ། མཐོང་བའི་ལམ་དང་བསྒོམས་པའི་ལམ། ། བླ་ན་མེད་པའི་ཁྱད་པར་ལམ། ། བྱང་ཆུབ་བར་ཆད་མེད་པའི་ལམ། ། རྣམ་པར་གྲོལ་བའི་ལམ་དག་ལ། ། བརྟེན་ནས་སྡིག་པ་ཀུན་སྦྱང་སྟེ། ། འཕགས་པའི་ལམ་དེར་འགྲོ་བར་ཤོག ། ཨོཾ་རཏྣེ་རཏྣེ་མ་ཧཱ་རཏྣེ་ཀི་རཏྣེ་མ་ལ་བི་ཤུདྡྷེ་སརྦ་པཱ་པཾ་ཧཱུྃ་ཏྲ་ཐ།
ཅེས་བརྗོད་ཅིང་རོལ་མོ་བྱ། ། སྦྱོང་རྒྱུད་ལས། པདྨ་འདམ་གྱིས་མ་གོས་ལྟར། ། སྲིད་གསུམ་དྲི་མས་མ་གོས་དང༌། ། སྲིད་པའི་པདྨོ་ལས་བྱུང་བའི། ། མཁའ་སྤྱོད་གནས་སུ་སྐྱེ་བར་ཤོག ཨོཾ་པདྨེ་པདྨེ་པདྨ་སཾ་བྷ་ཝེ་མ་ཧཱ་སུ་ཁ་གཙྪནྟུ་སྭཱ་ཧཱ། ཞེས་བརྗོད་ཅིང་རོལ་མོ་བྱ་སྟེ་མཁའ་སྤྱོད་ཏུ་སྐྱེས་པར་བསམ། སློབ་དཔོན་གྱིས་དེར་སྐྱེས་པའི་བྱང་སེམས་རྙིང་པ་རྣམས་ཀྱིས་མཆིས་ཀྱི་དེ་ལ་མཆོད་པར་ བསམས་ལ། ཨོཾ་སརྦ་ཏ་ཐཱ་ག་ཏ་ཨརྒྷཾ་ ནས་ ཤབྡ འི་བར་བརྗོད་ཅིང་རོལ་མོ་བྱ།
དེས་ཀྱང་རྗེ་བཙུན་རྡོ་རྗེ་རྣལ་འབྱོར་མ་འཁོར་དང་བཅས་པ་ལ་མཆོད་པར་གྱུར་ བར་བསམ་ལ། སྔར་ལྟར་མཆོད་ཅིང་རོལ་མོ་བྱ། དེར་སྐྱེས་པའི་རྒྱུ་བརྟགས་པས་རྡོ་རྗེ་སློབ་དཔོན་འཁོར་དང་བཅས་པའི་ཆོ་གའི་ནུས་མཐུ་ཡིན་པར་ཤེས་ཏེ། རྫུ་འཕྲུལ་གྱིས་འདིར་འོངས་ཏེ་བདག་དང་དཀྱིལ་འཁོར་ལ་མཆོད་པར་ བསམས་ལ། སྔར་ལྟར་མཆོད་ཅིང་རོལ་མོ་བྱ། ཨེ་མ་སངས་རྒྱས་ཨེ་སངས་རྒྱས། ། ཨེ་མ་སངས་རྒྱས་མཛད་པ་ལེགས། ། གང་ཕྱིར་ངན་སོང་བདག་ཅག་སྦྱངས། ། བྱང་ཆུབ་སྤྱོད་པ་ཉིད་ལ་བཀོད། ། ཅེས་ཆེད་དུ་བརྗོད་པར་བསམ།
བདག་གིས་ཀྱང་སླར་དེ་ལ་མཆོད་པར་གྱུར་ པར་བསམ་ལ་སྔར་ལྟར་མཆོད་རོལ་བྱ་ཞིང༌། སླར་དག་པ་མཁའ་སྤྱོད་དུ་སོང་བར་བསམ་ཞིང་མེ་ཏོག་གཏོར། དེ་ནས་སྐབས་འདིར་བསྔོ་བ་བྱ་ཞིང་སྨོན་ལམ་རྒྱས་པར་བྱའོ། ། རྗེས་ཆོག་ནི་དཀྱིལ་ཆོག་སྦྱོང་རྒྱུད་ལས་གསུངས་པ་ལྟར་རོ། ། དེ་ལྟར་མཁའ་སྤྱོད་རྡོ་རྗེ་རྣལ་འབྱོར་མར། ། བརྟེན་ནས་དམིགས་ཡུལ་ཐར་པ་བསྒྲོད་པའི་ཐབས། ། ལྷོ་སྒོའི་ཆོ་ག་ལེགས་པར་བྲིས་པའི་དགེས། ། འགྲོ་ཀུན་ཐར་ལམ་བསྒྲོད་པའི་རྒྱུར་གྱུར་ཅིག ། བདག་བློ་དམན་ཞིང་སྦྱངས་པ་ཆུང་བའི་ཕྱིར། ། བདག་དང་བདག་འདྲའི་བློ་དམན་འབའ་ཞིག་ལ། །
ཕན་པ་སྲིད་སྙམ་ཚམ་ཚོམ་མེད་པར་བྲིས། ། དེ་ལྟ་ན་ཡང་གོང་མའི་གསུང་རབ་དང༌། ། དྲིན་ཅན་བླ་མའི་ཕྱག་བཞེས་འཁྲུལ་མེད་པ། ། རང་བཟོ་སྤངས་ཏེ་ལེགས་པར་བཀོད་པའི་དགེས། ། བསྐུལ་བ་པོ་ཡི་བཞེད་དགོངས་མཐར་ཕྱིན་ཤོག ། ཅེས་པ་འདི་ཡང་ཕ་བླ་མ་མཁྱེན་རབ་རྡོ་རྗེ་འཆང་ཆེན་པོའི་བཀའ་འབངས་ཀྱི་ཐ་ཆུང་ལྷུན་གྲུབ་ཀྱིས་བགྲང་བཞི་བཅུ་ཕྲག་བདུན་དུ་སླེབས་པ་མཛེས་བྱེད་ཀྱི་ལོ་རྒྱལ་ཟླའི་དཀར་ཕྱོགས་དགེ་བར་དབེན་གནས་རྨོར་དགོན་པར་བསྒྲིགས་པའི་ཡི་གེ་པ་ནི་ལྷོ་བྲག་ཤིང་དགོན་པ་བཀའ་བཅུ་བ་ཀུན་བསམ་གྱིས་བགྱིས་པ་འདིས་ཀྱང་ལུས་ཅན་མ་ལུས་ཐར་ལམ་བསྒྲོད་པའི་རྒྱུར་གྱུར་ཅིག། ༈ །ཨོཾ་ན་མོ་བྷ་ག་ཝ་ཏེ་སརྦ་དུརྒ་ཏི་པ་རི་ཤོ་དྷ་ནི་རཱ་ཛཱ་ཡ། ཏ་ཐཱ་ག་ཏཱ་ཡ། ཨརྷ་ཏེ་སམྱ་ཀྶཾ་བུདྡྷ་ཡ། ཏདྱ་ཐཱ།
ཨོཾ་ཤོ་དྷ་ནེ་ཤོ་དྷ་ནེ་སརྦ་པཱ་པཾ་བི་ཤོ་དྷ་ནེ་ཤུདྡྷེ་བི་ཤུདྡྷེ་སརྦ་ཀརྨ་ཨཱ་བ་ར་ཎ་བི་ཤུདྡྷེ་སྭཱ་ཧཱ། ༈ །ན་མོ་རཏྣ་ཏྲ་ཡཱ་ཡ། ཨོཾ་ཀཾ་ཀ་ནི་ཀཾ་ཀ་ནི། རོ་ཙ་ནི་རོ་ཙ་ནི། ཏྲོ་ཊ་ནི་ཏྲོ་ཊ་ནི། ཏྲཱ་ས་ནི་ཏྲཱ་ས་ནི། པྲ་ཏི་ཧ་ན་པྲ་ཏི་ཧ་ན། སརྦ་ཀརྨ་པ་རཾ་པ་ར་ཎི་མེ་སརྦ་སཏྭཱ་ནཱཉྩ་སྭཱ་ཧཱ། ཨོཾ་པདྨོ་ཨུཥྞི་ཥ་བི་མ་ལེ་ཧཱུྃ་ཕཊ། ཨོཾ་ཨ་མི་དེ་ཝ་ཧྲཱིཿ
དགེ་ལེགས་འཕེལ། ། སྨྲས་པ། སརྦ་མངྒ་ལཾ།། །། ༄། །རྡོར་གླིང་མ་ཧཱ་ཀལ་གནས་བསྡོད་ཨ་ལྕགས་སྐྱིད་འཛོམས་ལགས་ནས་ཚེ་འདས་དཔལ་འབྱོར་ནོར་བུ་ལགས་དང༌། བལ་ཡུལ་གནས་བསྡོད་མིག་དམར་ལགས་ནས། ཚེ་འདས་ཕ་ཅོ་འགྱུར་མེད་ལགས་དང༌། ཚེ་འདས་བསྟན་པ་ཆོས་སྒྲུབ་བཅས་ཀྱི་ཆེད་དུ་རྒྱུ་ཡོན་སྦྱར་བར་རྟེན། རྡོར་གླིང་ཁར་ཤང་ས་སྐྱ་ཀུན་དགའ་བཤད་སྒྲུབ་གླིང་ནས། ༢༠༠༣ སྤྱི་ཟླ་ ༦ ཚེས་ ༢༤ ཉིན་སྤར་སྐྲུན་ཞུས།། །། སྤར་རྩ་བལ་ཡུལ་ནས་རྒྱལ་ཡོངས་ས་ཆེན་ཞེས་པ་ལས་སྤེལ།། །།
༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
