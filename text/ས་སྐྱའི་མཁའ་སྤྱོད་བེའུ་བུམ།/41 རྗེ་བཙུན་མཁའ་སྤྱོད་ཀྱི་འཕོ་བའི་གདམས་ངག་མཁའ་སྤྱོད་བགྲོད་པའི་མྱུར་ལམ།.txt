ས་སྐྱའི་མཁའ་སྤྱོད་བེའུ་བུམ།
པོད ༤༡
རྗེ་བཙུན་མཁའ་སྤྱོད་ཀྱི་འཕོ་བའི་གདམས་ངག་མཁའ་སྤྱོད་བགྲོད་པའི་མྱུར་ལམ།
༼ཧཱུྃ༽ ༄༅། །རྗེ་བཙུན་མཁའ་སྤྱོད་ཀྱི་འཕོ་བའི་གདམས་ངག་མཁའ་སྤྱོད་བགྲོད་པའི་མྱུར་ལམ་བཞུགས་སོ།། ༈ །དཔལ་ལྡན་བླ་མ་འཁོར་ལོ་སྡོམ་པ་དང༌། ། རྡོ་རྗེ་བཙུན་མོ་རྣལ་འབྱོར་མར་བཏུད་དེ། ། ནཱ་རོ་ཏ་པ་ལས་བརྒྱུད་འཕོ་བ་ཡི། ། གདམས་པ་ཟབ་མོ་རྣམས་གསལ་ཡི་གེར་འགོད། ། འདིར་རྗེ་བཙུན་རྡོ་རྗེ་རྣལ་འབྱོར་མ་ལ་བརྟེན་པའི་འཕོ་བའི་གདམས་པ་ཉམས་སུ་ལེན་པའི་ཚུལ། བདག་བསྐྱེད་རྣལ་འབྱོར་བཅུ་གཅིག་གི་ཉམས་ལེན་དང་འབྲེལ་ན་བསམ་གྱིས་མི་ཁྱབ་པའི་རྣལ་འབྱོར་གྱི་ནཱ་ད་ཡང་མི་དམིགས་ཏེ་འོད་གསལ་སྟོང་པ་ཉིད་དུ་གྱུར། ཞེས་པ་ཡན་ཆད་ཉམས་སུ་བླངས་ནས། སླར་ཡང་རང་ཉིད་རྗེ་བཙུན་རྡོ་རྗེ་རྣལ་འབྱོར་མ་རྒྱན་དང་ཕྱག་མཚན་སྤངས་པའི་སྐུར་གྱུར།
ཞེས་གསལ་གདབ་ཅིང་འཕོ་བའི་ཉམས་ལེན་ལ་འཇུག བདག་བསྐྱེད་དང་མ་འབྲེལ་ན། སྐྱབས་འགྲོ་ཅི་ནུས་བྱས་ལ། སེམས་ཅན་ཐམས་ཅད་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ལས་བསྒྲལ་ནས་བླ་ན་མེད་པའི་བྱང་ཆུབ་ལ་འགོད་པར་བྱ། དེའི་ཆེད་དུ་འཕོ་བའི་རྣལ་འབྱོར་ཉམས་སུ་བླངས་བར་བགྱིའོ་ཞེས་ལན་གསུམ་བརྗོད་ལ་གསལ་གདབ་པ་ནི། རང་ཉིད་རྡོ་རྗེ་རྣལ་འབྱོར་མར་གསལ་བའི་ལྟེ་འོག་སོར་བཞི་ནས་བཟུང་སྟེ་སྤྱི་བོ་ཚངས་པའི་བུ་གའི་བར་ལ། རྩ་དབུ་མ་དྲང་ཐ་ལེར་སོང་བའི་ཡས་སྣ་ཚངས་པའི་བུ་ག་དང་མཉམ་པར་རྒྱ་མཐོངས་ཁ་ཕྱེ་བ་ལྟ་བུ། སྦོམ་ཕྲ་རྩ་བ་སྦ་ལྕག་འབྲིང་པོ་ཙམ་ལ། དེ་ནས་རིམ་བཞིན་ཇེ་སྦོམ་དུ་སོང་བའི་སྤྱི་གཙུག་རྒྱ་མཐོངས་ཁ་བྱེ་བ་ལྟ་བུའི་སྟེང་གི་ནམ་མཁར་པད་མ་ཉི་མ་འཇིགས་བྱེད་དུས་མཚན་དང་བཅས་པའི་སྟེང་དུ་ངོ་བོ་རང་གི་རྩ་བའི་བླ་མ་ཀུན་འདུས་ལ་རྣམ་པ་རྗེ་བཙུན་རྡོ་རྗེ་རྣལ་འབྱོར་མ་སྐུ་མདོག་དམར་མོ་ཞལ་ཕྱག་རྒྱན་ཆ་ལུགས་ཡོངས་སུ་རྫོགས་པའི་སྐུའི་རྣམ་པས་བཞུགས་པ་ལ། མཐའ་སྐོར་དུ་མཁའ་སྤྱོད་ཀྱི་དཔའ་བོ་དང་དཔའ་མོ་རྣམས་ཀྱིས་སྤྲིན་གཏིབས་པ་ཙམ་དུ་བསྐོར་བར་བསམ།
རང་གི་ཐུགས་ཀ་ནས་འོད་ཟེར་འཕྲོས་པས་ཕྱོགས་བཅུའི་བླ་མ་ཡི་དམ་སངས་རྒྱས་བྱང་ཆུབ་སེམས་དཔའ་ཐམས་ཅད་སྤྱན་དྲངས་ནས་སྤྱི་བོའི་བླ་མ་ལ་བསྟིམ་པས། བླ་མ་དེ་སྐྱབས་གནས་ཀུན་འདུས་ཀྱི་ངོ་བོར་གྱུར་པར་བསམ་མོ། ། རང་གི་ལྟེ་བའི་འོག་དབུ་མའི་མས་སྣར་ཆོས་འབྱུང་གྲུ་གསུམ་ཆུང་ངུ་རྩ་བ་ཕྲ་བ་ཐུར་དུ་ཟུག་པ། གདེང་ཁ་ཆེ་བ་གྱེན་དུ་ཕྱོགས་པ། དེའི་ནང་དུ་རང་སེམས་ཀྱི་ངོ་བོ་བྃ་ཡིག་དམར་པོ་སེར་རྡོག་ཙམ་བསམ། གཉིས་པ་སྦྱང་བ་ནི། རང་གི་ལུས་ལོངས་སྤྱོད་དགེ་བའི་རྩ་བ་ཐམས་ཅད་བླ་མ་ལ་མཆོད་ཡོན་ཞབས་བསིལ་མེ་ཏོག་ལ་སོགས་པ་མཆོད་པའི་ཡོ་བྱད་དུ་སྤྲུལ་ནས་འབུལ་བསམ་པས། ཕྱག་རྒྱ་དང་བཅས་ཏེ། ཨོཾ་བཛྲ་ཡོ་གི་ནཱི་ས་པཱ་རི་ཝཱ་ར་ཨརྒྷཾ་ཨཱཿཧཱུྃ་ནས་བཛྲ་ཤབྡ་པྲ་ཏཱིཙྪ་སྭཱ་ཧཱ་ཞེས་པའི་བར་གྱིས་མཆོད། དཔལ་ལྡན་རྡོ་རྗེ་མཁའ་འགྲོ་མ་སོགས་ཀྱིས་བསྟོད།
ཤེས་ཤིང་ནུས་ན། ཚར་ཆེན་གྱིས་མཛད་པའི་རྒྱལ་བ་རྒྱ་མཚོའི་རིགས་བདག་རྡོ་རྗེ་ཆོས་སོགས་སམ། ངོར་ཆེན་ཀུན་དགའ་བཟང་པོས་མཛད་པའི། རྡོ་རྗེ་འཆང་ཆེན་རྡོ་རྗེ་རྣལ་འབྱོར་མ། ། གྲུབ་ཆེན་ནཱ་རོ་ཏ་པ་སོགས་བརྒྱུད་འདེབས་གང་རུང་འདོན། དུས་རྒྱུན་དུ་ནི། དུས་གསུམ་སངས་རྒྱས་ཐམས་ཅད་འདུས་པའི་དངོས། ། སྐྱབས་གནས་བླ་མ་མཆོག་དང་དབྱེར་མེད་པའི། ། རྡོ་རྗེ་རྣལ་འབྱོར་མ་ལ་གསོལ་བ་འདེབས། ། ཚེ་འདི་བློ་ཡིས་ཐོང་བར་བྱིན་གྱིས་རློབས། །
བདག་འཛིན་རྩད་ནས་ཐོན་པར་བྱིན་གྱིས་རློབས། ། ལམ་མཆོག་འཕོ་བ་འབྱོངས་པར་བྱིན་གྱིས་རློབས། ། འཕྱུགས་མེད་མཁའ་སྤྱོད་འགྲུབ་པར་བྱིན་གྱིས་རློབས། ། ཞེས་མོས་གུས་རྩེ་གཅིག་པས་གསོལ་བ་བཏབ་ལ། ངག་ཏུ་ཧིག་ཅེས་བརྗོད་ཅིང་འོག་རླུང་འཐེན་ཙམ་བྱས་པས་ལྟེ་བའི་ཆོས་འབྱུང་བསྐུལ། དེའི་རྐྱེན་གྱིས་རང་སེམས་ཀྱི་ངོ་བོའི་བྃ་ཡིག་དེ་རྩ་དབུ་མའི་ནང་ནས་རྒྱ་མཐོངས་ལས་བྱེའུ་ཆུང་འཕུར་བ་ལྟར་ཐོགས་པ་མེད་པར་ཡར་སོང༌། ཚངས་པའི་བུ་ག་ནས་འཐོན་ཏེ། བླ་མ་རྗེ་བཙུན་མའི་གསང་བ་ནས་ཞུགས་ཏེ་ཐུགས་ཀར་སིབ་ཀྱིས་ཐིམ་པར་བསམ་ལ། འཕོ་བྱ་འཕོ་བྱེད་སོགས་སོ་སོར་མ་གྲུབ་པར་ཤེས་པའི་འཛིན་མེད་ཀྱི་ངང་དུ་ཁྲ་ལེར་འཇོག འོག་རླུང་ཀློད་ཅིང་ཀ་ཞེས་བརྗོད་པ་དང་མཉམ་དུ་བླ་མའི་ཐུགས་ཀ་ནས་བྃ་ཡིག་བྱེ་སྟེ་མར་བྱུང༌།
དབུ་མའི་མས་སྣའི་ཆོས་འབྱུང་གི་ནང་དུ་སྔར་བཞིན་སླེབས་པར་བསམ། ཡང་མཆོད་བསྟོད་ནུས་ན་བྱ། གསོལ་འདེབས་བསྡུས་པ་རེས་གསོལ་བ་བཏབ་སྟེ། ཧིག་ཅེས་བརྗོད་ཅིང༌། བྃ་ཡིག་བླ་མའི་ཐུགས་ཀར་འཕོས་ལ་འཛིན་མེད་དུ་བཞག ཀ་ཞེས་པ་དང་བླ་མའི་ཐུགས་ཀ་ནས་བྃ་ཡིག་གི་རྣམ་པས་ཐོན་ཏེ་ཆོས་འབྱུང་གི་ནང་དུ་སླེབས་པར་བསམ། དེ་ལྟ་བུ་གྲངས་མང་ཉུང་ནི་ཁྲིད་ཀྱི་སྐབས་སུ་ལན་བདུན་ཙམ་དང་སྦྱང་བའི་སྐབས་སུ་ཐུན་དུ་བཅད་ལ་ཞག་བདུན་ལ་སོགས་པ་རྟགས་མ་བྱུང་བར་དུ་སྦྱང་ངོ༌། ། རྟགས་ནི་སྤྱི་བོ་སྐྲངས་པ། ཟ་བ། ཁྲག་དང་ཆུ་སེར་ཐོན་པ།
མགོ་བོ་ན་བ་དང༌། སྒྲུབ་ཁང་དུ་འཇའ་ཟུག་པ་སོགས་འབྱུང་ངོ༌། ། རྟགས་བྱུང་ནས་ཚོད་ཟིན་པར་བྱས་ནས་གདམས་པ་མི་བརྗེད་པར་བྱ། ཐུན་དེ་ལས་ལྡང་བ་ན། མཐའ་སྐོར་གྱི་དཔའ་བོ་མཁའ་འགྲོ་མ་ཐམས་ཅད་འོད་དུ་ཞུ་ནས་བླ་མ་ལ་ཐིམ། བླ་མ་རྗེ་བཙུན་མའང་རང་གི་སྤྱི་བོ་ཚངས་པའི་བུ་ག་ནས་མར་བྱོན། སྙིང་གར་དབུ་མའི་ནང་དུ་ཞུགས། སྤྱི་གཙུག་རྒྱ་མཐོངས་ཁ་ཕྱེ་བ་ལྟ་བུ་དེ་འོད་དམར་པོ་ལས་གྲུབ་པའི་རྡོ་རྗེ་རྒྱ་གྲམ་ཞིག་གིས་བཀབ་སྟེ། སྟེང་ནས་ཆུ་མི་འཛག འོག་ནས་རླུང་མི་ཐར་བར་བྱས་པར་བསམ་མོ། །
གལ་ཏེ་རྟགས་བྱུང་ནས། གཉིས་པ་ཚེ་སྒྲུབ་བྱེད་པར་འདོད་ན་རླུང་བུམ་པ་ཅན་བཟུང་ལ། སྙིང་གའི་རྗེ་བཙུན་མ་འཆི་མེད་ཚེའི་ཆུ་རྒྱུན་དུ་གྱུར་ནས་ལུས་ཐམས་ཅད་གང་བས་འཆི་མེད་ཚེའི་དངོས་གྲུབ་ཐོབ་པར་བསམ་སྟེ། དེ་ལྟ་བུ་གསུམ་མམ་བདུན་སོགས་བྱས་པས་ཚེ་ཡི་བར་ཆད་ཞི་བར་འགྱུར་རོ། ། གསུམ་པ་ལས་ལ་སྦྱར་བ་ནི། ནམ་འཆི་ལྟས་བྱུང་བའི་ཚེ། སྤོང་དག་དང་ཚེ་སྒྲུབ་དང་འཆི་བསླུ་བྱས་ནས་ཚེ་བསླུ། དེ་ལྟར་བྱས་ཀྱང་འཆི་བ་མ་བསླུས་པར་ཐག་ཆོད་པ་ན་འཕོ་བའི་ཉམས་ལེན་བྱ་བ་ཡིན་གྱི། དུས་མིན་དུ་འཕོས་ན་ལྷ་རྣམས་བསད་པའི་ཉེས་པར་འགྱུར་ཏེ། སྡོམ་འབྱུང་ལས།
དུས་ཐོབ་ན་ནི་འཕོ་བྱ་ཡི། ། དུས་མིན་ལྷ་རྣམས་གསོད་པར་འགྱུར། ། ལྷ་རྣམས་བསད་པ་ཙམ་གྱིས་ནི། ། མི་ནི་དམྱལ་བར་འཚེད་པར་འགྱུར། ། ཞེས་གསུངས་པའི་ཕྱིར་རོ། ། དེའང་ཇི་ལྟར་འཕོ་བའི་ཚུལ་ནི། གསལ་གདབ་པ་དང༌། མཆོད་བསྟོད་གསོལ་བ་འདེབས་པ་རྣམས་གོང་བཞིན་བྱས་ལ། ངག་ཏུ་ཧིག་ཀ་ཞེས་བརྗོད་ཅིང་འོག་རླུང་འཐེན་ཙམ་བྱས་པས་ལྟེ་བའི་ཆོས་འབྱུང་བསྒུལ། དེའི་རྐྱེན་གྱིས་རང་སེམས་གྱི་ངོ་བོ་བྃ་ཡིག་དེ་རྩ་དབུ་མའི་ནང་ནས་རྒྱ་མཐོངས་ལས་བྱེའུ་ཆུང་འཕུར་བ་ལྟར་ཐོགས་པ་མེད་པར་ཡར་སོང་ཚངས་པའི་བུ་ག་ནས་འཐོན་ཏེ།
བླ་མ་རྗེ་བཙུན་མའི་གསང་བ་ནས་ཞུགས་ཏེ་ཐུགས་ཀར་སིབ་ཀྱིས་ཐིམ་ནས། བླ་མ་དང་ཡི་དམ་རྗེ་བཙུན་མའི་ཐུགས་དང་རང་སེམས་གསུམ་དབྱེར་མེད་རོ་གཅིག་ཏུ་འདྲེས་པར་བསམ་ལ་དེར་འཕོ་བྱ་འཕོ་བྱེད་འཕོ་ཡུལ་ཐམས་ཅད་དཔྱད་ངོར་སོ་སོར་མ་གྲུབ་པར་ཤེས་པ་འཛིན་མེད་ཀྱི་ངང་དུ་ཁྲ་ལེར་འཇོག མར་འབེབས་པའི་དམིགས་པ་མི་བྱའོ། ། ཡང་བླ་མ་ལ་གསོལ་འདེབས་ནུས་སམ་མི་ནུས་ཀྱང་མོས་གུས་དྲག་པོ་བྱས་ལ་བླ་མའི་ཐུགས་ཀར་རང་སེམས་ཀྱི་ངོ་བོའི་བྃ་ཡིག་འཕོ་བའི་དམིགས་པ་དེ་ཡང་ཡང་དྲན་པར་བྱའོ། ། སྐབས་རེར་བླ་མ་རྗེ་བཙུན་མ་དང་རང་སེམས་དབྱེར་མེད་དུ་འདྲེས་པ་དེ་ཉིད་དག་པ་མཁའ་སྤྱོད་དུ་ཡུད་ཀྱིས་གཤེགས་སོང་བར་བསམ། ཡང་སྔར་བཞིན་བྱ་སྟེ། དེ་ལྟར་དབུགས་ཀྱི་རྒྱུ་བ་མ་ཆད་ཀྱི་བར་དུ་དམིགས་པ་དེ་ཉིད་བྱས་པས་བར་དོ་མེད་པར་མཁའ་སྤྱོད་འགྲུབ་པར་འགྱུར་རོ། ། དེ་ལྟ་བུའི་དམིགས་པ་འདི་ནི་ཁྱི་བདུན་གྱིས་དུས་གཅིག་ལ་དེད་ཀྱང་མི་བརྗེད་པ་ཅིག་དགོས་གསུངས་ཏེ། གློ་བུར་འཆི་རྐྱེན་ཇི་ལྟར་འབྱུང་མི་ངེས་པའི་དོན་གྱི་ཕྱིར་རོ། ། ཨོཾ་བཛྲ་ཡོ་གི་ནཱི།
རྗེ་བཙུན་མཁའ་སྤྱོད་དབང་མོའི་འཕོ་བ་འབྱོངས་པའི་རྣལ་འབྱོར་པས། གཞན་ལ་འཕོ་བ་འདེབས་པར་འདོད་ན། ཕྱི་དབུགས་ཆད་ནས་ནང་དབུགས་མ་ཆད་པའི་བར་དེར། འོ་ཆེ་གེ་མོ་ཞེས་ལན་གསུམ་བོས་ཏེ། ཁྱོད་ཀྱི་ཚེ་དང་ལས་དང་བསོད་ནམས་ཀྱི་འཕེན་པ་གསུམ་ཟད་པ་དེ་ལས་འབྱུང་བ་གཅིག་ཆར་ཐིམ་པ་དང་རིམ་གྱིས་ཐིམ་པ་གཉིས་ལས། དང་པོ་ནི་གཅིག་ཆར་ཐིམ་པའི་ལོང་མེད་པར་སྲོག་དང་བྲལ་བའོ། ། གཉིས་པ་ནི་རིམ་གྱིས་ཐིམ་པ་ལ། ས་ཁམས་ཆུ་ལ་ཐིམ་པས་ལུས་ཀྱི་ཟུངས་མི་ཐུབ་ཅིང་དམའ་ཐིབ་ཐིབས་སུ་སོང་བའི་སྣང་བ་བྱུང༌། ཆུ་ཁམས་མེ་ལ་ཐིམ་པས་ཁ་སྣ་སྐམ། ལྕེ་གྲེ་ཕུག་སུ་ལྡོག་སྐོམ་དད་སྐྱེ།
མེ་ཁམས་རླུང་ལ་ཐིམ་པས་ལུས་ཀྱི་དྲོད་ཡལ། ཡན་ལག་བརྐྱངས་བསྐུམ་བྱེད། རླུང་རྣམ་པར་ཤེས་པ་ལ་ཐིམ་པས་གྲི་བ་ཧར་སྒྲ་ཀིག་པ་འདོན་ཅིང་མིག་གྱེན་བཟློག་དེའི་ཚེ་དམ་པའི་ཆོས་ཉམས་སུ་ལེན་པའི་གང་ཟག་ལ་ལྷ་དང་བླ་མ་ལ་སོགས་པའི་དག་པའི་སྣང་བ་སྣ་ཚོགས་ཉམས་ལ་འཆར་བ་དང༌། སྡིག་ཅན་དག་ལ་གཤིན་རྗེའི་ཕོ་ཉ་འཇིགས་སུ་རུང་བའི་རྣམ་པ་སྣ་ཚོགས་ཀྱི་སྣང་བ་འཆར་བར་འགྱུར་རོ། ། དེ་ནས་བྱང་སེམས་ཐུར་འབབ་དཀར་ལམ་ཤར་བ་དང༌། རཀྟ་གྱེན་ལོག་དམར་ལམ་ཤར་བ་ཞེས། ཕ་ལས་ཐོབ་པའི་བྱང་སེམས་དཀར་པོ་ཧཾ་ཡིག་གི་ཚུལ་དུ་སྤྱི་བོར་གནས་པ་དབུ་མའི་ནང་དུ་ཐུར་ལ་བབས་དེའི་རྟགས་སུ་སྟོན་གནམ་སྐྱ་བོ་ལ་ཟླ་བ་ཤར་བ་ལྟ་བུ། དུ་བ་སྨིག་རྒྱུ་ལྟ་བུའི་སྣང་བ་བྱུང་སྟེ། དེའི་ཚེ་ཞེ་སྡང་གི་རྟོག་པ་ཐམས་ཅད་འགག་ནས་དགྲ་མི་ཤ་བོ་ལྟ་བུ་དང་ཕྲད་ཀྱང་ཞེ་སྡང་གི་རྟོག་པ་མི་སྐྱེ་ཞིང༌། མ་ལས་ཐོབ་པའི་རཀྟ་དམར་པོ་ཨ་ཤད་ཀྱི་རྣམ་པ་ལྟེ་བར་གནས་པ་དབུ་མའི་ནང་དུ་གྱེན་ལ་སོང་བས།
ནམ་མཁའ་ལ་སྤྲིན་དམར་གྱིས་ཁྱབ་པ་ལ་ཉི་མ་ཤར་བ་ལྟ་བུ་དང༌། སྲིན་བུ་མེ་ཁྱེར་ལྟ་བུའི་སྣང་བ་འབྱུང་སྟེ། དེའི་ཚེ་ཆགས་པའི་རྟོག་པ་ཐམས་ཅད་འགག་ནས་རང་གི་ཉེ་འབྲེལ་དང་ནོར་རྫས་ལ་སོགས་དང༌། གཞན་ཡང་ལྷའི་བུ་དང་བུ་མོས་བསྐོར་ཀྱང་ཆགས་པའི་རྟོག་པ་ཐམས་ཅད་སྐད་ཅིག་ཀྱང་མི་སྐྱེ་ཞིང་དེ་ལྟར་མི་འགྱུར་བའི་འཁོར་ལོ་གཉིས་ཞིག་ནས་བྱང་སེམས་དཀར་དམར་སྙིང་ཁར་འདྲེས། རླུང་སེམས་དབུ་མར་འདུས་རྣལ་འབྱོར་གྱི་ཤེས་པ་མར་མེ་རླུང་གིས་མི་བསྐྱོད་པ་ལྟ་བུའི་གསལ་ལམ་མེར་གནས། དེའི་ཚེ་གཏི་མུག་གི་རྟོག་པ་ཐམས་ཅད་འགག་ནས་སྒྲིབ་བྱེད་མ་རིག་པ་འཐུག་པོས་ཀྱང་སྒྲིབ་པར་མི་ནུས་པའི་འཆི་བ་འོད་གསལ་ཆོས་ཀྱི་སྐུ་ཞེས་བྱ་བ་རང་བྱུང་གི་ཡེ་ཤེས་འཆར་བར་གྱུར་པས་སྒོམ་གྱི་ཉམས་མྱོང་ཡོད་པ་རྣམས་སྔར་འདྲིས་ཀྱི་མི་དང་ཕྲད་པ་ལྟ་བུ་འབྱུང་བར་འགྱུར་ཏེ། པཎ་ཆེན་ནཱ་རོ་པས། མི་རྟག་པ་གཡར་པོའི་སྒྱུ་ལུས་ཞིག་པའི་ཚེ། ། སེམས་རྟོག་མེད་ཆོས་སྐུ་རང་སར་གྲོལ། ། ཟུང་འཇུག་གི་ཉམས་ཤིག་དེ་རུ་སྐྱེ། །
དེ་འཛིན་པ་མེད་པར་ལྷོད་དེ་ཞོག ། ཅེས་གསུངས་སོ། ། འོད་གསལ་དེའི་ངང་དུ་ཇི་ཙམ་འདོད་ཀྱི་བར་དུ་མཉམ་པར་བཞག མཐར་ཟུང་འཇུག་དེའི་ངང་ལས་སྤྱི་བོ་ནས་འཕོས་ཏེ་མཁའ་ལ་སྤྱོད་པའི་རིག་པ་འཛིན་པར་འགྱུར་རོ། ། འོད་གསལ་དེ་ངོ་མ་ཤེས་ཤིང་སེམས་མ་ཟིན་ན་གཏི་མུག་འདོད་ཆགས་ཞེ་སྡང་གསུམ་རྟོག་པ་རིམ་གྱིས་ལང༌། ཁྱབ་བྱེད་ཀྱི་རླུང་གིས་རྐྱེན་བྱས། རྣམ་ཤེས་བུ་ག་དགུ་གང་རུང་ནས་འཐོན་ཏེ་སྔ་མའི་རྟོག་པ་འགགས། ཕྱི་མའི་རྟོག་པ་མ་སྐྱེས་ཀྱི་བར་དེ་བར་དོའི་ཡིད་གཟུགས་ལུས་བླངས་ནས་ཞག་བཞི་བཅུ་རྩ་དགུའི་བར་ཅི་རིགས་པར་གནས་པར་འགྱུར་ཏེ། མཛོད་ལས། སྔོན་དུས་སྲིད་པའི་ཤ་ཚུགས་ཅན། །
དབང་པོ་ཀུན་ཚང་ཐོག་མེད་རྒྱུ། ། ལས་ཀྱི་རྫུ་འཕྲུལ་ཤུགས་དང་ལྡན། ། རིགས་མཐུན་ལྷ་མིག་དག་པས་མཐོང༌། ། ཞེས་པ་ལྟར་སྔོན་གྱི་སྲིད་པའི་ཤ་གཟུགས་འཛིན་པའི་ཡིད་ལུས་ཅན་ཁ་དང་མིག་ལ་སོགས་པའི་དབང་པོ་ཐམས་ཅད་ཚང་ཞིང་ལས་དབང་ལས་གྲུབ་པའི་རྫུ་འཕྲུལ་གྱི་ཤུགས་དང་ལྡན་པས་མའི་མངའ་དང༌། བྱིན་རླབས་ལས་གྲུབ་པའི་རྡོ་རྗེའི་གདན་མ་གཏོགས་གཞན་རི་རབ་དང་ཁང་ཁྱིམ་གང་ལའང་ཐོགས་པ་མེད་པར་བསམ་པ་ཙམ་གྱིས་སྟོང་གསུམ་ཐམས་ཅད་སྐད་ཅིག་ཙམ་བགྲོད་པར་ནུས་ཤིང་རིགས་མཐུན་པར་བར་དོ་ན་གནས་པ་རྣམས་དང༌། ལྷའི་མིག་དང་ལྡན་ཞིང་ལས་ཉོན་གྱི་སྒྲིབ་པ་དག་པ་རྣམས་ཀྱིས་མཐོང་བར་འགྱུར་ལ། ནང་དུ་ཁམས་དཀར་དམར་མི་གནས་པས་ཕྱི་རོལ་ཏུ་ཉི་མ་དང་ཟླ་བའི་སྣང་བ་མེད། གདོས་བཅས་ཀྱི་ལུས་མེད་པས་གྲིབ་མ་དང་རྗེས་མི་འབྱུང༌། ཟག་བཅས་ཀྱི་མངོན་པར་ཤེས་པ་ཡོད་པས་གཞན་གྱིས་ཅི་བསམ་ཤེས། ཞག་བདུན་རེའི་མཚམས་སུ་འཆི་ཆུང་རེ་དང་བར་དོའི་ཡིད་ལུས་རེ་ལེན།
དེ་ནས་མི་ལྡོག་དེ་ནི་དྲི་ཟའོ། ། ཞེས་པ་ལྟར། རྣམ་ཤེས་སྔར་གྱི་ཕུང་པོ་རྙིང་པ་ལ་མི་ལྡོག་པར། དྲི་ཟ་མངལ་གྱི་སྐྱེ་གནས་ཚོལ་བའི་སྐབས་ཞེས་པ་དང༌། སྐྱེ་གནས་དོན་དུ་གཉེར་བས་ཕྱོགས་ཀུན་ཏུ་རྒྱུག་པ་ལ་བརྟེན་ནས་འབྱུང་བའི་རླུང་འཁྲུགས་ཏེ། ས་རླུང་འཁྲུགས་པས་རི་བོ་ཆེན་པོ་ཉིལ་བ་དང༌། གྲུམ་པ་དང་བྲག་རི་ཆེན་པོ་ཞིག་པའི་སྒྲ་ལྟ་བུ་དང༌། ཆུ་རླུང་འཁྲུགས་པས་རྒྱ་མཚོ་ཆེན་པོའི་རྦ་རླབས་བཞིན་དུ་འཕྱོ་བ་དང༌། འཁྲུགས་པ་དང༌། གཡང་སའི་ཅོང་རོང་དུ་ཞུགས་པའི་སྒྲ་ལྟ་བུ་དང༌།
མེ་རླུང་འཁྲུགས་པས་བསྐལ་པ་འཇིག་པའི་དུས་ཀྱི་མེ་སྒྲ་ལྟ་བུ་དང༌། སྟོང་གསུམ་ཐམས་ཅད་མེར་འབར་བའི་སྣང་བ་དང༌། ནགས་ཚལ་ཆེན་པོ་ཚིག་པའི་སྒྲ་ལྟ་བུ་དང༌། རླུང་གི་རླུང་འཁྲུགས་པས་དུས་མཐའི་རླུང་དམར་ཆེན་པོ་འཚུབས་ཤིང་འཁྱིལ་བ། སྣང་སྲིད་ཐམས་ཅད་བྱ་སྒྲོ་རླུང་གིས་བསྐྱོད་པ་ལྟ་བུར་གཡོ་བ་དང༌། དེ་དག་གི་སྒྲ་འབྲུག་སྟོང་དུས་གཅིག་ལྡིར་བའི་སྒྲ་ལྟ་བུར་ཐོས་ཏེ། དེ་དག་ལ་འཇིགས་ཤིང་སྐྲག་ནས་སྐྱབས་གནས་ཚོལ་བ་བསམ་པའི་ཚེ། དབང་དང་གདམས་པ་ཐོབ་པ་རྣམས་ཀྱིས་སྐྱབས་གནས་བླ་མ་དང་རྡོ་རྗེ་སློབ་དཔོན་དྲན། དེས་བསྟན་པའི་ཡི་དམ་གྱི་ལྷ་དྲན། ལྷ་དེའི་མཚན་ལས་བྲིས་ནས་བཏགས་པའི་གསང་མཚན་གྱི་མིང་དྲན།
དེ་ལ་བརྟེན་ནས་རང་ཉིད་གོམས་པའི་དབང་གིས་ལྷག་པའི་ལྷའི་རྣམ་རོལ་དུ་དྲན། དེའི་ཚེ་དཔའ་བོ་དང་རྣལ་འབྱོར་མའི་ཚོགས་དཔག་ཏུ་མེད་པ་འདུས་ནས་མཆོད་སྤྲིན་གྱི་ཕུང་པོ་གཏིབས་ཤིང་གསང་མཚན་གྱི་མིང་འབོད་ཅིང་ལུང་བསྟན། མཁའ་ལ་སྤྱོད་པའི་མི་གནས་སུ་ཁྲིད་པར་འགྱུར་ཏེ། མཁའ་འགྲོ་ཀུན་སྤྱོད་ལས། འཆི་ཞེས་བྱ་བ་རྣམ་རྟོག་ཡིན། ། མཁའ་ལ་སྤྱོད་པའི་གནས་སུ་ཁྲིད། ། ཅེས་གསུངས་སོ། ། ཐ་མལ་པ་རྣམས་ཀྱི་སྐྱབས་གནས་དང་ཡིབ་ས་བརྩལ་ནས། ཉོན་མོངས་པ་དུག་གསུམ་གྱི་རང་གཟུགས་དཀར་ནག་དམར་གསུམ་གྱི་རང་གཟུགས། གཡང་ས་ཅོང་རོང་ཆེན་པོ་ཉམ་ང་བ་གསུམ་མཐོང་སྟེ།
དེ་དག་དུ་ལྷུང་བའི་དོགས་པ་དང་དེ་དང་མཚུངས་པ་རྣམ་བྱང་གི་ལམ། འོད་ཁ་དོག་དཀར་པོ་འཆར་བ་དང༌། སྡོང་དུམ་དང༌། ས་ཕུག་དང༌། ངང་པས་བརྒྱན་པའི་མཚོ་གླིང་དང༌། བ་གླང་གིས་བརྒྱན་པའི་མཚོ་གླིང་དང༌། རྟས་བརྒྱན་པའི་མཚོ་གླིང་དང༌། ཁང་བཟང་དང་ལྷའི་གཞལ་ཡས་ཁང་ལ་སོགས་པ་སྣ་ཚོགས་པ་མཐོང་སྟེ། དེ་དག་གང་དུ་ཕྱིན་པ་དང་ཞུགས་པ་བྱུང་ན་སྐྱེ་གནས་ཡིན་ཏེ། དེ་ཡང་འོད་ནག་པོ་གསལ་ཞིང་དེ་ལ་ཆགས་ན་དམྱལ་བ།
སེར་པོ་ཡི་དྭགས། དཀར་པོ་དུད་འགྲོ། དམར་པོ་ལྷ། ལྗང་གུ་ལྷ་མ་ཡིན། སྣ་ཚོགས་མིའི་སྐྱེ་གནས། མིའི་སྐྱེ་གནས་ལས་ངང་པས་བརྒྱན་པའི་མཚོ་གླིང་དུ་ཕྱིན་ན་ཤར་ལུས་འཕགས་པོ། བ་གླང་གིས་བརྒྱན་པའི་མཚོ་གླིང་དུ་ཕྱིན་ན་ནུབ་བ་ལང་སྤྱོད། རྟས་བརྒྱན་པའི་མཚོ་གླིང་དུ་ཕྱིན་ན་བྱང་སྒྲ་མི་སྙན། ཁང་བཟང་དུ་ཕྱིན་ན་ལྷོ་འཛམ་བུ་གླིང་དུ་སྐྱེའོ། ། ལྷའི་གཞལ་མེད་ཁང་དུ་ཞུགས་ན་ལྷ་གནས་དང༌།
སྡོང་དུམ་དང༌། ས་ཕུག་ཏུ་ཡིབ་པ་དང་ཞུགས་ན་ཡི་དྭགས་དང་དུད་འགྲོ། ལྕགས་ཁང་དུ་ཞུགས་ན་དམྱལ་བའི་སྐྱེ་གནས། དེ་དག་གི་གནས་སྐབས་སུ་ཡང༌། གནས་ལ་ཡང་ངེས་པ་མེད་པ། གྲོགས་ལ་ངེས་པ་མེད་པ། བྱ་བྱེད་ལ་ཡང་ངེས་པ་མེད་པ། ཟས་གོས་ལ་ངེས་པ་མེད་པ། རྣམ་ཤེས་ཀྱི་འཆར་སྒོ་ལ་ཡང་ངེས་པ་མེད་པ་སོགས་མ་ངེས་པའི་རྟགས་དྲུག་གིས་ཡེངས་ཤིང་སྡུག་བསྔལ་བར་འགྱུར། དེའི་དུས་སུ་སྐྱབས་གནས་དཀོན་མཆོག་གསུམ་དྲན་པའི་སྒོ་ནས་གསོལ་བ་བཏབ་ན་སྐྱེ་གནས་ངན་པ་འགགས་ནས་བཟང་པོར་སྐྱེ་ཞིང་ཆོས་དང་ཕྲད་པར་འགྱུར་རོ། །
དེ་བས་ན་བར་དོའི་གདམས་པ་ཉམས་འོག་ཏུ་ཆུད་པར་བྱས་ནས། མཚམས་སྦྱོར་འཕོ་བའི་གདམས་ངག་ལ་འབད་པར་བྱ་དགོས་ཏེ། མཁའ་འགྲོ་ཀུན་ཏུ་རྟོག་པའི་རྒྱུད་ལས། རྣམ་ཤེས་རླུང་ལ་ཞོན་ནས་ནི། ། འོག་གི་ལམ་ནས་འཕོས་གྱུར་ན། ། ཆོས་ལ་གོམས་པའི་གང་ཟག་ཀྱང༌། ། ངན་སོང་དག་ཏུ་སྐྱེ་བར་འགྱུར། ། ཅེས་གསུངས་པ། རྣམ་ཤེས་དང་རླུང་བསྡོངས་ནས་འོག་གི་ལམ་གཉིས་ལྟེ་བ་དང་གསུམ་གང་རུང་ལ་འཕོས་ན་རེ་ཞིག་ངན་སོང་གསུམ་པོ་གང་རུང་དུ་འཕེན་ནོ། ། དེ་བཞིན་དུ་སྡིག་ཆེ་ཡང་འཕོ་བས་མཚམས་སྦྱར་སྤྱི་བོ་ནས་འཕོས་པས་མཐོ་རིས་གསུམ་པོ་གང་རུང་དུ་སྐྱེ་བར་འགྱུར་ན།
གཞན་རྣམས་ལྟ་ཅི་སྨོས་ཏེ། རྒྱུད་ལས། རྣམ་ཤེས་རླུང་ལ་ཞོན་ནས་ནི། ། སྟེང་གི་ལམ་ལ་འཕོས་གྱུར་ན། ། སྡིག་ལ་གོམས་པའི་གང་ཟག་ཀྱང༌། ། མཐོ་རིས་དག་ཏུ་སྐྱེ་བར་འགྱུར། ། ཞེས་གསུངས་སོ། ། དེས་ཕན་ཡོན་དང་ཉེས་དམིགས་བསྟན་ནས། དེ་ནས་དམིགས་པ་འདི་བཞིན་མཛོད། ཁྱེད་རང་གི་མདུན་གྱི་ནམ་མཁའི་གནས་སུ་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་ནམ་མཁའི་ཁམས་ཐམས་ཅད་ཁྱབ་པས་ཁྲ་ལམ་མེར་བཞུགས་ཤིང་དེ་དག་གི་སྐུ་དགེ་འདུན།
གསུང་དམ་ཆོས། ཐུགས་སངས་རྒྱས་ཏེ་སྐྱབས་གནས་ཀུན་གྱི་ངོ་བོར་མོས་ནས་སྐྱབས་སུ་འགྲོ་བའི་རྗེས་ཟློས་མཛོད། ཅེས་བརྗོད་ལ་སྐྱབས་འགྲོ་ཅི་ནུས་བྱ། མཐར་བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་སྐྱབས་སུ་གསོལ་གྱི་ཚིག་བརྗོད་པས་སྐྱབས་ཡུལ་རྣམས་འོད་དུ་ཞུ་ནས་སྤྱི་བོ་ནས་ཐིམ་པས་ལུས་ངག་ཡིད་གསུམ་དུ་འདྲེས་ཞིང་རྒྱུད་བྱིན་གྱིས་བརླབས་པར་མོས་པ་མཛོད། དེ་ལྟར་སྐྱབས་སུ་སོང་ནས་སེམས་བསྐྱེད་ཀྱི་རྗེས་ཟློས་ལན་གསུམ་མཛོད། བདག་གིས་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱས་ལ། སེམས་ཅན་ཐམས་ཅད་སྲིད་པའི་སྡུག་བསྔལ་གྱི་རྒྱ་མཚོ་ལས་བསྒྲལ་བར་བྱ། དེའི་ཆེད་དུ་དག་པ་མཁའ་སྤྱོད་དུ་འཕོ་བའི་གདམས་པ་ཉམས་སུ་བླང་བར་བྱའོ་ཞེས་སེམས་བསྐྱེད། ཁྱོད་རང་གི་ལུས་དེ་ཉིད་ཐ་མལ་པ་མ་ཡིན་པར་སྐད་ཅིག་གིས་རྗེ་བཙུན་རྡོ་རྗེ་རྣལ་འབྱོར་མའི་སྐུ་སྣང་ལ་རང་བཞིན་མེད་པར་སིང་དར་དམར་པོའི་གུར་ཕུབ་པ་ལྟ་བུ་ལམ་གྱིས་གྱུར་པའི་སྤྱི་བོ་ནས་གསང་གནས་ཀྱི་བར་དུ་རྩ་དབུ་མ་ཁ་དོག་དཀར་པོ་སྦུབ་སྟོང༌། སྦོམ་ཕྲ་མདའ་སྨྱུག་འབྲིང་པོ་ཙམ་པའི་མར་སྣ་སྒོ་ངའི་སྦུབས་ལྟ་བུའི་རྣམ་པ་ཟླུམ་པོའི་ནང་དུ་སེམས་ཀྱི་རྟེན་བྃ་ཡིག་དམར་པོ་སྲན་མའི་རྡོག་པོ་ཙམ་འཕར་ལིང་ངེ་བ།
ཡར་སྣེ་སྤྱི་བོ་ཚངས་པའི་བུ་གར་ཟུག་པ་སྐར་ཁུང་གསལ་བ་ལྟར་སྐྱ་ཐ་ལེ་ཡོད་པའི་སྟེང་གི་བར་དུ་སྣ་ཚོགས་པདྨ་ཉི་མའི་གདན་ལ་རྗེ་བཙུན་རྡོ་རྗེ་རྣལ་འབྱོར་མ། ཞབས་གཡས་བརྐྱངས་པས་དུས་མཚན་མ་དམར་མོའི་ནུ་མའི་སྟེང་ན་མནན་པ། གཡོན་བསྐུམ་པས་སོགས་བདག་བསྐྱེད་ཇི་ལྟ་བ་བཞིན་བརྗོད་པ་ནས། ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། དེའི་སྟེང་དུ་པདྨ་དང་ཟླ་བའི་གདན་ལ་རྩ་བའི་བླ་མ་རྡོ་རྗེ་ཆོས་ཀྱི་རྣམ་པ་ཅན་སྐུ་མདོག་དམར་པོ་ཞལ་གཅིག་ཕྱག་གཉིས་ཀྱི་གཡས་པས་བདེ་སྟོང་གི་སྒྲ་སྒྲོགས་པའི་ཌཱ་མ་རུ་འཁྲོལ་བ། གཡོན་པས་བདུད་རྩིས་གང་བའི་ཐོད་པ་ཐུགས་ཀར་འཛིན་པ། གཡོན་པའི་གྲུ་མོ་ན་ཁ་ཊྭཱཾ་ག་བསྣམས་པ། ཞབས་རྡོ་རྗེའི་སྐྱིལ་ཀྲུང་དུ་བཞུགས་ཤིང་སྐུ་ལ་རུས་པའི་རྒྱན་དྲུག་གིས་བརྒྱན་པ། གཞོན་ནུ་ལང་ཚོ་དར་ལ་བབ་ཅིང་གཟི་འོད་འབར་བ། དེའི་མཐའ་བསྐོར་དུ།
པཎ་ཆེན་ནཱ་རོ་ཏ་པ། གྲུབ་ཆེན་ཕམ་ཐིང་པ་སྐུ་མཆེད། གསང་བདག་ལོ་ཆེན། རྗེ་བཙུན་ས་སྐྱ་པ་ཡབ་སྲས་ལ་སོགས་པ་བརྒྱུད་པའི་བླ་མས་བསྐོར་བ། དེ་རྣམས་ཀྱང་ཆོས་ཉིད་བདེ་བ་ཆེན་པོའི་ངང་དུ་རོ་གཅིག་ཀྱང་ཆོས་ཅན་གྱི་མདངས་ཐ་དད་དུ་ཤར་བ་སྟེ། གང་ལ་གང་འདུལ་གྱི་སྐུ་བསྟན་པ་བདག་ལ་དགེས་བཞིན་དུ་བཞུགས་པའི་མོས་པ་བྱས་ལ། དེ་དག་ལ་ལུས་སེམས་འདུན་མ་རྩེ་གཅིག་ཏུ་གཏད་དེ་གདུང་ཤུགས་དྲག་པོའི་སྒོ་ནས་གསོལ་བ་འདེབས་པ་འདིའི་རྗེས་ཟློས་མཛོད་ཅེས་དང༌། བརྒྱུད་པའི་གསོལ་འདེབས་རྒྱས་བསྡུས་ཅི་རིགས་པས་གསོལ་བ་བཏབ་ལ། ཞེས་གསོལ་བ་བཏབ་པས་རྩ་བརྒྱུད་ཀྱི་བླ་མ་རྣམས་འོད་ཕུང་བདེ་བ་ཆེན་པོའི་རང་བཞིན་དུ་ཞུ་ནས། རྗེ་བཙུན་རྡོ་རྗེ་རྣལ་འབྱོར་མ་ལ་ཐིམ།
དེའི་ཐུགས་ཀར་འཕོ་འདོད་དྲག་པོས་དབུ་མའི་མར་སྣེའི་བྃ་ཡིག་ལ་དམིགས་ནས་ཧིག་ལན་གསུམ་བརྗོད་པས་ཡར་སོང༌། རྡོ་འཕངས་པ་ལྟར། ལྟེ་བ། སྙིང་ག མགྲིན་པ་རྣམས་སུ་རིམ་པ་བཞིན་དུ་འཕོས། དེ་ལ་སེམས་དྲག་ཏུ་གཏད་ནས་ཕཊ་ཅེས་བརྗོད་པས་ཐེ་ཚོམ་མེད་པར་རྒྱངས་ཏེ་སྤྱི་བོ་ཚངས་པའི་བུ་ག་ནས་འཐོན། རྗེ་བཙུན་རྡོ་རྗེ་རྣལ་འབྱོར་མའི་པདྨའི་སྦུབས་སུ་ཐོགས་མེད་དུ་ཞུགས་ནས་བདེ་སྟོང་དབྱེར་མེད་རོ་གཅིག་ཏུ་འདྲེས་སོང་སྙམ་དུ་མོས་པ་མཛོད། ཅེས་བརྗོད་ལ་གོང་གི་དམིགས་པ་དང་ལྡན་པས་སྐྲ་ནས་དལ་བུས་ཡང་ཡང་འཐེན། ཧིག་ལན་གསུམ་དང༌། ཕཊ་སྒྲ་དྲག་པོ་གཅིག་གིས་འཕང་སྟེ་བསྒྲུབ་བྱའི་སེམས་རྣལ་འབྱོར་མའི་ཐུགས་རང་སེམས་གསུམ་བརྗོད་བྲལ་བདེ་བ་ཆེན་པོའི་ངང་དུ་ཁྲུང་སྟེ་བསྲེས་ལ།
དེའི་ངོ་བོ་ལ་བལྟ་ཞིང་དམིགས་མེད་དུ་ཡུན་རིང་དུ་བཞག་ཅིང༌། སྟོང་གསལ་དེའི་རང་མདངས་མ་ཤོར་བའི་སྒོ་ནས་སྨོན་ལམ་རྣམ་པར་དག་པ་བཏབ་པ་ནི། དལ་འབྱོར་གྲུ་ཆེན་སོགས་ཀྱི་སྨོན་ལམ་གང་ཤེས་གདབ་སྟེ། དེ་ནི་གསང་བ་བདེ་སྟོང་དབྱེར་མེད་ཀྱི་རྣལ་འབྱོར་མ་ངོ་འཕྲོད་པའི་འཕོ་བའི་གདམས་པ་ཞེས་བྱའོ། ། དེ་ལྟར་འཕོ་བ་བཏབ་པའི་འཕོ་བྱེད་འབྲས་བུ་ལ། གསུམ་ལས། རབ་རྗེ་བཙུན་རྡོ་རྗེ་རྣལ་འབྱོར་མའི་གོ་འཕང་ཐོབ་པར་འགྱུར། འབྲིང་མཁའ་ལ་སྤྱོད་པའི་རིག་འཛིན། རྫུ་འཕྲུལ་གྱིས་མཁའ་ལ་རྒྱུ་ཞིང་སྤྱོད་ཡུལ་ཤིན་ཏུ་མཛེས་ཤིང་ལོ་བཅུ་དྲུག་ལོན་པའི་ཆ་ལུགས་ཅན། ཚེ་ཉི་ཟླ་གནས་ཀྱི་བར་ཐུབ་པ།
ཅི་བསམ་ལོངས་སྤྱོད་ནམ་མཁའ་ལས་འབྱུང་བ། རྫུ་འཕྲུལ་གྱི་སྟོབས་ཀྱི་སངས་རྒྱས་ཀྱི་ཞིང་ནས་སངས་རྒྱས་ཀྱི་ཞིང་དུ་འགྲོ་ཞིང༌། སྤྲུལ་པའི་སྐུ་ལ་ཆོས་ཉན་པ་དང༌། ཐ་མའང་མཐོ་རིས་གསུམ་པོ་གང་རུང་དུ་སྐྱེ་བར་འགྱུར་རོ། ། ཞེས་པ་འདི་རྗེ་བཙུན་བྱམས་པ་ཆོས་ལེགས་ཀྱིས་མཛད་པའི་ཡི་གེ་ལྟར། བར་དོའི་གདམས་ངག་གཅིག་གིས་མཚམས་སྦྱར་ཏེ། གཞན་ལ་བརྩེ་བའི་བསམ་པས་ཡུལ་གཙང་སྟོད་ཀྱི་བཙུན་པ་བློ་གསལ་གྱིས་ཞྭ་ལུ་མཚོ་ཁའི་རི་ཁྲོད་དུ་སྦྱར་བའོ།། ༄༅། །སྐྱབས་གནས་ཀུན་འདུས་གདན་གསུམ་ཚང་བའི་སྐུ། ། ཉོན་མོངས་གདུང་སེལ་ཆོས་སྒྲ་སྒྲོགས་པའི་གསུང༌། ། ཡེ་ཤེས་རྒྱ་མཚོ་རྣམ་པར་མི་རྟོག་ཐུགས། །
དཔལ་ལྡན་བླ་མ་དྲན་ཅིང་གསོལ་བ་འདེབས། ། མཁའ་སྤྱོད་ཞལ་བཟང་ལྟ་བའི་སྨོན་ལམ་བཞུགས། ཨོཾ་སྭ་སྟི། ། མཐའ་ཡས་རྒྱལ་བའི་བདེ་སྟོང་ཟློས་གར་གྱིས། ། སྲིད་ཞིའི་མིག་འཕྲུལ་ཅིར་ཡང་སྣང་བ་ལས། ། དེང་འདིར་མཁའ་སྤྱོད་དཔའ་མོ་ཡིད་འོང་མ། ། སྙིང་ནས་དྲན་ནོ་འཁྱུད་པའི་རྩེ་དགས་སྐྱོངས། ། འོག་མིན་ཞིང་ན་ལྷན་སྐྱེས་རྒྱལ་ཡུམ་མ། ། ཉེར་བཞིའི་ཡུལ་ན་ཞིང་སྐྱེས་ཌཱ་ཀི་མ། ། ནོར་འཛིན་ཁྱབ་པའི་ཀརྨ་མུ་ཏྲ་མ། །
རྣལ་འབྱོར་བདག་གི་སྐྱབས་མགོན་རྗེ་བཙུན་མ། ། ཁྱོད་ནི་སེམས་ཉིད་སྟོང་པའི་རང་རྩལ་ཏེ། ། རྡོ་རྗེའི་གྲོང་ན་ཨེ་ཡིག་བྃ་གྱི་དངོས། ། སྒྱུ་མའི་གླིང་ན་འཇིགས་རུང་སྲིན་མོ་དང༌། ། འཛུམ་ཞལ་གཡོ་བའི་ལང་ཚོ་གསལ་བར་སྟོན། ། ད་ནི་བདག་གིས་ཇི་ལྟར་བཙལ་གྱུར་ཀྱང༌། ། བདེན་པ་གྲུབ་པའི་ངེས་པ་མ་རྙེད་པས། ། སྤྲོས་པས་དུབ་པའི་སེམས་ཀྱི་གཞོན་ནུ་དེ། ། བརྗོད་བྲལ་ནགས་ཀྱི་ཁང་པར་ངལ་བསོ་བསྟེན། ། ཨེ་མ་ད་ནི་ཌཱ་ཀི་དབྱིངས་ནས་བཞེངས། །
ཧེ་རུ་ཀ་དཔལ་རྒྱུད་ཀྱི་རྒྱལ་པོ་ལས། ། རྡོ་རྗེ་བཙུན་མོ་ཉེ་བའི་སྙིང་པོ་མཆོག ། བཀླགས་པས་འགྲུབ་ཅེས་གསུངས་པའི་བདེན་པ་སྐྱོངས། ། ཨཽ་ཌཱི་བི་ཤའི་བས་མཐའི་ནགས་ཁྲོད་དུ། ། གྲུབ་པའི་དབང་ཕྱུག་རྡོ་རྗེ་དྲིལ་བུ་པ། ། འཁྱུད་དང་བཙུམ་པའི་བདེ་བས་རྗེས་སྐྱོང་ནས། ། མཁའ་སྤྱོད་གནས་སུ་འཁྲིད་བཞིན་བདག་ཅག་སྐྱོངས། ། གངྒཱའི་གླིང་དུ་རྗེ་བཙུན་ཀུ་སཱ་ལི། ། མངོན་སུམ་ནམ་མཁའི་དབྱིངས་སུ་འཁྲིད་པ་དང༌། ། དཔལ་ལྡན་ནཱ་རོ་ཏ་པ་རྗེས་བཟུང་ལྟར། །
བདག་ཀྱང་མཁའ་སྤྱོད་དགའ་མའི་གྲོང་དུ་ཁྲིད། ། རྩ་བརྒྱུད་བླ་མ་རྣམས་ཀྱི་ཐུགས་རྗེ་དང༌། ། རྒྱུད་ཆེན་གསང་མཐའི་ཟབ་ལམ་མྱུར་ཁྱུད་དང༌། ། རྣལ་འབྱོར་བདག་གི་ལྷག་བསམ་དག་པའི་མཐུས། ། མཁའ་སྤྱོད་དགའ་མའི་འཛུམ་ཞལ་མྱུར་མཐོང་ཤོག ། དེ་ལྟར་ཚེ་འདིར་མཁའ་སྤྱོད་དབང་མོའི་ཞལ། ། མངོན་སུམ་མཇལ་བའི་སྐལ་བ་མེད་ན་ཡང༌། ། འཆི་བའི་རྣམ་རྟོག་འཕོ་བས་མཚམས་སྦྱར་ནས། ། བར་དོ་མེད་པར་མཁའ་སྤྱོད་འགྲུབ་པར་ཤོག ། གལ་ཏེ་རྣམ་ཤེས་བར་དོར་འཁྱམས་སྲིད་ན། །
འཇིགས་པའི་སྒྲ་བཞི་ཉམ་ངའི་གཡང་ས་གསུམ། ། མ་ངེས་རྟགས་དྲུག་ལ་སོགས་ཤར་བའི་ཚེ། ། དེ་ཡི་རྐྱེན་གྱིས་དྲིན་ཆེན་བླ་མ་དང༌། ། དགའ་བ་གསུམ་གྱི་རྣལ་འབྱོར་དྲན་པའི་མཐུས། ། དེ་མ་ཐག་ཏུ་མཁའ་སྤྱོད་དབང་མོ་དང༌། ། དཔའ་བོ་མཁའ་འགྲོའི་ཚོགས་ཀྱིས་མདུན་བསུས་ནས། ། ཕྱིན་ཆད་ལས་ཉོན་སྐྱེ་སྒོ་ཆོད་པར་ཤོག ། བླ་མ་ཡི་དམ་མཆོག་གསུམ་ཐུགས་རྗེ་དང༌། ། མཁའ་འགྲོ་ཆོས་སྐྱོང་ནོར་ལྷའི་མཐུ་སྟོབས་དང༌། ། ཆོས་ཉིད་འགྱུར་མེད་རྟེན་འབྲེལ་བསླུ་མེད་མཐུས། །
སྨོན་པའི་གནས་ ་་་་་ཇི་ལྟར་སྨོན་པ་བཞིན་དུ་འགྲུབ་པར་ཤོག དེ་གེགས་མེད་འགྲུབ་གྱུར་ཅིག ། ཅེས་མཁའ་སྤྱོད་ཞལ་བཟང་ལྟ་བའི་སྨོན་ལམ་བདག་ཉིད་ཆེན་པོ་ཚར་ཆེན་ཆོས་ཀྱི་རྒྱལ་པོས་མཛད་པའི་མགོ་མཇུག་གི་ཁ་སྐོང་ཅུང་ཟད་འདི་གླིང་འཚོ་བྱེད་དཔལ་ལྡན་རྡོ་རྗེས་ནན་ཆེན་པོས་བསྐུལ་ནས་བྱ་བྲལ་བ་སངས་རྒྱས་ཕུན་ཚོགས་ཀྱིས་བགྱིས་པའོ། ། མངྒ་ལཾ།། ༈ །ནཱ་རོ་མཁའ་སྤྱོད་མའི་འཕོ་བའི་ཉམས་ལེན་མདོར་བསྡུས་མཁའ་སྤྱོད་མྱུར་ལམ་ཞེས་བྱ་བ་བཞུགས་སོ།། ༈ །བཀའ་དྲིན་མཉམ་མེད་རྩ་བའི་བླ་མ་དང༌། ། དབྱེར་མེད་རྡོ་རྗེ་བཙུན་མོར་ཕྱག་བགྱིས་ནས། ། མཁའ་སྤྱོད་དབང་མོའི་འདའ་ཀའི་རྣལ་འབྱོར་ཉིད། ། མདོར་བསྡུས་ཉམས་སུ་ལེན་ཚུལ་བཤད་པར་བྱ། ༡ །
དེ་ལ་སྦྱོར་དང་འཆི་དུས་འཕོ་བ་གཉིས། ། དང་པོ་སྒྲུབ་ཐབས་སྒོམ་ཚེ་བསམ་མི་ཁྱབ། ། འོད་གསལ་སྟོང་པའི་ངང་ལས་རྣལ་འབྱོར་མ། ། དྭངས་གསལ་འོད་སྐུར་གསལ་བའི་ལྟེ་བའི་འོག ༢ ། སོར་བཞི་ཙམ་ནས་དབུ་མ་མདའ་སྨྱུག་ཚད། ། ཡར་ལ་ཇེ་སྦོམ་གྱུར་པ་ཚངས་བུག་སྒོར། ། རྒྱ་མཐོངས་ཕྱེ་ལྟར་ཡོད་པའི་སྤྱི་བོའི་སྟེང༌། ། པད་ཉི་འཇིགས་དུས་བརྫིས་པའི་མཁའ་སྤྱོད་མ། ༣ །
རྩ་བའི་བླ་མ་མཆོག་དང་དབྱེར་མེད་པ། ། དེ་ལ་དཔའ་བོ་དཔའ་མོའི་ཚོགས་ཀྱིས་བསྐོར། ། སྤྱན་དྲངས་ཐིམ་པས་སྐྱབས་གནས་ཀུན་འདུས་བསམ། ། དབུ་མའི་མས་སྣ་ཞབས་རྡུགས་གྱུར་པའི་ནང༌། ༤ ། ཆོས་འབྱུང་ལ་གནས་རང་སེམས་བྃ་དམར་པོ། ། སྲན་རྡོག་ཙམ་ཞིག་ཡོད་པ་གསལ་བཏབ་ནས། ། མཆོད་ཡོན་མེ་ཏོག་ལ་སོགས་སྤྲུལ་ནས་ཕུལ། ། སྔགས་དང་ཕྱག་རྒྱ་དཀྱུས་བཞིན་བྱ་བ་དང༌། ༥ །
དཔལ་ལྡན་རྡོ་རྗེ་སོགས་ཀྱི་བསྟོད་པས་བསྟོད། ། དེ་ལ་གུས་པས་གསོལ་བ་འདི་ལྟར་གདབ། ། དུས་གསུམ་སངས་རྒྱས་ཐམས་ཅད་འདུས་པའི་བདག ། སྐྱབས་གནས་བླ་མ་མཆོག་དང་དབྱེར་མེད་པའི། ༦ ། རྡོ་རྗེ་རྣལ་འབྱོར་མ་ལ་གསོལ་བ་འདེབས། ། ཚེ་འདི་བློ་ཡིས་ཐོངས་པར་བྱིན་གྱིས་རློབས། ། དགོས་མེད་རྒྱུད་ལ་སྐྱེ་བར་བྱིན་གྱིས་རློབས། ། བདག་འཛིན་རྩད་ནས་ཐོན་པར་བྱིན་གྱིས་རློབས། ༧ །
ལམ་མཆོག་འཕོ་བ་འབྱོངས་པར་བྱིན་གྱིས་རློབས། ། འཕྱུགས་མེད་མཁའ་སྤྱོད་བགྲོད་པར་བྱིན་གྱིས་རློབས། ། དེ་ལྟར་མོས་གུས་དྲག་པོས་གསོལ་བཏབ་མཐར། ། འོག་རླུང་ཨི་ཧིཀ་ཞེས་འཐེན་དེ་མཉམ་དུ། ༨ ། རྣམ་ཤེས་ངོ་བོ་བྃ་གྱི་ཡི་གེ་དེ། ། དབུ་མའི་ལམ་ནས་རྒྱ་མཐོངས་བྱ་འཕུར་ལྟར། ། ཚངས་པའི་སྒོ་ནས་བླ་མ་རྣལ་འབྱོར་མའི། ། ཐུགས་དང་རང་སེམས་དབྱེར་མེད་འདྲེས་པར་བསམ། ༩ །
ཀ་ཞེས་འོག་རླུང་དྲོད་དང་མཉམ་དུ་ནི། ། བྃ་ཡིག་མར་བྱུང་ལྟེ་འོག་གནས་པར་བསམ། ། དམིགས་པ་དེ་འདྲའི་ངང་དང་མ་བྲལ་བར། ། ཨི་ཧིཀ་རིང་པོ་ལན་གྲངས་བདུན་ཙམ་བརྗོད། ༡༠ ། སླར་ཡང་གསོལ་བཏབ་ཧིག་ཀ་ཡང་ཡང་བརྗོད། ། དེ་མཐར་སྤྱི་བོའི་བླ་མ་དེ་ཉིད་ཀྱང༌། ། ཚངས་བུག་ནས་ཞུགས་རང་གི་སྙིང་གར་བྱོན། ། ཚངས་བུག་ཁ་ཟུམ་དགའ་བ་འཁྱིལ་པས་བཀག ༡༡ །
དེ་ལྟར་མཚམས་བཅད་དམ་པོའི་ཐུན་བཞི་སོགས། ། ཉམས་ལེན་བྱེད་པ་འཕོ་བ་སྦྱང་བ་ཡིན། ། འབྱོངས་པའི་རྟགས་ཚད་སྤྱི་བོ་སྐྲངས་པ་དང༌། ། མགོ་བོ་ན་སོགས་ནང་རྟགས་དུ་མ་དང༌། ༡༢ ། ཕྱི་རུ་འཇའ་སོགས་རྟགས་མཚན་འབྱུང་བར་གསུངས། ། དེ་མཚམས་རྒྱུན་དུ་མ་བརྗེད་ཙམ་རེ་བྱ། ། གཉིས་པ་ལས་ལ་སྦྱོར་བ་བྱེད་པ་ན། ། ངེས་པའི་འཆི་ལྟས་བྱུང་ཚེ་དེ་ཡང་ནི། ༡༣ །
ཚེ་སྒྲུབ་སོགས་བྱ་མ་བཟློག་གྱུར་པ་ན། ། འཆི་བར་ངེས་པ་རང་གིས་ཐག་ཆོད་ཚེ། ། གསོལ་བ་འདེབས་པ་ཡན་ཆད་སྔར་བཞིན་ལས། ། འོག་རླུང་ཨཱི་ཧིཀ་ཞེས་ཐོན་རྣམ་ཤེས་ནི། ༡༤ ། བྃ་གྱི་རྣམ་པར་དབུ་མའི་ལམ་ནས་འཐོན། ། བླ་མ་རྣལ་འབྱོར་མ་ཡི་ཐུགས་ཀར་ཐིམ། ། བླ་མ་ཡི་དམ་རང་སེམས་གསུམ་དབྱེར་མེད། ། འདྲེས་པ་དེ་ཡི་ངང་དུ་ཅི་ནུས་བཞག ༡༥ །
དེ་འདྲ་དབུགས་ཀྱི་རྒྱུ་བ་མ་ཆད་བར། ། ཡང་ཡང་བྱས་པས་འཕོ་བར་འགྱུར་བ་ཡིན། ། གལ་ཏེ་འཕོ་བ་གནད་དུ་མ་སོང་ན། ། བར་དོར་དྲན་པ་འབྱུང་ཞིང་འཕོ་དམིགས་ནི། ༡༦ ། བསྒོམས་པས་དེ་མ་ཐག་ཏུ་འཕོ་བར་གསུངས། ། ལས་ལ་སྦྱོར་དུས་འཕོ་རྫས་བསྟན་པ་དང༌། ། རྒྱུན་དུ་མཁའ་སྤྱོད་སྒྲུབ་པས་བསམ་མི་ཁྱབ། ། འབད་པས་འཕོ་བའི་བོགས་འདོན་འབྱུང་བ་ཡིན། ༡༧ །
དེ་སྐད་འཕོ་བའི་ཉམས་ལེན་མདོར་བསྡུས་འདི། ། མདོ་ཁམས་ཁྲི་འདུའི་གནས་ཀྱི་རི་ཁྲོད་ནས། ། རྣལ་འབྱོར་ཀུན་དགའ་ཆོས་དབང་ཞེས་བྱ་བའི། ། ཐུགས་དམ་ཉམས་བཞེས་ཚུལ་དུ་སྦྱར་བ་ཡིན། ། དེ་ཡི་དགེ་བས་མཐའ་ཡས་སེམས་ཅན་རྣམས། ། སྐྱེ་འཆི་བར་དོའི་འཕྲང་ལས་ཐར་གྱུར་ནས། ། ཡོན་ཏན་བརྒྱད་ལྡན་རིག་པ་འཛིན་པའི་གནས། ། མཁའ་སྤྱོད་གོ་འཕང་མྱུར་དུ་ཐོབ་གྱུར་ཅིག ། ཅེས་པ་འདི་ཉིད་རྣལ་འབྱོར་དབང་ཕྱུག་ཀུན་དགའ་ཆོས་དབང་གི་དགོངས་བཞེད་བཞིན་སློབ་བཤད་པ་བློ་གསལ་བསྟན་སྐྱོང་གིས་དཔལ་ཞྭ་ལུ་རི་ཕུག་ཏུ་སྦྱར་བའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས།
སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
