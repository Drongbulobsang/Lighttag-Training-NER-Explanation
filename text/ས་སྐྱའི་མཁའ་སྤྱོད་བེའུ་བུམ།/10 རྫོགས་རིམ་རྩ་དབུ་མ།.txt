ས་སྐྱའི་མཁའ་སྤྱོད་བེའུ་བུམ།
པོད ༡༠
རྫོགས་རིམ་རྩ་དབུ་མ།
༼ཨོཾ༽ ༄༅། །རྫོགས་རིམ་རྩ་དབུ་མ་བཞུགས་སོ།། ༈ །བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། ཇོ་བོ་ནཱ་རོ་ཏ་པས་གཞན་ལ་མ་གནང་བའི་ཐུན་མོང་མ་ཡིན་པའི་གདམས་ངག་རྗེ་བཙུན་ཕམ་ཐིང་པ་སྐུ་མཆེད་ལ་གནང་བ་ནི། བསྐྱེད་པའི་རིམ་པ་ཕག་མོ་མཁའ་སྤྱོད། རྫོགས་པའི་རིམ་པ་རྩ་དབུ་མ། ཐུན་མོང་གི་མན་ངག་པྲ་སེན་དབབ་པ། གནོད་སྦྱིན་མོ་དབང་དུ་བྱ་བ། ལམ་གྱི་ཆ་ཅན་སྨན་ཆེན་པོའི་བཅུད་ལེན་ནོ། ། དེ་ལ་རྫོགས་པའི་རིམ་པ་རྩ་དབུ་མ་ནི།
དཔལ་བདེ་མཆོག་རྩ་རྒྱུད་ཀྱི་ལེའུ་དང་པོ་ལས། ཕོ་ཉ་མཆོག་འབྲིང་ཐ་མ་རྣམས། ། ཞེས་གསུངས་པའི་དོན། ཕོ་ཉ་མཆོག་རྩ་དབུ་མ། འབྲིང་རྩ་ཉི་ཤུ་རྩ་བཞི། ཐ་མ་རྩ་ཕྲན་གཞན་རྣམས་ཡིན་ལ། ཕོ་ཉ་མཆོག་རྩ་དབུ་མ་མཆོད་པའི་མན་ངག་ཅེས་བྱ་བ་ཡིན་ནོ། ། ཡང་དེ་ཉིད་ལས། རྣལ་འབྱོར་པས་དུས་ཁྱད་པར་དུ། ། རིགས་ལྡན་མ་རྣམས་རྟག་མཆོད་བྱ། །
ཞེས་པའི་དོན་ནང་གི་རིགས་ལྡན་མ་རྩ་དབུ་མ་མཆོད་པའི་མན་ངག་ཡིན་ནོ། ། ཡང་ཀུན་སྤྱོད་ལས། བསམ་གྱིས་མི་ཁྱབ་དེ་བསམས་ན། ། དེ་ནས་གཟུངས་ཞིག་ཐོབ་པར་འགྱུར། ། ཞེས་པའི་དོན། བསམ་གྱིས་མི་ཁྱབ་པའི་དུས་སུ། རླུང་སེམས་དབུ་མར་འདུ་བའི་མན་ངག་ཡིན་ནོ། ། ཡང་བརྟག་པ་གཉིས་པ་ལས། རྐྱང་མ་ཤེས་རབ་རང་བཞིན་ཏེ། ། ཐབས་ཀྱི་རོ་ལ་ཡང་དག་གནས། །
ཀུན་འདར་མ་ནི་དབུས་གནས་སུ། ། གཟུང་དང་འཛིན་པ་རྣམ་པར་སྤངས། ། ཞེས་གསུངས་པའི་དོན། རླུང་སེམས་དབུ་མར་ཆུད་ནས་གཟུང་འཛིན་གཉིས་སྤངས་པའི་ཡེ་ཤེས་སྐྱེ་བའི་མན་ངག་ཡིན་ནོ། ། ཡང་མཚན་ཡང་དག་པར་བརྗོད་པ་ལས། མ་རིག་སྒོ་ངའི་སྦུབས་འབྱེད་པ། ། ཞེས་བྱ་བ་རྩ་དབུ་མ་ཁ་འབྱེད་པའི་གདམས་ངག་ཡིན་ནོ། ། དེ་ལ་ཐུན་མོང་གི་དཔེ་གསུམ་གྱིས་རྟོགས་པའི་དོན་ནི་བཞི་ཡིན་ཏེ། བཤན་པ་སྲོག་གི་གནད་ལ་མཁས་པ། སྒྱུ་མ་མཁན་འཁྲུལ་འཁོར་གྱི་གནད་ལ་མཁས་པ།
ཤིང་མཁན་ཤིང་གི་གནད་ལ་མཁས་པ། རྣལ་འབྱོར་པ་ལམ་གྱི་གནད་ལ་མཁས་པའོ། ། དེ་ལ་དང་པོ་ནི། བཤན་པས་བ་ལང་ལ་སོགས་པ་གསོད་པའི་ཚེ། ཡན་ལག་ལ་སོགས་པར་གང་དུའང་མི་རྡེགས་པར་སེམས་ཀྱི་རྟེན་གང་ན་གནས་ཤེས་པས། གང་གནས་པའི་ས་དེར་སྨྱུག་མ་ཚལ་པ་གཅིག་བརྒྱབ་པས་འཕྲལ་དུ་འཆི་བ་ལྟ་བུའོ། ། གཉིས་པ་ནི། ལྷོ་ནུབ་ཀྱི་ཕྱོགས་ནས་རྒྱལ་པོ་བྷོ་ཛ་དཱེ་ཝ་ཞེས་བྱ་བའི་ཁང་པ་ཡོད་ལ་དེའི་ནང་ནས་ཆུ་རིས་བྱས་ཏེ་རྩི་བཏང་ནས་ཡོད་པའི་གསེབ་ཏུ་ཉ་དང་ཆུ་སྲིན་ལ་སོགས་པའི་གཟུགས་དུ་མ་བྲིས་ནས་ཡོད་པ་ལ། འཁྲུལ་འཁོར་གཅིག་གི་གནད་ཀྱིས་གཞན་དག་གིས་ཆུ་ངོགས་སུ་མཐོང་བ་དང༌། དེ་ན་གནས་པའི་སྲོག་ཆགས་ཀྱི་གཟུགས་ཐམས་ཅད་འཁྱུག་པར་མཐོང་ནས།
དེར་སུས་ཀྱང་འགྲོ་མི་ནུས་པ་ཡོད། དེའི་ཕྱོགས་བཞི་ན་སྒོ་བཞི་ཡོད་པའི་གཡས་གཡོན་ན་ཤིང་གི་མི་རལ་གྲི་ལ་སོགས་པ་ཐོགས་པ་གཉིས་རེ་ཡོད་པས། མཚན་མོའི་དུས་སུ་དེའི་ནང་དུ་རྡོ་བ་ལ་སོགས་པ་གཞན་གྱིས་བསྒྱུར་རམ། ཕྱི་ནས་བྱུང་བའི་མི་ཐམས་ཅད་མཚོན་གྱིས་དུམ་བུ་བརྒྱ་སྟོང་དུ་གཏུབ་པ་ལ། འཁྲུལ་འཁོར་གྱི་ཐག་པ་གཅིག་བཅད་པ་ཙམ་གྱིས་ཆུ་ནང་ན་སྲོག་ཆགས་ཡོད་པ་དེ་ཀུན་ཡང་མི་སྣང་བར་འགྲོ་ལ། ཤིང་གི་མི་ཀུན་ཀྱང་འགྱེལ་འགྲོ་བ་ཡོད་པ་ལྟ་བུའོ། ། གསུམ་པ་ནི། ལྷོ་ཕྱོགས་ཌཱ་ཀི་ནི་པ་ཐ་ཞེས་བྱ་བ་ན་ཤིང་གི་སྡོང་པོ་ཆེན་པོ་ཡོད་པ་ལ། མི་བརྒྱ་ཕྲག་རེ་རེ་ཙམ་གྱིས་བཅད་ཀྱང་ཕྱོགས་གཅིག་ནས་སྐྱེ་ཤིང་མི་ཆོད་པ་ལ། ཤིང་མཁན་ཤིང་གི་གནད་ཤེས་པས་གང་ན་ཆུ་རྒྱུ་བའི་གནས་སུ་ཤིང་གི་གཟེར་གཅིག་བཏབ་ནས་བཞག་པ་ཙམ་གྱིས་སྐམ་ནས་འགྱེལ་འགྲོ་བ་ལྟ་བུའོ། །
དེ་བཞིན་དུ་རྣལ་འབྱོར་པ་ལམ་གྱི་གནད་ལ་མཁས་པ་ལ་གང་རྟོགས་པར་བྱ་བའི་ཆོས་ཀྱི་དབྱིངས་དེ་ཁོ་ན་ཉིད་རང་ལ་ངོ་བོ་ཉིད་ཀྱི་གནས་པ་ཐར་པ་ཐམས་ཅད་མཁྱེན་པའི་ཡོན་ཏན་ཐམས་ཅད་འབྱུང་ཡང༌། དེ་ད་ལྟར་ཡོན་ཏན་དེ་དག་སེམས་ཅན་ལ་མི་སྣང་ལ། ལམ་བསྒོམས་པའི་སྟོབས་ཀྱིས་རྟོགས་པའི་དུས་སུ་མངོན་དུ་འགྱུར་ཏེ། དེའང་སློབ་དཔོན་འཕགས་པ་ཀླུ་སྒྲུབ་ཀྱིས་སྒྲུབ་པའི་དངུལ་ཆུ་ཐིགས་པ་གཅིག་ལ། གསེར་དང༌། མུ་མེན་དང༌། མུ་ཏིག་དང༌། གླ་རྩི་དང༌། བྱང་སེམས་དང༌། རང་བྱུང་དང༌།
དྲི་ཆེན་དང༌། དྲི་ཆུ་དང༌། ཤ་ཆེན་དང༌། མུ་ཟི་དང༌། རྡོ་ཆུ་སྟེ་བཅུ་གཅིག་པོ་བླུགས་ན་འགྱུར་ཏེ། དེ་ཙམ་ན་བུངས་ཆེ་བ་དང༌། ཁ་དོག་འགྱུར་བར་བཤད་པ་ལས། བུངས་དང་ཁ་དོག་ལ་སོགས་པ་འགྱུར་པ་མེད་དེ་དངུལ་ཆུར་སྣང་ལ། དེ་ལྟོ་སྦྱངས་ཏེ། ཐོ་རེངས་འཇུག་པའི་རླུང་དང་བསྟུན་ན་གཡོན་པ་ནས་ཞག་གསུམ་མམ།
བདུན་ནམ། ཟླ་བ་གཅིག་གི་བར་དུ་བསྟེན་པས། ཡོན་ཏན་བཅུ་གཅིག་པོ་སྐྱེ་བར་འགྱུར་ཏེ། གསེར་གྱི་མཐུས་ལུས་ཀྱི་མདངས་བཟང་ཞིང་ལོ་དྲུག་བརྒྱ་ལ་སོགས་པ་འཚོ་བ་དང༌། མུ་མེན་གྱིས་སྐྲ་དཀར་དང་གཉེར་མ་མེད་པ་དང༌། མུ་ཏིག་གིས་དབང་པོ་ཐམས་ཅད་གསལ་བ་དང༌། གླ་རྩིས་དྲི་ཞིམ་པ་དང༌། བྱང་སེམས་ཀྱིས་ལུས་ལ་གྲང་བ་མེད་ཅིང་ཚེ་རིང་བ་དང༌། རང་བྱུང་གིས་རྒྱལ་པོ་ལ་སོགས་པའི་འགྲོ་བ་ཐམས་ཅད་དབང་དུ་འགྱུར་བ་དང༌། དྲི་ཆེན་གྱིས་ཀླུ་ལ་སོགས་པའི་གདོན་གྱིས་མི་ཚུགས་པ་དང༌།
དྲི་ཆུས་ཚ་བ་སེལ་བ་དང༌། ཤ་ཆེན་གྱིས་མི་མ་ཡིན་དང་འབྱུང་པོ་དབང་དུ་འགྱུར་བ་དང༌། མུ་ཟིས་མདངས་གསལ་ཞིང་གཉེར་མ་མེད་པ་དང༌། རྡོ་ཆུས་མཚོན་གྱིས་མི་ཚུགས་པ་མངོན་དུ་འགྱུར་རོ། ། དེ་ལྟ་བུའི་ཆོས་ཀྱི་དབྱིངས་དེ་རྟོགས་པའི་ཐབས་ནི་གཉིས་ཏེ། ཆོས་ཉིད་རང་གི་ངོ་བོ་དངོས་སུ་སྟོན་པ་དང༌། གནད་ཀྱི་མན་ངག་ལ་བརྟེན་ནས། དེ་གོམས་པས་ལས་མཐར་ཆོས་དབྱིངས་རྟོགས་པར་འགྱུར་བའོ། ། དེ་ཡང་དཔེར་ན་ཕྱིའི་རྒྱ་མཚོ་རྟོགས་པར་འདོད་པ་ལ། རྒྱ་མཚོ་ཉིད་བཤད་ནས་དངོས་སུ་རྟོགས་པར་འདོད་པ་དང༌།
རྒྱ་མཚོ་རྒྱུད་དེ་རྟོགས་པར་བྱེད་པའོ། ། དང་པོ་ནི། རྒྱ་མཚོ་ཉིད་འཆད་པ་སྟེ། ཕྱིའི་རྒྱ་མཚོ་ཞེས་བྱ་བ་ཆུའི་ཚོགས་ཤིན་ཏུ་མང་བ་གཏིང་རིང་བ། རྒྱ་ཆེ་བ་ཉ་མིད་དང་ཆུ་སྲིན་ལ་སོགས་པའི་སྲོག་ཆགས་མང་པོས་གང་བ། ནོར་བུ་རིན་པོ་ཆེ་དུ་མ་དང་ལྡན་པ། ལན་ཚྭའི་ཆུ་དང་ལྡན་པ་སྟེ་འཐུང་ན་སྐོམ་དད་ཆེ་བ། ཁ་ཚྭ་བ། གཏིང་གྲང་བ། རླབས་ཆེ་བ།
ཝུ་བ་རི་རབ་ཙམ་ཡོད་པ་ཡིན་ནོ། ། ཞེས་སྟོན་པར་བྱེད་པ་དང་འདྲ་བར་རྟོགས་པར་བྱ་བ་ཕྱག་རྒྱ་ཆེན་པོ་དངོས་སུ་སྟོན་པ་ཡིན་ནོ། ། ཁ་ཅིག་ལ་རྒྱུད་དེ་རྒྱ་མཚོ་ཆེན་པོ་བསྟན་པའི་ཕྱིར། ཆུ་བོ་གངྒཱ་བསྟན་ལ་འདི་དང་འགྲོགས་ནས་ཕྱིན་པས། གླིང་གི་སྒྲོན་མ་ཞེས་བྱ་བ་ཡོད། དེའི་ཕྱི་རོལ་ན་ཆུ་མདག་སྣ་ཚོགས་པ་ཞེས་བྱ་བ་ཡོད། དེའི་ཕྱི་རོལ་ན་ཕྱིའི་རྒྱ་མཚོ་ཞེས་བྱ་བ་ཡོད་དེ་ཞེས་རྒྱུད་དེ་རྒྱ་མཚོ་ཆེན་པོ་སྟོན་པ་དང་འདྲ་བར། རྩ་དབུ་མ་ཁ་དབྱེ་བའི་མན་ངག་བསྟན་ནས། དེ་བསྒོམས་པས་ཆོས་ཀྱི་དབྱིངས་རྟོགས་པར་འགྱུར་བའོ། ། དེ་ལ་ཕྱི་མ་རྒྱུད་དེ་སྐྱེ་བར་འགྱུར་བ་སྔོན་དུ་བརྗོད།
དེ་ལ་གསུམ། སྐལ་བ་དང༌། བསོད་ནམས་རབ་ཚེ་འདི་ལ་འགྲུབ་པ་དང༌། འབྲིང་བར་དོར་གདམས་ངག་གི་རྒྱུན་གྱིས་འགྲུབ་པ་དང༌། ཐ་མ་འཆི་ཁའི་གདམས་ངག་གི་རྐྱེན་བྱས་ནས་མཐོ་རིས་ཀྱི་ལུས་ལ་བརྟེན་ཏེ་སྐྱེ་བ་ཕ་རོལ་ནས་འགྲུབ་པའོ། ། དང་པོ་ལ་ཡང་གཉིས། ཆགས་བྲལ་རྣལ་འབྱོར་གྱི་ལམ་ལ་མོས་པ་དང༌། ཆགས་བཅས་ཕོ་ཉའི་ལམ་ལ་མོས་པའོ། ། དེ་ལྟར་དེ་དག་ནི་ཕྱིའི་མན་ངག་མདོར་བསྟན་ཡིན་ནོ། ། རྣལ་འབྱོར་པ་ལམ་གྱི་གནད་ཀྱི་གདམས་ངག་གི་མངོན་པར་རྟོགས་པ་འདི་ཡིན་ཏེ།
གཞི་འཁོར་བའི་གནད་དང༌། ལམ་བསྒོམ་པ་རྣལ་འབྱོར་པའི་གནད་དང༌། འབྲས་བུའི་མཐར་ཐུགས་སངས་རྒྱས་ཀྱི་གནད་ཅེས་བྱ་བ་གསུམ་ཡིན་ནོ། ། དེ་ལ་གཞི་འཁོར་བའི་གནད་ནི། འཁོར་བ་ཞེས་བྱ་བ་ཟག་བཅས་ཀྱི་ལུས་སྐྱེ་ཤི་དང་བཅས་པ་དང༌། སེམས་རྟོག་བཅས་གཟུང་འཛིན་དང་བཅས་པ་ཡིན་ལ། དེ་ཡང་རྩ་ཐ་དད་ནས་རླུང་ཐ་དད་སེམས་རྟོག་བཅས་སུ་བསྐྱེད་ཅིང༌། བྱང་ཆུབ་ཀྱི་སེམས་ཐ་དད་དུ་རྒྱུ་བས། ལུས་ཟག་བཅས་ཐ་དད་དུ་བསྐྱེད་པ་ཡིན་ནོ། ། དེ་ཡང་ཐོག་མར་ཕ་མའི་རྟེན་འབྲེལ་དང༌།
རང་གི་སེམས་ལ་ལས་ཀྱི་བག་ཆགས་གོམས་པའི་མཐུས། མི་ལུས་གྲུབ་པའི་དུས་སུ། དང་པོར་ལྟེ་བར་ཀུན་འདར་གྱི་ཆ་ཤས་སྐྱེ་ཕྲེང་བ་ཅིག་ཆགས། དེ་ལ་ཨ་ན་ཧ་ཏ་ཞེས་བྱའོ། ། དེ་ལས་འདབ་མ་དྲུག་ཅུ་རྩ་བཞི་སྐྱེས་ཏེ། དེ་ཡང་རིམ་པ་ལྟར་གནས་པ་སྟེ་ལྟེ་བའི་ནང་སྐོར་འདབ་མ་བཞི་དང༌། དེའི་ཕྱི་སྐོར་གཉིས་པ་ལ་འདབ་མ་བརྒྱད་པ། དེའི་ཕྱི་སྐོར་གསུམ་པ་ལ་འདབ་མ་བཅུ་པ། དེའི་ཕྱི་སྐོར་བཞི་པ་ལ་འདབ་མ་བཅུ་གཉིས། དེའི་ཕྱི་སྐོར་ལྔ་པ་ལ་འདབ་མ་སུམ་ཅུ་སྟེ།
དེ་ལྟར་ན་དྲུག་ཅུ་རྩ་བཞིའོ། ། དང་པོའི་ལྟེ་བར་ན་ད་ལྟ་བུ་སྲོག་གི་ཨ། ཤར་དུ་དབྱུག་ཏོ་ལྟ་བུ། ལྷོར་ཚེག་དྲག་ལྟ་བུ། ནུབ་ཏུ་ཐོང་གཤོལ་ལྟ་བུ། བྱང་དུ་ཐིག་ལེ་ལྟ་བུ་སྟེ། མཚན་བརྗོད་ལས། སྟོང་པ་ཆེན་པོ་ཡི་གེ་ལྔ། ། ཞེས་བྱ་བའི་དོན་ཡིན་ནོ། ། དེ་ལྟ་བུའི་རྩའི་སྦུབས་ལྔའི་ནང་ནས་རླུང་ལྔ་རྒྱུ་སྟེ།
ཤར་ནས་རླུང་གི་རླུང༌། ལྷོ་ནས་མེའི་རླུང༌། ནུབ་ནས་སའི་རླུང༌། བྱང་ནས་ཆུའི་རླུང༌། དབུས་ནས་ནམ་མཁའི་རླུང་རྒྱུའོ། ། དེའི་སྟོབས་ཀྱིས་ཕྱི་རོལ་གྱི་འདབ་མ་བརྒྱད་ལ། ཨ་ཀ་ཙ་ཊ་ཏ་པ་ཡ་ཤ་བརྒྱད་ཡི་གེའི་དབྱིབས་སུ་ཆགས་ཏེ། དེ་དག་རེ་རེ་ནས་ཀྱང་འབྱུང་བ་ལྔའི་རླུང་ཆ་མཉམ་པ་རྒྱུ་སྟེ། ཡི་གེ་བརྒྱད་པོ་དེ་ཡང་བརྟག་པ་གཉིས་པ་ལས་འབྱུང་བ་ཡིན་ནོ། ། དེའི་སྟོབས་ཀྱིས་སྙིང་གའི་རྩ་འདབ་ཀྱང་ཞར་ལས་བྱུང་བ་ཡིན་ལ།
ཕྱི་སྐོར་གྱི་འདབ་མ་བཅུ་བསྐྱེད་པ་ཡིན་ནོ། ། འདབ་མ་བཅུ་ལ་ཐིག་ལེ་བཅུ་གཉིས་ཏེ། དེ་ནི་རྩ་བའི་རླུང་ལྔ་དང༌། མིག་ལ་སོགས་པ་ཡན་ལག་གི་རླུང་རྟེན་དང་བརྟེན་པར་བཅས་པ་ཡིན་ཏེ། རིམ་པ་ལྔ་ལས། ལྔ་ཡི་བདག་ཉིད་བཅུ་མེད་ཅན། ། ཞེས་བྱ་བའི་དོན་ཡིན་ནོ། ། དེའི་དབང་གིས་ཕྱི་རོལ་དུ་དབྱངས་ཡིག་བཅུ་གཉིས་ཀྱི་དབྱིབས་སུ་ཆགས་ཏེ། དེའང་ཕོ་རྟགས་ཀྱི་ཡི་གེ་ཐུང་ངུ་དྲུག་ཏུ་རླུང་ལྔ་རྒྱུ་བས་སྣ་བུག་གཡས་དང་འབྲེལ་བའི་རླུང་ལྔ་བསྐྱེད་ལ། དེས་གཟུང་བའི་རྣམ་རྟོག་སྐྱེད་པར་བྱེད་དོ། །
མོ་རྟགས་ཀྱི་ཡི་གེ་རིང་པོ་དྲུག་ཏུ་རླུང་ལྔ་རྒྱུ་བས་སྣ་བུག་གཡོན་པ་དང་འབྲེལ་བའི་རླུང་ལྔ་བསྐྱེད་ལ། དེས་འཛིན་པའི་རྣམ་རྟོག་སྐྱེད་པར་བྱེད་དོ། ། དེ་རྣམས་ཀྱི་དབང་གིས་ཕྱི་རོལ་གྱི་འདབ་མ་སུམ་ཅུ་ཡི་གེ་དང་བཅས་པ་བསྐྱེད་དོ། ། དེའང་སྡེ་ཚན་དྲུག་ཏུ་བྱས་ལ། ཀ་སྡེ་ལྔ་དང༌། ཙ་སྡེ་ལྔ་དང༌། ཊ་སྡེ་ལྔ་དང༌། ཏ་སྡེ་ལྔ་དང༌། པ་སྡེ་ལྔ་དང༌། སྦས་པའི་སྡེ་ལྔའོ། །
དེ་ནས་ཤ་ཥ་ས་ཧ་ཀྵ་ཞེས་བྱའོ། ། འདབ་མ་དེ་དག་ཀུན་གྱི་ཡི་གེ་ནི་ཤར་ནས་བཟུང་སྟེ་གཡོན་སྐོར་དུ་བཀོད་ནས་ཡོད་པ་ཡིན་ནོ། ། དེ་ལྟ་བུའི་སྡེ་ཚན་དྲུག་པོ་དེ་དག་ནས་ཀྱང་རླུང་ལྔ་ལྔར་རྒྱུ་བ་ཡིན་ཏེ། སྡེ་ཚན་དྲུག་གི་དང་པོ་ཀ་དང་ཙ་ལ་སོགས་པ་དང་པོ་དྲུག་ནས་སའི་རླུང་རྒྱུ། ཁ་ལ་སོགས་པ་གཉིས་པ་དྲུག་ནས་ཆུའི་རླུང་རྒྱུ། ག་ལ་སོགས་པ་གསུམ་པ་དྲུག་ནས་མེའི་རླུང་རྒྱུ། གྷ་ལ་སོགས་པ་བཞི་པ་དྲུག་ནས་རླུང་གི་རླུང་རྒྱུ། ང་ལ་སོགས་པ་དྲུག་ནས་ནམ་མཁའི་རླུང་རྒྱུ་བ་ཡིན་ནོ། ། རྩ་དང་རླུང་འདུས་པའི་དུས་སུ་ཡི་གེ་དྲུག་པོ་དེ་དག་ཐམས་ཅད་ཐིག་ལེ་སྡེ་དྲུག་ཏུ་གྱུར་པ་ཡིན་པས་ན། ཐིག་ལེ་སྟོང་པ་ཡི་གེ་དྲུག །
ཅེས་བྱ་བའི་དོན་ཡང་ཡིན་ནོ། ། དེ་དག་གི་དབང་གིས་འཁོར་ལོ་གོང་མ་རྣམས་ཀྱི་རྩ་མདུད་དང༌། རྩ་སུམ་ཅུ་རྩ་གཉིས་དང༌། རྩ་བརྒྱ་ཉི་ཤུ་དང༌། རྩ་ཕྲན་སྟོང་ཕྲག་བདུན་ཅུ་རྩ་གཉིས་ལ་སོགས་པ་ཐམས་ཅད་རིམ་གྱིས་ཆགས་ནས། ལུས་ཟག་བཅས་སུ་སྐྱེད་པར་བྱེད་པ་ཡིན་ནོ། ། རླུང་དང་བྱང་སེམས་འདྲེས་ནས་གནས་ཀྱང་ནུས་པ་སོ་སོར་འབྱིན་པ་ཡིན་པས་ན། རྩ་ཐ་དད་ལ་བརྟེན་ནས་རླུང་ཐ་དད་ཀྱི་རྟོག་བཅས་སུ་བསྐྱེད་པ་ནི། རང་བཞིན་གཉུང་མའི་སེམས་བཞོན་བྱ་རླུང་གི་ཁྱད་པར་དུ་བྱས་པས་རྟོག་བཅས་སུ་འགྲོ་སྟེ། འདི་ནི་རྣམ་ཤེས་བཞོན་པ་སྟེ་ཞེས་གསུངས་པས་སོ། །
དེ་ལྟ་བུའི་རླུང་ཡང་ལྟེ་བ་ན་གནས་པའི་དུས་སུ་རྟོག་པའི་རྒྱུ་བ་མི་གསལ་བས། ས་བོན་ནམ་རྩ་བའི་ཚུལ་གྱིས་གནས་ལ་སྙིང་གར་སེམས་དང་ཆེས་འདྲེས་པས་རླངས་པའི་ཚུལ་གྱིས་གནས་ཏེ། རིམ་ལྔ་ལས། རླུང་རྣམས་ཕྲ་བའི་གཟུགས་ཀྱིས་ནི། ། སེམས་དང་ཡང་དག་འདྲེས་གྱུར་ནས། ། ཞེས་བྱ་བའི་དོན་ཡིན་ནོ། ། རླུང་དེ་ཉིད་ལོངས་སྤྱོད་ཀྱི་འཁོར་ལོ་ན་ཡོངས་སུ་སྨིན་པའི་ཚུལ་གྱིས་གནས་ནས་བརྡ་དང་ཐ་སྙད་ལ་སོགས་པ་ཐམས་ཅད་འདོགས་ཤིང་གནས་སོ། ། དེ་སེམས་རྟོག་བཅས་སུ་སྐྱེད་པར་བྱེད་པ་ཡིན་ཏེ། དེ་ཡང༌། དབང་པོའི་ལམ་ནས་བྱུང་བས་ནི། །
ཡུལ་རྣམས་ལ་ནི་དམིགས་པར་བྱེད། ། ཅེས་རིམ་པ་ལྔ་ལས་བྱུང་བ་ཡིན་ནོ། ། དེ་ལྟར་རླུང་དེ་དག་ཀྱང༌། རྩ་བ་ལྟ་བུའི་དུས་དང༌། ལོ་མ་དང་རླངས་པ་ལྟ་བུའི་དུས་དང༌། འབྲས་བུ་ལྟ་བུ་ཞེས་བྱ་བའི་དུས་གསུམ་དུ་མིང་ཐོབ་པ་ཡིན་ནོ། ། ཡང་ཡུལ་ཉི་ཤུ་རྩ་བཞི་རུ་མགོ་ཟུག་པ་དང༌། ལོངས་སྤྱོད་པ་དང་ཐིམ་པ་གསུམ་གྱིས་གནས་རེ་རེ་ནས་དགུ་བརྒྱ་ཕྲག་རེ་རེ་སྟེ། དགུ་བརྒྱ་པ་ཕྲག་ཉི་ཤུ་རྩ་བཞིས་ཚུལ་གྱིས་ཉི་ཁྲི་ཆིག་སྟོང་དྲུག་བརྒྱ་རྒྱུ་བ་ཡིན་ཏེ། རིམ་ལྔ་ལས།
དགུ་བརྒྱ་དག་ཏུ་གང་བསྟན་པ། ། ཞེས་པའི་དོན་ཡིན་ནོ། ། དེ་ལྟར་ཐབས་ཀྱི་རྒྱུད་དང༌། ཤེས་རབ་ཀྱི་རྒྱུད་ཐམས་ཅད་ཀྱང་དགོངས་པ་གཅིག་པའི་སྒོ་ནས་གཞི་འཁོར་བའི་གནས་ལུགས་ཐོས་བསམ་གྱིས་གཏན་ལ་ཕབ་པའི་སྐབས་བསྟན་ཟིན་ཏོ། ། ད་ནི་གཉིས་པ་ལམ་བསྒོམས་པ་རྣལ་འབྱོར་གྱི་གནད་ལ་གཉིས། དེ་ཁོ་ན་ཉིད་རིམ་གྱིས་བསྟན་པ་དང༌། དངོས་སུ་བསྟན་པའོ། ། དང་པོ་ལ་གསུམ། རབ་ཚེ་འདི་ལ་འགྲུབ་པ། འབྲིང་བར་དོར།
ཐ་མ་མཐོ་རིས་ཀྱི་གནད་ཀྱིས་སོ། ། དང་པོ་ལ་གཉིས། རྣལ་འབྱོར་གྱི་ལམ་ལ་དགའ་བ་དང༌། ཕོ་ཉའི་ལམ་ལ་དགའ་བ་གཉིས་སོ། ། དང་པོ་ལ་གསུམ། སྔོན་དུ་རླུང་ལ་སྦྱར་བ་དང༌། དེ་ནས་རང་ལྷག་པར་གནས་པའི་རིམ་པ་དང༌། མཐར་དབུ་མ་ཁ་དབྱེ་བའི་མན་ངག་ཙཎྜ་ལིའི་རྣལ་འབྱོར་དངོས་སོ། ། དེ་ལ་དང་པོ་ནི། ཉིན་ཞག་རེ་ལ་ཐུན་ཆུང་ངུ་སུམ་ཅུ་ཐམ་པར་བྱས་ཏེ།
རབ་ཞག་གསུམ། འབྲིང་ཞག་བདུན། ཐ་མ་ཟླ་བ་ཕྱེད་དུ་བསྒོམ། དེ་ཡང་རླུང་ཞན་པ་དང༌། མ་ནོན་པའི་བྱེ་བྲག་གིས། རབ་འབྲིང་གསུམ་དུ་འགྱུར་ཏེ། དེ་ལ་བསམ་གཏན་བསྒོམ་པའི་རྣལ་འབྱོར་པས། བསམ་གཏན་གྱི་ཁང་པ་དབེན་པར་ཁ་ཟས་ཆ་མཉམ་ལུས་སྐྱིལ་ཀྲུང་བཅའ། ལག་པ་མཉམ་གཞག་གི་ཕྱག་རྒྱས་ལྟེ་བ་ནས་མནན། མིག་གིས་སྙིང་ག་མཐོང་བར་བྱ།
ཚིགས་པ་དྲངས་པོར་བསྲངས་ཏེ་དེ་ནི་ལུས་ཀྱི་འཁྲུལ་འཁོར་རོ། ། དེ་ནས་ཚམ་རྔམས་སྔགས་ཀྱིས་བསྲུང་བའི་འཁོར་ལོ་བསྒོམ། བླ་མའི་འཕྱགས་ལྷྭམ་སྤྱི་བོར་བསྒོམ་ལ། བླ་མ་ལ་གུས་འདུད་དྲག་པོ་བྱ། དེ་ནས་རང་ཉིད་ལྷའི་ང་རྒྱལ་བསྒོམ། གོ་ཆ་གསུམ་བཅིངས། དེ་དག་ནི་ཐམས་ཅད་ཀྱི་སྔོན་དུ་འགྲོ་བའོ། ། དེ་ནས་རླུང་རིམ་གྱིས་སྦྱང་བའི་ཕྱིར་ཉིན་མོ་གསུམ། མཚན་མོ་གསུམ་དུ་བཅད་པའི་རེ་རེ་ལའང་ཐུན་ཆུང་ལྔ་ལྔར་བཅད་དེ་བསྒོམ་པའོ། ། དེ་ལྟེ་བའི་ནང་སྐོར་གྱི་འདབ་མ་ལྔ་ལ་རྩ་ཡིག་ལྔ་གནས་པ་དེ།
ཐིག་ལེ་ཁ་དོག་ལྔ་གསལ་གདབ་སྟེ། དབུས་སུ་ནམ་མཁའི་རང་བཞིན་ཐིག་ལེ་སྔོན་པོ། ལྷོར་སའི་རང་བཞིན་སེར་པོ། ནུབ་ཏུ་ཆུའི་རང་བཞིན་དཀར་པོ། བྱང་དུ་མེའི་རང་བཞིན་དམར་པོ། མདུན་དུ་རླུང་གི་རང་བཞིན་ལྗང་གུ་བསྒོམ། ཡང་ན་མདུན་དུ་ཆུ་སྔོན་པོ། དབུས་སུ་ནམ་མཁའ་དཀར་པོ་བསྒོམ་ཞེས་ཀྱང་གསུང༌། དེ་ནས་དབུས་ཀྱི་ཐིག་ལེ་དེ་ལ་དེ་དང་མཐུན་པའི་ཁ་དོག་སྤོས་ཀྱི་དུད་པ་ལྟ་བུ་ཕྲ་མོ་བྱུང་ནས་སྣ་བུག་ནས་འཐོན་ཏེ་ཅི་རིགས་པར་སོང༌། ནང་དུ་འཇུག་ཙམ་ན་ཐིག་ལེ་དེ་ཉིད་ལ་ཐིམ་པའི་ཚུལ་གྱིས་ཅི་བདེ་བའི་དབུགས་བདུན་ཙམ་རྒྱུར་གཞུག
དེ་ནས་རླུང་དབུས་ཀྱི་ཐིག་ལེ་ལ་བསྟིམ་ལ་ཤེས་པ་ཡང་དེ་ཉིད་དུ་གཏད་ལ་རླུང་ཁ་སྦྱར་ཏེ། ལག་པ་གཡོན་པས་ལྟེ་བ་དེ་ཉིད་དུ་མནན། གཡས་པས་པུས་མོ་ལ་བསྐོར་བ་ལན་གཅིག་བྱ། སེ་གོལ་གཅིག་གཏོགས། དེ་ནས་རླུང་ཕྱིར་བཏང༌། དེ་ལྟ་བུ་བརྒྱ་རྩ་བརྒྱད་ལ་སོགས་པ་བྱེད་སྙིང་འདོད་ཚད་ཅིག་བྱས་ལ། ཐུན་ཆུང་གཅིག་སོང་བ་དང༌། ཆང་ལ་སོགས་པའི་ཁ་ཟས་ཀྱི་བྱ་བ་ཅུང་ཟད་ཅིག་བྱས། སྟན་ལ་མི་ལྡང་བར་དལ་ཅིག་ངལ་གསོ་སྟེ་ཐུན་ཆུང་དང་པོའོ། ། ཐུན་གཉིས་པ་ལའང་དབུགས་བདུན་ཅི་བདེར་རྒྱུར་བཅུག་ལ།
པུས་མོ་ལ་བསྐོར་བ་གཉིས་དང༌། སེ་གོལ་གཉིས་ཀྱིས་གཏོགས་སོ། ། དེ་བཞིན་དུ་ཐུན་གསུམ་པ་ལ་གསུམ། བཞི་པ་ལ་བཞི། ལྔ་པ་ལ་ལྔར་འགྱུར་རོ། ། ཉིན་མོའི་སྔ་ཐུན་ཚར་ནས། ཚམ་རྔམས་ཀྱིས་བསྲུང་ལ། ཁམས་བསང་བའི་ཕྱིར་སྤྱོད་ལམ་བྱའོ། ། དེ་ནས་ཡང་གུང་གི་ཐུན་ཆུང་ལྔ་ལ། སྔར་གྱི་སྟེང་དུ་བསྐོར་བ་དང༌།
སེ་གོལ་རེ་རེ་མང་དུ་བསྣན་ཏེ། ཐུན་དང་པོ་ལ་དྲུག གཉིས་པ་ལ་བདུན། གསུམ་པ་ལ་བརྒྱད། བཞི་པ་ལ་དགུ། ཐུན་ཆུང་ཐ་མ་ལ་བཅུར་འགྱུར་རོ། ། དེ་ནས་ཁམས་བསང་ཞིང་སྤྱོད་ལམ་བྱས་ལ། དགོང་མོའི་ཐུན་ཆུང་དང་པོ་ལ་བཅུ་གཅིག གཉིས་པ་ལ་བཅུ་གཉིས། གསུམ་པ་ལ་བཅུ་གསུམ།
བཞི་པ་ལ་བཅུ་བཞི། ཐུན་ཆུང་ཐ་མ་ལ་བཅོ་ལྔར་འགྱུར་རོ། ། དེ་ནས་དེ་བཞིན་དུ་མཚན་མོའི་ཐུན་གསུམ་ལའང་ཐུན་ཆུང་བཅོ་ལྔར་བྱས་པའི་སྲོད་ཀྱི་ཐུ་ཆུང་དང་པོ་ལ་གཅིག་བསྣན་པས་བཅུ་དྲུག དེ་བཞིན་དུ་རེ་རེ་བསྣན་པས་ཐོ་རངས་ཀྱི་ཐུན་ཆུང་ཐ་མ་ལ་བསྐོར་བ་དང་སེ་གོལ་སུམ་ཅུའི་བར་དུ་བསྣན་ནོ། ། རྩུབ་མོ་འདི་ལའང་བསྐོར་བ་དང་སེ་གོལ་སྤེལ་མར་བྱས་ན་ཅུང་ཟད་འཇམ་ལ་བསྐོར་བ་རྣམས་ཕྱོགས་གཅིག་ཏུ་བྱས། སེ་གོལ་ཕྱོགས་གཅིག་ཏུ་བྱས་ན་རྩུབ་བོ། ། དེ་བཞིན་དུ་ཞག་རེའི་ཐུན་ཆུང་སུམ་ཅུ་ལ་བསྐོར་བ་དང་སེ་གོལ་སུམ་ཅུ་རེ་བསྣན་པས་གང་ཟག་རབ་ལ་ཞག་གསུམ་ནས་མེའི་ནུས་པ་རྙེད་ནས། ཐུན་ཐ་མ་ལ་སེ་གོལ་དང་བསྐོར་བ་དགུ་བཅུར་འགྱུར་ལ། འབྲིང་ཞག་བདུན་ནས་མེའི་ནུས་པ་རྙེད་ནས་བདུན་གྱི་ཐོ་རངས་ཀྱི་ཐུན་ཆུང་ཐ་མ་ལ་སེ་གོལ་དང་བསྐོར་བ་ཉིས་བརྒྱ་དང་བཅུར་འགྱུར་རོ། ། ཐ་མ་ཟླ་བ་ཕྱེད་ཀྱི་ནུས་པ་རྙེད་ན་ཞག་བཅོ་ལྔའི་ཐུན་ཆུང་ཐ་མ་ལ་དབུགས་མནན་པ་གཅིག་ལ་པུས་མོ་ལ་བསྐོར་བ་བཞི་བརྒྱ་ལྔ་བཅུ་དང་སེ་གོལ་གྲངས་ཀྱང་དེ་སྙེད་དུ་འགྱུར་རོ། །
དེ་ལྟར་མ་ནོན་ན་ཉི་མ་དང་པོའི་ཐུན་ཆུང་ལྔ་ཀ་ལ་བསྐོར་བ་དང་སེ་གོལ་གཅིག ཐུན་ཆུང་བར་མ་ལ་བསྐོར་བ་གཉིས་དང་སེ་གོལ་གཉིས་བསྣན་པས། ཞག་གཅིག་གི་ཐོ་རངས་ཀྱི་ཐུན་ཆུང་ཐ་མ་ལ་བསྐོར་བ་དྲུག་དང་སེ་གོལ་དྲུག་ཏུ་འགྱུར་རོ། ། དེ་ལྟར་ཞག་རེ་ལ་དྲུག་དྲུག་བསྣན་ཅིང་སྦྱངས་པས་ཞག་བཅོ་ལྔའི་ཐུན་ཆུང་ཐ་མ་ལ་དགུ་བཅུར་འགྱུར་བ་ཡིན་ནོ། ། དེ་ལྟར་བྱས་ཀྱང་མ་ནོན་ན་ཞག་གཅིག་གིས་ཐུན་ཆུང་སུམ་ཅུ་པོ་ཀུན་ལ་བསྐོར་བ་གཅིག་སེ་གོལ་གཅིག་བསྣན། དེ་བཞིན་དུ་ཞག་རེ་རེ་ལ་བསྐོར་བ་རེ་སེ་གོལ་རེ་བསྣན་ཞིང་བསྒོམས་པས་བསྐོར་བ་བཅོ་ལྔ་དང་སེ་གོལ་བཅོ་ལྔའི་བར་དུ་འགྱུར་བ་ཡིན་ནོ། ། ཡང་ཤིན་ཏུ་རྩུབ་པའི་ལུགས་བྱེད་ན་གཞན་ཐམས་ཅད་སྔ་མ་དང་འདྲ་བ་ལས་རླུང་གནོན་པའི་དུས་ཀྱི་གཅིག་ཅེས་བྱ་བའི་ཚད་ནི་པུས་མོ་ལ་བསྐོར་བ་གསུམ་དང༌། སེ་གོལ་བརྡེབ་པ་གཅིག་བྱ་སྟེ་ཁམས་དང་ཚོད་སྦྱར་ལ། སྔ་དྲོའི་ཐུན་ལྔ་ཀ་ལ་དེ་ལྟ་བུ་ལྔ། ཉིན་ཕྱེད་ཀྱི་ཐུན་ཆུང་ལྔ་ལ་རེ་རེ་བསྣན་པས་གཉིས་གཉིས་སུ་བྱ་སྟེ་ཐུན་ཆུང་ཐ་མ་ལ་བཅུ།
དགོང་མོ་གསུམ་གསུམ་བྱས་ཏེ་ཐུན་ཆུང་ཐ་མ་ལ་བཅོ་ལྔ། དེ་བཞིན་དུ་བགྲངས་ལ་ཞག་གསུམ་མམ། བདུན་ནམ། བཅོ་ལྔར་བསྒོམ་པར་བྱའོ། ། དེ་ལྟར་བསྒོམས་པས་ས་ཆུ་གཉིས་རླུང་སྟོབས་འབྲི། མེ་རླུང་གཉིས་སྟོབས་སྐྱེས་ནས་རླུང་ཆ་མཉམ་པར་འགྱུར་ཏེ། དང་པོ་ལས་ལ་དྲོད་འབྱུང༌། འཁྱགས་སྲན་ཆེ། ལྕེ་སྐམ། སྐམ་དད་ཆེ།
ཆགས་པ་ཆེ་སྟེ། མེ་རླུང་ནུས་པ་སྐྱེས་པའི་རྟགས་ཡིན་ནོ། ། དེ་ལྟ་བུའི་ཡོན་ཏན་སྐྱེ་བ་ལ་གང་ཟག་རབ་འབྲིང་ཐ་མ་གསུམ་ལ་ཡུན་རིང་ཐུང་གསུམ་ལས་དངོས་གཞི་ལ་ཁྱད་པར་མེད་དོ། ། དེ་ནས་སྤྱི་དོན་གཉིས་པ་རང་ལྷག་པར་གནས་པའི་རིམ་པ་ནི། རྐང་པ་གཉིས་སྐྱིལ་ཀྲུང་དུ་བཅའ་བ། ལག་པ་གཉིས་མཉམ་བཞག་གི་ཕྱག་རྒྱ་ལྟེ་བར་བཅའ། མིག་སྣ་རྩེར་དབབ། ཨོ་ཀོས་བྲང་མནན། དེ་ནས་ལྟེ་བའི་གནས་སུ་ཐིག་ལེ་དམར་པོ་གཅིག་བསྒོམ། ཡང་སྤྱི་གཙུག་ཏུ་ཧཾ་བསྒོམ།
དེ་གཉིས་རྩ་དབུ་མ་ཁ་དོག་དམར་པོ་ཤིན་ཏུ་ཆ་ཕྲ་བས་ཟུང་དུ་འབྲེལ། གཡས་གཡོན་གྱི་རོ་མ་རྐྱང་མའི་སྣར་ཐིག་ལེ་གཏད། ཡང་རྩ་སྦ་གུག་བཞིན་དུ་སྣ་བུག་གཉིས་སུ་ཟུག་པར་བསམ། དེ་ནས་རྐང་མཐིལ་གཉིས་ཀྱི་རླུང་གི་འཁོར་ལོ་ནས་རླུང་ལངས་སུམ་མདོར་འཕྲད་འོག་རླུང་འབྱེད་འཛུམ་བྱས་པས། ལྟེ་བའི་ཨཾ་ལས་འོད་འཕྲོས་རྩ་གཡས་གཡོན་གཉིས་ནས་སོང་ལྟེ་བའི་རླུང་ལ་ཕོག ཧཾ་གི་ཀླད་ཀོར་ནས་མེ་རླུང་ཐུར་ལ་སོང༌། དེའི་དབུས་སུ་དབུགས་ལན་གསུམ་ཙམ་ནང་དུ་རྔུབས་པས་རླུང་རང་འགགས་སུ་འགྲོ། སེམས་ཀྱིས་གཡས་གཡོན་གྱི་རྩ་གཉིས་པོ་ནས་མེ་རླུང་ཞུགས་ནས་ལྟེ་བའི་ཨཾ་སྦུད་པས་འབུས་བ་བཞིན་འབུད་ཅིང་རླུང་རན་ཚད་དུ་མནན། ཨཾ་གི་སྟེང་ནས་ཐིག་ལེ་མུ་ཏིག་གི་རྡོག་མ་ལྟ་བུ་ལས་མེ་རླུང་དྲག་ཏུ་འབར་བར་བསམ་མོ། ། དེའི་དུས་སུ་མ་བདེ་ན་སྣ་བུག་གཉིས་ནས་རླུང་དངོས་སུ་དལ་བུས་བཏང་ཞིང་མིག་གཉིས་སྟེང་དུ་བཟློག
སེམས་ཀྱིས་དབང་པོའི་སྒོ་ཐམས་ཅད་ནས་རླུང་ཕྱིར་བུན་གྱིས་འགྲོ་བར་བསམ་མོ། ། དེ་ལྟར་ཐུན་ཚད་དང་ཐུན་གྲངས་ལ་ངེས་པ་མེད་པར་བྱས་ལ་བསྒོམས་པས་རྟགས་འབྱུང་སྟེ། དང་པོ་ལྟེ་བའི་གནས་སུ་དྲོད་འབྱུང༌། དེ་ནས་ལུས་ཐམས་ཅད་ལ་དྲོད་ཆེར་སྐྱེས་ཏེ། ཉེ་འཁོར་ཐམས་ཅད་ཚ་འུབ་འུབ་བྱེད་པ་འབྱུང༌། དེ་ཙ་ན་ཐ་མལ་པའི་བུད་མེད་ཀྱི་བདེ་བ་ལ་ཇི་སྙམ་མི་བྱེད་པའི་བདེ་བ་འབྱུང་སྟེ། དེ་ནི་རླུང་ལུས་ལ་ཞུགས་པའི་དུས་ཞེས་བྱ། དེ་ནས་ལུས་ཤིང་བལ་གྱི་ཟེགས་པ་བཞིན་ཡང་བ་དང༌། སེམས་ལ་སངས་རྒྱས་ཀྱི་སའི་ཆོས་སྐུའི་ཡེ་ཤེས་ཞེས་བྱ་བ་འདི་ཡིན་སྙམ་པའི་བདེ་བ་ཆེར་སྐྱེས་ཏེ། དེའི་ཚེ་རླུང་སེམས་ལ་ཚུད་པའི་དུས་ཞེས་བྱ།
དེ་ནས་བདེ་མི་བདེའམ་སྟོང་མི་སྟོང་ལ་སོགས་པ་ཐམས་ཅད་ལས་འདས་པའི་ཉམས་སྐྱེ་ཞིང༌། ལུས་ཐམས་ཅད་ཀྱང་དབུ་མར་འཇུག་པ་སྙམ་བྱེད། རྩ་གཡས་གཡོན་གཉིས་ཀ་ཡང་དབུ་མར་འཇུག་པ་སྙམ་བྱེད་པ་འབྱུང་སྟེ། དེའི་ཚེ་རླུང་རྩ་ལ་ཚུད་པའི་དུས་ཞེས་བྱའོ། ། དེ་གསུམ་ཡང་དང་པོ་ཚོར་བ་བདེ་བ། གཉིས་པ་མི་རྟོག་པ་བདེ་བ། གསུམ་པ་ནི་མཚོན་བྱེད་བདེ་བ་དཔེའི་ཡེ་ཤེས་ཞེས་བྱ་སྟེ། དེ་ཙམ་ན་དབུ་མ་ཁ་འབྱེད་དུ་རུང་བར་སོང་བ་ཡིན་ཡང༌། དེ་ཀ་ལྟར་བསྒོམས་པས་གཡས་གཡོན་གཉིས་ཀའི་རླུང་འགགས་པའི་སྟོབས་ཀྱིས་སྐབས་སྐབས་སུ་མཉམ་གཞག་ལ་ཤེས་པ་དམིགས་པ་གང་ལ་གཏད་པ་གསལ་བར་མཐོང་ཞིང༌། རྗེས་ལ་སྣང་བ་ཐམས་ཅད་ལ་བལྟས་ཙ་ན་དུ་བ་ལྟ་བུ་ལ་སོགས་པའི་རྟགས་བཅུ་མཐོང་བར་འགྱུར་ཏེ།
དང་པོ་དུ་བ་ལྟ་བུ་དང༌། གཉིས་པ་སྨིག་རྒྱུ་ལྟ་བུ་དང༌། གསུམ་པ་སྲིན་བུ་མེ་ཁྱེར་དང༌། བཞི་པ་མར་མེ་དང༌། ལྔ་པ་འོད་འབར་བ་ཆེན་པོ་དང༌། དྲུག་པ་ཟླ་བ་དང༌། བདུན་པ་ཉི་མ་དང༌། བརྒྱད་པ་རྒྱུ་སྐར་གྱི་སྣང་བ་དང༌། དགུ་པ་ལ་རཱ་ཧུ་ལ་སྨད་མེད་པའམ། ཟླ་བ་ནག་པོ་འཇིགས་སུ་རུང་བའི་གཟུགས་མཐོང་བ་དང༌།
བཅུ་པ་རི་མོ་ནག་པོ་སྟེ་ནམ་མཁའ་ནས་མར་ཐིག་བཏབ་པ་ལྟ་བུའི་རྟགས་བྱུང་བ་སྟེ། དེ་དག་ནི་རྟགས་བཅུའོ། ། རི་མོ་ནག་པོ་བྱུང་བའི་ཚེ་གཡས་གཡོན་གྱི་རླུང་ལྔ་ཡང་དབུ་མར་ཐིམ་པ་དབུ་མ་ཉིད་ཀྱང་ཤེལ་ལ་སྐུད་པའི་གཟུགས་བརྙན་སྣང་བ་བཞིན་དྲང་ངེ་མཐོང་བ་འབྱུང་ལ། དེའི་མཐར་ཐིག་ལེ་མེ་འབར་ནས་མགྲིན་པ་ནས་སྨིན་མཚམས་ཀྱི་བར་དུ་མེ་དངོས་སུ་འབར་བ་སྙམ་བྱེད་པ་འབྱུང་ལ། དེ་ཙམ་ན་དབུ་མ་ཁ་དབྱེ་རན་པ་ཡིན་ནོ། ། དེའི་ཚེ་ལྟེ་བའི་ཨཾ་ཤད་ལྟ་བུ་ངོ་བོ་ཉིད་ཀྱིས་གཡོས་ནས་དབུ་མ་འབྱེད་པར་ཡང་བྱེད་དོ་ཞེས་གསུངས་སོ། ། རྣལ་འབྱོར་པ་བརྩོན་འགྲུས་རབ་ཀྱིས་ཚེ་འདི་ཉིད་དབུ་མ་ཁ་འབྱེད་པའི་གདམས་ངག་བསྒོམས་པས་རླུང་དབུ་མར་འདུས་ནས་ཕྱག་རྒྱ་ཆེན་པོ་རྟོགས་པར་འགྱུར་རོ། ། འབྲིང་གི་ཚེ་འདིར་རྟགས་ཐམས་ཅད་རྫོགས་པར་མ་བྱུང་ཡང་རྟགས་ཅི་རིགས་པ་ཐོབ་པ་ལ་བརྟེན་ནས་འཆི་ཁའི་རླུང་འདུ་བས་རྐྱེན་བྱས་ནས། འཆི་ཁའམ། བར་དོར་ཕྱག་རྒྱ་ཆེན་པོ་རྟོགས་པར་འགྱུར་བ་ཡིན་ནོ། །
ཐ་མ་དྲོད་ཙམ་སྐྱེ་ཞིང་དུ་བ་ལ་སོགས་པའི་རྟགས་མ་མཐོང་ཡང་ཏིང་ངེ་འཛིན་དང་མ་བྲལ་ན། མཐོ་རིས་ཀྱི་གནད་ཀྱིས་རྐྱེན་བྱས་ནས་སྐྱེ་གནས་སུ་རླུང་འདུས་པས་བདག་པོའི་རྐྱེན་བྱས་ནས་ཕྱག་རྒྱ་ཆེན་པོར་འགྱུར་བ་ཡིན་ནོ། ། རང་ལྷག་པར་གནས་པའི་རིམ་པའོ། ། དེ་ནས་རྩ་དབུ་མ་ཁ་དབྱེ་བའི་མན་ངག་ཙཎྜ་ལིའི་རྣལ་འབྱོར་དངོས་ནི། ལུས་སྔར་བས་ཀྱང་སྐྱིལ་ཀྲུང་དམ་དུ་བཅའ། རོ་སྟོད་དབྱེ་བར་བྱ། མཉམ་གཞག་གི་ཕྱག་རྒྱ། མིག་སྣ་རྩེར་དབབ། སྲུང་བའི་འཁོར་ལོ་དང༌། ལྷ་དྲན་པ་ལ་སོགས་པ་ཐམས་ཅད་སྔ་མ་དང་འདྲ་བར་བྱས་ལ།
དེ་ནས་བསྒོམས་པའི་ལམ་གྱི་འཁོར་ལོ་ལྟེ་བར་བསྒོམ་པ་ནི། ནང་སྐོར་འདབ་མ་བརྒྱད་ལ། ཨ་ཀ་ཙ་ཊ་ཏ་པ་ཡ་ཤ་བརྒྱད་གཡོན་སྐོར་དུ་དགོད། དབུས་སུ་ཡི་གེ་ཨཾ་བསམ། ཕྱི་སྐོར་འདབ་མ་ལྔ་བཅུ་རྩ་དྲུག་ལ། ཀཱ་ལི་སུམ་ཅུ་རྩ་བཞི། ཨ་ཨི་ཨུ་ཨེ་ཨོ་ཨཾ་དྲུག ཨཱ་ལི་དྲུག་དང་བཅས་པ་གཡོན་སྐོར་བསམ་མོ། ། དེ་ལ་སྤྱི་གཙུག་གི་ཧཾ་དང༌། ལྟེ་བའི་ཨཾ་དང་དབུ་མ།
ཁ་དོག་དམར་པོ་ཤིན་ཏུ་ཚ་བ་གཅིག་གི་ཟུང་སྦྲེལ་བར་བསམ། རྐང་པ་གཉིས་ཅུང་ཟད་བསྐྱོད་ཅིང་འོག་རླུང་བསྐུམ་པས། སེམས་ཀྱིས་རྐང་མཐིལ་དང༌། འོག་སྒོའི་རླུང་གི་ལྟེ་བའི་ཨཾ་བར། ཨཾ་གི་ཀླད་ཀོར་གྱི་གསེབ་ན། ཡི་གེ་ཀྵུཾ་གི་དབྱིབས་སུ་གནས་པ་དེ་ཐ་མལ་བའི་གཏུམ་མོ་ཞེས་བྱ་སྟེ། ཁ་དོག་དམར་བ་རེག་བྱ་ཚ་བ་དེ་དབུ་མ་ཡར་འཕགས་ནས་སྙིང་ག་ནས་ཡར་སླེབས། ཡང་སྣ་བུག་གཉིས་ཀྱི་རླུང་ནང་དུ་རྔུབས་པས་རྐྱེན་བྱས་ནས། ལྟག་པ་དང་དཔྲལ་བའི་རླུང་གི། སྤྱི་གཙུག་གི་ཧཾ་གི་གསེབ་ན་གནས་པའི་ཀྵུཾ་གི་མེ་འོད་ཀྱི་གཏུམ་མོ་ཞེས་བྱ་བ་དབུ་མ་ནས་མར་ཐུར་ལ་བབས་ནས་དབུ་མའི་ནང་དུ་མས་ཡར་འབར་བའི་མེ་དང་གཉིས་སྙིང་གའི་གནས་སུ་ཕྲུག་ཆིལ་ཆིལ་འཐབ་པར་བསམ།
སྟེང་འོག་གི་རླུང་ཁ་སྦྱར་ལུས་ཅུང་ཟད་འགུལ་ཞིང་བསྒོམ་ཏེ་དྲོད་ལ་སོགས་བ་ཧ་ཅང་ཆེས་ན། དེ་བས་ལྷོད་ལ་བསྒོམ། དེ་ལྟར་བསྒོམས་པས་དང་པོ་དྲོད་འབྱུང༌། དེ་ནས་ཚོར་བ་བདེ་བ་སྐྱེ། དེ་ནས་མི་རྟོག་པའི་བདེ་བ་སྐྱེ། དེ་ནས་མཚོན་བྱེད་དཔེའི་ཡེ་ཤེས་ཉམས་སུ་མྱོང་བ་སྐྱེ། ཐུན་གྲངས་ནི། དང་པོ་ཐུན་དྲུག་ཏུ་བྱ། དེ་ནས་བཞི། དེ་ནས་གཉིས་སུ།
དེ་ནས་ཐུན་རེ་རེ། དེ་ནས་ལུས་ཀྱི་སྤྱོད་ལམ་མ་ཞིག་པ་ཙམ་གྱིས་ཀྱང་རྟགས་རྣམས་འབྱུང་ངོ༌། ། དེ་ནས་དབུ་མ་ཁ་དབྱེ་དངོས་ནི། ཨོཾ་ལས་ཡས་མར་མེ་འབར་བ། རྒྱུན་མི་ཆད་ཡས་མར་མེ་འབར་བ་དེ་འཛག་པར་བསྒྱུར་ལ། ཧཾ་ལས་བྱང་ཆུབ་ཀྱི་སེམས་འཛག་པ་རྒྱུན་མི་ཆད་པར་བསྒོམ། དེའི་སྟོབས་ཀྱིས་དབུ་མ་ཁ་དབྱེ་ནས་རླུང་སེམས་ཐམས་ཅད་དབུ་མར་བསྟིམ་ཟིན་ཏོ། ། ཕོ་ཉའི་ལམ་ལ་དགའ་བ་བསྒོམ་པར་འདོད་ན། སྦྱོར་བ། དངོས་གཞི།
རྗེས་གསུམ་མོ། ། དང་པོ་ནི། ལུས་སྐྱིལ་ཀྲུང་བཅའ་ཤེས་པ་ལྟེ་བར་གཏད། ཁ་ཟས་དང་སྤྱོད་ལམ་གྱི་ལྕག་གིས་བསྐུལ་ཞིང༌། ཐུན་མོང་གི་འཇམ་རླུང་ཉིན་ཞག་བཅོ་ལྔར་སྦྱང་བར་བྱ་སྟེ། དེ་ཡང་ཉི་མ་དང་པོའི་ཐུན་ཆུང་ལྔ་ལ་བསྐོར་བ་གཅིག་དང༌། སེ་གོལ་ལན་གཅིག་བྱ། ཐུན་བར་མའི་ལྔ་ལ་གཉིས། ཐ་མའི་ལྔ་ལ་གསུམ། སྲོད་ལ་བཞི།
ནམ་གུང་ལ་ལྔ། ཐོ་རངས་ལ་དྲུག ཡང་ཉི་མ་གཉིས་པའི་ཐུན་དང་པོ་ལ་བསྐོར་བ་དང་སེ་གོལ་གཉིས། དེ་ནས་རེ་རེ་སྤེལ་བ་སྔ་མ་བཞིན་དུ་བྱ། ཉི་མ་གསུམ་པ་ལ་བསྐོར་བ་དང་སེ་གོལ་གསུམ། བཞི་པ་ལ་བཞི། ལྔ་པ་ལ་ལྔ། དྲུག་པ་ལ་དྲུག ཉི་མ་བདུན་པ་ལ་བདུན་ཏེ། དེ་ལྟར་ཉིན་ཞག་བཅུ་བཞིའོ། །
ཉིན་ཞག་བཅོ་ལྔ་བའི་ཐུན་དང་པོ་ལ། སེ་གོལ་དང༌། པུས་མོ་ལ་བསྐོར་བ་བརྒྱད། བར་བ་ལ་དགུ། ཕྱི་དྲོའི་ཐུན་ལ་བཅུ་སྦྱང་ངོ༌། ། དེ་ནས་དངོས་སམ་ཡེ་ཤེས་ཀྱི་ཕྱག་རྒྱ་མདུན་དུ་བསམས་ལ། ཉིན་ཞག་གསུམ་དུ་སྐེད་པ་ཕྲ་བ་ལ་སོགས་པའི་གཟུགས་ལ་བལྟ་ཞིང་རླུང་སྦྱང༌། ཉིན་ཞག་གསུམ་དུ་འཁྲིག་པའི་གཏམ་ལ་སོགས་པའི་སྒྲ་ལ་བསླབ་ཅིང་སྦྱང༌། ཉིན་ཞག་གསུམ་དུ་གླ་རྩི་ལ་སོགས་པའི་དྲི་ལ་བསླབ་ཅིང་སྦྱང༌། ཉིན་ཞག་གསུམ་དུ་མ་མཆུའི་སྤྲང་རྩི་གཞིབས་པ་ལ་སོགས་པའི་རོ་ལ་མྱོང་ཞིང་རླུང་སྦྱང༌།
ཉིན་ཞག་གསུམ་དུ་ཙུམ་བྷ་དང་འཁྱུད་པ་ལ་སོགས་པའི་རེག་བྱ་ལ་བསླབ་ཅིང་རླུང་སྦྱང་ངོ༌། ། དེ་ལྟར་འཇམ་རླུང་ལྔ་བརྟེན་ལ་བསླབ་ཅིང་རླུང་སྦྱང་བ་ཞག་བཅོ་ལྔ་སྟེ། ཐུན་མོང་གི་རླུང་སྦྱང་བ་ཞག་སུམ་ཅུ་སོང་ནས་ཁྱད་པར་གྱི་རླུང་སྦྱང་བ་ནི་ཧ་སིབ་སྦྱང་སྟེ། རྐང་པ་སྐྱིལ་ཀྲུང་བཅའ། ལགས་གཉིས་མཐེ་བོང་གིས་སྲིན་ལག་གི་རྩ་ནོན་པར་བྱས་ལ། ཁུ་ཚུར་དྲག་ཏུ་བཅིངས་ལ་སྙིང་གར་བསྣོལ། དབུགས་ཕྱིར་འགྲོ་བའི་ཚེ། ཧ་ཞེས་པས་བཏང་ནང་དུ་འཇུག་པ་ནི། སིབ་ཅེས་བརྗོད་ལ་འོག་རླུང་བར་དྲོངས་ཚད་དྲོངས། དེས་ཁམས་བཟང་ན་ཉི་མ་ཕྱེད་ཀྱིས་འབྱོངས་པ་ཡིན་ནོ།
མཁལ་མ་གཉིས་དང༌། རྒྱུ་ཞབས་དང༌། སྙིང་ག་དང༌། མགོ་བོ་ན་སྐམ་སྐམ་པ་བྱུང་ན་ཅུང་ཟད་བཅག་ཅིང༌། ཁ་ཟས་གཟབ། དེ་ནས་ཡང་བསྒོམ་པར་བྱའོ། ། དེ་ནས་ཧྲཱིཿདྲག་ལ་རིང་བ་ལན་བདུན་བརྗོད། དེ་ནས་ཎི་དྲག་ལ་རིང་བ་ལན་བདུན་བརྗོད། དེ་དག་གིས་སྦ་བ་སྦུབས་སུ་ནུབ་པ་དང༌། བཤང་བ་དང་ལྕི་བ་མི་འཐོན་པ་ལྟ་བུ་འབྱུང་ངོ་སྤྱད་པའོ། །
དེ་ནས་དངོས་སམ་ཡེ་ཤེས་ཀྱི་ཕྱག་རྒྱ་མདུན་དུ་བསམས་བདག་དང་ཕྱག་རྒྱ་གཉིས་ཀྱི་འོག་ཏུ་ཡྃ་རླུང་ལ་དེའི་སྟེང་དུ་མེ། རླུང་གིས་མེ་འབར་བས་མ་དག་པའི་ཕུང་པོ་ཁམས་དང་སྐྱེ་མཆེད་བསགས་ཏེ་སྟོང་པར་བསམ། སྟོང་པའི་ངང་ལས་ཡྃ་ལས་རླུང༌། རྃ་ལས་མེ། ཝྃ་ལས་ཆུ། ལྃ་ལས་ས། སུྃ་ལས་རི་རབ། པྃ་ལས་པདྨ་འདབ་མ་བརྒྱད་དེའི་ལྟེ་བར་ཧཱུྃ་ལས་རང་ཡི་དམ་གྱི་ལྷར་བསྒོམས། ཤེས་རབ་བྃ་ལས་རྡོ་རྗེ་ཕག་མོར་བསྒོམ། གནས་ལྔ་དང་མཁའ་གསང་བྱིན་གྱིས་བརླབས།
གཉིས་ཀའི་ལྟེ་བར་རྡོ་རྗེ་རྩེ་གསུམ་པ་སྟེང་གི་རྭ་གསུམ་ལས་གཡས་རོ་མ་མདོག་དམར། གཡོན་རྐྱང་མ་ཁ་དོག་དཀར་པོ། དབུས་ཀུན་འདར་མ་ནག་པོའམ་ལྗང་གུའོ། ། འོག་གི་རྭ་རྩེ་གསུམ་གཡས་དྲི་ཆེན་རྒྱུ་བ་ཁ་དོག་དཀར་པོ། གཡོན་དྲི་ཆུ་རྒྱུ་བ་ནག་པོ། དབུས་བྱང་སེམས་རྒྱུ་ཞིང་རྩ་ནི་ཁ་དོག་སེར་པོའོ། ། དེ་ནས་རང་གི་སྙིང་གའི་ཧཱུྃ་ལས་འོད་ལྕགས་ཀྱུ་ལྟ་བུ་ཁ་དོག་དམར་ནག་དབུགས་ཕྱིར་བཏང་བའི་དུས་རང་གི་ཁ་ནས་ཧའི་སྒྲ་དང་བཅས་པས་ཕྱིར་བཏང་ཞིང༌། མུ་ཏྲ་ལ་ཙུམྦྷ་སྦྱིན་ཤེས་རབ་ཀྱི་སིབ་ཀྱི་སྒྲ་དང་བཅས་པས་དབུགས་ནང་དུ་དྲངས་ཏེ། ཤེས་རབ་ཀྱི་ལྟེ་བའི་རྡོ་རྗེ་རྩེ་གསུམ་པའི་ལྟེ་བ་ནས་ཕཊ་སེར་པོ་དབུགས་ལྕགས་ཀྱུའི་རྣམ་པས་གྱེན་ལ་ཤེས་རབ་ཀྱི་ཉའི་སྒྲ་དང་བཅས་པས་དབུགས་ཕྱིར་བཏང་བའི་དུས་སུ་ཕཊ་བྱུང་བ་ལ་སྒྲུབ་པ་པོས་སིབ་ཀྱིས་སྒྲ་དང་བཅས་པས་ཁའི་ནང་དུ་བཅུག་སྟེ། ཨ་ཝ་དྷུ་ཏིའི་ནང་ནས་མར་སོང་ནས་རྡོ་རྗེའི་དཀྱིལ་དུ་ཕཊ་སེར་པོ་བསམ།
དེས་ཀྱང་བྱང་ཆུབ་ཀྱི་སེམས་འགགས་པར་བསམ་མོ། ། དེ་ལྟར་དགའ་བ་དང་མཆོག་དགའ་དང༌། དགའ་བྲལ་སྔོན་དུ་སོང་ནས། སྐད་ཅིག་མ་བཞི་པ་ལྷན་སྐྱེས་རྟོགས་ནས། འཁོར་ལོས་བྱང་ཆུབ་ཀྱི་སེམས་བཟུང་སྟེ། ཧྲིཾ་ངམ་ཎིའམ། ཧཱུྃ་ཞེས་བརྗོད་ཅིང་ཉམས་སུ་དོགས་ན་གྱེན་ལ་བཟློག་གོ ། བདེ་བ་ཆུང་ན་བསྲུབས་པས་ཐུར་ལ་དབབ་བོ། ། ཡང་ཤེས་རབ་ཀྱི་བྱང་སེམས་ཚུར་དྲང་བར་འདོད་ན། གསང་བའི་རྡོ་རྗེའི་རྩེ་མོར་ཧཱུྃ་མདོག་དམར་པོ་ལས་ལྕགས་བསྲེགས་ལྟ་བུའི་དྲོད་ཀྱིས་ཤེས་རབ་ཀྱི་པདྨ་ན་ཡོད་པའི་བྱང་ཆུབ་ཀྱི་སེམས་ལྕགས་ཚན་ལ་མཆིལ་མ་བཞིན་དུ་སྐམ་ཞིང་འཐུང་བར་བསམ་སྟེ།
དེ་ཙམ་གྱིས་ཀྱང་རྣལ་འབྱོར་པ་ལ་བདེ་བ་སྐྱེའོ། ། རྣལ་འབྱོར་པ་ལ་བདེ་བ་མི་བཟོད་པ་སྐྱེ་ན་བྱང་ཆུབ་ཀྱི་སེམས་ཟིན་པའི་རྟགས་ཡིན་ནོ། ། དངོས་ཀྱིའོ། ། རྗེས་ལ་བྱང་ཆུབ་ཀྱི་སེམས་དེ་དྲང་པར་འདོད་ན། རྡོ་རྗེའི་ལྟོ་བའི་བུག་པའི་འཁོར་ལོ་དེའི་སྟེང་གི་རྩེ་མོ་ལ་བྱང་ཆུབ་ཀྱི་སེམས་བསྒོམ། དེའི་འོག་ལྟེ་བའི་གོང་དུ་ཡྃ་ལས་རླུང་བསྒོམ། རླུང་དེས་བུས་ནས་བྱང་ཆུབ་ཀྱི་སེམས་རྡོ་རྗེའི་བུ་ག་ནས་ཡར་སོང་ནས་ལྟེ་བའི་རྡོ་རྗེའི་སྟེང་དུ་སླེབ། རྡོ་རྗེ་ཇེ་རིང་ཇེ་རིང་ལ་སོང་ནས་སྤྱི་བོའི་བར་དུ་བདེ་སྟོང་རྒྱས་པར་བསམ། ཚོར་བ་བདེ་བ་སྐྱེས་ནས་ཡར་ཡར་དྲང༌། མི་རྟོག་པ་སྐྱེས་ནས་མར་དབབ་བོ། །
དེ་ལྟར་བསྒོམས་ན་ཚོར་བ་བདེ་བ་སྐྱེ་ལ། དེ་ལ་བརྟེན་ནས་མི་རྟོག་པའི་བདེ་བ་སྐྱེ། དེ་ལ་བརྟེན་ནས་མཚོན་བྱེད་དཔེའི་ཡེ་ཤེས་སུ་སྐྱེ་བར་འགྱུར་རོ། ། ཕོ་ཉའི་ལམ་ལ་དགའ་བ་དངོས་བསྟན་ཟིན་ཏོ། ། རྣལ་འབྱོར་པ་འགའ་ཞིག་དངོས་སམ་ཡེ་ཤེས་ཀྱི་ཕྱག་རྒྱ་ཡང་མི་བསྒོམ་ལ་ལྷན་ཅིག་སྐྱེས་པའི་བདེ་བ་ཆེན་པོ་སྐྱེ་བར་འདོད་ན། ལྟེ་བའི་རྡོ་རྗེ་དང་གསང་གནས་ཀྱི་འཁོར་ལོ་བསྒོམ་པ་སྔ་མ་བཞིན་དུ་བྱས་ལ། གསང་གནས་རོ་རྩ་བར་བྱས་ལ། ལག་པ་གཡོན་གྱི་མཐེ་བོང་དང་མཛུབ་མོ་སྦྱར་བའི་ནང་དུ་བཞག འཛགས་སུ་དོགས་ན་ལག་པ་གཡས་པས་བཤང་གཅིའི་བར་དུ་མཉེ་ཞིང་མནན། དེ་ནས་སྙིང་གའི་ཧཱུྃ་གི་འོད་ཀྱིས་གྱེན་ལ་དྲངས་ཤིང༌།
ཧཱུྃ་ཧྲཱིཾ་རྩིཾཎ་རྣམས་དྲག་ལ་རིང་བ་བརྗོད་ཅིང་དྲངས་པས་བདེ་བ་ཚད་དུ་བསྐྱལ་བར་འབྱུང་གསུངས། བདེ་བ་ཆུང་ན་འཁོར་ལོ་གཡོན་དུ་འཁོར་བར་བསམ་མོ། ། འཁོར་དྲག་ན་འཛག་པའི་ཉན་ཡོད་དོ། ། འདི་བརྟེན་པར་བསྒོམས་ན། ཕྱིས་ཕོ་ཉའི་ལམ་བསྒོམ་པ་ལ་ཐོགས་པ་མེད་དོ། ། འདི་ནི་ཕོ་ཉའི་ལམ་བསྒོམ་པ་དངོས་མ་ཡིན་ཏེ། དེའི་ཕྱོགས་སུ་རྟོགས་པའི་གདམས་ངག་ཡིན་ནོ། ། དེ་དག་ནི་ཐར་པའི་གནད་ཚེ་འདི་ལ་མྱ་ངན་ལས་འདའ་བའི་གནད་ཡིན་ནོ། ། དེ་ལྟར་རྣལ་འབྱོར་གྱི་ལམ་དང་ཕོ་ཉའི་ལམ་གྱིས་ཚེ་འདི་ལ་རླུང་དབུ་མར་ཞུགས་པ་ཚེ་འདི་ཉིད་ལ་མྱ་ངན་འདའ་ལ། གལ་ཏེ་འོག་མིན་དུ་རྣམ་པར་ཤེས་པ་ལན་གཅིག་འཕོ་ནའང༌།
སླར་ལུས་འདི་ཉིད་ལ་འཇུག་པ་སྲིད་པས་ན་འདི་བསྒོམ་པའི་རྣལ་འབྱོར་པ་ཤི་ན་ཞག་བདུན་གྱི་བར་དུ་བསྲེག་ཏུ་མི་རུང་ཞེས་གསུངས་སོ། ། ཚེ་འདི་ལ་མྱ་ངན་ལས་མ་འདས་ན་མཐོ་རིས་ཀྱི་གནད་ལ་བརྟེན་ན་ཐར་པའི་རྟེན་མཐོ་རིས་བཙལ་ལ་བར་དོའི་སྐྱེ་བ་བརྒྱུད་དེ་མྱ་ངན་ལས་འདའོ། ། དེའང་རླུང་སྦྱང་བ་སྔོན་དུ་སོང་བའི་རྣལ་འབྱོར་པས་ཁམས་སྙོམས་པར་བྱས་ལ་ཐོག་མར་འཆི་ལྟས་བརྟག་པ་ནི། སྣ་གཡས་འབའ་ཞིག་ནས་རླུང་ཞག་ལྔའམ། གཡོན་འབའ་ཞིག་ནས་ཞག་དྲུག་རྒྱུ་ན། དེ་ནས་ལོ་གསུམ་ཚུན་ཆད་ལ་འཆི་བའི་རྟགས་ཡིན་པས་འཆི་བསླུ་བྱ་སྟེ། དེ་ནས་རང་ལྷག་པར་གནས་པ་རླུང་གི་མན་ངག་བཞིན་བྱའོ། ། དེས་བསླུས་མ་བསླུས་ནི་དང་པོ་བྱུང་བའི་ཟླ་བ་འོག་མ་རྣམས་ཀྱི་ཞག་ལ་བརྟག དེ་དག་ལ་སྔ་མ་བཞིན་བྱུང་ན། དུས་སུ་འཆི་བའི་ལྟས་ཡིན་པས་འཕོ་བ་བྱ།
གལ་ཏེ་ཟླ་བ་འོག་མ་རྣམས་ལ་མ་བྱུང་ན། ཕྱིས་དེའི་ལོའི་དུས་ལ་བརྟག དེ་དག་ལ་མ་བྱུང་ན་འཆི་བ་བསླུས་པ་ཡིན། དེ་དག་བྱུང་ནས་འཆི་བར་འདུག་ན། གདན་བཞི་ལས། འཆི་བར་འགྱུར་བའི་དུས་བྱུང་ན། ། རིམས་ལ་སོགས་པས་མ་བཏབ་པར། ། འཕོ་བའི་གདམས་པ་མཆོག་ཡིན་ནོ། ། ཞེས་གསུངས་པས་རིམས་ལ་སོགས་པས་མ་བཏབ་པའི་གོང་དུ་འཕོ་བ་བྱ་སྟེ། རྐང་པ་རྡོ་རྗེའི་སྐྱིལ་ཀྲུང་བྱ།
ལག་པ་ལྟག་པར་འཁྱུད། ཡང་ན་ལུས་ཙོག་བུར་བྱས་ནས། ལག་པ་གཉིས་པུས་མོ་ལ་འཁྱུད་དོ། ། དེ་ནས་རང་ལྷའི་རྣལ་འབྱོར་དྲན་པར་བྱས་ལ། སྒོ་རྣམས་ཡི་གེས་དགགས་ཏེ་གནས་རྣམས་སུ་ཟླ་བའི་དཀྱིལ་འཁོར་རེ་རེ་བསམ་མོ། ། དེའི་སྟེང་དུ་ཡི་གེ་རྣམས་བསྒོམ་པར་བྱའོ། ། དེ་ཡང་མིག་གཉིས་ལ་ཧཱུྃ། རྣ་བ་གཉིས་དང་སྣ་གཉིས་ལ་ཡུཾ། ཁ་ལ་སུཾ། ལྟེ་བར་ཀྵྨཾརཡུ།
བཤང་བའི་ལམ་དུ་ཀྵུཾ། གཅི་བའི་ལམ་དུ་སུཾ། དཔྲལ་བ་ལ་སམརཡུཾ། སྤྱི་གཙུག་ཏུ་ཧམརཡུཾ་བསམ། དེ་ཡང་རང་གང་འདོད་པའི་སྒོ་སྟོང་པར་བཞག་ཅིང༌། མི་འདོད་པའི་སྒོ་དགག་པ་ཡིན་ཏེ། སྤྱི་གཙུག་ནས་བཏང་ན། གཟུགས་མེད་ཁམས་སུ་སྐྱེ། སྨིན་མཚམས་ནས་གཟུགས་ཁམས་སུ། ལྟེ་བ་ནས་འདོད་པའི་ཁམས་སུ།
མིག་གཡས་པ་ནས་མིའི་རྒྱལ་པོ། གཡོན་པ་ནས་མི་ཕལ་པ། རྣ་བ་ནས་རིག་པ་འཛིན་པ། སྣ་ནས་གནོད་སྦྱིན། ཁ་ནས་ཡི་དྭགས། གཅི་བའི་ལམ་ནས་དུད་འགྲོ། བཤང་བའི་ལམ་ནས་དམྱལ་བར་སྐྱེ་བས་ན་སྒོ་དགག་གོ ། དེ་བས་ན་རྐང་པ་རླུང་གི་དཀྱིལ་འཁོར་དམིགས་ལ། དེའི་རླུང་གིས་སུམ་མདོར་མེ་སྦར། ཡང་འོག་རླུང་བསྐྱོད་ཅིང་སུམ་མདོའི་མེས་ལྟེ་བའི་ཨཾ་ཡང་སྦར།
ཨཾ་གི་གཡས་གཡོན་གཉིས་ན་རླུང་གི་ས་བོན་ཡྃ་སྔོན་པོ་གཤོག་པ་ལྟ་བུ་གཉིས་ཀྱིས་རླུང་ཕུལ་ཏེ། སྙིང་གའི་བར་དུ་ཨཾ་གིས་མེ་སྦར། དེ་ནས་དམིགས་པ་རྒྱས་འབྲིང་གཉིས་བྱ་སྟེ། རྒྱས་པར་བྱེད་ན། སྙིང་ག་ནས་ཧྃ་དེའི་སྟེང་ན་ཡྃ། དེའི་སྟེང་ན་རླུང་གི་དཀྱིལ་འཁོར་ཟླ་བ་ཕྱེད་པ་ལྟ་བུ། དེའི་སྟེང་ན་ཟླ་བའི་དཀྱིལ་འཁོར་མཐེ་བོང་ཡོངས་ཀྱི་ཚད་ཙམ། དེའི་སྟེང་ན་སེམས་ཀྱི་རྟེན་ཧཱུྃ། དེའི་སྟེང་ན་མཾ་ཐུར་བལྟས། དེའི་སྟེང་ན་ཀ་མགོ་མཐུར་བལྟས་ཡོད་པར་བསམས་ལ།
འོག་ན་གནས་པའི་ཧིས་ཡར་བཏེགས་པ་ལ་སོགས་པའི་ཚུལ་གྱིས་ཡར་ཕུལ་ཏེ། སྟེང་གི་ཀ་ལ་སོགས་པ་མར་དྲངས་པར་བསམ་ཞིང་ངག་ཏུ་ཧི་ཀ་དྲག་ཏུ་བརྗོད། ཀ་ཧི་ཞེས་ངལ་གསོ་ཞིང་སྙིང་གའི་བར་དུ་མར་འོང་བར་བསམས་ལ། སྟེང་རླུང་ཅུང་ཟད་མནན་ནོ། དེ་ཙམ་དམིགས་པ་མི་ནུས་ན་བསྡུས་པ་ནི། མེ་རླུང་གཉིས་ཀྱིས་ཡིད་ས་བོན་སྙིང་གའི་ཧཱུྃ་བྱ་སྤུ་ནམ་མཁའ་ལ་བཏེགས་པ་བཞིན་དུ་འཕུར་ཞིང༌། འོག་རླུང་ཡང་ནས་ཡང་དུ་བསྐྱེད་པ་དང་ཧིཀ་གིས་ཡར་ཕུལ་ཞིང་ཀ་ཧི་ཞེས་པས་སྙིང་གའི་བར་དུ་ཕབ་ལ། ངལ་གསོ་ཞིང་སྟེང་རླུང་ཅུང་ཟད་མནན་པ་སྔ་མ་དང་འདྲའོ། ། དེ་ལྟ་བུའི་ཚུལ་གྱིས་མགྲིན་པའི་བར་དུ་ཡར་ལ་དྲངས་ཤིང་ངལ་གསོ་བ་རྩོལ་བ་རབ་ཀྱིས་ལན་བདུན། འབྲིང་གིས་བཅོ་ལྔ།
ཐ་མས་ཉི་ཤུ་རྩ་གཅིག་གི་མཐར་གང་ཡང་རུང་བར་སྐྱེ་བར་འདོད་པའི་མིག་ལ་སོགས་པའི་སྒོ་སྟོང་པར་བཞག་པ་ནས་སེམས་ཀྱི་རྟེན་བཏང་ཞིང་ལུས་ཀྱི་འཁྲུལ་འཁོར་བཤིག་གོ ། དེ་ལྟར་གོམས་པའི་དུས་སུ་བུང་བས་སྦྲང་རྩི་བླང་བ་བཞིན་བུང་བ་ལྟ་བུའི་རླུང་གིས་སྦྲང་རྩི་ལྟ་བུའི་རྣམ་པར་ཤེས་པ་མེ་ཏོག་ལྟ་བུའི་རྩའི་འཁོར་ལོ་ནས་གང་འདོད་པའི་སར་འཕངས་ན་གང་འདོད་ཀྱི་གནས་སུ་མི་སྐྱེ་མི་སྲིད་དོ། ། འདའ་ཀ་མའི་གནད་འདིས་ནི་མཐོ་རིས་ཞེས་བྱ་བ་ཐར་པའི་གྲོགས་སུ་འགྲོ་བ་ལས་ཐར་པ་ཁོ་ན་གྲུབ་པ་ནི་མ་ཡིན་ནོ། ། ཞེས་གསུངས་སོ། ། ཚེ་འདི་ལ་དབུ་མ་ཅུང་ཟད་ཁ་བྱེ་བ་རྣམས་ནི་བར་དོ་ཉིད་དུ་ཕྱག་རྒྱ་ཆེན་པོ་འགྲུབ་པར་འགྱུར་བ་ཡིན་ནོ། ། གནད་ཀྱི་མན་ངག་ལ་བརྟེན་ནས་རིམ་གྱིས་ཆོས་ཀྱི་དབྱིངས་རྟོགས་པར་འགྱུར་བའི་ཐབས་བསྟན་ཟིན་ཏོ།། ༈ །ཆོས་ཀྱི་དབྱིངས་ཕྱག་རྒྱ་ཆེན་པོ་དངོས་རྟོགས་པར་བྱེད་པའི་མན་ངག་ནི། ཚོགས་ཀྱི་འཁོར་ལོ་སྔོན་དུ་འགྲོ་བར་བྱས་ལ། སློབ་མ་གྲལ་བ་བཀོད་དེ་མཎྜལ་ཕུལ། བླ་མ་ལ་མོས་གུས་དྲག་པོ་བྱེད་དུ་གཞུག་གོ །
ད་ངས་གདམས་ངག་གཅིག་སྟོན་པ་ཡིན་པས། ཁྱོད་མ་ཡེངས་ཤིག་ཅེས་ཡང་དང་ཡང་དུ་བསྒོ། དེ་ནས་དུང་ལ་སོགས་པའི་རྫས་ཀྱི་དངོས་པོ་གཅིག་མདུན་དུ་བཞག་ལ། བླ་མས་བསྟན་པའི་བརྡ་གཅིག་ལ་རྟོག་པ་གསུམ་སྐྱེ་སྟེ། མ་སྐྱེས་པའི་དུས། སྐྱེས་པའི་དུས། སྐྱེས་ནས་ཟུང་དུ་ཆུད་པའི་དུས་དང་གསུམ་མོ། ། དང་པོ་ནི། དཀར་པོ་མ་མཐོང་བའི་སྔོན་རོལ་གྱི་རྟོག་པ་དང༌། ང་ལ་ཇི་ལྟ་བུ་འབྱུང་ངོ་སྙམ་པའི་སེམས་དེ་གང་ནས་ཀྱང་འོང་བ་མ་ཡིན་པའི་ཕྱིར།
མ་སྐྱེས་སྐྱེ་མེད་ནམ་མཁའ་བཞིན། ། ཞེས་གསུངས། དེ་ནས་དཀར་པོ་མཐོང་བའི་དུས་སུ་དཀར་པོའི་རྟོག་པ་གློ་བུར་དུ་སྐྱེས་ཙམ་ན། དཀར་པོ་མ་མཐོང་བའི་གོང་དུ་སྐྱེ་གནས་ཀྱང་མེད་ལ་ད་ལྟ་དེ་མི་འགག་པར་གནས་པ་ཡང་མ་ཡིན། སྐྱེས་པ་སྐྱེ་མེད་ནམ་མཁའ་བཞིན། ། ཞེས་བྱ་བ་སྟེ། སྐྱེ་བ་མེད་པ་ལས་དཀར་པོ་དེ་སྐྱེ་ཞིང་སྐྱེ་མེད་དུ་འགག་པར་འགྱུར་རོ། ། དཔེར་ན་དུ་བ་ནི་མེའི་སྔོན་རོལ་ནས་གྲུབ་པ་ཡང་མ་ཡིན་ཞིང༌། མེ་ལས་མ་གཏོགས་པའི་གློ་བུར་དུ་གཞན་ནས་འོང་བ་ཡང་མིན་ལ། མི་འགགས་པར་གནས་པ་ཡང་མ་ཡིན་ཀྱང༌།
དུ་བ་ནི་མེ་ལས་བྱུང་ཞིང་དེར་འགགས་པས། དུ་བ་རྟག་ཏུ་མེ་དང་འབྲེལ་བས་སོ། ། དེ་བཞིན་དུ་དཀར་པོ་ལ་སོགས་པའི་རྟོག་པ་ཡང་སྐྱེ་མེད་ལས་སྔོན་རོལ་དུ་གྲུབ་པ་མ་ཡིན་ལ། མི་འགགས་པར་གནས་པ་ཡང་མ་ཡིན་ཏེ། འོན་ཀྱང་སྐྱེ་མེད་ལས་བྱུང་ཞིང༌། དེར་ཐིམ་པས་སྐྱེ་མེད་དང་རྒྱུན་དུ་འབྲེལ་བ་ཡིན་ནོ། ། དེ་ནས་དཀར་པོའི་བློ་འགགས་པའི་དུས་སུ། འགགས་པ་སྐྱེ་མེད་ནམ་མཁའ་བཞིན། ། ཞེས་བྱ་བ་ནི། ཐིམ་པས་ཐིམ་པ་བཙལ་བས་མ་རྙེད་པ་ཡིན་ནོ། །
དེ་ལ་ནམ་མཁའ་བཞིན་ཞེས་བྱ་བ་ནི། ནམ་མཁའ་ལ་ཐོག་མཐའ་དང་སྐྱེ་འགགས་མེད་པ་བཞིན་དུ། སེམས་ལ་ཡང་ཐོག་མཐའ་དང་སྐྱེ་འགགས་མེད་དོ། ། མ་སྐྱེས་པའི་དུས་ནི་སྐྱེ་བ་མེད་པ་ཉིད་ཡིན་ལ། དཀར་པོའི་བློ་སྐྱེས་པའི་དུས་སུ་ཡང་འགྲོ་བ་དང་ཐིམ་པ་མི་འདུག་པས་སྐྱེ་བ་མེད་པ་ཉིད་ཡིན་པས་ན་ཆོས་ཐམས་ཅད་སྐྱེ་འགགས་དང་བྲལ་བ་ནམ་མཁའ་ལྟ་བུ་ཡིན་ནོ་ཞེས་བློ་ཐག་བཅད་ལ་ཟུང་འཇུག་གི་ངང་ལ་ཇི་ཙམ་གནས་ཚད་ཅིག་བཞག་གོ ། དེ་ནས་བླ་མ་ལ་ཕྱག་བྱས་ལ་ལྡང་བར་བྱའོ། ། དེ་ལྟ་བུའི་ཉམས་མྱོང་གི་རྒྱུན་དེ་དུས་རྒྱུན་དུ་བསྐྱང་ཞིང་བསྒོམ་པར་བྱ་བ་ནི་མཚོན་ཐག་ཉེ་བ་ཕྱག་རྒྱ་ཆེན་པོའི་ལམ་དངོས་སུ་བསྟན་པ་ཞེས་བྱ་བ་ཡིན་ནོ། ། ལམ་བསྒོམ་པའི་རྣལ་འབྱོར་གྱི་གནད་བསྟན་ཟིན་ཏོ། ། སྤྱི་དོན་གསུམ་པ་འབྲས་བུ་མཐར་ཐུག་མྱ་ངན་ལས་འདས་པའི་གནད་ནི། ལུས་ཟག་མེད་གཟུགས་ཀྱི་སྐུ་དང༌།
སེམས་རྟོག་མེད་ཆོས་ཀྱི་སྐུ་གཉིས་ཟུང་དུ་འཇུག་པའོ། ། དེའང་ལམ་བསྒོམས་པའི་སྟོབས་ཀྱིས་རྩ་རྣམས་ཀྱི་མདུད་པ་རིམ་གྱིས་གྲོལ་ནས་རྩ་ཐམས་ཅད་སྤྱི་བོར་ཨེ་ཝཾ་ཟུང་འཇུག་ཏུ་རོ་གཅིག་པར་འགྱུར་ལ། རླུང་ཐམས་ཅད་དུ་སྤྱི་བོར་ཨེ་ཝཾ་ཟུང་འཇུག་རོ་གཅིག་པར་འགྱུར་ཞིང༌། ཁམས་དྭངས་མ་བྱང་ཆུབ་ཀྱི་སེམས་ཀྱི་ཐིག་ལེ་ཐམས་ཅད་ཀྱང་ཨེ་ཝཾ་ཟུང་འཇུག་གི་བྱང་ཆུབ་ཀྱི་སེམས་སུ་རོ་གཅིག་པར་འགྱུར་བའོ། ། དེ་ལ་དང་པོ་ནི། ལུས་ཀྱི་རྩ་ཐམས་ཅད་ཀྱི་མདུད་པ་གྲོལ་ནས་ལྟེ་བའི་རྩ་དྲུག་ཅུ་རྩ་བཞི་པོར་ཐིམ་པར་འགྱུར་རོ། ། དྲུག་ཅུ་རྩ་བཞི་པོ་ཨེ་ཝཾ་དུ་འགྱུར་བ། སྤྲུལ་པའི་འཁོར་ལོའི་དབུས་ཀྱི་རྩ་ལྔའི། ཨ་ན་ཧ་ཏ་ལ་ཤར་ཕྱོགས་ཀྱི་དབྱུག་ཐོ་ལྟ་བུ་སྦྱར་བས་བ་རུ་འགྱུར་རོ། ། ནུབ་ཀྱི་ཐོང་གཤོལ་ལྟ་བུ་སྦྱར་བས་བའི་མགོ་རུ་འགྱུར་རོ། །
ལྷོའི་ཚེག་དྲག་ལྟ་བུ་གཉིས་སྟེང་གི་ཟླ་ཚེས་སུ་འགྱུར། བྱང་གི་ཐིག་ལེ་བྃ་ཐིག་ལེ་ཉིད་དུ་འགྱུར། དེ་ལྟར་ནང་གི་ལྔ་གྱུར་པ། ལས་ཐབས་ཀྱི་རང་བཞིན་གྱི་བྃ་དུ་འགྱུར་རོ། ། ཕྱི་རོལ་གྱི་སྡེ་ཚན་དྲུག་ཏུ་གྱུར་པ་ལས་ཐིག་ལེ་དྲུག་ཏུ་འགྱུར་ཏེ། སྡེ་ཚན་གཉིས་གཉིས་ཐིག་ལེ་རེ་རེར་འགྱུར་རོ། ། དེ་དག་གི་ཐིག་ལེ་གཉིས་ལ་ཨེའི་ལོག་རེ་འགྲུབ་པས། ཨེ་གྲུ་གསུམ་ཤེས་རབ་ཀྱི་རང་བཞིན་འགྲུབ་སྟེ། དེའི་ནང་ན་བྃ་གཉིས་མེད་ཀྱི་ཚུལ་གྱིས་གནས་སོ། ། དེ་ལྟར་ཕྱི་ནང་གི་རིམ་པ་གཉིས་ཀྱིས་ཨེ་ཝཾ་སོ་སོར་འགྲུབ་ལ།
གཞན་སྡེ་ཚན་བརྒྱད་ཐིག་ལེ་བཅུ། ཨཱ་ལི་བཅུ་གཉིས་ཏེ་རིམ་པ་གསུམ་གྱི་ཨེ་ཝཾ་གཉིས་ཀ་ཐུན་མོང་དུ་འགྲུབ་གསུང༌། བརྟག་གཉིས་ལས། ཨེ་ཡི་ཆ་བྱད་བཟང་པོ་གང༌། ། དབུས་སུ་ཝྃ་གྱིས་རྣམ་པར་བརྒྱན། ། ཞེས་གསུངས་སོ། ། དེ་ནས་རྐྱང་མའི་ནུས་པས་ཨེ་གྲུབ་ལ། རོ་མས་ཝཾ་གྲུབ་སྟེ། རྩ་གཉིས་ཀྱང་གཉིས་མེད་དུ་འགྱུར། ། རྡོ་རྗེ་སྐྱིལ་ཀྲུང་རྫོགས་སངས་རྒྱས། །
ཞེས་གསུངས་སོ། ། རྩ་གཉིས་མེད་དུ་འབྱེད་པ་དབུ་མ་ཁ་འབྱེད་པའི་ཕྱིར། མ་རིག་སྒོ་ངའི་སྦུབས་འབྱེད་པ། ། ཞེས་གསུངས་སོ། ། དེ་བཞིན་དུ་རླུང་ཐམས་ཅད་ཀྱང་དབུ་མ་ནས་ཡར་ཨེ་ཝཾ་ཟུང་འཇུག་ཏུ་འགྱུར་རོ། ། དེ་ཉིད་ལ་ཡེ་ཤེས་ཀྱི་རླུང་ཞེས་བྱའོ། ། དེ་ནས་འཁོར་ལོའི་ལྟེ་བའི་རླུང་ཞེས་རྟེན་ཤར་གྱི་དབྱུག་པ་ལྟ་བུ་རླུང་གི་རླུང༌། ལྷོའི་ཚེག་དྲག་མེའི་རླུང༌། ནུབ་ཀྱི་ཐོང་གཤོལ་སའི་རླུང༌། བྱང་གི་ཐིག་ལེ་ཆུའི་རླུང་རྣམས་དབུས་ཀྱི་ཨ་ན་ཧ་ཏ་ནམ་མཁའི་རླུང་ལ་ཐིམ་པར་གྱུར་ཏེ།
དེའི་ཚུལ་ཡང་ས་ཆུ་ལ་ཐིམ། ཆུ་མེ་ལ་ཐིམ། མེ་རླུང་ལ་ཐིམ། རླུང་ནམ་མཁའ་ལ་ཐིམ། ནམ་མཁའ་རྣམ་པར་ཤེས་པ་ལ་ཐིམ། རྣམ་པར་ཤེས་པ་དབུ་མར་འཇུག་པའི་ཚུལ་གྱིས་སོ། ། དེའི་སྟོབས་ཀྱིས་སེམས་གཟུང་འཛིན་གྱིས་རྟོག་པ་དང་བྲལ་བའི་རྟོག་མེད་རྣལ་མར་འགྱུར་ཏེ། ཀུན་འདར་མ་ནི་དབུས་གནས་སོ། ། གཟུང་དང་འཛིན་པ་རྣམ་པར་སྤངས། ། ཞེས་གསུངས་སོ། །
དེ་བཞིན་དུ་རྩ་དང་རླུང་ཐམས་ཅད་ཨེ་ཝཾ་ཟུང་འཇུག་ཏུ་ཐིམ་པའི་དུས་ཉིད་ནས། བྱང་ཆུབ་ཀྱི་ཐིག་ལེ་ཐམས་ཅད་ཀྱང་ཨེ་ཝཾ་ཟུང་འཇུག་ཏུ་ཐིམ་ཞིང་རོ་གཅིག་པར་འགྱུར་ལ། དེའི་དབང་གིས་པྲ་སེན་དབབ་པ་ལྟ་བུ་དྭངས་ཤིང་ཐོགས་པ་མེད་པ། སྣང་ཡང་རང་བཞིན་མེད་པར་འགྱུར་ཏེ། དེ་ཉིད་ལས། བྱང་སེམས་སུམ་ཅུ་རྩ་གཉིས་ཀྱིས། ། གང་ཚེ་འདི་ནི་གང་གྱུར་པ། ། དབང་པོ་ཕུང་པོ་འབྱུང་བ་ཡིས། ། སངས་རྒྱས་དེ་ཡི་དེ་མ་ཐག ། ཅེས་བྱ་བ་དང༌།
ཁོང་སྟོང་ཆོས་ཀྱི་སྐུ་ལ་མེད། ། ཅེས་གསུངས་སོ། ། ད་ལྟར་གྱུར་པ་དང་གདོད་དྭངས་ཤིང་ཐོགས་པ་མེད་པའི་རྩ་གྲུབ་ནས། དེས་པྲ་སེན་ལྟ་བུའི་སོ་དང་སེན་མོ་ལ་སོགས་པ་སྐྱེད་པར་བྱེད་གསུང༌། དེ་དག་གིས་འབྲས་བུ་མྱ་ངན་ལས་འདས་པའི་གནད་བསྟན་ཟིན་ཏོ། ། དཔལ་ནཱ་རོ་ཏ་པའི་ཐུགས་ཀྱི་སྙིང་ཁུ་རྩ་དབུ་མའི་མན་ངག་འདི་ནི། ཤཱཀྱའི་དགེ་བསྙེན་གྲགས་པ་རྒྱལ་མཚན་ལ། མདོ་སྨད་གཡེར་མོ་ཐང་པའི་སྟོན་པ་གཞོན་ནུས་གསོལ་བ་ལན་མང་དུ་བཏབ་པའི་ངོར་བྱས་ནས། འདི་ཉིད་ཉམས་སུ་ལེན་པའི་རྣལ་འབྱོར་པ་ཀུན་ལ་ཕན་བའི་བསམ་པས་ཉེ་བར་སྦྱར་བ་འདི་ཡོངས་སུ་རྫོགས་སོ།། ༈ ། རྡོ་རྗེ་རྣལ་འབྱོར་མའི་རྩ་དབུ་མའི་ཁྲིད་ཡིག་གསལ་བྱེད་བླ་མ་དམ་པའི་གསུང་སྒྲོས་ཡར་ལུང་པ་སེངྒེ་རྒྱལ་མཚན་པས་ཟིན་བྲིས་སུ་བཏབ་པ་བཞུགས་སོ།།
༈ །བླ་མ་དམ་པའི་ཞབས་ལ་ཕྱག་འཚལ་ལོ། ། ཇོ་བོ་ནཱ་རོ་ཏ་པའི་མན་ངག རྗེ་བཙུན་ས་སྐྱ་པའི་ཐུགས་ཀྱི་སྙིང་ཁུ་ནཱ་རོ་མཁའ་སྤྱོད་ཀྱི་བསྐྱེད་རྫོགས་སྟོན་པར་བྱེད་པའི་ཕྱག་ལེན་ནི། སློབ་མས་དང་པོར་འཁོར་ལོ་བདེ་མཆོག་གི་དབང་གང་རུང་ཐོབ་པའམ། གཞན་དུ་རྡུལ་ཚོན་གྱི་དབང་གིས་སྨིན་པ་ལ། མཁའ་སྤྱོད་མའི་སིནྡྷུ་རའི་བྱིན་གྱིས་བརླབས་ཏེ། བསྐྱེད་པའི་རིམ་པ་བསྟན་ནས་ཡི་དམ་དུ་བྱེད་པ་ལ། ཐུན་མོང་མ་ཡིན་པ་རྫོགས་པའི་རིམ་པ་རྩ་དབུ་མའི་ཁྲིད་སྟོན་པ་ལ། ཐོག་མར་མཁའ་འགྲོ་སྤྱི་གཏོར་དང༌། ཡིག་བརྒྱ་ཅི་འགྲུབ་དང༌།
གང་དྲིན་ཤླཽ་ཀ་གཅིག་དང༌། དཔལ་ལྡན་རྡོ་རྗེ་མཁའ་འགྲོ་མ་སོགས་ཀྱི་ཕྱག་རྒྱ་དང་མཎྜལ་ཕུལ་ནས། བླ་མ་རིན་པོ་ཆེ། བདག་ལ་མཁའ་སྤྱོད་མའི་རྫོགས་པའི་རིམ་པ་ཐུན་མོང་མ་ཡིན་པ་ཅིས་ཀྱང་གནང་བར་མཛད་དུ་གསོལ། ཞེས་ཕྱག་རྒྱ་དང་མཎྜལ་གསོལ་བཏབ་ལན་གསུམ་དུ་བསྐྱར་ཞིང་བྱ། མཎྜལ་ཚོམ་བུ་བདུན་པ་མཛད། ཁྲིད་ཐུན་རེ་ལ་གཏོར་མ། ཡིག་བརྒྱ། མཎྜལ་གསུམ་པོ་ཁོ་ན་མཛད་དོ། ། དང་པོ་ལ་ཐུན་མོང་གི་སྔོན་འགྲོ།
དངོས་གཞི། འཇུག་གསུམ་གྱི་དང་པོ་ལ། ཚོགས་གསོག་པའི་ཕྱིར་བླ་མའི་རྣལ་འབྱོར། སྡིག་སྒྲིབ་འདག་པའི་ཕྱིར་ཡི་གེ་བརྒྱ་པའི་ཁྲིད་གཉིས་ཀྱི་དང་པོ་ནི། སྐྱབས་འགྲོ་སེམས་བསྐྱེད་སྔོན་དུ་འགྲོ་བས། སྒྲུབ་པའི་མཎྜལ་ཚོམ་བུ་ལྔ། དབུས་སུ་རྩ་བའི་བླ་མ་རྡོ་རྗེ་འཆང་ལ་རྩ་བའི་བླ་མ་གཞན་གྱིས་སྤུངས་པ། བརྒྱུད་པའི་བླ་མས་སྟེང་གི་ཆ་ལ་འཁྱིལ་མོར་བསྐོར་བའི་མདུན་དུ་ཡི་དམ། གཡས་སུ་སངས་རྒྱས། རྒྱབ་ཏུ་ཆོས།
གཡོན་དུ་དགེ་འདུན། གཞན་ཡང་བྱང་ཆུབ་སེམས་དཔའ་དཔའ་བོ་མཁའ་འགྲོ་དུ་མས་བསྐོར་བ་ལ་ཕྱག་མཆོད། མཎྜལ་ ་་་་་ཚོམ་བུ་ བདུན་པ་ཕུལ་ལ། ཞིང་ཁམས་རྣམ་པར་དག་པ་སོགས་དང༌། གསོལ་བཏབ་བསྐྱར་གྱིན་ཐུན་གསུམ་དུ་བཅད་ནས་ཉིན་མཚན་དུ་བྱ། ཡུན་རིང་དུ་བྱ། དད་པ་སྐྱེ་དཀའ་ན་སྤྱི་བོར་བླ་མའི་ཕྱག་ལ་སོགས་བློས་བསྒོམས་ལ། ཕུར་ཚུགས་སུ་གསོལ་བ་འདེབས། ཡང་བླ་མར་བསམས་ལ་བྱ། ་་་་་ ཡང་རྡོ་རྗེ་འཆང་དུ་བྱས་ལ་སྤོས་ཀྱིན་བྱས་པས་དད་དུ་འགྲོ་གསུངས།
ཐུན་རེ་རྫོགས་པའི་མཐར་གསོལ་བཏབ་ཀྱི་རྗེས་ལ་ཐམས་ཅད་ཀྱི་སྐུ་གསུང་ཐུགས་ལས་འོད་ཟེར་བྱུང༌། སྒོ་གསུམ་གྱི་དྲི་མ་དག་སྦྱངས་ནས། ཐམས་ཅད་རྩ་བའི་བླ་མ་ལ་ཐིམ། དེ་བདག་ལ་ཐིམ་པས་མཁའ་སྤྱོད་མར་གྱུར། རྨི་ལམ་སྒྱུ་མ་ལྟར་དྲན། དེ་མ་རྟོགས་པ་ལ་སྙིང་རྗེ་དང༌། བསྔོ་བ་དང༌། སྤྱོད་ལམ་ལྷའི་ང་རྒྱལ་དྲན་པར་བྱ་གསུངས། གཉིས་པ་ནི། སྐྱབས་འགྲོ་སེམས་བསྐྱེད་དང༌།
སྤྱི་བོར་རྡོ་རྗེ་སེམས་དཔའ་བསྐྱེད་བསྟིམ་གྱི་དམིགས་པ་རྣམས་དང༌། རྡོར་སེམས་ཡབ་ཡུམ་གཉིས་རང་དང་གསུམ།་་་་་ བཟླས་གསུམ་གྱི་ངང་ནས་ཡིག་བརྒྱ་ཐུན་གསུམ་གྱིས་ཉིན་མཚན་བཅད་ནས་བཟླ་ཐུན་རེ་རྫོགས་པའི་མཐར་གསོལ་བཏབ་རྡོར་སེམས་རང་ལ་ཐིམ་པས་མཁའ་སྤྱོད་མར་བསམ་པ་སོགས་གོང་དང་འདྲ། འདི་གཉིས་ཐ་ནའང་ཞག་བདུན་བདུན་གྱི་བར་དུ་འབད་པ་བྱེད་གསུངས། འདི་གཉིས་ཡི་གེ་ན་མེད་ནའང་བརྒྱུད་པའི་ཕྱག་ལེན་ཡིན་ངེས་པས་དགོས་ཞེས་ཆོས་རྗེ་བྲག་ཕུག་པས་གསུངས། བླ་མ་བཟང་པོ་པ་དང༌། བླ་མ་གཞོན་ནུ་པ་དང༌། དཔལ་ལྡན་པས་མི་མཛད་གསུངས། གཉིས་པ་དངོས་གཞི་ལ་གཉིས། ལུང་གི་ཁུང་བསྟན་པ།
ཐུན་མོང་གི་དཔེ་གསུམ་གྱིས་རྟོགས་པའི་དོན་ནོ། ། དང་པོ་ལ་བཞི། བཤན་པ་སྲོག་གི་གནད་ལ་མཁས་པ། སྒྱུ་མ་མཁན་འཁྲུལ་འཁོར་གྱི་གནད་ལ་མཁས་པ། ཤིང་མཁན་ཤིང་གི་གནད་ལ་མཁས་པ། རྣལ་འབྱོར་པ་ལམ་གྱི་གནད་ལ་མཁས་པའོ། ། དང་པོ་གསུམ། གཞི་འཁོར་བའི་གནད། ལམ་བསྒོམ་པ་རྣལ་འབྱོར་གྱི་གནད། འབྲས་བུ་མཐར་ཐུག་པ་སངས་རྒྱས་ཀྱི་གནད་དོ། །
གཉིས་པ་ལ་གཉིས། དེ་ཁོ་ན་ཉིད་རིམ་གྱིས་བསྟན་པ་དང༌། དངོས་སུ་བསྟན་པའོ། ། དེ་རྣམས་ཐ་དད་དུ་སྦྱར་ཏེ། རབ་ཚེ་འདི་ལ་འགྲུབ་པ། འབྲིང་བར་དོ། ཐ་མ་མཐོ་རིས་ཀྱི་གནད་ཀྱིས་འགྲུབ་པའོ། ། དང་པོ་ལ་གཉིས། རྣལ་འབྱོར་གྱི་ལམ་ལ་དགའ་བ་དང༌། ཕོ་ཉའི་ལམ་ལ་དགའ་བའོ། །
དང་པོ་ལ་གསུམ། སྔོན་དུ་རླུང་སྦྱང་བ་དང༌། རང་ལྷག་པར་གནས་པའི་རིམ་པ། མཐར་དབུ་མ་ཁ་འབྱེད་པ་ཙཎྜ་ལིའི་མན་ངག་དངོས་སོ། ། དང་པོ་ཉིན་ཐུན་གསུམ། མཚན་ཐུན་གསུམ། ཐུན་ཆུང་ལྔ་ལྔ་སྟེ་བཅོ་ལྔ་བྱེད་པའི་ཐུན་ཆེན་རེ་རེའི་མགོར་ལུས་གནད་བཅས་དངོས་སུ་མེད་ན་ལག་པ་མཉམ་པར་བཞག་ལ། མདུན་གྱི་ནམ་མཁར་སྔོན་འགྲོའི་དུས་སྒྲུབ་པའི་མཎྜལ་བཞིན་ནམ། རྩ་བའི་བླ་མ་རྡོ་རྗེ་འཆང་ངམ་མཁའ་སྤྱོད་མ་ལ། བླ་མ་ཡི་དམ་དཀོན་མཆོག་གསུམ་སོགས་བསྟིམས་ལ།
འདུས་སྐུར་མོས་པས་སྐྱབས་གནས་གསལ་བཏབ། དུས་ད་ནས་བཟུང་བྱང་ཆུབ་མ་ཐོབ་བར་དུ་སྐྱབས་གནས་ཞུ་སྙམ་པ་རྩེ་གཅིག་པས། མ་གྱུར་གྱི་སེམས་ཅན་རྣམས་དང་ལྷན་ཅིག་ཏུ་སྐྱབས་འགྲོ་ཉེར་གཅིག དེ་ནས་ལྷག་པ་མི་ཉུང་ཙམ་བྱ། ཉིན་ཐུན་གྱི་སྔོན་མ་གཏོགས་ཐུན་ཆེན་གྱི་འགོར་བདུན་ལྷག་ཡས་མི་མང་བར་བྱ། རྩེ་གཅིག་ཏུ་བྱས་ན་ལུས་སེམས་བདེ་མལ། སེམས་གཉན་འདབ་འགྲོ་གསུངས་པས་རྩེ་གཅིག་རང་འཚལ་ལོ། ། དེ་ནས་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་འདོད་དེའི་ཕྱིར་ལམ་ཟབ་མོ་བསྒོམ་སྙམ་པའི་བསམ་པ་ཐག་པས་སེམས་བསྐྱེད་བྱ། དེ་ནས་སུམ་བྷ་ནི་ཤར་ནས་གཡོན་སྐོར། ཡང་སུམ་བྷ་ནི་མཚམས་མེ་ནས་གཡས་སྐོར་གྱིས་སྟེང་འོག་ཕྱོགས་མཚམས་རྡོ་རྗེའི་ས་གཞི་རྭ་གུར་དུ་བྱས་པས་སྲུང་འཁོར་བསྒོམ།
དེ་ནས་སྤྱི་བོར་བླ་མ་སངས་རྒྱས་བསྒོམས་ལ། མོས་གུས་དྲག་པོས་ཏིང་ངེ་འཛིན་སྐྱེ་བར་གསོལ་བ་བཏབ། མོས་གུས་དུང་པ་མ་བྱང་ན། བླ་མའི་ཕྱག་ལ་སོགས་པ་བློས་བསྒོམ་པ་སོགས་གོང་བཞིན་བྱེད་གསུངས། དེ་ནས་བླ་མ་འོད་དུ་ཞུ། རང་གི་སྤྱི་བོ་ནས་ཐིམ་པས་རང་མཁའ་སྤྱོད་མར་གསལ་བཏབ། ལྟེ་བར་ཨོཾ་བཾ་སོགས་གོ་ཆ་བཅིངས། དེ་དག་ནི་ཐུན་རེའི་སྔོན་དུ་འགྲོ། ཐུན་ཆེན་རེ་རྫོགས་པ་དང༌། བསྔོ་བ་རྒྱས་པ་རེ་བྱས་ལ།
སྲུང་འཁོར་གོང་བཞིན་བྱེད། ཁམས་གསོ་ཞིང་སྤྱོད་ལམ་ཅི་བདེར་བྱ། ཐུན་ཆུང་རེའི་འགོར་ཡང༌། བླ་མ་དང་ལྷ་དྲན་ཙམ་རེ་དང༌། ཐུན་ཆུང་རྫོགས་པ་དང༌། དགེ་བའི་རྩ་བ་འདིས་འགྲོ་ལ་ཕན་ཕྱིར་སངས་རྒྱས་ཐོབ་པར་ཤོག་སྙམ་པ་རེ་བྱེད་གསུངས། དེ་ལ་ཐུན་ཆུང་གི་དུས་སུ། ལུས་ལྷར་མོས་པའི་རྩ་གསུམ་གྱི་རྣམ་པ་ཝལ་ཙམ་རེ་གསལ་བར་བྱས་ནས། རླུང་འབྱུང་འཇུག་གི་རྣམ་པ་གསལ་བཏབ། ལྟེ་བའི་དབུས་དབུ་མའི་མས་སྣེའི་ཐིག་ལེ་སྔོན་པོ་ནམ་མཁའི་རང་བཞིན།
ལྷོར་སའི་རང་བཞིན་སེར། ནུབ་ཏུ་ཆུའི་རང་བཞིན་དཀར། བྱང་དུ་མེའི་རང་བཞིན་དམར། མདུན་དུ་རླུང་གི་རང་བཞིན་ལྗང་གུ་བསྒོམ། སྣབས་ལུད་ལ་སོགས་པ་ལེགས་པར་བསལ། ཐུན་ཆུང་དང་པོ་ལ། དབུས་ཀྱི་ཐིག་ལེ་སྔོན་པོ་སྲ་བ། འདྲིལ་བ། འཚེར་བ། ཆོས་གསུམ་ལྡན་དེ།
ལུགས་ཀོང་དུ་ཟངས་དྲག་ཏུ་བཞུ་བ་ལྟར་བསམས་ལ། རླུང་གང་ན་རྒྱུ་བའི་ཕྱོགས་བརྟག་སྟེ། སྔ་ཐུན་དང་པོ་གཡོན་ནས་རྒྱུ་བ་དང་བསྟུན། མི་རྒྱུ་ནའང་རྒྱུ་ཐབས་བྱས་ལ། རླུང་ཕྱིར་རྒྱུ་བ་དང་བསྟུན་ནས། དབུས་ཀྱི་ཐིག་ལེ་འདྲིལ་བཞིན་པ་ལ་འོད་ཁ་དོག་སྔོན་པོ་སྤོས་རེང་གི་དུ་བ་ཕྲ་མོ་ཙམ་བྱུང་སྟེ། གཡོན་རྐྱང་མ་ནས་ཅི་རིགས་པར་འཐོན་ཏེ་སོང་གསུངས་ཀྱང་སོར་བཅུ་གཉིས་སམ་བཅུ་དྲུག་གི་བར་སོང༌། རླུང་ནང་དུ་འཇུག་པ་དང༌། འོད་ཀྱང་ནང་དུ་ཧྲིལ་གྱིས་དྲངས། ཐིག་ལེ་ལ་ཐིམ་པས།
དེ་མི་གཡོ་བར་གྱུར། དེ་ལྟ་བུ་བདུན་ཙམ་གསུངས་ཀྱང་རླུང་བྱང་ནས་བདེ་སེང་མ་སོང་ན། དགུའམ་བཅུ་གཅིག་གི་འབྱུང་འཇུག་ནས། ས་གསུམ་འཇམ་པོ་སྒྲ་མེད་པར་བྱས་པའི་ཐ་མ་ལ་རླུང་འོད་ཀྱི་ཁ་དོག་སྔོན་པོ་ཐིག་ལེ་ལ་ཐིམ་པ་ལ་ཤེས་པ་གཏད་དེ་ཁ་སྦྱར་བསྒོམ་གསུངས་ཀྱང༌། འོག་རླུང་རང་སོར་བཞག་ནས། སྟེང་རླུང་ལྟེ་བ་ནས་འོག་ཏུ་སོར་ལྔ་ལྷག་ཙམ་མནན། དེ་ནས་ཡར་འཐེན་བྱས་ཏེ། ལྟེ་བར་ཁ་སྦྱར་བསྒོམ། རླུང་ཕྱིར་བཏང་དུས་འོད་ཀྱི་དམིགས་པ་ཕྱིར་སོང༌། ནང་དུ་ཞུགས་ནས་ཐིག་ལེ་ལ་ཐིམ་པར་བསམ་ལ་རླུང་འཛིན།
རླུང་སྟོབས་ཆེ་བས་ཞག་དང་པོའི་མཚན་མོའི་གུང་ཐུན་ཙམ་ནས་འོག་རླུང་རིམ་གྱིས་བཟུང༌། འབྲིང་གི་ཞག་གཉིས་པའི་མཚན་གུང་ཙམ་ནས། ཐ་མས་ཞག་བཞི་ལྔ་ཙམ་ནས་འོག་རླུང་རིམ་གྱིས་ཉམས་དང་སྦྱར་ནས་དྲག་ཏུ་བཟུང༌། དང་པོ་ནས་འོག་རླུང་བཟུང་ན་སྟོད་ཧག་ནས་གེགས་ཆེན་པོར་འགྱུར་རོ་གསུངས་སོ། ། དེ་ལྟ་བུ་བརྒྱ་རྩ་ལ་སོགས་པ་ཅི་རིགས་པར་བྱས་པས་ཐུན་ཆུང་དང་པོ་སོང༌། གཉིས་པ་ལ་ལྷོའི་ཐིག་ལེ་སེར་པོ། གསུམ་པ་ལ་ནུབ་ཀྱི་ཐིག་ལེ་དཀར་པོ། བཞི་པ་ལ་བྱང་གི་ཐིག་ལེ་དམར་པོ། ལྔ་པ་ལ་ཤར་གྱི་ཐིག་ལེ་ལྗང་གུ་ནས་དམིགས་པ་བྱས་པས་ཐུན་ཆུང་ལྔ་རྫོགས། ཡང་ཐུན་རེའི་དབུ་ནས།
དབུས་ཀྱི་ཐིག་ལེ་ལས་འགོ་འཛིན་པ་གོང་བཞིན་བྱེད་པ་ཡིན་ལ། མཉམ་རྒྱུའི་དུས་སུ། དབུ་མ་ནས་སྣ་བུག་གི་འགག་ནས་གཡས་གཡོན་དུ་གྱེས་པར་བསམ། ནང་དུའང་གཉིས་ཀ་ནས་འཇུག་ཅིང་དགག་གཅིག་ཏུ་བྱས། དབུ་མར་ཞུགས་པར་བསམ། གཡས་ལ་རྒྱུ་བ་གཡོན་དང་འདྲ་གསུངས། བྱེད་ལུགས་འདི་ཡི་གེ་བལྟས་པ་ཙམ་གྱིས་ཤེས་དཀའ་བས། ལག་ལེན་འདི་བཞིན་བྱེད་པ་མ་ནོར་བ་གལ་ཆེ་གསུངས། གཞན་ཡི་གེ་བཞིན་མཛད། གཉིས་པ་རང་ལྷག་པར་གནས་པའི་རིམ་པ་ནི།
ཡི་གེ་ན་མེད་ནའང༌། ཐུན་འགོར་ལུས་གནད་ཀྱི་རྗེས་ལ་སྐྱབས་འགྲོ་སེམས་བསྐྱེད། སྲུང་འཁོར་བླ་མ་བསྒོམ། ཡི་དམ་གསལ་གདབ་སོགས་མཛད། རོ་རྐྱང་གཉིས་དང་དབུ་མ་སྤྱི་བོར་གཅིག་ཏུ་འདྲེས་པས། ཡང་རོ་རྐྱང་གཉིས་སོ་སོར་གྱེས་པ་སྦ་གུག་བཞིན་སྣ་བུག་གཉིས་ལ་འཐོན་པའི་རྩ་གསུམ་འདྲེས་པའི་ནང་དུ། ཧཾ་མགོ་མཐུར་བསྟན་བསམ་པའི་སྟེང་ན་ལྷག་པའི་རླུང་ཟེར་ཡང༌། སྤྱི་བོའི་རླུང་སྲན་མ་བཀས་པ་ཙམ་མར་གང་གསལ་ལ་རོ་རྐྱང་ལས་བྱུང་བའི་མེ་ཕོག་རླུང་གཡོས། ཧཾ་བུས་པས། དེ་ལ་མེ་ཐུར་དུ་སོང་བའི་དམིགས་པ་བྱེད།
འདི་ལའང་འོག་རླུང་གི་དམིགས་པ་ཙམ་མ་གཏོགས། ཕྱེ་བཙུམ་དང་པོ་ཅུང་ཟད་དང༌། ། དེ་ནས་ཉམས་དང་སྦྱར་གྱི་བྱ། ། ཞེས་གསུང༌། དམིགས་པ་བརྟན་པས་གསུམ་ཆར་ཏེ། དང་པོ་ཚོར་བ་བདེ་བ། གཉིས་པ་མི་རྟོག་པའི་བདེ་བ། གསུམ་པར་མཚོན་བྱེད་དཔེའི་ཡེ་ཤེས་ཏེ། དེའི་ཚུལ་ནི་རླུང་ལས་སུ་རུང་སྟེ། ལུས་ཐམས་ཅད་ལ་དྲོད་ཆེན་པོ་སྐྱེས་པ་ན།
དང་པོར་ཚོར་བ་བདེ་བ་ལུས་ལ་དྲོད་ཆེན་པོ་སྐྱེས་ནས། སེམས་ལ་ཐ་མལ་བའི་བུད་མེད་ལ་ཇི་སྙམ་ཡང་མི་བྱེད་པའི་བདེ་བ་འབྱུང་སྟེ། རླུང་ལུས་ལ་འཇུག་པའི་དུས་ཞེས་བྱ་གསུང༌། གཉིས་པ་མི་རྟོག་པའི་བདེ་བ་ལུས་ཤིང་བལ་གྱི་ཟེག་མ་ལྟར་ཡང་བ་དང༌། སེམས་ལ་སངས་རྒྱས་ཀྱི་ཆོས་སྐུའི་ཡེ་ཤེས་ཏེ། འདི་རང་ཡིན་ནམ་སྙམ་པའི་བདེ་བ་སྐྱེ་སྟེ་རླུང་ལུས་ལ་ཚུད་པའི་དུས་ཞེས་གསུངས། གསུམ་པར་མཚོན་བྱེད་དཔེའི་ཡེ་ཤེས་འཆར་ཏེ། བདེ་མི་བདེ་དང་སྟོང་མི་སྟོང་སོགས་ཐམས་ཅད་ལས་འདས་པའི་ཉམས་སྐྱེ་ཞིང༌། ལུས་ཐམས་ཅད་རྩ་དབུ་མར་འཇུག་པ་སྙམ་བྱེད། རྩ་གཡས་གཡོན་གཉིས་ཀྱང་དབུ་མར་འཇུག་པ་སྙམ་བྱེད་དེ།
རླུང་རྩ་ལ་ཚུད་པའི་དུས་ཞེས་བྱ་བ་དུ་བ་ལ་སོགས་པའི་རྟགས་འཆར་ཞེས་གསུངས། ཐུན་ཚོད་དང་ཐུན་གྲངས་མེད་པར་བསྒོམ་ཞིང༌། རྗེས་ལ་བསྔོ་བ་དང༌། སྲུང་འཁོར་གོང་བཞིན་བྱེད་དོ། ། འདི་ལའང་རླུང་སྦྱང་བའི་དུས་བཞིན། རླུང་ནོན་ཆེ་ཆུང་གི་རིམ་པས་ཉམས་སྐྱེ་བ་རབ་འབྲིང་ཐ་མ་གསུམ་དུ་འབྱུང༌། དྲུང་པས་ཆོས་རྗེ་བྲག་པ་ལ་ཞུས། འཇུག་པོའང་བྱས། ཞག་གསུམ་གྱིས་རླུང་འབྱོངས་པའི་རྟགས་རྣམས་ཀྱང་བྱུང༌། རླུང་ནོན་ཡང་རབ་ཏུ་ནོན་ནས།
དབུ་མ་ཁ་བྱེ་བའི་རྟགས་རྣམས་ཀྱང་ཞག་དགུ་ཙམ་ལ་རྫོགས། ཆོས་རྗེ་པའང༌། ཧ་ལས་པ་སྐད་མཉེས་གསུངས་སོ། ། གསུམ་པ་དབུ་མ་ཁ་དབྱེ་བའི་མན་ངག་ཙཎྜ་ལིའི་རྣལ་འབྱོར་དངོས་ལ། འོག་རླུང་འཛིན་པའི་དུས་དང་པོ་ནས་ཚད་བཞིན་ལེགས་པར་འཛིན། ཐུན་རྣམས་ཀྱི་དབུ་ཞབས་སུ། སྐྱབས་འགྲོ་ནས་རླུང་སྦྱོར་རྗེས་བསྔོ་བ་དང་སྲུང་འཁོར་རྣམས་འདྲ། འདི་ལའང་རླུང་གི་ནུས་པ་དང་དཔག་ལ། དང་པོ་ཞག་གཅིག་གཉིས་གསུམ་དུ་ཐུན་དྲུག དེ་ནས་བཞི།
དེ་ནས་གཉིས། དེ་ནས་ཐུན་རེར་ཞག་གཅིག་གམ། གཉིས་དང༌། གསུམ་དུ་ཉམས་དང་སྦྱར་བས་ཚོར་བ་བདེ་བ་ལ་སོགས་པའི་ཉམས་སྐྱེས། དུ་བ་ལ་སོགས་པའི་རྟགས་བཅུ་པོ་ཆེས་གསལ་དུ་འགྲོ། ཁྱད་པར་དུ་ལུས་ཀྱི་སྤྱོད་ལམ་མ་ཞིག་པ་ཙམ་གྱིས་ཉམས་གསུམ་དང༌། རྟགས་རྣམས་ཐོགས་མེད་དུ་ཤར་བ་དང༌། དབུ་མ་ཁ་དབྱེ་བ་དངོས་ལ་འཇུག་སྟེ། སྐྱབས་འགྲོ་སོགས་གཞན་དང་འདྲ། འབར་འཛག་གི་དམིགས་པ་དྲག་པོ་བྱས་པས་ལུས་ཟག་མེད་སོགས་ཀྱི་ཉམས་འཆར་གསུངས།
གཞན་ཡི་གེ་རིས་བཞིན་ཞིབ་ཏུ་མཛད་དོ། ། གཉིས་པ་དེ་ཁོ་ན་ཉིད་དངོས་སུ་སྟོན་པའི་ལག་ལེན་ལ། མཆོད་གཏོར་ཚོགས་ཀྱི་ཡོ་བྱད་ཚོགས་པར་བྱས་ནས། མཆོད་བསྟོད་ཞུ་འབུལ་སྔོན་དུ་འགྲོ་བའི་མཁའ་སྤྱོད་མའི་བདག་མདུན་མཆོད་བསྟོད་རྣམས་ཚང་བར་བྱས་ལ། ཚོགས་ལ་ལོངས་སྤྱོད་གསུང་ཡང༌། རྗེས་ལ་མཛད་ནས་ཅི་བདེ་བར་ཚོན་ནག་པོའི་མཎྜལ་ཁྲུ་གང་ལས་མི་ཆུང་བར། མཐའ་མར་རེ་ཁཱ་ཕྱི་དཀར་ནང་དམར་པོ་ཟླུམ་པོ་བསྐོར་བའི་དབུས་སུ་ཡ་ཡོ་མེད་པའི་སྲན་མ་བཀས་པ་ཁ་བུབ་པ་བཞག ཡང་ཚོན་ནག་པོ་ཕྱུར་པོའི་མཚན་མ་བྱེད་གསུངས། བླ་མས་སློབ་མ་དང་པོ་མ་མཐོང་བར་འབུད་དུང་བྱི་དོར་ལེགས་པར་རྒྱན་མེད་པ་གཅིག་པང་པར་གོས་ཀྱི་ཁུག་ཏུ་ཚག་བྱ། སློབ་མས་མཎྜལ་དང་ཕྱག་བྱས་ལ།
གང་དྲིན་དང་དཔལ་ལྡན་རྡོ་རྗེ་མཁའ་འགྲོ་མ་སོགས་ཀྱི་རྗེས་ལ། རྗེ་བཙུན་རྩ་བ་དང་བརྒྱུད་པར་བཅས་པའི་བླ་མ་དམ་པ་རྣམས་དང༌། ཡི་དམ་དཀྱིལ་འཁོར་གྱི་ལྷ་ཚོགས། དཔའ་བོ་མཁའ་འགྲོའི་ཚོགས་ཐམས་ཅད་བདག་ལ་དགོངས་སུ་གསོལ། བདག་རིག་པ་འཛིན་པ་འདི་ཞེས་བྱ་བས། ཚེ་འཁོར་བ་ཐོག་མ་མེད་པ་ནས་ཐ་མ་ད་ལྟ་ལ་ཐུག་གི་བར་དུ་སྡིག་པ་མི་དགེ་བའི་ལས་བགྱིས་པ་དང༌། བགྱིད་དུ་སྩལ་བ་དང༌། གཞན་བགྱིས་པ་ལ་རྗེས་སུ་ཡི་རང་བ་དང༌། སོ་ཐར་གྱི་སྡོམ་པ་ལས་འགལ་བ་དང༌། བྱང་སེམས་ཀྱི་བསླབ་པ་དང་འགལ་བ་དང༌།
གསང་སྔགས་ཟབ་མོའི་དམ་ཚིག་དང་འགལ་བ་དང༌། མཆོད་གཏོར་བསྙེན་བསྒྲུབ་ལ་གཡེལ་བ་ལ་སོགས་པ་སྡིག་པ་སྒྲིབ་པ་ཉེས་པ་ལྟུང་བ་དྲི་མའི་ཚོགས་ཐམས་ཅད་མཐོལ་ལོ་བཤགས་སོ། ། གནོང་ངོ༌། ། འགྱོད་དོ། ། མི་འཆབ་བོ། ། མི་སྦེད་དོ། ། མཐོལ་ཞིང་བཤགས་ན་བདག་བདེ་བ་ལ་རེག་ཅིང༌། མ་མཐོལ་ཞིང་མ་བཤགས་ན་དེ་ལྟར་མི་འགྱུར་བ་ལགས་སོ། ། ཞེས་ལན་གསུམ་རྗེས་ཟློས་བྱེད་དུ་གཞུག་ལ། བླ་མ་རྡོ་རྗེ་འཆང་ངམ།
རྗེ་བཙུན་རྡོ་རྗེ་རྣལ་འབྱོར་མར་གསལ་བཏབ་ལ། བླ་མ་ཡི་དམ་དཀོན་མཆོག་མཁའ་འགྲོས་བསྐོར་བ་མངོན་སུམ་བཞིན་དུ་མོས་གུས་བྱེད་དུ་གཞུག་ཅིང༌། དུས་གསུམ་སངས་རྒྱས་ཐམས་ཅད་ཀྱི་ངོ་བོ། བླ་མ་རིན་པོ་ཆེ་ལ་གསོལ་བ་འདེབས་སོ། ། བྱིན་གྱིས་བརླབས་ཏུ་གསོལ། བདག་ལ་ཆོས་ཀྱི་དབྱིངས་ཕྱག་རྒྱ་ཆེན་པོ་ད་ལྟ་ཉིད་དུ་རྒྱུད་ལ་སྐྱེ་བར་བྱིན་གྱིས་བརླབས་ཏུ་གསོལ། ཞེས་པས་ལན་གསུམ་གྱིས་རྗེས་ཟློས་བྱེད་དུ་བཅུག་ལ། ཡིད་རྩེ་གཅིག་པའི་མོས་གུས་གྱིས་ཞེས་བརྗོད། དེ་ནས་སློབ་མ་དུ་ཡོད་མཎྜལ་ནག་པོ་ལ་ཁ་བལྟས་ལ་ལུས་གནད་ལེགས་པར་བཅས་ལ། དབུས་ཀྱི་མཚན་མ་ལ་ལུས་མ་གཅུས་པར།
མིག་འབུར་ཚུགས་སུ་གཏོད་དུ་གཞུག་ཅིང༌། ད་ངའི་གདམས་ངག་གཅིག་སྟོན་པ་ཡིན་གྱིས། ཁྱོད་རྣམས་མ་ཡེངས་པར་གྱིས་ཤིག ཅེས་བརྗོད་པ་ལན་ལྔའི་བར་དུ་བསྐྱར་གྱིན་བྱ། དེའི་བར་བར་དུ་ལུས་གནད་བཅས་ལ། ཨོཾ་གསུམ་མ་ཤུབ་བུས་ལན་གསུམ་རེ་བཟླ། དེ་ནས་གློ་བུར་དུ་འབུད་དུང་དེ་བཏོན་ནས་མཎྜལ་གྱི་དབུས་དེར་མ་ཡོ་བར་བཞག་ལ། རོལ་མོ་དང་དུད་པ་ཨོཾ་གསུམ་མ་བཟླ། དེ་ནས་ཡི་གེ་བཞིན་ངོས་ལེགས་པར་སྤྲད་ལ། དལ་གཅིག་བློ་གནས་སུ་གཞུག
དེ་ནས་ཡང་རོལ་མོ་གུ་གུལ་གྱི་དུད་པ། ཨོཾ་གསུམ་མ་བརྗོད་དོ། ། གཙོ་བོས་ཇི་ལྟར་དང༌། མཎྜལ། དེང་ནས་བརྩམས་ཏེ་སོགས་བྱ། ཕྱག་དབུལ། མདུན་བསྐྱེད། མཆོད་བསྟོད། བསྔོ་བ་སོགས་སྒྲུབ་ཐབས་བཞིན་བྱ། རྗེས་བསྡུའོ། །
འདི་རྣམས་ཕྱག་ལེན་མ་ནོར་བ་ཡིན་པས་ཡིད་ལ་ངེས་པར་བྱའོ། ། གཞན་བླ་མ་རྗེ་བཙུན་ཆེན་པོས་མཛད་པའི་རྩ་དབུ་མའི་ཁྲིད་ཀྱི་མན་ངག་བཞིན་ཕྱག་ལེན་མཛད་དོ། ། ཞག་རེ་རེ་བཞིན་བསྐྱེད་རྫོགས་ཀྱི་རྣལ་འབྱོར་གྱི་རྗེས་བཟླས་པའི་གོང་འོག་གང་ཡང་རུང་བར་གསུངས་ཀྱང༌། རྗེས་ལ་སྒྲུབ་པ་མཁའ་སྤྱོད་ཀྱི་སྒྲུབ་པའི་མན་ངག་ནི་ཡི་གེར་འབྲིར་མ་གནང་བས་སྙན་ནས་སྙན་དུ་བརྒྱུད་པའོ། ། ཞེས་གསུངས་པའི་མན་ངག་ཀྱང་ཉམས་སུ་བླངས་པར་བྱའོ། ། རྫོགས་རིམ་རྩ་དབུ་མའི་མན་ངག་ཟིན་བྲིས་འདི། ཡར་ཀླུང་པ་སེངྒེ་རྒྱལ་མཚན་བདག་གིས། ལྕགས་མོ་ཡོས་ཀྱི་ལོ། དྭགས་པོ་མཁར་ལུང་བཟང་དུ་ཆོས་ཀྱི་རྗེ་མི་འཕྲོག་པའི་མཁྱེན་རབ་དང་ཐུགས་རྗེར་ལྡན་པའི་དྲུང་དུ་ཁྲིད་ཞུས་ཤིང༌། དེ་ནས་ལོ་གཅིག་ལོན་པ་ནས་མེ་ཕོ་བྱི་བའི་ལོ་ལ་གདན་ས་དཔལ་གྱི་ཕག་མོར་གྲུབ།
སྤྱན་སྔ་ཁུ་དབོན་དང་ལྷན་དུ་འདིའི་ཁྲིད་ཞུ་དུས། བློ་ལ་ཕྱག་ལེན་རྣམས་ཤིན་ཏུ་ངེས་པར་བྱས་ནས་ཟིན་བྲིས་སུ་བཏབ་ཅིང༌། དེ་ནས་ལོ་ལྔ་པ་ཡོས་བུའི་ལོ་ཆོས་རྫོང་དུ་ཟིན་བྲིས་གཟིགས་ཕྲལ་ནས། མ་དག་པའི་སྐབས་དབྲི་བསྣན་བྱས་ནས་བཅོས་ཏེ། ཤིན་ཏུ་ངེས་པར་བྱས་ནས་དག་པར་བགྱིས་པ་ཡིན། འདིའི་ཕྱག་ལེན་གྱི་དངོས་གཞི། ཆོས་རྗེ་ས་སྐྱ་པཎྜི་ཏ། ཚོགས་བསྒོམ་རིན་པོ་ཆེ། ཉན་ཆེན་པ། བྲག་ཕུག་པ་ལ་དྲུང་ནས་ཞུས་པ་སྟེ།
དེ་ལ་ཕྱག་ལེན་བྱེད་གསུངས། ཆོས་རྗེ་བ། འཕགས་པ། ཞང༌། བྲག་ཕུག་པ་ལའང་བརྒྱུད། འཕགས་པ། ས་པཎ། རྡོ་རྗེ་ཤེས་རབ། འཕགས་རྒྱལ། བླ་མ་བཟང་པོ་པ་ལའང་གསན།
འཕགས་པ་ལ་ཞང་མདོ་སྡེ་དཔལ་དང་འཇམ་དབྱངས་རིན་རྒྱལ། དེ་གཉིས་ལ་འཇམ་སྐྱ་དཔལ་ལྡན་པ་ལའང་གསན་གསུང༌། ཡང་ས་སྐྱ་པཎྜི་ཏ་དང༌། ཡར་སྒོམ་སེ་བོ། དོ་པ་སྟོན་ཚུལ་གསུམ་ལ། ཆོས་རྗེ་རྒྱལ་ཚ་ལུང་མང་པོ། མཁས་པ་ཡོན་ཏན་ཁྲི། མཁན་པོ་བླ་མ་སེངྒེ་བཟང་པོ་ལ་བདག་གིས་དང༌། པཎ། ཚོགས།
ཉན། ཤངས་ཀྱི་དཀར་པོ་བྲག་པ། ཆོས་རྗེ་རིན་ཆེན་སེངྒེ། བླ་མ་དཔལ་སངས་པ་ལའང་ཐོབ་ལགས་སོ། ། ཆོས་ཀྱི་རྗེའི་ཞལ་ནས། ཆོས་རྗེ་བྲག་ཕུག་པའི་མན་ངག་རྩིས་ཆེ་ཤོས་གཅིག་ཡིན། ཕྱག་ལེན་མ་ནོར་བ་ཡིན་ཞེས་ནན་དུ་གསུང་ངོ༌། ། འགྲོ་བའི་བླ་མ་ཕན་བདེའི་འབྱུང་གནས་ཀྱི། ། ཞབས་ཀྱི་པདྨོ་ཡུན་རིང་བསྟེན་བྱས་ཤིང༌། ། གསང་ཆེན་དབུ་མའི་ཁྲིད་ལ་ནན་ཏན་གྱིས། །
ཕྱག་ལེན་ཇི་བཞིན་བརྗེད་བྱང་གསལ་བར་བཀོད། ། འདི་ཡི་དགེ་བས་འགྲོ་ཀུན་མཁའ་སྤྱོད་དུ། ། རྣམ་པར་རོལ་ནས་རྫོགས་སངས་མྱུར་ཐོབ་སྟེ། ། རང་གཞན་དོན་གཉིས་འབྱོར་བས་འཇིག་རྟེན་དུ། ། ཕན་བདེའི་ཆོས་རྣམས་འབྱུང་བར་ཡོངས་སུ་སྨོན། ། ཆོས་ཀྱི་རྗེ་བླ་མ་དམ་པ་བསོད་ནམས་རྒྱལ་མཚན་དཔལ་བཟང་པོའི་ཞལ་སྔའི་གསུང་བཞིན། དམ་པའི་ཞབས་རྡུལ་སྤྱི་བོས་ལེན་པ་ཡར་ཀླུང་པ་སེངྒེ་རྒྱལ་མཚན་གྱིས་ཟིན་བྲིས་སུ་བཀོད་པའོ།། ༈ ། རྡོ་རྗེ་རྣལ་འབྱོར་མའི་རྫོགས་རིམ་ཡབ་དང་ཐུན་མོང་བའི་རྩ་དབུ་མའི་ཁྲིད་ཀྱི་ཟིན་བྲིས་བཞུགས་སོ།། ༈ །ན་མཿཤྲཱི་གུ་རུ་བཛྲ་དྷ་རཱ་ཡ། དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་ལྡན་བླ་མ་རྡོ་རྗེ་འཆང་བློ་གསལ་རྒྱ་མཚོའི་ཞབས་ཀྱི་པདྨོ་དྲི་མ་མེད་པ་ལ་ཕྱག་འཚལ་ཞིང་སྐྱབས་སུ་མཆིའོ། །
བྱིན་གྱིས་བརླབ་ཏུ་གསོལ། འདིར་རྗེ་བཙུན་རྡོ་རྗེ་རྣལ་འབྱོར་མའི་རྩ་དབུ་མ་ཆེ་བའི་ཁྲིད་གནང་བའི་ཚེ། ཡིག་བརྒྱ་གསོལ་འདེབས་མཆོད་གཏོར་རྣམས་གྲུབ་རྗེས། བླ་མ་སངས་རྒྱས་ཐམས་ཅད་འདུས་པའི་བདག་ཉིད་དཔའ་བོ་རྡོ་རྗེ་ཆོས་སུ་གསལ་བ་ལ་ཕྱག་འཚལ་བའི་བསམ་པས། གང་དྲིན་ཤླཽ་ཀ་གཅིག་དང་བཅས་ཕྱག་འཚལ། ཡང་བླ་མ་རྡོ་རྗེ་རྣལ་འབྱོར་མར་གསལ་བ་ལ། དཔལ་ལྡན་རྡོ་རྗེ་མཁའ་འགྲོ་མ། ། ཤླཽ་ཀ་གཅིག་དང་བཅས་ཕྱག་འཚལ། དེ་ལྟ་བུ་ཚར་གསུམ་གྱི་རྗེས་སུ་མེ་ཏོག་བཀྱེ་བསྡུ་བྱས་ལ། མཎྜལ་ཚོམ་བུ་སོ་བདུན་མ་ཁྲིད་ཀྱི་རིམ་པ་ཟབ་མོ་ཞུ་བའི་ཡོན་དུ་དབུལ་བར་བགྱིའོ་ཞེས་ཕུལ།
སྙིམ་པ་མེ་ཏོག་དང་བཅས་པའི་ཐལ་མོ་སྦྱར་ཏེ། དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་ལྡན་བླ་མ་དམ་པས། བདག་ལ་རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་ཐུན་མོང་མ་ཡིན་པའི་རྫོགས་རིམ་གྱི་ཁྲིད་ཀྱི་རིམ་པ་ཅི་ནས་ཀྱང་གནང་བར་མཛད་དུ་གསོལ། ཡང་མཎྜལ་གསོལ་གདབ་ཚར་གཉིས་ཏེ་གསུམ་བྱས་པའི་མཐར་བླ་མས། གཡོན་གྱི་སྡིག་མཛུབ་སེ་གོལ་དང་བཅས་པས་སུམ་བྷ་ནི་སོགས་སྲུང་འཁོར་བདེ་མཆོག་བཞིན་མཛད་དེ། འཇུག་པའི་ཐོག་མར། ཆོས་ཐུན་བྱིངས་ལ་ཡིག་བརྒྱ་གསོལ་འདེབས་གཏོར་མ་སྲུང་འཁོར་མཎྜལ་ཙམ་གྱིས་ཆོག་གོ ། དེ་ལ་འདིར་རྣལ་འབྱོར་བླ་ན་མེད་པའི་ཟབ་དོན་ཐམས་ཅད་ཀྱི་སྙིང་པོ་དཔལ་འཁོར་ལོ་སྡོམ་པ་རྣལ་འབྱོར་གསང་མཐའི་ཆོས་སྐོར་ལ། རྩ་རྒྱུད་ནག་པོ་པའི་སྐོར། ཀུན་སྤྱོད་ལཱུ་ཧིའི་སྐོར།
ཟབ་དོན་དྲིལ་བུའི་སྐོར། ཟབ་པའི་ཡང་རྩེ་ནཱ་རོ་མཁའ་སྤྱོད་ཀྱི་སྐོར་དང་བཞི་ལས། ཕྱི་མ་ལ་བསྐྱེད་རིམ་དང་རྫོགས་རིམ་གཉིས་ལས། གཙོ་བོར་རྫོགས་པའི་རིམ་པ། དེའང་རྗེ་བཙུན་ནཱ་རོ་ཏ་པས། སློབ་མའི་མཆོག་ཕམ་ཐིང་པ་སྐུ་མཆེད་ཁོ་ན་ལས་གཞན་ལ་མ་གནང་པའི་ཁྱད་ཆོས། བསྐྱེད་རིམ་ཕག་མོ་མཁའ་སྤྱོད། རྫོགས་རིམ་རྩ་དབུ་མ། ལམ་གྱི་ཡན་ལག་རྣམས་ལས། གཉིས་པ་ལ།
རྗེ་བཙུན་ཡབ་དང་ཐུན་མོང་བ་དང༌། རྗེ་བཙུན་ཡུམ་གྱི་ཐུན་མོང་མིན་པ་གཉིས་ལས། ཤིན་ཏུ་ཟབ་པ་ཡབ་དང་ཐུན་མོང་བའི་རྩ་དབུ་མའི་ཁྲིད་ཀྱི་རྣལ་འབྱོར་ཉམས་སུ་ལེན་པ་ལ། སྦྱོར་བ། དངོས་གཞི། རྗེས་དང་གསུམ་ལས། དང་པོ་མཐུན་རྐྱེན་ཚོགས་བསགས་པ་དང༌། འགལ་རྐྱེན་སྡིག་པ་སྦྱང་བ་གཉིས་ལས། དང་པོ་ནི། རང་གི་མདུན་དུ་སྒྲུབ་པའི་མཎྜལ་ཚོམ་བུ་ལྔ་པ་མདུན་དུ་ཉེར་སྤྱོད་དང་བཅས་པ་གྲུབ་ན་བཤམས།
སྟན་བདེ་བ་ལ་བསམ་གཏན་གྱི་རོལ་པས་འདུག་སྟེ། གནས་ཁང་འདི་ཉིད་ཐ་མལ་གྱི་སྣང་བ་ཐམས་ཅད་དབྱིངས་སུ་ཐིམ་པའི་ཞིང་ཁམས་ཡོངས་སུ་དག་པ་བཻཌཱུརྻའི་ས་གཞི་ལ་འཛམ་བུ་ཆུ་བོའི་གསེར་གྱིས་མིག་མང་རིས་སུ་བྲེས་པའི་དབུས་སུ་སེང་ཁྲི་པདྨ་ཉི་ཟླའི་གདན་ལ། རྩ་བའི་བླ་མ་སངས་རྒྱས་རྡོ་རྗེ་ཆོས་ཀྱི་རྣམ་པ་ཅན་སྐུ་མདོག་དམར་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་ཐུགས་ཀར་བསྣོལ་ནས་འཛིན་པ། ལང་ཚོ་བཅུ་དྲུག་ལོན་པའི་ན་ཚོད་དང་དབུ་སྐྲ་རལ་པའི་ཐོར་ཅོག་ཅན་དར་དང་རུས་པའི་རྒྱན་ཐམས་ཅད་ཀྱིས་བརྒྱན་པ། ཞབས་རྡོ་རྗེའི་སྐྱིལ་ཀྲུང་གིས་བཞུགས་པ། སྐུ་བཞི་ཡེ་ཤེས་ལྔའི་བདག་ཉིད་ཅན། དེའི་སྟེང་གི་ནམ་མཁའ་ལ་གྲུབ་ཆེན་རྡོ་རྗེ་དྲིལ་བུ་པ་ནས་རྗེ་བཙུན་ཀུན་སྤངས་ཆེན་པོའི་བར་གྱི་བརྒྱུད་པའི་བླ་མ་ཐམས་ཅད་དཔའ་བོ་རྡོ་རྗེ་ཆོས་ཀྱི་རྣམ་པ་མངོན་རྟོགས་ནས་འབྱུང་བ་བཞིན་གཡས་སྐོར་དུ་འཁྱིལ་གྱིས་བཞུགས་པ། མདུན་དུ་འཁོར་ལོ་སྡོམ་པ་ལྷ་དྲུག་ཅུ་རྩ་གཉིས་རྡོ་རྗེ་རྣལ་འབྱོར་མ་གཙོ་བོར་གྱུར་པའི་ཡི་དམ་དཀྱིལ་འཁོར་གྱི་ལྷ་ཚོགས། གཡས་སུ་རྒྱལ་བ་རིགས་ལྔ་སོགས་ལོངས་སྐུ་དང་ཐུབ་པའི་དབང་པོ་སོགས་སྤྲུལ་སྐུ་སྟེ། ལོངས་སྤྲུལ་གྱི་སངས་རྒྱས།
རྒྱབ་ཏུ་ཆོས། གཡོན་དུ་བྱང་སེམས་དང་ཉན་རང་གི་དགེ་འདུན། མཐའ་བསྐོར་ཀུན་ཏུ་གནས་གསུམ་གྱི་དཔའ་བོ་མཁའ་འགྲོ་ཆོས་སྐྱོང་སྲུང་མ་ཐམས་ཅད་སྤྲིན་ཕུང་འཐིབས་པ་ལྟར་བཞུགས་པར་བསམ། ཕྱི་ནང་གསང་བ་དེ་ཁོ་ན་ཉིད་ཀྱིས་མཆོད་པར་བསམ། ངག་ཏུ་བརྗོད་ནི་མི་དགོས། གང་དྲིན་དང་དཔལ་ལྡན་རྡོ་རྗེ་མཁའ་འགྲོ་མ་ཤླཽ་ཀས་བསྟོད། མོས་གུས་དྲག་པོས། དུས་གསུམ་སངས་རྒྱས་ཐམས་ཅད་ཀྱི་ངོ་བོར་གྱུར་པ་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ། ཡི་དམ་དཀྱིལ་འཁོར་གྱི་ལྷ་ཚོགས། དཀོན་མཆོག་རིན་པོ་ཆེ་རྣམ་པ་གསུམ།
མཁའ་འགྲོ་ཆོས་སྐྱོང་སྲུང་མའི་ཚོགས་དང་བཅས་པ་ལ་གསོལ་བ་འདེབས་སོ། ། བདག་གི་རྒྱུད་བྱིན་གྱིས་བརླབ་ཏུ་གསོལ། ལྷན་ཅིག་སྐྱེས་པའི་ཡེ་ཤེས་དང༌། རིམ་པ་གཉིས་ཀྱི་རྟོག་པ་ཁྱད་པར་ཅན་དུས་མྱུར་བ་ཉིད་དུ་ད་ལྟ་ཉིད་དུ་འདུག་ས་འདི་ཉིད་དུ་སྐྱེ་བར་བྱིན་གྱིས་བརླབ་ཏུ་གསོལ། ཞེས་པ་འདི་ལ་སྐྱབས་འགྲོ་དང་སེམས་བསྐྱེད་ཐམས་ཅད་ཚང་བ་ཡིན་པས། ལུས་སེམས་འཇུག་པ་གཅིག་ཏུ་དྲིལ་ཏེ་རྟོག་པ་གཞན་གྱིས་བར་མ་ཆོད་པ་བརྒྱ་སྟོང་གྲངས་མེད་བརྗོད། མཐར་སྐྱབས་ཡུལ་དེ་ཐམས་ཅད་ཀྱི་གནས་གསུམ་ལས་འོད་ཟེར་དཀར་དམར་མཐིང་གསུམ་གྲངས་མེད་པ་འཕྲོས། རང་གི་གནས་གསུམ་དུ་གཅིག་ཆར་དུ་སིབ་ཀྱིས་ཐིམ་པས། ཚེ་རབས་ཐོག་མེད་ནས་བསགས་པའི་སྡིག་སྒྲིབ་ཐམས་ཅད་དང༌། ཁྱད་པར་བདེ་ཆེན་གྱི་ཡེ་ཤེས་སྐྱེ་བའི་གེགས་སུ་གྱུར་པའི་སྡིག་སྒྲིབ་ཐམས་ཅད་སངས་ཀྱིས་དག
སྐུ་གསུང་ཐུགས་ཀྱི་བྱིན་རླབས་ཐམས་ཅད་རྒྱུད་ལ་ཞུགས་པར་བསམ། དེ་ལྟ་བུའི་ལན་གསུམ་ཙམ་བྱས་ཏེ། དོན་གྱི་དབང་བླངས་པ་ལྟ་བུ་ཡིན་གསུང༌། མཐར་སྐྱབས་ཡུལ་ཐམས་ཅད་འོད་དུ་ཞུ་རྩ་བའི་བླ་མ་ལ་ཐིམ། དེ་ཡང་འོད་ཟེར་ཉི་མ་འབུམ་གྱི་གཟི་བརྗིད་དང་ལྡན་པར་ཞུ་སྟེ་རང་གི་སྤྱི་བོ་ནས་ཐིམ་པས། བླ་མའི་སྐུ་གསུང་ཐུགས་དང་རང་གི་སྒོ་གསུམ་དབྱེར་མེད་དུ་འདྲེས་པར་བསམས་ལ། རིག་པ་བརྗོད་མེད་དུ་ཧད་དེ་ཆད་དེ་འཇོག་པར་བྱེད། དེའི་ངང་ལས་རང་ཉིད་རྡོ་རྗེ་རྣལ་འབྱོར་མ་མེ་ལོང་གི་གཟུགས་བརྙན་ལྟ་བུར་དམར་ཁྲང་གིས་ལངས་ཏེ། དེའང་རྨི་ལམ་ལྟ་བུ། སྒྱུ་མ་ལྟ་བུ།
སྣང་ལ་རང་བཞིན་མེད་པར་ཤེས་པའི་ངང་ནས་དགེ་བའི་རྩ་བ་བསྔོ་བར་བྱེད།

དེ་ལྟར་ཐུན་དྲུག་གམ་གསུམ་ལ་སོགས་པར་ཉམས་སུ་ལེན་པ་ནི། མཐུན་རྐྱེན་ཚོགས་བསགས་པའི་ཐབས་བླ་མའི་རྣལ་འབྱོར་དང་སྐྱབས་འགྲོ་ཕྱོགས་གཅིག་ཏུ་བསྡུས་པ་ཡིན་གསུངས། གཉིས་པ་འགལ་རྐྱེན་སྡིག་པ་སྦྱོང་བ་རྡོ་རྗེ་སེམས་དཔའི་བསྒོམ་བཟླས་མ་རྒྱུད་སྤྱི་དང་མཐུན་པར་གསུང༌། གཉིས་པ་དངོས་གཞི་ལ་རྟེན་བསྐྱེད་རིམ་བསྒོམ་བྱའི་དོན་ལ་ཐོས་བསམ་གྱིས་སྒྲོ་འདོགས་བཅད་པ་དང༌། བཅད་དོན་ཉམས་སུ་ལེན་པའི་སྒོ་ནས་རྒྱས་པར་བྱས་ཀྱང་ལེགས་ལ། བསྡུ་ནས་འོག་ནས་འབྱུང་བ་བཞིན་བྱེད་གསུངས། བརྟེན་པ་རྫོགས་རིམ་ལ་དཔེ་གསུམ་གྱིས་དོན་གཅིག་གཏན་ལ་འབེབས་པ་སོགས་གསུངས་ཀྱང༌། དམིགས་པའི་ངོ་བོ་ནི། དང་པོ་རླུང་སྦྱང་བའི་སྐབས་སུ་ལུས་གནད་རྣམ་སྣང་གི་ཆོས་བདུན་ལས་མིག་སྙིང་གའི་ཐད་ཙམ་དུ་བལྟ། ལག་པ་གཡོན་མཉམ་གཞག་གིས་ཕྲེང་བ་བཟུང༌། སྐྱབས་ཡུལ་དང་བླ་མའི་རྣལ་འབྱོར་ལྷན་ཅིག་པ་གོང་ལྟར་བྱས་ལ།
གསོལ་འདེབས་ཡིད་ཆེས་པ་བྱས་རྗེས་བླ་མ་མི་བསྟིམ་པར་བཞུགས་སུ་བཅུག་སྟེ། ལག་པ་གཡོན་པའི་སྡིག་མཛུབ་གྱིས་སེ་གོལ་དང་སུམ་བྷ་ནི་བརྗོད་པའི་སྲུང་འཁོར་བསྒོམ། སླར་བླ་མ་ལ་མོས་གུས་དུང་པ་བྱས་པའི་རྐྱེན་གྱིས་འོད་དུ་ཞུ་རང་ལ་ཐིམ་པས་སྐུ་གསུང་ཐུགས་དང་དབྱེར་མེད་དུ་འདྲེས་པའི་ངང་ལས། སྐད་ཅིག་གིས་རྡོ་རྗེ་རྣལ་འབྱོར་མ་མེ་ལོང་གི་གཟུགས་བརྙན་ལྟ་བུར་ལམ་གྱིས་བསྒོམ། དེའི་ལྟེ་བར་ཨོཾ་བྃ་སོགས་གོ་ཆ་བཅིང་བ་ཙམ་ལས་ཡེ་ཤེས་དགུག་གཞུག་བྱ་མི་དགོས་གསུངས། དེའི་སྐུ་འོད་ཀྱི་རང་བཞིན་དམར་ཁྲལ་བ། དེའི་དབུས་སུ་ལྟེ་བ་ནས་མགྲིན་པའི་བར་རྩ་གསུམ་སྦུབས་གཅིག་ཏུ་གྱུར་པའི་སྦོམ་ཕྲ་སྦ་ལྕག་གམ་སྦ་སྨྱུག་ཙམ་འོད་ཀྱི་རང་བཞིན་མགྲིན་པ་ནས་རྩ་གསུམ་སོ་སོར་གྱེས་པའི་དབུ་མ་ཚངས་བུག་དང་རོ་རྐྱང་གཉིས་སྣ་བུག་ཏུ་ཧ་རེ་ཟུག་པ། མས་སྣར་སྨྱུག་དོང་ལ་འགབ་བཅུག་པ་ལྟ་བུར་ཟླ་བའི་དཀྱིལ་འཁོར་སྐྱ་ཆིལ་བ། དེའི་དབུས་སུ་ནམ་མཁའི་རླུང་གི་རང་བཞིན་ཐིག་ལེ་སྔོན་པོ། ཤར་དུ་རླུང་རླུང་གི་རང་བཞིན་ལྗང་གུ།
ལྷོར་ས་རླུང་གི་རང་བཞིན་སེར་པོ། ནུབ་ཏུ་མེ་རླུང་གི་རང་བཞིན་དམར་པོ། བྱང་དུ་ཆུ་རླུང་གི་རང་བཞིན་དཀར་པོ་སྟེ་ཐིག་ལེ་ལྔ་ཆེམ། དབུས་ན་སྦོམ་ན་སྲན་ཆུང་ཙམ། ཕྲ་ན་ཡུངས་འབྲུ་ཙམ། བློ་ལ་གང་བདེ་བ་སྐར་མ་ལྟ་བུ་འོད་ཕྲམ་མེ་བ་གསལ་གདབ། དེ་ནས་རླུང་རོ་དགུ་ཕྲུགས་སུ་བུས་ཏེ། དང་པོར་རླུང་གཡོན་ནས་རྒྱུ་དུས་བསྒོམས་ན་གེགས་ཆུང་བས། ཕྱིར་འགྲོ་དུས་ལྟེ་བའི་དབུས་ཀྱི་ཐིག་ལེ་སྔོན་པོ་ལས། རླུང་སྤོས་རེང་གི་དུ་བ་ལྟ་བུ་སྔོ་ན་ར་ར་བྱུང་སྟེ་སྣ་བུག་གཡོན་ནས་སོང༌།
མདུན་དུ་སོར་བཅུ་གཉིས་སམ་བཅུ་དྲུག་ཏུ་ཁྱིལ་ལི་ལི་བྱས། ནང་དུ་འཇུག་པའི་ཚེ་སྔོ་ནར་གྱིས་སྣ་བུག་གཡོན་ནས་ཞུགས། གནས་པའི་ཚེ་ལྟེ་བའི་ཐིག་ལེ་ལ་སིབ་ཀྱིས་ཐིམ་པར་བསམས་ལ། དེ་ལྟ་བུའི་འབྱུང་འཇུག་གནས་གསུམ་ཡེ་མ་ཡེངས་པར་བདུན་ནམ་བཅུ་གཅིག་ཙམ་བྱེད། གཡས་ནས་རྒྱུ་ན་གཡས་པ་དང༌། མཉམ་དུ་རྒྱུ་ན་སྨིན་མཚམས་ནས་རླུང་གི་འབྱུང་འཇུག་བྱེད་པ་ལ་སེམས་གཏད། དེ་རྗེས་རླུང་སྔོ་ནར་གྱིས་གཡས་གཡོན་སྨིན་མཚམས་སོགས་ནས་ཞུགས། ལྟེ་བའི་ཐིག་ལེ་ལ་སིབ་ཀྱིས་ཐིམ་པར་བསམས་ལ་རེ་ཞིག་འོག་རླུང་ཅི་བདེར་བཞག སྟེང་རླུང་ལྟེ་འོག་སོར་ལྔ་ཙམ་དུ་མནན། ལག་པ་གཡས་ཀྱིས་དལ་བྲེལ་སྙོམས་པར་པུས་མོ་ལ་བསྐོར་ཏེ་སེ་གོལ་གཅིག་བརྡབ།
དེ་མ་ཐག་རླུང་སྣའི་བ་སྤུ་མི་འགུལ་བའི་ཚུལ་དུ་བཏང༌། དེ་ལྟ་བུ་ལན་བརྒྱ་ཙམ་བྱས་པའི་མཐར། དགེ་བའི་རྩ་བ་འདིས་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་གྱུར་ཅིག ཅེས་དགེ་བ་བསྔོས། རླུང་སེམས་ཅུང་ཟད་ངལ་བསོས་ཏེ། ཐུན་ཆུང་དང་པོའོ། ། ཡང་སྐྱབས་འགྲོ་སེམས་བསྐྱེད་སྲུང་འཁོར་ལྷར་གསལ་བ་རྣམས་ཡིད་ལ་དྲན་ཙམ་བྱ་བའམ་སྐྱབས་འགྲོ་ཚར་རེ་ཙམ་ངག་ཏུ་བརྗོད་ཀྱང་རུང༌། རླུང་གི་རླུང་གི་རང་བཞིན་ཐིག་ལེ་ལྗང་གུ་དེ་ལས་རླུང་སྤོས་རེང་གི་དུ་བ་ལྟ་བུ་ལྗང་གུ་ཞིག་ནར་གྱིས་སོང༌། རླུང་གང་ནས་རྒྱུ་བའི་སྒོ་ནས་སོང༌། ནང་དུ་འཇུག་པའི་ཚེ་ནར་གྱིས་ཞུགས་མདུན་གྱི་ཐིག་ལེ་ལྗང་གུ་ལ་ཐིམ་པར་བསམས་ལ།
སྟེང་རླུང་བཟུང༌། ལག་པས་པུས་མོ་བསྐོར་སེ་གོལ་བརྡབ་པ་ཐེངས་གཉིས་བྱས། རླུང་ཕྱིར་དལ་གྱིས་བཏང་བའི་ཚེ་ཐིག་ལེ་ལས་རླུང་སྤོས་ཀྱི་དུ་བ་ལྗང་གུ་ནར་གྱིས་སོང་བ་སོགས་གོང་བཞིན་བྱས་པ་ལན་བརྒྱ་ཙམ་བྱས། བསྔོ་བ་བྱས་ཏེ་ཐུན་ཆུང་གཉིས་པ། དེ་བཞིན་དུ་སྐྱབས་སེམས་སོགས་གོང་བཞིན་གྱིས། ཐིག་ལེ་སེར་པོ་ལ་དམིགས་པའི་གནད་གོང་བཞིན་བྱས་པའི་ལག་པ་བསྐོར་ཞིང་སེ་གོལ་གདབ་པ་གསུམ་གྱི་བར་རླུང་བཟུང་བ་བརྒྱ་ཙམ་གྱི་མཐར་བསྔོ་བ་བྱས་པ་ཐུན་ཆུང་གསུམ་པ། ཡང་སྐྱབས་སེམས་ནས་ཐིག་ལེ་དམར་པོ་ལ་དམིགས་པའི་སེ་གོལ་བཞིའི་བར་རླུང་བཟུང་བ་ཐུན་ཆུང་བཞི་པ། སྐྱབས་སེམས་ནས་ཐིག་ལེ་དཀར་པོ་ལ་གོང་བཞིན་དམིགས་པ་བྱས་ལ་སེ་གོལ་ལྔའི་བར་བཟུང་བ་བརྒྱ་ཙམ་བྱེད་པ་ནི་ཐུན་ཆུང་ལྔ་པ་སྟེ། དེས་ཐུན་ཆེན་གཅིག་རྫོགས་པ་ཡིན་པས་བསྔོ་བ་རྒྱས་པར་བྱེད། སུམ་བྷ་ནིས་བསྲུང་སྟེ།
དགེ་སྦྱོར་གཞན་ནམ་སྤྱོད་ལམ་ལ་འཇུག དེ་ལྟ་བུ་ཐུན་ཆེན་རེ་ལ་ཐུན་ཆུང་ལྔར་བྱས་པའི་ཐུན་ཆེན་ཉིན་མོ་གསུམ་དང་མཚན་མོ་གསུམ་སྟེ་དྲུག་ཏུ་བྱེད་ལ། ཐུན་ཆེན་གཉིས་པའི་ནམ་མཁའི་རླུང་ལ་སེ་གོལ་དྲུག རླུང་ལ་བདུན། ས་ལ་བརྒྱད། མེ་ལ་དགུ། ཆུ་ལ་བཅུ་སོགས་རིམ་བཞིན་སྤར་བ་སོགས་རྗེ་བཙུན་གྱི་ཡི་གེ་བཞིན་ཏེ་དྲོད་དང་ལྕེ་སྐམ་པ་སོགས་མེ་རླུང་གི་ནུས་པ་མ་སྐྱེས་ཀྱི་བར་དུ་བསྒོམ་དགོས་ལ། སྟེང་རླུང་འཆུན་ཆེ་རུ་སོང་ནས་འོག་རླུང་ཀྱང་འཐེན་ཙམ་གྱིས་ཁ་སྦྱོར་བྱས་པ་སྟོད་དུ་ཧགས་པ་སོགས་ཀྱི་གེགས་མེད་ཅིང་ཡོན་ཏན་མྱུར་དུ་སྐྱེའོ་གསུང༌། གཉིས་པ་བདག་བྱིན་གྱིས་རླབས་པ་ནི། སྐྱབས་སེམས་ནས་གོ་ཆའི་བར་སྔར་བཞིན་ལས།
རང་ལུས་འོད་ཀྱི་རང་བཞིན་དམར་སང་ངེ་བ་དེའི་དབུས་དྲང་པོར་རྩ་དབུ་མ་རྟ་རྔ་བརྒྱར་གཤགས་པའི་ཚད་ཙམ་དམར་གསལ་འོད་ཀྱི་རང་བཞིན་མར་སྣ་ལྟེ་འོག་དང་ཡར་སྣ་ཚངས་བུག་ལ་ཟུག་པ། གཡས་སུ་རོ་མ་དམར་མོ་དང་གཡོན་དུ་རྐྱང་མ་དཀར་མོ་གཉིས་སྦོམ་ཕྲ་གྲོ་སོག་ཙམ། མར་སྣ་དབུ་མ་ལས་རིང་ཙམ་དང༌། ཡར་སྣ་སྣ་བུག་ལ་ཟུག་པའི་ལྟེ་བའི་དབུས་དང༌། བདེ་ཆེན་འཁོར་ལོའི་དབུས་སུ་རྩ་གསུམ་སྦུབས་གཅིག་ཏུ་གྱུར་པ། དབུ་མའི་མར་སྣ་ཟད་མཚམས་སུ་ཁ་ཚངས་ལྟ་བུའི་ཨཾ་དམར་པོ་མགོ་གྱེན་བསྟན་དྲོད་ཀྱི་རང་བཞིན། སུམ་མདོར་རླུང་གི་དཀྱིལ་འཁོར་གཞུའི་དབྱིབས་ཅན་ལྗང་ནག་བུན་ནེ། རྐང་མཐིལ་གཉིས་སུ་ཡཾ་མམ་ཛྷཻཾ་གང་མོས་མེ་རླུང་གི་རང་བཞིན་ཁ་དོག་དམར་ལྗང་རེ་རེ། སྤྱི་བོའི་རྩ་སྦུབས་སུ་ཧཾ་དཀར་པོ་མགོ་ཐུར་བསྟན། དེའི་སྟེང་དུ་རླུང་གི་དཀྱིལ་འཁོར་ལྗང་ནག་སྲན་མ་བཀས་པ་ཙམ་གསལ་བཏབ་ལ་རླུང་རོ་དགུ་ཕྲུགས་སུ་བུས།
རྐང་པའི་སོར་མོ་རྣམས་བསྐུམ་ཞིང་འོག་རླུང་འཐེན་ཙམ་བྱས་པས། རྐང་མཐིལ་གྱི་ཡི་གེ་གཉིས་མེ་རླུང་དུ་འུར་གྱིས་འབར། ལོང་བུའི་རྩ་ནང་ནས་བརྒྱུད་བརླའི་རྩ་བོ་ཆེ་ནས་ཞུགས། སུམ་མདོའི་རླུང་གི་དཀྱིལ་འཁོར་ལ་ཕོག་པས་འུར་གྱིས་རླུང་གཡོས། ལྟེ་བའི་ཨཾ་མེ་དམར་ཧུར་གྱིས་འབར། དབུ་མ་ཆེས་ཕྲ་བས་འཇུག་མ་ནུས་པར་རོ་རྐྱང་གཉིས་ནས་ཡར་མེ་རླུང་འདྲེས་པ་དམར་ཧུ་རུ་རུ་སོང༌། སྤྱི་བོའི་རླུང་ལ་ཕོག་པས་དེ་བསྐུལ་བར་བསམ། སྟེང་རླུང་རྔུབ་ཆུང་གསུམ་བྱས་འཐེན་པས། རོ་རྐྱང་གཉིས་ནས་ཞུགས་ལྟག་པའི་རླུང་ཞེས་བྱ་བ་ཧཾ་གི་སྟེང་གི་རླུང་དཀྱིལ་ལ་ཕོག་པས་དེ་འུར་གྱིས་འབར། རྡབས་ལྷག་གིས་མནན་པ་ལྟ་བུའི་ཚུལ་དུ་མེ་རླུང་ཐམས་ཅད་རོ་རྐྱང་གི་ནང་ནས་མར་ཐུར་དུ་འུ་རུ་རུ་སོང༌།
ལྟེ་བའི་རྩ་གསུམ་སྦུབས་གཅིག་ཏུ་གྱུར་པ་མན་ཆད་མེས་དམར་དེང་གིས་ཁེངས་པ་ལ་སེམས་གཏད་ནས་རིག་པ་བརྗོད་མེད་དུ་བཞག་ཅིང་བུམ་པ་ཅན་ལེགས་པར་བཟུང༌། ཕྱིར་གཏོང་བའི་ཚེ་དམིགས་པ་ལྟེ་བའི་མེ་ལ་གཏད་ཅིང་དལ་བུས་བཏང༌། ཡང་སྔར་བཞིན་བསྒོམ་པར་བྱེད། གསུམ་པ་རྩ་དབུ་མ་ཁ་དབྱེ་བའི་རྣལ་འབྱོར་དངོས་ནི། སྐྱབས་སེམས་ནས་གོ་ཆའི་བར་སྔར་བཞིན། རང་ལུས་འོད་ཀྱི་རང་བཞིན་དེའི་དབུས་སུ་དབུ་མ་རྟ་རྔ་བརྒྱར་གཤགས་པ་ཙམ་དམར་གསལ་འོད་ཀྱི་རང་བཞིན་སྦུབས་ཅན་མར་སྣ་ལྟེ་འོག་དང་ཡར་སྣ་སྦ་གུག་ལྟར་གུག་པ་སྨིན་མཚམས་སུ་ཟུག་པ། གཡས་གཡོན་དུ་རོ་རྐྱང་དམར་དཀར་གཉིས་གྲོ་སོག་ཙམ་མར་སྣ་དབུ་མ་ལས་རིང་ཙམ་དང༌། ཡར་སྣ་སྣ་བུག་ལ་ཟུག་པ། ལྟེ་བ་སྤྲུལ་པའི་འཁོར་ལོའི་དབུས་སུ་རྩ་གསུམ་སྦུབས་གཅིག་ཏུ་གྱུར་པའི་ཕྱིར། རྩ་འདབ་བརྒྱད་ལ་ཨ་ཀ་ཙ་ཊ་ཏ་པ་ཡ་ཤ།
དེའི་ཕྱིར་རྩ་འདབ་ལྔ་བཅུ་རྩ་དྲུག་ལ་ཀཱ་ལི་སོ་བཞི། ཨཱ་ལི་བཅུ་དྲུག ཨ་ཨི་སོགས་ཐུང་དུ་དྲུག་རྣམས་གསལ་གདབ། དབུ་མའི་མར་སྣར་ཨཾ་དམར་པོའི་ཀླད་ཀོར་གྱི་ནང་དུ་ཐ་མལ་པའི་གཏུམ་མོའི་ངོ་བོ། ཀྵུཾ་དམར་པོ་མགོ་གྱེན་བསྟན། བདེ་ཆེན་འཁོར་ལོའི་དབུས་སུ་རྩ་གསུམ་སྦུབས་གཅིག་ཏུ་གྱུར་པའི་དབུས་ཧཾ་དཀར་པོ་མགོ་ཐུར་བསྟན་གྱི་ཀླད་ཀོར་གྱི་ནང་དུ་འོད་ཀྱི་གཏུམ་མོའི་རང་བཞིན་ཀྵུཾ་དམར་པོ་མགོ་ཐུར་བསྟན། ཧཾ་གི་སྟེང་དུ་ལྟག་པའི་རླུང་གི་ངོ་བོ་རླུང་གི་དཀྱིལ་འཁོར་ལྗང་ནག་སྲན་མ་བཀས་པ་ལྟ་བུ། སུམ་མདོར་རླུང་གི་དཀྱིལ་འཁོར་ལྗང་ནག་གཞུ་བདུངས་པ་ལྟ་བུ། རྐང་མཐིལ་གཉིས་སུ་ཡཾ་ཛྷཻཾ་གང་མོས་དམར་ལྗང་རྣམས་ལེགས་པར་གསལ་གདབ། རྐང་སོར་རྣམས་བསྐུམ་ཞིང་འོག་རླུང་འཐེན་ཙམ་བྱས་པས་རྐང་མཐིལ་གྱི་ཡིག་འབྲུ་མེ་རླུང་དུ་འབར།
ལོང་བུ་དང་བརླ་ནས་བརྒྱུད་དེས་སུམ་མདོའི་རླུང་ལ་ཕོག་པས་འུར་གྱིས་འབར། དེས་ལྟེ་བའི་ཡྃ་བསྐུལ་བས་མེ་དམར་ཧུར་གྱིས་འབར། ཨ་ཀ་ཙ་ཊ་སོགས་ཀྱི་རྩ་ཁམས་སྙིགས་མ་ཐམས་ཅད་བསྲེགས་ཏེ་རྩ་འདབ་ཕྱི་ནང་ཐམས་ཅད་མེའི་རང་བཞིན་དུ་དམར་ཧུ་རུ་རུ་འབར། དེ་ནས་ཨཾ་གི་ཀླད་ཀོར་གྱི་ནང་ན་གནས་པའི་ཀྵུཾ་ལས་མེ་གློག་གི་ཟེར་མ་ལྟ་བུ་ཚ་བ་རྩུབ་པ་རྣོ་བ་ཞིག་འབར། དབུ་མའི་ནང་ནས་ཡར་དམར་ཁྱུག་གིས་ཐོགས་མེད་དུ་སོང༌། སྤྱི་བོའི་ཧཾ་ལ་མདའ་བསྣུན་པ་ལྟར་ཕོག་པ་དང༌། སྟེང་རླུང་རྔུབས་ཆུང་གསུམ་བྱས་རྔུབས་པས་རྩ་གསུམ་གྱི་ཡས་སྣ་ནས་ཞུགས་ཏེ་ལྟག་པའི་རླུང་ལ་ཕོག་པས། དྲག་ཏུ་གཡོས་པའི་རྐྱེན་གྱིས་འོད་ཀྱི་གཏུམ་མོའི་ཀྵུཾ་ལས་མེ་གློག་གི་ཟེར་མ་ལྟ་བུ་ཞིག་དམར་ནར་གྱིས་དབུ་ནས་མར་སོང་བའི་མེ་རླུང་གིས་སྨད་ནས་ཡོང་བའི་མེ་རླུང་ཐམས་ཅད་ཐུར་དུ་མནན་ཏེ། སྙིང་གའི་ཐད་ཙམ་གྱི་དབུ་མའི་ནང་དུ་སྟེང་འོག་གི་མེ་ལྕེ་གཉིས་འཐབ་པའི་མེའི་ཟེག་མ་དམར་ཕྲོམ་ཕྲོམ་པ་འོད་ཀྱི་རང་བཞིན་ལ་སེམས་གཏད་ནས་བུམ་པ་ཅན་ཅི་ཐུབ་བཟུང་བ་ལན་འགའ་བྱས་པའི་མཐར། སྨད་ཀྱི་མེ་ལྕེ་ཧཾ་ལ་ཕོག་པས།
དེ་ལས་ཐིག་ལེ་ཤེལ་དཀར་གྱི་སྐུད་པ་ལྟ་བུའམ། ཆུའི་ཟེག་མ་ལྟ་བུ་སྐྱ་སིབ་སིབ་བབས་པས་སྨད་ཀྱི་མེ་རླུང་མཐུར་ལ་མནན་ཏེ། སྙིང་ཁའི་ཐད་ཙམ་དུ་འབར་འཛག་སྐྲ་ཤད་འཛིངས་པ་ལྟ་བུ་ལ་སེམས་གཏད་དེ། བུམ་པ་ཅན་ལ་ནན་ཏན་དུ་བྱེད། ཐུན་དེ་ལས་ལྡང་བར་འདོད་པ་ན་མི་དམིགས་པའི་ངང་ནས་བསྔོ་བ་སོགས་བྱེད་པ་ནི་ཆོས་ཉིད་བརྒྱུད་ནས་བསྟན་པའི་ཉམས་ལེན་ཡིན་ལ། ཆོས་ཉིད་དངོས་སུ་བསྟན་པའི་བྱིན་རླབས་ཀྱི་ཚེ་རྡོ་རྗེ་རྣལ་འབྱོར་མའི་བདག་མདུན་སྒྲུབ་མཆོད་སྔོན་དུ་འགྲོ་བའི་སྒོ་ནས་ཡར་ཀླུངས་པའི་ཡི་གེ་ཇི་ལྟ་བ་བཞིན་མཛད་དོ། ། རབ་འབྱམས་རྒྱུད་སྡེའི་སྙིང་པོ་གསང་བའི་གཏམ། ། རབ་མང་གྲུབ་པས་བསྟེན་པའི་ཉེ་ལམ་མཆོག ། རབ་མཆོག་བླ་མ་དམ་པའི་གསུང་ཇི་བཞིན། ། རབ་གུས་སེམས་ཀྱིས་བརྗེད་བྱང་བྱས་པ་ཡིན། །
དེ་སྐད་འཁོར་ལོའི་དབང་ཕྱུག་ཚར་པ་རྗེ། ། བཀའ་དྲིན་ཅན་དེའི་ཞབས་སེན་ཉི་མའི་འོད། ། སྤྱི་བོའི་པད་མཚོར་བསྟེན་པའི་དཱ་རི་དྲ། ། མཁྱེན་བརྩེའི་དབང་པོས་དཔལ་ལྡན་སྡིངས་མར་སྨྲས། ། དགེ་བ་འདིས་མཚོན་གྲངས་ཡས་ལེགས་ཚོགས་ཀྱིས། ། མ་རྒན་འཁོར་བའི་སེམས་ཅན་ཇི་སྙེད་པ། ། ཡིད་འཕྲོག་མཁའ་སྤྱོད་དགའ་མའི་འཛུམ་ཞལ་གྱིས། ། ཉེ་བར་བསྐྱངས་ཏེ་ཆོས་དབྱིངས་མངོན་གྱུར་ཤོག ། འདིས་ཀྱང་སློབ་བཤད་ཟབ་མོའི་བསྟན་པ་ཕྱོགས་ཐམས་ཅད་དུ་ཁྱབ་པར་གྱུར་ཅིག། བཀྲ་ཤིས།།
༈ ། རླུང་དབུ་མར་འཇུག་པའི་མན་ངག ས་སྐྱ་པ་བསོད་ནམས་དབང་ཕྱུག་གི་གསུང་རྒྱུན་བཞུགས།། ༈ །ན་མོ་གུ་རུ་ཌཱ་ཀི་ནཱི་ཡཻ། འདིར་རྡོ་རྗེ་རྣལ་འབྱོར་མའི། ཆགས་བྲལ་རྣལ་འབྱོར་གྱི་ལམ་ལ་མོས་པ་ལ། རླུང་སེམས་དབུ་མར་བསྡུ་བ་དང༌། བསྡུས་ནས་ཉམས་སུ་ལེན་ཚུལ་གཉིས་ལས། དང་པོ་ལ་རླུང་སྦྱང་བ་དང༌། བསྡུ་ཚུལ་དངོས་གཉིས་ལས། དང་པོ་ནི།
ལྟེ་བའི་དབུས་སུ་ཆུ་རླུང་གི་རང་བཞིན་ཐིག་ལེ་དཀར་པོ་སྲན་མ་ཙམ་པ། དེ་ལས་འོད་ཟེར་སྤོས་རེང་གི་དུད་པ་ལྟ་བུར་གྱེན་དུ་སོང༌། སྤྱི་བོ་ནས་སོར་བཅུ་དྲུག་ཙམ་སོང༌། སླར་ཚུར་བྱུང་སྤྱི་བོ་ནས་ཞུགས། ལྟེ་བའི་ཐིག་ལེ་ལ་བསྟིམ། རླུང་ཁ་སྦྱར་བཟུང་ལ་པུས་མོ་གཉིས་ལ་ལག་པས་བསྐོར་ཏེ་སེ་གོལ་གདབ། དེ་འདྲ་ཐུན་གཅིག་ལ་ཉེར་གཅིག་སོགས་ཅི་རིགས་བྱ། ཉིན་རེར་ཐུན་ལྔར་བྱེད་ན། ཐུན་གཉིས་པ་ལ་དབུགས་ཐེབ་རེ་ལ་བསྐོར་བ་གཉིས་དང་སེ་གོལ་གཉིས་ཏེ། ཐུན་གསུམ་པ་ལ་གསུམ་རེ།
བཞི་པ་ལ་བཞི་རེ། ལྔ་པ་ལ་ལྔ་རེ་ཉམས་སུ་ལེན། དེ་ནས་ཞག་གཉིས་པ་ལ། ཐུན་དང་པོ་ལ་བསྐོར་ཆ་དང་སེ་གོལ་དྲུག་པ་ཅི་རིགས། གཉིས་པ་ལ་བདུན་པ་ཅི་རིགས་སོགས་ཐུན་ལྔ་ཀ་ལ་རེ་རེ་སྤོར། དེ་བཞིན་དུ་ཞག་དུ་ལ་ཉམས་སུ་ལེན་ཀྱང་རིགས་འགྲེའོ། ། དེ་བཞིན་དུ་ལྷོར་ཐིག་ལེ་སེར་པོ་སའི་རང་བཞིན། ནུབ་ཏུ་ཐིག་ལེ་སྔོན་པོ་ནམ་མཁའི་རང་བཞིན། བྱང་དུ་དམར་པོ་མེའི་རང་བཞིན། ཤར་དུ་ལྗང་གུ་རླུང་གི་རང་བཞིན་རྣམས་ལའང་རིགས་འགྲེ།
ཐུན་མ་ཆག་ཙམ་རྒྱུན་དུ་ཉམས་སུ་ལེན་ན་ལྟེ་བར་ཐིག་ལེ་ལྔ་ཚོགས་པར་བསམས་ལ། ཐོག་མར་དབུས་མ་ལས་སྤོས་རེང་གི་དུད་པ་ལྟ་བུའི་འོད་ཟེར་བྱུང༌། སྤྱི་བོ་ནས་འཐོན་ཅི་རིགས་སུ་སོང་ཡང་རིམ་བཞིན་བསྡུས་ཐིག་ལེ་དབུས་མ་ལ་ཐིམ་རླུང་ཁ་སྦྱར་ཅི་ཐུབ་བཟུང༌། དེ་ནས་ལྷོའི་ཐིག་ལེ་ལས་འོད་ཟེར་སྤྲོ་བསྡུ། རླུང་བཟུང་བའི་བར། དེ་ནས་ནུབ། དེ་ནས་བྱང༌། དེ་ནས་ཤར་གྱི་ཐིག་ལེ་ལ་སྤྲོ་བསྡུ། རླུང་འཛིན་པའི་བར་བྱའོ། ། འདི་ཡབ་དང་ཐུན་མོང་བའི་དབུ་མའི་དམིགས་པ་ལགས།
རྗེ་བཙུན་ཡུམ་རྐྱང་གི་དབུ་མའི་ཞལ་རྒྱུན། རླུང་སྦྱང་བའི་དམིགས་པ་ནི། སྤྱི་བོར་ཨཾ་ཡིག་དཀར་པོ་དེ་ལས་འོད་ཟེར་དཀར་པོ་སྤོས་རེང་ལྟ་བུ་འཕྲོས། ཕྱོགས་བཅུའི་སངས་རྒྱས་ཐམས་ཅད་ལ་ཕོག་པས་ཐུགས་རྒྱུད་ཀྱི་མེ་ལོང་ལྟ་བུའི་ཡེ་ཤེས་ཀྱི་འོད་ཟེར་དཀར་པོའི་རྣམ་པར་སྤྱན་དྲངས། སྤྱི་བོའི་ཨཾ་ལ་བསྟིམ། དེ་ཆུ་རླུང་གི་རང་བཞིན་གྱི་ཐིག་ལེ་དཀར་པོར་གྱུར་པ་སྤྱི་བོ་ན་མར་བདེ་ཁྲིལ་སོང༌། ལྟེ་བའི་དབུས་སུ་ངོ་བོ་མེ་ལོང་ལྟ་བུའི་ཡེ་ཤེས་རྣམ་པ་ཆུ་རླུང་གི་རང་བཞིན་ཐིག་ལེ་དཀར་པོར་གྱུར་པར་བསམས་ལ་རླུང་ཁ་སྦྱར་ཅི་ཐུབ་བཟུང༌། ཡང་སྤྱི་བོའི་ཡི་གེ་ཨཾ་སེར་པོ་ལས་འོད་ཟེར་འཕྲོས་པས་སངས་རྒྱས་ཐམས་ཅད་ཀྱི་ཐུགས་རྒྱུད་ཀྱི་མཉམ་པ་ཉིད་ཀྱི་ཡེ་ཤེས་འོད་ཟེར་སེར་པོའི་རྣམ་པས་ཨཾ་ལ་ཐིམ། སྤྱི་བོ་ནས་ཞུགས། ལྟེ་བའི་ལྷོར་ངོ་བོ་མཉམ་པ་ཉིད་ཀྱི་ཡེ་ཤེས་ཡིན་པ་ལ།
རྣམ་པ་ས་རླུང་གི་རང་བཞིན་ཐེག་ལེ་སེར་པོ་བསམ་ལ། རླུང་བཟུང༌། ཡང་སྤྱི་བོར་ཡི་གེ་ཛྲིཾ་ལས་འོད་ཟེར་དམར་པོ་འཕྲོས། ཕྱོགས་བཅུའི་སངས་རྒྱས་ཀྱི་ཐུགས་རྒྱུད་ཀྱི་སོ་སོར་རྟོག་པའི་ཡེ་ཤེས་རྣམས་འོད་ཟེར་དམར་པོར་བྱོན། ཛྲིཾ་ལས་ཐིམ་པས་ཐིག་ལེ་དམར་པོ་གྱུར་པ་སྤྱི་བོ་ནས་ཞུགས། ལྟེ་བའི་ནུབ་ཏུ་ངོ་བོ་སོ་སོར་རྟོག་པའི་ཡེ་ཤེས་རྣམ་པ་མེ་རླུང་གི་རང་བཞིན་ཐིག་ལེ་དམར་པོ་བསམ་ལ་རླུང་བཟུང༌། སྤྱི་བོར་ཡི་གེ་ཁཾ་ལས་འོད་ཟེར་ལྗང་གུ་འཕྲོས། སངས་རྒྱས་ཐམས་ཅད་ཀྱི་བྱ་གྲུབ་ཡེ་ཤེས་རྣམས་འོད་ཟེར་ལྗང་གུའི་རྣམ་པར་སྤྱན་དྲངས། སྤྱི་བོའི་ཁཾ་ལ་ཐིམ་པས་ཐིག་ལེ་ལྗང་གུར་གྱུར་པ་སྤྱི་བོ་ནས་ཞུགས། ལྟེ་བའི་བྱང་དུ་ངོ་བོ་བྱ་གྲུབ་ཡེ་ཤེས་རྣམ་པ་རླུང་རླུང་གི་རང་བཞིན་ཐིག་ལེ་ལྗང་གུར་གྱུར་པར་བསམས་ལ་རླུང་བཟུང༌།
ཡང་སྤྱི་བོར་ཡི་གེ་ཧཱུྃ་སྔོན་པོ་ལས་འོད་ཟེར་སྔོན་པོ་འཕྲོས། སངས་རྒྱས་ཐམས་ཅད་ཀྱི་ཆོས་དབྱིངས་ཡེ་ཤེས་རྣམས་འོད་ཟེར་སྔོན་པོར་བྱོན་ཧཱུྃ་ལ་ཐིམ་པས་ཐིག་ལེར་སྔོན་པོར་གྱུར་བ་སྤྱི་བོར་ནས་ཞུགས། ལྟེ་བའི་ཤར་དུ་ངོ་བོ་ཆོས་དབྱིངས་ཡེ་ཤེས་ལ་རྣམ་པ་ནམ་མཁའི་རླུང་གི་རང་བཞིན་ཐིག་ལེ་སྔོན་པོར་བསམས་ལ་རླུང་ཁ་སྦྱར་བཟུང་ངོ༌། དེ་ནས་རླུང་སེམས་དབུ་མར་བསྡུ་ཚུལ་གྱི་དམིགས་པ་སོགས་ཁྲིད་ཡིག་བཞིན་ལགས།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
