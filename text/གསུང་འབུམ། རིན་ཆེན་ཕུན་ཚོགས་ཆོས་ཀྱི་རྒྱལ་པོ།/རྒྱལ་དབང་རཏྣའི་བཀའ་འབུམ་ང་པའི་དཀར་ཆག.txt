གསུང་འབུམ། རིན་ཆེན་ཕུན་ཚོགས་ཆོས་ཀྱི་རྒྱལ་པོ།
རྒྱལ་དབང་རཏྣའི་བཀའ་འབུམ་ང་པའི་དཀར་ཆག
Date=18=10=2001
༄༅། །རྒྱལ་དབང་རཏྣའི་བཀའ་འབུམ་ང་པའི་དཀར་ཆག་བཞུགས་སོ། ༄༅། །རྒྱལ་དབང་རཏྣའི་བཀའ་འབུམ་ང་པར། ཀ༽རྗེ་བཙུན་ཐམ་ཅད་མཁྱེན་པ་རཏྣའི་མཚན་ཅན་གྱི་མགུར་འབུམ་ 00000255ཆད་པ་00000000 ཡིད་བཞིན་ནོར་བུའི་གཏེར་མཛོད་དགོས་འདོད་མངོན་པར་འབྱུང་བ་དང༌། ཁ༽དུས་ངན་ཐ་མའི་སྤྱོད་ཚུལ་རིང་མོའང་ཟེར་མིང་གཞན་སྡུག་ཐུག་ཡིད་ཆད་ཀྱི་ཁ་གླུ་རིང་མོ། ག༽ཁྲི་ཐོག་ཏུ་ཞེན་པ་སྤོང་བར་རང་ཉིད་ལ་བསྐུལ་བ། ང༽རྣལ་འབྱོར་གྱི་དབང་ཕྱུག་བཀྲ་ཤིས་རྒྱ་མཚོ་ལ་སྐབས་ཤིག་ཏུ་ཚིགས་སུ་བཅད་པ། ཅ༽ལག་དལ་དུ་བགྱིས་པ། ཆ༽ལྟ་སྒོམ་སྤྱོད་པ་སྐུ་གསུམ་སོགས་ལ་བསྟོད་པ། ཇ༽མི་རྟག་པར་བསྐུལ་བ།
ཉ༽གཏེར་སྒྲོམ་རྨུ་ཟམ་སྟེང་ཁར་དཔེ་དོན་རང་ཉམས་སྨྲས་པ། ཏ༽ཁམས་སུ་རྫོང་ཆེན་པ་སོ་པ་ཆོས་དར་ལ་གདམས་པ། ཐ༽འགྲོ་མགོན་ཉང་པོ་ཀུན་དགའ་ལ་གདམས་པ། ད༽རང་ལ་བསྐུལ་བའི་གྲོས་འདེབས། ན༽བྱ་བཏང་རིན་བཀྲས་ལ་གདམས་པ། པ༽གཙང་སེ་བྲག་བླ་མ་གདམས་པ། ཕ༽གཏེར་སྒྲོམ་འབྲོང་ངུར་གྱི་གནས་བསྟོད། བ༽ཆམ་ཁ་དགེ་སློང་སངས་རྒྱས་རྒྱལ་པོ་ལ་གདམས་པ། མ༽འབྲི་གུང་ཐེལ་དུ་ཡུམ་དྲུང་ལ་ཕུལ་བ། ཙ༽འབྲོང་དུར་གྱི་གཡམ་སྤྱིལ་དུ་སྨྲས་པ།
ཚ༽རང་སེམས་ཆོས་ཉིད་མ། ཛ༽ཕྱག་ཆེན་མ་བཅོས་རིག་པ། ཝ༽ཉམས་དགའ་བྱ་བྲལ་དུ་ཤར་བ་ཞེས་བྱ། ཞ༽སེམས་ཉིད་དུས་གསུམ་སངས་རྒྱས། ཟ༽འདྲ་ཆོས་ཉེར་ལྔ། འ༽ཉིན་ཞག་ཕྲུགས་གཅིག་གི་ཉམས་ལེན། ཡ༽བདག་མོ་སྙེ་མོ་བ་ལ་གདམས་པ། ར༽བླ་མ་མགོན་པོ་རྒྱ་མཚོ་ལ་གདམས་པ། ལ༽རྟོགས་ལྡན་དྷོར་དཔལ་གདམས་པ། ཤ༽སྙེ་མོ་དར་རྒྱས་ཆོས་མཛད་མ་ལ་གདམས་པ།
ས༽ཁྲོ་ཕུ་ལོ་ཙ་བའི་གདུང་རིགས་ཕུན་ཚོགས་རྣམ་རྒྱལ་ལ་གདམས་པ། ཧ༽སྟོད་ལུངས་སྣང་རྩེ་བ་ལ་གདམས་པ། ཨ༽ལེགས་དྲུག་དང་ཚིག་གསུམ་གནད་དྲིལ། ཀི༽འཕྱོགས་རྒྱས་པ་ཚེ་དབང་ཕུན་ཚོགས་ལ་གདམས་པ། ཁི༽མཚམས་མ་ལ་བཅད་བྱའི་དུས་བླ་མ་གཙང་པ་ལ་གདམས་པ། གི༽བྱ་བཏང་འབྲུག་སྨྱོན་ལ་གདམས་པ། ངི༽དམ་ཆོས་རྫོགས་པ་ཆེན་པོའི་དོན་དེ་བཞིན་ཉིད་ཀྱི་གཏམ་གླུར་བརྗོད་པ། ཅི༽ཡར་སྟོད་ཆོས་མཛད་རིན་ཆེན་ཉི་མ་ལ་གདམས་པ། ཆི༽ཀུན་བསམ་ལ་གདམས་པ། ཇི༽སྟོད་ལུངས་སྣང་རྩེ་བ་ལ་གདམས་པ།
ཉི༽ལུགས་ལོག་ཡི་གེའི་ཕྱི་མོ། ཏི༽རང་གཤིས་རྙོག་མེད། ཐི༽གཞིས་ཀ་ཁྲི་ཁང་རྩེར་རང་ལ་བསྐུལ་བ། དི༽ཡང་སྣང་རྩེ་བ་ལ་གདམས་པ། ནི༽ཡི་གེའི་ཕྱི་མོ་སྤྲོ་ལུང་དུ་སྦྱར་བ། པི༽རྟོགས་བརྗོད་ཀྱི་གཏམ། ཕི༽བླ་མ་ལ་སྟོད་པ་ཤཱཀྱ་གདམས་པ། བི༽སྣང་རྩེ་བ་ནམ་མཁའ་ཚེ་བརྟན་ལ་གདམས་པ། མི༽བླ་མ་ལ་སྟོད་པ་ལ་ཡི་གེའི་ཕྱི་མོ། ཙི༽ཨ་སྟག་བླ་མ་ཀུན་དགའི་དྲིས་ལན་མ་འོངས་ལུང་བསྟན།
ཚི༽ཡང་བླ་མ་ལ་བསྟོད་པ་ཤཱཀྱ་དཔལ་གྱི་དྲིས་ལན། ཛི༽ལྷོ་བྲག་ཆོས་མཛད་མ་ལ་གདམས་པའི་ཡི་གེ ཝི༽ངེས་པའི་གསང་ཚིག་བཅུ་གསུམ་པ་ཞེས་བྱ་བ་དབོན་པོ་ཨོ་རྒྱན་ལ་གདམས་པ། ཞི༽ཡང་དེ་ཉིད་ལ་གདམས་པ། ཟི༽ཉེ་གནས་ཀུན་དགའ་རྒྱན་འཕེལ་ལ་གདམས་པ། འི༽ཉེ་གནས་རྒྱན་བཀྲས་ལ་གདམས་པ། ཡི༽ཉེ་གནས་ཀུན་དགའ་མཐའ་ཡས་ལ་གདམས་པ། རི༽རྣལ་འབྱོར་ཆོས་དབང་ལ་གདམས་པ། ལི༽བླ་མ་རིན་པོ་ཆེའི་ཉེ་གནས་བཙུན་ཆུང་ཞིག་ལ་གདམས་པ། ཤི༽བླ་མ་སྙེ་ལུང་པའི་གྲྭ་པ་གཅིག་ལ་སྨྲས་པ།
སི༽རྣམ་འཇོམས་མགོན་པོ་ལ་གདམས་པ། ཧི༽ལྟ་སྒོམ་སྤྱོད་པ་གཅིག་ཏུ་དྲིལ་བའི་ཉམས་ལེན་གནད་ཀྱི་ཡི་གེ་ཞེས་བྱ་བ། ཨི༽རྒྱ་བ་བཀྲ་ཤིས་ལ་གདམས་པ། ཀུ༽མགར་སྤྲུལ་སྐུ་ལ་གདམས་པ། ཁུ༽རིན་ཆེན་བཟང་པོ་ལ་གདམས་པ། གུ༽བཀའ་བརྒྱུད་རིན་པོ་ཆེའི་དགོངས་དོན། ངུ༽སྤྲུལ་སྐུ་ཡེ་ཤེས་ཁྱུང་གྲགས་ཀྱི་གདུང་འཛིན་པུ་ཎྱ་དྷྭ་ཚ་ལ་གནང་བ། ཅུ༽དད་ལྡན་གཅྀིག་གིས་ཞུས་པའི་ལན། ཆུ༽འཕྱོང་རྒྱས་དབོན་པོ་སེང་རྡོར་བ་ལ་གདམས་པ། ཇུ༽མཆེད་གྲོགས་རྣམས་ལ་ཁ་ཏའི་ཚུལ་དུ་སྨྲས་པ།
ཉུ༽སྤྲུལ་སྐུ་མཆོག་ལྡན་མགོན་པོའི་སྲས་ལ་གདམས་པ། ཏུ༽གཙང་རྒྱང་རྩེ་ཆོས་མཛད་མཆོག་གྲུབ་རྡོ་རྗེ་ལ་གདམས་པ། ཐུ༽ཡོལ་མོ་བ་རྒྱལ་སྲས་རྡོ་རྗེ་དཔལ་འབར་ལ་བླ་ཐང་དུ་གདམས་པ། དུ༽འཚོ་བྱེད་སྐར་མ་ལ་ཀུ་རེའི་ཚིགས་བཅད་ཀ་ཁ་མ་བཅས་མཁྱེན། ནུ༽ཆབ་ཤོག་གི་བསྐོར་ལས་ཐོག་མར་སྤྱན་སྔ་ཐམས་ཅད་མཁྱེན་པ་ཞྭ་དམར་ཅོན་པན་འཛིན་པ་བཞི་པ་དཔལ་ཆོས་ཀྱི་གྲགས་པ་ཡེ་ཤེས་དཔལ་བཟང་པོ་ལ་ཕུལ་བ་དང༌། པུ༽སྤྱན་སྔ་ཐམས་ཅད་མཁྱེན་པའི་དྲུང་དུ་ཞུ་ལན་དུ་ཕུལ་བ། ཕུ༽རྒྱ་ནག་རྒྱལ་པོས་ལས་ཀ་གནང་དུས་བརྡ་ལན་ཕུལ་བའི་ཞུ་ཞིག བུ༽དཔོན་ས་གོང་མ་ཆེན་པོ་ལ་ཕུལ་བ། མུ༽ཆོས་རྗེ་ཀརྨཱ་པ་ཀོང་རྟ་བར་ན་བཞུགས་དུས་ཕུལ་བ། ཙུ༽རིག་འཛིན་ཆེན་པོ་མངའ་རིས་བ་ལ་ཕུལ་བ།
ཚུ༽འབྲུག་པ་དབོན་རིན་པོ་ཆེ་ལ་ཞུ་ལན། ཛུ༽རྒྱ་བསྟོན་ཆོས་རྗེ་ནམ་མཁའི་ཞུ་ལན། ཝུ༽རི་བོ་ཆེ་ནས་ཇ་འདྲེན་དང་གདན་འདྲེན་བྱུང་བའི་ཞུ་ལན་སྔོ་རྒྱལ་བྲག་རྩ་ནས་ཕུལ་བ། ཞུ༽རྔོ་སྟོད་གངས་ཤོངས་ནས་རྒྱ་སྟོན་ཆོས་རྗེའི་ཞུ་ལན། ཟུ༽སྡེ་སྟེངས་སྒར་དུ་བཞུགས་དུས་རྒྱ་སྟོན་ཆོས་རྗེའི་ཞུ་ལན། འུ༽གདན་ས་ཆེན་པོ་འབྲི་གུང་ཐེལ་གྱི་ཚོགས་པ་སྤྱི་ལ་ཁམས་ནས་ཞུ་ལན། ཡུ༽སློན་དཔོན་ལེགས་པའི་མཚན་ཅན་ལ། རུ༽ཞྭ་དམར་ཅོད་པན་འཛིན་པ་འཛམ་གླིང་རྣམ་རྒྱལ་གྲགས་པ་ལ་ཕུལ་བ། ལུ༽ཡངས་པ་ཅན་དུ་སྤྱུལ་པའི་སྐུ་ལ་ཕུལ་བ། ཤུ༽ཀརྨ་པ་འབྲི་གུང་དུ་ཕེབས་དུས་ཇ་འཛིན་ཞུ་ཡིག་ཕུལ་བ།
སུ༽ཡང་ཆོས་རྗེ་ཀརྨ་པ་ལ་ཡངས་པ་ཅན་ནས་ཕུལ་བའི་ཞུ་ལན། ཧུ༽ཆོས་རྗེ་ཀརྨ་པ་ལ་དོག་པ་གཅིག་གི་དྲི་བ། ཨུ༽གཞི་ཀ་རིན་སྤུངས་ནས་ཇ་འདྲེན་བྱུང་བའི་ལན་དུ་སྡེ་པ་ངག་དབང་རྣམ་རྒྱལ་ལ་གནང་བ། ཀེ༽ཡངས་པ་ཅན་ནས་ཡུམ་དྲུང་དུ་ཕུལ་བ། ཁེ༽གསེ་མ་རབས་འབྱམས་པ་ལ་ཡངས་པ་ཅན་ནས་གནང་བ། གེ༽དཔོན་པ་གོང་མ་ཆེན་པོ་ལ་ཕུལ་བ། ངེ༽མཆིམས་ཕུར་དཔོན་པ་བདག་མོ་ལ་གནང་བ། ཅེ༽སྐྱོར་མོ་ལུང་དུ་བདག་མོ་ལ་གནང་བ། ཆེ༽སྡིང་རྒྱལ་དྷོར་འཛིན་ཀུན་ལེགས་ལ་ཞུ་ལན། ཇེ༽ཡང་དྷོར་འཛིན་ཀུན་ལེགས་པའི་ཞུ་ལན་དུ་གནང་བ།
ཉེ༽བྱེ་བྲལ་བགྱིད་ཁར་དྲུང་པ་སྣང་གསལ་བར་ཕུལ་བ། ཏེ༽བྱ་བྲལ་བགྱིད་ཁར་ཕག་མོར་ཕུལ་བ། ཐེ༽མཁར་ཐོག་དུ་དཔོན་བློན་ལ་གནང་བ། དེ༽མངའ་རིས་རིག་འཛིན་ཆེན་པོ་ལ་ཕུལ་བ། ནེ༽རྒྱ་སྟོན་དགེ་སློང་བློ་གྲོས་རྒྱལ་མཚན་ལ་ཞུ་ལན། པེ༽ནང་སོ་རྒྱ་སྟོན་པ་སྐུ་གཞོན་པ་དཔོན་སློབ་ཁམས་ལ་འབྱོན་ཁར་རྒྱ་སྟོན་ཆོས་རྗེ་ལ་གནང་བ། ཕེ༽ཀརྨ་པ་ལ་ཕུལ་བའི་ཞུ་ལན། བེ༽སྙེ་མོ་བདག་མོ་གསེར་ཁང་མ་ལ་ཞུ་ལན། མེ༽ཆོས་སྡེ་བྱེ་མཁར་བའི་གདན་ས་པ་འཛམ་གླིང་རབ་འབྱམས་ལ་ཞུ་ལན། ཙེ༽འབྲུག་པ་གཅུང་ཁྲི་ཐོག་པའི་ཞུ་ལན་ཕུལ་བ༌།
ཚེ༽ཡང་བདག་མོ་གསེར་ཁང་མ་ལ་ཞུ་ལན། ཛེ༽རབ་བརྟན་མའི་དྲི་ལན། ཝེ༽ཡང་སྟོད་ལུངས་བདེ་ཆེན་ནས་སྙེ་མོར་ ༼༣༽ གནང་བ། ཞེ༽གཙང་ས་དགེ་སློང་ངག་དབང་རིན་ཆེན་རྣམ་རྒྱལ་ལ་གནང་བ། ཟེ༽གནས་ནང་ནང་སོ་རྡོ་རྗེ་སྙིང་པོའི་དྲིས་ལན། འེ༽སྟོད་ལུངས་སྣངས་རྩེ་བའི་ཞུ་ལན། ཡེ༽རྒྱ་སྟོན་ཆོས་རྗེ་ཀུན་སྤངས་པས་བརྒྱ་ཚན་གསུམ་གྱི་འབུལ་སྐྱཻལ་བྱུང་དུས་གནང་བའི་ཞུ་ལན། རེ༽དེའི་ཡིག་ཆུང་ཞུ་ལན། ལེ༽གཙང་སེ་བྲག་བླ་མའི་ཞུ་ལན། ཤེ༽ཐེལ་གྱི་གཟིམས་ཁང་རྩེར་བའོ།
སེ༽ཨེ་ཝཾ་དུ་ཤེས་རབ་འོད་ཟེར་ལ་གནང་བ། ཧེ༽རྒྱལ་འབེད་དུ་བླ་མ་གཙང་པ་ལ་གནང་བ། ཨེ༽འབྲི་གུང་ཐེལ་གྱི་སློབ་དཔོན་འཇམ་དབྱངས་རིན་ཆེན་པ་ལ་གནང་བ། ཀོ༽རྒྱལ་འབེད་དབེན་གནས་སུ་བླ་མ་གཙང་པས་མཆེད་གྲོགས་ལ་གནང་བ། ཁོ༽འཕྱོང་རྒྱས་པ་ཚེ་དབང་ཕུན་ཚོགས་ཀྱི་ཕ་ལ་དད་བརྟེན་དུ་ཞུས་པའི་ཚིགས་བཅད། གོ༽གུང་རེད་དབོན་པོ་ཀུན་དགའ་ལ་གནང་བ། ངོ༽ཁྲོ་ཕུ་དབོན་པོའི་ཞུ་ལན། ཅོ༽ཆོས་རྗེ་བློ་གྲོས་རབ་ཡངས་པའི་ཞུ་ལན། ཆོ༽བྱ་བཏང་རིན་ཆེན་འཕེལ་ལ་གནང་བ། ཇོ༽འཕྱོང་རྒྱས་པ་རྒྱལ་བུ་འགྲེས་པའི་ཞུ་ལན།
ཉོ༽ཕན་ཡུལ་མཁར་རྩེའི་ལྷ་བྲིས་པ་ལ་གནང་བ། ཏོ༽ས་ཕོ་སྤྲེའུ་ལོར་སྐུ་མཚམས་དུས་སུ་བླ་མ་གཙང་ལ་གནང་བ། ཐོ༽ཡང་བླ་མ་གཙང་པ་ལ་གནང་བའི། དོ༽ཡང་བླ་མ་གཙང་པའི་ཞུ་ལན། ནོ༽ཡང་དེའི་དུས་སུ་བླ་མ་གཙང་པའི་ཞུ་ལན། པོ༽ཕྱག་མཛོད་པ་སྒ་མ་མོ་བ་ལ་གནང་བ། ཕོ༽བླ་མ་ཆུ་འཕུར་བ་ལ་སྐྱོར་མོ་ལུང་ནས་གཉན་མཁར་ནག་རྩེར་གནང་བ། བོ༽དགེ་བསྙེན་ཆེན་པོ་བར་ལྷ་དང་སོག་ར་ཆུ་འཕན་རྣམས་གཙོས་པའི་འབྲི་གུང་གི་གཞི་བདག་རྣམས་ལ་བཀའ་ཤོག་གནང་བ། མོ༽བླ་མ་ཁྲོ་ཕུ་བ་ཉི་ཟླ་ཕུན་ཚོགས་གྲགས་པ་ལ་གནང་བའི་ཞུ་ལན། ཙོ༽བཀའ་བརྒྱད་སྒྲུབ་ཆེན་སྨན་སྒྲུབ་དང་བཅས་པ་གྲོལ་འཕྲལ་ཙ་རིར་སྨན་མཆོད་འབུལ་ལམ་ཡིག་དང་སྨོན་ལམ་བྱི་ལོ་ཟླ་བ་བདུན་པ་ལའོ།
ཚོ༽སྨོན་ལམ་ནི། ཛོ༽གྲོགས་སྣ་བ་མགོན་པོ་རྒྱལ་གྱི་ཞུ་ལན། ཝོ༽དར་རྩེ་མདོར་རྒྱ་མི་ཆེན་ལ་ཞུ་ལན་དུ་གནང་བའི་བཀའ་ཤོག ཞོ༽རིན་ཆེན་བསམ་སྒྲུབ་ལ་བསམ་བྷོ་ཏྲའི་ལན་དུ་གདམས་པ། ཟོ༽དཔོན་རྒྱལ་པོ་ལ་སྤྲིངས་པ། འོ༽གདན་ས་ཆེན་པོ་འབྲི་གུང་ཐེལ་གྱིས་ཚོགས་པ་སྤྱི་པ་ལ། ཡོ༽རྒྱ་སྟོན་དབོན་ནམ་ཁའ་རྡོ་རྗེ་ལ། རོ༽ཟླ་དགོན་སྤྱི་བར་གནང་བ། ལོ༽སྐྱོར་མོ་ལུང་པ་གདུང་རྒྱུད་རིན་པོ་ཆེར་ཕུལ་བ། ཤོ༽བླ་མ་ཆོས་དབང་ལ་གནང་བ།
སོ༽མོན་པ་བརྩོན་འགྲུས་ཕུན་ཚོགས་ལ་གནང་བ། ཧོ༽གཡུ་ཤེལ་བན་བརྒྱུད་ལ་གནང་བ། ཨོ༽ཞིང་སྐྱོང་ཀུན་དགའ་གཞོན་ནུ་ལ་སྤྲིངས་པ། ཀཱ༽ཆོས་སྐྱོང་ཆེན་པོ་ལ་བཀྲ་ཤིས་རབ་བརྟན་ནས་གནང་བ། ཁཱ༽བླ་མ་ལ་བསྟོད་པ་ལ་གནང་བ། གཱ༽དུས་འཁྲུག་གི་དུས་སུ་གསུངས་པ་དང་བཅས་ཁྱོན་པའོ། ངཱ༽ཐུགས་རྗེ་ཆེན་པོའི་ཉམས་ལེན་རྒྱུན་ཁྱེར་སྙིང་པོ་གསལ་བ། ཅཱ༽ཡང་གསང་ཟབ་མོའི་ཚེ་སྒྲུབ་སྙིང་པོ་གསལ་བ། ཆཱ༽དཔལ་རྡོ་རྗེ་སེམས་དཔའ་བསྒོམ་བཟླས་སྙིང་པོ་གསལ་བ། ཇཱ༽སྒྲོལ་དཀར་གྱི་ཚེ་སྒྲུབ་སྙིང་པོ་གསལ་བ།
ཉཱ༽རྡོ་རྗེ་སེམས་དཔའ་རིག་པ་སྦྲུལ་མཇུག་ལྟར་བསྒྲུབ་པ་སྙིང་པོ་གསལ་བ། ཏཱ༽སྐུ་གསུམ་དྲིལ་སྒྲུབ་ཀྱི་ཚེ་སྒྲུབ་ཟབ་མོའི་ཉམས་ལེན་སྙིང་པོ་གསལ་བ། ཐཱ༽སྐུ་གསུམ་དྲིལ་སྒྲུབ་ཀྱི་ཚེ་སྒྲུབ་ཟབ་མོའི་ཞལ་གདམས་ཟབ་མོ་དང༌། དཱ༽སྐུ་གསུམ་དྲིལ་སྒྲུབ་ཀྱི་སྒྲུབ་པ། ནཱ༽སྒྲུབ་དབང་གི་དུས་གསོལ་བ་གདབས་པ་བཅས་ལ། པཱ༽གུ་རུ་དྲག་པོ་ཡང་གསང་སྒྲུབ་པ་བརྐྱང་ཅིག་སྙིང་པོ་གསལ་བ། ཕཱ༽ཁྲོ་བོའི་རྒྱལ་པོ་རྨེ་བ་བརྩེགས་པའི་སྒྲུབ་ཐབས་སྙིང་གསལ་བ། བཱ༽དཔལ་རྡོ་རྗེ་གཏུམ་པོ་དྲེགས་པ་ཀུན་འདུལ་གྱི་བསྙེན་སྒྲུབ་རྒྱུན་ཁྱེར་སྙིང་པོ་གསལ་བ། མཱ༽དྲང་སྲོང་དྲི་མེད་ལ་བརྟེན་པའི་ཚེ་སྒྲུབ། ཙཱ༽ལོག་ཏྲིའི་ངག་འདེན་བསྒྲིགས་མ་སྙིང་པོ་གསལ་བ།
ཚཱ༽རྒྱུན་ཁྱེར་གྱི་ཚེ་སྒྲུབ་སྡེ་ས་འཕྱོང་རྒྱས་པ་སྐུ་བགྲེས་པ་ལ་གནང་བའོ། ཛཱ༽ནཱ་ག་རཀྴའི་བསྙེན་སྒྲུབ། ཝཱ༽འཇམ་དཔལ་གཤིང་རྗེ་ཚེ་བདག་གི་སྒྲུབ་ཐབས་སོ། ཞཱ༽ལྔ་བསྡུས་ཀྱི་རྩིས་གཞི་གསེར་འཕྱང་མ་ཞེས་བྱ་བ། ཟཱ༽གཏེར་བཟློག་བྱ་མགོ་མའི་ལས་ཁྲིགས་བསྟན་སྲུང་མཚོན་ཆ། འཱ༽དེའི་དཔེ་བྲིས་་་་་་་་་་་༼འདི་ནས་ཡཱ་རཱ་ལཱ་ཤཱ་སཱ་ཧཱ་ཨཱ་བར་ཆད་འདུག༽བསྔོ་བ་སྨོན་ལམ། ཀུན་སྒྲིལ་བས་ཤོག་གྲངས་ཉི་བརྒྱ་དང་དྲུག་བཞུགས་སོ། སརྦ་མངྒ་ལཾ།། །། ༼༤༽།། ། ང་པ་ལ་གུར་འབུམ།
༼༦༢༽ ཆབ་ཤོག་སྐོར་རྣམས། ༼༥༧༽ ཐུགས་རྗེ་ཆེན་པོའི་ཉམས་ལེན་རྒྱུན་ཁྱེར། ༼༣༽ ཡང་གསང་ཟབ་མོའི་ཚེ་སྒྲུབ། ༼༢༽རྡོ་རྗེ་སེམས་དཔའི་བསྒོམ་བཟླས། ༼༢༽ སྒྲོལ་དཀར་ཚེ་སྒྲུབ། ༼༢༽ རྡོ་རྗེ་སེམས་དཔའ་རིག་པ་སྦྲུལ་མཇུག་ལྟར་བསྒྲུབ་པ། ༼༢༽ སྐུ་གསུམ་དྲིལ་སྒྲུབ་ཀྱི་ཚེ་སྒྲུབ། ༼༥༽ ཚེ་སྒྲུབ་ཞལ་གདམས། ༼༤༽ གུ་རུ་དྲག་པོ་ཡང་གསང་སྒྲུབ་པ་རྐྱང་ཅིག༼༣༽ རྨེ་རྩེགས་སྒྲུབ་ཐབས། ༼༣༽ རྡོ་རྗེ་གཏུམ་པོ་དྲེགས་པ་ཀུན་འདུལ་གྱིས་སྒྲུབ་ཐབས།
༼༤༽ དྲང་སྲོང་དྲི་མེད་ལ་བརྟེན་པའི་ཚེ་བསྒྲུབ། ༼༡༽ ལོག་ཏྲིའི་ངག་འདོན་བསྒྲིགས་མ། ༼༦༽ རྒྱུན་ཁྱེར་ཚེ་སྒྲུབ། ༼༢༽ ནཱ་ག་རཀྴའི་སྒྲུབ་ཐབས། ༼༢༽ ཚེ་བདག་གི་སྒྲུབ་ཐབས། ༼༢༽ ལྔ་བསྡུས་ཀྱི་རྩིས་གཞི། ༼༣༽ གཏོར་བཟློག་བྱ་མགོའི་ལས་ཁྱིགས། ༼༡༢༽ དེའི་དཔེ་བྲིས། ༼༢༣༽ བསྔོ་བ་སྨོན་ལམ། ༼༣༽ ཀུན་སྒྱིལ་བས་ཤོག་གྲངས་ཉིས་བརྒྱ་དང་གསུམ་བཞུགས་སོ།
སརྦ་མངྒ་ལཾ།། །། ༄༅།།རྗེ་བཙུན་ཐམས་ཅད་མཁྱེན་པ་རཏྣའི་མཚན་ཅན་གྱི་མགུར་འབུམ་ཡིད་བཞིན་ནོར་བུའི་གཏེར་མཛོད་དགོས་འདོད་མངོན་པར་འབྱུང་བ་ཞེས་བྱ་བ་བཞུགས་སོ།། །། ཀ༽ ༄༅།། །རྟོགས་ལྡན་རྡོར་དཔལ་ལ་གདམས་པ།། ༄༅།། །ན་མོ་གུ་རུ་དེ་བ་ཌཱ་ཀི་ནཱི། ཁམས་གསུམ་ཡེ་ནས་དག་པའི་མཁའ་དབྱིངས་སུ། ། རང་བྱུང་རང་གསལ་ཀུན་བྱེད་རྒྱལ་པོ་ང༌། ། དངོས་འཛིན་སྒྱུ་མའི་འཁྲུལ་ལས་འདས་པའི་ཡུལ། ། གྲག་སྟོང་བྲག་ཆ་འདྲ་བའི་སྒྲ་བརྙན་ངག ། ཐ་སྙད་བརྗོད་ཚིག་གཏིང་མེད་ཡིད་ཅན་ལ། །
དད་ལྡན་ལམ་ཞུགས་སྒྲུབ་པའི་བརྟུལ་ཞུགས་ཅན། ། བུ་མཆོག་མོས་པའི་གདུང་བས་བསྐུལ་བ་ལས། ། རང་རིག་བླ་མ་དེས་ནི་འདི་སྐད་དོ་ལོ། ། ཀུན་གཞི་བདེ་གཤེགས་སྙིང་པོ་སེམས་ཞེས་ལ། ། སངས་རྒྱས་སེམས་ཅན་དབྱེ་བྱ་དབྱེ་བྱེད་བྲལ། ། བཟང་ངན་དགེ་སྡིག་སྤང་བླང་མིང་མ་གྲག ། མཁའ་དབྱིངས་དྲི་མེད་ནམ་མཁའ་ལྟ་བུའམ། ། གཡའ་བྲལ་མེ་ལོང་རྙོག་བྲལ་མཚོ་དྭངས་འདྲ། ། ཀུན་ཁྱབ་ཀུན་གསལ་འཛིན་མེད་དེ་ལྟ་ལ། ། ཅིར་ཡང་འཆར་ཞིང་ཅིར་ཡང་སྣང་བ་ཡི། །
འགག་མེད་རྩལ་གྱི་འཕྲུལ་དུ་ཤར་བ་ལ། ། བྱེད་པོ་སེམས་ཉིད་སྡོང་བུ་མ་རྟོགས་པར། ། སྣང་བརྙན་འཁྲུལ་པའི་ཡལ་འདབ་ལ་ཞེན་ཏེ། ། ང་ཁྱོད་ཆགས་སྡང་ཁ་རྒྱུད་རང་དུ་འདས། ། དེ་ཚེ་དགེ་སྡིག་མིང་ནི་མ་གྲགས་ཀྱང༌། ། ང་ཞེས་བྱ་དང་ཆགས་པས་ཁ་བྲིད་པས། ། དགེ་བའང་སྲིད་ལ་ཁྱོད་ཅེས་སྡང་བ་ལས། ། སྡིག་པ་ཉིད་དུ་བབས་ཀྱིས་ལྡང་བར་གྱུར། ། དེ་ལྟར་ཤར་ལ་ཨ་འཐས་རྗེས་འབྲངས་པས། ། བདེ་འགྲོ་ངན་འགྲོའི་རྟེན་དང་བརྟེན་པའང་སྣང༌། །
དགེ་རྟོག་མཐའ་རུ་ཕྱིན་པའི་སངས་རྒྱས་དང༌། ། ངན་རྟོག་རྗེས་ཕྱིར་འབྲེངས་པའི་སེམས་ཅན་ཞེས། ། མིང་མ་གྲགས་ཀྱང་བབས་ཀྱིས་དེ་ལྟར་བྱུང། ། དེ་ཚེ་སངས་རྒྱས་ཐུགས་བརྩེས་མ་བཟོད་ནས། ། འཁོར་བར་གནས་པའི་སེམས་ཅན་རྣམས་ཀྱི་དོན། ། བསམས་ཤིང་སྲིད་པར་སྐྱེ་བའི་ཚུལ་བཟུང་ནས། ། ཀུན་ལས་ཁྱད་འཕགས་མཛད་པའི་ཆོ་འཕྲུལ་བསྟན། ། རྒྱུ་རྐྱེན་ཇི་བཞིན་རྟོགས་ཚེ་ལས་འབྲས་ནི། ། ཐབས་མཁས་དགེ་སྡིག་སྤང་བླང་ཚུལ་རྣམས་དང༌། ། དེ་ལས་ཉེར་འཕྲོས་ཆོས་འཁོར་རིམ་གྱིས་བསྐོར། །
རྗེས་འཇུག་སྲས་ལ་གདམས་པའི་བཀའ་རྣམས་གཏད། ། འདི་དོན་བཀྲལ་ལས་བསྟན་བཅོས་རྣམས་ཀྱང་བྱུང། ། དེ་དག་རྣམས་ཀྱང་ཅི་བཤད་ཉམས་བླངས་ན། ། འབྲས་བུ་བསླུ་མེད་ང་ཡི་སར་ཕྱིན་ཏོ། ། འོན་ཀྱང་སྙིགས་མའི་སེམས་ཅན་ཚེ་ཐུང་ཞིང༌། ། མངལ་སྒྲིབ་ཉོན་མོངས་བག་ཆག་རྒྱུད་འཇགས་པས། ། ཡང་ཡང་འཁོར་ཏེ་འགྱངས་པར་འགྱུར་སྙམ་ན། ། ཚེ་འདི་ཉིད་ལ་ངོ་བོ་གདེང་ལྡན་ཕྱིར། ། ཀུན་བྱེད་རྒྱལ་པོ་ང་ཡིས་འདི་སྐད་བཤད། ། ཕྱི་ཡུལ་ཉོན་མོངས་སྤང་བྱ་རང་གི་སེམས། །
འགེགས་བྱེད་དམ་ཆོས་སྡོམ་པ་རང་གི་སེམས། ། སྤང་གཉེན་དགག་སྒྲུབ་སྡོམ་པ་རང་གི་སེམས། ། བྲལ་འབྲས་སྤྲུལ་སྐུ་སངས་རྒྱས་རང་གི་སེམས། ། སོ་ཐར་བསླབ་བྱ་སེམས་ལས་གཞན་མ་འཚོལ། ། ཤེས་པར་མཛོད་ཅིག་སྐལ་ལྡན་རིགས་ཀྱི་བུ། ། སྡུག་བསྔལ་སེམས་ཅན་མར་ཤེས་རང་གི་སེམས། ། ཉན་ལམ་ཟིལ་གནོན་སེམས་བསྐྱེད་རང་གི་སེམས། ། ཀུན་སྙོམས་བྱང་ཆུབ་སྒྲུབ་བྱེད་རང་གི་སེམས། ། འབྲས་བུ་ལོངས་སྐུ་རྣམ་སྣང་རང་གི་སེམས། ། བྱང་སེམས་བསླབ་བྱ་སེམས་ལས་གཞན་མ་འཚོལ། །
ཤེས་པར་མཛོད་ཅིག་སྐལ་ལྡན་རིགས་ཀྱི་བུ། ། སྣོད་བཅུད་གཞལ་ཡས་ལྷར་སྣང་རང་གི་སེམས། ། དུག་ལྔ་ཡེ་ཤེས་གནས་གྱུར་རང་གི་སེམས། ། གཞན་དོན་ལས་བཞིས་འདུལ་བ་རང་གི་སེམས། ། འབྲས་བུ་ཆོས་སྐུ་དཔལ་ཆེན་རང་གི་སེམས། ། གསང་སྔགས་ལམ་མཆོག་སེམས་ལས་གཞན་མ་འཚོལ། ། ཤེས་པར་མཛོད་༴༴༴། རིགས་འགྲེ། ། དེ་ལྟར་བསླབ་གསུམ་སྡོམ་པ་སེམས་དང་བཅས། ། བསྲུང་དང་གཏོང་ཐོབ་འདུན་པ་སེམས་སུ་གཅིག །
དེ་རྣམས་ཉམས་ལེན་གདམས་པར་བསྟན་པ་ནི། ། དམ་ཆོས་ལྔ་རུ་འདུས་སོ་བུ་མཆོག་ཀྱེ། ། དེ་ཡང་རྩ་བ་ཆིག་ཆོག་རྒྱལ་པོ་སེམས། ། ཐམས་ཅད་འདི་ཡི་གཡོས་ཡིན་ཤེས་པར་མཛོད། ། བྱམས་སྙིང་བྱང་སེམས་གདུང་བའི་འབྲལ་མེད་ཡིད། ། ཆུ་ལྦུར་ལུས་ལ་གཏད་མེད་དྲན་པའི་རྒྱུན། ། འཆར་བྱེད་སེམས་ལས་དངོས་པོའི་ཆོས་གཞན་མེད། ། ཤེས་པར་མཛོད་༴༴༴། ། གསལ་སྟོང་འཛིན་མེད་རང་ཤར་ལྷ་ཡི་སྐུ། ། འགག་མེད་གྲགས་སྟོང་རང་སྒྲ་སྔགས་ཀྱི་སྒྲ། །
རང་བཞིན་ཁྱབ་གདལ་ལྷུན་གྲུབ་རྡོ་རྗེའི་ཐུགས། ། བཅོས་མེད་སེམས་ལས་གསང་སྔགས་བསྐྱེད་རྫོགས་མེད། ། ཤེས་པར་མཛོད་༴༴༴། ། གཏད་མེད་ཡུལ་མཛིན་ངོ་བོ་ཆོས་ཀྱི་སྐུ། ། ཀུན་རྟོག་གཅིག་ཏུ་འདུས་པ་ལོངས་སྤྱོད་རྫོགས། ། གསལ་ལ་སྣ་ཚོགས་འཕྲོ་བ་སྤྲུལ་པའི་སྐུ། ། མིང་བརྗོད་ཀུན་གཞི་ང་ལས་བླ་མ་མེད། ། ཤེས་པར་མཛོད་༴༴༴། ། མ་བཅོས་རྣལ་མའི་འདུག་ཚུལ་ལུས་ཀྱི་གནད། ། རྟག་ཆད་དབུས་འཛིན་བྲལ་བ་ལྟ་བའི་ཡུལ། །
ཆེད་བཅོས་དགག་སྒྲུབ་མེད་པ་སྒོམ་པའི་གནད། ། སྤང་བླང་རེ་དོགས་བྲལ་བའི་སྤྱོད་པ་སྟེ། ། རང་གནས་འདི་ལས་ཕྱག་རྒྱ་ཆེན་པོ་མེད། ། ཤེས་པར་མཛོད་༴༴༴། ། བསྔོ་བའི་མཐར་ཐུག་ཆོས་དབྱིངས་ཟག་པ་མེད། ། དུས་གསུམ་རྒྱལ་བའི་ཐུགས་གཏེར་ཟབ་མོ་སྟེ། ། རང་བྱུང་འདི་ལས་གཞན་པའི་བསྔོ་བ་ནི། ། བསྔོ་བྱ་བསྔོ་བྱེད་བསྔོ་བ་མ་མཐོང་ཏེ། ། དམིགས་མེད་བསྔོ་བ་འདི་ནི་བསྔོ་བའི་མཆོག ། ཤེས་པར་མཛོད་༴༴༴། །
དེ་ལྟར་གདམས་པའི་མན་ངག་ལྔ་པོ་འདི། ། རང་ལ་རང་ཆས་ཡོད་པས་ཕྱིར་མ་འཚོལ། ། གཞན་ལ་བཙལ་ན་དོན་མེད་ངལ་བའི་རྒྱུ། ། ནོར་གོལ་གེགས་སེལ་འཁྲི་བ་རང་སར་ཆོད། ། ཤེས་པར་མཛོད་༴༴༴། ། མདོ་རུ་བསྡུས་ན་སྔོན་ཆད་བྱས་བསགས་ཆོས། ། མེད་པ་ཡོད་སྤྲུལ་རང་ཉིད་རང་གིས་བཅིངས། ། ཡོད་པ་མེད་བསྒྲུབ་རང་ནོར་རང་གིས་བརླག ། གཉིས་མེད་བར་གཟུང་གཏི་མུག་མུན་པས་བསྒྲིབས། ། དེ་རྣམས་རང་བྱེད་ཉིད་དུ་གོ་བགྱིས་ལ། །
ཤེས་ལྡན་བུ་ཁྱོད་བསྟན་པའི་རང་སོ་གཟུང༌། ། བསྟན་པའི་རང་སོ་གཟུང་བ་གང་ཞེ་ན། ། བཟང་པོར་འདོད་པའི་ལྟ་བས་ཕན་མི་ཐོགས། ། འདོད་པས་བསྒྲུབས་པའི་སྒོམ་པས་ལམ་མི་བགྲོད། ། རྩོལ་བཅས་བསྒྲུབས་པའི་སྤྱོད་པ་ཚུལ་འཆོས་གོལ། ། དེ་བས་རྣལ་མའི་ལྟ་སྒོམ་སྤྱོད་ལ་རོལ། ། ཤེས་པར་མཛོད་༴༴༴། ། རྣལ་མའི་ཉམས་ལེན་རྣམ་གསུམ་གང་ཞེ་ན། ། གཏད་མེད་རིག་པ་གཅེར་བུ་ལྟ་བའི་རྒྱལ། ། གསུམ་འཛིན་ཡེ་ནས་དྲི་བྲལ་སྒོམ་པའི་ངང༌། །
བྱར་མེད་ཡན་པ་འགག་མེད་སྤྱོད་པ་འདི། ། ཀུན་ཏུ་འབྲལ་མེད་རང་སོའི་གནས་ཚུལ་ཡིན། ། འདི་ལ་གནས་ན་ལམ་རྣམས་ཀུན་འདུས་པས། ། གེགས་སེལ་གཉེན་པོའི་བར་ཆད་རྩ་བ་ཆོད། ། རྣལ་འབྱོར་ཆེ་ཆུང་ས་ལམ་རྩིས་གདབ་ཀུན། ། བློ་བྱས་མདུད་པ་ཡིན་པས་རང་སར་གྲོལ། ། སངས་རྒྱས་རང་དུ་གོ་བས་སྒྲུབ་ངལ་མེད། ། གཞོམ་གཞིག་བྲལ་བའི་ལུས་ལ་བློ་ཐག་ཆོད། ། སྤྲུལ་པ་བྱེ་བའི་སྣང་བརྙན་རང་ལ་ཚང༌། ། ཕན་བྱེད་དགེ་བའི་ཚིག་ལ་ཉེ་རིང་མེད། །
སྐད་བརྒྱར་ཀུན་ཏུ་སྨྲ་བའི་སྤོབས་པར་ལྡན། ། བསྐལ་བརྒྱ་ཏིང་འཛིན་གཅིག་གིས་བགྲོད་པ་དང༌། ། གང་འདུལ་ཏིང་འཛིན་སྟོན་པའི་ཡིད་ཅན་དེ། ། མི་ཟད་འཁོར་ལོའི་ཡོན་ཏན་བྱེ་བ་ནི། ། གྲངས་མེད་དུ་མས་ཕྱུག་པའི་བདག་པོ་ཉིད། ། ནམ་མཁའ་མཉམ་པའི་འཕྲིན་ལས་བྱེད་པ་ནི། ། བརྗོད་པའི་མཐའ་ཡིས་རྟོགས་པར་ཡོངས་མི་འགྱུར། ། འདི་རྣམས་བབས་ཀྱི་བྱུང་ཚུལ་བསྟན་པ་སྟེ། ། ཀུན་བྱེད་རྒྱལ་པོ་ང་ནི་འཁྲུལ་མ་མྱོང༌། ། རང་བསྟོད་གཞན་སྨོད་བགྱིས་ན་ཀུན་བྱེད་ཉམས། །
དེ་ལྟར་རང་ཤར་དབྱིངས་ནས་བསྒྲགས་པའི་གཏམ། ། རྩ་བ་ཆིག་ཆོད་གཅིག་ཆོག་རང་གདངས་འདི། ། སྐལ་ལྡན་རྣམས་ཀྱི་བློ་ལ་བདུད་རྩི་སྟེ། ། སྐལ་མེད་ལོག་ལྟ་ཅན་རྣམས་ཁྲག་བསྐྱུགས་པས། ། སྨན་ཆེན་འདི་ནི་ཀུན་བྱེད་རྒྱལ་པོ་སྨྲ། ། འདི་དོན་གོ་ན་ང་དང་དབྱེར་མེད་ཡིན། ། ཀུན་བྱེད་རྒྱལ་པོ་ང་ནི་འདི་ལྟ་སྟེ། ། རྒྱུ་ཡིས་མ་བྱས་རྐྱེན་གྱིས་མ་སྐྱེད་པའི། ། ནམ་མཁའ་འདི་ནི་ཀུན་བྱེད་རྒྱལ་པོ་ང༌། ། བརྟན་དང་གཡོ་བའི་བྱ་བ་ཀུན་བྱེད་པའི། །
རླུང་ཆེན་འདི་ནི་ཀུན་བྱེད་རྒྱལ་པོ་ང༌། ། གསལ་དང་རྒྱས་པའི་ལས་རྣམས་བྱེད་པ་ཡི། ། བྱིན་ཟ་འདི་ནི་ཀུན་བྱེད་རྒྱལ་པོ་ང༌། ། ཀུན་གྱི་གཞི་དང་བརྟེན་དུ་བྱེད་པ་ཡི། ། འཛིན་མ་འདི་ནི་ཀུན་བྱེད་རྒྱལ་པོ་ང༌། ། བདེ་རྒྱས་དགའ་བདེ་ལ་ནི་སྤྱོད་པ་ཡི། ། ལྷ་དབང་འདི་ནི་ཀུན་བྱེད་རྒྱལ་པོ་ང༌། ། བདེ་སྡུག་མཐོ་དམན་ཀུན་ཏུ་སྣང་བ་ཡི། ། མི་ཡི་སྐྱེ་བ་ཀུན་བྱེད་རྒྱལ་པོ་ང༌། ། འདོད་ཅན་བཀྲེས་པས་ཉེན་པར་གྱུར་པ་ཡི། །
ཡི་དྭགས་སྐྱེ་བ་ཀུན་བྱེད་རྒྱལ་པོ་ང༌། ། སྡང་ཅན་འཚེ་བས་ཉེན་པར་སྣང་བ་ཡི། ། དམྱལ་བའི་སྐྱེ་བ་ཀུན་བྱེད་རྒྱལ་པོ་ང༌། ། འཁྲུལ་པ་ཡེ་སངས་ཡོན་ཏན་ཀུན་རྒྱས་པས། ། སངས་རྒྱས་འདི་ནི་ཀུན་བྱེད་རྒྱལ་པོ་ང༌། ། མདོར་ན་ཀུན་ཏུ་སྣང་ཞིང་ཀུན་སྟོན་པ། ། ཐམས་ཅད་ཀུན་བྱེད་རྒྱལ་པོ་ང་ཉིད་དེ། ། ང་ལ་ཆགས་དང་སྡང་དང་ཉེ་རིང་མེད། ། ཀུན་བྱེད་རྒྱལ་པོ་ང་ལ་དབྱེར་མེད་དོ། ། ང་ལ་འདོར་དང་བླང་བའི་འཁྲུལ་པ་མེད། །
ཀུན་བྱེད་ང་ཡང་ང་ཞེས་བྱ་བ་ཡི། ། བརྗོད་བྱ་རྗོད་བྱེད་ཐ་སྙད་ཀློང་དུ་ཐིམ། ། དེ་ལྟར་ཤེས་ན་ཀུན་བྱེད་ང་ཉིད་དེ། ། བུ་ཁྱེད་འབྲལ་མེད་གནས་པའི་དོན་མཆོག་མཐོང༌། ། ཤེས་པར་མཛོད་ཅིག་སྐལ་ལྡན་རིགས་ཀྱི་བུ། ། ཞེས་པ་འདི་ནི་རྡོ་རྗེ་དཔལ་འབར་ཞེས་བྱ་བས་བསྐུལ་བ་ལས། ། འབྲི་གུང་ཕྱོགས་ཀྱི་ཤཱཀྱའི་བན་དེ་སྣ་ཚོགས་རང་གྲོལ་གྱིས་འཚེའུ་ཁར་བྲིས་པའོ། ཁ༽དུས་ངན་ཐ་མའི་སྤྱོད་ཚུལ་རིང་མོའང་ཟེར། ། མིང་གཞན་སྡུག་ཐུག་ཡིད་ཆད་ཀྱི་ཁ་གླུ་རིང་མོ། དཔལ་ལྡན་བླ་མ་འགྲོ་བ་ཡོངས་ཀྱི་མགོན། །
རྗེ་བཙུན་ཀུན་དགའི་ཐུགས་རྗེའི་སྤྱན་གྱིས་གཟུང༌། ། སྐྱེ་བོ་བདག་གི་ལས་ངན་རླུང་པོའི་སྡེ། ། སྡུག་བསྔལ་མ་ལུས་ཟད་པར་བྱིན་གྱིས་རློབས། ། སྔོན་ལས་དབང་གིས་བཟང་སེམས་ངན་དུ་སོང༌། ། ཕན་པར་བསམས་ཀྱང་ཕྱིན་ཅི་ལོག་ཏུ་སོང༌། ། བརྩེ་བའི་གཏམ་ལ་ཟུར་ཟ་ཙམ་དུ་གོ ། ཀྱེ་མ་ཁོ་བོའི་སྔོན་ལས་ཅི་འདྲ་ཞིག ། རྣམ་གསུམ་ཕན་པར་བསྐྱངས་པའི་བུ་སློབ་ཀྱང༌། ། ཇི་ཞིག་ཙམ་ན་ལོང་གཡོག་བཞིན་དུ་བལྟ། ། བརྩེ་བར་བྱས་ཀྱང་འཁོར་གཡོག་ཉེ་བ་ཉུང༌། །
ཀྱེ་མ་ཁོ་བོའི་སྔོན་ལས་ཅི་འདྲ་ཞིག ། འཕྲལ་ཕུགས་ཡུན་དུ་ཕན་པར་བསྒྲུབ་སྙམ་ཡང༌། ། སླར་ཡང་གནོད་པའི་དགྲ་ཆེན་ལྟ་བུར་སོང༌། ། ཇི་ལྟར་བྱས་ཀྱང་བཅོས་པའི་ཐབས་མེད་པ། ། རིགས་འགྲེ། ། ཀྱེ་མ༴། ། དབང་བཤད་སྒོམ་པའི་ཆོས་ཀྱིས་བསྐྱངས་ན་ཡང༌། ། གཙང་རོང་དཔག་ཤིའི་བཤད་པ་ལྟ་བུར་སོང༌། ། དམ་ཚིག་ཟེར་བ་གར་ཡོད་ཆ་ཡང་མེད། ། ཀྱེ་མ༴། །
ཕན་པར་སྨྲས་ཚད་སླར་ཡང་ལྐོག་སོང་འབར། ། ཅུང་ཟད་ཡིད་འགལ་རྒྱང་རིང་གནས་སུ་འདུག ། འདྲ་འདྲ་བསྒྲིགས་ནས་གཞི་མེད་ཚིག་ངན་སྨྲ། ། ཀྱེ་མ༴། ། སོས་དལ་སྐྱེད་དྲག་བྱུང་ན་དྲུང་དུ་བསྙག ། ཅུང་ཟད་དཀའ་བར་བྱུང་ན་ཕྱི་ནང་མཚམས། ། ཁག་ངན་བྱུང་དོགས་ཟེར་ནས་ཟུར་ལ་འབུད། ། ཀྱེ་མ༴། ། ཡོན་ཏན་ཤེས་ཀྱང་བསྟན་པའི་ཁལ་ཁུར་མེད། ། དལ་བར་བཏང་སྙོམས་གནས་ན་དགའ་ཞེས་སྒྲོག
གཏིང་ནས་ཕྱིས་བྱུས་བསམ་པའི་བུ་སློབ་དཀོན། ། ཀྱེ་མ༴། ། གཡོག་ཙམ་བཅོལ་ན་གཡུལ་ཆེན་བཟློག་པ་ཙམ། ། ཕར་ཕན་བྱས་ན་ཚུར་ལ་དྲིན་ཆེན་འདྲེན། ། བརྩེ་བའི་ངག་ལ་རྣ་བ་ཕུག་ཏུ་གཟུར། ། ཀྱེ་མ༴། ། བསམས་ཤིང་ཅིས་ཀྱང་ཕན་པ་མེད་པར་གོ། ། བསམ་ཐོག་མི་འབབ་དོན་མེད་དབང་དུ་འགྲོ། ། སྨྲས་བཞིན་མི་ཉན་ལོག་ཀྱོག་བྱེད་པ་མང༌། ། ཀྱེ་མ་༴། །
ཁོ་བོ་སེམས་ཁ་ཆུང་བས་ཁོག་ཆུད་བྱེད། ། གསོང་པོར་སྨྲས་པའི་གཏམ་ལ་ཆེད་འཛིན་མེད། ། བློ་ཁ་ཡངས་ལ་གཏིང་ནས་བརྙས་པར་བྱེད། ། དེ་ལྟ་བུའང་ཁོ་བོའི་སྔོན་ལས་ཡིན། ། ད་ནི་ཅིས་ཀྱང་གང་བདེ་རིང་མོ་བསྒྲུབ། ། གྲོགས་ཀྱང་གང་བྱུང་ཅིས་ཀྱང་ཆོག་པར་བྱ། ། གཙང་མཛེས་འཁོར་གཡོག་འཛོམས་པའི་བྱ་བ་དཀའ། ། དེ་ལྟར་མཐོང་ནས་གཟིམ་ཁང་མཚེའུ་ཁར། ། ཕྱོགས་མེད་འགྲིམས་པའི་རཏྣའི་མིང་འཛིན་གྱིས། ། ཀུན་ལ་ཡིད་ཆད་སེམས་ལ་མ་ཤོར་བར། །
གསུམ་པའི་ཚེས་ལ་ཡི་གེར་བྲིས་པའོ། ། ༈ ག༽ཁྲི་ཐོག་དུས་ཞེན་པ་སྤོང་བར་རང་ཉིད་ལ་བསྐུལ་བ། ༈ ན་མོ་གུ་རུ། ། ཡོན་ཏན་རིན་ཆེན་དཔལ་གྱི་ལྷམ་མེ་བ། ། ལྷ་དང་བཅས་པ་འགྲོ་བ་ཡོངས་ཀྱི་སྐྱབས། ། དྲན་པ་ཙམ་གྱིས་སྡུག་བསྔལ་ཀུན་སེལ་བ། ། རྒྱལ་དབང་དེ་ཡིས་ཞབས་པད་སྤྱི་བོས་བསྟེན། ། བག་ཆགས་རྟེན་གྱུར་ཀུན་གཞིའི་ས་གཞི་ལ། ། ལས་ཀྱི་ས་བོན་སྣ་ཚོགས་བཏབ་པ་ལས། ། སྣང་བ་སྒྱུ་མའི་ལོ་ཏོག་གང་ཡང་སྐྱེ། །
འཁྲུལ་སྣང་དབྱིངས་སུ་དག་པར་བྱིན་གྱིས་རློབས། ། འཇིག་རྟེན་སྣང་བ་ཟང་ཟིང་རྨི་ལམ་འདྲ། ། བདེན་པ་མེད་ཀྱང་བདེ་སྡུག་དུ་མའི་རྒྱུ། ། གང་ཤར་ཨ་འཐས་རྗེས་སུ་མི་འབྲང་བར། ། ཞེན་པ་ནང་ནས་སྤོངས་ཤིག་ལྡོམ་བུ་པ། ། འཁོར་བའི་ཆོས་ལ་སྙིང་པོ་མ་མཐོང་ཞིང༌། ། བྱས་ཆོས་ཟིན་མེད་དྲིལ་མའི་ལུ་གུ་རྒྱུད། ། འབད་པ་བྱས་ཀྱང་མགུ་བར་མི་ནུས་པས། ། མི་དང་མཐུན་འཇུག་མ་ལྟ་སྙོམས་ལས་པ། ། གོ་འཕང་ཐོབ་ན་ང་རྒྱལ་ལྷག་པར་འཕེལ། །
དམན་པར་གྱུར་ན་ཀུན་གྱིས་སྨོད་པར་བྱེད། ། བར་པ་ཙམ་ཡང་ཕྲག་དོག་སྐྱེ་བའི་རྒྱུ། ། བྱས་ཆོས་སྙིང་པོ་སོམས་ཤིག་སྙོམས་ལས་པ། ། དྲང་པོར་བྱས་ན་ཕལ་ཆེར་དགྲ་རུ་ལྡང༌། ། ཡོན་པོར་སྤྱད་ན་སེམས་ལ་རྣམ་སྨིན་ལྕི། ། སྣ་ཚོགས་སྤྱད་ན་གཏད་སོ་མེད་པར་གླེང༌། ། བྱས་པའི་འབྲས་བུ་ལྟོས་དང་སྙོམས་ལས་པ། ། མང་དུ་སྨྲས་ན་བཅོལ་ཆུང་འཛེམ་མེད་པོ། ། ཅི་ཡང་མ་སྨྲས་ནག་པོ་གཏི་མུག་ཟེར། ། སྤེལ་མར་སྨྲས་ན་མུ་ཅོར་ཐོ་ཅོ་ཅན། །
སྨྲ་བའི་སྙིང་པོ་སོམས་དང་རཏྣའི་མིང༌། ། ཀུན་དང་བསྟུན་ན་མ་བཅོལ་རྟོག་འདོད་ཅན། ། འདྲིས་མེད་བྱས་ན་ཐོས་མེད་ང་རྒྱལ་ཅན། ། འདྲེས་པར་སྤྱད་ན་ཁམས་འདུས་ལངས་པར་བརྩི། ། སྤྱོད་པའི་ཉམས་དོན་སེམས་དང་རཏྣའི་མིང༌། ། གོས་བཟང་གྱོན་ན་མཛོད་ཕུགས་རྒྱབ་ཁུར་པོ། ། ཧྲུལ་པོ་གྱོན་ན་བཞད་བགད་བྱེད་པའི་གནས། ། སྣ་ཚོགས་སྤྱད་ན་དེ་བས་གླེང་བརྗོད་མང༌། ། བྱས་པའི་གནས་ལུགས་སོམས་ཤིག་རཏྣའི་མིང༌། ། སྙན་པར་སྨྲས་ན་མི་ཆོས་ཁ་བསགས་ཅན། །
རྩུབ་པོར་སྨྲས་ན་དོན་མེད་དགྲ་རུ་ལྡང༌། ། ཁ་རོག་སྡད་ན་ནག་པོ་བརྡ་མི་འཕྲོད། ། ཚིག་གི་འབྲས་བུ་སོམས་ཤིག་རཏྣའི་མིང༌། ། གཅིག་པུར་འདུག་ན་གཞན་དོན་སྤང་པ་སྐད། ། ཀུན་ཏུ་སོང་ན་དྲེད་པོ་ལྕགས་རྐང་ལོ། ། སློབ་འཁོར་མང་ན་འདུ་འཛིས་ཁྱེར་བར་སེམས། ། འདུས་བྱས་ཆོས་ལ་སོམས་དང་རཏྣའི་མིང༌། ། དབེན་པར་སྡད་ན་མཇལ་ཁ་དོག་ཅེས་ཟེར། ། གཡེང་བ་བྱས་ན་དགེ་སྦྱོར་མེད་པར་གླེང༌། ། སྣ་ཚོགས་སྤྱད་ན་བློ་སྣ་མང་བར་བརྗོད། །
འཁོར་བའི་རང་བཞིན་སོམས་དང་རཏྣའི་མིང༌། ། འཁོར་ལ་ལེགས་པར་བཤད་ཚེ་དོན་གཉེར་མེད། ། མཉམ་གཞག་འདུག་དུས་འདོད་ཆོས་གཉེར་བ་མང༌། ། དེ་དོན་བསྒྲུབས་ན་སེམས་ལ་འཇོག་པ་ཉུང༌། ། དོན་དུ་གང་འགྱུར་རྟོག་དང་རཏྣའི་མིང༌། ། མ་བཅོས་འཁོར་གཡོག་སྤྱོད་ངན་ཅི་ཡང་བྱེད། ། ཡང་ཡང་གྲོས་འདེབས་བྱས་ན་དགྲ་བཞིན་ལྟ། ། འགྱོད་མེད་བསྐྱངས་པའི་དྲིན་ལན་གནོད་པས་འཇལ། ། འཁོར་གྱི་གནས་ལུགས་སོམས་དང་རཏྣའི་མིང༌། ། འཁོར་ལ་གཅིག་ཆར་ཕན་པའི་ནུས་པ་མེད། །
གང་བྱམས་བྱས་ན་འགའ་ཞིག་དགྲ་རུ་ལྡང༌། ། བཏང་སྙོམས་བཞག་ན་འཁང་ར་འབའ་ཞིག་འདེབས། ། དུས་ངན་འཁོར་གྱིས་ཅི་བྱེད་རཏྣའི་མིང༌། ། བྱས་པ་མེད་པའི་ཡུས་ཀྱི་ཁོག་པ་བརྒྱངས། ། རང་དོན་མ་གྲུབ་ཅི་ཡང་མགུ་དུས་མེད། ། ཆོས་དང་སྦྱར་ན་གནོད་པའི་ལས་སུ་མཐོང༌། ། མི་དང་འགྲོགས་པས་ཅི་བྱེད་རཏྣའི་མིང༌། ། དྲང་པོ་ཟངས་ཐལ་བྱས་ན་འཁྲུག་པའི་རྒྱུ། ། སྣ་ཚོགས་ཐབས་མཁས་བྱས་ན་གཡོ་སྒྱུར་གོ། ། སེམས་ལ་སྙད་མེད་བྱས་ན་མི་མི་མགུ། །
འདུ་འཛིས་སྐྱོ་བ་མེད་དམ་རཏྣའི་མིང༌། ། འབྲེལ་པའི་ཞེན་པ་མ་སྤངས་རྟག་ཏུ་སྡུག ། འཁྲི་བ་བཅད་ན་སྙིང་རྗེ་མེད་པ་སྐད། ། གང་ལ་བལྟས་ན་སྙིང་པོ་མི་རྙེད་བཞིན། ། ཧ་ཅང་བློ་སྣ་རིངས་པོ་རཏྣའི་མིང༌། ། རྣམ་ཐར་རེ་རེ་བསྐྱངས་ན་ཕྱོགས་ཞེན་ཅན། ། མང་དུ་བསྐྱངས་ན་གྲུབ་མཐའ་འཆོལ་བ་སྐད། ། དགག་སྒྲུབ་བྱས་ན་དགེ་འདུན་དགྲ་རུ་ལྡང༌། ། དུས་ངན་དགོན་སྡེས་ཅི་བྱེད་རཏྣའི་མིང༌། ། ཆོས་ཚུལ་གནས་ཚུལ་བཅས་ན་དང་ལེན་མེད། །
ཁ་རོག་བསྡད་ན་མགོ་བཙུན་བླ་མེད་དོ། ། ཡན་པོར་བཞག་ན་བག་མེད་སྤྱོད་པ་ཡི། ། དུས་ངན་སྡེ་རིས་ཅི་བྱེད་རཏྣའི་མིང༌། ། ལོངས་སྤྱོད་མེད་ན་ལམ་བར་རྡོ་བར་གཟུང༌། ། ལོངས་སྤྱོད་གཟུང་ན་གསོག་འཇོག་སེར་སྣ་བ། ། དྲན་པར་གཟུང་ན་མི་ཆོས་རབ་མཁས་སོ། ། འཇིག་རྟེན་སྙིང་པོ་སོམས་དང་རཏྣའི་མིང༌། ། ཕངས་མེད་ལྷུག་པར་བྱས་ན་རྩིངས་པ་སྐད། ། ཅི་ཡང་མ་བྱིན་སྦར་འཐམས་འབྲེལ་མེད་ཟེར། ། མཚམས་པར་སྤྱད་ན་ཆོས་བརྒྱད་སྒྲོག་བཅིང་སྨྲ། །
དོན་མེད་འབྲེལ་པས་ཅི་བྱེད་རཏྣའི་མིང༌། ། དཔོན་གཡོག་ཡོན་མཆོད་ཉེ་འཁོར་བཅས་པ་ཀུན། ། འབྲེལ་པ་མང་པོས་ཕན་ཚུན་བཅིང་པའི་རྒྱུ། ། གཅིག་ལ་གཅིག་བརྟེན་སྡུག་བསྔལ་རྒྱུན་མི་འཆད། ། འཁོར་བའི་གནས་ལུགས་སོམས་དང་རཏྣའི་མིང༌། ། དེ་ལྟར་སྙིང་པོ་མེད་པ་འཁོར་བའི་ཆོས། ། སྒྲུབ་དཀའ་འཇིག་སླ་ནམ་མཁའི་གློག་ཡུན་ཙམ། ། འབད་པ་ཟིན་མེད་འཁོར་བའི་ཡོ་ལང་གིས། ། འཆི་ཚེ་ཅིས་ཕན་སོམས་དང་རཏྣའི་མིང༌། ། བདག་ཉིད་གཅིག་པུ་འཆི་བའི་ལམ་དུ་ཞུགས། །
ཉེ་འབྲེལ་འཁོར་གྱིས་མལ་གྱི་མཐའ་མ་བསྐོར། ། མནར་གཅོད་དུ་ཁཿབསྲན་ཚུགས་མེད་པ་དེར། ། ཆོས་ལས་ཕན་པ་མེད་དོ་རཏྣའི་མིང༌། ། འབྱུང་བ་འདུས་པ་ལས་ཀྱི་འཁྲུལ་འཁོར་གྱི། ། ས་རླུང་ཆུ་ལ་ཐིམ་པས་ལྡང་མི་འགྱུར། ། དུ་བ་འཚུབ་པའི་སྣང་བ་ཤར་བ་ན། ། ཆོས་ལས་ཕན་པའི་མགོན་མེད་རཏྣའི་མིང༌། ། ཡང་ཅིག་ཆུ་རླུང་ནུས་པ་མེ་ལ་ཐིམ། ཁ་སྣ་བསྐམས་ཤིང་སོ་གཙིགས་མཆུ་ཡང་བརྫེས། ། འཇིགས་རུང་ཆུ་བོས་ཁྱེར་བའི་སྣང་བ་འཆར། །
དེ་ཚེ་ཆོས་མིན་སྐྱབས་མེད་རཏྣའི་མིང༌། ། ཡང་ཅིག་མེ་རླུང་ནུས་པ་རླུང་ལ་ཞུགས། ། ལུས་ཀྱི་དྲོད་ཡལ་མེ་ལྕེ་འཁོར་བའི་ཚེ། ། འཇིགས་སྣང་བཟོད་ཐབས་མེད་པ་འཆར་བས་ན། ། ཆོས་མིན་ཅིས་ཕན་སོམས་དང་རཏྣའི་མིང༌། ། འཇིག་རྟེན་འདི་ཡང་སྣང་བ་དབང་མེད་ནུབ། ། ཕ་རོལ་འཇིགས་རུང་གཤིན་རྗེའི་སྣང་བ་འཆར། ། ཅི་བྱ་བརྟོལ་མེད་ཉམས་ཐག་གྱུར་པ་ན། ། ཆོས་ལས་གཞན་པའི་དཔུང་མེད་རཏྣ་བ། ། མལ་གྱི་ཐ་མར་འཆི་བར་གྱུར་ཙམ་ན། །
དབུགས་ཀྱི་ལུས་ཀུན་ཁྱབ་པའི་ནུས་པ་མེད། ། གྲེ་བ་ངར་ངར་སྒྲ་རྒྱུན་སྦྲེང་བའི་ཚེ། ། ཆོས་ལས་གཞན་གྱིས་མི་སླེབ་རཏྣ་བ། ། ནང་གི་གནད་གཅོད་སྡུག་བསྔལ་བསམ་ལས་འདས། ། མིག་གཉིས་གྱེན་ལ་ལྡོག་ཅིང་སྲོག་ཀྱང་འདོར། ། བར་དོའི་འཇིགས་སྣང་ཅི་ཡང་འཆར་བ་ན། ། ཆོས་ལས་གཞན་གྱིས་མི་སླེབ་རཏྣ་བ། ། མི་རྟག་འཇིགས་པས་འདུ་ཤེས་རིང་དོར་ནས། ། སང་བྱེད་གནང་བྱེད་ཆོས་ཀྱིས་ཕན་དུས་མེད། ། འཆི་བདག་དུས་ཀྱི་གཏུགས་ཚེ་འགྱོད་པར་ཟད། །
འཁོར་བའི་ཡིད་འབྱུང་སོམས་དང་རཏྣ་བ། ། འོན་ཀྱང་དཔལ་ལྡན་བླ་མའི་བཀའ་དྲིན་ལས། ། བཟང་ངན་ཆགས་སྡང་དགེ་སྡིག་སྤང་བླང་ཀུན། ། རང་བྱུང་ལྷན་སྐྱེས་བདེ་ཆེན་རོལ་པའི་རྩལ། ། སྣ་ཚོགས་འཛིན་རྟོག་སྣང་ཆའི་འཁྲུལ་འཁོར་ཀུན། ། བཀག་མེད་འགྱུ་བྲལ་དབྱིངས་སུ་ཁྲ་ལ་ལ། ། གང་ཤར་ཉམས་ཡན་སྤྱོད་པའི་དཀྱིལ་འཁོར་འདིར། ། ཨར་སངས་རང་གྲོལ་ངོ་བོར་ཆ་ལ་ལ། ། འདི་ཕྱི་བར་དོ་འཁྲུལ་པའི་རི་མོ་འདི། ། ལྷུན་གྲུབ་ཡེ་དབྱིངས་ཆེན་པོར་མུཿདྷ་ཐིམ། །
དེ་ལྟར་མཆིས་གྱུར་ལྷན་སྐྱེས་རང་གི་སེམས། ། རང་ངོ་རང་ཤེས་བདེ་ཆེན་འབྲལ་མེད་འདིར། ། གཏུགས་ཀྱི་ཐུག་ན་མི་བདེ་མ་མཆིས་པས། ། སྲང་མདའི་སྐྱེ་བོ་འགའ་ཞིག་ཀ་རུ་ཎ།། ༈ ང༽རྣལ་འབྱོར་གྱི་དབང་ཕྱུག་བཀྲ་ཤིས་རྒྱ་མཚོ་ལ་སྐབས་ཤིག་ཏུ་ཚིགས་སུ་བཅད་པ། ༈ །བདེ་གཤེགས་དགོངས་དབྱིངས་ཟབ་གསལ་བསྒོམ་པའི་དུས། ། རང་དང་བླ་མ་ཐ་དད་ཡིན་ཚུལ་གྱི། ། གདུང་བའི་ཡིད་ཀྱིས་གདུང་བར་གྱུར་པ་ནི། ། བླ་མ་ནམ་མཁའི་འཇའ་ལྟར་གསལ་འཛིན་མེད། ། རང་བློའི་སྣང་བ་བླ་མར་ཤར་བ་ལས། །
བླ་མ་བླ་མ་ཉིད་ཀྱི་ངོ་བོས་སྟོང༌། ། དེ་ལྟར་བླ་མ་རང་གི་སེམས་སུ་ངེས། ། གདུང་བའི་ཡིད་ཀྱི་འཁྲི་བ་དེ་རུ་ཆོད། ། ཅེས་ཕུལ་བ་ལགས།། ༈ ཅ༽ལག་དལ་དུ་བགྱིས་པ། ༈ ཨེ་མ་ཧོ། ། བརྟེན་མེད་རིག་པའི་མཁའ་དབྱིངས་སུ། ། རང་ཤར་གྱི་བཀའ་བརྒྱུད་བླ་མ་རྣམས། ། འགག་མེད་དུ་སྣང་བའི་སྐུར་བསྟན་ཏེ། ། རང་གྲོལ་དུ་བདག་ལ་ཞལ་བསྟན་འཚལ། །
སྙོམས་ལས་ཀྱི་སྤྲང་བོ་རཏྣ་ང༌། ། རྐྱེན་སྣང་གི་བསྐུལ་མས་མཚམས་སྦྱར་ཏེ། ། དྲིན་ཅན་གྱི་བླ་མ་བཅུ་ཕྲག་བསྟེན། ། དེ་གསུང་གི་གདམས་པའི་བཅུད་བསྡུས་པ། ། སྤྲང་བདག་གི་བློ་ལ་འདི་ལྟར་ཤར། ། འཁོར་བའི་བཙོན་དོང་འདི་དམ་པར་མཐོང༌། ། སྲིད་པའི་སྡུག་བསྔལ་འདི་ཡ་རེ་ང༌། ། སྡིག་པའི་ཕོ་ཉ་འདི་བསླུ་རེ་མཁས། ། ངན་སོང་གི་གཡང་དུ་བསྐྱུར་བསྐྱུར་འདྲ། ། དལ་འབྱོར་གྱི་ལུས་འདི་རྙེད་པར་དཀའ། །
འཇིགས་པ་རུ་སླ་བ་ཆུ་སྦུར་འདྲ། ། རྟག་གཏན་དུ་སྡོད་པའི་བློ་ཡོད་ཀྱང༌། ། སང་ཚུན་གྱི་ཁག་ཐེག་ངས་མ་མཐོང༌། ། འཆི་བའི་དམག་དཔུང་ཁོས་སླེབ་ཙ་ན། ། གཅེས་པ་རུ་བསྐྱངས་པའི་ལུས་སེམས་འབྲལ། ། འབྲལ་མེད་ཡིད་ཆགས་ཀྱི་གཉེན་འདུན་བསྐྱུར། ། སྡུག་ཁུར་དཀའ་བསགས་ཀྱི་ཟས་ནོར་བཞག ། རྒྱུས་མེད་གཉེན་བྲལ་གྱི་བར་དོ་འགྲིམ། ། བྱས་བསགས་སྡིག་པའི་ཁྲེས་པོ་ཁུར། ། སྐྱབས་མེད་ཤུན་པའི་གོས་དང་བྲལ། །
སྒྲེན་མོ་ལག་སྟོང་དུ་འགྲོ་བ་སོམས། ། དེ་ལ་ཕན་ངེས་ཀྱི་དམ་པའི་ཆོས། ། ད་རེས་ཀྱི་རྟེན་འདིར་མ་སྒྲུབས་ན། ། འདི་ཕྱིའི་མདུན་མ་རླུང་ལ་བསྐུར། ། དེ་ལ་སོམས་ལ་བློ་སྣ་ཆོས་ལ་བསྟུངས། ། འོན་ཀྱང་ངེས་དོན་འདི་གོ་བས། ། འཆི་བས་འཇིགས་མེད་ཀྱི་མཁར་ཞིག་རྩིགས། ། ཀུན་གཞི་ཁྱབ་གདལ་གྱི་ས་གཞི་ལ། ། སོ་ཐར་བྱང་སེམས་ཀྱི་ར་བས་བསྐོར། ། གསང་སྔགས་རྡོ་རྗེ་ཡི་ཕོ་བྲང་ལ། །
ཕྱོགས་བྲལ་དབུ་མ་ཡི་སྐར་ཁྲ་གསལ། ། སྙིང་པོ་ཕྱག་ཆེན་གྱི་ཁང་ཐོག་ལ། ། བློ་འདས་རྫོགས་ཆེན་གྱི་ཁ་བད་ཅན། ། དེ་འདྲའི་རྫོང་བཙན་གྱི་ནང་གནས་པས། ། སྐྱེ་འཆིའི་དམག་དཔུང་ལ་ཉམ་མི་ང༌། ། འཐབ་འཛིང་མི་དགོས་ཏེ་སོས་རེ་དལ། ། མི་བདེ་མ་མཆིས་ཏེ་བདེ་མོར་འདུག ། དེར་ཡང་མ་ཟད་ཀྱི་གོ་ཅིག་བགོས། ། འཛིན་མེད་ལྟ་བའི་མ་ཁྲབ་ལ། ། སྟོང་གསལ་བྱར་མེད་ཀྱི་ལག་གིས་བརྒྱན། །
རྩལ་ཆེན་ཡོངས་རྫོགས་ཀྱི་རྨོག་མོ་ལ། ། ཡེ་ཤེས་ཀུན་སྣང་གི་འཕྲུ་ཡིས་སྤུད། ། བླང་དོར་མ་འདྲེས་ཀྱི་མདའ་མོ་དང༌། ། བདག་མེད་བརྗོད་བྲལ་གྱི་གཞུ་རུ་སྦྱར། ། ཐབས་ཤེས་ངར་སྙོམས་ཀྱི་རལ་གྲི་དང༌། ། རྟག་འཛིན་དངོས་འབིགས་ཀྱི་མདུང་རྣོན་ཐོགས། ། དེ་ལྟའི་གོ་མཚོན་ཅན་དཔའ་བོ་ངས། ། ཉོན་མོངས་འཁོར་བ་འདི་འཇོམས་འཇོམས་འདྲ། ། འཇོམས་པ་རུ་མ་ཟད་ཆོམས་པ་འདྲ། ། དེར་ཡང་མ་ཟད་ཀྱི་ཆོས་ཤིག་བྱེད། །
ང་ལ་རིགས་དྲུག་གི་མིང་མེད་པས། ། འཁོར་བ་རུ་འཁྱམས་པའི་བརྗོད་ཆ་མེད། ། ང་ལ་སྡིག་པ་ཡིས་མ་གོས་པས། ། དགེ་བ་ཡང་སྒྲུབ་རྒྱུ་ངས་མ་མཐོང༌། ། ཐོག་མར་སྐྱེས་པའི་ཁུངས་མེད་པས། ། ཐ་མར་འཆི་རྒྱུ་ནི་ང་ལ་མེད། ། སྔོན་ཆད་གཟུགས་དབྱིབས་སུ་མ་གྲུབ་པས། ། ད་ནི་སྐྱེ་བ་ཡི་དོགས་པ་བྲལ། ། བསྒོམ་བྱ་སྒོམ་བྱེད་ཁོ་རང་གོ། ། སྒྲུབ་བྱེད་དམ་ཆོས་ནི་གཞན་མ་རྙེད། །
སངས་རྒྱས་ཞེས་བཟང་བར་སེམས་པ་དང༌། ། སེམས་ཅན་ཞེས་ངན་པར་རྟོག་པ་འདི། ། གཉིས་མེད་ཁོ་རང་གིས་བྱེད་པར་འདུག ། འབྲས་བུ་ལ་ལོགས་སུ་རེ་བ་མེད། ། བློ་ཐག་གཏིང་ཆོད་ཀྱི་བྱ་བཏང་ཅིག་ལགས། ། འོན་ཀྱང་རྒྱལ་བའི་ཐུགས་རྗེ་ཟབ། ། རྟེན་འབྲེལ་གཤིས་ཀྱི་རང་ཉམས་འདི། ། བུ་རྗེས་འཇུག་རྣམས་ལ་གདམས་ལགས་པས། ། ཀ་སྙིང་ནས་མི་བཏང་གཅེས་པར་གཟུང༌། ། ཞེས་པ་འདི་ཡང་ལག་དལ་དུ་གནམ་ལྕགས་མེ་འབར་གྱིས་བཀོད་པའོ།
༈ ཆ༽ལྟ་སྒོམ་སྤྱོད་པ་སྐུ་གསུམ་སོགས་ལ་བསྟོད་པ། ༈ །ཀུན་གཞི་རང་བཞིན་ཀ་དག་རྡོ་རྗེ་འཆང༌། ། གནས་ལུགས་གདོད་མའི་མགོན་པོ་བདེ་བར་གཤེགས། ། དབྱེར་མེད་འཁོར་འདས་བདེ་ཆེན་ལྷུན་གྲུབ་དངོས། ། བརྗོད་བྲལ་ལྟ་བ་གཞི་ལ་ཕྱག་འཚལ་ལོ། ། ཁྱབ་གདལ་ཀློང་ཆེན་འོད་གསལ་དཀྱིལ་འཁོར་ལས། ། སྣ་ཚོགས་སྣང་ཆའི་རང་གདངས་ཀུན་གསལ་ཞིང༌། ། ཡིད་བྲལ་འཆར་སྒོ་སྐད་ཅིག་དབྱིངས་ཞི་བའི། ། གཞིར་གནས་མངོན་གྱུར་སྒོམ་པ་ལམ་ལ་འདུད། ། གཉུག་མ་དབྱིངས་སྟོང་རང་གྲོལ་མཐའ་བྲལ་གང༌། །
སྣང་སྲིད་ཕྱག་རྒྱའི་ཆོས་ལ་དབང་བསྒྱུར་ཞིང༌། ། འཁོར་འདས་འབྱོར་པའི་ཚོགས་ལ་ལོངས་སྤྱོད་པའི། ། སྐུ་གསུམ་འབྲས་བུའི་མིང་འཛིན་ལ་ཕྱག་འཚལ། ། འགྱུར་མེད་བློ་འདས་ཀུན་གསལ་ཆོས་ཀྱི་སྐུ། ། འགག་མེད་ཁམས་གསུམ་རྒྱན་སྤྲས་ལོངས་སྤྱོད་རྫོགས། ། གང་འདུལ་དེར་སྣང་འཆར་བ་སྤྲུལ་པའི་སྐུ། ། སྐུ་གསུམ་ངོ་བོ་སེམས་ཉིད་དེ་ལ་འདུད། ། ཆོས་དབྱིངས་གདལ་ཆེན་ཡེ་ཤེས་མི་བསྐྱོད་པ། ། མ་འདྲེས་མེ་ལོང་ཡེ་ཤེས་སྣང་མཛད་མགོན། ། དེ་ཉིད་སོར་རྟོག་ཡེ་ཤེས་འོད་དཔག་མེད། །
དེ་དོན་བྱ་གྲུབ་ཡེ་ཤེས་རྡོ་རྗེ་རྒྱལ། ། ཀུན་གཞི་མཉམ་ཉིད་ཡེ་ཤེས་རིན་འབྱུང་སྟེ། ། གཞིར་གནས་རིགས་ལྔ་མགོན་པོ་ལ་ཕྱག་འཚལ། ། གཞིར་གནས་གཏི་མུག་རྡོ་རྗེ་སྤྱན་རས་གཟིགས། ། རྒྱས་དང་དབང་གྱུར་ཆགས་དངོས་འཇམ་དཔལ་དབྱངས། ། དྲག་འདུལ་ཞེ་སྡང་རྡོ་རྗེ་བཛྲ་དྷྲིཀ ། དུས་གསུམ་རིག་དངོས་ཁྱབ་བདག་གསུམ་ལ་འདུད། ༈ ཇ༽མི་རྟག་པར་བསྐུལ་བ། ༈ ན་མོ་གུ་རུ་ཡེ། ། གཡུང་དྲུང་འགྱུར་མེད་འོད་གསལ་ཆོས་ཀྱི་དབྱིངས། །
དོན་དམ་བླ་མ་བདེ་ཆེན་ཞི་བའི་སྐུ། ། འཁོར་འདས་སྲིད་ཞིའི་དོན་ལ་དབང་བསྒྱུར་བའི། ། རྗེ་བཙུན་ཀུན་དགའི་མགོན་གྱིས་བདག་ཅག་སྐྱོངས། ། ཡང་ཅིག་སྙོམས་ལས་སྤྲང་པོ་རཏྣ་ངས། ། ཕྱི་ནང་སྣོད་བཅུད་རྟེན་གཡོ་ཀུན་ལ་བརྟགས། ། ཐམས་ཅད་མི་རྟག་སྟོན་པའི་བླ་མར་གོ ། རང་ལ་སྙིང་རྗེ་ཡོད་རྣམས་བསམ་པར་རིགས། ། རླུང་མེ་ཆུ་སའི་དཀྱིལ་འཁོར་ཆེན་པོ་ལས། ། གླིང་བཞི་རི་རབ་ཞིང་ཁམས་ཀུན་སྣང་ན། ། རྟག་བརྟན་འགྱུར་མེད་འཕོ་འགྱུར་བྲལ་སྙམ་ཡང༌། །
མེ་ཆུ་རླུང་གི་འཇིགས་པས་མི་རྟག་སྟོན། ། དེ་བཞིན་རང་ལུས་འབྱུང་བཞི་འདུས་པ་ལས། ། སྒྱུ་ལུས་བྱིས་པ་དར་མ་རྒན་པོའི་གཟུགས། ། ད་དུང་འཆི་བ་ཡོང་སྙམ་མི་གདའ་སྟེ། ། འབྱུང་བ་ཐིམ་རིམ་ཤར་ཚེ་མི་རྟག་སྟོན། ། སྣོད་ཀྱི་འཇིག་རྟེན་བྱེད་པོ་གྲུབ་མེད་པས། ། དུས་གནད་ཅིག་ལ་འགྱུར་བ་མེད་སྙམ་ཡང༌། ། དབྱར་དགུན་སྟོན་དཔྱིད་ནམ་ཟླ་དུས་བཞི་སོགས། ༈ གཏེར་སྒྲོམ་རྨུ་ཟམ་སྟོང་ཁར་དཔེ་དོན་རང་ཉམས་སྨྲས་པ། ན་མོ་གུ་རུ་བྷྱཿ །
ཕ་དྲིན་ཅན་བཀའ་བརྒྱུད་བླ་མ་རྣམས། ། སྤྲང་འབྲལ་མེད་སྤྱི་གཙུག་རྒྱན་དུ་བཞུགས། ། བུ་གསོལ་བ་འདེབས་སོ་ཐུགས་བརྩེས་གཟུང༌། ། བློ་དྲེད་པོའི་སྣང་བ་ཆོས་ལ་བསྟུངས། ། སྙོམས་ལས་ཀྱི་སྤྲང་པོ་རཏྣ་བ། ། ཟིན་མེད་ཀྱི་བྱ་བ་སྐྱུང་རེ་རན། ། ཡོངས་ནམ་མཁའ་སྟོང་པའི་དབྱིངས་རུམ་ནས། ། རྐྱེན་གློ་བུར་སྣ་འཛིངས་སྤྲིན་ཚོགས་འཁྲུགས། ། དེ་སྐད་ཅིག་སྔར་བཞིན་ད་མི་གནས། ། འདི་བསམས་ཀྱིན་མི་རྟག་བརྡ་རུ་གོ །
དཔེ་འདི་ལ་སོམས་འཆི་ཆོས་བྱེད་རེ་རན། ། དེ་རན་པ་རུ་མ་ཟད་འཕྱིས་འཕྱིས་ཙམ། ། དོག་ས་གཞི་རྩ་མཆོག་འདབ་མ་ལ། ། རྐྱེན་ཆར་ཟིམ་བབ་པའི་ཟིལ་པ་འདི། ། འོད་ཉི་མས་ཕོག་པའི་ཡལ་ལུགས་སམ། ། འདི་བསམས་ཀྱིན་མི་རྟག་བརྡ་རུ་གོ ། དཔེ་འདི་ལ་སོམས་འཆི་ཆོས་བྱེད་རེ་རན། ། དེ་རན་པ་རུ་མ་ཟད་འཕྱིས་འཕྱིས་ཙམ། ། ཀླུང་གཙང་ཆབ་སྔོན་མོའི་རྒྱུན་འབབ་འདི། ། དུས་དབྱར་དགུན་ནམ་ཟླས་སྐྱེ་འབྲི་སྟོན། །
དེ་སྐད་ཅིག་མི་སྡོད་མྱུར་དུ་བརྒྱུག ། འདི་བསམས་ཀྱིན་མི་རྟག་བརྡ་རུ་གོ ། དཔེ་འདི་ལ་སོམས་འཆི་ཆོས་བྱེད་རེ་རན། ། དེ་རན་པ་རུ་མ་ཟད་འཕྱིས་འཕྱིས་ཙམ། ། ལུས་གཞོན་དྲེགས་བརྒྱགས་པའི་ཁྱེའུ་ཆུང་ཡང༌། ། ནད་གློ་བུར་ལངས་པའི་འཆི་དུས་ཚེ། ། ཡུན་སྐད་ཅིག་གནས་པའི་དབང་མ་མཆིས། ། འདི་བསམས་ཀྱིན་མི་རྟག་བརྡ་རུ་གོ ། དཔེ་འདི་ལ་སོམས་འཆི་ཆོས་བྱེད་རེ་རན། ། དེ་རན་པ་རུ་མ་ཟད་འཕྱིས་འཕྱིས་ཙམ། །
དྲིན་ཕ་མས་བསྐྱངས་པའི་སྒྱུ་ལུས་འདི། ། ཚེ་ངེས་མེད་འདི་ཐུབ་གདེང་མ་མཆིས། ། རྐྱེན་འཆི་བདག་ནམ་ཡོང་མ་ངེས་པས། ། འདི་བསམས་ཀྱིན་མི་རྟག་སྙིང་ནས་དྲན། ། དཔེ་མཚོན་པས་དོན་ལ་གསལ་ཅིག་འདེབས། ། གསལ་འདེབས་པར་མ་ཟད་སྙིང་ལ་སོམས། ། འོན་ལགས་ཀྱང་སྤྲང་བན་རཏྣ་ངས། ། རྗེ་མཚན་ལྡན་བླ་མ་ཉིད་དང་མཇལ། ། ཆོས་ཕྱག་རྒྱ་ཆེ་ལ་ཉམས་ལེན་གྱིས། ། དེ་ལོགས་ནས་སྐྱབས་གནས་འཚོལ་མ་དགོས། །
དོན་དེས་ཀྱང་བློ་ཐག་གཏིང་ནས་ཆོད། ། སྤྲང་དགོས་དགུ་རང་རྙེད་རྣལ་འབྱོར་ལགས། ། གཞི་འཁྲུལ་པའི་བག་ཆགས་མིང་མ་མཐོང༌། ། ནང་སྒྲིབ་གསུམ་ཉོན་མོངས་བཙལ་མ་རྙེད། ། འབྲས་སྐུ་གསུམ་རེ་སྨོན་བྱ་མི་དགོས། ། དེ་གཅིག་ཏུ་ཤེས་པས་སོས་རེ་དལ། ། དོན་འདིས་ཀྱང་བློ་ཐག་གཏིང་ནས་ཆོད། ། སྤྲང་དགོས་དགུ་རང་ཚང་རྣལ་འབྱོར་ལགས། ། གཞི་ལྟ་བའི་བློ་ཡུལ་འཛིན་པ་བོར། ། ལམ་བསྒོམ་པའི་མཉམ་རྗེས་ཐུན་མཚམས་འདས། །
འབྲས་སྒྲུབ་མེད་སྤྱོད་པ་ཤུགས་འབྱུང་ངང༌། ། དེ་བྱ་རྩོལ་བྲལ་བའི་རང་བྱུང་གཤིས། ། དོན་འདིས་ཀྱང་བློ་ཐག་གཏིང་ནས་ཆོད། ། སྤྲང་བྱ་བྱེད་སྤངས་པའི་རྣལ་འབྱཽར་ལགས། ། དོན་འཁོར་འདས་རིག་པའི་ཆོ་འཕྲུལ་ཤར། ། གཞི་མཉམ་ཡངས་རང་གདངས་ཤེས་པའི་དབྱིངས། ། ལམ་རྩོལ་མེད་དགག་སྒྲུབ་བྲལ་བའི་ངང༌། ། འབྲས་སྤྱོད་བྱེད་སྤྱོད་ཡུལ་དབྱེར་མེད་གཤིས། ། དོན་འདིས་ཀྱང་འཆུག་མེད་ཕ་ཡུལ་ཟིན། ། སྤྲང་འཁོར་འདས་ཡོངས་རྫོགས་རྣལ་འབྱོར་ལགས། །
དཔེ་དོན་རང་ཉམས་དབྱངས་ཆུང་འདི། ། གནས་གཏེར་སྒྲོམ་བྲག་གི་དབེན་གནས་སུ། ། གྲོགས་སྙན་པའི་ཚིག་གིས་བསྐུལ་ཏེ་སྦྱར། ། དགེ་འདིས་ཀྱང་ཁམས་གསུམ་དོན་རྟོགས་ཤོག ། འགྲིག་ལ་ལེགས་པའི་སྡེབས་སྦྱོར་མ་མཆིས་ཀྱང༌། ། སྤྲང་པོའི་ཉམས་ལ་ཤར་བའི་གང་དྲན་ཡིན། ། མཁས་དང་གྲུབ་པས་ཐུགས་ཁྲེལ་མ་ཞུགས་ལགས། ། འོན་ཀྱང་པནྡ་?པནྜི་བ་ལས་ལྷག་པ་འདྲ། ། ཞེས་ པ་འདི་ཡང་གནས་ཆེན་གཏེར་སྒྲོམ་དུ་ཤིང་མོ་ལུག་ལོ་ལ་སྦྱར་བའོ། ༈ ཏ༽ཁམས་སུ་རྫོགས་ཆེན་པ་སོ་ས་ཆོས་དར་ལ་གདམས་པ།
༈ ན་མོ་གུ་རུ་དེ་བ་ཌཱ་ཀི་ནཱི་ཧྲཱིཿཧཱུྂ་སིདྡྷི་ཕ་ལ་ཧོ། ། རང་རིག་ཀ་དག་བདེ་ཆེན་མཁའ་ཡི་ཀློང༌། ། ཡེ་ཤེས་ལྷུན་རྫོགས་བྱ་བྲལ་ཆོས་ཀྱི་སྐུ། ། འཁོར་འདས་དབྱེར་མེད་རང་གྲོལ་ངོ་བོ་ཉིད། ། ཀུན་འདུས་རྒྱལ་པོ་དེ་ལ་གདེང་བཅའོ། ། ཐོག་མེད་དུས་མེད་མཐའ་མའི་མཐའ་བྲལ་ཞིང༌། ། གཟུང་འཛིན་རང་སྟོང་མཐའ་བྲལ་ཡངས་པ་ཆེ། ། རིག་པའི་རྒྱལ་པོ་འགྱུར་མེད་གདངས་ཅན་ལ། ། དུས་ཀུན་འབྲལ་མེད་འདི་ནི་རང་ལ་གནས། ། བཅོས་བྲལ་ལྟ་བ་འཛིན་མེད་སྒོམ་པའི་ངང༌། །
སྤང་བླང་རྩོལ་སྤང་སྤྱོད་པའི་རྒྱལ་པོ་ཉིད། ། ཐོག་མེད་ཀུན་བཟང་རང་རིག་ཐིག་ལེར་གསལ། ། ཞེས་པ་འདི་རྫོགས་པ་ཆེན་པོའི་རྣལ་འབྱོར་པ་སོ་ས་ཆོས་དར་གྱིས་བསྐུལ་བ་ལས། ། དཔལ་བདེ་སྟེངས་ཀྱི་སྒར་དུ། ། འབྲི་གུང་རཏྣའི་མིང་ཅན་གྱིས་སྦྱར་བའོ། ༈ ཐ༽འགྲོ་མགོན་ཉང་པོ་ཀུན་དགའ་ལ་གདམས་པ། ༈ ན་མོ་གུ་རུ་བྷྱཿ ། རྗེ་བཙུན་བླ་མ་དམ་པ་རྣམས་ལ་འདུད། ། རྐྱེན་ངན་འཁྲུལ་འཁོར་ལམ་དུ་བླང་བ་ལ། ། འདི་ཕྱིའི་རྩིས་གདབ་གཉེན་པོ་མི་གདའ་སྟེ། །
འཁོར་འདས་རང་གཤིས་གང་ཤར་ཕྱག་རྒྱ་ཆེ། ། བདེ་སྡུག་སྤང་བླང་རང་གྲོལ་གཉུག་མའི་ངང༌། ། དེ་ཉིད་མི་གཡོ་མི་འགག་དེ་བཞིན་ཉིད། ། ཀུན་བཟང་ངོ་བོ་ལས་ནི་མི་གཞན་པ། ། དེ་ལྟར་ལགས་སོ་སྐལ་ལྡན་སྐྱེས་བུ་དགོངས། ། ཚེ་འདིར་ང་དང་འཕྲད་འདྲ་ཕྲེང་གསུམ་འདི། ། ལམ་འདིར་མོས་ཤིང་སྒྲུབ་པའི་བརྟུལ་ཞུགས་ལྡན། ། འགྲོ་མགོན་ཀུན་དགའི་མཚན་གྱིས་བསྐུལ་ཏེ་བྲིས། ། དགེ་དེས་རང་གསལ་གདོད་མའི་གཞིར་ཨེ་ཝཾ། ༈ ད༽རང་ལ་བསྐུལ་བའི་གྲོས་འདེབས།
༈ ན་མོ་གུ་རུ། ། བཀའ་དྲིན་གསུམ་ལྡན་རྗེ་བཙུན་བླ་མ་མཆོག ། སྤྲང་པོའི་སྤྱི་གཙུག་མི་འབྲལ་རྒྱན་དུ་ཤོག ། ཆོས་དྲེད་གཡེང་ཁྱེར་ལོང་ཡོད་སྒྱིད་ལུག་པའི། ། ངང་རིངས་ཅན་གྱི་བློ་སྣ་ཆོས་ལ་བསྟུངས། ། མཚན་ལྡན་མགོན་གཅིག་རྗེ་བཙུན་གུང་ལ་གཤེགས། ། ཆོས་ལྡན་གྲོགས་ཀྱིས་བསྐུལ་བའི་གནས་སྐབས་དཀའ། ། དེ་ཚེ་རང་ལ་རང་གྲོས་མ་ཐེབས་ན། ། ཁྱེད་ལ་ཡུན་རིང་སྡོད་པའི་དབང་ཡོད་དམ། ། འཆི་བདག་བདུད་འདི་དགོང་ཁའི་གྲིབ་སོ་འདྲ། །
ཕར་ཕར་མི་འགྲོ་ཚུར་ཚུར་ཁད་ཀྱི་ཉེ། ། ནམ་ཡོང་ཆ་མེད་རང་ལ་རང་བསམ་ཐོང༌། ། འཆི་གྲབས་དམ་ཆོས་བཙན་ས་འཛིན་རེ་ཆེ། ། མི་ཚེ་མི་སྡོད་གསོད་ཁའི་དུད་འགྲོ་འདྲ། ། གོམ་གང་སོང་ཡང་ཚེ་ཟད་འཆི་བར་ཉེ། ། མྱུར་དུ་ཡོང་ངོ་རང་ལ་རང་བསམ་ཐོང༌། ། མི་ཚེ་སོང་ངོ་དམ་ཆོས་སྒྲུབ་རེ་རན། ། སྲོག་གི་དབང་པོ་ཆུ་ཡི་ཆུ་སྦུར་འདྲ། ། ད་ལྟ་ཡོད་ཀྱང་ད་ལྟ་འཇིག་པ་མཐོང༌། ། མི་རྟག་སྟོན་ནོ་རང་ལ་རང་བསམ་ཐོང༌། །
མྱུར་དུ་འཆི་བས་སྒྲུབ་པ་བྱེད་རེ་རན། ། གཉེན་བཤེས་འཁོར་གཡོག་ཚོང་འདུས་འགྲོན་པོ་ འདྲ། ། ད་ལྟ་ཡོད་ཀྱང་ད་ལྟ་འབྲལ་བ་མང༌། ། ཉེ་དུས་མི་ཕན་རང་ལ་རང་བསམ་ཐོང༌། ། འགྲོགས་ལོང་མེད་དོ་དབེན་པ་བསྟེན་རེ་རན། ། ཟས་ནོར་མི་རྟག་སྦྲང་མས་རྩི་སོགས་འདྲ། ། རང་གི་བསགས་ཀྱང་ལོངས་སྤྱོད་གཞན་གྱིས་བྱེད། ། འཆི་བ་ནོར་གྱི་མི་ལྷུས་རང་བསམ་ཐོང༌། ། ཆོག་ཤེས་གྱི་ན་ཙམ་ལ་བརྟེན་རེ་རན། ། ལས་འབྲས་མི་བསླུ་ནམ་མཁའི་བྱ་གྲིབ་འདྲ། །
མི་འཕྲད་སྙམ་ཡང་ནམ་ཞིག་གཅིག་ཏུ་འཛོམ། ། དེ་ལ་བྱོར་ཟུར་བྲོས་ཀྱང་ཐར་བ་མེད། ། འཆི་ཁར་མི་འགྱོད་ཙམ་ཅིག་སྒྲུབ་རེ་རན། ། སང་བྱ་གནངས་བྱའི་བྱ་མང་ངང་རིང་འདི། ། དགྲ་ཡིས་བསླུས་པའི་གྲོས་ལ་བློ་གཏོད་འདྲ། ། དགོས་དུས་ཕན་པའི་དོན་དེ་སྒྲུབ་པར་དཀའ། ། བློ་སྣ་མྱུར་དུ་སྟུངས་ཤིག་རཏྣ་བ། ། འདི་ལྟར་བདག་འདྲའི་འཁོར་བར་སུན་མེད་རྣམས། ། རང་གིས་རང་ལ་བསྐུལ་མ་བྱེད་རེ་རན། ། མི་ཚེ་ཡུད་ཙམ་འདི་ལ་ཆོས་མེད་ན། །
ཕྱིས་ནས་དལ་འབྱོར་ཐོབ་པ་དཀའ་མོར་གདའ། ། ཞེས་པའི་རང་ལ་བསྐུལ་མའི་གྲོས་འདི་ཡང༌། ། འཁོར་བ་སྤྱི་དང་བྱེ་བྲག་གི་གནས་ཚུལ་ལ་ཤིན་ཏུ་སྐྱོ་བའི་ཡིད་ཀྱིས་གཏེར་སྒྲོམ་གྱི་རི་ཁྲོད་དུ་བྲིས་པའོ། ༈ ན༽བྱ་གཏང་རིན་བཀྲས་ལ་གདམས་པ། ༈ ན་མོ་གུ་རུ། ། སྐྱེ་འགག་འགྱུར་མེད་སྤྲོས་པའི་མཐའ་དང་བྲལ། ། རང་བཞིན་ཀུན་ཁྱབ་དེར་སྣང་སྐུར་སྟོན་པའི། ། རྗེ་བཙུན་བཀའ་བརྒྱུད་བླ་མ་དམ་པ་རྣམས། ། མི་འབྲལ་ཐིག་ལེའི་ངང་དུ་ཕྱག་འཚལ་བསྟོད། ། འཁོར་བའི་གནས་ལུགས་མི་རྟག་ཆུ་སྦུར་འདྲ། །
འདི་ལ་རྟག་བརྟན་སྙིང་པོར་སུས་འཛིན་པ། ། ཆངས་པ་སྟོང་པས་བྱིས་པ་འབྲིད་དང་མཚུངས། ། སྙིང་ལ་ཆོངས་ལ་དམ་པའི་ཆོས་ལ་འབུངས། ། བསླབ་བརྒྱའི་ཡོན་ཏན་ཁས་ཉེན་སྐྱེལ་མ་འདྲ། ། ཀུན་རྫོབ་ཆོས་ལ་བློ་གཏད་སུས་བྱེད་པ། ། ཡོང་ཡོང་འདྲ་ཡང་དགོས་དུས་ཕན་པ་མེད། ། ཡིད་ལ་ཞོག་ཅིག་རཏྣ་མངྒ་ལཾ། ། འཆི་དུས་ཕན་པའི་གནས་ལུགས་རང་འགྲོས་འདི། ། ཕྱུག་པོའི་བང་མཛོད་བུ་ལོན་བཀྱེ་བ་འདྲ། ། འདི་གཏད་མེད་ཀྱང་དགོས་ཁར་ཕན་པར་ངེས། །
སྒྲུབ་པ་སྙིང་པོར་བགྱིས་ཤིག་འབད་པར་རིགས། ། སྐབས་དུས་བབ་པའི་བཞག་ཐབས་གོ་ཚུལ་ཞིག ། ད་ལྟའི་ཉམས་མྱོང་ས་མཚམས་འདི་ཉིད་ལ། ། སྨྲ་བར་བྱ་ཡིས་འཐད་ན་བསྙེན་པར་རིགས། ། ཞི་གནས་ཉམས་ཀྱི་ཞེན་པའི་འཆིང་བ་གྲོལ། ། སྟོང་དང་ཧད་པོ་བཟོ་མེད་འགྱུ་ཚོགས་དངས། ། ངོས་གཟུང་མིང་མེད་མཐའ་བྲལ་རང་ཤུགས་ཅན། ། འདི་ལ་བཞག་དང་མ་བཞག་ཁྱད་པར་མེད། ། བཞག་སེམས་མཉམ་པ་འཆིང་བའི་བདུད་ཆེན་ཏེ། ། རང་བབས་རྒྱ་ཡན་ལྷུག་པ་འགག་མེད་རྩལ། །
མ་བཅོས་ཁོང་གློད་ཡན་པ་གཤིས་ཀྱི་དང༌། ། འདི་ལ་སུ་ཞིག་བཅོས་བསླད་བྱེད་པ་དེ། ། རང་གིས་རང་ཉིད་འཆིང་བའི་ཞགས་པས་བཅིངས། ། མེད་པ་ཡོད་བསྒོམས་འཇུར་བུའི་བློ་ཡིས་བསྡམས། ། རེ་བའི་བཙོན་གཟུང་དོགས་པའི་ར་བར་ཚུད། ། ཇི་སྲིད་རྩོལ་སེམས་དེ་དང་མ་བྲལ་བར། ། རང་བབས་གཤིས་ཀྱི་རང་ཞལ་མཐོང་དཀའ་བས། ། སྒོམ་ཉམས་ཡིད་དཔྱོད་འཛིན་པའི་དྲི་འདི་སྤོངས། ། རང་ཤར་ཐབས་ཆེན་ཡེ་དག་སྟོང་གཤིས་དང༌། ། ཤེས་རབ་མོས་གུས་རྒྱུ་འབྲས་དྲན་པར་བྱ། །
འདི་བཞིན་བསྟན་དེའི་དོན་དེ་ཉམས་ལེན་ན། ། རང་བཞིན་བབས་ཆེན་ངང་དེར་རང་ཕྱིན་ཏེ། ། འཛིན་བྱེད་ཕྱོགས་ཞེན་མཐར་ཕྱིན་དབྱིངས་སུ་འགྱུར། ། ཞེས་པ་གང་འདི་བྱ་བཏང་རིན་བཀྲས་ལ། ། རང་གི་མྱོང་བའི་སྒོ་ནས་སྨྲས་པ་ཏེ། ། ཡང་དག་དོན་དང་འགལ་ན་བཟོད་པར་གསོལ། ༈ པ༽གཙང་སེ་བྲག་བླ་མ་ལ་གདམས་པ། ༈ །རྒྱ་ཆེན་ཆོས་ཀྱི་ཆུ་གཏེར་ལས་འཐོན་ཞིང༌། ། དམན་བརྩེ་ལྷག་བསམ་དག་པའི་ལོ་འདབ་ཅན། ཁྲིམས་གསུམ་རབ་དཀར་སྡོང་བུ་བརྟན་གྱུར་པའི།
ཉེས་པའི་དྲི་བྲལ་པད་དཀར་ལྟ་བུ་ཉིད། ། གང་གི་གདམས་པའི་གསང་འདི་འཛིན་པར་རིགས། ། ཆོས་ཀུན་རྩ་བ་རྣམ་དག་ལྷག་པའི་ཁྲིམས། ། སོ་ཐར་བྱང་སེམས་གསང་སྔགས་བསླབ་བྱ་ཀུན། ། དུས་སུ་བབ་པའི་སྒོ་གསུམ་སྤྱོད་པ་སྤྱད། ། སྔོན་འགྲོ་དལ་འབྱོར་ཐོབ་དཀའ་མི་རྟག་དང༌། ། འཁོར་བའི་ཉེས་དམིགས་ལས་འབྲས་བདེན་པར་དེས། ། དངོས་གཞི་གཡེང་སྤངས་རྣམ་དག་ལྷག་བསམ་བསྐྱེད། ། རེ་དོགས་མེད་པའི་རང་ཤར་འཛིན་བྲལ་བ། ། གྲིམས་ལྷོད་བྲལ་བའི་ཡང་དག་དོན་ལ་བཞག །
ཡོད་མེད་ཕྱོགས་ཞེན་འཛིན་པའི་མཐའ་བྲལ་བའི། ། རང་གཤིས་ལྟ་བ་རྟོགས་པའི་དོན་དང་ལྡན། ། ཆུ་བོའི་རྒྱུན་ལྟར་མཉམ་གཞག་དྲི་མེད་ལ། ། གོམས་པའི་ངང་ལ་གནས་ན་སྐུ་གཅིག་ནས། ། བགྲང་གི་མི་ལང་སྐུ་གསུང་ཐུགས་ཡོན་ཏན། ། འཕྲིན་ལས་མི་ཟད་རྒྱན་གྱི་འཁོར་ལོར་འགྲུབ། ། ཅེས་པའི་ཉམས་ལེན་གནད་དྲིལ་ཉུང་བསྡུས་འདི། ། གཡེང་བས་བསྐུལ་ཏེ་ཞིབ་པར་མ་གྱུར་ཀྱང༌། ། ཅུང་ཞིག་བརྗོད་པའི་དགེ་འདིས་རབ་མཚོན་ཏེ། ། འགྲོ་ཀུན་དུས་གསུམ་བསགས་པའི་དགེ་བ་རྣམས། །
བླ་མེད་བྱང་ཆུབ་སྙིང་པོ་ཐོབ་ཕྱིར་བསྔོ། ། བྲལ་བཞི་མ་ཞེས་བྱ་བ་སེ་བྲག་བླ་མ་ནམ་མཁའ་བློ་ལྡན་རྡོ་རྗེས་བསྐུལ་བ་ལས། ། བྱ་བྲལ་བ་རཏྣའི་མིང་ཅན་གྱིས་སྟོང་ལུང་སྣ་མོ་ནང་གི་སྒར་དུ་བྲིས་པའོ། ༈ ཕ༽གཏེར་སྒྲོམ་འབྲོང་ངུར་གྱི་གནས་བསྟོད། ༈ ན་མོ་གུ་རུ། དྲིན་མཚན་ལྡན་རྗེ་བཙུན་བླ་མ་དང༌། ། དོན་དངོས་གྲུབ་རྩོལ་བའི་ཡི་དམ་ལྷ། ། རྐྱེན་བར་ཆད་སེལ་བའི་ཆོས་སྐྱོང་ལ། ། སྤྲང་གསོལ་བ་འདེབས་སོ་བྱིན་གྱིས་རློབས། ། གནས་བྱིན་ཆེན་གཏེར་སྒྲོམ་བྲག་དཀར་འདི། །
སྔོན་གྲུབ་ཐོབ་རྣམས་ཀྱིས་བྱིན་གྱིས་རླབས། ། མ་ཞིང་སྐྱོང་མཁའ་འགྲོ་འདུ་བའི་ཞིང༌། ། རིགས་མཆོག་གྱུར་སྐལ་ལྡན་སྒྲུབ་པའི་གནས། ། དེ་ཕལ་དང་ཕལ་གྱིས་བགྲོད་དཀའ་སྟེ། ། བྲག་དཀར་པོ་ནམ་མཁར་སྙོགས་པ་འདྲ། ། རྫ་ལྷུད་མོ་མཁར་དུ་བརྩིགས་པ་འདྲ། ། ཆུ་དྲག་པོ་རྔམ་པའི་སྒྲ་སྐད་སྒྲོག ། ནགས་རྩི་ཤིང་དུ་མ་མཚོན་ཆའི་ཚུལ། ། རྨུགས་ན་བུན་གོ་རུ་གྱོན་པ་འདྲ། ། བྱ་རི་དྭགས་མི་མིན་དམག་ཚོགས་འདྲ། །
ཕྱོགས་འཁོར་མའི་རི་རྣམས་ཁྲོ་ཚུལ་ཅན། ། ཕུ་གསུམ་གྱི་རི་ལ་ཡར་བལྟས་ཙ། ། སྤང་གཅན་གཟན་ཚོགས་ཀྱི་རྒྱུ་སྲང་འདྲ། ། མདའ་སྨད་གསུམ་གྱི་མདོ་ལ་ཕྱིར་བལྟས་ཙ། ། བྲག་འཕྲང་གི་སྒོ་མོ་བཅད་པ་འདྲ། ། ཡུལ་དེ་ལྟར་འཇིགས་པའི་གནས་ཆེན་དེ། ། བྱང་དྲག་པོའི་གནས་ཆེན་ཡིན་པའི་རྟགས། ། གནས་འདིར་ནི་སྐལ་ལྡན་རེ་རེ་ལ། ། བྱིན་ཕལ་གྱི་མི་ཆགས་སྣང་བ་སྐྱོ། ། དོན་འདི་ལྟར་ལྡན་ནོ་སྐལ་ལྡན་རྣམས། །
བྲག་དཀར་པོ་ནམ་མཁར་སྙེགས་འདྲ་དེ། ། དོན་སྐྱེ་མེད་དབྱིངས་སུ་སྙེག་པའི་བརྡ། ། རྫ་ལྷུད་མོ་མཁར་དུ་རྩིགས་འདྲ་དེ། ། སྒྲུབ་སྙིང་པོ་ལྷུར་ལེན་གནས་པའི་རྟགས། ། ཆུ་རྔམ་པའི་ང་རོ་སྒྲོག་པ་དེ། ། མ་གསང་སྔགས་ཆོས་སྒྲ་སྒྲོག་པའི་རྟགས། ། ནགས་རྩི་ཤིང་མཚོན་ཆའི་ཚུལ་ཅན་དེ། ། མི་མི་མིན་བར་ཆད་བསྲུང་བའི་རྟགས། ། སྨུགས་ན་བུན་གོས་ལྟར་གྱོན་པ་ནི། ། དེར་གནས་ཀྱི་ཚེ་སྲོག་བསྲུང་བའི་རྟགས། །
བྱ་རི་དྭགས་མི་མིན་ཚོགས་འདྲ་དེ། ། ཀུན་དབང་དུ་འདུ་ཞིང་འདུད་པའི་རྟགས། ། ཕྱོགས་འཁོར་མོའི་རི་ཀུན་ཁྲོ་ཚུལ་དེ། ། སྐལ་མེད་ཀྱི་ཚེ་སྲོག་འཕྲོག་པའི་རྟགས། ། ཕུ་གསུམ་གསང་ཆེན་ལ་སོ་འདི། ། ལས་སྐལ་ལྡན་ཐར་ལམ་མཚོན་པའི་རྟགས། ། མདའ་བྲག་འཕྲང་སྒོ་མོ་བཅད་འདྲ་འདི། ། ལས་ངན་སོང་སྒོ་མོ་གཅོད་པའི་རྟགས། ། བུ་སྙིང་ནས་བྱང་ཆུབ་སྒྲུབ་འདོད་རྣམས། ། གནས་གཏེར་སྒྲོམ་དབེན་པའི་བྲག་དཀར་འདིར། །
བུ་བྱང་ཆུབ་སྒྲུབ་ལ་སྙིང་རུས་མཛོད། ། སྒོས་ཁྱད་འཕགས་དབེན་གནས་འབྲོང་ངུར་འདི། ། སྤྱིར་གནས་ཆེན་ཚོགས་ཁང་མདུན་གྱི་ཆ། ། སྒོས་རྒྱབ་རི་རིན་ཆེན་འབར་བ་འདྲ། ། གཡས་ལྷ་བཙན་དྲག་པོའི་ཕོ་བྲང་རྔམ། ། གཡོན་བྲག་དཀར་ཟེ་མཐོན་སྐྱོར་བའི་ཚུལ། ། མདུན་བཀའ་བརྒྱུད་ཕོ་བྲང་བྲིས་ལྟར་བཀྲ། ། མདོ་སྒོ་སྲུང་དྲག་པོ་སྦྲུལ་མགོ་ཅན། ། གཡས་གཡོན་ནས་ཆུ་རྒྱུན་བར་མེད་འབབ། ། ཡུལ་ཁྱད་འཕགས་བྷཾ་གའི་དུར་ཁྲོད་འདི། །
སྐྱེ་སྔོན་ནས་སྨོན་པས་བསྒྲུབས་པའི་མཐུས། ། གནས་བྱིན་ཅན་གཡའ་ཡི་སྤྱིལ་བུ་འདིར། ། བདག་སྙིང་ནས་བྱང་ཆུབ་སྒྲུབ་པར་སྨོན། ། སྨོན་ཅི་བསམ་ཡིད་བཞིན་འགྲུབ་གྱུར་ཅིག ༈ བ༽ཆམ་ཁ་དགེ་སློང་སངས་རྒྱས་རྒྱལ་པོ་ལ་གདམས་པ། ༈ །དུས་གསུམ་རྒྱལ་བ་ཀུན་གྱི་སྐུ་གསུང་ཐུགས། ། གསང་སྔགས་དཀྱིལ་འཁོར་ཀུན་གྱི་གཙོ་བོ་མཆོག ། མཆོག་དང་ཐུན་མོང་དངོས་གྲུབ་ཀུན་སྩོལ་བའི། ། རྗེ་བཙུན་བཀའ་བརྒྱུད་བླ་མ་རྣམས་ལ་འདུད། ། གཞོན་ནུ་རབ་བྱུང་བསླབ་གསུམ་རྒྱན་གྱིས་སྤྲས། །
ཐཽས་བསམ་བྱ་བའི་འཁོར་ལོས་རྒྱུད་བཀང་ཏེ། ། ཏིང་འཛིན་ཡང་དག་འཇོག་ལ་གཞོལ་གྱུར་པའི། ། དགེ་སློང་བུདྡྷ་རཱ་ཛཱ་གང་དེ་ཡིས། ། ལྟ་སྒོམ་སྤྱོད་འབྲས་རྣལ་འབྱོར་བཞི་རིམ་ཀུན། ། སྡོམས་ཏེ་སྒྲིལ་བའི་ཉམས་ལེན་བྱ་ལུགས་ཤིག ། སྨྲ་བར་བྱོས་ཞེས་གསུང་གིས་བསྐུལ་བ་ན། ། སེམས་མེད་རྔ་ ལ་དབྱུག་གུས་བསྣུན་པའི་ཚེ། ། ངོ་མཚར་སྒྲ་བརྙན་ཅི་ཡང་འབྱུང་བ་ལྟར། ། སྤྲང་པོ་རཏྣའི་མིང་ཅན་འདི་སྐད་སྨྲ། ། རྗེ་བཙུན་མཚན་ལྡན་བླ་མའི་བཀའ་དྲིན་གྱིས། །
ཟབ་ལམ་གདམས་པ་ཇི་ལྟར་ཐོབ་པ་ལ། ། ཁྱད་གཞི་ཁྱད་ཆོས་ཉམས་ལེན་ཇི་ལྟའི་ཚུལ། ། སན་ད་བདག་གིས་འདི་ལྟར་གོ་འོ་ཀྱེ། ། གཞི་ནི་ཀུན་གཞི་མ་བཅོས་གདལ་བ་ཆེ། ། བྱས་མེད་བཅོས་བྲལ་རང་བཞིན་ལྷུན་གྱིས་གྲུབ། ། ཀུན་ནས་དབྱེར་མེད་གདངས་ཀུན་ཡོངས་རྫོགས་གསལ། ། འཆིང་བའི་གཞི་མེད་སྟོང་ཆེན་རབ་འབྱམས་དབྱིངས། ། ལམ་དུ་རྩལ་སྣང་དུ་མའི་འཆར་ཚུལ་ལས། ། བདེ་སྡུག་ལེགས་ཉེས་སྤང་བླང་མཚན་འཛིན་ཅན། ། རྒྱར་ཆད་ཕྱོགས་ལྷུང་ཆགས་སྡང་གཟུང་བའི་ཡུལ། །
གཞི་རྩ་མ་ཆོད་དེ་དང་དེར་གཟུང་སེམས། ། གཉིས་སུ་སྣང་བ་ལམ་གྱི་འཆར་ཚུལ་ལོ། ། འབྲས་བུ་ངོ་བོ་ཆོས་སྐུར་ཀ་ནས་དག ། ཀུན་རྫོབ་སྣང་བའི་རྟེན་འབྲེལ་འཁོར་ལོ་ལས། ། འཁོར་དང་མྱང་འདས་སྣ་ཚོགས་ཆོ་འཕྲུལ་འཆར། ། ཤར་ཡང་རང་རིག་མི་འགྱུར་དེ་བཞིན་ཉིད། ། མདོར་ན་ཀུན་གཞི་སྙིང་པོ་ཆོས་ཀྱི་སྐུ། ། མི་ཕོ་རང་གདངས་ཀུན་གསལ་ལོངས་སྤྱོད་རྫོགས། ། བྱ་བ་སྣ་ཚོགས་ཀུན་སྣང་སྤྲུལ་པའི་སྐུ། ། གཞི་ལམ་འབྲས་གསུམ་སྐུ་གསུམ་ངོ་བོར་གནས། །
དེ་ལྟར་རྟོགས་པ་མཚན་ལྡན་བླ་མའི་དྲིན། ། རང་བཞིན་དེ་ལས་མ་བཅོས་ལྟ་བའི་ཡུལ། ། དེ་ཉིད་ངང་ལས་མི་འཆོས་སྒོམ་པའི་གནད། ། བཅོས་མའི་སྐྱོན་བྲལ་རང་ལུགས་སྤྱོད་པ་ཡི། ། རྣལ་མ་འཕོ་འགྱུར་མེད་པའི་ཉམས་ལེན་ལགས། ། དེ་ལྟར་ཉམས་བླང་འབྲས་བུའི་འབྱུང་ཚུལ་ནི། ། ཉམས་མྱོང་རྟོགས་པ་ཤེས་པའི་མིང་གདགས་གཞི། ། ཚོར་དྲུག་སྣང་ཆའི་འཆར་སྒོ་གསལ་མི་གསལ། ། གང་ལྟར་བྱུང་ཡང་རང་བཞིན་ངང་ལ་གནས། ། སྣོད་དངས་ཆུས་མཚོན་ཞི་གནས་ཞེས་སུ་འདོག །
དེ་ཉིད་ཏིང་འཛིན་ངོ་བོར་གནས་ཤེས་ཤིང༌། ། རང་གདངས་ཀུན་གསལ་སྤྱོད་ཤེས་རིག་གདངས་ཅན། ། ཞི་གནས་ངོ་བོ་ལྷག་གིས་མཐོང་བས་ན། ། ལྷག་མཐོང་མངོན་པར་རྟོགས་པའི་ཤེས་རབ་ཟེར། ། དེ་ལས་སྟོང་ཉམས་ཧར་གསལ་ཤུགས་དང་བཅས། ། བདེ་བའི་ཉམས་ཆེན་ཞི་བའི་འཛིན་པ་ཅན། ། རང་གསལ་ཞི་བར་འདུ་ཤེས་ཀུན་ལྡན་ལ། ། ཏིང་འཛིན་འདུ་ཤེས་དོན་ནི་རྩེ་གཅིག་ཉམས། ། དེ་ལྟའི་ཉམས་ལ་ཞེན་མེད་རང་འགྲོས་སུ། ། བསྐྱངས་ལས་ཆོས་ཀུན་རང་བཞིན་སྟོང་པའི་ངང༌། །
བྱ་རྩོལ་ཀུན་བྲལ་རྒྱར་ཡང་ཆལ་མ་ཆོལ། ། འཛིན་པའི་སེམས་མེད་གཟུང་བའི་ཏིང་འཛིན་བྲལ། ། སྟོང་ཆེན་བྱ་བྲལ་སྤྲོས་དང་བྲལ་བར་མྱོང༌། ། འཁོར་འདས་ཆོས་རྣམས་སྣང་ཡང་རང་བཞིན་སྟོང༌། ། སྟོང་ལས་སྣ་ཚོགས་ཆོ་འཕྲུལ་ཅི་ཤར་ཡང༌། ། བརྗོད་བྲལ་ཡང་དག་དོན་ལས་མི་འདའ་བ། ། དུ་མ་རོ་གཅིག་ཉིད་དུ་རྟོགས་པའོ། ། ཆོས་ཀུན་འཆར་བྱེད་རང་སེམས་རིག་པའི་རྒྱལ། ། གཟུང་ཡུལ་སྣང་བའི་དངོས་ཀུན་དྲི་མ་མེད། ། མཁའ་ལ་ཉི་བཞིན་མ་བཅོས་དེ་བཞིན་ཉིད། །
སྒོམ་བྱ་བསྒོམ་པའི་འཆིང་བ་རང་གྲོལ་བ། ། བདེ་ཆེན་ཆོས་སྐུ་འཕོ་མེད་མི་འགྱུར་བ། ། སྒོམ་མེད་རྣལ་འབྱོར་ཆེན་པོར་མངོན་ཕྱིན་ཏེ། ། ཕ་རྗེས་བུས་ཟིན་འཁོར་བའི་འདམ་ལས་བརྒལ། ། རང་དོན་ཀུན་རྫོགས་གཞན་དོན་ལྷུན་གྱིས་གྲུབ། ། དེ་ལྟར་རྣལ་འབྱོར་རྣམ་བཞི་མཐར་ཕྱིན་ལ། ། རྗེས་ཤེས་འདི་དག་མི་འབྱུང་ཀ་ཐབས་མེད། ། རྩེ་གཅིག་རྣལ་འབྱོར་རྒྱུད་ལ་སྐྱེས་ཙམ་ན། ། འཁོར་བར་བློ་ལྡོག་དགེ་སྦྱོར་ངང་གིས་འཕེལ། ། སྤྲོས་བྲལ་རྣལ་འབྱོར་རྒྱུད་ལ་སྐྱེས་པ་ན། །
ནོར་རྫས་གཉེན་འབྲེལ་འཁྲི་བ་བཙན་ཐབས་ཆོད། ། རོ་གཅིག་རྣལ་འབྱོར་རྒྱུད་ལ་སྐྱེས་པ་དེ། ། རྒྱུ་འབྲས་ཆོས་ལ་ཕྲ་ཞིབ་ཉམས་སུ་ལེན། ། སྒོམ་མེད་རྣལ་འབྱོར་རྒྱུད་ལ་སྐྱེས་པ་དེ། ། བདག་གཞན་ཀུན་སྙོམས་མ་འདྲེས་ཆོས་ཀུན་མཁས། ། རྗེས་ཤེས་འདི་རྣམས་མི་ལྡན་ཁ་ལྟ་ཅན། ། བསྟན་པའི་ཆོམ་རྐུན་ཟོག་ཆོས་བསླུ་བྲིད་མཁན། ། ཆོས་ལྟར་བཅོས་པའི་ཚུལ་ཅན་མཛེས་སྤྱོད་ཀྱང༌། ། ཆུ་སྐྱར་དང་ནི་བྱི་ལ་ཇི་བཞིན་མཚུངས། ། དོན་རྟགས་འདི་རྣམས་ལྡན་པའི་གང་ཟག་ནི། །
ཚུལ་རྟགས་ཇི་དང་ཇི་ལྟའི་ཚུལ་གནས་ཀྱང༌། ། བཀའ་བརྒྱུད་གདམས་པའི་སྙིང་པོ་ཡིད་ལ་ཐེབས། ། སྐལ་ལྡན་འདྲེན་པའི་དེད་དཔོན་དམ་པར་གོ ། གཞི་ལམ་འབྲས་ལས་ལྟ་སྒོམ་སྤྱོད་གསུམ་དུ། ། ཉམས་ལེན་བྱ་བའི་རིམ་པ་འདི་ལྟ་སྟེ། ། དང་པོ་མཚན་ལྡན་བླ་མ་དམ་པ་གཅེས། ། དེ་ལས་བསག་སྦྱང་སྔོན་འགྲོའི་ཉམས་ཁྲིད་ཀྱིས། ། ཚོགས་བསག་སྒྲིབ་སྦྱང་ལམ་གྱི་རྩ་བའི་བཞི། ། དེ་ནས་ཞི་ལྷག་ཟུང་འབྲེལ་གདམས་པ་ནི། ། མ་ཟིན་ཟིན་དང་ཟིན་པ་བརྟན་བྱེད་ཅིང༌། །
བརྟན་པ་བོགས་དབྱུང་དམིགས་རིམ་ཉིད་ལ་འཁྲིད། ། དེ་ནི་ཐོག་མར་གཅེས་པའི་ཉམས་ལེན་ཚུལ། ། རྗེས་ནི་འཁོར་གསུམ་མི་དམིགས་བསྔོ་བ་ཡིས། ། འདུས་དང་འདུས་མ་བྱས་པའི་དགེ་བ་ཀུན། ། ཆུད་མི་ཟ་བར་བྱང་ཆུབ་ཉིད་དུ་འགྱུར། ། རྒྱུན་དུ་ཉམས་བླངས་དགེ་སྦྱོང་སྤངས་རྟོགས་ནི། ། གང་ལྟར་མཚམས་པའི་བསྐྱང་ཐབས་མན་ངག་གཅེས། ། ཞེས་པ་འདི་ནི་གཏེར་སྒྲོམ་དབེན་གནས་སུ། ། འབྲི་གུང་སྙོམས་ལས་རཏྣའི་མིང་གིས་སྨྲས། ། དགེ་དེས་འགྲོ་ཀུན་རྣམ་མཁྱེན་སངས་རྒྱས་འགྱུར། །
ཞེས་པ་འདི་ཡང་གཏེར་སྒྲོམ་འབྲོང་ངུར་དུའོ། ༈ མ༽འབྲི་གུང་མཐིལ་དུ་ཡུམ་དྲུང་ལ་ཕུལ་བ། ༈ ན་མོ་རཏྣ་གུ་རུ་བྷྱཿ རང་བཞིན་བརྗོད་བྲལ་ཤེས་དང་ཤེས་བྱའི་དབྱིངས། ། འཁྲུལ་འཛིན་རྟག་པའི་དྲི་བྲལ་སྟོང་ཉིད་དོན། ། ཇི་བཞིན་མཁྱེན་གཟིགས་ཡུམ་ཆེན་ཕ་རོལ་ཕྱིན། ། དོན་གཉིས་མཐར་སོན་ཁྱེད་ལ་གུས་པས་འབུལ། ། དུས་མཐའི་སྤྲང་པོ་མིང་མང་ལུས་མང་པོ། ། སྨྲ་བ་མང་པོའི་གཞིར་གྱུར་བདག་ཉིད་ཀྱང༌། ། ཆོ་འཕྲུལ་ཟླ་བའི་ཚེས་ཀྱི་དགའ་བ་ནས། །
རཏྣའི་མིང་ཅན་དབེན་པར་མཚམས་མལ་བཅད། ། མཉམ་རྗེས་འཛིན་པའི་དྲི་མ་བྲལ་ལོ་སྐད། ། གནམ་ལྕགས་མེ་འབར་མལ་དྲོའི་རྫོང་དུ་ཕྱིན། ། འབྱུང་བཞི་འདུ་བའི་ནད་དང་བྲལ་ལོ་སྐད། ། སྣ་ཚོགས་རང་གྲོལ་གཏེར་སྒྲོམ་བྲག་ལ་འཕྱོ། ། གསང་སྔགས་རྒྱུད་སྡེའི་གདམས་པ་ལེན་ནོ་སྐད། ། རཏྣ་དྲག་རྩལ་ཇོ་ཤཀ་མཇལ་དུ་ཕྱིན། ། སྐུ་གསུང་ཐུགས་ཀྱི་དངོས་གྲུབ་བརྙེས་སོ་སྐད། ། མཁའ་གྲོལ་ཀློང་ཡངས་བསམ་ཡས་སྐོར་དུ་སོང༌། ། ཟབ་གཏེར་དགོངས་པ་རང་གྲོལ་ཐོན་ནོ་སྐད། །
ཀུན་ཏུ་རྒྱུ་ཆུ་ཀ་བཞིར་སྡད་པ་ན། ། སྣ་ཚོགས་སྐད་ཆའི་བྱེ་བྲག་ཐོས་སོ་སྐད། ། ཅོལ་ཆུང་པོ་ཚོ་སོ་སོར་ང་བདེན་ཟེར། ། འཁྲུལ་མེད་རྣམས་ཀྱང་ཅུང་ཟད་འཁྲུལ་ལོ་སྐད། ། འཁྲུལ་པར་བདེན་འཛིན་བན་སྐྱེ་མང་པོ་ཡང༌། ། སྣ་ཚོགས་ཅ་ཅོའི་ག་ཞ་སྒྲོག་གོ་སྐད། ། དེ་སོགས་རྣམ་རྟོག་འཁྲུལ་པའི་རི་མོ་ལ། ། མི་འབྱུང་བྱ་བའི་དཔེ་ནི་མེད་བཞིན་དུ། ། དེ་ཚུལ་འདི་ན་མངོན་སུམ་གྱུར་པ་ལ། ། ཁོ་བོ་ཅག་ནི་བཅོས་མེད་ལྷུན་གྲུབ་པས། །
གང་ལྟར་བཤད་ཀྱང་ང་རང་ཉིད་དུ་ཤེས། ། གང་ལྟར་སྨྲས་ཀྱང་བྲག་ཆ་ལྷང་ལྷང་པོ། ། མཐོན་པོར་བསྟོད་ཀྱང་སིལ་སྙན་རོལ་མོའི་སྒྲ། ། ངན་པར་སྨྲས་ཀྱང་ཁྱི་རྒན་རང་སྐད་འབྱིན། ། གང་ལྟར་མྱོང་ཡང་ཆུ་བོ་རྒྱུན་འབབ་ཀློང༌། ། དེ་ལ་དེ་ཡིན་དེས་མིན་ངས་མ་གོ ། ཡང་ནི་ཀུན་ཏུ་རྒྱུ་དེ་འདི་སྐད་ལོ། ། ཕྱོགས་གཞན་སོང་བ་རྣམས་ནི་ངས་མ་གོ ། བྱིས་ཆུང་བདག་ནི་གང་དུའང་མ་སོང་ཞིང༌། ། ལྕམ་གང་བདེ་བ་ཅན་དུ་གནས་བཅས་ཏེ། །
ཐུན་མཚམས་ཁྲིགས་ཀྱི་སྤྲོས་པ་མ་བསྒྲུབས་ཤིང༌། ། རང་བབས་གཤིས་ཀྱི་ངང་གི་འདུག་པ་ལ། ། ཀ་པཱ་ལ་ལྟར་སྟོང་པར་འདུག་སྙམ་ཏེ། ། ཁ་རུ་དཀའ་ཐུབ་བཟའ་བ་སྟེར་བར་སེམས། ། ག་ལུ་འཇབ་བུས་རྣ་བ་བཀླགས་ཏེ་མཉན། ། ང་བདེན་ཁོ་བདེན་སྐད་ཆའི་བྱེ་བྲག་རྣམས། ། ཅ་ཅོ་བར་མེད་སྒྲོག་ལ་བརྩོན་པ་ནི། ། ཆ་ལང་རྔ་དང་དུང་གི་སྒྲ་ལྟར་སྦིར། ། ཇ་བཞུར་ལྡུད་པའི་འཕྲོ་ཡང་གཅོད་ལ་ཞུགས། ། ཉ་མོ་ལྟ་བུའི་ཁོག་པ་དང་སང་ངོ༌། །
ཏ་ཐཱ་ག་ཏའི་ལུས་གནད་བསྲངས་ཏེ་གནས། ། ཐ་རོ་ཐོ་རོའི་བླ་བོ་མ་སྨྲས་པས། ། ད་དེ་ནང་འདིར་མི་འདུག་ཅེས་པ་ནི། ། ན་བའི་ཁུན་པ་ལྟ་བུར་ཉིན་མཚན་སྒྲོག ། པ་སོར་འདོད་པའི་ཤེས་ལྡན་ཁ་ཅིག་ཀྱང༌། ། ཕ་རོལ་ངག་གི་ཚིག་རྗེས་རབ་བསྙགས་ཏེ། ། བ་གླང་ལྟ་བུར་ཁྱུ་རྗེས་འབྲེང་བྱེད་ཅིང༌། ། མ་ལུས་འཚང་དུ་མཉམ་ནས་སྒྲོག་པའང་ཐོས། ། ཙ་ན་ཀ་ཙམ་རང་ལ་མི་རྟོག་པར། ། ཚ་ཟེར་ལྟ་བུར་ཀུན་ལ་གདུང་བ་བསྐྱེད། །
ཛ་ལང་སྤྱོད་འགྲོས་སྐྱོང་བའི་བྱིས་པ་ཀུན། ། ཝ་མོ་ལྟ་བུར་ནམ་ཞིག་མི་འགྱུར་རམ། ། ཞ་མོ་ལྟ་བུར་སྤྱི་བོར་འཁུར་དཀའ་ཡང༌། ། ཟ་མ་ལྟ་བུར་རང་འཚོ་བསྟན་པ་དང༌། ། འ་ལོ་འོ་ལོར་བསྐྱུར་བ་མི་རིགས་ཞེས། ། ཡ་རབས་རྣམས་ཀྱི་སྤྱོད་ཡུལ་ཡིན་ཞེས་ཐོས། ། ར་ལྟར་རང་ལ་མཐུ་སྟོབས་མ་མཆིས་ཀྱང༌། ། ལ་བ་པ་སོགས་གྲུབ་ཐོབ་བརྒྱུད་པ་འཛིན། ། ཤ་ཟ་ལྟ་བུར་གཞན་ལ་གནོད་པ་སྤོང༌། ། ས་སྟེངས་རྒྱལ་བའི་བསྟན་ལ་མོས་ཙམ་འདིས། །
ཧ་ཅང་མྱུར་བའི་བྱང་ཆུབ་མ་ཐོབ་ཀྱང༌། ། ཨ་མ་དྲིན་ཅན་རྣམས་ལ་ང་མཁོ་སྙམ། ། ཀུ་རེ་ཀྱལ་ཁའི་རྫུན་བྲིས་རིང་མོ་འདི། ། མ་ཅིག་ཡུམ་ཆེན་དྲུང་དུ་ཡུས་ཀྱིས་འབུལ། ། བར་དེར་དམ་བཅས་ཞུ་ལན་འབུལ་བར་སྤངས། ། དེ་བས་དགྱེས་ཕྱིར་རོལ་མོ་མཆོད་པར་བཞེས། ། ལར་ཚེས་བཅུའི་དབང་བཀའ་དེ་མ་བྱུང་ན། ། ང་རྒྱ་གར་ཡུལ་ཙམ་དུ་ཕྱིན་ལ་ཆེ། ཧ་ཧ་ ། ཨ་ཅང་སྐུ་ཁམས་ལ་ཐུགས་གཟབ་ཞུ། །
རྨི་ལྟས་ཀྱང་ཅུང་ཟད་འགྲིག་པར་བྱུང་བས། ། སང་སྟེང་དུ་ཡང་སྐོར་གཅིག་མཇལ། ། ངག་མཚམས་དེ་གྲོལ་བར་ཡོད་ལགས། ༈ ཙ༽འབྲོང་ངུར་གྱི་གཡམ་སྤྱིལ་དུ་སྨྲས་པ། ༈ ན་མོ་གུ་རུ། ཚེ་རབས་སྔོན་ནས་རྗེས་གཟུང་བའི། ། དྲིན་ཅན་རྩ་རྒྱུད་བླ་མ་རྣམས། ། སྒོ་གསུམ་དང་བས་སྤྱི་བོས་འདུད། ། སྤྲང་པོའི་ལམ་སྣ་ཆོས་ལ་དྲོངས། ། འདིར་ཚོགས་མཆེད་གྲོགས་གསུང་ན་རེ། །
ཁྱོད་ཀྱི་སྤྱོད་ཚུལ་འདི་ལྟ་བུ། ། ཇི་ལྟར་ཡིན་ཞེས་གསུང་གསུང་ནས། ། སྤྲང་པོའི་གནས་ཚུལ་ཅུང་ཞིག་བརྗོད། ། སྨོན་ལམ་མཚམས་སྦྱོར་ཟབ་ཟབ་ནས། ། དའ་འབྱོར་སྐྱུ་རའི་རིགས་སྐྱེས་ཀྱང༌། ། སྔོན་ལས་རྣམ་སྨིན་བདས་བདས་ནས། ། ལོ་ལྔ་ལོན་ནས་མི་ཡུལ་འཁྱར། ། བག་ཆགས་སྡིག་སྒྲིབ་ཆུང་ཆུང་ནས། ། མཚན་ལྡན་བླ་མ་རྣམས་དང་མཇལ། ། རྐྱེན་ངན་དགེ་བའི་བསྐུལ་མར་ཤར། །
སངས་རྒྱས་བསྟན་ལ་མོས་པའི་མཐུས། ། ལོ་བརྒྱད་ལོན་ནས་རབ་ཏུ་བྱུང༌། ། སྒོ་གསུམ་སྙོམས་ལས་མ་བྱས་པར། ཐོས་བསམ་སྒོམ་ལ་འབད་པ་བསྐྱེད། ། རྗེ་བཙུན་བླ་མའི་ཐུགས་རྗེ་ཡིས། ། བཅུ་དྲུག་ལོ་ལ་རང་ཡུལ་འཁོར། ། མཚུངས་མེད་རྗེ་ཡིས་ཡོངས་སུ་གཟུང༌། ། བཀའ་བརྒྱུད་གདམས་པའི་སྙིང་ཕུར་ཐེབས། ། ཆོས་ལས་ཆོག་ཤེས་བློ་ཆུང་བས། ། མཚན་ལྡན་བླ་མ་མང་དུ་བསྟེན། །
སྔོན་སྦྱངས་ལས་འཕྲོ་ཅུང་ཞིག་སད། ། སྣང་བཞིའི་ཉམས་ལེན་ངོ་ཤེས་ཀྱང༌། ། ད་དུང་ཆོས་བརྒྱད་འཁྲི་བས་བཅིངས། ། གདན་སའི་མིང་ཡང་ལོ་འགའ་བྱས། ། རང་གཞན་ཀུན་ལ་བལྟས་བལྟས་པས། ། ཆོས་གཟུང་བསླུ་བྱེད་གཤེད་མར་གོ ། དེས་ཀྱང་རང་ལ་ཡིད་མ་ཆེས། ། རྒྱལ་བའི་བཀའ་དང་མ་མཐུན་ཞིང༌། ། གྲུབ་ཐོབ་ཕྱི་རྗེས་ཅུང་མ་རྙོགས། ། སྙིང་ནས་ཆོས་བྱེད་མིན་པར་གོ །
ད་ནི་ཞེ་འཁྲིས་འཆིང་བ་གཅོད། ། ཆགས་ཞེན་འཆིང་བའི་གཅོད་ལུགས་ནི། ། མཚན་ལྡན་རྗེ་ལ་ཡར་བལྟས་ཙ། ། སྐལ་ལྡན་དད་པའི་རྗེས་འབྲང་འདྲ། ། གཞི་གཅིག་བརྟན་པར་ངས་མ་གོ ། ད་ནི་དགོན་གནས་འཁྲི་བ་གཅོད། ། བཀའ་བརྒྱུད་གདམས་པར་ཕར་བལྟས་ཙ། ། ཉམས་ལེན་བརྩོན་འགྲུས་གང་ཆེ་འདྲ། ། མཁས་གྲུབ་ཟེར་ལོར་ངས་མ་མཐོང༌། ། ད་ནི་ཆོས་བཤད་འཁྲི་བ་གཅོད། །
བུ་སློབ་རྣམས་ལ་ཕར་བལྟས་ན། ། ཆོས་ལས་འཇིག་རྟེན་གཙོ་བོར་འདོན། ། ཚུལ་བཞིན་ལྡན་པ་ངས་མ་གོ ། ད་ནི་གྲྭ་སློབ་འཁྲི་བ་གཅོད། ། སྡེ་དཔོན་རྣམས་ལ་ཕར་བལྟས་པས། ། ངན་སོང་གཏིང་མཐའ་འཚོལ་བ་འདྲ། ། གཟུར་གནས་བདེ་སྒྲུབ་ངས་མ་མཐོང༌། ། ད་ནི་བླ་དཔོན་འཁྲི་བ་གཅོད། ། འཁོར་དང་འབངས་ལ་བལྟས་ན་ཡང༌། ། ནམ་བཞུག་ལ་ཁའི་འབུ་སྦྲང་འདྲ། །
ཚེ་བསོད་ལྡན་པར་ངས་མ་གོ ། ད་ནི་ཉེ་འཁོར་འཁྲི་བ་གཅོད། ། ཡུལ་མཁར་ཁྱིམ་ལ་ཕར་ལྟས་ཙ། ། དགྲ་གཉེན་སོ་མཚམས་མཁར་དང་འདྲ། ། ཡུན་དུ་སུས་འཛིན་ངས་མ་གོ ། ད་ནི་ཡུལ་མཁར་འཁྲི་བ་གཅོད། ། ནོར་དང་རྫས་ལ་ཕར་བལྟས་ཙ། ། འཇའ་ཚོན་ན་བུན་འདྲའོ་ཀྱེ། ། དེ་སོགས་དཔེ་དོན་བགྲང་འདས་པར། ། གོ་བས་ཞེན་འཁྲིས་སྙིང་ནས་བཅད། །
སྒྱུ་ལུས་གཡར་པོའི་བྱིའུ་ཆུང་འདི། ། གར་འགྲོ་འདིར་འདུག་ངེས་པ་མེད། ། དེ་བས་མཆེད་གྲོགས་ཐམས་ཅད་ཀྱང༌། ། འགྲོ་སྡོད་གཉིས་ཀའི་གྲབས་རེ་མཛོད། ། འགྲོ་འགྲོ་འདྲ་ལ་སྡོད་པའང་སྲིད། ། སྡོད་སྡོད་འདྲ་ཡང་འགྲོ་སྲིད་པས། ། ཅི་ཟེར་མ་གསན་ཅི་བྱེད་གཟིགས། ། དེ་ལྟར་ལགས་སོ་ཐུགས་ལ་བཞོག ༈ ཚ༽རང་སེམས་ཆོས་ཉིད་མ། ༈ ན་མོ་གུ་རུ་དེ་ཝ་ཌཱཀི་ནཱི་ཡེ། །
རང་སེམས་ཆོས་ཉིད་ཀྱྀ་བླ་མ། ། འགག་མེད་ཡི་དམ་གྱི་དཀྱིལ་འཁོར། ། རང་རྩལ་མཁའ་འགྲོའི་ལྷ་ཚོགས། ། རྩ་གསུམ་རང་རིག་ཏུ་རྫོགས་པའི། ། སྤྲང་པོ་རཏྣ་ངའི་དགའ་བ། ། སྣ་ཚོགས་རང་གྲོལ་ངའི་སྐྱིད་པ། ། ཕ་ཡུལ་འཛིན་པ་རུ་བྲལ་ཡང༌། ། གར་སོང་གཉུག་མ་ཡྀ་གཏན་ཡུལ། ། སྣང་གྲགས་འཁོར་འདས་ཀྱི་བདག་པོ། ། ཆགས་སྡང་ཆོས་བརྒྱད་ཀྱིས་དབེན་པའི། །
སྤྲང་པོ་རཏྣ་ངའི་དགའ་བ། ། མི་བསྐྱོད་རྡོ་རྗེ་ངའི་སྐྱིད་པ། ། སྒོ་གསུམ་བྱ་བྱེད་དང་བྲལ་ཡང༌། ། དམ་ཆོས་རང་སེམས་སུ་ཤར་བས། ། དགག་སྒྲུབ་སྤང་བླང་དུ་མ་དགོས། ། ཅི་བྱས་ཆོས་ཉིད་ཀྱི་རོལ་པ། ། སྤྲང་པོ་རཏྣ་ངའི་དགའ་བ། ། མཁའ་གྲོལ་ཀློང་ཡངས་ངའི་སྐྱིད་པ། ། འཁོར་བ་མྱང་འདས་སུ་མེད་པས། ། བཟང་ངན་རེ་དོགས་དང་བྲལ་ཞིང༌། །
རང་སྣང་རང་རྩལ་དུ་གོ་བས། ། སྣང་རིག་རྒྱ་ཡན་གྱིས་ཆོག་པའི། ། སྤྲང་པོ་རཏྣ་ངའི་དགའ་བ། ། གནམ་ལྕགས་མེ་འབར་ངའི་སྐྱིད་པ། ། དགོས་དགུ་རང་ཚང་དུ་འབྱོར་བས། ། བྱ་རྩོལ་རྣམ་གཡེང་ཅིག་མ་དགོས། འབད་མེད་རང་གཤིས་སུ་གྲུབ་པས། ། ཀུན་ཁྱབ་འདོད་བསྐོང་ཅིག་བྱུང་ངོ༌། ། སྤྲང་པོ་རཏྣ་ངའི་དགའ་བ། ། རཏྣ་དྲག་རྩལ་ངའི་སྐྱིད་པ། །
འདི་ཡང་འབྲོང་ངུར་དུའོ། ༈ ཛ༽ཕྱག་ཆེན་མ་བཅོས་རིག་པ། ༈ ན་མོ་གུ་རུ། ། ཕྱག་རྒྱ་ཆེན་པོ་ཞེས་བྱ་བ། ། མ་བཅོས་རིག་པའི་ངོ་བོ་ཡིན། ། བཅོས་སླད་དགག་སྒྲུབ་བྲལ་བ་དེ། ། ལམ་དུ་བྱེད་པའི་གདམས་ངག་ཡིན། ། རེ་དོགས་བྲལ་བའི་འབྲས་བུ་དེ། ། ཡེ་སངས་རྒྱས་པ་གཅེར་བུད་ཡིན། ། རང་གདངས་འགག་མེད་རང་རྩལ་འདི། །
འཁོར་འདས་དབྱེར་མེད་འཕྲིན་ལས་སོ། ། དེ་ལྟར་ཡིན་ལུགས་གཏིང་རྟོགས་ན། ། འདི་ལས་རྒྱལ་བས་གཞན་མ་བསྟན། ། མ་རྟོགས་ན་ཡང་དེ་ཀ་ཡིན། ། སྤྲང་པོ་གུ་ཡངས་བློ་བདེ་ཡིས། ། ལག་དལ་རི་མོར་བྲིས་པ་ལགས། ། ཞེས་པ་འདི་ཡང་སྟོད་ལུང་བདེ་ཆེན་གཞིས་ཀར་ལག་དལ་དུ་བྲིས་པའོ། ༈ ཝ༽ཉམས་དགའ་བྱ་བྲལ་དུ་ཤར་བ་ཞེས་བྱ། ༈ ཨེ་མ་ཧོཿ འདི་ལྟར་ཉམས་རེ་དགའ། །
ཉམས་དགའི་སྣང་བ་ཅིར་ཡང་འཆར། ། མི་གཞན་པ་དམ་ཆོས་བྱེད་པ་དང༌། ། སྤྲང་པོ་ང་འཆྀ་ཆོས་བྱེད་པ་གཉིས། ། ཕུགས་བྱང་ཆུབ་ཐོབ་པར་གཅིག་མོད་ཀྱང༌། ། འཕྲལ་ཉམས་ལེན་བྱ་ལུགས་ཅུང་མ་མཐུན། ། མི་གཞན་པ་གཙོ་བོར་ལུས་ངག་འདུལ། ། སྤྲང་རང་སེམས་བཏུལ་བས་ལུས་ངག་དུལ། ། མཚན་བཅས་ཀྱི་སྤང་བྱ་རང་སར་དེངས། ། བཅོས་མིན་གྱི་གཉེན་པོ་རང་གཤིས་ཐལ། ། ཀ་དེས་ཀྱང་བྱེད་ཆོས་གཏོར་བ་ཅིག་ལགས་སོ། །
དོན་དེས་ཀྱང་བྱ་རྒྱུ་མ་རྙེད་པ་ལགས་སོ། ། མི་གཞན་པ་མདོ་སྡེ་མཉན་བཤད་བྱེད། ། སྤྲང་པ་ང་རིག་པའི་གདར་ཤ་བཅད། ། རྟག་ཆད་དང་ཡོད་མེད་གཉིས་འཛིན་སྟོང༌། ། དོན་ཕ་རོལ་ཕྱིན་པར་རང་རྒྱུད་ཐལ། ། ཀ་དེས་ཀྱང་བྱེད་ཆོས་༴༴༴། ། དོན་དེས་ཀྱང་བྱ་རྒྱུ་༴༴༴། ། མི་གཞན་པ་མངོན་པའི་སྡེ་སྣོད་བལྟར། ། སྤྲང་པོ་ང་སྣང་སེམས་རང་རྩལ་སྦྱོང༌། ། ཕྱི་སྣོད་ནང་བཅུད་རང་འཚང་གོ །
སྣང་བ་འདི་རིག་པའི་ཆོ་འཕྲུལ་ཤར། ། ཀ་དེས་ཀྱང་༴༴༴། ། དོན་དེས་ཀྱང་༴༴༴། ། མི་གཞན་པ་སྤང་བྱ་གཉེན་པོས་བསྲུང༌། ། སྤྲང་པོ་ང་སྤང་བླང་རི་མོ་ཡལ། ། མཚན་མའི་སྡོམ་པས་རང་འཆིང་རྒྱུ། ། རང་རྩལ་གྱི་འཆར་སྒོ་དགག་སྒྲུབ་བྲལ། ། ཀ་དེས་ཀྱང་ཁྲིམས་སྡོམ་ཞིག་པ་ཅིག་ལགས་སོ། ། དོན་དེས་ཀྱང་༴༴༴། ། མི་གཞན་པ་སེམས་ཅན་ཕ་མར་སྒོམ། །
སྤྲང་པོ་ང་དགྲ་གཉེན་གྱི་ཨ་འཐས་ཞིག ། ཀུན་སྙོམས་ཀྱི་ཤེས་པ་ཆལ་ལེ་བ། ། བསྐྱེད་བྱ་དང་སྐྱེད་བྱེད་མཚན་མས་དོར། ། ཀ་དེས་ཀྱང་སེམས་བསྐྱེད་མ་གྲུབ་པ་ལགས་སོ། ། དོན་དེས་ཀྱང༴༴༴། ། མི་གཞན་པ་གསང་སྔགས་བསྐྱེད་རྫོགས་བསྒོམ། ། སྤྲང་པོ་ང་བསྐྱེད་རྫོགས་མཚན་མས་སུན། ། བྱ་བྱེད་སྤྲུལ་བསྒྱུར་རྫུན་པའི་ཆོས། ། སྟོང་གསལ་གྱི་རིག་པ་འཕོ་འགྱུར་མེད། ། ཀ་དེས་ཀྱང་བསྐྱེད་རྫོགས་མ་སྒོམས་པ་ལགས་སོ། །
དོན་དེས་ཀྱང་༴༴༴། ། མི་གཞན་པ་རྩ་རླུང་མངོན་ཤེས་སྒྲུབ། ། སྤྲང་པོ་ང་ཞེ་འདོད་ཀྱི་རྩོལ་སེམས་བྲལ། ། འཁོར་འདས་ཀྱི་རྟེན་འབྲེལ་མཐོང་བའི་ཚེ། ། རྩོལ་སེམས་ཀྱང་རང་ཉིད་ངལ་བའི་རྒྱུ། ། ཀ་དེས་ཀྱང་བརྩོན་འགྲུས་ཞན་པ་ཅིག་ལགས་སོ། ། དོན་དེས་ཀྱང་༴༴༴། མི་གཞན་པ་མཉམ་གཞག་ཏིང་འཛིན་བྱེད། ། སྤྲང་པོ་ང་གང་ཤར་རྒྱ་ཡན་སྐྱོངས། ། མཉམ་རྗེས་སུ་འཛིན་པ་རང་སར་གྲོལ། །
སྤངས་ཐོབ་ཀུན་ཇི་ལྟར་དགྱེས་དགྱེས་མཛོད། ། ཀ་དེས་ཀྱང་གུ་ཡངས་བགྱིད་པ་འདི་དགའོ། ། དོན་དེས་ཀྱང་རང་ཡན་སྨྱོན་པ་ང་སྐྱིད་དོ། ། ཞེས་པ་འདི་སྟོད་ལུང་བདེ་ཆེན་གཞིས་ཀར་མཐའ་དམག་ལ་དམིགས་པའི་སྒྲུབ་པ་ཞིག་བགྱིས་ཚེ། ། ས་མོ་ཕག་ལོ་ཟླ་བ་དྲུག་པའི་ཉེར་ལྔའི་ཉིན་བྲིས་པའོ། ༈ ཞ༽སེམས་ཉིད་དུས་གསུམ་སངས་རྒྱས། ༈ ཡང་སྨྲས་པ། ། འདས་པའི་རྒྱལ་བ་ཇི་སྙེད་པ། ། རང་རྟོག་སྔ་མ་འགགས་ཟིན་ཏེ། ། གསོལ་བ་འདེབས་ཡུལ་འདེབས་བྱེད་བྲལ། །
མ་འོངས་རྒྱལ་བ་ཇི་སྙེད་ཀུན། ། སླད་ཀྱི་རྟོག་ཚོགས་འཆར་བའི་རྒྱུ། ། ལོ་བསྐལ་བགྲང་བའི་རྩིས་མ་དགོས། ། ཀུན་བྱེད་ཀུན་འཛིན་ད་ལྟའི་རིག ། དུས་གསུམ་སངས་རྒྱས་ངོ་བོ་སྟེ། ། ཤེས་ན་འདི་ལས་གཞན་གྱུར་པའི། ། སྟོན་ཆོས་འཁོར་གནས་དུས་ཉམས་ལེན། ། གང་ཡང་མ་དགོས་ཕུ་ཐག་ཆོད། ། སེམས་ཉིད་དུས་གསུམ་སངས་རྒྱས་སུ་བསྟན་པ་ཞེས་བྱ་བ་སྟེ་ཕོ་ཚོད་མེད་པའི་ཉམས་དགའ་ལགས་སོ། ༈ ཟ༽འདྲ་ཆོས་ཉེར་ལྔ།
༈ ན་མོ་གུ་རུ། མཚན་ལྡན་བླ་མ་རྗེ་བཙུན་རྣམས་ལ་འདུད། ། སྤྲང་པོའི་རང་སྣང་གཏད་མེད་ཡན་པའི་ཚེ། ། རང་གདངས་ལྷུག་པའི་འོད་ལ་འདི་ལྟར་ཤར། ། མི་ལུས་རིན་ཆེན་ལོ་འབྲས་སྨིན་ལེགས་འདྲ། ། རྒྱུ་རྐྱེན་རྟེན་འབྲེལ་མང་པོ་ཚོགས་པར་གོ ། མི་ཚེ་ཡུད་ཙམ་ཆུ་ཡི་ལྦུ་བ་འདྲ། ད་ལྟ་ཡོད་པ་ད་ལྟ་མེད་པར་གོ ། དཀར་ནག་ལས་འབྲས་རང་གྲིབ་རྗེས་འབྲང་འདྲ། ། སྐད་ཅིག་ཡུད་ཙམ་དོར་བ་མེད་པར་གོ །
འཁོར་བའི་གནས་འདི་བཙོན་ཁང་སྒོ་མེད་འདྲ། ། བདེ་དང་ཐར་མེད་ཁོར་ཡུག་ཡིན་པར་གོ ། གཉེན་དང་ཉེ་འབྲེལ་བཙོན་སྲུང་གཤེད་མ་འདྲ། །

གཞན་འགྲོའི་དབང་མེད་དེ་རུ་འཁྲིད་པར་གོ ། སྡུག་བསགས་ཟས་ནོར་བཤའ་ལུག་ཤ་ཁྲག་འདྲ། ། རང་ལ་ཡོད་ཀྱང་གཞན་གྱིས་སྤྱོད་པར་གོ ། གཟུགས་བྱད་སྐྱེ་འབྲས་ནམ་གཞུག་མེ་ཏོག་འདྲ། ། འཆི་བདག་བ་མོས་སྐད་ཅིག་ཡལ་བར་གོ ། དེ་ཤེས་དམ་ཆོས་མི་བྱེད་མིག་བཙུམས་འདྲ། ། རང་ལ་གཅེས་མེད་གཡང་ལ་མཆོང་བར་གོ ། དམ་ཆོས་དྲན་པ་རི་དྭགས་ཁྱིས་དེད་འདྲ། ། འདི་ལྟར་དགོངས་ན་འགལ་བ་ཡོད་པར་གོ ། རྩ་བའི་བླ་མ་སྲོག་གི་རྣམ་ཤེས་འདྲ། ། དེ་ཉིད་སྤངས་ན་མི་རོ་གསོར་མེད་གོ །
བརྒྱུད་པའི་བླ་མ་ཁ་ཟས་བཏུང་བ་འདྲ། ། དེ་ལ་མ་རྟེན་སྲོག་འཚོ་མེད་པར་གོ ། འདྲེན་པའི་བླ་མ་གཉན་པ་གྲུ་ལྡན་འདྲ། ། ཕ་རོལ་ཕྱིན་པ་དེ་ཡིས་སྒྲོལ་བར་གོ ། བླ་མ་རྣམ་གསུམ་མགར་གྱི་ལག་ཆ་འདྲ། ། གཅིག་མ་ཚོགས་ན་ཤོར་ཀེ་འབྱུང་བར་གོ ། དེས་བསྟན་དམ་ཆོས་ཤིང་རྟའི་འཁོར་ལོ་འདྲ། ། བསླབ་བྱ་རྣམ་བཞིའི་བགྲོད་པས་འགྲོ་བར་གོ ། མཆོག་གསུམ་སྐྱབས་འགྲོ་དམག་གི་གོ་རྟགས་འདྲ། ། ཕྱི་ནང་ཁྱད་པར་འདི་ལ་རན་པར་གོ །
སོ་སོར་ཐར་སྡོམ་སྲང་མདའི་མཐོ་དམན་འདྲ། ། སྤང་བྱ་གར་བྱུང་གཉེན་པོ་དགོས་པར་གོ ། བྱང་ཆུབ་སེམས་མཆོག་མ་བཟང་བུ་སྐྱོང་འདྲ། ། རང་བདེ་སྤངས་ནས་གཞན་ཕན་བྱ་བར་གོ ། གསང་སྔགས་མཆོག་ནི་རྒྱལ་པོའི་དཀོར་མཛོད་འདྲ། ། མདོར་ལེན་མི་དགོས་གང་མཁོ་སྤྱོད་པར་གོ ། ཐམས་ཅད་བརྒྱུད་ལྡན་ལམ་མཁན་རྒྱུས་ཡོད་འདྲ། ། ཉེ་རིང་ཇི་ལྟར་བགྲོད་ཚུལ་ཤེས་པར་གོ ། སོ་སོར་ཆོག་འཛིན་སྨན་པ་ཤེས་ཆུང་འདྲ། ། སྤང་གཉེན་ཕྲ་རགས་འདོམས་ཚེ་རྨོངས་པར་གོ །
ཐོས་ཅན་འགའ་ཞིག་གནའ་གཏམ་འཆད་མཁས་འདྲ། ། སོ་སོར་མ་འདྲེས་ཀུན་ནས་འཐད་པར་གོ ། དེ་ཉིད་བསམ་པ་སྨན་དུག་སྦྲུལ་གསོ་འདྲ། ། གཅིག་ཕན་གཅིག་གནོད་འགལ་འདུམ་མེད་པར་གོ ། སྒོམ་པ་འགའ་ཞིག་སྔོན་མེད་ཟས་ཟོས་འདྲ། ། མིང་འདོགས་མེད་ཀྱང་དེ་ལ་སྲེད་པར་གོ ། དེ་ཚེ་ལམ་འཇུག་འདོད་ཅན་ནོར་མཐོང་འདྲ། ། རེ་རེས་སྨོན་ཡང་རེ་རེས་དབེན་པར་གོ ། ཡེངས་ཡེངས་འགྲོ་འདོད་སྤྲེའུའི་སྤྱོད་པ་འདྲ། ། ཚེ་འདི་དོན་མེད་སྟོང་ལོག་བྱེད་པར་གོ །
དེ་ལྟར་འདྲ་ཆོས་ཉེར་ལྔ་ཉེར་མཐོང་ཏེ། ། གོ་ཚུལ་ཉེར་ལྔའི་ཤར་ཚུལ་འདི་མཐོང་བས། ། དེ་ཚེ་བདག་ཉིད་ཅི་བྱའི་རྟོལ་མ་རྙེད། ། རང་གིས་རང་ལ་རང་གྲོས་འདྲི་བ་ལ། ། རང་རིག་བླ་མ་དེས་ནི་འདི་སྐད་ལོ། ། དལ་འབྱོར་བསོད་ནམས་སྟོབས་སུ་གོ་ལགས་ན། ། ད་རེ་ཙམ་མིན་ཡང་ཡང་རྙེད་པར་དཀའ། ། ཚེ་འདི་ཆུ་སྦུར་ལྟ་བུར་གོ་ལགས་ན། ། རང་གདངས་བསླུ་མེད་འཆར་བས་སྡིག་ལ་འཛོམས། ། འཁོར་བ་བཙོན་ཁང་ལྟ་བུར་གོ་ལགས་ན། །
དེ་ལས་ཐར་ཐབས་དམ་པའི་ཆོས་ལས་མེད། ། གཉེན་འཁོར་བཙོན་བསྲུང་གཤེད་མར་གོ་ལགས་ན། ། ཐོག་མར་འཇིག་རྟེན་ཞེན་པའི་འཕྲེང་ཐག་ཆོད། ། ཟས་ནོར་ཤ་ཁྲག་ལྟ་བུར་གོ་ལགས་ན། ། སྡུག་སོགས་ཧམ་པ་ཇག་ཆོམ་རྩོལ་སྒྲུབ་ཤོལ། ། བྱད་གཟུགས་ནམ་གཞུག་མེ་ཏོག་འདྲར་གོ་ན། ། མཚར་འདོད་གཅེས་སྤྲས་བྱི་དོར་བཏང་སྙོམས་མཛོད། ། ཆོས་མེད་མིག་ལྡན་གཡང་མཆོང་འདྲ་ལགས་ན། ། གཞན་ལ་མ་བལྟ་རང་ལ་རང་བསམ་ཐོང༌། ། ཆོས་དྲན་རི་དྭགས་ཁྱིས་དེད་གོ་ལགས་ན། །
ཅི་དྲག་ཡིན་ནོ་མིག་རྩ་ཧྲིལ་གྱི་སྒྲིམས། ། རྩ་བའི་བླ་མ་རྣམ་ཤེས་འདྲར་གོ་ན། ། སྲོག་གི་དངས་མ་ཡིན་ནོ་མ་བསྐྱུར་མཛོད། ། བརྒྱུད་པའི་བླ་མ་ཟས་སྐོམ་འདྲར་མཐོང་ན། ། དེ་ལས་རྟེན་ས་མེད་དོ་གཅེས་པར་གཟུང༌། ། འདྲེན་པའི་བླ་མ་མཉན་པ་གྲུར་མཐོང་ན། ། སྲིད་མཚོ་འདི་ལས་སྒྲོལ་བ་མེད་དོ་ཀྱེ། ། དེ་ལྟའི་གསུམ་ལྡན་བླ་མ་མ་རྙེད་ན། ། རྣ་ཐོས་བླ་མའི་ཁེངས་པས་ཕུང་ངོ་བུ། ། དམ་ཆོས་ཤིང་རྟའི་འཁོར་ལོ་འདྲར་མཐོང་ན། །
ཐམས་ཅད་དགོས་པ་ཡིན་ནོ་བློ་ཡངས་བསྐྱེད། ། མཆོག་གསུམ་མི་འབྲལ་སྐྱབས་སུ་གསོལ་བ་ནི། ། བསྟན་པའི་དགོས་པ་ཡིན་ནོ་མ་ནོར་མཛོད། ། སོ་སོ་ཐར་སྡོམ་སྤང་གཉེན་དམ་པའི་ཆོས། ། བྱང་ཆུབ་སེམས་ཀྱིས་རྩིས་བསྒྱུར་སྡོམ་པར་གསུངས། ། དེ་དང་འབྲེལ་བའི་གསང་སྔགས་མཆོག་གི་ལམ། ། ཕྱི་ནང་གསང་དང་ཡང་གསང་དེ་ཁོ་ནའོ། ། སྡོམ་པའི་གནད་ཀྱི་སྡོམ་མིན་སྡོམ་པའི་མཆོག ། གང་འཁོར་སྤྱོད་པ་ཕ་ཡི་ཁྱད་ཆོས་ཡིན། ། ཐམས་ཅད་བརྒྱུད་ལྡན་ལམ་མཁན་འདྲར་མཐོང་ན། །
ཐམས་ཅད་མཁྱེན་པ་ཞེས་ནི་དེ་ལ་བྱ། ། ཕྱོགས་འཛིན་རྨོངས་པ་ང་རྒྱལ་ཁེངས་རློམ་ལྟ། ། དེས་ནི་སྡོམ་གསུམ་ཉམས་ལེན་ཇི་ལྟར་ནུས། ། ཐོས་ཆོས་ལྡེའུ་སྒྲུང་ལྟ་བུར་གོ་བ་དང༌། ། བསམ་པའི་དུག་དང་གཉེན་པོའི་སྦྲུལ་གསོར་མཚུངས། ། སྒོམ་པའི་ཉམས་ལེན་རོ་ཞེན་སྲེད་པ་དང༌། ། ཉམས་ལེན་མ་ཤེས་བྱ་བྱེད་མང་བ་ནི། ། ངེས་དོན་སྙིང་པོ་རྟོགས་འདོད་རིང་བ་སྟེ། ། ཆུས་ཁྱེར་སྐོམ་གྱི་གདུང་བས་ཉེན་དང་མཚུངས། ། བསགས་རག་རྒྱལ་བའི་བསྟན་ལ་ཞུགས་པ་ཀུན། །
བཀའ་དང་བསྟན་བཅོས་གདམས་ངག་ཇི་སྙེད་ལས། ། ཐོས་པའི་ཆོས་རྣམས་མ་འདྲེས་གཞི་ལམ་འབྲས། ། ལེགས་པར་ཕྱེད་པ་ཐོས་པའི་དགོས་པ་སྟེ། ། བསམས་པས་ནང་འགལ་སྤོང་ལེན་མེད་པར་གཞིག ། དེ་ཉིད་བསྲངས་གཞུག་སྒོམ་པའི་འབྲས་བུར་བཅས། ། འཆུག་མེད་སྒྲུབ་ལ་མཁས་པའི་ཉམས་ལེན་ལུགས། ། འཕགས་པའི་ཡུལ་དང་གངས་ཅན་ལྗོངས་རྣམས་ཀྱིས། ། སྐྱེས་ཆེན་དུ་མའི་རྣམ་ཐར་མཛད་པ་མཆོག ། དབང་རབ་ཆོ་ག་རྒྱས་པ་དགོས་དང་མཚུངས། ། མཆོག་ཏུ་འགྱུར་རོ་སྙིང་ནས་རྗེས་ཡི་རང༌།
༈ འ༽ཉིན་ཞག་ཕྲུགས་གཅིག་གི་ཉམས་ལེན། ༈ ན་མོ་གུ་རུ་ཝེ། ། ཀུན་འདུས་རྗེ་བཙུན་བླ་མའི་ཞབས། ། འབྲལ་མེད་སྤྱི་གཙུག་རྒྱན་དུ་བཞུགས། ། དད་དང་ལྡན་པའི་བུ་རྣམས་ལ། ། ཐུགས་རྗེའི་བྱིན་གྱིས་བརླབ་ཏུ་གསོལ། ། ཀྱེ་མ་སྐལ་ལྡན་སྐྱེས་བུ་ཀུན། ། རྒྱལ་བའི་བསྟན་ལ་རབ་མོས་ཤིང༌། ། ཐོས་བསམ་སྒོམ་པས་རྒྱུད་སྦྱངས་ཏེ། ། དལ་འབྱོར་སྙིང་པོ་བླང་འདོད་ལ། །
གདམས་པའི་ཚིག་འདི་ཐུགས་ལ་གསོལ། ། ཆགས་སྡང་སྤེལ་བའི་ཕ་ཡུལ་དང༌། ། ཤིན་ཏུ་གཡེང་བའི་བདག་འཛིན་གནས། རྒྱལ་བས་སྨད་པ་སྤང་བར་བྱ། ། བྱིན་ལྡན་བཀྲ་ཤིས་དབེན་པའི་ས། ། བག་གྲོ་ཁམས་དངས་གཡེང་བ་ཆུང༌། ། གོང་མས་བསྔགས་པས་བསྟེན་པར་བྱ། ། གཉེན་འཁོར་ཡོན་བདག་དུག་ལྔ་ཅན། ། མང་ངམ་ཡང་ན་ཉུང་ཡང་རུང༌། ། གཤེད་མ་ལྟ་བུར་སྤང་བར་བྱ། །
དེ་ལྟ་བུ་ཡི་སྒྲུབ་གནས་སུ། ། སྒྲུབ་པའི་དམ་བཅའ་བརྟན་པོ་ཡིས། ། སྒོ་གསུམ་སྙོམས་ལས་སྒྱིད་ལུག་སྤང༌། ། བདེ་བའི་སྟན་ལ་ལུས་གནད་བསྲང༌། ། ཐོ་རངས་དལ་འབྱོར་རྙེད་དཀའ་ཞིང༌། ། དེ་ཉིད་མི་རྟག་འཆི་བ་དང༌། ། ལས་འབྲས་མི་བསླུའི་རྒྱུ་འབྲས་བཅས། ། ཕ་མ་སེམས་ཅན་ཐམས་ཅད་ལ། ། བྱམས་དང་སྙིང་རྗེ་བྱང་སེམས་བསྒོམ། ། དེ་ལས་སྐྱེས་པའི་ཡི་དམ་ལྷ། །
རྩ་འཁོར་གསལ་བཏབ་བླ་མ་ལས། ། དབང་བླང་དབྱེར་མེད་གཏུམ་མོ་ཡིས། ། རྣལ་འབྱོར་གསལ་བས་རྩོལ་བཅས་དང༌། ། རྩོལ་མེད་རླུང་གནད་འཁྲུལ་འཁོར་འབད། ། ཐུན་མཚམས་ངལ་གསོ་རང་ཉམས་བསྐྱང། ། ཉི་ཤར་ཚེ་སྒྲུབ་བསྲུང་འཁོར་སོགས། ། མངོན་སུམ་ཉམས་ལེན་གནད་དང་བསྲེ། ། ཐུན་བར་སྣང་ཆའི་མ་འགགས་རྩལ། ། ཆུ་བོའི་རྒྱུན་བཞིན་མ་གྱུར་བར། ། སྒྱུ་མ་རྨི་ལམ་ཉིད་དུ་སྦྱངས། །
ཉིན་གུང་ངག་སྒྲིགས་ཆོས་སྤྱོད་དང༌། ། འདུས་བྱས་དགེ་བ་གྲུབ་ཚད་ཀྱིས། ། ཁམས་བསང་གཏི་མུག་འཁྲི་བ་གཅོད། ། དགོང་ཁ་རིག་པ་དངས་པའི་དུས། ། སྐྱོ་ཤས་ངེས་འབྱུང་ལྕག་གིས་བྲབ། ། གཡེང་སྤངས་མཚན་མེད་གཙོ་བོར་བྱ། ། སྲོད་དུས་རྩ་གསུམ་གསུམ་ལྷ་ཚོགས་ལ། ། གཏོར་མ་འབུལ་ཞིང་བསྙེན་པ་བྱ། ། རིག་རྩལ་སྦྱང་ཞིང་བསྔོ་བར་འབད། ། ནམ་གུང་འོད་གསལ་རྨི་ལམ་གྱི། །
མཚན་བཅས་མཚན་མེད་བཞག་ཐབས་བྱ། ། ཐུམ་འཕྲས་འདུ་ཤེས་ལྡན་པར་ཉལ། ། ཐུན་མགོའི་རིམ་པ་ཐམས་ཅད་དུ། ། རྗེ་བཙུན་དཔལ་ལྡན་བླ་མ་ལ། ། གཡོ་མེད་གསོལ་བཏབ་རང་ལ་བསྟིམ། ། དེ་ལྟར་ཉིན་ཞག་ཕྲུགས་གཅིག་ཏུ། ། ཉམས་ལེན་བྱ་བའི་རིམ་པ་འདམས། ། སྒོ་གསུམ་འཆལ་པར་མི་འགྱུར་ཞིང༌། ། ཉམས་ལེན་གདམས་པའི་བྱ་ལུགས་ཤེས། ། ཞེས་འདི་ལུང་རྟོགས་ཀྱིས་ཕྱུག་པའི། །
ཤཱཀྱའི་མཚན་ཅན་གྱིས་བསྐུལ་ཏེ། ། འབྲི་གུང་བྱ་བྲལ་རཏྣ་ཡིས། ། སྙེ་མོ་ཕུན་ཚོགས་རབ་བརྟན་དུ། ། བྲིས་པས་འགྲོ་ཀུན་ལམ་བགྲོད་ཤོག ༈ ཡ༽བདག་མོ་སྙེ་མོ་བ་ལ་གདམས་པ། ༈ གནས་རང་བཞིན་ཆོས་དབྱིངས་ཕོ་བྲང་ནས། ། རྗེ་དྲིན་ཆེན་རྩ་རྒྱུད་བླ་མ་རྣམས། ། སྤྲང་བདག་སོགས་གསོལ་འདེབས་གང་ཟག་ལ། ། ཐུགས་བརྩེ་བས་རྗེས་གཟུང་བྱིན་གྱིས་རློབས། ། སྔོན་བསགས་སྦྱངས་སྨོན་པས་མཚམས་སྦྱར་ཏེ། །
གཞི་མངོན་མཐོའི་རིགས་སུ་ངེས་འཁྲུངས་ཤིང༌། ། ཆོས་ཐེག་པ་ཆེན་པོའི་དོན་རྟོགས་པའི། ། རྟེན་དགེ་བའི་བཤེས་ཀྱིས་རྗེས་སུ་གཟུང༌། ། འབངས་ཀུན་གྱིས་ཐོད་བཞིན་སྤྱི་བོར་བཀུར། ། དཔལ་ཀུན་དགའ་རབ་བརྟན་རྒྱལ་མོ་ཞེས། ། མཚན་རྗེས་མཐུན་དོན་དང་ལྡན་པ་འདི། ། སྐལ་མཆོག་ཏུ་གྱུར་སྙམས་ཁོ་བོ་སེམས། ། གཏན་ཟིན་མེད་འཁོར་བའི་བྱ་བ་འདི། ། འཕྲལ་འགྲུབ་དཀའ་ཕུགས་ཀྱི་གཏད་སོ་ཆུང༌། ། ཚེ་འདི་ཕྱིར་ཕན་པ་དམ་པའི་ཆོས། །
སྒོས་དུས་གསུམ་སྤངས་བླང་གང་འགྲུབ་འཚལ། ། ཚེ་ཡུན་ཐུང་འཚོ་བའི་གནོད་པ་མང༌། ། ལོ་འདི་ཐུབ་ངེས་གདེངས་མ་མཆིས་པས། ། གནད་གསང་ཆེན་འཆི་མེད་རྡོ་རྗེའི་དོན། ། ལམ་ཕྱག་ཆེན་ཟུང་འཇུག་སྟོན་ཀྱང་འཚལ། ། དུས་ཐུན་མཚམས་སྤྱོད་ལམ་ཐམས་ཅད་དུ། ། ཡར་བླ་མ་དཀོན་མཆོག་མཆོད་ཡུལ་ལ། ། གཡོ་སྒྱུ་ཡི་དྲི་མ་བྲལ་བས་བསྟེན། ། བར་སྡཻ་རིགས་གཉེན་གྲོགས་ཐམས་ཅད་ལ། ། ཡིད་སྤང་གྱུར་བཟང་པོའི་རྒྱུན་གྱིས་འཚོ། །
མར་འཁོར་འབངས་ལྟོས་པའི་སེམས་ཅན་ལ། ། འཕྲལ་ཡུན་དུ་བདེ་བའི་ཐབས་ཀྱིས་བསྐྱངས། ། ངོ་ལྐོག་དུ་འཚེ་བའི་དགྲ་བགེགས་ཀྱི། ། མགོ་ཡན་པར་མི་བཏང་ཐབས་ཀྱིས་འདུལ། ། དོན་སྐབས་སུ་བབ་པ་ཕན་པའི་གཏམ། ། ལུགས་ཆོས་དང་སྲིད་ཀྱི་དཔལ་འཚོའི་གཞི། ། དཔལ་མི་ཕམ་རྒྱལ་མོ་ཉིད་ལ་འབུལ། ། དགེ་འདིས་ཀྱང་འགྲོ་ཀུན་བདེ་ལ་སྤྱོད། ། ཡོངས་སངས་རྒྱས་ཐོབ་པའི་རྒྱུར་བསྔོའོ། ༈ ར༽བླ་མ་མགོན་པོ་རྒྱ་མཚོ་ལ་གདམས་པ།
༈ གང་ཞིག་སྙིང་པོའི་དོན་ལ་མངོན་ཕྱོགས་ཤིང༌། ། ཡང་དག་སྒྲུབ་པའི་ལམ་བརྩོན་བརྟུལ་ཞུགས་བཟང༌། ། སྐལ་ལྡན་སྐྱེས་བུ་ནཱ་ཐ་སཱ་ག་རས། ། སྙན་ཚིག་བསྟོད་འཕྲེང་སྐྱེས་བཟང་རྟེན་བཅས་ཏེ། ། འཇིག་རྟེན་ཚེ་འདི་བློ་ཡིས་བཏང་ཚུལ་དང༌། ། མཚན་ལྡན་བླ་མ་ཇི་ལྟར་བསྟེན་པ་དང༌། ། དེས་གསུངས་གདམས་པའི་བཅུད་ཀྱི་བླངས་ཐབས་དང༌། ། སྡོམ་གསུམ་ཉམས་ལེན་ཇི་ལྟར་བྱ་ཚུལ་དང༌། ། དབེན་གནས་རི་ཁྲོད་བས་མཐའ་བསྟེན་ཚུལ་དང༌། ། དངོས་པོ་གཤིས་ཀྱི་འདུག་ཚུལ་ཇི་ལྟ་བུ། །
དེ་ཉིད་ཉམས་ལེན་བྱ་བའི་ཚུལ་ལུགས་གང༌། ། བར་དོའི་གནས་སྐབས་ངོས་འཛིན་བྱ་ལུགས་དང༌། ། ཆོས་རྣམས་ཀུན་གྱི་ནང་ནས་གང་ཟབ་ཁྱད། ། སངས་རྒྱས་བ་ལ་ལམ་གྱི་མྱུར་བུལ་གང༌། ། དེ་ལྟར་དོན་བཅུའི་མདོར་དྲིལ་མདོ་དོན་ཞིག ། སྨྲ་བར་བསྐུལ་ཚེ་རང་བློའི་སྤྱོད་ཡུལ་ལྟར། ། འབྲི་བར་བྱ་ཡིས་རིགས་ན་བསྟེན་པར་འཚལ། ། རྙེད་དཀའ་འཇིག་སླའི་མི་ལུས་འདི་ལོན་ཚེ། ། སླུ་འབྲིད་ཟང་ཟིང་འཇིག་རྟེན་འཁྲི་བ་ཀུན། ། གཏན་མ་སྤོངས་ན་ལམ་གྱི་རྩ་བ་འཕྱུག །
དེ་བས་འཇིག་རྟེན་ཚེ་འདིའི་ཞེན་པ་བཅད། ། ཤེས་རབ་སྙིང་རྗེ་ལྡན་ཞིང་ཚེ་འདི་ལ། ། ལྟོས་མེད་གསུམ་ལྡན་བླ་མ་ཁོང་སྙིང་ལྟར། ། གཅེས་པར་མ་གཟུང་སྲོག་མེད་ལུས་འདྲ་བ། ། སྒོ་གསུམ་གུས་པས་དམ་ཚིག་རྩ་བ་བརྟན། ། དེས་གསུངས་བཀའ་ལུང་མདོ་རྒྱུད་མན་ངག་གནད། ། རྒྱར་ཉན་དོན་བསམས་འདྲེས་ཕྱེ་འཁྲུག་བསྲེས་གཅེས། ། སོ་སོར་ཕྱེ་ན་ཆུ་སྣོད་མང་རྟོག་འདྲ། ། དོན་དུ་འཁོར་བའི་གདུང་སེལ་བདུད་རྩིར་གཟུང༌། ། སྡོམ་གསུམ་བསྟན་རྩ་ཡིན་ཏེ་སོ་ཐར་ལུས། །
གསང་སྔགས་ཉམས་ལེན་བྱང་སེམས་སེམས་བསྐྱེད་མཆོག ། ཡ་བྲལ་བཟའ་བཏུང་གོས་ཀྱི་དཔེ་འདྲ་བས། ། གང་རུང་མེད་ཀྱང་མེད་དུ་མི་རུང་བསྟན། ། ཐ་མ་འདུ་འཛི་འཇིག་རྟེན་གཡེང་བའི་གནས། ། དང་པོའི་ལས་ཅན་ཏིང་འཛིན་འཕྲོག་པའི་བདུད། ། དཔེར་ན་ཚོང་འདུས་ལྟད་མོར་ཡེངས་དང་མཚུངས། ། དེ་བས་དབེན་གནས་རི་ཁྲོད་བས་མཐར་གནས། ། དངོས་པོ་གཤིས་ཀྱི་འདུག་ཚུལ་ངོ་བོས་སྟོང༌། ། རང་བཞིན་གསལ་བ་སྐྱེ་འགག་འཆར་ནུབ་བྲལ། ། དཔེ་ནི་ནམ་མཁའ་ཀུན་གྱི་གོ་འབྱེད་འདྲ། །
སྣང་སྟོང་ཟུང་འཇུག་ལྟ་བའི་གདེང་ཆེན་གཟུང༌། ། དེ་ཉིད་ངང་ལས་མ་བཅོས་དྲན་པའི་གཤིས། ། བཅིང་དང་གྲོལ་བའི་མཐའ་གཉིས་རབ་སྤངས་ཀྱང༌། ། དཔེ་ནི་རྔ་མོང་ཐག་པས་བཅིངས་གྲོལ་འདྲ། ། རང་བབས་གཏད་མེད་ལྷུག་པའི་བཞག་ཐབས་གཅེས། ། དེ་ལྟར་ཉམས་བླངས་འོད་གསལ་ཆོས་སྐུ་འཆར། ། སྐྱེ་འདིར་རབ་གྲོལ་དབང་འབྲིང་ཐ་མ་དོར། ། འོད་གསལ་མ་བུ་ཟུང་འཇུག་ཆུ་འདྲེས་ལྟར། ། དེ་ཉིད་ངང་ལ་རྒྱུན་གནས་ཆོས་སྐུ་ཐོབ། ། ཆོས་རྣམས་ཀུན་གྱི་ནང་ནས་གཞན་ཕན་མཆོག །
འབད་པའི་གོ་ཆ་བརྩོན་པའི་ཤུགས་ལྡན་པ། ། ཆུ་བོའི་རྒྱུན་ལྟར་བར་མེད་རབ་སྟོན་པའི། ། བྱང་ཆུབ་སེམས་མཆོག་ཟབ་པའི་སྙིང་པོ་ཟུང༌། ། བསྐལ་མང་རྙེད་དཀའི་རྒྱལ་བའི་གསུང་རབ་ལ། ། སྐབས་སུ་གང་བབ་ཟབ་ཅིང་ཁྱད་པར་འཕགས། ། འདུ་བའི་ནད་ལ་སྨན་གྱིས་འཚོ་བ་འདྲ། ། འོན་ཀྱང་བརྩོན་ལྡན་གསང་སྔགས་ལམ་མྱུར་འཕགས། ། དེ་ལྟར་དཔེ་དོན་གནད་འདྲིལ་ཤོ་ལོ་ཀ ། ཕྱོགས་ཀྱི་གྲགས་ལྡན་དག་ཏུ་དྲིལ་བ་འདི། ། རྒྱལ་བའི་བསྟན་ཞུགས་སྒྲུབ་པའི་རིང་ལུགས་པ། །
གཉིས་མེད་ཡེ་ཤེས་རྟོགས་པའི་རྣལ་འབྱོར་མཆོག ། གང་དེའི་ཡིད་ཀྱི་རེ་བ་སྐོང་བའི་ཕྱིར། ། རིས་མེད་ཀུན་ཏུ་རྒྱུ་བའི་སྤྱོད་པ་ཅན། ། འབྲི་གུང་བྱ་བྲལ་སྣ་ཚོགས་རང་གྲོལ་ངས། ། ཆོས་སྒྲ་ཡངས་པ་ཅན་གྲྭ་ཆེན་པོའི་ཞོལ་དུ་བྲིས་པ་དགེ ། འགྲོ་ཀུན་རྣམ་མཁྱེན་སངས་རྒྱས་ཐོབ་ཕྱིར་བསྔོ། ༈ ལ༽རྟོགས་ལྡན་རྡོར་དཔལ་ལ་གདམས་པ། ༈ ན་མོ་གུ་རུ་དེ་ཝ་ཌཱ་ཀི་ནཱི་ཡེ། ། མཚན་ལྡན་བླ་མ་ ཚུལ་བཞིན་བསྟེན་གྱུར་ཅིང༌། ། འཇིག་རྟེན་བྱ་བའི་ཆོས་ཀུན་རིང་དོར་ནས། །
སྙིང་པོ་སྒྲུབ་པའི་ལམ་ལ་རབ་བཞུགས་པའི། ། བྱ་བཏང་རྣལ་འབྱོར་རྡོ་རྗེ་དཔལ་འབར་གྱིས། ། ཤིང་ལོའི་བཏུང་བ་བཅའ་བའི་གཟའ་བར་བཅས། ། འཕྲིན་གྱི་ངག་ཚིག་མ་ཉམས་ཕོ་ཉས་འབྱོར། ། སླད་ནས་འཁོར་འདས་འཁྲུལ་པའི་སྣང་ཆ་ཀུན། ། རྨི་ལམ་འཁྲུལ་འཁོར་འདྲ་སྟེ་ཡིད་མ་གཏན། ། བླ་མ་ལྷ་དང་ཟབ་ལམ་གདམས་པ་རྣམས། ། རང་རིག་གདོད་མའི་མགོན་དེར་སེམས་ཐག་ཆོད། ། རང་ཉམས་རྒྱ་ཡན་ལྷུག་པའི་གཞི་རྩལ་ཀུན། ། སྤང་བླང་བྱ་རྩོལ་བྲལ་བར་ལ་ཡང་ཟློས། །
རེ་དོགས་བྲལ་བའི་ལྷུན་གྲུབ་འབྲས་བུ་ལས། ། སྒྲུབ་བྱ་སྒྲུབ་བྱེད་ཞེན་པའི་འཕྲེང་ཐག་ཆོད། ། ཅེས་པའི་རང་ཉམས་གང་བདེ་བློ་ཆོད་འདི། ། འབྲི་གུང་བྱ་བྲལ་རཏྣས་བྲིས་པ་དགེ། ཤ༽སྙེ་མོ་དར་རྒྱས་ཆོས་མཛད་མ་ལ་གདམས་པ། ༈ ན་མོ་མ་ཧཱ་གུ་ར་ཝེ། བྱིན་རླབས་རྩ་བ་བླ་མ་རྗེ། ། དངོས་གྲུབ་མཆོག་སྩོལ་ཡི་དམ་ལྷ། ། བར་ཆད་ཀུན་སེལ་མཁའ་འགྲོའི་སྡེ། ། རྩ་བ་གསུམ་ལ་གུས་པས་འདུད། །
ད་ལྟ་དུས་ངན་སྙིགས་མ་འདི། ། ལྟ་བ་གྲུབ་མཐའི་བྱེ་བྲག་མང༌། ། ཉམས་ལེན་སྙིང་པོའི་གདམས་པ་ལའང༌། ། དབུ་མ་པ་དང་ཕྱག་རྒྱ་ཆེ། ། རྫོགས་པ་ཆེ་ཞེས་སོ་སོར་ཞེན། ། རང་རང་རྟོག་པའི་འཆིང་བས་དཀྲིས། ། སྤྲང་པོ་གཏད་མེད་སྨྱོན་པ་ངས། ། བལྟས་ཚེ་རང་འཁྲིས་གྲུབ་མཐའ་རྣམས། ། དབྱིངས་ཆེན་ཡེ་ཀློང་ལ་ཕྱིན་ན། ། དགོངས་དོན་སྙིང་པོ་ཡེ་ཇི་བཞིན། །
ཚད་དུ་ཕྱིན་པར་མ་མཐོང་ངོ༌། ། དེ་ཡང་ཕྱོགས་མཐའ་ཀུན་བྲལ་གྱི། ། ངོ་ནས་ལྟས་ན་དབུ་མར་གོ། ། འཕྲོ་གནས་དྲན་རིག་ཅིར་སྣང་ཡང༌། ། དོན་ལས་མི་འདའ་ཕྱག་རྒྱ་ཆེ། ། སྣང་རིག་འཁོར་འདས་ཆོས་སྣ་ཚོགས། ། རིག་པར་འདུས་པས་རྫོགས་པ་ཆེ། ། མཉམ་རྗེས་མེད་པའི་གདེངས་ལྡན་ན། ། ལམ་དང་དམ་ཚིག་ཡོངས་སུ་རྫོགས། ། སྐུ་གསུམ་ཡེ་ཤེས་ལྔ་ལྡན་པའི། །
མི་ཟད་འཁོར་ལོ་རང་ལ་རྙེད། ། འདི་ནི་རྗེ་བཙུན་དམ་པའི་དྲིན། ། མཆོད་པར་འབུལ་ལོ་གུ་རུ་རྗེ། ། དགྱེས་པར་མཛོད་ཅིག་མཆེད་གྲོགས་ལྕམ། ། ཞེས་པ་འདི་ཡང་མཁར་དར་རྒྱས་པའི་ཆོས་མཛད་མས་བསྐུལ་བ་ལས། ། སྙོམས་ལས་པ་རཏྣས་གདམས་པའོ། ས༽ཁྲོ་ཕུ་ལོ་ཙཱ་བའི་གདུང་རིགས་ཕུན་ཚོགས་རྣམ་རྒྱལ་ལ་གདམས་པ། ༈ ན་མོ་རཏྣ་གུ་རུ། སྐལ་ལྡན་སྐྱེས་བུ་དལ་དང་འབྱོར་ལྡན་པས། ། སྨིན་གྲོལ་ལམ་ཞུགས་གསང་སྔགས་ཐེག་པ་ལ། །
ཉམས་སུ་ལེན་ཚུལ་རང་གཞུང་ཇི་བཞིན་དུ། ། མདོ་དོན་དྲིལ་བའི་སྙིང་པོ་འདི་ལྟ་སྟེ། ། བདག་གཞན་གཟུགས་སྣང་སྒྱུ་ལུས་ལྷ་ཡི་སྐུ། ། སྒྲར་གྲགས་སྣ་ཚོགས་དབྱངས་གསལ་སྔགས་ཀྱི་སྒྲ། ། དྲན་རིག་འཁོར་འདས་ཆོས་ཚུལ་ཡེ་ཤེས་དབྱིངས། ། རྡོ་རྗེ་གསུམ་གྱི་དཀྱིལ་འཁཽར་ལྷུན་གྲུབ་ལ། ། བཅོས་བསླད་དགག་སྒྲུབ་བྲལ་བས་ཕྱག་རྒྱ་ཆེ། ། ཕྱོགས་དང་རིས་སུ་མ་ཆད་དབུ་མའི་དོན། ། ཆོས་ཀུན་མ་ལུས་གསལ་བས་རྫོགས་པ་ཆེ། ། ཐ་སྙད་ཚིག་བརྗོད་བྲལ་བ་ལྟ་བའི་རྒྱལ། །
དམིགས་གཏད་མཚན་མ་སྤངས་པ་སྒོམ་པའི་རྒྱུན། ། སྤང་བླང་རེ་དོགས་མེད་པ་སྤྱོད་པ་མཆོག ། སྐུ་དང་ཡེ་ཤེས་མཐར་ཕྱིན་རང་རྫོགས་འབྲས། ། མཐར་ཕྱིན་ཡེ་ཤེས་སྙིང་པོ་འདི་ཉིད་ལས། ། ཁོ་བཽས་མ་རྙེད་དེ་བས་ཤེས་ལྡན་ཀུན། ། ཚུལ་འདིར་མོས་ན་ལམ་འདིར་འཇུག་པར་འཚལ། ། དགེ་དེས་འཁོར་འདས་མཉམ་ཡངས་ལྷུན་རྫོགས་ཤོག ། ཅེས་པ་འདི་ཡང་བསྟན་འཛིན་ཕུན་ཚོགས་རྣམ་རྒྱལ་གྲགས་པ་རྒྱལ་མཚན་ལ། འབྲི་གུང་རཏྣའི་མིང་ཅན་གྱིས་གདམས་པའོ། ཧ༽སྟོད་ལུང་སྣང་རྩེ་པ་ལ་གདམས་པ།
༈ ན་མོ་གུ་ར་ཝེ། དཀོན་མཆོག་རིན་ཆེན་མ་ལུས་འདུས་པའི་སྐུ། ། ཡི་དམ་ཞི་ཁྲོ་རབ་འབྱམས་དཀྱིལ་འཁོར་གཙོ། ། བཀའ་སྲུང་དམ་ཅན་རྒྱ་མཚོའི་ངོ་བོ་ཉིད། ། རྗེ་བཙུན་རྩ་རྒྱུད་བླ་མ་རྣམས་ལ་འདུད། ། ད་ལྟའི་དུས་དང་བསྟན་པའི་སྙིགས་མ་འདིར། ། རྒྱལ་བའི་ཐུགས་རྗེས་དབྲི་བཀོལ་མི་མངའ་ཡང༌། ། ཆོས་པ་རྣམས་ནི་ཆགས་སྡང་ང་ཆེ་འགྲན། ། ལུང་གི་ཆོས་རྣམས་བྲག་ཆ་ལྟ་བུར་གྱུར། ། རྟོགས་པའི་ཆོས་ཀུན་ཁ་ལྟ་འུད་ཤོབ་གཅོད། །
ཐོས་བསམ་སྒྲུབ་པའི་བྱ་བ་རིང་དུ་བོར། ། རང་སྤྱོད་ལོགས་པས་རྒྱལ་བའི་ཐུགས་རྒྱང་བསྲིངས། ། མ་བསླབས་ཤེས་དང་མ་སྒྲུབས་གྲུབ་པ་ཡི། ། འབྲས་བུ་ཐོབ་འདོད་ཆོས་ནི་རང་བཟོར་སྟོན། ། རྒྱལ་བའི་མདོ་རྒྱུད་བསྟན་བཅོས་མན་ངག་ཚོགས། ། ཀུན་དང་མི་མཐུན་ཆོས་ལོགས་རྣམ་སྨིན་མཐུས། ། འདི་དང་ཕྱི་མར་སྡུག་བསྔལ་དུཿཁ་སྤྱོད། ། དེ་ལྟར་སྤྱོད་པའི་རྣམ་སྨིན་རང་ལས་སུ། ། སེམས་པར་མི་བྱེད་དཀོན་མཆོག་ཆོས་སྲུང་ལ། ། ཡུས་མེད་འཁངས་ཀྱི་ལྟ་བ་ལོག་པ་ཡིས། །
བསླབ་བྱའི་དམ་ཚིག་ཐུགས་རྗེའི་དཔྱང་ཐག་ཆད། ། དེ་འདྲའི་ཆོས་པ་འཁོར་བའི་གཏིང་རྡོ་རྣམས། ། ཐུགས་རྗེ་གཟུང་ཞིག་རྗེ་བཙུན་སྙིང་རྗེའི་སྟོབས། ། དལ་འབྱོར་ལུས་ལྡན་ས་ཆེན་སྐྱོང་བ་ཡི། ། འཇིག་རྟེན་དབང་འབྱོར་སྡེ་འབངས་བཅས་པ་ཡང༌། ། ཡ་རབས་གོང་མའི་སྤྱོད་ལ་མི་འགྲན་པར། ། ད་དུས་རང་བས་མཐོ་ལ་ཕྲག་དོག་ཅིང༌། ། བར་པ་ལ་ནི་ཆགས་སྡང་བསམ་ངན་སྒོམ། ། འོག་མ་དག་ནི་བཙན་འཕྲོག་དབང་དུ་བྱེད། ། མཆོད་ཡུལ་བླ་མ་དཀོན་མཆོག་རྒྱང་དུ་བསྲིང༌། །
ཐར་ལམ་སངས་རྒྱས་བསྟན་ལ་རིས་སུ་འབྱེད། ། སྦྱིན་གནས་འཕགས་པའི་དགེ་འདུན་བྲན་ཁོལ་བཀོལ། ། དབེན་གནས་ཆོས་གྲྭ་འཇོམས་ཤིང་དཀོར་རྣམས་འཕྲོག ། ཁྲེལ་གཞུང་ངོ་ཚ་བོར་ནས་ཁྲེལ་མེད་སྤྱོད། ། འབངས་རྣམས་རྗེ་ཡིས་བློ་གཏད་མི་ཐུབ་ཅིང༌། ། འོག་འབྲུ་གཡོ་ཁྲམ་ངན་སྦྱོར་རྒྱལ་ཁྲིམས་དབྲོལ། ། གཅིག་གིས་གཅིག་འཇོམས་བསམ་ངན་ཁོར་ཡུག་སྒོམ། ། འདི་འདྲའི་དུས་ངན་རྗེ་བློན་འབངས་རྣམས་ལ། ། ཐུགས་རྗེས་གཟུང་ཞིག་རྗེ་བཙུན་སྨྲ་བའི་རྒྱལ། ། ཁྱད་པར་གསང་སྔགས་བསྟན་ལ་མོས་ཚུལ་ཅན། །
བསག་སྦྱང་བསགས་པས་དབེན་པའི་ཉམས་ཆུང་བདག ། འདུ་འཛི་སྤང་བར་འདོད་ཀྱང་གཡེང་བའི་ངང༌། ། རང་ཡུལ་སྤང་བར་འདོད་ཀྱང་གཞན་དབང་བཙན། ། ཡུན་དུ་གཞི་གཅིག་གནས་ན་ཆགས་སྡང་རྒྱུ། ། དམ་ཆོས་སྒྲུབ་ལ་བརྩོན་ཚེ་གཞན་དོན་ཚུལ། ། སྒོ་གསུམ་ཐ་མལ་དབང་གྱུར་བདག་འདྲ་ལ། ། བརྩེ་བས་གཟིགས་ཤིག་གསང་བདག་རྡོ་རྗེ་འཛིན། ། བྱིན་གྱིས་རློབས་ཞིག་རྗེ་བཙུན་དམ་པ་རྣམས། ། དེ་ལྟར་ཀུན་སྤྱོད་མཐོང་ཞིང་བདག་ཉིད་ལའང༌། ། ཞེ་བློ་གཏིང་ནས་མ་བདེའི་བྱ་བྲལ་ལ། །
ཐུགས་ལ་ཕན་པའི་གདམས་པ་མ་མཆིས་ཀྱང༌། ། བསྐུལ་ཞེས་གསུངས་པས་ཇི་ལྟར་ཕུལ་དོན་འདིར། ། མཁྱེན་ཡངས་ཅན་གྱིས་ལེགས་པར་སྤྱོད་འཚལ་ཏེ། ། ཇི་ལྟར་སྲོག་འཕྲོག་བི་ཤ་ནག་པོ་ནི། ། ལུས་ཅན་ཕལ་གྱི་སྲོག་ལ་བར་གཅོད་ཀྱང༌། ། ངོ་མ་ཤེས་ན་སྤང་བྱར་མི་འགྱུར་ལྟར། ། འཁོར་བ་སྤྱི་དང་བྱེ་བྲག་ཆོས་ཚུལ་ལ། ། བླང་དོར་སྒྲོན་མེའི་སྤྱན་གྱིས་དྲི་སྤང་ཞིང༌། ། ལུགས་གཉིས་དམ་པའི་སྤྱོད་པ་རྣམ་དག་དང༌། ། ཕྱོགས་ལྷུང་མཐར་འཛིན་བྲལ་བའི་སྒོམ་པ་མཆོག །
ཟུང་འཇུག་མཉམ་ཡངས་རྟོགས་པའི་ལྟ་བ་དང༌། ། ནམ་དུའང་མི་འབྲལ་ཐུགས་ཀྱི་དཔལ་བེའུར་བཅངས། ། བདག་གཞན་དོན་བཟང་འབྲས་བུ་འགྲུབ་པར་འགྱུར། ། ཞེས་པ་འདི་ཡང་བྱ་བྲལ་རཏྣ་ཡིས། ། སྤྲོ་ལུང་ཕོ་བྲང་རྩེ་ནས་བྲིས་པ་དགེ། ༈ ཨ༽ལེགས་དྲུག་དང་ཚིགས་གསུམ་གནད་དྲིལ། ༈ རྗེ་བླ་མ་རྣམས་ལ་ཕྱག་འཚལ་ལོ། ། ཀྱེ་མ་དལ་འབྱོར་རྙེད་པའི་དུས། ། སངས་རྒྱས་བསྟན་ལ་ཞུགས་ན་ལེགས། ། མི་རྟག་སྙིང་རྗེ་བྱང་སེམས་ལ། །
ངེས་ཤེས་གཏིང་ནས་སྐྱེས་ན་ལེགས། ། སོ་ཐར་བྱང་སེམས་གསང་སྔགས་ཀྱི། ། སྡོམ་པ་དམ་ཚིག་བསྲུངས་ན་ལེགས། ། ལུས་ནི་སྣང་སྟོང་ལྷ་སྐུ་ལ། ། སྒྲར་གྲག་སྔགས་སུ་ཤེས་ན་ལེགས། ། སེམས་ནི་རིག་སྟོང་ཆོས་ཀྱི་སྐུ། ། ཡེངས་མེད་གྲུབ་མཐའ་སྙོགས་པ་ལེགས། ། བདག་གཞན་དོན་གཉིས་འགྲུབ་པ་ལ། ། འཁོར་གསུམ་བསྔོ་བའི་རྒྱས་འདེབས་ལེགས། ། ལེགས་པ་དྲུག་གི་བསྟན་བཅོས་འདི། །
བྱ་བྲལ་རཏྣའི་མིང་འཛིན་པས། ། གློག་ལ་མུན་པའི་གསལ་འདེབས་ལགས། ། ཡང་སྨྲས་པ། སྤྲོས་མེད་གནད་ཀྱི་ཉམས་ལེན་ནི། ། ཡེ་ནས་མ་བཅོས་ཕྱག་རྒྱ་ཆེ། ། ཕྱོགས་ལྷུང་བྲལ་བ་དབུ་མའི་ལམ། ། འཁོར་འདས་མི་གནས་རྫོགས་པ་ཆེ། ། ཚིག་གསུམ་གནད་དྲིལ་སྙིང་ཕུར་འདི། ། མཆེད་གྲོགས་དམ་པའི་ཐུགས་དམ་འཚལ། ཞེས་པ་འདི་ནི་སྦས་ཡུལ་འབྲས་མོ་བཤོངས་ལ་འགྲོ་བའི་རིག་འཛིན་ཆེན་པོའི་ཕྱག་ཕྱི་བ་བྱ་བྲལ་ཀུན་བཟང་རྒྱ་མཚོས་བསྐུལ་བ་ལ།
རཏྣའི་མིང་ཅན་གྱིས་གདམས་པའོ། ཀི༽འཕྱོང་རྒྱས་པ་ཚེ་དབང་ཕུན་ཚོགས་ལ་གདམས་པ། ༈ རྗེ་བཙུན་དྲིན་ཆེ་རྩ་རྒྱུད་བླ་མ། ། སྤྲང་པོ་བདག་གི་སྤྱི་བོའི་གཙུག་རུམ། ། འབྲལ་མེད་རྟག་པར་རྒྱན་དུ་བཞུགས་ཏེ། ། བདག་སོགས་འགྲོ་ཀུན་ཐུགས་རྗེས་གཟུང་ཞིག ། གསན་དང་མཆེད་གྲོགས་དམ་ལྡན་ཁྱེད་ཀྱིས། ། ནན་གྱིས་བསྐུལ་བས་རང་སྐྱོན་སྦས་ནས། ། དད་ལྡན་ཁྱེད་ལ་གནད་དུ་གདམས་སོ། ། དམ་པ་རྗེ་གཅིག་མཚན་ལྡན་བླ་མ། །
མཉམ་དུ་འགྲོགས་པའི་དུས་སྐབས་དེ་རུ། ། ལུང་རྟོགས་ཆོས་ཀྱི་སྒྲོ་འདོགས་ཆོད་ཅིག ། ཕྱིས་ནས་འགྱོད་ཚེ་འཕྱིས་པར་གདའ་འོ། ། མཐུན་རྐྱེན་དང་བཅས་ཆོས་མཐུན་འགྲོགས་ཚེ། ། ཐོས་བསམ་སྒོམ་ལ་ཉམས་ལེན་འབོད་ཅིག ། ལེ་ལོ་སྙོམས་ལས་བར་ཆད་བདུད་དོ། ། བསྟན་རྩ་དམ་ཆོས་སོ་སོར་ཐར་པ། ། ཇི་ལྟར་བཤད་བཞིན་རྟགས་ཚུལ་གཟུང་ཞིག ། རྩིང་ཧྲལ་སྤྱོད་པ་བསྟན་པའི་ཞབས་འདྲེན། ། རང་འདོད་སྤངས་པའི་དགྲ་གཉེན་རིས་མེད། །
བྱང་ཆུབ་སེམས་དཔའི་ཐུགས་སྐྱེད་སྦྱོངས་ཤིག ། རང་འདོད་ཞེན་པས་འཁོར་བར་འཆིང་ངོ༌། ། གསང་སྔགས་ཉམས་ལེན་བསྐྱེད་རྫོགས་ཟུང་འཇུག ། བླ་མས་གང་བསྟན་སྐབས་སུ་ཕོག་པས། ། ཇི་ལྟར་བསྟན་ཞིང་ཉམས་སུ་ལོངས་ཤིག ། མཐར་ཐུག་ལྟ་བ་བཟང་ངན་མེད་པས། ། ལྟར་མེད་ལྟ་བའི་རྒྱལ་ས་གཟུང་ལ། ། གྲུབ་མཐའ་ཀུན་ལ་བཟང་ངན་སྤོངས་ཤིག ། གང་ཤར་འཛིན་མེད་སྒོམ་པ་འདི་ལ། ། གྲིམས་ལྷོད་མེད་པའི་རང་འགྲོས་སྐྱོངས་ལ། །
འགྲུས་བསྒྲིལ་ཧད་ལྷོད་འདི་ཡིས་ཕུང་ངོ༌། ། ནམ་ཞིག་འཁོར་འདས་རྫུན་ཕུགས་བརྡིབ་ཚེ། ། བཟའ་གཏད་མེད་པའི་སྤྱོད་པ་འཆར་ཏེ། ། བླང་དོར་བྲལ་བའི་སྤྱོད་པ་ཡིན་ནོ། ། འདི་ཡིན་འཛིན་བྲལ་རང་གཞི་ཟིན་པས། ། འཁོར་དང་མྱང་འདས་དམིགས་སུ་མེད་པའི། ། རྒྱལ་བ་ཀུན་བཟང་རྡོ་རྗེ་འཆང་འགྱུར། ། འདི་ལྟར་བསྟན་བཞིན་གཡོ་མེད་གཟུང་ན། ། རྒྱལ་བའི་དམ་ཆོས་མ་ལུས་ཀུན་འཆང༌། ། རང་གཞན་དགེ་ལེགས་རྒྱལ་བའི་གདུང་ཚོབ། །
འབྲེལ་ཚད་དོན་ལྡན་རྣལ་འབྱོར་ལགས་སོ། ། དགེ་འདིས་བདག་གཞན་འགྲོ་བ་མ་ལུས། ། ཕྱམས་ཅིག་སངས་རྒྱས་མྱུར་འགྲུབ་གྱུར་ཅིག ། ཅེས་འཕྱོང་རྒྱས་རིང་མོ་ལ་གདམས་པའོ། ཁི༽མཚམས་མལ་བཅད་རྒྱའི་དུས་བླ་མ་གཙང་པ་ལ་གདམས་པ། ༈ ཨེ་མ་ཧོ། ཆོས་བྱེད་དང་གཉེན་མེད་ནད་པ་གསུམ། ། འདི་གསུམ་ཟཽག་པོ་ངའི་མཆེད་གྲོགས་ཡིན། ། མཆེད་གྲོགས་འདི་གསུམ་ལ་དགྱེས་ན་ཟླ་ལ་བཞུགས། ། དཔེ་ཆ་དང་ལྷ་རྟེན་མཆོད་ཆ་གསུམ། །
འདི་གསུམ་ཟོག་པོ་ངའི་སྐམ་སྤྱད་ཡིན། ། སྐམ་སྤྱད་འདི་གསུམ་གྱི་མི་བྲེལ་ན་ཟླ་ལ་བཞུགས། ། མི་རྒན་དང་རྟ་རྒན་ཁྱི་རྒན་གསུམ། ། འདི་གསུམ་ཟོག་པོ་ངའི་གསོ་རྒྱུ་ཡིན། ། གསོ་རྒྱུ་འདི་གསུམ་གྱི་མི་གཡེང་ན་ཟླ་ལ་བཞུགས། ། གང་བདེ་དང་གང་བྱུང་དྲིན་ཡོད་གསུམ། ། འདི་གསུམ་ཟོག་པོ་ངའི་དགྲ་བོ་ཡིན། ། དགྲ་བོ་འདི་གསུམ་ལ་མི་འཇིགས་ན་ཟླ་ལ་བཞུགས། ། ཆ་མེད་དང་རྒྱུས་མེད་གར་སླེབ་གསུམ། ། འདི་གསུམ་ཟོག་པོ་ངའི་ཕ་ཡུལ་ཡིན། །
ཕ་ཡུལ་འདི་གསུམ་གྱིས་ཆོག་ན་ཟླ་ལ་བཞུགས། ། དད་ཅན་དང་དམ་ཅན་ཟོལ་མེད་གསུམ། ། འདི་གསུམ་ཟོག་པོ་ངའི་གཉེན་གྲོགས་ཡིན། ། གཉེན་གྲོགས་འདི་གསུམ་གྱིས་ཆོག་ན་ཟླ་ལ་བཞུགས། ། གང་བྱུང་དང་གང་དྲན་གང་བདེ་གསུམ། ། འདི་གསུམ་ཟོག་པོ་ངའི་སྤྱོད་པ་ཡིན། ། སྤྱོད་པ་འདི་གསུམ་གྱི་མི་ལད་ན་ཟླ་ལ་བཞུགས། ། གཏད་མེད་དང་ཐུན་མེད་བྱར་མེད་གསུམ། ། འདི་གསུམ་ཟོག་པོ་ངའི་སྒོམ་པ་ཡིན། ། སྒོམ་པ་འདི་འདྲ་ལ་མོས་ན་ཟླ་ལ་བཞུགས། །
མཉམ་ཡངས་དང་ལྷུན་གྲུབ་ཁྱབ་གདལ་གསུམ། ། འདི་གསུམ་ཟོག་པོ་ངའི་ལྟ་བ་ཡིན། ། ལྟ་བ་འདི་འདྲ་ཡིས་ཆོག་ན་ཟླ་ལ་བཞུགས། ། ཧེ་ཧེ་འདི་འདྲ་ཞིག་བྱོན་བྱུང་ཞེས་སམྦྷོ་ཊའི་ངོས་ལ་བྲིས་ནས་བུག་སྒོར་བསྲིངས་པའོ། གི༽བྱ་གཏང་འབྲུག་སྨྱོན་ལ་གདམས་པ། ༈ ན་མོ་གུ་རུ། འདི་ཕྱིར་མི་བསླུ་འདྲེན་པ་རྗེ། ། བློ་ཕུགས་ཨོ་རྒྱན་པདྨར་གཏོད། ། ཀུན་དང་མི་འགལ་ཉམས་ལེན་མཆོག ། ལུས་ངག་ཡིད་གསུམ་ཆོས་དང་བསྟུན། །
ཐོས་བསམ་བྱས་པའི་སྙིང་པོ་དེ། ། སྒྲུབ་པ་ཉམས་ལེན་མཆོག་ལ་དྲིལ། ། ཆུ་རྒྱུན་རྣལ་འབྱཽར་མ་གོམས་བར། ། ཆགས་སྡང་དུག་ལྔར་འབུར་འཇོམས་གཅཻས། ། སྤང་བླང་རེ་དོགས་དང་བྲལ་བའི། ། ངང་གནས་མཉམ་གཞག་གཙོ་བོར་འདོན། ། འདུས་བྱས་འདུས་མ་བྱས་ཀྱི་དགེས། ། སྲིད་གསུམ་བྱང་ཆུབ་ཐོབ་ཕྱིར་བསྔོ། ། ཞེས་བྱ་བཏང་ཨོ་རྒྱན་དཔལ་འབྱོར་ལའོ། ངི༽དམ་ཆོས་རྫོགས་པ་ཆེན་པོའི་དོན་དེ་བཞིན་ཉིད་ཀྱི་གཏམ་གླུར་བརྗོད་པ།
༈ ན་མསྶ་མནྟྲ་བྷ་དྲ་ཡ། ཨེ་མ་ཧོ། རང་རིག་སྟོང་གདངས་འགག་མེད་ཀུན་ཏུ་བཟང༌། ། དོན་དམ་འགྱུར་མེད་ཀ་དག་ཀུན་བཟང་མོ། ། གདོད་ནས་ཟུང་འཇུག་འབྲལ་མེད་ལྷན་ཅིག་སྐྱེས། ། རང་རིག་རྗེ་བཙུན་པདྨ་ཀ་རར་འདུད། ། དུས་མཐའི་ཟོག་པོ་སྣ་ཚོགས་རང་གྲོལ་ང༌། ། རྩ་གསུམ་བྱིན་རླབས་སྙིང་གི་དབུས་སུ་སད། ། དམ་ཆོས་རྫོགས་ཆེན་ཟབ་དོན་ཁོ་ན་ཤར། ། ད་ནི་བྱ་རྩོལ་འདས་པ་ཟབ་མོའི་དོན། །
ཕྱོགས་ཙམ་བཤད་ཀྱི་ལམ་འདིར་གུས་དག་གསན། ། རང་རིག་སྙིང་པོ་ཀ་ནས་དག་པ་རུ། ། གདོད་ནས་གནས་པས་ལོགས་སུ་སྦྱང་མ་དགོས། ། ཉོན་མོངས་སྤོང་བསྒྱུར་བྱེད་པའི་དོ་ཟླ་མིན། ། རང་རིག་ཡེ་ཤེས་གཏིང་གསལ་འགག་མེད་དུ། ། ཡེ་ནས་གསལ་བས་གཞན་ནས་སྒྲུབ་མ་དགོས། ། ལྷ་སྔགས་ཏིང་འཛིན་སྒོམ་པའི་དོ་ཟླ་མིན། ། རང་རིག་མིང་འདོགས་བྲལ་བའི་བརྗོད་མེད་དུ། ། ཡེ་ནས་བཞུགས་པས་བརྟག་དཔྱད་བྱ་མ་དགོས། ། ལྟ་བ་དགག་སྒྲུབ་བྱེད་པའི་དོ་ཟླ་མིན། །
རང་རིག་བདེ་གཤེགས་སྐུ་ལྔར་ཡེ་རྫོགས་སུ། ། དུས་ཀུན་གནས་པས་ཡིད་བྱེད་སྒོམ་མ་དགོས། ། སྒོམ་པ་ཐུན་འཇོག་བྱེད་པའི་དོ་ཟླ་མིན། ། རང་རིག་བཅོས་བསླད་བྲལ་བའི་གཤིས་སྤྱོད་ལས། ། དུས་ཀུན་མི་འདའ་བླང་དོར་བྱ་མ་དགོས། ། ཚུལ་འཆོས་ཐོ་ཅོ་བྱེད་པའི་དོ་ཟླ་མིན། ། དེ་ལྟར་གཞི་ལམ་འབྲས་བུའི་བྱེད་ཆོས་ཀུན། ། རང་རིག་རྫོགས་ཆེན་ཐིག་ལེ་ཉག་གཅིག་ཏུ། ། རྟོགས་པའི་དོན་ལས་མི་འདའ་དམ་ཚིག་རྫོགས། ། རྡོ་རྗེ་སྙིང་པོ་དོན་དམ་བདེ་བའི་སྐུ། །
རྣམ་ཀུན་མཆོག་ལྡན་སྟོང་ཉིད་སྒྱུ་མ་ཆེ། ། ཁོ་བོ་ཅག་གིས་ངོ་བོའི་གསང་འདི་རྙེད། ། ད་ནི་བྱ་རྩོལ་ཟད་པས་སོས་རེ་དལ། ། ལུས་ཀྱི་སྤྱོད་པ་འཁྲུལ་འཁོར་བདེ་བའི་གར། ། ངག་གི་སྨྲ་ཚིག་གྲགས་སྟོང་རྡོ་རྗེའི་གླུ། ། སེམས་ཀྱི་རྟོག་ཚོགས་ཏིང་འཛིན་རོལ་པའི་འཕྲུལ། ། གུ་ཡངས་ཁྱབ་གདལ་ཆེན་པོར་ངང་གིས་སྤྱོད། ། ཅེས་པ་འདི་ཡང་སྟོད་ལུང་སྣང་རྩེ་བ་ནམ་མཁའི་མཚན་ཅན་གྱིས་བསྐུལ་བ་ལས། བྱ་བྲལ་བ་རཏྣས་རྫོགས་པ་ཆེན་པོ་སེམས་སྡེ་ཀློང་སྡེ་མན་ངག་གི་སྡེ་སྟེ་རང་རིག་ཆིག་རྫོགས་སུ་བསྟན་པའི་དོན་ལས་བརྩམས་ཏེ། གདན་ས་ཆེན་པོ་འབྲི་གུང་གི་བླ་བྲང་ཁང་གསར་ཡང་དགོན་འོག་མིན་དུ་བྲིས་པའོ།
ཅི༽ཡར་སྟོད་ཆོས་མཛད་རིན་ཆེན་ཉི་མ་ལ་གདམས་པ། ༈ རྗེ་བཙུན་མཚུངས་མེད་དཔལ་ལྡན་བླ་མ། ། ཡོངས་འཛིན་དམ་པའི་ཞབས་པད་མཆོག་ལ། ། སྤྲང་པོ་མི་ཕྱེད་དང་བའི་ཡིད་ཀྱིས། ། ལན་གཅིག་མིན་པར་དུས་ཀུན་འདུད་དོ། ། སྔོན་གྱི་ལས་འཕྲོ་སྨོན་ལམ་དབང་གིས། ། དལ་དང་འབྱོར་པའི་ཆོས་ཀྱིས་ཕྱུག་ཅིང༌། ། སངས་རྒྱས་བསྟན་ལས་སྙིང་པོའི་དོན་ལ། ། ཡང་དག་མོས་པའི་ཤུགས་དང་རབ་ལྡན། ། གཞོན་ནུ་རབ་བྱུང་བསླབ་གསུམ་རྒྱན་སྤྲས། །
ཆོས་མཛད་རིན་ཆེན་ཉི་མ་གང་གིས། ། ད་ལྟ་སྙིགས་མ་ལྔ་བདོའི་དུས་འདིར། ། གྲུབ་པ་མཆོག་གི་བསྟན་པའི་ལམ་བཟང༌། ། ཉམས་སུ་ལེན་པའི་གེགས་སེལ་བོགས་འདོན། ། མཐར་ཐུག་འབྲས་བུའི་ས་ལམ་བགྲོད་ཚུལ། ། ཉམས་མྱོང་གདམས་པ་ཡི་གེར་བཀོད་པའི། ། ཚིགས་སུ་བཅད་པ་དགོས་ཞེས་གསུང་ལ། ། ཆོས་ལྟར་བཅོས་པའི་རྣམ་གཡེང་དབང་གིས། ། ཅུང་ཟད་འགྱངས་པ་བཟོད་པར་མཛོད་ཅིག ། གསན་དང་ཆོས་མཛད་རཏྣ་སུརྨ། །
ད་དུས་བསགས་ཆུང་སྙིགས་མའི་དུས་འདིར། ། བདག་གཞན་བཟང་ངན་རྐྱེན་གྱིས་བསྐུལ་བའི། ། ཆོས་སྒོར་འཇུག་པ་མང་བར་འདུག་ཀྱང༌། ། སྐྱིད་སྡུག་ཐེག་པའི་ཆོས་པ་དཀོན་མཐོང༌། ། དེ་བས་མཆེད་གྲོགས་དམ་པ་ཁྱེད་ནི། ། མཐོ་དམན་སྐྱིད་སྡུག་ཇི་ལྟར་བྱུང་ཡང༌། ། རེ་དོགས་སྤང་བླང་རོ་སྙོམས་འཚལ་ལོ། ། གསན་དང་ད་དུས་ཆོས་སྒོར་ཞུགས་པ་འགའ་ཞིག ། ཐོས་ཆུང་ཚིག་རེས་ཆོག་པར་གཟུང་སྟེ། ། ཕྱོགས་རེའི་གྲུབ་མཐར་རང་གཞན་ཀུན་སྦྱོར། །
ཟུང་འཇུག་དབུ་མའི་ལམ་ལ་སྒྲིབ་མཐོང༌། ། དེ་བས་མཆེད་གྲོགས་དམ་པ་ཁྱེད་ནི། ། མཚན་ལྡན་བླ་མ་དམ་པ་རྣམས་ལས། ། རྒྱུད་འགྲེལ་གཞུང་ལུགས་ཐོས་རྒྱ་བསྐྱཻད་ཅིག ། གསན་དང་ད་དུས་ཆོས་སྒོར་ཞུགས་པ་འགའ་ཞིག ། ད་ལྟའི་ཆོས་སྤྱོད་འགའ་ཞིག་གིས་ནི། ། ཐོས་དོན་བསམ་པས་གཞིག་པར་བྱ་རྒྱུ། ། ལོ་འདོད་གྲོངས་རྩིས་ཆོས་བརྒྱད་སྒྲུབ་ལས། ། བསམ་དོན་རྒྱུ་རྒྱུད་??ལ་སྦྱོར་བ་དཀོན་མཐོང༌། ། དེ་བས་མཆེད་གྲོགས་དམ་པ་ཁྱེད་ནི། །
སྡེ་སྣོད་རྒྱུད་བཞིའི་མན་ངག་མཉན་བཤད། ། ནང་འགལ་སྤོང་ལེན་མེད་པར་གནད་གཟུང༌། ། གསན་དང་ད་དུས་ཆོས་སྒོར་ཞུགས་པ་འགའ་ཞིག ། ད་དུས་ཆོས་སྤྱོད་རློམ་པ་འགའ་ནི། ། ཐོས་བསམ་སྒོམ་པའི་ལམ་ལ་གནས་ཀྱང༌། ། ང་མཁས་ང་གྲུབ་ཆགས་སྡང་འདི་ལས། ། ཉོན་མོངས་འདུལ་བའི་ཆོས་པ་དཀོན་མཐོང༌། ། དེ་བས་མཆེད་གྲོགས་དམ་པ་ཁྱེད་ནི། ། ཆགས་སྡང་གདུག་པའི་དུག་ཆེན་གཉེན་པོར། ། དམ་ཆོས་བདུད་རྩི་བསྟེན་པར་མཛོད་ཅིག །
གསན་དང་ད་དུས་ཆོས་སྒོར་ཞུགས་པ་འགའ། ། ད་ལྟའི་རྟོགས་ལྡན་མིང་བཏགས་ཁ་ཅིག ། གཏད་མེད་ལྟ་བའི་གདེངས་ལྡན་མེད་པར། ། ཁ་ལྟ་སྐམ་པོའི་ཚིག་ཕྱིར་འབྲེང་ཏེ། ། རང་གི་ཉམས་མྱོང་གོ་ཡུལ་ལ་བྱེད། ། ཉམས་མྱོང་ཡང་དག་ལྟ་བས་དབེན་མཐོང༌། ། དེ་བས་མཆེད་གྲོགས་དམ་པ་ཁྱེད་ནི། ། ཕྱོགས་སུ་ལྷུང་དང་རིས་སུ་ཕྱེ་བའི། ། ཁས་ལེན་བྲལ་བའི་ལྟ་བ་གཅེས་སོ། ། གསན་དང་ད་དུས་ཆོས་སྒོར་ཞུགས་པ་འགའ། །
ད་ལྟའི་རྟོགས་ལྡན་བཞེད་པ་འགའ་ཞིག ། སྒྲུབ་ལོང་མེད་པར་གྲུབ་པ་ཐོབ་འདོད། ། ལོ་ཟླ་ཞག་གི་གྲངས་ཡུས་ཆེར་བྱེད། ། སྒོམ་པའི་རྣལ་འབྱཽར་ལྷུར་ལེན་དཀོན་མཐོང༌། ། དེ་བས་མཆེད་གྲོགས་དམ་པ་ཁྱེད་ནི། ། མཐོང་ཐོས་གློ་བུར་བརྩོན་པ་སྤངས་ཏེ། ། ཆུ་བོའི་རྒྱུན་ལྟར་སྒྲུབ་ལ་འབུངས་ཤིག ། གསན་དང་ད་དུས་ཆཽས་སྒོར་ཞུགས་པ་འགའ། ། ད་དུས་སྒོམ་ཆེན་འགའ་ཞིག་གིས་ནི། ། བདེ་གསལ་མི་རྟོག་ཉམས་ལ་ཞེན་ཏེ། །
སྣང་མེད་འོད་གསལ་མཆོག་གི་མྱོང་བར། ། ཡིད་གཉིས་ཐེ་ཚོམ་དྲ་བས་བཅིངས་མཐོང༌། ། དེ་བས་མཆེད་གྲོགས་དམ་པ་ཁྱེད་ནི། ། སྐྱོན་མེད་མིང་རྟགས་ཏིང་འཛིན་གསུམ་ལའང༌། ། ཆགས་སྡང་འཛིན་པའི་སྤང་བླང་དོར་ཅིག ། གསན་དང་ད་དུས་ཆོས་སྒོར་ཞུགས་པ་འགའ། ། ད་དུས་བསྒྲུབ་པའི་རྣལ་འབྱོར་གང་དག ། རྒྱུ་འབྲས་སྟོང་པ་ཉིད་ལ་ཞུགས་ཚེ། ། གཞི་ལམ་འབྲས་བུ་སྟོང་ལྟ་ཧད་པོས། ། རྟེན་འབྲེལ་རྒྱུ་འབྲས་ཁྱད་དུ་གསོད་མཐོང༌། །
དེ་བས་མཆེད་གྲོགས་དམ་པ་ཁྱེད་ནི། ། ཆོས་དབྱིངས་རང་བཞིན་སྟོང་པའི་གཞི་ལས། ། ལྷུན་གྲུབ་རང་ཤར་རང་འགྲོས་བསྐྱང་འཚལ། ། གསན་དང་ད་དུས་ཆོས་སྒོར་ཞུགས་པ་འགའ། ། ད་དུས་རྣལ་འབྱོར་སྤྱོད་པ་འགའ་ཞིག ། ཉམས་ཀྱི་དྲན་རྩི་བརྩིས་གདབ་བྲལ་ཡང༌། ། མྱོང་བའི་རོ་ལ་མཆོག་འཛིན་དྲི་མས། ། དྲི་མེད་ཡེ་ཤེས་སྐུ་མཆོག་སྒྲིབ་མཐོང༌། ། དེ་བས་མཆེད་གྲོགས་དམ་པ་ཁྱེད་ནི། ། ཉམས་མྱོང་རྟོགས་ཙམ་རྟོགས་པའི་འཛིན་པ། །
བརྗེད་མེད་ཟང་ཐལ་ཆེན་པོར་ལ་ཟློས། ། གསན་དང་ད་དུས་ཆོས་སྒོར་ཞུགས་པ་འགའ། ། ད་དུས་ཆོས་ལྟར་སྤྱོད་པ་ལ་ལ། ། སྡོམ་གསུམ་ཁྲིམས་ཀྱི་སྤྱོད་ལ་གནས་རྒྱུ། ། དོན་གཡེལ་ཚུལ་ཆོས་བྱི་ལའི་སྤྱོད་པས། ། རང་གཞན་ཀུན་གྱི་མགོ་བོ་བསྐོར་མཐོང༌། ། དེ་བས་མཆེད་གྲོགས་དམ་པ་ཁྱེད་ནི། ། ངོ་ལྐོག་མེད་པའི་རང་སེམས་དཔང་ཚུགས། ། དམ་པའི་ཆོས་ལ་གནས་པར་མཛོད་ཅིག ། གསན་དང་ཆོས་མཛད་རཏྣ་སུརྨ། །
དེ་ལྟར་འཁྲུལ་མེད་ལྟ་སྒོམ་སྤྱོད་པ། ། རྒྱལ་བ་གོང་མ་རྣམས་ཀྱིས་གཤེགས་ཤུལ། ། ལམ་ཟབ་ལ་ནི་རབ་འབད་གོམས་པས། ། གནས་སྐབས་ལམ་དུ་གེགས་སེལ་བོགས་ཐོན། ། ཉོན་མོངས་ཀུན་སངས་ཡེ་ཤེས་ཡོངས་རྒྱས། ། སྐུ་ལྔའི་འབྲས་བུ་ཚེ་འདིར་འགྲུབ་པ། ། རྡོ་རྗེ་ཐེག་པའི་གསང་ཆེན་གནད་དོ། ། གང་ཞིག་དངས་པའི་མེ་ལོང་ངོས་ལ། ། བཞིན་རས་བསྟན་པས་དྲི་མའི་སྐྱོན་མཐོང༌། ། དེ་དག་འབད་པས་བྱི་དཽར་ལ་བརྩོན། །
དེ་བཞིན་གཞན་སྐྱོན་དྲི་མ་མཐོང་ཚེ། ། རང་རྒྱུད་བག་ཆགས་རྒྱུན་ལ་གོམས་པས། ། སྒོ་གསུམ་ཉེས་པས་སྒྲིབས་སོ་འཚལ་ལོ། ། དེ་སྤངས་གཉེན་པོའི་མེ་ལོང་འདི་གསུང༌། ། གང་གི་བློ་གྲོས་ཡངས་པའི་ནམ་མཁར། ། རྣམ་དཔྱོད་ལང་ཚོ་མཆོག་གི་དཀྱིལ་འཁོར། ། ལུང་རྟོགས་ཚ་ཟེར་འོད་ཟེར་འཕྲོ་བའི། ། རིན་ཆེན་ཆོས་ཀྱི་ཉི་མ་གང་ལ། ། གསལ་བྱེད་ཚུལ་དུ་འདི་ནི་སྤྲིངས་སོ། ། དགེ་བས་འགྲོ་ཀུན་གཉིས་མེད་ཡེ་ཤེས། །
སྒྲིབ་མེད་ཆོས་སྐུ་འགྲུབ་པར་གྱུར་ཅིག ཆི༽ཀུན་བསམ་ལ་གདམས་པ། ༈ རང་རིག་མཐའ་བྲལ་འདུས་མ་བྱས། ། བཅོས་བསླད་བྲལ་བའི་དེ་བཞིན་ཉིད། ། བརྗོད་མེད་བསམ་འདས་བདེ་བ་ཆེ། ། ལྟ་བའི་ཕུགས་སུ་གཏིང་ཐག་ཆོད། ། ཡེ་ཤེས་མཚན་མའི་དྲི་མ་བྲལ། ། བློས་བྱས་ཐུན་སྒོམ་དྲན་འཛིན་སྟེར། ། མཉམ་རྗེས་ཟུང་འཇུག་ཡངས་པ་ཆེ། ། སྒོམ་པའི་ཆོས་སུ་གདམས་པར་བཟུང༌། །
རེ་དོགས་སྤངས་བླང་དགག་སྒྲུབ་ཞི། ། ཚུལ་འཆོས་དྲན་གཞིག་བྱ་བྱེད་བོར། ། བཅོས་མེད་ལྷུག་པ་རང་བབས་བུ། ། སྤྱོད་པའི་རྒྱུན་ལ་གནས་པར་འཚལ། །། ཅཻས་པ་ལྟ་སྒོམ་སྤྱོད་པའི་ཚུལ། ། ཆེན་གསུམ་འཛིན་པ་ལས་འདས་འདི། ། རྣལ་འབྱོར་ཀུན་དགའ་བསམ་གཏན་གྱིས། ། བསྐུལ་ཏེ་བྲིས་བཞིན་མངོན་གྱུར་ཅིག ༈ ཇི༽སྟོད་ལུང་སྣང་རྩེ་བ་ལ་གདམས་པ། ཀ་ནས་???དག་པའི་ཆོས་སྐུ་དྲི་མ་མེད།
ཁ་དོག་ཅིར་ཡང་འཆར་བའི་ལོངས་སྤྱོད་རྫོགས། ། ག་ཞའི་སྐྱོན་བྲལ་འགྲོ་འདུལ་སྤྲུལ་པའི་སྐུ། ། ང་བདག་འཇོམས་མཛད་ངོ་བོ་ཉིད་སྐུར་འདུད། ། ཅ་ཅོར་སྨྲ་བའི་ཁམས་གསུམ་འཁོར་བ་པ། ། ཆ་ལུགས་རྒྱན་གྱི་བྱེ་བྲག་སྣ་ཚོགས་དང༌། ། ཇ་ཆང་འདོད་ཡོན་རོ་ལ་སྲེད་པ་ཀུན། ། ཉ་མོ་ལྕགས་ཀྱུས་ཟིན་འདྲ་མ་ཤེས་སམ། ། ཏ་ལའི་ནགས་སོགས་དབེན་པའི་རི་ཁྲོད་དུ། ། ཐ་དད་གཡེང་བའི་འདུ་འཛི་རིང་དོར་ཏེ། ། ད་ལྟ་སངས་རྒྱས་བསྟན་པ་གནས་དུས་འདིར། །
ན་ཚ་ཁྱད་བསད་དམ་ཆོས་སྒྲུབས་ན་ལེགས། ། པ་སངས་ལྟ་བུར་དཀར་བའི་དགེ་ཚོགས་བསྐྲུན། ། ཕ་རོལ་སྡུག་བསྔལ་བསྐྱེད་པའི་སྡིག་པ་སྤོངས། ། བ་མོ་ཉི་བཞིན་གཉེན་པོའི་དཔུང་བསྐྱེད་ལ། ། མ་ལུས་འགྲོ་བའི་དོན་དུ་སྨོན་ལམ་ཐོབ། ། ཙ་རི་ཏྲ་སོགས་བྱིན་ཅན་གནས་མཆོག་ཏུ། ། ཚ་གྲང་ཁྱད་བསད་སྙིང་པོའི་དོན་བསྒོམས་ན། ། ཛ་ཡནྟུ་ཞེས་སྔགས་པ་བརྗོད་བྱེད་ཅིང༌། ། ཝ་སྐྱེས་ལྟ་བུའི་བདུད་རིགས་ཟིལ་གྱིས་གནོན། ། ཞ་ལའི་ངོས་སུ་བྲིས་པའི་ལྷ་མཆོད་ན། །
ཟ་བྱེད་འཇིགས་སྒྲོལ་མྱང་འདས་འགོད་ཅེ་ན། ། འ་ཅག་ཀུན་སེམས་བདེ་གཤེགས་སྙིང་པོ་འདི། ། ཡ་མཚན་འབྲལ་མེད་རང་ཞལ་ལྟ་བ་མཆོག ། ར་བར་འཁོར་བའི་རིགས་དྲུག་སེམས་ཅན་ཀུན། ། ལ་ལ་ཙམ་ཞིག་ཐར་བར་ཉེ་ན་ཡང༌། ། ཤ་བ་རི་ལྟར་བརྟུལ་ཞུགས་མི་འགྲུབ་པ། ། ས་ཕྱོགས་ང་བདག་ཆགས་ཆེན་འཆིང་བས་ནོངས། ། ཧ་ཧའི་གད་རྒྱངས་ཡི་གེའི་ཕྱི་མོ་ལས། ། ཨ་ཧི་ཟག་མེད་བདེ་ཆེན་ལམ་མཚོན་པའི། ། གསལ་བྱེད་མཆོག་འདི་སྣ་ཚོགས་རང་གྲོལ་གྱིས། །
ཙ་མ་རཱིའི་གནས་ནས་བྲིས་པ་དགེ། ཉི༽ལུགས་ལྡོག་ཡི་གེའི་ཕྱི་མོ། ༈ ཨ་ལ་ལ་ངོ་མཚར་གཤིས་ཀྱི་རྩལ། ། ཧ་ཧ་འཁོར་འདས་འདི་ལྟ་མོར་ཆེ། ། ས་ལམ་སྤང་གཉེན་གྱི་ཅི་ཞིག་བྱ། ། ཤ་ཟ་སངས་རྒྱས་ཀྱི་བཟང་ངན་སྟོར། ། ལ་དོར་ལམ་སྟོང་གི་ཉམས་ལེན་རྫུན། ། ར་བ་དྲ་གུར་གྱི་བསྲུང་མཚམས་ཅི། ། ཡ་རབས་མ་རབས་ཀྱི་སྤྱོད་པ་གང༌། ། འ་འབུ་ཡི་སྣང་ངོར་མཉམ་པ་ཉིད། །
ཟ་འདྲེ་ཕུང་ཤིག་ལ་ཅི་ཕྱིར་མཛངས། ། ཞ་ཆོས་ཀྱི་ཕན་དང་གནོད་པ་གང༌། ། ཝ་དམར་གྱི་ཁོང་སྲན་སྡུག་བསྔལ་རྒྱུ། ། ཛ་ལང་དང་མཛེས་ཚུལ་བཅོས་མའི་སྤྱོད། ། ཚ་ཟེར་གྱི་རེག་པའི་བ་མོ་འདྲ། ། ཙ་ན་ཀའི་འབྲུ་ཙམ་སྙིང་པོས་དབེན། ། མ་ལུས་ཀྱི་སྣང་སྲིད་རང་རྩལ་གོང༌། ། བ་ལང་གི་ཁྱུ་འདྲའི་ཚོགས་རྣམས་ཀུན། ། ཕ་མའི་ངོ་བོར་ཐམས་ཅད་མཉམ། ། པ་སངས་ལྟར་དཀར་བའི་བདེ་གཤེགས་སྙིང༌། །
ན་བ་དང་ཚ་མེད་རིག་པའི་གཤིས། ། ད་ལྟའི་རིག་གཤིས་འདི་ཀ་ལས། ། ཐ་སྙད་ཀྱི་གཞུང་ལུགས་དུ་མ་ནི། ། ཏ་རའི་གྲངས་ཀྱི་རྙེད་པར་དཀའ། ། ཉ་གང་གི་མདངས་འདྲ་སྟོང་གསལ་མདངས། ། ཇ་ལ་ཡི་འགྲོས་ལྟར་ཀུན་བསྐོར་ཡང༌། ། ཆ་མཐུན་གྱི་དབྱིབས་ཙམ་ཤེས་དཀའ་བས། ། ཅ་རེ་ཉལ་འཁོར་འདས་མཐོང་བར་འགྱུར། ། ང་ཉིད་ཀྱིས་རྩོལ་གྲུབ་སྒོམ་སྤངས་ཤིང༌། ། ག་ལུའི་མཛེས་ཚུལ་མ་བགྱིས་ཀྱང༌། །
ཁ་དོག་མ་སྒྲིབས་རང་ངོ་འདི། ། ཀ་དག་གི་ངང་དུ་རང་རྩལ་རྫོགས། ལུགས་བཟློག་གི་ཡི་གེའི་ཕྱི་མོ་ལ། ། སྦྱར་བའི་ཅོལ་ཆུང་ལས་སླ་འདི། ། སྐྱ་མིན་དང་སེར་མིན་རཏྣ་ངས། ། དབེན་གནས་འབྲོང་ངུར་དུ་སྦྱར་བ་དགེ ཏི༽རང་གཤིས་རྙོག་མེད། ཨ་ཧཱུྂ་ཕཊ། སྟེང་མི་མངོན་ནམ་མཁའི་དབྱིངས་རུམ་ན། ། རྗེ་མཉམ་མེད་བླ་མ་བཞུགས་སོ་སྐད། །
བར་དག་པ་མཁའ་སྤྱོད་གཞལ་ཡས་ན། ། མཆོག་གསུམ་དང་སྐུ་ཡི་དཀྱིལ་འཁོར་ལྷ། ། ཕྱོགས་རབ་འབྱམས་དུར་ཁྲོད་གནས་རྣམས་སུ། ། རིགས་དྲུག་གི་སྲིད་འཁོར་གནས་སོ་སྐད། ། དོན་རང་སེམས་སྟོང་པའི་དཀྱིལ་འཁོར་ན། ། གདངས་ཀུན་གསལ་སྣང་སྲིད་སྙན་གསོན་ཅིག ། ཆོས་མེད་ཀྱི་སྤྲང་པོ་རཏྣ་ང༌། ། མི་རྣམས་ཀྱང་སྐྱ་མིན་སེར་མིན་ཟེར། ། ང་རང་ཡང་སྐྱ་མིན་སེར་མིན་སྙམ། ། སྐྱ་མིན་སེར་མིན་གྱི་གླུ་ཞིག་ལེན། །
སྐྱ་མིན་དེ་འཁོར་བའི་ཁྱུ་ནས་དོན། ། སེར་མིན་དེ་མྱང་འདས་ཀྱི་ཁྱུ་ནས་དོན། ། འཁོར་བའི་རང་བཞིན་སྟོང་པའི་དབྱིངས། ། བྱེད་སྤྱོད་ཀྱི་འཁྲུལ་སྣང་འགག་མེད་ཀྱི་རྩལ། ། སྣང་སྟོང་དབྱེར་མེད་གྱི་ངོ་བོར་རྟོགས། ། དུཿཁའི་འཁོར་བར་འཇིགས་མ་དགོས། ། ཨ་མཐས་འཛིན་ཅན་དང་ང་མ་མཚུངས། ། དོན་དེ་ཕྱིར་འཁོར་བའི་ཁྱུ་ནས་དོན། ། སྔོན་རང་ངོ་མ་ཤེས་མྱང་འདས་བསྒྲུབས། ། བྱ་རྩོལ་སྒྲུབ་བློའི་ར་བར་ཚུད། །
སྡོམ་གསུམ་གྱི་སྒྲོག་གིས་རབ་ཏུ་བཅིངས། ། ད་དོན་བརྒྱུད་བླ་མའི་བྱིན་རླབས་དང༌། ། སྤྲང་རང་གཤིས་དོན་དམ་བདེན་པའི་མཐུས། ། དུས་འདིར་ནི་རྟེན་འབྲེལ་མངོན་སུམ་སྣང༌། ། གཞི་རང་བཞིན་ཀ་དག་མིང་བྲལ་དང༌། ། གདངས་ཀུན་གསལ་འཁོར་བ་མྱང་འདས་གཉིས། ། དོན་དབྱེར་མེད་ཟུང་འཇུག་རོ་གཅིག་ཤར། ། རྩལ་སྣང་སྲིད་སྤྲུལ་པའི་ཞིང་ཁམས་ལ། ། གཞི་སོ་སོར་ཐར་སྡོམ་བསྲུང་སྡོམ་འབུལ། ། སྒོ་མ་འགགས་ལོངས་སྐུའི་དཀྱིལ་འཁོར་ལ། །
ལམ་རྩོལ་སེམས་ཅན་གྱི་སེམས་བསྐྱེད་འབུལ། ། དབྱིངས་རང་བཞིན་སྟོང་པའི་ཆོས་སྐུ་ལ། ། གནད་གསང་སྔགས་བསྐྱེད་རྫོགས་དམ་ཚིག་འབུལ། ། སྤྲང་དེ་ལྟར་སེར་མོའི་ཁྱུ་ནས་དོན། ། ཁྱུ་དོན་གྱི་ངང་འདིར་རང་བྱུང་གཤིས། ། རང་གཤིས་འདི་རྙོག་མེད་ཆོས་ཀྱི་སྐུ། ། བརྗོད་མེད་དུ་གསལ་བ་ལོངས་སྤྱོད་རྫོགས། ། སྣ་ཚོགས་སུ་སྣང་བ་སྤྲུལ་པའི་སྐུ། ། གཟུང་འཛིན་གྱི་རྟོག་ཚོགས་ཕར་འབུལ་བས། ། བདེ་ཆེན་གྱི་དཀྱིལ་འཁོར་རང་ལ་རྫོགས། །
འབུལ་བ་ཡང་འདི་ལས་བཟང་བ་མེད། ། གནང་བྱིན་ཡང་འདི་ལས་བཟང་བ་མེད། ། ཕྱིས་འབྱུང་གི་ཁྱུ་བུད་ཐམས་ཅད་ཀུན། ། འདི་ལྟར་དུ་ཤེས་ན་འདི་བཞིན་དགོངས། ། ཇི་ལྟར་དུ་བྱས་ཀྱང་གཏད་མེད་པོ། ། གང་ལྟར་དུ་བྱས་ཀྱང་ཆལ་མ་ཆོལ། ། རང་གཤིས་ཀྱི་རང་འགྲོས་བདེ་མོར་གདའ། ། ཁྱེད་བདེ་བར་འདོད་པ་ཀུན་དེ་ལྟར་མཛོད། ། ཚིག་ཕྱི་ལ་མ་འབྲེང་དོན་ཕུར་ཐོབ། ། དོན་ཕུར་གྱི་སྙིང་གཟེར་ཅིག་ཐེབས་པ་ན། །
ཚིག་ཁ་ནས་མ་བརྗོད་རང་གཤིས་འཆར། ། རང་ཤར་གྱི་ངོ་བོ་ནི་རང་འགྲོས་བསྐྱོང༌། ། རང་འགྲོས་ལ་གཉེན་པོ་བྱ་རྒྱུ་མེད། ཁོང་རང་གི་རྣམ་པ་ཁོང་རང་ཀློང༌། ། ཟུང་འཇུག་གི་གནད་ཅིག་དེ་རུ་གདའ། ། ཞེས་པ་འདི་ཡང་ལག་དལ་ཁ་འཇམས་སུ་བྲིས་སོ་དགེའོ། ཐི༽གཞིས་ཀ་ཁྲི་ཁང་རྩེར་རང་ལ་བསྐུལ་བ། ༈ ཁོ་དེ་སྤྲང་པོ་སྣ་ཚོགས་རང་གྲོལ། ། འཁོར་བའི་བྱ་བྲེལ་བློ་ཡིས་དོར་ཏེ། ། དམ་པའི་ཆོས་ལས་གཞན་མི་སེམས་རྒྱུ། །
ད་དུང་འཇིག་རྟེན་བྱ་བའི་ཚུལ་ལ། ། རྟོག་འཇུག་གཡེང་བའི་ཆེ་ལུགས་འདི་ཡིས། ། སྲིད་པའི་རྒྱ་མཚོར་ལྷུང་ཉེན་གདའོ། ། ཁོ་དེ་སྤྲང་པོ་སྣ་ཚོགས་རང་གྲོལ། ། གཉེན་བཤེས་གདུང་བའི་ཆགས་སྡང་སྤངས་ཏེ། ། མཚན་ལྡན་རྗེ་ལ་གསོལ་བ་གདབ་རྒྱུ། ། ད་དུང་དགྲ་གཉེན་འཛིན་པ་འདི་ལ། ། སངས་མེད་ཚེར་མའི་རྩུབ་ལུགས་འདི་ཡིས། ། བྱིན་རླབས་དངོས་གྲུབ་ཡལ་ཉེན་གདའོ། ། ཁོ་དེ་སྤྲང་པོ་སྣ་ཚོགས་རང་གྲོལ། །
གནས་སྐབས་མཐར་ཐུག་འབྲས་བུའི་རྩ་བ། ། བསྲུང་མེད་བསྲུང་བའི་དམ་སྡོམ་འཛིན་རྒྱུ། ། བཟང་འདོད་ཚུལ་འཆོས་མཛེས་སྤྱོད་འདི་ཡིས། ། རང་གིས་རང་ཉིད་བཅིངས་ཉེན་གདའ་འོ། ། ཁོ་དེ་སྤྲང་པོ་སྣ་ཚོགས་རང་གྲོལ། ། ལྟ་བ་རྟོགས་པར་མ་ལྡན་བར་དུ། ། ཐུམ་འཕྲས་ཙམ་ལས་གཏི་མུག་སྤངས་ཏེ། ། སྒོ་གསུམ་དགེ་སྦྱོར་བསྲངས་སུ་གཞུག་རྒྱུ། ། ཉིན་མཚན་འཁོར་མའི་གཉིས་རྒྱུན་འདི་ཡིས། ། གདམས་པའི་ཉམས་ལེན་སྟེར་ཉེན་འདའོ། །
ཁོ་དེ་སྤྲང་པོ་སྣ་ཚོགས་རང་གྲོལ། ། གང་བྱུང་བགོ་བ་སྟན་དང་བཅས་ཏེ། ། ཡོན་ཏན་ཀུན་འབྱུང་ལུས་གནད་བཅའ་རྒྱུ། ། ཉལ་སྙེས་ཁ་སྦུབ་འགྲོ་འདུག་མང་འདིས། ། ལྟོ་འགྲོ་རྐང་མངས་སྒྲུབ་ཉེན་གདའ་འོ། ། ཁོ་དེ་སྤྲང་པོ་སྣ་ཚོགས་རང་གྲོལ། ། ཅལ་ཅོལ་མང་པོའི་སྨྲ་བ་བཅད་དེ། ། སྙིང་པོ་སྔགས་ཀྱི་ངེས་གསང་སྒྲུབ་རྒྱུ། ། ཉེས་གཞི་སྐྱེད་པའི་ལོང་གཏམ་མང་འདིས། ། བརྗོད་བྲལ་སྙིང་པོ་སྟོར་ཉེན་གདའོ། །
ཁོ་དེ་སྤྲང་པོ་སྣ་ཚོགས་རང་གྲོལ། ། ཡིད་བྱེད་འཛིན་པའི་རེ་དོགས་བྲལ་ཏེ། ། རིག་པ་མཆོག་གི་དབྱིངས་སུ་ལྟ་རྒྱུ། ། མིག་བཙུམས་འོག་འགྱུའི་འཕྲེང་བ་འདི་ཡིས། ། རྙོག་བྲལ་ཏིང་འཛིན་སྒྲིབ་གཉེན་གདའོ། དི༽ཡང་སྣང་རྩེ་བ་ལ་གདམས་པ། ༈ ན་མོ་གུ་རུ་ཝེ། བཀའ་གཏེར་བརྒྱུད་པའི་བླ་མ་རྣམས་ལ། ། རབ་གུས་དང་བས་སྤྱི་བོས་འདུད་དོ། ། འཁྲུལ་པའི་ང་བདག་འཆིང་བ་གྲོལ་ཏེ། །
རང་བྱུང་སངས་རྒྱས་མངོན་དུ་གྱུར་ཅིག ། རིགས་རུས་ཆོ་འབྲང་དཔལ་གྱིས་བརྗིད་ཅིང༌། ། སྙིང་པོའི་བསྟན་ལ་མོས་པའི་སྟོབས་འཆང༌། ། མངའ་འབངས་འགྲོ་ལ་ལྷག་པར་བརྩེ་ལྡན། ། མི་བདག་ནམ་མཁའི་མཚན་ཅན་གང་གིས། ། ཁམས་གསུམ་འཁོར་ལས་ཡོངས་སུ་འདའ་ཞིང༌། ། མདོ་དང་རྒྱུད་སྡེའི་སྙིང་པོ་བསྡུས་པའི། ། ངེས་གསང་སྤྲོས་མེད་ཡེ་ནས་ཇི་བཞིན། ། མ་སྒྲིབས་གསལ་བར་མངོན་དུ་སྟོན་པའི། ། རང་ཉམས་གང་ཤར་གླུ་རུ་ལོང་ཞེས། །
གསུང་གི་གདངས་སྙན་རྒྱང་ནས་གསལ་ལོ། ། ཁོ་བོ་སྐྱེས་སྦྱངས་གུ་ཎ་མ་མཆིས། ། སྒྲུབ་པའི་བརྟུལ་ཞུགས་གོ་ཆ་ཞན་པས། ། ཉམས་རྟོགས་མགུར་མའི་སྤོབས་པས་དབེན་ཀྱང༌། ། མཚན་ལྡན་རྗེ་རྣམས་བཀའ་ཡི་དྲིན་ལས། ། གོ་ཡུལ་ཅུང་ཟད་བསྡུས་ཏེ་འབུལ་ལོ། ། སྐྱེས་ཆེན་འགའ་ཞིག་འཁོར་བས་སྐྱོ་ན། ། ཉོན་མོངས་ལྔ་ཡི་ཞེན་ཆགས་རྒྱུ་འཚལ། ། བསྟན་པའི་གཞི་མ་སོ་སོར་ཐར་སྡོམ། ། ལམ་རྣམས་ཀུན་གྱི་གཞི་མར་འཛིན་འཚལ། །
བྱང་སེམས་གཞན་དོན་མཆོག་གི་བསླབ་བྱ། ། ཉམས་ལེན་ཀུན་གྱི་རྒྱལ་པོ་གཟུང་འཚལ། ། གསང་སྔགས་བསྐྱེད་རྫོགས་སྙིང་པོའི་དམ་ཚིག ། ཁོང་གི་སྙིང་ལྟར་རྩ་བར་བགྱིད་འཚལ། ། བྱིན་རླབས་ཀུན་འབྱུང་དཔལ་ལྡན་བླ་མར། ། ཡེངས་མེད་རྒྱུན་དུ་གསོལ་བ་གདབ་འཚལ། ། དངོས་གྲུབ་ཀུན་སྩོལ་ཡི་དམ་ལྷ་ལ། ། རྡོ་རྗེ་གསུམ་གྱི་སྒྱུ་རྩལ་སྦྱང་འཚལ། ། བར་ཆད་ཀུན་སེལ་མཁའ་འགྲོ་ཆོས་སྐྱོང༌། ། མཆོད་ཅིང་བསྟོད་ལ་འཕྲིན་ལས་བཅོལ་འཚལ། །
བསྐྱེད་རིམ་ལྷ་ཡི་སྐུ་རུ་སྒོམ་ཚེ། ། ཆུ་ཟླ་བཞིན་དུ་སྣང་སྟོང་འཚལ་ལོ། ། སྒྲར་གྲགས་སྔགས་ཀྱི་སྒྲ་ཚོགས་ཇི་སྙེད། ། བྲག་ཆ་ལྟ་བུར་གྲག་སྟོང་འཚལ་ལོ། ། རྟོག་འཛིན་ཡིད་ཀྱི་འགྱུ་ཚོགས་ཇི་སྙེད། ། ཆུ་སྦུར་ལྟ་བུར་རིག་སྟོང་འཚལ་ལོ། ། གཞི་དངོས་ངོ་བོ་ཉིད་ནས་དག་པས། ། ལམ་དུ་སྒྲིབ་བྱེད་གློ་བུར་ལགས་སོ། ། བླ་མའི་གདམས་ངག་གནད་དུ་ཐེབས་པས། ། འབྲས་བུ་དྲི་མེད་ཟངས་ཐལ་བརྙེས་སོ། །
དེ་ལྟར་རྟོགས་ན་འཁོར་དང་མྱང་འདས། ། ཁོ་ལས་མི་འདའ་ཕྱག་ཆེན་ལགས་སོ། ། ཕྱོགས་དང་མཐའ་འཛིན་ཕྱོགས་ལྷུང་བྲལ་བས། ། དམིགས་བྲལ་སྤྱོད་འདས་དབུ་མ་ལགས་སོ། ། འཁོར་དང་མྱང་འདས་ཆོས་ཀུན་རྫོགས་པས། ། རྫོགས་ཆེན་བྱ་བྲལ་མཐར་ཕྱིན་ལགས་སོ། ། རང་བཞིན་སྟོང་པའི་ཆོས་དབྱིངས་བརྙེས་པ། ། ཆོས་ཀྱི་སྐུ་ཡི་རང་དོན་འགྲུབ་བོ། ། མ་འགགས་རྩལ་སྣང་སྤང་བླང་བྲལ་བས། ། གཟུགས་སྐུ་གཉིས་ཀྱིས་གཞན་དོན་བྱེད་དོ། །
སྐུ་གསུང་ཐུགས་དང་ཡོན་ཏན་འཕྲིན་ལས། ། མི་ཟད་འཁོར་ལོའི་འབྲས་བུ་བརྙེས་སོ། ། དེ་ལྟར་རྗེ་བཙུན་བླ་མའི་དྲིན་ལས། ། རྙེད་པའི་རིན་ཆེན་ནོར་བུའི་འཕྲེང་བ། ། རང་གཞན་ཀུན་ལ་ཕན་བདེའི་འབྲས་སྩོལ། ། མཛེས་པའི་གཙུག་རྒྱན་ལན་ཚར་འདི་ནི། ། རབ་བརྩེའི་ཡིད་ཀྱིས་རིང་ནས་སྤྲིངས་སོ། ། དགེ་བས་རང་གཞན་འགྲོ་བ་མ་ལུས། ། རྣམ་མཁྱེན་སངས་རྒྱས་མྱུར་འགྲུབ་གྱུར་ཅིག ། ཅེས་པའི་ལམ་རིམ་གནད་འགག་དུ་དྲིལ་བའི་ཚིགས་སུ་བཅད་པ་འདི་ནི་སྐྱེས་སྦྱངས་ཀྱི་བ་རག་རངས་རབ་ཏུ་སད་པར་གྱུར་པ།
ནམ་མཁའ་ཚེ་བརྟན་གྱིས་བསྐུལ་བ་ལས། འབྲི་གུང་པ་བྱ་བྲལ་བ་སྣ་ཚོགས་རང་གྲོལ་གྱིས་དབུ་རུ་ཀ་ཚལ་གྱི་གཙུག་ལག་ཁང་དུ་བྲིས་པའོ།
༈ ནི༽ཡི་གེའི་ཕྱི་མོ་སྤྲོ་ལུང་དུ་སྦྱར་བ། ༈ ཨེ་མ་ཧོ་ཨ་ལ་ལ་ཧོ། ཀ་ནས་དག་པའི་ཆོས་སྐུའི་གནས་ལུགས་ནི། ཁ་དོག་དབྱིབས་སོགས་གང་དུའང་མ་གྲུབ་པས། ། ག་ནས་བལྟས་ཀྱང་བརྗོད་དང་བྲལ་བ་འདི། ། ང་ཡི་ཆོས་སྐུ་ལགས་སམ་ཀུན་ལ་ཡོད། ། ཅ་ཅོ་སྒྲོག་པའི་ཚིག་གི་སྒྲ་ཚོགས་དང༌། ། ཆ་ལུགས་རྣམ་པར་འགྱུར་བ་ཅི་བསྟན་ཡང༌། །
ཇ་ཆང་བཟའ་བཏུང་ལོངས་སྤྱོད་གཡེང་བསྟེན་ཀྱང༌། ། ཉ་རྒྱས་ཟླ་ལྟར་བྲི་གང་མེད་འདི་མཚར། ། ཏ་ཐཱ་ག་ཏའི་བདེ་གཤེགས་ཐུགས་རྒྱུད་དང༌། ། ཐ་དད་ཅེས་པའི་སེམས་ཅན་ཁམས་རྒྱུད་ལ། ། ད་ནི་དོན་དུ་དབྱེ་བ་མི་གདའ་ན། ། ན་ཚ་སྡུག་བསྔལ་ཆོ་འཕྲུལ་མིན་ནམ་ཅི། ། པ་ཝ་སངས་ལྟར་དཀར་བའི་དགེ་སེམས་དང༌། ། ཕ་རོལ་ཞེ་ལ་བརྣག་པའི་གདུག་སེམས་གཉིས། ། བ་གཞོན་ལྟ་བུར་ངོ་བོ་དབྱེར་མེད་ནི། ། མ་ལུས་ངེས་པའི་གསང་འདི་རྟོགས་སམ་ཀྱེ། །
ཙ་མ་རི་ཕྱོགས་གནས་པའི་གདོང་ལྔ་དག ། ཚ་ཧྲགས་འཁོར་འབངས་དཔུང་དང་མི་ལྡན་ཀྱང༌། ། ཛ་ལང་བཅོས་བསླད་བྲལ་བའི་རང་འགྲོས་འདི། ། ཝ་སྐྱེས་ཟིལ་གྱིས་མནོན་པའི་སེང་གེ་འདྲ། ། ཞྭ་མོ་ལྟ་བུར་སྤྱི་བོར་ཁུར་ཚུལ་དང༌། ། ཟ་འདོད་ཝ་སྤྱང་ལྟ་བུའི་འཇབ་འགྲོས་འདི། ། འ་འབུས་ཇི་ལྟར་གཟབ་ཀྱང་འགྲུབ་དཀའ་བས། ། ཡ་རབས་སྒྲིགས་མ་རྣམས་ཀྱིས་བཀའ་མ་སྐྱོན། ། ར་ལྟར་དྲུང་འདིར་འཁོད་པའི་དད་འདུས་རྣམས། ། ལ་འཕྲང་བགྲོད་པའི་ཡུས་ཆེན་མ་མཛད་ཅིག །
ཤ་ཟ་ལྟ་བུར་ཟས་སྣང་མ་ཆེ་བར། ། ས་སྟེང་འདི་ན་སྨྲ་བའི་ཐུགས་དམ་མཛོད། ། ཧ་ལེ་ཧོ་ལེར་བྲིས་པའི་ཡི་གེ་ལ། ། ཨ་ཀ་ཁའི་འཕྱ་ལད་མ་མཛད་ཅིག ། ཉམས་དགའི་ཚིགས་བཅད་ཡི་གེའི་ཕྱི་མོ་འདི། ། གཏད་མེད་ནམ་མཁའི་དབྱིངས་སུ་ཨེ་ཝཾ་རྒྱཿ ༈ པི༽རྟོགས་བརྗོད་ཀྱི་གཏམ། ༈ ན་མོ་གུ་རུ། ། བཀའ་དྲིན་འཁོར་མེད་རྗེ་བཙུན་བླ་མ་རྣམས། ། མི་འབྲལ་བདག་གི་སྤྱི་གཙུག་རྒྱན་དུ་གསལ། །
ཀྱེ་མ་འདིར་ནི་རྟོགས་པ་བརྗོད་པའི་གཏམ། ། དོན་དུ་འགལ་བ་མཆིས་ན་བཟོད་པར་གསོལ། ། འཁོར་འདས་གང་དུའང་མི་གནས་ཀུན་གྱི་གཞི། ། དོན་དམ་མ་བཅོས་འགྱུར་མེད་རིག་པའི་དངོས། ། མ་ཡེངས་མི་འདའི་ལམ་ལ་གོམས་པ་ན། ། སྤྲང་པོ་བདག་གི་ཉམས་སུ་འདི་ལྟར་ཤར། ། སྟོང་གསལ་འགག་མེད་རིག་པའི་རྒྱལ་པོ་འདི། ། མཐའ་དང་དབུས་མེད་ཕྱོགས་འཛིན་ཀུན་དང་བྲལ། ། མ་ཕྱེ་མི་འབྱེད་འབྱེད་ས་མེད་པའི་དངོས། ། གདོད་ནས་རྣམ་དག་དོན་ལ་འདུས་མ་བྱས། །
ཆོས་སྐུ་ཟང་ཐལ་ལྟ་བའི་དོན་འདི་ལ། ། ལྟ་བྱེད་བྲལ་བའི་རང་རིག་རྒྱལ་ས་ཟིན། ། ད་ནི་འཁོར་འདས་སྤྲོ་འམ་རང་དབང་ཆོད། ། བདེ་གསལ་མི་རྟོག་ཏིང་འཛིན་སྒོམ་ལམ་འདི། ། མིང་དུ་བཏགས་ནས་ཅི་ཡང་མི་འགལ་ལ། ། ང་ཡིས་འཛིན་ན་བརྗོད་པའི་ཡུལ་འདས་པས། ། ཟབ་གསལ་ཡེ་ཤེས་རྡོ་རྗེ་དྲི་མ་མེད། ། མིང་དུ་བཏགས་ན་སྣང་གྲགས་སྟོང་ཟུང་འཇུག ། ངང་ལ་ནམ་ཡང་མི་འདའ་སྒོམ་ཉམས་ཙམ། ། རྒྱུ་དུས་སེམས་ཅན་འབྲས་དུས་སངས་རྒྱས་ཞེས། །
མཁས་རྣམས་རབ་ཏུ་དབྱེ་བ་མང་མཐོང་ཡང༌། ། ཁོ་བོའི་ངོ་ལ་བདེ་གཤེགས་སྙིང་པོ་ལས། ། བསྒོམས་པས་ཁྱད་པར་བཟང་དུ་མ་མཐོང་བར། ། ཉི་མའི་དཀྱིལ་འཁོར་སྤྲིན་ཅན་སྤྲིན་མེད་ལྟར། ། བསྒྲིབས་དང་སྒྲིབ་བྲལ་ཚུལ་འདི་སྣང་བ་ཙམ། ། དོན་དུ་འགྱུར་མེད་རང་རིག་བདེ་བ་ཆེ། ། སྐུ་གསུམ་དག་པའི་དཀྱིལ་འཁོར་རང་ལ་རྫོགས། ། འབྲས་བུ་ལོགས་སུ་མི་འཚོལ་གདེང་ལྡན་ཡིན། ། ཞེས་པ་འདི་ཡང་རྣམ་དཔྱོད་ལྡན་པ་གང༌། ། སྤྲོ་བ་བསྐྱེད་ཕྱིར་ཁ་ལྟའི་རི་མོ་འདི། །
འབྲི་གུང་ས་ཡི་ཆ་ནས་བྲིས་པ་དགེ ༈ ཕི༽བླ་མ་ལ་བསྟོད་པ་ཤཱཀྱ་གདམས་པ། ༈ ན་མོ་རཏྣ་གུ་རུ། བཀའ་དྲིན་མཚུངས་པ་མ་མཆིས་པའི། ། དྲིན་ཆེན་རྩ་རྒྱུད་བླ་མ་ལ། ། སྒོ་གསུམ་དང་བའི་ཡིད་ཀྱིས་འདུད། ། བྱིན་གྱིས་བརླབ་པར་མཛད་དུ་གསོལ། ། མཉམ་མེད་ཤཱཀྱའི་བསྟན་པ་ལ། ། ཡང་ཟབ་རྡོ་རྗེ་ཐེག་པའི་ཆོས། ། རྒྱུད་དོན་གདམས་པའི་བཅུད་འདུས་པ། །
སྐལ་ལྡན་དོན་དུ་སྣང་བ་ལས། ། ཡང་སྙིང་བཀའ་གཏེར་གདམས་པ་ཡིས། ། སྨིན་ཅིང་གྲོལ་བའི་སྐྱེས་ཅན་ཞབས། ། གང་གི་ཞབས་པད་རབ་བཟུང་ནས། ། སྙིང་པོའི་ལམ་བཟང་ལ་ཞུགས་ཏེ། ། བདག་གཞན་འགྲོ་བའི་དོན་བརྩོན་པ། ། ཤཱཀྱའི་མཚན་ཅན་གང་གིས་ནི། ། ཕྱོགས་མཐར་གནས་པའི་སྙོམས་ལས་པ། ། རཏྣའི་མིང་ལ་འདྲི་བའི་ཚུལ། ། ལན་ལྡོན་སྤོབས་པར་ལྡན་པ་ཡི། །
སྤངས་རྟོག་མཆོག་གི་ཡེ་ཤེས་དང༌། ། མཁྱེན་པའི་བྱིན་རླབས་ཐུགས་རྗེ་ཡིས། ། དབེན་པར་གྱུར་པ་བདག་ལྟ་དང༌། ། མཇལ་བར་གྱུར་ཀྱང་ལུང་སྟོན་པའི། ། སྤོབས་པ་བདག་ལ་མ་མཆིས་པས། ། ཡོངས་འཛིན་དམ་པ་གང་རྣམས་ཀྱིས། ། གསུང་ཆོས་གདམས་པ་རབ་གཟུང་སྟེ། ། བདག་དང་གཞན་དོན་རྒྱ་ཆེན་པོ། ། འབད་མེད་ལྷུན་གྱིས་གྲུབ་པར་འཚལ། ། ཅེས་པ་འདི་ནི་ཐོས་བསམ་དང༌། །
སྒོམ་པས་དབེན་པའི་སྙོམས་ལས་པ། ། རཏྣའི་མིང་གིས་བྲིས་པ་ལགས། ༈ བི༽སྣང་རྩེ་བ་ནམ་མཁའ་ཚེ་བརྟན་ལ་གདམས་པ། ༈ ན་མོ་གུ་རུ་ཝེ། སྔོན་བསགས་ཚོགས་གཉིས་ནམ་མཁའི་ཁྱོན་ཡངས་པོར། ། ལེགས་བྱས་ཚེ་དབང་དཔལ་གྱི་རི་བོང་འཛིན། ། འཁོར་འབངས་བརྟན་པའི་རྒྱུ་སྐར་དབུས་གནས་པར། ། མཚན་མོའི་མགོན་པོ་གང་དེའི་འོད་དཀར་ནི། ། ཕྱོགས་འདིའི་ཀུ་མུད་ཚལ་དུ་སོན་པ་ན། ། སྤྲོས་མེད་དོན་དམ་མཐར་ཐུག་ངེས་པའི་གསང༌། །
ཉམས་སུ་བླངས་ན་འཁོར་བ་སྒྲོལ་ནུས་པའི། ། གདམས་པའི་དོན་ཅིག་བྲི་བར་བགྱིས་ཞེས་བསྐུལ། ། སྐྱེས་སྟོབས་ཤེས་རབ་ཆུ་བོས་རིང་དོར་ཞིང༌། ། ཐོས་བསམ་སྒོམ་པའི་སྡོང་བུ་མི་ལྡན་ཀྱང༌། ། དཔལ་ལྡན་བླ་མ་རྣམས་ལ་དད་པའི་བརླན། ། ཅུང་ཟད་ཙམ་གྱིས་བསྐྲུན་པའི་འདབ་ལྡན་གྱིས། ། རྗེ་བཙུན་དམ་པ་རྣམས་ཀྱིས་ཆོས་ཆར་དྲིན། ། སྐྲ་རྩེའི་ཤས་ཙམ་གནས་པའི་བཅུད་འདི་ཡང༌། ། གང་གི་ཐུགས་ཉམས་བཞེས་པར་གྱུར་པ་ན། ། འདི་ཕྱི་ཀུན་ཏུ་མངོན་མཐོ་ངེས་ལེགས་ཀྱི། །
མྱང་འདས་བདུད་རྩིའི་མཆོག་ལ་རེག་པར་ངེས། ། རྒྱལ་གསུང་མདོ་དང་རྒྱུད་སྡེའི་དོན་བསྡུས་པ། ། ཉམས་ལེན་སྦྱོར་དངོས་རྗེས་གསུམ་ལམ་རིམ་དུ། ། བསྟན་པ་འདི་ནི་བཀའ་བརྒྱུད་གདམས་པ་ལགས། ། སྔོན་བསགས་རྒྱུ་ལས་བསྐྲུན་པའི་དལ་འབྱོར་ལུས། ། རྙེད་དཀའ་འཇིག་སླ་དབུལ་པོའི་གཏེར་མཚུངས་འདི། ། ད་རེས་ཐོབ་པ་དོན་མེད་མི་བགྱིད་པར། ། རྒྱལ་བའི་བསྟན་ལ་མོས་པ་སྦྱང་འཚལ་ལོ། ། སྲིད་འདིར་ཡང་ཡང་ཉིང་མཚམས་སྦྱར་བའི་ཚེ། ། འཁོར་མེད་དྲིན་གྱིས་བསྐྱངས་པའི་བརྩེ་ལྡན་མ། །
འགྲོ་བ་དྲུག་གི་གཡང་སར་ལྷུང་རྣམས་ལ། ། སྡུག་བསྔལ་རྒྱུ་བཅས་བྲལ་འདོད་སྙིང་རྗེ་དང༌། ། བདེ་བ་རྒྱུ་བཅས་ལ་འགོད་བྱམས་པའི་སེམས། ། བླ་མེད་སངས་རྒྱས་ཐོབ་འདོད་སྨོན་པ་དང༌། ། དེ་ཕྱིར་སྒོ་གསུམ་ཚུལ་ཁྲིམས་རྣམ་གསུམ་ལ། ། ཇི་ཙམ་བཀོལ་བཏུབ་འབད་པས་འཇུག་པ་སྟེ། ། གཟུང་འཛིན་བྲལ་བའི་དོན་དམ་བྱང་སེམས་བཅས། ། སྔོན་འགྲོའི་ཆོས་ཏེ་མཁར་གྱི་རྨང་ལྟར་གཅེས། ། དེ་ཉིད་ངང་ལས་སྣང་སྟོང་ལྷ་ཡི་སྐུ། ། གྲག་སྟོང་དབྱེར་མེད་ཟབ་མོ་སྔགས་ཀྱི་སྒྲ། །
འདུས་བྱས་རྟོགས་སྒོམ་བྲལ་བའི་རིག་སྟོང་ཐུགས། ། རྡོ་རྗེ་གསུམ་གྱི་དཀྱིལ་འཁོར་དོན་ལ་སྦྱང༌། ། རང་རིག་རྒྱལ་པོ་འགྱུར་མེད་ཆོས་ཀྱི་སྐུ། ། འཁོར་འདས་རྒྱན་སྤྲས་ལོངས་སྤྱོད་རྫོགས་པའི་དཔལ། ། སེམས་ཅན་མཁའ་ཁྱབ་འགྲོ་འདུལ་སྤྲུལ་པའི་སྐུ། ། དུས་གསུམ་འབྲལ་མེད་ངོ་བོའི་བླ་མ་བསྒོམ། ། བཅིངས་དང་གྲོལ་བྲལ་འཁོར་འདས་ཕྱག་རྒྱའི་ཀློང༌། ། མཐའ་དབུས་གང་དུའང་མི་གནས་དབུ་མའི་ལམ། ། གཞི་ལམ་འབྲས་བུའི་བདག་ཉིད་རྫོགས་པ་ཆེ། ། ཐ་དད་བཏགས་ཀྱང་ངོ་བོ་དབྱེར་མེད་པའི། །
བདེ་ཆེན་རྣམ་ཀུན་མཆོག་ལྡན་རང་རིག་འདི། ། དཔྱད་པའི་ཡུལ་མེད་གཞན་གྱི་ངོ་བོས་སྟོང༌། ། དཔྱོད་པའི་བྱེད་པོ་ཉིད་ནི་རང་སྟོང་སྟེ། ། བསམས་པས་མི་སྤོབས་འདི་སྒོམ་གཏད་བྲལ་བ། ། ངོ་བོ་བརྗོད་བྲལ་དབྱིངས་སུ་དང་སང་ངེ༌། ། རང་བཞིན་སྟོང་གསལ་ཆེན་པོར་གདལ་ཆམ་མེ། ། འཁོར་འདས་གང་དུའང་མི་གནས་ཟང་ཐལ་ལེ། ། བཀག་པས་མི་ཁེགས་བཏང་ཡང་འཕྲོ་བྱེད་སྟོར། ། བཞག་ཀྱང་མི་སྡོད་གཉེན་པོ་ཟད་གྱུར་པ། ། ཀུན་ཤེས་ཀུན་རིག་ཀུན་གྱིས་དྲིས་མ་གོས། །
འཁོར་འདས་རྫུན་གྱི་འཁྲུལ་འཁོར་གཞོམ་པ་ཡི། ། ཆོས་སྐུ་དྲི་མེད་ཉིད་དུ་ལ་ཟླའི་ཆོས། ། ཐེག་དགུ་རྒྱུད་སྡེའི་སྙིང་པོར་གདམས་སོ་ཀྱེ། ། འོན་ཀྱང་བསགས་རབ་མཆོག་ཏུ་མ་གྱུར་པས། ། ངེས་གསང་འདི་ལ་མ་རྟོགས་ལོག་རྟོག་དང༌། ། ཐེ་ཚོམ་རྟོག་པའི་དྲི་ང་འབྱུང་སྲིད་པས། ། ཇི་སྲིད་བརྟན་པ་མ་ཐོབ་དེ་སྲིད་དུ། ། གེགས་དང་འཕྲང་སེལ་བོགས་འདོན་ཉམས་ལེན་གཅེས། ། ཐོག་མར་དྲིན་ལྡན་བླ་མ་སྤྱི་བོར་བསྟེན། ། ཁམས་གསུམ་འཁོར་བ་སྒྲོལ་བའི་དེད་དཔོན་མཚུངས། །
དེས་བསྟན་མན་ངག་སྙིང་གི་ནོར་ལྟར་གཟུང༌། ། ཐར་པར་བགྲོད་པའི་གྲུ་ཆེན་འདི་བས་མེད། ། རྣལ་འབྱོར་ལྟ་བ་ཡངས་པའི་ཁམ་མ་ཆུང༌། ། འཁོར་བ་སྣང་སྟོང་འཁྲུལ་འཁོར་ཅིར་ཡང་འཆར། ། ཕུར་བུའི་དབལ་ལྟར་ཕྱོགས་རེའི་གདེང་མི་ཐོབ། ། ཟུང་འཇུག་ཡེ་ཤེས་འཁོར་ལོ་མཁྱེན་པར་འཚལ། ། རྣལ་འབྱོར་སྤྱོད་པ་ཁ་ལྟའི་ཕྱི་མ་ཤོར། ། དུས་ཚོད་དང་འབྲེལ་སྤྱོད་པ་བྱ་བར་གསུངས། ། ལྟ་བ་མ་རྟོགས་སྤྱོད་པ་ཁམ་ཆེས་ན། ། མི་རྒན་དཔའ་བོར་ཁས་ལེན་དོན་བཏུལ་མཚུངས། །
རྒྱལ་བའི་དགོངས་དོན་ཇི་བཞིན་རྟོགས་གྱུར་ཀྱང༌། ། བསགས་སྦྱང་ལམ་ལ་ཀུན་དང་མཐུན་པར་འཇུག ། སྙིང་པོ་ཉམས་ལེན་དོན་ལ་འབད་པ་ན། ། ལྟ་བའི་དོན་ལྡན་རྟོགས་པ་ཤུགས་ལ་འཆར། ། རྒྱུ་འབྲས་ཆོས་ཀུན་ངོ་བོ་སྟོང་ཤེས་པས། ། སྣང་ཞེན་གེགས་སེལ་ཀུན་རྫོབ་འཁྲུལ་པ་འཇོམས། ། སྟོང་བཞིན་འགག་མེད་སྙིང་རྗེ་མོས་གུས་དང༌། ། གཏོང་བའི་སྤྱོད་པ་རྒྱ་ཆེན་ཚོགས་སྤྱོད་པས། ། དེས་ན་སྟོང་པའི་གེགས་སེལ་ཟུང་དུ་ཆུད། ། ད་དུང་བོད་ཡུལ་ཆོས་ཀྱི་སྡེ་རིས་མང༌། །
རང་གཞུང་མི་སྤྱོད་གཞན་གྱི་གྲུབ་མཐའ་འགེགས། ། དེའི་ལན་དེས་གཞལ་བསྟན་པ་ཕུང་བའི་བདུད། ། སྔོན་དུས་རྒྱལ་བས་གསུངས་པ་ཇི་བཞིན་དུ། ། སེང་གེའི་ཁོག་པ་འབུ་ཡིས་གཞིག་མཚུངས་པའི། ། ཚུལ་འདི་མཐོང་བ་རང་གཞན་ཡི་ག་གཅུ། ། དེ་བས་སྤྱོད་ལྡན་དམ་པ་རྣམས་ཀྱིས་ཀྱང༌། ། དོན་ལ་གཉིས་མེད་ལྟ་བའི་དོན་དགོངས་ཏེ། ། ཆོས་རྣམས་ཀུན་ལ་དད་པས་ཕྱོགས་རིས་སྤོངས། ། རྒྱལ་བའི་བཀའ་དང་ཚད་ལྡན་བླ་མའི་ལུང༌། ། ཐོས་པའི་ཆོས་ལ་ངོམ་མེད་བསྟེན་པར་འཚལ། །
རྟོགས་དོན་ལྟ་བའི་གདེང་དང་ལྡན་ན་ཡང༌། ། གེགས་སེལ་བོགས་འདོན་དམ་པ་རྗེ་ལ་ཞུས། ། རང་ལ་ཉམས་རྟོགས་ཡོན་ཏན་ཅི་སྐྱེས་ཀྱང༌། ། མུ་ཅོར་མི་སྨྲ་ཀུན་ལ་གསང་བ་གཅེས། ། རང་རྒྱུད་མ་དག་གཞན་སྣང་མི་འབྱོངས་པས། ། གཞན་སྐྱོན་མི་རྟོག་རང་གི་སྐྱོན་ཚང་དབྱུང༌། ། མཁས་དང་གྲུབ་པའི་ཡོན་ཏན་ཕུལ་བྱུང་ཀྱང༌། ། དམན་པའི་ཆ་འཛིན་ང་རྒྱལ་ཁེངས་གྲགས་བསྐྱུང༌། ། གནས་སྐབས་བདེ་བ་དོན་དུ་མི་གཉེར་ཞིང༌། ། སྡུག་བསྔལ་གྱུར་ལའང་ཆེད་དུ་ཡོང་སེམས་དོར། །
ཤུགས་འབྱུང་འགག་མེད་རོ་སྙོམས་ངང་དུ་སྤྱད། ། ལྟར་རྗེས་ཀྱི་གེགས་སེལ་བོགས་འདོན་བཅས། ། རང་གཞན་དུས་གསུམ་བསགས་ཡོད་དགེ་བ་རྣམས། ། བདག་གཞན་སེམས་ཅན་དོན་དུ་ལྟོས་མེད་བསྔོ། ། འདི་ནི་གཞན་ལ་མ་ལྟོས་མ་སྦས་པའི། ། ལམ་གྱི་མཆོག་འདི་ཕ་རོལ་ཕྱིན་པའི་མདོ། ། རྡོ་རྗེ་ཐེག་པའི་རྒྱུད་ཀུན་བསྡུས་པའི་བཅུད། ། གང་གིས་ཉམས་སུ་བླངས་ན་རང་གཞན་དོན། ། མཐར་ཕྱིན་སངས་རྒྱས་གོ་འཕང་བགྲོད་པའི་ཚུལ། ། མཚན་ལྡན་རྗེ་བཙུན་དྷརྨ་ཀིརྟི་སོགས། །
དམ་པ་རྣམས་ཀྱིས་གསུང་གི་བདུད་རྩི་ཡིས། ། ལེགས་པར་བསྐྱངས་པའི་རཏྣ་ལཀྵ་མིས། ། དབུ་རུ་གཞོ་ཡི་བར་ཚིགས་ས་ཡི་ཐིག ། སྤྲོ་ལུང་དབེན་པའི་སྐྱེད་ཚལ་ར་བ་ནས། ། ཐུན་མཚམས་སོར་མོའི་འདུ་བྱེད་བསྐྱོད་པའི་དགེས། ། བདག་གཞན་འཁོར་བའི་མཚོ་ལས་སྒྲོལ་གྱུར་ཅིག ། གནས་སྐབས་ཇི་སྲིད་ནམ་མཁའ་གནས་གྱུར་པ། ། མི་བདག་འདི་ཡི་སྐུ་ཚེ་ཆབ་སྲིད་རྣམས། ། ཉམས་པ་མེད་ཅིང་རབ་ཏུ་བརྟན་པ་དང༌། ། དཔལ་ལྡན་མཆོག་གི་རྡོ་རྗེ་འགྲུབ་གྱུར་ཅིག
༈ མི༽ ༈ །བླ་མ་ལ་བསྟོད་པ་ལ་ཡི་གེའི་ཕྱི་མོ། ༈ ཀ་ལྷ་སའི་ཡུལ་ལྟར་ཐག་རིང་ནས། ཁ་བསགས་གཡོ་རྒྱུ་དང་བྲལ་འབད་རྩོལ་གྱིས། ། ག་ལུ་སྙོམས་ལས་ལེ་ལོ་མ་མཆིས་པར། ། ང་ཡི་མདུན་དུ་བྱོན་པ་ཡ་མཚན་ཆེ། ། ཅ་ཅོ་མང་པོ་སྨྲ་བས་ཡིད་ཐང་ཆད། ། ཆ་ལུགས་ཅིར་ཡང་བསྒྱུར་བའི་ཟོག་པོ་དང༌། ། ཇ་ཆང་སྲེད་པའི་གདུང་བ་ཀུན་དོར་ཏེ། ། ཉ་མོ་མཚོ་མཐའ་སྐོར་བཞིན་འཕྱོ་བར་སྨོན། །
ཏ་ཐཱ་ག་ཏའི་བཀའ་དང་རྒྱལ་བའི་ལུང༌། ། ཐ་དད་མོས་པའི་གདུལ་བྱའི་སྣང་བ་ལས། ། ད་ལྟ་བདག་གི་ཉམས་ལེན་ཟབ་ཟབ་པོ། ། ན་བའི་སྨན་བཞིན་ལོགས་སུ་མི་གདའོ། ། པ་པོར་རློམ་པའི་རྫོགས་ཆེན་ལྟ་བ་དང༌། ། ཕ་རོལ་ཕྱིན་པའི་ཐེག་པའི་བྱེ་བྲག་སོགས། ། བ་མོའི་འོ་མ་ཇི་བཞིན་དངར་བར་མཚུངས། ། མ་ལུས་འགྲོ་བའི་དོན་དུ་གདམས་པར་གོ། ། ཙ་ན་ཀ་མཚུངས་ཐིག་ལེ་ཐིག་ཕྲན་ནི། ། ཚ་ཟེར་འོད་ཟེར་ཇི་བཞིན་ཀུན་ནས་གསལ། །
ཛ་བྱེད་ཡེ་ཤེས་རླུང་གནད་མངོན་གྱུར་ན། ། ཝ་ལེ་ཁྱུག་གེ་འཇའ་ལུས་ཟག་མེད་འགྲུབ། ། ཞ་གོས་ཆགས་སྡང་སྒོ་གསུམ་མི་གཡེང་ཞིང༌། ། ཟ་འཐུང་ཉལ་གཉིད་ལེ་ལོ་རབ་སྤངས་ཏེ། ། འ་ཅག་སྒྲུབ་ལ་བར་ཆད་མ་གྱུར་ན། ། ཡ་མཚན་པདྨ་རྒྱལ་པོས་མི་བསླུར་ངེས། ། ར་བསྒྲེང་ལ་སོགས་བྱིན་བརླབས་གནས་མཆོག་ཏུ། ། ལ་ལུང་དཀའ་བའི་སྡུག་བསྔལ་ཁྱད་བསད་དེ། ། ཤ་ཀ་ར་ཙམ་རླུང་གི་ཁ་གནོན་བཅས། ། ས་སྟེང་དཀོན་པའི་སྒྱུ་ལུས་དོན་ལྡན་འཚལ། །
ཧ་ཧཱུྂ་སྒྲོག་པའི་ཁྲོ་བོ་ཁྲོ་མོ་ཡི། ། ཨ་ལ་ལ་མཆོག་རྣལ་འབྱོར་དབང་ཕྱུག་ཅེས། ། སྲིད་པ་གསུམ་དུ་སྙན་པའི་སྒྲས་བཀང་ཏེ། ། མ་ལུས་འགྲོ་བ་སྒྲོལ་བའི་མགོན་པོར་འགྱུར། ཙི༽ཨ་སྟག་བླ་མ་ཀུན་དགའི་དྲིས་ལན་མ་འོངས་ལུང་བསྟན། ༈ །ན་མོ་གུ་རུ་ཝེ། རྗེ་བཙུན་རྩ་རྒྱུད་བླ་མ་གཙུག་ན་བསྟེན། ། མོས་པའི་བུ་ལ་འདི་ཕྱིའི་བདེ་འབྲས་སྩོལ། ། སྣང་སྲིད་འཁོར་འདས་ཆུ་ཟླ་འཇའ་ཚོན་ལྟར། ། ཀུན་ཤེས་ཀུན་རིག་ཡོངས་གྲོལ་གང་དེ་ཡི། །
འཁོར་འདས་བྱེད་པོའི་རྒྱུ་འབྲས་རྟེན་འབྲེལ་ཤེས། ། རྨོངས་པ་བདག་ལ་དེ་ལྟའི་གདེང་མེད་པས། ། ལུང་སྟོན་དབུགས་དབྱུང་གཟེངས་སྟོད་སྤོབས་པས་དབེན། ། དེ་ལྟ་བས་ན་ཞུས་པའི་ལན་འགྱངས་སོ། ། སླར་ཡང་ནན་དུ་བསྐུལ་ཚེ་འདི་སྐད་ཅེས། ། འཁོར་འདས་རྫུན་དུ་ཤར་དེས་འདི་སྐད་སྨྲ། ། སྐྱེ་སྔོན་བདག་དང་ཆོས་ནོར་གཉེན་འདུན་དུ། ། འབྲེལ་པ་སྤྱིར་དུ་བགྲངས་ཀྱིས་གར་ལང་ཀྱང༌། ། སྐྱེ་བ་གསུམ་དུ་ཉེ་བར་འབྲེལ་པ་ཟབ། ། ད་ལྟ་ཕྱག་རྫོགས་སྙིང་པོ་སྒྲུབ་པའི་ལམ། །
འཇམ་དཔལ་ཞི་དྲག་བར་ཆད་སེལ་བའི་ལྷ། ། སྔོན་ནས་བསྙེན་པའི་ལྷ་ཡིན་འགྲུབ་པར་སྙམ། ། སྒྱུ་ལུས་ཚེ་ཚད་བརྒྱད་ཅུར་གྲངས་འཚོ་སྟེ། ། བར་ཆད་དམ་སེལ་གདོན་གྲིབ་འཚེ་བ་རྩུབ། ། གཅིག་ཏུ་མ་ངེས་ཉེན་ཆེ་མང་ཙམ་གོ། ། དེ་དག་སེལ་ཐབས་རྒྱབ་རླུང་བཙན་ཐབས་སྦྱོར། ། སྒྲུབ་གནས་དབེན་རི་འབྲི་གུང་ཉིད་བཟང་སྟེ། ། ཕྱི་ནང་གཡེང་བའི་དབང་གིས་མི་སྒྲིབ་འཚལ། ། སྙིང་པོའི་བསྟན་ལ་ཅུང་ཟད་ཕན་འགྱུར་ཡང༌། ། ཕྱེད་བསྟོད་ཕྱེད་སྨོད་ཀུན་འདུན་བྱེད་པ་ཉུང༌། །
འོན་ཀྱང་སེམས་བསྐྱེད་ཟིན་ཅིང་དམན་འཛིན་གཅེས། ། ཚེ་འདིར་སྒྲུབ་བརྩོན་རང་འཁྲིས་བྱ་སྐྱུངས་ན། ། བར་དོར་མཆོག་ཐོབ་རྣམ་སྨིན་སྐྱེ་བ་འདོར། ། གལ་ཏེ་འཇིག་རྟེན་བྱ་བས་གཡེངས་གྱུར་ན། ། སྐྱེ་བ་གསུམ་དུ་མི་ལུས་བརྒྱུད་པ་ནས། ། མཆོག་གི་ངེས་པ་རྫོགས་ཆེན་སྙིང་པོས་སྟེར། ། སྤྲང་པོ་བདག་ཀྱང་ཕྱོགས་མེད་ལྡོམ་བུ་བྱེད། ། བདག་ལ་ལྟོས་ཤིང་མོས་དང་འབྲེལ་པ་ཀུན། ། སྔོན་གྱི་རྟེན་འབྲེལ་སྨོན་ལམ་མི་བསླུ་བས། ། འདི་འོག་ངན་སོང་མི་ལྟུང་གཡར་དམ་ཡིན། །
ལན་ཅིག་སླར་ཡང་ས་ཕྱོགས་འདི་ཉིད་དུ། ། འབྲི་ཡི་མི་བུད་དྷརྨའི་སྲིད་ཉམས་ཐུགས། ། དེ་འདྲའི་དུས་ཤིག་མྱུར་དུ་འབྱུང་ངམ་སྙམ། ། དམ་ཅན་ཀུན་ནི་ང་ཡི་ཕྱི་བཞིན་འབྲངས། ། བླ་མ་ཡི་དམ་དབྱིངས་ནས་བདག་ཞལ་ཕྱོགས། ། ཕྱོགས་འདིའི་སྲིད་ལ་འཇིག་རྟེན་སྐྱོང་ཀུན་སྨོད། ། དེ་དུས་ང་ཡི་སྙིང་རྗེས་མི་བཟོད་དེ། ། ཆོས་དང་སྲིད་ཚུལ་འཛིན་པས་བསྟན་ཞབས་སྐྱོང༌། ། ཅེས་པ་འདི་ཡང་སྙིང་གཏམ་ཇི་བཞིན་དུ། ། སྙིང་གི་བུ་ལ་དབེན་པའི་ཚལ་ནས་བསྐུར། །
ད་ལྟ་ཀུན་གྱི་ཕྱར་ཁྱེར་མཆུ་རྩེ་ཙམ། ། དེ་དུས་སྙིང་ནས་ང་ལ་སྐྱོ་བ་འབྱུང༌། ། ཨེ་བདེན་རིམ་གྱིས་གསལ་ལོ་རྡོ་རྗེའི་མཆེད། ། སྐྱེ་དང་སྐྱེ་བར་མི་འབྲལ་སྨོན་པར་འཚལ། ། ཡི་གེ་འདི་ནི་ཤིན་ཏུ་གསང་བའི་རྒྱ། ། དགེ་དེས་འགྲོ་ཀུན་བྱང་ཆུབ་མྱུར་ཐོབ་ཤོག །། ཚི༽ཡང་བླ་མ་བསྟོད་པ་ཤཱཀྱ་དཔལ་གྱི་དྲིས་ལན། ༈ ཨེ་མ་གསན་དང་སྐྱེས་བུ་མཆོག ། ཤཱཀྱ་ཐུབ་བསྟན་པ་གནས་པའི་དུས། ། དལ་དང་འབྱོར་པའི་དཔལ་ལྡན་ཞིང༌། །
རྗེ་བཙུན་མཆོག་གི་བླ་མ་ཡིས། ། རབ་མཉེས་བརྩེ་བས་རྗེས་གཟུང་ནས། ། ཐོས་བསམ་སྒྲུབ་པའི་ལམ་བརྩོན་ཞིང༌། ། འགྲོ་བའི་མགོན་དུ་གྱུར་པ་ནི། ། སྐལ་བ་མི་དམན་བཟང་བར་མཆིས། ། སྔོན་ཆད་ཞུ་ལན་ཕུལ་བ་ལ། ། ཡིད་གཉིས་ཅོ་འདྲི་མ་མཆིས་ཀྱང༌། ། སླད་ནས་ཇི་ལྟར་སྩལ་བའི་ལན། ། ངེས་པའི་དོན་དུ་འདི་ལྟར་ཞུ། ། ཉམས་རྩི་གྲོལ་བའི་སྟོང་པའི་ལྟ། །
ཧད་པོ་བཟོ་མེད་མིང་འདོགས་བྲལ། ། དགེ་སྦྱོར་ཡིན་མིན་ངོ་མི་ཤེས། ། ཡིན་ཞེས་ངོ་བོ་ངོས་གཟུང་མེད། ། མིན་ཞེས་འཁྲུལ་པའི་ཞེན་རྩི་བྲལ། ། འདི་ནི་ཉམས་ཀྱི་དག་མཚམས་ཟེར། ། སྤྲོས་བྲལ་ཆུང་ངུར་འཕོ་བའི་དུས། ། དེ་ཚེ་ཉམས་ལེན་བྱ་ཚུལ་བྲལ། ། རང་བབས་རང་གྲོལ་བསྐྱང་བ་ལས། ། འབད་དང་སྒྲིམ་པ་མི་འཚལ་ལོ། ། དེ་ལས་དགེ་སྦྱོར་བྱར་མེད་དབྱིངས། །
རང་གཤིས་རྙོག་བྲལ་དྲི་མ་མེད། ། འབད་རྩོལ་བྲལ་བར་རྒྱུན་ལྡན་ན། ། སྤྲོས་དང་བྲལ་བར་མིང་འདོགས་ཏེ། ། མཉམ་གཞག་ནམ་མཁའ་ལྟ་བུ་ནི། ། ནམ་མཁའ་ལྟ་བུར་བོགས་དབྱུང་ཞིང༌། ། ནམ་མཁའི་ངང་དུ་ལ་ཟླའོ། ། རེ་དོགས་བྱུང་ན་རྣལ་འབྱོར་མིན། ། རང་ཉིད་སྨིན་དང་མ་གྲོལ་བར། ། གཞན་དོན་བྱ་བའི་མཐུ་མེད་པས། ། བསམ་པ་སེམས་བསྐྱེད་ཀྱིས་ཟིན་པའི། །
ཐོས་བསམ་སྒྲུབ་པས་རང་རྒྱུད་སྦྱང༌། ། དེ་ཚེ་གཞན་དོན་བྱ་སྙམ་དང༌། ། ཕྱི་རོལ་གཡེང་བས་བར་གཅོད་ན། ། ཉོན་མོངས་ལྷ་བུའི་བདུད་ཀྱིས་ཟིན། ། རང་དོན་མཐའ་རུ་ཕྱིན་པ་ལ། ། རྒྱལ་བ་ཐབས་མཁས་བྱིན་ཆེ་ཡང༌། ། སྔོན་གྱི་རྒྱུ་འབྲས་སྨོན་ལམ་གཅེས། ། ཚོགས་བསག་སྒྲིབ་པ་མ་བྱང་བར། ། བྱང་ཆུབ་ཐོབ་པར་མ་བཤད་པས། ། རང་འདོད་བཏུགས་བཏུགས་ཁ་ན་མེད། །
ཡིད་གཉིས་སོམ་ཉི་འཁྲི་བ་ཆོད། ། ལམ་རྟགས་ཡོན་ཏན་སྒྲུབ་པ་ལ། ། ཐབས་ཤེས་ཟུང་དུ་འབྲེལ་པ་ཡི། ། རྒྱུ་སྒྲུབ་པ་ནི་རབ་ཏུ་གཅེས། ། བསགས་པ་རབ་འབྲིང་ཐ་གསུམ་གྱི། ། ལྷག་མེད་བར་དོ་སྐྱེ་བ་བརྒྱུད། ། རྣམ་བྱང་འབྲས་བུ་ཐོབ་པ་ནི། ། རྡོ་རྗེ་ཐེག་པའི་ཟབ་ཁྱད་ལགས། ། རང་དོན་མཐར་ཕྱིན་སྐྱེས་བུ་ནི། ། མཐོང་ཐོས་དྲན་རེག་འགྲོ་བའི་དོན། །
ད་ལྟའི་བྱ་རྩོལ་བརྒྱ་འགྱུར་བས། ། ཁྱད་པར་འགྲོ་དོན་ཆེར་བཤད་འདུག ། རང་རྒྱུད་ཆོས་བརྒྱད་ཀྱིས་དབེན་ཅིང༌། ། བྱང་ཆུབ་མཆོག་ལ་དམིགས་པ་ཡིས། ། ཀུན་སློང་བཟང་པོའི་ཆོས་སྦྱིན་ནི། ། གང་འགྲུབ་སྦྱིན་པའི་མཆོག་ཏུ་གསུངས། ། དེ་ཚེ་ཆོས་བཀའ་བརྒྱ་སྟོང་ཕྲག ། བགྲང་གིས་གཞལ་དུ་མི་ལང་བའི། ། བུ་སློབ་དད་འདུས་ཚོགས་དང་བཅས། ། སངས་རྒྱས་བསྟན་ལ་བྱ་བ་བྱས། །
དེ་ཡང་རྩིས་གདབ་བྲལ་བ་གཅེས། ། སྒྲུབ་བརྒྱུད་བསྟན་པ་རིན་ཆེན་ལ། ། བཤད་དང་སྒྲུབ་པའི་ལམ་བཟང་ཡོད། ། བཤད་སྒྲུབ་ལམ་ལ་མ་བརྟེན་པའི། ། ལྷག་མེད་རྫོགས་ཆེན་རྙེད་པའང་དཀའ། ། རང་གིས་རང་ལ་མི་ཁྲེལ་བའི། ། སྙིང་པོ་སྒྲུབ་པར་མི་གཡེལ་ཞིང༌། ། རང་གི་རང་ཐག་མ་ཆོད་ན། ། ཕྱི་རོལ་ལྷ་དང་བླ་མ་ཡང༌། ། རང་སྣང་རིག་པའི་ཆོ་འཕྲུལ་ཏེ། །
ཅི་ཟེར་ལུང་བསྟན་ངེས་ཏིག་བྲལ། ། འོན་ཀྱང་དེང་དུས་སྙིགས་ནའང༌། ། ད་དུང་དབུས་གཙང་དག་པའི་གཞིར། ། དུས་གསུམ་གཟིགས་པའི་ཀརྨཱ་པ། ། འབྲི་སྟག་ས་བཀའ་རྙིང་གསུམ་སོགས། ། བསྟན་པ་འཛིན་པའི་སྐྱེས་བུ་ནི། ། མཁས་ཤིང་གྲུབ་པ་གྲངས་ལས་འདས། ། ཅིས་ཀྱང་ལུང་བསྟན་བཞེས་པ་ན། ། དམ་པ་རྣམས་ལས་བླང་བར་འཚལ། ། ཁོ་བོ་ཅག་ནི་སྙོམས་ལས་པ། །
དུས་གསུམ་མཐོང་བའི་མིག་སྤུ་བྲལ། ། ཡེ་ཤེས་རང་འོད་ཕྱིར་མི་གསལ། ། ཁྱེད་ཀྱི་བཞེད་པ་བསྐོང་བ་དཀའ། ། ང་ཡི་གཏེར་ཆོས་འཕྲན་བུ་ལ། ། རང་གིས་ཉམས་སུ་མ་ལོན་པར། ། གཞན་ལ་བསྟན་ཀྱང་ཐེ་ཚོམ་ཆེ། ། རང་ཉིད་གདེང་དང་མི་ལྡན་པའི། ། ཆོས་བཤད་བྱེད་པ་ཡི་རེ་མུག ། ཐུགས་དམ་ཟབ་མོའི་བེའུ་བུམ་འདི། ། བཀའ་གཏེར་གདམས་པའི་ཁུངས་ལྡན་ཞིང༌། །
ཉམས་ལེན་བདེ་བར་མཐོང་ལགས་ཀྱང༌། ། འདིའི་ནང་བདག་གིས་ཐོབ་པ་ཉུང༌། ། དེ་བས་གསུང་རྒྱུན་མ་མཆིས་སོ། ། ཛ་ཧར་རླུང་ཁྲིད་གདམས་ཕྲན་རྣམས། ། ལོང་ཡོད་བཞུགས་ན་གང་ནུས་འབུལ། ། མཆོག་དང་ཐུན་མོང་དངོས་གྲུབ་ཀྱང༌། ། ཕུན་ཚོགས་ལྔ་ཡི་རྟེན་འབྲེལ་གཅེས། ། དེ་ཕྱིར་གནས་བཟང་རྒྱལ་བས་བསྔགས། ། བརྩོན་འགྲུས་ཆེན་པོའི་གོ་བ་དེ། ། དལ་བྲེལ་མེད་པའི་སྤྱོད་པ་མཆོག །
ཚོགས་དང་དབེན་ལ་ཁྱད་མེད་ཅིང༌། ། འགྲོ་འདུག་ཟ་འཆག་དུས་ཀུན་དུ། ། གཤིས་སུ་འདྲེ་??འདྲེས་ན་རྣལ་འབྱོར་ཡིན། ། གློ་བུར་བརྩོན་འགྲུས་རྩབ་རྩུབ་འདི། ། འདྲེ་གདོན་བར་ཆད་གཡབ་མོ་ཡིན། ། རང་བབས་རྟེན་འབྲེལ་མ་འགྲིག་ན། ། སྒོ་གསུམ་རྟབ་རྟོབ་ཁ་ན་མེད། ། ཨ་ཅང་བྱ་བཏང་ཆོས་རྗེ་པ། ། ཁོ་བོ་འབྲོག་པ་པོ་བཏོལ་ཁ། ། ཁ་མཛེས་སྒྲིགས་མ་མི་ཤེས་པས། །
ཐུགས་ལ་ཕོག་ན་བཟོད་པར་གསོལ། ༈ ཛེ༽ལྷོ་བྲག་ཆོས་མཛད་ལ་གདམས་པའི་ཡི་གེ ༈ དུས་གསུམ་འགྲོ་བའི་འདྲེན་པ་ཆོས་ཀྱི་རྗེ། ། མཚན་ཙམ་ཐོས་པས་ངན་འགྲོའི་འཇིགས་སྐྱོབ་ཅིང༌། ། གུས་པར་བསྟེན་ལ་མཆོག་ཐུན་འབྲས་རྩོལ་བ། ། རྗེ་བཙུན་རྩ་རྒྱུད་བླ་མའི་ཞབས་ལ་འདུད། ། འདིར་ནི་རང་ལ་ཡོན་ཏན་མེད་བཞིན་དུ། ། གཞན་ལ་ཁ་ཏ་བགྱི་བར་འོས་མིན་ཀྱང༌། ། དམ་ཆོས་ཚུལ་བཞིན་སྒྲུབ་པའི་གདམས་པ་ཞིག ། འབྲི་བར་བསྐུལ་ཞིང་ཅི་ནུས་སྤྲོ་བར་བགྱི། །
སྔོན་བསགས་ལས་གྲུབ་དལ་འབྱོར་དད་ལྡན་ལུས། ། ཕོ་མོ་སྐྱེ་བའི་ཁྱད་མེད་སྒྲུབ་རྟེན་བཟང༌། ། དེར་རྗེས་མཚན་ལྡན་བླ་མ་ལས་བྱུང་བའི། ། ལུང་རྟོགས་དམ་པའི་ཆོས་ལ་ཐོས་བསམ་གྱིས། ། སོ་ཐར་བྱང་སེམས་གསང་སྔགས་སྡོམ་པ་རྣམས། ། གནད་དུ་དྲིལ་ལ་སྒོ་གསུམ་འབད་པས་གཟུང༌། ། ཁྱད་པར་ཡང་ཟབ་རྡོ་རྗེ་ཐེག་པའི་དོན། ། བཞི་པའི་ཡེ་ཤེས་ངེས་དོན་སྙིང་པོ་ལ། ། གྲིམས་ལྷོད་བྲལ་བར་དགེ་སྦྱོར་སྲང་དུ་གཟུད། ། ཐུན་བར་དགེ་བ་བྱང་ཆུབ་ཆེན་པོར་བསྔོ། །
མདོར་ན་འདུས་དང་འདུས་མ་བྱས་པའི་ཆོས། ། དཀར་པོ་དགེ་བའི་རྩ་བ་ཇི་སྙེད་ཀུན། ། འབད་པས་ཉམས་བླངས་ནམ་ཡང་འདོར་མི་བྱ། ། ནག་ཕྱོགས་མི་དགེའི་རྩ་བ་ཇི་སྙེད་རྣམས། ། སྒོ་གསུམ་སོར་བཙུད་སྒྲིམས་ཏེ་སྤང་བར་བྱ། ། དེ་ལྟར་ནོར་གོལ་མེད་པའི་ལམ་རིམ་མཆོག ། གང་གིས་ཉམས་སུ་བླངས་ན་མཆོག་ཐུན་གྱི། ། འབྲས་བུ་འདི་ཕྱི་བར་དོ་སྐྱེ་བརྒྱུད་ནས། ། མངོན་པར་མཐོ་ལ་ངེས་པར་ལེགས་པ་ཡི། ། འཁོར་དང་མྱང་འདས་བདེ་དགེ་མ་ལུས་པ། །
འབྱུང་བའི་རིན་ཆེན་གཏེར་མཛོད་འདི་ལ་སྤྱོད། ། ཅེས་པ་འདི་ནི་ལྷོ་བྲག་ཆོས་མཛད་མ། ། ངག་དབང་ཕུན་ཚོགས་དཔལ་མོའི་མཚན་ཅན་གྱིས། ། བསྐུལ་བའི་བཞེད་པ་བསྐོང་ཕྱིར་འབྲི་གུང་པ། ། རཏྣའི་མིང་གིས་བྲིས་པའི་དགེ་བ་དེས། ། ལོག་ལམ་མི་དགེ་ཉེར་འཚོའི་ཕྱོགས་ཞི་ཞིང༌། ། དོན་གཉིས་མཐར་ཕྱིན་ཆོས་སྐུ་མངོན་གྱུར་ཤོག ༈ ཝི༽ངེས་པའི་གསང་ཚིག་བཅུ་གཉིས་པ་ཞེས་བྱ་བ་དབོན་པོ་ཨྱོན་ལ་གདམས་པ། ༈ རྒལ་དཀའ་འཁོར་བའི་རྒྱ་མཚོར་ལྷུང་བའི་ཚེ། ། འདྲེན་བྱེད་ཀུན་ལས་ལྷག་པའི་ཐུགས་རྗེ་ཅན། །
རྒྱལ་བ་མཚུངས་མེད་དྷརྨྨཱ་ཀིརྟི་སོགས། ། དྲིན་ཅན་རྩ་རྒྱུད་བླ་མའི་ཞབས་ལ་འདུད། ། ད་ལྟའི་དུས་འདིར་སེམས་ཅན་བསོད་ནམས་དམན། ། རྣམ་དཀར་དགེ་བའི་སེམས་ལྡན་ཤིན་ཏུ་དཀོན། ། རྒྱལ་ཁྲིམས་གསེར་གྱི་གཉའ་ཤིང་གུང་དུ་ཡལ། ཆོས་ཁྲིམས་དར་གྱི་མདུད་པ་ནམ་མཁར་གྲོལ། ། དཀར་ཕྱོགས་སྐྱོང་བའི་ལྷ་ནི་མཐུ་སྟོབས་ཆུང༌། ། སྡིག་ལ་དགའ་བའི་འདྲེ་ནི་མགོ་འཕང་མཐོ། ། དགེ་བའི་ལས་འབྲས་མཐོང་བ་ཉིན་སྐར་ཙམ། ། སྡིག་སྤྱོད་སྐྱེ་བོ་ཆབ་སྲིད་ཡར་ལ་འཕེལ། །
འདི་འདྲའི་དུས་ཚེ་རང་རེ་ཆོས་སྤྱོད་ཀུན། ། འཇིག་རྟེན་འདི་ཡི་ཆགས་སྡང་རབ་སྤངས་ཏེ། ། བདག་གཞན་བྱང་ཆུབ་ལམ་ལ་འཇུག་པ་གཅེས། ། དེ་ཚེ་རང་གིས་རང་ལ་གྲོས་གདབ་འཚལ། ། གཞན་གྱིས་བསྐུལ་ཡང་ཡིད་ལ་བཅགས་པ་དཀོན། ཀྱེ་མ་མཚན་ལྡན་བླ་མ་སྤྱི་བོའི་གཙུག་ཏུ་བཀུར། ། རང་ཉིད་གཞན་གྱི་འདྲེན་པར་འགྱུར་བར་ངེས། ། དེས་གསུངས་ཐམས་ཅད་སྤང་བླང་མེད་པར་སྒྲུབ། ། ཡོན་ཏན་མ་ལུས་དེ་ལས་འབྱུང་བར་ངེས། ། སྡོམ་གསུམ་དམ་ཚིག་མིག་འབྲས་བཞིན་དུ་བསྲུངས། །
ཆོས་རྣམས་ཀུན་གྱི་རྩ་བ་ཡིན་པར་ངེས། ། ཀུན་ལ་བརྩེ་ཞིང་ཞི་དེས་བྱམས་པ་སྒོམས། ། ལམ་རྣམས་ཀུན་གྱི་སྔོན་འགྲོ་ཡིན་པར་ངེས། ། ལྷག་པའི་བསམ་པ་བདག་གཞན་དབྱེར་མེད་བསྐྱེད། ། བདག་གཞན་དོན་གཉིས་འདི་ཡིས་འགྲུབ་པར་ངེས། ། ཐོས་པའི་ཆོས་ལ་ཕྱོགས་རིས་མེད་པར་ཉོན། །

མང་དུ་ཐོས་པས་ཆོས་སྤོང་མི་ལྷུང་ངེས། ། བསམ་པའི་དོན་ལ་ཉིན་མཚན་མེད་པར་སྤྱོད། ། བཞེད་ཚུལ་མང་ཡང་ངོ་བོ་གཅིག་པར་ངེས། ། དཔྱད་བཞག་ལྟར་མེད་ལྟ་བས་ཕུ་ཐག་བཅད། མཐའ་དབུས་ཁས་བླང་བྲལ་དེ་ལྟ་བར་ངེས། ། ལྟ་བའི་དོན་དེ་བསམ་མེད་རྒྱུན་དུ་སྐྱོང༌། ། ཡིད་བྱེད་བྲལ་བ་དེ་ཉིད་སྒོམ་པར་ངེས། ། སྡིག་སྤྱོད་མི་བླང་དགེ་བཅུ་མི་དོར་བ། ། མཐར་ཐུག་སྤང་བླང་བྲལ་བའི་སྤྱོད་པར་ངེས། ། དེ་ཉིད་ངང་ལས་ཐབས་ཤེས་ཟུང་འཇུག་ཆོས། ། མ་ལུས་ཉམས་བླངས་སྐུ་གསུམ་འགྲུབ་པར་ངེས། །
བྱས་བསགས་ཡོད་དགེ་རྫོགས་པའི་བྱང་ཆུབ་བསྔོ། ། བདག་གཞན་དོན་གཉིས་འབྲས་བུར་སྨིན་པར་ངེས། ། དེ་ལྟར་ངེས་པའི་གསང་ཚིག་བཅུ་གཉིས་འདི། ། རྗེ་བཙུན་བླ་མའི་ཆོས་སྲས་རིགས་ཀྱི་དབོན། ། གང་གིས་བསྐུལ་བའི་བཞེད་པ་སྐོང་བྱའི་ཕྱིར། ། ཕྱོགས་ཀུན་རྒྱུ་བའི་འབྲི་གུང་བྱ་བྲལ་བས། ། བྱང་སེམས་སྐལ་ལྡན་ཤིང་རྟས་བྱིན་བརླབས་པའི། རྒྱ་མའི་གནས་གཞི་ཁྲི་ཁང་དག་ཏུ་བྲིས། ། དགེ་དེས་འགྲོ་ཀུན་བྱང་ཆུབ་མྱུར་ཐོབ་ཤོག ཞི༽ཡང་དེ་ཉིད་ལ་གདམས་པ།
ཀ་ནས་དག་པའི་རང་སེམས་དྲི་མེད་འདི། ཁ་དོག་དབྱིབས་གཟུགས་མིང་འདོགས་ཀུན་དང་བྲལ། ། ག་ནས་བལྟས་ཀྱང་འགྱུར་མེད་ཆོས་ཀྱི་སྐུ། ། ང་ཡི་དམ་ཆོས་དཀར་པོ་ཆིག་ཐུབ་ལ། ། ཅ་ཅོ་མང་པོའི་ཐོས་བསམ་བྱ་ལོང་མེད། ། ཆ་ལུགས་ཇི་ལྟར་གྱུར་ཀྱང་གང་བྱུང་བསྟེན། ། ཇ་ཆང་འདོད་ཡོན་སྲེད་ལ་མ་ཞེན་པར། ། ཉ་མོ་ཆུ་ལ་རྒྱུ་ལྟར་ངེས་མེད་འཕྱོ། ། ཏ་ཐཱ་ག་ཏ་རྒྱལ་བའི་མདོ་རྒྱུད་ལས། ། ཐ་དད་གསུངས་ཚུལ་རྣམ་པ་གྲངས་མང་ཀྱང༌།
ད་ནི་མ་ལུས་གཅིག་ཏུ་བསྡུས་པ་སྟེ། ན་རྒས་ཤི་བར་གྱུར་ཀྱང་ཕྱག་ཆེན་བསྒོམས། ཞེས་པ་འདི་ཡང་དབོན་པོ་ཨོ་རྒྱན་ལའོ། ཟི༽ ཉེ་གནས་ཀུན་དགའ་རྒྱན་འཕེལ་ལ་གདམས་པ། ༈ རྒྱལ་བ་ཀུན་དངོས་ཁྱབ་བདག་བདེ་བ་ཆེ། ། དཔལ་ལྡན་མཆོག་ཏུ་མི་འགྱུར་རྡོ་རྗེའི་སྐུ། ། དུས་གསུམ་སྐྱེ་འཇིག་བྲལ་བ་བླ་མའི་ཞབས། རབ་གུས་དད་པས་ཀུན་ཏུ་ཕྱག་འཚལ་ལོ། ། དལ་འབྱོར་རིན་ཆེན་རྙེད་དཀའ་ཐོབ་དུས་འདིར། ། དོན་མེད་སྟོང་ལོག་བྱེད་དུ་འཕངས་པས་ན། །
ད་རེས་གཏན་གྱི་མདུན་མ་སྒྲུབ་ན་ལེགས། ། ལོང་ཡོད་སྒྱིད་སྐྱུར་མ་བྱེད་གྲོགས་དག་ཀྱེ། ། ཐེག་པའི་རིམ་པ་བྱེ་བྲག་གྲངས་མང་ཡང༌། ། ཡུན་གྱི་བྱང་ཆུབ་སྒྲུབ་པར་བར་ཆོད་མང༌། ། དེ་བས་ཐེག་མཆོག་གསང་སྔགས་འགྲུབ་ཐག་ཉེ། ། འབྲས་བུ་ཕྱི་དུས་མ་བཤོལ་གྲོགས་དག་ཀྱེ། ། བདེ་ལེགས་ཀུན་གྱི་འབྱུང་གནས་བླ་མ་ཡིན། ། དེའི་བཀའ་མཉན་དེ་མཉེས་བསྒྲུབ་གྱུར་ན། ། རྒྱལ་ཀུན་མཆོད་དང་སྤངས་ན་དེ་མཚུངས་པས། ། དམ་ཚིག་རྩ་བ་གཟུང་ཅིག་གྲོགས་དག་ཀྱེ། །
སྙིགས་དུས་སེམས་ཅན་ཚེ་ཐུང་རྐྱེན་མང་ཚེ། ། ཐ་སྙད་ཆོས་ལ་ཐོས་བསམ་ལོང་མེད་པས། ། འཆི་ཁར་མི་འཚེར་ཙམ་གྱི་ངེས་པའི་དོན། ། བསྟན་པའི་སྙིང་པོ་སྒྲུབས་ཤིག་གྲོགས་དག་ཀྱེ། ། བཟང་མཐོའི་ལྟ་བ་རྣམ་གྲངས་མང་གྱུར་ཀྱང༌། ། བློས་བྱས་ལྟ་བ་ཐམས་ཅད་རྣམ་དག་མིན། ། ཁས་ལེན་འཛིན་བྲལ་རང་བཞིན་རྣམ་དག ༼༥༢༽ ལ། ། ལྟར་མེད་ལྟ་ཕུགས་གཟུང་ཅིག་གྲོགས་དག་ཀྱེ། ། རྣལ་འབྱོར་བཞི་སོགས་རྣམ་གྲངས་མང་གསུངས་ཀྱང༌། །
ཡིད་བྱེད་བྲལ་བའི་རང་བགྲོས་མ་གཏོགས་པ། ། སྐྱོན་བྲལ་ཏིང་འཛིན་ལམ་དུ་འགྱུར་བ་དཀའ། ། འགྱུར་མེད་རིག་པ་གཟུང་ཅིག་གྲོགས་དག་ཀྱེ། ། བྱས་པའི་ཆོས་ཀྱིས་སངས་རྒྱས་སར་མི་འགྲོ། ། རེ་དོགས་སྤང་བླང་བྲལ་བའི་སྤྱོད་པ་ལ། ། ཆུ་བོའི་རྒྱུན་བཞིན་རྒྱུན་ཆགས་སྤྱོད་པ་ཡིས། ། སངས་རྒྱས་ཡོན་ཏན་རྫོགས་གྱུར་གྲོགས་དག་ཀྱེ། ། དེ་ལྟར་བརྒྱུད་པ་གསུམ་ལྡན་གདམས་པ་འདི། ། ཉེ་གནས་ཀུན་དགའ་རྒྱན་འཕེལ་ཞེས་བྱ་ཡིས། ། ཡང་ཡང་བསྐུལ་བའི་རེ་བ་བསྐོང་བའི་ཕྱིར། །
རྒྱ་མ་ཁྲི་ཁང་དག་ཏུ་ལེགས་བྲིས་སོ། ༈ འི༽ཉེ་གནས་རྒྱན་བཀྲས་ལ་གདམས་པ། ༈ ན་མོ་གུ་རུ། སྤྱི་གཙུག་རྒྱན་མཆོག་དཔལ་ལྡན་བླ་མ། ། འབྲལ་མེད་དུས་ཀུན་གསོལ་བ་འདེབས་སོ། ། ཞབས་སེན་དྲི་མེད་ནོར་བུའི་ལན་ཚར། ། རབ་གུས་དད་པའི་རོལ་མཚོར་བཞུགས་ཤིག ། དཔལ་ལྡན་བླ་མའི་ཞབས་འབྲིང་སྒྲུབ་པའི། ། ཉེ་གནས་རྒྱན་བཀྲས་ཞེས་པ་གང་གིས། ། ཡང་ཡང་བསྐུལ་བའི་བཞེད་པ་བསྐོང་ཕྱིར། །
ཅུང་ཟད་ཚིག་གི་འཕྲེང་བ་བཀོད་དོ། ། བདག་འདྲ་འཇིག་རྟེན་ཆོས་ལྟར་བཅོས་པའི། ། འཁོར་འབངས་འདུ་འཛིའི་གཡེང་བ་ཅན་གྱིས། ། གཞན་ལ་བསླབ་བྱའི་གོ་སྐབས་མེད་ཀྱང༌། ། གོ་ཚུལ་ཅུང་ཟད་སྤྲོ་བར་བགྱི་ན། ། རྣ་བའི་དབང་པོ་གཏད་པར་འཚལ་ལོ། ། དལ་འབྱོར་ཡོན་ཏན་ལྡན་པའི་མི་ལུས། ། སྔོན་བསགས་འབྲས་བུ་ད་ལྟ་སྨིན་ཚེ། ། མཚན་ལྡན་བླ་མའི་དྲུང་དུ་མཇལ་དུས། ། རབ་གུས་དང་བའི་འདུན་པ་དང་ནི། །
མཆེད་གྲོགས་སྤུན་ལ་དག་སྣང་སྦྱང་ཞིང༌། ། དམན་པའི་གོ་ཆས་ལུས་ངག་ཡིད་སྡོམ། ། དམ་པའི་ཆོས་ལ་ཐོས་བསམ་འཚལ་ལོ། ། དེས་གསུངས་རྒྱུན་ལས་ཇི་ལྟར་བྱུང་བཞིན། ། སོ་ཐར་བྱང་སེམས་གསང་སྔགས་ཟབ་མོའི། ། སྤྱོད་པ་དམ་ཚིག་སྡོམ་པར་གནས་ཞིང༌། ། ཡིད་སྤྱོད་ཡིད་འཛིན་རྩིས་གདབ་མེད་པའི། ། སྒོམ་བཟང་ཆུ་བོའི་རྒྱུན་ལྟར་ཉམས་བླང༌། ། ཁས་ལེན་ལྟ་བྱ་ལྟ་བྱེད་བྲལ་བའི། ། ལྟ་བ་ཟུང་འཇུག་འཁོར་ལོ་ལ་ཟླ། །
དེ་ལྟར་དུས་གསུམ་བསགས་ཡོད་དགེ་བ། ། ཐམས་ཅད་བྱང་ཆུབ་ཐོབ་ཕྱིར་བསྔོའོ། ། དེ་ལྟར་ཚེ་འདིར་རྣམ་དག་ལམ་ཞུགས། ། དྲིན་ཆེན་རྗེ་བཙུན་བླ་མ་བསྟེན་ཅིང༌། ། སྒོ་གསུམ་ཟོལ་མེད་ལྟ་སྒོམ་སྤྱོད་ལ། ། ཡུན་དུ་སྤྱད་ན་དུས་གསུམ་དགེ་བའི། ། སངས་རྒྱས་བྱང་ཆུབ་མྱུར་དུ་ཐོབ་འདི། ། མཆེད་གྲོགས་གང་ལ་བརྩེ་བས་སྨྲས་སོ། ། དགེ་བ་ཅུང་ཟད་མཆིས་པ་གང་དེས། ། བདག་གཞན་འཁོར་བའི་འདམ་ལས་བརྒལ་ཏེ། །
བླ་མེད་རྫོགས་པའི་བྱང་ཆུབ་ཆེན་པོ། ། འགྲོ་བ་ཀུན་གྱིས་ཐོབ་པར་གྱུར་ཅིག ༈ ཡི༽ཉེ་གནས་ཀུན་དགའ་མཐའ་ཡས་ལ་གདམས་པ། ༈ ན་མོ་གུ་ར་ཝཻ། རྒྱལ་བ་ཀུན་ལས་དྲིན་ལྷག་ཐུགས་རྗེ་ཅན། ། རྗེ་བཙུན་མཚན་ལྡན་བླ་མ་མཆོག་རྣམས་ ༼༥༣༽ ལ། ། ད་ནས་བྱང་ཆུབ་སྙིང་པོར་མཆིས་གྱུར་ཀྱང༌། ། འབྲལ་མེད་གསོལ་འདེབས་བྱིན་གྱིས་བརླབ་དུ་གསོལ། ། བདག་ཉིད་སྐྱེས་སྦྱངས་ཤེས་རབ་སྤོབས་པས་དབེན། ། ཆོས་ལྟར་བཅོས་པའི་འཇིག་རྟེན་གཡེང་བས་གཙེས། །
རྣམ་དག་ཁྲིམས་ལྡན་ཐོས་བསམ་སྒོམ་པའི་ཆོས། ། ཡིད་དཔྱོད་ཙམ་ལས་ཉམས་ལེན་སྐལ་བས་དབེན། ། དེ་ལྟར་གྱུར་པས་གཞན་ལ་ཕན་པའི་གཏམ། ། སྨྲ་བའི་སྤོབས་པར་ལྡན་པ་མ་ཡིན་ཡང༌། ། བྲག་ཆའི་སྒྲ་ལྟར་རྐྱེན་གྱིས་སྐུལ་འདི་སྨྲ། ། ཀ་དག་ཆོས་སྐུའི་གནས་ལུགས་རྟོགས་བཞེད་ན། ། ཁ་དོག་དཀར་དམར་ཚིག་ལ་མ་ཞེན་པར། ག་རུ་གནས་ཀྱང་ཆགས་སྡང་རྟོག་པ་སྤོངས། ། ང་ཡི་མི་བསླུ་ངེས་པའི་གསང་ཚིག་ཡིན། ། ཅ་ཅོ་མང་པོའི་ཀླག་ཅོར་སྨྲ་བ་བཅད། །
ཆ་ལུགས་སྟོན་པའི་རྟགས་འཆང་ཉན་ཐོས་ཚུལ། ། ཇ་ཆང་ཁ་ཟས་སྲེད་པ་རབ་སྤངས་ཏེ། ། ཉ་ཏོ་པ་ལྟར་སྒྲུབ་པ་ལྷུ་རུ་བླང༌། ། ཏ་རའི་གྲངས་བཞིན་གྲངས་མེད་ལུས་བླངས་ཚེ། ། ཐ་དད་གྱུར་ཀྱང་ཡང་ཡང་དྲིན་ལྡན་པའི། ། ད་དུང་མ་རྣམས་མ་གྲོལ་བསྒྲལ་བའི་ཕྱིར། ། ན་རྒས་ཤི་བར་གྱུར་ཀྱང་དམ་ཆོས་བསྒྲུབས། ། པ་རི་པི་རིའི་ཁ་བཤད་ཆོས་རྣམས་ནི། ། ཕ་རོལ་རྣ་བའི་དབང་པོར་སྙན་གྱུར་ཀྱང༌། ། བ་མོས་ཉི་བཞིན་ཉོན་མོངས་མི་ཐུལ་བས། །
མ་ལུས་སངས་རྒྱས་ཐོབ་པའི་དམ་ཆོས་བསྒོམས། ། ཙ་རི་ཏྲ་སོགས་དག་པའི་གནས་ཆེན་དུ། ། ཚ་གྲང་དུ་ཁའི་གདུང་བ་ཀུན་བསད་དེ། ། ཛ་ལང་བག་མེད་སྤྱོད་བྲལ་རང་ཉིད་ལ། ། ཝ་དམར་སྙིང་ཁོང་ཆུག་ལ་དམ་ཆོས་མཛོད། ། ཞ་ལ་ཅན་སོགས་ཁང་པའི་སྐྱིད་འདོད་སྤོངས། ། ཟ་སོགས་སྡིག་དང་མ་འདྲེས་ཁ་ཟས་བསྟེན། ། འ་ཅག་གྲུབ་ཐོབ་ཕྱིར་རྗེས་སྙེགས་པ་ན། ། ཡ་སྤྱོད་འཇིག་རྟེན་བྱ་བ་རྒྱང་བསྲིང་འཚལ། ། ར་ལ་རོ་ལའི་འཁོར་ཚོགས་གཡེང་བའི་རྒྱུ། །
ལ་སྤྱིལ་རྩ་སྤྱིལ་ཙམ་ལ་གནས་བཅས་ཏེ། ། ཤ་ཁྲག་ལོག་འཚོའི་ཟང་ཟིང་རྣམ་གཡེང་སྤང༌། ། ས་བཀའ་རྙིང་གསུམ་ལྟ་བའི་གནས་ལུགས་བསྐྱངས། ། ཧ་ཅང་ཁམ་ཆེས་བསླབ་བྱ་མང་ཐལ་ཀྱང༌། ། ཨ་ཅང་སྨྱོན་ཚིག་ལགས་སོ་དགོངས་པར་འཚལ། ། བླ་མའི་ཉེ་གནས་ཀུན་དགའ་མཐའ་ཡས་ཀྱིས། ། བསྐུལ་བར་གྱུར་ལས་འབྲི་གུང་རཏྣ་ཡིས། ། སྤྲོ་ལུང་དབེན་པའི་བསྐྱེད་མོས་ཚལ་དུ་བྲིས། ། དགེ་དེས་འགྲོ་ཀུན་སངས་རྒྱས་ཐོབ་གྱུར་ཅིག རི༽རྣལ་འབྱོར་ཆོས་དབང་ལ་གདམས་པ།
རྗེ་བཙུན་མཚན་ལྡན་བླ་མ་རྣམས་ལ། ། རབ་གུས་མོས་པས་དུས་ཀུན་འདུད་དོ། ། དུས་མཐའི་སྤྲང་བཙུན་རཏྣ་བདག་ལ། ། རྣལ་འབྱོར་ཆོས་དབང་དག་གིས་བསྐུལ་བའི། ། གེགས་སེལ་བོགས་འདོན་གནད་དུ་བསྡུས་པ། ། ཅུང་ཟད་བརྗོད་ཀྱིས་གསན་པར་འཚལ་ལོ། ། རང་རིག་གདོད་མའི་ཡེ་ཤེས་འདི་ནི། ། འགྲོ་འོང་གནས་མེད་མཐའ་དབུས་བྲལ་ཞིང༌། ། གཞོམ་གཞིག་བར་གཅོད་དུས་ཀུན་གྲོལ་ལོ། ། རྟོག་ཚོགས་གློ་ ༼༥༤༽ བུར་འཁྲུལ་པའི་དྲ་བ། །
བག་ཆགས་གཟུང་འཛིན་སྣང་ཆའི་རྩལ་ནི། ཆུ་ཡི་རླབས་བཞིན་ཇི་ལྟར་སྣང་ཡང༌། རང་རྩལ་ཉིད་ལས་གཞན་དུ་མི་ལྟ། ། བདེ་གསལ་མི་རྟོག་ཏིང་འཛིན་ཞེས་པའི། ། ངར་འཛིན་ཉམས་མྱོང་རྩི་ཅན་གང་ལས། ། རང་གཤིས་ནོར་བུ་རིན་ཆེན་དྲི་མེད། ། སྔར་དང་ད་ལྟ་ཕྱིས་ཀྱང་མི་འགྱུར། ། འདི་ནི་ཆོས་ཉིད་དོན་དམ་བདེན་པ། ། ཀུན་གཞི་བདེ་བར་གཤེགས་པའི་སྙིང་པོ། ། རང་བཞིན་རྣམ་དག་ཀུན་བཟང་དངོས་ཡིན། །
དེ་ལྟར་གཞི་ལམ་འབྲས་གསུམ་སྙིང་པོ། ། གཅིག་ཏུ་དྲིལ་བའི་གེགས་སེལ་བོགས་འདོན། ། འཆུག་མེད་ཉམས་ལེན་རྩོལ་བྲལ་འདི་ནི། ། བྲིས་པའི་དགེ་བས་བདག་གཞན་འགྲོ་ཀུན། ། རྟོག་ཚོགས་འཆིང་བའི་དྲ་བ་བསལ་ཏེ། ། རང་གཞན་བྱང་ཆུབ་མངོན་གྱུར་ཤོག་ཅིག ལི༽བླ་མ་རིན་པོ་ཆེའི་ཉེ་གནས་བཙུན་ཆུང་ཞིག་ལ་གདམས་པ། ན་མོ་གུ་ར་ཝེ། སྔོན་ཚེ་བསོད་ནམས་མི་དམན་མཐུ་ཡིས། ། ཚེ་འདིར་དལ་འབྱོར་ལུས་དབང་ཐོབ་ཅིང༌། །
འཇིག་རྟེན་སླུ་བྲིད་རྒྱང་དུ་བསྲིངས་ཏེ། ། མཚན་ལྡན་བླ་མའི་ཞབས་འབྲིང་བགྱིད་པའི། ། བུ་ཆུང་ཁྱོད་ཀྱིས་ཇི་ལྟར་བསྐུལ་དོན། ། སྐབས་སུ་བབ་པ་ཅུང་ཟད་སྨྲས་སོ། ། ན་ཚོད་ལང་ཚོ་གཞོན་པའི་དུས་འདིར། ། ཡོན་ཏན་གཞི་རྩ་འབྲི་ཀློག་སྦྱོང་ཞིང༌། ། རང་ནུས་འཚམ་པའི་བསླབ་པ་བླངས་ལ། ། མིག་ཁྲིད་ངན་པའི་སྤྱོད་པ་སྤངས་ཏེ། ། ཞི་དུལ་ཡིད་གཞུངས་སྤྱོད་ལམ་འཚལ་ལོ། ། བླ་མ་དམ་པའི་དྲུང་དུ་འཁོད་ཚེ། །
བག་ཡོད་མཛེས་པའི་སྤྱོད་པས་མཚམས་སྦྱར། ། ལུས་ངག་ཡིད་ཀྱིས་རང་འཁྲིས་སྤངས་པའི། ། འབད་རྩོན་ལྡན་པས་ཞབས་འབྲིང་འཚལ་ལོ། ། མཆེད་གྲོགས་རྒན་གཞོན་བར་མ་དག་ལ། ། ཁྲོ་ཚིག་འཁོན་འཛིན་ཟུར་ཟ་བྲལ་བས། ། ཀ་བློ་བདེ་བས་ལས་ཁུར་བྱ་ཞིང༌། ། གོང་བཀུར་བར་འགྲོགས་དམན་པ་བསྐྱང་ངོ༌། ། དཔོན་སློབ་ཚོགས་པའི་དབུས་སུ་གནས་ཚེ། ། ལོག་ལྟས་སྨྲ་མང་རྒྱང་དུ་བསྲིངས་ཤིང༌། ། དག་སྣང་མོས་གུས་རྩོལ་སྟབས་བསྐྱེད་ལ།
སྒོ་གསུམ་དགེ་བའི་ལམ་ལ་འཁོད་ཅིག ། དམ་པའི་ཆོས་ལ་ཕྱོགས་རིས་བྲལ་བའི། ། ཐོས་བསམ་བྱ་ཞིང་སྙིང་པོར་དྲིལ་ཏེ། ། གཅིག་པུར་འདུག་ཚེ་གཡེང་བ་སྤང་ཞིང༌། ། རྩེ་གཅིག་སྒོམ་ལ་ས་སྡེ་ཚུགས་ཤིང༌། ། འདུས་མ་བྱས་དང་འདུས་བྱས་དགེ་ཆོས། ། མ་རྒན་འགྲོ་བ་སེམས་ཅན་དོན་དུ། ། རང་འདོད་སྤངས་པའི་བྱང་ཆུབ་ཆེན་པོར། ། ཡོངས་སུ་བསྔོ་བའི་ཆོས་ལ་སྤྱོད་ཅིག ། ཅེས་འདི་ཙ་མ་རི་ཡི་ཕྱོགས་གནས། །
ཀུན་ཏུ་རྒྱུ་བའི་རཏྣའི་མིང་གིས། ། གོ་རིམ་སྒྲིགས་སྤངས་གང་བྱུང་སྨྲས་འདིར། ། དགེ་བ་གང་མཆིས་གཞན་དོན་བསྔོའོ། ། ཤི༽བླ་མ་སྙེ་ལུང་པའི་གྲྭ་པ་གཅིག་ལ་སྨྲས་པ། རྗེ་བཙུན་བླ་མ་རྣམས་ལ་ཕྱག་འཚལ་ལོ། ། དལ་འབྱོར་ལུས་འདི་མི་རྟག་གློག ༼༥༥༽ དང་འདྲ། ། ཕྱི་མ་གར་སྐྱེ་ངེས་པ་མ་མཆིས་པས། ། ད་ལྟ་རང་དབང་དུས་འདིར་ཆོས་ལ་འབད། ། ཕྱི་མ་བྱང་ཆུབ་ལམ་སྣ་ཟིན་པར་ངེས།
སི༽རྣམ་འཇོམས་མགོན་པོ་ལ་གདམས་པ། དུས་གསུམ་སྐྱེ་འཇིག་བྲལ་བ་ཆོས་ཀྱི་སྐུ། ། འཁོར་འདས་སྣ་ཚོགས་སྣང་བ་ལོངས་སྤྱོད་རྫོགས། ། དབྱེར་མེད་ཟུང་འཇུག་ཡངས་པ་སྤྲུལ་པའི་སྐུ། ། སྐུ་གསུམ་ཡེ་ཤེས་ལྔ་རྫོགས་དེ་ལ་འདུད། ཨེ་མ་འདུས་བྱས་རང་བཞིན་མི་རྟག་འགྱུར་བ་ཅན། ། སྐྱེ་རྒ་ན་འཆིའི་ཆུ་ཆེན་འཁོར་བའི་མཚོ། ། གྲུ་ཆེན་རྒྱལ་པོ་མཚན་ལྡན་བླ་མ་རྗེ། ། མི་འབྲལ་བརྗེད་མེད་བཀའ་དྲིན་གཙུག་ཏུ་བཞུགས། ། དེས་གསུངས་མདོ་རྒྱུད་དགོངས་དོན་སྙིང་པོའི་ཆོས། །
རང་རིག་རྒྱལ་པོ་རྟག་བརྟན་འཕོ་འགྱུར་བྲལ། ། ཟབ་གསལ་ཡེ་ཤེས་རང་བྱུང་བློ་ལས་འདས། ། ཕྱོགས་སུ་ལྷུང་དང་རིས་སུ་མ་ཆད་པས། ། རྟག་ཆད་འགྲོ་འོང་སྤྲོས་པའི་མཐའ་ལས་གྲོལ། ། ཕྱག་རྒྱ་ཆེ་དང་དབུ་མ་རྫོགས་པ་ཆེ། ། སྣ་ཚོགས་མིང་ཅན་མཚན་མའི་དྲིས་དབེན་པའི། ། སྐྱེ་དང་འཇིག་བྲལ་འཆི་མེད་གསང་བའི་སྐུ། ། དོན་གཉིས་མཐར་ཕྱིན་འདི་ལས་ཆེས་ཟབ་པའི། ། ཆོས་གཞན་མེད་དོ་སྙིང་གི་ག་འུར་བཅང༌། ། དགེ་བས་འཁོར་བའི་རྒྱ་མཚོ་ལས་བརྒལ་ཏེ། །
རྣམ་མཁྱེན་རྫོགས་པའི་བྱང་ཆུབ་ཐོབ་པར་ངེས། ཧི༽ལྟ་སྒོམ་སྤྱོད་པ་གཅིག་ཏུ་དྲིལ་བའི་ཉམས་ལེན་གནད་ཀྱི་ཡི་གེ་ཞེས་བྱ་བ་བཞུགས་སོ། ན་མོ་གུ་རུ་རཏྣ་ཏྲ་ཡཱ་ཡ། དུས་གསུམ་བདེ་གཤེགས་ཐུགས་རྗེ་གཅིག་བསྡུས་པ། ། སྐྱེ་འཆི་ལས་འདས་གཞོམ་མེད་རྡོ་རྗེའི་སྐུ། ། གང་འདུལ་དེར་སྣང་འགྲོ་དོན་རྒྱུན་མི་འཆད། ། ཨོ་རྒྱན་རིན་པོ་ཆེ་ལ་གུས་ཕྱག་འཚལ་ལོ། ། བྱང་ཆུབ་ཐུགས་ཀྱི་རང་རྩལ་མཐར་ཕྱིན་པ། ། ཐམས་ཅད་མཁྱེན་པ་མི་ཕམ་ལྷ་ཡི་ལྷ། ། ཐེག་མཆོག་དམ་པའི་ཆོས་ཀྱིས་འགྲོ་བ་སྒྲོལ། །
རྐང་གཉིས་ཤཱཀྱའི་གཙོ་ལ་གུས་ཕྱག་འཚལ། ། རྒྱལ་བ་མ་ལུས་བསྐྱེད་པའི་ཡུམ་ཆེན་མོ། ། འགྲོ་བ་ཀུན་ལ་མཆོག་ཏུ་བརྩེ་བ་ཅན། ། འཆི་མེད་ཚེ་དང་ཡེ་ཤེས་སྩོལ་མཛད་པ། ། བཅོམ་ལྡན་ཡིད་བཞིན་འཁོར་ལོར་ལ་ཕྱག་འཚལ། ། འདི་ལྟར་ཕྱག་འཚལ་གསོལ་བ་བཏབ་པའི་མཐུས། ། བདག་གཞན་འགྲོ་བ་མར་གྱུར་སེམས་ཅན་ཀུན། ། གནས་སྐབས་མཐར་ཐུག་བར་ཆད་ཞི་བ་དང༌། ། མཆོག་ཐུན་འབྲས་བུ་ཚེ་འདིར་ཐོབ་གྱུར་ཅིག ། ཨེ་མ་ཧོ།
འཁོར་དང་མྱང་འདས་ངོ་བོ་ཆོས་ཀྱི་སྐུ། ། སྣ་ཚོགས་ཅིར་སྣང་རང་བཞིན་ལོངས་སྤྱོད་རྫོགས། ། མ་འགགས་རོལ་པ་ཐུགས་རྗེ་སྤྲུལ་པའི་སྐུ། ། སྐུ་གསུམ་གདོད་ནས་གཞི་ཡི་བཞུགས་ཚུལ་ཡིན། ། རྟག་པ་མ་ཡིན་ངེས་གཟུང་ཀུན་དང་བྲལ། ། ཆད་པ་མ་ཡིན་འཁོར་འདས་གང་དུའང་སྣང༌། ། གཉིས་ཀ་མ་ཡིན་བརྗོད་པའི་ཐ་སྙད་བྲལ། ། གཉིས་མེད་མ་ཡིན་གཞི་ཡི་བཞུགས་ཚུལ་ཡིན། ། འགྲོ་བ་མ་ཡིན་མཚན་མའི་ཡུལ་ལས་འདས། ༼༥༦༽ འོང་བ་མ་ཡིན་ཡེ་ནས་ལྷུན་གྱིས་གྲུབ། །
གནས་པ་མ་ཡིན་རྟེན་པའི་ཡུལ་དང་བྲལ། ། འདི་ནི་རང་བྱུང་གཞི་ཡི་བཞུགས་ཚུལ་ཡིན། ། འཁོར་བ་མ་ཡིན་ཉེས་པའི་དྲི་མ་གོས། ། འདས་པ་མ་ཡིན་སྲིད་པའི་རྒྱ་མཚོར་རོལ། ། གཉིས་ཀ་མ་ཡིན་རེ་དོགས་ཀུན་དང་བྲལ། ། གཉིས་མེད་ལས་འདས་གཞི་ཡི་བཞུགས་ཚུལ་ཡིན། ། སྣང་བ་མ་ཡིན་རང་གི་ངོ་བོས་སྟོང༌། ། སྟོང་པ་མ་ཡིན་རིག་པ་དབྱིངས་སུ་གསལ། ། གཉིས་ཀ་མ་ཡིན་མཚོན་པའི་དཔེ་ལས་འདས། ། གཉིས་མེད་ཟུང་འཇུག་གཞི་ཡི་བཞུགས་ཚུལ་ཡིན། །
ཡིན་པ་མ་ཡིན་འདི་ཞེས་དཔྱད་དུ་མེད། ། མིན་པ་མ་ཡིན་ཐེ་ཚོམ་ཀུན་དང་བྲལ། ། གཉིས་ཀ་མ་ཡིན་གཟུང་འཛིན་ཡུལ་ལས་འདས། ། གཉིས་མེད་འཛིན་བྲལ་ལྟ་བ་གཞིར་བཞུགས་ཡིན། ། ཡོད་པ་མ་ཡིན་མིང་གདགས་ཀུན་དང་བྲལ། ། མེད་པ་མ་ཡིན་དངོས་རྣམས་ཚུལ་དུ་འཕྲོ། ། གཉིས་ཀ་མ་ཡིན་འཛིན་པའི་ཡུལ་ལས་འདས། ། གཉིས་མེད་འཛིན་བྲལ་གཞིར་གནས་ལྟ་བ་ཡིན། ། གཟུགས་སུ་མ་གྲུབ་ལྟ་བྱའི་ཡུལ་མི་གནས། ། སྒྲ་རུ་མ་གྲུབ་ཚོར་བྱའི་ངོ་བོ་སྟོང༌། །
དྲི་རུ་མ་གྲུབ་མནམ་རྒྱུ་དམིགས་སུ་མེད། ། རྗེན་སྟོང་འདི་ནི་གཞིར་གནས་ལྟ་བ་ཡིན། ། རོ་རུ་མི་བྲོ་མྱང་བྱའི་ཡུལ་ལས་འདས། ། རེག་ཏུ་མ་གྲུབ་ལུས་ཀྱི་དངོས་པོས་སྟོང༌། ། ཆོས་སུ་མི་གནས་མཁན་པོའི་གཞི་བྲལ་བ། ། ཀུན་བྲལ་ཀུན་སྣང་གཞིར་གནས་ལྟ་བ་ཡིན། ། མང་པོ་མ་ཡིན་གཅིག་པུ་རང་ག་མ། ། གཅིག་པུ་མ་ཡིན་དུ་མར་སྣང་བའི་གཟུགས། ། གཉིས་ཀ་མ་ཡིན་མང་ཉུང་བརྗོད་ལས་འདས། ། གཉིས་མེད་བློ་འདས་གཞིར་གནས་ལྟ་བ་ཡིན། །
སྐུ་རུ་མ་གྲུབ་མཚན་མའི་གཟུགས་ལས་འདས། ། གསུང་དུ་མི་སྣང་བརྗོད་པའི་སྒྲ་ཡིས་སྟོང༌། ། ཐུགས་སུ་མི་གནས་མཚོན་དཔེའི་ཡུལ་ལས་འདས། ། དམིགས་མེད་དོན་ལྡན་གཞིར་གནས་ལྟ་བ་ཡིན། ། ཡོན་ཏན་མི་མངའ་བགྲང་བའི་མཐའ་མི་དཔོགས། ། འཕྲིན་ལས་མི་ཟད་རྟོག་བྲལ་དེ་བཞིན་ཉིད། ། རྒྱན་གྱི་འཁོར་ལོ་དུས་ཀུན་འགག་པ་མེད། ། འདི་ནི་རང་སེམས་གཞིར་གནས་ལྟ་བ་ཡིན། ། ཨེ་མ་ཧོ ངོ་བོ་ཆོས་སྐུ་རང་བཞིན་ལོངས་སྤྱོད་རྫོགས། ། འགག་མེད་སྤྲུལ་སྐུ་ཡོངས་རྫོགས་ངོ་བོ་ཉིད། །
ལམ་གྱི་བརྟན་རྩ་བླ་མ་འདི་ཡིས་ཆོག ། རང་སེམས་ལས་གཞན་བླ་མ་བཙལ་མ་དགོས། ། རྟག་ཆད་གཉིས་འཛིན་འཛིན་བྲལ་མུ་བཞི་རྣམས། ། རང་གཞན་དངོས་སྟོང་ཕྱོགས་ལྷུང་འཆིང་བའི་རྒྱུ། ། ཡེ་གནས་གཞི་ལ་བཅོས་བསྒྱུར་མི་བྱེད་པས། ། ལྟ་བའི་གནས་ལུགས་རང་གཤིས་སྒོམ་པ་ཡིན། ། འགྲོ་འོང་གནས་བྲལ་རང་རིག་ཡེ་ཤེས་འདི། ། བརྟག་དཔྱད་མཁན་པོ་རྩ་སྟོར་གཉེན་པོ་མེད། ། རྟོག་དཔྱོད་བྱི་དོར་རྩོལ་སེམས་བྱ་མི་དགོས། ། རང་དགའ་གཞིར་བཞག་མ་བཅོས་སྒོམ་པ་ཡིན། །
འཁོར་དང་མྱང་འདས་གཉིས་ཀ་གཉིས་མིན་པའི། ། རང་རིག་རྒྱལ་པོ་ ༼༥༧༽ ཀུན་གསལ་ཆེན་པོ་འདི། ། རྒྱ་རུ་མ་ཆད་ངོས་འཛིན་ཀུན་བྲལ་བས། ། སྤང་བླང་མི་དགོས་རང་གཤིས་སྒོམ་པ་ཡིན། ། སྣང་དང་སྟོང་སོགས་གཉིས་ཀ་གཉིས་མིན་པའི། ། ཕྱོགས་སུ་མ་ལྷུང་རང་སེམས་དྲི་མེད་འདི། ། ཡེ་ནས་ཡིན་གྱིས་བསྒྲུབས་པས་བྱུང་བ་མིན། ། རིས་གཅོད་མི་དགོས་གནས་ལུགས་སྒོམ་པ་ཡིན། ། ཡིན་དང་མིན་དང་གཉིས་ཀ་གཉིས་མིན་ཞེས། ། འདོད་ཞེན་འཁྲིས་བྲལ་ཤུགས་འབྱུང་ལྟ་བ་འདི། །
བརྩོལ་སྒྲུབ་མི་དགོས་རང་བྱུང་ལྷུན་གྲུབ་སྟེ། ། གདོད་ནས་གནས་ཀྱི་འདི་ཀ་སྒོམ་པ་ཡིན། ། ཡོད་དང་མེད་དང་གཉིས་ཀ་གཉིས་མིན་ཞེས། ། བཟང་ངན་ཐ་སྙད་རྩ་བྲལ་ལྷུག་པ་འདི། ། གཉུག་མའི་རིག་པ་རང་བྱུང་ཡེ་ཤེས་ཏེ། ། དེ་ལ་བཅོས་མེད་སྐྱོང་བ་སྒོམ་པ་ཡིན། ། གཟུགས་སྒྲ་དྲི་རོ་རེག་བྱ་སྣང་གྲགས་ཆོས། ། ཀུན་གྱིས་མ་གོས་གོ་སྐབས་འབྱེད་པའི་དབྱིངས། ། རང་ཤེས་རིག་རྒྱལ་མ་བཅོས་ལྷུན་གྲུབ་འདི། ། སྤང་བསྒྱུར་སྒྲུབ་མེད་ཉམས་ལེན་སྒོམ་པ་ཡིན། །
གཅིག་དང་དུ་མ་གཉིས་ཀ་གཉིས་མིན་པའི། ། རྟོག་དཔྱོད་རྟོག་གེས་རྟོགས་པར་དཀའ་བ་འདི། ། གཟུང་འཛིན་མཚན་བྲལ་རང་བྱུང་སངས་རྒྱས་ཏེ། ། དྲི་མེད་ཡིན་ལུགས་སྐྱོང་བ་སྒོམ་པ་ཡིན། ། སྐུ་གསུང་ཐུགས་ཡོན་འཕྲིན་ལས་མངའ་བདག་མཆོག ། མཚན་འཛིན་དྲི་བྲལ་བརྗོད་པའི་དཔེ་འདས་འདིས། ། གདོད་མའི་གནས་ལུགས་རང་གཤིས་རྩལ་རྫོགས་ཏེ། ། རེ་དོགས་མེད་པར་འཇོག་པ་སྒོམ་པ་ཡིན། ཨེ་མ་ཧོ། རང་རིག་གཞིརགནས་ལྟ་བ་སྐུ་གསུམ་རྫོགས། །
དོན་གཉིས་ལྷུན་གྲུབ་རང་སེམས་བླ་མ་སྒོམ། ། འདུ་འབྲལ་མེད་པ་སྤྱོད་པའི་རྒྱལ་པོ་ཡིན། ། འབྲས་བུ་སྐུ་གསུམ་འགྲུབ་པ་ཨེ་མ་ཧོ། ། རྟག་ཆད་མཐའ་བྲལ་གཞིར་གནས་ལྟ་བ་འདི། ། བཅོས་བསླད་བྲལ་བར་ཉམས་ལེན་སྒོམ་པ་སྟེ། ། དེ་ལས་མི་འདའ་སྤྱོད་པའི་རྒྱལ་པོ་ཡིན། ། འབྲས་བུ་ལྟ་བ་རང་གྲོལ་ཨེ་མ་ཧོ། ། འགྲོ་འོང་བྲལ་བའི་རང་བྱུང་ལྟ་བ་འདི། ། ཉམས་ལེན་རང་གར་སྐྱོང་བ་སྒོམ་པ་སྟེ། ། རྟོག་དཔྱོད་མེད་པ་སྤྱོད་པའི་རྒྱལ་པོ་ཡིན། །
འབྲས་བུ་མ་བཙལ་རྙེད་པ་ཨེ་མ་ཧོ། ། འཁོར་འདས་རིས་སུ་མ་ཆད་ལྟ་བ་འདི། ། སྤང་བླང་བྲལ་བ་རང་གཤིས་བསྒོམ་པ་སྟེ། ། རྒྱར་ཆད་མེད་པས་སྤྱོད་པའི་རྒྱལ་པོ་ཡིན། ། འབྲས་བུ་འཁོར་འདས་རང་གྲོལ་ཨེ་མ་ཧོ། ། སྣང་སྟོང་དབྱེར་མེད་གཞིར་གནས་ལྟ་བ་འདི། ། རིས་ཆད་མེད་པར་ཉམས་ལེན་སྒོམ་པ་སྟེ། ། ཕྱོགས་ལྷུང་མེད་པ་སྤྱོད་པའི་རྒྱལ་པོ་ཡིན། ། འབྲས་བུ་དོན་གཉིས་འགྲུབ་པ་ཨེ་མ་ཧོ། ། ཡིན་མིན་མེད་པའི་རང་གཤིས་ལྟ་བ་འདི། །
ཞེན་འཁྲིས་མེད་པར་སྐྱོང་བ་སྒོམ་པ་སྟེ། ། ཕྱོགས་སུ་མི་ལྷུང་སྤྱོད་པའི་རྒྱལ་པོ་ཡིན། ། འབྲས་བུ་རང་ལ་རྙེད་པ་ཨེ་མ་ཧོ། ། ཡོད་མེད་ལས་འདས་གཞིར་གནས་ལྟ་བ་འདི། ། བཅོས་བསླད་མེད་པར་སྐྱོང་བ་སྒོམ་པ་སྟེ། ། བཟང་ངན་མིང་གདགས་སྤྱོད་པའི་རྒྱལ་པོ་ཡིན། ། འབྲས་བུ་མཐའ་ལས་གྲོལ་བ་ཨེ་མ་ཧོ། ། དྲི་མས་མ་ ༼༥༨༽ གོས་ཀུན་སྣང་ལྟ་བ་འདི། ། རྩོལ་བསྒྱུར་སྤང་བླང་མེད་པ་སྒོམ་པ་སྟེ། ། རང་གཤིས་སྐྱོང་བ་སྤྱོད་པའི་རྒྱལ་པོ་ཡིན། །
འབྲས་བུ་གཉེན་པོ་བྲལ་བ་ཨེ་མ་ཧོ། ། གཅིག་དང་དུ་བྲལ་རང་གཤིས་ལྟ་བ་འདི། ། ཡིན་ལུགས་སྐྱོང་བ་མུ་དྲའི་སྒོམ་པ་སྟེ། ། གཟུང་འཛིན་མཚན་བྲལ་སྤྱོད་པའི་རྒྱལ་པོ་ཡིན། ། འབྲས་བུ་ཐམས་ཅད་མཁྱེན་པ་ཨེ་མ་ཧོ། ། སྐུ་ལྔ་ཡེ་རྫོགས་གཞིར་གནས་ལྟ་བ་འདི། ། རེ་དོགས་མཚན་བྲལ་འཇོག་པ་སྒོམ་པ་སྟེ། ། གནས་ལུགས་མི་འཆོས་སྤྱོད་པའི་རྒྱལ་པོ་ཡིན། ། འབྲས་བུ་ཡོན་ཏན་ཀུན་རྫོགས་ཨེ་མ་ཧོ། ། ཨ་ཧོ་ཨཱཤྩཱ་རྒྱཾ།
འཁོར་འདས་བདག་པོ་དཔལ་ལྡན་ཧེ་རུ་ཀ། ། རིས་མེད་ཡེ་མཁྱེན་སྟོན་པ་བཅོམ་ལྡན་འདས། ། ལྟ་བའི་རིགས་བསྡུས་དྲུག་པ་རྡོ་རྗེ་འཆང༌། ། རང་རིག་དངོས་བཞུགས་ལོགས་ནས་སྒྲུབ་དུ་མེད། ། འདི་ལས་ལྟ་བའི་རྒྱལ་པོ་ངེས་མ་མཐོང༌། ། བཟང་སྒོམ་ཅན་ཀུན་ཇི་ལྟར་དགྱེས་དགྱེས་མཛོད། ། ཕྱག་རྫོགས་དབུ་སོགས་ལུང་རྟོགས་བསྟན་འཛིན་འགའ། ། འགའ་ཞིག་རྩོལ་སེམས་སྒྲིམས་ཏེ་སྒོམ་ཞེས་དང༌། ། འགའ་ཞིག་རང་གྲོལ་རྒྱ་ཡན་ཞོག་ཅེས་སོགས། ། སྣ་ཚོགས་བརྡ་ཐབས་ཚུལ་ལུགས་དཔག་མེད་ཀྱང༌། །
གཉུག་མའི་ཤེས་པ་དྲི་མེད་སྐྱོང་བ་ཡི། ། གཞིར་གནས་ལྟ་བའི་དོན་ལས་སྒོམ་མ་རྙེད། ། རང་གཞུང་མཁན་རྣམས་ཇི་ལྟར་དགྱེས་དགྱེས་མཛོད། ། མི་དགེ་མི་བླང་དགེ་བ་མི་སྤང་ཞེས། ། སྤང་བླང་མེད་པའི་སྤྱོད་པར་བཞེད་ལགས་ཀྱང༌། ། དེ་ཉིད་སྤང་བླང་སྤྱོད་པ་ཁོ་ནར་གོ། ། སྤང་བླང་བྲལ་བའི་སྤྱོད་པ་སྐྱོང་བཞེད་ན། ། རང་བྱུང་ཡེ་ཤེས་མ་བཅོས་སྐྱོང་བ་འདི། ། རློམ་སེམས་མེད་པའི་ཚུལ་སྤྱོད་རྣམ་དག་སྟེ། ། ཚུལ་རྟོག་ཅན་རྣམས་ཇི་ལྟར་དགྱེས་དགྱེས་མཛོད། །
དེ་ལྟར་ལྟ་སྒོམ་སྤྱོད་ལམ་གཞི་ལམ་འབྲས། ། ཡེ་ནས་རང་ལ་རྫོགས་པ་ལྟ་མ་དགོས། ། ཡིན་ལུགས་དེ་ཉིད་སྐྱོང་ལས་སྒོམ་མ་དགོས། ། གཉེན་པོ་ལོགས་སུ་མེད་པས་སྤྱོད་མ་དགོས། ། བྱ་བརྩོལ་བྲལ་བའི་བྱ་བཏང་སོས་རེ་དལ། ། དགོས་དགུ་རང་ཚང་རྣལ་འབྱོར་འབྱོར་པར་ལྡན། ། ཉམ་ང་མེད་པའི་རྟོགས་ལྡན་དཔའ་གདེང་ཆེ། ། དེ་ལྟར་ལགས་པའི་རང་རིག་ཡེ་ཤེས་འདི། ། སྣང་སྲིད་དག་པའི་འཁོར་ལོ་བུམ་དབང་རྫོགས། ། ལྷ་སྐུ་བསྐྱེད་བཟླས་ལོགས་སུ་བྱ་མ་དགོས། །
དེ་གསུང་འགག་མེད་གསང་དབང་ངོ་བོར་རྫོགས། ། རྩ་རླུང་གདམས་པས་ལོགས་སུ་སྦྱང་མ་དགོས། ། རྟེན་གྱི་ཐིག་ལེ་གསུམ་པའི་ངང་དུ་ཐིམ། ། བྱང་སེམས་བཟློག་དགྲམ་ཉམས་ལེན་བྱ་མ་དགོས། ། ཆོས་ཅན་ཆོས་ཉིད་གཞིར་རྟོགས་དབང་བཞི་རྫོགས། ། དཔེ་དོན་ངོ་སྤྲད་སྤྲད་བྱའི་ཡུལ་ལས་འདས། ། རིག་པའི་ངོ་བོ་དུ་མར་མ་གྲུབ་པས། ། རྩེ་གཅིག་རྣལ་འབྱོར་བཞེད་ན་དེ་ལ་མཛོད། ། རིག་པའི་ཡེ་ཤེས་དཔེ་བརྗོད་ལས་འདས་པས། ། སྤྲོས་བྲལ་རྣལ་འབྱོར་བཞེད་ན་དེ་ལ་འཚལ། །
རིག་པའི་ངོ་བོར་ཆོས་རྣམས་ཡོངས་འདུ་བས། ། རོ་གཅིག་རྣལ་འབྱོར་དགྱེས་ན་མཛད་ཀྱང་ཆོག ། རིག་པའི་ ༼༥༩༽ ཡེ་ཤེས་དམིགས་གཏད་ཀུན་བྲལ་ནས། ། སྒོམ་མེད་རྣལ་འབྱོར་མིང་དུ་གདགས་ཀྱང་ཆོག ། རིག་པའི་ངོ་བོ་འགྱུར་བ་མེད་པ་ཡིན། ། ཆོས་དབྱིངས་ཡེ་ཤེས་ཞེས་ཀྱང་དེ་ལ་བྱ། ། དེ་ཡི་དབྱིངས་ལ་འཁོར་འདས་ཀུན་འཆར་བས། ། སོར་རྟོག་ཡེ་ཤེས་ཞེས་ཀྱང་དེ་ལ་བྱ། ། འགག་མེད་ཀུན་ནས་འོད་གསལ་ལྟར་མཐོང་བས། ། མེ་ལོང་ཡེ་ཤེས་ཞེས་ཀྱང་དེ་ལ་བྱ། །
དེ་ལྟར་སྣང་ཡང་དབྱིངས་ལས་མི་གཞན་པས། ། མཉམ་ཉིད་ཡེ་ཤེས་ཞེས་ཀྱང་དེ་ལ་བྱ། ། འཁོར་དང་འདས་སོགས་སྣང་བརྙན་ཀུན་སྟོན་པས། ། བྱ་གྲུབ་ཡེ་ཤེས་ཞེས་ཀྱང་དེ་ལ་བྱ། ། མདོར་ན་འཁོར་འདས་སྣང་ཞིང་སྲིད་པའི་ཆོས། ། སྤང་རྟོགས་ཡོན་ཏན་བཟང་ངན་ལེགས་ཉེས་དང༌། ། སྐྱིད་སྡུག་མཐོ་དམན་བདེ་སྡུག་ཐམས་ཅད་ཀུན། ། ཇི་ལྟར་སྣང་ཞིང་ཤར་ཡང་ངོ་བོ་ལས། ། མི་གཡོ་མི་འཕོ་ཕྱི་རྗེས་མི་འབྲེང་བར། ། ལམ་དུ་བླངས་པས་གེགས་སེལ་བོགས་ཐོན་ཏེ། །
སྐུ་བཞི་ཡེ་ཤེས་ལྔ་ལྡན་གཡུང་དྲུང་སྐུ། ། གཞོམ་མེད་རྡོ་རྗེའི་ས་མཆོག་མཐར་ཕྱིན་ཏེ། ། དེ་ལྟར་རང་ཤར་ཉམས་སུ་མྱོང་བའི་ཆོས། ། གདོད་མའི་མགོན་པོ་མངོན་བྱང་སྒྲུབ་པའི་ཐབས། ། ཆིག་ཆོག་རྒྱལ་པོ་གནད་ཀྱི་ཡི་གེ་འདི། ། སྨོན་ལམ་དག་པས་མཚམས་སྦྱར་ལཀྵྨཱིས། ། བསྐུལ་བའི་རེ་བ་བསྐང་ཕྱིར་འབྲི་གུང་པ། ། རཏྣའི་མིང་ཅན་གང་གིས་གཞོ་སྨད་ཆ། ། བདེ་སྐྱིད་སྨོན་པ་ཐང་གི་སྒར་དབུས་སུ། ། ཆུ་སྟོད་ཟླ་བའི་རྫོགས་པ་ཐ་མའི་ཉིན། །
ལྷ་ཡི་བླ་མ་རྒྱལ་སར་བྱོན་པ་ཡི། ། འགྲུབ་པའི་སྦྱོར་བར་ཐུན་མཚམས་བྲིས་པ་འདིས། ། བདག་སོགས་ཁམས་གསུམ་སེམས་ཅན་མ་ལུས་པ། ། རང་རིག་གདོད་མའི་ཆོས་སྐུ་མངོན་གྱུར་ཏེ། ། གཟུགས་སྐུས་སྲིད་པའི་སེམས་ཅན་དོན་བྱེད་ཤོག ཨི༽རྒྱལ་བ་བཀྲ་ཤིས་ལ་གདམས་པ། ༈ །ན་མོ་རཏྣ་གུ་རུ། རྗེ་བཙུན་བླ་མ་རྣམས་དང་ཡི་དམ་ལྷ། ། དཀོན་མཆོག་རིན་ཆེན་གསུམ་ལ་གུས་ཕྱག་འཚལ། ། གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །
འཁོར་བའི་བྱ་བ་ཆུ་ཡི་ལྦུ་བ་འདྲ། ། རྟག་བརྟན་སྙིང་པོ་ངེས་གདེང་མ་མཆིས་པས། ། ཟིན་མེད་དུཿཁ་འཁོར་བའི་བྱ་བ་སྐྱུངས། ། བསླུ་མེད་དམ་པའི་ཆོས་ལ་འབད་འཚལ་ལོ། ། ཐོས་བསམ་སྙིང་པོ་སྒྲུབ་པས་ལེན་པ་ལ། ། བཏང་སྙོམས་ལེ་ལོ་ལྷན་སྐྱེས་བར་ཆད་བདུད། ། བཟང་ངན་རྐྱེན་གྱི་དབང་དུ་མི་བཏང་བར། ། གནས་ལུགས་ལྟ་བའི་རང་འགྲོས་བསྐྱང་འཚལ་ལོ། ། ཕ་མ་རིགས་དྲུག་དྲིན་ཅན་ཤ་སྟག་སྟེ། ། འཁོར་བ་ངན་སོང་རྒྱ་མཚོར་བྱིང་བ་ལ། །
མགོན་སྐྱབས་རེ་ས་གཞན་དུ་མ་མཆིས་པས། ། སེམས་བསྐྱེད་བསྔོ་བ་སྨོན་ལམ་གདབ་འཚལ་ལོ། ། ཞེས་པ་འདི་བྱ་བཏང་རྒྱལ་བ་བཀྲ་ཤིས་རྒྱ་མཚོས་བསྐུལ་བ་ལས། ། འབྲི་གུང་པ་རཏྣའི་མིང་ཅན་གྱིས་ལ་ཐུན་བདེ་སྐྱིད་སྨོན་པ་ཐང་གི་སྒར་དུ་བྲིས་པའོ། ༼༦༠༽ ཀུ༽མགར་སྤྲུལ་སྐུ་ལ་གདམས་པ། ༈ ན་མོ་གུ་ར་ཝེ། དུས་གསུམ་མཉམ་མེད་བླ་མ་རྣམས་ལ་འདུད། ། སྐྱེ་བ་དུ་མར་སྨོན་ལམ་བདེན་པའི་མཐུས། ། ཡང་ཡང་སྐྱེ་བའི་རྣམ་འཕྲུལ་དུ་མ་ཡིས། ། མ་རྣམས་སྲིད་པའི་མཚོ་ལས་སྒྲོལ་བའི་གྲུ། །
མཆོག་གི་སྤྲུལ་སྐུ་གང་གིས་བསྐུལ་ཕྱིར་བྲི། ། འཁོར་བའི་རང་བཞིན་དུཿཁ་ཉིད་མ་འདས། ། དེ་རེས་ཙམ་ཞིག་དལ་འབྱོར་ཐོབ་དུས་འདིར། ། བླ་མེད་བྱང་ཆུབ་བཙན་ས་མ་ཟིན་ན། ། ཕྱིས་ནས་རྙེད་དཀའ་སྙོམས་ལས་ལེ་ལོ་སྤང༌། ། བསྟན་པའི་རྩ་བ་སོ་ཐར་སྡོམ་ལྡན་ལུས། ། ཆགས་སྡང་བྲལ་བའི་ཞི་དེས་བྱང་སེམས་ངག ། དོན་གཉིས་འགྲུབ་པའི་བསྐྱེད་རྫོགས་གསང་སྔགས་སེམས། ། བཞི་པའི་ཉམས་ལེན་བརྒྱུད་པའི་སྙིང་པོ་ཡིན། ། བསྐྱེད་རིམ་མཆོག་གསུམ་མཐར་སོན་གསལ་སྟོང་སྐུ། །
ནུས་པ་ཚད་ཕྱིན་གྲག་སྟོང་མཐུ་སྟོབས་ཕུལ། ། རྫོགས་རིམ་རིག་སྟོང་ཟུང་འཇུག་ཉམས་མྱོང་རྣམས། ། ཆོག་ཤེས་ངར་འཛིན་བྲལ་བའི་རང་གཤིས་བསྐྱང༌། ། ཕུང་ལྔའི་ངོ་བོ་འཛིན་མེད་རིག་རྒྱུ་དང༌། ། ཉོན་མོངས་སྤང་གཉེན་བྲལ་བའི་ཡེ་དག་གཤིས། ། འགྲོ་ཀུན་ཉེ་རིང་ཀུན་སྙོམས་བཅོས་བྲལ་བའི། ། འཆི་མེད་བདུད་བཅོམ་ཡེ་ཤེས་རྒྱལ་ས་གཟུང༌། ། དེ་ནི་རང་དོན་མཐར་ཕྱིན་ཆོས་སྐུ་འགྲུབ། ། ཇི་སྲིད་འཁོར་བའི་རྒྱ་མཚོ་མ་སྟོངས་བར། ། གཞན་དོན་འགག་མེད་ལོངས་སྤྱོད་སྤྲུལ་པའི་སྐུས། །
སྲིད་པའི་མཚོ་ཆེན་སྒྲོལ་བའི་མཆོག་འགྱུར་རོ། ། ཞེས་པ་མཉམ་མེད་མགར་གྱི་རྣམ་འཕྲུལ་པ། ། གང་གིས་བསྐུལ་ཕྱིར་འབྲི་གུང་པ་རཏྣས། ། བླ་མེད་ཆོས་ཀྱི་འཁོར་ལོ་བསྐོར་བའི་ཐང༌། ། གང་གི་ས་ཡི་ཐིག་ལེའི་སྒར་དུ་བྲིས། ཁུ༽རིན་ཆེན་བཟང་པོ་ལ་གདམས་པ། ༈ རཏྣ་བྷ་དྲའི་ཉམས་མྱོང་སྐྱེས་རིམ་ཚུལ། ། ཞིབ་ཆ་ཡི་གེ་རིས་སུ་བཀོད་པ་སོན། ། ད་ལྟར་དུས་སྙིགས་བསྟན་པའི་མར་ཞབས་འདིར། ། ཆུང་ནས་རབ་བྱུང་མ་ནོར་ལམ་ཞུགས་ཏེ། །
སྒྲུབ་བརྒྱུད་སྙིང་པོའི་གཞུང་བཟང་ཉམས་ལེན་པ། ། སྐལ་བ་མི་དམན་དལ་འབྱོར་དོན་ལྡན་ཡིན། ། དེ་ལས་བླ་མའི་གདམས་ངག་བདུད་རྩིའི་རྒྱུན། ། ངོམས་མེད་ཆོག་པར་མི་འཛིན་བསྟེན་པ་ནི། ། རྒྱལ་བ་རྣམས་དང་དམ་པ་རྣམས་ཀྱི་སྤྱོད། ། ཉམས་སུ་བླང་བའི་ཉམས་མྱོང་རྟགས་ཀྱི་རིམ། ། འགྲོ་བའི་བློ་ཡི་བྱེ་བྲག་མཐའ་ཡས་པ། ། སྐྱེ་བོའི་ཚུལ་ལུགས་སྣ་ཚོགས་དཔག་ཡས་པས། ། གཅིག་ཏུ་མ་ངེས་དེ་རྙེད་འབྱུང་བར་འགྱུར། ། འོན་ཀྱང་དོན་དམ་བདེན་པ་སྙིང་པོའི་དོན། །
གཅིག་ལས་མི་འདའ་འདི་ལྟར་ངེས་པར་འཚལ། ། བག་ཆགས་མཐུ་བརྟས་ལྷན་སྐྱེས་མ་རིག་པ། ། འདི་ཉིད་སྤོང་ཕྱིར་ཟབ་ལམ་ངེས་དོན་བསྟན། ། ཇི་བཞིན་མ་བཅོས་གྲིམ་ལྷོད་བྲལ་བསྐྱངས་པས། ། ཉམས་གསུམ་ལ་སོགས་ཆུ་སྣའི་སྦུན་པ་འདྲ། ། དེ་ཉིད་སྤང་བླང་བྲལ་བར་བསྐྱངས་པ་ལས། ། མིང་འདོག་བྲལ་ཀྱང་ཉིན་མཚན་མྱོང་བའི་རྒྱུན། ། ངོ་ཤེས་སྐྱོང་རྒྱུ་ཡོད་ཀྱང་སྒྲིབ་མ་བྲལ། ། ད་ལྟའི་རང་རིག་སྟོང་གསལ་མཐའ་དབུས་བྲལ། ། དྲན་སྟོང་རྗེན་པ་སྨྲ་བསམ་བརྗོད་བྲལ་བ། །
སྟོན་ཀའི་ནམ་མཁའ་སྤྲིན་བྲལ་དཀྱིལ་ལྟ་བུ། ། འདི་ནི་སེམས་ཀྱི་རང་གཤིས་དྲི་མེད་དེ། ། ཐེ་ཚོམ་ཡིད་གཉིས་དྲི་མ་བྱ་མི་འཚལ། ། ཆོས་ཀྱི་ཕུང་པོ་ཇི་སྙེད་ཐོས་བསམ་སྒོམ། ། ཇི་ལྟར་བྱས་ཀྱང་ཁོ་རང་ཉིད་དུ་གོ ། ཤེས་རིག་རྟོགས་ཏེ་ཀུན་གྱི་གོ་འབྱེད་ཅིང༌། ། ཀུན་ཏུ་འཆར་ཞིང་སྣང་བ་ཐམས་ཅད་འདུད། ། འདི་ལས་རྒྱལ་བས་གཞན་དུ་མ་བསྟན་པས། ། རྩ་བ་གཅིག་ཆོད་འདི་བོགས་འདོན་པའི་ཐབས། ། བཟང་ངན་རྐྱེན་དང་ཚོགས་དྲུག་སྣང་ཆ་ལ། །
རང་གདངས་འཆར་སྒོའི་ཞེན་མེད་རྩལ་སྦྱོང་འཚལ། ། འཁོར་འདས་སྣང་སྲིད་ཆོས་ལ་རྩལ་འབྱོངས་ན། ། རང་དོན་མཐར་ཕྱིན་གཞན་དོན་འགྲུབ་པའི་རྒྱུ། ། ཟུང་འཇུག་ཡེ་ཤེས་ཉམས་ལེན་མཆོག་ཡིན་ནོ། ། ཞེས་པ་མདོར་བསྡུས་ཐུན་བར་བྲིས་པའང་འདིས། ། རྟོགས་པའི་ཡེ་ཤེས་མཆོག་དེ་མངོན་གྱུར་ཤོག གུ༽བཀའ་བརྒྱུད་རིན་པོ་ཆེའི་དགོངས་དོན། ༈ དུས་གསུམ་བདེ་བར་གཤེགས་པ་ཀུན་གྱི་དངོས། ། འཁོར་འདས་སྲིད་ཞིའི་དཔལ་འབྱོར་ཀུན་གྱི་གཞི། ། གང་གཟུང་དེར་འཆར་སྣ་ཚོགས་རྫུ་འཕྲུལ་ཅན། །
སེམས་ཉིད་རང་བྱུང་མཐའ་ཡས་དེ་ལ་འདུད། ། མཉམ་མེད་འདྲེན་མཆོག་ཤཱཀྱའི་བསྟན་པ་ལ། ། ངེས་དོན་སྙིང་པོའི་རྒྱལ་མཚན་རབ་བསྒྲེང་བ། ། རང་གཞན་ཆོས་ཀྱི་ཁང་བཟང་མཛེས་གྱུར་པའི། ། རྣལ་འབྱོར་དབང་ཕྱུག་གང་དེས་བསྐུལ་བའི་དོན། ། བདག་ལྟའི་བྱིས་པས་སྨྲ་བར་མི་སྤོབས་ནའང༌། ། ནན་གྱིས་བསྐུལ་ཕྱིར་རང་ལུགས་མདོ་ཙམ་བརྗོད། ། རྒྱལ་བའི་དབང་པོའི་མདོ་རྒྱུད་མན་ངག་རྣམས། ། ལྟ་སྒོམ་སྤྱོད་གསུམ་ཁ་ནར་གདའ་བོ་ཞེས། ། བཀའ་བརྒྱུད་རིན་ཆེན་རྣམས་ཀྱི་གསུང་ལས་ཐོས། །
དེ་དོན་ཉམས་ལེན་རྣལ་འབྱོར་ལམ་པ་པོས། ། ཉམས་ལེན་གོ་བདེའི་དབང་གིས་མཐར་ཐུག་ཚེ། ། ལྟ་སྒོམ་སྤྱོད་གསུམ་གཞི་ལམ་འབྲས་བུ་རྣམས། ། རྣམ་དབྱེ་མེད་པར་ཉམས་སུ་མྱོང་བས་གྲུབ། ། དེ་ལ་གཞི་ཡི་གནས་ཚུལ་ལྟ་བ་ནི། ། སྟོང་གསལ་ཀུན་ཁྱབ་མི་འགྱུར་ཀུན་སྣང་ཞིང༌། ། ཕན་གནོད་རྐྱེན་བྲལ་འཁོར་འདས་ངོ་བོར་གནས། ། འབྱུང་གནས་འགྲོ་འོང་མཐའ་གསུམ་འཛིན་བདག་མེད། ། སེམས་ཉིད་ངོ་བོ་འདི་ནི་ཁས་ལེན་བྲལ། ། དེ་ཉིད་ལམ་དུས་སྒོམ་པའི་ཉམས་ལེན་འདི། །
མི་རྟག་སྙིང་རྗེ་བྱམས་པས་རྒྱུད་བསྐུལ་ཏེ། ། བྱང་སེམས་གསང་སྔགས་སྨིན་གྲོལ་ལམ་ཞུགས་ནས། ། དངོས་གཞི་རང་སེམས་དྲི་མེད་ཆོས་ཀྱི་སྐུ། ། གྲིམ་ལྷོད་མཚན་མའི་ཐུན་སྒོམ་ཡིད་བྱེད་བྲལ། ། དྲན་དང་དྲན་བྲལ་གེགས་སེལ་བོགས་འདོན་དང༌། ། གང་དེའི་ངང་གིས་ཡུན་དུ་བསྐྱངས་གྱུར་ན། ། བྲལ་ཐོབ་མེད་པའི་སྒོམ་པ་ཀློང་དུ་འགྱུར། ། སླད་དུས་སྤྱོད་པ་དུས་ཚོད་འབྲེལ་བ་གཅེས། ། དེ་ལྟར་ལྟ་སྒོམ་སྤྱོད་པ་ཡང་དག་ལམ། ། རེ་དོགས་གཟུང་འཛིན་དྲི་མས་མ་གོས་ཤིང༌། །
ཚིག་ཚོགས་གོ་བའི་ཤེས་པས་མ་བཀབ་ན། ། མཐོང་དུ་མེད་པའི་ཆོས་ཉིད་ལྟ་བ་ནི། ། གོང་དུ་བསྟན་པའི་གནས་ལུགས་ཉམས་སུ་མྱོང༌། ། རྣལ་འབྱོར་བཞི་གསུམ་བཅུ་གཉིས་ལ་སོགས་པ། ། རྒྱལ་བ་གོང་མའི་ལམ་གྱི་ངལ་སོར་དགོངས། ། ཡང་དག་དོན་ལ་བགྲོད་བྱ་བགྲོད་བྱེད་མེད། ། མཐའ་བྲལ་ཡངས་པའི་ཀུན་བཟང་རྡོ་རྗེ་འཆང༌། ། ཟུང་འཇུག་ཁ་སྦྱོར་ཆེན་པོ་བཙན་ས་ཟིན། ། དེ་ལྟར་བཀའ་བརྒྱུད་རིན་ཆེན་དགོངས་པའི་དོན། ། རང་གི་གོ་ཡུལ་ཇི་ལྟར་ཤར་བའི་ཚུལ། །
འདི་ལྟར་ཕུལ་ལ་རྣམ་དཔྱོད་བློ་གྲོས་ཀྱིས། ། བརྟགས་ཤིང་དཔྱད་དེ་ཐུགས་ཀྱི་དགོངས་པར་འཚལ། ། ཞེས་པ་མེ་ཕོ་སྤྲེལ་ལོའི་ཟླ་བ་ནི། ། ཧོར་དུས་ལྔ་པའི་ཡར་ཚེས་དགེ་བ་ལ། ། སྐྱུ་རའི་རིགས་གྱུར་རཏྣའི་མིང་འཛིན་པས། ། གདོང་སྟོད་སྒར་དུ་བྲིས་པ་དགེ་གྱུར་ཅིག ངུ༽སྤྲུལ་སྐུ་ཡེ་ཤེས་ཁྱུང་གྲགས་ཀྱི་གདུང་འཛིན་པུཎྱ་དྷྭ་ཚ་ལ་གནང་བ། རྒྱལ་བ་ཀུན་གྱི་མཁྱེན་བརྩེ་འདུས་པའི་སྐུ། ། སྙིགས་དུས་འགྲོ་བ་མ་ལུས་འདྲེན་པའི་མགོན། ། རིག་འཛིན་ཆེན་པོ་པདྨ་འབྱུང་གནས་ལ། །
རབ་གུས་འདུ་འབྲལ་མེད་པར་གསོལ་བ་འདེབས། ཨེ་མ་ཧོ། ། འཁོར་འདས་སྣ་ཚོགས་སྣང་བའི་དཀྱིལ་འཁོར་འདི། ། རོལ་པ་ཆེན་པོ་ཡེ་ཤེས་ལྷ་སྔགས་སྒྲ། ། བཟང་ངན་སྤང་བླང་བྲལ་བའི་རིག་སྟོང་ཐུགས། ། ཡོན་ཏན་འཕྲིན་ལས་བསྐྱེད་རིམ་ཡོངས་རྫོགས་ཡིན། ། དེ་ཉིད་ངང་ལས་སྣང་སྲིད་ཕྱིར་མ་ལུས། ། སྟོང་པའི་རང་བཞིན་ནང་དུ་མ་ལུས་པའི། ། ཡེ་ཤེས་ཟུང་འཇུག་རང་ལུས་རྡོ་རྗེ་གསུམ། ། རྫོགས་པ་ཨ་ནུ་ཡོ་གར་ལྷུན་གྱིས་གྲུབ། །
འཁོར་དང་མྱང་འདས་སྲིད་ཞིའི་ཆོས་རྣམས་ཀུན། ། མཉམ་ཡང་ལྷུན་འབྱམས་མ་བཅོས་གདལ་བ་ཆེ། ། དུ་མ་རོ་གཅིག་སྐུ་ལྔར་ཡེ་ནས་རྫོགས། ། རང་རིག་རྫོགས་པ་ཆེན་པོར་ཁོ་བོ་འདོད། ། འཐད་དམ་མི་འཐད་ལུང་རིག་མན་ངག་གནད། ། ཚད་ལྡན་ཐེག་པ་རིགས་མཐུན་དག་ཏུ་གཟིགས། ། འཐད་པ་འདུག་ན་བདག་དོན་འདིས་འགྲུབ་ཅིང༌། ། གཞན་དོན་མི་ཟད་རྒྱན་གྱི་འཁོར་ལོར་འགྱུར། ། དགེ་འདིས་བདག་གཞན་མ་གྱུར་འགྲོ་བ་རྣམས། ། འཁྲུལ་འཛིན་གློ་བུར་རྟོགས་ཚོགས་རབ་བཅོམ་སྟེ། །
གཉིས་མེད་བདེ་ཆེན་ཡེ་ཤེས་མངོན་གྱུར་ནས། ། ཕྱམས་ཅིག་སངས་རྒྱས་ཀུན་གྱིས་ཐོབ་གྱུར་ཅིག ། ཅེས་པ་འདི་ནི་པདྨ་ཀཱ་ར་ཡིས། ། ལུང་བསྟན་སྤྲུལ་སྐུ་ཡེ་ཤེས་ཁྱུང་གྲགས་ཀྱི། ། གདུང་འཛིན་པུཎྱ་དྷྭ་ཛས་བསྐུལ་བ་ལས། ། འབྲི་གུང་བྱ་བྲལ་རཏྣས་བྲིས་པ་དགེ ཅུ༽དད་ལྡན་གཅིག་གིས་ཞུས་པའི་ལན། དལ་འབྱོར་ལུས་འདི་དོན་ལྡན་གྱི། ། བྱ་བ་ལ་ནི་འཇུག་འདོད་པས། ། སོ་སོར་ཐར་དང་བྱང་ཆུབ་སེམས། །
རིག་པ་འཛིན་པ་གསང་སྔགས་ཀྱི། ། སྡོམ་དང་དམ་ཚིག་བསྲུང་ལ་འབད། ། མི་རྟག་སྙིང་རྗེ་བྱང་སེམས་སྦྱང༌། ། སངས་རྒྱས་ཀུན་འདུས་བླ་མ་ལ། ། མོས་གུས་གསོལ་བཏབ་དབང་བླང་བསྟིམ། ། བསྐྱེད་རྫོགས་དབྱེར་མེད་དོན་ཉམས་བླང༌། ། དགེ་བ་རྫོགས་པའི་བྱང་ཆུབ་བསྔོ། ། གེགས་སེལ་བོགས་འདོན་སྐབས་དང་སྦྱར། ། འདི་ཡིས་བདག་དོན་མཐར་འབྱིན་ཞིང༌། ། གཞན་དོན་སྐུ་གཉིས་འབྲས་བུ་འགྲུབ། །
ཅེས་པ་འདི་ནི་དད་ལྡན་གྱིས། ། བསྐུལ་ཕྱིར་འབྲི་གུང་རཏྣས་བྲིས། ། དགེ་བ་བྱང་ཆུབ་ཆེན་པོར་བསྔོ། ༈ ཆུ༽འཕྱོང་རྒྱས་དབོན་པོ་སང་རྡོར་བ་ལ་གདམས་པ། ༈ རྣལ་མ་མ་བཅོས་ལྷུག་པར་བསྐྱངས་པ་ཡིས། ། ཡེ་ཤེས་གདོད་མའི་གནས་ལུགས་མངོན་འབྱོར་པ། ། དབོན་པོ་བྱ་བཏང་བུདྡྷ་བཛྲ་གྱིས། ། བསྐུལ་ཕྱིར་ཡི་གེའི་འདུ་བྱེད་ཅུང་ཟད་བསྒྱུར། ། ཕྱག་རྫོགས་དབུ་སོགས་ཟབ་ལམ་མང་བཤད་ཀྱང༌། ། མདོར་བསྡུས་སྙིང་པོ་ཉམས་ལེན་གཅིག་དྲིལ་བ། །
རྟེན་གྱི་གང་ཟག་བྱང་ཆུབ་ཐོབ་འདོད་རྣམས། ། རང་རང་གྲུབ་མཐའི་འཆིང་བོར་ལམ་འདིར་བསྙེན། ། རྒྱ་ཆད་ཕྱོགས་བྲལ་ཡིད་བྱེད་སྤངས་པའི་གཤིས། ། གཉུག་མའི་དངོས་པོ་ལྷན་སྐྱེས་རང་བྱུང་འདི། ། བཅོས་བསླད་མེད་པར་ཇི་བཞིན་ཉིད་དུ་བསྐྱངས། ། བསྐྱང་ཞེས་བྱ་བའང་དགག་སྒྲུབ་བྲལ་བར་བཞག ། བཞག་ཅེས་བྱ་བའང་ཚིག་གི་བརྗོད་བྱ་སྟེ། ། རིག་པ་དྲི་མེད་ཁོ་ན་ཉིད་ལས་ནི། ། བཟང་ངན་བྱ་རྩོལ་བྱུང་ན་ཀུན་གྱིས་འཆིང༌། ། བྱར་མེད་དོན་ལ་ལྟ་སྒོམ་སྤྱོད་པ་རྫོགས། །
གེགས་ཀྱང་འདིས་སེལ་བོགས་ཀྱང་ཁོ་རང་ཐོན། ། སྒྲིབ་པ་རང་སངས་ཡོན་ཏན་ཀུན་རྒྱས་འཆར། ། བདག་གཞན་དོན་གཉིས་འབྲས་བུ་ལྷུན་གྱིས་གྲུབ། ། དེ་ལྟར་བྲིས་པའི་དགེ་བས་འགྲོ་བ་ཀུན། ། འཁོར་ཞི་ཡོངས་རྫོགས་བྱང་ཆུབ་ཉིད་གྱུར་ཅིག ། ཅེས་པ་འཕྲེང་བུའི་མདུན་ས་ཕོ་བྲང་དུ། ། ཀུན་ཏུ་རྒྱུ་བ་རཏྣའི་མིང་གིས་བྲིས། ༈ ཇུ༽མཆེད་གྲོགས་རྣམས་ལ་ཁ་དའི་ཚུལ་དུ་སྨྲས་པ། ༈ རྗེ་བཙུན་མི་ལས། ། འགྲངས་ལྟོག་རན་པའི་སྒྱུ་ལུས་བདེ། །
གསུང་བ་ཐུགས་བདེན། ཆོག་ཤེས་མི་ལ་ནོར་རྫས་མི་འདོད་འབྱུང༌། ། འདོད་པ་ཅན་ལ་འཛམ་གླིང་དབང་ཀྱང་འཚོལ། ། རང་ཁྲེལ་ཅན་གྱིས་ལྟོགས་ཀྱང་ལྷག་མ་འཇོག ། ཧམ་དུར་ཅན་གྱིས་གཞན་གྱི་ལྷག་མའང་སྙོབ། ། ཞེས་པ་ལྟར། ཡོད་དུས་དཀྲིགས་སེ་བ་རེ་བྱས་ཙམ་ན། མེད་པའི་བྲེལ་འཕོངས་མི་དགོས། རང་རེ་རི་ཁྲོད་པ་ཡིན། སྐྱིད་ཞག་པ་ནི་མིན།
ལོངས་སྤྱོད་ཆུང་ཀྱང་ངོ་ཚ་རྒྱུ་མེད། མེད་དུས་བསྒུར་ཚུགས་པ་ཅིག་བྱུང་ན་དང་གཅིག་ཡིན་ཏེ། དེ་རང་དཀའ་ལས་ཆེ། དེ་བས། ད་ལྟ་དབང་བྱུང་དུས་སྙོམས་པོ་རེ་བྱས་ཙ་དགའ་བ་ཡིན། ང་རང་གི་ངོས་ཟ་འཐུང་བྱེད་མ་ཕོད་པ་རང་མིན་ཏེ། རང་རེ་ཚོས། གཡོ་བརྡ་ཙམ་མིན་པ་དཀའ་ལས་ནི་ཅང་མ་བྱས། ཟ་འཐུང་རྒྱུ་འདི་རྙེད་གཅིག་འོང་བ་གདའ་བ་འདི། སོ་སོར་རྒྱུ་སྒྲུབ་པའི་ཚེ།
དཀའ་ལས་ཅི་ཙམ་རེ་བྱེད་དགོས་ཡིན་གདའ། སྡེ་པ་ཆེན་པོ་ཡིན་ཀྱང༌། རང་རེ་ཚོས་སྐྱིད་སྡུག་མེད། ཤ་ཚ་མེད་རང་གི་ངོས། ཕད་ཕོད་བྱས་ན་སྡོད་པ་རི་ཁྲོད་དུ་བྱས་ཀྱང༌། རྣམ་སྨིན་འཁོར་བ་པ་ལས་ལྷག་པར་བསག་དགོས་འདུག་གོ། ང་ནི་ཟ་ཟ་འཐུང་འཐུང་འདི་ལ་ཀྱི་གཡའོ། ། ཞེས་པ་འདི་མཆེད་གྲོགས་རྣམས་ལ་ཁ་ལྟའི་ཚུལ་དུ་སྨྲས་པ་ཡིན། ༈ ཉུ༽ སྤྲུལ་སྐུ་མཆོག་ལྡན་མགོན་པོའི་སྲས་ལ་གདམས་པ། ༈ ཨོཾ་ཨཱཿཧཱུྂ་མ་ཧཱ་གུ་རུ་སརྦ་སིདྡྷི་ཧཱུྂ།
བྱིན་རླབས་རྩ་བ་དྲིན་ཆེན་བླ་མ་དང༌། ། མཆོག་ཐུན་དངོས་གྲུབ་གཉིས་སྩོལ་ཡི་དམ་ལྷ། ། འཕྲིན་ལས་ཀུན་སྒྲུབ་ཌཱ་ཀི་བཀའ་སྲུང་ཚོགས། ། རྒྱལ་བའི་སྲས་ཀྱི་བཞེད་དོན་དངོས་གྲུབ་སྩོལ། ། དམ་པ་ཁྱེད་ཉིད་ཐུགས་དབྱིངས་དག་པའི་ཁར། ། བདག་ལྟའི་ལུགས་གཉིས་ཚུགས་བོར་སྐར་ཕྲན་ཀྱང༌། ། མུན་འཇོམས་ཉི་ཟླའི་གཟི་ལྟར་ཤར་གྱུར་པ། ། དངོས་ཀྱི་མཐུ་མིན་ཉིད་ཀྱི་རྩལ་ཁོ་ན། ། འོན་ཀྱང་དེ་ལྟའི་སྣང་ཚུལ་གཟིགས་པ་ཡང༌། ། རྩ་བ་གསུམ་གྱི་ཐུགས་རྗེའི་བྱིན་རླབས་དང༌། །
འགྲོ་བའི་བླ་མ་གང་གིས་གདུང་རིགས་མཐུས། ། ཉིད་རང་སྐྱེ་ནས་སྐྱེ་བའི་སྦྱངས་སྟོབས་ཀྱྀས། ། རྟེན་འབྲེལ་རྣམ་པར་དག་པའི་སྟོབས་ཁོ་ན། ། དེ་བཞིན་འཁོར་དང་མྱ་ངན་འདས་པའི་ཆོས། ། ཡེ་ཤེས་རོལ་པ་ཆེན་པོའི་དཀྱིལ་འཁོར་ལ། ། བཟང་ངན་སྤང་བླང་གདོད་ནས་མ་གྲུབ་བཞིན། ། དག་པ་རབ་འབྱམས་བདེ་ཆེན་ཆོས་དབྱིངས་སུ། ། ཨེ་ཝཾ་ཟུང་འཇུག་བདེ་ཆེན་མཆོག་གྱུར་ཅིག ། ཞེས་པ་འདི་ནི་ཆོས་རྗེ་རྒྱལ་བའི་སྲས་པོ་ལ་གདམས་པའོ། ༈ ཏུ༽ གཙང་རྒྱང་རྩེ་ཆོས་མཛད་མཆོག་གྲུབ་རྡོ་རྗེ་ལ་གདམས་པ།
༈ གཞོན་ནུ་རབ་བྱུང་བསླབ་གསུམ་རྒྱན་ལྡན་པའི། ། ཆོས་མཛད་ཕུན་ཚོགས་མཆོག་གྲུབ་རྡོ་རྗེ་ཡིས། ། ཇི་ལྟར་བསྐུལ་བའི་བཞེད་དོན་གོ་ཡུལ་ཙམ། ། འདིར་ན་བཀོད་གང་འཐད་ན་བསྟེན་པར་འཚལ། ། སེམས་ཉིད་ངོ་བོ་སྟོང་ཉིད་ཞི་བར་གནས། ། དེ་ཡི་རང་གདངས་ཀུན་གསལ་འགྱུ་རྟོག་གཉིས། ། ངོ་བོ་གཅིག་ཀྱང་སྣང་ཚུལ་ངོས་ནས་དབྱེ། ། འདི་ནི་སངས་རྒྱས་སར་ཀྱང་སྤངས་བཞག་བྲལ། ། དེ་ཁྱད་རྟོགས་དང་མ་རྟོགས་ཐ་སྙད་ཙམ། ། མ་བཅོས་རྣལ་མའི་རིག་པ་བྱང་སེམས་འདི། །
ཡེ་ཤེས་ལྔ་དང་སྐུ་སོགས་བགྲང་ཡས་པའི། ། ཆོས་སྐུ་ཡོན་ཏན་ཟད་མེད་ཁོ་རང་ཉིད། ། སྟོང་གསལ་ངང་ལ་ཤར་བའི་འོད་གསལ་གྱི། ། འོད་སྣང་སྐུ་དང་ཐིག་ལེ་ལུག་རྒྱུད་སོགས། ། སྟོང་ཞིང་འཆར་བ་ཟུང་འཇུག་དེ་ལ་ཟེར། ། དབེན་པར་ཉམས་ལེན་སྤྲོས་པ་བཅས་པའི་ཚེ། ། བླ་མའི་ཡོན་ཏན་དྲན་ཞིང་གདུང་བ་ན། ། ད་ལྟ་བླ་མས་ཇི་ལྟར་བསྟན་པའི་དོན། ། རང་རིག་བླ་མའི་ངོ་བོར་དབྱེར་མེད་བསྐྱང༌། ། དེ་ལས་གསོལ་བ་ལོགས་སུ་གདབ་མི་དགོས། །
གཞན་ཡང་རྩ་གསུམ་བཀའ་བརྒྱད་བསྙེན་པའི་ཐབས། ། པདྨའི་ཐུགས་གཏེར་བཀའ་གཏད་རབ་འབྱམས་ལས། ། ཇི་ལྟར་བྱུང་བའི་གདམས་པ་སྙིང་ཁྲག་འདི། ། ཤིན་ཏུ་གསང་བར་གདམས་པས་འདིར་འབད་ན། ། མཆོག་དང་ཐུན་མོང་དངོས་གྲུབ་མ་ལུས་པ། ། བདེ་གཤེགས་ ཀུན་གྱིས་རྩོལ་བར་ཐེ་ཚོམ་མེད། ། ཅེས་འདི་བླ་མེད་ཐེག་མཆོག་ཡངས་པའི་ཐང༌། ། ཅོག་བུའི་བརྟུལ་ཞུགས་གནས་པའི་དུས་སུ་བྲིས། ༈ ཐུ༽ ཡོལ་མོ་བ་རྒྱལ་སྲས་རྡོ་རྗེ་དཔལ་འབར་ལ་བླ་ཐང་དུ་གདམས་པ། ༈ ན་མོ་གུ་རུ་ཝེ།
དུས་གསུམ་ཀུན་ཏུ་དྲིན་གྱིས་བསྐྱངས་པའི། ། རྩ་རྒྱུད་བླ་མ་རྗེ་བཙུན་པདྨ། སྤྲང་པོ་བདག་སོགས་སྤྱི་གཙུག་བརྒྱན་དུ། ། འདུ་འབྲལ་མེད་པར་རྟག་ཏུ་གསོལ་འདེབས། ། མཚན་ལྡན་བླ་མ་ཤཱཀྱའི་གདུང་ལས། ། རབ་འཁྲུངས་གསང་སྔགས་འཆང་བ་གང་གིས། ། རྫོགས་ཆེན་ཉམས་ལེན་བྱ་བའི་ཚུལ་ལུགས། ། མདོ་རུ་བསྡུས་པ་འདི་ལྟར་འབུལ་ལོ། ། ཡིད་བྱེད་བྲལ་བའི་རང་རིག་ལྟ་བ། ། མཚན་འཛིན་དྲི་བྲལ་སྒོམ་པའི་རྒྱལ་པོ། །
སྤང་བླང་བྲལ་བའི་སྤྱོད་པ་བསྐྱངས་པས། ། འཁོར་འདས་དྲི་བྲལ་ཀུན་བཟང་འགྲུབ་པོ། ། དེ་ལས་རང་གཞན་སྒོ་གསུམ་གྲོལ་ཕྱིར། ། བཞུགས་སྟངས་རླུང་གནད་རིག་དངོས་བསྟུན་ཏེ། ། ཡིད་བྱེད་སྤངས་པའི་གནད་དུ་སྒྲིལ་བས། ། སྣང་བཞི་མཐར་ཕྱིན་བདག་གཞན་དོན་འགྲུབ། ། ཞེས་པ་འབྲི་གུང་བྱ་བྲལ་གང་ལ། ། རྒྱལ་སྲས་རྡོ་རྗེ་དཔལ་འབར་གང་གིས། ། བསྐུལ་བའི་མན་ངག་གནད་བསྡུས་འདི་ཡང༌། ། བླ་མེད་ཐང་གི་སྒར་དུ་བྲིས་སོ།
༈ དུ༽ འཚོ་བྱེད་སྐ་མ་ལ་ཀུ་རེའི་ཚིགས་བཅད་ཀ་ཁ་མ། ༈ ཀ་བའི་ངོ་ལ་བྱིས་པ་ཆགས་པ་བཞིན། ཁ་ཟས་བཏུང་བ་དག་ལ་སྲེད་མིན་ཀྱང༌། ། ག་ལུ་མཛད་ནས་མགྱོགས་པར་མི་འབྱོན་པ། ། ང་ཡི་བླ་སྨན་འཚོ་བྱེད་སྐར་མ་ཡིན། ། ཅ་རེ་བཞུགས་ནས་སྨན་ཕྲུག་མི་སྐྱོང་བར། ། ཆ་ལུགས་གང་བྱུང་སྨྱོན་པའི་སྤྱོད་པ་ཡིས། ། ཇ་སོགས་འདོད་ཡོན་དུ་མའི་བཅུད་ལེན་པར། ། ཉ་བཞིན་ཐོགས་མེད་བགྲོད་པའི་གར་མཁན་པོ། ། ཏ་ཐཱ་ག་ཏ་སྨན་པའི་རྒྱལ་པོ་ཡིས། །
ཐ་དད་ནད་ལ་སོ་སོར་སྨན་བཤད་ཀྱང༌། ། ད་ལྟ་མ་ནུའི་ཐང་ལས་མི་སྦྱིན་པར། ། ན་མེད་དེ་ཡིས་ནད་ལ་ཅང་ཕན་ནམ། ། པ་པོར་འདོད་པའི་ཕ་མའི་གཅེས་ཕྲུག་ཀུན། ། ཕ་རོལ་དྲང་ནས་དྲུབ་དུ་བསྙགས་པ་རྣམས། ། བ་ལང་ཁྱུ་ལྟར་ཡོན་ཏན་མི་སློབ་པར། ། མ་ལུས་བོར་བ་ཁྱེད་ཀྱིས་ཅང་ཕོད་དམ། ། ཙ་ནའི་འབྲུ་ཙམ་རིལ་ཆུང་གསུམ་བྱིན་ནས། ། ཚ་ཚ་རྔམ་རྔམ་བཀའ་བཀྱོན་བགྲང་ཤེར་བཅས། ། ཛ་ཛ་ཧཱུྂ་ཧཱུྂ་དྲག་སྔགས་སྒྲོག་པ་འདི། །
ཝ་དམར་སློབ་དཔོན་སུ་ཡི་ཁྱད་ཆོས་ཡིན། ། ཞ་མོ་དབྱར་དགུན་མེད་པར་དོམ་ར་གསོལ། ། ཟ་མ་བཟང་ངན་ཁྱད་མེད་རོ་སྙོམས་རོལ། ། འ་ལེ་འ་ལེར་ནད་པར་བརྙས་བཅོས་བྱེད། ། ཡ་རབས་འདི་འདྲའི་སྐུ་སྤྱོད་ངོ་མཚར་ཆེ། ། རྭ་ལྟར་གྱོང་བའི་རྟོགས་པ་ཐུགས་ལ་འཁྲུངས། ། ལ་ཕུག་སྒོག་པ་ལྟ་བུར་ཞལ་དུག་ཚ། ། ཤ་ཟ་ལྟ་བུར་ཧམ་པས་སྟོང་གསུམ་བཞེས། ། ས་སྟེང་ནོར་གྱིས་ཁེངས་ཀྱང་ཆོག་ཤེས་བྲལ། ། ཧ་ཧ་མེད་ཀྱང་ཀུ་རེ་རྐྱལ་གའི་ཚུལ། །
ཨ་ལ་ལ་བའི་འཚོ་བྱེད་སྐར་མ་ལ། ། འཁོར་ཞག་ཕྱི་ནས་འགྱངས་པའི་གཞི་ལེན་ལ། ། ཀ་སྨད་སུམ་ཅུའི་རྣམ་ཐར་གསོལ་འདེབས་ཕུལ། ཞུས་ཤིང་དག་གོ། མངྒ་ལཾ།།
༈། ནུ༽ཆབ་ཤོག་གི་སྐོར་ལས་ཐོག་མར་སྤྱན་སྔ་ཐམས་ཅད་མཁྱེན་པ་ཞྭ་དམར་ཅོད་པན་འཛིན་པ་བཞི་པ་དཔལ་ཆོས་ཀྱི་གྲགས་པ་ཡེ་ཤེས་དཔལ་བཟང་པོ་ལ་ཕུལ་བ། ༈ ༄། །གང་སྐུ་མཚན་པེས་རབ་ཏུ་སྤྲས་ཤིང་ཞིང་ཁམས་རྒྱ་མཚོར་སྤྲུལ་སྐུ་སྣང་བརྙན་མཐའ་དག་སྟོན་མཛད་ཅིང༌། ། གང་གསུང་ཡན་ལག་དྲུག་ཅུའི་དབྱངས་ལྡན་སྐལ་བཟང་འགྲོ་ལ་དམ་ཆོས་བདུད་རྩིའི་དགའ་སྟོན་སྤེལ་མཁས་པའི། ། གང་ཐུགས་སྟོང་ཉིད་སྙིང་རྗེའི་ཡེ་ཤེས་ཆེན་པོས་གདུལ་བྱ་སོ་སོའི་ཁམས་ལ་སྙོམས་འཇུག་པ། ། གང་དེ་རྒྱལ་དབང་མཆོག་གི་རྣམ་འཕྲུལ་ཐེག་གསུམ་ལམ་གྱི་སྟོན་པ་གཅིག་པུའི་ཞབས་པད་སྤྱི་བོས་མཆོད། །
ཅེས་མཆོད་པར་བརྗོད་དེ། སྲིད་ཞིའི་ཕུན་ཚོགས་མ་ལུས་པ་ཀུན་གྱི་འབྱུང་གནས། ཁམས་གསུམ་ཆོས་ཀྱི་རྒྱལ་པོ་ཐམས་ཅད་མཁྱེན་པ་ཆེན་པོའི་ཞབས་ཀྱི་པད་མོ་ལ། དངོས་པོ་ཀུན་གྱི་ཕྱག་བྱས་ཏེ་ཞུ་བ། རྣམ་པ་ཐམས་ཅད་མཁྱེན་པ་ཉིད་ཀྱི་གོ་འཕང་མཆོག་གི་ཉེ་ལམ། རྡོ་རྗེ་རྣལ་འབྱོར་སྦྱོར་བ་ཡན་ལག་དྲུག་གི་ཁྲིད་རིམ་སོགས་ཟབ་རྒྱས་ཀྱི་ཆོས་ཆར་འབེབས་པར་མཛད་དེ་སྐལ་བ་དང་ལྡན་པའི་སྐྱེ་དགུ་མཐའ་དག་གི་རེ་བ་ཡོངས་སུ་བསྐོང་ནས། ཉེ་དུས་སུ་ཕྱི་ནང་གཞན་སོགས་གསང་བ་བསམ་གྱིས་མི་ཁྱབ་པའི་ཡེ་ཤེས་ཀྱི་རོལ་པ་ཆེན་པོའི་ཏིང་འཛིན་ལ་སྙོམས་པར་བཞུགས་བཞིན་བཞུགས་པ་བཀའ་དྲིན་ཆེ། འདི་ཕྱོགས་སུའང་ཉེར་འཚེ་མེད་ངོས་དབྱར་ཆོས་ལ། དགོངས་གཅིག་དང་གཞི་བྱེས་ཉུང་བསྡུས་ལ་ལྔ་ལྡན་མྱོང་ཁྲིད་དུ་བཤད་ཅིང༌། གཙུག་ལག་ཁང་སྐུ་འབུམ་དང་བཅས་པའི་ཞིག་གསོས་ཕལ་ཆེར་གྲུབ་པ་ཙམ་དང༌།
ཐུན་མཚམས་སུ་ཁ་ཏས་ཁྱབ་པར་ཡང་ཡོད་ལགས། སྣྲོན་གྱི་ཟླ་བའི་དཀར་པོའི་ཕྱོགས་ཀྱི་བཟང་པོ་གསུམ་པའི་ཚེས་ཀྱི་ལང་ཚོ་ཡོངས་སུ་གསལ་བ་ལ། ཐོག་ཁ་གསེར་ཁང་ནས་ཞུ་ཡིག ༈ པུ༽སྤྱན་སྔ་ཐམས་ཅད་མཁྱེན་པའི་དྲུང་དུ་ཞུ་ལན་དུ་ཕུལ་བ། ༈ གཞལ་དུ་མེད་པའི་ཚོགས་གཉིས་རླབས་ཆེན་མངོན་དུ་གྱུར་པའི་དཀྱིལ་འཁོར་རྒྱས། ། ཐུགས་རྗེ་ཆེན་པོས་མཛད་འཕྲིན་རྣམ་པར་དཀར་བའི་འོད་སྟོང་དྲ་བ་ཅན། ། ཕན་བདེའི་བསྒྲོད་པ་བཟང་པོ་སྐྱེ་དགུའི་མཁའ་ལ་རྟག་འཆར་བའི། ། འདྲེན་མཆོག་ནམ་མཁའི་ནོར་བུ་ཉེར་འཚེའི་ཕྱོགས་ལས་རྒྱལ་གྱུར་ཅིག ། ཅེས་མཆོད་པར་བརྗོད་ནས། ལུས་ཅན་ཀུན་གྱི་དཔུང་གཉེན་གཅིག་པུར་གྱུར་པ།
མཚུངས་མེད་ཆོས་ཀྱི་རྒྱལ་པོ་ཆེན་པོའི་ཞབས་ཀྱི་པད་མོ་མཆོག་ཏུ་ཡངས་པའི་དྲུང་དུ། ལན་གཅིག་མ་ཡིན་པར་གུས་པ་ཆེན་པོས་ཞུ་བ། བཀའ་ཤོག་རིན་པོ་ཆེ་འདི་ཕྱིར་ཕུན་ཚོགས་མཐའ་དག་གོང་ནས་གོང་དུ་འཕེལ་བའི་བཀྲ་ཤིས་ཀྱི་ཚིགས་སུ་བཅད་པ་དང༌། མགོན་པོ་ཚེ་དང་ཡེ་ཤེས་དཔག་ཏུ་མེད་པའི་དངུལ་སྐུ་བརྐྱང་ཁྲུ་གང་པ། རིན་པོ་ཆེ་འཕྲ་རྒྱན་དུ་མས་སྤྲས་པའི་སྐུ་བྱད་ལྟ་བས་མི་ངོམས་པའི་བཟོ་རིགས་ཁྱད་པར་དུ་འཕགས་པས་གཙོས་པའི་གནང་སྦྱིན་དགུ་ཚན་གསུམ། ཁྲ་མ་ཟུར་གསལ་དང་བཅས་པ་ཕེབས་པ་བཀའ་དྲིན་མཆོག་ཏུ་བསྐྱངས། འདི་ནའང་སྔ་གོང་མཚམས་ཀྱི་རྣམ་པ་ཟླ་སྦྲེལ་བྱས་པ་བར་ཆད་མེད་པར་གྲོལ་ནས། ད་ལྟ་གཞི་བྱེས་ཁ་ཤས་ལ་འདོད་ཆོས་བྱེད་བཞིན་པར་ཡོད། ཞབས་དྲུང་རིན་པོ་ཆེས་ཐུགས་བརྩེ་བ་ཁོ་ནའི་བཀའ་ལུང་ཇི་ལྟར་ཕེབས་པ་རྣམས་ལ་ཡིད་དམ་དུ་བགྱིད་པ་ཡོད་ལགས་པ། དགོངས་ཡུལ་རིན་པོ་ཆེར་བཞུགས་པ་དང༌།
སླར་ཡང་ཐུགས་རྗེ་ཆེན་པོའི་སྤྱན་རས་ཀྱི་བརྩེ་བ་མི་ལྷོད་པ་དང༌། གང་ཅིའི་ཕེབས་འོས་རིམ་པས་མཁྱེན། ད་ལན་འབུལ་བ་མཛེས་བྱེད་འབུལ་བར། འཕྲིན་ལས་རྒྱ་མཚོ་གྲོགས་མཆེད་བཏང་བ་བཞིན་ཞིབ་ཆ་ངག་ཏུ་འབུལ། ས་ག་ཟླ་བའི་ཕྱོགས་སྔ་བའི་རྒྱལ་བ་གཉིས་པ་ལ། ཐོག་ཁ་གསེར་ཁང་ནས་ཕུལ་བ་དགེ་ལེགས་སུ་གྱུར་ཅིག ༈ ཕུ༽རྒྱ་ནག་རྒྱལ་པོས་ལས་ཀ་གནང་དུས་བརྡ་ལན་ཕུལ་བའི་ཞུ་ཞིག ༈ གོང་མ་མིའི་དབང་པོ་ཆོས་ཀྱི་རྒྱལ་པོ་ཆེན་པོའི་དྲུང་དུ། འབྲི་གུང་པ་རིན་ཆེན་ཕུན་ཚོགས་ཆོས་ཀྱི་རྒྱལ་པོས། ལུས་ངག་ཡིད་གསུམ་ཕྱག་བྱས་ཏེ།
སྤོས་བསྲེགས་ཏེ་ཞུ་བ། གོང་མ་ཆོས་ཀྱི་རྒྱལ་པོ་མི་ཡི་བདག་པོ་རིམ་པས་གདན་ས་ཆེན་པོ་གསེར་གྱི་ཁྲི་ལ་བཞུགས་ནས། ཡངས་པའི་རྒྱལ་ཁམས་ལ་དབང་བསྒྱུར་བ་ནས་གཟུང་ཏེ། རྒྱལ་རབས་རིམ་པ་ནས་རིམ་པར་རྣམ་པར་དཀར་བའི་མཛད་པ་རླབས་ཆེ་ཞིང་བསམ་གྱིས་མི་ཁྱབ། དེ་ཡང་སྤྱིར། སངས་རྒྱས་ཀྱི་བསྟན་པ་ལ་མི་ཕྱེད་པའི་གུས་པ་མངའ་བས། དཀོན་མཆོག་གསུམ་ལ་དད་པ་དང་གུས་པས་མཆོད་པའི་ཞིང་དུ་མཛད་ཅིང༌། ཡངས་པའི་རྒྱལ་ཁམས་འདི་ཉིད་བདེ་ཞིང༌། སེམས་ཅན་ཐམས་ཅད་བདེ་སྐྱིད་ཀྱི་དཔལ་ལ་སྤྱོད་པའི་བཀྲ་ཤིས་དང་བདེ་ལེགས་ཀྱི་ཕྱོགས་ཀུན་ཏུ་ཁྱབ་པ་དང༌། ཁྱད་པར་ངེད་འབྲི་གུང་པའི་མེས་པོ་དང༌།
ཁུ་བོ་རིམ་པས་བར་མ་ཆད་པར་རྟེན་འབྲེལ་བཟང་པོ་ཤུགས་ཀྱིས། གོང་མ་རྟའི་མིང་ཡུན་ལ་ཆོས་ཀྱི་རྒྱལ་པོ་གསེར་གྱི་ཁྲི་ལ་ཞབས་བཀོད། སྐུའི་བསོད་ནམས་གནམ་ལྟ་བུར་ཁྱབ། ཐུགས་རྗེའི་འོད་ཟེར་ཉི་ཟླ་ལྟར་གསལ་བས། ངེད་ཀྱི་ཡང་མེས་པོ་དོན་གྲུབ་རྒྱལ་པོ་ལ། ཀོན་ཏིང་ཧུའི་ཚིའི་ཙི་ཀྱའི་ཏའི་གུའི་ཤྲིའི་ལས་ཀ་དོན་བཟང་པོ་ཤར་བའི་འཇའ་ས། ཀའུ་མིང༌། གསེར་གྱི་ཐམ་ཀ་ཆེན་མོ་ལ་སོགས་ཀྱི་ཕྱི་ནང་གི་གནང་སྦྱིན་གྱི་དངོས་པོ་བསམ་གྱིས་མི་ཁྱབ་པ་གནང༌། ལུང་བཟང་པོ་བསྒྲགས་ཤིང༌། ཡང་བདག་གི་མེས་པོ།
རིན་ཆེན་དཔལ་གྱི་རྒྱལ་མཚན་དང༌། རིན་ཆེན་རྒྱལ་མཚན་དཔལ་བཟང་པོ་རྣམས་ལ་ནན་ཏན་ཐུགས་ལ་བཏགས་པའི་ལུང་བཟང་པོ་དང་བཅས། ཆེན་ཀའུ་ཝང་གི་འཇའ་ས་ཀའུ་མིང༌། དམ་ཀ་དང་ཐུ་ཤུ་ཕྱི་ནང་གི་གནང་སྦྱིན་སོགས་བཀའ་དྲིན་གྱིས་ལེགས་པར་བསྐྱངས་པ་ལ་ཚད་གཟུང་མ་མཆིས། ད་ལམ། བདག་གི་ཁུ་བོ་ཀུན་དགའ་རིན་ཆེན་ཆོས་ཀྱི་རྒྱལ་མཚན་དཔལ་བཟང་པོ་ལ། གོང་གི་ལས་ཀ་བརྒྱུད་པས་འཛིན་ཅིང་ཤེས་པ་འོས་པའི་དོན་གྱིས། ཆེན་ཀྱའུ་ཝང་གི་ལས་ཀའི་འཇའ་ས། ཀའུ་མིང༌། དེའི་གནང་སྦྱིན་དང་བཅས་པ།
ལུང་གི་མངགས་པའི་གསེར་ཡིག་པ། ཅིང་ཤྲི་ག་ཡིའུ་ཕྱའུ་གཡི་རྩད་པོ་རྒྱལ་མཚན། དྷུ་ཤྲི་དུ་ཁང་རིན་ཆེན་བཟང་པོ་དང་བཅས་པ་རྣམས་ཀྱི། མཐོན་ཏི་ལྗང་ཁྲ་ཡུག་ཅིག ཡང་མཐོན་ཏི་སྔོ་ཁྲ་ཡུ་སྣེ་ཚང་བ་གཅིག གོས་སྔོན་གསེར་བཏགས་པའི་མདུན་རྒྱབ་ཁི་ལིང་གཟུགས་ཡོད་པའི་ཡུག་ཅིག གོས་པའི་?སའི་དྲི་ལྗང་གུ་གསེར་བཏགས་པའི་མདུན་རྒྱབ་ཁི་ལིང་གཟུགས་ཡོད་པའི་ཡུག་གཅིག གོ་ཏ་ཧུན་དམར་པོ་རི་མོ་མེད་པའི་ཡུག་གཉིས། གོས་ལྕགས་ནག་མེ་ཏོག་མེད་པ་གཉིས། གོས་སའི་ལྗང་གུ་རི་མོ་མེད་པ་ཡུག་གཉིས།
གོས་སོལ་ཁ་མེ་ཏོག་མེད་པ་ཡུག་གཉིས། དར་ཡུག་མུ་དམར་པོ་ཡུག་དྲུག སྔོ་སྐྱ་ཡུག་བཞི། སྣམ་སྦྱར་དང་གོས་ཟས་བུབས་གཅིག་སྣ་བདུན་ལ། གོས་ཏའི་ཧུན་གསེར་བཏགས་པའི་གནམ་གྱི་མེ་ཏོག་སྤྲིན་རིན་པོ་ཆེ་བརྒྱད་སྤྲས་གདན་ལ་ཉི་ཤུ་ལྔ་ཨུར་ལ་མེ་ཏོག་ཡོད་པའི་སྣམ་སྦྱར། ཏའི་ཧུན་གསེར་བཏང་མའི་ཕྱྀ་གོང་མ་སྦྱར་མ་གཅིག དམར་སྐྱ་རི་མོ་ཡོད་པའི་ཤམ་མཐུ་མ་སྲིན་མ་གཅིག ཞིན་ཐའུ་ཧུན་གྱི་ཤ་འགག་སྦྱར་མ་གཅིག། ཆེན་ཐའུ་ཧུན་ཐེར་ལི་མན་སྣ་གཅིག ཏའི་ཧུན་གསེར་བཏགས་པའི་ཕྱམ་ཚེ་སྦྱར་མ་གཅིག
བར་བར་དུ་གསེར་བཏགས་པའི་ལྗང་གུ་མེ་ཏོག་ཡོད་པའི་སྤང་ཁེབས་སྦྱར་མ་གཅིག ཏའི་ཧུན་སེར་པོ་རྟེ་ཤབས་ཕྱི་ནང་རྟེན་ཁེབས་གཉིས། གོས་ལྕགས་ནག་གི་སྐ་རགས་གཅིག ལྷམ་འབོབ་རང་སོར་མ་གཅིག ཐང་ཐེབ་ཝ་དང་མ་གཅིག ཆུ་ཤེལ་འཕྲེང་བ་སྐོར་གཅིག ཇ་ཕོར་གཉིས། ཏིང་ཤགས་ཆ་གཅིག མཎྜལ་གཅིག བན་ཚང་བ་སྐ་རགས།
རྟེ་ཤབས་མ་གཉིས། ཙན་དན་སྡུམ་གཅིག་རྣམས་ཀྱི་གནང་སྦྱིན་དང་བཅས་པ་འདིར་ཕེབས་ནའང༌། བདག་གི་ཁུ་བོ་ཕག་གི་ལོ་ལ་ཞིང་གཞན་དུ་གཤེགས། དེའི་རྗེས་སུ། ཚ་བོ་རིན་ཆེན་ཕུན་ཚོགས་ཆོས་ཀྱི་རྒྱལ་པོ་བདག་ཡོད་པ་ལ། ཆུ་ཕོ་འབྲུག་ལོ་ཟླ་བ་བཅུ་གཉིས་པའི་ཉེར་གཅིག་གི་ཉིན་འཕྲོད་པ་ཐུགས་ལ་བཏགས། ལུས་སེམས་དགའ་སྤྲོ་དང་ལྡན་པའི་ངང་ནས། ལུང་ལ་བཀུར་ཏི་ཆེན་པོ་བགྱིས་ཤིང་བསྒྲོགས། ལྷག་པར་གུས་པས་ཉིན་མཚན་དུ་བཀའ་དྲིན་བསམས། དྲིན་ལན་གྱི་སེམས་བཟང་པོ་ཉིན་མཚན་འཁོར་ཡུག་ཏུ་མ་བརྗེད་པས།
སེམས་ཅན་རྣམས་བྱམས་པས་བསྐྱངས། གོང་མ་ཆོས་ཀྱི་རྒྱལ་པོ་དགུང་ལོ་ཁྲི་ཚོ་ཁྲི་ཚོ་ཞབས་བརྟན་ཅིང༌། རྣམ་པར་དཀར་བའི་མཛད་པ་མཐའ་ཡས་སུ་རྒྱས་པ་ལ། བར་ཆད་ཀྱིས་མི་རྫི་བའི་སྨོན་ལམ་བཟང་པོ་འདེབས་པ་ལ། དཀོན་མཆོག་གསུམ་དང། ཁྱད་པར་དུ་དགེ་འདུན་ཁྲི་ཁྲག་གི་གྲངས་ལ་བསྙེན་བཀུར་གྱི་མཆོད་པའི་དགེ་ལེགས་དང༌། ལུང་བཟང་པོ་གདན་དྲངས་པའི་གསེར་ཡིག་པ་རྣམས་ལ། བསུ་བ་དང་འཕྲལ་ཆས། ཞབས་ཏོག་བཀུར་སྟི་སོགས། སྔར་བསྲོལ་གང་འདུག་ཁུར་དུ་བླངས་ཏེ་བསྒྲུབས་ལགས་པས།
ད་ཡང༌། གོང་མ་ཆོས་ཀྱི་རྒྱལ་པོས་ཐུགས་ལ་བཏགས་ན། ཁུ་བོ་ཀུན་དགའ་རིན་ཆེན་ཆོས་ཀྱི་རྒྱལ་མཚན་དཔལ་བཟང་པོའི་ལས་ཀ་དེ་དག བདག་ཚ་བོ། རིན་ཆེན་ཕུན་ཚོགས་ཆོས་ཀྱི་རྒྱལ་པོ་ལ་སྤོ་བར་འོས་པ་བཞིན། འཇའ་ས་དང༌། ཀའུ་མིང་གསར་དུ་བརྗེ་བ་དང༌། འདིར་ཡོད་པའི་ལག་རྟགས་གཟུང་མཆོག་པའི་ལུང་བཟང་པོ་ཇི་ལྟར་ཐུགས་ལ་འདོགས། གོང་མ་མིའི་བདག་པོ་སའི་བདག་པོ་ཆོས་ཀྱི་རྒྱལ་པོ་ཆེན་པོའི་སྐུའི་བསོད་ནམས་མཁྱེན། ཅེས་པའི་དོན་དང༌།
ད་ལམ། ཆེན་ཀྱའུ་ཝང་གི་ལས་ཀ་ཕེབས་པའི་བཀའ་དྲིན་གྱི་འབུལ་བར། སྟོན་པའི་གསེར་སྐུ་དྲུག བདེ་མཆོག་གི་སྐུ་གཉིས། ཚེ་དཔག་མེད་ཀྱི་སྐུ་གཉིས་གདུང་རྟེན་བལ་བཟོ་མ་བཅུ། དེ་བཞིན་གཤེགས་པའི་རིང་བསྲེལ་བརྒྱ་ཕྲག་གཅིག བ་སོའི་ཟ་མ་ཏོག་དང་བཅས་པ། རིགས་ལྔའི་ཐང་ཀ བསེ་རུ་བཟང་བ་ཆེ་ཆུང་གཉིས། ངར་སྒོང་གཉིས།
བག་ལེ་བུབས། ཁྱད་རས་དམར་པོ་བསྒྲིལ་མ། སྣམ་བུ་སྐྱེར་ཁ། དམར་པོ། སུམ་སྣམ་སྨུག་པོ་དཀར་པོ། སྲབ་མོ་ངུར་ཁ་གཉིས། སྤོས་དཀར་ལྟང༌། གུ་གུལ་ལྟང༌། སེར་ཚུར་ལྟང༌། ཚ་ལ་ལྟང༌།
རལ་གྲི་གཉིས། རྨོག་གཉིས། ཁྲབ་དོམ་འཛབ་མ་གཉིས་རྣམས་ཀྱི་གཙོས་པ་འབུལ་ཞིང༌། ང་རང་ལུས་ཀྱི་ཚབ་དུ་ཕྱག་འཚལ་བ་དང༌། སླད་ནས་གོང་དུ་ཞུས་པའི་དོན་གྱི། ལུང་གནང་སྦྱིན་བཟང་པོ་ཞུ་བར། འབུལ་དཔོན་སྟོན་པ་རྒྱལ་མཚན་རྒན་གཞོན་གྱི་གཙོས་པའི་དཔོན་གཡོག་བརྒྱ་ཕྲག་གཅིག་བཏང་བ། སྔར་བསྲོལ་ལྟར་ཐུགས་ལ་འདོགས་པ། གོང་མ་ལྷ་མིའི་དབང་པོ་ཆོས་ཀྱི་རྒྱལ་པོའི་སྐུའི་བསོད་ནམས་མཁྱེན། སྦྲུལ་ལོ་ཟླ་བ་བདུན་པའི་ཚེས།
༈ བུ༽དཔོན་ས་གོང་མ་ཆེན་པོ་ལ་ཕུལ་བ། ༈ ལྷ་གཟིགས་རིན་ཆེན་རིགས་ལས་ཡོངས་གྲུབ་བསོད་ནམས་མངོན་པར་མཐོ་བའི་རི་དབང་ཅན། ། ཕུན་ཚོགས་ཡོན་ཏན་བདུན་ལྡན་རི་གླིང་གིས་སྤྲས་ངེས་ལེགས་རོལ་མཚོས་ཡོངས་བསྐོར་ཞིང༌། ཁྲིམས་གཉིས་འོད་སྟོང་མཆོག་ཏུ་རྒྱས་པའི་ཉི་ཟླས་རྟག་ཏུ་མཛེས་བྱེད་པ། ། གོང་མ་ས་འཛིན་དབང་པོ་གང་དེ་ཉེར་འཚེའི་རླུང་གི་གཡོ་བར་མ་གྱུར་ཅིག་ཅེས་ཤིས་པ་བརྗོད་དོ། ། དེང་གི་དུས། སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་འཕྲིན་ལས་བཟང་པོའི་མུ་ཁྱུད་ཀྱི་མཛེས་ཤིང༌། བཀའ་ཁྲིམས་གསེར་གྱི་འཁོར་ལོས་བསྒྱུར་བའི་མངའ་དབང་ཆེན་པོས། ཕས་རྒོལ་ངན་པའི་བྲག་རི་ཕྱེ་མར་གཞིལ་ལ་ཐོགས་པ་མེད་པར་བཞུགས་པ་བཀའ་དྲིན་གྱིས་བསྐྱངས་པ་ལགས། འདི་ནའང་རིམ་གཉིས་གོང་འཕེལ་ནས།
གཞན་ཕན་གང་ཡོང་ལ་བརྩོན་པ་མི་ལྷོད་པར་ཡོད། སྐབས་བབ་དུ་གསོལ་བ། ཡངས་པའི་རྒྱལ་ཁམས་བདེ་ཐབས་སུ་བསྐྱངས་ནས། མངའ་འབངས་འཇམ་དར་བདེ་སྐྱིད་ཀྱི་དཔལ་ལ་ལོངས་སྤྱོད་ཆོག་པའི་བཀའ་དྲིན་སྩོལ། ཅེས་ཞིབ་པར་ངག་གི་ལམ་ལས་འབུལ། དུས་ཚེས་རྣམ་པར་དགེ་བ་ལ་ཕུལ་བ་ཆོས་འབྱུང་དུ་གྱུར་ཅིག ༈ མུ༽ཆོས་རྗེ་ཀརྨ་པ་ཀོང་རྟ་བར་ན་བཞུགས་དུས་ཕུལ་བ། ༈ ཨེ་མ་སྲིད་གསུམ་བདེ་འབྱུང་གི། ། གཙུག་ན་རོལ་མཁས་ཐུགས་རྗེའི་ཆ། ། གཞོན་ནུའི་ཚུལ་འཛིན་གངས་ཅན་གྱི། །
པད་མོའི་དཔུང་གཉེན་གང་དེའི་དྲུང༌། ། དེང་དུས་ཉིད་སྐུའི་ཆ་ཤས་གཏེར། ། ཕྲག་དོག་ལྷ་མིན་ལག་པ་ཡིས། ། ནམ་ཡང་སྒྲིབ་པ་མེད་བཞིན་དུ། ། བསྡུ་དངོས་རྣམ་བཞིའི་འོད་ཟེར་གྱིས། ། མཁས་མངས་རྒྱུ་སྐར་དང་བཅས་པ། ། ཐུབ་བསྟན་མཁའ་ལ་ཆེར་རྒྱས་ཤིང༌། ། སྙན་གྲགས་ཀུན་ནས་འཕྲོས་པ་སྤྲོ། ། ངེད་ཀྱང་འབྱུང་བ་ཆ་སྙོམས་ཤིང༌། ། འཕྲལ་དུ་དགེ་བ་གང་འབྱོར་དང༌། །
བསྟན་ལ་མོས་བློ་མ་དོར་ཙམ། ། སྐབས་དེར་ཤར་ཕྱོགས་རྒྱལ་པོ་ཆེ། ། སེམས་པའི་སྤྲུལ་པ་གང་དེས་ཀྱང༌། ། ཆོས་ལ་དབང་བའི་ཕྱག་རྒྱ་ཅན། ། ལས་ཀའི་བཀའ་རྟགས་གདན་དྲངས་པའི། ། ཕོ་ཉ་མང་པོ་མངགས་གྱུར་ཏེ། ། ལུང་དང་མཐུན་པའི་སྲི་ཞུ་ཡིས། ། མ་རྨོངས་འཇིག་རྟེན་སྣང་ངོ་རུ། ། ཁོ་བོ་སྙན་གྲགས་ཁྲི་ལ་བཀོད། ། འདི་ཡང་ཐུབ་བསྟན་འཕེལ་ཕྱིར་བསྔོ། །
ཁྱེད་སྐུ་གདུལ་བྱའི་མིག་གཅིག་པོ། ། ཡུན་དུ་ཞབས་བརྟན་འཕྲིན་ལས་ཀྱི། ། སྒོ་མོ་བརྒྱད་སྟོང་མང་པོ་འདི། ། མི་འཕྱོལ་ཕྱེད་པར་དང་མཛད་འོས། ། རྨོངས་པ་ངེས་ཤེས་སྐྱེད་གྱུར་པའི། ། སྤྲུལ་པ་བྱེ་བ་མཐའ་ཡས་པ། ། སྡོམ་བྱེད་གང་ཡིན་དབྱེ་བྱོས་མཛོད། ། དེ་ལྟར་གྱུར་ན་སོར་མོ་བཅུར། མཉམ་དུ་སྦྱར་བའི་རོལ་རྩེ་ནི། ། ཁྱོད་ཞབས་གང་དུ་འཁོད་གྱུར་ལ། །
བདག་ཡིད་དད་པའི་ཀུན་དགར་སྤྱོད། ། ཕེབས་པར་སྨྲ་དང་ཡིད་བཅུག་པའི། ། ཟློས་གར་དང་དུ་ལེན་པ་ལེགས། ། ཚིག་སྦྱོར་སྤངས་པའི་ཞུ་མཆིད་ཀྱི། ། ཕོ་ཉ་བཻ་དཱུར་འཛིན་མ་ལ། ། སྤྱན་ཟུར་སྣང་བརྙན་འཆར་རྟེན་དུ། ། རབ་དཀར་དྲི་མེད་མཐའ་གྲུ་མཉམ། ། དང་བའི་ཕྱག་རྒྱས་སྤྲས་ཏཻ་ཕུལ། ། དཔྱིད་ཀྱི་དགའ་བ་གསུམ་པ་ལ། ། མཚེའུ་ཁ་ནས་ཕུལ་བ་དགེ།
༈ ཙུ༽རིག་འཛིན་ཆེན་པོ་མངའ་རིས་བ་ལ་ཕུལ་བ། ༈ དཔལ་ལྡན་བླ་མའི་གསུང་ཚིག་རྡོ་རྗེའི་བཀའ། ། ཚེ་བདག་ཆེ་མཆོག་སྐུ་དང་ལྷན་ཅིག་ཏུ། ། སྤྲང་པོའི་སྤྱི་གཙུག་མི་འབྲལ་པདྨོའི་རྩེར། ། རབ་སོན་དགའ་བའི་འདབ་མ་ཕྱོགས་ཀུན་གཡོ། ། དྲིན་ཆེན་མཚན་ལྡན་བླ་མའི་བཀའ་བྱུང་ཚེ། ། སྤྲང་པོའི་གནས་ཚུལ་ཅུང་ཟད་མཆིད་གསོལ་ན། ། མ་ཧཱ་གུ་རུའི་ཐུགས་ཀྱིས་མི་ཁྲེལ་ཞིང༌། ། གཞན་ལ་མི་འཁྱར་བཀའ་ཡི་སྒོ་དབྱེ་གསོལ། ། སྨོན་ལམ་ཤུགས་དང་ལྡན་པའི་ལྷ་སྲས་ང༌། །
རིག་འཛིན་ཆེན་པོ་པདྨ་འབྱུང་གནས་དང༌། ། ཆོས་ཀྱི་རྒྱལ་པོའི་ཞལ་མཐོང་གསུང་ཐོས་ཤིང༌། ། མངའ་འབངས་ཆོས་ཀྱི་ལེགས་བསྐྱངས་སྨོན་ལམ་མཐུས། ། བོད་ཡུལ་དབུས་འདིར་ཉིང་མཚམས་ཡང་ཡང་སྦྱར། ། སངས་རྒྱས་བསྟན་ལ་བྱ་བ་ཅུང་ཟད་བགྱིས། ། ཁྱད་པར་འབྲི་གུང་ས་ཕྱོགས་འདི་ཉིད་དུ། ། ཆོས་ཀྱི་བརྒྱུད་འཛིན་རཏྣའི་མིང་འཛིན་པ། ། ད་རེས་གྲངས་སུ་བགྲངས་པ་གཉིས་སུ་མཆིས། ། བསྟན་པ་སྤྱི་དང་བྱེ་བྲག་གསང་སྔགས་ལ། ། མོས་པ་ཅུང་ཟད་ཐོབ་ཚུལ་དེ་ལྟར་ལགས། །
སྐྱེ་བ་འདིར་ཡང་དམ་ཆོས་སྤྱད་བྱ་ཞིང༌། ། སངས་རྒྱས་བསྟན་ལ་ཕན་པའི་ཐབས་མཐོང་ན། ། ལུས་སྲོག་ལྟོས་མེད་བགྱིད་པའི་བློ་མཆིས་ཀྱང༌། ། ཆོས་པ་རྣམས་ཀྱང་རྟགས་ཙམ་འཛིན་པ་ཙམ། ། མི་ནག་སྐྱེ་བོ་ཁྲེལ་མེད་སྡིག་ལ་སྤྱོད། ། སྙིང་ནས་དམ་ཆོས་བྱེད་པ་ཉིན་སྐར་ཙམ། ། བདག་ཉིད་ཆོས་སྤྱོད་པའང་བདུད་དབང་གྱུར། ། འདི་འདྲའི་དུས་བྱུང་སྤྲང་པོ་བྱ་ཐབས་ཟད། ། འཁོར་བར་གནས་ཚུལ་ད་ལྟ་ཕན་གྱིས་ཆོག ། གཞན་དོན་མཐོང་ཐོས་དྲན་འགྲོངས་སྨོན་ལམ་བྱ། །
ཚེ་ལྷག་སྐྱེ་བ་ཁམས་ཀྱི་ཕྱོགས་སུ་སྦྱོང༌། ། ད་ལྟ་ཞུས་པའི་དམ་ཆོས་བླངས་བྱས་ཏེ། ། འདུན་པ་འདི་དག་རྫོགས་པར་བྱའམ་སྙམ། ། ཚིག་གི་ཐ་མར་ཡི་གེར་བྲིས་པ་ལགས། ། འོན་ཀྱང་སྔོན་གྱི་སྨོན་ལམ་དབང་བཙན་ཏེ། ། རྗེ་བཙུན་ཉིད་ཀྱང་བྱ་བྲལ་བཅུད་བཟུང་ཞིང༌། ། ཉི་མ་ནུབ་ཁར་ན་ནིང་མཚེའུ་ཁར་ཕེབས། ། བདག་གི་དབང་སྐལ་ཆོས་ཀྱི་བཀའ་དྲིན་སྩལ། ། འདི་དོན་ཞིབ་པར་རྒྱལ་པོ་བཀའ་ཐང་འཚལ། ། དྲིན་ཅན་རྗེ་ཡི་དགོངས་པ་དེ་ལྟར་ལགས། །
ད་ནི་སླད་ནས་ཞུ་བ་འདི་ལྟར་འབུལ། ། རྡོ་རྗེའི་སྐུ་ཡང་སོ་བདུན་ལོ་རུ་ཉེ། ། འདི་ཡང་བདག་སེམས་སྣང་བ་ཅུང་མ་མགུ། ། མྱ་ངན་མི་འདའ་བཀའ་ཡིས་བཞེས་པ་དང༌། ། རྒྱལ་པོ་བཀའི་ཐང་ཡིག་ཇི་ལྟར་བར། ། བདག་གི་དམ་ཆོས་དབང་སྐལ་གང་འདུག་རྣམས། ། ལོ་བདུན་ནང་ཚུན་བདག་ལ་རྩོལ་བ་དང༌། ། སྦས་ཡུལ་དབྱེ་ཚེ་བདག་ལ་བཀའ་གནང་བའི། ། བཀའ་ཡི་ཞལ་བཞེས་འདི་གསུམ་སྩོལ་བ་ན། ། དཔལ་ལྡན་བླ་མའི་བཀའ་བཞིན་བསྒྲུབ་པར་སྤྲོ། །
དེ་བཞིན་བྱུང་ན་བདག་ཀྱང་ལུང་བསྟན་བཞིན། ། དཔའ་བོ་མཁའ་འགྲོའི་འཕྲིན་ལས་སྐྲ་མི་འབྲེག ། ལུང་བསྟན་ཡོད་པའི་གནས་གསུམ་སྒོ་མོ་འབྱེད། ། དམ་ལྡན་འདྲེན་ཅིང་དམ་མེད་འབྲེལ་པ་འཇོག ། ཁྱད་པར་དྲག་པོ་སྔགས་ཀྱི་འདུལ་དུས་འདིར། ། བསྙེན་སྒྲུབ་ཚད་འབྱིན་ལས་བཞིའི་འཁོར་ལོ་སྐོར། ། རྗེ་བཙུན་རྣམས་དང་འབྲལ་མེད་ཡིད་རེ་དགའ། ། དག་པའི་ཞིང་མཆོག་རྣམས་སུ་གར་ཡང་བསྒྱུར། ། ཞེས་པའི་ཞུ་ཚིག་མདོ་གསུམ་སྒྲིལ་བ་འདི། ། མོས་པའི་ཡིད་ཀྱི་སྙིང་གཏམ་ཇི་ལྟའི་ཚུལ། །
དཔལ་ལྡན་བླ་མ་དམ་པའི་དྲུང་དུ་འབུལ། ། དགཻ་དེས་འཁོར་འདས་མཉམ་ཉིད་ལྷུན་རྫོགས་ཤོག ༈ ཚུ༽འབྲུག་པ་དབོན་རིན་པོ་ཆེ་ལ་ཞུ་ལན། ༈ བཅོམ་ལྡན་དགྱེས་མཛད་རྡོ་རྗེ་ཡི། ། རྣལ་འབྱོར་ནཱ་རོ་ཏ་པ་ཞེས། ། སྐྱེ་དགུའི་དཔལ་འབྱོར་གཅིག་པུ་པའི། ། རིགས་བཟང་རིང་ལུགས་མངའ་དབང་ཅན། ། གང་དེའི་ཆབ་ཤོག་ལེགས་བཤད་ཀྱི། ། འཕྲེང་བ་ཚར་དུ་དངར་བ་ནི། ། དར་དཀར་མཐའ་གྲུ་ལ་མཉམ་ཞིང༌། །
ཤམ་ཁ་དབྱིབས་ལེགས་ལྟ་ན་སྡུག ། དྲི་མེད་རས་དཀར་ཆུང་རིང་བ། ། ཇ་བཟང་སྐྱེས་དང་བཅས་པ་སྤྲོ། ། བཀའ་བརྒྱུད་ཤིང་རྟའི་སྲོལ་འབྱེད་ནི། ། གྲུབ་བརྙེས་གོང་མའི་རིང་ལུགས་པ། ། བཀའ་གསལ་ཇི་ལྟར་ཕེབས་པ་བཞིན། ། གུས་པའི་སྟི་སྟང་བགྱི་བ་ལགས། ། ད་རེས་སྐྱེས་ལན་མཛེས་བྱེད་དུ། ། བཀྲ་ཤིས་ཁ་བཏགས་དྲི་མེད་དང༌། ། ནྲེ་ཏྲ་མ་རྒད་མདངས་ལྡན་པ། །
ཤིང་ལོའི་ལྟུང་བར་བཅས་ཏེ་ཕུལ། ། སླར་ཡང་དོན་གཞན་རླབས་པོ་ཆེ། ། ཕྱོགས་དུས་གནས་སྐབས་ཐམས་ཅད་དུ། ། དབྱར་གྱི་བཀོད་མའི་ཆུ་བོ་བཞིན། ། ཕན་པ་ཕུན་ཚོགས་ཆེར་རྒྱས་ནས། ། ལེགས་བཤད་བདུད་རྩིའི་དགའ་སྟོན་ནི། ། རིམ་པ་བཞིན་དུ་སྩོལ་བར་འཚལ། ། ད་ལྟ་འཚེར་ནས་བྲིས་པ་དགེ ༈ཛུ༽རྒྱ་སྟོན་ཆོས་རྗེ་ནམ་མཁའི་ཞུ་ལན། ༈ རྗེ་བཙུན་མཚུངས་མེད་དཔལ་ལྡན་བླ་མ་རྣམས། །
རྩེ་གཅིག་གུས་པའི་ཡིད་ཀྱིས་མི་འབྲལ་བསྟོད། ། དུས་མཐའི་སྤྲང་པོ་རཏྣའི་མིང་ཅན་ལ། ། མཁྱེན་བརྩེའི་སྤྱན་གྱིས་ཡུན་དུ་གཟིགས་ནས་ཀྱང༌། ། བསམ་པ་མཐར་ཕྱིན་སྨོན་ལམ་འགྲུབ་གྱུར་ཅིང༌། ། བཀའ་བརྒྱུད་རིན་ཆེན་རིགས་ལས་འཁྲུངས་པའི་སྲས། ། རྒྱ་སྟོན་ཀུན་མཁྱེན་རྗེ་ཡི་རིགས་ཀྱི་དབོན། ། བསྟན་འཛིན་ཆེན་པོ་ནམ་མཁའི་མཚན་འཆང་བས། ། སླད་ནས་སྐུལ་བའི་བཀའ་མཆིད་ངོ་མ་ཆོག ། བདག་ཉིད་ཐོས་དང་བསམ་པས་རྒྱུད་དབེན་ཞིང༌། ། བསྒོམ་བྱུང་རྟོགས་པའི་རྩལ་དང་མི་ལྡན་པས། །
འདི་ལྟའི་ངེས་པ་འབུལ་བར་མི་སྤོབས་ཀྱང༌། ། འཁྲུལ་སྣང་བདེན་འཛིན་མཁན་དེས་འདི་སྐད་ལོ། ། བདག་ནི་སྐྱེ་བ་འདི་གོང་སྒོམ་པ་ཞེས། ། རཏྣའི་མིང་ཡིན་ཉིད་ཀྱང་འདི་གོང་གི ། མཚན་ནི་གང་ག་ཉིད་དང་ལྡན་པར་གོ ། བདག་ནི་སྐྱེ་བ་འདི་ཉིད་སྦས་པའི་ཡུལ། ། འབྲས་མོ་གཤོངས་སུ་སླེབས་ནས་མཆོག་བསྒྲུབས་ན། ། ལུས་འདི་མི་འཇོག་འོད་ཀྱི་སྐུ་རུ་ཡལ། ། འདི་ལ་བར་ཆད་མང་བར་མཆིས་གྱུར་པས། ། བྱ་བྲལ་བརྟུལ་ཞུགས་སྤྱོད་ཅིང་གནས་པ་ན། །
ལྔ་བཅུ་རྩ་དྲུག་ལོ་ལ་བར་ཆོད་ཚེ། ། དེ་ལས་རྒལ་ཚེ་བདུད་དབང་མ་གྱུར་ན། ། བོད་དུ་སྡོད་པའི་ལོ་ནི་ང་བརྒྱད་ཚད། ། གཏེར་སྟོན་རྟེན་འབྲེལ་འགྲིག་ན་བདུན་ཅུར་འཚོ། ། དེ་ལས་འདས་ནས་མངོན་དགའི་ཞིང་ཁམས་སུ། ། རྒྱལ་བ་ཀློང་ཡངས་ཞེས་པ་སངས་རྒྱས་ཚུལ། ། འབྲེལ་བའི་འཁོར་ཡང་བྱང་སེམས་འབུམ་ཕྲག་གསུམ། ། ཉིད་ཀྱང་སྐུ་ཚེ་ང་བརྒྱད་འཚོ་ཚོད་ལ། ། འབྲུག་གི་ལོ་ལ་བར་ཆད་ཤིན་ཏུ་ཆེ། ། དེ་དུས་ཉིད་ལ་ཕུལ་བའི་ཚེ་སྒྲུབ་དང༌། །
གུ་རུ་པདྨའི་གསང་སྒྲུབ་དམ་པར་འབད། ། སྲོག་བླུ་ལ་སོགས་དགེ་ཕྱོགས་དཔག་མེད་བསྒྲུབ། ། དེ་ལས་སྒྲོལ་ན་སྐག་ལས་ཡོངས་ཐར་ཞིང༌། ། སྐུ་ཚེའི་ཚད་ལས་རིང་བར་ཐུབ་པར་མངོན། ། འདི་འོག་མྱང་འདས་རྒྱ་གར་འཕགས་པའི་ཡུལ། ། ཉན་ཐོས་ཆོས་ལ་ཐོས་པ་མཆོག་མངའ་ཞིང༌། ། ཕྱིས་ནས་གསང་སྔགས་བསྒྲུབ་པའི་རྣལ་འབྱོར་པ། ། བཻ་བྷུ་ཏི་པའི་མཚན་ཅན་ང་བརྒྱད་འཚོ། ། འདི་ཡང་སྨོན་ལམ་སྟོབས་ཀྱི་འཕྲོས་ཡིན་པས། ། བདེན་རྫུན་མཁན་དེས་བཤད་པ་ཐུགས་ལ་གཟུང༌། །
དེ་ཉིད་འདས་ནས་མངོན་པར་དགའ་བའི་ཞིང༌། ། དེར་ནི་སྤངས་དང་ཡེ་ཤེས་ཕུན་ཚོགས་ཀྱང༌། ། བྱང་སེམས་ཚུལ་འཛིན་དགོངས་པའི་ངང་དུ་བཞུགས། ། ཉིད་ཀྱི་གཅུང་ནི་དགུང་ལོ་དྲུག་ཅུའི་ཚད། ། བར་ཆད་ཀྱང་ནི་སྐག་ཐོགས་སོ་སོར་ཡོད། ། སྐུ་རིམ་ལས་ཀྱང་ཚེ་ཡི་སྒྲུབ་པ་གཅེས། ། བསོད་ནམས་ལྡན་ཞིང་རང་དབང་ཆོད་གྱུར་ན། ། ལུགས་གཉིས་བསྟན་པའི་བྱ་བ་འཛིན་གྱུར་ཡང༌། ། ནང་མི་མཐུན་དང་འབངས་ཀྱི་གྱེན་ལོག་གི ། རྟེན་འབྲེལ་མཆིས་པས་དྲག་སྔགས་བསྒྲུབ་པ་གཅེས། །
མོས་གུས་དྲན་པའི་གསོལ་འདེབས་བྲིས་པའི་རྗེས། ། བདག་ལ་བཟང་ངན་གྱུར་པའི་དུག་གི་གཙེས། ། གཏེར་སྒྲོམ་གནས་ཁོག་རྨུ་ཟམ་སྟེང་དེར་ནི། ། སྒྲུབ་པའི་མཚམས་བཅད་རླུང་གི་ཉམས་ལེན་བྱས། ། ཞག་གསུམ་སྟེང་དེར་ནད་ནི་དུད་ཁའི་མདོག ། འཇའ་ཚོན་འཁྱིལ་ཞིང་སྣོད་ཀྱང་འཇིག་པར་གྱུར། ། དེ་ནས་གྲོལ་རྗེས་རྡོ་ལེབ་ཡི་གེ་ཨཱཿ ། བྲག་གི་ལོགས་ལ་ཡིག་འབྲུ་དམར་པོ་རྣམས། ། མཐོང་བ་ད་ལྟ་ཀུན་གྱིས་མཇལ་བར་ཡོད། ། ཤིང་མོ་ལུག་ལོ་ཧོར་ཟླ་གསུམ་པ་ལ། །
ཁམས་ཕྱོགས་འགྲོ་བའི་མདུན་པ་བྱས་པའི་ཚེ། ། མི་ནག་སེང་གདོང་མང་པོས་འདུད་པ་རྨིས། ། རིམ་གྱིས་བཏེག་ནས་རོང་ཆུང་མདོར་སླེབ་དུས། ། རྨི་ལྟས་འཚུབ་ཆེ་ལྷ་རིར་ཚོང་ས་བཅོམ། ། བདག་ཅག་རྣམས་དང་དམར་ཚའི་དམག་དང་ཐུག ། དེ་དུས་དྲང་སྲོང་ར་ཧུས་ཟོར་བ་ཐོགས། ། ནམ་མཁའི་མཐོངས་སུ་བརྒྱུག་པ་ཡུད་ཙམ་མཐོང༌། ། དེ་ནས་རིམ་གྱིས་རྨིར་ཏེ་འཆིས་ལུང་བརྒྱུད། ། རྒྱལ་ཤོད་སླེབས་ཚེ་འཇའ་དཀར་ཤར་བ་ན། ། རྨི་ལྟས་བྱུང་ཚུལ་ཤོག་དྲིལ་ཟུར་དུ་ཡོད། །
ཞེས་པའི་ཚེས་བཅུ་བཞིའི་ནུབ་འཇའ་དཀར་ཤར་བ་མཐོང་བས། ཅི་འདྲའི་ལྟས་ཡིན་ནམ་སྙམ་པའི་ཐེ་ཚོམ་དུ་གྱུར་པའི་ངང་ཉིད་དུ་གཉིད་པའི་འཁྲུལ་སྣང་དུ། བདག་གི་སྒར་ལྟག་ཏུ་ཆོས་ཁྲི་གསར་དུ་བརྩེགས་པའི་སྟེང་དུ་གནས་སྣང་པའི་འཁོར་དུ། ཆོས་རྒྱལ་མཚན་མིན་པའི་ངོ་ཤེས་པའི་མི་གང་མི་འདུག ས་ཕྱོགས་དེའི་མི་རིགས་མི་འདྲ་བའི་མི་སྐྱ་སེར་མང་བ་དང༌། དུད་འགྲོ་དང་བྱའི་མགོ་བརྙན་ཡོད་པ་མང་པོ་ཚོགས་སྣང་བའི་ཚེ། དེ་རྣམས་ལ་བདག་གི་ཆོས་ཤིག་འཆད་པའི་ལུགས་སུ་འདུག་ཀྱང༌། གདུག་རྩུབ་ཆེ་བའི་རྣམ་འགྱུར་དུ་མ་བྱེད་པར་སྣང༌། དེའི་ཚེ་ནུབ་ཕྱོགས་ནམ་མཁའི་མཐོངས་འཆིལ་རོང་གི་ཐད་ནས། འོད་ཟེར་དཀར་པོ་འཇའ་ཚོན་གྱི་རྣམ་པར་གསལ་བ་ཞིག་ཤར་བྱུང་བའི་ལམ་ལ་བརྟེན།
བུ་མོ་ལྷ་རྫས་ཀྱི་རྒྱན་ཆ་ཅན་དཔོན་གཡོག་གི་ཚུལ་དུ་གསུམ་བྱུང་བས། བདག་ལ་གཡོན་ཕྱོགས་ན་བསྐོར་བ་གསུམ་དང༌། མདུན་དུ་མགོ་གུག་གུག་པ་ལན་གསུམ་བྱེད་པར་སྣང་བ་ལ། ཁྲོམ་པ་རྣམས་ཧ་ལས་པའི་ཚུལ་དུ་བསུ་བ་དང༌། ལྡང་བ་གུས་ཕྱག་སྔོན་དུ་འགྲོ་བས། བྱིན་རླབས་ཀྱང་ཞུ་བར་གནང༌། དེ་ནས་བུ་མོ་ཆེ་བ་དེས། བདག་ལ་ཤེལ་དཀར་གྱི་མཆོད་རྟེན་བང་རིམ་གསུམ་པ། བུམ་པའི་དབུས་སུ་ཀུན་ནས་གསོལ་བའི་རང་བསྲེལ་གྱིས་སྤྲས་པ་ཞིག་སྦྱིན་ནས་འདི་སྐད་གསུང་ངོ༌། ། ཨེ་མ་ཧོ།
རྡོ་རྗེ་གསུམ་ལ་དཀྱིལ་འཁོར་ཡོངས་རྫོགས་པའི། ། སྔགས་ཀྱི་དབང་ཕྱུག་རྒྱལ་པོ་འདིར་བྱོན་ནམ། ། སྐྱོན་བྲལ་ལུས་ལ་བསླབ་གསུམ་ཡོངས་རྫོགས་པའི། ། འདུལ་འཛིན་ཁྲིམས་ཀྱི་རྒྱལ་པོ་འདིར་བྱོན་ནམ། ། དགོས་དགུ་ཕུན་ཚོགས་འབྲས་བུ་ཡོངས་རྫོགས་པའི། ། དཔག་བསམ་ཤིང་གི་རྒྱལ་པོ་འདིར་བྱོན་ནམ། ། ཞེས་སྙན་པའི་ངག་གིས་གསུང་བ་ལ། བདག་གིས་འདི་སྐད་ཅེས་གླུར་བླངས་སོ། ། ན་མོ་གུ་རུ་དེ་ཝ་ཌཱ་ཀི་ནི་ཧཱུྂ། རང་བཞིན་དབྱིངས་ལས་སྤྲུལ་པའི་དཀྱིལ་འཁོར་ཤར།
ཐུགས་རྗེའི་ཟེར་ལམ་སྣང་གསལ་ལ་བརྒྱུད་དེ། ། ལྷ་ཡི་བུ་མོ་མཛེས་པའི་རྒྱན་ལྡན་མ། ། བྲན་ལྡན་མཛེས་པའི་སྙན་ཚིག་གསུང་བ་ལགས། ། ཉམ་ཆུང་སྙིང་མེད་མཁོས་ཞན་བྱ་མང་པོ། ། འཇིག་རྟེན་གཡེང་ཆོས་དྲེ་བར་ཆུད་པའི་མི། ། སྤྲང་ཆུང་རཏྣའི་མིང་ཡང་འདིར་མཆིས་སོ། ། ཁྱེད་ཅག་ཡུལ་ཕྱོགས་གང་ནས་བྱོན་པ་ཡིན། ། འདིར་ནི་ཇི་སྙེད་ཞིབ་པར་བརྡ་ཁྲོལ་འཚལ། ། ཞེས་སྨྲས་པས། ༈ ཝུ༽རི་བོ་ཆེ་ནས་ཇ་འདྲེན་དང་གདན་འདྲེན་བྱུང་བའི་ཞུ་ལན་སྔོ་རྒྱལ་བྲག་རྩ་ནས་ཕུལ་བ།
༈ ན་མོ་གུ་རུ་དྷེ་ཝ་ཌཱ་ཀི་ནི་ཧྲཱིཿཧཱུྂ་སརྦ་སིདྷི་ཕ་ལ་ཧཱུྂ། དུས་བཞི་མཉམ་ཉིད་བདེ་ཆེན་མཁའ་ཀློང་ལས། ། ཡེ་ཤེས་རོལ་པའི་གར་གྱི་ཉམས་དགུར་གསལ། ། འཕྲིན་ལས་ཚ་ཟེར་དྲ་བའི་འོད་འཕྲོ་གང༌། ། འགྲོ་བའི་བླ་མ་གང་དེས་བདེ་ལེགས་སྩོལ། ། ཞེས་ཤིས་པ་བརྗོད་དེ། བཀའ་བརྒྱུད་བསྟན་པའི་ལྷ་ལམ་ཡངས་པར་ཟབ་དོན་རྡོ་རྗེ་སྙིང་པོ་མཆོག་གི་བསྐྱེད་པ་དང་རྫོགས་པ་རྫོགས་པ་ཆེན་པོའི་རྟ་བདུན་གྱི་དབང་པོ། ལོག་པར་རྟོག་པའི་མུན་སྤྲིན་གྱི་དྲི་མས་མི་སྤྱོད་པའི། དཀྱིལ་འཁོར་གྱི་ལྷ་ལམ་ཆས་ཆེར་གསལ་བར་མཛད་པ་གང་དེ་ཉིད་ཀྱིས། ལེགས་པར་བཤད་པའི་དོན་བཟང་བཅུད་ཀྱིས་གདམས་པའི་སྐྱེས་དང་བཅས་པ།
བླ་མ་བསོད་ནམས་གྲུབ་དཔོན་སློབ་ཀྱིས་འབྱོར་བ་དང༌། དེང་གི་དུས་རྡོ་རྗེ་གསུམ་གྱི་སྐུ་ལ་ཉེར་འཚེའི་དྲི་བཞོན་གྱི་སེར་བུ་མི་ལྡང་ཞིང༌། ཁྲིམས་གཉིས་གསེར་གྱི་འཁོར་ལོ་འབར་བས་ཕལ་གྱི་འཚེ་བ་དུ་མའི་ཚོགས་རིང་དུ་འབྱེར་བར་མཛད་ཅིང༌། རང་སྲིད་དཀར་པོའི་སྡེ་འབངས་སུ་བཅས་པ་རབ་ཏུ་རྒྱས་པར་གྱུར་ཞེས་སྒྲ་དབྱངས་རིང་ནས་ཐོས། བདག་ཀྱང་ཡིད་ལ་དགའ་བ་ཆེས་ཆེར་རྒྱས་པར་གྱུར། ངེད་ཅག་རྣམས་ཀྱང་འབྱུང་བཞི་འདུས་པའི་ཕུང་པོ་ལ་མི་མཐུན་པའི་འཚེ་བ་མེད་པར། ཁྱད་ཆོས་དགོངས་པ་གཅིག་པའི་ཡིག་སྣ་རྣམས་སྤར་དུ་བསྒྲུབ་པ་དང༌། གོང་མ་རྒྱལ་པོའི་ལུང་གི་གནང་སྦྱིན་ལ་གཞི་བྱས་པའི། སྐྱོབ་པ་ཉིད་ཀྱི་རྣམ་ཐར་འབུར་རྐོས་གྲུབ་པ་རྣམས་ཀྱི་ཡོན་ལ་ཕན་པའི་དགེ་བསྐུལ་ལ་དམིགས། ལྷོ་བྱང་རྣམས་སུ་རིམ་པས་སོན་པས།
སླད་ནས་ཟླ་རྒྱ་ཡན་གྱི་དགོན་གནས་རྣམས་སུ་ངོས་ཀྱི་སླེབས་པའི་འབྲེལ་པ་བྱས་རིམ་གྱིས་འགྲོ་བར་ཡོད་པས། སླད་མ་ཡང་བསྟན་པ་རིན་པོ་སྤྱི་དང༌། བྱེ་བྲག་གི་བྱ་བ་ལ་འཕེལ་རྒྱས་མཛད་པ་དང༌། སྙོམས་ལས་པ་བདག་ད་ལྟ་ལན་མཇལ་བར་རྔོ་མ་ཐོགས་པས། སྐྱོན་ཡོན་ངག་གི་ལམ་ནས་གསལ་བ་ལྟར། སླད་ནས་མཇལ་བའི་སྨོན་ལམ་ཞུ་ཞིང༌། སྐྱེས་ལན་བཀྲིས་ཁ་བཏགས་ཆ་མཛེས་སྐྱེར་ཁ་ལེགས་པ་རྒྱ་འབྱར་མཆིས། ༈ ཞུ༽རྔོད་སྟོད་གངས་ཤོངས་ནས་རྒྱ་སྟོན་ཆོས་རྗེའི་ཞུ་ལན། ༈ རྣམ་དཀར་དད་པའི་ནམ་མཁའ་ཁྱོན་ཡངས་ནས། ། བརྩེ་ཕྲིན་ལེགས་པར་བསྙེན་པའི་ཆབ་ཡིག་ནི། །
ཕོ་ཉའི་ལག་གི་རྒྱལ་མཚན་ལྟར་བསྒྲེངས་ཏེ། ། ཕྱོགས་འདིར་དཔལ་དང་བཟང་པོའི་མཆིད་སོན་པས། ། ཆར་འདོད་དབྱར་གྱི་འབྲུག་སྒྲ་ཐོས་པ་བཞིན། ། བདག་བློའི་པད་མོ་དག་ཀྱང་འཛུམ་པ་སྐྱེས། ། དེ་ཚེ་བདག་ཅག་འདུས་པ་དང་བཅས་ནས། ། རྟ་བདུན་འགྲོས་བཞིན་གླིང་བཞིའི་མུན་པ་བསལ། ། བདེན་གཉིས་སྨྲ་བའི་ཉིན་མོར་བྱས་པ་གང༌། ། དུས་ཀྱི་འཁྲུག་ལོང་རྩོད་པ་རབ་ཞི་ནས། ། བྱམས་ཆེན་བསྟན་ཤར་སྔོན་གྱི་བསྐལ་བཟང་ཞིང༌། ། དགའ་མགུར་སྤྱོད་པའི་ཚུལ་ལ་རབ་ཏུ་གནས། །
དབྱར་ཡང་དབྱར་དུས་ལོ་གསར་འཛུམ་པ་བཞིན། ། རིང་པོར་མི་ཐོགས་རི་བོང་འཛིན་གཟུགས་ཅན། ། ཆ་ཤས་དབྱིངས་སུ་ཅུང་ཟད་གསལ་བ་ན། ། བསོད་ནམས་རྩིབས་སྟོང་ཕན་བདེའི་མུ་ཁྱུད་ཅན། ། བདག་ལུས་ཤིང་རྟ་ཐེག་ཆེན་ལམ་ཞུགས་ཏེ། ། དལ་གྱིས་ཤར་ཕྱོགས་གླིང་དེར་ཁད་ཉེ་བར། ། བགྲོད་པར་བྱེད་ཀྱི་ཁྱོད་ཀྱི་རྣམ་དཀར་གྱི། ། དད་པའི་གྱད་ཀྱིས་བསྙེན་པར་བགྱི་ཞེས་པའང༌། ། དུས་དང་གནས་སྐབས་ཕོ་ཉས་ངག་སྒོ་ལྟར། །། རྣམ་བཀྲ་མཁྱེན་པའི་དཔལ་གྱིས་དཔྱོད་པར་མཛོད། །
རྔོད་སྟོད་གངས་ཤོད་ཀྱི་སྒར་ནས་བྲིས་པ་དགེ་ལེགས་སུ་གྱུར་ཅིག ༈ ཟུ༽སྡེ་སྟེངས་སྒར་དུ་བཞུགས་དུས་རྒྱ་སྟོན་ཆོས་རྗེའི་ཞུ་ལན། ༈ གང་གི་གསུང་བྲིས་རྣམ་པར་སྙན་སྒྲར་ལྡན་པ། ། དོན་ལྡན་ཚིག་གི་བརྗོད་པ་དང་བཅས་ཏེ། ། ཕོ་ཉ་བརྩོན་པའི་འདབ་རྩལ་བསྐྱོད་བཞིན་དུ། ། བདག་ཡིད་རོལ་མཚོར་རབ་ཏུ་བཙན་པར་གྱུར། ། ཕ་ཡུལ་འབྲི་ཞེས་བྱ་བའི་ས་ཕྱོགས་ནས། ། མདའི་གྲངས་ལྡན་ཕོ་ཉས་འདིར་སོན་ཚེ། ། འདིར་འཁོད་སྐྱེ་བོ་འདུས་པ་ཐམས་ཅད་ཀྱི། ། དགའ་བས་འདུར་ཞིང་ཇི་ལྟར་ཡོད་མཉམ་པས། །
ཡིད་གཉིས་ཐེ་ཚོམ་བཅས་པར་གྱུར་འདུག་ཀྱང༌། ། ངག་དང་ཡི་གེའི་ལམ་ཀུན་མཐུན་གྱུར་པས། ། ཡུལ་བྱིངས་བདེ་ཞིང་སྒོས་ཀྱང་བདེའོ་ཞེས། ། ད་ལྟའི་ལུགས་ལ་སྐད་ཆ་འཇམ་པར་འདུག ། ཞིབ་ཀྱིས་གནས་ཚུལ་བཀའ་གྲོས་རིམ་གྱིས་བྱེད། ། ཆོས་ལུང་དེ་རིང་དགོངས་ནས་འབུལ་བར་བྱེད། །

གཡོ་མི་ནུས་ཀྱང་རབ་རྒྱུའི་ཆོ་འཕྲུལ་ཅན། ། ཡིད་ལུས་ད་ལྟའི་འཕྲུལ་གྱིས་ཞབས་དེ་ནི། ། མདངས་ནང་བསྙུན་པའི་ཚུལ་གྱིས་མ་བཙེས་སམ། ། དྲང་པོའི་གསུང་གི་སྣང་བར་རབ་སྩོལ་ཅིག ། ངེད་ཀྱི་སློབ་དཔོན་དགོང་ཁའི་ཉི་མ་དེ། ། ཞག་འགའ་སྒར་དུ་བཞུགས་པ་ལེགས་གྱུར་པས། ། དབུ་ཕིབས་དང་བཅས་ཕེབས་པའི་འཁོས་ཀྱང་འཚལ། ༈ འུ༽གདན་ས་ཆེན་པོ་འབྲི་གུང་མཐིལ་གྱི་ཚོགས་པ་སྤྱི་ལ་ཁམས་ནས་ཞུ་ལན། ༈ ཨོཾ་སྭ་སྟི་སིདྷམ། ། སྤངས་དང་ཡེ་ཤེས་ཕུན་སུམ་ཚོགས་གྱུར་པས། ། རང་གཞན་དོན་རྫོགས་མཉམ་མེད་ལྷ་ཡི་ལྷ། །
རབ་བྱུང་སྟོན་པ་དོན་དམ་མཆོག་གི་སྐུ། ། སྐྱོབ་པ་ཡབ་སྲས་དད་པའི་ཡིད་མཚོར་བསྟེན། ། རྒྱལ་བའི་མདོ་དང་རྒྱུད་སྡེ་དུ་མ་ནས། ། ལན་གཅིག་མིན་པར་ལུང་དུ་བསྟན་གྱུར་པའི། ། དཔལ་ལྡན་འབྲི་གུང་མཐིལ་?ཐེལ་ཞེས་གྲགས་པ་ན། ། རིམ་གཉིས་དོན་ལ་དབང་བསྒྱུར་སྐྱེས་ཆེན་དང༌། ། བཤད་སྒྲུབ་བསྟན་པའི་སྲོལ་འཛིན་དགེ་བའི་བཤེས། ། ཞིང་གི་མཆོག་གྱུར་དགེ་འདུན་རྒྱ་མཚོ་ལ། ། ས་མཐའི་སན་ཏ་རཏྣའི་མིང་འཛིན་པས། ། རབ་ཏུ་དང་བའི་ཡིད་ཀྱིས་འདི་སྐད་སྤྲིངས། །
དེང་ཚེ་འདུས་པ་རྒྱ་མཚོར་བཅས་པ་རྣམས། ། རྣམ་དཀར་དགེ་བའི་རྒྱུན་གྱི་ལྷ་ལམ་ལ། ། རིང་ལུགས་བསྟན་པའི་ཉི་འོད་རབ་འབར་བས། ། ཉེས་ཚོགས་མུན་པའི་འཆིང་བས་དབེན་ནོ་ཞེས། ། སྙན་པའི་སྒྲ་དབྱངས་སྒྲོག་པའི་ངང་མོ་ནི། ། སྡེབས་ལེགས་ཚིག་གིས་འདབ་མ་བསྐྱོད་བཞིན་དུ། ། འཚེ་བྲལ་ནམ་མཁར་བགྲོད་པར་གྱུར་ལྡན་པས། ། བདེ་ཆེན་སྟེང་ཞེས་བྱ་བའི་དབེན་གནས་སུ། ། སོན་པར་གྱུར་ཚེ་ཡིད་ཀྱི་པད་མོ་ནི། ། དགའ་བས་དྲི་བཞོན་འདབ་མ་བསྐྱོད་པ་བཞིན། །
སྤྲོ་བའི་ཡིད་ཀྱི་གེ་སར་བགོད་པར་གྱུར། ། ཁོ་བོ་ཅག་ཀྱང་འདུས་པར་བཅས་པ་ཀུན། ། ཉེར་འཚེས་དབེན་ཞིང་བདེ་བར་རྒྱུ་བཞིན་དུ། ། རིན་ཆེན་བསྟན་ལ་མོས་བློ་མ་དོར་ཙམ། ། སྔོན་གྱི་གྲུབ་ཆེན་དུ་མས་བསྟེན་པའི་གཞི། ། ཟླ་དགོན་དང་ནི་གནས་ཆེན་འདི་རྣམས་སུ། ། རིམ་གྱིས་འབྱོར་ཚེ་སོ་སོར་རིགས་ཀྱི་དབོན། ། ཆོས་ཀྱི་སྲས་ཆེན་དམ་པར་གྱུར་པ་རྣམས། ། རང་རང་སྡེ་འཁོར་བཅས་པ་ཀུན་གྱིས་ཀྱང༌། ། དད་པའི་འཛིན་མ་སྦྱིན་མའི་འབྲས་བུ་བརྒྱན། །
དངོས་ཅག་ཡིད་ཀྱི་བང་མཛོད་རབ་ཏུ་གཏམས། ། སྨིན་གྲོལ་ལམ་གྱི་གདམས་པས་མཚམས་སྦྱར་ཏེ། ། གནས་དུས་ཀུན་ཏུ་དགེ་བའི་ས་བོན་བཞག ། སླད་ཀྱི་མཆིད་གསོལ་འདི་ལྟར་འབུལ་གྱིས་གསོན། ། ཁོ་བོ་ཉམ་ཆུང་དུས་མཐའི་ལྡོམ་བུ་པ། ། ལུགས་གཉིས་བྱ་བའི་ལས་ཀྱི་ཁུར་བོར་ཞིང༌། ། ངེས་མེད་གནས་དང་གྱི་ནས་འཚོ་བ་ལ། ། ལོ་ཟླའི་ཡུན་གྱིས་སྐྲག་པ་མ་མཆིས་པས། ། ངེས་ངེས་གཏན་ཚིགས་བདག་ལ་མེད་ནའང༌། ། མྱུར་དུ་སླེབས་པར་གྱིས་ཞེས་གསུང་གིས་བསྐུལ། །
སྙོམ་ལས་པའང་མྱུར་དུ་སླེབས་པར་སྨོན། ། དེས་ནའང་རྐྱེན་དབང་འདི་ཡི་ཁ་བསྒྱུར་བས། ། དོས་ཁལ་མ་རྒན་འདི་རྣམས་ཉམ་ཆུང་ཞིང༌། ། ཀུན་ཀྱང་ཕ་རོལ་ལམ་ཆེན་བསྙེག་པར་རིངས། ། མྱུར་གྱིས་བགྲོད་བློ་སྐབས་ཀྱི་དབེན་པར་གོ ། དེ་ལྟ་ན་ཡང་འབད་པའི་ལྕག་གིས་བསྐུལ། ། རིམ་གྱིས་བགྲོད་དེ་སླེབ་པར་སྨོན་པ་ལགས། ། སྐབས་ཀྱི་ཚིགས་སུ་བཅད་པ་འདི་ལྟ་སྟེ། ། སངས་རྒྱས་བསྟན་རྩ་སྡོམ་གསུམ་གསེར་གྱི་རི། ། ཉེས་རུལ་ཕུང་པོ་ནམ་ཡང་མི་གོས་གསོལ། །
བཤད་སྒྲུབ་བསྟན་པ་ཐར་པའི་ལམ་པོ་ཆེ། ། དུས་ཀུན་འགག་མེད་ཡུན་དུ་བགྲོད་པར་གསོལ། ། ལུགས་གཉིས་བསྟན་ཁྲིམས་དགེ་འདུན་སྡེ་ཡི་གཞི། ། ཉམས་པ་མེད་ཅིང་འཚོ་བ་བསྟོན་པར་གསོལ། ། བཀའ་བརྒྱུད་བླ་མ་ཡི་དམ་ལྷ་ཚོགས་དང༌། ། བཀའ་སྲུང་དམ་ཅན་རྒྱ་མཚོ་བཅས་རྣམས་ཀྱིས། ། འདོད་དོན་གསོལ་བའི་བར་ཆད་ཀུན་ཞི་བའི། ། བཀའ་དྲིན་མཆོག་དེ་དུས་འདིར་སྩལ་དུ་གསོལ། ། མེ་ཕོ་སྤྲེའུ་ལོ་ཟླ་བ་བཞི་པ་ཡི། ། བཟང་པོའི་ཚེས་ལ་བདེ་ཆེན་སྟེངས་ནས་དགེ
༈ ཡུ༽སློན་དཔོན་ལེགས་པའི་མཚན་ཅན་ལ། ༈ གང་གི་རྣམ་དཀར་དགེ་བའི་བ་དན་ནི། ། བརྩོན་འགྲུས་མཐུན་པའི་དྲི་བཞོན་གྱིས་བསྐུལ་ཏེ། ། ཞིང་འདི་རྒྱ་མཚོ་སྒྲོལ་བའི་གྲུ་བོ་ཆེ། ། དེད་དཔོན་ཡིད་ཀྱི་འདྲེན་པ་ཅན་དེ་རྒྱལ། ། དབྱངས་འཆར་ལ་སོགས་ནོར་བུ་རི་མོའི་མཆོག ། ཁྱེད་ཐུགས་རྒྱ་མཚོ་ཆེ་ན་གང་གནས་པ། ། བདག་ཡིད་ཤིང་རྟས་དྲངས་བར་སྤྲོ་ན་ཡང༌། ། ཟང་ཟིང་གཡེང་བ་གུ་ཎ་འཕྲོག་པའི་བདུད། ། གནས་སྐབས་མི་བསླུའི་དབང་གི་བྲིད་པ་བདག །
དམ་པ་ཁྱེད་ལ་འབྲེལ་པ་དེ་ཙམ་ལས། ། སྒྱུ་ལུས་འདི་ཡི་ཐོབ་པའི་སྐབས་མ་མཆིས། ། འོན་ཀྱང་རྟེན་འབྲེལ་སྒྱུ་མའི་འཁྲུལ་འཁོར་འདི། ། མི་བསླུ་བདེན་པའི་གཤིས་ཀྱིས་མཚམས་སྦྱར་ནས། ། དག་པའི་ཞིང་མཆོག་རྣམས་སུ་མཇལ་ནས་ཀྱང༌། ། ཐེག་ཆེན་ཆོས་ཀྱི་དགའ་སྟོན་བགྱིད་པར་སྨོན། ། གནས་སྐབས་ཉིད་ཀྱང་སྐུའི་འཚོ་བ་བཟང༌། ། རང་གཞན་དོན་གྱི་འབྲས་བུ་རབ་རྒྱས་ཤོག ། ཅེས་འདོད་གསོལ་སྨོན་ལམ་དང་བཅས་པ་འདི། ། སློབ་དཔོན་ལེགས་པའི་མཚན་ཅན་ལ་ཕུལ་བ་དགེའོ།
༈ རུ༽ཞྭ་དམར་ཅོད་པན་འཛིན་པ་འཛམ་གླིང་རྣམ་རྒྱལ་གྲགས་པ་ལ་ཕུལ་བ། ༈ ཨོཾ་སྭ་སྟི། དུས་གསུམ་རྒྱལ་བ་ཀུན་གྱི་ཐུགས་རྗེ་གཅིག་ཏུ་བསྡུས་པ་རྒྱལ་བའི་དབང་པོ་ཀརྨ་པར་གྲགས་པ། ཁམས་གསུམ་སེམས་ཅན་རྣམས་ལ་དུས་ལས་མི་ཡོལ་བའི་འཕྲིན་ལས་ཆེན་པོའི་སྣང་བས་འཛིན་མའི་གཞི་ཀུན་འགེངས། ཁྱད་པར་སྙིགས་དུས་འཇིགས་རུང་མི་ཟད་སྡུག་བསྔལ་འཇིགས་སྐྱོབ་ཞ་ཡི་བརྡ་སྟོན་གྲངས་ངེས་ཉི་ཤུ་གཅིག ། སྲིད་གསུམ་འདྲེན་མཆོག་ཞྭ་དམར་ཅོད་པན་འཛིན་པའི་མཚན་འཆང་ཡོངས་སུ་གྲགས་པ་གང་རྣམས་རྒྱལ་གྱུར་ཅིག ། ཆོས་དབྱིངས་འགྱུར་མེད་བདེ་ཆེན་ངང་ཉིད་ལས། ། ལོངས་སྤྱོད་གར་གྱི་དབང་ཕྱུག་རྡོ་རྗེ་འཆང༌། ། སྤྲུལ་པའི་སྣང་བརྙན་དཀོན་མཆོག་ཡན་ལག་འབྱུང༌། ། སྐུ་གསུམ་དབྱེར་མེད་ཞབས་ལ་གུས་པར་འདུད། །
འཛམ་གླིང་ལྷ་ཡི་ལམ་གྱི་ཁྱོན་ཡངས་པར། ། རྣམ་རྒྱལ་ཁང་བཟང་རྩེ་མོའི་བར་དག་ཏུ། ། གྲགས་པའི་རྔ་ཆེན་སྒྲ་ཡི་བུང་བའི་དབྱངས། ། ཟིལ་གྱིས་གནོན་པའི་རྔ་ཆེན་གང་དེ་རྒྱལ། ། ཞེས་གུས་པའི་ཚིག་གི་འཕྲེང་བ་ཀུན་ནས་བརྒྱན་ཏེ། མཆོག་གི་སྤྲུལ་པའི་སྐུའི་དྲུང་དུ། གྲ་འབངས་ཀྱི་ཐ་ཆུང་གིས་རབ་ཏུ་གུས་པའི་ཡིད་ཀྱིས་ཞུ་བ། ཉིད་བསམ་བཞིན་དུ་སྲིད་པར་སྐྱེ་བའི་ཆོ་འཕྲུལ་ཉེ་བར་བཞེས་ཏེ། ། བདག་སོགས་སྐྱེ་འགྲོ་མ་ལུས་པའི་འདྲེན་པ་དམ་ པར་འཚོ་ཞིང་གཞེས་པ་ནི། སླད་ནས་ཀྱང་བཀའ་དྲིན་གྱི་སྣང་བ་ཆེན་པོས་ཡུན་དུ་བསྐྱངས་པར་གྱུར་ལགས།
མཚམས་ཀྱི་ཞུ་བར། མཆོག་གི་སྤྲུལ་པའི་སྐུ་ཁྱེད་ལྟ་བུ་ནི། དུས་གསུམ་མཁྱེན་པའི་མཐུ་དང༌། རང་གཞན་མ་ལུས་པའི་དོན་ལ་ཐོགས་པ་མེད་པའི་སྟོབས་དང་ལྡན་པ་ཉིད་ལགས་པ། རང་རེ་དཔོན་སློབ་སྐུ་སྐྱེ་བ་གྲངས་དུ་ཙམ་ནས་ད་བར་དཔོན་སློབ་ཀྱི་འབྲེལ་པ་མཆིས། ད་ལྟ་བདག་ལྟ་བུ་ལས་ཀྱང༌། ངེས་པའི་ལམ་བཟང་གི་སྒོ་སྣང་བར་བྱེད་པའི། ཆོས་ཀྱི་བདུད་རྩི་བཞེས་པར་སྣང་བའི་རྟེན་འབྲེལ་ཀྱི་སྒོ་འདི་ཡང་ཇི་ལྟ་བུ། ད་སླད་ནས་ཀྱང་འདི་ནས་འཕོས་ཚེ། མངོན་པར་དགའ་བའི་ཞིང་དུ་རྒྱལ་བ་ཀློང་ཡངས་སུ་མངོན་པར་རྫོགས་པ་སངས་རྒྱས་པའི་ཚེ།
སླར་སྤྲུལ་པའི་སྐྱེས་མཆོག་ཁྱེད་ཉིད་ཀྱི་བསྟན་པ་ལ་བདག་གི་སྤྲུལ་པའི་ཞབས་འབྲིང་སྒྲུབ་པར་འགྱུར་བའི་རྟེན་འབྲེལ་ཡོད་ལགས་སམ། བདག་ཀྱང་འདིར་འཇིག་རྟེན་གྱི་གཡེང་བས་བར་དུ་མི་གཅོད་ཅིང༌། རང་ཡུལ་སོགས་ཞེན་འཁྲིས་དང་ངོ་ཤེས་ཡུལ་ཀུན་སྤངས་ནས། ཕྱོགས་གཞན་ཞིག་ཏུ་ཕྱིན་ཏེ། སྙིང་པོའི་གདམས་པ་ཉམས་ལེན་ཁོ་ན་བགྱིད་ན་སྙམ་པ་འདི་ལ་བར་ཆད་འབྱུང་ངམ་མི་འབྱུང༌། ཡང་ན་རང་ཡུལ་འདི་ཉིད་དུ་དབེན་པར་བགྱིད་ན། བདག་གཞན་གྱི་ཚེར་མར་མི་འགྱུར་ཞིང༌། རང་གཞན་གྱི་དོན་ཇི་ལྟར་འགྱུར། བདག་ལ་ཚེའི་ཚད་ཇི་ཙམ་མཆིས། དེ་ལ་བར་ཆད་ཡོད་མེད་དེ་རྣམས་ལ།
བཀའ་ཕེབས་ཤིན་ཏུ་གསལ་བ་དང༌། སྔོན་ཆད་བླ་མ་དང༌། ལྷག་པའི་ལྷ་བཀའ་སྲུང་གི་གཟིགས་སྣང༌། དེ་རྣམས་ཞུས་པ་ཡང་ལན་དུ་སྩལ་བ་སོགས་ཕེབས་པ་རྣམས་ཀྱང་བཀའ་དྲིན་ཆེ། ད་དུང་བདག་ཅག་རྣམས་ཞབས་དྲུང་ནས་འགྲོ་གདོང་ཚུན་གསར་དུ་གང་བྱུང་རྣམས་ཀྱང་སྦ་གསང་མེད་པར་བཀའ་དྲིན་གྱིས་བརྩེ་བ་ཆེན་པོས་སྔར་ཁོ་ན་བཞིན་བསྐྱང་དུ་གསོལ། ཞེས་པ་འདི་ཡང་རཏྣའི་མིང་ཅན་བདག་གིས་ཕུལ་བ་དགེ་བར་གྱུར་ཅིག ༈ ལུ༽ཡངས་པ་ཅན་དུ་སྤྲུལ་པའི་སྐུ་ལ་ཕུལ་བ། ༈ རབ་ཡངས་མཁའ་ལ་སྤྱོད་པའི་ཁྲི་གདུགས་ཀྱི། ། འོད་ཟེར་ཀུན་ནས་འཕྲོ་བས་རེག་གྱུར་པས། ། བརླན་དྲོད་ས་ལ་སྐྱེས་པའི་པདྨོ་དག །
བསྐྲུན་ཞིང་རྒྱས་པ་བུང་བའི་དགའ་སྟོན་ལྟར། ། རྗེ་བཙུན་མཆོག་གི་གཟུགས་སྐུའི་རྣམ་འཕྲུལ་ནི། ། མི་ཟད་འཁོར་ལོའི་སྣང་བྱེད་རབ་འཕྲོ་བས། ། རྨོངས་པ་བདག་ལྟའི་ཡིད་མུན་ཀུན་བསལ་ཏེ། ། བསྟན་ལ་མོས་པའི་ཚུལ་འདིའང་ཁྱེད་ཀྱི་དྲིན། ། སྔོན་ཡང་སྐྱེ་བ་དུ་མར་རྗེས་གཟུང་ཞིང༌། ། ད་ལྟ་རྟེན་འབྲེལ་ཟབ་མོས་མཚམས་སྦྱར་ཏེ། ། ཕྱི་ནང་སྲིད་ཞི་གང་དང་གང་རྣམས་སུའང༌། ། རྗེ་བཙུན་དམ་པ་ཁྱེད་དང་མི་འབྲལ་སྨོན། ། ཞེས་པའི་དཔེ་དོན་སྨོན་པས་མཚམས་སྦྱར་ཏེ། །
སླད་ཀྱི་འདོད་དོན་ཅུང་ཟད་གསོལ་པ་ནི། ། རྗེ་བཙུན་དཔལ་ལྡན་བླ་མ་ཁྱོད་ཉིད་དང༌། ། རྨོངས་པ་བདག་ཅག་སྔོན་གྱི་གནས་སྐབས་སུ། ། དཔོན་སློབ་དག་པའི་སྨོན་ལམ་ཇི་ལྟར་འབྲེལ། ། སྐྱེ་རབས་འཕྲེང་བ་བཀའ་གནང་སྩལ་དུ་གསོལ། ཁྱད་པར་སྙིགས་དུས་ལོག་ལྟས་གཡེན་བཅོས་པའི། ། དུག་ལྔ་ཁོང་རྒྱས་མི་རྣམས་ཐེ་ཚོམ་ཅན། ། མུན་སྤྲུལ་འཆིང་བའི་དབང་དུ་གྱུར་གང་དག ། ཡིད་ཆེས་ངེས་ཤེས་མཐའ་དག་བསྐྱེད་པའི་ཕྱིར། ། འོ་སྐོལ་དཔོན་སློབ་སྐུ་སྐྱེ་འདི་ཡི་གོང༌། །
ཇི་ལྟར་གྱུར་པའི་སྔོན་ནས་གསལ་བ་ཞིག ། རྗེ་བཙུན་ཐམས་ཅད་མཁྱེན་པས་བཀའ་དྲིན་ཆེ། ། གསེར་འཕྱང་ཧོར་ཟླ་ལྔ་པའི་ཡར་ཚེས་ལ། ། རཏྣའི་མིང་ཅན་ལྡོམ་བུ་པ་ཡིས་ཞུས། ༈ ཤུ༽ཀརྨ་པ་འབྲི་གུང་དུ་ཕེབས་དུས་ཇ་འཛིན་ཞུ་ཡིག་ཕུལ་བ། ༈ ཨོཾ་སྭ་སྟི་པྲ་ཛྙཱ་བྷཱཿ ཕྱོགས་དུས་རྒྱལ་བ་ཀུན་གྱི་ཐུགས་རྗེ་ཡི། ། འཕྲིན་ལས་ཆ་ཤས་མ་ལུས་ཡོངས་རྫོགས་ཤིང༌། ། རྣམ་དཀར་དགེ་བའི་འོད་སྟོང་རབ་འཕྲོ་བ། ། དཔལ་ལྡན་རྒྱུ་སྐར་བདག་པོ་དེ་ཞབས་འདུད། །
ཚོགས་གཉིས་ལྷ་ཡི་ལམ་ལ་ཀུན་སྤྱོད་ཅིང༌། ། དོན་གཉིས་འཕྲིན་ལས་བཟང་པོའི་འོད་ཟེར་གྱིས། ། སྐལ་བཟང་མུན་པའི་འཆིང་བ་ཀུན་སེལ་བ། ། འདྲེན་མཆོག་ཉིན་མོའི་མགོན་དེས་གནང་བར་མཛོད། ། བསྐལ་མང་རྙེད་དཀའི་བྱང་ཆུབ་མངོན་གྱུར་ཞིང༌། ། བདུད་བཞིའི་སྟོབས་འཇོམས་དཔའ་བོ་ལྷ་ཡི་ལྷ། ། ས་གསུམ་དྲེགས་ལྡན་ཀུན་གྱིས་སྤྱིས་བཏུད་པའི། ། རིན་ཆེན་ཐམས་ཅད་མཁྱེན་པ་གང་དྲུང་དུ། ། དུས་མཐའི་བཙུན་པ་ཝང་གིས་མིང་འཛིན་པས། ། གཅམ་བུ་མིན་པར་སྒོ་གསུམ་དང་བ་ཡིས། །
གུས་པར་ལྡན་པའི་ཐལ་མོ་ཟུང་སྦྱར་ཏེ། ། མོས་པའི་ཡིད་ཀྱིས་ཞུ་མཆིད་འདི་ལྟར་འབུལ། ཁྱེད་སྐུ་ཐུགས་རྗེའི་ཉི་དཀྱིལ་རབ་འབར་བ། ། ཉེར་འཚེ་ཆུ་འཛིན་སྒྲིབ་པས་རིང་དབེན་ཞིང༌། ། ཤར་ཕྱོགས་ཀོང་ཡུལ་རི་བོའི་སྤོ་ལས་འཐོན། ། གྲུབ་པའི་སྟི་གནས་འབྲི་གུང་པད་ཚལ་སོགས། ། རིམ་པར་བརྒྱུད་དེ་དབུས་གཙང་དག་པའི་མཁར། ། སྣང་བར་འགྱུར་ཞེས་རིང་ནས་སྙན་པ་འདི། ། དབྱར་གྱི་རྔ་སྒྲ་ཇི་བཞིན་རྣ་བར་སོན། ། དེ་ཚེ་ཕྱོགས་སུ་གནས་པའི་ལྡོམ་བུ་པའང༌། །
རིག་པའི་ཁྱེའུ་ཆུང་འཛུམ་པའི་མདངས་ལྡན་ཞྀང༌། ། མྱུར་བའི་གོམ་པ་གང་གི་ཞིང་དེར་ནི། ། རབ་ཏུ་དགའ་བའི་གར་བྱས་སོན་གྱུར་ཏེ། ། དེང་དུས་རྗེ་བཙུན་ཁྱེད་ནི་སྲིད་ཞིའི་མགོན། ། དུས་ལས་མི་ཡོལ་ཐུགས་བརྩེས་ཉེར་གཟུང་སྟེ། ། གདུལ་བྱ་གླིང་བཞིའི་མཁའ་ལ་ཀུན་མཛེས་པ། ། བཀའ་དྲིན་ཆེ་ཞེས་ཤིས་པ་བརྗོད་པར་མཉམ། ཁོ་བོ་ཅག་ཀྱང་ཀུན་རྫོབ་འཁྲུལ་པའི་ལུས། ། འབྱུང་བཞི་གཡོ་བའི་ནད་འཚེ་ལས་དབེན་ཞིང༌། ། འདུས་པའི་ཚོགས་དང་བཅས་ནས་རིམ་གྱིས་བཏེག །
གར་དབང་མཆོག་གི་ཞབས་ཀྱི་བཅགས་གྱུར་ཅིང༌། ། ཆོས་འཁོར་སྐོར་ཏེ་མྱ་ངན་འདས་པའི་ཞིང༌། ། བདེ་ཆེན་ཡངས་པ་ཅན་གྱི་ཆོས་གྲྭ་དེར། ། གཙོ་བོར་དངུལ་གདུང་རིན་ཆེན་མཆོད་པའི་ཞིང༌། ། ལྷར་བཅས་འགྲོ་བའི་བསོད་ནམས་བསག་ཡུལ་དེར། ། མཆོད་པའི་བྱེ་བྲག་གྱི་ན་ཙམ་གྱིས་མཆོད། ། དེར་འདུས་ཚོགས་ཀྱི་འཁོར་ལོ་འདུས་པ་ལ། ། དགའ་སྟོན་སྐྱེས་ཀྱི་བྱ་བ་རྣམས་ཀྱང་བསྒྲུབས། ། སླད་ནས་སྟོད་ལུང་བདེ་ཆེན་སྐྱེད་ཚལ་དུ། ། མཆོག་གི་སྤྲུལ་སྐུ་རྣམ་རྒྱལ་གྲགས་པ་ཞེས། །
ཕྱོགས་འདིར་གནས་པའི་གདུལ་བྱའི་ཆུ་སྣོད་དུ། ། སྣང་བར་གྱུར་པའི་ཉིན་བྱེད་གང་དེ་ལ། ། གུས་པའི་ཕྱག་དང་ཟང་ཟིང་རྫས་ཀྱིས་མཆོད། ། སླད་ནས་རྒྱལ་བའི་བཀའ་ལུང་མན་ངག་ལས། ། ཇི་ལྟར་ཐོས་པའི་གདམས་པ་དབང་ལུང་ཁྲིད། ། ཅུང་ཟད་འབུལ་བར་དམ་བཅས་འཁོད་གྱུར་པ། ། ཞིང་དེར་དངོས་སུ་མཇལ་བར་མ་གྱུར་ནའང༌། ། རྟེན་འབྲེལ་རྒྱུ་འབྲས་མི་བསླུའི་སྨོན་ལམ་གྱིས། ། མྱུར་དུ་མཇལ་ཞིང་བརྩེ་བས་བསྐྱངས་དུ་གསོལ། ། ཞེས་པའི་ཞུ་དོན་གསོལ་བར་ཕོ་ཉ་བར། །
གྲགས་པའི་མིང་ཅན་མངགས་པའི་ངག་དང་ནི། ། ལག་ལས་རྒྱུད་དེ་འབུལ་བའི་བརྡ་མཚོན་དུ། ། བཅུ་ཚན་གསུམ་གྱི་གྲངས་ཡིག་ལོགས་གསལ་ལྟར། ། འབུལ་བ་འདིས་མཚོན་འགྲོ་ཀུན་དགེ་བ་ནི། ། བྱས་དང་བྱེད་འགྱུར་བགྱིད་བཞིན་ཡོད་པའི་དགེ། ། འགྲོ་ཀུན་རྣམ་མཁྱེན་ཐོབ་པའི་རྒྱུར་བསྔོའོ། ། དུརྨུ་ཁ་ཞེས་མེ་ཕོ་སྤྲེའུའི་ལོ། ། ཧོར་ཟླ་བཅུ་གཉིས་པ་ཡི་ཡར་ཚེས་ལ། ། སྟོད་ལུང་བདེ་ཆེན་སྒར་ནས་ཕུལ་བས་དགེ ༈ སུ༽ཡང་ཆོས་རྗེ་ཀརྨ་པ་ལ་ཡངས་པ་ཅན་ནས་ཕུལ་བའི་ཞུ་ལན།
༈ ཨོཾ་སརྦ་སྭ་སྟི་སིདྷམ། དུས་གསུམ་མཁྱེན་བརྩེའི་ལུས་སྟོབས་རབ་རྒྱས་ཤིང༌། ། ས་གསུམ་གངས་རིའི་ཞིང་འདིར་སྤྲོ་བ་ཅན། ། བསླབ་གསུམ་དྲང་ངེས་ཆོས་ཀྱི་ང་རོ་ཡིས། ། དུག་གསུམ་རི་དྭགས་སྐྲག་བྱེད་གདོང་ལྔ་རྒྱལ། ། སྐྱབས་མཆོག་ཟླ་བྲལ་མཚན་དཔེས་སྤྲས་པའི་སྐུ། ། ཟབ་ཡངས་ཆོས་ཀྱི་སྒྲ་དབྱངས་སྒྲོགས་པའི་གསུང༌། ། ཇི་ལྟ་ཇི་སྙེད་མཁྱེན་པའི་ཡེ་ཤེས་ཐུགས། ། གང་དེ་མཆོག་ལྡན་རྒྱལ་བ་དེ་ཡི་དྲུང༌། ། བྱང་ཕྱོགས་གནས་པའི་བྱ་བྲལ་རཏྣ་ཡིས།
མོས་ལྡན་གདུང་བའི་དབྱངས་ཀྱང་འདི་ལྟར་ཞུ། ། བཀའ་ཡིག་དོན་བཟང་སྐྱེས་ཀྱི་གནང་སྦྱིན་བཅས། ། རིམ་གྱིས་ཕྱོགས་འདིར་ཕེབས་པའི་སྤྲོ་བ་དང༌། ། ཉིད་སྐུ་རྡོ་རྗེ་གསུམ་གྱི་དཀྱིལ་འཁོར་ནས། ། ཟབ་གསལ་ཏིང་འཛིན་ངང་ལས་མི་གཡོ་ཞིང༌། ། རྒྱལ་བས་ལུང་བསྟན་ཙ་མ་རཱི་ཡི་གནས། ། དེར་འཁོད་མཆོག་དམན་བར་མའི་གདུལ་བྱའི་གཞིར། ། གཟུགས་སྐུའི་སྤྲིན་ལས་དམ་ཆོས་ཆར་རྩལ་ཏེ། ། སྐལ་ལྡན་དགེ་བའི་འབྲས་ཚོགས་རྒྱས་ཞེས་ཐོས། ། ཀྱེ་མ་རྗེ་བཙུན་རྣམ་འདྲེན་རྒྱལ་ཀུན་རྗེ། །
རང་གཞན་དོན་རྫོགས་སྐུ་གསུམ་བདག་ཉིད་མཆོག ། ཁྱོད་ནི་སྐྱེ་དགུའི་དཔལ་མགོན་དམ་པ་སྟེ། ། ཇི་ལྟར་བསྟན་པའི་འཕྲུལ་ལ་མོས་པ་སྤྲོ། ། ཞིང་འདིའི་ཕྱོགས་སུའང་མཆོག་གི་སྤྲུལ་པ་ཉིད། ། སྐུ་ཁམས་འཚོ་བ་བཟང་ཞིང་འཁོར་དུ་བཅས། ། ཕྱི་ནང་ཉེར་འཚེའི་ཕྱོགས་ནི་རིང་དོར་ཞིང༌། ། ལུགས་གཉིས་མངའ་ཐང་བྲི་བ་མེད་པར་མངོན། ། ངོས་ཅག་བདག་ཀྱང་འབྱུང་བཞི་འཁྲུགས་ལས་དབེན། ། དཔོན་སློབ་དད་འདུན་ཚོགས་པ་རྒྱ་མཚོ་ལ། ། རྒྱལ་དབང་བཞི་པའི་བཀའི་གླེགས་བཾ་སོགས། །
ལུང་ཁྲིད་འཕྲན་བུ་འབུལ་བའི་སྐབས་སུ་གནས། ། སྤུ་ཀྱི་འདོད་དོན་གུས་པས་གསོལ་བ་ནི། ། ཉི་ཟླའི་ཟེར་ལ་རྒྱུ་སྐར་འོད་འགྱེད་ལ། ། དབྱར་སྐྱེས་རྔ་ལ་བུང་བའི་སྒྲས་བསྒྲུན་ལྟར། ། ཀུན་མཁྱེན་ཐུགས་ལ་བསྐུལ་བའི་རིགས་མིན་ཀྱང༌། ། དུས་མཐའི་སེམས་ཅན་བསོད་ནམས་བསགས་པ་དམན། ། ལས་ངན་རྒྱུ་འབྲས་ཉི་ཞུར་གྲིབ་བཞིན་འབྲང༌། ། ཕྱི་ནང་དུ་ཁའི་གདུང་བས་གཙེས་རྣམས་ལ། ། འདྲེན་མཆོག་དམ་པ་ཁྱེད་ཀྱིས་མི་སྐྱོབ་ན། ། མགོན་མེད་སྐྱབས་སུ་གང་ཞིག་གྱུར་པར་དགོངས།
ཁྱད་པར་སྙིགས་དུས་ལུང་བསྟན་ཇི་བཞིན་དུ། ། མཐའ་དམག་ཁ་རྒྱལ་བོད་ཁམས་འཇོམས་ལ་ཐུག ། བོད་ནང་ཞིག་ཅིང་ཁྲིམས་གཉིས་འཆོལ་པར་སྤྱོད། ། འཛམ་གླིང་མཆོད་རྟེན་ཇོ་ཤཱཀ་ཆབ་ཀྱིས་ཉེན། ། ཕྱི་ནང་གསང་གསུམ་དུས་རྟགས་ཀུན་འཛོམ་པས། ། འདི་ལྟའི་ཚེ་ན་རྗེ་བཙུན་ཁྱེད་རྣམས་ཀྱིས། ། ཐུགས་རྗེའི་ཚ་ཟེར་མཆོག་གི་སྟོབས་མ་དམན། ། སྡུག་བསྔལ་ཆུར་བྱིང་མ་རིག་ལྡོངས་པ་ཡི། ། འགྲོ་བའི་མཚོ་སྐེམས་བདེ་བའི་ལམ་སྣང་མཛོད། ། གནས་སྐབས་བདག་ཀྱང་མྱུར་དུ་མཇལ་སྨོན་ཀྱང༌། །
ད་དུང་ཟླ་སྦྲེལ་བཀའ་གནད་མ་གྲོལ་བས། ། ཅུང་ཞིག་དྲུང་དུ་མ་སླེབས་གྱུར་སྲིད་ན། ། ཆོས་དབྱིངས་མཁའ་ལ་ཡེ་ཤེས་སྤྱན་གསལ་བས། ། བདག་བློའི་པད་ཚལ་དོན་ལ་དགོངས་པར་འཚལ། ། གསེར་འཕྱང་ནག་པ་ཟླ་བའི་ཚེས་བཟང་ལ། ། ཡངས་པ་ཅན་ནས་ཕུལ་བ་དགེ་ལེགས་འཕེལ། ། ཞེས་པའི་ཞུ་ཡིག་སྟོང་པ་མིན་ཙམ་དུ། ། བཀྲ་ཤིས་ཁ་བཏགས་རྟགས་ཀྱིས་མཚན་པ་འབུལ། ༈ ཧུ༽ཆོས་རྗེ་ཀརྨ་པ་ལ་དགོངས་གཅིག་གི་དྲི་བ། ༈ གང་གི་མཁྱེན་པ་ནམ་མཁའི་ནོར་བུ་ཡིས། །
ལུང་རྟོགས་པད་ཚལ་བྱེ་བའི་གཉེན་གྱུར་ཏེ། ། གདུལ་བྱ་རྐང་དྲུག་དགའ་སྟོན་སྩོལ་མཁས་པ། ། རྗེ་བཙུན་ཉི་མའི་མགོན་དེས་སྣང་བར་མཛོད། ། རྒྱ་གར་འཕགས་ཡུལ་མགོན་པོ་ཀླུ་སྒྲུབ་ཅེས། ། གངས་ཅན་ལྗོངས་འདིར་མཉམ་མེད་འབྲི་གུང་པ། ། རཏྣ་ཤྲཱི་ཞེས་ཡོངས་སུ་གྲགས་གང་དེས། ། རྒྱལ་བའི་དམ་ཆོས་ཇི་བཞིན་མདོར་བསྡུས་ན། ཁྱད་ཆོས་དགོངས་པ་གཅིག་པར་འདུ་བཞེད་པ། ། ཇི་ལྟར་འདུ་དོན་གཤིས་བབས་གནས་ཚུལ་ཞེས། ། རྡོ་རྗེའི་གསུང་གི་གདམས་པར་གྱུར་པ་དག །
གང་ཟག་ལམ་པས་ཉམས་སུ་བླང་བའི་ཆོས། ། སྐབས་བརྒྱད་ཕྱེ་སྟེ་རྒྱས་པར་བཤད་པ་ལ། ། ནང་འགལ་སྤོངས་ལེན་མེད་ཅིང་གེགས་སེལ་དང༌། ། བོགས་འདོན་གནད་དུ་གྱུར་པའི་ཆོས་ལྔར་བསྟན། ། དེར་བཤད་རྡོ་རྗེའི་གསུང་འགའི་དགོངས་གསལ་ཕྱིར། ། ཅུང་ཟད་མཆིད་གསོལ་ཡིད་མུན་བསལ་དུ་གསོལ། ། སྐྱོན་ཅན་འཛིན་བཅས་བདེ་གསལ་མི་རྟོག་པའི། ། ཏིང་འཛིན་ལ་ནི་གོལ་སར་ཀུན་བཞེད་ན། ། སྐྱོན་མེད་དྲི་བྲལ་ཆེན་གསུམ་འཛིན་གྲོལ་བའི། ། ཏིང་འཛིན་དེ་ལ་འཁོར་བའི་རྒྱུར་བཞེད་པ། །
དགཽངས་དོན་འདི་ལ་བཞེད་ཚུལ་ཇི་ལྟར་མཆིས། ། སྡིག་པ་བླང་མེད་དགེ་བ་མི་དོར་བ། ། ཚུལ་ཁྲིམས་ཕ་རོལ་ཕྱིན་ལ་བཞེད་མཐུན་ཀྱང༌། ། སྤྱོད་པ་བླང་དོར་བྲལ་བ་ཚུལ་ཁྲིམས་ཞེས། ཁྱད་ཆོས་གྲགས་པའི་གསལ་བྱེད་གང་དང་གང༌། ། མཚན་ཉིད་ཕ་རོལ་ཕྱིན་པའི་ཐེག་པ་ཡིས། ། ཚེ་གཅིག་སངས་རྒྱས་གྲུབ་ཅེས་གསུང་བ་དང༌། ། སྔགས་དང་མཚན་ཉིད་གང་དང་གང་མེད་ཀྱང༌། ། རྫོགས་པའི་བྱང་ཆུབ་ཐོབ་པར་མི་འགྱུར་ཞེས། ། བརྗོད་བྱ་ཚིག་གི་འགལ་འདི་ཇི་ལྟར་སྡུམ། །
བསྒོམ་བྱ་སྒོམ་བྱེད་གཉིས་མེད་བརྗོད་བྲལ་བ། ། ནམ་མཁས་ཀུན་གྱི་གོ་སྐབས་འབྱེད་མཚུངས་ལྟར། ། གཉིས་འདྲེས་རང་གསལ་ཀུན་ཁྱབ་རྟོགས་པའི་ཆོས། ། འདི་ཉིད་ཉན་ཐོས་མངོན་རྟོགས་ཡིན་པ་ན། ། དེ་ལས་གཞན་པའི་མཐར་ཐུག་རྟོགས་པ་གང༌། ། གདུལ་བྱ་དུས་ལ་བབ་ཚེ་མ་ངེས་པའི། ། སྐྱེ་བའི་སྤྲུལ་པ་དུ་མས་དོན་མཛད་ཚུལ། ། བསྟན་པའི་སྲོལ་འཛིན་རྣམས་ལ་མི་མཐུན་མེད། ཁྱད་ཆོས་ཤེས་བྱ་སྲིད་ཚད་སངས་རྒྱས་ཀྱི། ། བྱ་བ་བྱེད་པར་བཞེས་པ་ཇི་ལྟར་ལགས། །
དེ་ལྟར་རྡོ་རྗེའི་གསུང་ཚིག་ལྔ་པོ་ཉིད། ། ཉིད་ཀྱི་དགོངས་བཞེད་ཇི་ལྟར་སྩལ་བ་ཞིག ། རྒྱང་རིང་གུས་པས་གསོལ་ལ་འབྲས་མཆིས་མཛོད། ། གཞན་ཡང་བཀའ་བརྒྱུད་སྤྱི་འདི་ཇི་སྐད་དུ། ། རྣམ་རྟོག་ཆོས་སྐུ་མི་རྟོག་ཆོས་སྐུ་དང༌། ། ནམ་རྟོགས་ཆོས་སྐུ་རང་བཞིན་ཆོས་སྐུ་སོགས། ། བཞེད་སྲོལ་རང་འགྲེལ་བཅས་པ་མང་མཐོང་ན། ། རྗེ་ཡི་བཀའ་སྲོལ་ཇི་ལྟར་བཞེད་པའང་སྩོལ། ། གནས་སྐབས་འདིས་མཚོན་དུས་གསུམ་བསགས་ཡོད་དགེ། ། འགྲོ་རྣམས་ཀུན་མཁྱེན་རྒྱལ་བའི་སྐུར་གྱུར་ཅིག
༈ ཨུ༽གཞི་ཀ་རིན་སྤུངས་ནས་ཇ་འདྲེན་བྱུང་བའི་ལན་དུ་སྡེ་པ་ངག་དབང་རྣམ་རྒྱལ་ལ་གནང་བ། ༈ ཨོཾ་སྭ་སྟི་པྲ་ཛྙཱ་བྷཱཿ སྲིད་གསུམ་བདེ་གཏེར་བླ་མེད་དཀོན་མཆོག་དང༌། ། དངོས་གྲུབ་མཆོག་སྩོལ་ཡི་དམ་ཆོས་སྐྱོང་བཅས། ། རྒྱལ་བའི་བསྟན་སྲུང་འཇིག་རྟེན་སྐྱོང་རྣམས་ཀྱིས། ། མི་དབང་མཆོག་ལ་ཡུན་དུ་བདེ་སྩོལ་ཅིག ། ས་ཆེན་དགའ་བའི་དཔལ་གྱི་སྐྱོང་བ་གང༌། ། ངག་གི་དབང་ཕྱུག་རྣམ་པར་རྒྱལ་བ་ཞེས། ། ཕྱོགས་ཀུན་གྲགས་པར་གྱུར་པ་གང་དེ་ལ། ། ཤིས་པར་བརྗོད་དེ་སྙན་པའི་ཚིག་གིས་སྤྲིངས། །
དེ་ཚེ་སྐུ་ཁམས་འཚོ་བའི་རི་དབང་བརྟན། རྣམ་དཀར་དགེ་བའི་རྦ་རླབས་ཆེར་གཡོ་བའི། ། ལུགས་བཟང་ཆབ་སྲིད་རྒྱ་མཚོའི་དབུས་གནས་ཞེས། ། ཕྱོགས་འདིར་ཕོ་ཉ་སིདྷཱིརྠ་ཞེས་པའི། ། ལུས་ཀྱི་ངང་མོ་བརྩོན་པའི་འདབ་མ་བསྐྱོད། ། ཆབ་ཤོག་སྙན་འཕྲེང་སྒྲ་དབྱངས་སྒྲོག་བཞིན་དུ། ། ལག་གི་འདབ་བརྐྱང་གདུང་བའི་རྐང་པ་གཡོ། ། སྤྲོ་བའི་གེ་སར་མཆོག་ཏུ་བགོད་པར་གྱུར། ཞིང་འདིར་འདྲེན་མཆོག་ཞྭ་དམར་ཅོད་པན་འཛིན། ། ལྔ་པར་གྱུར་པའི་སྤྲུལ་སྐུ་གང་དེ་ནི། །
སྐུ་གསུང་ཐུགས་ཀྱི་ཆོ་འཕྲུལ་མི་དམན་ཞིང༌། ། ཆབ་སྲིད་མངའ་འབངས་དག་ཏུ་བཅས་པ་ཡང༌། ། ཕྱི་ནང་འཚེ་བའི་བར་ཆད་མ་མཆིས་པར། ། ལུགས་གཉིས་ཁྲིམས་ཀྱི་བདེ་བར་འཚོ་ཞིང་གཞེས། ཁོ་བོ་ཅག་ཀྱང་འབྱུང་བཞིའི་ནད་ལས་དབེན། ཁམས་ཕྱོགས་འཁོར་ནས་ཡུན་མི་རིང་བའི་ངོས། ། རྗེ་བཙུན་གོང་མའི་བཀའ་དྲིན་གསོ་ཕྱིར་ལྷགས། ། ན་ནིང་འཕྲོ་ནས་ད་ལྟ་བར་དག་ཏུ། ། ཞབས་ཕྱི་འདིར་འཁོད་དབང་ལུང་ཁྲིད་སོགས་ཀྱི། ། རང་ཉམས་གང་ཡོད་དགོངས་པ་བསྒྲུབ་བློར་གནས། །
སླད་ནས་སྐབས་སུ་བབ་པར་བརྗོད་པ་ནི། ། རིགས་ཀུན་ཁྱབ་བདག་བཀའ་བརྒྱུད་བླ་མ་དང༌། ། བསླུ་མེད་སྐྱབས་གནས་དཀོན་མཆོག་རིན་ཆེན་གསུམ། ། རྒྱལ་བའི་དཀྱིལ་འཁོར་རབ་འབྱམས་མ་ལུས་པའི། ། ཐུགས་རྗེ་ཆེན་པོས་བྱིན་གྱིས་བརླབ་ཏུ་གསོལ། ། འཆི་མེད་གྲུབ་པའི་རིག་འཛིན་ཐོད་ཕྲེང་རྩལ། ། མགོན་པོ་ཚེ་དཔག་མེད་དང་ལྷག་པའི་ལྷ། ། ཡིད་བཞིན་འཁོར་ལོའི་མཐུ་སྟོབས་རྨད་བྱུང་བས། ། མི་དབང་མཆོག་ལ་ཚེ་ཡི་དངོས་གྲུབ་སྩོལ། ། སྔོན་ཚེ་རྒྱལ་བའི་སྤྱན་སྔར་དམ་བཅས་པའི། །
འཇམ་དཔལ་ཞི་ཁྲོ་བཀའ་སྲུང་དམ་ཅན་ཚོགས། ། མཐུ་དང་རྫུ་འཕྲུལ་དཔག་ཏུ་མེད་པ་ཡིས། ། མི་མཐུན་གནོད་པའི་བར་ཆད་ཞི་གྱུར་ཅིག ། ཅེས་གང་ཤིས་བརྗོད་སྨོན་ལམ་དག་པའི་རྟེན། ། བཀྲ་ཤིས་རྟགས་ལྡན་རབ་དཀར་རྒྱས་པའི་གྲུ། ། གན་པའི་གོན་པའི་གོས་ནི་ཚོས་གཉིས་བཀྲ་བའི་ཡུག ། རྒྱུ་བཟང་སྭ་ན་སྲོང་གི་ཐུམ་བུ་ལ། ། མི་ཤིགས་རྒྱ་ལྡན་བཀྲ་བར་བཅས་ཏེ་ཕུལ། ། གསེར་འཕྱང་ཧོར་ཟླ་བཞི་པའི་ཡར་ངོའི་ཆ། ། དགའ་བའི་ཚེས་ལ་ཡངས་པ་ཅན་ནས་བྲིས།
༈ ཀེ༽ཡངས་པ་ཅན་ནས་ཡུམ་དྲུང་དུ་ཕུལ་བ། ༈ མ་བཅོས་རང་བཞིན་རྣམ་དག་ཆོས་ཀྱི་སྐུ། ། གློ་བུར་རྟོགས་པའི་འཆིང་བ་རབ་བརྒལ་ཏེ། ། གཤིས་བབས་གནས་ལུགས་ཟབ་མོ་མངོན་གྱུར་པའི། ། བཀའ་དྲིན་འཁོར་མེད་ཡུམ་ཆེན་ཉིད་ཀྱི་དྲུང༌། ། ཕྱོགས་བཅུར་རྒྱུ་བའི་བྱ་བྲལ་རཏྣ་ཡིས། གུས་ཤིང་མོས་པའི་ཚིག་གི་ཞུ་བ་ནི། ། བཀའ་ཡི་འཕྲིན་ཡིག་དོན་བཟང་སྐྱེས་སུ་བཅས། ། ཕོ་ཉ་བཞི་སྦྲེལ་དག་གིས་སོན་པ་དང༌། ། སླར་ཡང་ཚེས་བདུན་གནང་བའི་བཀའ་ཤོག་ནི། །
བང་ཆེན་གསུམ་གྱི་བཅུ་ཡི་དགོང་དུས་ཕེབས། ། དེ་ཚེ་སྔོན་མེད་དགའ་བའི་ཁྱད་པར་ནི། ། དངོས་སུ་མཇལ་བ་ལྟ་བུའི་སྤྲོ་བ་འཕེལ། ། འདི་ཕྱོགས་སུའང་ཕྱི་ནང་འཚེ་བས་དབེན། ། སྒོས་སུ་ཆུ་སོགས་རྐྱེན་གྱིས་མ་གནོད་ཅིང༌། ། མཚམས་མལ་ཞག་བདུན་བཅད་རྒྱ་གྲོལ་བའི་ངང༌། ། མཆོག་གི་སྤྲུལ་སྐུ་གཟི་འོད་རབ་འབར་ཞིང༌། ། དཔོན་སློབ་དགེ་འདུན་འདུས་པ་གྲངས་བཅས་ལ། ། ཆོས་དྲུག་གདམས་པའི་ཉམས་ཁྲིད་རས་བུད་དང༌། ། སྐུ་སྐྱེ་གོང་མའི་བཀའ་འབུམ་རྒྱབ་ཆོས་བཅས། །
སླར་ཡང་རྒྱལ་དབང་ཉིད་ནི་གཙོར་གྱུར་པའི། ། གཙང་གི་བམ་སོམ་སེ་བྲག་བླ་མ་རྣམས། ། རང་རང་འཁོར་བཅས་དགེ་འདུན་མང་ཚོགས་ལ། ། དམ་ཆོས་དགོངས་པ་གཅིག་པའི་ལུང་བཤད་དང༌། ། ཟུར་ཁྲིད་ལུགས་སོགས་འཕྲན་ཚེགས་བགྱིད་པའི་སྐབས། ། བདག་ཅག་འདིར་སོན་ཡུན་རིང་སོང་གྱུར་ནའང༌། ། རྗེ་བཙུན་གོང་མའི་བཀའ་དྲིན་རྗེས་དྲན་ཏེ། ། མཆོག་གི་སྤྲུལ་སྐུའི་བཀའ་ཡི་ནན་མ་ཐེག ། ཟླ་སྦྲེལ་ཡུན་དུ་འཁོར་བ་དེ་ལྟར་ལགས། ། སླད་ནས་ཕེབས་ལྟར་དཔོན་སློབ་དགོངས་པ་ཞུས། །
ཞིབ་ཆའི་རྒྱུ་མཚན་བཅས་པ་རྗེས་སུ་འབུལ། ། ཞག་ཟུང་བར་དུ་སྐུའི་འཚོ་བ་བཟང༌། ། རིམ་གཉིས་ངང་ལས་ནམ་ཡང་མི་འདའ་འཚལ། ། ཞེས་པ་མེ་བྱ་ཧོར་ཟླ་གསུམ་པ་ཡི། ། ཉ་གང་ཟླ་བ་རྒྱས་པའི་དུས་དེར་ནི། ། བདེ་ཆེན་ཡངས་པ་ཅན་ནས་ཕུལ་བ་དགེ ༈ ཁེ༽གསེ་མ་རབ་འབྱམས་པ་ལ་ཡངས་པ་ཅན་ནས་གནང་བ། ༈ རབ་འབྱམས་ཤེས་བྱའི་ཁྱོན་ལ་ཆགས་པ་དང་ཐོགས་པ་མེད་པའི་ཤེས་རབ་ཀྱི་སྤོབས་པ་དང་ལྡན་ཞིང༌། གྲུབ་པའི་དབང་ཕྱུག་དུ་མའི་ཟབ་དོན་སྙིང་པོ་མཆོག་གི་བཅུད་ཀྱིས་རང་རྒྱུད་ཡོངས་སུ་སྨིན་ཏེ། མཐའ་ཡས་པའི་འགྲོ་བ་རྣམས་ལ་བུ་གཅིག་ལྟར་ཀུན་ཏུ་བརྩེ་བའི་སྙིང་རྗེ་མཆོག་གིས་བསྐུལ་ཞིང༌།
སྨིན་གྲོལ་གདམས་པའི་ལམ་བཟང་སྣང་བ་ལ་མི་འཇིགས་པའི་བློ་དང་ལྡན་པ། བུའི་དམ་པ། སློབ་མའི་ཡང་རབ། རྣལ་འབྱོར་གྱི་དབང་ཕྱུག་ཤཱཀྱ་ཆོས་འཕེལ་ལ་སྤྲིངས་པ། དེང་དུས་ཁམས་ཀྱི་འཚོ་བ་བཟང་ངོས། རིམ་པ་གཉིས་ཀྱི་རྣལ་འབྱོར་ལས་མི་གཡེལ་བ་ནས། མོས་ལྡན་རྣམས་ལ་ཆོས་ཆར་གྱིས་ཚིམ་པར་ཡོད་ཅེས་སྙན་པ་ཡང་ཡང་ཐོས་པས་སྤྲོ་བ་མཆོག་ཏུ་འཕེལ། ཕྱོགས་འདིར་ཡང༌། མཆོག་གི་སྤྲུལ་སྐུ་ཞྭ་དམར་ཅོད་པན་འཛིན་པ་སྐུའི་དཀྱིལ་འཁོར་མཆོག་ཏུ་གསལ་བའི་ཞབས་ཕྱིར། སྒོས་སུ་ཡང་བདེ་བར་འཚོ་བ་ལས།
གསར་རྙིང་གི་དབང་ལུང་ཁྲིད་ཀྱི་རིམ་པ་མང་ཞིག་ཕུལ། ད་ལམ་དེ་ཕྱོགས་སུ་སླེབས་པའི་དགོངས་ལེན་ཞུས་ཀྱང་མ་གྲུབ། ཟླ་སྦྲེལ་གདོད་དགོས་པའི་བཀའ་ཞལ་ཕེབས་པས་དེ་ལྟར་ངེས་པར་འཚལ་ཞིང༌། ད་ལམ་རི་མོའི་རྟེན་བསྲུང་མདུད་སྔགས་མང་དུ་བཏབ་པ་དང༌། ཇའི་ཐུམ་བུ་ལ་མུ་དྲས་བཏབ་ཏེ་མཆིས། ཉེར་གསུམ་ལ་དཔལ་བདེ་ཆེན་ཡངས་པ་ཅན་ནས་བྲིས་པ་དགེ་ལེགས་སུ་གྱུར་ཅིག ༈ གེ༽དཔོན་ས་གོང་མ་ཆེན་པོ་ལ་ཕུལ་བ། ༈ ཨོཾ་སྭ་སྟི་པྲ་ཛྙཱ་བྷྲཿ དུས་གསུམ་མཁའ་མཉམ་འདྲེན་པ་ཆོས་ཀྱི་སྐུ། ། མ་འགག་རོལ་པའི་དབང་ཕྱུག་ལོངས་སྤྱོད་རྫོགས། །
གང་འདུལ་སྣ་ཚོགས་སྣང་བ་སྤྲུལ་པའི་སྐུ། ། སྐུ་གསུམ་མཆོག་གི་དེང་འདིར་བདེ་ལེགས་རྩོལ། ། དཔལ་ལྡན་ངག་གི་དབང་ཕྱུག་མངྒ་ལཾ། ། གྲགས་པའི་རྒྱལ་མཚན་ཕྱོགས་རྣམས་ཐམས་ཅད་དུ། ། རྣམ་པར་རྒྱལ་བའི་ཏོག་ཆེན་འབར་བ་ནི། ། ས་རྣམས་ཀུན་ཏུ་ཉམས་མེད་སྣང་གྱུར་ཅིག ། མི་དབང་ཆོས་ཀྱི་སྐྱོང་བའི་བཞེད་པ་གང༌། ། འཇིག་རྟེན་སྐྱོང་བ་རང་རང་སྡེ་འཁོར་བཅས། ། སྔོན་ཚེ་རྒྱལ་བའི་སྤྱན་སྔ་ཁས་བླངས་བཞིན། ། བསྟན་པ་བསྲུང་བའི་འཕྲིན་ལས་གྲུབ་པར་མཛོད། །
ཅེས་པའི་ཤིས་བརྗོད་ཚིག་གི་མཚམས་སྦྱར་ཏེ། ། ལུགས་གཉིས་དྲིན་གྱིས་བརྩེ་བར་བསྐྱངས་པས་འཚོ། ། འཇིག་རྟེན་གཡེང་བའི་བྱ་བ་བོར་གྱུར་པ། ། ཙ་མ་རི་ཕྱོགས་གནས་པའི་མཆིད་འདི་གསོལ། ། དེང་དུས་སྐུ་གསུང་ཐུགས་ཀྱི་དཀྱིལ་འཁོར་ནི། ། ཉེར་འཚེ་སེར་བུའི་རླུང་གིས་མི་གཡོ་ཞིང༌། ། ཆབ་སྲིད་འབངས་བཅས་ཉམས་པ་མི་མངའ་ཞེས། ། སྙན་པའི་སྒྲ་ཆེན་དབྱར་སྐྱེས་རྔ་བཞིན་ཐོས། ། ཡུལ་ཕྱོགས་འདིར་ཡང་ཕྱི་ནང་འཚེ་བས་དབེན། ། སྒོས་སུའང་འབྱུང་བཞིའི་འཁྲུལ་འཁོར་མ་ཉམས་ཤིང༌། །
སྒོ་གསུམ་ལོག་པའི་ལམ་དུ་མ་གྱུར་ཙམ། ། རྒྱལ་བ་རྣམས་ལ་གསོལ་བ་འདེབས་བཞིན་གནས། ། ད་དུས་སྙིགས་མ་ལྔ་ནི་ཆེར་བདོ་ཚེ། ། ཆོས་མ་ཡིན་པའི་སྤྱོད་པ་ཤས་ཆེ་བས། ། དུས་འཁྲུག་ནད་ཡམས་མཐའ་ཡི་དམག་དཔུང་ལྷགས། ། སེམས་ཅན་ཀུན་ཀྱང་དུ་ཁཿསྤྱོད་དུས་འདིར། ། གནས་སྐབས་དགེ་བའི་རྩ་བ་ཅུང་ཟད་ཅིག ། བགྱི་བར་མོས་ནའང་ད་བར་གཡེང་བས་འགྱངས། ། ཉེ་དུས་སྔོན་གྱི་བཀའ་དྲིན་གསོབ་པའི་ཕྱིར། ། དཔལ་གྱི་བསམ་ཡས་གཙུག་ལག་ཁང་ཆེན་དུ། །
དཀར་མེ་ཅུང་ཟད་འབུལ་བར་ཕོ་ཉ་བ། ། སྦྲེལ་པོ་བཏང་བ་སླན་ཆད་ཕར་ཚུར་དུ། ། བགྲོད་པ་བགྱི་བ་གང་ལའང་འཚེ་མེད་པའི། ། མི་འཇིགས་བཀའ་ཡི་གནང་བ་སྩལ་དུ་གསོལ། ། ཞེས་པའི་ཞུ་རྟེན་བཀྲ་ཤིས་ཁ་བཏགས་དང༌། ། སྐྱེ་བདུན་བདུད་རྩི་རིལ་བུ་ཉི་ཤུ་གཅིག ། སྭ་ན་སྲང་གང་རྒྱ་དང་ལྡན་པར་ཕུལ། ། རྣམ་འཕྱང་ཧོར་ཟླ་དང་པོའི་དགའ་བའི་ཚེས། ། ལང་ཚོ་གསར་དུ་མཐོང་ཚེ་ཕུལ་བ་དགེ ༈ ངེ༽མཆིམས་ཕུར་དཔོན་ས་བདག་མོ་ལ་གནང་བ།
༈ བྱིན་རླབས་གཏེར་གྱུར་རྗེ་བཙུན་བླ་མ་དང༌། ། དངོས་གྲུབ་མཆོག་སྩོལ་ཡི་དམ་མཁའ་འགྲོའི་ཚོགས། ། བར་ཆད་ཀུན་སེལ་ཆོས་སྐྱོང་སྲུང་མ་ཡི། ། བཀྲ་ཤིས་བདེ་ལེགས་དོན་གཉིས་གྲུབ་པར་གསོལ། ། དེང་ཚེ་སྐུ་ཁམས་འཚོ་བར་རབ་ཏུ་བརྟན། ། རྡོ་རྗེ་གསུམ་གྱི་དཀྱིལ་འཁོར་མི་གཡོ་བར། ། རིམ་གཉིས་ཟབ་མོའི་ངང་དུ་བཞུགས་ཞེས་པའི། ། སྙན་པའི་སྒྲ་དབྱངས་ཐོས་པས་སྤྲོ་བ་འཕེལ། ། སྙོམས་ལས་བདག་ཀྱང་རྣམ་གཡེང་མ་མཆིས་ཤིང༌། ། སྒོ་གསུམ་ལོག་པའི་ལམ་དུ་མ་གྱུར་ཙམ། །
ཅུང་ཟད་དབེན་པའི་མཚམས་མལ་ལུགས་སུ་གནས། ། ཉེ་དུས་ཆོས་འཁོར་དཔལ་གྱི་བསམ་ཡས་སུ། ། དཀར་མེའི་མཆོད་པ་ཅུང་ཟད་འབུལ་བའི་ཕྱིར། ། ཕོ་ཉ་སྦྲེལ་པོ་ཕྱོགས་དེར་སོན་པ་ལ། ། སྣ་བཤན་གཏོང་གཉེར་གང་འོས་མཆིས་གྱུར་ན། ། བརྩེ་བའི་ཐུགས་ཀྱིས་སྐྱོ་ངལ་མེད་པར་སྐྱོངས། ། ཞེས་པའི་རྟེན་དུ་ཇ་རྡུམ་ཁ་ཚས་དང༌། ། སྐྱེ་བདུན་བདུད་རྩི་རིལ་བུ་ཉེར་གཅིག་ལ། ། རྟགས་འབྱར་རྣམ་འཕྱང་ཧོར་ཟླ་དང་པོ་ཡི། ། དགའ་བའི་ཚེས་ལ་འབྲི་གུང་བླ་བྲང་ནས།
༈ ཅེ༽སྐྱོར་མོ་ལུང་དུ་བདག་མོ་ལ་གནང་བ། ༈ དཔའ་ལྡན་ས་ཆེན་ཀུན་ཏུ་སྐྱོང་བ་ནི། ། རྣམ་པ་དུ་མའི་རྒྱལ་ཐབས་ལ་མཁས་ཤིང༌། ། སྐྱེ་དགུ་ཞི་བདེའི་དཔལ་ལ་འབྱོར་མཁས་པ། ། ཐོས་པས་རྣ་བའི་དབང་པོ་ཚིམ་པར་གྱུར། ། དུས་མཐའི་བྱ་བྲལ་བདག་ཀྱང་རྣམ་གཡེང་དབེན། ། སྒོ་གསུམ་ལོག་པའི་ལམ་དུ་མ་གྱུར་ཙམ། ། སྐབས་ཀྱི་དོན་མཆིད་ད་དུས་བསྟན་པའི་ཞབས། ། ཆོས་སྤྱོད་ཉུང་ཞིང་མི་དགེའི་དབང་གྱུར་པས། ། ནད་མཚོན་མཐའ་དམག་དུ་ཁས་ཀུན་ནས་གཙེས། །
དེ་ལྟའི་དུས་འདིར་དགེ་ཚོགས་ཅུང་ཟད་ཅིག ། སྒྲུབ་པར་སྨོན་ནའང་ད་བར་གཡེང་བས་འགྱངས། ། ཉེ་དུས་ཕོ་ཉ་རྣམས་དང་ལྷན་ཅིག་པར། ། བསམ་ཡས་གཙུག་ལག་ཁང་དུ་དཀར་མེ་ཞིག ། འབུལ་བར་བཏང་བ་ཕར་ཚུར་ལམ་བར་དང༌། ། གྲུ་ཚུགས་རྣམས་ལ་འཚེ་བ་མེད་པ་ཞིག ། འདོད་དོན་འཚལ་གྱི་འབྲས་བུ་མཆིས་པར་མཛོད། ། ཅེས་པའི་རྟེན་དུ་སྐྱེ་བདུན་བདུད་རྩི་ཡི། ། རིལ་བུ་རྩོད་བྲལ་ཉེར་གཅིག་འབུལ་བར་མཆིས། ། རྣམ་འཕྱང་གསར་དུ་ཤར་བའི་དགའ་ཚེས་ལ། །
འབྲི་གུང་དཔལ་གྱི་བླ་བྲང་རྩེ་ནས་བྲིས། ༈ ཆེ༽སྡིང་རྒྱལ་རྡོར་འཛིན་ཀུན་ལེགས་ལ་ཞུ་ལན། ༈ བླ་མ་དྲུང་པའི་གསུང་ཐོ་གནང་ཆ་དང་བཅས་པ་འབྱོར། མདང་ད་ནངས་སྐུ་སྙོམས་མུས་བྱུང་འདུག་པ་ཐུགས་ལ་བཏགས། བདག་ཚོ་ཡང་ཁམས་བདེ་བའི་ངོས་ནས། ཆོས་བཀའ་བཞིན་གང་ཐོབ་ཀྱི་མདུན་པར་མཆིས། ཉེ་དུས་མ་མཇལ་ནས་རྒྱུན་རིང༌། ཞུ་ལན་བཞིན་བྱེད་འདོད་ཆེ་བར་ཡོད་ནའང༌། སྐུ་ཁམས་ཀྱི་སྟོབས་ཀྱི་འཕྲོད་མ་བྱས་པ་ཡིན། ཞུ་ལན་འཕྲལ་དུ་འབུལ་དགོས་རྒྱུ་ཡིན་ནའང༌།
ཞིབ་ཆ་ཞིག་འབུལ་བསམ་པས་འགྱངས་པ་ལགས། སྐབས་དོན། སྔར་གོང་གི་ཉམས་མྱོང་དེ་ཐུགས་རྒྱུད་ལ་གསལ་བ་དེ་ཡིན། ཁ་སང་དེ་རིང་ནི་དགེ་སྦྱོར་ངོ་བོ་མིང་འདོགས། དགེ་སྦྱོར་གྱི་འཛིན་པ་དང༌། སྒོམ་བློ་ཐམས་ཅད་བྲལ་ཞིང༌། མཉམ་པར་གཞག་བྱ་དང༌། འཇོག་བྱའི་ཡུལ་དང་བྲལ་བའི་འཛིན་པས་ཀུན་ནས་དབེན་ཞིང༌། ཀུན་ཁྱབ་ཀུན་ནས་གསལ་བའི། རང་གདངས་དྲི་མའི་མིང་གིས་ཀྱང་སྟོང་པ་ཉིད་ཀྱི་ཉིན་མཚན་དུས་རྣམས་ཀུན་ཏུ་བྲི་གང་བསལ་བཞག་མེད་པ།
ཡང་མཚན་དུས་ཉིན་པར་གྱི་འཆར་སྒོའི་རྩལ་སྣང་རང་ལས་འཛིན་པའི་ངོ་བོ་མ་གྲུབ་པ། དེ་ཉིད་ངང་ལས་དཀར་ནག་རྒྱུ་འབྲས། ལར་ན། ཤེས་དང་ཤེས་བྱའི་གནས་ཀྱང་འཕྲའུ་ཡི་རྒྱུ་རྐྱེན་ཀྱང་འདི་ལས་འདི་བྱུང༌། ཤིན་ཏུ་གྲུང་ཞིང་རྩ་བ་ནས་སྤུ་རིས་ཕྱེད་པ། དེ་ལྟ་བུ་ཞིག་བྱུང་བ་འདི་ལ། སྐྱོང་ལུགས་ཀྱི་བསླབ་བྱ་དང༌། གནས་སྐབས། རྣལ་འབྱོར་བཞི་གསུམ་བཅུ་གཉིས་ལ་སྦྱར་ན། ས་མཚམས་ཀྱི་ཞལ་གསལ་དང་བཅས་པ་གནང་དགོས།
སྔོན་ཆད་ཀྱང་གསུང་བ་དེ་རྣམས་སེམས་ལ་འཕྲོད་པ་བྱུང༌། ད་དུང་སྩོལ་ཞིག་ཡང་འཁུར་ཐུམ་བུ་ལ་རྒྱ་འབྱར། ༈ ཇེ༽ཡང་རྡོར་འཛིན་ཀུན་ལེགས་པའི་ཞུ་ལན་དུ་གནང་བ། ༈ བླ་མའི་དྲུང་གི་ཞུ་ལན་ཕེབས། ། ཅི་སྤྱན་?སྔར་མཇལ་བའི་སྨོན་ལམ་ཡོད། ། སྔར་ཡང་སྔོན་མའི་ཞུ་ལན་འཕྲོས། ། ཅུད་ཟད་གསལ་བར་ཞུ་བ་ན། ། ངོ་བོ་གཤིས་སྟོང་སྣ་ཚོགས་འཆར་སྒོ་ཅན། ། རང་བཞིན་བློ་འདས་བརྗོད་བྲལ་ཀུན་གཞིར་གོ ། ལམ་སྣང་དྲིས་གོམས་བཟོ་མེད་བསྐྱངས་པའི་མཐུས། །
ཡིད་དཔྱོད་བློ་འཛིན་དྲི་མས་དབེན་པའི་ལམ། ། དེ་ཉིད་བྱ་རྩོལ་ཡིད་བྱེད་བྲལ་བ་ལས། ། སྣང་སྲིད་འཁོར་འདས་རང་སེམས་རིག་པའི་རྩལ། ། ཀུན་འཆར་ཀུན་སྣང་བརྗོད་བྲལ་དབྱིངས་སུ་འཆར། ། དེ་ཉིད་ངང་ལས་སྤྲོས་བྲལ་བློ་བྲལ་རང༌། ། ཟུང་འཇུག་ཙམ་གྱིས་འཛིན་པ་མ་དམིགས་སོ། ། མཚན་སྣང་དཀར་ནག་རྒྱུ་འབྲས་འཆར་སྒོ་ལས། ། རྟེན་འབྲེལ་ཇི་བཞིན་སྤུ་རིས་ཕྱེད་པ་སྙམ། ། འཆར་ཡང་ཁེངས་དང་ཤེས་སྙམ་ཡིད་བྱེད་མེད། ། དེ་ལས་རྐྱེན་གྱི་འཆར་སྒོ་གང་ཤར་ཡང༌། །
དེར་སྣང་དེར་འཛིན་མེད་པའི་རང་གདངས་ངང༌། ། ཀུན་བདེ་ཡོངས་གསལ་ཏིང་འཛིན་ཆོས་ཀྱི་སྒོ། ། འདི་ལས་འདི་ཞེས་རྒྱུ་དང་འབྲས་བུའི་གཤིས། ། ས་བོན་མྱུ་གུ་འབྲས་བུ་ཇི་བཞིན་རྟོགས། ། དེ་ལ་བརྟེན་དེ་རྒྱལ་བའི་གསུང་རབ་དང༌། ། བཀའ་དང་བསྟན་བཅོས་རྣམ་པ་ཇི་སྙེད་ལས། ། གང་ཤར་ཀུན་ཀྱང་ཕྱོགས་རེ་ཕྱོགས་རེ་ཙམ། ། དགོངས་དོན་ཟུར་ཙམ་སྟོན་པའི་ཐབས་སུ་གོ། ། ཉམས་མྱོང་ངོ་བོ་འཛད་མེད་རྒྱ་མཚོ་ལྟར། ། སྙིང་ནས་ཤར་བས་སྦ་གསང་བྱ་རྒྱུ་ཟད། །
ངེས་ཤེས་ཐག་ཆོད་བྱ་ལམ་རྗེས་ལྟར་སྣང༌། ། རྗེས་སྤྱོད་ཐམས་ཅད་དེ་ཉིད་ཀློང་དུ་ཐིམ། ། རྩིས་གདབ་བྱ་རྩོལ་བྱས་ཀྱང་འཇའ་ལྟར་ཡལ། ། འདི་དོན་ལགས་པས་ཇི་ལྟར་རིགས་པ་སྩོལ། ། ངོ་བོ་འཆད་ན་བརྗོད་བྲལ་ལས་གཞན་མེད། ། ཚིག་མཚོན་ཙམ་ལ་འདི་ལྟར་ཕུལ་བ་ལགས། ། གཞན་ལ་གསང་བའི་རྒྱ་ཆེན་སྣང་བར་འཚལ། ཉེ༽བྱ་བྲལ་བགྱིད་ཁར་དྲུང་པ་སྣང་གསལ་བར་ཕུལ་བ། ༈ ན་མོ་གུ་རུ་བྷྱཿ ཕྱོགས་བཅུ་དུས་བཞིའི་རྒྱལ་བ་སྲས་བཅས་དང༌། །
དཔལ་ལྡན་བླ་མ་རིག་འཛིན་བརྒྱུད་པར་བཅས། ། ཡི་དམ་ལྷ་དང་མཁའ་འགྲོ་དམ་ཅན་གྱི། ། འཆི་མེད་ཚེ་དཔལ་ཡེ་ཤེས་དངོས་གྲུབ་སྩོལ། ། དཔལ་ལྡན་བཀྲ་ཤིས་ལྷ་དབང་གཙུག་གི་རྒྱན། ། བཟང་པོའི་འཕྲིན་ལས་རྒྱ་མཚོའི་མཐར་ཁྱབ་པ། ། མཚུངས་མེད་རྐང་གཉིས་མཆོག་གྱུར་འདྲེན་པ་ཁྱོད། ། ཞིང་འདིར་མི་གཡོ་བརྟན་པར་བཞུགས་སུ་གསོལ། ། བདག་གཞན་དུས་གསུམ་དགེ་ཚཽགས་གང་མཆིས་དང༌། ། རང་བཞིན་ཡོད་པའི་དགེ་བས་འགྲོ་བ་ཀུན། ། བླ་མེད་བྱང་ཆུབ་གོ་འཕང་མ་ཐོབ་བར། །
རྡོ་རྗེའི་སྐུ་མཆོག་གཡོ་བར་མ་གྱུར་ཅིག ། ཅེས་པ་འདི་འབྲི་གུང་བྱ་བྲལ་བ་རཏྣས་གུས་པའི་གདུང་བས་གསོལ་བ་བཏབ་པའི་འབྲས་བུ་མཆིས་པར་མཛད་དུ་གསོལ། བདག་ཀྱང་བསམ་པ་འགྲུབ་པར་འདུག་པས་ཤིན་ཏུ་སྐྱིད་པ་ལགས། ཞེས་རིག་འཛིན་ཆེན་པོས་གནང་བའི་ཚེ་རིལ་ཉེར་གཅིག་དང༌། བརྟན་བཞུགས་རྣམས་ཕུལ། ༈ ཏེ༽བྱ་བྲལ་བགྱིད་ཁར་ཕག་མོར་ཕུལ་བ། ༈ སྐུ་དྲུང་དུ་ཞུ་བ། དེང་ཚེ་སྐུ་གསུང་ཐུགས་གསང་ཆེན་ཡེ་ཤེས་ཀྱི་རོལ་པ་ལས། ལོག་པའི་བར་དུ་གཅོད་པས་མི་གཡོ་ཞིང༌། ལུགས་གཉིས་ཀྱི་མངའ་ཐང་ཆེན་པོ་མཐའ་གྲུ་ཡངས་པར་བཞུགས་པ་བཀའ་དྲིན་ཆེ།
བྱ་བྲལ་བ་ཡང་འབྱུང་བཞིས་འཚེ་བ་ལས་དབེན་ཞིང༌། གནས་ཆེན་ཁོངས་སུ་ཆོས་ལུང་གང་ཡོད་དུ་མཆིས་ལགས། ཉེ་དུས་འདོད་གསོལ་གྱི་ཚིགས་སུ་བཅད་པ་ནི། དུས་གསུམ་འདྲེན་མཆོག་བཀའ་བརྒྱུད་བླ་མ་དང༌། ། ཡི་དམ་ཌཱ་ཀི་ཆོས་སྐྱོང་བསྲུང་མར་བཅས། ། དཀར་ཕྱོགས་མོས་པའི་འཇིག་རྟེན་སྐྱོང་གང་གིས། ། བསམ་དངོས་ཡིད་བཞིན་འགྲུབ་པའི་བཀའ་དྲིན་སྩོལ། ཁོ་བོ་ཅག་ནི་ཆུང་ནས་ངེས་འབྱུང་ཆེ། ། དམ་ཆོས་སྒྲུབ་ལ་སྙིང་ནས་མོས་གྱུར་ཀྱང༌། ། གནས་སྐབས་ཆགས་སྡང་གཡེན་བཅོས་བར་བཅད་པས། །
མཁྱེན་པའི་སྤྱན་ལྡན་གང་ལ་བཟོད་པར་གསོལ། ། བདག་ནི་བསམས་ཤིང་མི་རྟག་སྙིང་ནས་དྲན། ། ཤཱཀ་ཐུབ་བསྟན་པའི་མཐར་ལྷུང་སྙིགས་དུས་འདིར། ། དམ་ཆོས་སྤྱོད་པ་ཕལ་ཆེར་གཟུགས་བརྙན་ཙམ། ། ཆོས་བཞིན་གནས་ལ་ཀུན་གྱིས་འཚེ་བ་མང༌། ། དགེ་བའི་ཆོས་གནས་ཆོས་རྒྱལ་ཐུགས་ཡིད་ཞུམ། ། བདུད་ཡིད་བཅོས་པའི་སྐྱེ་བོ་འཁྲུག་རྩོད་དགའ། ། ཧོར་སོགས་འཇིགས་པའི་དམག་གི་མཐའ་ནས་བསྐོར། ། འཛམ་གླིང་མཆོད་སྡོང་ཇོ་ཤཱཀ་ཆབ་ཀྱིས་ཉེན། ། འདི་ལྟའི་དུས་འདིར་སྔོན་ནས་བསྟན་གཉིས་བདག །
ཤཱཀྱ་སེང་གེ་ཨོ་རྒྱན་ལུང་བསྟན་བཞིན། ། བཞི་བཅུ་ཁ་རལ་དུས་ངན་སྙིགས་མའི་སྙིགས། ། ཐ་མའི་ཐ་མར་གྱུར་པའི་དུས་སྐབས་འདིར། ། བདག་ལྟའི་སྤྲང་པོས་མཆིད་གསོལ་མི་སྤོབས་ཀྱང༌། ། བསྟན་དང་སེམས་ཅན་རྣམས་ཀྱི་དོན་ཕྱིར་དུ། ། ཀུན་ཀྱང་དཀར་ཕྱོགས་དགེ་བ་རྒྱ་བསྐྱེད་འཚལ། གཙུག་ལག་རྙིང་གསོ་རབ་གནས་བརྟན་བཞུགས་བསྐྱར། ། ལུང་ནས་ཟིན་པའི་ས་གནད་བསྟན་རིམ་འབད། ། ཁྱད་པར་ད་ལོ་ས་ཁྱི་ནས་གཟུང་སྟེ། ། ལྕགས་ཁྱིའི་བར་དུ་སྡེ་འཁྲུག་ནང་རྩོད་དང༌། །
རི་ཀླུངས་གནས་པའི་སྲོག་ཆགས་ཀུན་ལ་ཡང༌། ། མི་འཇིགས་སྐྱབས་ཀྱི་སྦྱིན་པ་སྩལ་དུ་གསོལ། ། དེ་ལྟར་གྱུར་ན་བོད་ཡུལ་སྤྱི་བྱེ་བྲག ། ཀུན་ནས་དགེ་བའི་ལུང་བསྟན་གསལ་བར་མཐོང༌། ། མ་གྲུབ་བཞི་གསུམ་ལོ་ནས་བོད་ཁམས་ཀུན། ། སྡུག་བསྔལ་གྱིས་གཟིར་མཐའ་མིས་གནས་གཞི་འཇོམས། ། དེ་སོགས་ཡ་ངའི་གནས་འགའ་མཐོང་བ་ལས། ། འཇིག་རྟེན་ཆོས་བརྒྱད་འདུན་པའི་དྲི་བྲལ་ཞིང༌། ། རང་སྙིང་སྤང་གཙུགས་ལྷག་བསམ་འདི་ཕུལ་བས། ། བྱ་བྲལ་བདག་ལ་ལུགས་གཉིས་སྟོབས་མ་མཆིས། །
འོན་ཀྱང་ཞུ་རྟེན་སྤྱིལ་ཕུའི་བདག་དབང་གང༌། ། ཕྱག་ཏུ་འབུལ་བཞེས་གོང་དུ་གསོལ་བའི་དོན། ། ལུགས་གཉིས་དགོངས་ལ་བཀའ་བཟང་སྩལ་དུ་གསོལ། ། བདག་ཀྱང་འཇིག་རྟེན་བྱ་བའི་འཁྲི་བ་གཅོད། ། སྡེ་རིགས་ཁ་བདག་མི་འཚལ་དབེན་གནས་རྣམས། ། གང་དེར་གནས་ལ་བག་ཡངས་བཀའ་སྩལ་མཁྱེན། ། འདི་དོན་གནས་ཚུལ་ཕོ་ཉའི་ངག་ནས་འབུལ། ། རྣམ་འཕྱང་ཧོར་ཟླ་བཞི་པའི་ཡར་ཚེས་ལ། ། དབེན་རི་འབྲོང་ངུར་གནས་ནས་ཕུལ་བས་དགེ ཐེ༽མཁར་ཐོག་ཏུ་དཔོན་བློན་ལ་གནང་བ།
༈ བྱ་བྲལ་བདག་ལ་ལུགས་གཉིས་སྟོབས་མ་མཆིས། ཡན་གོང་བཞིན་ལ། བྱ་སྟོབས་གང་ཡང་གྲུབ་པའི་མཐུས་དབེན་ཀྱང༌། ། ཞུ་བའི་རྟེན་དུ་ལྟོ་སྐལ་དབང་བའི་ཞིང༌། ། ལྷ་ཁང་ཁང་གསར་ལྷོ་དང་ཐེལ་ཞོལ་བཅས། ། བྱ་རིལ་འཚེ་རུ་སྤྱིལ་མདའ་འདོམ་གད་གང༌། ། ཀོ་མོ་བཀའ་རྩལ་བཀྲིས་རྣམ་རྒྱལ་བཅས། ། བྲག་མགོ་ག་དང་མྱང་པོའི་དབང་རིས་གང༌། ། ཐོག་རུར་བཅས་ཏེ་མདོར་ན་དྲུང་ཆེན་དང༌། ། ཐེལ་པ་ཡུམ་ལ་གང་ཕུལ་མ་གཏོགས་པ། །
ཕྱག་ཏུ་འབུལ་བཞེས་གོང་དུ་གསོལ་དོན་དང༌། ། བདག་གི་གཞིས་གཉེར་བྱེད་དང་ཁྲལ་ཡངས་དང༌། ། ས་ཞིང་སྦྱིན་པའི་ཡི་གེ་གང་འདུག་ལ། ། བརྩེ་བས་གཟིགས་ཏེ་བྱམས་པས་བསྐྱང་བ་དང༌། ། བུ་ཚ་རྣམས་ཀྱང་གང་མོས་འཁོད་པ་ལ། ། བཀའ་ཡི་ནན་ཏུར་སྔར་འདྲ་མེད་པར་ནི། ། ལུགས་གཉིས་དགོངས་ལ་བརྩེ་བས་བསྐྱང་དུ་གསོལ། ། བདག་ཀྱང་འཇིག་རྟེན་བྱ་བའི་འཁྲི་བ་གཅོད། ། ཅེས་པ་ཕྱིན་གོང་དང་མཐུན་ནོ། ༈ དེ༽མངའ་རིས་རིག་འཛིན་ཆེན་པོ་ལ་ཕུལ་བ།
༈ རྗེ་བཙུན་བཀའ་དྲིན་མཚུངས་མེད་དམ་པའི་དྲུང༌། ། གུས་ཚིག་ཡིད་ཀྱིས་གསོལ་བ་འདི་ལྟར་འདེབས། ། བདག་ནི་དེང་ནས་ཇི་སྲིད་འཚོའི་བར། ། སྒོ་གསུམ་ལོག་པའི་ལམ་དུ་མི་འཇུག་ཅིང༌། ། ལུས་ངག་ཡིད་ཀྱི་གང་ལྕོགས་དགེ་ལ་འབད། ། འགྲོ་དོན་གེགས་མེད་ཡིད་བཞིན་འགྱུར་སྲིད་ན། ། ལུས་དང་སྲོག་ལ་འཕངས་པ་ཡོང་མི་ལྟ། ། ཆོས་འཕེལ་གཞན་གྱི་དོན་དུ་འགྱུར་བ་ན། ། ངན་སྐྱུགས་གནས་སུ་འང་སུན་པའི་བློ་སྤངས་ཞིང༌། ། སྡིག་ལྡན་ལོག་པའི་དབྱེན་གཙོའི་གཞིར་གྱུར་ན། །
དབེན་གཙང་ལྷ་གནས་ལྟ་བུ་འང་རྩ་བཞིན་མདོར། ། མདོར་ན་ཆོས་མཐུན་སྒོ་གསུམ་ཡི་དམ་བཅའ། ། མི་དགེ་སྡིག་པའི་དྲི་ལས་ཅི་རིང་བགྱིད། དུས་ཀུན་འབྲལ་མེད་རྗེ་བཙུན་སྤྱི་བོར་བཀུར། ། སྐྱེ་ནས་སྐྱེ་བར་རྗེས་སུ་གཟུང་དུ་གསོལ། ། དཔལ་ལྡན་བླ་མའི་སྐུ་ཚེ་བརྟན་པ་དང༌། ། མཁའ་མཉམ་ཡོངས་ལ་བདེ་སྐྱིད་འབྱུང་བ་དང༌། ། བདག་གཞན་མ་ལུས་ཚོགས་སྒྲིབ་སྦྱངས་ནས། མྱུར་དུ་སངས་རྒྱས་ཐོབ་པར་མཛད་དུ་གསོལ། ༈ ནེ༽རྒྱ་སྟོན་དགེ་སློང་བློ་གྲོས་རྒྱལ་མཚན་ལ་ཞུ་ལན།
༈ གང་གི་བློ་གྲོས་རབ་ཏུ་གསལ་ལྡན་ཞིང༌། ། བསྟན་པའི་རྒྱལ་མཚན་བསྒྲེང་ལ་བརྩོན་གྱུར་པའི། ། རྒྱ་སྟོན་དགེ་སློང་བློ་གྲོས་རྒྱལ་མཚན་གྱྀས། ། ཡི་གེའི་འདོད་གསོལ་བཅས་པ་ལག་ཏུ་སོན། ། ཉིད་ཀྱི་བླ་མ་ནམ་མཁའ་ལེགས་པ་ནི། ། ཚེ་རབས་དུ་མ་ཉིད་ནས་བདག་དང་འབྲེལ། ། དམ་པའི་ཆོས་ཀྱིས་ལེགས་པར་བསྐྱངས་པ་སྟེ། ། སྐྱེ་རབས་སྐུ་ཚེའི་རྟེན་འབྲེལ་ལ་སོགས་པ། ། སྔོན་དུ་ཉིད་ནས་ཕུལ་ཟིན་འདིར་མ་འཁོད། ། འོན་ཀྱང་བས་མཐའ་ངེས་མེད་བསྟེན་པ་ན། །
སྐུ་ཚེ་རིང་ཞིང་ཆོས་སྲིད་རྒྱས་པར་མངོན། ། འཇིག་རྟེན་བྱ་བའི་འཕྲིན་ལས་ཅུང་ཞིག་འགྲིབ། ། ལུགས་གཉིས་བསྟན་པའི་སྲོལ་འབྱེད་འདི་ལྟ་ན། ། སྐུ་ཚེ་ལ་ནི་བར་ཆད་དུམ་ཙམ་ཡོད། ། འོན་ཀྱང་བར་ཆད་སེལ་བའི་ལྷག་པའི་ལྷ། ། སྔོན་དུས་ཉིད་ལ་ཕུལ་བས་ངེས་པར་མཛོད། ། དམ་པའི་ཆོས་ཀྱི་ཕན་པ་ཅུང་ཞིག་ཆུང༌། ། རྒྱ་སྟོན་བསྟན་པ་འཇིག་རྟེན་ཕྱོགས་ནས་རྒྱས། ། ཁྱད་པར་ཉིད་རང་རྨི་ལྟས་སྒྲུབ་བློ་ན། ། དཔལ་ལྡན་མགོན་པོ་མ་ཧཱ་ཀ་ལ་ནི། །
ཕྱག་བཞི་་པ་དང་སྦྲེལ་པ་ཆེ་བར་མངོན། ། འཕྲིན་ལས་གང་དང་གང་རྣམས་དེ་ཡིས་མཚོན། ། ངེད་ཅག་ཡབ་སྲས་བདག་ལ་གསོལ་བཏབ་པའི། ། ཚིགས་སུ་བཅད་པ་འདི་རྣམས་ཉམས་ལེན་མཛོད། ། སྐུ་གསུམ་ངོ་བོ་མ་ལུས་འདུས་པའི་སྐུ། ། གསུང་མཆོག་དམ་ཆོས་ཇི་སྙེད་སྟོན་པའི་གསུང༌། ། ཐུགས་མཆོག་མི་གཡོ་རྟག་ཏུ་མཉམ་གཞག་ཐུགས། ། རྗེ་བཙུན་རཏྣའི་ཞབས་ལ་གསོལ་བ་འདེབས། ། ཟབ་གསལ་གཉིས་སུ་མེད་པའི་ནམ་མཁའ་ལ། ། ཐུགས་རྗེའི་ཚ་ཟེར་ལེགས་པའི་འོད་ཟེར་འཕྲོ། །
དཔལ་ལྡན་ཆོས་ཀྱི་རྒྱལ་མཚན་ཉིན་མོའི་མགོན། ། མཚུངས་མེད་བླ་མ་མཆོག་ལ་གསོལ་བ་འདེབས། ། སྔོན་གྱི་སྨོན་ལམ་བཟང་པོའི་དྲི་བཞོན་གྱི། ། འབད་མེད་བདེ་བར་བགྲོད་བྱེད་གྲུ་བོ་ཆེ། ། འཁོར་བའི་རྒྱ་མཚོའི་ཕ་མཐར་སོན་བྱེད་པ། ། དཔལ་ལྡན་ཆོས་ཀྱི་རྒྱལ་པོ་ལ་ཕྱག་འཚལ། ། ཞེས་པའི་རྒྱ་སྟོན་དགེ་སློང་བློ་གྲོས་རྒྱལ་མཚན་གྱིས་བསྐུལ་བ་ལྟར། ཡིད་མཐུན་དུ་བྲིས་པ་དགེའོ། ༈ པེ༽ནང་སོ་རྒྱ་སྟོན་པ་སྐུ་གཞོན་པ་དཔོན་སློབ་ཁམས་ལ་འབྱོན་ཁར་རྒྱ་སྟོན་ཆོས་རྗེ་ལ་གནང་བ། ༈ རྒྱ་སྟོན་པ་ནམ་མཁའ་ལེགས་པའི་རྒྱལ་མཚན་དཔལ་བཟང་པོས།
ཞིབ་ཆ་སྔ་དུས་མཛད་པ་དང༌། ཁ་སང་ནས་རི་མོ་མཛད་པ་རྣམས་ལག་ཏུ་སོན་ཞིང༌། ངོས་ཀྱིས་གསུང་བ་རྣམས་ཡིད་ཡུལ་དུ་བཅག་པར་གྱུར་ནའང༌། དུས་གནས་སྤྱི་དང༌། བྱེ་བྲག་ཁྱད་པར་ངེད་ཚོ་ཡང་གཞི་གཅིག་ཏུ་མ་རྟག་བྱེས་འཁོར་མ་ལྟ་བུར་གྱུར་པས། སྒོས་དམིགས་ཀྱི་མཚམས་སོགས་བྱེད་རྒྱུ་མ་རེད་པ་དེ་ལྟར་ཡིན་ལགས། དེ་ནས་སྐུ་མཆེད། བདག་ཅག་དཔོན་སློབ་སྐྱེ་བ་དུ་མར་འབྲེལ་ཚུལ་ཟབ་མོ་ཇི་ལྟར་གྱུར་པ་རྣམས་ཡིད་ལ་གང་ཟིན་ཐུངས་???པ་ནི། སྔོན་དུ་ཕུལ་བ་ལྟར་ཡིན། ཨོ་རྒྱན་རིན་པོ་ཆེའི་དུས།
ཉིད་བསམ་ཡས་ཀྱི་མཐིལ་འདིར་སྐྱེ་བ་བཞེས་འདུག་ཀྱང༌། སྐུ་ན་ཕྲ་བའི་དུས་བསམ་ཡས་བཞེངས་པའི་ཨར་མི་ལ་བསྐུལ་བས། རྒྱལ་པོ་དང་ཡོན་མཆོད་ལ་ཧ་ཅང་མ་དད་པས། ཆོས་མང་བ་རང་གསན་པ་ནི་བྱུང་བར་མ་ཤེས་ལགས། དེ་ནས་ཀྱི་སྐུ་ཚེའི་བར་བཅད་སེལ་ཐབས་ཕུལ་བ་རྣམས་ཉམས་ལེན་མཛད་ན། ཤིན་ཏུ་ཕན་པར་གོ་བ་བཞིན་ནན་ཏན་མཛད་པར་ཞུ། རི་བོ་ཆེ་ནས་མཁར་དྲུང་འདི་གསང་སྔགས་ཀྱི་སྐྱེས་བུ་སྨོན་ལམ་གྱི་ཤུགས་ཅན་ཞིག་ཡིན་པར་རྩོད་བྲལ་དུ་འདུག་ཀྱང༌། རྟ་དཔོན་དང་སྔོན་ནས་དམ་སེལ་གྱི་འབྲེལ་པ་སྐུ་སྐྱེ་དུ་མར་བྱུང་བ་འདྲ་བས་ད་ལྟ་ཡང་ཞབས་ཏོག་དང་ཞབས་འདྲེན་གྱིས་འབྲེལ་པ་འབྱུང་བ་དེ་བཞིན་གོ། རི་བོ་ཆེ་པའི་བསྟན་པ་འདི་ལ་གནས་དུས་ཀྱི་རྟེན་འདྲེལ་གང་ཟབ་མ་མཛད་ན། དར་རྒྱས་འབྱུང་མི་འབྱུང་ཞུ་སྤོབས་པ་ཞིག་མི་སྣང༌།
རྒྱ་སྟོན་བསྟན་པ་ནི། ཆོས་དང་སྲིད་ལ་ཕྱི་ནང་གི་འཚེ་རྩུབ་ཅུང་ཟད་རེ་འབྱུང་སྲིད་ཀྱང་ཉམས་པའི་སྐྱོན་དུ་འགྱུར་བ་མ་ཤེས་ལགས། ནང་སོ་འདི་པ་བཞུགས་ཡུན་ཉམས་ཐུང་ཙམ་མིན། ད་རེས་སྐུ་གསོད་ཆེ་ནས་སོང༌། ཁྱེད་རང་ཚང་ལ་གང་དགོས་ཀྱི། ཕྱི་ནང་བར་གསུམ་གྱི་འབྲེལ་པ་རྣམས་མ་ཉམས་ཤིང༌། ཀུན་དང་མཐུན་པའི་བསམ་དོན་ཡིད་བཞིན་གྲུབ་ཡོད་ལགས། ཞིབ་རྒྱས་འབུལ་འོས་འདྲ་བྱུང་ནའང༌། སླད་ནས་འབུལ་ཞིང༌། སྲིང་འོས་རིམ་པར་འཚལ་ཁྱད་པར་བདག་རང་གི་བྱ་བ་ཁག་ཆེ་བ་སྒྲུབ་རྒྱུ་ཞིག་ལ།
ང་རང་གི་དོད་མི་མཛད་ཁ་མེད་དུ་སྣང་བ་ཐུགས་ཁུར་ཆེ་བ་ཞིག་ཞུ། ༈ ཕེ༽ཀརྨ་པ་ལ་ཕུལ་བའི་ཞུ་ལན། ༈ དུས་གསུམ་གྱི་རྒྱལ་བ་མ་ལུས་པ་ཐམས་ཅད་ཀྱི། སྐུ་གསུང་ཐུགས་ཡེ་ཤེས་ཀྱི་རོལ་པ་ཆེན་པོའི་དཔལ་ལས་མངོན་པར་ཐོན་ཏེ། མཐའ་ཡས་པའི་སྐྱེ་འགྲོ་ཐམས་ཅད་ཀྱི་རྣམ་པར་འདྲེན་པ། རྒྱལ་བའི་དབང་པོ་དཔལ་ལྡན་ཀརྨ་པ་ཞེས། ས་གསུམ་དུ་གྲགས་པའི་བ་དན་ཀུན་ཏུ་གཡོ་བ་ལས། སླར་ཡང་མཁས་པའི་དབང་པོ་གང་རྣམས་ཀྱི་གཙུག་ཏུ་ཞབས་ཀྱི་པད་མོ་བཀྲ་བ། བརྒྱད་པ་ཞེས་གྲགས་པ་དེའི་དྲུང་དུ། བྱ་བྲལ་གྱིས་སྤྱོད་པས་འཚོ་བའི་ཀུན་ཏུ་རྒྱུས།
བཀའ་ཡི་གླེགས་བམ་རིན་པོ་ཆེའི་འཕྲེང་བ་བཟང་ཚིག་གི་སྲད་བུ་འབྱོར་པ་དུ་མའི་དཔལ་ཡོན་གྱིས་སྤྲས་ཏེ། འཕྲིན་ལས་སར་མངགས་པའི་ཕོ་ཉ་བ་དག་གི་བགྲོད་པ་མི་དམན་པར་ཕེབས་པ་དང༌། ཉིད་སྐུ་ཚ་ཟེར་བྱེ་བའི་གཟི་འོད་ཀུན་ཏུ་ལྷམ་མེར་གསལ་བཞིན་པའི་སྣང་བ་ཆེན་པོས། གདུལ་བྱ་བློ་གསལ་པད་མོའི་ཚལ་ཆེན་ལ། སྙིང་པོའི་དྲོད་ཀྱི་འཚོ་བར་མཛད་དེ། ཉམས་མྱོང་རྟོགས་པའི་རོ་བཅུད་ཀྱིས་ཀུན་ནས་ཡོངས་སུ་གང་ བའི་རྐང་ཐུང་གི་ཚོགས་དང་བཅས་པ་སྣང་བ་ཆེས་ཆེར་གསལ་བར་གྱུར་རོ། ། ཞེས་པའི་སྙན་གྲགས་ཀྱི་དྲི་བཞོན་ཡི་གེ་གསར་བུ་ཕྱོགས་འདིར་སོན་པས། མཆོག་ཏུ་དགའ་བའི་སྣང་བ་ཆེན་པོས་ཁྱབ་པར་གྱུར་ལགས། བྱ་བྲལ་བ་རྣམས་ཀྱང་ཕྱི་ནང་གི་འཚེ་བ་མ་མཆིས་པ་ནས། རིམ་པར་བརྒྱུད་ད་ལྟ་མཆོག་གི་སྤྲུལ་སྐུའི་དྲུང་དུ།
འཁོད་པར་མཆིས་ལགས། སླད་ནས་སྐུའི་འཚོ་བར་རབ་ཏུ་བརྟན་ཞིང༌། འཕྲིན་ལས་ཀྱི་འོད་སྣང་གིས་ཀུན་ཏུ་ཁྱབ་པར་འཚལ་ཞིང༌། ཐུགས་རྗེ་རྟ་བདུན་དབང་པོའི་འཕྲུལ་སྣང་ལ། འགྲོ་བློའི་ཆུ་འཛིན་ལ་སྒྲིབ་པ་མ་མཆིས་ན། བདག་བློའི་ཆུ་སྣོད་ཀྱི་གཞིར་ཡང༌། རྒྱུ་འཕྲུལ་གྱིས་ཟློས་གར་སྣང་བར་འཚལ་ཅེས་པ་དང༌། སླར་ཡང་བསྒྱུར་བྱེད་ཅེས་པའི་ས་མོ་ཕག་གི་ལོ་གསར་དུ་ཚེས་པ་ནས་གཟུང་དགེ་ལེགས་སུ་གྱུར་ཅིག ཅེས་བཀྲ་ཤིས་པའི་ཁ་བཏགས་ཀྱི་ཚས་ལ་རྒྱས་བཏབ་ཏེ་ཧོར་ཟླ་དང་པོའི་ཚེས་ཀྱི་ལང་ཚོ་གསར་དུ་ཤར་བ་ལ་སྟོད་ལུང་བདེ་ཆེན་ནས་ཕུལ། ༈ བེ༽སྙེ་མོ་བདག་མོ་གསེར་ཁང་མ་ལ་ཞུ་ལན།
༈ ཀུན་དགའི་ཆུ་གཏེར་ལས་ཐོན་ཞིང༌། ། བསོད་ནམས་རབ་བརྟན་ཚ་ཟེར་འོད་འཕྲེང་གིས། ། ཀུན་མཚོའི་རྒྱལ་མོ་མ་ཕམ་པ་ལ་སྤྲིངས། ། ཁྱེད་ཀྱིས་བསྐྱངས་པའི་ཞིང་ཀུན་དགེ་གྱུར་ཅིག ། གང་གི་གསུང་ཡིག་སྙན་དངགས་མེ་ཏོག་འཕྲེང༌། ། སྐྱེས་བཟང་དོན་གྱི་སྲད་བུ་ལེགས་རྒྱུས་སྟེ། ། ཕོ་ཉ་དེད་དཔོན་བགྲོད་པ་མི་དམན་པས། ། ཕྱོགས་འདིར་སོན་པས་ཡིད་ལ་སྤྲོ་བ་འཕེལ། ། ཇི་ལྟར་དབྱར་སྐྱེས་གང་བའི་བཀོད་མ་བཞིན། ། དངོས་གང་འབངས་བཅས་ཆབ་སྲིད་ཉམས་མི་མངའ། །
བཤད་དང་བསྒྲུབ་པས་བསྟན་དང་བསྟན་འཛིན་ཚོགས། ། ལེགས་མཚོའི་གཞིར་གྱུར་ཀུན་ནས་དགེ་གྱུར་པ། ། རྣ་བའི་དབང་པོར་གྲགས་པར་གྱུར་པའི་ཚེ། ། དབྱར་སྐྱེས་རྔ་ལ་རྨ་བྱ་ཇི་བཞིན་མཚུངས། ། ཙ་མ་རཱི་ཕྱོགས་འོངས་པའི་ཁོ་བོ་ཅག ། རྒྱལ་བ་འོད་དམར་སྤྲུལ་སྐུ་འཁོར་བཅས་ལ། ། གསང་སྔགས་གསར་མའི་རྒྱུད་འབུམ་ལ་སོགས་ཕུལ། ། སླར་ཡང་ངེས་མེད་ཀུན་ཏུ་རྒྱུ་བ་ཡིས། ། བཀའ་གནང་ཞུས་ཀྱང་གྲུབ་པར་མ་གྱུར་པས། ། དེ་ཕྱིར་བག་ཕབ་ཕྱོགས་འདིར་བདེ་བར་འཚོ། །
སྐབས་མཆིད་དབོན་པོ་ཤེས་རབ་རྒྱལ་མཚན་གྱིས། ། ངག་ལས་བརྒྱུད་པའི་བཞེད་པ་དེ་དག་ལ། ། ཁོ་བོ་ཅག་ནི་སྐྱེས་སྦྱངས་སྤོབས་པས་དབེན། ། བཤད་དང་བསྒྲུབ་པའི་ལམ་ལ་མོས་ཙམ་ལས། ། ཉམས་སུ་བླངས་དང་གཞན་ལ་སྩལ་བ་ཡིས། ། མཐུ་མ་མཆིས་པས་དབེན་པའི་གནས་རྣམས་སུ། ། ཅི་བདེར་སྤྱོད་ཅིང་བསྒྲུབ་པར་བགྱིད་སྙམ་པས། ། གདུལ་བྱ་འདུལ་བའི་དུས་ལ་མ་བབ་སོ། ། རང་གིས་རང་ལ་ངེས་པའི་གདེང་མ་རྙེད། ། དེ་བས་ཕྱོགས་དེར་བདག་ཅག་སོན་གྱུར་ཀྱང༌། །
ཐུགས་བཞེད་བསྐོང་བའི་སྤོབས་པ་ཇི་ལྟར་སྙམ། ། ཐེ་ཚོམ་གནས་ལས་གཞན་དུ་མ་གྱུར་ཏོ། ། ཞེས་པའི་རྟེན་འདུན་དར་ཆེན་ཡུག་ལ་ཚས། ། རྟགས་ཀྱི་རྒྱལ་མཚན་རབ་ཏུ་བཀྲ་བར་མཆིས། ། སྒྱུར་བྱེད་ཧོར་ཟླ་བཞི་པའི་ཚེས་བཟང་ལ། ། སྟོད་ལུང་བདེ་ཆེན་ལྕོག་བུའི་གྲྭ་ནས་བྲིས། ༈ མེ༽ ཆོས་སྡེ་བྱེ་མཁར་བའི་གདན་ས་པ་འཛམ་གླིང་རབ་འབྱམས་པ་ལ་ཞུ་ལན། ༈ རྒྱལ་བའི་གསུང་རབ་དུ་མ་ལ་དྲང་བ་དང་ངེས་པ་འཕྱེད་པར་བྱེད་པའི་སྤོབས་པ་དུ་མས་མ་རྨོངས་ཤིང༌། མཐར་གྱི་ངེས་པ་མཆོག་གི་ལམ་དུ་གཞོལ་ཏེ་འཇུག་པར་བགྱི་བའི་སྒོ་སྣང་ལ། ། སྨྲ་བའི་དབང་པོ་འཛམ་གླིང་རབ་འབྱམས་པ་ཉིད་ཀྱི་རི་མོ་ཚིག་དོན་བཟང་ཞིང་སྐྱེས་སུ་བཅས་པ་འཕྲོད་པ་དང༌།
བློ་གསལ་གྱི་དབུས་སུ། རྣམ་གཡེང་ལོག་པའི་འཚོ་བ་ལས་རིང་ཞིང༌། བཤད་དང་སྒྲུབ་པའི་བསྟན་པ་རིན་པོ་ཆེ་འཕེལ་རྒྱས་སུ་ཡོད་ཅེས་ལན་གཅིག་མ་ཡིན་པར་ཐོས་པས། ཡིད་ལ་དགའ་བ་དུ་མས་ཕྱུག་པར་གྱུར་ཏོ། ཕྱོགས་འདིར་ཡང༌། མཆོག་གི་སྤྲུལ་པའི་སྐུ་གཙོར་གྱུར་པ། སྐུ་ཁམས་དངས་ཤིང་ཐོས་སྒྲོག་གི་དགོངས་ལེན་ཙམ་དུ་མཆིས། སླད་ནས་ཁྱེད་ཀྱི་ཇི་ལྟར་དགོངས་པ་བཞིན། རྒྱལ་བ་མཆོག་གི་བཀའ་དང༌། མཁས་ཤིང་གྲུབ་པའི་སྐྱེས་བུ་དུ་མའི་ངག་གི་བསྟན་བཅོས་ཇི་སྙེད་མཆིས་པའི་དོན་མ་ལུས་པ།
ཁས་ལེན་དང་བྲལ་བའི་ལྟ་བ་དང༌། ཡིད་བྱེད་དང་བྲལ་བའི་སྒོམ་པ། བླང་དོར་དང་བྲལ་བའི་སྤྱོད་པ་དག་གིས་ལམ་བསྲང་དུ་བཟུད་དེ། རྒྱུད་ལ་སྟོན་ན། ཟབ་གསལ་སྙིང་པོ་མཆོག་དེ། བསལ་གཞག་དང་བྲི་གང་མེད་པར་རིག་པ་མཆོག་གི་ངང་དུ་རྫོགས་པ་འདི། ས་ཀར་རྙིང་གསུམ་གྱི་ལམ་བཟང་གོལ་ས་མེད་པར་གོ་ན། འདི་དག་དོན་ལ་ཆུ་བོའི་རྒྱུན་བཞིན་སྤྱོད་པར་འཚལ་ཅེས་འབུལ་ཞིང༌། བདག་ཉིད་སྐྱེས་སྦྱངས་ཀྱི་སྤོབས་པས་དབེན་པས་ན། ངོས་ཀྱིས་མཇལ་ཀྱང་ཐུགས་ཀྱི་བཞེད་པ་སྐོང་བའི་མཐུ་མ་མཆིས་མོད།
སྨོན་ལམ་གྱི་དབང་གི་མཇལ་ཏེ་གསུང་གི་གླེང་མོ་བགྱི་བར་སྤྲོ་ལགས་ཞེས་པའི་རྟེན་དར་ཆེན་གསུམ་འབྲེལ་གྱི་ཚས་ལ་རྒྱ་འབྱར་བར་མཆིས། ཧོར་ཟླ་བཞི་པའི་ཚེས་བཅུ་བདུན་རྗེས་མ་ལ་སྟོད་ལུང་བདེ་ཆེན་ལྕོག་སྒར་ནས་བྲིས་པ་དགེ ༈ ཙེ༽འབྲུག་པ་གཅུང་ཁྲི་ཐོག་པའི་ཞུ་ལན་ཕུལ་བ། ༈ དཔག་བསམ་མངོན་པར་ཕྱུག་ལས་རྒྱལ་བ་ཡི། ། བསྟན་པའི་ལོ་འབྲས་མེ་ཏོག་ཕྱོགས་ཀུན་ཏུ། ཁྱབ་ཅིང་སྐྱེ་དགུའི་སྡུག་བསྔལ་ལས་བསྐྱབས་ནས། ། ཐར་མཆོག་ལམ་སྟོན་གང་དེའི་སྙན་གསོལ་བ། ། ཕོ་ཉའི་དྲི་བཞོན་གསུང་བྲིས་རྐང་དྲུག་ལྡན་པ་དྲི་བཟང་གི་སྐྱེས་དང་བཅས་པ། སེ་བྲག་བླ་མས་འཕྲོད་འབྱོར་ཐུགས་རྗེས་གཟུང༌། སྔ་སོར།
རིན་པོ་ཆེ་དེ་ཉིད་ཞིང་གཞན་གྱི་གདུལ་བྱ་ལ་དགོངས་པ་ཕྱོགས་པ་དེ་བཞིན་བྱུང་འདུག་པ། བཀའ་བརྒྱུད་སྤྱི་བྲེ་བྲག་ཏུ་སེམས་ཞུམ་པའི་གནས་སུ་སོང་བ་ཞིག་བྱུང་ན་ཡང༌། དེང་སང༌། ཉིད་སྐུ་རབ་ཡངས་ནམ་མཁའི་ཁྱོན་ཁེབས་པའི་ཆུ་ཁུར་བཞོན་པ་ལས། ལུགས་གཉིས་ཀྱི་ཆར་ཆེར་བར་མེད་ཕབ་སྟེ། བསྟན་པའི་ལོ་ཐོག་མངོན་པར་ཡང་རྒྱས་པའི་སྙན་པ་རིམ་པས་ཐོས་པ། སེམས་མི་གཙེར་བ་དང་ལྡན་པར་གྱུར་ཁོ་བོ་ཅག་བྱ་བྲལ་བ་ཡང༌། འབྱུང་བ་མ་འཁྲུགས་ཙམ་ནས་འགྲོ་ཕན་འདྲ་གང་ནུས་དང༌། ཆོས་གང་དམར་གྱི་འདུན་པར་མཆིས། ད་རེས་ཞིབ་རྒྱས་སེ་བྲག་པ་ལ་གནང་འདུག་པ་བཞིན།
དེ་ཁའི་མོས་འདུན་མི་ལྷོད་ཙམ་ཡོད་པ་སླར་ཡང་ངག་རང་དུ་གསལ་ཞེས། ཡིད་མཚོའི་ངོགས་ནས་རི་མོ་པད་དཀར་གྱི། ཆུ་འཛིན་བཀྲ་ཤིས་ཁ་བཏགས་ཚད་ལྡན་འདི། ། དཔག་བསམ་དབང་པོའི་འདབས་སུ་མྱུར་འཕུར་ནས། ། དགེ་ལེགས་ཐུགས་ཀྱི་པད་དཀར་འཛིན་གྱུར་ཅིག ༈ ཚེ༽ཡང་བདག་མོ་གསེར་ཁང་མ་ལ་ཞུ་ལན། ༈ ཉིད་ཀྱང་སྐུའི་འཚོ་སྐྱོངས་དང༌། རིམ་གཉིས་ཟབ་མོའི་དོན་ལ་མི་གཡེལ་ཞིང༌། འཁོར་བ་སྤྱི་དང་བྱེ་བྲག་གི་བྱ་བ་ལ་ཐུགས་འབྱུང་བ་འདི་རྒྱལ་སྲས་དུ་མའི་དགོངས་ཚུལ་ཡིན་མོད་ནའང༌། ཧྲིལ་དྲིལ་ན།
ཆོས་ཀྱི་རྩ་བ་ནི་གཉུག་མའི་རང་གཤིས་མ་བཅོས་པར་སྐྱོང་བ་འདི་ཁར་འདུག འདི་ལ་ནི་རང་ངོ་རང་གིས་མ་ཤེས་ན། བཀའ་མདོ་རྒྱུད་མན་ངག་མང་པོ་ཞིག་ལ་ཁ་བཏོན་དང༌། གོ་བ་སྐྱེས་ཀྱང༌། ཉམས་སུ་མྱོང་བ་དཀའ་མོར་གདའ། རང་གཤིས་རང་གིས་ཤེས་རིག་གོ་ན་ནི། ཇི་ལྟར་བྱས་ཀྱང་གང་ལྟར་འདུག་ཀྱང༌། མང་པོར་ཚོགས་ཀྱང༌། གཅིག་པུར་འདུག་ཀྱང༌། འགྱུར་བ་མེད་ཅིང༌།
མི་བསླུ་བའི་རྟེན་འབྲེལ་རྒྱུ་འབྲས་ཀྱི་འཁོར་ལོ་ལ་ལོངས་སྤྱོད་པ་འདི་ཡིད་ཆེས་པས། སངས་རྒྱས་ཀྱི་ཆོས་མ་ལུས་པ་ཐམས་ཅད་ཀྱི་བདག་པོ་རང་གིས་བྱས་ཆོག་པ་ཞིག་འདུག དེ་ལས་ཀྱང་སྣང་གྲགས་འཁོར་འདས་ཐམས་ཅད་ཀྱི་ཆོས་ཅན་ཆོས་ཉིད་མ་ལུས་པ་རང་རྩལ་དུ་བྱས་ཆོག་པ། ཆོག་པར་མ་ཟད་ཡིན་ཡང་ཡིན་པ་འདི། ང་ནི་བདེའམ་སྙམ། དེ་ལ་ཉམས་ལེན་བྱ་ལུགས་ཀྱི་རྩ་བ་ནི། བྱང་ཆུབ་ཀྱི་སེམས་ཡིན་པར་གསུངས་ཀྱང་འདུག་ཅིང༌། འདི་དགོས་ཀྱང་དགོས་པར་གོ། འདི་མེད་ན་གོལ་ས་ཆེན་པོ་ཞིག་འདུག གང་ལ་ཟེར་ན།
སེམས་ཅན་བློས་མི་འདོར་བ་འདི་རང་བྱང་ཆུབ་ཀྱི་སེམས་སུ་འདུག་པས། འཇིག་རྟེན་གྱི་གཡེང་བ་ཕྲན་བུ་ལ་ཐུགས་མི་འབྱུང་བ། སྤྱི་དང་བྱེ་བྲག་གི་འཁོར་འབངས་སེམས་ཅན་ལ་དགོངས་ཏེ། ཐུགས་སྣ་རྒྱང་རྒྱང་བ་མཛད་འཚལ། མདོར་བསྡུ་ན་ཆོས་ཀྱི་རྩ་བ་རང་གཤིས་མ་བཅོས་པའི་དེ་བཞིན་ཉིད། ཉམས་ལེན་བྱང་ཆུབ་ཀྱི་སེམས་གཉིས་པོ་འདི་དང་མ་བྲལ་ན། ཁྱེད་ཀྱི་བཞེད་དོན་བདེ་བླག་ཏུ་འགྲུབ་བམ་སྙམ་པ་འདི། ཁོ་རང་གིས་རྟོགས་པས་བརྗོད་པ་ཡིན། ཡང་ཁོ་བོ་རང་གི་ཤར་ཚུལ་འདི་ལྟར་གདའི། རང་སེམས་སྐྱེ་མེད་དབྱིངས་ཀྱི་དཀྱིལ་འཁོར་དུ།
ཕྱོགས་ཀུན་འགག་མེད་སྣང་བའི་གཙོ་འཁོར་བཅས། ། རོལ་པའི་ཆོ་འཕྲུལ་སྣ་ཚོགས་གར་ལྡན་པའི། ། སྣང་སྲིད་རྒྱལ་བའི་དཀྱིལ་འཁོར་དགོངས་སུ་གསོལ། ། རང་བཞིན་བརྗོད་བྲལ་གདལ་ཆེན་ཀུན་ཁྱབ་ལ། ། རྟག་ཆད་སྤང་བླང་མཚན་མའི་འཛིན་པས་གཟུགས། ། མ་བཅོས་དེ་ཉིད་རང་ས་མ་ཟིན་པ། ། ཀུན་གཞི་ཡངས་པའི་ཀློང་དུ་བཟོད་པར་གསོལ། ། རང་སྣང་འགག་མེད་རིག་པའི་ཆོ་འཕྲུལ་ལ། ། བཟང་ངན་དགག་སྒྲུབ་གྲུབ་མཐའི་འཆིང་བས་དཀྲིས། ། གང་ཤར་ཤུགས་འབྱུང་ལམ་དུ་མ་ཤེས་པས། །
མ་བཅོས་སྒོམ་པའི་ཀློང་དུ་བཟོད་པར་གསོལ། ། སྒོ་གསུམ་སྤང་བླང་བྲལ་བའི་རང་གཤིས་ལ། ། བསྡམ་བྱ་སྡོམ་བྱེད་རྟོགས་པའི་དྲི་མས་བསྒྲིབས། ། རེས་འཇོག་བྲལ་བའི་སྤྱོད་པར་མ་གནས་པ། ། ཀུན་བཟང་བདེ་ཆེན་ལམ་ལ་བཟོད་པར་གསོལ། ། ཡེ་སངས་རྒྱས་པའི་རིག་པ་བྱང་ཆུབ་ལ། ། སྤངས་ཐོབ་འདོད་པའི་བྱ་བྱེད་མུན་སྤྲུལ་གྱི། ། བཅོས་བསླད་བྲལ་བའི་རང་ས་མ་ཟིན་པ། ། འབྲས་བུ་སྐུ་ལྔའི་དབྱིངས་སུ་བཟོད་པར་གསོལ། ། ད་ནི་དེང་ཕྱིན་བདག་དང་རྗེས་འབྲང་བཅས། །
ཆགས་སྡང་འཁྲུལ་པའི་རྗེས་ཕྱིར་མི་འབྲེང་བར། ། སྙིང་པོ་སྒྲུབ་པའི་བདུད་རྩི་བསྟེན་པར་འཚལ། ། སྔོན་གྱི་རྒྱལ་སྲས་མཁས་གྲུབ་དུ་མ་ཡིས། ། གཤིས་བབས་གནས་ལུགས་ཇི་ལྟ་ཇི་སྙེད་རྣམས། ། ལེགས་དགོངས་བཀའ་དང་བསྟན་བཅོས་གདམས་པ་ཀུན། ། དཔེ་དང་དོན་བཅས་མཛུབ་མོས་ཟླ་མཚོན་བཞིན། ། མ་བཅོས་རང་རིག་རང་སྟོང་ཟུང་འཇུག་དོན། ། མ་རྟོགས་རྟོགས་དང་རྟོགས་པ་བརྟན་པ་དང༌། ། བརྟན་པ་བོགས་དབྱུང་མཐར་གྱིས་མངོན་ཆུབ་ཕྱིར། ། རགས་དང་འཕྲ་དང་ཤིན་ཏུ་ཕྲ་བའི་ཚུལ། །
སྤང་གཉེན་ལམ་དང་དབྱེར་མེད་དོན་གསུངས་པའི། ། ལམ་མཆོག་འདི་ལས་ཁོ་བོས་ཅང་མ་མཐོང༌། ། དེ་ཕྱིར་རང་གཤིས་དྲང་པོའི་ལམ་འདིར་ཞུགས ། དཔྱད་པས་དཔྱད་བྱ་བྲལ་བ་རང་གི་སེམས། ། བརྟག་པས་བརྟག་མཁན་སྟོང་བ་རང་གི་སེམས། ། བསྒྲུབས་པས་གྲུབ་མེད་གྲུབ་པ་རང་གི་སེམས། ། དགགས་པས་ཁེགས་མེད་སྣང་བ་རང་གི་སེམས། ། བཟང་པོའི་གྲུབ་མཐའ་ཕན་མེད་རང་གི་སེམས། ། ངན་པའི་ལྟ་བས་བསྒྱུར་མེད་རང་གི་སེམས། ། ཡོད་པར་གཟུང་ཡང་རྟག་མེད་རང་གི་སེམས། །
མེད་པར་གཟུང་ཡང་ཆད་མེད་རང་གི་སེམས། ། ཡིན་པར་སེམས་ཀྱང་འཛིན་མེད་རང་གི་སེམས། ། མིན་པར་སེམས་ཀྱང་བོར་མེད་རང་གི་སེམས། ། དེ་ལྟར་ཤེས་པས་རིག་པའི་དེ་ཁོ་ན། ། འདི་ཉིད་ངང་ལས་བྱ་རྒྱུ་ངས་མ་རྙེད། ། དེ་བས་རང་བབས་ངང་ལ་བཅོས་མེད་ཞོག ། ཞོག་ཅེས་བྱ་བའང་ཚིག་གི་རི་མོ་ཙམ། ། འཁོར་འདས་གདོད་མའི་དབྱིངས་ལ་ཨེ་ཝཾ་ཕཊཿ ། ཅེས་རང་ལ་བཅག་སྐྱག་??གཏད་གང་ཡང་མེད་པའི་བྱ་བྲལ་བ་གནམ་ལྕགས་མེ་འབར་གྱིས། སྟོད་ལུང་བདེ་ཆེན་ནས་བྲིས་པ་ཕྱོགས་ཀུན་ཏུ་དགེ་ལེགས་ཡོངས་སུ་རྒྱས་པར་གྱུར་ཅིག
༈ ཛེ༽རབ་བརྟན་མའི་དྲི་ལན། ༈ རྗེ་དུས་གསུམ་རྒྱལ་བ་ཀུན་གྱི་གཙོ། ཁམས་གསུམ་འགྲོ་བ་འདྲེན་པའི་དཔལ། ། གནས་གསུམ་མཁའ་འགྲོ་ཀུན་གྱི་ཡབ། ། དུས་གསུམ་གཟིགས་པའི་སྤྱན་མངའ་བ། ཁྱོད་ཞབས་པད་མོར་ ཕྱག་བགྱིའོ། ། བདག་ཐ་མལ་ལུས་ལ་དག་པའི་རྩ། ། དཔལ་དབུ་མ་བདེ་ཆེན་འཁོར་ལོའི་ནང༌། ཁམས་དངས་མ་འོད་གོང་དཀར་དམར་གཉིས། ། རླུང་དངས་མའི་འགྲོས་ཀྱི་འདོད་རིམ་སོགས། །
ཆོས་ཟབ་མོ་བདུད་རྩིའི་ཐིགས་པ་གནང༌། ། དུས་ད་ནང་སྐྱ་རེངས་ནས་གཟུང་ནས། ། མཁའ་ཉི་འོད་ནུབ་རྀར་མ་ཤར་བར། ། གནད་འཆུག་མེད་རླུང་ལ་སྦྱང་བ་བྱས། ། ཕྱི་སྡོས་བཅས་ཡུལ་གྱི་མགོ་བོ་ན། ། ནང་འཛིན་མེད་སེམས་ལ་འཛིན་ཆ་བྲལ། ། རླུང་འབྱུང་འཇུག་བར་དུ་གནང་བ་ལ། ། སྣ་གཡས་གཡོན་གཉིས་ལ་དུ་བ་འདྲའི། ། རླུབ་འཚུབ་དཀྱིལ་སྔོ་བུན་འགྲོ་བ་སྙམ། ། དུས་ད་ལྟའི་བར་དུ་སྒྲིབ་མེད་མཐོང༌། །
དུས་ད་རེས་རྐང་པའི་མཐིལ་གཉིས་ནས། ། མེ་ཆེ་ཆུང་བྱ་ཕོའི་སྒོ་ང་ཙམ། ། རྐང་ངར་བརྒྱུད་ལྟེ་བའི་བར་དག་ཏུ། ། མེ་གཡས་གཡོན་གཉིས་སུ་རྒྱུ་བ་ལ། ། ལུས་ལྟེ་བར་མེ་ནི་སྒྲོན་མེ་ཙམ། ། ཚ་རེག་རེག་མེ་ལྕེ་སྙིང་ག་ལ། ། རེག་སྙམ་ནས་ཚ་སྣང་ཞེས་རྔངས་འཆར། ། སེམས་རྣལ་དུ་ཕབ་ཀྱང་ཚ་ཟེར་གྱིས། ། ལུས་སྟོད་ལ་མེ་ཡི་རྐྱེན་ཡོང་སྙམ། ། ཞེད་སྔངས་པའི་སེམས་ཀྱི་དུབ་པ་འདི། །
བདུད་བར་ཆད་ཡིན་ན་བསལ་བ་དང༌། ། ལྟས་བཟང་ན་ངོ་སྤྲོད་གསལ་འདེབས་ཞུ། ། ཞེས་པ་ལ། ལན་དུ། ཐུགས་དམ་གྱི་རིམ་པ་གནང་བ་ལ་བརྟེན། གཟིགས་སྣང་གི་རིམ་པ་མཆོག་དུ་གྱུར་པ་ལ་འདི་ལྟ་བུ་ནི། སྔོན་གྱི་བསགས་པ་མཆོག་ཏུ་གྱུར་པ་དུས་འདིར་སད་བྱེད་ཀྱི་རྐྱེན་དང་འཕྲད་པར་སྔོན་ལ། འོན་ཀྱང་རྒྱུ་སྔོན་དུ་སོང་ནས་འབྲས་བུ་དངོས་སུ་འབྱུང་བ་རྟེན་འབྲེལ་རྒྱུ་འབྲས་ཡིན་པས་ངེས་གཟུང་མི་འཚལ་ཞིང༌། ཁྱད་པར་བདག་ལྟས་གེགས་སེལ་དང་བོགས་འདོན་གྱིས་གདམས་པ་འབུལ་རྒྱུ་ཡོད་པའི་མཚན་མ་མིན་ཡང༌། རྒྱལ་བ་གོང་མ་རྣམས་ཀྱི་གསུང་གི་རྒྱུན་ལྟར་ན།
དབུ་སྙུང་བ་དེ་རླུང་དབུ་མར་ཚུད་པའི་སྔ་ལྟས། ཤངས་བུག་གཉིས་ཀྱི་རླུང་སྔོ་བུན་འགྲོ་བ་ནི། ནམ་མཁའི་རླུང་གི་ཁ་དོག་གཟིགས་པ། འཚུབ་ཅིང་འཁྱིལ་བ་ནི་ཅུང་ཟད་རྩུབས་པ་ཡིན་ནམ་སྙམ། ཞབས་མཐིལ་ནས་མེ་འབར་ཏེ་ལྟེ་བའི་བར་དང༌། ལྟེ་བ་ནས་མེ་འབར་ཏེ་ཐུགས་ཀར་རེག་རེག་པ་སོགས་ནི། ཙཎྚ་ལིའི་མེ་འབར་བའི་ཟེར་དུ་གོ་བས། བདེ་དྲོད་ཀྱི་ཏིང་འཛིན་གོང་འཕེལ་དུ་འགྱུར་རམ་སྙམ། དེ་ལས་ཟུར་པའི་འབུལ་འོས་བློས་ཆོད་པར་མ་མཆིས། དེ་ལ་བོགས་ནི་འབར་འཛག་གིས་དམིགས་པ་དང་འཁྲུལ་འཁོར་གྱི་འདོན་དགོས་པར་གོ
ཞེས་པའོ། ༈ ཝེ༽ཡང་སྟོད་ལུང་བདེ་ཆེན་ནས་སྙེ་མོར་གནང་བ། ༈ ད་རེས་ལྷ་སར་སོང་བས། ལྷོ་རགས་ཀྱི་མགོ་ནས་བཟུང༌། རགས་འཛུག་མཇུག་?ཡན་ལ་རབ་གནས་བགྱིས་པའི་དུས་མཐོང་སྣང་ཀྱང་ལེགས་ཚོགས་ཡོད་པ་དང༌། ཇོ་བོ་རིན་པོ་ཆེ་དང༌། བཅུ་གཅིག་ཞལ་སོགས་ལ་བརྟན་བཞུགས་ཕུལ་དུས་ཀྱང་ལྟས་བཟང་གི་སྣང་བ་ཤར། དེ་མིན་སྦར་སྦིར་མང་པོ་ལབ་ཡིན་གྲགས་ཀྱང༌། གཏེར་རྙེད་པ་སོགས་ཅང་མ་བྱུང༌། བདག་གི་གཏེར་སྐལ་ཁ་ཡར་ཡོད་འདུག་ཀྱང༌།
ད་རང་སྐྱེ་བ་ད་རེས་ལ་སྟབས་ཤིག་མི་འགྲིགས་པ་འདྲ་སྙམ། ཡི་ཆད་སྒྱིད་ལུག་པ་ཞིག་ཀྱང་བྱུང༌། འོན་ཀྱང་རང་སེམས་སྐྱེ་མེད་ཆོས་སྐུའི་སྟོན་པས། འགག་མེད་རིག་པའི་འཁོར་ལ་གསུངས་པའམ། འཁོར་འདས་སྣང་གྲགས་ཀྱི་རྒྱུད་ལུང་མན་ངག་གི་སྒོ་མཐའ་ཡས་པའི། སྤྲུལ་བསྒྱུར་སྣང་སྟོང་ཟུང་འཇུག་གི་གདམས་བསྐོར་འདི་རྣམས་ཀྱི་གཏེར་སྒོ་འདི་འཚོལ་མ་དགོས་པར་རྙེད་པས། གཏེར་སྦེད་དམ། འདོན་ནམ། སྤེལ་ལམ། གང་བྱ་རང་དབང་དུ་ཆོད་པས་སོས་དལ་ལ་སྐྱིད་པར་གདའ་ལགས་སོ།
༈ ཞེ༽གཙང་པ་དགེ་སློང་ངག་དབང་རིན་ཆེན་རྣམ་རྒྱལ་ལ་གནང་བ། ༈ རིག་སྔགས་འཛིན་པའི་རིགས་ལས་རབ་བྱུང་ཞིང༌། ། མདོ་སྔགས་མཁས་གྲུབ་དུ་མའི་ཞབས་བསྟེན་ཏེ། ། ངེས་དོན་སྙིང་པོའི་ལམ་ལ་ཞུགས་གྱུར་པ། བྷིཀྵུ་ངག་གི་དབང་པོའི་རི་མོ་སོན། ། སྙིགས་དུས་རྣམ་འདྲེན་དམ་པ་གང་དེའི་དྲུང༌། ། སྒོ་གསུམ་ཡོལ་མེད་བརྩོན་པའི་ཤུགས་དྲག་པོས། བཀའ་ཡི་གླེགས་བམ་བྲི་བར་བརྩོན་པར་སྤྲོ། ། བྱ་བྲལ་བ་ཡང་ཟླ་སྔོན་བདུན་ཕྲག་གསུམ། ། མཚམས་མལ་བཅད་རྒྱ་བགྱིས་གྲོལ་རྒྱ་མ་རུ། །
ཞག་བརྒྱད་བར་ཕྱིན་བླ་མ་རིན་པོ་ཆེའི། ། སྐུ་རིམ་ལ་དམིགས་མང་འགྱེད་དགོན་འགྱེད་དང༌། ། ཆོག་མང་ལ་སོགས་བརྩོན་པས་གང་ལྕོགས་བསྒྲུབས། ། ཡར་ལམ་ཁྲི་ཁང་རྩེ་རུ་དྲུང་ཆེན་ལ༌། ། ཕྱག་འབུལ་བགྱིད་སྙམ་ལམ་དུ་ཁྲག་རླུང་གིས། ། སྟོད་གཟེར་དྲག་པོས་མནར་ཏེ་ལྕགས་ཟམ་གདོང༌། ཞག་བར་ལྕགས་དུས་དྲུང་ཆེན་ཚུར་ལ་ཕེབས། ། མཇལ་འཕྲད་དག་ཀྱང་ལེགས་ཚོགས་གྲུབ་པ་ནས། ། ཡངས་པ་ཅན་པ་དཔོན་སློབ་ནང་མཚམས་སུ། ། ཞུ་ལན་འབུལ་མཚམས་གལ་མདོར་གྱ་བྱ་?བྱུང་བས། །
བསྐོར་བྱང་མ་འཁོར་བར་དུ་འདིར་བཅགས་ཤིང༌། ། སང་ནས་མཚམས་མལ་བཅད་རྒྱ་བདུན་ཕྲག་གཉིས། ། འདི་ཁར་བགྱིད་ཅྀང་སྟོད་ལུང་ས་ཡི་ཕྱོགས། ། འགྲོ་མ་དགོས་ནས་བཀའ་རྩལ་ཇི་བཞིན་དུ། ། ཡར་བཏེག་འབྲོང་ངུར་མཐིལ་གཉིས་གང་རིགས་སུ། ། མཚམས་རྒྱུན་སྲིང་བའི་མདུན་པ་ཁོ་ནར་མཆིས། ། ཨེ་མ་ཧོ། སྙིགས་མའི་སེམས་ཅན་ཕན་ལན་གནོད་པས་འཇལ། ། བཟང་བྱས་ངན་མཐོང་མཐུན་གྲུབ་མགུ་བ་དཀའ། ། ཉོན་མོངས་རྣམ་རྟོག་ཕྲ་རགས་ཚན་ཆེར་མཐོང༌། །
དེ་བས་ཡིད་གཉིས་རེ་དོགས་གཉིས་འཛིན་སྤོངས། ། ལོག་པར་ལྟས་ན་ལྷས་ཀྱང་རང་སྲོག་གཅོད། ། སྣང་བ་ཞིག་ན་དྲེགས་པས་འཕྲིན་ལས་བསྒྲུབ། ། དེ་བས་ཧ་ཅང་རྣ་གསང་མ་ཆེ་བར། ཁྲིམས་བསྒྲིམས་བག་ཕོབ་སྨྲ་བ་ཉུང་བ་གཅེས། ། ཉན་པའི་གཏམ་ལ་ཟད་པའི་མཐའ་མེད་པས། ། རང་གི་རང་ལ་དྲི་རྟོག་བསམ་མནོ་ཐོངས། ། ཉེས་བྱས་ལོག་པའི་རང་འཁྲིས་བསྒྲུབས་པ་ན། ། མིས་མ་སྨྲས་ཀྱང་རྣམ་སྨིན་རང་སྡིག་པས། ། ཞེ་གནོང་འགྱོད་སེམས་བཤགས་སྡོམ་འབད་པར་གྱིས། །
འགྱོད་མེད་ཞེ་ཚངས་གནོད་པ་མ་མཆིས་ན། ། གྲགས་པའི་སྒྲ་སྐད་རླུང་དང་འབྲུག་སྒྲར་མཚུངས། ། ཆེད་གཉེར་བདག་འཛིན་བྱས་ན་གཅོང་ནད་དངོས། ། ཉམས་ལེན་བོགས་སུ་སྟོན་ན་ཨེ་མ་ཧོ། ། གདོད་མའི་རང་གཤིས་ཆོས་དབྱིངས་ཀ་དག་ལས། ། རོལ་པའི་རྩལ་ཆེན་འཆར་སྒོ་འགག་མེད་གསལ། ། བདག་ཏུ་འཛིན་བྲལ་རིག་པ་བྱང་ཆུབ་སེམས། ། ཀུན་ཏུ་བཟང་པོ་བདེ་ཆེན་འདུས་པ་རྩལ། ། དབྱིངས་ལས་རྩལ་སྣང་འཆར་སྒོ་བདག་གཟུང་བས། ། ཁམས་གསུམ་འཁོར་བའི་འཁྲུལ་ཚུལ་མཁྱེན་པར་མཛོད། །
དོན་དུ་རང་ཉེས་ཡོད་ན་རང་གནོང་ཡོད། ། རང་གནོང་མེད་ན་ཅི་ཟེར་གཏད་མེད་ཅིང༌། ། གནས་སྐབས་འཁྲུལ་འཁོར་ཡིན་པས་མཁྱེན་པར་མཛོད། ། སླད་ནས་བདེ་གཤེགས་རིག་འཛིན་ཡོངས་འདུས་ནི། ། ཡོངས་རྫོགས་བྲི་བའི་མདུན་པ་མི་གཡེལ་འཚལ། ། བླ་མ་ཀུན་ཤེའི་ཡིག་ལན་འདིར་འཐུས་སོ། ། ཞེས་པའི་རྟེན་དུ་སྐྲ་ཡི་ཐུམ་བུ་འབུལ། ། ལྕགས་གླང་ཧོར་ཟླ་དྲུག་པའི་ཚེས་གསུམ་ལ། ། སྤྲོ་ལུང་གཞི་ཀའི་ལྕང་ལོ་ཅན་ནས་དགེ ༈ ཟེ༽གནས་ནང་ནང་སོ་རྡོ་རྗེ་སྙིང་པོའི་དྲིས་ལན།
༈ འབྲི་གུང་གི་ཕྱོགས་ནས་འོངས་པའི་བྱ་བྲལ་ལུགས་གཉིས་ཀྱི་དབེན་པའི་ཉམས་ཆུང་བདག་ལྟ་བུ་?ལ། ཐུགས་ཀྱི་དག་སྣང་མངོན་པར་འཕྲོ་བའི་ཟེར་གྱིས་བསྐུལ་ཏེ། ཉིད་ཀྱི་སྐུ་སྐྱེ་སྔོན་མ་གང་དུ་བཞེས་དང༌། ད་ལྟའི་གནས་ཚུལ་ཇི་ལྟ་བུ་ཡར་ལུང་ཕྱོགས་སུ་བཞུགས་ཚེ། ལྟས་མཚན་གསལ་བར་བྱུང་བ་ལ། རྗེས་སུ་དཔག་ན་སྔོན་ནས་བདག་དང་འབྲེལ་བ་ཇི་ལྟ་བུ་ཡོད་སྙམ་པ་རྣམས་ལ་ལན་དགོས་ཞེས་གསུང་བ་ལ། བདག་ཉིད་སྐྱེས་སྦྱངས་ཀྱི་སྤོབས་པ་དབེན་ཞིང༌། ཡེ་ཤེས་གཟིགས་པའི་མཁྱེན་པ་དང་མི་ལྡན་པའི་ཚེ། ཇི་ལྟ་བའི་ལན་འདོན་པའི་ནུས་པ་ལྟ་ག་ལ་མཆིས་པ་ལགས། ། འོན་ཀྱང་བརྟག་པ་བཞིན་བྱས་པ་ལ།
ཉིད་དང་བདག་གི་སྐྱེ་བ་གོང་མ་ཇི་ལྟར་འབྲེལ་ཚུལ་ནི། བདག་སྔོན་ལྷ་སྲས་མུ་ཏིག་བཙན་པོར་སྐྱེས་པའི་དུས་སུ། ཉིད་སྒྲགས་ཀྱི་མདར། ཁྱིམ་པ་ཞིག་གི་བུར་སྐྱེས་ཏེ། སྐྱེད་ཆེར་ལོངས་ནས། རྒྱལ་པོ་ལ་ཕུལ་ཞིང་བདག་དང་ལྷན་ཅིག་འཁོད་པ་ན། ཤིན་ཏུ་མཐུན་པར་གྱུར་ཏེ། སློབ་དཔོན་པདྨ་འབྱུང་གནས་ཀྱི་དྲུང་དུ་དགེ་བསྙེན་གྱི་སྡོམ་པ་བླང་ནས། སྔགས་ཀྱི་དོན་ལ་མོས་ཤིང་བསྒྲུབ་པ་ན། གྲོགས་ཤིག་གིས་བར་ཆད་ཀྱི་བློས་བསྐུལ་ཏེ།
ཁྱེད་ཀྱི་འདི་ལྟ་བུའི་སྦྱོར་བ་དང་ལྡན་པའི་ཉམས་ལེན་བགྱིས་ཀྱང་འབྲས་བུ་མི་འབྱུང་སྟེ། སློབ་དཔོན་ཉིད་ཀྱང་རྫུ་འཕྲུལ་ཕྲ་མོ་འགྲུབ་པའི་རྟགས་ལྡན་ཞིག་ལས། མཆོག་གྲུབ་པ་ནི་མ་ཡིན་ཞིང༌། གཞན་ཡང་རང་སྡོམ་པ་དང་མི་ལྡན་པས་གཞན་གྱི་མཁན་པོ་ནི་མི་འོས་ན། ཁྱེད་ལ་སྡོམ་པ་ཡང་མི་ལྡན་པ་ཁོ་ན་ཉིད་དོ་ཞེས་བསྙད་པས། དེའི་ངག་ལ་ཉན་ཏེ། ། བསླབ་པ་ལས་འདས་ཤིང་མཚམས་བཅད་པ་གྲོལ་ལོ། ། དེ་ལ་བདག་གིས་ལན་དུ་མར་བཅོས་ཀྱང་ཡིད་མ་འགྱུར་བས་ཁྱིམ་པའི་ཚུལ་གྱིས་བག་མེད་པའི་སྤྱོད་པ་ལ་ཞུགས་པ་ཞིག་ཏུ་གྱུར་པས། སྐུ་སྐྱེ་དེའི་འོག་མ་རྣམས་སུ་དམན་པ་དང༌། མཆོག་གི་སྐུ་སྐྱེ་ཡང་འགའ་བཞེས་པར་མངོན།
དེ་དག་རྣམས་སུའང་བདག་ཉིད་ཀྱི་གནས་སྐབས་དང༌། མཐར་ཐུག་གང་དུའང་ཕན་པར་གྱུར་པའི་བཞེད་པ་གང་འགྲུབ་གྱིས་པ་ཞིག་ཡིན་པར་གོ་ལགས། ། ༈འདི་སྟོད་ལུང་སྣང་རྩེ་བའི་ཞུ་ལན། ༈ བདག་ནི་ཐོག་མེད་འཁོར་བ་རུ། ། ཉིང་མཚམས་སྦྱར་བའི་སྒྲིབ་པ་ཡིས། ། ཀུན་ནས་བསྒྲིབས་པར་གྱུར་པ་ལས། ། སྔོན་གནས་རྗེས་སུ་དྲན་པ་ཡི། ། སྤོབས་པ་མཆིས་པ་མ་ཡིན་ཀྱང༌། ། གཅིག་ལས་མང་དུ་མི་སྤེལ་ཕྱིར། ། ཟོག་པའི་རྫུན་ཚིག་འདི་ལྟར་ཞུ། །
བདག་ནི་སྔོན་དུས་བོད་ཡུལ་འདིར། ། ལྷ་སྲས་མིང་དུ་གྲགས་པའི་ཚེ། ། ཉིད་ནི་བློན་སྲས་དྷ་ན་ཤྲི། ། མཁན་པོ་ལ་ནི་རབ་བྱུང་ཏེ། ། རྒྱུ་འབྲས་ཆོས་ལ་སེམས་སྦྱངས་ཀྱང༌། ། རྒྱུ་འབྲས་འདས་ཆོས་སྙིང་པོ་ལས། ། དྲང་བའི་ཆོས་ཀྱི་མ་ངོམས་པས། ། རིག་འཛིན་པདྨའི་སྤྱན་མངའ་རུ། ། ངེས་དོན་ཐེག་པའི་མཆོག་ལ་སྦྱངས། ། དེ་ལས་འདས་ན་བོད་ཡུལ་འདིར། །
སྐུ་ཡི་སྐྱེ་བ་དུ་མའི་རྗེས། ། རྒྱ་གར་ཀ་མ་ཏའི་ཡུལ། ། རྒྱལ་བུ་དེ་བ་ཞེས་བྱར་འཁྲུངས། ། གྲུབ་ཆེན་ཛ་ཧར་པིར་གྱི་དྲུང༌། ། རྣལ་འབྱོར་ཆེན་པོའི་ལུང་ནོད་ཅིང༌། ། གདམས་པ་ཐུགས་སུ་བཞེས་པའི་འཕྲོ། ། ཛོ་ཀི་དེ་ཝཱ་ནཱ་ཐ་དེ། ། ཤཱཀྱ་མུ་ནེ་མཇལ་དུ་བྱོན། ། ཆོས་འཁོར་ལྷ་སར་མྱ་ངན་འདས། ། དེ་ཡི་སྐུ་སྐྱེ་འདི་རུ་མཐོང༌། །
ཇི་ལྟར་རབ་རིབ་མིག་ཅན་གྱིས། ། ཕ་རོལ་དངོས་པོ་གང་གང་ལ། ། བལྟས་ན་དངོས་ལ་གཞན་མཐོང་ཞིང༌། ། མཁྱེན་པའི་ཡེ་ཤེས་མ་མཆིས་པས། ། མ་རྟོགས་ལོག་རྟོག་དྲིས་མཆིས་ན། ། གཉིས་མེད་མཁྱེན་པའི་སྤྱན་སྔར་བཤགས། ། ཞེས་ཕུལ་ལོ།། །། ༈ ཡེ༽རྒྱ་སྟོང་ཆོས་རྗེ་ཀུན་སྤངས་པས་བརྒྱ་ཚན་གསུམ་གྱི་འབུལ་སྐྱེལ་བྱུང་དུས་གནང་བའི་ཞུ་ལན། ༈ མཉམ་མེད་ཤཱཀྱའི་དབང་པོ་ཡི། ། ལུང་དང་རྟོགས་པའི་བསྟན་པ་ལ། །
མི་འཕྲོག་པའི་མཁྱེན་པ་དང༌། ། སྤངས་དང་རྟོགས་པའི་དཔལ་ཡོན་གྱིས། ། ཐུགས་ཀྱི་བང་མཛོད་རབ་གཏམས་པ། ། འཕགས་པ་སྨྲ་བའི་སེང་གེ་བཞིན། ། སྐལ་ལྡན་གདུལ་བྱའི་ཚོགས་རྣམས་ཀྱི། ། ཡིད་ཀྱི་རེ་བ་ཡོངས་སྐོང་བར། ། དུས་ལས་མི་ཡོལ་བརྩེ་བ་ནི། ། འཕགས་པ་འཇིག་རྟེན་དབང་ཕྱུག་བཞིན། ། གསུམ་ལྡན་རྡོ་རྗེ་འཛིན་པ་ཡི། ། བཀའ་ཡི་གསང་བ་ཡོངས་འཛིན་ཞིང༌། །
དམ་ཚིག་མཆོག་ལ་རབ་གནས་པ། ། གསང་བདག་ཕྱག་ན་རྡོ་རྗེ་བཞིན། ། གདམས་པ་སྟོན་པའི་སློབ་དཔོན་ལ། ། སྒོ་གསུམ་མོས་པའི་གདུང་ཤུགས་ཀྱིས། ། སྙིང་ནས་མཆོད་ཅིང་བཀུར་བ་ནི། ། རྟག་ཏུ་ངུ་དང་ནོར་བཟང་བཞིན། ། གང་ཞིག་མཁྱེན་པའི་ནམ་མཁའ་ལ། ། ལེགས་བྱས་ལེགས་པའི་འོད་སྟོང་ཅན། ། ཆོས་ཀྱི་རྒྱལ་མཚན་རབ་སྦྲེང་བ། ། རྒྱལ་སྟོང་ཀུན་སྤངས་ཆེན་པོ་ཞེས། །
གང་དེའི་གསུང་གི་གླེགས་བམ་ནི། ། རབ་སྙན་ཚིག་གི་སྡེབ་སྦྱོར་ལ། ། དོན་བཟང་དགའ་བའི་མཆིད་དང་བཅས། ། རབ་མཛེས་ཐུབ་དབང་སྐུ་འདྲ་ནི། ། གསེར་བཟང་བཙོ་མའི་འོད་འཕྲོ་བཞིན། ། གངས་ཅན་མགོན་པོའི་ཕན་ཡོན་མདོ། ། ཕྱག་རྒྱ་ཉམས་པ་མེད་པ་དང༌། ། སུ་རི་མཆོད་སྡོང་དབང་པོ་དང༌། ། དྲི་མེད་ཤེལ་མཚུངས་ཁ་བཏགས་བཀྲ། ། དྲི་ཞིམ་རེང་བུ་བཅུ་ཕྲག་ཚུན། །
གན་པའི་དར་ཆེན་ཡུག་དང་ནི། ། རབ་བཀྲའི་ཅོད་པན་ཟེ་པྲོག་བཅས། ། གསེའུའི་ཚེམས་ལས་གྲུབ་པ་དང༌། ། བཀྲ་ཤིས་རྟགས་ཀྱི་མཚན་པ་ཡི། ། གན་དཀར་ཉམས་པ་མེད་པ་དང༌། ། དངུལ་ལས་གྲུབ་པའི་དཀར་གཟུགས་ནི། ། དབྱར་སྐྱེས་རྔ་བོའི་གཟུགས་ཀྱི་མཚན། ། གྷུནྡེ་རྒྱན་དྲུག་གིས་མཛེས་པ། ། སྐྱེམས་ཀྱི་སྣོད་བཟང་དབྱིབས་ལེགས་རྣམས། ། མཉམ་མེད་ཧ་ལོའི་ཤུགས་ལྡན་ཞིང༌། །
དཀར་འཛིན་གསེར་བཟང་མདོག་མཚུངས་པ། ། གན་གྱི་གོས་ཆེན་རྟ་ཧུན་ནི། ། གསེར་ཐམ་སྡུམ་གཙིགས་རི་མོ་ཅན། ། ཆ་མཛེས་བཟོ་དབྱིབས་ནང་དར་བཅས། ། དཔུང་དར་ཅོད་པན་དཀར་པོ་བཀྲ། ། སླར་ཡང་རྒྱུ་བཟང་དབྱིབས་མཛེས་པའི། ། ཆ་མཛེས་གསེར་མདོག་གསར་པའི་གོན། ། དབྱར་གྱི་ནམ་སྦྱོར་ཟིལ་གནོན་པའི། ། བྱིན་ཟའི་འོད་འབར་བགོ་བ་དང༌། ། བླ་གོས་ཆར་རུང་ཕྲུག་གི་གཟན། །
བྱུ་རུའི་མདོག་མཚུངས་མ་ཉམས་ཤིང༌། ། ཇི་ལྟར་འོས་པའི་ཉེར་སྤྱད་རྒྱུ། ། སྲབ་ཆེན་ཏ་ཧུན་སྒྲིལ་མར་བཅས། ། ཉི་བྱེད་འཆར་ཁའི་ཟེར་མཚུངས་པའི། ། རྐེད་ཆིངས་སེར་པོ་མཆུར་རིང་བ། ། དྲི་མེད་རཱ་གའི་མདངས་འཕྲོག་པའི། ། སྟན་དགབ་གདིང་བ་ཚལ་ལྡན་ཞིང༌། ། བཀྲ་རྗེ་འོད་འབར་ཞེས་བྱ་བའི། ། ཨུཏྤལ་འདབ་མཚུངས་རལ་གྲི་བཟང༌། ། ལོ་མའི་བཏུང་བ་མཆོག་གི་རྒྱུ། །
སེར་ནག་སིག་གྲགས་བཅུ་ཕྲག་ཅིག། ། ཨ་ཡུ་རལ་པས་སྣ་དྲངས་པའི། ། ཐེག་ཆེན་མཛོ་གཡག་བཅུ་ཕྲག་བཅས། ། ངལ་སོས་དབང་པོའི་བཞོན་པ་ཡི། ། ཁེངས་པ་འཕྲོག་བྱེད་རྟའི་མཆོག། ། རྒྱལ་ཆེན་ཀུན་དགས་སྣ་དྲངས་པའི། ། མཐའ་ཡི་ཤར་ལྡན་མདའ་དང་ནི། ། ཐེག་གསུམ་དྲེའུ་པཉྩའི་གྲངས། ། གནམ་ལྕགས་དྲག་པོའི་མཚོན་གྱིས་ཀྱང༌། ། གཞོམ་པར་མི་ནུས་རྡོ་རྗེའི་གོ། །
ཞང་མཁར་དང་བཅས་རྒྱལ་མཚན་དང༌། ། རྒྱུ་དང་བྱེད་པོའི་ཟོལ་སྤངས་པའི། ། དྲི་མེད་དངུལ་དཀར་སྲང་རྒྱ་དང༌། ། རིན་ཆེན་གསེར་བཟང་ཞོ་བརྒྱར་བཅས། ། བརྒྱ་ཚན་གསུམ་གྱི་སྐྱེས་བཅས་ཏེ། ། མདོ་སྔགས་འཛིན་པའི་དགེ་བའི་བཤེས། ། དགེ་སློང་མ་ཏིའི་མཚན་འཛིན་ཞིང། ། ཅི་བགྱིས་ལས་ཀྱི་ཕོ་ཉ་ལ། ། བརྩོན་པའི་ཁུར་འཛིན་ཆོས་གྲགས་དང༌། དགེ་འདུན་རྒྱལ་མཚན་དང་བཅས་ཏེ། །
སྒོས་སུ་མངགས་པ་མ་ནུས་ཡི། ། གྲངས་ལྡན་ཕོ་ཉས་སོན་པ་སྤྲོ། ། ཉིད་སྐུ་མི་ནུབ་རྒྱལ་མཚན་ནི། ། འགྲོ་བའི་དཔལ་དུ་རབ་བརྟན་ཞིང༌། ། སྐལ་ལྡན་གདུལ་བྱའི་ཚོགས་རྣམས་ལ། ། ཟབ་ཡངས་ཆོས་ཀྱི་ཆར་ཕབ་སྟེ། ། ངེས་དོན་བདུད་རྩིས་ཚིམ་མཛད་སྤྲོ། ། ཁོ་བོ་ཅག་ཀྱང་འབྱུང་བཞི་ཡི། ། ཕུང་པོ་འདུས་པའི་སྒྱུ་ལུས་འདི། ། དུས་ཀྱི་བ་མོས་མ་ནོངས་ཤིང༌། །
བྱ་བྲལ་འདུས་པར་བཅས་པ་ཀུན། ། ངེས་མེད་ཀུན་རྒྱུའི་སྤྱོད་ཡུལ་གྱིས། ། དཀོན་མཆོག་གསུམ་དངོས་བླ་མ་ལ། ། མོས་པར་ལྷུར་ལེན་མ་བོར་ཙམ། ། ད་ལྟ་ཕྱོགས་འདིར་བདེ་བར་གནས། ། སྐབས་ཀྱི་ཞུ་མཆིད་གསོལ་བ་ནི། ། སྔོན་གྱི་ལས་འཕྲོ་སྨིན་པ་ཡིས། །

ལེགས་པར་མཚམས་སྦྱར་ཕྱོགས་དེར་ནི། ། སླད་ནས་བདག་ལུས་ཕྱིན་ན་ཞེས། ། ཡང་ཡང་བསྐུལ་བར་མཛད་གྱུར་ཀྱང༌། ། དུས་དང་སྟོབས་ཀྱི་དབང་གྱུར་པས། ། རེ་ཞིག་ཕྱིན་པའི་ཐབས་མ་རྙེད། ། འོན་ཀྱང་ལྷག་བསམ་བདེན་པ་ཡིས། ། ལེགས་སྨོན་ཟབ་མོས་མཚམས་སྦྱར་ཏེ། ། མི་འགྱང་མྱུར་དུ་མཇལ་བ་ཡིན། ། རྟེན་འབྲེལ་མཚོན་ཕྱིན་རྟགས་ཙམ་ཞིག ། སླར་ཡང་ཕོ་ཉའི་ལག་འཚལ་གྱིས། ། ཆུ་སྐྱེས་དབང་པོའི་མདངས་མཆོག་ལས། །
བརྩོན་པའི་བུང་བ་བསྐྱེད་དེ་འབུལ། ། ཁྲོ་མོ་ནག་པ་ཟླ་བ་ཡི། ། དགའ་བ་དང་པོའི་ཚེས་བཟང་ལ། ། སྤྲོ་ལུང་བླ་བྲང་རྩེ་ནས་དགེ། །། ༈ རེ༽དེའི་ཡིག་ཆུང་ཞུ་ལན། ། ༈ ཡིག་ཆུང་མཛད་དོན། སྔ་སོར་ནས་འདི་ཕྱོགས་ཕེབས་བཞེད་ཆེད་པོ་མཛད་འདུག་ཀྱང༌། ལྕམ་སྲིང་ཡུམ་སྲས་ཀྱི་གནད་བསྐུལ་ཆེས་པ་ཆེ་བ་?ལ་བརྟེན་ཕེབས་མ་ཐུབ་པ་ཐུགས་བདེན་ཞིང༌། ད་ལམ་འབུལ་བ་དངོས་གཙང་ཞིང་རྒྱ་སྤངས་ཡོད་པར་གནང་བྱུང་བ་རྣམས་འདུས་བྱས་མངོན་གྱུར་གྱི་དགེ་རྩ་བཞིན་སྒྲུབ་པ་ནི། ལག་གཡོག་པའང་ཤ་ཚ་སྙིང་ཉེ་ལས་འབྲས་ལ་འཛེམས་པ་དཀོན་པར་གདའ་བས་མི་འགྲུབ་པར་གདའ།
དགེ་འདུན་བྱ་བྲལ་རྣམས་ཀྱི་འཚོ་བའི་ཆ་རྐྱེན། བསམ་གཏན་ཀྱི་སྒྲུབ་རྒྱགས་སུ་ཅི་འགྱུར་བགྱིད་པར་ཡོད་ཅིང༌། མ་རྒན་མོའི་འདས་མཆོད་ཀྱང་ཕྱི་མའི་རྣམ་སྨིན་ལ་མ་ལུས་ཙམ་ཐོན་པས་ནན་ལྟར་ཐུགས་རྗེས་བཟུང་བར་མཆིས་ཤིང༌། དགེ་རྩ་མ་ལུས་པ་སེམས་ཅན་ཐམས་ཅད་བྱང་ཆུབ་ཐོབ་པའི་རྒྱུར་བསྔོ་བ་དང༌། སྨོན་ལམ་གྱིས་རྒྱས་བཏབ་ཡོད་ལགས། ད་རེས་བདག་ཀྱང་མཇལ་ཤིན་ཏུ་སྤྲོ་བ་ནས། ཨལ་རྔོད་ཙམ་དུ་ཨེ་ཕྱིན་གྱིས་འདུན་པ་བྱས། ། འདིར་ཁང་ཐོག་སོ་སོར་བསྐོར་བྱང་བཞིན་བྱས་པ་ཡིན་ཀྱང༌། ཆོས་དམ་ཚིག་ལ་བརྩི་བཞག་བྱེད་མཁན་མེད་པའི། གནས་སྐབས་ཀྱི་ཁྱི་ཁ་རྡོ་ལེན་དུ་ཆོས་འཆད་རེ་དགོས་འདུག་པས།
བདག་ཀྱང་ཅིས་ཀྱང་སྡོད་དགོས་ཟེར་ནན་བྱེད་པ་དང༌། ཁྱད་པར་ཨ་ལྕེ་འདི་ས་གང་ཡང་གི་དབྱེ་བ་མ་ཕྱཻད་པས་སྡོད་དགོས་ཟེར་ཤིན་ཏུ་ནན་ཆེ་བའི་གནད་ཚིག་བྱེད་པ་ཞིག་བྱུང་བས། ད་ལམ་རེས་ལ མྱུར་ཐབས་དེ་ཕྱོགས་ཡོང་ཐུབ་པ་ཞིག་མ་བྱུང་བ་དེ་ལྟར་ཡིན་ཞིང༌། སླད་ནས་མྱུར་དུ་མཇལ་བའི་སྨོན་ལམ་ཀྱང་འཚལ། ཡངས་པ་ཅན་པ་དཔོན་སླཽབ་ཀྱི་གནས་ཚུལ་གང་དང་ཅི་སླད་ནས། དགེ་སློང་གི་ངག་ནས་འབུལ། ད་ལྟ་དུས་སྙིགས་མའི་དབང་གི་སེམས་ཅན་ཐམས་ཅད་ཉོན་མོངས་ཧྲག་ཅིང༌། ཁྱད་པར་རྒྱལ་བའི་བཀའ་ལུང་དང་སྙིང་པོའི་དོན་ལ་ཡིད་ཆེས་པ་དཀའ་བའི་དུས་རེད་གདའ་བས། གདམས་པ་ལྷད་མེད་ཟབ་དགུ་བསྟན་ཀྱང༌། ཡིད་གཉིས་དང་ཐེ་ཚོམ་གྱི་གཞི་ཆེ་ཞིང༌།
ཆོས་སྤོང་གི་ལས་སོགས་པ་ལས། དོན་དུ་འགྱུར་བ་མི་གདའ་བས་བདག་གི་གཏེར་ཆོས་འདྲ་ཕྲན་བུ་འདི་ཡང༌། རང་ཉམས་ལེན་པ་ལས་གཞན་དུ་འཕེལ་ན་སྙམ་པའི་བློ་འདོད་མ་མཆིས་ངེས་ཡིན་ཀྱང༌། ཉིད་སྐུ་སྐྱེ་སྔོན་མའི་འབྲེལ་པ་ཟབ་མོ་ལ་བརྟེན། བླ་མ་དང་ཆོས་ཀྱི་ཕྱོགས་སུ། ལོག་གཡེམ་འཁྲུལ་པའི་བར་ཆད་ཀྱི་གླགས་མི་རྙེད་པའི་རི་མོ་ལྟར། དད་པ་དང་དམ་ཚིག་ལ་འགྱུར་བ་མེད་པ་ཡིད་ཆེས་པ་ལ་བརྟེན། ང་རང་གི་འཆི་ཆོས། ། ཡིད་ཀྱི་གནག་པ་དམ་ཆོས་དགོངས་པ་ཡང་ཟབ་ཀྱི་ཆོས་ཚན་བཞི་པ་འདི་གསུང་རྟེན་དུ་འབུལ་བས། བདག་དང་མཇལ་ཡང་འདི་ལས་ཟབ་པའི་ཆོས་འབུལ་རྒྱུ་མ་མཆིས་ཤིང༌།
དེར་མ་ཟད་ཨྱོན་རིན་པོ་ཆེ་ཉིད་དང་དངོས་སུ་མཇལ་ཡང༌། གདམས་པ་འདི་ལས་ལྷག་པ་ནི་ཡོད་མཉམ་པ་མ་མཆིས་པས། འདི་ནས་སྤྲེའུ་ཟླ་བའི་ཚེས་བཅུའི་ནུབ་འདུན་པ་བགྱིད་པས། ། ལུང་བཞེད་པ་འཚལ་ཞིང༌། ཐུགས་ཉམས་སུ་བཞེས་ན། ཐུགས་ཡིད་ཆེས་པའི་རྟགས་འཆར་བ་ལགས། ། སྐུ་སྐྱེ་སྔ་མའི་འབྲེལ་པ་དང༌། ཨྱོན་རིན་པོ་ཆེའི་གཏེར་ཆོས་ཀྱི་དབང་སྐལ་ཇི་ལྟར་ཡོད་སོགས་སྔ་སོར་ཐུངས་པ་ཕུལ་བ་ལས་གསལ་བ་འབུལ་རྒྱུ་མ་མཆིས་ཤིང༌། སྐུ་སྐྱེ་འདིར་རྫོགས་ཆེན་ལ་ཉམས་ལེན་མཐར་ཕྱིན་ན་བར་མ་ཆོད་པར་འབྲས་བུ་ཐོབ་པར་གོ་ལགས། དེ་ལྟར་མ་གྱུར་ཞིང༌།
བདག་གི་ཚེ་ཡང་བར་ཆད་དུ་གྱུར་ན། སྐུ་སྐྱེ་རྟིང་མ་མཇལ་ཡོང་བར་འདུག ། ཡང་ད་རེས་རྫོགས་ཆེན་ལ་ཐུགས་དམ་གནང་རྒྱུ་མ་བྱུང་ཞིང༌། བདག་གི་ཚེ་ལ་བར་ཆད་མེད་པར་མཐར་ཕྱིན་ན། སྐུ་སྐྱེ་ཁ་ཤས་དངོས་སུ་མཇལ་སྙམས་པ་ཞིག་མ་བྱུང་ལགས། འོན་ཀྱང་སྨོན་ལམ་དབང་བཙན་པས། ཇི་ལྟར་མཛད་པའི་སྨོན་ལམ་ལྟར་བདག་གིས་ཀྱང་འདུན་པ་བགྱིད་པས། དུས་དང་གནས་སྐབས་ཀུན་ཏུ་འབྲལ་མི་ཡོང་ལགས། སྤྱན་ལ་ཕན་པའི་སྔགས་ཤིག་ཕུལ་ཡོད་པས་ཐུགས་ཉམས་སུ་བཞེས་པ་ཞུ། འདི་ཕན་པོ་ཞིག་ཡོང་གིན་ཡོད་ལགས།
དགོངས་གཅིག་གི་དཔེ་བདག་ལ་མེད་ཀྱང་བཙལ་ནས་འབུལ་བ་ཡོད། སྔགས་གུལ་དང་སྨན་ཐུམ་མཚོན་པ་ཡང་འབུལ། ། ༈ ལེ༽གཙང་སེ་བྲག་བླ་མའི་ཞུ་ལན། །
༼༡༠༥༽ ༈ རིགས་དང་ཆོས་ཀྱི་འབྱོར་པས་རྒྱས་ཀྱང༌། ། དམན་པའི་བརྟུལ་ཞུགས་དང་དུ་བླངས་ཏེ། ། སྙིང་པོའི་ལམ་ལ་བདག་གཞན་གཟུད་པ། ། དུས་མཐར་སྙིང་ནས་ཁྱོད་ཙམ་མིན་པ། ཁ་ཞེའི་ངོ་སྟོད་གཏིང་ནས་སྤངས་སོ། ། བདག་ལ་འཕྲིན་ཡིག་ལན་དུ་སྤྲིངས་ཏེ། །
ལོ་གཅིག་ཆོས་ཀྱི་སྐལ་པ་ལྟ་བུར། ། གདམས་པའི་ཡི་གེ་བསྐུར་ཞེས་འཕྲོད་པར། ། ཆོས་ཀྱི་དྲི་མེད་ལེགས་བཤད་འདི་ནི། ། སླད་མའང་རྒྱང་ནས་འབོད་པ་གསན་ཅིག ། འཁོར་བའི་སྤྱི་བབས་གནས་ཚུལ་འདི་ནི། ། མི་རྟག་སྟོན་པའི་སློབ་དཔོན་ལགས་སོ། ། ཡོད་མེད་རྟག་ཆད་ཕྱོགས་འཛིན་འདི་ནི། ། ཨ་འཐས་འཇིག་པའི་མཁན་པོ་ལགས་སོ། ། ཐེག་པའི་རང་གཞུང་གྲུབ་མཐའ་འདི་ནི། ། གནས་སྐབས་ལམ་གྱི་སྐྱེལ་མ་ལགས་སོ། །
རྒྱུ་འབྲས་སྟོན་པའི་དྲང་སྟོན་འདི་ནི། ལམ་གྱི་གེགས་སེལ་བོགས་འདོན་ལགས་སོ། ། རང་བཞིན་སྟོང་པའི་ཆོས་དབྱིངས་འདི་ནི། ། རྫུན་ཕུགས་གཏིབ་པའི་སྙིང་པོ་ལགས་སོ། ། དབྱེར་མེད་གདོད་མའི་ཟུང་འཇུག་འདི་ནི། ། བཅོས་སྒྱུར་བྲལ་བའི་བྱར་མེད་ལགས་སོ། ། འདི་ནི་གཤིས་བབས་གནས་ཚུལ་ཞེས་སུ། ། རྒྱལ་བས་མདོ་རྒྱུད་གསུངས་ཞེས་གྲགས་སོ། ། དེ་ལས་མ་གཡོས་རང་བབས་སྐྱོང་བར། ། བླ་མ་རྣམས་ཀྱི་ལམ་ཚུལ་ལགས་སོ། །
སྤྱད་བྱ་སྤྱོད་བྱའི་མཐའ་དང་བྲལ་བར། ། སྐྱོན་མེད་ཚུལ་ཁྲིམས་སྤྱོད་མཆོག་ལགས་སོ། ། འདི་ནི་གདོད་ནས་དྲི་མ་ཡེ་བྲལ། ། ཀ་ནས་དག་པའི་ཆོས་སྐུ་ལགས་སོ། ། སྣ་ཚོགས་འཆར་ཞིང་ཀུན་ཏུ་འཕྲོ་བས། ། ལོངས་སྤྱོད་རྫོགས་སྐུའི་རྒྱན་ཅན་ལགས་སོ། ། འཁོར་དང་མྱང་འདས་ཀུན་འདས་ཀུན་ལ་ཁྱབ་པས། ། སྤྲུལ་སྐུའི་འཕྲིན་ལས་རྒྱུན་ལམ་འཆད་དོ། ། དེ་ལྟར་ཕྱོགས་གོའི་བློ་ཡུལ་འདི་ནི། ། ཆོས་གྲོགས་ཁྱེད་ལ་རྒྱང་ནས་སྤྲིངས་སོ། །
འདིས་མཚོན་རྣམ་དཀར་དགེ་བ་གང་དེ། ། མར་གྱུར་སེམས་ཅན་ཀུན་དོན་བསྔོའོ། ། ཞེས་པ་འདི་ནི་དགེ་བྱེད་ཅེས་བྱ་ཡི། ། ཧོར་ཟླ་དྲུག་པའི་ཡར་གྱི་ཚེས་ལ། ། གནས་ཆེན་འདབས་ནས་བྲིས་པ་དགེའོ། ། ༈ ཤེ༽མཐིལ་གྱི་གཟིམས་ཁང་རྩེར་གནང་བའོ། ། ༈ གང་གི་འགྲོ་བའི་དོན་གྱི་ཕྱིར། ། ཡང་ཡང་སྐྱེ་ཞིང་འཁྲུལ་པའི་ཚུལ། ། སྨོན་པ་བཟང་པོའི་སྟོབས་འཆང་བ། ། གདུལ་བྱ་བདེ་ལ་འགོད་མཛད་དེའི། །
གསུང་བྲིས་བློ་བ་ཉེ་བའི་གཏམ། ལེགས་པར་སོན་ལ་རྗེས་ཡི་རང༌། ། འཁོར་བཅས་སྙིགས་དུས་འདྲེན་པ་དེའི། ། ཐུགས་ཀྱི་དགོངས་པ་ཡོངས་བཀང་སྟེ། ། སླད་ནས་ཀུན་བཟང་ནགས་ཁྲོད་དུ། ། རིམ་པར་བྱོན་པའི་སྒྲ་སྙན་ཐོས། ཁོ་བོ་དུས་མཐའི་བྱ་བྲལ་བ། ། ཆོས་དང་སྲིད་ཀྱི་བྱ་བས་དབེན། ། ཕྱོགས་འདིར་སོན་ནས་ཞག་གི་གྲངས། ། བདུན་གསུམ་ཉེ་བར་མཚམས་སུ་མཆིས། །
རྒྱལ་བའི་བསྟན་ལ་རབ་བྱུང་ཡང༌། ། སྨོན་ལམ་དབང་གི་མགོ་སྐྱེས་དང༌། ། གོ་བ་དཀར་པོའི་ཚུལ་འཆང་ཞིང༌། ། ངེས་མེད་འཆོལ་པའི་ཡིད་སྤྱོད་ཅན། ། གང་དེ་དགེ་འདུན་ངུར་པའི་ཚོགས། ཁྲི་ཕྲག་དབུས་སུ་སྤོབས་པ་ནི། ། ཀུན་ནས་ཞུམ་ཞིང་སྔོ་མ་ཐོག ། དེ་ཕྱིར་རང་གནས་དབེན་པའི་མཚོར། ། ཅི་དགར་རྒྱུ་བའི་ཆུ་བྱ་དག ། གཏད་མེད་ལྷུག་པའི་འགྲོས་སྐྱོང་སྙམ། །
འོན་ཀྱང་བསྟན་འདིའི་སྣང་བྱེད་མགོན། ། རིན་པོ་ཆེ་ཡི་བཀས་བསྐུལ་ནས། ། ད་ལོའི་བཅའ་སྒྲིགས་དབྱར་གྱི་ཆོས། ། བདག་ལ་ཤོད་ཅེས་སྔ་ཕྱིར་ཕེབས། ། གནས་སྐབས་རྒྱུ་མཚན་སྔར་ལྟར་ཕུལ། ། སླར་ཡང་བཀའ་ནན་ཆེ་བ་ནས། ། འདུས་བྱས་ཆོས་ཉིད་མ་བསྟན་ན། ། དུས་ཀྱི་སྔ་ཕྱི་གང་བབས་སུ། ། ད་ལོ་ཅི་གསུང་བསྒྲུབ་པར་ཞུས། ། ཉིད་ཀྱང་ཐུགས་ལ་ལེགས་བཞུགས་ཤིང༌། །
སླད་ནས་གནང་འོས་རིམ་གྱིས་འཚལ། ། ཆུ་སྟག་ཧོར་ཟླ་དྲུག་པ་ཡི། ། རྒྱལ་བ་གཉིས་པ་ཞེས་བྱ་ལ། ། འབྲོང་ངུར་དབེན་པའི་གནས་ནས་དགེ ། ། ༈ ས༽ཨེ་ཝཾ་དུ་ཤེས་རབ་འོད་ཟེར་ལ་གནང་བ། ༈ བདག་གི་བུ་སྐྱེས་སྦྱངས་ཀྱི་ཤེས་རབ་དང་ལྡན་ཞིང༌། ལུང་རྟོགས་ཀྱི་ཡོན་ཏན་དུ་མས་ཕྱུག་པ་དེའི་ཡི་གེ་ཞིབ་ཆ་སོན། ཁྱེད་ཀྱི་ནད་དེ་ལ་སྔོན་ལས་དང༌། འཕྲལ་རྐྱེན་དུ་མ་ཞིག་གིས། ལྷོངས་ཀྱི་རྣམ་པ་ཤིན་ཏུ་ཆེ་བར་བྱུང་འདུག་པ་དེ་ཡིན།
རེ་ཞིག་སེམས་ཀྱི་སྣང་བ་ཟིལ་གྱིས་མ་ནོན་གྱི་བར། བག་ཆགས་རྒྱུད་གོམས་འདི་ཤས་འཐུག་དྲགས་པས། རྟེན་འབྲེལ་རྒྱུ་འབྲས་ཀྱི་ཆ་མི་འདོར་བའི་ཕྱྀར། སྨན་དཔྱད་རིམ་འགྲོ་ཡང་བསྟེན་འཚལ། ཅེས་རིམ་པར་སྲིངས་པ་དེ་ཡིན། སྣང་བ་སེམས་སུ་ཤེས་པའི་གང་ཟག་ལ། ཧ་ཅང་རྒྱུ་འབྲས་ཀྱི་རྩིས་གདབ་ཀྱི་ལྷན་པ་མང་ན། སླར་ལ་ཆིངས་པའི་རྐྱེན་དུ་འགྱུར་བས། འཁོར་འདས་མཉམ་པ་ཉིད་ཀྱི་ཏིང་ངེ་འཛིན་ཞེས་བྱ། གང་གིས་ཀྱང་མི་ཤིགས་པས་རྡོ་རྗེ་ལྟ་བུའི་ཏིང་འཛིན་ཞེས་ཀྱང་བྱ།
གང་གིས་ཀྱང་མི་རྫི་བས་སེང་གེ་རྣམ་པར་བསྒྱིངས་པའི་ཏིང་ངེ་འཛིན་ཞེས་ཀྱང་སྟེ། ངོ་བོ་རང་བཞིན་ལ་བཅོས་བསླད་དང་བྲལ་བའི་རང་འགྲོས། ཇི་ལྟར་སྣང་ཡང་མ་འགགས་པ་རྩལ། གང་ལྟར་ཤར་ཡང་རྐྱེན་གྱི་ཕྱིར་དུ་མི་འབྲེང་བར་རང་ས་ཟིན་པ་ནི། རྒྱུ་འབྲས་ལས་འདས་པའི་ཆོས་ཉམས་སུ་མྱོང་བ་ཞེས་བྱ། ཡང་ཟབ་རྫོགས་ཆེན་གྱི་ལྟ་བའི་ཕུགས་སྙོགས་པ་ཡིན་པས། རྒྱུན་དུ་དེ་ལས་མ་འདའ་ཞིག ཟུག་གཟེར་སྒྱུ་མའི་སྣང་བརྙན་དུ་རྩལ་ཀྱང༌། སྐབས་སུ་བོགས་འདོན་དུ་ལ་དོར་ཞིང༌། ལམ་དུ་བཏང་བར་མཛོད།
བདག་ཀྱང་ཉེར་གསུམ་ནས་མཚམས་བཅད། ད་ལོ་མཚམས་པ་བྱེད་སྙམ་གྱི་མདུན་པ་བྱས་ཡོད་པས། མྱུར་དུ་མ་མཇལ་ཡང་འདུ་འབྲལ་མེད། གསང་སྤྱོད་ཀྱི་རྣལ་འབྱོར་དེ་ཁོ་ན་ལྟར་འཚལ། དེ་རེས་ང་རང་གི་སྐྲ་ཐུམ་བུ་ལ་རྒྱ་འབྱར་ཡོད། ཚེས་ལ། ། ༈ ཧེ༽རྒྱལ་འབོད་དུ་བླ་མ་གཙང་པ་ལ་གནང་བ། ། ༈ མཆེད་གྲོགས་གཙང་པ་དམ་ཚིག་གཙང་བའི་ཡི་གེ་དང་ནི་ལས་ཀྱི་འབྲེལ་པའི་ཇ་བཟང་འབྱོར། ། ད་ལྟའི་དུས་འདིར་ལབ་ལོབ་མང་པོའི་དུས་སྐབས་མིན་ཀྱང་སྨྲས་ན་ཞེན་འཛིན་ཡ་མཚན་ཆེ། ཁོ་བོ་སྤྲང་པོ་སྣ་ཚོགས་རང་གྲོལ་རང་དོན་རྫོགས་ཀྱང་གཞན་དོན་མ་རྫོགས་ཞིང་འདིར་སྐྱེས། །
མཐོང་ཐོས་དྲན་རེག་མཐར་ཕྱིན་གྲོལ་བའི་སྨོན་ལམ་བཏབ་ཀྱང་ལས་ངན་བསགས་རྣམས་གྲོལ་བ་ཉུང༌། ། དེ་ཉིད་ཕྱིར་དུ་ཆེ་ཁྱེར་དང་ནི་འགྱིང་ར་གཙང་སྦྲ་བེར་ཐུལ་གྱོན་འདོད་མ་ཤེས་མིན། ། ཀུན་ལ་ཕན་ཕྱིར་དམན་པའི་ཆ་འཛིན་མཐོ་དམན་གང་ལའང་འབྲེལ་པ་འཇོག་པ་ཡིད་མ་ཡིན། ། རབ་དགའ་འཕེལ་གཉིས་བསོད་ནམས་ཨེ་ཡོད་འཛོམ་པར་ཨེ་གྱུར་ད་རེས་ལྟ། ། རྒྱུ་ལུས་འདི་ཡི་བྱང་ཆུབ་མ་གྲུབ་ད་དུང་འཁོར་བའི་ཞེན་འཁྲིས་དམ་པོས་བཅིངས་པ་ན། ། ད་ལྟའི་ནད་འདི་སོས་པར་གྱུར་ཡང་སྐྱེ་བར་ས་བདག་ཀླུའི་ནད་ཀྱིས་ཟིན། ། གཏི་མུག་ཆེན་པོས་འཇིག་རྟེན་ལ་དགའ་དེ་ཕྱིར་འཁོར་བའི་བྱ་བ་སྒྲུབ་པ་རྗེ་རིགས་ཏེ། ། ཞེ་སྡང་གིས་ནི་ཕྱི་ནང་དགྲ་གཉེན་ཀུན་ལ་སྡང་འཁྲུགས་རྒྱལ་རིགས་བདག་ཉིད་དངོས། ། འདོད་ཆགས་ཀྱི་ཞེན་རང་གཞན་ཡུལ་ནོར་ཆགས་འཛིན་ཀུན་བྱེད་བྲམ་ཟེ་དམར་པོ་སྟེ། ། སེར་སྣས་དཀྲིས་པས་ཡུལ་དང་ཡུལཅན་འཛིན་ཞིང་འཆིང་བ་དམ་པོས་རབ་དཀྲིས་དམངས་རིགས་སོ། །
ཕྲག་དོག་གདུག་པས་རང་གཞན་ཀུན་འཚེ་སྡུག་བསྔལ་བསྒྲུབ་པས་གདོལ་པ་ནག་པོས་གཏོང་མི་ཤེས། ། དུག་ལྔ་མ་སྤངས་ས་བདག་ཀླུ་ནད་སོས་པ་ཁོ་བོར་མ་ཟད་རྒྱལ་བས་ཀྱང་ནི་གཟིགས་པ་ཉིན་སྐར་ཙམ། ། དེ་བས་ཤེས་ལྡན་ཡོད་ན་ད་ནི་རང་གཞན་བྱ་བ་རྐྱེན་འདིས་བསྐུལ་ཏེ་མ་བསྒྲུབས་ན། ། ཕྱི་ནས་བྱང་ཆུབ་སྒྲུབ་པའི་རྐྱེན་དུ་འགྱུར་བ་ཁོ་བོས་མ་མཐོང་གཟིགས་པ་འདུག་ན་དྲིས། ། ཞེས་པ་ཙམ་འདི་སྙིང་ནས་མ་བཟོད་གྲོགས་པོ་ལ་སྨྲས་དོན་འགྱུར་འདུག་ན་གཞན་ལའང་སྨྲོས། ། གཞན་དུ་མ་འཆད་འདི་མིན་གཏམ་གྱིས་ཆོག་པར་ཟད་དོ་སྙིང་ནས་ཡིན་སྟོན་བཅང་བ་དགེ ། ཞེས་པའི་གཏམ་གྱི་གང་བྱུང་འཕྲེང་བ་ཡིད་སྔར་གང་ཤར་སྤང་བླང་བྲལ་བ་བདག་གིས་བྲིས། ། དགེ་བར་གྱུར་ཅིག་ཁམས་གསུམ་སེམས་ཅན་འཁོར་བའི་གནས་ལ་ཞེན་པ་ལོག་ཏེ་བྱང་ཆུབ་ཤོག ། ས་མཱ་སྟཿ ། ༈ ཨེ༽འབྲི་གུང་མཐིལ་གྱི་སློབ་དཔོན་འཇམ་དབྱངས་རིན་ཆེན་པ་ལ་གནང་བ།
༈ གང་ཞིག་འཕྲ་བའི་དམིགས་པའི་ཡུལ་བྲལ་ཡང༌། ། མ་འདྲེས་ཤེས་བྱའི་དངོས་པོ་ཇི་སྙེད་པ། ། གཞན་གྱི་ལྐོག་གྱུར་འདིར་ནི་མངོན་སུམ་བཞིན། ། མཆོག་གི་དངོས་གྲུབ་ལྟ་བུའི་དཔེས་མཚོན་པར། ། རིག་བྱེད་མཁས་པའི་ལག་གི་འདུ་བྱེད་ཀྱི། ། རབ་སྐྲུན་ལྷ་རྫས་མཚོན་གྱིས་བྱུགས་འདྲ་བའི། ། མཛེས་བྱེད་སམྦྷོ་ཏྲའི་ངོས་ཡངས་སུ། ། སྙན་དངགས་ཚིག་གི་འཕྲེང་བས་སྤེལ་མཁས་ཤིང༌། ། དོན་བཟང་ལྗང་ཡུལ་སྐྱེས་པའི་རོ་མཆོག་བདའ། ། དགུན་དུས་བསིལ་ངད་སྐྱོབ་པའི་གོ་བར་བཅས། །
ནུབ་གླིང་ཆོས་ཀྱི་མཐོ་བའི་ཁང་བཟང་ནས། ། འབད་པས་བརྩོན་པས་ཕོ་ཉས་བསྐྱོད་པ་ལས། ། དུས་ངན་ལོངས་སྤྱོད་བརྒྱད་ཅུའི་དུས་སླེབ་ཅེས། ། གླེགས་བམ་ལ་ནི་སྐྱོན་པའི་གསུང་འཕྲིན་དང༌། ། རྒྱ་ཡུལ་ལན་མང་བགྲོད་པའི་ཚོང་པ་བཞིན། ། སྣ་གཅིག་ལན་ལྔའི་ཐུམ་བུར་གྲངས་བཅད་ཅིང༌། ། ཨེ་མཁོ་ཨེ་མགུའི་འབྲུ་ཚད་ཕྱག་རྒྱས་སྤྲས། ། མུན་ཁུང་ནང་དུ་མཆི་བ་ལྟར་གབ་པའི། ། ལྡོམ་བུས་འཚོ་བ་པའི་བུག་སྒོ་རུ། ། ཤོག་ཤོག་སྒྲ་དང་བཅས་ཏེ་ཕེབས་པ་ན། །
ནམ་ཡུལ་གྲང་ཡང་འབད་པས་ཧོར་ལངས་བྱས། ། ལག་པ་འཁྱགས་ཀྱང་བརྩོན་པས་ནང་དུ་གྲངས། ། ཐོག་མར་སྒོ་ཆུང་ནང་དུ་མི་ཤོང་ཤོང༌། ། དེ་ནས་ཤོག་བུའི་ན་བཟའ་རིམ་བཞིན་བཤུས། ། རེ་རེ་ཁ་ནས་ཞལ་མཇལ་ཞིབ་དུ་བྱས། ། དངོས་ན་ཚང་བ་གྲངས་སུ་དངོས་མི་གསལ། ། ཨེ་མ་འདི་ཕྱི་རྨི་ལམ་སྒྱུ་མའམ། ། ཇི་ལྟར་ཡིན་སྙམ་རྟོག་དཔྱོད་ཡང་ཡང་བཏང༌། ། དེ་ཚེ་འགྱུ་བྱེད་རིག་ཤེས་འདི་སྙམ་དུ། ། ཨེ་མ་ཁྱེད་ཉིད་མི་བདེན་རྟག་འཛིན་ཅན། །
མེད་པར་ཡོད་འཁྲུལ་འཁོར་འདས་ཆོས་ཇི་སྙེད། ། འདི་ཉིད་ཁོ་ན་དག་དང་མཚུངས་པ་ནི། ། རྒྱལ་བའི་བཀའ་དང་བླ་མ་དམ་པའི་ལུང༌། ། ལོ་རྒྱུས་ཚད་མ་རྣལ་འབྱོར་མྱོང་གྲུབ་ཆོས། ། འདི་ཉིད་ཀྱིས་མཚོན་ལོགས་སུ་འཚོལ་སེམས་བོར། ། ཞེས་པའི་ངེས་ཤེས་གཏིང་ནས་རྙེད་གྱུར་པས། ། ཀུན་རྫོབ་གསོལ་ཇའི་གསུང་བཟང་གནང་སྦྱིན་གྱིས། ། ཟུང་འཇུག་དོན་དམ་བདེན་པའི་ངོ་སྤྲོད་བྱུང༌། ། མེད་པ་མ་ཡིན་ཇ་བཟང་ངེས་པ་རྙེད། ། ཡོད་པ་མ་ཡིན་དངོས་པོར་དམིགས་སུ་མེད། །
གཉིས་མེད་ཡེ་ཤེས་དོན་དུ་ཐག་ཆོད་པས། ། བཀའ་དྲིན་ཆེའོ་ཐུགས་ལ་ལེགས་པར་བཏགས། ། ཞེས་པའི་རང་བཞིན་བརྗོད་རྒྱན་གྱིས་སྤྲས་པའི། ། འཕྲིན་ཡིག་ཉམས་དགའི་ཁྱེའུ་ཁྱོད་སོང་ལ། ། ནུབ་གླིང་སྐྱིད་མོས་ཚལ་གྱི་ཀུན་དགའ་དེར། བྲག་ཅོག་ཆོས་རྗེའི་སྙན་དུ་ལྷང་ལྷང་སྒྲོགས། ཨེ་ཝཾ། ། ༈ ཀོ༽རྒྱམ་འབེད་དབེན་གནས་སུ་བླ་མ་གཙང་པས་མཆེད་གྲོགས་ལ་གནང་བ། ༈ སྔགས་མ་ནུས་ཀྱི་དགེ་སློང་དང༌། ། རྔོ་བཟོ་རྒས་པའི་བྱ་བཏང་གི །
རྟོག་འཕྲེང་ཡི་གེ་ནར་མོ་སོན། ། རྣལ་འབྱོར་ཉམས་ཀྱི་འཆར་སྒོ་དང༌། ། སྣ་ཚོགས་སྒྱུ་འཕྲུལ་བྱེད་པ་ལས། ། རྨི་ལམ་སྣ་ཚོགས་རྨི་བ་དང༌། ། འབྱུང་བཞི་ལས་གྲུབ་སྒྱུ་ལུས་ལ། ། བྱེར་ཟུག་སྙོམས་པའི་ཟློས་གར་ལས། ། བདེ་སྡུག་སྣ་ཚོགས་འཆར་བ་ནི། ། ཇི་ལྟར་ནམ་མཁའི་དཀྱིལ་འཁོར་ལ། ། ཉི་ཟླ་གཟའ་སྐར་སྤྲིན་ཚོགས་འཁྲིགས། ། སྣ་ཚོགས་སྣང་བ་ཇི་བཞིན་མཚུངས། །
བྲག་ཕུག་མི་མེད་སྐམ་པོ་རུ། ། མི་ཡིས་མཐོང་དགོས་ཕྱི་རུ་ཡིབ། ། དོ་ནུབ་རྨི་ལམ་ཅི་འབྱུང་ཞེས། ། འཁྲུལ་སྣང་འདུན་རྗེས་ཉིད་ནས་བསུ། ། སྒྲུབ་པའི་འབྲས་བུ་བྱུང་ན་སྙམ། ། བྱ་བྱེད་རྩིས་སྡིངས་འཁོར་ཡུག་ཁྱེར། ། ཁྱེད་ཅག་ཇག་ཨར་ཆོམ་པོ་འདྲ། ཁོ་བོ་ཆོས་བརྒྱད་རང་གྲོལ་དང༌། ། བདེ་དང་སྙན་པ་རིང་དུ་བོར། ། ཕྱི་ནང་དུ་ཁའི་འཚེ་བས་བསྐོར། །
རང་གསལ་འཁོར་འདས་རྗེན་ཁྲོལ་ལེ། ། ཇི་ལྟར་གྱུར་ཀྱང་མཉམ་ཁྲིས་སེ། ། རེ་དོགས་མེད་པར་ཡངས་ཁྲོལ་ལེ། ། དེ་ལྟར་གདའ་ཡི་བདེ་དེ་?བཞིན་མཛོད། ། ཧ་ཧ་ཨ་ཅང་ད་དུང་སྔར་མུས་འཐུད་པ་གལ་ཆེའོ། ། ཡང་གསུང་བྲིས་ཞིབ་ཆའི་དབྱར་རྔ་སོན། ། སླད་ནས་འབྲས་དོན་མཆིད་འདི་སྤྲིངས། ། དབེན་པ་བསྟེན་པའི་དགོས་པ་ནི། ། གསལ་གསུམ་ལྡན་ལ་བར་མི་ཆོད། ། དེ་མིན་མཐོང་འདྲེས་བསྲུང་བའི་ནི། །
དབེན་པ་བརྟེན་པའི་དགོས་པ་ཆུང༌། ། བསྒྲུབས་པས་འབྲས་འབྱུང་རྟེན་འབྲེལ་ཡིན། ། རེ་དོགས་འཆིང་བས་འབྲས་བུ་གཏོར། ། རྨི་ལམ་གསུང་བ་ཡ་མཚན་ནའང། ། བྱུང་ཚད་གསུང་ན་ཞལ་འགྲམ་སྙུང༌། ། ཁོ་བོ་བདེ་སྙན་རིང་བོར་རྗེས། ། དུ་ཁས་བསྐོརབ་ཨ་ཅང་ཆེ། ། ཐུགས་གཞིག་མེད་པའི་ཐལ་འབུད་འདི། ། སྔོ་ལོ་འཆར་བའི་མཚན་ཉིད་འདྲ། ། ཁྱེད་ཅག་སྒྲུབ་པར་ནུས་འདོན་འཚལ། །
ཅེས་སོ། ། ༈ ཁེ༽འཕྱོང་རྒྱས་པ་ཚེ་དབང་ཕུན་ཚོགས་ཀྱི་ཕ་ལ་དད་རྟེན་དུ་ཞུས་པའི་ཚིག་བཅད། ༈ རྗེ་བཙུན་སྐྱེས་མཆོག་དམ་པ་རྣམས་ལ་འདུད། ། ལེགས་པའི་ལམ་ལ་མོས་པའི་བློ་མཆིས་ན། ། བསླབ་བྱའི་སྙིང་པོ་གདམས་པ་འདི་མཉན་ཏེ། ། སྒོ་གསུམ་འབད་པས་ཉམས་སུ་བླང་བར་འཚལ། ། ལུས་ཀྱི་མི་དགེ་བཅུ་ནི་ཅི་ནུས་སྤང༌། ། ཕྱག་སྐོར་བསྟན་དང་བསྟན་འཛིན་རྣམས་ལ་བཀུར། ། ངག་གི་མི་དགེ་བཅུ་ལས་བཟློག་བྱ་ཞིང༌། ། ཡི་གེ་དྲུག་སོགས་ཆོས་སྤྱོད་སྨོན་ལམ་གདབ། །
ཡིད་ཀྱི་ཉེས་པ་གསུམ་ནི་རབ་སྤངས་ལ། ། མི་རྟག་དད་པ་སྐྱེ་མེད་དོན་ལ་སྦྱངས། ། དེ་ལྟར་ཚེ་འདིར་འབད་པ་ལྷུར་བླངས་ན། ། བླ་མེད་བྱང་ཆུབ་སྙིང་པོ་ཐོབ་པར་གྱུར། ། ༈ གོ༽གུང་རེད་དཔོན་པོ་ཀུན་དགའ་ལ་གནང་བ། ། ༈ བླ་མ་དམ་པ་རྣམས་ལ་ཕྱག་འཚལ་ལོ། ། ངོ་བོ་རང་རིག་ཐུགས་རྗེ་འོད་མི་འགྱུར། ། མ་འགགས་ཐུགས་རྗེ་གསལ་ལ་མ་འདྲེས་རྫོགས། ། འཁོར་འདས་ཤེས་དང་ཤེས་བྱའི་དབྱིངས་མཁྱེན་པས། ། དུས་གསུམ་བདེ་བར་གཤེགས་པ་ཀུན་གྱིས་སྐྱོབས། །
དམ་ལྡན་སློབ་མ་ཀུན་དགའི་མཚན་འཆང་བ། ། སྒྲུབ་པའི་བགེགས་མེད་འགྲོ་དོན་མཐར་ཕྱིན་པའི། ། རྟེན་འབྲེལ་སྨོན་ལམ་འདུན་པ་གཏད་པའི་ཚེ། ། ཉམས་ལ་ཤར་བའི་སྒྲ་ཚིག་འདི་ལྟ་སྟེ། ། ནགས་ཤོད་ཕྱོགས་སུ་ཡུན་རིང་གནས་བྱས་ན། ། ཟ་མའི་རྐྱེན་དབང་ཚེའི་བར་ཆད་འབྱུང༌། ། སྒྲུབ་པ་མི་འཕེལ་དད་པའི་འཚོ་བས་གཡེངས། ། ནང་མི་མཐུན་ཞིང་འཁོར་ལ་སྐྱོ་བའི་གཞི། ། རང་སྨིན་སྒྲུབ་པ་འབྲི་ཡི་གཞོ་སྟོད་དུ། ། གེགས་བྱུང་འབྲས་ཚེ་དགེ་སྦྱོར་བརྟན་པ་ཐོབ། །
མ་འོངས་འགྲོ་དོན་ཁམས་ཀྱི་ཕྱོགས་སུ་འབྱུང༌། ། འོན་ཀྱང་ཚེ་ཚད་རྟེན་འབྲེལ་ཡུན་ཐུང་བས། ། ཚེ་སྒྲུབ་གདམས་པའི་བསྙེན་པ་རྟགས་བསྟུན་འབད། ། བར་ཆད་དམ་སེལ་གྲིབ་ལ་འཛེམ་པ་གཅེས། ། ཞེས་པའི་གནས་སྐབས་མཐར་ཐུག་དགེ་བའི་འབྲས། ། བདག་གི་ཤེས་བྱའི་ཡུན་དུ་གང་ཤར་རྣམས། ། དྲི་མེད་ལྷག་བསམ་དག་པས་འདིར་བཀོད་བཞིན། ། གེགས་མེད་བསྒྲུབས་ན་བདག་གཞན་དགེ་བར་འགྱུར། ། ༈ ངེ༽ཁྲོ་ཕུ་དབོན་པོའི་ཞུ་ལན། ༈ གང་ཞིག་མོས་པ་དེ་ལ་འདུད་བྱེད་ཅིང༌། །
དེ་བསྟན་ཆོས་ལ་སྤངས་རྟོགས་འབྲས་བརྙེད་དེ། ། རང་གཞན་དེ་ཡི་ལམ་དུ་འཇུག་འགོད་ན། ། སྔོན་ནས་སྐྱེ་བར་སྦྱངས་པའི་ལས་སད་བུ། ། ཡིད་ཆེས་ཡིན་ཚུལ་འབྲལ་བ་ཟབ་ངེས་ཀྱང༌། ། བརྗོད་པ་མང་ན་རང་གཞན་ཡ་གའི་རྒྱུ། ། དེ་བས་ལུས་ཀྱི་པད་མཚོ་རིང་ངེས་ཀྱང༌། ། ཡིད་ཀྱི་བུང་བ་དགའ་བའི་འདབ་གཤོག་གིས། ། ཡང་ཡང་བསྐྱོད་དེ་འབྲལ་མེད་སྨོན་ལམ་འཚལ། ། ཅེས་པ་འདི་ཡང་ཁྲོ་ཕུ་བའི་གདུང་རིགས་བསྟན་འཛིན་ཕུན་ཚོགས་གྲགས་པ་རྒྱལ་མཚན་ལ་གནང་བའོ།། །། ༈ ཅོ༽ཆོས་རྗེ་བློ་གྲོས་རབ་ཡངས་པའི་ཞུ་ལན།
༈ ཕེབས་དོན་རྒྱལ་བའི་བསྟན་པ་རིན་པོ་ཆེ་ཞིང་འདིར་ཡུན་ཇི་ཙམ་གནས། མདོ་སྡེ་རྣམས་ནས་བཤད་ཚུལ་མི་འདྲ་བ་སྣ་ཚོགས་སུ་འདུག་པའི་གཏན་ཚིགས་ཀྱི་བྱེ་བྲག་ཐ་དད་པ་ལུགས་མང་ཞིང༌། ལུང་བསྟན་རྣམས་ན་ཡང༌། བསྟན་པའི་དུས་དམའ་མོར་སླེབས་པར་བཤད་འདུག་པ་དང༌། སངས་རྒྱས་ཀྱི་བསྟན་པ་གང་ཟག་ལ་རག་ལུས་པ་ལ། ད་དུས་ཀྱི་ཆོས་བྱེད་རྣམས་ཀྱིས། བསྟན་པའི་དོན་ཉམས་སུ་ལེན་ཚུལ་ལ་དཔགས་ན། ། བཟླ་རེག་པ་ཙམ་དུ་འདུག་ལགས། ལྷ་སའི་ཇོ་བོ་ཆབ་ཀྱིས་ཉེན་པ་འདི་ལ། ཕྱི་ནང་གསང་གསུམ་གྱི་ལུང་བསྟན་རྟེན་འབྲེལ་དུས་གནད་ཀྱི་བསྒྲུབ་དགོས་མང་ཙམ་འདུག་པ་ལ།
སྐྱེས་བུ་དམ་པ་རྣམས་ཀྱི་མཐུན་གྲུབ་ཕྱག་ལེན་ལ་ཐེབས་པ་བྱུང་ན། ལུང་བསྟན་གྱི་དུས་གནད་བསྟན་པ་འདི་རྣམས་ཉེན་ཆེ་ཙམ་མིན། ད་ལོ་ན་ནིང་ནང་དུ་ཆབ་ཀྱི་གདན་འདྲེན་པ་ཞིག་མ་ཤེས་ལགས་ན་ཡང༌། བསྟན་འཛིན་སྐྱེས་བུ་རྣམས་ཀྱི་སྨོན་ལམ་གྱི་རྟེན་འབྲེལ་མ་འགྲིག་ན། སྔ་སོར་ཡང་ཆབ་ཀྱིས་ཉེན་བྱུང་བ་མང་ཞིང༌། ལོ་དུས་འདི་ཡང་ཤིན་ཏུ་སྐག་པར་འདུག ཧོར་སྨད་ནས་ཡོང་བ་སྒྲ་སྐད་ཆེ་ཡང༌། སྟོད་ནས་ཤར་ཏེ་འོང་ཞེས་པས། ད་ལྟའི་དུས་འདི་རང་དགོངས་པས་ཆོད་པ་ལྟར་ལགས། ལར་བཞིན་ནི་མཐའ་དམག་རྣམས་ཀྱང་ཕྱོགས་ནས་གཡོ་ཞིང༌།
བོད་ནང་འཁྲུགས་པའི་ད་ཕྱིན་ལྟས་འཚུབ་ཙམ་ཡོང་བ་ཞིག་འདུག ད་ལྟའི་དུས་ཀྱི་སངས་རྒྱས་ཀྱི་བྱང་སེམས་དང༌། རྒྱལ་བློན་གྱི་རྣམ་འཕྲུལ་གང་དག་བཞུགས་པ་རྣམས་ཀྱི་སྐུ་ཚེ་དང་འཕྲིན་ལས་ཀྱི་སྒོ། སེམས་ཅན་གྱི་བསོད་ནམས་ལ་རགས་པར་འདུག་པ་ལ་བརྟེན། ལུང་དུ་བསྟན་པ་བཞིན། དུས་གནས་ཀྱི་རྟེན་འབྲེལ་མ་ཚོགས་ན་བར་ཆད་ཀྱང་ཤིན་ཏུ་ཆེ་བར་གོ ། ལུང་བསྟན་བཀའ་རྒྱ་ནས། ལྷ་སྲས་མུ་ནེ་དང༌། མུ་ཏིག་སོགས་མཚན་གྱི་རྣམ་གྲངས་མ་གཏོགས་དོན་ལ་གཅིག་པར་བཤད་པ་དང༌། རྒྱལ་པོ་བཀའ་ཐང་སོགས་ནས་མཆེད་དུ་བཤད་པ་ནི་གང་ཡང་མཆིས།
རང་ངོས་སྨོན་ལམ་གྱི་ཤུགས་ཙམ་ལ་བརྟེན། ལུང་བསྟན་ཕྲན་བུ་རྙེད་པ་མ་གཏོགས། གསལ་བར་ངེས་ཆོད་ཞུ་རྒྱུ་མ་མཆིས། ཡི་གེར་བྲིས་པ་སོགས་ལ། རྒྱལ་པོ་བཀའ་ཐང་ལུགས་བཞིན་འདོད་པ་ལགས། མཐའ་དམག་བཟློག་པའི་ཐབས། གཏེར་ཁ་རྣམས་ནས་འབྱོན་པ་མང་ཞིག་ཡོད་འདུག་ནའང༌། ལག་ཏུ་ཡིག་ཆ་འཛོམ་པོ་མེད་ལགས། ང་རང་བབ་པའི་གནམ་ཁོག་གི་མཆོད་རྟེན་འབུམ་ཆུང་ཀེ་རུ་ཞེས་པ་ནས་བཏོན་པའི་བྷྱོ་བཟློག་གི་རྡོ་གསུམ་པ་ཞིག་སྔ་སོར་ས་དམིགས་སྟོད་སྨད་གང་དུ་འཁྱོལ་ཙམ་བྱས། ད་དུང་ཉེན་ཆེ་སར་དེ་ནས་བཏོན་པའི།
བྷྱོ་བཟློག་གི་རྡོ་རེ་འཁྱོལ་ན་ཁྱད་ཆེ་ཙམ་འདུག་ཀྱང༌། གོ་ནད་ཆེ་བ་ཞིག་བྱུང༌། སྐྱེས་བུ་ཆེན་པོ་རྣམས་ནི་སྨོན་ལམ་གྱི་མཐུ་གཞན་དང་མི་འདྲ་བས། དེ་ཚོ་ནས་ཀྱང༌། རྒྱུད་སྡེ་དང་མན་ངག་ལས་བཤད་པའི་སྤྱིར་སེམས་ཅན། སྒོས་བོད་འབངས་ལ་བདེ་ཐབས་ཀྱི་ཐུགས་དམ་ལ་འབད་པ་འཚལ། དེ་ལྟ་ན་དཀོན་མཆོག་ཐུགས་རྗེ་གཞན་དང་མི་འདྲ་བས། ། ལོ་ཤས་མཐའ་མི་དབུས་སུ་མི་འཆུད་པའི་རྟེན་འབྲེལ་སྨོན་ལམ་ཀྱང་འཚལ་ལོ།། །། ༈ ཆོ༽བྱ་བཏང་རིན་ཆེན་འཕེལ་ལ་གནང་བ། ༈ བྱམས་དང་སྙིང་རྗེ་བྱང་སེམས་བསྒོམས། །
སྣང་སྟོང་ལྷ་སྐུའི་བསྐྱེད་རྫོགས་དྭངས། ། མཚན་ལྡན་རྗེ་ལ་གསོལ་བ་ཐོབ། ། གཉུག་མ་ལྷན་སྐྱེས་རང་ཞལ་ལྟོས། ། བདག་གཞན་དགེ་ཚོགས་བྱང་ཆུབ་བསྔོ།། །། ༈ ཇོ༽འཕྱོང་རྒྱས་པ་རྒྱལ་བུ་འགྲེས་པའི་ཞུ་ལན། ། ༈ ཡིག་ཆུང་དུ་ཇི་ལྟར་ཕེབས་པ་བཞིན། ཉིད་ཨྱོན་རིན་པོ་ཆེ་ལ་ཐུགས་མོས་ཤིང་དེའི་བསྟན་པ་རིན་པོ་ཆེ་ལ་ཉམས་བཞེས་ཀྱི་དགོངས་པ་གཞན་དང་མི་འདྲ་བ་ནི་སྔོན་ནས་ཀྱི་ལས་འཕྲོ་བཟང་པོའི་རྟེན་འབྲེལ་ཚོགས་སུ་འགྲིགས་པ་ལགས་ཤིང༌། ལྷག་པར་གཞིགས་ན། འཇིག་རྟེན་གྱི་བྱ་བ་འདི་ཟིན་མེད་འབྲས་ཆུང༌། ལས་ཤུགས་ཀྱི་འཕེན་པ་གཙོ་བའི་མཐོ་དམན་མི་རྟག་པ་ཁོ་ན་ཉིད་གཅིག་འདུག་པ་ཇི་བཞིན་གཟིགས་པ་ཁོ་ན་ཉིད་ཡིན་ལགས་ན།
རྒྱལ་བའི་སྲས་རྣམས་ལུགས་གཉིས་ཀྱི་སྒོ་ནས་བདག་གཞན་གྱི་དོན་མཐར་འབྱིན་པ་མཛད་པ་རྨད་དུ་འབྱུང་བའི་ཆོ་འཕྲུལ་ཡིན་པས། ཆོས་དང་སྲིད་ཀྱི་མཛད་པ་བཟང་པོ་ད་ལྟའི་རྒྱུན་ལས་ཆེས་ཆེར་འཕེལ་ཞིང་མི་ཉམས་པའི་དགོངས་པ་བཟང་པོས་དབྱར་གྱི་བཀོད་མའི་ཆུ་རྒྱུན་ལྟར་བར་མེད་འཚལ། ཐུགས་དག་པའི་སྣང་བ་ལ་བརྟེན། སྤངས་རྟོགས་ཀྱི་དབེན་པའི་ཉམ་ཆུང་བདག་ལྟ་བུ་ལའང༌། བརྩེ་བས་གཟུང་བའི་ཆ་ནས། ཉིད་ཀྱི་ད་ལྟའི་སྣང་ཚུལ་དང༌། ཕྱིས་འབྱུང་སོགས་ཀྱི་ལུང་བསྟན་འབུལ་དགོས་ཕེབས་ཀྱང༌། བདག་ལ་བློ་མིག་རྣམ་པར་དག་པའི་འཕགས་པའི་ཡོན་ཏན་མ་མཆིས། ལྷག་པའི་ལྷས་ལུང་བསྟན་པ་ནི་མེད། འཁྲུལ་སྣང་གི་རྨི་ལམ་སྒུགས་པའི།
མུན་ཚོད་ཙམ་འབུལ་འོས་བྱུང་ན་ཕྱིས་འབུལ་བ་བྱེད། དབེན་གནས་བྲག་དཀར་ཆུ་བཟང་དུ་སྒྲུབ་སྡེའི་དགོངས་པ་བཀའ་དྲིན་བསྐྱངས་འདུག་པའི་ཆ་ལ། འདུན་པ་བཞིན་བྱས་ཚེ། གནས་གཞི་དེར་ལྷ་བསངས་དང༌། རྣམ་འཇོམས་ཀྱི་ཁྲུས་ཆོག་ལྷ་ཀླུ་གསོལ་མཆོད་སོགས་གནང་ཚེ། བཞེད་དོན་གེགས་མེད་དུ་འགྲུབ་སྙམ་པ་ཞིག་བྱུང་ལགས། བདག་ཀྱང་སྤྲེའུ་ལོའི་བར་འདིར། ལོ་མཚམས་ཀྱི་འདུན་པ་ཞིག་བྱས་ཡོད་པ་གྲོལ་བ་དང༌། དུས་བདེ་བ་ཙམ་གྱིས་སྐབས་གསེང་འཛོམ་པར་གྱུར་ན། ལྷག་པའི་ཐུགས་བསྐྱེད་རྣམ་པར་དག་པ་ལ་བགེགས་དང་ལོག་འདྲེན་གྱི་བར་དུ་མི་ཆོད་པའི་སྨོན་ལམ་རྣམ་པར་དག་པ་འབུལ་ཕྱིར་མཇལ་བའི་སྨོན་ལམ་ཀྱང་འཚལ་ཞིང༌།
ཇི་སྲིད་མ་མཇལ་བར་སོགས་དུས་གནས་ཀུན་ཏུ། སྐུའི་རིམ་གྲོར་གང་འགྱུར་གྱི་འདུན་པ་བགྱི་བར་ཡོད་ལགས། བདེ་གཤེགས་ཀུན་གྱི་མཁྱེན་བརྩེའི་རིན་ཆེན་གཏེར། ། མ་ལུས་འགྲོ་ལ་ཕུན་ཚོགས་མཆོག་རྩོལ་བ། ། དཔལ་ལྡན་ཆོས་ཀྱི་རྒྱལ་པོའི་ཞབས་ལ་འདུད། ། མོས་པའི་བུ་ལ་མཆོག་ཐུན་དངོས་གྲུབ་སྩཽལ། ། ཞེས་པའི་ཤོ་ལོ་ཀ་གཅིག་པ་འདི་ཉིད། ། གསུང་མི་བཅག་པའི་ཕྱིར་དུ་བྲིས་པ་ལགས་པས། སྤྱི་དང་བྱེ་བྲག་མཐོ་དམན་ཀུན་ཏུ་གསང་རྒྱ་ལྡན་པ་འཚལ།། །། ༈ ཉེ༽ཕན་ཡུལ་མཁར་རྩེའི་ལྷ་བྲིས་པ་ལ་གནང་བ།
༈ ཨོཾ་སྭ་སྟི་པྲ་ཛྙཱ་བྷྱཿ བོད་ཡུལ་གངས་ཅན་རི་བོའི་ཁྲོད་གནས་པའི། ། འཇིག་རྟེན་སྐྱོང་བ་རང་རང་སྡེར་བཅས་པ། ། སྡེ་བརྒྱད་འབྱུང་པོ་ལྷ་འདྲེ་མཐུ་ཆེན་དཔལ། ། ཕན་དང་གནོད་པའི་འབྲས་བུ་རྩོལ་ཕོད་པ། ། མ་ལུས་འཁོར་དང་བཅས་ལ་ཚིག་འདི་སྤྲིངས། ། ད་ལྟའི་དུས་འདིར་རྒྱལ་བའི་གཟུགས་སྐུ་མཆོག ། རི་མོའི་འདུ་བྱེད་བསྐྲུན་ལ་བསྒྲུན་མེད་པ། ། རིན་བྱེད་མཁན་པོ་བསམ་འགྲུབ་དཔལ་ལྡན་དང༌། ། རིན་ཆེན་བཀྲ་ཤིས་དྷརྨའི་མིང་ཅན་གྱིས། །
ཇི་སྲིན་མི་རྒྱུད་ཆུ་བོའི་རྒྱུན་འབབ་ལྟར། ། མཉམ་མེད་སྲིད་མཐའི་བར་དུ་གནས་པ་ཡི། ། ཡུལ་དང་ས་ཕྱོགས་གང་དུ་ཕྱིན་ནས་ཀྱང༌། ། རྒྱུད་སྡེ་བཞི་དང་རིམ་དགུའི་གཟུགས་ཀྱི་སྐུ། ། ཞི་དང་ཁྲོ་བོའི་ཆ་འཛིན་གང་དང་གང༌། ། ཇི་བཞིན་འབྲི་ལ་ལོག་འདྲེན་ཕྲག་དོག་པ། ། ཉེར་འཚེ་གནོད་པའི་གདུག་རྩུབ་མི་འབྱུང་ཞིང༌། ། བདག་གཞན་དོན་གཉིས་འབྲས་བུ་མཆོག་སྩོལ་བའི། ། འཕྲིན་ལས་མ་ལུས་ཡིད་བཞིན་འགྲུབ་པར་མཛོད། ། ཅེས་པ་འགྲོ་འདུལ་གནམ་ལྕགས་མེ་འབར་ཞེས། །
གསང་བ་སྔགས་ཀྱི་ཚུལ་འཛིན་རྣལ་འབྱོར་པས། ། རྒྱལ་འབོད་དབེན་པའི་ཡང་རྫོང་དེ་ནས་བྲིས།། །། ༈ ཏོ༽ས་ཕོ་སྤྲེའུ་ལོ་སྐུ་མཚམས་དུས་སུ་བླ་མ་གཙང་པ་ལ་གནང་བ། ༈ མདང་ཚོ་ཐེལ་གྱི་ཤར་ཕྱོགས་ལྷུན་པོ་ཡིན་རྒྱུ་བའི་འདུ་ཁང་ལ་མེ་ཤོར་ནས། མེ་ལྕེ་ནམ་མཁའི་མཐོངས་སུ་དུམ་བུར་འཆད་འགྲོ་ཡིན་འདུག་པ་ལ། བདག་གིས་སྔགས་བཏབ་པས། མེ་ཚུར་ལ་མ་མཆེད་པར་ཞི་སོང་བ་ལ། མི་མང་པོ་རྩི་དི་རི་རི་བྱེད་ཅིང་འདུག་པ་ལ་ཇི་ལྟར་བྱུང་དྲིས་པས། མི་གཅིག་ཙམ་མེས་བཤུར་སྣང་ཟེར། འདུ་ཁང་ནི་མེ་ལ་ཐམས་ཅད་ཤོར།
ཐོག་རྡིབ་སོང་ཟེར་བ་ཞིག་རྨིས་པ། སེམས་རྨིས་ཡིན་ན་ནི་ཅུང་གྲག ། དེ་མིན་ན་ནི་གླིང་སྟོད་སྨད་གཟིམས་ཁང་ཕར་ཚུར། ལྷུན་པོ་སོགས་ལ་མེ་འཆོར་བ་ཨེ་ཡིན། ཟོན་གནས་ཀྱི་བཀོད་པ་མཛོད་ཟེར་བ་ཞིག་གི་ལན། དགེ་སློང་ལ་ཁྱེད་ཀྱི་ཡི་གེ་ཞིག་མཛད་ན་ཅི་འཐད། བདག་མཚམས་ཀྱི་ལུགས་ནས་ཡི་གེ་སོགས་མི་ཐུབ་པར་འདུག ། ཡང་བྱེད་རྒྱུ་མང་པ་ལའང་ཨེ་འགྲོ་ན་གཞིག་པ་མཛོད།། །། ༈ བྲེ༽ཡང་བླ་མ་གཙང་པ་ལ་གནང་བའི་ཞུ་ལན། ༈ ཡང་དག་ངེས་པའི་དོན་འདི་ལ་བཟའ་བཏུང་གོས་གསུམ་དགོས་པ་ཞིག་མི་འདུག་ཀྱང༌།
རྒྱུ་རྐྱེན་རྟེན་འབྲེལ་ལས་གྲུབ་པའི་ལུས་འདི་ལ་གདམས་ངག་མེད་ན་མི་དགོས་ཀ་མེད་ཅིག་འདུག དེ་དགོས་པར་བྱུང་ན། སྣང་གྲགས་ཀུན་རྫོབ་ཀྱི་ཆོས་འདི་ཡང་མི་བདེན་ཀ་མེད་ཅིག་འདུག འདི་དང་བསྟུན་པའི་བཟའ་བཏུང་གོས་གསུམ་འཇུ་བའི་ཐབས་གཅིག་འདུག་ན་ད་དུང་ཚོལ་དགོས། འོན་ཀྱང་རང་རིག་དབང་དུ་གྱུར་ན། འཁོར་འདས་སྣང་གྲགས་འདི་རང་སེམས་ཀྱི་འོད་ཟེར་དུ་ཐག་ཆོད་པས། གང་ལྟར་བྱས་ཀྱང་མི་བདེ་མེད་པ་ང་ཨེ་མ་ཧོ། ཧེ་ཧེ་ཧེ།། །། ༈ དོ༽ཡང་བླ་མ་གཙང་པའི་ཞུ་ལན། ༈ ཡང་ཚེས་དྲུག་བདུན་ཚོའི་སྐབས་སུ།
གནས་སྐབས་གཞན་རྐྱེན་འགའ་ཞིག་ལ་བརྟེན། བདག་ཚོ་ལའང་སྐུ་ཁམས་ཞུ་བའི་སམྦུ་ཏྲའི་ཞུ་ལན་གཞན་ཅི་ཡང་མེད་པའི་ཕཊ། ཟེར་བའི་ཕྱག་བྲིས་ཤིག་གནང་བྱུང་བ་ལ་བདག་གི་བསམ་བློ་མ་བདེ་བའི་ཞུ་ཚིག་དང་བཅས། སམྦུ་ཏྲ་བསྐྱར་ཕུལ་ཞུས་དུས་ལན་དུ་ཕཊ། གང་ལ་འང་རེ་དོགས་ཆེད་འཛིན་མེད་པར་གཅེར་ཁྲིས་སེ་བསྐྱུར་དང་ཨཿ མདངས་ཁམས་ཀྱང་མུ་འཐུད་རང་བྱུང༌། གང་མིན་རང་མ་བསམ་པར་རང་སོ་ཞིག་བཟུང་མཛོད་དང་ཞེས་པ་ཕེབས་སོ།། ། ༈ ནེ༽ཡང་དེའི་དུས་སུ་བླ་མ་གཙང་པའི་ཞུ་ལན། ༈ སྐྱེ་བ་དུ་མར་ལས་སྨོན་དག་པའི་མཐུས། ། ཡང་ཡང་འཚམས་སྦྱར་འབྲལ་མེད་རྒྱུན་འགྲོགས་པའི། །
བྷིཀྵུ་ངག་གི་དབང་པོ་ཚིག་འདི་གསན། ། གཞན་ལ་བསྒྲག་བྱ་མིན་ནོ་གསང་བའི་གཏམ། ། ང་ནི་རང་དོན་སྔ་ནས་མཐར་ཕྱིན་ཀྱང༌། ། གདུལ་བྱ་སྨོན་ལམ་མ་རྫོགས་ཡང་ཡང་འདིར། ། སྐྱེ་བའི་ཆོ་འཕྲུལ་དུ་མ་སྣང་ངམ་སྙམ། ། དོན་དུ་ད་ལྟའི་དུས་མཚུངས་ཞིང་འདིར་ནི། ། ང་དང་འདྲ་བའང་ཆ་ཙམ་མཐོང་དཀའ་ན། ། ང་བས་ལྷག་པ་འདུག་ན་ཨཱྵྩ་དྱཾ། ། འོན་ཀྱང་དམན་པའི་ཆ་འཛིན་འོག་མ་བཀུར། ། མ་མཐོང་མི་ཤེས་ཁེངས་པ་བསྐྱུང་བ་དང༌། །
སྐྱེ་རྒ་ན་འཆིའི་ཚུལ་དང་དེའི་འཇིག་རྟེན། ། འདིས་ཀྱང་གཞན་ལ་ཕན་རེ་བསྟན་ནའང༌། ། ལས་ལྡན་འགའ་ལས་གོ་བ་ཅང་མ་མཐོང༌། ། དེ་བས་རང་གཞན་དོན་མཛད་ཐམས་ཅད་ཀུན། ། དམན་པ་འཛིན་ན་གདམས་ངག་བཅུད་མིན་པ། ། གྲུབ་ཐོབ་གོང་མའི་རྣམ་ཐར་མཆོག་ཏུ་འདུག ། ཀུན་གྱིས་དམོད་ན་དམན་ཆ་དབང་མེད་འབྱུང༌། ། ཡོན་ཏན་མེན་ན་གང་གིའང་བཀུར་མི་འགྱུར། ། བཀུར་ཞིང་བསྟོད་པའི་དུས་འདིར་རང་གི་རང༌། ། དྲན་པའི་ལྕགས་འདེབས་རྒྱལ་སྲས་ལག་ལེན་ལགས།
ཁྱེད་ཀྱི་ཚིག་ལ་ཟུར་ཟ་མ་མཆིས་ཀྱང༌། ། འ་རོའི་གཏམ་ལ་མཐོ་དམན་འབྱུང་སྲིད་ན། ། རང་གི་སྐྱོན་ཡིན་ཁྱེད་ལ་ཉེས་མ་མཆིས། ། གནས་སྐབས་ལུས་ཀྱི་ཆ་སྟོད་མི་བདེ་ཙམ། ། འདི་དོན་འདི་ལྟར་འདུག་གམ་དཔྱད་པར་རིགས། ། ཉི་ཟླ་གའིུ་རླུང་ནད་འདི་ཉིད་ཀྱང༌། ། ཛ་པཱིར་རླུང་གི་གནད་འདིས་འཇུག་པར་གོ ། དེ་ཡང་གཡས་གཡོན་གང་ནས་འབྱུང་རྔུབས་ཀྱང༌། ། ཞི་བར་བཟའ་མཚུངས་རོ་སྟོད་ལྷོད་བྱས་ལ། ། ཕོ་སྨད་ཤེད་སྐྱེད་འཐེན་གལ་ཆེ་བར་འདུག །
སྔོན་ཆད་ཁྱེད་རླུང་ཅུང་ཟད་རྩུབ་པར་གོ། ། དེ་བས་འཇམ་བཙལ་རླུང་གསེང་བྱུག་པ་མཛོད། ། དེ་ཡི་བགེགས་སེལ་བཞེད་འདོད་སྒྲུབ་པར་ངེས། ། ༈ པོ༽ཕྱག་མཛོད་པ་སྒ་མ་མོ་བ་ལ་གནང་བ། ༈ མཆོག་གི་སྤྲུལ་པའི་སྐུ་རིན་པོ་ཆེ་ཉིད། རང་རེ་སྔོན་བསགས་ཆ་མཐུན་པ་རྣམས་ཀྱི་སྣང་ངོར། སྐུ་ཚེ་དང་མཛད་པ་འཕྲིན་ལས་དེ་ཙམ་ཞིག་ལས་མ་བྱུང་བ་མངོན། དུས་གསུམ་གྱི་སངས་རྒྱས་ལའང༌། སྐུ་ཚེ་དང་མཛད་འཕྲིན་གྱི་སྣང་ཚུལ་མཐའ་གཅིག་ཏུ་ངེས་པ་མ་མཆིས་ཏེ། སངས་རྒྱས་ཚེ་དཔག་ཏུ་མེད་པ་དང༌།
དེ་བཞིན་གཤེགས་པ་ཟླ་བའི་ཞལ་དང༌། དེ་བཞིན་གཤེགས་པ་ཚོགས་ཆེན་གཙོ་བོ་ལྟ་བུ། སྐུ་ཚེ་དཔག་ཏུ་མེད་པ་དང༌། ཉིན་ཞག་ཕྲུག་གཅིག་ལས་མ་བཞུགས་པ་སོགས་བཤད་ཅིང༌། མཛད་པ་དང་འཕྲིན་ལས་ཀྱི་སྣང་བརྙན་ཀྱང༌། སངས་རྒྱས་ཀྱི་ཐུགས་བསྐྱེད་དང་སྨོན་ལམ་གྱི་མཐུ་དང༌། གདུལ་བྱའི་བསགས་པའི་རྟེན་འབྲེལ་གྱི་རྒྱུ་འབྲས་དྲང་ངེས་ཀྱི་ཚུལ་སོགས་ནས། རང་རེའི་སྟོན་པ་བཅོམ་ལྡན་འདས་ཀྱིས་ཀྱང་སངས་རྒྱས་ནས་ཆོས་ཀྱི་འཁོར་ལོ་རིམ་པ་གསུམ་དུ་བསྐོར་ནས་གདུལ་བྱ་རྣམས་བྱང་ཆུབ་ཀྱི་ལམ་ལ་བཀོད་པའི་མཛད་པ་བས། མཐར་ཤིང་ས་ལ་ཟུང་གི་ཚལ་དུ་མྱ་ངན་ལས་འདའ་བའི་ཚུལ་བསྟན་པ་འཕྲིན་ལས་ཆེ་བར་གསུང་འདུག་པ་སོགས། སངས་རྒྱས་དང་བྱང་ཆུབ་སེམས་དཔའི་རྣམ་པར་ཐར་པ་ལ།
རང་རེ་སོ་སྐྱེ་འཁྲུལ་པའི་སྦུབས་སུ་གནས་པའི་རྟོག་པས་འདི་དང་འདི་ལྟ་བུ་ཞེས་བློས་དཔག་པར་མི་ནུས་པས། སྤྲུལ་པའི་སྐུ་རིམ་པར་ཕེབས་པ་དང༌། སྐྱེ་དང་སྐྱེ་བར་རྗེས་སུ་འཛིན་ཞིང་བདག་གཞན་གྱི་དོན་འགྲུབ་པར་སྨོན་པ་ལ། ལོག་པའི་འཁྲུལ་རྟོག་གི་རྗེས་སུ་མི་འབྲང་བར་འཚལ་བ་ལྟར། རྟེན་འབྲེལ་གྱི་སྒོ་མི་འཕྱུག་པའི་ཕྱིར། སྐུ་གདུང་ཡིད་བཞིན་ནོར་བུ་ཉིད་ཀྱང༌། རྟོགས་ལྡན་རིན་པོ་ཆེའི་གསུང་བཞིན། བཞུགས་ལུགས་ཀྱི་རྟེན་འབྲེལ་མ་ལོག་པའི་ངོས། རིལ་པོར་བཞུགས་པ་མི་འཐད་པ་མེད་པ་འདྲ་སྙམ་པ་ཤར་ཞིང༌། བཞུགས་ཡུལ་དུས་བསྐལ་ལ་དཔག་ན།
བློས་ཆོད་པ་ཞིག་དཀའ་བར་འདུག་ཀྱང༌། གདུལ་བྱ་རྣམས་ཀྱིས་གསོལ་བ་འདེབས་པར་རག་ལས་འདུག་པ་དང༌། དེ་ཚོ་ནས་ཀྱང་མཁྱེན་དགོངས་ཀྱི་ཆོད་འདུན་པ་ལྟར། སླར་སྡེ་སྲིད་ཁུ་དབོན་དྲུང་དུ་དགོངས་ལེན་གཏང་ཡོད་པ་འཁོར་བསྟུན་ཐུགས་འདུན་གཅིག་པར་བྱུང་ན། ཡངས་པ་ཅན་རང་དུ་བཞུགས་པ་མི་འཐད་རྒྱུ་མི་འདུག་པས། བཞུགས་ཡུལ་གང་འགབ་སོགས་སླད་ནས་བཀའ་བགྲོས་གནང་དགོས་པའང་ཐུགས་ཡུལ་བཞུགས་པ་འཚལ།། །། ༈ ཕོ༽བླ་མ་ཆུ་འཕུར་བ་ལ་སྐྱོར་མོ་ལུང་ནས་གཉན་མཁར་ནག་རྩེར་གནང་བ། ༈ ཇི་ལྟར་ཤར་བའི་རྟོགས་པ་ལ། ། ཉམས་མྱོང་ཐེ་ཚོམ་དྲི་མ་བྲལ། ། དྲི་མེད་ཡེ་ཤེས་འཁོར་ཡུག་ལ། །
འདི་ཕྱི་བར་དོའི་ཁྱད་མ་མཆིས། ། འཁོར་འདས་ཇི་ལྟར་དགྱེས་དགྱེས་མཛོད། ། འོན་ཀྱང་འགྲོ་བའི་མིག་འདྲེན་ཕྱིར། ། དབེན་གནས་རི་ཁྲོད་འགྲིམ་པ་ནི། ། གྲུབཐོབ་གོང་མའི་ཕྱག་བཞེས་ཡིན། ། ཡ་མཚན་ཆེའོ་འདི་འདྲར་སྨོན། ། སྐད་ཅིག་རིག་པའི་ངོ་བོ་འདི། ། ངོ་བོའི་བླ་མ་དམ་པ་ཡིན། ། འཕོ་བྱ་འཕོ་བྱེད་བྲལ་བ་ན། ། མ་ངེས་རྐྱེན་གྱིས་འཇིགས་པ་བྲལ། །
རང་རིག་བླ་མ་དམ་པ་དང༌། ། འབྲལ་བ་མེད་པའི་རྣལ་འབྱོར་བདེ། ། ཀུན་ཀྱང་ཀུན་བཟང་ཉིད་གྱུར་ཅིག། །། ༈ བོ༽དགེ་བསྙེན་ཆེན་པོ་བར་ལྷ་དང་སོག་ར། ཆུ་འཕན་རྣམས་ཀྱིས་གཙོས་པའི་འབྲི་གུང་གི་གཞི་བདག་རྣམས་ལ་བཀའ་ཤོག་གནང་བ། ༈ ཨོཾ་ཨཱཿཧཱུཾ་བཛྲ་གུ་རུ་པདྨ་སིདྡྷི་ཧཱུཾ། རྡོ་རྗེ་འཆང་སོགས་བརྒྱུད་པར་བཅས་པ་ཡི། ། བླ་མ་རྣམས་དང་ཡི་དམ་རྒྱུད་སྡེ་བཞི། ། ཆོས་སྐྱོང་བསྟན་སྲུང་ཚོགས་དང་བཅས་པ་ལ། ། སྒོ་གསུམ་གུས་པས་ཕྱག་འཚལ་བསྟོད་པར་བགྱི། །
སྔོན་ཚེ་རྒྱལ་དང་རྒྱལ་སྲས་སྤྱན་མངའ་རུ། ཁས་བླངས་དམ་བཅས་བསྟན་པའི་གཉེར་གཏད་པའི། ། དགེ་བསྙེན་ཆེན་པོ་བར་ལྷ་སོག་ར་དང༌། ། ཆུ་འཕན་ལ་སོགས་རི་ཀླུང་མཐིལ་ཉིན་སྲིབས། ། ལ་འཕྲང་ཆུ་དང་ས་རྡོ་གཉན་གནས་པའི། ། ལྷ་ཀླུ་བཙན་བདུད་རང་སྡེ་འཁོར་བཅས་ལ། ། སྔོན་དུས་སྨོན་ལམ་མཐུ་ཡི་འདིར་སྨིན་པའི། ། ནམ་མཁའི་རྣལ་འབྱོར་གནམ་ལྕགས་མེ་འབར་གྱིས། ། ལྷག་བསམ་རྣམ་པར་དག་པ་འདི་སྤྲིངས་སོ། ། གནས་སྐབས་འགྲོ་བའི་དུ་ཁཿཞི་བ་དང༌། །
མཐར་ཐུག་བྱང་ཆུབ་བདེ་བའི་ལམ་བགྲོད་ཕྱིར། ། ཤཱཀྱའི་དགེ་སློང་བསོད་ནམས་རིན་ཆེན་དང༌། ། རྣམ་དཀར་བློ་ཅན་ཡོན་བདག་ཚེ་བརྟན་གྱིས། ། རྡོ་མདུད་རྩུབ་པའི་ལམ་འཕྲེང་བརྩོན་པ་ཡི། ། འདུན་པ་རབ་བསྐྱེད་སྦྱིན་བདག་སྤྲོ་བཅས་ཏེ། ། རྣམ་པར་དཀར་བའི་ལས་འདི་བསྒྲུབ་པ་ལ། ། རུ་ང་ཕྲག་དོག་གདུག་པའི་སེམས་སྤོངས་ལ། ། ཞི་བདེ་བྱང་ཆུབ་སེམས་དང་ལྡན་པ་ཡི། ། མཐུན་རྐྱེན་ཡིད་བཞིན་བསྒྲུབ་པའི་འཕྲིན་ལས་བསྒྲུབས། ། རང་དགར་གནས་དང་ཕོ་བྲང་བཅས་རྣམས་ཀྱང༌། །
འཕྲང་རྩུབ་གདུག་པའི་ལྕོང་རོང་འདི་བོར་ལ། ། ཞི་བདེ་བྱང་ཆུབ་སེམས་ཀྱི་གཞན་དུ་དེངས། ། གལ་ཏེ་གདུག་རྩུབ་རུ་ང་ཕྲག་དོག་ན། ། བདག་ཉིད་ཁྲོས་པའི་ཁྲོ་རྒྱལ་བརྟུལ་ཞུགས་ཀྱིས། ། གདུག་པའི་བློ་ཅན་གང་དག་བརླག་པར་བྱེད། ། དེ་བས་བཀའ་དང་དམ་ལས་མ་འདའ་ཞིག ། ས་མ་ཡཱ། ས་མ་ཡཱ། ས་མ་ཡཱ། ལྕགས་ཕག་ཧོར་ཟླ་བཞི་པའི་དུས་དགེ་ལ།
སྤྲོ་ལུང་བདེ་བའི་གཙུག་ལག་ཁང་ནས་བྲིས།། །། ༈ མེ༽བླ་མ་ཁྲོ་ཕུ་བ་ཉི་ཟླ་ཕུན་ཚོགས་གྲགས་པ་ལ་གནང་བའི་ཞུ་ལན། ༈ རིགས་རུས་ཆོ་འབྲང་སྐྱེས་སྦྱངས་ཕུན་ཚོགས་པ། ། ཡོངས་འཛིན་དུ་མའི་གདམས་པའི་བཅུད་གཏམས་པ། ། གང་གི་གསུང་བྲིས་ལག་གི་པདྨོར་སོན། ། རྒྱ་གར་ཛོ་ཀི་ལས་འོངས་ཟབ་གྱུར་པའི། ། སཏྟ་མཱུ་ལ་ཞེས་པའི་སྨན་མཆོག་ལ། ། བརྟེན་པའི་བོགས་འདོན་རྫས་སྦྱོར་མཆིས་གྱུར་ཀྱང༌། ། རླུང་སེམས་དབུ་མར་བཞུགས་པའི་སྨན་མཆོག་གིས། ། གདམས་པ་ཕྱག་ལེན་བཅས་པ་མཆིས་གྱུར་ན། །
ཅིས་ཀྱང་འཚལ་ལོ་གནང་བ་སྩལ་དུ་གསོལ། ། ཟང་ཟིང་འབུལ་བ་རྨི་ལམ་ཉིད་དང་མཚུངས། ། མཆོག་གི་འབུལ་བ་ཀུན་བཟང་མཆོད་པ་དངོས། ། དེ་ཕྱིར་རབ་ཏུ་གནང་བ་སྩོལ་བར་རིགས།། །། ༈ ཙེ༽བཀའ་བརྒྱད་སྒྲུབ་ཆེན་སྨན་སྒྲུབ་དང་བཅས་པ་གྲོལ་འཕྲལ་རྩ་རིར་སྨན་མཆོད་འབུལ་བའི་ལམ་ཡིག་དང་སྨོན་ལམ། ༈ གདན་ས་ཆེན་པོ་དཔལ་གྱི་འབྲི་གུང་ནས། གསང་བ་སྔགས་ཀྱི་རིག་པ་རྡོ་རྗེ་འཛིན་པ་གནམ་ལྕགས་མེ་འབར་གྱི་གཏམ། སྤྱིར་སངས་རྒྱས་ཀྱི་བསྟན་པ་དར་བ་དང༌། སེམས་ཅན་ལ་བདེ་སྐྱིད་འབྱུང་བ། བསྟན་པ་འཛིན་པའི་སྐྱེས་བུ་དམ་པ་རྣམས་ཆབ་སྲིད་བརྟན་པ།
རྒྱལ་ཁམས་ཐམས་ཅད་དུ་ཡམས་དང་དུས་འཁྲུག་ཞི་བ། ཆར་ཆུ་དུས་སུ་འབེབས་པ་དང༌། ལོ་ཆུ་རྟག་ཏུ་ལེགས་པ། མཆོག་ཐུན་མོང་གི་དངོས་གྲུབ་མ་ལུས་པ་འགྲོ་བ་རྣམས་ཀྱིས་བདེ་བླག་ཏུ་ཐོབ་པའི་ཕྱིར། བཀའ་བརྒྱད་བདེ་གཤེགས་འདུས་པའི་བདུད་རྩི་སྨན་གྱི་སྒྲུབ་པ་རྒྱུད་ལུང་མན་ངག་དང་མཐུན་པར་བསྒྲུབ་ཞིང་འགྲུབ་པའི་སྨན་ཕུད་ཀྱི་མཆོད་པ། ཀུན་ཏུ་བཟང་པོའི་མཆོད་སྤྲིན་དུ་བྱིན་གྱིས་བརླབས་ཏེ། དཔལ་རྩ་རི་ཏྲ་དག་པ་ཡེ་ཤེས་ཀྱི་འཁོར་ལོའི་ལྷ་ཚོགས་རྣམས་ལ། མཆོད་པའི་ཕྱིར་དད་པ་དང་དམ་ཚིག་ཏུ་ལྡན་པའི། བྱ་བཏང་གསུམ་སྦྲེལ་འདི་བཞིན་བཏང་བ། མཐོ་དམན་དྲག་ཞན་ཐམས་ཅད་ཀྱི།
སྐྱེལ་བསུ་སྒྲོལ་འདོན་གནས་མལ་ཆས་ཀྱི་མཐུན་རྐྱེན་སོགས་ལེགས་ཕྱོགས་ཀྱི་གྲོགས་དན་དུ་གང་འགྱུར་བྱས་ན། འདི་ནས་ཀྱང་བསྔོ་བ་སྨོན་ལམ་གྱི་རྒྱས་འདེབས་ཤིང༌། གལ་སྲིད་གོང་ཤར་ལས་འགལ་བ་བྱུང་ན། ཞིང་སྐྱོང་ཀུན་དགའ་གཞོན་ནུས་བཀའ་ཆད་དྲག་པོ་ཆོད། ཆུ་བྱི་ཧོར་ཟླ་དྲུག་པའི་ཚེས་བཅུ་གསུམ་ལ་འབྲི་གུང་སྒར་ནས་བྲིས།། །། ༈ ཚོ༽སྨོན་ལམ་ནི། ༈ ཕྱོགས་བཅུ་དུས་ཀྱི་ཞིང་ཁམས་ཀུན་བཞུགས་པའི། ། བླ་མ་ཡི་དམ་སངས་རྒྱས་བྱང་སེམས་དང༌། ། དཔའ་བོ་མཁའ་འགྲོ་དམ་ཅན་རྒྱ་མཚོའི་ཚོགས། ། མ་ལུས་ཞིང་གི་རྡུལ་སྙེད་འཁོར་བཅས་ལ། །
རྩ་བརྒྱད་སྟོང་སྦྱར་འཆི་མེད་བཅུད་ཆེན་པོ། ། ཉོན་མོངས་དུག་འཇོམས་རིགས་ལྔ་སྐུ་ལྔའི་དངོས། ། ཡེ་ཤེས་མཆོག་རྩོལ་བདུད་རྩི་ར་ས་ཡན། ། ཀུན་བཟང་མཆོད་སྤྲིན་ནམ་མཁའ་བཀང་ཏེ་འབུལ། ། རྒྱལ་བའི་བསྟན་དང་བསྟན་འཛིན་འཕེལ་རྒྱས་ཤིང༌། ། འཇིག་རྟེན་འཚེ་མེད་བདེ་ལེགས་ཕུན་ཚོགས་ལྡན། ། འགྲོ་ཀུན་ཚོགས་རྫོགས་སྒྲིབ་བྱང་སངས་རྒྱས་ཀྱི། ། གོ་འཕང་བླ་མེད་མྱུར་དུ་འགྲུབ་གྱུར་ཅིག ། ༈ ཛེ༽གྲོག་སྣ་བ་མགོན་པོ་རྒྱལ་གྱི་ཞུ་ལན། ༈ ཆོས་མ་ནུས་ཀྱི་སློབ་དཔོན་མིང་བཏགས་ཀྱང༌། །
སླར་ཡང་ཁྱིམ་ན་ལྷུང་བའི་གོ་རྒན་གྱིས། ཡི་གེ་མི་ཟེར་ཟེར་བློས་བསྐུར་བ་འབྱོར། ། དོན་མེད་སྨྲ་བ་ངག་འཁྱལ་ཉེས་ཡིན་ཀྱང༌། ། འཁོར་འདས་སྒྲ་རྣམས་བརྟེན་ན་འདི་ཁར་མཚུངས། ། དེ་ཕྱིར་སླར་ཡང་ལན་དུ་འདི་བསྐུར་རོ། ། རྟ་རྒན་གཉིས་ཀྱི་ངག་ལན་བསྐུར་བ་འབྱོར། ། སྔོན་དུས་བསྐལ་བཟང་དུད་འགྲོས་མི་སྐད་སྨྲ། ། ད་དུས་ཁྱེད་གཉིས་བླ་མའི་རྟ་ཡིན་པས། ། མཁའ་སྤྱོད་མ་བགྲོད་ཀྱང་ནི་ཡ་མཚན་ཆེ། ། ན་ནིང་གཞེ་ནིང་ནམ་ཟླའི་བབ་སེར་གྱི། །
རྒྱལ་ཁམས་སྤྱི་དང་བྱེ་བྲག་ཐམས་ཅད་དུ། ། སྤྱིར་ཡང་བསྐལ་པ་བཟང་བ་དཀའ་བར་འདུག ། སྒོས་སུ་གཞོ་རོང་ལུང་པའི་སྟོད་ཕྱོགས་འདིར། ། སྔར་གྱི་ཕྱུག་པོ་ད་ལྟ་འགྲོན་ལ་རེ། ། མེད་པོ་རྣམས་ནི་ཨར་ཇག་ཡེངས་ལ་རེ། ། ཐམས་ཅད་བཟང་བཏུང་དཀོན་པའི་ས་འདི་རུ། ཁྱེད་གཉིས་རླུང་ཁྲིད་འབྱོངས་པ་ཅིས་ཀྱང་ལེགས། ། སྤྱིར་དུ་གདམས་པ་ཟབ་མོའི་རླུང་ཁྲིད་འདི། ། སེམས་ཅན་ཀུན་གྱིས་ཤེས་ན་དགའ་བ་ལ། ། རིགས་དྲུག་གཡང་ས་གཅོད་པས་དགའ་བ་ལ། །
སྒོས་སུ་གཞོ་རོང་ལུང་པའི་ཕྱུག་པོ་རྣམས། ། ཡོན་བདག་རླུང་ཁྲིད་ཤེས་ན་སྐྱིད་པ་ལ། ། མེད་པ་འཚོལ་སེམས་མི་དགོས་ཡ་མཚན་ཆེ། ། རྗེ་མོ་རླུང་ཁྲིད་ཤེས་ན་དགའ་བ་ལ། ། སྟེར་རྒྱུ་མི་རྙེད་མི་དགོས་ཡ་མཚན་ཆེ། ། ཕྲག་ཕྲུག་རླུང་ཁྲིད་ཤེས་ན་སྐྱིད་པ་ལ། ། ཕ་མར་འཁང་ར་མི་དགོས་ཡ་མཚན་ཆེ། ། རྟ་ནོར་རླུང་ཁྲིད་ཤེས་ན་སྐྱིད་པ་ལ། ། རྟ་མགྲོན་ཕྲག་དོག་མི་དགོས་ཡ་མཚན་ཆེ། ། གཡོག་འཁོར་རླུང་ཁྲིད་ཤེས་ན་སྐྱིད་པ་ལ། །
ཡི་མུག་ཞཻ་ཞུམ་མི་དགོས་ཡ་མཚན་ཆེ། ། དེ་ལ་སོགས་པ་མང་ཀྱང་བྲི་མ་ལང༌། ། རྟ་རྒན་གཉིས་ཀྱི་དམིགས་པའི་བསྒྱུར་ཁ་ཞིག ། ཡུན་རིང་མི་དགོས་རྩིག་རྨང་རྟགས་ཤིག་ཡོང༌། ། ཞེས་པ་འདི། གྲོག་སྣར་རྟ་གཉིས་གསོ་བཅོས་དུ་ཡོད་ཐོག་ཡིག་ལན་བཞད་བགད་དུ་བགྱིས་པའོ།། །། ༈ ཝོ༽དར་རྩེ་མདོར་རྒྱ་མི་ཆེན་ལ་ཞུ་ལན་དུ་གནང་བའི་བཀའ་ཤོག ། ༈ དུས་གསུམ་གྱི་རྒྱལ་བ་མ་ལུས་པའི་གསང་བ་བསམ་གྱིས་མི་ཁྱབ་པའི་ཡེ་ཤེས་ཀྱི་རོལ་པ་ལས་བྱུང་བ། འཕགས་པ་འཇམ་དཔལ་དབྱངས་ཀྱི་རྣམ་པར་འཕྲུལ་པ། གོང་མ་མིའི་དབང་པོ།
ས་ཡི་བདག་པོ་ཆོས་ཀྱི་རྒྱལ་པོ་ཆེན་པོའི་ལུང་གིས་དབང་བསྐུར་བ། འབྲི་གུང་པ་ཆེན་ཀྱའུ་ཝང་རིན་ཆེན་ཕུན་ཚོགས་ཆོས་ཀྱི་རྒྱལ་པོས། ཆང་ཧོའི་བཙུན་རྗེ་ལ་སྤྲིངས་པ། བསྟེན་པར་སྤྲོ་བའི་གཏམ་གྱི་འཕྲེང་བ། ཡི་གེར་བཀོད་པ་དང༌། ཟི་ཐ་ཧུའི་སྲབ་སྐྱོགས་སོགས་ཀྱི་རྟེན་རྒྱ་མ་ཉམས་པར་འཚོ་བྱེད་ཀྱིས་འབྱོར། དེར་སང་སྤྱི་སྒོས་ཀྱི་ཁམས་སྙོམས་ཤིང༌། དུས་སྤྱོད་བདེ་ནས། གོང་མ་ཆོས་ཀྱི་རྒྱལ་པོའི་བཀའ་བསྒྲུབ་ཕྱི་ནང་གི་སྤང་བླང་ལ་གཡེལ་བ་མེད་པའི་ཁྲིམས་ཀྱི་སྙོམས་འཚོ་བ་ཡོད་འདུག་པ་ཡིད་སྤྲོ། འདིར་ཡང་ཡབ་མེས་གོང་མ་རྣམས་ཀྱི་མཛད་སྲོལ་བཞིན།
གོང་མ་ཆོས་ཀྱི་རྒྱལ་པོའི་སྐུ་རིམ་དང༌། སྒྲུབ་བརྒྱུད་རིན་པོ་ཆེའི་བསྟན་པའི་ཉམས་ལེན་འཕེལ་རྒྱས་སུ་གང་འགྱུར། ཁྱད་པར་དུས་སྙིགས་མ་ལྔ་བདོ་བ་ལས་ཀྱང་ཐལ་ནས་སྤྱོད་པའི་དུས་འདིར། ཨྱོན་གྱི་རིག་པ་འཛིན་པ་ཆེན་པོ་པདྨ་འབྱུང་གནས་ཀྱི་གསུང་ལས་བྱུང་ལྟར། དུས་མཐའི་དམག་རྣམས་ཀྱི་ས་ཕྱོགས་ཀུན་ཏུ་འཚེ་བའི། ཁ་གནོན་གྱི་བར་འོས་པ་དང༌། འགྲུབ་པ་རྣམས་ལ་སྒོ་གསུམ་གྱིས་སྦྱོར་བ་མི་ལྷོད་པའི་འདུན་པ་ཙམ་དུ་གནས། སླར་ངེད་ཀྱི་གྲྭ་པ་དང་སྦྱིན་བདག་མཆོད་གཞིས་ཀྱི་ཚོང་པ་སོགས་དེ་ཕྱོགས་སླེབས་པ་རྣམས་ལ། མགོ་འདྲེན་ཕན་ཐོགས་གང་ཆེའི་སྐྱོང་དར་སེམས་ཁུར་དུ་བླངས་པ་གལ་ཆེ་ཞིང༌། འདི་ནས་ཀྱང་འགལ་རྐྱེན་བར་ཆད་ཞི་བ་དང༌།
མཐུན་རྐྱེན་མཐའ་དག་ཡིད་བཞིན་དུ་འགྲུབ་པའི་སྨོན་ལམ་རྣམ་པར་དག་པ་དང༌། བསྲུང་བའི་འཁོར་ལོ་ལ་འདུན་པ་མི་ལྷོད་པར་བགྱི་བས་ངེས་ཤིང༌། འཕྲོད་སྲིད་འོས་ཀྱང་རིམ་པར་འཚལ། ད་ལམ་སྔགས་མང་དུ་བཏབ་པའི་བསྲུང་བ་རྡོ་རྗེའི་མདུད་པ་ཚན་ལྔ་དང༌། དངུལ་སྲང་དོ་ལ་རྒྱ་འབྱར་བ་ཡོད། ཆུ་ཕོ་བྱི་བའི་ལོ་ཧོར་ཟླ་བདུན་པའི་དུས་ཚེས་དགེ་བ་ལ་དཔལ་འབྲི་གུང་གི་ས་ཡི་ཆ་བདེ་སྐྱིད་སྨོན་པ་ཐང་གི་སྒར་ནས་བྲིས།། །། ༈ ཞོ༽རིན་ཆེན་བསམ་གྲུབ་ལ་སམ་བྷོ་ཏྲའི་ལན་གདམས་པ། ༈ སྣང་སྲིད་བདེ་ཆེན་ཀྱི་རོལ་པར་ཤར་ཞིང༌། གང་ཤར་ལམ་དུ་སློང་པའི་རྣལ་འབྱོར་དབང་ཕྱུག་གིས་སམྦྷོ་ཏྲ་འབྱོར། ཆོས་ཐམས་ཅད་ཀུན་ཏུ་བཟང་པོ་ཡིན་པ་ལ།
རེས་འཇོག་ཅི་འཆར། དགེ་ལེགས་འཕེལ།། །། ༈ ཟོ༽དཔོན་རྒྱལ་པོ་ལ་སྤྲིངས་པ། ༈ གསུང་བྲིས་དྲང་ངེས་རི་མོའི་དོན་ཅན། ། སྤྲང་པོ་བདག་གི་མདུན་དུ་སོན་ནོ། ། ཆོས་བྱེད་བྱ་བཏང་སྨྱོན་པ་བདག་ནི། ། མཐོ་ས་སྤངས་ཏེ་དམའ་བ་བཟུང་བས། ། རེ་དོགས་མ་དགོས་སྣང་བ་བདེའོ། ། ཐུན་སྒོམ་བཞག་ནས་རང་གཤིས་བསྐྱངས་པས། ། རྩོལ་སྒྲུབ་མ་དགོས་གུ་ཡངས་བདེའོ། །
ཡ་མཐར་མ་རེ་མ་མཐར་བསྡད་པས། ། གཡང་སའི་འཁོར་བས་ཉམ་ང་མེད་དོ། ། ཕ་ཡུལ་བཞག་ནས་ས་ཀུན་བགྲོད་པས། ། བསྟོད་སྨད་དགའ་སྡུག་ཆགས་སྡང་བྲལ་ལོ། ། ང་ལ་གུས་པས་དགའ་དགའ་བསྟོད་དང༌། ། ང་ལ་སྡང་བས་ཡ་ག་སྒྲོག་སོགས། ། མཉམ་ཉིད་སྣང་བ་རང་སར་གདའོ། ། བདག་གཞན་ཀུན་འདུལ་ནུས་པ་མེད་ཀྱང༌། ། བློ་གཏད་ནུས་ན་མི་ལྟུང་གདའོ། ། སྤྲང་པོ་བྱ་བཏང་སྙོམས་ལས་ངང་ནས། །
ཉམས་དགའི་གང་བྱུང་ཚིག་བཤད་ཡིན་ནོ། ། ཧོར་ཟླ་དྲུག་པའི་ཡར་ཚེས་བཟང་པོར། ། བདེ་ཆེན་ཟིལ་གནོན་གནས་ནས་དགེའོ།། །། ༈ འོ༽གདན་ས་ཆེན་པོ་འབྲི་གུང་མཐིལ་ཀྱི་ཚོགས་པ་སྤྱི་པ་ལ། ༈ དུས་གསུམ་རྒྱལ་དངོས་རྗེ་བཙུན་བླ་མ་ཡིས། ། ལུང་བསྟན་བྱིན་རླབས་དངོས་གྲུབ་མཆོག་མཉེས་ཤིང༌། ། དཔའ་བོ་མཁའ་འགྲོ་ཞིང་སྐྱོང་འདུ་བའི་ཞིང༌། ། རྡོ་རྗེ་གདན་མཚུངས་འབྲི་གུང་གླིང་མཆོག་ཏུ། ། བཞུགས་པའི་དགེ་འདུན་འདུས་པར་བཅས་པ་ཡིས། ། བརྗོད་ཚིག་གསལ་བའི་རི་མོ་རབ་བཀྲ་བ། །
ཕོ་ཉའི་ལམ་གྱིསབགྲོད་པ་མི་དམན་པས། ། ཕྱོགས་འདིར་སོན་པས་མཆོག་ཏུ་སྤྲོ་བ་འཕེལ། ། ཕྱོགས་ཀུན་རྒྱུ་བའི་སྤོང་བ་པ་ཉིད་ཀྱང༌། ། འབྱུང་བཞིའི་ཕུང་པོ་འཚེ་བ་མ་མཆིས་ཤིང༌། ། བྱ་བྲལ་བརྟུལ་ཞུགས་འཛིན་པས་འཁོར་དུ་བཅས། ། དེང་ཚེ་སྙེ་མོ་ཕྱོགས་སུ་བདེ་བར་མཆིས། ། སྐབས་མཆིད་བདག་ཅག་ས་ཕྱོགས་དེ་ཉིད་དུ། ། མྱུར་བར་སླེབས་ན་བསྟན་དང་བསྟན་འཛིན་ཚོགས། ། རབ་དགྱེས་འགྱུར་ཞེས་གསལ་བར་གྲགས་ན་ཡང༌། ཁོ་བོ་ཅག་ནི་ཀུན་ཏུ་རྒྱུ་བས་འཚོ། །
སྡེ་རིགས་ཕྱོགས་ཅན་འཛིན་དང་མ་མཐུན་དོགས། ཁོ་བོ་ཅག་ནི་གང་བྱུང་བགོ་བས་འཚོ། ། དམར་སེར་ཚུལ་འཆོས་ཅན་དང་མ་མཐུན་དོགས། ཁོ་བོ་ཅག་ནི་དམན་པའི་བརྟུལ་ཞུགས་བརྟན། ། ང་རྒྱལ་ཁོང་རླུམ་ཅན་དང་མ་མཐུན་དོགས། ཁོ་བོ་ཅག་ནི་གཏད་མེད་ལྟ་བར་འཆོལ། ཁ་མཁས་སྐམ་ཁྲིགས་ཅན་དང་མ་མཐུན་དོགས། ཁོ་བོ་ཅག་ནི་བྱར་མེད་སྒོམ་པའི་ངང༌། ། དྲན་འཛིན་སྡུག་སྒུར་ཅན་དང་མ་མཐུན་དོགས། ཁོ་བོ་ཅག་ནི་བླང་དོར་སྤྱོད་པས་དབེན། །
ཚུལ་མཛེས་དོན་སྟོར་ཅན་དང་མ་མཐུན་དོགས། ། དེ་ལྟ་བས་ན་བདག་འདྲ་དེར་མཆིས་ཀྱང༌། ། བསྟན་པའི་གསལ་བྱེད་ཉིད་ལས་ཕྱིར་གྱུར་པའི། ། རང་གཞན་ཀུན་ལ་དུ་ཁའི་ས་བོན་གཞིར། ། གོ་བར་གྱུར་ན་ཐུགས་ཀྱི་བཟོད་པར་འཚལ། ། སླད་ནས་ཞིང་མཆོག་གདན་ས་ཆེན་པོ་ནི། ། ཆབ་སྲིད་མངའ་འབང་ཉམས་པ་མི་མངའ་ཞིང༌། ། གྲོགས་མཆོག་དགེ་འདུན་ཚོགས་བཅས་འཚོ་བ་བཟང༌། ། བསྟན་པའི་ལྷ་ལམ་ཕྱོགས་ཀུན་གསལ་བཞིན་དུ། ། མྱུར་དུ་མཇལ་བའི་བཀྲ་ཤིས་སྨོན་ལམ་འཚལ། །
ལྕགས་བྱི་ཧོར་ཟླ་བདུན་པའི་བཅུ་དྲུག་གི། ། སྔ་དྲོའི་ཆ་ལ་ཕུན་ཚོགས་རབ་བརྟན་ནས། ། དགེ་བས་རབ་བྲིས་མཆོག་ཏུ་ཤིས་གྱུར་ཅིག། །། ༈ ཡོ༽རྒྱ་སྟོན་དབོན་ནམ་མཁའ་རྡོ་རྗེ་ལ། ༈ རང་རེ་བཀའ་བརྒྱུད་རིན་པོ་ཆེའི་རིགས་ཀྱི་དབོན་དང་ཆོས་ཀྱི་རྒྱལ་ཚབ། བསྟན་པ་རིན་པོ་ཆེ་མི་ནུབ་པའི་རྒྱལ་མཚན་གཙུག་ཏུ་འཛིན་པ། དབོན་ནམ་མཁའ་རྡོ་རྗེ་བའི་གསུང་བྲིས། དེར་ཤར་གྱི་སྣ་གྲངས་སུམ་ཅུ་ཚན་དང་བཅས་ཉམས་པ་མེད་པར། དཀོན་མཆོག་འབྱུང་གནས་དང་ཤེས་རབ་སེང་གེ་ཅན་གྱིས་འབྱོར། དེང་སང་སྐུ་ཁམས་སྙོམས་ཤིང༌།
ནང་ཡ་གཉིས་ཀྱི་ཕྱོགས་སུ། འཕྲིན་ལས་རྒྱས་པའི་ངོས། གདུལ་བར་བྱ་བའི་སྐྱེ་དགུ་མཐའ་དག་མངོན་མཐོ་དང་ངེས་ལེགས་ཀྱི་ལམ་ལ་འགོད་བཞིན་པར་ཆེན་འཕེལ་རྫོང་བརྡ་བྱས་པ་ཡིན། ཧོར་ཟླ་གཉིས་པའི་ཚེས་ཉེར་གཅིག་ལ། སྒར་པ་འཕྲིང་པོ་སེང་གེ་སྒང་དུ་ཡོད་དུས་བྲིས།། །། ༈ ལོ༽སྐྱོར་མོ་ལུང་པ་གདུང་རྒྱུད་རིན་པོ་ཆེར་ཕུལ་བ། ༈ ཞབས་དྲུང་རིན་པོ་ཆེ། སྔ་སོར་ཞུ་ཐོ་རྟེན་བཅས་ཕུལ་བ་སྤྱན་ལམ་སྨིན་པ་ཇི་ལྟར་བྱུང༌། དེང་སང་སྐུ་ཁམས་རིན་པོ་ཆེ་མཆོག་ཏུ་སྙོམས་ཤིང༌། རྐྱེན་ངན་དགེ་བའི་བསྐུལ་མ་ལྟ་བུར་ཟབ་གསལ་གཉིས་སུ་མེད་པའི།
རིམ་གཉིས་ཟབ་མོའི་ཐུགས་དམ་ཉམས་བཞེས་མི་གཡེལ་བར་བཞུགས་པ་ཆེ། དངོས་ཅག་ཀྱང་འབྱུང་འཁྲུགས་ཀྱི་འཚེ་བས་མ་མཆིས་ཙམ་ནས། འདུས་བྱས་དང་འདུས་མ་བྱས་ཀྱི་དགཻ་བའི་ལས་ལམ་འདུན་པ་མ་བོར་ཙམ་དུ་གནས། སླད་མའང་མཐོ་དམན་ཐམས་ཅད་ཀྱི་འདི་ཕྱི་དུས་རྣམ་ཀུན་གྱི་སྐྱབས་མཆོག་བསླུ་བ་མེད་པ། དཀོན་མཆོག་རིན་པོ་ཆེ་རྣམ་པ་གསུམ་དང༌། ཁྱད་པར་སྙིགས་མའི་དུས་འདིར། རྒྱལ་བ་ཀུན་ལས་ལྷག་པའི་ཐུགས་བརྩེ་བ་ཅན། རྗེ་བཙུན་པདྨ་ཀཱ་ར་ལས། གསོལ་བ་གང་གིས་བཏབ་ན་བར་ཆད་མ་ལུས་པ་སེལ་ཞིང༌། དངོས་གྲུབ་རྣམ་པ་གཉིས་གེགས་མེད་དུ་བསྩོལ་བ་ལགས་ན།
མཁྱེན་པའི་ལྷ་ལམ་ཡངས་པར་མཛེས་པའི་རྒྱན་དུ་བཞེས་པ་འཚལ།། །། ༈ ཤེ༽བླ་མ་ཆོས་དབང་ལ་གནང་བ། ༈ བླ་མ་ཆོས་དབང་གི་ཡི་གེ་ཞིབ་ཆ་འབྱོར། ཁམས་སྙོམས་ཞིང༌། སླད་ཀྱི་མྱུར་དུ་མཇལ་བའི་སྨོན་ལམ་ཡང་འཚལ། ལོ་གསར་གྱི་ཟླ་བའི་ཚེས་ལྔ་ལ་རྒྱ་མ་ཕུའི་རི་ཁྲོད། མངོན་དགའ་ཆོས་རྫོང་ནས་བྲིས།། །། ༈ རོ༽ཟླ་དགོན་སྤྱི་པར་གནང་བ། ༈ ཟླ་དགོན་སྤྱི་པའི་ཡི་གེ་དེར་འཁོད་པའི་རྟེན་དང་བཅས་པ་ཐོལ་བཅས་པ་ཐེལ་རྩེ་མ་ཉམས་པར་འབྱོར། དེར་འདུས་དགེ་འདུན་ཐམས་ཅད་ཁམས་བདེ་ཞིང༌།
ཆོས་དང་མཐུན་པར་གནས་པ་སྤྲོ་བ་འཕེལ་འདི་པའང༌། སྔོན་གྱིས་སྨོན་ལམ་གྱི་དབང་གིས་ཕྱོགས་མེད་ཀུན་ཏུ་རྒྱུ་ཞིང༌། གཞན་ཕན་གང་འགྲུབ་ཀྱི་འདུན་པར་ཡོད། མཚམས་དོན་སྐོར་ཅིག་དེ་ཕྱོགས་སླེབས་དགོས་ཚུལ་དུ་འདུག་པ། དཔོན་སློབ་གྲ་ནང་ཐམས་ཅད་དང་འཕྲད་འདོད་ཆེ་བར་ཡོད་ནའང༌། ད་ལོ་རེས་ཐོན་པ་ཞིག་མ་བྱུང་ཚུལ་སྦྲེལ་པོའི་ངག་ནས་གསལ་ཞིང༌། སླར་བདག་གཞན་ཐམས་ཅད་ལ་ཕན་སྟོབས་སུ་འགྱུར་བའི་རྟེན་འབྲེལ་བྱུང་ན་ཕྱིས་སྐོར་ཅིག་ཡོང་བའི་འདུན་པ་བྱེད། ད་ལམ་རྟེན་དུ་བདུད་རྩི་ཨ་མྲྀ་ཏའི་ཐུམ་བུ། དམ་རྫས་མྱོང་གྲོལ་གྱི་རྫས་མཁས་གྲུབ་ཀྱི་སྐྱེས་བུ་དུ་མ་དང༌། སངས་རྒྱས་བྱང་སེམས་ཀྱི་རྟེན་བྱིན་རླབས་ཅན་དུ་མའི་རྒྱུན་འདྲེ་བ།
བདེ་གཤེགས་སྒྲུབ་ཆེན་བཀའ་བརྒྱད་ཀྱི་དཀྱིལ་འཁོར་དུ། སྒྲུབ་རྟགས་ཐོན་པར་བསྒྲུབ་པའི་ཕུར་མ་གཅིག་དང༌། ཕྱག་གཅིག་བསྐུར་ཡོད་ཅིང༌། མགོན་པོའི་དབང་ལུང་ལས་འགྲིག་རྣམས་ངེས་པར་བྱས་པའི་སྐུ་རིམ་པ་རིམ་བཞུགས་ཞེས་ཐོས་པས་ཡིད་ཀྱི་དབང་པོ་དང་བ་སྤྲོ། འདི་པའང་རང་རེ་སྒྲུབ་བརྒྱུད་རིན་པོ་ཆེའི་བསྟན་པའི་བྱ་བ་ལ་བརྩོན་པ་མ་བོར་ཙམ་གྱིས་ངེས། ཨྱོན་རིན་པོ་ཆེ་པདྨ་འབྱུང་གནས་ཀྱི་བཀའ་ལུང་བཞིན། སྤྱིར་སེམས་ཅན་སྒོས་དབུས་གཙང་བྱང་བོད་བདེ་ཐབས་ཀྱི་འདུན་པ་རེ་ཙམ་ཅི་འགྲུབ་བསམ་པ་གཟུང་ཡང༌། སེམས་ཅན་སྤྱི་སྒོས་ཀྱི་བསོད་ནམས་ལ་བརྟེན་འགྲུབ་པ་ཡང་དཀའ་ཙམ་མཆིས་ཀྱང། དཀོན་མཆོག་རིན་པོ་ཆེར་གསོལ་བ་བཏབ་པའི་བྱིན་རླབས་ཀྱིས་ཅི་འོས་སུ་ཡང་འགྲུབ། བར་སྐབས་འབྱུང་འཁྲུགས་ཀྱི་ན་ཡུན་རིང་ཙམ་བྱུང་ཡང༌།
དེང་སང་བདེ་བ་ནས་མཚམས་ཡུན་མཐུད་པའི་ཁམས་ཀྱི་འཕྲོད་བསྟེན་ཙམ་དུ་ཡོད། སླད་དུའང་བསྟན་པ་དང་འགྲོ་བའི་དོན་ལ་བརྩོན་པ་ལྷག་པར་འཕེར་བ་སྔར་ཁོ་ལྟར་འཚལ་ཞེས། སྐྲ་ཆིངས་ཀྱི་ཁ་ཐགས་ཀྱི་དཀྱིལ་དུ། སྐྲ་ཡི་ཟེར་བུ་རིལ་བ་ལ་རྡོ་རྗེའི་མདུད་པས་མཚན་པ་གཅིག ། བདུད་རྩི་ཨ་མྲྀ་ཏ་གཏོར་ཁ་མང་པོའི་ཕབས་རྒྱུན་འདྲེ་བའི་ཕུར་མ་ཐུམ་བུ་གཅིག སྐྱེ་བདུན་རིལ་བུ་ཁུངས་གཙང་མང་དུ་འདྲེ་བའི་རིལ་བུ་ཐུམ་བུ་གཅིག རིན་ཆེན་རིལ་བུ་ཁ་ཟས་ངན་པའི་འཇིགས་པ་སེལ་ནུས་པ་བསིལ་སྦྱོར་ཆེན་མོ་རི་བོའི་གྲངས་ཅན་ཐུམ་བུ་གཅིག ནམ་བཟའ་གཟིམས་ཐུལ་རྒྱ་ཚོས་མ་བཟང་བ་གྱོན་མུས་ཚས་བཅས་གཅིག སྤོས་དཀར་ཐུམ་བུ་གཅིག རས་དཀར་ཡུག་གཅིག་རྣམས་ཡོད་པ་རྩིས་ལེན་འཚལ།
????????.08388863༼ཤོག་གྲངས་ཆད་པ་འདྲ༽00000000 ཤིང་དགེ་སྦྱོར་འཕེལ་བར་ཡོད་པ་ལེགས། བདག་ཀྱང་ཁམས་བདེ་མུས་འཐུད་པ་བྱུང༌། ཁྱེད་ལ་དངོས་ཉམས་རྨི་ལམ་གྱི་མྱོང་རྟགས་གསལ་བ་མང་བར་བྱུང་འདུག་པ། ངེད་རང་ལ་བརྡ་དོན་ངོ་སྤྲོད་པའི་སྤངས་རྟོགས་མ་མཆིས་ཀྱང༌། རང་རེ་སྒྲུབ་བརྒྱུད་འདིའི་ཉམས་ལེན། དངོས་ཉམས་རྨི་ལམ་བཟང་ངན་གྱི་རྟགས་ཀྱི་མཚན་མ་ཇི་ལྟར་ཤར་ཡང༌། བཟང་བ་ལ་མཆོག་འཛིན་མི་བྱེད། ངན་པ་ལ་རྣམ་རྟོག་མི་བྱེད་པར། རང་གཤིས་ཀྱི་ངོ་བོ་སྐྱོང་བ་འདི་གོལ་ས་ཆུང་ཞིང༌། རང་གཞན་གྱི་དོན་དུ་འགྱུར་བ་ཞིག་འདུག་པས་ངེས་པ་འཚལ་ཞིང༌།
མངོན་སུམ་གྱི་འཆར་སྒོ་རྣམས་ལའང༌། རང་ཤར་བསྐྱངས་པས་སྣང་བཞི་མཐར་ཕྱིན་པར་གསུངས་པས་སེམས་ཡུལ་ངེས་འཚལ།། །། ༈ མོན་པ་བརྩོན་འགྲུས་ཕུན་ཚོགས་ལ་གནང་བ། ༈ བླ་མ་མོན་པ་ལ་ཡིག་ལན་ཟུར་དུ་མ་ཐུབ། རྩེད་མོ་ཞིག་སྨྲ་ན། བླ་མ་བདག་འཕྲེང་ཞིང་དྲན་བྱུང་ཟེར་བར་འདུག་པས། ཁྱོད་རང་གི་བློ་སྣང་ངོར་བླ་མ་བདག་ཏུ་གཟུང་བ་མིན་པ། བླ་མ་ང་ནམ་མཁའ་དང་འདྲ་བ་ཞིག་ཡིན་པ་ལ། ཨ་འཐས་སུ་འཛིན་པ་འདི་འཁྲུལ་རྩ་མ་ཆོད་པའི་སྦྱབས་??སུ་གདའ། ད་ཡིན་ན་བླ་མ་དང་རང་སེམས་སངས་རྒྱས་གསུམ། །
དབྱེ་སྡུ་དང་དགག་སྒྲུབ་ཀྱི་འཁྲི་བ་ཆོད། ། དུས་ད་ནས་བཙན་ས་མ་ཟིན་བར། ། འདུ་འབྲལ་མེད་དོ་རིགས་ཀྱི་བུ། ། འོན་ཀྱང་འཕྲད་ན་སྙམ་པ་འདུག་ན། ཡོངས་རང་ཆོག་སེམས་ཀྱི་བདེ་ཁྲོལ་ཡིན་པས། རེ་དོགས་གཞན་མི་དགོས་སོ། ། དགེ་ལེགས་འཕེལ།། །། ༈ ཧོ༽གཡུ་ཤེལ་བན་བརྒྱུད་ལ་གནང་བ། ༈ ཨོཾ་སྭ་སྟི་པྲ་ཛྙཱ་བྷྱཿ ཆོས་སྐུའི་སྟོན་པ་ཀུན་བཟང་རྡོ་རྗེ་འཆང༌། །
ལོངས་སྤྱོད་རྫོགས་སྐུ་དཔལ་ལྡན་ཧེ་རུ་ཀཿ ། སྤྲུལ་སྐུའི་སངས་རྒྱས་རྒྱལ་བ་ཤཱཀྱ་ཐུབ། ། ཀུན་འདུས་རྩ་རྒྱུད་བླ་མ་རྣམས་ལ་འདུད། ། རྒྱལ་དང་རྒྱལ་སྲས་པདྨས་ལུང་བསྟན་ཞིང༌། ། སྙིགས་དུས་འགྲོ་བ་འདྲེན་པ་རྣམས་ཀྱི་གཙོ། ། རྒྱལ་བ་འཇིག་རྟེན་གསུམ་གྱི་མགོན་པོ་ཡི། ། ལུགས་གཉིས་བསྟན་འཛིན་རྒྱལ་སྲས་བརྒྱུད་པའི་ཚོགས། ། སྐྱེ་དགུའི་ཞིང་མཆོག་དམ་པ་བརྟན་གྱུར་ཅིག ། བག་ཡོད་ཅེས་བྱ་བའི་ཆུ་མོ་གླང་ལོར། ། རྒྱུ་སྐར་བདག་པོས་ལོངས་སྤྱོད་པའི་ཚེ།
དུས་འཁོར་བའི་སྟོན་ར་ཁྲུམས་སྟོད་བུ་མོའི་ཁྱིམ། ཧོར་ཟླ་བརྒྱད་པའི་ཕྱི་མ་གཟའ་ཚེས་དུས་འཕྲོད་སྦྱོར་བཟང་བ་ལ། རཱ་ཧུ་ལ་དྲག་པོའི་གདོང་གི་སྟོབས་ཅིང༌། དབང་རབ་ཏུ་བྱས་ཏེ། སྤུ་ཤེལ་གྱི་ཕ་ཚོ་ཡོན་བདག་གྲྭ་མའི་རྒྱུན་མ་ཆད་པ་རྒྱ་མཚོ་ཆེན་པོ་ལྟ་བུ་ལས། སྒོས་སུ་བན་རྒྱུད་ཅེས་པ་རིགས་རུས་ལོངས་སྤྱོད་ཀྱི་འབྱོར་པ་དང་ལྡན་པ། དགེ་བཤེས་བཟང་པོ་བཀྲ་ཤིས་པ་སྔོན་སྦྱིན་ཤུགས་ཀྱི་འབྲས་བུ་ལ། དལ་འབྱོར་ལོངས་སྤྱོད་པའི། འཇིག་རྟེན་འདིའི་ལོངས་སྤྱོད་དུ་མར་ལྡན་པས། སྐྱེ་བོ་རྣམས་ཀྱི་སྨོན་པའི་གནས།
འཇིག་རྟེན་ཕྱི་མར་ཕན་པ་དཀར་པོ་དགེ་བའི་ལས་ལ་ཆོག་ཤེས་ཀྱི་བློ་དང་བྲལ་བ། ཞིང་མཆོག་རྣམ་པར་དག་པ་རྣམས་ལ། ཡང་དང་ཡང་དུ་ཚོགས་བསགས་པའི་སྦྱིན་པ་ལ་བརྩོན་ཞིང༌། ཁྱད་པར་ཕ་མའི་དྲིན་ལན་བསབ་པ་དང༌། ལོངས་སྤྱོད་ཀྱི་སྙིང་པོ་ལེན་པའི་ཕྱིར་དུ། གཞན་གྱིས་བསྐུལ་བ་མ་ཡིན་པར། དད་པ་བཟང་པོས་གཞི་ལས་བླངས་ཏེ། སྐྱོབ་པ་འཇིག་རྟེན་གསུམ་གྱི་མགོན་པོ་ནས་གདུང་རབ་བཅུ་པ། ཆོས་ཀྱི་བརྒྱུད་པ་མ་འཆོལ་བས། དམ་ཉམས་དང་འདྲེས་ཁྱེར་གྱིས་བར་མ་ཆོད།
གདུལ་བྱ་རྗེས་སུ་འཛིན་པ་སྨོན་ལམ་རྣམ་དག་གིས་མཚམས་སྦྱར་བས། མི་བརྒྱུད་བཅུ་གསུམ་གྱི་བར་དུ་འབྲེལ་ཚད་དོན་དང་ལྡན་པར་སློབ་དཔོན་པདྨ་འབྱུང་གནས་ཀྱིས་ལུང་བསྟན། ལས་བཞིའི་འཕྲིན་ལས་གྲུབ་པས། གཞན་སྣང་དུ་ཆོ་འཕྲལ་དུ་མ་སྟོན་ཅིང༌། སྡེ་བརྒྱད་བྲན་དུ་འཁོལ་བས་དགྲ་བགེགས་གདུག་པ་ཅན་རྣམས་འདུལ་བའི་མཐུ་རྩལ་དང་ལྡན་པ། རྒྱ་ནག་གོང་མ་རྒྱལ་པོའི་ལུང་གིས་མངགས་ཤིང༌། ཤཱཀྱའི་བསྟན་པ་ལ་བཞུགས་པའི་མིང་ཡོངས་སུ་གྲགས་པ་ཆེན་ཀྱའུ་ཝང༌། རིན་ཆེན་ཕུན་ཚོགས་ཆོས་ཀྱི་རྒྱལ་པོ་ཞལ་ངོ་བརྒྱུད་པ་དང་བཅས་པ་ལ། གཞོ་སྟོད་ཕྱུག་པོ་ན་ག་དགེ་མཚན་དུ་མ་དང་ལྡན་པའི་ཐིག་ལེར་སྒར་པ་སྤྱན་དྲངས། ཞབས་ཏོག་སྙེན་བཀུར་དང་བཅས།
སྐྱུ་ར་རིན་པོ་ཆེ་ཞལ་ངོ་གདུང་རབས་ཀྱི་བར་དང༌། བན་རྒྱུ་མི་ངོ་བཅས་པའི་བར། སྦྲ་དངོས་གྲུབ་འཁྱིལ་པ། སྒོ་ནོར་གཞོ་ཟོ་སྒོ་ཁྱི་ལྕགས་ཐག་དང་བཅས་པའི་མཐུན་གྱུར། དོན་གྲུབ་བཀྲ་ཤིས་བསམ་འགྲུབ་བཟང་པོ་རྣམས་ཀྱིས་ཟུར་བརྒྱན། མོ་ཐལ་དཀྱིལ་དུ་སྦྲ་ཁའི་གཞི་བཙུགས་ཕུལ་བ་ཡིན་པས། འདི་པ་རྣམས་ཞལ་ངོ་དཔོན་བློན། སློབ་ཆོས་ཀྱིས་ཐོག་དྲངས་ཁྲལ་མདའ་རུ་གྲོགས་དང་བཅས་པ་རྣམས་ཀྱིས་ཀྱང༌། སྔར་འབབ་ཀྱི་སྒྲུབ་སྲོལ་མ་གཏོགས། གསར་སྤྲོས་མེད་པ་དང༌།
བྱམས་ཤོག་གི་སྐྱོང་བ་ཞིག་འཚལ་ཞིང་གལ་ཆེ། འདི་པ་རྣམས་ཀྱིས་ཀྱང༌། སྔར་འབབ་ཀྱི་སྒྲུབ་བླངས་གང་ཅི་འཛེམ་མེད་དང༌། ཡོན་བདག་གི་རྩ་བ་ཁ་ཞེ་མེད་པར་བྱུང་ཕྱིན། ངེད་རང་གིས་བདེན་པ་དང་འབྲེལ་པའི་མགོ་འདོན་བདག་གཉེར་ལུགས་གཉིས་ནས་བྱེད་རྒྱུ་ཡིན་པའི་དོན་དུ་འཛིན་རྒྱུའི་ཡི་གེ་སྦྱིན་པ་ཡིན། ཟླ་བ་དེ་ཉིད་ཀྱི་བཟང་པོ་དྲུག་པ་ལ་བྲིས་པ་དགེ། །། ༈ ཨོ༽ཞིང་སྐྱོང་ཀུན་དགའ་གཞོན་ནུ་ལ་སྤྲིངས་པ། ༈ རྒྱལ་བ་ཀུན་གྱི་བཀའི་སྲུང་མ། འཕྲིན་ལས་ཀྱི་དབང་བསྐུར་བ་ཐོབ་པ། ཞིང་སྐྱོང་དབང་པོ་ཀུན་དགའ་གཞོན་ནུ་ལ་སྤྲིངས་པ།
ད་ལམ་འདི་ནས་རྡོ་རྗེ་འཛིན་པ་ཀུན་དགའ་བཟང་པོ་དཔོན་སློབ་རྣམས་སོང་ཡོད་པ། རྒྱལ་བ་འབྲི་གུང་པའི་བསྟན་པ་རིན་པོ་ཆེ་ཕྱོགས་མཐར་རྒྱས་པ་དང༌། འགལ་རྐྱེན་བར་ཆད་ཐམས་ཅད་ཉེ་བར་ཞི་བ་དང༌། འཕྲིན་ལས་རྣམ་བཞི་ཡི་དངོས་གྲུབ་མ་ལུས་པ་བསྩལ་དུ་གསོལ། ཞེས་བདུད་རྩི་ཨ་མྲྀ་ཏའི་ཐུམ་བུ་དང༌། སྣ་ལྔའི་མདུད་པ་ཞིག་བསྐུར་ཡོད། ཆུ་མོ་གླང་ལཽ་ཟླ་བ་དྲུག་པའི་ཉེར་ལྔ་ལ། འབྲི་གུང་སྤྲོ་ལུང་གི་བླ་བྲང་ནས་བྲིས།། །། ༈ ཀཱ༽ཆོས་སྐྱོང་ཆེན་པོ་ལ་བཀྲ་ཤིས་རབ་བརྟན་ནས་གནང་བ། ༈ སངས་རྒྱས་ཀྱི་བསྟན་པ་དང༌།
གཙུག་ལག་ཁང་ཐམས་ཅད་སྐྱོང་བར་ཞལ་གྱིས་བཞེས་པའི་ཆོས་སྐྱོང་ཆེན་པོ། སྔོན་ཚེ་ལས་ལས་གྲུབ་པའི་དམ་ཚིག་ཅན་གྱི་གསུང་བྲིས་མཛད་པ་འབྱོར། རང་ངོས་འཁོར་བ་སྤྱི་དང་བྱེ་བྲ་གི་གནས་ཚུལ་མཐོང་བས་ཤིན་ཏུ་ཡིད་སྐྱོ་བའི་སྙིང་པོའི་ཉམས་ལེན་ཅིག་ཅི་ནུས་སྙམ་ཡང༌། ཞིང་འདི་པའི་འགྲོ་བ་རྣམས་སེམས་ཀྱིས་མ་བཟོད། ཕན་སྟོབས་སུ་འགྱུར་རམ་སྙམ། ཕྱོགས་འདིར་སོན་པ་ཡིན་ཀྱང༌། བློ་གཟུ་བོར་གནས་པས་སྤང་བླང་གི་ཁ་ཏ་བགྱིས་པ་ལ་ཉམས་ལེན་ཆུང་ཞིང༌། རང་འདོད་ཕྱོགས་ལྷུང་གི་བསྐྱོད་སྟོབས་ཆེ་བ་ནས་དཀའ་ལས་ཆེ་ཙམ་འདུག་ནའང༌། རང་འཁྲིས་དང་ཉེ་རིང་སྤངས་པའི་ཕན་སེམས་གཙོར་བཟུང༌། སྡེ་སྲིད་ཕག་མོ་གྲུ་པའི་དགོངས་པར་འདུག་པས།
ནང་སོ་དགའ་ལྡན་པ་དང༌། ངེད་མཆོད་ཡོད་རྣམས་བློ་བསྡུར། དུས་གནས་དང་བསྟུན་པའི་ཞུ་མཚམས་གང་འགྲུབ་ཀྱི་བརྩོན་པ་མི་འདོར་བར་ཡོད་པས། མྱུར་དུ་འགྲུབ་པའི་འཕྲིན་ལས་མཛོད། མགར་ནག་གིས་ར་ལ་སུས་ཞོན་འདིས་ཞོན་མེད་པའི། གར་འགྲོ་འདིར་འགྲོ་མི་འདུག་པས། ཆོས་སྐྱོང་ཁྱེད་ཀྱིས་བརྩེ་བས་མཐུན་གྲོགས་སྒྲུབས་ཤིག ། ཅེས་སྨོན་ལམ་རྣམ་དག་བཏབ་པའི་བཀྲ་ཤིས་ཁ་བཏགས་སྨོན་ནས་ཀྱི་ཐུམ་བུ་དང༌། གསེར་མཆོད་ཞོའི་འཁོར་ལོ་ཡོངས་སུ་གང་བ་ཞིག་འབུལ། ཚེས་བཅུ་ལྔ་ལ་བཀྲིས་རབ་བརྟན་ནས་བྲིས་དགེ་ལེགས་འཕེལ་བར་གྱུར་ཅིག། །།
༈ ལཱ༽བླ་མ་ལ་སྟོད་པ་ལ་གནང་བ། ༈ བླ་མ་ལ་བསྟོད་པའི་གསུང་བྲིས་མཛད་འབྱོར། ཁྱེད་མཁྱེན་སྟོབས་དང་ལྡན་ཞིང་བུ་སློབ་དང་གྲ་ཚོགས་ཀྱིས་བསྐོར། འགྲོ་དོན་ཕྱོགས་མེད་དུ་མཛད། སངས་རྒྱས་ཀྱི་བསྟན་པ་ལ་བྱ་བ་མཛད་ཚུལ་དུ་འདུག་ཅིང༌། མཛད་རྒྱུ་ཆོས་དང་བསམ་རྒྱུ་བླ་མ། ལས་སུ་འགྲོ་དོན་མཛད་པ་ཡོད་བཞིན། བདག་མཐོན་ནོར་གཟིགས་ལ། ཁྱེད་སྨས་པའི་ཐུགས་མེད་བརྙས་ཡོད་བཞིན་མེད། ང་ཡི་ཟླར་བྱོན་ནས་དགོས་པ་ཅི་ཡོད།
མཁྱེན་རྟོགས་ནི་ཁྱེད་རང་རྒྱས། བུ་སློབ་ནི་ཁྱེད་བཟང༌། སངས་རྒྱས་ཀྱི་བསྟན་པ་ལ་བྱ་བ་མཛད་པའི་མཐུ་སྟོབས་ཡོད་བཞིན་མོད། ཁྱི་ཆུ་གཏོར་གྱི་རྗེས་ལ་རྒྱུགས་པ་ལྟར་ཀུན་ཏུ་འབྱོན་པའི་ཅི་ཟེར་གཟིགས་པ་ནི། རང་རེ་ནང་པ་སངས་རྒྱས་པའི་བསྟན་པའི་སྲོལ་ཨེ་ཡིན། བསམ་སྦྱོར་རྣམ་པར་དག་པའི་ཆོས་བཞིན་སྤྱད་ན། རང་གཞན་ལ་ཕན་པ་དེ་ཆེ། དེ་མ་གཏོགས་པ་ཁྱེད་ཟོག་པོའམ། དམ་ཉམས་སམ། བདུད་སྤྲུལ་ཨེ་ཡིན་ཁྱེད་རང་ཤེས།
གྲ་ཡོན་སྐྱོང་མི་སྐྱོང་དང༌། བསྟན་པ་ལ་བསམ་པའི་འཆད་ཉན་སོགས་སྐབས་སུ་ཅི་བབས། རྒྱལ་བ་གོང་མ་རྣམས་ཀྱིས་ཀྱང༌། རང་ཉམས་དང་བསྟུན་པར་བཤད་འདུག་པར་དགོངས་ལས་ཆེ། ད་ཡང་ཁྱེད་དང་ང་མཇལ་མི་མཇལ་དང༌། ཆེས་འབུལ་ཐུབ་མི་ཐུབ་སོགས། རང་རང་གི་ཁམས་གཤིས་དང་བསྟུན་པ་མ་གཏོགས་གསལ་ཆ་འབུལ་རྒྱུ་མེད། ཁྱེད་ཀྱི་མཚན་མ་ཤེས་ཀྱང༌། གསུང་རིགས་འདི་བླ་མ་གཡག་ལོ་བ་ཡིན་པར་ངོ་ཤེས་བྱུང་ལགས། ཚེས་གནམ་གང་ལ་དབུ་རྩེ་གཡུ་ཞལ་སྟེང་ནས་གང་བྱུང་ཁྱག་པའི་རྩིས་ཕུལ་བའི་ཞུ་ཡིག། །།
༈ གཱ༽དུས་འཁྲུག་གི་དུས་སུ་གསུངས་པ། ༈བདུད་བཞིའི་དགྲ་འདུལ་སྟོབས་ཆེན་ལྷ་ཡི་ལྷ། ། ཐུགས་རྗེའི་དཔལ་ཡོན་ཚད་གཟུང་མ་མཆིས་པས། ། སྙིགས་དུས་འགྲོ་བ་དུག་ལྔའི་དབང་གྱུར་རྣམས། ། ལོག་པའི་བསམ་སྦྱོར་གདུག་པ་ཞི་བར་གསོལ། ཁྱད་པར་ཡུལ་ཕྱོགས་བདེ་ལྡན་ཞིང༌། ། མི་དབང་འཁོར་བཅས་སྐུ་ཚེ་བརྟན། ། མངའ་འབངས་བགེགས་དགྲའི་གནོད་འཚེ་ཞི། ། ཀུན་ཀྱང་སངས་རྒྱས་ཐོབ་གྱུར་ཅིག ། སརྦ་ཛ་ག་ཏཾ།
འཕགས་མ་སྒྲོལ་མ་སྒྲོལ་མཛད་ཡུམ། ། རྒྱལ་བའི་ཡུམ་གྱུར་ཚེ་འཕེལ་མ། ། ལྷ་མོ་ཁྱོད་ལ་གསོལ་བ་ནི། ། བདག་གི་ཚེ་ཡི་བར་ཆད་དང༌། ། ནད་དང་སྡུག་བསྔལ་ཐམས་ཅད་ལས། ། ནུས་ལྡན་ཁྱོད་ཀྱིས་སྐྱོབ་ཏུ་གསོལ། ། མཆོག་དང་ཐུན་མོང་དངོས་གྲུབ་ཀུན། ། མ་ལུས་བདག་ལ་གནང་བར་མཛོད། ། འཇིག་རྟེན་བདེ་ཞིང་ལོ་ལེགས་དང༌། ། ཞེས་བརྗོད།
ཤུ་བྷཾ་སརྦ་མསྟུ་ཛ་ག་ཏཾ། དུས་མཐའི་སྤྲང་པོ་རིན་ཆེན་བསམ་འགྲུབ་བདག་གིས་བྲིས། མངྒལཾ། ལན་གཅིག་ཞུས་སོ།
༈ ཐུགས་རྗེ་ཆེན་པོའི་ཉམས་ལེན་རྒྱུན་ཁྱེར་སྙིང་པོ་གསལ་བ་བཞུགས་སོ།། །། བླ་མ་དང་འཕགས་པ་སྤྱན་རས་གཟིགས་དབང་ཕྱུག་ལ་ཕྱག་འཚལ་ལོ། ། ཡི་དམ་གྱི་ལྷ་འདིའི་དབང་དང་ལུང་ནོད་པའི་གང་ཟག་གིས། ཐུགས་རྗེ་ཆེན་པོའི་བསྐྱེད་རྫོགས་ཟབ་མོའི་གདམས་པ། ཟུང་འཇུག་སྒྱུ་མའི་འཕྲུལ་ལྟར་ཉམས་སུ་བླང་བར་བྱ་སྟེ། སྐྱབས་འགྲོ་བྱམས་སྙིང་རྗེ་སེམས་བསྐྱེད་སྔོན་དུ་བཏང་ནས།
སྭ་བྷཱ་ཝའི་སྔགས་དོན་དྲན་པའི་ཆོས་ཐམས་ཅད་རང་བཞིན་གྱིས་རྣམ་པར་དག་པའི་སྟོང་པ་ཉིད་ཀྱི་ངང་ལས། པཾ་ལས་པདྨ་དཀར་པོ་དང༌། ཨ་ལས་ཟླ་བའི་དཀྱིལ་འཁོར་གྱི་སྟེང་དུ། རང་གི་རྣམ་པར་ཤེས་པ་ཡི་གེ་ཧྲཱིཿདཀར་པོ། དེ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས། རང་ཉིད་འཕགས་པ་འཇིག་རྟེན་དབང་ཕྱུག་སྐུ་མདོག་དཀར་གསལ་ཞལ་གཅིག་ཕྱག་བཞི་པ། མཆོག་ཏུ་ཞི་བའི་ཉམས་ཅན།
ཕྱག་དང་པོ་གཉིས་ཐུགས་ཀར་ཐལ་མོ་སྦྱར་བ། གཡས་འོག་མས་མུ་ཏིག་གི་འཕྲེང་བ་དང༌། གཡོན་འོག་མས་མེ་ཏོག་པདྨ་དཀར་པོའི་ཡུ་བ་ནས་འཛིན་པ། ཞབས་རྡོ་རྗེ་སྐྱིལ་ཀྲུང་གིས་བཞུགས་ཤིང༌། དར་དང་རིན་པོ་ཆེ་དུ་མའི་རྒྱན་གྱིས་བརྒྱན་པ། སྣང་ལ་རང་བཞིན་མེད་པའི་སྤྱི་བོར་ཨོཾ། མགྲིན་པར་ཨཱཿ ཐུགས་ཀའི་ཆ་སྨད་དུ་ཧཱུཾ། ཐུགས་ཀའི་དབུས་སུ་ཟླ་སྟེང་ཧྲཱིཿལ་ཡི་གེ་དྲུག་གིས་བསྐོར་བ་ལས་འོད་འཕྲོས། བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས།
ཛཿཧཱུཾ་བཾ་ཧོཿ གཉིས་སུ་མེད་པར་ཐིམ་པར་གྱུར། སླར་ཡང་ཐུགས་ཀའི་ས་བོན་ལས་འོད་ཟེར་འཕྲོས་པས། དབང་གི་ལྷ་རིགས་ལྔ་འཁོར་དང་བཅས་པ་སྤྱན་དྲངས་པས། དབང་བསྐུར་ཞིང་སྐུ་གང༌། དྲི་མ་དག ཆུའི་ལྷག་མ་ཡར་ལུད་པ་ལས་སྣང་བ་མཐའ་ཡས་ཀྱི་དབུ་བརྒྱན་པར་གྱུར། ཞེས་དམིགས་ལ་མཆོད་ཅིང་བསྟོད་དོ། ། ཐུགས་ཀའི་སྔགས་འཁོར་ས་བོན་དང་བཅས་པ་ལས་འོད་ཟེར་འཕྲོས། ལུས་ཀྱི་ཕྱི་ནང་ཐམས་ཅད་གང་ཞིང་སྡིག་སྒྲིབ་ནད་གདོན་བར་ཆར་ཞི་བར་བྱས།
ཕྱིར་འཕྲོས་པའི་འོད་དེས་རེག་པ་ཙམ་གྱིས་སྣོད་ཀྱི་འཇིག་རྟེན་རང་སྣང་ལས་གྲུབ་པའི་གཞལ་ཡས་ཁང༌། བཅུད་ཀྱི་སེམས་ཅན་མ་ལུས་པ་ཐུགས་རྗེ་ཆེན་པོའི་སྐུར་གསལ་བ་ལས། ཡི་གེ་དྲུག་པའི་སྒྲ་སྒྲོག་བཞིན་པ་དང༌། འོད་ཟེར་ཚུར་བསྡུ་བ་ན། བླ་མ་ཡི་དམ་སངས་རྒྱས་བྱང་སེམས་རྣམས་ཀྱི་ཐུགས་རྗེ་དང༌། བྱང་སེམས་མཁྱེན་བརྩེ་ནུས་མཐུ་ཐམས་ཅད་སྤྱན་དྲངས་ཏེ། སྙིང་གའི་སྔགས་འཁོར་ལ་ཐིམ་པར་དམིགས་བཞིན་པས། ཨོཾ་མ་ཎི་པདྨེ་ཧཱུཾ་ཧྲཱིཿཞེས་བཟླ་བར་བྱ། དམིགས་པས་སྐྱོ་ན། ཕྱི་སྣོད་ཀྱི་གཞལ་ཡས་ཁང༌།
ནང་བཅུད་ཀྱི་ཡི་དམ་ལ་ཐྀམ། དེ་རྣམས་ཀྱང་རང་གི་ལུས་ལ་བསྡུས་ཏེ། རང་ལྷར་གསལ་བའི་ངང་ནས། རླུང་འབྱུང་འཇུག་གནས་གསུམ་ཡིག་དྲུག་གི་སྒྲ་ལ་གྲངས་ཏེ་བཟླས་པས་འབྱུང་བའི་རླུང་དུ་ཡང་འཕོ་ཞིང༌། ཏིང་ངེ་འཛིན་སྐྱེ་བར་འགྱུར་རོ། ། དེས་ཀྱང་ངལ་ན་རང་ལུས་ཀྱང་སྟོད་སྨད་ནས་སྙིང་གའི་ཧྲཱིཿལ་ཐིམ་ཞིང༌། དེ་ཡང་མཐར་གྱི་མི་དམིགས་པ་ལས། མིག་གི་གཏད་སོར་ཡི་གེ་དྲུག་དཀར་རམ་པ་ལ་ཤེས་པའི་རྟེན་ཙམ་བགྱིས་ཏེ་བཅོས་མེད་དུ་བཞག་གོ ། དེས་ནི་ཀ་དག་གི་དོན་མཐོང་བར་འགྱུར་རོ། ། དེ་ལས་རྣམ་པར་རྟོག་པའི་ཚོགས་ལྡང་ན།
སེང་གླང་དྲང་སྲོང་གི་ལུས་གནད་དང་ལྡན་པའམ། ཅི་བདེར་གནས་པས། གཟིགས་སྟངས་གཅུན་ཞིང། བླ་གབ་མེད་པར་ཉམས་སུ་བླང་སྟེ། ངང་ལས་མ་གཡོས་པར་ཡིག་དྲུག་བཟླ་བ་ལ་འབད་ན། སྣང་བ་རྣམ་པ་བཞི་མཐར་ཕྱིན་ཏེ། གཟུགས་ཕུང་འདི་ཉིད་ལྷག་མ་མེད་པར་མྱ་ངན་ལས་འདས་པའི་གོ་འཕང་མཆོག་ཐོབ་པར་འགྱུར་རོ། ། ཐུན་བར་དང་ཐ་མ་རྣམས་སུ་དགེ་བའི་རྩ་བ་རྫོགས་པའི་བྱང་ཆུབ་ཏུ་བསྔོ་བའི་ཉམས་ལེན་ལ་འབད་པར་འཚལ། འདི་ན་ཕ་རོལ་ཏུ་ཕྱིན་པ་དང༌། སྔགས་གསར་རྙིང་དུ་གྲགས་པའི་ཉམས་ལེན་གྱི་སྙིང་པོ་བསྡུས་ཏེ་བཀོད་པ་ལགས་པས།
གང་ཟག་ཕྱོགས་འཛིན་ཅན་རྣམས་ཀྱིས་བཀའ་མི་བཀྱོན་པ་ཞུ། ཞེས་སྣ་ཚོགས་རང་གྲོལ་བདག་གིས་གསོལ་ཏོ། ། འདི་ན་ལོ་པ་བྱ་བཏང་གྲགས་པ་ཚུལ་ཁྲིམས་བཞེད་པ་ལྟར། གཞོ་སྤྲོ་ལུང་གི་ལྕང་ཁྲོད་སྐྱིད་ཚལ་དུ་བྲིས་པའོ། ། ལན་གཅིག་ཞུས། །། མངྒ་ལཾ ། ༈ ཡང་གསང་ཟབ་མོའི་ཚེ་སྒྲུབ་སྙིང་པོ་གསལ་བ་ཞེས་བྱ་བ་བཞུགས་སོ། ཡང་གསང་ཟབ་མོའི་ཚེ་སྒྲུབ་ནི། སྐྱབས་སེམས་སྔོན་དུ་སོང་ནས། རང་ཉིད་ཚེ་དཔག་མེད་སྐུ་མདོག་དམར་པོ།
ལོངས་སྐུ་རྒྱན་ཅན་མཉམ་གཞག་གི་སྟོང་དུ་ཚེ་བུམ་འཛིན་པ། རྡོ་རྗེ་སྐྱིལ་ཀྲུང་པདྨ་ཉི་ཟླའི་གདན་དང་བཅས་པའི་གནས་གསུམ་དུ་ཨོཾ་ཨཱཿཧཱུཾ་གསུམ་དང༌། ཐུགས་ཀར་ཟླ་བའི་དབུས་སུ་ཧྲཱིཿལ་སྔགས་ཀྱིས་བསྐོར་བ་དམིགས་པ་ལས་འོད་ཟེར་འཕྲོས། རྟེན་གཡོའི་ཚེ་དང་བསོད་ནམས་དཔལ་འབྱོར་ལོངས་སྤྱོད་བྱིན་རླབས་དངོས་གྲུབ་ཐམས་ཅད་ཡེ་ཤེས་ཀྱི་བདུད་རྩིའི་རྣམ་པར་སྤྱན་དྲངས། སྔགས་འཁོར་ས་བོན་དང་བཅས་པ་ལ་ཐིམ་ཞིང༌། བདུད་རྩིའི་རྒྱུན་བབ། ལུས་ཐམས་ཅད་བདུད་རྩི་དཀར་ལ་དམར་བའི་མདངས་ཅན་གྱིས་གང་བས་གཟི་བརྗིད་བཀྲག་མདངས་དང་ལྡན་པར་མོས་ལ། ཨོཾ་བཛྲ་རཏྣ་ཨ་ཡུ་ཥེ་ཧཱུཾ་བྷྲཱུྃ། ཚེ་བྷྲཱུྃ། གཡུ་བྷྲཱུྃ།
ཎི་བྷྲཱུྃ། བནྡྷ་བྷྲཱུྃ། ཨ་ཡུ་ཛྙཱ་ན་བྷྲཱུྃ། ཨ་མ་ར་ཎི་ཛི་ཝན་ཏཱ་ཡེ་སིདྡྷི་ཕ་ལ་ཧཱུཾ་ཨ། ཞེས་ཞག་བདུན་སོགས་སུ་བསྙེན་པས། ཚེའི་མཚན་མ་མཐོང་བར་ཡིད་ཆེས་སོ། ། ཐུན་མཚམས་སུ་མཆོད་ཅིང་བསྟོད་ལ། དཀར་གསུམ་མངར་གསུམ་གྱི་གཏོར་མ། ཨ་ཀ་རོས་བྱིན་གྱིས་བརླབས་ལ་དབུལ། འདོད་པའི་དོན་ལ་གསོལ་བ་བཏབ།
ལྷའི་ང་རྒྱལ་གྱི་སྤྱོད་ལམ་བྱ། དགེ་བ་བྱང་ཆུབ་ཏུ་བསྔོའོ། ། ཞེས་པའི་ཚེ་སྒྲུབ་རྒྱུན་ཁྱེར་ཤིན་ཏུ་བསྡུས་པ་འདི་ཡང༌། འབྲི་གུང་པའི་ལྡོམ་བུ་བས་རྒྱ་མ་ཁྲི་ཁང་དུ་བྲིས་པའོ།། །། ལན་གཅིག་ཞུས་སོ། ༼༡༢༨༽ ༈ དཔལ་རྡོ་རྗེ་སེམས་དཔའི་བསྒོམ་བཟླས་སྙིང་པོ་གསལ་བ་བཞུགས་སོ། སྐྱབས་འགྲོ་སེམས་བསྐྱེད་སྔོན་དུ་བཏང་ནས། ཨོཾ་སྭ་བྷ་ཝ་ཤཱུདྡྷ་སརྦ་རྷརྨཿསྭ་བྷ་ཝ་ཤུདྡྷོ་྅ཧཾ། སྟོང་པའི་ངང་ལས་རང་གི་སྤྱི་བོར་པཾ་ལས་པདྨ་དང༌།
ཨ་ལས་ཟླ་བའི་དཀྱིལ་འཁོར་གྱི་སྟེང་དུ། ཧཱུཾ་ལས་རྡོ་རྗེ་དཀར་པོ་རྩེ་ལྔ་པའི་ལྟེ་བ་ལ་ཧཱུཾ་གིས་མཚན་པ། དེ་ལས་འོད་ཟེར་འཕྲོས་འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས། བཅོས་ལྡན་འདས་དཔལ་རྡོ་རྗེ་སེམས་དཔའ་སྐུ་མདོག་དཀར་པོ་ཞལ་གཅིག་ཕྱག་གཉིས་པ། ཕྱག་གཡས་པས་གསེར་གྱི་རྡོ་རྗེ་རྩེ་ལྔ་པ་ཐུགས་ཀར་གཏོད་པའི་ཚུལ་དང༌། གཡོན་དེའི་ཡུ་བས་བྱས་པའི་དྲིལ་བུ་དཀུར་བརྟེན་པ། དར་སྣ་ཚོགས་པའི་ཤམ་ཐབས་དང༌། རིན་པོ་ཆེ་སྣ་ཚོགས་པའི་རྒྱན་གྱིས་བརྒྱན་པ།
ཞབས་སེམས་དཔའི་སྐྱིལ་མོ་ཀྲུང་གིས་བཞུགས་པའི་སྤྱི་བོར་ཨོཾ། མགྲིན་པར་ཨཱཿ ཐུགས་ཀར་ཧཱུཾ་ དེ་ལས་འོད་ཟེར་འཕྲོས་པས་བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས། ཛཿཧཱུཾ་བཾ་ཧོཿ གཉིས་སུ་མེད་པར་གྱུར། སླར་ཡང་ཐུགས་ཁའི་ཧཱུཾ་ལས་འོད་ཟེར་འཕྲོས་པས་དབང་གི་ལྷ་འཁོར་དང་བཅས་པ་སྤྱན་དྲངས། དབང་བསྐུར། སྐུ་གང་ དྲི་མ་དག ཆུ་ལྷག་མ་ཡར་ལུད་པས་མི་བསྐྱོད་པས་དབུ་བརྒྱན་པར་གྱུར། ཨོཾ་བཛྲ་ཨརྒྷཾ།
པདྱཱཾ པུཥྤེ། དྷཱུ་པེ། ཨཱ་ལོ་ཀེ གྷནྡྷེ། ནཻ་ཝི་དྱ། ཤཔྡ་པྲ་ཏཱིཙྪ་སྭཱ་ཧཱ། རྡོ་རྗེ་སེམས་དཔའ་སེམས་དཔའ་ཆེ། ། རྡོ་རྗེ་དེ་བཞིན་གཤེགས་པ་ཀུན། ། ཕྱག་འཚལ་རྡོ་རྗེ་སེམས་དཔའ་ལ། ། རྡོ་རྗེ་དང་པོ་ཀུན་ཏུ་བཟང༌། །
རྡོ་རྗེ་སེམས་དཔའི་ཐུགས་ཀར་ཟླ་བ་ལ་གནས་པའི་ཧཱུཾ་གི་མཐར། ཡི་གེ་བརྒྱ་པའི་སྔགས་ཀྱིས་བསྐོར་བ་ལས་བདུད་རྩིའི་རྒྱུན་བབས། རང་གི་ཚང་བུག་ལ་བརྒྱུད། ལུས་ཀྱི་ནང་གང༌། ཚེ་རབས་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་མ་ལུས་པ་བྱང་ཞིང་དག་ནས། རྡོ་རྗེ་སེམས་དཔའི་སྐུ་གསུང་ཐུགས་སུ་བྱིན་གྱིས་བརླབ་པར་གྱུར། ཨོཾ་བཛྲ་སཏྭ་ས་མ་ཡ། མ་ནུ་པཱ་ལ་ཡ། བཛྲ་སཏྭ་ཏྭེ་ནོ་པ། ཏིཥྛ་དྲྀ་ཌྷོ་མེ་བྷ་ཝ།
སུ་ཏོ་ཥྱོ་མེ་བྷ་ཝ། སུ་པོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སརྦ་སིདྡྷི་མྨེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟཾ་ཤྲི་ཡཾཿཀུ་རུ་ཧཱུྂ། ཧ་ཧ་ཧ་ཧ་ཧོཿ བྷ་ག་ཝཱན་སརྦ་ཏ་ཐཱ་ག་ཏ་བཛྲ་མཱ་མེ་མུཉྩ། བཛྲི་བྷ་ཝ་མ་ཧཱ་ས་མ་ཡ་སཏྭ་ཨཱའཿ མགོན་པོ་བདག་ནི་མི་ཤེས་རྨོངས་པ་ཡིས། །
དམ་ཚིག་ལས་ནི་འགལ་ཞིང་ཉམས། ། བླ་མ་མགོན་པོས་སྐྱོབས་མཛོད་ཅིག ། གཙོ་བོ་རྡོ་རྗེ་འཛིན་པ་སྟེ། ། ཐུགས་རྗེ་ཆེན་པོ་བདག་ཉིད་ཅན། ། འགྲོ་བའི་གཙོ་བོ་བདག་ལ་སྐྱོབས། སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཉམས་ཆག་འགལ་འཁྲུལ་ཐམས་ཅད་མཐོལ་ལོ་བཤགས་སོ། ། ཉེས་ལྟུང་དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ། ། ཞེས་གསོལ་བཏབ་པས་རྡོ་རྗེ་སེམས་དཔའ་འོད་དུ་ཞུ་ནས་རང་ཉིད་ལ་ཐིམ་པར་གྱུར། ། དགེ་བ་འདི་ཡི་མྱུར་དུ་བདག ། རྡོ་རྗེ་སེམས་དཔའ་འགྲུབ་གྱུར་ནས། །
སོགས་དགེ་བའི་རྩ་བ་རྫོགས་པའི་བྱང་ཆུབ་ཏུ་བསྔོ་བར་བྱའོ། ། དཔལ་རྡོ་རྗེ་སེམས་དཔའི་སྒོམ་བཟླས་འདི་ཉིད་བྱ་བཏང་རིན་ཆེན་མགོན་པོས་བསྐུལ་བ་ལས་འབྲི་གུང་བྱ་བྲལ་བས་བྲིས་པའོ། ། ༼༡༢༩༽ ༈ སྒྲོལ་དཀར་གྱི་ཚེ་སྒྲུབ་སྙིང་པོ་གསལ་ཞེས་བྱ་བ་བཞུགས་སོ། ། སྐྱབས་འགྲོ་སེམས་བསྐྱེད་སྔོན་དུ་སོང་ནས། ཨོཾ་སྭ་བྷཱ་ཝ་ཤུདྡྷཿསརྦ་དྷ་རྨཱ་སྭ་བྷཱ་ཤུདྡྷོ྅ཧཾ། ཆོས་ཐམས་ཅད་རང་བཞིན་མི་དམིགས་པ་སྟོང་པ་ཉིད་ཀྱི་ངང་ལས། པདྨ་དཀར་པོ་འདབ་མ་བརྒྱད་པ་ལྟེ་བ་མུ་ཁྱུད་དང་བཅས་པའི་སྟེང་དུ་ཟླ་བའི་དཀྱིལ་འཁོར་ལ་གནས་པའི། རང་རིག་པའི་ངོ་བོ་ཏཱཾ་ཡིག་དཀར་པོ་དྲི་མ་མེད་པ་ལས་འོད་ཟེར་འཕྲོས།

འཕགས་པ་མཆོད། སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས། ཐུགས་རྗེ་བྱིན་རླབས་དང་ཚེ་དཔལ་མ་ལུས་པ་བསྡུས། ས་བོན་ལ་ཐིམ་པ་ཡོངས་སུ་གྱུར་པ་ལས། རང་ཉིད་བཅོམ་ལྡན་འདས་མ་ཡིད་བཞིན་འཁོར་ལོ་སྐུ་མདོག་དཀར་མོ་མཆོག་ཏུ་ཞི་བའི་ཉམས་དང་ལྡན་པ། ཕྱག་གཡས་མཆོག་སྦྱིན་དང༌། གཡོན་མཐེབ་སྲིན་སྦྱར་བའི་བར་དུ་ཨུཏྤལ་དཀར་པོ་ཡལ་འདབ་རྒྱས་པ་ཐུགས་ཀར་འཛིན་པ། ལྷ་རྫས་ཀྱི་ན་བཟའ་དང༌། རིན་པོ་ཆེའི་རྒྱན་དུ་མས་སྤྲས་ཤིང༌། ཟླ་བའི་གདན་ལ་རྡོ་རྗེ་སྐྱིལ་ཀྲུང་གིས་བཞུགས་པ། ཟླ་བའི་རྒྱབ་ཡོལ་དང་ལྡན་པའི་སྤྱི་བོར་ཨོཾ།
མགྲིན་པར་ཨཱཿ ཐུགས་ཀར་ཧཱུཾ། ཐུགས་ཀའི་དབུས་སུ་ཟླ་བ་ལ་གནས་པའི་ཏཱཾ་གྱི་འོད་ཟེར་གྱིས། བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས། ཛཿཧཱུཾ་བཾ་ཧོཿ གཉིས་སུ་མེད་པར་གྱུར། སླར་ཡང་ས་བོན་གྱི་འོད་ཀྱིས་དབང་གི་ལྷ་རིགས་ལྔ་སྤྱན་དྲངས། བདུད་རྩིའི་ཆུས་དབང་བསྐུར། དྲི་མ་དག་ཆུ་ལྷག་མ་ཡར་ལུད་པ་ལས། འོད་དཔག་མེད་ཀྱི་དབུ་རྒྱན་པར་གྱུར།
རང་གི་སྙིང་གར་ཡིད་བཞིན་འཁོར་ལོ་དཀར་པོ་རྩིབས་བརྒྱད་ལྟེ་བ་མུ་ཁྱུད་རིམ་པ་བཞི་པའི་དབུས་སུ། ཨོཾ་ཧའི་བར་དུ་རང་དང་བསྲུང་བྱའི་མིང་གི་ཡི་གེ་རྩིབས་རྣམས་ལ་ཏཱ་རེ་ཏུཏ་ཏཱ་རེ་ཏུ་རེ་སྭཱ་ཧཱ། ཕྱི་ཡི་མུ་ཁྱུད་ནང་མ་ལ་ཨཱ་ལི་གཡོན་སྐོར། བར་པ་ལ་ཀཱ་ལི་གཡས་བསྐོར། ཕྱི་མ་ལ་ཡེ་དྷརྨཱ་གཡས་སུ་བསྐོར་བ་རྣམས་ལས་འོད་ཟེར་དཀར་པོ་འཕྲོས་པས། མཁྱེན་བརྩེ་ནུས་མཐུ་བྱིན་རླབས་རྩི་བཅུད་རོ་ནུས་ཚེ་དཔལ་ལོངས་སྤྱོད་འབྱོར་པ་མ་ལུས་པ་བཀུག་སྟེ། འཁོར་ལོ་དང་ཡིག་འབྲུ་རྣམས་ལ་ཐིམ་པས་འཆི་བ་མེད་པ་ཚེ་དང་རྡོ་རྗེ་ལྟ་བུའི་སྲོག་ཐོབ་པར་གྱུར་ཞེས་དམིགས་ཤིང༌། ཨོཾ་ཏཱ་རེ་ཏུཏྟ་རེ་ཏུ་རེ་མ་མ་ཨ་ཡུར་ཛྙཱ་ན་པུཎྱེ་པུཥྚིཾ་ཀུ་རུ་སྭཱ་ཧཱ། ཞེས་བཟླས་པས་ཚེའི་དངོས་གྲུབ་ཐོབ་པའི་མཚན་མ་ཉེ་བར་མཐོང་ངོ༌། ། ཐུན་མཚམས་སུ་མཆོད་ཅིང་བསྟོད་ལ།
དགེ་བ་བསྔོ་ཞིང་སྨོན་ལམ་བཏབ། ལྷའི་ང་རྒྱལ་གྱིས་སྤྱོད་ལམ་གྱི་རྣལ་འབྱོར་བྱའོ། ། ཞེས་པ་འདི་ཡང་སྙིང་པོའི་བསྟན་པ་རིན་པོ་ཆེ་ལ་བརྩོན་པ་ལྷུར་ལེན་ཞིང༌། ཡོན་ཏན་དང་ལྡན་པ་ཆོས་མཛད་རིན་ཆེན་ཉི་མས་བསྐུལ་བ་ལས། འབྲི་གུང་བྱ་བྲལ་བས། བསམ་ཡས་དབུ་རྩལ་ཕོ་བྲང་དུ་བྲིས་པའོ།། །།། ལན་གཅིག་ཞུས་སོ། ༈ །རྡོ་རྗེ་སེམས་དཔའ་རིག་པ་སྦྲུལ་མཇུག་ལྟར་བསྒྲུབ་པ་སྙིང་པོ་གསལ་བ་བཞུགས་སོ། ༈ །ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་རྒྱ་མཚོ་ཆེན་པོ་སྔོ་ལ་དངས་པའི་ནང་དུ།
རིན་པོ་ཆེ་དང་ས་བདག་ཀླུ་གཉན་གྱིས་གང་བའི་དབུས། པད་དཀར་སྡོང་པོ་འདབ་མ་བརྒྱད་པ་དང༌། ཟླ་བའི་དཀྱིལ་འཁོར་གྱི་སྟེང་དུ། རང་ཉིད་རྡོ་རྗེ་སེམས་དཔའ་སྐུ་མདོག་དཀར་པོ་གཡས་རྡོ་རྗེ་ཐུགས་ཀར་གཏོད་ཅིང། གཡོན་དྲིལ་བུ་དཀུར་བརྟེན་པ། ཞབས་སེམས་དཔའི་སྐྱིལ་ཀྲུང་གིས་བཞུགས་ཤིང༌། སྦྲུལ་གྱི་ཕུང་པོའི་སྐུ་རྒྱབ་བརྟེན་ཅིང༌། གདེངས་ཀ་མདུན་དུ་ཕྱོགས་པ། དེའི་གནས་གསུམ་ཡི་གེ་གསུམ་གྱིས་མཚན་པ་ལས་འོད་ཟེར་འཕྲོས་པས། རང་བཞིན་གྱི་གནས་ནས་བསྒོམས་པ་དང་འདྲ་བའི་ཡེ་ཤེས་སེམས་དཔའ་སྤྱན་དྲངས།
དམ་ཚིག་པ་དང་དབྱེར་མེད་དུ་གྱུར། ཐུགས་ཀར་ཟླ་བའི་སྟེང་དུ་ཧཱུྂ་དཀར་པོའི་མཐའ་བསྐོར་དུ། ཨོཾ་བཛྲ་སཏྭ་ཨ། ཨོཾ་ཧྲིཾ་མ་ཧྲིཾ་མཱ་ཨ་སུ་སྭཱ་ཧཱ། ཞེས་པའི་སྔགས་འཕྲེང་དཀར་པོས་བསྐོར་བ་ལ་དམིགས་ཏེ་བཟླས་པས། ། སྔགས་འཕྲེང་གཡས་བསྐོར་དུ་འཁོར་བ་ལས། བདུད་བརྩིའི་རྒྱུན་བབ་ལུས་ཀྱི་ནང་ཐམས་ཅད་གང་བས། སྟེང་འོག་བར་གདོན་གྱི་ནད་ཐམས་ཅད་ཞི་ཞིང༌། ནད་བདག་གི་བསམ་ངན་གདུག་རྩུབ་ཀྱི་གནོད་པ་ཐམས་ཅད་དང་བྲལ། བགེགས་གདོན་རྣམས་ཉ་སྦལ་སྦྲུལ་ལྕོང༌།
སྡིག་སྡོམ་རྟ་བླ་གྲོག་སྦུར་གྱི་རྣམ་པར་དབང་པོའི་སྒོ་དང༌། བ་སྤུའི་བུ་ག་རྣམས་ནས་འཐོན། རྒྱ་མཚོའི་ནང་དུ་ཐིམ་པས་ཐམས་ཅད་ཞི་བདེའི་སེམས་དང་ལྡན་པར་དམིགས་ཤིང༌། བཟླས་པ་ལ་འབད། ཐུན་མཚམས་སུ་གཏོར་མ་ཨ་ཀཱ་རོས་བྱིན་གྱིས་བརླབས་ལ་གཏོར་མགྲོན་སྤྱན་དྲངས་ལ་དབུལ། འདོད་པའི་དོན་ལ་གསོལ་བ་བཏབ། མཆོད་བསྟོད་ནོངས་པ་བཟོད་པར་གསོལ། ཡེ་ཤེས་པ་གཤེགས། བདག་དམ་ཚིག་སེམས་དཔའི་ང་རྒྱལ་གྱིས་སྤྱོད་ལམ་བྱ། དགེ་བ་བྱང་ཆུབ་ཏུ་བསྔོ།
དུས་རྒྱུན་དུ་སྡུག་བསྔལ་ལམ་གཏོང་གི་ཉམས་ལེན་ལ་འབད་པ་གལ་ཆེ། གཙང་ཁ་རག་གི་བྱ་གཏང་མཁའ་སྤྱོད་རྡོ་རྗེའི་ཉམས་ལེན་ཡི་དམ་དུ། སྟོད་ལུང་བདེ་ཆེན་གཞིས་ཀར་བྲིས་པའོ། མངྒ་ལཾ། ལན་གཅིག་ཞུས་སོ།། ༈ །སྐུ་གསུམ་དྲིལ་སྒྲུབ་ཀྱི་ཚེ་སྒྲུབ་ཟབ་མོའི་ཉམས་ལེན་སྙིང་པོ་གསལ་བ་བཞུགས། ༈ །ན་མོ། བླ་མ་བདེ་གཤེགས་འདུས་པའི་སྐུ། ། དཀོན་མཆོག་གསུམ་གྱི་རང་བཞིན་ལ། ། བདག་དང་འགྲོ་དྲུག་སེམས་ཅན་རྣམས། །
བྱང་ཆུབ་བར་དུ་སྐྱབས་སུ་མཆི། ། ལན་གསུམ་མོ། ། སེམས་བསྐྱེད་འགྲོ་བ་ཀུན་དོན་དུ། ། བླ་མ་སངས་རྒྱས་བསྒྲུབས་ནས་ནི། ། གང་ལ་གང་འདུལ་འཕྲིན་ལས་ཀྱིས། ། འགྲོ་དྲུག་བསྒྲལ་བར་དམ་བཅའོ། ། ལན་གསུམ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། ཆོས་ཐམས་ཅད་འོད་གསལ་བ་སྟོང་པ་ཉིད་ཀྱི་ངང་ལས། ཧཱུྂ་གི་སྒྲ་གདངས་ལས་སྟེང་འོག་ཕྱོགས་མཚམས་ཐམས་ཅད་ཧཱུྂ་སྔོ་ཆར་གྱིས་གང་བའི་སྔོན་པོ་རྣམས་ལས།
རྡོ་རྗེའི་ས་གཞི་རྭ་གུར་བསྲ་ཞིང་བརྟན་ལ་ཡངས་ཤིང་རྒྱ་ཆེ་བ། དམར་པོ་རྣམས་ལས་ཡེ་ཤེས་ཀྱི་མེ་རི། མེ་ལྕེ་རབ་ཏུ་འབར་བས་ཕྱོགས་ཀུན་གཏམས་པར་གྱུར། ཨོཾ་བཛྲ་རཀྵ་ཧཱུྂ་ཧཱུྂ་ཧཱུྂ་ཕཊ་སྭཱ་ཧཱ། སྔགས་འདི་ལན་གསུམ་བཟླ། བསྲུང་འཁོར་གྱི་དབུས་སུ་བྷྲུཾ་ལས་གཞལ་ཡས་ཁང་མཚན་ཉིད་ཐམས་ཅད་ཡོངས་སུ་རྫོགས་པའི་དབུས་སུ། རྨ་བྱས་བཏེག་པའི་རིན་པོ་ཆེའི་ཁྲི་ལ་པདྨ་དམར་པོ་འདབ་མ་བརྒྱད་པའི་ལྟེ་བར་ཟླ་བའི་དཀྱིལ་འཁོར་གྱི་སྟེང་དུ། རང་གི་རྣམ་ཤེས་ཀྱི་ངོ་བོ་ཧྲཱིཿདམར་པོ་རིང་ཆ་ཚེག་དྲག་དང་བཅས་པ་འོད་ཟེར་འཕྲོ་བ་ཡོངས་སུ་གྱུར་པ་ལས། རང་ཉིད་པདྨ་ཚེ་དཔག་ཏུ་མེད་པ་སྐུ་མདོག་དམར་པོ་ཞལ་གསུམ་ཕྱག་དྲུག་པ། རྩ་ཞལ་དམར་པོ་ཆགས་པའི་ཉམས་ཅན།
གཡས་ཞལ་དཀར་པོ་ཞི་བ། གཡོན་ཞལ་མཐིང་ནག་ཁྲོས་པ། ཞི་བའི་ཞལ་གཉིས་སྤྱན་གཉིས་དང་ལྡན་ཞིང༌། ཁྲོ་ཞལ་སྤྱན་གསུམ་པ་དབུ་སྐྲ་སྣུམ་ཞིང་གནག་པ་ཐོར་ཚུགས་སུ་བཅིངས་ཤིང༌། རིན་པོ་ཆེའི་དབུ་རྒྱན་རྣ་ཆ་མགུལ་རྒྱན་དོ་ཤལ་སྐ་རགས་དང༌། ཕྱག་ཞབས་ཀྱི་གདུ་བུས་བརྒྱན་པ། དར་སྣ་ཚོགས་ཀྱི་སྟོད་གཡོགས་དང་སྨད་གཡོགས་ཅན། ཕྱག་དང་པོ་གཉིས་མཉམ་གཞག་གི་ཕྱག་རྒྱས་རིན་པོ་ཆེའི་བུམ་པ་འཆི་མེད་ཚེའི་བདུད་རྩིས་གང་བ་དང༌། བར་པ་གཉིས་གྲི་གུག་དང་ཐོད་པ་བདུད་རྩིས་གང་བ། ཐ་མའི་ཕྱག་གཉིས་པདྨ་དམར་པོའི་འཕྲེང་བ་དང༌།
པདྨ་དམར་པོའི་སྡོང་བུ་འཛིན་པ། ཞབས་རྡོ་རྗེ་སྐྱིལ་ཀྲུང་གིས་བཞུགས་ཤིང༌། མཚན་དང་དཔེ་བྱད་ཀྱིས་སྤྲས་པ། འཇིག་རྟེན་ཐམས་ཅད་ཁྱབ་པའི་འོད་དང་ལྡན་པའོ། ། ཞེས་བདག་བསྐྱེད་དང་མདུན་བསྐྱེད་ནི། རང་གི་མདུན་དུ་པདྨ་ཚེ་དཔག་མེད་པ། ། ཞེས་པ་ནས་ཞབས་རྡོ་རྗེ་སྐྱིལ་ཀྲུང་གིས་རྨ་བྱས་བཏེག་པའི་རིན་པོ་ཆེའི་ཁྲི་པདྨ་དམར་པོ་དང་ཟླ་བའི་དཀྱིལ་འཁོར་གྱི་གདན་ལ་བཞུགས་ཤིང༌། མཚན་དང་དཔེ་བྱད་ཀྱིས་སྤྲས་པ། འཇིག་རྟེན་ཐམས་ཅད་ཁྱབ་པའི་འོད་དང་ལྡན་པའོ། ། བསྙེན་པ་བྱ་བ་ནི།
བདག་མདུན་གྱི་ཐུགས་ཀར་པདྨ་དམར་པོ་འདབ་མ་བརྒྱད་པའི་ལྟེ་བར། ཟླ་བའི་དཀྱིལ་འཁོར་གྱི་དབུས་སུ་ཧྲཱིཿདམར་པོས་མཚན་པ། མདུན་བསྐྱེད་ཀྱི་ས་བོན་ལས་སྔགས་འཕྲེང་མེ་ཏོག་གི་ཕྲེང་བ་ལྟ་བུ་འཐོན། ཞལ་ནས་བྱུང་བའི་སྔགས་ལས་འོད་ཟེར་དམར་པོ་འཕྲོས། རྟེན་པ་སྣོད་ཀྱི་བཅུད་དང་བཀྲག་མདངས་ནུས་པ་གཟི་བརྗིད། གཡོ་བ་བཅུད་སེམས་ཅན་གྱི་ཚེ་སྲོག་དབང་ཐང་བསོད་ནམས་འབྱོར་པ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་བྱིན་རླབས་འོད་ཟེར་གྱི་རྣམ་པར་བསྡུས་ཏེ། སྔགས་ཕྲེང་ལ་ཐིམ་སྔགས་འཕྲེང་རང་གི་ཞལ་ནས་ཞུགས། ཐུགས་ཀའི་ཧྲཱིཿལ་ཐིམ། དེ་ལས་ཀྱང་སྔགས་ཕྲེང་བྱུང་ལྟེ་བ་ནས་འཐོན།
མདུན་བསྐྱེད་ཀྱི་ལྟེ་བར་ཞུགས། ཐུགས་ཀའི་ས་བོན་ལ་ཐིམ་ཞིང་འཁོར་བར་གྱུར། ཞེས་དམིགས། བསྒོམས་པས་དུབ་ན། སྔགས་འཁོར་ལ་དམིགས་པ་མ་ཡེངས་ཙམ་ནས་བཟླས་པ་བྱ་བ་ནི། ཨོཾ་ཨཱཿཧཱུྂ་བཛྲ་གུ་རུ་པདྨ་ཐོད་ཕྲེང་རྩལ་བཛྲ་ས་མ་ཡ་ཛཿ བཛྲ་ཨཱ་ཡུ་ཥེཿ་ཧཱུྂ་བྷྲུཾ་ཎི་ཛཿ བདག་གི་ཚེ་འཕེལ་བར་གྱུར་ཅིག ཚེ་རྒྱས་པར་གྱུར་ཅིག ཚེ་ལ་དབང་ཐོབ་པར་གྱུར་ཅིག
སིདྷི་ཕ་ལ་ཧཱུྂ་ཨཱཿཧཱུྂ། ཞེས་བཟླ། ཐུན་ལས་ལྡང་བའི་ཚེ། གཏོར་མ་བསང་སྦྱང༌། སྟོང་པའི་ངང་ལས་ཡཾ་ལས་རླུང༌། རཾ་ལས་མེའི་དཀྱིལ་འཁོར་ལ་གནས་པའི། ཐོད་པའི་སྒྱེད་པུ་གསུམ་གྱི་སྟེང་དུ། ཨ་ལས་ཀ་པཱ་ལ་ཡངས་ཤིང་རྒྱ་ཆེ་བའི་ནང་དུ། གཏོར་མ་ཤ་ལྔ་བདུད་རྩི་ལྔའི་རང་བཞིན་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྂ།
གསུམ་བརྗོད། ཨོཾ་ཨཱཿཧཱུྂ་བཛྲ་གུ་རུ་པདྨ་ཐོད་ཕྲེང་རྩལ་བཛྲ་ས་མ་ཡ་ཛ་བཛྲ་ཨ་ཡུ་ཥེ་ཧཱུྂ་བྷྲུཾ་ཎི་ཛཿབ་ལིཾ་ཏ་ཁ་ཁ་ཁཱ་ཧི་ཁཱ་ཧི། ཞེས་གསུམ་མམ་བདུན་གྱིས་དབུལ་ཤིང༌། ཨོཾ་བཛྲ་གུ་རུ་པདྨ་ཐོད་ཕྲེང་རྩལ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། ཞེས་པ་ནས། ཤབྟའི་བར་གྱིས་མཆོད། བསྟོད་པ་ནི། མཚན་དཔེ་གཟི་འོད་རབ་ཏུ་འབར་བའི་སྐུ། ། ཡན་ལག་དྲུག་ཅུ་ཆོས་རབ་སྒྲོག་པའི་གསུང༌། ། ཇི་ལྟ་ཇི་སྙེད་མ་ལུས་མཁྱེན་པའི་ཐུགས། །
ཚེ་དབང་འོད་དཔག་མེད་ལ་ཕྱག་འཚལ་བསྟོད། ། བདག་གི་ཚེ་འཕེལ་བར་བྱིན་གྱིས་བརླབ་ཏུ་གསོལ། ཚེ་རྒྱས་པར་བྱིན་གྱིས་བརླབ་ཏུ་གསོལ། ཚེ་ལ་དབང་ཐོབ་པར་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ། མདུན་བསྐྱེད་འོད་དུ་ཞུ་རང་ལ་ཐིམ། བདག་ཉིད་པདྨ་ཚེ་དཔག་མེད་ཀྱི་རང་བཞིན་དུ་གསལ་བར་གྱུར། ཞེས་དམིགས་ལ། དགེ་བ་བསྔོ་བ་ནི། དགེ་བ་འདི་ཡིས་མྱུར་དུ་བདག །
ཚེ་དཔག་མེད་པ་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། དེ་ནས་སྒྲུབ་པ་བུམ་དབང་གི་དབང་བཞིའི་ཉམས་ལེན་ནི། སྤྱི་བོར་པད་དམར་ཟླ་སྟེང་ཚེ་དབང་རྩལ། ། གོས་དཀར་དམར་མོ་གྲི་ཐོད་འཛིན་འཁྱུད་འཁྲིལ། ། འོད་ཟེར་དཀར་པོ་སྤྱི་ནས་སྤྱི་བོར་ཐིམ། ། སྨིན་མཚམས་ཡན་གང་བུམ་པའི་བུམ་དབང་ཐོབ། ། སྒྲུབ་བསྙེན་བྱ། སླར་རྐང་པ་གོང་མ་གཉིས་འདྲ་བ་ལ།
འོད་ཟེར་དམར་པོ་མགྲིན་ནས་མགྲིན་པར་ཐིམ། ། མགྲིན་པ་ཡན་གང་བུམ་པའི་གསང་དབང་ཐོབ། ། སྒྲུབ་བསྙེན་བྱ། རྐང་པ་སྔ་མ་གཉིས་འདྲ་བ་ལ། འོད་ཟེར་སྔོན་པོ་ཐུགས་ནས་ཐུགས་སུ་ཐིམ། ། སྙིང་ག་ཡན་གང་བུམ་པའི་ཤེར་དབང་ཐོབ། ། སྒྲུབ་བསྙེན་བྱ། འོད་ཟེར་སེར་པོ་ལྟེ་ནས་ལྟེ་བར་ཐིམ། ། ལུས་ཀུན་གང་བས་བུམ་དབང་བཞི་པ་ཐོབ། ། སྒྲུབ་བསྙེན་བྱ།
བསྡུ་བར་མོས་ན་ཚེ་ཟན་ཚཻ་ཆང་རྣམས། ། སྔར་ལྟར་དབུལ་ཞིང་མཆོད་བསྟོད་གསོལ་བ་གདབ། ། ཡབ་ཡུམ་དགྱེས་ཐིམ་བདག་ཉིད་ལྷ་རུ་གསལ། ། དགེ་བ་འདི་སོགས་བྱང་ཆུབ་ཆེན་པོར་བསྔོ། ། དེ་ནས་གསང་དབང་གི་ཉམས་ལེན། བདག་ཉིད་པདྨ་ཚེ་དཔག་སྟོང་རའི་དབུས། ། ཨཱ་ཝ་དྷུ་ཏི་རོ་རྐྱང་འཁོར་ལོ་བཞི། ། ཚིགས་ཆེན་བཅུ་གཉིས་ཚིགས་ཕྲན་བ་སྤུའི་རྩ། དབུ་མ་སྤྱི་བོ་ནས་གསང་བར་ཟུག་པ། རོ་རྐྱང་ལྟེ་འོག་ནས་སྤྱི་བོའི་བར་སོང་ནས་སྣ་བུག་གཉིས་སུ་ཟུག་པ།
སྤྱི་བོར་འདབ་མ་སོ་གཉིས། མགྲིན་པར་བཅུ་དྲུག སྙིང་གར་བརྒྱད། ལྟེ་བར་དྲུག་ཅུ་རྩ་བཞི། ཚིགས་བཅུ་གཉིས་སུ་རྩ་འདབ་སུམ་ཅུ་རེ། ཉིང་ལག་གི་སོར་ཚིགས་ལ་དྲུག་རེ། དེ་རྣམས་ལས་གྱེས་པའི་རྩ་ཕྲན་བ་སྤུའི་མཐར་ཐུག་གི་བར་ཁྱབ་པའོ། སོག་སྦུབས་ཉི་འོད་ལྟ་བུར་དམར་གསལ་དངས། ། སྤྱི་བོར་པད་དམར་ཟླ་སྟེང་ཚེ་དབང་རྩལ། ། གོས་དཀར་དམར་མོ་གྲི་ཐོད་འཛིན་འཁྱུད་འཁྲིལ། །
སྦྱོར་མཚམས་འོད་ཟེར་དམར་པོས་ཕྱོགས་བཅུ་ཡི། ། སངས་རྒྱས་བྱང་སེམས་སྤྱན་དྲངས་ཡབ་ཞལ་ཞུགས། ། ཐུགས་ཀར་ཞུ་ནས་རྡོ་རྗེ་པདྨར་བབས། ། ཨོཾ་ཨཱཿཧཱུྂ་གྷུ་རུ་ཀ་ཝ་ཙ་ཛྙཱ་ན་ཨ་བྷི་ཥིཉྩ་ཧཱུྂ། སྦྱོར་མཚམས་བདུད་རྩི་བབ་པ་ཚངས་བུག་བརྒྱུད། ། སྨིན་མཚམས་ཡན་གང་གསང་བའི་བུམ་དབང་ཐོབ། ། སྒྲུབ་བསྙེན་བྱ། རྐང་པ་གོང་མ་ཀུན་ལ་འགྲེ། མགྲིན་པ་ཡན་གང༌། གསང་བའི་དབང་ཐོབ།
སྒྲུབ་བསྙེན་བྱ། སྙིང་ག་ཡན་གང་གསང་བའི་གསུམ་པ་ཐོབ། སྒྲུབ་བསྙེན་བྱ། ལུས་ཀུན་གང་བས་གསང་བའི་བཞི་པ་ཐོབ། ། བསྒྲུབ་བསྙེན་བྱ། བཟླས་པས་སྐྱོ་ན་ཚེ་ཟན་ཚེ་ཆང་རྣམས། ། སྔར་ལྟར་དབུལ་ཞིང་མཆོད་བསྟོད་གསོལ་བ་གདབ། ཡབ་ཡུམ་དགྱེས་ཐིམ་བདག་ཉིད་ལྷ་རུ་གསལ། ། དགེ་བ་འདི་སོགས་བྱང་ཆུབ་ཆེན་པོར་བསྔོ། ། དེ་ནས་དབང་གསུམ་པའི་ཉམས་ལེན་ནི།
སྤྱི་བོའི་བླ་མ་ཡབ་ཡུམ་རང་ལ་ཐིམ། ། བདག་ཉིད་པདྨ་ཚེ་བདག་ཡུམ་དང་བཅས། ། སྦྱོར་མཚམས་འོད་ཟེར་དམར་པོ་ཕྱོགས་བཅུར་འཕྲོས། ། ཤེས་རབ་ཡེ་ཤེས་བུམ་པའི་དབང་མཆོག་ཐོབ། ། སྒྲུབ་བསྙེན་བྱ། འོད་ཀྱིས་བརྟན་གཡོ་སྣོད་བཅུད་བཀྲག་མདངས་རྒྱས། ། ཤེས་རབ་ཡེ་ཤེས་གསང་བའི་དབང་མཆོག་ཐོབ། ། སྒྲུབ་བསྙེན་བྱ། སྣོད་བཅུད་བཀྲག་མདངས་བསྡུས་ཏེ་ལུས་ཀུན་ཐིམ། ། ཤེས་རབ་ཡེ་ཤེས་གསུམ་པའི་དབང་མཆོག་ཐོབ། །
སྒྲུབ་བསྙེན་བྱ། རང་ཉིད་ཚེ་བསོད་གཟི་བརྗིད་བཀྲག་མདངས་རྒྱས། ། ཤེས་རབ་ཡེ་ཤེས་བཞི་པའི་དབང་མཆོག་ཐོབ། ། སྒྲུབ་བསྙེན་བྱ། སྙོམས་འཇུག་བདེ་བས་གང་སྟེ་བྱང་སེམས་བབ། ། ཡུམ་ཞུ་འོད་དམར་གསང་བའི་སྦུགས་ནས་དྲངས། ། ལྟེ་འོག་མེ་གནས་ཐིག་ལེ་དམར་པོ་བཀག ། ལྟེ་བར་བབ་པའི་བྱང་སེམས་གྱེན་དུ་འཕྱུར། ། དབུ་མའི་ཡར་སྣ་ཐིག་ལེ་དཀར་པོས་བཀག ། ཚེ་ཡི་བརྟེན་ཕུར་གདམས་པས་འཕོ་འགྱུར་བྲལ། །
སྒྲུབ་བསྙེན་བྱ། ཐུན་མཚམས་མཆོད་གཏོར་བྱིན་བརླབས་བདུད་རྩིར་མོས། ། སྙིང་གའི་ས་བོན་འོད་ཀྱིས་བསྐུལ་བ་ཡི། ། བླ་མ་ཚེ་དཔག་ཡབ་ཡུམ་སྤྱན་དྲངས་གྱུར། ། སྔར་ལྟར་དབུལ་ཞིང་མཆོད་བསྟོད་གསོལ་བ་གདབ། ། ཡབ་ཡུམ་དགྱེས་ཐིམ་བདག་ཉིད་ལྷ་རུ་གསལ། ། དགེ་བ་འདི་སོགས་བྱང་ཆུབ་ཆེན་པོར་བསྔོ། ། བཞི་པའི་ཉམས་ལེན་ནི། སྤྱི་བོར་པད་དམར་ཟླ་སྟེང་ཚེ་དཔག་མེད། ། གོས་དཀར་དམར་མོ་གྲི་ཐོད་འཛིན་འཁྱུད་འཁྲིལ། །
གསོལ་བ་གདབ་པ་ནི། སྐྱེ་མེད་མི་འགྱུར་ཚེ་ཡི་རང་བཞིན་ལ། ། སྤྲོས་ན་ཁམས་གསུམ་ཀུན་ཀྱང་བཀྲག་དང་ལྡན། ། བསྡུས་ན་སྲིད་པ་གསུམ་གྱི་གཟི་མདངས་འཕྲོག ། འདུ་འབྲལ་མེད་པ་ཚེའི་ལུ་གུ་རྒྱུད། ། བརྟན་པས་མི་འགྱུར་རྡོ་རྗེ་གདན་དང་འདྲ། ། བཅིངས་པས་མི་ཕྱེད་རྡོ་རྗེའི་སྐུ་ཐོབ་ཤོག ། ལན་གསུམ་མོ། ། རང་ལུས་གསེར་གྱི་རྡོ་རྗེ་རྩེ་ལྔ་པ། ། ལུས་ཚད་མཉམ་པ་བཞི་པའི་བུམ་དབང་གསལ།
སྒྲུབ་བསྙེན་བྱ། ལྟེ་བའི་དབུས་སུ་ཧྲཱིཿཡིག་དམར་པོ་ནི། ། རིང་ཆ་ཚེག་དྲག་ལྡན་པ་གསང་བའི་དབང༌། ། སྒྲུབ་བསྙེན་བྱ། དེ་མཐར་བསྒྲུབ་བྱའི་མིང་གི་ཡི་གེ་ནི། དམར་པོ་འོད་ཟེར་འཕྲོ་བ་གསུམ་པའི་དབང༌། ། སྒྲུབ་བསྙེན་བྱ། ཐམས་ཅད་དབྱེར་མེད་བདེ་བ་ཆེན་པོར་འདྲེ། ། མ་བཅོས་རང་བབས་བཞག་པ་བཞི་པའི་དབང༌། ། སྒྲུབ་བསྙེན་བྱ།
སླར་ཡང་སྐད་ཅིག་རང་ཉིད་ཚེ་དཔག་མེད། ། ཐུགས་ཀར་པད་ཟླའི་དབུས་སུ་ཧྲཱིཿཡིས་མཚན། ། ཐུན་མཐར་མཆོད་གཏོར་བྱིན་རླབས་བདུད་རྩིར་མོས། ། སྙིང་གའི་ས་བོན་འོད་ཀྱིས་བསྐུལ་བ་ཡིས། ། བླ་མ་ཚེ་དཔག་ཡབ་ཡུམ་སྤྱན་དྲངས་གྱུར། ། སྔར་ལྟར་དབུལ་ཞིང་མཆོད་བསྟོད་གསོལ་བ་གདབ། ། ཡབ་ཡུམ་དགྱེས་ཐིམ་བདག་ཉིད་ལྷ་རུ་གསལ། ། དགེ་བ་འདི་སོགས་བྱང་ཆུབ་ཆེན་པོར་བསྔོ། ། ཞེས་ཚེ་སྒྲུབ་ཟབ་མོའི་ངག་འདོན་དམིགས་རིམ་འཁྱེར་བདེ་བཀོད་པ་འདི་ཡང༌། བྱ་བྲལ་འབྲི་གུང་པ་རཏྣས།
གཞོ་སྤྲོ་ལུང་གི་བླ་བྲང་དུ་བྲིས་པའོ། ། ལན་གཅིག་ཞུས་སོ།། །། མངྒ་ལཾ།
དྲང་སྲོང་དྲི་མེད་ལ་བརྟེན་པའི་ཚེ་སྒྲུབ། ༈ །དྲང་སྲོང་དྲི་མེད་ལ་བརྟེན་པའི་ཚེ་སྒྲུབ་ནི། རང་དྲང་སྲོང་དྲི་མེད་འོད་ཟེར་མངོན་རྟོགས་ལྟར་གསལ་བའི་ཐུགས་ཀར་ཉི་ཟླ་གའུའི་དབུས་ཏྲཾ་དཀར་པོའི་མཐར། ཨོཾ་ཏྲཾ་དུ་ཏྲི་ན་ཏྲཾ་དུ་ཛ་ཛ་མ་མ་ཨ་ཡུ་ཚེ་བྷྲུཾ་ནྲྀ་ཛཿཞེས་བྱ་བ་མུ་ཏིག་གི་འཕྲེང་བ་ལྟར་བསྐོར་བ་ལས་འོད་ཟེར་འཕྲོས། བརྟེན་གཡོ་སྣོད་བཅུད་མ་ལུས་པའི་ཚེ་བཅུད་རོ་ནུས་ཡོན་ཏན་ཐམས་ཅད་བསྡུས་ཏེ། རང་གི་ཐུགས་ཀའི་སྔགས་འཁོར་ལ་ཐིམ་པས། བཀྲག་མདངས་གཟི་བརྗིད་ཕུན་སུམ་ཚོགས་པར་གྱུར་པར་དམྀགས་ལ་བཟླས་པ་ལ་འབད།
ལས་གཞུང་ཐམས་ཅད་གཞུང་བཞིན་བྱའོ། ། འདི་ཉིད་ཀྱང་དྲི་མེད་འོད་ཟེར་ལ་མཆོག་ཏུ་འཛིན་པ་རིན་ཆེན་བཟང་པོས་བསྐུལ་བ་ལས། འབྲི་གུང་པ་བྱ་བྲལ་བས་འཕྲེང་པོ་སེང་གེ་སྒང་དུ་སྦྱར་བའོ། ། མངྒ་ལཾ། ལན་གཅིག་ཞུས་སོ། ༈ །ལོག་ཏྲིའི་ངག་འདོན་བསྒྲིགས་པ་སྙིང་པོ་གསལ་བ་ཡོད། ༈ །རང་ཐ་མལ་གྱི་རྩ་དབུ་མའི་ནང་སྙིང་གའི་ཐད་དུ་པདྨ་འདབ་མ་བཞིའི་དབུས་སུ་ཉི་ཟླའི་སྟེང་དུ་ཨཿདཀར་པོ་དེ་ལས་འོད་ཟེར་འཕྲོས་པས་རང་གི་སྡིག་སྒྲིབ་ཐམས་ཅད་བསྲེགས། འོད་ཟེར་ཚུར་འདུས་པས་ལྟེ་བའི་འོག་རྩ་གསུམ་འདུས་མདོར་པདྨ་དམར་པོ་འདབ་མ་བཞི་པའི་སྟེང་དུ་ཨཱཿདཀར་པོ་དེ་ལས་འོད་ཟེར་འཕྲོས་པས་ནད་གདོན་ཐམས་ཅད་སྦྱངས་པར་གྱུར། རང་དང་མཆོད་རྟེན་དཀར་པོའི་ཕྱི་རོལ་དུ་འཁོར་ལོ་དཀར་པོའི་གུར་ཁང༌། དེའི་ཕྱི་རོལ་རིམ་པ་བཞིན་དུ་རྡོ་རྗེ་སྔོན་པོ།
རིན་པོ་ཆེ་སེར་པོ། པདྨ་དམར་པོ། རལ་གྲི་སྔོ་ལྗང་རྣམས་ཀྱི་གུར་ཁང༌། དེའི་ཕྱི་རོལ་དུ་ཡེ་ཤེས་ཀྱི་མེ་རབ་ཏུ་འབར་བ་བསྲུང་བའི་གུར་ཁང་ཡངས་ཤིང་རྒྱ་ཆེ་བའི་ནང་དུ། རང་ལུས་གནམ་ལྕགས་ཀྱི་རྡོ་རྗེ་རྩེ་དགུ་པ་ཆེན་པོ། ཡར་རྩེ་ནམ་མཁའི་དབྱིངས་སུ་རེག་ཅིང༌། མར་རྩེ་དབང་ཆེན་གསེར་གྱི་ས་གཞི་ལ་ཐུག་པའི་རྭ་རྩེས་བྱད་མ་གན་རྐྱལ་དུ་གནས་པ་ལྕེས་བྲང་ཁེབ་པའི་དཀྱིལ་དུ་བཏབ་པས་སྙིང་གའི་ནྲི་དང་ བཅས་པ་གཟེར་བ། ཡར་གྱི་རྭ་ནང་རྣམས་སུ་བླ་མ་ཡི་དམ་སངས་རྒྱས་བྱང་སེམས་རྩེ་མོར་རྡོ་རྗེ་བྱ་ཁྱུང་དང་བཅས་པ། མར་གྱི་རྭ་ནང་རྣམས་སུ་ཆོས་སྐྱོང་སྲུང་མ་འཇིགས་བྱེད་འཁོར་དང་བཅས་པ། དེ་རྣམས་ཀྱི་འོག་ཏུ་བྱད་མའི་ལྷ་སྲུང་ཕོ་ཉ་ལས་མཁན་རྣམས་ཀྱིས་རང་གཤེད་རང་ལ་འབེབས་པའི་ལས་བྱེད་པར་གྱུར།
རྡོ་རྗེའི་ལྟེ་བ་ནང་ཡངས་ཤིང་རྒྱ་ཆེ་བའི་ནང་དུ་ཧྲཱིཿའོད་དུ་ཞུ་བ་ལས་འཁོར་ལོ་སེར་པོ་རྩིབས་བརྒྱད་པའི་དབུས་སུ། རང་ཉིད་དྲང་སྲོང་ཁྲོས་པའི་ཁྲོ་བོ་ཞེ་སྡང་རྡོ་རྗེ་སྐུ་མདོག་མཐིང་ནག་ཞལ་གཅིག་ཕྱག་བཞི་པ་ཕྱག་དང་པོ་གཉིས་ཀྱིས་ཐོ་བ་དང་རལ་གྲི། ཐ་མ་གཉིས་མཆོད་རྟེན་བཏེག་པ། བཟློག་བསད་གཉིས་ལ་གནམ་ལྕགས་ཀྱི་ཐལ་མོ་བརྡབ་པས། མནན་པ་ལ་རི་རབ་བཏེག་པ། དབུ་སྐྲ་ཁམ་ནག་གྱེན་དུ་རྫེས་པ། ཞབས་གཉིས་ཉི་ཟླའི་སྟེང་དུ་བསྒྲད་པ། གཅེར་བུ་རྒྱན་མེད་ཤིན་ཏུ་ཁྲོ་ཞིང་མི་སྡུག་པ། དེའི་སྤྱི་བོར་བླ་མ་རྡོ་རྗེ་འཆང་ངམ། པདྨ་ཐོད་འཕྲེང་རྩལ་རིགས་བདག་གི་ཚུལ་དུ་དབུ་བརྒྱན་ཅན།
དེའི་ཐུགས་ཀར་ཧྲཱིཿལས་འཁོར་ལོ་སེར་པོ་རྩིབས་བརྒྱད་པའི་དབུས་པད་ཉིའི་གདན་ལ་རང་འདྲ་ཡེ་ཤེས་སེམས་དཔའ། དེའི་ཐུགས་ཀར་རིན་པོ་ཆེའི་གུར་ཁང་གི་ནང་དུ་བསྲུང་བའི་བསྒྲུབ་བྱ་མི་ནོར་འཁོར་དང་བཅས་པ་རྣམས་གསལ་བར་གྱུར། རང་གི་མདུན་ནམ་ཕྲག་པ་གཡས་སུ་དྲང་སྲོང་དྲི་མེད་འོད་ཟེར་སྐེམ་ཞིང་རད་པའི་ལུས་ཅན། སྨིན་མ་དང་ཨག་ཚོམ་བྲང་གི་རྒྱ་མདོར་སླེབ་པ། རས་དཀར་གྱི་སྨད་དཀྲིས་དང་སྟོད་གཡོགས་ཅན། ཞབས་སེམས་དཔའི་སྐྱིལ་ཀྲུང་གིས་བཞུགས་ཤིང༌། ཕྱག་གཡས་ན་རིལ་བ་སྤྱི་བླུགས་དང་གཡོན་ལུང་ཐང་གི་ཕྲེང་བ་བསྣམས་པ། འཁོར་དྲང་སྲོང་འབུམ་ཕྲག་དུ་མས་བསྐོར་བ། དེ་ལྟར་བདག་མདུན་གྱི་ལྷ་ཚོགས་རྣམས་ཀྱི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ།
ཐུགས་ཀར་ཧཱུྂ་སྔོན་པོ། དེ་ལས་འོད་ཟེར་འཕྲོས་པས་རྒྱ་གར་ཡུལ་ལྷོ་ཕྱོགས་རི་བོ་ཀུན་འདུས་ཀྱི་རྩེ་མོ་ནས་དྲང་སྲོང་ཆེན་པོ་དྲི་མེད་འོད་ཟེར་འཁོར་དང་བཅས་པ་སྤྱན་དྲངས། ཨོཾ་ཏྲང་དུ་ཏྲི་ན་ཏྲང་དུ་ཛ་ཛ། ཛཿཧཱུྂ་བཾ་ཧོཿ ཧཱུྂཿ དད་པ་དང་ནི་དམ་ཚིག་གིས། ། ཚུར་གཤེགས་གནས་འདིར་སྤྱན་འདྲེན་ན། ། རྒྱ་གར་ཡུལ་གྱི་ལྷོ་ཕྱོགས་ངོས། ། ཡུལ་ནི་རྒྱ་གར་ཨིནྡྲའི་ཡུལ། ། རི་བོ་ཀུན་འདུས་རྩེ་མོ་ན། །
ནགས་ཚལ་དྲ་བའི་ཀློང་དཀྱིལ་ན། ། རིན་ཆེན་སྣ་ལྔའི་ཁྲི་སྟེངས་ན། ། སློབ་དཔོན་དྲང་སྲོང་དྲི་མེད་ནི། ། དྲང་སྲོང་འབུམ་གྱི་འཁོར་གྱིས་བསྐོར། ། མ་ལུས་འཁོར་དང་བཅས་པ་རྣམས། ། སེམས་ཅན་དོན་ལས་གཤེགས་སུ་གསོལ། ། སྡེ་བརྒྱད་འདུལ་ཕྱིར༴ ། བྱད་མ་བཟློག་ཕྱིར༴ ། འབྱུང་པོ་འདུལ་ཕྱིར༴ ། རྒྱལ་བསེན་འདུལ་ཕྱིར༴ །
དགྲ་བགེགས་འདུལ་ཕྱིར༴ ། པདྨའི་གདན་ལ་བཞུགས་སུ་གསོལ། ཧཱུྂ བདག་ཅག་བསོད་ནམས་བསྐལ་བར་ལྡན། ། དྲང་སྲོང་འཁོར་བཅས་བྱོན་པ་ལེགས། ། ཇི་སྲིད་བརྟན་པར་བཞུགས་སུ་གསོལ། ། ཇི་སྲིད་བརྟན་པར་བཞུགས་ནས་ཀྱང༌། ཁྱེད་ཀྱིས་ཐུགས་རྗེས་བདག་ལ་གཟིགས། ། ཐུགས་རྗེས་བདག་ལ་དབང་བཞི་བསྐུར། ཧཱུྂ སློབ་དཔོན་དྲི་མེད་འཁོར་བཅས་ལ། ། བདག་ཅག་གུས་པས་ཕྱག་འཚལ་ལོ། །
ལུས་ངག་ཡིད་གསུམ་གུས་ཕྱག་འཚལ། ། སྡེ་བརྒྱད་དབང་བསྡུད་དངོས་གྲུབ་རྩོལ། ། མཐུ་རྩལ་དབང་གི་དངོས་གྲུབ་སྩོལ། ། ཨོཾ་སངས་རྒྱས་ཐམས་ཅད་འདུས་པའི་སྐུ། ། དྲང་སྲོང་རྒྱལ་པོ་རིགས་སྔགས་བདག ། དྲག་སྔགས་བདག་པོ་མཐུ་རྩལ་ཅན། ། སྡེ་བརྒྱད་འདུལ་བའི་དྲག་ཤུལ་ཅན། ཁྱེད་ལ་མཆོད་པ་འབུལ་བ་ནི། ། སྣང་གསལ་སྒྲོན་མེ་འབར་བ་འདིས། ། མ་རིག་མུན་པ་སེལ་བར་ཤོག །
ཨོཾ་བཛྲ་ཨཱ་ལོ་ཀེ་ཨཱཿཧཱུྂ། ཁྱེད་སྐུ་སྒྲིབ་པ་མི་མངའ་ཡང༌། ། སེམས་ཅན་སྒྲིབ་པ་སྦྱང་བའི་ཕྱིར། ། བདུད་རྩི་ཁྲུས་ཆབ་འདི་གསོལ་བས། ། སྐུ་རྣམས་དབྱིངས་ནས་དག་པ་བཞིན། ། སེམས་ཅན་སྒྲིབ་པ་དག་གྱུར་ཅིག ། ཨོཾ་བཛྲ་གནྡྷེ་ཨཱཿཧཱུྂ། ། བདུད་རྩི་དང་ལྡན་སྤོས་མཆོག་འདི། ། དྲང་སྲོང་འཁོར་དང་བཅས་ལ་འབུལ། ། ཐུགས་རྗེ་བྱིན་བརླབས་བཞེས་སུ་གསོལ། །
ཨོཾ་བཛྲ་དྷུ་པེ་ཨཿཧཱུྂ། ། བསྐལ་པ་བཟང་པོའི་ནས་འབྲུ་བཞིན། ། ཞལ་ཟས་རོ་མཆོག་བརྒྱ་ལྡན་འདི། ། དྲང་སྲོང་ཁྱེད་ལ་འབུལ་ལགས་ན། ། ཐུགས་རྗེ་དང་ནི་དམ་ཚིག་དང༌། ། གཉིས་མེད་དོན་གྱི་བཞེས་སུ་གསོལ། ། ཨོཾ་བཛྲ་ནྱཻ་ཝེ་དྱ་ཨཱཿཧཱུྂ། ཀ་ལ་པིང་ཀའི་སྒྲ་དབྱངས་བཞིན། ། སྒྲ་བརྙན་རྒྱུན་རྣམས་ཐམས་ཅད་ཀུན། ། དྲང་སྲོང་ཁྱེད་ལ་འབུལ་ལགས་ན། །
ཐུགས་རྗེ་དང་དང་ནི་དམ་ཚིག་དང༌། ། གཉིས་མེད་དོན་གྱིས་བཞེས་སུ་གསོལ། ། ཨོཾ་བཛྲ་ཤབྟ་ཨཱཿཧཱུྂ། ཧཱུྂ སངས་རྒྱས་ཐམས་ཅད་འདུས་པའི་སྐུ། ། སངས་རྒྱས་ཀུན་གྱི་སྤྲུལ་པ་ཡི། ། དྲང་སྲོང་ཆེན་པོ་དྲི་མེད་ནི། ། བག་ཆགས་སྒྲིབ་པ་མི་མངའི་ཕྱིར། ། ཉི་ཟླ་པདྨའི་གདན་ལ་བཞུགས། ། ཐབས་དང་ཤེས་རབ་ལྡན་པའི་ཕྱིར། ། ཞལ་གཅིག་ཕྱག་གཉིས་དྲང་སྲོང་སྐུ། །
འདོད་ཆགས་དུག་ལྔ་སྤངས་པའི་ཕྱིར། ། སྐུ་མདོག་སྔོ་སྐྱ་ཀེང་རུས་གཟུགས། ཁམས་གསུམ་དབང་དུ་བསྡུད་པའི་ཕྱིར། ། དབུ་སྐྲ་ལྕང་ལོ་གྱེན་དུ་འཁྱིལ། ། སངས་རྒྱས་བསྟན་པ་བསྲུང་བའི་ཕྱིར། ། ཞལ་ནས་སྡེ་བརྒྱད་སྤུ་གྲི་གསུང༌། ། སྡེ་བརྒྱད་གནད་ལ་འབོར་བའི་ཕྱིར། ། ཕྱག་ན་གསེར་གྱི་རྡོ་རྗེ་བསྣམས། ། སྤྲུལ་པས་ཀུན་ལ་ཁྱབ་པའི་ཕྱིར། ། འཁོར་དུ་དྲང་སྲོང་འབུམ་གྱིས་བསྐོར། །
སྡེ་བརྒྱད་དབང་དུ་བསྡུད་པའི་ཕྱིར། ། རི་བོ་ཀུན་འདུས་རྩེ་ལ་བཞུགས། ། སངས་རྒྱས་ ༼༡༣༧༽ སྤྲུལ་པ་ཡིན་པའི་ཕྱིར། ། སྐུ་ལ་ན་བཟའ་རས་གོས་གསོལ། ། ས་བཅུ་ཟིལ་གྱིས་གནོན་པའི་ཕྱིར། ། ནགས་ཚལ་དྲ་བའི་ཕུག་ན་བཞུགས། ། ཚེ་དང་བསོད་ནམས་སྤེལ་བའི་ཕྱིར། ། ཤིང་ཐོག་སྣ་ཚོགས་ཞལ་དུ་གསོལ། ། སངས་རྒྱས་སྟོང་གི་སྤྲུལ་པའི་སྐུ། ། དྲང་སྲོང་ཁྱོད་ལ་གུས་ཕྱག་འཚལ།
ཁྱོད་ཀྱིས་བདག་ལ་དངོས་གྲུབ་སྩོལ། ། སྡེ་བརྒྱད་དབང་དུ་བསྡུད་པའི་ཕྱིར། ། མཐུ་དང་རྫུ་འཕྲུལ་བདག་ལ་སྩོལ། ། འདིར་ཚིག་ཞིག་ཆད་འདུག་པ་སླར་འབྲི་དགོས། སངས་རྒྱས་བསྟན་པ་བསྲུང་བ་དང༌། ། ལས་ངན་དགྲ་བགེགས་བསྒྲལ་བ་དང༌། ། བར་ཆད་རྒྱལ་འགོང་འདུལ་བ་དང༌། ། བྱད་མ་སྦོད་གཏོང་བཟློག་པ་དང༌། ། ལྷ་སྲིན་སྡེ་བརྒྱད་འདུལ་བའི་ཕྱིར། ། དྲང་སྲོང་ཆེན་པོ་རབ་ཁྲོས་ཞིང༌། །
ཉོན་མོངས་དུག་གསུམ་འཇོམས་པའི་ཕྱིར། ། དུས་གསུམ་སངས་རྒྱས་འཁོར་བཅས་བཞེངས། ། ཞེ་སྡང་དུག་ལྔ་གཞོམ་པའི་ཕྱིར། ། རིགས་ལྔ་སངས་རྒྱས་འཁོར་བཅས་བཞེངས། ། མི་དགེ་བཅུ་རྣམས་འདུལ་བའི་ཕྱིར། ། ཕྱོགས་བཅུའི་སངས་རྒྱས་འཁོར་བཅས་བཞེངས། ། ལྷ་སྲིན་སྡེ་བརྒྱད་འདུལ་བའི་ཕྱིར། ། དྲང་སྲོང་འཁོར་བཅས་ཐམས་ཅད་བཞེངས། ། བར་ཆད་ལོག་འདྲེན་འདུལ་བའི་ཕྱིར། ། ཕྱག་མཚན་ཐམས་ཅད་མཚོན་ཆར་བཞེངས། །
བཞེངས་ཤིག་དྲང་སྲོང་ཆེན་པོའི་ཚོགས། ། འདིར་བྱོན་མཆོད་གཏོར་འདི་བཞེས་ལ། ། བསྟན་པ་བསྲུང་བའི་ལས་མཛོད་ཅིག ། འཕྲིན་ལས་བཅོལ་བའི་དུས་ལ་བབས། ། རྒྱལ་འགོང་འདུལ་བའི་དུས་ལ་བབ། ། དགྲ་བགེགས་འདུལ་བའི་དུས་ལ་བབ། ། རང་གི་ལྕེ་རྡོ་རྗེ་རྩེ་དགུའི་ལྟེ་བའི་ཧཱུྂ་ལས་འོད་འཕྲོས། སྡེ་བརྒྱད་ཐམས་ཅད་ཀྱི་སྙིང་ནས་དྲངས་ཏེ། མདུན་དུ་འཁོད་པའི་སྤྱི་བོར་རྡོ་རྗེ་རྒྱ་གྲམ་རེ་བཀབ་པས་འགུལ་འཁྱོགས་མི་ཤེས་པར་གྱུར། ཧཱུྂ ང་ནི་མ་མོ་ཀུན་གྱི་ཡབ། །
ང་ནི་གཤིན་རྗེ་ཀུན་གྱི་ཡུམ། ། ང་ནི་ཁམས་གསུམ་ཀུན་གྱི་བདག ། ང་ནི་དབང་ཕྱུག་ཆེན་པོ་སྟེ། ། ང་ནི་སྲོག་གཅོད་ཀུན་གྱི་རྗེ། ། ང་ནི་སྲིད་པ་ཀུན་གྱི་བདག ། ང་ནི་སྐྱེ་འགྲོ་ཀུན་གྱི་བདག ། ང་ནི་སྙིང་ཁྲག་ཀུན་གྱི་བདག ། ཁྱོད་ཀྱི་སྙིང་ཁྲག་ང་ལ་ཡོད། ། ང་ཡི་ལས་རྣམས་ཁྱོད་ཀྱིས་བསྒྲུབས། ། ཧཱུྂ སངས་རྒྱས་ཐམས་ཅད་གཟུ་དང་དཔང༌། །
དམ་ཆོས་ཐམས་ཅད་གཟུ་དང་དཔང༌། ། དགེ་འདུན་འདུས་པ་གཟུ་དང་དཔང༌། ། དཀོན་མཆོག་གསུམ་པོ་གཟུ་དང་དཔང༌། ། ཆོས་སྐྱོང་སྲུང་མ་གཟུ་དང་དཔང༌། ། རྒྱལ་འགོང་ཆེན་པོ་འདུལ་བའི་ཕྱིར། ། དྲང་སྲོང་ཆེན་པོ་དྲི་མེད་ཁྱོད། ། སྐུ་ནི་མི་འགྱུར་བརྟན་པ་ལ། ། ཕྱག་མཚན་འཁོར་ལོ་བསྒྱུར་བཞིན་དུ། ། དགྲ་བགེགས་མགོ་ལ་འཁོར་ལོ་བསྐོར། ། རྒྱལ་འགོང་ལུས་ལ་འཁོར་ལོ་བསྐོར། །
སྡེ་བརྒྱད་སྲོག་ལ་འཁོར་ལོ་བསྐོར། ། འཁོར་ལོ་གཡས་སུ་བསྐོར་ཙ་ན། ། རྒྱལ་འགོང་སྙིང་ལ་འཁོར་ལོ་རྒྱོབ། ། འཁོར་ལོ་གཡོན་དུ་བསྐོར་ཙ་ན། ། མོ་གདོང་སྙིང་ལ་འཁོར་ལོ་རྒྱོབ། ། རང་གི་ལྕེ་གནམ་ལྕགས་ཀྱི་རྡོ་རྗེ་རྩེ་དགུ་པ་ལྟེ་བར་ཧཱུྂ་གིས་མཚན་པ། ལྕེ་རྩར་ཨཱཿལས་ཟླ་བའི་དཀྱིལ་འཁོར་ཨཱཿས་མཚན་པའི་མཐར་སྔགས་འགལ་མེ་ལྟ་བུས་བསྐོར་བ། ། ཨོཾ་ཏྲང་དུ་ཏྲི་ན་ཏྲང་དུ་ཛ་ཛ། ལྕེ་རྡོ་རྗེ་རྩེ་དགུ་པ་ཁོང་གསེང་ཅན་དུ་ཡོད་པའི་རྭ་བར་གྱི་རྩེ་ཐམས་ཅད་དུ། ཕཊ་དམར་པོ་མཆོང་ཆག་པ་ལྟ་བུ་དགུ་ལས།
མེའི་ཚ་ཚ་མང་དུ་འཕྲོས་པས་གནམ་ལྕགས་ཀྱི་རྡོ་རྗེ་འབར་བ་མགར་གྱི་ཚ་ཚ་ལྟ་བུ་འཕྲོས་པས་གནོད་བྱེད་རྣམས་ལ་ཕོག་པས་ཚེག་སྒྲ་དང་བཅས་ཏེ་རྩ་སྦུར་བསྲེགས་པ་བཞིན་རྡུལ་དུ་བརླག་པར་གྱུར། ལོག་ཏྲི་བསྙེན་སྔགས་དང་སྲུང་སྔགས་བཟླ། མདུན་གྱི་བྲུབ་ཁུང་ལྕགས་ཁང་ནག་པོ་གྲུ་གསུམ་པ་དུག་གི་མེ་འབར་བ། ནད་ཀྱི་ན་བུན་འཐིབས་པ། མཚོན་ཆའི་ཆར་འབབ་པའི་ནང་དུ། ཕག་སྤྱང་གི་ཐོད་པ་གཤིན་རྗེ་ཕོ་མོ་འཇིགས་སུ་རུང་བ་གཉིས་ཀྱི་བར་དུ། དགྲ་གདོན་བྱད་མ་ཤིན་ཏུ་ཉམ་ཐག་པ། མཐའ་བསྐོར་དུ་ལྷ་མ་སྲིན་སྡེ་བརྒྱད་མཚོན་ཆ་སྣ་ཚོགས་ཐོད་པས་རྔམ་ཞིང་ཟ་བར་གྱུར། དགུག་གཞུག་དྲག་ཏུ་བྱ། ཡང་རྡོ་རྗེའི་ལྟེ་བའི་ཧཱུྂ་ལས་འོད་འཕྲོས།
སྡེ་བརྒྱད་སྙིང་གར་ཡོད་པའི་སྲོག་ཡིག་ནས་དྲངས་པས། འདར་ཞིང་ཐལ་མོ་སྦྱོར། ཕྱག་འཚལ་ཅི་གསུང་བགྱིད་དོ་ཞེས་སྨྲ་ཞིང༌། ས་བོན་རྣམས་དྲངས། ཧཱུྂ་གི་གདན་དུ་བྱས་པར་དམིགས། རང་གིས་སྔགས་བཟླས་པས། བྱད་མའི་སྦད་འདྲེ་ཐམས་ཅད་སྔགས་ཀྱི་འོད་ཟེར་གྱིས་ཧྲག་ཧྲག་ཚིག་ཅིང་ཕར་ལོག་པས་ཁོ་རང་གི་གཤེད་བྱས་ཏེ། ཤ་ཟོས་ཁྲག་འཐུངས། གཤིན་རྗེ་ཕོ་མོའི་འདོད་ཆགས་དང་ཞེ་སྡང་གི་དུག་གིས། ཁོ་ཡི་རྩ་རྒྱུས་རུལ་ཞིང་མྱགས།
བྱད་མའི་སྙིང་ནང་དུ་དྷི་ལས་གནམ་ལྕགས་ཀྱི་འཁོར་ལོ་རྩིབས་དྲུག་པ་གཡོན་དུ་འཁོར་བས་གནོད་བྱེད་དེའི་སྲོག་རྩ་མྱ་ལ་ལ་བཅད་ཅིང་སྡེ་བརྒྱད་རྣམས་ཀྱིས་བསད་བཅད་གཏུབས་ཤ་ཟོས་ཁྲག་འཐུང་བར་གྱུར། བཟློག་བསད་མནན་སྔགས་སོགས་བཟླ། ཐུན་མཐར། རང་གི་ལག་པ་རྡོ་རྗེའི་བྲག་རི་ལྟ་བུར་གྱུར་པའི་མཐིལ་གཉིས་ཉི་ཟླ། སོར་མཛུབ་ཐམས་ཅད་ལྕགས་ཀྱི་སྡིག་པ་མགོ་དགུ་པ། ཐལ་མོ་བརྡབས་པས་དགྲ་བགེགས་གནོད་བྱེད་བསྒྲལ་བའི་ཤ་ཁྲག་དུམ་བུ་ཐོར་ཐོར་སོང་བ། སྡིག་པ་རྣམས་ཀྱི་ལྕིབ་ལྕིབ་ཟོས་པར་གྱུར་པར་དམིགས། ཐལ་མོ་བརྡབ་བོ། ཐུན་མཚམས་ཞི་གཏོར། ཨོཾ་ཨཱཿཧཱུྂ།
ཨོཾ་གྱིས་འབག་བཙོག་དག་པར་གྱུར། ། ཨཱཿཡིས་རྒྱ་མཚོར་སྤེལ་ནས་ཀྱང༌། ། ཧཱུྂ་གིས་གཏོར་མ་བདུད་རྩིར་ཞུ། ། རང་ཉིད་ཡི་དམ་ལྷར་གསལ་བའི། ། ཐུགས་ཀའི་ཧཱུྂ་ལས་འོད་འཕྲོས་པས། ། རི་རབ་རིའི་རྩེ་མོ་ནས། ། དྲི་མེད་འོད་ཟེར་སྤྱན་དྲངས་ཏེ། ། མདུན་དུ་པདྨའི་གདན་ལ་བཞུགས། ཁ་ཁ་ཁཱ་ཧི་ཁཱ་ཧི་དུ་ན་ཡ་སྭཱ་ཧཱ། དྲང་སྲོང་དྲི་མེད་འོད་ཟེར་ལ་སོགས་དྲང་སྲོང་རྣམས་ཀྱི་ཞལ་དུ་ཁཱ་ཧི།
དྲང་སྲོང་ཐམས་ཅད་དགྱེས་ནས་ནི། དྲང་སྲོང་སྡེ་བརྒྱད་དམོད་པ་བཟློག འཁོར་བཅས་གནས་སུ་གཤེགས་པར་གྱུར། མངྒ་ལཾ། ལན་གཅིག་ཞུས་སོ།། །། ༄། །རྒྱན་ཁྱེར་གྱི་ཚེ་སྒྲུབ་སྡེ་པ་འཕྱོང་རྒྱས་པ་སྐུ་བགྲེས་པ་ལ་གནང་བའོ། ༈ ། 00000255ཆད་པ00000000་ ཡེ་ཤེས་ཚེ་ཡི་ལྷ་ལ་ཕྱག་འཚལ་ལོ། ། རྒྱུན་དུ་ཐུགས་ཉམས་སུ་བཞེས་པའི་མན་ངག་ནི། སྐྱབས་སེམས་སྔོན་དུ་འགྲོ་བས། རིགས་ཀུན་འདུས་པའི་གུ་རུ་པདྨ་ལ་ཚིག་བདུན་མས་གསོལ་བ་སྙིང་ཐག་པ་ནས་བཏབ་ལ།
ལྷོ་ནུབ་རྔ་ཡབ་ཀྱི་གླིང༌། ཟངས་མདོག་དཔལ་རིའི་རྩེ། པདྨ་འོད་ཀྱི་གཞལ་ཡས་ནས། གུ་རུའི་ཐུགས་ཀ་ནས་འོད་ཟེར་ཁ་དོག་སྣ་ཚོགས་འཕྲོས། བདག་གི་ལུས་ལ་ཐིམ་པས། སྡིག་སྒྲིབ་དང་བག་ཆགས་ཐམས་ཅད་སྦྱངས་ཏེ། བདག་ལུས་རྡོ་རྗེ་སེམས་དཔའི་སྐུར་གྱུར་པའི་སྤྱི་བོར། པདྨ་དང་ཟླ་བའི་གདན་ལ། བླ་མ་ཚེ་དཔག་ཏུ་མེད་པ་སྐུ་མདོག་དམར་པོ་ལོངས་སྤྱོད་རྫོགས་པའི་ཆ་བྱད་ཅན། ཞལ་གཅིག་ཕྱག་གཉིས་མཉམ་གཞག་གི་ཕྱག་རྒྱས།
འཆི་མེད་ཀྱི་ཚེ་བུམ་བདུད་རྩིས་གང་བ་བསྣམས་པ། ཞབས་རྡོ་རྗེ་སྐྱིལ་ཀྲུང་གིས་བཞུགས་ཤིང༌། མཚན་དང་དཔེ་བྱད་ཀྱིས་སྤྲས་པ། དར་དང་རིན་པོ་ཆེས་བརྒྱན་པ་རང་འདྲའི་ཡུམ་དང་བཅས་པའི་གནས་གསུམ་ཡི་གེ་གསུམ་གྱིས་མཚན་པ་ལས་འོད་ཟེར་འཕྲོས། པདྨ་འོད་ཀྱི་གཞལ་ཡས་ནས། གུ་རུ་པདྨ་ཚེ་དཔག་མེད་ཡབ་ཡུམ་གྱི་ཚུལ་ཅན། སངས་རྒྱས་དང་བྱང་སེམས་དཔའ་བོ་མཁའ་འགྲོས་བསྐོར་བ་སྤྱན་དྲངས། གཉིས་སུ་མེད་པར་བསྟིམ་པ་ལ། གསོལ་བ་བཏབ་པའི་ཚུལ་དུ་བསྙེན་པ་འདི་ཉིད་བཟླ། ཨོཾ་ཨཱཿཧཱུྂ།
གུ་རུ་པདྨ་བཛྲ་སཏྭ་དྷརྨཱ་ཀཱ་ཡ་ཨ་ཡུར་ཛྙཱ་ན་སིདྷི་ཕ་ལ་ཧཱུྂ། ཞེས་བཟླས་པས། སྐུ་གསུང་ཐུགས་ལས་འོད་ཟེར་བདུད་རྩིའི་རྒྱུན་བྱུང༌། སྐུ་གང་སྦྱོར་མཚམས་ནས་བབ་པས་སྤྱི་བོ་ནས་ཞུགས། རང་གི་ལུས་གང་ནས། ལུས་སྣང་སྟོང་ངག་གྲགས་སྟོང༌། ཡིད་རིག་སྟོང༌། སྒོ་གསུམ་དབྱེར་མེད་བདེ་སྟོང་ཟག་མེད་ལྷན་ཅིག་སྐྱེས་པའི་ཡེ་ཤེས་ཀྱི་ངོ་བོར་གྱུར་པ་ལ་མཉམ་པར་གཞག ཐུན་མཚམས་དགེ་བ་རྫོགས་པའི་བྱང་ཆུབ་ཏུ་བསྔོ། དེ་ལྟར་ཐུགས་ཉམས་སུ་བཞེས་པས།
གནས་སྐབས་སུ་སྔོན་གྱི་ལས་དང་འཕྲལ་གྱི་རྐྱེན་གྱི་སྐུ་ཚེའི་བར་ཆད་དང་མྱོང་འགྱུར་གྱི་སྒྲིབ་པ་བག་ཆགས་དང་བཅས་པ་ཞི། ཀུན་འདུས་བླ་མ་ཚེ་དཔག་མེད་ལ་གསོལ་བ་ཕུར་ཚུགས་སུ་བཏབ་པས་ཚེའི་ལྷ་མ་མ་ལུས་ཀུན་རྫོགས། ཚེ་དང་ཡེ་ཤེས་ཆོས་སྐུ་མཆོག་གི་དངོས་གྲུབ་ཐོབ་པའི་འཛབ་བཟླས་པས། འདོད་པའི་དོན་མཆོག་ཐུན་མ་ལུས་པ་འགྲུབ། རྒྱུན་དུ་བསྐྱཻད་རྫོགས་ཟུང་འཇུག་གི་ངང་དུ་གནས་པས། བར་ཆོད་དང་གདོན་བགེགས་ཀྱི་གླགས་མི་རྙེད། མཐར་དགེ་བ་རྫོགས་པའི་བྱང་ཆུབ་ཏུ་བསྔོས་པས། བདག་གཞན་གྱི་དོན་མི་ཟད་པ་བརྒྱན་གྱི་འཁོར་ལོ་ལ་སྤྱོད་པར་འགྱུར་བ་ལ་ལགས་པས། ཐུགས་ཉམས་སུ་བཞེས་པར་ཞུ། མངྒ་ལཾ།
ལན་གཅིག་ཞུས་སོ།། །།
༄། ནཱ་ག་རཀྴའི་བསྙེན་སྒྲུབ་བཞུགས། ༈ སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་ཐོབ་པར་བྱ་ཞིང༌། ཁྱད་པར་གཏི་མུག་གི་ཀུན་ནས་བླངས་པའི་ས་བདག་ཀླུ་གཉན་གདུག་པ་ཅན་དུག་གིས་ཟིན་པའི་སེམས་ཅན་ཐམས་ཅད་བདེ་བ་དང་ལྡན་ཞིང༌། ནད་དེ་དག་གཏོང་བའི་ཀླུ་གཉན་ས་བདག་གི་ཚོགས་ཀྱི་ལས་འབྲས་སྡུག་བསྔལ་དྲག་པོ་ཉམས་སུ་མྱོང་བར་གྱུར་པ་སྙིང་རེ་རྗེ། དེ་དག་གི་སྡུག་བསྔལ་རྒྱུ་དང་བཅས་པ་བྲལ་ཞིང༌། བསམ་པ་བྱང་ཆུབ་ཀྱི་སེམས་དང་ལྡན་པར་བྱ། དེའི་ཕྱིར་བདག་གི་ལུས་ཀྱི་ནད་འདི་ཉིད་ཀྱིས་ཀླུ་དུག་གིས་ཟིན་པའི་ནད་ཐམས་ཅད་ཀྱི་སྡུག་བསྔལ་གྱི་གོ་ཆོད་པར་བྱ་བའི་ཕྱིར། ནཱ་ག་རཀྴའི་བསྙེན་སྒྲུབ་ལ་འཇུག་པར་བགྱིའོ། ། སྭ་བྷཱ་ཝས་སྟོང་པའི་ངང་ལས།
རྒྱ་མཚོ་ཆེན་པོ་ས་བདག་ཀླུ་གཉན་དུ་མས་གང་བའི་དབུས་སུ། རང་ཉིད་ཀླུ་བདུད་ནག་པོ་ཆུ་སྲིན་གྱི་མགོ་བོ་ཅན་ཕྱག་གཉིས་ཀླུ་གཉན་གདུག་པ་ཚར་བཅད་ཅིང་རྗེས་སུ་འཛིན་པའི་ཕྱིར་སྦྲུལ་སྣ་ཚོགས་ཞལ་དུ་གསོལ་ཞིང་ཚེམས་ཀྱིས་འཆའ་བ། སྐུ་སྨད་སྦྲུལ་མཇུག་གཡོ་བས་རྒྱ་མཚོ་དཀྲུག་པ། དེའི་ཐུགས་ཀར་ཉི་མའི་དབུས་སུ་ཕ་མཐིང་ནག་གི་མཐར། ཨོཾ་ཕེ་ལཾ་ཧཱུྂ། ཞེས་བསྐོར་བ་ལས་འོད་ཟེར་འཕྲོས། རང་ལུས་ཀྱི་ཕྱི་ནང་ཐམས་ཅད་མེས་བསྲེགས་པས་བདག་དང་སེམས་ཅན་ཐམས་ཅད་ཀྱི་ནད་གདོན་བར་ཆད་བསྲེགས་ཏེ་མེ་དཔུང་དུ་གྱུར་པར་བསམས་ལ། བསྙེན་པ་དྲག་པོ་གཉིད་མེད་ཞག་བདུན་ཙམ་དུ་བྱ། ཡང་ཕེ་དང་སྔགས་ཕྲེང་དཀར་པོ་ལས་འོ་མའི་རྒྱུན་ལྟ་བུ་བསིལ་བར་བྱུང་བས་རང་དང་སེམས་ཅན་གྱི་ནད་གདོན་མ་ལུས་པ་སྦྱངས་ཞིང་དཀྲུས་ཏེ་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ་ཁྱབ་བདག་ནཱ་ག་རཀྴའི་སྐུར་གྱུར་པར་མོས་ལ་ཞག་བདུན་ཙམ་དལ་བུས་བསྙེན་པ་བྱ།
དེ་ནས་ཞག་བདུན་གྱི་བར་གང་ཡང་ཡིད་ལ་མི་བྱེད་པར་དུརཁྲོད་ཀྱི་མི་རོ་བོར་བ་ལྟར་སྐྱུར་ལ་བཞག དུས་རྒྱུན་དུ་རང་གི་ནད་འདིས་སེམས་ཅན་ཐམས་ཅད་ཀྱི་ནད་དང་སྡུག་བསྔལ་ཐམས་ཅད་ཀྱི་གོ་ཆོད་པར་གྱུར་ཅིག ཁྱད་པར་དུས་སྙིགས་མའི་སེམས་ཅན་ཀླུ་ནད་ཀྱི་ཀུན་ཏུ་གཙེས་པ་ཐམས་ཅད་བདག་གི་ནད་འདིས་རྒྱུན་ཆད་པར་གྱུར་ཅིག སྙམ་པའི་ལམ་གཏོང་གི་ངང་ནས། དགེ་སྦྱོར་ལ་མཉམ་པར་གཞག་གོ ། དེ་ལས་གཞན་དུ་བདག་གི་ནད་འདི་ཕན་ན་ཅི་མ་རུང་སྙམ་པ་དང༌། འདི་བས་ཐུ་རུ་སོང་ན་ཅི་རུང་སྙམ་པ་དང༌། ས་བདག་ཀླུ་གཉན་ལ་ཞེ་སྡང་གི་ཀུན་བསློང་རྩུབ་པོ་སྐད་ཅིག་ཀྱང་མི་བྱ་བ་ནི་དམ་ཚིག་ཡིན་ནོ། ། དེ་ལྟར་ན་ནུས་འཆི་ནུས་ཀྱིས་དགེ་སྦྱོར་བྱེད་ནུས་ན། གསང་སྔགས་ཀྱི་བྱིན་རླབས་ཀྱིས་གནས་སྐབས་སུ་ལུས་ཀྱི་ནད་གདོན་ཞི་བ་ཡང་སྲིད་ཅིང༌།
གལ་ཏེ་སྔོན་གྱི་ལས་ངན་ད་ལྟ་ལྷོངས་པའི་ནད་དང་བཅས་ནའང༌། སྐྱེ་བ་མང་པོར་མྱོང་གྱུར་གྱི་ལས་རྣམས་ཚེ་འདིར་སྐད་ཅིག་གི་སྨིན་ཏེ། མྱུར་དུ་སངས་རྒྱ་བ་ལ་ཉེ་ལྕག་ཏུ་འགྱུར་བས། རྐྱེན་ངན་དགེ་བའི་བསྐུལ་མ་བྱ་བ་དེ་ལ་ཟེར་བ་ཡིན། ཐུན་མཚམས་ཀུན་ཏུ་དགེ་བ་རྫོགས་པའི་བྱང་ཆུབ་ཏུ་བསྔོ་བར་བྱའོ། ། ཞེས་པ་འདི་ཡང་ས་བདག་ཀླུ་གཉན་གྱི་དུག་གིས་ཟིན་པ་རྣམས་ལ་ཕན་པའི་བློས་འབྲི་གུང་པ་རཏྣའི་མིང་ཅན་གྱིས། རྒྱལ་འབོད་མངོན་དགའ་ཆོས་རྫོང་དུ་སྦྱར་བའོ། ། ལན་གཅིག་ཞུས་སོ། མངྒ་ལཾ།། །། ༄། འཇམ་དཔལ་གཤིན་རྗེ་ཚེ་བདག་གི་སྒྲུབ་ཐབས་སོ།
༈ །ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱ་སྭ་བྷ་ཤུདྡྷཿཧཾ། སྟོང་པའི་ངང་ལས་རང་གི་སེམས་ཉིད་ཡི་གེ་ཧཱུྂ་མཐིང་ནག་ཅིག་ཏུ་གྱུར། དེ་ལས་ཨེ་འཕྲོས་པས། གནམ་ལྕགས་ཀྱི་གུར་ཁང་དུ་གྱུར། ལཾ་འཕྲོས་པས་དེའི་ཕྱི་རོལ་ཏུ་རྡོ་རྗེའི་གུར་ཁང་ཅིས་ཀྱང་མི་ཤིགས་པ་ཞིག་ཏུ་གྱུར། རཾ་འཕྲོས་པས་དེའི་ཕྱི་རོལ་དུ་ཡེ་ཤེས་མེའི་གུར་ཁང་གནོད་བྱེད་ལོག་འདྲེན་གང་གིས་ཀྱང་ལྟ་བས་མི་བཟོད་པ་བསྲུང་བའི་གུར་ཁང་ཡངས་ཤིང་རྒྱ་ཆེ་བར་གྱུར། དེའི་དབུས་སུ་ཡ་མ་ཏི་ར་བཾ། ཞེས་བརྗོད་པས། གཤིན་རྗེ་ཕོ་མོ་གདན་དུ་བཏིང་བ། དེའི་སྟེང་དུ་མ་ཧེ་གླང་རྒོད་ཕོ་མོ་སྣོལ་བའི་ཁྲི།
ཉི་ཟླ་པདྨ་གསུམ་རྩེགས་ཀྱི་གདན་གྱི་སྟེང་དུ། ཧཱུྂ་ཉིད་བབས་པས་དེ་འོད་དུ་ཞུ་བ་ལས། རྡོ་རྗེ་སྔོན་པོ་རྩེ་ལྔ་པ་འོད་ཟེར་དང་བཅས་པས། དེ་འོད་དུ་ཞུ་བ་ལས། ཨོཾ་ཨཱ་ཀྲོ་ཏེ་ཀ་ཡ་མན་ཏ་ཀ་ཧཱུྂ། ཞེས་བརྗོད་པས། རང་ཉིད་སྐད་ཅིག་གིས་འཇམ་དཔལ་གཤིན་རྗེའི་གཤེད། སྐུ་མདོག་མཐིང་ནག དབུ་གསུམ་ཕྱག་དྲུག་ཞབས་བཞི་དང་ལྡན་པ། ཞལ་གཡས་དཀར་གཡོན་དམར་དབུས་མཐིང་ནག
ཕྱག་དྲུག་གཡས་དང་པོ་འཁོར་ལོ་རྩིབས་བརྒྱད་རྣོ་བའི་ངར་དང་ལྡན་པ། བར་པ་རལ་གྲི་ཐ་མ་རྡོ་རྗེ། གཡོན་ལྕགས་ཀྱུ། བར་པ་བཏུན་ཤིང༌། ཐ་མ་སྡིགས་མཛུབ་མཛད་པ། སྤྱི་གཙུག་ཏུ་བྱ་ཁྱུང་ནག་པོ་ལྡིང་བ། བ་སྤུའི་བུ་ག་ཐམས་ཅད་ཁྱུང་དང་རྡོ་རྗེས་གཏམས་པ། ཐོད་པ་སྐམ་པོ་ལྔས་དབུ་ལ་བརྒྱན་ཅིང༌། རློན་པ་ལྔ་བཅུས་དོ་ཤལ་བྱས་པ། སྐུ་སྟོད་ཞིང་ཆེན་གྱི་གཡང་གཞི་དང་གླང་ཆེན་གྱི་ཀོ་རློན་གསོལ་བ།
སྐུ་སྨད་སྟག་ལྤགས་ཀྱི་ཤམ་ཐབས་དཀྲིས་པ། སྦྲུལ་རིགས་ལྔས་བརྒྱན་ཅིང༌། ནག་ཁྲས་སེ་རལ་ཁར་བརྒྱན་པ། ཡེ་ཤེས་ཀྱི་མེ་རབ་ཏུ་འབར་བའི་དབུས་ན་བཞུགས་པའི་ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ། རྡོ་རྗེ་སྔོན་པོ་རྩེ་ལྔ་པའི་ལྟེ་བར་ཧཱུྂ་མཐིང་ནག་གཅིག་གསལ་བར་གྱུར། གཡོན་དུ་ཡུམ་ཁྲག་མིག་མ་སྐུ་མདོག་མཐིང་ནག་ཞལ་གཅིག་ཕྱག་གཉིས་གྲི་གུག་དང་ཐོད་པ་འཛིན་པ་ཡབ་ལ་འཁྱུད་པའི་སྤྱི་བོར་ཨོཾ། མགྲིན་པར་ཨཱཿ ཐུགས་ཀར་ཧཱུཾཿ ཧཱུྂ་ལས་འོད་འཕྲོས་པས་རང་བཞིན་གྱི་གནས་ནས་བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས། བཛྲ་ས་མ་ཡ་ཛ་ཛཿཧཱུྂ་བཾ་ཧོ།
ཡེ་ཤེས་པ་དང་དམ་ཚིག་པ་གཉིས་སུ་མེད་པར་གྱུར། ཨོཾ་ཨ་ཀྲོ་ཏེ་ཀ་ཡ་མན་ཏ་ཀ་ཧཱུྂ་ཕཊཿ ཅེས་བཟླས་སོ། ། ལན་གཅིག་ཞུས་སོ། ། མངྒ་ལཾ།། །། ༄། ལྔ་བསྡུས་ཀྱི་རྩིས་གཞི་གསེར་འཕྱང་མ་ཞེས་བྱ་བ་བཞུགས་སོ། ༈ །ན་མ་ཤྲཱི་ཀ་ལ་ཙཀྲ་ཡེ། དམ་པ་དང་པོའི་སངས་རྒྱས་དང༌། ། དབྱེར་མེད་དུས་ཀྱི་འཁོར་ལོ་དངོས། ། རྗེ་བཙུན་མཚན་ལྡན་བླ་མ་ལ། །
བཏུད་དེ་ལྔ་བསྡུས་བྱེད་པ་བཤད། ། གསེར་འཕྱང་ལ་སོགས་འདས་ལོ་རྣམས། ། ཉིས་བསྒྱུར་ནག་སོགས་འདས་བཟླ་བསྲེ། ། དེ་དག་གནས་གཉིས་འོག་མ་ནི། ། མིག་གིས་བསྒྱུར་ལ་བུག་མདའ་བྱིན། ། མདའ་རོས་བགོས་ལྷག་ཟླ་ཐེབ་བརྟག ། རྙེད་པ་སྟེང་བྱིན་ཟླ་དག་གོ ། ཟླ་བ་དག་པ་གནས་གསུམ་བཞག ། སྟེང་ནས་རིམ་བཞིན་ཟླ་བ་དང༌། ། གཟུགས་མེད་མཁའ་དབང་གིས་བསྒྱུར་ལ། །
ཟླ་བ་ཚེས་དང་ཕྱོགས་ཀྱི་བརྒྱན། ། མཁའ་རོ་མཁའ་རོས་རྙེད་པ་དྲིལ། ། ལྷག་མ་ཆུ་སྲང་ཆུ་ཚོད་དོ། ། སྟེང་མ་རི་ཡིས་རྙེད་དོར་གཟའ། ། ཟླ་དག་གནས་གཉིས་སྟེང་ནས་རིམ། ། མིག་དང་གཟུགས་ཀྱི་བསྣུན་པ་ལ། ། ཚེས་དང་བསེ་རུ་ཀླུ་ཡིས་བརྒྱན། ། འོག་མ་དུས་གཉིས་ཐོབ་པའི་ནོར། ། སྟེང་བྱིན་ལྷག་མ་ཆ་ཤས་སོ། ། གོང་ལ་ཀླུ་ལག་གིས་བགོས་པའི། །
ལྷ་ལ་དག་ནི་རིལ་པོའོ། ། ཟླ་བ་དག་པ་གནས་ལྔར་བཞག ། སྟེང་ནས་མིག་ཕྱོགས་ཀླུ་དབང་དང༌། ། འཁྲིག་པ་ཕྱོགས་ཀྱི་བསྒྱུར་བ་ལ། ། དེ་ཉིད་རི་མེ་ཕྱོགས་མཚོ་ཀླུ། ། བྱིན་ལ་འདོད་པ་དུས་མཁའ་རོ། ། མཁའ་རོ་རྣམས་ནི་མས་རིམ་དྲིལ། ། སྟེང་མ་འཁོར་ལོས་རྙེད་དོར་ལྷག ། སྐར་མའི་རྒྱུ་བ་རྣམ་པར་དག ། བསྒྱུར་བྱེད་སོ་སོ་བྱིན་པ་ན། །
ཟླ་བ་ཕྱི་མའི་རྒྱུ་བ་འཆར། ། ཚེས་ཀྱི་ངེས་པ་འཚོལ་བ་ནི། ། བུག་མདའ་ཆུ་ཚོད་ཡོན་ཏན་བསྲང༌། ། དབུག་མཚོ་རྣམས་ནི་ཚེས་གྲངས་ཀྱི། ། བསྒྱུར་ལ་བཟའ་ཡི་རྒྱུ་བར་བྱིན། ། རང་རང་འཁོར་ལོས་སྟེང་དྲིལ་དོར། ། རིལ་པོར་ཚེས་བྱིན་ཆུ་ཟླས་བགོ ། ལྷག་མས་ཟླ་བའི་རྐང་པ་བཟུང༌། ། འབྱུང་དང་འབྱུང་དབང་མཚོ་མི་མིག ། བསིལ་ཟེར་ཅན་རྣམས་ལྔ་རྐང་དང༌། །
དེ་ལས་བཟློག་པ་ཕྱི་རྐང་ངོ༌། ། ཐིག་ལེ་སྟོང་པ་རྣམ་པར་དག གཟུགས་དང་འདོད་པ་དག་ལ་མདའ། ། མིག་དང་ཉི་མ་ལ་ནི་ཕྱོགས། ། མེ་དང་དྲག་པོ་ཚེས་ཞེས་བྱ། ། ཆུ་དང་ཕྱོགས་ལ་བཅུ་དགུ་སྟེ། ། མདའ་དང་བུ་གར་འཁྲིག་པ་ཟུང༌། ། དུས་དང་ཀླུ་ལ་ཉི་ཤུ་བཞི། ། ཐུབ་པ་ལ་ནི་དེ་ཉིད་སྟེ། ། སྔ་ཕྱི་ཟོས་དང་མ་ཟོས་སྡོམ། །
རྐང་བཟུང་བདུན་མས་ཆ་ཤས་བསྒྱུར། ། མ་ཟིན་དང་པོར་བསྒྱུར་བ་ལ། ། དུས་གཉིས་བགོས་པའི་རྙེད་པ་ནི། ། ཡང་དག་རྒྱུ་བའི་ཆུ་ཚོད་དོ། ། ལྷག་མ་མཁའ་རོས་བསྒྱུར་བ་ལ། ། དུས་གཉིས་ཐོབ་པ་ཆུ་སྲང་ངོ༌། ། དེ་ལྷག་རོས་བསྒྱུར་རྙེད་པ་དབུགས། ། ཡང་ལྷག་འདོད་བསྒྱུར་རྙེད་པ་ཆ། ། རྐང་པ་མ་ཟིན་མཚམས་མ་འདས། ། དེ་ཚེ་ཆུ་ཚོད་གཉིས་པོ་བསྲེ། །
འདས་ན་ཡང་དག་རྒྱུ་བ་ཡི། ། རྐང་པའི་ཆུ་ཚོད་ལ་ནི་སྦྱང༌། ། དེ་ལས་སླར་ཡང་ཆུ་སྲང་དང༌། ། དབུགས་དང་འདོད་པའི་ཆར་ཕབ་ལ། ། རང་ཆ་རྣམས་ཀྱིས་སྦྱང་བར་བྱ། ། དེ་རྣམས་གཟའ་ཡི་ལོངས་སྤྱོད་དུ། ། སྔར་གྱི་རྙེད་ནོར་མཁའ་མཚོ་བཟུང༌། ། དེ་ཚེ་མཉམ་པས་བྱིན་བྱ་ཞིང༌། ། གཟུགས་དང་མེ་ལ་དེ་ཡིས་སྦྱངས། ། རིག་བྱེད་ཆུ་ཚོད་མདའ་མིག་བསྲང༌། །
དབུགས་མདའ་འདོད་ཆར་བུ་ག་རྣམས། ། ཚེས་གྲངས་ཀྱིས་བསྒྱུར་ཉི་རྒྱུར་བྱིན། ། རང་རང་འཁོར་ལོས་སྟེང་དྲིལ་བ། ། དེ་ནི་ཉི་མ་བར་པའོ། ། ཉི་བར་གནས་གཉིས་གཅིག་ལ་ནི། ། སྐར་མར་དུས་དང་ཆུ་ཚོད་དུ། ། འདའ་ཆུ་ཡི་ནི་སྦྱང་བར་བྱ། ། མ་ལྡང་འཁོར་ལོ་མནན་ལ་དོར། ། འཁོར་ཕྱེད་ལྷག་ན་དོར་བྱ་སྟེ། ། མ་མནན་མ་དོར་ལྷོ་བགྲོད་ལ། །
མནན་དང་དོར་བ་བྱང་བགྲོད་དོ། ། ལྷག་མའི་སྐར་གནས་མཁའ་རོས་བསྒྱུར། ། ཆུ་ཚོད་བཅུད་ལ་མདའ་ཡོན་བཟླས། ། རྙེད་པས་ཉི་མའི་རྐང་པ་བཟུང༌། ། དུས་དང་རྒྱ་མཚོ་རི་བོང་ཅན། ། བཟློག་པ་དང་བཅས་གནས་དྲུག་སྟེ། ། རི་བོང་ཅན་དང་མདའ་ལ་དུས། ། མིག་དང་ཆུ་བོ་ལ་ནི་ཕྱོགས། ། རྩེ་མོ་ཅན་ལ་དྲག་པོ་སྟེ། ། སྔ་ཕྱི་ཟོས་དང་མ་ཟོས་སྡོམ། །
རྐང་པའི་མདུན་མས་ལྷག་རྣམས་སྒྱུར། ། མ་ཟིན་དང་པོས་བསྒྱུར་བ་ལ། ། རང་རང་འཁོར་ལོའི་རྙེད་པ་ནི། སྟེང་བྱིན་མདའ་ཡོན་ཟླས་ཐོབ་པ། ། ཡང་དག་རྒྱུ་བའི་ཆུ་ཚོད་དོ། ། ལྷག་མ་མཁའ་རོས་བསྒྱུར་བ་ལ། ། སྲང་བཞུག་མདའ་ཡོན་ཟླས་རྙེད་ལ། ། ཆུ་སྲང་ཡིན་ཏེ་ལྷག་རོས་བསྒྱུར། ། ཐོབ་པ་དབུགས་ལ་འདོད་པས་བསྣུན། ། ཐོབ་པ་ཆ་སྟེ་སྔ་རྐང་དང༌། །
ཕྱི་རྐང་སྣོན་འབྲི་བྱ་བའི་ཚུལ། ། འཁོར་བྱེད་དོར་སྦྱིན་མ་དོར་སྦྱང༌། ། དེ་རྣམས་གཟའ་ཉིའི་ལོངས་སྤྱོད་དུ། བྱང་བསྒྲོད་ལ་བྱིན་ལྷོ་བགྲོད་དོར། ། དེ་ཡི་གཟའ་ཉི་རྣམ་པར་དག ། ཉི་དག་གནས་གཉིས་གཅིག་ཤོས་ཀྱི། ། སྐར་མར་གང་རྩིའི་ཚེས་གྲངས་ཕྱིན། ། ཚེས་དེ་ལོགས་བསྒྲིས་དུས་ཀྱི་བསྒྲེ། ། ཐོབ་ན་མཁའ་རོའི་རྙེད་པ་ཡིས། སྐར་མ་ནས་སྦྱངས་ལྷག་མས་ནི། །
དབྱུག་གུའི་གནས་ནས་སྦྱང་བར་བྱ། ། དེ་ནི་ཚེས་འཁྱུད་ཟླ་བའོ། ། དེ་ལ་རེས་གཟའི་ལོངས་སྤྱོད་ཀྱི། དམན་པ་རེས་འགྲོགས་ཟླ་བ་ཞེས། ། ཟླ་སྐར་རྣམ་པར་དག་པའོ། ། ཟླ་ཉི་བསྲེས་པའི་སྦྱོར་བ་ཏེ། ། ཚེས་གྲངས་ལག་སྣུན་ཅིག་དམན་པ། ། རི་ཡི་བགོས་ལྷག་བྱེད་པ་སྟེ། ། ལྔ་བསྡུས་རི་མོ་རྣམ་པར་དག མངྒ་ལཾ། །
ལན་གཅིག་ཞུས་སོ།། །། ༼༡༤༦༽ ༄། གནམ་མཚོ་སེ་མོ་དོར་རྟོགས་ལྡན་ཀུན་དགའ་ཤེས་རབ་དང་གུང་རེད་གཉེར་པ་གཉིས་རྫངས་པའི་རི་ཆོས་བཞུགས། 08388863༼ཆད༽00000000 ཀྱི་དོན་དུ་བྱང་ཆུབ་མཆོག་ཏུ་སེམས་བསྐྱེད། རང་ལུས་ཡི་དམ་གྱི་ལྷར་བསྒོམ། བླ་མ་དམ་པ་སྙིང་གི་དབུས་སུ་བསྒོམ། འདོད་པའི་དོན་ལ་གསོལ་བ་གདབ། དོན་ཕྱག་རྒྱ་ཆེན་པོ་དང་མ་བྲལ་བའི་ངང་ནས། བསྔོ་བ་སྨོན་ལམ་བྱའོ། ། རང་གནས་གང་དུ་འགྲོ་ཡང༌།
ཡུལ་ཕྱོགས་དེ་དང་རི་ལ་སོགས་སྒྲུབ་གནས་དང་བཅས་པ་འཕགས་པ་ཐུགས་རྗེ་ཆེན་པོར་བསྒོམ། རང་ཉིད་ཐུགས་རྗེ་ཆེན་པོའི་ཐུགས་ཀར་པད་ཟླའི་གདན་ལ། ཐུགས་རྗེ་ཆེན་པོ་བསྒོམ། དེའི་ཐུགས་ཀར་ཟླ་བའི་གདན་ལ་ཧྲཱིཿཡི་མཐར་ཡི་གེ་དྲུག་མ་དམིགས་ཏེ། ཅི་ནུས་སུ་བཟླ། གནས་བདག་གི་གཙོ་བྱས་སེམས་ཅན་ཐམས་ཅད་ལ་བྱམས་སྙིང་རྗེ་བསྒོམ། སྐུ་གསུང་ཐུགས་ལས་འོད་ཟེར་འཕྲོས། སྡིག་པ་དང་སྡུག་བསྔལ་སྦྱངས། ཐམས་ཅད་ཐུགས་རྗེ་ཆེན་པོར་གྱུར་པར་དམིགས། གཏོར་མ་སྦྱིན།
དགེ་བའི་གྲོགས་བགྱིད་པའི་འཕྲིན་ལས་བཅོལ། རྒྱུན་དུ་ལུས་སྦྱིན་དཀར་འགྱེད་དང༌། རིན་པོ་ཆེ་སྨན་ལ་སོགས་པ་སྦྱིན་པར་བསམ། ཡང་སྟན་མི་སྤྲུག སྤྲུག་ན་ལུང་པའི་ཕུ་ལའོ། ། གཤང་ཅི་ཡང་ལུང་པའི་ཕུ་ལ་གཏོར། ཡོང་དུས་རང་འགྲོ་ཕྱོགས་ལ་གཏོར། ཡང་སྡོད་མི་འདོད་པ་སོགས་བྱུང་ན། རི་དེའི་དབུས་ཀྱི་ཕུག་དམིགས་པས། གཞལ་ཅི་ནུས་ན།
གསེར་གྱི་རྡོ་རྗེ་རྒྱ་གྲམ་གྱི་སྟེང་དུ། བླ་མ་བསྒོམ། བླ་མའི་སྐུ་ལས་འོད་ཟེར་འཕྲོས། རང་གི་སྙིང་གར་ཐིམ་དབྱེར་མེད་དུ་གྱུར་པའི་ངང་ལ་མཉམ་པར་འཇོག་པ་ཡིན། དུས་ཐམས་ཅད་དུ་བྱམས་པ་དང་སྙིང་རྗེ་བྱང་ཆུབ་ཀྱི་སེམས་ལ་ནན་ཏན་བྱ། ཡོང་དུས་གཏོར་མ་སྦྱིན། འཕྲིན་ལས་བཅོལ། ཕྱི་འབྲང་མི་བྱེད་པར་བཀའ་བསྒོ། བྱང་ཆུབ་མ་ཐོབ་བར་དུ། དགེ་བའི་གྲོགས་གྱིས་བྱའོ། །
ཡང་ཐབ་འཁོན་གཞོབ། གསུམ་གྱི་སྐྱོན་བྱུང་ན་རང་རྡོ་རྗེ་སེམས་དཔའ་བསྒོམ། ཨོཾ་བཛྲ་སྭ་ཏྭ་ཧཱུྂ་བཟླ་ཞིང༌། ས་ཆུ་མེ་རླུང་རིམ་པར་བཏབ་ལ་བྱིན་གྱིས་བརླབས་སོ། ། གཞན་ཅི་ཤར་ཅི་བྱུང་ཐམས་ཅད་ལ་རང་གཤིས་སྟེང་དུ་འཇོག་པ་གལ་ཆེའོ། བསྙེན་གནས་ཀྱི་ཆོ་ག་མངོན་མཐོ་དང་ངེས་ལེགས་ཀྱྀ་ལམ་བཟང་ཞེས་བྱ་བ་བཞུགས་སོ། འཕགས་པ་ཐུགས་རྗེ་ཆེན་པོ་ལ་ཕྱག་འཚལ་ལོ། ། བསྙེན་གནས་ཡན་ལག་བརྒྱད་པའི་སྡོམ་པ་སྦྱིན་ཞིང་ལེན་པར་འདོད་པས། དོན་གསུམ་གྱིས་བསྟན་ཏེ། སྡོམ་པ་ལེན་པའི་ཆོ་ག་དང༌།
ཇི་ལྟར་བསྲུང་ཚུལ། ཉམས་སུ་བླང་བའི་ཕན་ཡོན་བསྟན་པའོ། ། དང་པོ་ནི། དཀོན་མཆོག་གི་རྟེན་དང༌། མཆོད་པ་བཤམ། སློབ་དཔོན་གྱི་དྲུང་དུ། ལེན་པ་པོས་ཁྲུས་ཕྱག་སྔོན་དུ་འགྲོ་བས། ཙོག་པུར་འདུག་ཐལ་མོ་སྦྱར་ཏེ་རྗེས་བཟློས་བྱ་བ་ནི། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་རྣམས་དང༌། སློབ་དཔོན་བདག་ལ་དགོངས་སུ་གསོལ།
བདག་མིང་འདི་ཞེས་གྱི་བ་དུས་འདི་ནས་གཟུང་སྟེ། ཇི་སྲིད་འཚོའི་བར་དུ། རྐང་གཉིས་རྣམས་ཀྱི་མཆོག་སངས་རྒྱས་ལ་སྐྱབས་སུ་མཆིའོ། ། འདོད་ཆགས་དང་བྲལ་བ་རྣམས་ཀྱི་མཆོག་ཆོས་ལ་སྐྱབས་སུ་མཆིའོ། ། ཚོགས་རྣམས་ཀྱི་མཆོག་དགེ་འདུན་ལ་སྐྱབས་སུ་མཆིའོ། ། བདག་དུས་འདི་ནས་བཟུང་སྟེ། སང་ཉི་མ་མ་ཤར་བར་དུ། བསྙེན་གནས་ཡན་ལག་བརྒྱད་པར་བཟུང་དུ་གསོལ། ཞེས་ལན་གཉིས་དང༌། རྗེས་མར།
སློབ་དཔོན་ཞེས་བསྒྱུར། ཐབས་ལེགས་བྱ། དེས་སྡོམ་པའི་ངོ་བོ་ཐོབ་ནས། བསླབ་པ་བརྗོད་པ་ནི། སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང༌། སློབ་དཔོན་བདག་ལ་དགོངས་སུ་གསོལ། ཇི་ལྟར་འཕགས་པ་དགྲ་བཅོམ་པ་དེ་དག་གིས་ཇི་སྲིད་འཚོའི་བར་དུ། སྲོག་གཅོད་པ་སྤངས་ཏེ། སྲོག་གཅོད་པ་ལས་སླར་ལོག་པ་དེ་བཞིན་དུ། བདག་མིང་འདི་ཞེས་བགྱི་བས་ཀྱང༌།
དུས་འདི་ནས་བཟུང་སྟེ། སང་ཉི་མ་མ་ཤར་གྱི་བར་དུ། སྲོག་གཅོད་པ་སྤངས་ཏེ། སྲོག་གཅོད་པ་ལས་སླར་ལྡོག་པར་བགྱིའོ། ། ཡན་ལག་དང་པོ་འདིས། བདག་འཕགས་པ་དགྲ་བཅོམ་པ་དེ་དག་གི། བསླབ་པ་ལ་རྗེས་སུ་སློབ་བོ། ། རྗེས་སུ་སྒྲུབ་པོ། ། རྗེས་སུ་བགྱིད་དོ། ། གཞན་ཡང་ཇི་ལྟར་འཕགས་པ་དགྲ་བཅོམ་པ་དེ་དག་གི་ཇི་སྲིད་འཚོའི་བར་དུ་མ་བྱིན་པར་ལེན་པ་དང༌།
མི་ཚངས་པར་སྤྱོད་པ་དང༌། རྫུན་དུ་སྨྲ་བ་དང༌། འབྲུའི་ཆང་དང༌། བཅོས་པའི་ཆང༌། མྱོས་པར་གྱུར་པ། བག་མེད་པའི་གནས་དང༌། གླུ་གར་དང་རོལ་མོའི་སྒྲ་དང་འཕྲེང་བ་དང༌། སྤོས་ཉུག་པ་དང༌། རྒྱན་དང་ཁ་དོག་འཆང་བ་དང༌། ཁྲི་གདན་མཐོན་པོ་དང་ཁྲི་གདན་ཆེན་པོ་དང༌།
དུས་མ་ཡིན་པའི་ཁ་ཟས་སྤངས་ཏེ། དུས་མ་ཡིན་པའི་ཁ་ཟས་ལས་སླར་ལོག་པ་དེ་བཞིན་དུ། བདག་མིང་འདི་ཞེས་བགྱི་བས་ཀྱང༌། དུས་འདི་ནས་གཟུང་ཏེ། སང་ཉི་མ་མ་ཤར་གྱི་བར་དུ། མ་བྱིན་པར་ལེན་པ་དང༌། མི་ཚངས་པར་སྤྱོད་པ་དང༌། རྫུན་དུ་སྨྲ་བ། འབྲུ་ཡི་ཆང་དང༌། བཅོས་པའི་ཆང༌།
མྱོས་པར་འགྱུར་བ། བག་མེད་པའི་གནས་དང༌། གླུ་གར་དང༌། རོལ་མོའི་སྒྲ་དང༌། འཕྲེང་བ་དང༌། སྤོས་ཉུག་པ་དང༌། རྒྱན་དང་ཁ་དོག་འཆང་བ་དང༌། ཁྲི་སྟན་མཐོན་པོ་དང༌། ཁྲི་སྟན་ཆེན་པོ་དང༌། དུས་མ་ཡིན་པའི་ཁ་ཟས་སྤངས་ཏེ།
དུས་མ་ཡིན་པའི་ཁ་ཟས་ལས་སླར་ལྡོག་པར་བགྱིའོ། ། ཡན་ལག་བརྒྱད་པ་འདིས། བདག་འཕགས་པ་དགྲ་བཅོམ་པ། དེ་དག་གི་བསླབ་པ་ལ་རྗེས་སུ་སློབ་བོ། ། རྗེས་སུ་བསྒྲུབ་བོ། ། རྗེས་སུ་བགྱིད་དོ། ། ཞེས་ལན་གཅིག་བརྗོད། ཐབས་ལེགས་སྔར་བཞིན་བྱ། དེ་ལྟར་ཁས་བླངས་པའི་ཡན་ལག་བརྒྱད་ཀྱི་སྡོམ་པ་ཇི་ལྟར་བསྲུང་ཞེ་ན། སྲོག་གཅོད་པ་ནི།
མིའམ་མིར་ཆགས་པ་བསད་པ་འདིར་ཡང་མཚུངས་མོད་ཀྱི། སྲོག་ཆགས་གྲོག་སྦུར་ཡན་ཆད་ཀྱི་སྲོག་གཅོད་སྤོངས་དགོས་ཤིང༌། མ་བྱིན་པར་ལེན་པ་རིན་ཐང་ཚང་བ་ནས་ཏིལ་གྱི་ཕུབ་མ་ཙམ་ཡང་མི་བླང༌། བུད་མེད་དང་འཁྲིག་པ་སོགས་རྨ་ཡི་སྒོ་གསུམ་དུ་མི་ཚངས་པར་སྤྱོད་པ་མི་བྱེད་པ་སོགས། ཡོན་ཏན་གྱི་ཁྱད་པར་མ་ཐོབ་བཞིན་མི་ཆོས་ལས་བླ་མར་གྱུར་པའི་རྫུན་མི་སྨྲ་བ་སོགས་དང༌། ཆང་གི་བཏུང་བའི་བྱེ་བྲག་མྱོས་གྱུར་གྱི་རིགས། བག་མེད་པ་འབྱུང་བའི་གནས་ཐམས་ཅད་སྤངས་དགོས་ཤིང༌། གླུ་གར་རོལ་མོའི་སྒྲ་སོགས། དཀྱུས་སུ་བརྟེན་པའམ། ལྡག་པའི་དྲེགས་ཆོས་སྤོངས་པ་དང༌།
རང་གླིང་གི་ཉི་མ་ཕྱེད་ཡོལ་ནས། སྐྱ་རེངས་ཤར་གྱི་བར་ཕྱི་དྲོར་བརྩི་སྟེ། དེའི་བར་ཁ་ཟས་ཟར་མི་རུང་བས་བཟའ་བ་སྤངས། བསྙེན་གནས་ཀྱི་སྡོམ་པ་ཉིན་ཞག་ཡིན་ཡང་དེ་མ་འདས་བར་སྡོམ་པ་བཏོང་བའི་རྒྱུ་ཡོད་དམ་ཞེ་ན། བསྡུ་བར་ལོག་ལྟར་སྐྱེ་བའམ། སྡོམ་པ་ཕུལ་བའམ། ཉི་མ་མ་ཤར་གོང་ཤི་བས་སྟོང་བར་བཤད་དོ། ། འདི་མ་ཉམས་པར་སྲུང་བའི་ཕན་ཡོན་ནི། བྱམས་པས་ལུང་བསྟན་པའི་མདོ་ལས། བཅུ་བཞི་དང་ནི་བཅོ་ལྔ་དང༌། །
དེ་བཞིན་ཟླ་ཕྱེད་ཚེས་བརྒྱད་དང༌། ། ཆོ་འཕྲུལ་གྱི་ནི་ཟླ་བ་ལ། ། བསྙེན་གནས་ཡན་ལག་བརྒྱད་བསྲུངས་ན། ། ང་ཡི་བསྟན་ལ་ལྷགས་སོ་ཞེས། ། དོན་འདི་རབ་ཏུ་བསྲུང་བར་འགྱུར། ། ཞེས་དང༌། དེ་བས་ཀྱང་སངས་རྒྱས་ཀྱི་གོ་འཕང་ཐོབ་སྟེ། ལྷ་ཡི་དབང་པོ་བརྒྱ་བྱིན་གྱིས། ཟླ་བ་ཡར་གྱི་ཚེས་བརྒྱད་དང༌། ། ཆོ་འཕྲུལ་གྱི་ནི་ཟླ་བ་ལ། །
བསྙེན་གནས་ཡན་ལག་བརྒྱད་བསྲུང་ན། ། དེ་ནི་ང་དང་འདྲ་བར་འགྱུར། ། ཞེས་སྨྲས་པ་ལ། བཅོམ་ལྡན་འདས་ཀྱིས་ཀཽ་ཤི་ཀ་དེ་སྐད་མ་ཟེར་ཅིག ཟླ་བ་ཡར་གྱི་ཚེས་བརྒྱད་དང༌། ཆོ་འཕྲུལ་གྱི་ནི་ཟླ་བ་ལ། བསྙེན་གནས་ཡན་ལག་བརྒྱད་བསྲུང་ན། དེ་ནི་ང་དང་འདྲ་བར་འགྱུར། ཞེས་ཐམས་ཅད་མཁྱེན་པ་ནི་བདེན་པར་གསུངས་ཏེ། ཐེག་པ་ཆེན་པོའི་སེམས་བསྐྱེད་ཀྱི་ཟིན་པའམ།
ཡན་ལག་བརྒྱད་ལྡན་གྱི་སྡོམ་པ་ཉམས་སུ་བླངས་ན། སངས་རྒྱས་ཀྱི་གོ་འཕང་རིན་པོ་ཆེ་ཐོབ་པར་འགྱུར་རོ། ། དེ་ལྟར་བསྙེན་གནས་ཀྱི་ཆོ་ག་མངོན་མཐོ་དང་ངེས་ལེགས་ཀྱི་ལམ་བཟང་ཞེས་བྱ་བ་འདི་ཡང༌། རིགས་རུས་འབྱོར་པའི་དཔལ་གྱི་མངོན་པར་མཐོ་ཞིང༌། ལུགས་གཉིས་དཀྱིལ་འཁོར་ལ་མཁྱེན་པའི་སྤྱན་ཡངས་པ། ལྕམ་དཔལ་ལྡན་རྒྱལ་མོ་དང༌། ཁྱིམ་པའི་རྟེན་ལ་རྣམ་པར་དཀར་བའི་བློ་ཅན། ཀིརྟི་དང༌། ནཱ་ཐའི་མིང་འཛིན་པ་རྣམས་ཀྱིས་བསྐུར་བ་ལས། འབྲི་གུང་པ་རཏྣའི་མིང་ཅན་གྱིས་ལ་ཐུན་བདེ་སྐྱིད་སྨོན་པ་ཐང་གི་སྒར་དུ་སྦྱར་བའོ། །
ལན་གཅིག་ཞུས་སོ།། །། མངྒ་ལཾ། ༄། སེམས་བསྐྱེད་ཀྱི་ཆོ་ག་ཡིད་བཞིན་ནོར་བུ་ཞེས་བྱ་བ་བཞུགས་སོ། 08388863༼ཆད༽00000000 ཀྱི་རང་བཞིན་སྐུ། མཁའ་མཉམ་འགྲོ་བའི་སྐྱབས་མཆོག་བླ་ན་མེད། ། དུས་གསུམ་གསུམ་བདེ་བར་གཤེགས་པ་ཐམས་ཅད་ལ། ། རབ་ཏུ་བཏུད་དེ་སེམས་བསྐྱེད་ཆོ་ག་བཤད། དེ་ཡང་བྱང་ཆུབ་མཆོག་ཏུ་སེམས་བསྐྱེད་པར་འདོད་པས། སྐུ་གསུང་ཐུགས་ཀྱི་རྟེན་བཀྲམ། མཆོད་པའི་བཀོད་པས་མཛེས་པར་བྱ།
གཏོར་མ་གོང་མ་དག་ནི་བླ་མ་ཡི་དམ་ཆོས་སྐྱོང་ལ་འབུལ། འོག་མ་གཉིས་གཞི་བགེགས་ལ་བྱིན་ལ། བར་ཆད་ཞི་བའི་བཀའ་བསྒོས་ཏེ། དེ་ནས་སློབ་མས་མཎྜལ་དང་ཡན་ལག་བདུན་པ་ཕུལ་ཏེ། སློབ་དཔོན་གྱིས། བདག་དང་བདག་ཅག་ཐམས་ཅད་ལ་སྡང་དགྲ་དང་གནོད་བགེགས་ཀྱིས་གཙོ་བྱས་པའི་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བར་དང་ལྡན། སྡུག་བསྔལ་དང་བྲལ། མྱུར་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་ཐོབ་པར་བྱ། དེ་ཡི་ཕྱིར་དུ། བདག་གི་སྤྱིར་སངས་མ་རྒྱས་ཀྱི་བར་དུ་ལུས་ངག་ཡིད་གསུམ་དགེ་བ་ལ་བཀོལ།
མ་ཤིའི་བར་དུ་ལུས་ངག་ཡིད་གསུམ་གྱི་དགེ་བ་ལ་བཀོལ། ཇི་སྲིད་སང་ད་ཙམ་གྱི་བར་དུ་ལུས་ངག་ཡིད་གསུམ་དགེ་བ་ལ་བཀོལ། སྙམ་པའི་དམ་བཅའ་བརྟན་པོ་རེ་བྱ་དགོས་ཏེ། སྤྱོད་འཇུག་ལས། དཔའ་ལ་བརྟེན་ནས་འཇིགས་པ་ཆེན་པོ་དག ། གང་ལ་བརྟེན་ནས་ཡུད་ཀྱིས་སྒྲོལ་གྱུར་པ། ། དེ་ལ་བག་ཅན་རྣམས་ཀྱི་ཅིས་མི་བརྟེན། ། ཞེས་གསུངས་སོ། ། དེ་ནས་སླར་ཡང་རང་རེ་ཐམས་ཅད་གནས་པའི་ཡུལ་ཕྱོགས་འདི་ཉིད་འཕགས་པ་ཐུགས་རྗེ་ཆེན་པོའི་སྐུར་བསྒོམ། དེའི་ཐུགས་ཀར་རྗེ་བཙུན་འཕགས་པ་མི་གཡོ་བ་གང་རུང༌།
དེའི་ཐུགས་ཀར་ཡི་དམ་་རྡོ་རྗེ་རྣལ་འབྱོར་མ་གསལ་བཏབ་ཏེ་ཅུང་ཟད་མཉམ་པར་གཞག་ནས་མཉན་འཚལ། དེ་ཡང་བླ་མ་རིན་པོ་ཆེའི་ཞལ་ནས། རང་རེ་ཐམས་ཅད་འཇིག་རྟེན་འདིར་ཡུན་རིང་པོ་མི་སྡོད། མི་རྟག་ཏེ། ནམ་འཆི་ཆ་མེད། དེ་ལ་ཆོས་མིན་པ་གང་གིས་ཀྱང་ཕན་པར་མི་འགྱུར་ཏེ། ཆོས་ཐམས་ཅད་ཀྱི་སྙིང་པོ་ནི་བྱང་ཆུབ་ཀྱི་སེམས་ཡིན་པས། སྙིམ་པ་མེ་ཏོག་དང་བཅས་པས་ཐལ་མོ་སྦྱར་བས་འདི་ཡི་རྗེས་བཟློས་བགྱིས་ཤིག ཇི་ལྟར་སྔོན་གྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་དང༌། ས་ཆེན་པོ་ལ་རབ་ཏུ་བཞུགས་པའི་བྱང་ཆུབ་སེམས་དཔའ་རྣམས་ཀྱིས།
དང་པོར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཐུགས་བསྐྱེད་པ་མཛད་པ་དེ་བཞིན་དུ། སློབ་དཔོན་གྱིས་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་མཛད་དུ་གསོལ། ཞེས་ལན་གསུམ་བརྗོད་ལ་མེ་ཏོག་དོར། སློབ་དཔོན་གྱིས་ཐབས་ཡིན་ནོ། ། ཞེས་དང༌། སློབ་མས་ལེགས་སོ། ། ཞེས་བརྗོད། དངོས་གཞི་བྱང་ཆུབ་ཏུ་སེམས་བསྐྱེད་པར་བྱེད་པ་ལ་གཉིས་ཏེ། ཀུན་རྫོབ་དང་དོན་དམ་མོ། དང་པོ་ལ་གཉིས་ལས།
སྨོན་པ་དང༌། འཇུག་པའོ། ། དང་པོ་ནི། སྨོན་པའི་ངོ་བོ་སྐྱེ་བར་བྱེད་པའི་རྒྱུ་བཞི། ཇོ་བོ་ཆེན་པོའི་བཞེད་དེ། བསོད་ནམས་ཀྱི་ཚོགས་བསགས་པ་དང༌། སྐྱབས་འགྲོ་ཁྱད་པར་བ་དང༌། ཚད་མེད་བཞི་ལ་བློ་སྦྱང་བ་དང༌། བླ་མ་ལ་སངས་རྒྱས་ཀྱི་འདུ་ཤེས་བསྐྱེད་དགོས་པར་གསུངས་ཏེ། དང་པོ་རང་ཅག་རྣམས་ཀྱི་མདུན་འདིར།
རྒྱ་མཚོ་ཆེན་པོ་རིན་པོ་ཆེ་སྣ་ཚོགས་ཀྱིས་ཡོངས་སུ་གང་བའི་དབུས་སུ། པདྨའི་སྡོང་པོ་ཡལ་ག་ལོ་འབྲས་དུ་མས་སྤུད་པའི་དབུས་ཀྱི་པད་མོའི་ལྟེ་བ་ལ། གདན་བཞི་བརྩེགས་ཀྱི་སྟེང་དུ་སློབ་དཔོན་བདག་ཉིད། བསྟན་པའི་བདག་པོ་རྒྱལ་བ་ཤཱཀྱ་ཐུབ་པའི་སྐུར་བསམ། དེའི་མདུན་དུ་རང་གང་མོས་ཡི་དམ་དཀྱིལ་འཁོར་གྱི་ལྷ་ཚོགས་རྣམས་བཞུགས་པ། བླ་མའི་མདུན་རྒྱབ་གཡས་གཡོན་གྱི་པདྨ་མཐའ་ཡས་པ་དཔག་ཏུ་མེད་པ་རྣམས་ལ། དུས་གསུམ་གྱི་སངས་རྒྱས་དང་བྱང་ཆུབ་སེམས་དཔའ། འཕགས་པ་ཉན་ཐོས་དང༌། རང་སངས་རྒྱས་ཐམས་ཅད་བཞུགས་པ། གཞན་ཡང་བླ་མའི་ཕྲག་གོང་ཡན་གྱི་པད་འདབ་རྣམས་ལ་རང་རང་ཐ་དད་ཀྱི་བླ་མ་དང་སློབ་དཔོན་རྣམས་བཞུགས་པ།
བླ་མའི་སྟེང་གི་ནམ་མཁར་བདག་གི་རྩ་བ་དང་བརྒྱུད་པར་བཅས་པའི་བླ་མ་དམ་པ་རྣམས་བཞུགས་པ། ཁྲིའི་ཐད་སོར་ཆོས་སྐྱོང་བའི་བསྲུང་མ་ཡེ་ཤེས་པ་དང༌། འཇིག་རྟེན་པའི་ཚུལ་འཛིན་པ་རྣམས་ཀྱང་སྤྲིན་ཕུང་གཏིབས་པ་ལྟར་བསྐོར་ནས་བཞུགས་པ་རྣམས་ལ། ལུས་ངག་ཡིད་མོས་པའི་གདུང་བ་དང་བཅས་པས། ཡན་ལག་བདུན་པ་འབུལ་བ་འདི་རྗེས་བཟློས་བགྱིད་འཚལ། ཇི་སྙེད་སུ་དག་སོགས་སམ་བསྡུས་པར་ན། ཕྱག་འཚལ་བ་དང་མཆོད་ཅིང་བཤགས་པ་དང༌། རྗེས་སུ་ཡི་རང་བསྐུལ་ཞིང་གསོལ་བ་ཡིས། ། དགེ་བ་ཅུང་ཟད་བདག་གིས་ཅི་མཆིས་པ། ། ཐམས་ཅད་རྫོགས་པའི་བྱང་ཆུབ་སེམས་ཕྱིར་བསྔོའོ། །
ཞེས་ལན་གསུམ་བརྗོད༌། གཉིས་པ་ནི། སེམས་ཅན་ཐམས་ཅད་གྱི་དོན་དུ་སངས་རྒྱས་ལ་སྟོན་པ། ཆོས་ལ་ལམ། དགེ་འདུན་ལ་ལམ་བསྒྲུབ་པའི་གྲོགས་ཞུ་སྙམས་པའི་འདུན་པ་དང་ལྡན་པས། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་བདག་ལ་དགོངས་སུ་གསོལ། སློབ་དཔོན་བདག་ལ་དགོངས་སུ་གསལ། བདག་མིང་འདི་ཞེས་བགྱི་བས་དུས་འདི་ནས་གཟུང་སྟེ། ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། རྐང་གཉིས་རྣམས་ཀྱི་མཆོག
སངས་རྒྱས་བཅོམ་ལྡན་འདས་ལ་སྐྱབས་སུ་མཆིའོ། ། འདོད་ཆགས་དང་བྲལ་བ་རྣམས་ཀྱི་མཆོག དམ་པའི་ཆོས་ལ་སྐྱབས་སུ་མཆིའོ། ། ཚོགས་རྣམས་ཀྱི་མཆོག འཕགས་པ་བྱང་ཆུབ་སེམས་དཔའི་དགེ་འདུན་ཕྱིར་མི་ལྡོག་པ་རྣམས་ལ་སྐྱབས་སུ་མཆིའོ། ། ཞེས་ལན་གསུམ་དང༌། ཐབས་ལེགས་བྱའོ། ། རྒྱས་པར་ན་སྐྱབས་འགྲོའི་བསླབ་བྱ་དང་ཕན་ཡོན་བཤད། གསུམ་པ་ནི། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན།
སྡུག་བསྔལ་རྒྱུ་དང་བཅས་པ་ལས་གྲོལ། བདེ་བ་ཕུན་གསུམ་ཚོགས་པ་དང་ལྡན་ན་རེ་དགའ། དགྲ་གཉེན་ཉེ་རིང་ཆགས་སྡང་ཀུན་དང་བྲལ་བའི་བཏང་སྙོམས་ལ་གནས་པར་བགྱིའོ། ། སྙམ་པའི་འདུན་པ་དང༌། བཞི་པ་ནི། བླ་མ་ལ་སངས་རྒྱས་ཀྱི་འདུ་ཤེས་དང་ལྡན་པས། ཆོ་གའི་རྗེས་བཟློས་བྱ་བ་ནི། སློབ་དཔོན་དགོངས་སུ་གསོལ། སློབ་དཔོན་བྱང་ཆུབ་སེམས་དཔས་བདག་བྱང་ཆུབ་སེམས་པར་གཟུང་དུ་གསོལ། ཞེས་ལན་ གསུམ་བརྗོད་ཅིང༌།
མེ་ཏོག་གཏོར། དངོས་གཞི་ནི། སྡོམ་པ་བརྗོད་ཅིང་ཁས་བླང་བ་དང༌། བསླབ་བྱ་བརྗོད་པ་རྣམས་ལས། དང་པོ་ནི། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ། མྱུར་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་ཐོབ་པར་གྱུར་ན་ཅི་མ་རུང་སྙམ་པའི་ངང་ནས་རྗེས་ཟློས་བྱ་བ་ནི། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང༌། སློབ་དཔོན་བདག་ལ་དགོངས་སུ་གསོལ།
བདག་མིང་འདི་ཞེས་བགྱི་བས། ཚེ་འཁོར་བ་ཐོག་མ་མེད་པ་ནས། ཐ་མ་ད་ལྟ་ལ་ཐུག་གི་བར་དུ་སྦྱིན་པའི་རང་བཞིན་དང༌། ཚུལ་ཁྲིམས་ཀྱི་རང་བཞིན་དང༌། བསྒོམས་པའི་རང་བཞིན་གྱིས། དགེ་བའི་རྩ་བ་གང་བགྱིས་པ་དང༌། བགྱིད་དུ་སྩལ་བ་དང༌། བགྱིད་པ་ལ་རྗེས་སུ་ཡི་རང་བའི་དགེ་བའི་རྩ་བ་དེས། ཇི་ལྟར་སྔོན་གྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་དང༌། ས་ཆེན་པོ་ལ་རབ་ཏུ་བཞུགས་པའི་བྱང་ཆུབ་སེམས་དཔའ་རྣམས་ཀྱིས་ཇི་ལྟར་ཐུགས་བསྐྱེད་པ་དེ་བཞིན་དུ།
བདག་མིང་འདི་ཞེས་བགྱི་བས་ཀྱང་སེམས་བསྐྱེད་པར་བགྱི་སྟེ། སེམས་ཅན་མ་སྒྲལ་བ་རྣམས་བསྒྲལ་བར་བགྱིའོ། ། མ་གྲོལ་བ་རྣམས་གྲོལ་བར་བགྱིའོ། ། དབུགས་མ་ཕྱུང་བ་རྣམས་དབུགས་དབྱུང་བར་བགྱིའོ། ། ཡོངས་སུ་མྱ་ངན་ལས་མ་འདས་པ་རྣམས། ཡོངས་སུ་མྱ་ངན་ལས་འདའ་བར་བགྱིའོ། ། ཞེས་གསུམ་དང༌། ཐབས་ལེགས་བྱའོ། ། དེས་སྨོན་པ་བྱང་ཆུབ་མཆོག་ཏུ་སེམས་བསྐྱེད་པའི་དངོས་གཞི་གྲུབ་པ་ཡིན། དེ་དག་མི་ཉམས་ཤིང་འཕེལ་བར་བྱེད་པ་ལ།
བསླབ་བྱ་འདི་རྣམས་ལ་སློབ་དགོས་ཏེ། བསོད་ནམས་ཀྱི་ཚོགས་རྒྱ་ཆེན་པོ་བསགས་པར་བྱ་བ་དང༌། ཕན་ཡོན་རྗེས་སུ་དྲན་པ་དང༌། བྱང་ཆུབ་ཀྱི་སེམས་སྤེལ་ཞིང་སྦྱང་བ་དང༌། སེམས་ཅན་བློས་མི་སྤང་བ་ལ་སློབ་པར་བྱའོ། ། གཞན་ཡང་བླ་མ་དང་མཆོད་པར་འོས་པ་བསླུས་པ་དང༌། སེམས་བསྐྱེད་པའི་བྱང་ཆུབ་སེམས་དཔའ་ལ་ངན་སྨྲས་བརྗོད་པ། རང་གཞན་གྱི་དགེ་བ་ལ་འགྱོད་པ་སྐྱེས་པ། སེམས་ཅན་ལ་གཡོ་དང་སྒྱུས་སྤྱོད་པ་རྣམས་ནག་པོའི་ཆོས་བཞི་ཡིན་པས་སྤང་ཞིང༌། མཆོད་པར་འོས་པ་རྣམས་མཆོད་པ་དང༌།
སེམས་བསྐྱེད་ཀྱི་བསྔགས་པ་བརྗོད་པ་དང༌། རང་གཞན་གྱི་དགེ་བའི་རྩ་བ་ལ་རྗེས་སུ་ཡི་རང་བསྐྱེད་པ་དང༌། སེམས་ཅན་ཐམས་ཅད་ལ་ཕན་བདེ་བསྒྲུབ་པ་རྣམས་དཀར་པོའི་ཆོས་བཞི་ཡིན་ཏེ། ཉམས་སུ་བླང་བ་ལ་ནན་ཏན་དུ་བྱོས་ཤིག ཅེས་བརྗོད་དོ། ། གཉིས་པ་ནི། འཇུག་པ་བྱང་ཆུབ་མཆོག་ཏུ་སེམས་བསྐྱེད་པའི་ཡོན་དུ་མཎྜལ་དང་ཡན་ལག་བདུན་པ་ཕུལ་ལ། དངོས་གཞི་གསོལ་བ་བཏབ་པ་དང༌། བར་ཆད་དྲི་བ། སྡོམ་པའི་དངོས་གཞི་འབོགས་པ།
མཁྱེན་པར་གསོལ་བ། གསང་བར་གདམས་པ་རྣམས་ལས། དང་པོ་ནི། མེ་ཏོག་དང་བཅས་པས་ཐལ་མོ་སྦྱར་ནས་གསོལ་བ་གདབ་པ་ནི། སློབ་དཔོན་དགོངས་སུ་གསོལ། སློབ་དཔོན་ཁྱེད་ལས་བདག་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ལེན་པར་འཚལ་གྱི་གནོད་པ་མ་མཆིས་ན་མྱུར་དུ་བསྩལ་ཞིང་གནང་བར་མཛད་དུ་གསོལ། ། ཞེས་ལན་གསུམ་བརྗོད་ཅིང་མེ་ཏོག་དོར། ཐབས་ལེགས་སྔར་བཞིན་བྱ། ཡང་སློབ་དཔོན་དགོངས་སུ་གསོལ། བདག་མིང་འདི་ཞེས་བགྱི་བས།
སློབ་དཔོན་ཁྱོད་ལས་བདག་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཡང་དག་པར་ལེན་པར་འཚལ་གྱི། རིགས་ཀྱི་བུ་ཁྱོད་བྱང་ཆུབ་སེམས་དཔའ་ཡིན་ནམ་ཞེས་པ་ལ། ཡིན་ལགས་ཞེས་བརྗོད། བྱང་ཆུབ་ཏུ་སྨོན་ལམ་བཏབ་བམ། བཏབ་ལགས། བྱང་ཆུབ་ཏུ་བསྔོས་སམ། བསྔོས་ལགས། བྱང་ཆུབ་སེམས་དཔའི་སྡེ་སྣོད་ལ་བསླབས་སམ། བསླབས་ལགས། སློབ་བམ།
སློབ་ལགས། ཞེས་ལན་སོ་སོར་བཏབ་བོ། ། དེས་བར་ཆད་མེད་པར་བསལ་བས། བདག་གི་ཁྱོད་ལ་འཇུག་པ་བྱང་ཆུབ་ཏུ་སེམས་བསྐྱེད་པར་བགྱིའོ། ། ཞེས་བརྗོད། སྡོམ་པ་དངོས་ནི། རྗེས་བཟློས་སྤངས་ཏེ། སློབ་དཔོན་གྱིས། རིགས་ཀྱི་བུ་ཁྱོད་བདག་བྱང་ཆུབ་སེམས་དཔའ་མིང་འདི་ཞེས་གྱི་བ་ལ། བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཐོབ་པར་འདོད་དམ།
ཞེས་ལན་གསུམ་བརྗོད་པའི་མཚམས་སོ་སོར། འཚལ་ལགས་ཞེས་བརྗོད། ཐབས་ལེགས་བྱ། དེ་ལ་འཐོབ་རྒྱུའི་སྡོམ་པའི་ངོ་བོ་དེ་གང་ཡིན་ན། དགེ་བ་ཆོས་སྡུད་ཀྱི་ཚུལ་ཁྲིམས་ཞེས་བྱ་བ། དཀར་པོའི་ཕྱོགས་ཀྱི་དགེ་བའི་རྩ་བར་གྱུར་པ་གང་དག་ཉམས་སུ་བླང་བ་དང༌། སེམས་ཅན་དོན་བྱེད་ཀྱི་ཚུལ་ཁྲིམས། སེམས་ཅན་གྱི་དོན་དུ་ཕན་པ་གང་འགྱུར་ཐམས་ཅད་བསྒྲུབ་པ་དང༌། སྡོམ་པའི་ཚུལ་ཁྲིམས་སོ་སོར་ཐར་པའི་སྡོམ་པ་ནས། གསང་སྔགས་རིག་པ་འཛིན་པའི་སྡོམ་པ་མན་ཆད་བསྲུང་བ་སྟེ།
བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་བླང་བ་དག་གི་ལན་གསུམ་དུ་བརྗོད་པ་ལན་གསུམ་རྫོགས་པའི་སྐབས་སུ་ཁྱོད་ཀྱི་སྡོམ་པ་དྲི་མ་མེད་པ་ལེགས་པར་ཐོབ་པ་ཡིན། རིགས་ཀྱི་བུ་ཁྱོད་བདག་བྱང་ཆུབ་སེམས་དཔའ་མིང་འདི་ཞེས་བགྱི་བ་ལ། འདས་པའི་བྱང་ཆུབ་སེམས་དཔའ་རྣམས་ཀྱི་བསླབ་པའི་གཞིར་གྱུར་པ་གང་ཡིན་པ་དང༌། ཚུལ་ཁྲིམས་གང་ཡིན་པ་དང༌། མ་བྱོན་པའི་བྱང་ཆུབ་སེམས་དཔའ་རྣམས་ཀྱི་བསླབ་པའི་གཞིར་གྱུར་པ་གང་ཡིན་པ་དང༌། ཚུལ་ཁྲིམས་གང་ཡིན་པ་དང༌། ད་ལྟར་ཕྱོགས་བཅུ་ན་བཞུགས་པའི་བྱང་ཆུབ་སེམས་དཔའ་རྣམས་ཀྱི་བསླབ་པའི་གཞིར་གྱུར་པ་གང་ཡིན་པ་དང༌། ཚུལ་ཁྲིམས་སུ་གྱུར་པ་གང་དག་ལ། འདས་པའི་བྱང་ཆུབ་སེམས་དཔའ་རྣམས་ཀྱི་བསླབ་པར་གྱུར་པ་དང༌། མ་བྱོན་པའི་བྱང་ཆུབ་སེམས་དཔའ་རྣམས་ཀྱིས་བསླབ་པར་འགྱུར་བ་དང༌།
ད་ལྟར་ཕྱོགས་བཅུ་ན་བཞུགས་པའི་བྱང་ཆུབ་སེམས་དཔའ་རྣམས་ཀྱིས་སློབ་པར་མཛད་པའི་བསླབ་པའི་གཞི་གང་དག་དང་ཚུལ་ཁྲིམས་གང་དག་དགེ་བ་ཆོས་སྡུད་དང༌། སེམས་ཅན་དོན་བྱེད་དང༌། སྡོམ་པའི་ཚུལ་ཁྲིམས་རྣམས་ཐོབ་པར་འདོད་དམ། ཞེས་གསུམ་དང༌། འཚལ་ལགས་ཞེས་བརྗོད། ཐབས་ལེགས་བྱ། དེ་ནས་དཔོན་སློབ་ཐམས་ཅད་འགྲེངས་ཏེ་གནས་པས། སློབ་དཔོན་གྱིས་རྗེས་བཟློས་བྱ་བ་ནི། ཇི་སྲིད་འཁོར་བའི་རྒྱ་མཚོ་ཆེན་པོ་སྟོངས་པར་མ་གྱུར་གྱི་བར་དུ། ནམ་དུ་ཡང་མི་འབྲལ་བར་གྱུར་ཅིག
ཁམས་གསུམ་གྱི་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ནས་དབུགས་འབྱིན་པར་གྱུར་ཅིག ཅེས་བརྗོད་མཁྱེན་པར་གསོལ་བ་ནི། ཡང་སློབ་དཔོན་གྱིས་སྙེམ་པ་མེ་ཏོག་དང་བཅས་པའི་ཐལ་མོ་སྤྱི་བོར་སྦྱར་ནས་འདི་སྐད་ཅེས། ཕྱོགས་བཅུ་ན་བཞུགས་པའི་སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་བདག་ཅག་རྣམས་ལ་དགོངས་སུ་གསོལ། བྱང་ཆུབ་སེམས་དཔའ་འདི་རྣམས་ཀྱི། བདག་བྱང་ཆུབ་སེམས་དཔའ་མིང་འདི་ཞེས་བགྱི་བ་ལ། བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་བསླང་བ་ལན་གསུམ་གྱི་བར་དུ་ཡང་དག་པར་མནོས་ལགས་ཏེ། བདག་བྱང་ཆུབ་སེམས་དཔའ་མིང་འདི་ཞེས་བྱ་བ་སྤང་དུ་གྱུར་པ། འཕགས་པའི་ཚོགས་ལྐོག་ཏུ་གྱུར་ཀྱང་ཕྱོགས་བཅུའི་འཇིག་རྟེན་གྱི་ཁམས་རབ་འབྱམས་རྒྱ་མཚོའི་མཐས་ཀླས་པ།
ནམ་མཁའི་མཐས་བཏུགས་པའི་ཆོས་ཐམས་ཅད་ནི་ལྐོག་ཏུ་མ་གྱུར་པའི་ཐུགས་མངའ་བ་ཐམས་ཅད་ལ་མཁྱེན་པར་གསོལ་ལོ། ། དེ་ལྟར་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་འབོག་ཅིང་བླང་བའི་སྐབས་འདིར། སངས་རྒྱས་ཐམས་ཅད་དང་ཆོས་ཉིད་གཅིག་པས། ཞིང་དེ་དང་དེ་དག་རྣམས་སུ་ལྟས་བཟང་པོ་དག་འབྱུང་བར་འགྱུར་ཏེ། སོ་སོའི་ཞིང་གི་གཙོ་བོ་རྣམས་ལ་འཁོར་གྱི་བྱང་སེམས་རྣམས་ཀྱིས་གསོལ་བས། རིགས་ཀྱི་བུ། དེ་ལྟར་མི་མཇེད་འཇིག་རྟེན་གྱི་ཁམས་ན་བྱང་ཆུབ་སེམས་དཔའི་མིང་འདི་ཞེས་བགྱི་བ་ལས། བྱང་ཆུབ་སེམས་དཔའ་འདི་དང་འདི་ཞེས་བགྱི་བ་རྣམས་ཀྱིས་བྱང་ཆུབ་སེམས་དཔའ་ཚུལ་ཁྲིམས་ཀྱི་སྡོམ་པ་བླངས་སོ་ཞེས་མཁྱེན་པར་འགྱུར་ཏེ། དེ་ལྟར་ཡང༌། དེ་ཚེ་དེ་ལ་དགེ་བའི་ཕྱིར། །
རྒྱལ་བ་སྲས་དང་བཅས་པ་རྣམས་ཀྱི། ། དགེ་བའི་ཐུགས་ཀྱི་རྟག་པར་ཡང༌། ། བུ་སྡུག་འདྲ་བར་དགོས་པར་འགྱུར། ། ཞེས་གསུངས་པར་དེང་ཕྱིན་ཆད་ཁྱེད་ཅག་རྣམས་ཀྱི་སངས་རྒྱས་བཅོམ་ལྡན་འདས་རྣམས་ལ་ནི་ཡབ་ཀྱི་འདུ་ཤེས། བྱང་ཆུབ་སེམས་དཔའ་རྣམས་ལ་ནི་སྤུན་དྲུང་པོའི་འདུ་ཤེས་བྱ་སྟེ། ཀྱཻ་རྒྱལ་བའི་སྲས་དག་ཅེས་དང༌། རིགས་ཀྱི་བུ་དང་རིགས་ཀྱི་བུ་མོ་ཞེས་པ་རྣམས་ཀྱང་ཁྱེད་ཅག་ལ་ཟེར་བ་ལགས་པས། ཇི་སྐད་དུ། བྱང་ཆུབ་སེམས་བསྐྱེད་གྱུར་ན་སྐད་ཅིག་གི། ། འཁོར་བའི་བརྩོན་རར་བསྡམས་པའི་ཉམ་ཐག་རྣམས། །
བདེ་གཤེགས་རྣམས་ཀྱི་སྲས་ཞེས་བརྗོད་བྱ་སྟེ། ། འཇིག་རྟེན་ལྷ་མིར་བཅས་པས་ཕྱག་བྱར་འགྱུར། ། ཞེས་གསུངས་སོ། ། དེ་ནས་ཁྱེད་ཅག་རྣམས་ཀྱི་འཇུག་པ་སེམས་བསྐྱེད་ཕྱིན་ཆད། བག་མེད་པར་གནས་ཀྱང༌། བསོད་ནམས་ཀྱི་ཕུང་པོ་ཚད་མེད་པར་འགྱུར་ཏེ། ཇི་སྐད་དུ། དེང་ནས་གཟུང་སྟེ་སེམས་ཅན་ཁམས། མཐའ་ཡས་རབ་ཏུ་བསྒྲལ་བའི་ཕྱིར། ། མི་ལྡོག་པའི་སེམས་ཀྱིས་སུ། །
སེམས་དེ་ཡང་དག་བླངས་གྱུར་པ། ། དེང་ནས་གཟུང་ཏེ་གཉིད་ལོག་གམ། ། བག་མེད་གྱུར་ཀྱང་བསོད་ ནམས་ཤུགས། ། རྒྱུན་མི་ཆད་པ་དུ་མ་ཞིག ། ནམ་མཁའ་མཉམ་པར་རབ་ཏུ་འགྱུར། ། ཞེས་གསུངས་སོ། ། གསང་བར་གདམས་པ་ནི། འདི་ལྟར་བྱང་ཆུབ་མཆོག་ཏུ་སེམས་བསྐྱེད་པའི་སྡོམ་པ་འདི་དག གང་མི་དད་པ་རྣམས་ལ་སྨྲ་བ་བགྱིས་ན། གཞི་དེ་ལ་མ་དད་ནས་དམོད་པར་འགྱུར་བས།
ཇི་སྙེད་བྱང་ཆུབ་སེམས་དཔའི་སྡོམ་པ་ལ་གནས་པ་དེའི་བསོད་ནམས་ཀྱི་ཕུང་པོ། དེ་སྙེད་ཀྱི་བསོད་ནམས་མ་ཡིན་པའི་ཕུང་པོ་དང་ལྡན་པར་འགྱུར་བས་སྣོད་མ་ཡིན་པ་ལ་ཡོངས་སུ་གསང་བར་བྱའོ། ། ཞེས་བརྗོད། གཏང་རག་གི་མཎྜལ་དབུལ་ལོ། ། གཉིས་པ་དོན་དམ་བྱང་ཆུབ་མཆོག་ཏུ་སེམས་བསྐྱེད་པ་ལ། སྐྱབས་སུ་འགྲོ་བའི་སྡོམ་པ་འཛིན་པ་ཁས་བླང་བས་དོན་དམ་པའི་གནས་ལུགས་ངོ་སྤྲད་པ། མཇུག་སྨོན་ལམ་གདབ་པ། སླར་ཡང་ཉམས་ལེན་གྱི་རིམ་པ་འབོག་པའོ། ། དོན་དམ་སེམས་བསྐྱེད་ཞུ་བའི་ཡོན་དུ་མཎྜལ་དང་ཡན་ལག་བདུན་པ་ཕུལ་ལ། བླ་མ་ལ་སངས་རྒྱས་ཆོས་སྐུའི་འདུ་ཤེས་བསྐྱེད་ལ།
སྙིམ་པ་མེ་ཏོག་དང་བཅས་པའི་ཐལ་མོ་སྦྱར་བས། གསོལ་བ་བཏབ་པ་ནི། དུས་གསུམ་གྱི་སངས་རྒྱས་ཐམས་ཅད་ཀྱི་སྐུའི་ངོ་བོ་གྱུར་པ་བླ་མ་རིན་པོ་ཆེའི་སྐུ་ལ་སྐྱབས་སུ་མཆིའོ། ། དུས་གསུམ་གྱི་སངས་རྒྱས་ཐམས་ཅད་ཀྱི་གསུང་དང་ཐུགས་ཞེས་འདོན་པ་བསྒྱུར་ལ། སྐྱབས་འགྲོ་ལན་གསུམ་བྱ་ཞིང་ཐབས་ལེགས་བྱའོ། ། སླར་ཡན་ལག་བདུན་པ་འབུལ། དེ་ཡི་ངང་ལ་རང་གི་ལུས་ཡི་དམ་གྱི་ལྷ་ངེས་གཟུང་ཅན་ནམ། འཕགས་པ་ཐུགས་རྗེ་ཆེན་པོར་བསམ། སེམས་ཅན་ཐམས་ཅད་ཀྱང་འཕགས་པའི་སྐུར་བསམ། དེ་ལྟར་ལུས་ཡི་དམ་གྱི་ལྷར་མོས་པ་ན་དེ་ཉིད་སྣང་སྟེ་ཐ་མལ་གྱི་ལུས་གར་ཡང་སོང་བ་མེད།
ཐ་མལ་གྱི་ལུས་སུ་གཟུང་བའི་དུས་སུ། དེར་སྣང་ཏེ་ཡི་དམ་གྱི་ལྷ་གང་དུ་ཡང་སོང་བ་མེད། རྟོག་པ་གཉིས་ཀ་ཡང་བྱུང་གནས་འགྲོ་གསུམ་དང་བྲལ་ཏེ་བྱེད་པ་པོ་གཞན་དུ་ཡང་གྲུབ་པ་མེད་པ་འདི་ལ་སྣང་བ་རང་སེམས་ཞེས་གསུང་བ་ལགས། སླར་ཡང་བླ་མ་ལ་ཆོས་སྐུའི་འདུ་ཤེས་དང་ལྡན་པས་ཕྱག་མཆོད་ཕུལ་ནས་མེ་ཏོག་དང་བཅས་པས་རྗེས་བཟློས་་་་་་རྣམ་སྣང་སྔོན་བྱང་ལས་གསུངས་པ་ལྟར་བྱ་བ་ནི། སློབ་དཔོན་དགོངས་སུ་གསོལ། ཇི་ལྟར་སྔོན་གྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་རྣམས་ཀྱིས་ཕུང་པོ་དང་ཁམས་དང༌། བསྐྱེད་མཆེད་དང་གཟུང་བ་དང་འཛིན་པ་རྣམ་པར་སྤངས་པ། ཆོས་བདག་མེད་པ་མཉམ་པ་ཉིད། རང་སེམས་གདོད་ནས་མ་སྐྱེས་པ་སྟོང་པ་ཉིད་ཀྱི་ངོ་བོ་ཐུགས་བསྐྱེད་པར་མཛད་པ་དེ་བཞིན་དུ། བདག་མིང་འདི་ཞེས་བགྱི་བས་ཀྱང་སེམས་བསྐྱེད་པར་བགྱིའོ། །
ཞེས་གསུམ་གྱི་མཐར་ཐབས་ལེགས་བྱའོ། ། དེའི་སེམས་བསྐྱེད་པའི་ངོ་བོ་གང་ཞེ་ན། རང་གི་སེམས་དོན་དམ་པའི་རང་བཞིན་འདི་ཉིད་ཡིན་ཏེ། ཇི་སྐད་དུ། དངོས་པོ་ཐམས་ཅད་དང་བྲལ་ཞིང༌། ། ཕུང་པོ་ཁམས་དང་སྐྱེ་མཆེད་དང༌། ། གཟུང་དང་འཛིན་པ་རྣམ་པར་སྤངས། ། ཆོས་བདག་མེད་པ་མཉམ་པ་ཉིད། ། རང་སེམས་གདོད་ནས་མ་སྐྱེས་པ། ། སྟོང་པ་ཉིད་ཀྱི་རང་བཞིན་ནོ། །
ཞེས་གསུངས་པས། འདི་ཡི་དོན་ནི་རབ་ཀྱིས་འདི་ཉིད་དུ་ངོ་འཕྲོད། འབྲིང་གི་ནུས་པ་འཇུག ཐ་མ་དག་ནི་སྣོད་ཁ་སྦུབ་ཀྱི་སྟེང་དུ་ཆུ་སྦྲེང་ཀྱང་མི་ཆགས་པ་ལྟར་འགྱུར་ཞེས་གསུང་ཡང༌། དེ་ལྟ་བུའི་དོན་ལ་མོས་་་་་་ནམ་ཞིག་པར་འགྱུར་རོ། ། དོན་དམ་པ་འདུས་མ་བྱས་མི་འགྱུར་བ་ལྷུན་གྱིས་གྲུབ་པ་ཆོས་དང་གང་ཟག་གི་བདག་མེད་པ་རང་གི་སེམས་ཉིད་འདི་ཁོ་ན་ཡིན་ཏེ། འདའ་ཀ་ཡེ་ཤེས་ལས། སེམས་རྟོགས་ན་ཡེ་ཤེས་ཡིན་པས་སངས་རྒྱས་གཞན་དུ་མི་འཚོལ་བའི་འདུ་ཤེས་རབ་ཏུ་བསྒོམ་པར་བྱའོ། ། ཞེས་གསུངས་པས། དུས་དང་རྣམ་པ་ཐམས་ཅད་དུ་རང་གི་སེམས་ཉིད་དེ་ཁོ་ན་ཉིད་ཀྱི་དོན་ལ་མཉམ་པར་གཞག་པར་བྱའོ། །
ཞེས་བརྗོད་སླར་ཡང་སློབ་མས་མཆོག་ཏུ་མོས་པའི་ཡིད་ཀྱིས་ཡན་ལག་བདུན་སྔོན་དུ་འགྲོ་བས། མེ་ཏོག་དང་བཅས་པས་སྨོན་ལམ་བཏབ་པའི་རྗེས་བཟློས་བྱ་བ་ནི། སློབ་དཔོན་བདག་ལ་དགོངས་སུ་གསོལ། ནམ་ཞིག་ཚེ་རབས་ཐམས་ཅད་དུ། ། བྱང་ཆུབ་སེམས་ནི་མི་བརྗེད་ཅིང༌། ། བྱང་ཆུབ་མཆོག་ཏུ་སེམས་སྐྱཻད་པའི། ། བླ་མ་རིན་པོ་ཆེ་དང་ནི། ། ནམ་དུའང་འབྲལ་བར་མ་གྱུར་ཅིག ། ཞེས་ལན་གསུམ་བརྗོད་པའི་མཐར་ཐབས་ལེགས་བྱའོ། ། དེ་ནས་སློབ་དཔོན་གྱིས།
དེ་ལྟར་བྱང་ཆུབ་མཆོག་ཏུ་སེམས་བསྐྱེད་ནས། རྒྱུན་དུ་ཉམས་ལེན་འདི་ལྟར་བྱ་སྟེ། ལུས་རྣམ་སྣང་གི་ཆོས་བདུན་ནམ། བསམ་གཏན་གྱི་ཡན་ལག་ལྔས་གནས་པས། བྱམས་པ་སྙིང་རྗེ་བྱང་ཆུབ་ཀྱི་སེམས་བསྐྱཻད་པ་འདི་ཉེ་རིང་གསུམ་གྱིས་དམ་བཅའ་དང་ལྡན་པས་ལུས་ཡི་དམ་གྱི་ལྷ་གང་ཡང་རུང་བར་བསྒོམ། བླ་མ་སྙིང་གར་དྲན་པར་བྱ། དེ་ནས་རང་གི་རིག་པའི་ངོ་བོ་ལ་གཅེར་གྱིས་བལྟ། ལྟས་ཙམ་ཉིད་ནས་ཅི་ཡི་ངོ་བོར་ཡང་མ་གྲུབ་པ་དེ་ལ། རྟོག་ཅིང་དཔྱད་པར་བྱ་བ་གང་ཡང་མི་བྱ་སྟེ། རྗེ་བྲམ་ཟེ་ཆེན་པོས།
ཡིད་ལ་མི་བྱེད་ཕྱག་རྒྱ་ཆེན་པོའི་སྐུ། ། འབྲས་བུ་གང་ལ་འང་རེ་བ་མ་བྱེད་རྣལ་འབྱོར་པ། ། ཞེས་གསུངས་པའི་དངོས་གཞི་དེ་ནི། དོན་དམ་པ་བྱང་ཆུབ་ཀྱི་སེམས་ཡིན་པས་དེ་ཁོ་ན་ཉིད་ལ་མཉམ་པར་འཇོག་པ་ལགས།

དེ་ལྟར་བྱང་ཆུབ་མཆོག་ཏུ་སེམས་བསྐྱེད་པའི་སློབ་བྱ་སྡོམ་པ་ཉི་ཤུ་པ་སོགས་དང༌། བྱང་ཆུབ་སེམས་དཔའི་ས་ལ་སོགས་ལས་བཤད་པ་ལྟར་ཉམས་སུ་བླང་བར་བྱོས་ཤིག ཅེས་བརྗོད། བཏང་རག་གི་མཎྜལ་འབུལ་བར་བྱའོ། ། བླ་མས་ཀྱང་ཚོགས་རྟེན་རྣམས་ལ་གཏང་རག་གི་མཆོད་པས་མཉེས་པར་བྱས། ནོངས་པ་བཟོད་པར་གསོལ། གཤེགས་བསྡུ། དགེ་བ་བྱང་ཆུབ་ཏུ་བསྔོ་བར་བྱའོ། ། ཐུབ་བསྟན་ཆུ་གཏེར་ཟབ་ཡངས་ཀློང་དབུས་ནས། ། སྙིང་པོ་ཡིད་བཞིན་རིན་ཆེན་བྱང་ཆུབ་སེམས། ། འགྲོ་ཀུན་ཕན་བདེའི་ཡེ་ཤེས་མཆོག་སྩོལ་བའི། །
སེམས་བསྐྱེད་ཆོ་ག་ཡིད་བཞིན་ནོར་བུ་འདི། ། དེད་དཔོན་ཆོས་ཀྱི་སྤྱན་ལྡན་བྱམས་པའི་མཚན། ། གང་གི་བཀའ་ཡིས་བསྐུལ་ལྟར་ལྡོམ་བུ་བ། ། རཏྣའི་མིང་ཅན་བདག་གིས་གུས་པས་བླངས། ། དགེ་དེས་འགྲོ་ཀུན་བདེ་ཆེན་མྱུར་ཐོབ་ཤོག ། སེམས་བསྐྱེད་ཀྱི་ཆོ་ག་ཡིད་བཞིན་ནོར་བུ་ཞེས་བྱ་བ་འདི་ནི། ལུགས་གཉིས་ཀྱི་དཔལ་ལ་དབང་འབྱོར་ཞིང༌། སྐྱེ་དགུ་ཆོས་ཀྱི་སྐྱོང་བའི་དྲུང་ཆེན་རིན་པོ་ཆེའི་བཀས་བསྐུལ་བ་ལས། དགོངས་བཞེད་དང་སྦྱར་ཏེ། སྐྱོབ་པ་ཉིད་ཀྱིས་མཛད་པའི་ཐུགས་བསྐྱེད་ཆེན་མོ་ལས་ཉུང་བར་བཏུས་ཏེ།
གསེར་འཕྱང་ཞེས་བྱ་བ་མེ་བྱ་ཧོར་ཟླ་བཅུ་པའི་རྒྱལ་བ་གཉིས་པ་ལ་དཔལ་འབྲི་གུང་གི་ཁང་གསར་ཡང་དགོན་དུ་བྲིས་པའོ། ། ལན་གཅིག་ཞུས་སོ། མངྒ་ལཾ།། །།
༄། སྒྲུབ་ཐབས་རྒྱ་མཚོའི་དཀྱིལ་འཁོར་གྱི་ལྷ་མཚན་དང་ཚོན་ཡིག ༈ 08388863༼ཆད༽00000000 གདན་གཙོ་འཁོར་གྱི་དཀྱིལ་འཁོར་ནི། ཕྱོགས་ཚོན་རེ་ཁ་གྲུ་བཞིའི་དབུས་སུ་སྣ་ཚོགས་པདྨ། དབུས་དང་གཡས་གཡོན་སུམ་བསྒྲིགས་ཀྱི་དབུས་སུ་ཧཱུྂ་སེར་པོ། གཡས་གཡོན་གྱི་ལྟེ་བར་རྔ་ཡབ་སེར་པོ་དང་དཀར་པོ་ནོར་བུའི་ཡུ་བ་ཅན་བྲིའོ། ། གཉིས་པ་ཡི་གེ་དྲུག་པ་གཙོ་འཁོར་ལ། ཕྱོགས་ཚོན་གྱི་དབུས་དང་གཡས་གཡོན་དུ།
པད་དཀར་ཆེ་ཆུང་སུམ་བསྒྲིགས་ཀྱི་དབུས་སུ་ཟླ་གདན་ལ་ཧྲཱིཿདཀར་པོ་འབྲིའོ། ། གསུམ་པ་ཁ་སར་པཱ་ཎི་གཙོ་འཁོར་ལ། ཕྱོགས་ཚོན་གྱི་དབུས་སུ་སྣ་ཚོགས་པདྨ་འདབ་བརྒྱད་ཀྱི་དབུས་སུ་ཟླ་གདན་ལ་ཧྲཱིཿདཀར་པོ་བྲིའོ། ། མདུན་དུ་ཏྲཾ་ལྗང་ཁུ། གཡས་སུ་བཾ་སེར་པོ། རྒྱབ་ཏུ་བྷྲིཾ་གསེར་མདོག གཡོན་དུ་ཧཾ་དམར་པོ་བྲིའོ། ། བཞི་པ་སེང་གེ་སྒྲ་ལ། ཕྱོགས་ཚོན་གྲུ་བཞིའི་དབུས་སུ། པདྨ་དཀར་པོ་འདབ་མ་བརྒྱད་པའི་དབུས་སུ་སེང་གེའི་གདན་ལ་ཧྲཱིཿདཀར་པོ་བྲིའོ། །
ལྔ་པ་འཇིག་རྟེན་དབང་ཕྱུག་ཧཱ་ལ་ཧཱ་ལའི་དལ་ནི་ཕྱོགས་ཚོན་དབུས་སུ། པདྨ་དམར་པོ་འདབ་མ་བརྒྱད་པའི་ལྟེ་བར་ཟླ་བའི་གདན་ལ་ཧྲཱིཿདཀར་པོ་བྲིའོ། ། དྲུག་པ་པདྨ་གར་གྱི་དབང་གི་དཀྱིལ་འཁོར་ནི། ཕྱོགས་ཚོན་གྲུ་བཞིའི་དབུས་སུ། པདྨ་དམར་པོ་འདབ་མ་བརྒྱད་པའི་ལྟེ་བར་སྣ་ཚོགས་པད་ཟླ་ལ་ཧྲཱིཿདམར་པོ། འདབ་མ་རྣམས་ལ། ཤར་དཀར། ལྷོ་ལྗང༌། ནུབ་སེར། བྱང་སེར་ ཤར་ལྷོ་སེར།
ལྷོ་ནུབ་སྔོ། ནུབ་བྱང་དཀར། བྱང་ཤར་དུ་ཁ་དོག་སྣ་ཚོགས་པའི་ཚོམ་བུ་བཀོད་དོ། ། བདུན་པ་སྤྱན་རས་གཟིགས་ཧཱ་རི་ཧཱ་རི་ལ་ཞོན་པའི་དཀྱིལ་འཁོར་ནི། ཕྱོགས་ཚོན་གྲུ་བཞིའི་དབུས་སུ་སྣ་ཚོགས་པདྨ་འདབ་མ་བརྒྱད་པའི་ལྟེ་བར་ཧྲཱིཿདཀར་པོ་བྲིའོ། ། བརྒྱད་པ་འཇིག་རྟེན་གསུམ་དབང་དུ་བྱེད་པའི་དཀྱིལ་འཁོར་ནི། ཕྱོགས་ཚོན་གྲུ་བཞིའི་དབུས་སུ་པདྨ་དམར་པོ་འདབ་མ་བརྒྱད་པའི་ལྟེ་བར་ཧྲཱིཿདཀར་པོ་བྲིའོ། ། དགུ་པ་འཇིག་རྟེན་དབང་ཕྱུག་དམར་པོའི་དཀྱིལ་འཁོར་ནི། སྣ་ཚོགས་པདྨ་འདབ་བརྒྱད་ཀྱི་ལྟེ་བར་ཉི་གདན་ཧྲཱིཿདམར་པོ། གཡས་གཡོན་གྱི་འདབ་མར་ལྗང་ཁུ་དང་སེར་པོའི་ཚོམ་བུ་དགོད་དོ། །
བཅུ་པ་ལྷག་པར་དབང་དུ་བྱ་བའི་འཇིག་རྟེན་དབང་ཕྱུག་གི་དཀྱིལ་འཁོར་ནི། ཕྱོགས་ཚོན་གྲུ་བཞིའི་དབུས་སུ། པདྨ་དམར་པོ་འདབ་མ་བརྒྱད་པའི་ལྟེ་བར་ཨཱཿདམར་པོ་བྲིའོ། ། བཅུ་ཚན་གཉིས་པའི་དང་པོ། སྤྱན་རས་གཟིགས་མགྲིན་པ་སྔོན་པོ་ཅན་གྱི་དཀྱིལ་འཁོར་ནི། ཕྱོགས་ཚོན་དབུས་སུ་པདྨ་དམར་པོ་འདབ་མ་བརྒྱད་པའི་ལྟེ་བར་ཧྲཱིཿསེར་པོ་བྲིའོ། ། གཉིས་པ་སྒྱུ་འཕྲུལ་དྲ་བའི་རིལ་བའི་སྤྱན་རས་གཟིགས་ཀྱི་དཀྱིལ་འཁོར་ནི། ཕྱོགས་ཚོན་དབུས་སུ་རྡོ་ར་དུར་ཁྲོད་ཀྱི་ལྟེ་བར། པདྨ་དམར་པོ་འདབ་མ་བརྒྱད་པའི་དབུས་སུ། ཉི་མའི་གདན་ལ་ཧྲཱིཿནག་པོ་བྲིའོ། །
གསུམ་པ་སྲན་མ་ལ་ཥའི་ཞལ་གྱི་གཟུངས་ཀྱི་འཇིག་རྟེན་མགོན་པོའི་དཀྱིལ་འཁོར་ནི། ཕྱོགས་ཚོན་དབུས་སུ། སྣ་ཚོགས་པདྨ་དང་ཟླ་བའི་གདན་ལ་ཧྲཱིཿདཀར་པོ་བྲིའོ། ། བཞི་པ་འཇིག་རྟེན་དབང་ཕྱུག་དོན་ཞགས་ལྷ་ལྔའི་དཀྱིལ་འཁོར་ནི། ཕྱོགས་ཚོན་དབུས་སུ་སྣ་ཚོགས་པདྨ་ཆེ་ཆུང་ལྔ་མཚམས་ཀྱི་དབུས་སུ། ཟླ་བའི་གདན་ལ་ཧྲཱིཿདཀར་པོ། མདུན་དུ་པད་ཟླའི་དབུས་སུ་ཧ་དམར་པོ། གཡས་སུ་པད་ཉི་ལ་ཧཱུྂ་བཙོད་ཁ། རྒྱབ་ཏུ་པད་ཟླ་ལ་ཧ་སྔོན་པོ། གཡོན་དུ་པད་ཟླ་ལ་ད་སེར་པོ་རྣམས་བྲིའོ། །
ལྔ་པ་འཕགས་པ་བྷུྐྨ་ལྷ་ལྔའི་དཀྱིལ་འཁོར་ནི། ཕྱོགས་ཚོན་དབུས་སུ་སྣ་ཚོགས་པདྨ་དབུས་ཆེ་ཞིང༌། ཟུར་བཞིར་ཆུང་བ་བཞིའི་དབུས་ཀྱི་ལྟེ་བར་ཧྲཱིཿདམར་པོ། མེའི་དབུས་སུ་ལཱཾ་དཀར་པོ། བདེན་བྲལ་དུ་མཱཾ་སྔོན་པོ། རླུང་དུ་པཱཾ་དམར་པོ། དབང་ལྡན་དུ་ཏཱཾ་གསེར་མདོག་ཏུ་བྲིའོ། ། དེ་ལྟར་སྤྱན་རས་གཟིགས་ཀྱི་དཀྱིལ་འཁོར་བཅུ་བཞིའོ། ། དྲུག་པ་འཇམ་དཔལ་བརྟན་པའི་འཁོར་ལོའི་དཀྱིལ་འཁོར་ནི། སྣ་ཚོགས་པདྨ་འདབ་བརྒྱད་ཀྱི་ལྟེ་བར་མུཿདམར་སེར་བྲིའོ། །
བདུན་པ་འཇམ་དཔལ་སེང་གེ་སྒྲ་གཙོ་འཁོར་བཅུ་གཅིག་དཀྱིལ་འཁོར་ནི། ཕྱོགས་ཚོན་དབུས་སུ། སྣ་ཚོགས་པདྨ་འདབ་བརྒྱད་ཀྱི་ལྟེ་བར་མཱཾ་སེར་པོ། གཡས་སུ་སུམ་དཀར་པོ། གཡོན་དུ་ཧཱུྂ་ནག་པོ། ཕྱོགས་བཞིའི་འདབ་མར་ཤར་དུ་ཨོཾ་དཀར་པོ། ལྷོ་ཏྲཾ་སེར་པོ། ནུབ་ཏུ་ཧྲཱིཿདམར་པོ། བྱང་དུ་ཨ་ལྗང་ཁུ། མེར་ལཱཾ་དཀར་མོ།
བདེན་བྲལ་དུ་མཱཾ་སྔོན་མོ། རླུང་དུ་པཱཾ་དམར་མོ། དབང་ལྡན་དུ་ཏཱཾ་གསེར་མདོག་རྣམས་བྲིའོ། ། བརྒྱད་པ་འཇམ་དཔལ་ངག་གི་རྒྱལ་པོ་ལྷ་དགུའི་དཀྱིལ་འཁོར་ནི། ཕྱོགས་ཚོན་གྱི་དབུས་སུ། སྣ་ཚོགས་པདྨ་དང་ཟླ་བའི་གདན་ལ་མཾ་གུར་གུམ་གྱི་མདོག་ཅན། འདབ་མ་བརྒྱད་ལ་སེང་གེའི་སྒྲ་ལྟར་རིགས་བཞི་ཡུམ་བཞིའི་ས་བོན་བྲིའམ། མཎྜལ་མཆོད་ཆོག་གོང་ལྟར་བྱའོ། ། དགུ་པ་འཇམ་དཔལ་ངག་གི་རྒྱལ་པོ་གཙོ་འཁོར་གཉིས་ཀྱི་དཀྱིལ་འཁོར་ནི། ཕྱོགས་ཚོན་དབུས་སུ།
སྣ་ཚོགས་པདྨ་འདབ་མ་བརྒྱད་པའི་ལྟེ་བར། མུཾ་གསེར་གྱི་མདོག་ཅན་བཀོད་དོ། བཅུ་པ་འཇམ་དཔལ་ཨ་ར་པ་ཙ་ན་ལྷ་ལྔའི་དཀྱིལ་འཁོར་ནི། ཕྱོགས་ཚོན་དབུས་སུ། པདྨ་དཀར་པོ་འདབ་མ་བརྒྱད་པའི་ལྟེ་བར་དྷིཿདཀར་པོ་དང༌། མདུན་གྱི་འདབ་མར་ར། གཡས་སུ་ཙ། རྒྱབ་ཏུ་པ། གཡོན་ཏུ་ན་རྣམས་དཀར་པོའི་ཁ་དོག་ཅན་དུ་བྲིའོ། ། བཅུ་ཚན་གསུམ་པའི་དང་པོ།
འཇམ་དབྱངས་དམར་པོའི་དཀྱིལ་འཁོར་ནི། ཕྱོགས་ཚོན་དབུས་སུ། པདྨ་དམར་པོ་འདབ་མ་བརྒྱད་པའི་ལྟེ་བར་ཟླ་གདན་དྷིཿདམར་པོ་མདུན་གྱི་འདབ་མར་ར་ལྗང་ཁུ། གཡས་སུ་པ་སེར་པོ། རྒྱབ་ཏུ་ཙ་དཀར་པོ། གཡོན་དུ་ན་དམར་པོ་རྣམས་བྲིའོ། ། གཉིས་པ་འཇམ་དཔལ་ཡན་ལག་མེད་པའི་རྡོ་རྗེའི་དཀྱིལ་འཁོར་ནི། ཕྱོགས་ཚོན་དབུས་སུ་སྣ་ཚོགས་པདྨ་འདབ་མ་བརྒྱད་པའི་ལྟེ་བར་བཾ་སེར་པོ་བྲིའོ། ། གསུམ་པ་འཇམ་དཔལ་ཆོས་དབྱིངས་གསུང་དབང་གི་དཀྱིལ་འཁོར་ནི། སྣ་ཚོགས་པད་ཟླའི་གདན་ལ་ཨཱཿདཀར་པོ་བྲིའོ། །
བཞི་པ་འཇམ་དཔལ་ཆོས་དབྱིངས་གསུང་དབང་ཕྱག་གཉིས་པའི་དཀྱིལ་འཁོར་ནི། ཕྱོགས་ཚོན་དབུས་སུ་པདྨ་དཀར་པོ་འདབ་མ་བརྒྱད་པའི་ལྟེ་བར་ཨང་དཀར་པོ་བྲིའོ། ། ལྔ་པ་འཇམ་དཔལ་དཔའ་བོ་གཅིག་པ་ལྷ་བཅུ་གསུམ་གྱི་དཀྱིལ་འཁོར་ནི། རེ་ཁ་བཞི་པ་མཎྜལ་མཆོག་ཆོག་ལྟར་ཚོམ་བུ་དགོད་དོ། ། དྲུག་པ་འཇམ་དཔལ་ངག་གི་དབང་ཕྱུག་གི་དཀྱིལ་འཁོར་ནི། ཕྱོགས་ཚོན་དབུས་སུ། སྣ་ཚོགས་པདྨ་འདབ་མ་བརྒྱད་པའི་ལྟེ་བར་ཧྲཱིཿདམར་པོ་བྲིའོ། ། བདུན་པ་འཇམ་དཔལ་རྒྱལ་ཆེན་རོལ་པའི་དཀྱིལ་འཁོར་ནི། སྣ་ཚོགས་པདྨ་འདབ་བརྒྱད་ཀྱི་ལྟེ་བར་མཾ་སེར་པོ་བྲིའོ། ། བརྒྱད་པ་འཇམ་དཔལ་ཞལ་གསུམ་ཕྱག་དྲུག་པའི་དཀྱིལ་འཁོར་ནི།
ཕྱོགས་ཚོན་དབུས་སུ་སྣ་ཚོགས་པདྨ་འདབ་བརྒྱད་ཀྱི་ལྟེ་བ་མུཿསེར་པོ་བྲིའོ། ། དགུ་པ་མཚན་བརྗོད་འཇམ་དཔལ་གྱི་དཀྱིལ་འཁོར་ནི། ཕྱོགས་ཚོན་དབུས་སུ། སྣ་ཚོགས་པདྨའི་ལྟེ་བར་ཨ་དཀར་པོ་བྲི་བར་བྱའོ། ། བཅུ་པ་མཚན་བརྗོད་འཇམ་དཔལ་ཞག་གསུམ་ཕྱག་བཞི་པའི་དཀྱིལ་འཁོར་ནི། ཕྱོགས་ཚོན་དབུས་སུ་སྣ་ཚོགས་པདྨ་འདབ་བརྒྱད་ཀྱི་ལྟེ་བར་མུཿདཀར་དམར་གྱི་མདོག་དག་བྲིའོ། ། བཅུ་ཚན་བཞི་པའི་དང་པོ། འཇམ་རྡོར་གྱི་དཀྱིལ་འཁོར་ནི། ཕྱོགས་ཚོན་གྱི་དབུས་སུ་སྣ་ཚོགས་པདྨ་འདབ་བརྒྱད་ཀྱི་ལྟེ་བར་ཟླ་བ་ལ་རྡོ་རྗེ་རལ་གྲི་མེ་འབར་བ་དར་དཔྱངས་དང་བཅས་པས་མཚན་པ་བྲིའོ། ། དེ་ལྟར་འཇམ་དབྱངས་བཅུ་དྲུག་གོ། །
གཉིས་པ་རྡོ་རྗེ་གཏུམ་པོའི་དཀྱིལ་འཁོར་ནི། ཕྱོགས་ཚོན་དབུས་སུ་པད་དཀར་འདབ་བརྒྱད་ཀྱི་ལྟེ་བར་ཉི་མ་ལ། ཧཱུྂ་ནག་པོ་དགོད་པར་བྱའོ། ། ཕྱག་རྡོར་གཅིག་གོ། གསུམ་པ་སེང་ལྡིང་ནགས་ཀྱི་སྒྲོལ་མ་ལྷ་བཅུ་གསུམ་དང༌། མཆོད་སྦྱིན་སྒྲོལ་མ་ལྷ་ལྔ་མ་ཐུན་མོང་གི་དཀྱིལ་འཁོར་ནི། ཕྱོགས་ཚོན་དབུས་སུ། སྣ་ཚོགས་པདྨ་འདབ་བརྒྱད་ཀྱི་ལྟེ་བར་ཨུཏྤ་ལ་དང༌། ཕྱོགས་བཞིའི་འདབ་མར། ཤར་དུ་རྔ་ཡབ་ལྗང་ཁུ།
ལྷོར་བ་ཀུ་ལའི་ཡལ་ག རྒྱབ་ཏུ་རྔ་ཡབ་སེར་པོ། གཡོན་དུ་གྲི་གུག་ནག་པོ་རྣམས་བྲི་བར་བྱའོ། བཞི་པ་གུར་ལས་གསུངས་པའི་རྡོ་རྗེ་སྒྲོལ་མ་ལྷ་བཅུ་གཅིག་མའི་དཀྱིལ་འཁོར་ནི། ཕྱོགས་ཚོན་དབུས་སུ། སྣ་ཚོགས་པདྨ་འདབ་བརྒྱད་ཀྱི་ལྟེ་བར། ཉི་གདན་ལ་ཏཱཾ་སེར་པོ། འདབ་མ་རྣམས་ལ་ཤར་དུ་མེ་ཏོག་གི་འཕྲེང་བ། ལྷོར་སྤོས་ཕོར། ནུབ་ཏུ་མར་མེའི་སྡོང་བུ།
བྱང་དུ་དྲིའི་དུང་ཆོས། ཤར་ལྷོར་བྱང་སེམས་ཀྱི་བུམ་པ། ལྷོ་ནུབ་ཏུ་རི་རབ། ནུབ་བྱང་མེ་ཐབ། བྱང་ཤར་དུ་རྒྱལ་མཚན། ཤར་སྒོའི་ཐད་སོར་ལྕགས་ཀྱུ། ལྷོ་སྒོར་ཞགས་པ། ནུབ་སྒོར་ལྕགས་སྒྲོག་མ། བྱང་སྒོར་དྲིལ་བུ་མ། ལྕགས་ཀྱུའི་སྟེང་གི་རྡོ་རྗེ།
ལྕགས་སྒྲོག་གི་རྒྱབ་ཏུ་སྦྲུལ་ཞགས་རྣམས་བྲིའོ། ། ལྔ་པ་རྒྱ་ནག་རིམ་པའི་སྒྲོལ་མའི་དཀྱིལ་འཁོར་ནི། ཕྱོགས་ཚོན་དབུས་སུ། པདྨ་དམར་པོ་འདབ་མ་བརྒྱད་པའི་ལྟེ་བར་གྲི་གུག་དར་དཔྱངས་དང་བཅས་པ་བྲིའོ། ། དྲུག་པ་འཆི་བ་བསླུ་བའི་སྒྲོལ་དཀར་གྱི་དཀྱིལ་འཁོར་ནི། ཕྱོགས་ཚོན་དབུས་སུ། པད་དཀར་འདབ་བརྒྱད་ཀྱི་ལྟེ་བར་ཏཱཾ་དཀར་པོ་དགོད་དོ། ། བདུན་པ་སྒྲོལ་དཀར་ཕྱག་བཞི་མའི་དཀྱིལ་འཁོར་ནི། ཕྱོགས་ཚོན་ཤར་དཀར། ལྷོ་སྔོ་ནུབ་དམར་བྱང་སེར་བའི་དབུས་སུ།
པད་དཀར་འདབ་བརྒྱད་ཀྱི་ལྟེ་བར་ཧཱུྂ་དཀར་པོ། གཡས་ཀྱི་འདབ་མར། ཚོམ་བུ་སེར་པོ་དང༌། ལྗང་ཁུ་བྲི་བར་བྱའོ། ། བརྒྱད་པ་སྒྲོལ་དཀར་ཕྱག་དྲུག་མའི་དཀྱིལ་འཁོར་ནི། རྡོ་ར་དུར་ཁྲོད་དང་བཅས་པའི་དབུས་སུ། སྣ་ཚོགས་པདྨ་འདབ་བརྒྱད་ཀྱི་ལྟེ་བར་ཧཱུྂ་དཀར་པོ་བྲི་བར་བྱའོ། ། དགུ་པ་སྒྲོལ་མ་དུག་སེལ་མའི་དཀྱིལ་འཁོར་ནི། ཕྱོགས་ཚོན་གྱི་དབུས་སུ། པད་དཀར་འདབ་བརྒྱད་ཀྱི་ལྟེ་བར་ཧྲཱིཿདཀར་པོ་བྲིའོ། །
བཅུ་པ་ནོར་སྦྱིན་སྒྲོལ་མའི་དཀྱིལ་འཁོར་ནི། ཕྱོགས་ཚོན་དབུས་སུ། སྣ་ཚོགས་ཆུ་སྐྱེས་དང་ཟླ་བའི་གདན་ལ། ཏཱཾ་ལྗང་ཁུ་འདབ་མ་རྣམས་ལ། ཤར་དུ་རྡོ་རྗེ་ནག་པོ། ལྷོར་རིན་པོ་ཆེ་སེར་པོ། ནུབ་ཏུ་པདྨ་དམར་པོ། བྱང་དུ་འཁོར་ལོ་དཀར་པོ། མེར་མེ་ཏོག་གི་འཕྲེང་བ་དཀར་པོ། སྲིན་པོར་སྤོས་ཕོར་ནག་པོ།
རླུང་དུ་མར་མེ་སེར་པོ། དབང་ལྡན་དུ་དུང་ཆོས་དམར་པོ། ཤར་སྒོར་ཐད་སོར་ལྕགས་ཀྱུ་ནག་པོ། ལྷོར་རྡོ་རྗེའི་ཞགས་པ་སེར་པོ། ནུབ་ཏུ་ལྕགས་སྒྲོག་དམར་པོ། བྱང་དུ་དྲིལ་བུ་དཀར་པོ་རྣམས་བྲི་བར་བྱའོ། ། བཅུ་ཚན་ལྔ་པའི་དང་པོ། ངན་སོང་ལས་གྲོལ་བའི་སྒྲོལ་མའི་དཀྱིལ་འཁོར་ནི། ཕྱོགས་ཚོན་གྱི་དབུས་སུ། སྣ་ཚོགས་པདྨ་འདབ་མ་བརྒྱད་པའི་ལྟེ་བར།
ཏཱཾ་སྔོ་ལྗང་བཀོད་དོ། ། གཉིས་པ་སྣ་ཚོགས་ཡུམ་གྱི་དཀྱིལ་འཁོར་ནི། ཕྱོགས་ཚོན་དབུས་སུ། པད་དཀར་འདབ་བརྒྱད་ཀྱི་ལྟེ་བར་སྦྲུལ་གྱི་གདན་ལ་ཕེཾ་དམར་པོ་བྲི་བར་བྱའོ། ། གསུམ་པ་དོན་ཐམས་ཅད་རབ་ཏུ་སྦྱིན་པ་སྒྲོལ་མའི་དཀྱིལ་འཁོར་ནི། ཆོས་འབྱུང་དཀར་དམར་གྱི་དབུས་སུ། སྣ་ཚོགས་པདྨའི་ལྟེ་བར་ཏཱཾ་སེར་པོ་བྲིའོ། ། དེ་ལྟར་སྒྲོལ་མ་བཅུའོ། ། བཞི་པ་དུག་སེལ་མའི་དཀྱིལ་འཁོར་ནི། ཕྱོགས་ཚོན་གྱི་དབུས་སུ།
པདྨ་དམར་པོ་འདབ་མ་བརྒྱད་པའི་ལྟེ་བར་ཟླ་བ་ལ་ཛཾ་སེར་པོ་བྲིའོ། ། ལྔ་པ་རྟོགས་པ་ལས་གསུངས་པའི་དུག་སེལ་མ་ལྗང་གུའི་དཀྱིལ་འཁོར་ནི། ཕྱོགས་ཚོན་གྱི་དབུས་སུ། སྣ་ཚོགས་པདྨའི་ལྟེ་བར་ཛཾ་ལྗང་ཁུ་བྲི་བར་བྱའོ། ། དྲུག་པ་དུག་སེལ་མ་དཀར་མོའི་དཀྱིལ་འཁཽར་ནི། ཕྱོགས་ཚོན་དབུས་སུ། པདྨ་དཀར་པོ་འདབ་མ་བརྒྱད་པའི་ལྟེ་བར་ཧྲཱིཿདཀར་པོ་བྲི་བར་བྱའོ། ། དེ་ལྟར་དུག་སེལ་མ་གསུམ་མོ། ། བདུན་པ་རལ་གཅིག་མའི་དཀྱིལ་འཁོར་ནི། ཕྱོགས་ཚོན་གྱི་དབུས་ཐོད་པ་དཀར་པོ་གནས་པའི་རྡོ་རྗེ་ནག་པོའི་ཧཱུྂ་མཐིང་ནག་བྲིའོ། །
བརྒྱད་པ་རལ་གཅིག་མ་ཕྱག་བཞི་མའི་དཀྱིལ་འཁོར་ནི། ཕྱོགས་ཚོན་དབུས་སུ་སྣ་ཚོགས་པདྨའི་ལྟེ་བར་ཧཱུྂ་མཐིང་ནག་གོ ། དེ་ལྟར་རལ་གཅིག་མ་གཉིས་སོ། ། དགུ་པ་ཙན་དན་མའི་དཀྱིལ་འཁོར་ནི། ཕྱོགས་ཚོན་དབུས་སུ་སྣ་ཚོགས་པདྨའི་ལྟེ་བར་ཙུཾ་དཀར་པོ་བྲིའོ། ། བཅུ་པ་རྟོགས་པ་ལས་གསུངས་པའི་འོད་ཟེར་ཅན་མ་དཀར་མོ་ལྷ་བཞི་ཡི་དཀྱིལ་འཁོར་ནི། ཕྱོགས་ཚོན་དབུས་སུ། སྣ་ཚོགས་པདྨ་འདབ་མ་བརྒྱད་པའི་ལྟེ་བར་མཱཾ་དཀར་པོ་མདུན་ནག གཡས་དམར། གཡོན་དམར་པོའི་ཚོམ་བུ་བྲི་བར་བྱའོ། །
བཅུ་ཚན་དྲུག་པའི་དང་པོ། མྱ་ངན་མེད་པའི་ཤིང་གི་འོད་ཟེར་ཅན་གྱི་དཀྱིལ་འཁོར་ནི། ཕྱོགས་ཚོན་གྱི་དབུས་སུ་པདྨ་འདབ་མ་བརྒྱད་པའི་ལྟེ་བར་མཱཾ་སེར་པོ་བྲི་བར་བྱའོ། ། གཉིས་པ་རྟོགས་པ་ལས་གསུངས་པའི་འོད་ཟེར་ཅན་ལྷ་ལྔའི་དཀྱིལ་འཁོར་ནི། ཕྱོགས་ཚོན་གྱི་དབུས་སུ། ཟླུམ་སྐོར་སྔོ་ནག་ཀྱི་དབུས་སུ་མཱཾ་སེར་པོ། ཕྱོགས་བཞིར་ཤར་དམར། ལྷོ་སེར། ནུབ་དམར། བྱང་དཀར་པོའི་ཚོམ་བུ་བྲི་བར་བྱའོ། །
གསུམ་པ་རྡོ་རྗེ་དབྱིངས་ཀྱི་དབང་ཕྱུག་མ་འོད་ཟེར་ཅན་གཙོ་འཁོར་གཉིས་ཀྱི་དཀྱིལ་འཁོར་ནི། ཕྱོགས་ཚོན་དབུས་སུ་ཕྱག་གིས་དྲངས་པའི་ཤིང་རྟའི་སྟེང་དུ་ཨོཾ་དམར་པོ་བྲི་བར་བྱའོ། ། བཞི་པ་ཨཽ་ཌི་ནིའི་འོད་ཟེར་ཅན་གྱི་དཀྱིལ་འཁོར་ནི། རྡོ་ར་དུར་ཁྲོད་ཀྱིས་བསྐོར་བའི་ཆོས་འབྱུང་དམར་པོ་ལ་ཕྱག་མཚན་ཧཱུྂ་ངམ་མཱཾ་དམར་མོ་བྲི་བར་བྱའོ། ། ལྔ་པ་འོད་ཟེར་པི་ཙུ་བའི་དཀྱིལ་འཁོར་ནི། ཕྱོགས་ཚོན་དབུས་སུ་རི་རབ་གྲུ་བཞི་པ་བང་རིམ་བཞི་པ་ཕྱོགས་མདོག་དབུས་སུ་ཟླ་བ་ལ་མཱཾ་སེར་པོ་བྲི་བར་བྱའོ། ། དྲུག་པ་འོད་ཟེར་ཅན་ཞལ་གསུམ་ཕྱག་བཅུ་དྲུག་པའི་དཀྱིལ་འཁོར་ནི། ཕྱོགས་ཚོན་དབུས་སུ་སྣ་ཚོགས་པདྨ་འདབ་མ་བརྒྱད་པའི་ལྟེ་བར་མཱཾ་དམར་པོ་བྲི་བར་བྱའོ། ། བདུན་པ་མདོར་བསྡུས་པའི་འོད་ཟེར་ཅན་ལྷ་ལྔའི་དཀྱིལ་འཁོར་ནི། ཕྱོགས་ཚོན་དབུས་སུ་རླུང་དཀྱིལ་ཟླུམ་པོ་སྔོ་ནག་གི་དབུས་མེ་ཏོག་གི་བཅལ་བཀྲམ་པའི་ལྟེ་བར་མཱཾ་སེར་པོ།
ཕྱོགས་བཞིར། ཤར་དམར་ ལྷོ་སེར། ནུབ་དཀར། བྱང་དམར་པོའི་ཚོམ་བུ་བྲིའོ།། དེ་ལྟར་འོད་ཟེར་ཅན་བརྒྱད་དོ། ། བརྒྱད་པ་རི་ཁྲོད་ལོ་མ་ཅན་སེར་མོའི་དཀྱིལ་འཁོར་ནི། ཕྱོགས་ཚོན་དབུས་སུ། པད་དཀར་འདབ་བརྒྱད་ཀྱི་དབུས་སཾ་སེར་པོ་བྲི་བར་བྱའོ། ། དགུ་པ་ལོ་མ་ཅན་ལྗང་ཁུའི་དཀྱིལ་འཁོར་ནི། ཕྱོགས་ཚོན་དབུས་སུ་སྣ་ཚོགས་པདྨ་འདབ་བརྒྱད་ལྟེ་བར་པཾ་ལྗང་ཁུ་བྲི་བར་བྱ་སྟེ།
རི་ཁྲོད་ལོ་མ་ཅན་གྱི་རིགས་གཉིས་སོ། ། བཅུ་པ་ཤེར་ཕྱིན་མ་དཀར་མོའི་དཀྱིལ་འཁོར་ནི། ཕྱོགས་ཚོན་གྱི་དབུས་སུ་པད་དཀར་འདབ་བརྒྱད་ཀྱི་ལྟེ་བར་པཱཾ་དཀར་པོ་བྲི་བར་བྱའོ། ། བཅུ་ཚན་བདུན་པའི་དང་པོ། ཤེར་ཕྱིན་སེར་མོའི་དཀྱིལ་འཁོར་ནི། ཕྱོགས་ཚོན་གྱི་དབུས་སུ། པདྨ་དམར་པོ་འདབ་མ་བརྒྱད་པའི་ལྟེ་བར་དྷཱིཿསེར་པོ་བྲིའོ། ། གཉིས་པ་ཤེར་ཕྱིན་གསེར་མདོག་ཅན་གྱི་དཀྱིལ་འཁོར་ནི། ཕྱོགས་ཚོན་གྱི་དབུས་སུ། པདྨ་འདབ་བརྒྱད་དམར་པོའི་ལྟེ་བར།
དྷིཿསེར་པོ་དགོད་པར་བྱའོ། ། གསུམ་པ་ཤེར་ཕྱིན་སེར་མོ་ཞལ་གཅིག་ཕྱག་བཞི་མའི་དཀྱིལ་འཁོར་ནི། ཕྱོགས་ཚོན་གྱི་དབུས་སུ། སྣ་ཚོགས་པདྨ་འདབ་བརྒྱད་ཀྱི་ལྟེ་བར་དྷཱིཿསེར་པོ་བྲིའོ། ། དེ་ལྟར་ཤེར་ཕྱིན་མ་རིགས་བཞིའོ། བཞི་པ་དབྱངས་ཅན་མའི་དཀྱིལ་འཁོར་ནི། པདྨ་དམར་པོ་འདབ་མ་བརྒྱད་པའི་ལྟེ་བ་དོཿདམར་པོ་དགོད་པར་བྱའོ། ། ལྔ་པ་དབྱངས་ཅན་མ་ཆེན་མོའི་དཀྱིལ་འཁོར་ནི། ཕྱོགས་ཚོན་དབུས་སུ་པད་དཀར་འདབ་བརྒྱད་ཀྱི་ལྟེ་བར་ཧྲཱིཿདཀར་པོ་བྲིའོ། དྲུག་པ་པི་ཝང་དབྱངས་ཅན་མའི་དཀྱིལ་འཁོར་ནི།
ཕྱོགས་ཚོན་གྱི་དབུས་སུ། པད་ དཀར་འདབ་བརྒྱད་ལྟེ་བར་ཧྲཱིཿདཀར་པོ་བྲིའོ། ། བདུན་པ་རྡོ་རྗེ་དབྱངས་ཅན་མའི་དཀྱིལ་འཁོར་ནི། ཕྱོགས་ཚོན་གྱི་དབུས་སུ། པད་དཀར་འདབ་བརྒྱད་དབུས་སུ་ཧྲཱིཿདཀར་པོ་བྲིའོ། ། བརྒྱད་པ་རྡོ་རྗེ་དབྱངས་ཅན་མ་ཞལ་གསུམ་ཕྱག་དྲུག་མའི་དཀྱིལ་འཁོར་ནི། ཕྱོགས་ཚོན་གྱི་དབུས་སུ། པད་དམར་འདབ་བརྒྱད་ཀྱི་ལྟེ་བར། དོཿདམར་པོ་བྲིའོ། དེ་ལྟར་དབྱངས་ཅན་མ་རིགས་ལྔའོ། །
དགུ་པ་ཁྲོ་གཉེར་ཅན་གྱི་དཀྱིལ་འཁོར་ནི། ཕྱོགས་ཚོན་གྱི་དབུས་སུ། སྣ་ཚོགས་པདྨ་འདབ་བརྒྱད་ཀྱི་ལྟེ་བར་བྷྲིཾཿསེར་པོ་བྲི་སྟེ། ཁྲོ་གཉེར་ཅན་གཅིག་གོ། བཅུ་པ། སྒྲོལ་མའི་རྟོགས་པ་ལས་བྱུང་བའི་ཀུ་རུ་ཀུ་ལླེའི་དཀྱིལ་འཁོར་ནི། ཕྱོགས་ཚོན་གྱི་དབུས་སུ། ཨུཏྤ་ལ་དམར་པོའི་དབུས་སུ། ཏཾ་དམར་པོ་དགོད་པའོ། ། བཅུ་ཚན་བརྒྱད་པའི་དང་པོ་ལ།
འཕགས་མ་རིག་བྱེད་མའི་དཀྱིལ་འཁོར་ནི། ཕྱོགས་ཚོན་གྱི་དབུས་སུ། པད་དམར་འདབ་བརྒྱད་ཀྱི་ལྟེ་བར་ཧྲཱིཿདམར་པོ་བྲི་བར་བྱའོ། ། གཉིས་པ་ཨོཌྱི་ན་ལས་བྱུང་བའི་རིག་བྱེད་མའི་དཀྱིལ་འཁོར་ནི། ཕྱོགས་ཚོན་རྡོ་ར་དུར་ཁྲོད་ཀྱི་དབུས་སུ། ཆོས་འབྱུང་དཀར་ལ་དམར་བའི་མདངས་ཅན། འདབ་བརྒྱད་དམར་པོའི་ལྟེ་བར་ཧྲཱིཿདམར་པོ་བྲི་བར་བྱའོ། ། གསུམ་པ་རིག་བྱེད་མ་ཕྱག་དྲུག་མའི་དཀྱིལ་འཁོར་ནི། ཕྱོགས་ཚོན་དབུས་སུ་པད་དམར་འདབ་བརྒྱད་ཀྱི་ལྟེ་བར། ཏཱཾ་དམར་པོས་མཚན་པར་བྲིའོ། །
བཞི་པ་རིག་བྱེད་མ་ཕྱག་བརྒྱད་ལྷ་བཅུ་གསུམ་མའི་དཀྱིལ་འཁོར་ནི། ཕྱོགས་མདོག་གི་དབུས་སུ། པད་དམར་འདབ་བརྒྱད་ཀྱི་ལྟེ་བར་ཧྲཱིཿདམར་པོ་འདབ་མ་རྣམས་ལ་ཚོམ་བུ་དམར་པོ་རེ་རེ་དང༌། སྒོ་བཞིར་ཤར་དམར། ལྷོ་སེར། ནུབ་ནག བྱང་ལྗང་སེར་རྣམས་ཀྱི་ཚོམ་བུ་བྲིའོ། ། ལྔ་པ་རིག་བྱེད་མ་དཀར་མོ་ཕྱག་གཉིས་མའི་དཀྱིལ་འཁོར་ནི། ཕྱོགས་མདོག་གི་དབུས། འོ་མའི་རྒྱ་མཚོ་ཟླུམ་པོ་དཀར་པོ་ལ་གནས་པའི་པད་དཀར་འདབ་བརྒྱད་ཧྲཱིཿདཀར་པོས་མཚན་པ་བྲིའོ། །
དྲུག་པ་ཀུ་རུ་ཀུལླེ་ཁྱུང་གདན་མའི་དཀྱིལ་འཁོར་ནི། ཕྱོགས་མདོག་གི་དབུས་སུ། རྡོ་རྗེ་རཱ་བས་བསྐོར་བའི་གཞི་སྔོན་པོ་ལ། ཆོས་འབྱུང་དཀར་དམར་གྱི་དབུས་སུ་པད་དཀར་འདབ་བརྒྱད་ཀྱི་ལྟེ་བར། ཟླ་གདན་ལ་ཧྲཱིཿདཀར་པོ་བྲི་བར་བྱའོ། ། དེ་ལྟར་ཀུ་རུ་ཀུལླེ་བདུན་ནོ། ། བདུན་པ་གཙུག་ཏོར་རྣམ་རྒྱལ་ལྷ་བདུན་གྱི་དཀྱིལ་འཁོར་ནི། ཕྱོགས་ཚོན་དབུས་སུ་སྣ་ཚོགས་པདྨ་འདབ་བརྒྱད་ཀྱི་ལྟེ་བར་ཟླ་གདན་ལ་བྷྲུཾ་དཀར་པོ་ལྟེ་བའི་གཡས་སུ་དཀར་པོ་དང༌། གཡོན་དུ་སྔོན་པོའི་ཚོམ་བུ་བྲི། ཕྱོགས་བཞིའི་འདབ་མ་ལ་ཚོམ་བུ་སྔོན་པོ་དགོད་དོ། །
བརྒྱད་པ་འཕགས་མ་གདུགས་དཀར་ཅན་གྱི་དཀྱིལ་འཁོར་ནི། ཕྱོགས་ཚོན་གྱི་དབུས་སུ་སྣ་ཚོགས་པདྨ་འདབ་མ་བརྒྱད་པའི་ལྟེ་བར་ཨོཾ་དཀར་པོ་བྲི་བར་བྱའོ། ། དགུ་པ་རྡོ་རྗེ་ཙར་ཙི་ཀའི་དཀྱིལ་འཁོར་ནི། ཕྱོགས་མདོག་གི་དབུས་སུ། སྣ་ཚོགས་པདྨ་འདབ་མ་བརྒྱད་པའི་ལྟེ་བར་ཙམ་དམར་པོ་བྲིའོ། ། བཅུ་པ་སོ་སོར་འབྲངས་མའི་དཀྱིལ་འཁོར་ནི། ཕྱོགས་མདོག་གི་དབུས་སུ་སྣ་ཚོགས་པདྨ་དང་ཟླ་བ་ལ་སྲཾ་སེར་པོ་བྲི་བར་བྱའོ། བཅུ་ཙན་དགུ་པའི་དང་པོ། རྨ་བྱ་ཆེན་མོའི་དཀྱིལ་འཁོར་ནི། ཕྱོགས་ཚོན་གྱི་གདན་ལ།
སྣ་ཚོགས་པདྨ་འདབ་བརྒྱད་ཀྱི་དབུས་སུ། མཱཾ་ལྗང་ཁུ་བྲིའོ། ། གཉིས་པ་སྟོང་ཆེན་རབ་འབྱམས་ཀྱི་དཀྱིལ་འཁོར་ནི། ཕྱོགས་མདོག་སྣ་ཚོགས་པདྨ་དང་བཅས་པའི་ལྟེ་བར་བུམ་དཀར་པོ་བྲིའོ། ། གསུམ་པ་གསང་སྔགས་རྗེས་འཛིན་གྱི་དཀྱིལ་འཁོར་ནི། ཕྱོགས་ཚོན་སྣ་ཚོགས་པདྨ་དང་བཅས་པའི་དབུས་སུ། མཱཾ་ནག་པོ་བྲིའོ། ། བཞི་པ་བསིལ་བའི་ཚལ་མའི་དཀྱིལ་འཁོར་ནི། ཕྱོགས་མདོག་སྣ་ཚོགས་པདྨའི་དབུས་སུ། ཛྲི་དམར་པོ་བྲིའོ། །
ལྔ་པ་ཕྱིར་ལོག་ཆེན་པོའི་དཀྱིལ་འཁོར་ནི། ཕྱོགས་མདོག་སྣ་ཚོགས་པད་ཉིའི་གདན་ལ། ཧཱུྂ་ནག་པོ་བྲི་བར་བྱའོ། ། དྲུག་པ་རྒྱལ་མཚན་རྩེ་མོའི་དཔུང་རྒྱན་གྱི་དཀྱིལ་འཁོར་ནི། ཕྱོགས་ཚོན་གྱི་དབུས་སྣ་ཚོགས་པད་ཉིའི་གདན་ལ་དྷྭཾ་སེར་པོ་བྲིའོ། ། བདུན་པ་གཞན་གྱིས་མི་ཐུབ་པའི་དཀྱིལ་འཁོར་ནི། ཕྱོགས་མདོག་སྣ་ཚོགས་པདྨའི་ལྟེ་བར་ཨཾ་སེར་པོ་བྲི་བར་བྱའོ། ། བརྒྱད་པ་རྡོ་རྗེ་གན་དྷ་རིའི་དཀྱིལ་འཁོར་ནི། ཕྱོགས་མདོག་དང་སྣ་ཚོགས་པདྨའི་ལྟེ་བར་ཧཱུྂ་ནག་པོ་བྲིའོ། ། དགུ་པ་རྡོ་རྗེ་ལྕགས་སྒྲོག་མའི་དཀྱིལ་འཁོར་ནི། །
ཕྱོགས་ཚོན་ལ་གནས་པའི་སྣ་ཚོགས་པདྨ་དང་ཉི་མའི་གདན་དུ་ཧཱུྂ་ལྗང་ཁུ་བྲི་བར་བྱའོ། བཅུ་པ་ནོར་རྒྱུན་མ་ལྷ་ལྔའི་དཀྱིལ་འཁོར་ནི། འདི་ཉིད་ཀྱི་མཎྜལ་མཆོད་ཆོག་གམ། ཕྱོགས་ཚོན་གྱི་དབུས་སུ་སྣ་ཚོགས་པདྨ་འདབ་བརྒྱད་ཟླ་གདན་དང་བཅས་པའི་དབུས་སུ་བཾ་སེར་པོ། ཕྱོགས་ཀྱི་འདབ་མ་བཞི་ལ། ཚོམ་བུ་སེར་པོ་རེ་རེ་བྲི། བཅུ་ཚན་བཅུ་པའི་དང་པོ་ལ། རྡོ་རྗེ་ཕག་མོ་ལྷ་ལྔའི་དཀྱིལ་འཁོར་ནི། རྩིག་པ་ཚོན་བྱེད་ཀྱི་རེ་ཁ་ལྗང་ཁུས་གྲུ་བཞིར་བཅད་པའི་ནང་ཕྱོགས་མདོག་གི་དབུས་སུ་པདྨ་དམར་པོ་འདབ་མ་བརྒྱད་པའི་ལྟེ་བར་བཾ་དམར་པོས་མཚན་པ་དང་ཕྱོགས་བཞིར། ཤར་སྔོ།
ལྷོ་སེར། ནུབ་དམར། བྱང་ལྗང་བའི་ཚོམ་བུ་དང༌། མཚམས་བཞིར་ཐོད་པ་བདུད་རྩིས་གང་བར་རེ་རེ་བྲི་བར་བྱའོ། ། གཉིས་པ་རྡོ་རྗེ་ཕག་མོ་ཤེས་རབ་སྣང་བའི་དཀྱིལ་འཁོར་ནི། ཕྱོགས་ཚོན་གྱི་དབུས། པདྨ་དམར་པོ་འདབ་མ་བརྒྱད་པའི་ལྟེ་བར། ཧྲཱིཿདཀར་པོ་བྲིའོ། ། གསུམ་པ་དོན་ཡོད་གྲུབ་མ་ཕྱོགས་མཚན་དབུས་རེ་ཁས་བསྐོར་བའི་ཆོས་འབྱུང་དཀར་དམར་གྱི་ནང་དུ། པད་དམར་འདབ་མ་བཞི་པའི་ལྟེ་བར་ཧྲཱིཿདམར་པོ་དང༌།
ཕྱོགས་བཞིར་ཐོད་པ་རེ་བྲི་བར་བྱའོ། ། བཞི་པ་བྱམས་པའི་དཀྱིལ་འཁོར་ནི། ཕྱོགས་ཚོན་གྱི་དབུས་སྣ་ཚོགས་པདྨའི་ལྟེ་བར་མཻཾ་སེར་པོ་བྲིའོ། ། ལྔ་པ་ཛཾ་བྷ་ལ་ནག་པོའི་དཀྱིལ་འཁོར་ནི། ཕྱོགས་ཚོན་གྱི་ལྟེ་བར་སྣ་ཚོགས་པདྨ་དང་ཟླ་བའི་གདན་ལ་ཧཱུྂ་ནག་པོ་བྲིའོ། ། དྲུག་པ་ཛཾ་བྷ་ལ་སེར་པོའི་དཀྱིལ་འཁོར་ནི། ཕྱོགས་ཚོན་གྱི་དབུས་སྣ་ཚོགས་པདྨའི་ལྟེ་བར་ཛཾ་སེར་པོ་བཀོད། བདུན་པ་ཛཾ་སེར་ཞལ་གསུམ་ཕྱག་དྲུག་པའི་དཀྱིལ་འཁོར་ནི། ཕྱོགས་མདོག་གི་དབུས། ཉི་མའི་གདན་ལ་ཛཾ་སེར་པོ་དགོད་དོ། །
བརྒྱད་པ་རྟ་མཆོག་ཡེ་ཤེས་རྡོ་རྗེའི་དཀྱིལ་འཁོར་ནི། ཕྱོགས་མདོག་གི་དབུས་སྣ་ཚོགས་པདྨའི་ལྟེ་བར་ཉི་མ་ལ་ཧཾ་དམར་པོ་བྲིའོ། ། དགུ་པ་རྟོགས་པ་བདུན་བརྒྱ་པའི་རྟ་མགྲིན་གྱི་དཀྱིལ་འཁོར་ནི། ཕྱོགས་མདོག་གི་དབུས་ཉི་དཀྱིལ་ཧཱུྂ་དམར་པོ་བྲི་བར་བྱའོ། ། བཅུ་པ་རྒྱུད་ཕྱི་མའི་རྟ་མགྲིན་གྱི་དཀྱིལ་འཁོར་ནི། ཕྱོགས་ཚོན་དབུས་སུ། པད་དམར་འདབ་བཞིའི་དབུས་སུ་ཧཱུྂ་དམར་པོ། ཤར་གྱི་འདབ་མར་ཧྲཱི་ལྗང་ཁུ། ལྷོར་ཧཾ་ནག་པོ། ནུབ་ཏུ་ཧྲཱིཿསེར་པོ།
བྱང་དུ་ཧྲཱིཿདམར་པོ་རྣམས་བྲིའོ། ། བཅུ་ཚན་བཅུ་གཅྀག་པའི་དང་པོ། འཇིག་རྟེན་གསུམ་ལས་རྣམ་པར་རྒྱལ་བའི་དཀྱིལ་འཁོར་ནི། ཕྱོགས་ཚོན་གྱི་དབུས་ཉི་དཀྱིལ་ཟླུམ་པོ་འོད་འཕྲེང་གིས་བསྐོར་བའི་དབུས་སུ་ཧཱུྂ་མཐིང་ནག་བྲིའོ། ། གཉིས་པ་རྡོ་རྗེ་མེ་དང་ཉི་མ་འབར་བའི་དཀྱིལ་འཁོར་ནི། གོང་བཞིན་གྱིས་ལྟེ་བར་ཧཱུྂ་མཐིང་ནག་བྲི་བར་བྱའོ། ། གསུམ་པ་རྟ་མཆོག་གི་དཀྱིལ་འཁོར་ནི། ཕྱོགས་ཚོན་དང་སྣ་ཚོགས་པདྨའི་ལྟེ་བར། ཧཱུྂ་དམར་པོ་བྲི་བར་བྱའོ། ། བཞི་པ་གཤེད་དམར་གྱི་དཀྱིལ་འཁོར་ནི།
ཕྱོགས་མདོག་གི་དབུས་སུ། སྣ་ཚོགས་པདྨའི་ལྟེ་བར་ཧཱུྂ་དམར་པོ་བྲིའོ། ། ལྔ་པ་གཤེད་ནག་གི་དཀྱིལ་འཁོར་ནི། ཕྱོགས་ཚོན་གྱི་དབུས་སྣ་ཚོགས་པདྨའི་ལྟེ་བར་ཧཱུྂ་མཐིང་ནག་བཀོད་དོ། ། དྲུག་པ་དགྲ་ནག་གི་དཀྱིལ་འཁོར་ནི། ཕྱོགས་མདོག་གི་དབུས་སུ། སྣ་ཚོགས་པདྨ་དང་ཉི་གདན་ལ་ཧཱུྂ་མཐིང་ནག་བྲིའོ། ། བདུན་པ་གཤིན་རྗེ་གཤེད་གདོང་དྲུག་གི་དཀྱིལ་འཁོར་ནི། ཕྱོགས་ཚོན་གྱི་དབུས་སུ་རྡོ་རྗེའི་འཕྲེང་བས་བསྐོར་བའི་དབུས། སྣ་ཚོགས་པདྨ་འདབ་བརྒྱད་ཀྱི་ལྟེ་བར་ཡཾ་ནག་པོ་བྲིའོ། །
བརྒྱད་པ་བགེགས་མཐར་བྱེད་ཀྱི་དཀྱིལ་འཁོར་ནི། ཕྱོགས་ཚོན་དབུས་སུ་སྣ་ཚོགས་པདྨའི་ལྟེ་བར་ཧཱུྂ་མཐིང་ནག་བྲི་བར་བྱའོ། ། དགུ་པ་ཧཱུྂ་མཛད་ཀྱི་དཀྱིལ་འཁོར་ནི། ཕྱོགས་ཚོན་གྱི་དབུས་སྣ་ཚོགས་པདྨའི་ལྟེ་བར་ཧཱུྂ་ནག་པོ་དགོད་པར་བྱའོ། ། བཅུ་པ་སྟོབས་པོ་ཆེའི་དཀྱིལ་འཁོར་ནི། ཕྱོགས་ཚོན་གྱི་དབུས་པད་དཀར་འདབ་བརྒྱད་ཀྱྀ་ལྟེ་བར་ཧཱུྂ་དམར་པོ་བྲིའོ། ། ལྔ་ཚན་དང་པོ་ཀྱཻ་རྡོར་ཧེ་རུ་ཀ་ཕྱག་གཉིས་པའི་དཀྱིལ་འཁོར་ནི། ཕྱོགས་ཚོན་སྣ་ཚོགས་པདྨའི་ལྟེ་བར་ཧཱུྂ་མཐིང་ནག་བྲིའོ། ། གཉིས་པ་བདག་མེད་མའི་དཀྱིལ་འཁོར་ནི། ཕྱོགས་མདོག་གི་དབུས་སྣ་ཚོགས་པདྨའི་ལྟེ་བར་རོའི་སྙིང་གར་ཟླ་བ་ལ།
ཨཾ་ནག་པོ་བྲིའོ། ། གསུམ་པ་འབྱུང་པོ་འདུལ་བྱེད་ཀྱི་དཀྱིལ་འཁོར་ནི། ཕྱོགས་ཚོན་དབུས་སུ་སྣ་ཚོགས་པདྨའི་ལྟེ་བར་ཧཱུྂ་མཐིང་ནག་དགོད་པར་བྱའོ། ། བཞི་པ་ནག་པོ་ཆེན་པོ་ཕྱག་གཉིས་པའི་དཀྱིལ་འཁོར་ནི། ཕྱོགས་ཚོན་པདྨའི་དབུས་སུ་ཧཱུྂ་ནག་པོ་བྲིའོ། ། ལྔ་པ་ནག་པོ་ཆེན་པོ་ཕྱག་བཞི་པའི་དཀྱིལ་འཁོར་ནི། ཕྱོགས་ཚོན་གྱི་དབུས་སྣ་ཚོགས་པདྨའི་ལྟེ་བར་ཧཱུྂ་དཀར་པོ་རྣམས་བྲི་བར་བྱའོ། ། ལན་གཅིག་ཞུས་སོ། ། སརྦ་མངྒ་ལཾ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
