གསང་བ་སྙིང་པོའི་འགྲེལ་པ་ཀུན་བཟང་ཐུགས་ཀྱི་ཏི་ཀ
པོད ༦
རྒྱུད་ཐམས་ཅད་ཀྱི་རྒྱལ་པོ་སྒྱུ་འཕྲུལ་དྲྭ་བའི་རྩ་རྒྱུད་ལུང་གི་སྤྱི་གསང་བའི་སྙིང་པོའི་འགྲེལ་པ།
༄༅། །རྒྱུད་ཐམས་ཅད་ཀྱི་རྒྱལ་པོ་སྒྱུ་འཕྲུལ་དྲྭ་བའི་རྩ་རྒྱུད་ལུང་གི་སྤྱི་གསང་བའི་སྙིང་པོའི་འགྲེལ་པ་ཀུན་བཟང་ཐུགས་ཀྱི་ཏི་ཀ་ཞེས་བྱ་བ་བཞུགས་སོ། ། རྒྱུད་ཐམས་ཅད་ཀྱི་རྒྱལ་པོ་སྒྱུ་འཕྲུལ་དྲྭ་བའི་རྩ་རྒྱུད་ལུང་གི་སྤྱི་གསང་བའི་སྙིང་པོའི་འགྲེལ་པ་ཀུན་བཟང་ཐུགས་ཀྱི་ཏི་ཀ་ཞེས་བྱ་བ། བཅོམ་ལྡན་འདས་ཐོག་མའི་མགོན་པོ་འོད་མི་འགྱུར་བ་ལ་ཕྱག་འཚལ་ལོ།། གང་གི་རང་བཞིན་ཟབ་ཞི་སྤྲོས་དང་བྲལ་བའི་དབྱིངས། ། ཀུན་ནས་རྙོགས་བྲལ་འོད་གསལ་མཆོག་གི་བདག་ཉིད་ནི། ། སྲིད་ཞིར་མི་གནས་མཉམ་པ་ཉིད་དུ་རྟག་བཞུགས་པའི། ། ཆོས་སྐུའི་སྟོན་མཆོག་རང་རིག་ངང་ལས་དབྱེར་མི་ཕྱེད། ། ཆོས་ཉིད་གང་ལས་ནམ་ཡང་འཕོ་འགྱུར་མེད་བཞིན་དུ། ། ཕྱིར་གསལ་རང་གདངས་ཡེ་ཤེས་ལྔ་ཉིད་ཡོངས་སྨིན་གཟུགས། ། རིགས་ལྔའི་གཙོ་བོ་སྒྱུ་འཕྲུལ་དྲྭ་བའི་རྣམ་རོལ་ཅན། །
ལོངས་སྐུའི་མགོན་དེར་སྒོམ་པ་གོམས་པའི་ཕྱག་གིས་འདུད། ། ཇི་བཞིན་ཉིད་ལས་ཇི་ལྟར་མཆེད་པའི་རོལ་པ་ནི། ། ཐུབ་ཆེན་དྲུག་དང་ཉིད་ལས་མི་གཞན་གསང་འཛིན་ལྷ། ། རིགས་གསུམ་མགོན་སོགས་རྒྱལ་སྲས་མཆོག་བརྒྱད་བཙུན་མོར་བཅས། ། སྤྲུལ ་ སྐུའི་ཚུལ་བཟུངས་ཇི་སྙེད་མཆིས་ལ་གུས་ཕྱག་འཚལ། ། གང་དེའི་རྗེས་བཟུངས་དྲྭ་མ་ལྔ་དང་རྒྱལ་བོ་ཛཿ ཀུ་ཀུ་ར་ཛ་ཨོ་རྒྱན་རྗེ་དང་སངས་རྒྱས་གསང༌། ། བི་མ་བཻ་རོ་རྨ་གཉགས་ཟུང་སོགས་གསང་རྒྱུད་ཉིད། ། གསལ་མཛད་འཕགས་བོད་པན་གྲུབ་ཚོགས་རྣམས་སྤྱི་བོས་མཆོད། ། ཁྱད་པར་གནུབས་ཟུར་བརྒྱུད་པར་བཅས་དང་རོང་ཟོམ་རྗེ། །
ཀུན་མཁྱེན་སྐྱེ་དགུའི་མིག་གཅིག་ངག་གི་དབང་པོའི་ཞབས། ། གང་དང་མི་གཉིས་རང་བྱུང་རྡོ་རྗེ་གྲུབ་པའི་གཙོ། ། མཐའ་ཡས་ཤེས་བྱ་གཟིགས་རྣམས་ཚེ་རབས་ཀུན་ཏུ་བསྙེན། ། དམ་པ་དེ་ཀུན་རྣམ་བྱང་ཆེན་པོར་འུབ་ཆུབ་པའི། ། རང་བཞིན་དོན་དམ་རྡོ་རྗེ་འདུས་མ་བྱས་པའི་ཁམས། ། ཚོགས་བརྒྱད་སྦུབས་ནས་ཇི་བཞིན་སྟོན་མཛད་བླ་མ་རྗེ། ། རིགས་ཀྱི་བདག་པོར་བཞུགས་ལ་བདག་རྒྱུད་བྱིན་གྱིས་རློབས།། གང་གི་ཡེ་ཤེས་སྒྱུ་མའི་འཕྲུལ། ། མི་ཕྱེད་རྡོ་རྗེར་འབྱམས་ཀླས་བཞིན། ། དྲི་མེད་མཁའ་ཟླ་མཚོར་སྣང་ལྟར། །
ཡོངས་ཤར་མགོན་དེས་བདག་བློ་སྐྱོངས། ། རིང་ལུགས་ལེགས་བཤད་ཀུནྡྷའི་དགྲ། ། བཤད་བསྒྲུབ་མཁའ་ལ་ཆས་པའི་ཚེ། ། ལོག་རྟོགས་མུན་པ་འཇོམ་བྱེད་ཀྱང༌། ། བདག་བློའི་པདྨོ་རྣམ་པར་རྒྱས། ། དེ་ཕྱིར་དེ་ཡིས་ལེགས་སྨིན་པའི། ། རྒྱུད་དོན་རྣམ་བཀྲའི་དགའ་ཚལ་ནི། ། སྐལ་ལྡན་མིག་གི་བདུད་རྩི་རུ། ། འདི་ན་བཞད་ལ་ལྟད་མོ་ལྟོས། ། དེ་ཡང་འདིར་གདོད་མའི་ནང་དབྱིངས་ཆེན་པོ་ངོ་བོ་ཀ་ནས་དག་ཅིང་རང་བཞིན་ལྷུན་གྱིས་གྲུབ་པའི་རོལ་པ་ཚད་མེད་པའི་ཐུགས་རྗེའི་འཆར་ཚུལ་དྲུག་དང་སྒོ་རྣམ་པ་གཉིས་སུ་གང་དུའང་བསྐྱོད་པ་མེད་བཞིན་ཅིར་ཡང་སྣང་བར་གྱུར་པ་ལས།
དེ་ཉིད་དུ་གཞན་རྐྱེན་ལ་མ་ལྟོས་པར་རང་བྱུང་གི་ཆོས་གསུམ་དང་ཁྱད་ཆོས་དྲུག་གི་ཚུལ་དུ་དག་པ་ཡེ་ཤེས་ཀྱི་སྒོ་ལྟར་སྣང་བ་ནས། ཐོག་མའི་གྲོལ་ས་གང་ཡིན་པ་ལ་བཙན་ས་ཟིན་པར་མཛད་པ་པོ་ནི་བདེ་གཤེགས་ཀུན་གྱི་སྤྱི་རིགས། རྒྱལ་བའི་ཡང་རྒྱལ། སྟོན་པའི་སྟོན་པ། སྲིད་ཞིའི་སྤྱི་དཔལ། ཀུན་དུ་བཟང་པོ་ཞེས་གྲགས་པ་དེ་ལགས་སོ། དེ་དང་ཆབས་ཅིག་དེ་ཉིད་དང་ངོ་བོ་གཅིག་གིས་བསྡུས་ཀྱང་ཁྱད་ཆོས་རྣམས་མ་རྟོགས་པ་ལ་ལྟོས་ནས། བདག་ཉིད་གཅིག་པའི་མ་རིག་པ་དང་གང་དང་ལྷན་ཅིག་མི་ཤེས་པའི་མཐུ་བརྟས་པས་ལྷན་ཅིག་སྐྱེས་པའི་མ་རིག་པ་སྟེ་གཉིས་ཀྱིས་རྒྱུ་བྱས། རང་སྣང་ལ་གཞན་དུ་བཟུངས་བས་རྐྱེན་བྱས་ཏེ་མ་དག་པ་འཁྲུལ་པའི་སྒོ་ལྟར་སྣང་བ་ནས་འགྲོ་དྲུག་གི་སྣང་ཚུལ་ཐ་དད་པ་རྣམས་ཀྱང་མིག་འཕྲུལ་ཅི་བཞིན་ཡོངས་སུ་སྣངབར་གྱུར་ཏོ། ། དེའི་ཚེ་དེའི་དུས་ན་སྟོན་པ་ཀུན་ཤེས་རིག་པའི་རྒྱལ་བོ་ཉིད།
ཆོས་ཉིད་བསམ་གྱིས་མི་ཁྱབ་པའི་དབྱིངས་ལས་གང་དུའང་འཕོས་པ་མེད་བཞིན། ཐུགས་རྗེ་ལྟར་འཆར་བའི་གོ་མ་འགག་པ་ནས་རང་སྣང་བའི་ཞིང་ཁམས་འོག་མིན་ཆེན་པོར། བདེ་གཤེགས་ཀུན་དང་གཉིས་སུ་མེད་ཅིང་ཀུན་གྱི་སྤྲུལ་གཞིར་གྱུར་པར་རིགས་བདག་དྲུག་པའི་ཕྱག་རྒྱར་སྣང་བར་མཛད་དེ། ཉིད་ལས་མི་་་་་་་གཞན་པའི་འཁོར་རྒྱལ་བ་རིགས་ལྔ་རྒྱལ་སྲས་སེམས ་ དཔའ། འཇོམ་བྱེད་ཁྲོ་བོ་དང་བཅས་པ་མངོན་པར་མཛད་ནས། དུས་གསུམ་ལས་འདས་པ་རྟག་པ་རྒྱུན་གྱི་འཁོར་ལོར་གསང་བ་ཆེན་པོ་འདི་དག་འགྲོ་བར་མཛད་བཞིན་འགྲོ་འདུལ་སྤྲུལ་པའི་སྤྲིན་གྱིས་ཀྱང་འཇིག་རྟེན་གྱི་ཁམས་ཡོངས་སུ་ཁྱབ་པར་མཛད་དོ། ། དེ་ལྟར་གསང་ཆེན་རྡོ་རྗེ་ཐེག་པའི་ཆོས་ཀྱི་འཁོར་ལོ་ཇི་སྙེད་ཅིག་བསྐོར་བར་མཛད་པ་ལས་འདིར་ འཆ ད་པར་བྱ་བ་ནི་རྒྱུད་ཐམས་ཅད་ཀྱི་རྒྱལ་པོ། ཐེག་པ་ཐམས་ཅད་ཀྱི་ཡང་རྩེ། བསྟན་པ་ཐམས་ཅད་ཀྱི་འབྱུང་གནས། ལུང་ཐམས་ཅད་ཀྱི་སྤྱི་འགྲེལ།
རྒྱལ་བ་ཐམས་ཅད་ཀྱི་དགོངས་པའི་བཞེད་ཕུག ། འབྲས་བུ་ཐམས་ཅད་ཀྱི་ཐུག་ས། འདས་པའི་སངས་རྒྱས་ཐམས་ཅད་ཀྱི་གཤེགས་ཤུལ། མ་འོངས་པའི་རྣལ་འབྱོར་པ་ཐམས་ཅད་ཀྱི་ལམ་དམ་པ་སྟེ། ཆེ་བའི་ཡོན་ཏན་བརྒྱད་དང་ལྡན་པ་སྒྱུ་འཕྲུལ་རྩ་བའི་རྒྱུད་དཔལ་གསང་བའི་སྙིང་པོ་ཉིད་འཆད་པར་བྱ་བ་ཡིན་ཏེ། དེ་ལྟར་ཡང་བི་མ་ལའི་ཁོག་གཞུང་གསལ་སྒྲོན་ལས། རང་བཞིན་གསང་བའི་སྙིང་པོ་འདི། གཞན་ལས་དཔག་པ་ཆེ་བ་བརྒྱད། ཅེས་སོ། ། ཆེ་བ་དེ་ལྡན་གྱི་རྒྱུད་འདི་ནི་མཚོན་བྱ་རང་བཞིན་གཞིའི་རྒྱུད་ཀྱི་གནས་ལུགས་སྒྲོ་སྐུར་དང་བྲལ་བ་ཉིད་འཛུབ་ཚུགས་སུ་སྟོན་པར་བྱེད་པའི་སྔགས་བླ་ན་མེད་པ་ཉིད་ཡིན་ཏེ།
དེ་ཉིད་ལས། མཚོན་བྱ་རང་བཞིན་གཞི་ཡི་རྒྱུད། ། སྒྲོ་སྐུར་མེད་པར་སྟོན་པ་ནི། ། མཚོན་བྱེད་སྒྱུ་འཕྲུལ་དྲྭ་བ་སྟེ། ། འཛུབ་མོས་རི་བོང་ཅན་བཞིན་ནོ། ཞེས་སོ། དེ་ལྟ་བུའི་རྒྱུད་སྡེ་ཟབ་མོ་ཉིད་འཆད་བྱེད་ཀྱི་ཆོས་གང་གིས་འཆད་ཞེ་ན། རྒྱལ་བའི་བཀའ་ལུང་ཚད་མ། བླ་མའི་མན་ངག་ཚད་མ། རང་གི་རིག་པ་ཚད་མ་སྟེ།
ཀུན་ཁྱབ་ཀྱི་ཚད་མ་གསུམ་གྱིས་འཆད་ལ། དེས་གཞལ་བས་རྒྱུད་དོན་ཤེས་པར་བྱ་བའི་གནས་གང་ཡིན་པ་མཐའ་དག་ཁོང་དུ་ཆུད་ནུས་པ་ཡང༌། རྡོ་རྗེ་མེ་ལོང་ལས། ལུང་དང་རིག་པ་མན་ངག་གི། ། ཚད་མ་དག་གིས་གང་གཞལ་བས། ། ཤེས་བྱ་ཁོང་དུ་ཆུད་པར་འགྱུར། ཞེས་སོ། ། དེ་བས་ན་སྒྱུ་འཕྲུལ་སྡེ་བརྒྱད་དང༌། ། བྱེ་བྲག་གི་བཤད་རྒྱུད་སྡེ་བཞི་ལ་སོགས་མདོ་རྒྱུད་ཚད་མ་དག་གི་ཚིག་དུམ་བུར་བཅད་ནས་འདིར་དྲངས་པས་གཞན་དག་ཡིད་ཆེས་པར་བྱ་བའི་དཔངས་པོ་སྟེ། རྒྱལ་བ་ནི་ཉེས་པ་མཐའ་དག་ཡོངས་སུ་ཟད་པའི་ཕྱིར།
རྣམ་པ་ཀུན་དུ་རྫུན་གསུངས་མི་སྲིད་དེ་རྒྱུ་གཡོ་སྒྱུ་དང་བྲལ་བའི་ཕྱིར་རོ། དེས་ན་དེའི་གསུང་མཐའ་དག་བདེན་པར་ངེས་ཏེ། མདོ་ལས། ལུང་ནི་ཡིད་ཆེས་ཚིག་ཡིན་ཏེ།། ཉེས་པ་ཟད་པས་རྫུན་གྱི་ཚིག ། སྨྲ་བར་མི་འགྱུར་རྒྱུ་མེད་ཕྱིར། ། ཉེས་ཟད་ལུང་དུ་ཤེས་པར་བྱ། ཞེས་སོ། ། དེ་དང་རྗེས་སུ་མཐུན་པར་འཕགས་བོད་ཀྱི་པན་གྲུབ་རྣམས་ཀྱིས་ཇི་ལྟར་མཛད་པའི་དགོངས་པ་ཐམས་ཅད། བླ་མ་དམ་པ་རྣམས་ཀྱི་ཞལ་ལས་ཐོས་པའི་མན་ངག་ཚད་མ་དག་ཀྱང་རང་ཉིད་ཀྱིས་ཚེགས་ཆུང་ངུས་རྒྱུད་དོན་རླབས་པོ་ཆེ་རྟོགས་པར་འགྱུར་བའི་ཐབས་དང་གནས་སྐབས་སུ་བྱ་སླ་ཞིང་མཐར་ཐུག་དགོས་པ་དཔག་ཏུ་མེད་པ་འགྲུབ་ནུས་པ་ཞིག་སྟེ།
རྒྱུད་ལས། ཚེགས་ཆུང་དོན་ཆེ་ཐབས་དཔག་མེད།། བྱ་སླ་དཔག་དཀའ་མན་ངག་གོ ། ཞེས་སོ། ། དེ་བས་ན་དེ་གཉིས་ཀ་དང་འབྲེལ་བར་ཤེས་རབ་གསུམ་ལས་གཞན་དུ་མ་གྱུར་བའི་རིག་པ་ཚད་མས་གཞལ་ན་འཆད་བྱའི་དོན་ཇི་བཞིན་རྟོགས་ནུས་པ་ཡང༌། རྒྱས་པའི་ལེའུ་དོན་ལྔ་པ་ལས། ཡངས་ལ་རྒྱ་ཆེ་གཏིང་ཟབ་པའི་ཤེས་རབ་ཟབ་པས་རྟོགས་པར་འགྱུར། ཞེས་དང༌། དེ་ཕྱིར་བློ་ཅན་རྣམས་ཀྱིས་བརྩོན། ཞེས་པ་ལྟར་རོ།
ད་ནི་ཇི་ལྟར་འཆད་པའི་ཚུལ་བརྗོད་པར་བྱ་སྟེ། དེ་ལ་ཡང་སྤྱི་དང་བྱེ་བྲག་གཉིས་ལས། དང་པོ་ལ་ཡང་ཐུན་མོང་དང་ཐུན་མོང་མ་ཡིན་པའི་བཤད་ཚུལ་སོ་སོར་ཡོད་པ་ལས་དང་པོ་མདོ་རྒྱུད་ཐུན་མོངས་པ་རྣམས་ནི་སྤྱིའི་ཆིངས་ལྔའི་སྒོ་ནས་འཆད་དེ། ཇི་སྐད་དུ་རྣམ་བཤད་རིག་པ་ལས། མདོ་དོན་སྨྲ་བར་འདོད་རྣམས་ལ། ། མན་ངག་ཅུང་ཞིག་སྦྱིན་པར་བྱ། ། དེ་ལ་མན་ངག་འདི་ཡིན་ཏེ། ། དགོས་པ་བསྡུས་པའི་དོན་བཅས་དང༌། ། བརྒལ་ལན་བཅས་དང་མཚམས་སྦྱོར་བཅས། ། ཚིག་དོན་བཅས་ཏེ་བསྙད་པར་བྱ།།
ཞེས་པ་ལྟར་རོ། ། དེ་ལས་རྒྱུད་སྡེའི་རྣམ་གྲངས་མ་ཧཱ་ཡོ་ག་སྤྱིའི་བཤད་ཚུལ་ནི་རྒྱན་བདུན་ཡིན་ཏེ། དེ་ཡང་འདི་ལྟར་ཧེ་རུ་ཀ་ཀ་སྤོའི་རྒྱུད་ལས། མ་ཧཱ་ཡོ་གའི་རྒྱན་བདུན་ཡང༌། གླེང་སློང་པ་དང་སངས་རྒྱས་ཚུལ། ། རྒྱས་བཤད་མཐའ་དང་བཤད་པའི་ཚུལ། ། དབྱེ་བའི་རྣམ་པ་གང་ཟག་སྣོད། ། བདེན་པའི་དགོངས་པ་ཤེས་པར་བྱ། ཞེས་པ་ལྟར་དང༌། ཨ་ནུ་ཡོ་ག་རྣམས་ལུང་བདུན་གྱི་སྒོ་ནས་འཆད་པ་དང༌།
ཨ་ཏི་ཡོ་ག་རྣམས་སྤྱི་དོན་དྲུག་གི་སྒོ་ནས་འཆད་ཚུལ་སོགས་ཀྱང་རྒྱུད་དེ་ཉིད་དུ་གསུངས་པ་ལྟར་རོ། ། གཉིས་པ་རྫོགས་པ་ཆེན་པོ་ཐུན་མོང་མ་ཡིན་པའི་བཤད་སྲོལ་ནི་ཆིངས་ཆེན་པོ་ལྔ་དང༌། ཡན་ལག་བཞིས་ཤེས་པར་བྱ་བ་ལས་དང་པོ་ནི། ཉི་ཟླ་ཁ་སྦྱོར་ལས། ལོ་རྒྱུས་དོན་གྱིས་མ་བཤད་ན། ། གསང་ཆེན་ངེས་པའི་བཀའ་འདི་ལ། ། ཡིད་མི་ཆེས་པའི་སྐྱོན་དུ་འགྱུར། ། རྩ་བའི་དོན་གྱིས་མ་བཤད་ན། ། ཆོས་རྣམས་རིག་པར་མི་འདུས་པས། ། མཐའ་ཡས་པ་ཡི་སྐྱོན་དུ་འགྱུར། །
ཡོ་གའི་དོན་གྱིས་མ་བཤད་ན། ། ཐེག་པའི་རུ་ཤན་མི་ཕྱེད་པས། ། ཆེ་ཆུང་རིམ་པ་དོན་མེད་འགྱུར། ། ཚིག་གི་དོན་གྱིས་མ་བཤད་ན། ། རྒྱུད་རྣམས་རིམ་པར་གསལ་བའི་ཚིག ། འཕྲུལ་མི་ཆོམས་པའི་སྐྱོན་དུ་འགྱུར། ། དགོས་ཆེད་དོན་གྱིས་མ་བཤད་ན། ། རྫོགས་ཆེན་བྱ་བརྩལ་མེད་པ་ལ། ། དོན་མེད་པ་ཡི་སྐྱོན་དུ་འགྱུར། ། ཞེས་དང་ཡན་ལག་བཞི་ནི།
རིག་པ་རང་གྲོལ་ལས། ། ཁྱུང་ཆེན་མཁའ་ལྡིང་ལྟ་བུའི་བློས། ། དོན་གྱི་ཁོག་རྣམས་ཕུབ་སྟེ་བཤད། ། སྟག་མོ་མཆོད་སྟངས་ཤེས་རབ་བློས། ། དོན་གྱི་ས་ཆེན་བཅད་དེ་བཤད། ། རུས་སྦལ་ནུར་འགྲོའི་ལྟ་བུའི་བློས། ། ཡི་གེའི་འབྲུ་རྣམས་ཆོམ་པར་བཤད། ། མུ་ཏིག་བལྟར་བརྒྱུས་ལྟ་བུའི་བློས། ། མན་ངག་དོན་དུ་བསྡེབས་ལ་བཤད། ། ཅེས་སོ། །
དེ་དག་གི་སྤྱིའི་བཤད་ཐབས་ཅུང་ཟད་བསྟན་ནས། ད་ནི་བྱེ་བྲག་རྒྱུད་འདི་ཉིད་ཀྱི་བཤད་ཚུལ་ཅུང་ཟད་བརྗོད་པར་བྱ་སྟེ། དེ་ཡང་ཁོག་གཞུང་གསལ་སྒྲོན་ལས། ཕས་ཀྱི་ལན་གདབ་འབྲུ་གནོན་ཚིག ། ཁོག་འབུབ་ས་བཅད་བཞི་རུ་གསུངས། ། ཞེས་པས་ཁོག་འབུབ་པ་ལོ་རྒྱུས་ཀྱི་དོན་དང་སྦྱར་ཏེ་བཤད་པ་དང༌། ས་བཅད་པ་དཀྱུས་ཀྱི་དོན་དང་སྦྱར་ཏེ་བཤད་པ་དང༌། འབྲུ་གནོན་པ་ཚིག་གི་དོན་དང་སྦྱར་ཏེ་བཤད་པ་དང༌། གནས་སྐབས་བརྒལ་ལན་གྱི་དོན་དང་སྦྱར་ཏེ་བཤད་པ་དང་བཞིའི་སྒོ་ནས་འཆད་པ་ཡིན་ཡང་གོང་དུ་སྨོས་པའི་རྫོགས་ཆེན་གྱི་བཤད་པའི་ཡན་ལག་བཞི་དང་ཕྱོགས་མཚུངས་པ་ཡིན་ནོ། ། གཞན་ཡང་ཆོས་ལྔའི་སྒོ་ནས་འཆད་པ་སོགས་ཟུར་པ་ཡབ་སྲས་ཀྱི་ཕྱག་བཞེས་དུ་མས་མཚོན།
འཕག་བོད་ཀྱི་མཁས་གྲུབ་རྣམས་ཀྱིས་འཆད་སྲོལ་ཚིག་རིས་ཐ་དད་པ་མང་དུ་སྣང་ཡང་དོན་ལ་ནི་གཅིག་གི་ནང་དུ་ཀུན་འདུས་པས་ན་སྔོན་གྱི་བདག་ཉིད་ཆེན་པོ་རྣམས་ཀྱི་ཕྱག་སྲོལ་མི་ཉམས་པའི་ཆེད་ཙམ་དུ་ཟད་དོ། ། དེ་བས་ན་འདིར་དེ་དག་རེ་ཞིག་བཏང་སྙོམས་སུ་བྱས་ནས་གོང་དུ་བརྗོད་ཟིན་པའི་བཤད་ཐབས་ཀུན་དང་འབྲེལ་བར་ས་བཅད་གཉིས་ཀྱི་སྒོ་ནས་འཆད་པ་ཡིན་ལ། དེ་ཡང་འདི་ལྟར། སྤྱི་དོན་ལོ་རྒྱུས་ཀྱི་སྒོ་ནས་ཁོག་འབུབ་པ་དང༌། བྱེ་བྲག་གཞུང་དོན་གྱི་སྒོ་ནས་རྒྱས་པར་བཤད་པའོ། ། དང་པོ་ནི་རྣ་རྒྱུད་ལུང་གི་ཕྲེང་བ་ལས། རྒྱལ་བ་རྣམས་ནི་འཇིག་རྟེན་བྱོན་པའི་ཚེ། དེ་ཡིས་གསུངས་པའི་ལུང་ཆེན་རྣམས་ལ་ནི། ཕྱི་རོལ་རྒོལ་བ་ངན་པ་འབྱུང་སྲིད་ཀྱིས། དང་པོ་སྲིད་པ་ཆོས་ཀྱི་ལོ་རྒྱུས་སྨྲོས།
ཞེས་གསུངས་པ་ལྟར་གནས་སྐབས་སུ་དམིགས་ཀྱིས་བསལ་ནས་བཤད་བྱར་ངོས་བཟུངས་པའི་རྒྱུད་སྡེ་ཉིད་ཀྱི་བྱུང་ཚུལ་མདོ་ཙམ་ཞིག་བརྗོད་པར་བྱ་བ་ཡིན་ལ། དེ་ལ་ཡང་གཉིས་ཏེ། བརྒྱུད་ཚུལ་གྱི་ལོ་རྒྱུས་དངོས་དང་ཇི་ལྟར་བརྒྱུད་པའི་གཞུང་ཉིད་ལ་ཕྱིན་ཅི་ལོག་གི་གླན་ཀ་སྤངས་པའོ། ། དང་པོ་ནི་སྤྱིར་སྔ་འགྱུར་རྙིང་མའི་རྒྱུད་སྡེ་བཀའ་མ་ཐམས་ཅད་བརྒྱུད་པ་གསུམ་ལྡན་དང་གཏེར་མ་རྣམས་བརྒྱུད་ཚུལ་དྲུག་དང་བདུན་དང་དགུ་རྣམས་སུ་ངེས་པ་ལྟར། འདིར་ཡང་བཤད་རྒྱུད་རྒྱ་མཚོ་ལས། རྒྱལ་བ་སེམས་དཔའ་རྣལ་འབྱོར་བ། ། དགོངས་པ་རིག་པ་རྣ་བར་བརྒྱུད། ། གང་ལ་ཐུག་གི་བར་དུའོ། ། ཞེས་གསུངས་པ་ལྟར་ཁྱབ་བདག་རིགས་དྲུག་པ་ནས་བདག་ཅག་གི་བླ་མའི་བར་རྒྱལ་བ་དགོངས་པའི་བརྒྱུད་པ། རིག་འཛིན་རིག་པའི་བརྒྱུད་པ།
གང་ཟག་རྣ་བར་བརྒྱུད་པ་སྟེ་གསུམ་གྱི་ཚུལ་དུ་བརྒྱུད་པའི་ཟམ་མ་ཆད་ཅིང་བྱིན་རླབས་ཀྱི་ན་བུན་མ་ཡལ་བ་ཞིག་གོ ། དེ་ལྟར་བརྒྱུད་ཚུལ་གསུམ་གྱི་དང་པོ་ནི་གདོད་མའི་མགོན་པོ་ཉིད་གཙང་མའི་གནས་སྤངས་པའི་འོག་མིན་ཆེན་པོར་ལྷུན་སྟུག་པོ་བཀོད་པའི་རྒྱན་ཉིད་དུ་བཞུགས་པ་གང་གི་ཚེ། ཕུན་སུམ་ཚོགས་པ་ལྔ་ལྡན་གྱི་གླིང་གཞི་ཇི་ལྟར་བྱུང་ཚུལ་ནི་རྒྱུད་འབྱུང་བའི་རྒྱུ་སྟེ། གོང་དུ་ཕྱོགས་ཙམ་བསྟན་པ་ལྟར་འོག་ཏུ་གླེང་གཞིའི་ལེའུ་སྟེ་དང་པོའི་སྐབས་སུ་ཞིབ་མོར་འཆད་པར་འགྱུར་ལ། དེ་ཙམ་ན་སྟོན་པས [ མ་ཡིག་ཏུ་མ་གསལ ] ཐུན་མོང་མ་ཡིན་པའི་ཐབས་ཤེས་དབྱེར་མེད་གསུམ་གྱི་ཆ་ནས་གླེང་བསླང་བས་འཁོར་གྱིས་བདེ་བས་དབྱེར་མེད་ཅི་ལྟར་རྟོགས་ཚུལ་དང་སྟོན་འཁོར་ཐུན་མོང་གིས་གླེང་སློང་ཇི་ལྟར་མཛད་ཚུལ་རྣམས་ནི་རྒྱུད་འབྱུང་མ་རགས་པའི་རྐྱེན་ཏེ་གླེང་སློང་གི་ལེའུ་སྟེ་གཉིས་པས་ཤེས་སོ། ། དེ་ལྟ་བུའི་དགོངས་སྤྱོད་རྨད་དུ་བྱུང་བ་དོན་གྱི་ཟབ་དབང་གསུམ་ལ་བརྟེན་ནས་རང་གི་རོལ་བ་དང་རང་གི་རང་བཞིན་ངོ་བོ་དབྱེར་མེད་པར་གྱུར་བའི་ཚུལ་བསྟན་ནས། རིགས་ཀུན་དང་གཉིས་སུ་མེད་པར་བཞུགས་པ་དེའི་ངང་ལས་མ་གཡོས་བཞིན་དུ། གདུལ་བྱའི་ཁམས་སུ་ཆོ་འཕྲུལ་ཆེན་པོ་གསུམ་ཇི་ལྟར་སྣང་བར་མཛད་པ་ནི་འདི་ལྟ་སྟེ། སྐུའི་སྤྲུལ་པ་ལྟར་སྣང་བའི་ཆོ་འཕྲུལ་དང༌། གསུང་གི་སྤྲུལ་པ་ལྟར་སྣང་བའི་ཆོ་འཕྲུལ་དང་ཐུགས་ཀྱི་སྤྲུལ་པ་ལྟར་སྣང་བའི་ཆོ་འཕྲུལ་ལོ།
དེ་དག་ཀྱང་གསང་བ་གསུམ་གྱིས་ཐ་དད་དུ་སྤྲུལ་བ་ནི་མ་ཡིན་ཏེ། སྐུ་གསུང་ཐུགས་དབྱེར་མི་བྱེད་པའི་རྡོ་རྗེ་ལས་སོ། དེ་ཡང་འདི་ལྟར་དང་པོ་ལ་ཡང་གསུམ་སྟེ། རང་བཞིན་སྤྲུལ་པ་དང་འགྲོ་འདུལ་སྤྲུལ་པ་དང་སྣ་ཚོགས་སྤྲུལ་པའོ། ། དང་པོ་ལ་ཡང་གདུལ་བྱའི་དབང་གིས་དངོས་གནས་པ་དང་ཕྱོགས་མཐུན་པ་གཉིས་སུ་ཡོད་པ་ལས། དང་པོ་ནི་ས་བཅུའི་སེམས་དཔའ་རྣམས་ཀྱི་སྣང་ངོར་མཁའ་ཟླ་ཆུ་མཚོར་སྣང་བ་ལྟར་ལོངས་སྐུ་རིགས་ལྔ་ཉིད་རང་གི་གནས་ནས་གང་དུའང་མ་བསྐྱོད་ཀྱང་རང་བཞིན་མ་འཁྲུལ་བར་སྣང་བས་ན་རང་བཞིན་སྤྲུལ་བའི་སྐུ་ལྔ་ཞེས་བརྗོད་ལ། གཞན་དུ་རང་རྒྱུད་སངས་རྒྱས་ཀྱི་སས་བསྡུས་ཤིང་གདུལ་བྱ་ལམ་པས་བསྡུས་པས་ན་ལམ་འབྲས་གཉིས་ཀར་སྣང་དུ་རུང་བས་ཕྱེད་སྤྲུལ་ལོངས་སྐུ་ཞེས་ཀྱང་བྱའོ། ། དེ་ཡང་འདི་ལྟར་དབུས་ན་འོག་མིན་ཁང་བུ་བརྩེགས་པའམ་སྟུག་པོ་བཀོད་པ། ཤར་ན་མངོན་པར་དགའ་བ་ལྷོ་ན་རིན་ཆེན་བརྒྱད་པ་ནུབ་ན་བདེ་བ་ཅན་བྱང་ན་ལས་རབ་གྲུབ་པའི་ཞིང་དང་ལྔར་སྟོན་པ་ཡང་རྣམ་པར་སྣང་མཛད་རྡོ་རྗེ་སེམས་དཔའ་རིན་ཆེན་འབྱུང་གནས་འོད་དཔག་མེད་དོན་ཡོད་གྲུབ་པ་སྡེ་ལྔས་འཁོར་ས་ཆེན་པོ་ལ་གནས་པ་རྣམས་ལ། ཆོས་ཐེག་པ་ཆེན་པོ་ཐུན་མོང་དང་ཐུན་མོང་མ་ཡིན་པའི་རྣམ་གྲངས་ཞལ་དང་ལྗགས་ལས་འོད་ཟེར་འཕྲོས་པའི་རྩེ་ལས་དུས་རྟག་པ་རྒྱུན་དུ་རང་སྣང་ཞིང་མེ་ལོང་ལྟ་བུའི་སྣང་བས་སྒྲིབ་པ་སྦྱོང་བར་འདོད་དེ།
འདི་ཉིད་ཀྱི་ལེའུ་དྲུག་པ་ལས། འོག་མིན་བླ་མེད་གནས་མཆོག་ཏུ། ། སྐུ་ནི་རྣམ་པར་སྣང་མཛད་ཚུལ། ། སོགས་ཀྱིས་སྟོན་པ་ལྟར་ཀུན་བྱེད་ལས་སྟོན་པ་ལོངས་སྤྱོད་རྫོགས་པའི་གནས་བསྟན་པ། འཇིག་རྟེན་མཚན་མ་ཀུན་གྱི་སྟེང་གྱུར་བ། གནས་ཀྱི་འོག་མིན་ཁང་བུ་བརྩེགས་པ་ཡི། གཞལ་ཡས་ཁང་སྟེ་གནས་ཀྱི་འོག་མིན་བཤད། ཅེས་དང༌། སྟོན་པ་ལོངས་སྤྱོད་རྫོགས་སྐུའི་འཁོར་བསྟན་པ། མོས་སྤྱོད་བཞི་ཡིས་ས་ལས་འདས་པ་ཡིས། །
དང་པོ་རབ་ཏུ་དགའ་བའི་ས་མནན་ནས། ། ས་བཅུ་ཆོས་ཀྱི་སྤྲིན་གྱི་ས་པ [ མ་ཡིག་ཏུ་ མ ་གསལ ] སྟེ། ཞེས་དང༌། ཆོས་ཅི་ཞིག་སྟོན་པ་ཡང་དེ་ཉིད་ལས། ས་བཅུ་པ་ཡི་བྱང་ཆུབ་སེམས་དཔའ་ལ། བྱང་ཆུབ་སེམས་ཏེ་སྐུ་དང་ཡེ་ཤེས་བཤད། ཅེས་དང་འཆད་ཚུལ་ཡང་ལོངས་སྤྱོད་རྫོགས་སྐུ་རང་གི་ངོ་བོས་སྟོན་ཞེས་སོ། ། གཉིས་པ་གདུལ་བྱ་སྐྱེ་འཕགས་འདྲེས་མའི་དོན་དུ་འོག་མིན་ཕྱོགས་མཐུན་པར་བསྟན་པ་ནི། མི་མཇེད་ལ་སོགས་པའི་འཇིག་རྟེན་རྣམས་སུ་རང་རང་གི་གནས་ཀྱི་མཆོག་གཟུགས་ཁམས་བསམ་གཏན་བཞི་བའི་ནང་ཚན ་ གཙང་མ་རིས་ཀྱི་ལྷ་ལྔའི་ཐོག་མ་འོག་མིན་རྣམ་མཛེས་ཆེན་པོར་གྲགས་པ་དངས་མ་འོད་ཀྱི་རང་བཞིན་ལས་གྲུབ་པ་དེར། འཇིག་རྟེན་དུ་སངས་རྒྱས་ནམ་འབྱོན་པར་འགྱུར་བ་དེའི་ཚེ།
སྤྲུལ་བ་དེ་ཉིད་ལོངས་སྐུའི་ཆ་བྱད་ཀྱིས་དང་པོ་གནས་འདིར་བྱོན་ནས་ལྷ་དང་གྲུབ་པ་དང་རིག་སྔགས་འཆང་གི་དབང་པོ་ཚད་མེད་པ་ལ། བྱ་སྤྱོད་རྣལ་འབྱོར་གྱི་རྒྱུད་དང༌། ཕ་རོལ་ཕྱིན་པའི་ཆོས་དུ་མ་སྟོན་པར་འགྱུར་ཏེ། ལེགས་པར་གྲུབ་པའི་རྒྱུད་ལས། གཙང་མའི་འོག་མིན་རྣམ་མཛེས་པར། གྲུབ་པ་དབང་པོ་ལ་སོགས་ལ། རིག་སྔགས་གཟུངས་སྔགས་རྣལ་འབྱོར་དང༌། རྒྱུ་ཆོས་དུ་མས་ཚིམ་པར་མཛད། ཅེས་སོ། དེ་ལྟར་ན་དེའི་དུས་སུ་ལམ་མས་སྦྱངས་ཀྱི་སེམས་དཔའ་ས་ལ་གནས་པ་ལ་སོགས་པའི་གདུལ་བྱ་དེ་དག་སྲིད་དམ་ཞེ་ན།
འདི་ནི་སྟོན་པ་རང་གི་སྤྲུལ་པ་སྣང་ཚུལ་གྱི་ངོས་ནས་བརྗོད་པ་ཡིན་གྱིས། གདུལ་བྱ་དང་འདུལ་བྱེད་དེའི་དུས་ཁོ་ནར་ཚོགས་དགོས་པའི་ངེས་པ་ནི་མེད་དོ། འོན་ཀྱང་སྣང་ཚུལ་ནི་བསམ་གྱིས་མི་ཁྱབ་པ་ཞིག་ཡིན་ཏེ། ནམ་མཁས་གང་དུ་ཁྱབ་པ་དེ་ཙམ་དུ་ཆོས་སྐུ་དང་ལོངས་སྐུས་ཁྱབ་ཅིང༌། དེས་གང་ཁྱབ་པ་དེ་ཙམ་གདུལ་བྱས་ཁྱབ་ལ། གདུལ་བར་བྱ་བའི་ཡུལ་ཇི་སྙེད་པའི་ཁམས་དེར་སྤྲུལ་སྐུ་དང་འཕྲིན་ལས་ཀྱིས་ཁྱབ་ན་རྒྱལ་བའི་ཞིང་ཁམས་འདི་ན་ཡོད་ཀྱིས་འདི་ན་མེད་ཅེས་སྨྲ་བར་མི་བྱ་སྟེ། སྡོང་པོ་བཀོད་པའི་མདོ་ལས། སྤུའི་རྩེ་མོ་གཅིག་ལ་ཡང༌། ཞིང་རྣམས་བྱེ་བ་བསམ་མི་ཁྱབ། སྣ་ཚོགས་དབྱིབས་ཀྱང་ཐ་དད་དེ།
དེ་དག་འདྲེས་པར་གྱུར་བ་མེད། ཅེས་གསུངས་པ་ལྟར་སྤུའི་རྩེ་མོ་གཅིག་གི་སྟེང་ནའང་ཞིང་གི་རྡུལ་སྙེད་ཀྱི་གྲངས་དང་མཉམ་པའི་ཞིང་ཁམས་མེད་པར་མི་སེམས་ལ་དེ་དག་ཀྱང་གཅིག་ཏུ་གྱུར་བ་དང་རིགས་སུ་ཆད་པ་དང་ཕན་ཚུན་འདྲེས་པར་གྱུར་བ་ལྟ་བུ་མ་ཡིན་པས། ཡང་དོག་ཕྱོགས་ཆ་དང་བྲལ་བར་ཤེས་པར་བྱའོ། གཉིས་པ་འགྲོ་འདུལ་སྤྲུལ་པ་ལ་ཡང་མདོ་སྡེ་རྒྱན་ལས་བཟོ་དང་སྐྱེ་དང་བྱང་ཆུབ་ཆེ། མྱ་ངན་འདས་པ་རྟག་སྟོན་པས། སངས་རྒྱས་སྤྲུལ་པའི་སྐུ་འདི་ནི། རྣམ་པར་གྲོལ་བའི་ཐབས་ཆེན་ནོ། ། ཞེས་གསུངས་པ་ལྟར་བཟོ་དང་སྐྱེ་བ་མཆོག་གི་སྤྲུལ་སྐུ་གསུམ་དུ་ཡོད་པ་ལས་དང་པོ་ནི། སྐུ་གསུང་ཐུགས་ཀྱི་ཕྱག་རྒྱ་བཟོ་བོའི་འཕྲུལ་གྱིས་བྱས་པ་ལྟར་སྣང་བ་དག་ཡིན་ལ། དེ་དག་ཀྱང་རྒྱལ་བ་ཉིད་ཀྱི་ཐུགས་རྗེ་ལས་རང་སྣང་བའི་ཚུལ།
ཕལ་པོ་ཆེ་ལས། ཇི་ལྟར་སེམས་ཅན་བསམ་པ་བཞིན། ཚད་མེད་པར་ནི་རབ་ཏུ་སྣང༌། ཞེས་དང༌། སྙན་གྱི་དགོངས་རྒྱན་ལས། ད་ནི་སྙིགས་མའི་དུས་ཀྱི་ཚེ། བཟོ་དང་ཡི་གེ་འི་གཟུགས་སུ་འདུག ། ང་ཡིན་སྙམ་དུ་དད་པར་བྱོས། ཞེས་སོ། དེ་ལ་ཁ་གཅིག་འདི་སྙམ་དུ།
གཅིག་དེ་དག་རྒྱལ་བས་སྤྲུལ་པ་ཅིའི་ཕྱིར་ཡིན། ཁོ་བོ་ཅག་གིས་བྱས་པར་ཟད་དོ། སེམས་ན་མ་ཡིན་ཏེ། རང་རེ་ལ་ཆོས་སྣང་བའི་སྒོ་གཅིག་སྐྱེས་པ་དེ་ཡང་རྒྱལ་བའི་ཐུགས་རྗེ་ཁོ་ན་ལས་གཞན་དུ་མ་དམིགས་སོ། ། གཉིས་པ་ནི་འགྲོ་དྲུག་སོ་སོའི་ལས་སྣང་དང་མཐུན་པར་འདུལ་བྱེད་ཀྱང་སྐྱེ་བ་ཐ་དད་དུ་སྣང་བ་དག་ཡིན་ཏེ། འདི་ལྟར་དགེ་བའི་བཤེས་གཉེན་དང༌། དགེ་བའི་གྲོགས་པོ་དང༌། དགེ་སྤྱོད་རྒྱལ་པོ་དང༌། དམངས་རིགས་འབྱོར་ལྡན་དང༌། གཞན་ཡང་དམག་དཔོན་དང༌།
ཤན་པ་དང༌། སྨད་འཚོང་མ་དང༌། གཅན་གཟན་གྱི་རྒྱལ་པོ་དང༌། ལས་མཁན་དང༌། བྱ་དང་རི་དགས་ལ་སོགས་པའི་རྣམ་པ་རིས་སུ་མ་ཆད་པ་དག་དང༌། མུ་གེའི་ ཚེ ་ན་ཉ་བོ་ཆེ་དང༌། དམྱལ་བའི་ཡུལ་དུ་གྱད་པཀྴི་ཏ་དང༌། སྲིན་པོའི་གླིང་དུ་ཅང་ཤེས་ བཱ ་ལ་ཧ་སོགས་པ་གང་ལ་གང་འདུལ་གྱི་སྤྲུལ་པ་དཔག་ཏུ་མེད་པ་དག་ཡིན་ཏེ། འཕགས་པ་དེ་བཞིན་གཤེགས་པའི་ཡེ་ཤེས་བསམ་གྱིས་མི་ཁྱབ་པའི་ཡུལ་ལ་འ ཇུ ག་པའི་མདོ་ལས། འཇམ་དཔལ་དེ་བཞིན་གཤེགས་པའི་སྐུ་གསེར་གྱི་ཁ་དོག་ཏུ་མཐོང་བས་གདུལ་བར་བྱ་བ་ཡིན་ན།
དེ་བཞིན་གཤེགས་པའི་སྐུ་ཡང་གསེར་གྱི་ཁ་དོག་ཏུ་སྣང་ངོ༌། དེ་བཞིན་དུ་བཻཌཱུརྱ་དང་ཨནྜ་རྙིལ་དང༌། སྤུག་དང༌། མུ་ཏིག་དམར་པོའི་ཁ་དོག་གིས་གདུལ་བར་བྱ་བ་ཡིན་ན། དེ་དག་གི་ཁ་དོག་ཏུ་བཞུགས་སོ། ། དེ་བཞིན་དུ་འཇིག་རྟེན་སྐྱོང་བ་དང༌། བརྒྱ་བྱིན་དང༌། ཚངས་པ་དང༌། དབང་ཕྱུག་དང༌། ལྷ་མ་ཡིན་དང༌།
མི་དང༌། དུད་འགྲོ་དང༌། དམྱལ་བ་དང༌། གཤིན་རྗེའི་འཇིག་རྟེན་པས་གདུལ་བར་བྱ་བ་ཡིན་ན་དེ་དག་གི་གཟུགས་སུ་ཞུགས་ནས་ཆོས་སྟོན་ཏོ། ། ཞེས་གསུངས་པ་ལྟར་ཡིན་པས་ན་རང་རེ་བྱིས་པའི་བློ་དང་མཛའ་བར་གྱུར་བ་དང༌། ད་དུང་འཕགས་པའི་ཡེ་ཤེས་དང་ནི་བཤེས་པར་གྱུར་བ་མ་ཡིན་པས། དག་སྣང་ཕྱོགས་མེད་དུ་སྦྱངས་པ་མན་ངག་གི་མཐིལ་དུ་ཚུལ་འདི་དག་གིས་ཀྱང་གཟུ་བོར་གནས་པ་དག་ལ་ཕྱོགས་ཙམ་སྟོན་པ་ཡིན་ནོ། ། གསུམ་པ་ནི་མཛད་པ་བཅུ་གཉིས་མཐར་ཕྱིན་ནས་འདུལ་བ་རྣམ་པ་བཞིས་འགྲོ་བ་འདྲེན་པར་མཛད་པ་བདག་ཅག་གི་སྟོན་པ་མཉམ་མེད་ཤཱཀྱའི་རྒྱལ་པོ་ལ་སོགས་པའི་འདྲེན་པ་སྟོང་འཇམ་དཔལ་དང་ཕྱག་རྡོར་ཏེ། སེམས་དཔའ་གཉིས་དང་བཅས་པ་ཡོངས་སུ་གྲགས་པ་ལྟར་དང༌། གཞན་ཡང་བར་སྐབས་ཀྱི་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པ་དང་བཅས་ཞིང་འདིའི་སྐྱེ་དགུའི་བསོད་ནམས་ཀྱི་བགོ་སྐལ་དུ་བྱོན་དང་འབྱོན་པར་འགྱུར་བ་དེ་བཞིན་དུ།
མ་ལུས་ཤིང་ལུས་པ་མེད་པའི་ཞིང་གཞན་ལ་ཡང་ཡོངས་སུ་སྣང་བར་མཛད་ནས་ཆོས་ཀྱི་འཁོར་ལོ་ཡང་དེ་སྙེད་ཅིག་བསྐོར་ཏེ་འགྲོ་བ་རྣམས་ཡང་དག་པའི་ལམ་ལ་འགོད་པར་མཛད་པའི་ཚུལ། ཡེ་ཤེས་ནམ་མཁའ་དང་མཉམ་པའི་རྒྱུད་ལས། ཀུན་བཟང་ལོངས་སྤྱོད་རྫོགས་པ་ལས། འདུལ་བའི་སྤྲུལ་བ་གྲངས་མེད་ཅིང༌། ཁྱད་པར་མི་མཇེད་འཇིག་རྟེན་དུ། སྟོང་རྩ་གཉིས་ཀྱི་སྐུར་སྣང་ངོ༌། ། ཞེས་དང༌། རྒྱུད་བླ་མ་ལས། ཐུགས་རྗེ་ཆེན་པོས་འཇིག་རྟེན་མཁྱེན། ། འཇིག་རྟེན་ཀུན་ལ་གཟིགས་ནས་ནི། །
ཆོས་ཀྱི་སྐུ་ལས་མ་གཡོས་པར། ། སྤྲུལ་བའི་རང་བཞིན་སྣ་ཚོགས་ཀྱིས། ། སྐྱེ་བ་མངོན་པར་སྐྱེ་བ་དང༌། ། དགའ་ལྡན་གནས་ནས་འཕོ་བ་དང༌། ། ལྷུམས་སུ་འཇུག་དང་བལྟམས་པ་དང༌། ། བཟོ་ཡི་གནས་ལ་མཁས་པ་དང༌། ། བཙུན་མོའི་འཁོར་གྱིས་རོལ་བ་དང༌། ། ངེས་འབྱུང་དཀའ་བ་སྤྱོད་པ་དང༌། ། བྱང་ཆུབ་སྙིང་པོར་གཤེགས་པ་དང༌། ། བདུད་སྡེ་འཇོམས་དང་རྫོགས་པ་ནི། །
བྱང་ཆུབ་ཆོས་ཀྱི་འཁོར་ལོ་དང༌། ། མྱ་ངན་འདས་པར་གཤེགས་མཛད་རྣམས། ། ཡོངས་སུ་མ་དག་ཞིང་རྣམས་སུ། ། སྲིད་པ་ཇི་སྲིད་གནས་པར་སྟོན། ། ཞེས་གསུངས་པ་ལྟར་དེ་དག་གི་ཟླས་དྲངས་པའི་ཐུབ་པ་གཞན་ལྔ་ཡང་ཡིན་ནོ།། དེ་ལྟར་ན་ཐུབ་པ་དྲུག་པོ་མཛད་པ་བཅུ་གཉིས་མཐར་ཕྱིན་པའི་མཆོག་གི་སྤྲུལ་སྐུར་ཁྱད་མེད་དམ་ཞེ་ན། འདི་ལྟར་གདུལ་བྱའི་མཐུན་སྣང་མ་ངེས་པ་ལ་ལྟོས་ནས། མཛད་པ་སྣ་ཚོགས་སུ་སྣང་ཡང༌། རང་ངོས་ནས་རྒྱལ་བ་ཉིད་ཀྱིས་སྤྲུལ་བའི་མཆོག་གི་སྤྲུལ་སྐུ་ལ་བཟང་ངན་མེད་ཕྱིར་ཁྱད་མེད་ལ། ཇི་ལྟར་མཛད་པ་རྣམས་ཀྱང་འགྲོ་བ་རྣམས་རྣམ་གྲོལ་གྱི་ལམ་ལ་དཀྲི་བར་བྱེད་པའི་ཡང་དག་པའི་མཛད་པ་ཁོ་ན་ལས་མ་འདས་སོ།
འོན་ཀྱང་མཆོག་སྤྲུལ་ཡིན་པ་གང་ཞིག་མཛད་པ་བཅུ་གཉིས་ཁོ་ནར་ངེས་དགོས་པ་དང༌། གདུལ་བྱར་སྣང་ཚུལ་གཅིག་དགོས་པས་ཁྱབ་པ་ནི་མེད་དེ། མ་འོངས་པའི་འདྲེན་པ་བྱམས་པ་མགོན་པོ་ཡང་དཀའ་སྤྱད་ཀྱི་མཛད་པ་མི་མཛད་པར་གསུངས་པ་དང༌། ཞིང་གཞན་འགའ་ཞིག་ན་བདུད་ཀྱང་མེད་ཕྱིར་དེ་འདུལ་བའི་མཛད་པ་ཡང་མི་མཛད་པ་དང༌། སྣང་ཚུལ་ཡང་འོ་སྐོལ་གྱི་སྟོན་པ་འདི་ཉིད་གཅིག་པུ་ལ་ཡང་བདུད་རྣམས་ཀྱིས་ནི་བདུད་དུ་མཐོང་ངོ༌། ལྷས་སྦྱིན་གྱིས་ནི་སྤུན་ཟླར་མཐོང་ངོ༌། ། ཕྱི་རོལ་བ་དག་གིས་ནི་ལོག་ཆོས་ཅན་དུ་མཐོང་ངོ༌། ། ལེགས་སྐར་སོགས་ལོག་ལྟ་ཅན་འགའ་ཞིག་གིས་ནི་གཡོ་སྒྱུ་ཅན་དུ་མཐོང་ངོ༌། ། ཉན་ཐོས་རྣམས་ཀྱིས་ནི་དགྲ་བཅོམ་པར་མཐོང་ངོ༌།། ཐེག་ཆེན་པ་ཕལ་གྱིས་ནི་སངས་རྒྱས་སྤྲུལ་སྐུར་མཐོང་བ་སོགས་མདོར་ན་སྣང་ཚུལ་མི་གཅིག་པ་ཐ་དད་དུ་ཡོད་ཀྱང༌།
དོན་ལ་ནི་གདོད་མའི་མགོན་པོ་ཀུན་ཏུ་བཟང་པོའི་རྣམ་རོལ་ལས་གཞན་དུ་མ་དམིགས་ཤིང༌། དེའི་མཛད་པ་ཡང་སུམ་ཅུ་རྩ་དྲུག་ནས་བརྒྱད་ཀྱི་བར་མ་ངེས་པར་གསུངས་བ་དག་ཀྱང་སངས་རྒྱས་ཁོ་ནའི་མཛད་པ་ཡིན་པའི་ཕྱིར་མཐའ་གཅིག་ཏུ་ངེས་པ་མེད་དེ། བསྐལ་པ་སྐད་ཅིག་དང་སྐད་ཅིག་བསྐལ་པར་བསྒྱུར་བའི་ཆོ་འཕྲུལ་མངའ་བའི་ཕྱིར་རོ། ། དེ་བས་ན་མཛད་པ་ཇི་ལྟར་སྣང་ཡང་གདུལ་བྱའི་སྣང་བ་ཙམ་ལས་སངས་རྒྱས་ལ་ནི་བདག་གིས་འདིའི་དོན་ཞི་བས་བྱེད་དང༌། འདིའི་དོན་དྲག་པོས་བྱེད་སོགས་ཀྱི་ཉེ་རིང་ཡོད་པ་ནི་མ་ཡིན་ཀྱང་ཆུ་སྣོད་ལ་ཟླ་གཟུགས་ཤར་བའི་ཚུལ་དུ་ཡོངས་སུ་སྣང་བའི་ཚུལ། ཕལ་པོ་ཆེ་ལས། ཇི་ལྟར་ཟླ་བ་ཤར་གྱུར་པ། ཚད་མེད་པ་ཡི་གཟུགས་བརྙན་རྣམས། ཆུ་ཡི་སྣོད་དུ་སྣང་གྱུར་ཀྱང༌། ཟླ་བ་གཉིས་སུ་གྱུར་པ་མེད།
དེ་བཞིན་ཆགས་མེད་མཁྱེན་ལྡན་རྣམས། ཆགས་མེད་རྣམ་པར་འཚང་རྒྱ་བ། ཞིང་རྣམས་ཀུན་ན་རབ་ཏུ་སྣང༌། སངས་རྒྱས་ལ་ནི་གཉིས་སྣང་མེད། འདི་ལ་གཅིག་ཀྱང་ཡོད་མ་ཡིན། ། ཞེས་དང༌། ཇི་ལྟར་སྒྱུ་མར་གྱུར་པའི་གཟུགས། ། སྐྱེས་པ་མ་ཡིན་འོངས་པ་མིན། ། དེ་ལྟར་དེ་བཞིན་གཤེགས་པའི་སྐུ། ། སྐྱེ་བ་མེད་ལས་ཤིན་ཏུ་བསྟན།
ཞེས་སོ། འོན་ཀྱང་སྟོང་གསུམ་གྱི་སྟོང་ཆེན་པོ་རེ་རེའི་གདུལ་བྱ་སྐལ་བ་དང་ལྡན་པ་རྣམས་ནི་མཆོག་གི་སྤྲུལ་སྐུ་མང་པོ་ཡོངས་སུ་རྫོགས་པ་ལྟར་སྣང་བ་རེ་རེས་འདུལ་བ་ཡིན་ལ། གདུལ་བྱ་རིགས་ཐ་དད་པ་རྣམས་ནི་ཐུབ་པ་ཡང་མཛད་པ་ཐ་དད་པ་ལྟར་སྣང་བ་རེ་རེས་འདུལ་བར་ངེས་ཏེ། རྒྱུད་སྒྱུ་འཕྲུལ་བླ་མ་ལས། ལྷ་ཡི་གནས་ན་བརྒྱ་བྱིན་མགོན། ། ལྷ་མ་ཡིན་ལ་ཐག་བཟང་རིས། ། མི་ལ་བདུད་འདུལ་ཤཱཀྱའི་མགོན། ། ཡི་དྭགས་གནས་ན་ཁ་འབར་དེ། ། བྱོལ་སོང་སེངྒེ་ཉིད་དུ་སྨྲ། ། དམྱལ་བ་ལ་ནི་གཤིན་རྗེའི་མགོན། །
ཞེས་གསུངས་པ་ལྟར་རོ། ། འོ་ན་གོང་དུ་བརྒྱ་བྱིན་སྐྱེ་བ་སྤྲུལ་སྐུར་བཤད་པ་མ་ཡིན་ནམ་སྙམ་ན། སངས་རྒྱས་ལོངས་སྐུས་འོག་མིན་ནས་ཐོག་མར་སྤྲུལ་བའི་ཐུབ་པ་དྲུག་ནི་མཆོག་གི་སྤྲུལ་སྐུ་ལས་མ་འདས་ཀྱང༌། དེ་དག་གིས་གང་ལ་གང་འདུལ་དུ་སྤྲུལ་བའི་དབང་པོ་ལ་སོགས་པའི་སྐྱེ་བ་ཐ་དད་དུ་སྣང་བ་རྣམས་ནི་སྐྱེ་བ་སྤྲུལ་སྐུར་ངེས་ཏེ། དཔེར་ན་སུམ་ཅུ་རྩ་གསུམ་གྱི་གནས་གཅིག་པུ་ལ་ཡང་ལྷ་དབང་བརྒྱ་བྱིན་ཉེ་དབང་སོ་གཉིས་སོགས་མང་དུ་སྣང་བ་ལྟར་ཡིན་ལ། དེ་ཡང་བརྒྱ་བྱིན་གྱི་མིང་ཙམ་བརྗོད་པས་ནི་ཅི་ཞིག་ནོངས་ཏེ། རང་རེས་གང་ཟག་ཕལ་བ་དག་ལ་ཡང་ཤཱཀྱ་སེངྒེར་བཏགས་པས་ཐུབ་པའི་དབང་པོར་མི་འགྲོ་བ་ལྟ་བུའོ། ། འདི་དག་ཇི་ལྟར་སྤྲུལ་པའི་ཚུལ་ལ་སོགས་པ་ཞིབ་རྒྱས་སུ་ནི་འོག་ཏུ་ཆོས་ཐམས་ཅད་གཏན་ལ་ཕབ་པའི་ལེའུ་སྟེ་གསུམ་པའི་སྐབས་སུ་འཆད་པར་འགྱུར་རོ། ། གསུམ་པ་སྣ་ཚོགས་སྤྲུལ་པ་ནི། རྒྱལ་བ་ཉིད་ཀྱི་ཐུགས་རྗེའི་བྱིན་བརླབས་ལས་རང་སྣང་བར་མཛད་པ་གཞལ་མེད་ཁང་དང༌།
སྐྱེད་མོའི་ཚལ་དང༌། འདུན་ས་བཟང་པོ་དང༌། ཀུན་དགའ་ར་བ་དང༌། དཔག་བསམ་གྱི་ལྗོན་པ་དང༌། གཞན་ཡང་གྲུ་དང༌། ཟམ་པ་དང༌། སྐྱེལ་མ་དང༌། ལྷག་སྐྱོབས་ཀྱི་ཕུག་པ་དང༌། གོས་ཀྱི་རིགས་དང༌། བཟའ་བཏུང་དང༌།
ངལ་སྟེག་ལ་སོགས་པ་གནས་སྐབས་སུ་ཕན་པར་འགྱུར་བ་རྣམས་དང༌། མདོར་ན་ཚ་བས་ཉ ེ ན་པ་ལ་གྲངས་བའི་རེག་བྱ་དང༌། གྲངས་བས་ཉེན་པ་ལ་ཚ་བའི་མེ་འོད་ཙམ་ཚུན་ཆོད་སེམས་ཅན་རྣམས་ལ་གང་ལ་གང་ཕན་གྱི་ཚུལ་དུ་སྣང་བར་དཀོན་མཆོག་བརྩེགས་པ་ལ་སོགས་པའི་མདོ་རྣམས་སུ་གསུངས་པ་ལྟར། ཡེ་ཤེས་བསམ་གྱིས་མི་ཁྱབ་པའི་ཡུལ་ལ་འཇུག་པའི་མདོ་ལས་ཀྱང༌། གོང་དུ་གྲང་པའི་འཕྲོས་སུ། འདི་སྐད་དུ། འཇམ་དཔལ་དེ་བཞིན་དུ་སྐྱེད་མོའི་ཚལ་དང༌། ནོར་བུ་དང༌། སྨན་དང༌། རིགས་སྔགས་དང༌།
ཉེ་བར་མཁོ་དགུའི་ཡོ་བྱད་དུ་སྣང་བས་གདུལ་བར་བྱ་བ་ཡིན་ན་དེ་དང་དེའི་གཟུགས་དང་ཁ་དོག་དུ་སྣང་ངོ༌། ། ཞེས་པ་ལ་སོགས་རྒྱ་ཆེར་གསུངས་པ་ལྟར་རོ། ། དེ་དག་ཀྱང་སྐུའི་སྤྲུལ་པ་ལྟར་སྣང་ཡང༌། སྐུ་ཇི་ལྟ་བ་བཞིན་དུ་སྣང་དགོས་པ་དང༌། སྐུ་ཉིད་གསུང་དང་ཐུགས་སུ་ཡང་མི་འཕྲུལ་པའི་ངེས་པ་མེད་པ་ནི་མེད་པས་ན་ཆོ་འཕྲུལ་ཞེས་བརྗོད་པ་ཡིན་ནོ། ། དེ་ལ་འདི་སྙམ་དུ། ཅི་ཞིག་ནམ་མཁས་གར་ཁྱབ་ཆོས་སྐུ་དང་ལོངས་སྐུའི་ཞིང་གིས་ཁྱབ་ཅིང༌། དེ་ཙམ་དུ་སྤྲུལ་སྐུ་དང་དེའི་འཕྲིན་ལས་ཀྱིས་ཀྱང་གོ་མ ཚ མ་མེད་པར་ཁྱབ་ན། སྐུ་གསུམ་གྱི་ཞིང་ཁམས་དེ་གཅིག་གམ་ཐ་དད། གཅིག་ན་ནི་གསུམ་དུ་བགྲང་བའང་དོན་མེད་ལ།
ཐ་དད་ན་ནི་གཅིག་ལ་གཅིག་བཅུག་ལྟ་བུའམ་འདྲིས་པར་གྱུར་བ་གང་ལྟ་བུ་སྙམ་ན། དེ་ཉིད་འདི་ལྟར་ཤེས་པར་བྱ་སྟེ། སྤྱིར་གོང་དུ་སྨོས་པ་ལྟར་རྡུལ་ཕྲན་གྱི་ཁོངས་ན་རྡུལ་སྙེད་ཀྱི་གྲང་དང་མཉམ་པའི་ཞིང་ཁམས་གནས་པ་དེ་དག་ཀྱང་རྡུལ་ཕྲན་ཆེན་པོར་སོང་བ་དང༌། ཞིང་ཁམས་ཆུང་ངུར་སོང་བ་ཅུང་ཟད་ཀྱང་མེད་པར་ཞིང་དེ་དང་དེ་ན་སངས་རྒྱས་དེས་འཁོར་རྒྱལ་བའི་སྲས་པོ་ལ་ཆོས་གསུངས་པའི་ཚུལ། བཟང་པོ་སྤྱོད་པའི་སྨོན་ལམ་ལས། རྡུལ་གཅིག་སྟེང་ན་རྡུལ་སྙེད་སངས་རྒྱས་རྣམས། སངས་རྒྱས་སྲས་ཀྱི་དབུས་ན་བཞུགས་པ་དག ། ཅེས་གསུངས་པ་བཞིན་རང་རེ་གནས་པའི་སྤྲུལ་སྐུའི་ཞིང་ཁམས་མི་མཇེད་ཀྱི་འཇིག་རྟེན་བྱེ་བ་ཕྲག་བརྒྱ་འདི་ཡང་ལོངས་སྐུ་རྣམ་སྣང་གངས་ཅན་མཚོའི་ཕྱག་གི་པདྨའི་སྡོང་པོའི་ཟེ་འབྲུ་ཕྲ་མོ་གཅིག་གི་སྟེང་ན་ཡོད་པར་གསུངས་པ་དེ་བཞིན་དུ་སྐུའི་བ་སྤུའི་ཁུང་བུ་ཐམས་ཅད་ནའང་སྤྲུལ་སྐུའི་ཞིང་ཁམས་དེ་སྙེད་ཅིག་ཡོད་པར་གསུངས་བ་རྣམས་ཀྱང་ཞིང་དེ་དག་ཧ་ཅང་ཆུང་ངུར་གྱུར་པ་དང༌། སྐུ་ཉིད་གཏོས་ཆེན་པོ་གྱུར་བ་ནི་འགའ་ཡང་མེད་ལ། འོན་ཀྱང་ཞིང་ཁམས་ཆེན་པོར་གྱུར་བ་དང་སྐུ་ཆུང་ངུར་གྱུར་པའི་གོ་འཛོལ་བ་དང༌།
མེད་པ་ལ་ཡོད་པར་སྒྲོ་བཏགས་པའི་ལྡེམ་དགོངས་ཙམ་ཡང་མ་ཡིན་པར་ཕྱོགས་བཅུའི་ནམ་མཁས་གང་དུ་ཁྱབ་པ་དེ་སྲིད་དུ་སྐུ་གསུམ་གྱི་ཞིང་ཁམས་དང་གསང་བ་ག སུ མ་གྱིས་ཀྱང་དེ་ལྟར་ཡོངས་སུ་ཁྱབ་པར་མཛད་པ་ཡིན་ཏེ། གསང་བ་བསམ་གྱིས་མི་ཁྱབ་པའི་མདོ་ལས། ནམ་མཁས་ཇི་སྙེད་ཁྱབ་གྱུར་ པ ། ། སྐུ་ཡིས་ཀྱང་ནི་དེ་སྙེད་ཁྱབ། ། སྐུ་ཡིས་ཇི་སྙེད་ཁྱབ་གྱུར་པ། ། འོད་ཀྱིས་ཀྱང་ནི་དེ་སྙེད་ཁྱབ། ། འོད་ཀྱིས་ཇི་སྙེད་ཁྱབ་གྱུར་པ། ། གསུང་གིས་ཀྱང་ནི་དེ་སྙེད་ཁྱབ། ། གསུང་གིས་ཇི་སྙེད་ཁྱབ་གྱུར་པ། །
ཐུགས་ཀྱིས་ཀྱང་ནི་དེ་སྙེད་ཁྱབ། ཅེས་སོ། ། དེ་ཡང་ཆོས་སྐུའི་ཞིང་ཁམས་ནི་ནང་དབྱིངས་བསམ་གྱིས་མི་ཁྱབ་པ་གཞོན་ནུ་བུམ་སྐུའི་སྦུབས། ལོངས་སྐུའི་ཞིང་ཁམས་ནི་ཕྱིར་གསལ་ལྷུན་འགྲུབ་ཆེན་པོའི་རང་གདངས་ངེས་པ་ལྔ་ལྡན། སྤྲུལ་སྐུའི་ཞིང་ཁམས་ནི་རྩལ་སྣང་ཅིར་ཡང་མཆེད་པ་སྣ་ཚོགས་གདུལ་བྱའི་ཁམས་ཏེ། ལྡོག་པ་ཐ་དད་པ་གསུམ་དུ་དབྱེ་ཡང་ངོ་བོ་ཆོས་ཉིད་རྣམ་པར་དག་པའི་དབྱིངས་གཅིག་གིས་བསྡུས་པས་གསུམ་དུ་བགྲང་བ་ཡང་མི་འགལ་ལ། གཅིག་ཏུ་ཁྱབ་པས་འདྲེས་པ་ལ་སོགས་པའི་སྐྱོན་ཡང་ཡོད་པ་མ་ཡིན་ནོ། ། དེ་དག་ཀྱང་ཐུན་མོང་གདུལ་བྱའི་ངོར་སྣང་དབང་བཙན་དུ་བྱས་ནས་དབྱེ་བ་ཙམ་ལས། དོན་ལ་ནི་སངས་རྒྱས་ཐམས་ཅད་ཆོས་སྐུའི་ཞིང་ལས་གང་དུའང་གཡོས་པ་མེད་ན་གཅིག་དང་ཐ་དད་དུ་དབྱེ་བ་ཙམ་ཡང་འཐད་པ་མ་ཡིན་ཏེ། ཐེག་བསྡུས་ལས།
བདག་ཏུ་འཛིན་པ་མེད་པའི་ཕྱིར། གནས་ལ་ཐ་དད་ཡོད་མ་ཡིན། ཞེས་གསུངས་པ་ལྟར་རོ། ། འོ་ན་སངས་རྒྱས་ཤཱཀྱ་ཐུབ་པའི་ཞིང་ཁམས་འདི་ཡང་ཆོས་སྐུའི་ཞིང་ཁམས་ཡིན་ནམ་ཞེ་ན། གདུལ་བྱ་སྤྱི་མཐུན་དུ་སྣང་བ་འདི་ནི་སྤྲུལ་སྐུའི་ཞིང་ཁམས་ལས་མ་འདུས་མོད་ཀྱིས། འདི་ཉིད་རྣམ་པར་དག་པ་ལས་གཞན་པའི་ཆོས་སྐུའི་ཞིང་ཁམས་ཤིག་གུད་ན་ཡོད་པ་ཡང་མ་ཡིན་ཏེ། དཔེར་ན་ཆུ་གཅིག་པུ་འདི་ལའང་ངན་སོང་གི་འགྲོ་བ་ལ་སྣང་རྒྱུ་དེ་ལས་ངོ་བོ་ཐ་དད་པ་གཅིག་གཞན་དག་ལ་ཡོད་པ་མ་ཡིན་མོད་དེ་རྣམ་པ་སྣང་ཚུལ་ནི། དམྱལ་བ་པ་དག་གིས་ཁྲོ་ཆུ་དང༌། ཡི་དྭགས་ཀྱིས་རྣག་ཁྲག ། དུད་འགྲོས་བཏུང་དུ་རུང་བ་ཙམ།
མིས་ཆུ། ལྷས་བདུད་རྩི། དག་པའི་ཞིང་ན་གནས་པས་བདུད་རྩི་ཆེན་པོར་མཐོང་བ་སོགས་དང༌། གཞན་ཡང་ཆོས་ལ་དབང་ཐོབ་པའི་རིགས་འཛིན་རྣམས་ལ་ཆུ་དེ་ཉིད་མཱ་མ་ཀཱིར་སྣང་སྟེ། བརླན་པའི་བྱ་བ་ཡང་བྱེད་ལ། རོལ་བས་བདེ་བ་ཡང་མྱོང་ཞིང་ཏིང་ངེ་འཛིན་ཀྱང་འཕྲུལ་ཏོ། ། བག་ལ་ཉལ་ཤིན་ཏུ་ཟད་པ་ལ་ནི་སྤྲོས་པ་ཐམས་ཅད་དང་བྲལ་བའི་ངང་དུ་རོ་གཅིག་པར་སྣང་བ་དང་མི་སྣང་བའི་སྤྲོས་པ་ཉེ་བར་ཞི་བ་དེ་བཞིན་དུ་མཁྲིས་ནད་ཅན་གྱིས་དུང་དཀར་ལ་སེར་པོར་མཐོང་དུས་སེར་སྣང་དེ་དུང་གི་ཁ་དོག་མ་ཡིན་ཀྱང་ནད་ལས་གྲོལ་བའི་དུས་ཀྱི་དཀར་པོར་མཐོང་རྒྱུ་དེ་ཡང་དེ་ལས་གཞན་པ་ཞིག་མ་ཡིན་པ་ལྟར། ཞིང་འདི་ཡང་རང་སྣང་མ་དག་པ་འདི་ལྟར་སྣང་བ་ལས་དོན་ལ་དེ་ལྟར་མ་ཡིན་པའི་ཚུལ། དྲི་མ་མེད་པར་གྲགས་པའི་མདོ་ལས། བཙུན་པ་ཤཱ་རིས་བུས་སྨྲས་པ།
བདག་གིས་ས་ཆེན་པོ་འདི་མཐོ་དམན་དང་གཡང་ས་དང་ལྗན་ལྗིད་ཀྱིས་གང་བར་མཐོང་ངོ༌། ། ཞེས་ཟེར་རོ། སངས་རྒྱས་མྱ་ངན་མེད་པའི་ཞིང་ནས་འོངས་པའི་ཚངས་པ་རལ་པ་ཅན་གྱིས་སྨྲས་པ། བདག་གིས་ནི་བཅོམ་ལྡན་འདས་ཤཱཀྱ་ཐུབ་པའི་ཞིང་འདི་ཉིད་གཞན་འཕྲུལ་དབང་བྱེད་ཀྱི་ལྷའི་གནས་ཀྱི་བཀོད་པ་ཕུན་སུམ་ཚོགས་པ་བཞིན་དུ་ཡོངས་སུ་དག་པར་མཐོང་ངོ༌། ། ཞེས་ཟེར་རོ། ། དེ་ནས་བཅོམ་ལྡན་འདས་ཀྱིས་འཁོར་གྱི་དཀྱིལ་འཁོར་རྣམས་ལ་སངས་རྒྱས་ཀྱི་ཞིང་འདིའི་རང་བཞིན་བསྟན་པར་མཛད་པས། ཐམས་ཅད་ཀྱིས་སངས་རྒྱས་རིན་པོ་ཆེ་རྒྱན་བཀོད་པའི་ཞིང་ཁམས་བཞིན་ཡོངས་སུ་དག་པར་མཐོང་བར་གྱུར་པ་དེའི་ཚེ། བཅོམ་ལྡན་འདས་ཀྱིས་བཀའ་བསྩལ་པ། ངའི་སངས་རྒྱས་ཀྱི་ཞིང་འདི་ནི་རྟག་ཏུ་འདི་འདྲ་སྟེ། ཁྱེད་རྣམས་ཀྱིས་མི་མཐོང་ངོ༌། །
ཞེས་སོ། ། ཚུལ་འདི་ལྟ་བུ་ལ་དགོངས་ནས་རེས་འགའ་ཞིང་དང་སྐུའི་བཀོད་པ་ཐ་དད་དུ་གསུངས་པ་དང༌། རེས་འགའ་གཅིག་ཏུ་གསུངས་པ་རྣམས་ཀྱང་བརྗོད་དོན་གཅིག་པ་ཡིན་ཏེ། དཔེར་ན་ཟླ་གཟུགས་ཆུ་སྣོད་ལ་ཤར་བའི་ཚེ་ཆུ་ཟླ་དུ་མ་ལ་ལྟོས་ནས་ཐ་དད་དུ་བརྗོད་པ་ཡང་ཡིན་ལ། དེ་ཀུན་གྱི་ངོ་བོ་མཁའ་ཟླ་གཅིག་ལས་མ་འདས་པ་ལ་ལྟོས་ནས་གཅིག་ཏུ་བརྗོད་པ་ཡང་མི་འགལ་བ་བཞིན་ནོ། ། འོ་ན་སྒྲིབ་བྱེད་ཡོངས་སུ་དག་པའི་སངས་རྒྱས་ལ་གདུལ་བྱ་མ་དག་པའི་ཞིང་ཞིག་སྣང་ངམ་མི་སྣང་ཞེ་ན། སངས་རྒྱས་རང་ངོས་ནས་མི་སྣང་ཡང་གཟིགས་པ་རྣམ་པར་དག་པས་ཅིར་ཡང་མཁྱེན་པ་ནི་མི་འགག་སྟེ། དེ་འགགས་ན་ཇི་སྙེད་མཁྱེན་པའི་ཡེ་ཤེས་ཀྱང་མེད་པར་ཐལ་བ་དང༌། མདོ་ལས་ཀྱང༌། ངས་སངས་རྒྱས་ཀྱི་སྤྱན་སྒྲིབ་པ་མེད་པས་ཡོངས་སུ་གཟིགས་པ་ན།
འཇིག་རྟེན་ཁམས་དག་པ་དང་མ་དག་པ་དང༌། སེམས་ཅན་དབང་པོ་མཆོག་དང་མཆོག་མ་ཡིན་པ་དག་ཀྱང་ཡང་དག་པ་ཇི་ལྟ་བ་བཞིན་དུ་མཁྱེན་ཏོ། ། ཞེས་གསུངས་པ་དང༌། ཡང་འགལ་བའི་ཕྱིར་རོ། ། དེ་ཡང་འདི་ལྟར་རིན་པོ་ཆེའི་ཁང་བུ་ཞིག་ཏུ་མི་དུ་མ་ཚོགས་པ་ལས་འགའ་ཞིག་གཉིད་དུ་སོང་བའི་རྨི་ལམ་ལ་མཛེ་ནད་ལ་སོགས་པའི་སྡུག་བསྔལ་དྲག་པོ་དུ་མ་ཞིག་གིས་མནར་བ་རྨི་གྱིན་འདུག་པ་ན། དེར་མི་མངོན་ཤེས་དང་རྫུ་འཕྲུལ་མངའ་བ་ཞིག་འདུག་པ་དེས། གཞན་དེ་རྣམས་རིན་པོ་ཆེའི་ཁང་བུར་གནས་པ་ཡང་ཤེས་ལ། གཉིད་དུ་སོང་ནས་རྨི་ལམ་ལོག་པ་རྨི་གྱིན་ཡོད་པ་ཡང་ཤེས་ནས་དེ་མ་ཐག་དེ་དག་གི་གམ་དུ་སྤྲུལ་བ་བཀྱེས་ནས་འདི་སྐད། ཀྱེ་གྲོགས་པོ་དག་ཆོས་ཐམས་ཅད་ནི་ངོ་བོ་ཉིད་མེད་པ་དང༌། མི་རྟག་པ།
སྒྱུ་མ་ལྟ་བུ་ཡིན་ཏེ། ཁྱེད་ཅག་རྣམས་ལ་ད་ལྟར་སྣང་བ་འདི་ཡང་གཉིད་དུ་སོང་བའི་རྨི་ལམ་ལ་བདེན་པར་བཟུངས་བ་ཙམ་མོ། ། ཞེས་བརྗོད་ནས་རིམ་གྱིས་གཉིད་སད་པའི་ཐབས་ལ་སྦྱོར་བ་ལྟར། སངས་རྒྱས་ཀྱིས་ཀྱང་གདུལ་བྱའི་འཁྲུལ་སྣང་ཡང་མཁྱེན་ལ། དེ་ལས་གྲོལ་བའི་ཐབས་ཀྱང་མཁྱེན་ནས་ཐུགས་རྗེས་གཟིགས་པར་འགྱུར་བ་ཡིན་ནོ། ། དེ་ལྟར་མཁྱེན་དུས་ཉིད་ནས་རང་ཉིད་ལ་ནི་འཁྲུལ་བ་མི་སྣང་བའི་ཚུལ་མི་དེ་དག་རིན་པོ་ཆེའི་ཁང་བུ་ལས་གང་དུའང་མ་བསྐྱོད་པ་ལྟ་བུའོ། ། ཚུལ་དེ་བཞིན་དུ་གཟིགས་ནས་འགྲོ་བའི་ཁམས་སུ་སྤྲུལ་པ་བསམ་གྱིས་མི་ཁྱབ་པ་འདི་དག་སྤྲུལ་ནས་ཐེག་པའི་རིམ་པ་དཔག་ཏུ་མེད་པ་ཞིག་གསུངས་པའི་ཚུལ་རྣམས་ཀྱང་གོང་དུ་སྨོས་པའི་ལེའུ་གསུམ་པའི་སྨད་ཀྱིས་སྟོན་པ་དེ་ལྟར་འོག་ཏུ་འཆད་པར་འགྱུར་རོ།། དེ་ལྟར་སྐུའི་བཀོད་པ་ཟད་མི་ཤེས་པའི་ཆོ་འཕྲུལ་རྣམས་མངོན་དུ་སྣང་བ་དང་ཆབ་གཅིག་ཆོ་འཕྲུལ་གཉིས་པ་ཇི་ལྟར་སྣང་བར་མཛད་པ་ནི། གསུང་ཡི་གེའི་འཁོར་ལོ་སྟེ་སྟོན་པ་ཉིད་ཀྱི་གསང་གསུམ་དབྱེར་མི་ཕྱེད་པའི་དབྱིངས་ལས་སྐྱེ་མེད་སྟོང་པ་ཉིད་མཚོན་པའི་ཡི་གེ་ཨ་ཉིད་རང་སྣང་བར་མཛད་པ་ལས། རང་གི་ངོ་བོ་འཕེལ་འགྲིབ་དང་བྲལ་བཞིན་སྤྲུལ་བའི་ཡི་གེ་དག་དེ་ཉིད་ལས་ཅིར་ཡང་སྣང་བར་གྱུར་ཏོ། །
དེ་ཡང་འདི་ལྟར་ཀུན་འདུས་རིན་པོ་ཆེའི་རྒྱུད་ལས། དབྱིངས་ལས་ཨ་བྱུང་ཨ་ལས་ནི། ཡི་གེའི་ཚོགས་རྣམས་མ་ལུས་འཕྲོ། ། ཞེས་དང༌། ཇི་ལྟར་འཕྲོས་པའི་ཚུལ་ཡང༌། དེ་ཉིད་ལས། ཀ་ལ་སོགས་སུ་རྣམ་པ་ལྔ། ། མགུར་གྱི་གསུང་གི་རང་བཞིན་ཡིན། ། གཉིས་པ་ཙ་ལ་སོགས་པ་ལྔ། ། ཟླ་གམ་ལྗགས་ཀྱི་རང་བཞིན་ཡིན། །
གསུམ་པ་ཏ་ལ་སོགས་པ་ལྔ། ། ལྗགས་ཀྱི་རྩེ་མོའི་རངབཞིན་ཡིན། ། བཞི་བ་པ་ལ་སོགས་པ་ལྔ། ། ཞལ་གྱི་སྒྲོས་ལས་བྱུང་བར་བཤད། ། སྐྱེས་བུ་ཆེན་པོའི་སྨིན་མ་ལས། ། འཁོར་བར་མི་གནས་ཡིག་འབྲུ་ཡ། ། སྐྱེས་བུ་ཆེན་པོའི་ དཀུ ་སྐབས་ལམ། ། གཏི་མུག་སེལ་བའི་ཡིག་འབྲུ་ལྔ། ། སྐྱེས་བུ་ཆེན་པོའི་སྟ་ཟུར་ལས། ། འདོད་ཆགས་བསྲེག་པའི་ཡིག་འབྲུ་ར། །
སྐྱེས་བུ་ཆེན་པོའི་དཔུང་པ་ལས། ། རྟོག་པ་འཇོམས་པའི་ཡི་གེ་ལ། ། ཐུགས་ལས་འཁྱིལ་པའི་དཔལ་བེའུ་ལས། ། མཚན་མ་དག་པའི་ཡི་གེ་ཤ། ། ཕྱག་གི་འཁོར་ལོའི་འོད་ཟེར་ལས། ། ཆོ་འཕྲུལ་སྟོན་པའི་ཡི་གེ་ཥ། ། སྐུ་ཡི་འབྲུ་ཚད་ལྟེ་བ་ནས། ། འདོད་པ་འབྱུང་བའི་ཡི་གེ་ས། ། ཞབས་ཀྱི་འཁོར་ལོའི་འོད་ཟེར་ལས། ། སྒྲིབ་པ་བསྲེག་པའི་ཡིག་འབྲུ་ཧ། །
གསང་བ་མཁའ་ཡི་རང་བཞིན་ནས། ། ཆོ་འཕྲུལ་འབྱུང་བའི་ཡི་གེ་ཀྵཿ ། སྐྱེས་བུ་ཆེན་པོའི་སྤྱན་གཉིས་ལས། ། རང་བཞིན་ཡི་གེ་ཨི་གཉིས་ཤར། ། སྐྱེས་བུ་ཆེན་པོའི་སྙན་གཉིས་ལས། ། རང་བཞིན་ཡི་གེ་ཨུ་གཉིས་ཤར། ། སྐྱེས་བུ་ཆེན་པོ་ཞབས་གཉིས་ལས། ། རང་བཞིན་ཡི་གེ་ཨེ་གཉིས་ཤར། ། སྐྱེས་བུ་ཆེན་པོའི་སྤྱི་གཙུག་ལས། ། རྒྱལ་བའི་ཡི་གེ་ཨོཾ་དུ་ཤར། །
ཞེས་པ་ལྟར་ཡིན་ལ། དེ་ཡང་ལུང་སྔ་མར་ཨ་ལས་ཡི་གེ་གཞན་འཕྲོས་པ་དང༌། ཕྱི་མར་སྐུའི་ཆ་ལས་འཕྲོས་པར་གསུངས་པ་གཉིས་འགལ་ལམ་སྙམ་ན། མ་ཡིན་ཏེ། ཨ་ནི་རྒྱལ་བ་ཐམས་ཅད་ཀྱི་ཐུགས་གཉིས་སུ་མེད་པའི་རང་བཞིན་རྣམ་པར་དག་པའི་དབྱིངས་ཆོས་སྐུ་ཉིད་མཚོན་བྱེད་ཡིན་ལ། དེའི་རྣམ་རོལ་མ་ཡིན་པའི་སྐུ་དང༌། གསུངས་གང་ཡང་མ་མཆིས་ན་གཉིས་ཀ་ལྟར་མི་འགལ་ཞིང༌། དེར་མ་ཟད་རང་རེས་བརྗོད་པའི་དབང་དུ་བྱས་ནའང་ཨ་ཉིད་ཡི་གེ་ཀུན་གྱི་ཁྱབ་བྱེད་དུ་ཡོད་ཀྱང་རང་གི་སྒྲ་ཁོང་ནས་འབྱུང་བས་ན། དེ་ལས་མཆེད་པ་ལུས་ཀྱི་ཆ་ཤེས་གང་ནས་འཕྲོས་ཀྱང་མི་འགལ་བ་བཞིན་ནོ། ། དོན་ལ་ནི་གསང་གསུམ་མི་ཤིག་པའི་ཐིག་ལེ་འགྱུར་བ་མེད་པ་ལས་རང་སྣང་བ་ཙམ་མོ། །
དེ་ལ་ཡང་ཅུང་ཟད་དོག་པ་བསལ་བར་བྱ་སྟེ། འདི་ལྟར་ཐོག་མར་ཆོས་སྐུའི་དབྱིངས་ལས་སྤྲུལ་པའི་ཡི་གེ་དེ་དག་དེའི་དུས་སུ་གཟུགས་སུ་གྲུབ་པ་ཞིག་སྤྲུལ་པ་ཡིན་ནམ། ། སྒྲར་གྲགས་པ་ཞིག་སྤྲུལ་པ་ཡིན། དང་པོ་ལྟར་ན་སྤྲུལ་སྐུའི་ཞིང་གཅིག་གི་ཆ་ཤས་འཛམ་བུའི་གླིང་འདིར་གཅིག་པུ་ལའང༌། རྒྱ་དཀར་ནག་བོད་ལ་སོགས་པའི་ཡི་གེའི་གཟུགས་མི་གཅིག་པ་བསམ་གྱིས་མི་ཁྱབ་པ་ཞིག་འདུག་ན་ཐོག་མར་སྤྲུལ་པའི་ཡི་གེ་དེའི་གཟུགས་གང་ལྟ་བུ་ཞིག་ཡིན། ཕྱི་མ་ལྟར་ན་ཆོས་སྐུའི་གསུང་སྒྲ་ཚིག་ལས་འདས་པ་དང་ཡང་འགལ་ལ། གལ་ཏེ་སྒྲར་གྲགས་སུ་ཆུག་དང༌། འགྲོ་བ་དྲུག་གི་སྐད་རིགས་མི་གཅིག་པ་དཔག་ཏུ་མེད་པ་དག་མཆིས་པས་གང་གི་སྐད་དུ་གྲགས་པ་ཡིན་སྙམ་ན། དེ་ལ་སྤྱིར་གང་ལྟར་ཡང་མི་འགལ་ཏེ། གཟུགས་སུ་གྲུབ་ན་ཡང་གདུལ་བྱ་རང་རང་ལ་ཡི་གེའི་རིགས་བསམ་གྱིས་མི་ཁྱབ་པ་ཞིག་འདུག་པ་དེ་དང་དེ་ཡི་གཟུགས་སུ་སྤྲུལ་ལ།
སྒྲར་གྲགས་ན་ཡང་ཆོས་སྐུ་ལ་ཡི་གེ་སྒྲར་སྣང་རུང་མ་འགག་པར་ཡོད་པ་ནི་ཅི་ཡང་མི་འགལ་ཏེ། དེ་འགལ་ན་ཆོས་སྐུ་ལ་གཟུགས་སྐུ་སྣང་རུང་མ་འགག་པར་ཡོད་པ་དེ་ཡང་འགལ་བར་ཐལ་ལོ། ། ཕྱིས་སུ་གྲགས་པ་ཡང་འགྲོ་དྲུག་གི་སྐད་རིགས་ཇི་སྙེད་པ་དེ་སྙེད་དུ་གྲགས་པ་ཡིན་ནོ། ། ཞེས་བརྗོད་ཀྱང་འགལ་བ་མེད་དེ། འཕགས་པ་བཟང་པོ་སྤྱོད་པ་ལས། ལྷ་ཡི་སྐད་དང་ཀླུ་དང་གནོད་སྦྱིན་སྐད། ། གྲུལ་བུམ་དག་དང་མི་ཡི་སྐད་རྣམས་དང༌། ། འགྲོ་བ་ཀུན་གྱི་སྒྲ་རྣམས་ཅི་ཙམ་པ། ། ཐམས་ཅད་སྐད་དུ་བདག་གིས་ཆོས་སྟོན་ཏོ། ། ཞེས་གསུངས་པ་ལྟར་རོ། །
འོན་ཀྱང་འདི་ལྟར་ཡིན་ཏེ། ཐོག་མར་སྤྲུལ་གཞིའི་ཡི་གེ་ཨ་དེ་ཡང་སྐྱེ་མེད་མཚོན་བྱེད་ཅེས་བརྗོད་ཀྱང༌། མཚོན་བྱ་དང་མཚོན་བྱེད་ཐ་དད་དུ་གྲུབ་པ་དང༌། དེ་ལས་དེ་བྱུང་དུ་སྤྲུལ་པ་ན་འགའ་ཡང་མེད་དེ། ཆོས་སྐུ་སྐྱེ་བ་མེད་པའི་དབྱིངས་ཉིད་ཡི་གེ་ཀུན་གྱི་འཆར་གཞིར་གྱུར་པ་ལ་ཞེས་ཐ་སྙད་ཙམ་དུ་བཏགས་པའོ། ། དེའི་གདངས་མ་འགག་པ་ལས་གཟུགས་སྐུའི་རོལ་པ་ཅིར་ཡང་འཆར་བའི་གཞིའམ་རྒྱུར་གྱུར་པ་ལ་ཀ་ལ་སོགས་པའི་ཐ་སྙད་བཏགས་པ་ཡིན་ཏེ། སྤྱི་མདོ་ལས། གང་སྐྱེ་བ་མེད་པ་མཚོན་པར་བྱེད་པའི་ཡི་གེ་ལ་ནི་ཨ་ཞེས་བླ་དྭགས་སུ་བཏགས་སོ། ། བྱ་བ་མཚོན་པར་བྱེད་པའི་ཡི་གེ་ལ་ནི་ཀ་ཞེས་བླ་དྭགས་སུ་བཏགས་སོ། ཞེས་སོགས་རྒྱས་པར་གསུངས་པ་བཞིན་ཡིན་ལ།
དེ་ཡང་ཐ་སྙད་ཙམ་དུ་སུ་ཞིག་གིས་བཏགས་སྙམ་ན། སྤྱིར་གདུལ་བྱར་སྣང་བ་ཙམ་ཡིན་མོད་ཀྱང་ཅུང་ཟད་སྒྲོ་བཏགས་ན། ཡི་གེའི་སྒྲར་སྣང་རུང་ཙམ་ཏུ་ནི་ཀུན་དུ་བཟང་པོ་ཉིད་ཀྱི་དགོངས་པའི་ཀློང་ན་རང་གསལ་བ་རྒྱལ་བ་རིགས་ལྔ་ལ་སོགས་པའི་ཐུགས་སུ་ཆུད་པར་མཛད་པ་ཉིད་སྒྲར་གྲགས་པའི་ཡི་གེ་དེ་ནི་གསང་བའི་བདག་པོས་བཏགས་ཤིང༌། བརྡར་གྱུར་པའི་ཡི་གེ་འདི་དག་ནི་སྲིན་པོ་བློ་གྲོས་ཐབས་ལྡན་ལ་སོགས་པའི་ལྷ་ཀླུ་མི་ཡི་རིག་འཛིན་དང་གྲུབ་པ་དག་གིས་བཏགས་པ། དེ་ནས་ཀྱང་རིམ་པར་བརྒྱུད་པའི་ཚུལ་འཆད་པར་གྱུར་རོ། ། དེ་ལྟར་སྣང་བའི་ཡི་གེ་ཉིད་ལའང་དབྱེ་ན། ཆོ་འཕྲུལ་སྤྲུལ་པའི་ཡི་གེ། ལུས་གནས་རྩའི་ཡི་གེ། ཕོ་བྲང་ལྷའི་ཡི་གེ། མཚོན་བྱེད་སྒྲའི་ཡི་གེ་དང༌།
གཞིར་གནས་ཀྱང་སྔ་མ་ལས་མ་འཕྲོས་པའི་ཡི་གེའི་གཞི་ནི་གང་དུའང་གྲུབ་པ་མེད་དོ། ། འོན་ཀྱང་གནས་སྐབས་སྣང་ཚུལ་གྱི་ངོས་ནས་བྱེད་ལས་ནི་ཐ་དད་དུ་ཡོད་དེ། འདི་ལྟར་སྤྲུལ་པའི་ཡི་གེས་ནི་སེམས་ཅན་ཚད་མེད་པའི་དོན་དངོས་སུ་བྱེད་པའོ། རྩའི་ཡི་གེས་ནི་སྐུ་དང་ཡེ་ཤེས་འདུ་འབྲལ་མེད་པའི་རྟེན་བྱེད་པའོ། ། ལྷའི་ཡི་གེས་ནི་ལྷ་སོ་སོའི་འཕྲོ་གཞི་བྱེད་པའི་བསྐྱེད་རྫོགས་དག་པའི་དོན་བྱེད་པའོ། སྒྲའི་ཡི་གེས་ནི་གསང་སྔགས་འགྲུབ་པའི་རྒྱུ་བྱེད་པའོ། དེ་བས་ན་ཆོས་ཐམས་ཅད་ལ་ཡི་གེར་མ་བརྟེན་པ་འགའ་ཡང་མི་སྲིད་ཅིང༌། ཡི་གེ་ཡང་ཐུགས་ཀྱི་ཀློང་ནས་རང་བྱུང་ལ། དེ་གཉིས་ཀ་ཡང་སྐུ་ལ་རྟེན་བཅས་པས་ན། གསང་བ་གསུམ་གྱི་ངོ་བོ་དང་རྣམ་རོལ་བརྗོད་དོན་ཐ་དད་དུ་འཛིན་པ་ནི་རྨོངས་པའི་རང་རྟགས་ཙམ་མོ།
འདིར་དེ་དག་གི་ཚུལ་བརྗོད་པས་ལམ་རྐྱེན་ཡི་གེའི་རྒྱུད་འདི་ཡང་དེའི་དུས་ནས་སྒྲར་སྣང་བའི་རྒྱུད་དུ་གྲུབ་པར་ཤེས་ལ། གཞན་དུ་དེ་ལྟར་མ་ཡིན་ན་ཕྱིས་སུ་སྒྲར་གྲགས་པའི་རྒྱུད་དང༌། བརྡར་གྱུར་པའི་རྒྱུད་འདི་དག་ཀྱང་འབྱུང་བར་མི་འཐད་དེ་རྒྱུ་མེད་པར་འབྲས་བུ་འབྱུང་མི་སྲིད་པ་དང༌། གལ་ཏེ་ཕྱིས་ཀྱི་གང་ཟག་ཕལ་པ་ཞིག་གིས་ཁུངས་མེད་པར་རང་བཟོས་བྱས་སུ་ཆུག་དང༌། ཡི་གེ་བཀླག་པ་དང༌། སྔགས་བཟླས་པ་ལ་སོགས་པ་ལ་ཡང་དོན་འབྲས་ཆུང་བར་ཟད་དོ། ། དེ་ལྟར་ནའང་དོན་གྱི་ཡི་གེར་སྣང་བ་ཙམ་ལས་ཚིག་ཏུ་གྲགས་པ་ནི་ཅང་མེད་དེ། དེའི་སྐབས་སུ་རྒྱལ་བ་དགོངས་བརྒྱུད་ཡིན་པའི་ཕྱིར་རོ། ། འདི་ལྟར་སྔོན་བྱུང་ལོ་རྒྱུས་དང་འབྲེལ་བར་སྒོམ་རིམ་དང་སྦྱར་ཚུལ་སོགས་ཡི་གེ་སོ་སོའི་དོན་ཞིབ་རྒྱས་སུ་ནི་འོག་ཏུ་ཡི་གེ་འཕྲེང་བའི་འཁོར་ལོ་བསྐོར་བའི་ལེའུ་སྟེ་བཞི་པའི་སྐབས་སུ་ཇི་བཞིན་འཆད་པར་འགྱུར་རོ། ། འདི་ལྟ་བུའི་གསུང་གི་སྤྲུལ་པ་ལྟར་སྣང་བའི་ཚུལ་ལ་ལེགས་པར་གཞིག་ན་སྔགས་ཀྱི་རང་སྒྲ་ལས་གཞན་པའི་སྒྲ་དེ་གང་ནའང་ཐོས་པར་དཀའ་ན་ཚུལ་འདི་ནི་ཆོ་འཕྲུལ་རྨད་དུ་བྱུང་བ་ཞིག་གོ །
དེ་ལ་ཡང་དཔྱད་པ་དེ་ལྟར་ན་ཡི་གེ་ཉིད་སྒྲར་གྲགས་པ་ཐམས་ཅད་ཀྱི་རྟེན་ཙམ་དུ་གྱུར་པ་ལ་ནི་ཁྱད་མེད་ན་དེས་བསྡུས་པའི་སྒྲ་ལའང་བཟང་ངན་དང་དགེ་སྡིག་ལ་སོགས་ཡོད་དམ་མེད། ཡོད་ན་ནི་ཡི་གེ་ཡང་རེས་འགའ་བཟང་པོ་དང༌། ར ེ ས་འགའ་ངན་པར་ཐལ་ལ། མེད་ན་ནི་རྫུན་ཕྲ་མ་ལ་སོགས་པའི་ངག་གི་འདུ་བྱེད་མི་དགེ་བ་དག་ཀྱང་སྔགས་དང་སྙིང་པོར་ཐལ་ཏེ། སྒྲ་རྟེན་ཡི་གེས་བསྡུས་པའི་ཕྱིར་སྙམ་ན། དེ་ཉིད་འདི་ལྟར་ཡིན་ཏེ། སྤྱིར་ཐུན་མོང་ཐེག་པའི་ལུགས་ལའང་ཆོས་ཉིད་ཀྱི་བདེན་པ་ཇི་བཞིན་མཇལ་བའི་གང་ཟག་ལ་ནི་ཆོས་ཐམས་ཅད་རྨི་ལམ་དང་སྒྱུ་མ་ཙམ་དུ་མཉམ་པ་ལས་སྤང་བླང་བྱེད་རྒྱུ་འགའ་ཡང་མེད་པའི་ཚུལ། མདོ་ཏིང་འཛིན་རྒྱལ་པོ་ལས། ། ཇི་ལྟར་སྐྱེ་བོ་མང་པོའི་དབུས་དག་ན། ། སྒྱུ་མ་བྱེད་པ་དག་གིས་གཟུགས་སྤྲུལ་ཏེ། །
རྟ་དང་གླང་པོ་ཤིང་རྟ་སྣ་ཚོགས་་་་་་་བྱས། ། དེ་ལ་མི་བདེན་སྣང་བ་གང་ཡང་མེད། ། ཆོས་རྣམས་ཐམས་ཅད་དེ་བཞིན་ཤེས་པར་གྱིས། ། ཇི་ལྟར་ནམ་མཁའ་དྭངས་ལ་ཟླ་བ་ཤར། ། དེ་ཡི་གཟུགས་བརྙན་དྭངས་བའི་མཚོར་སྣང་ཡང༌། ། ཆུ་ཟླ་སྟོང་པ་གསོག་སྟེ་སྙིང་པོ་མེད། ། ཆོས་རྣམས་ཐམས་ཅད་དེ་བཞིན་ཤེས་པར་གྱིས། ། ཇི་ལྟར་སོས་གའི་ཉི་མ་ཕྱེད་དུས་ན། ། སྐྱེས་བུ་སྐོམ་པས་གདུངས་ཤིང་འགྲོ་བ་དག ། སྨིག་རྒྱུ་འགྱུ་བ་ཆུ་ཡི་ཕུང་པོར་སྣང༌། །
དེ་ལ་བརྟགས་ན་ཆུ་ནི་གང་ཡང་མེད།། ཆོས་རྣམས་ཐམས་ཅད་དེ་བཞིན་ཤེས་པར་གྱིས། ། ཞེས་པ་ལ་སོགས་པ་མདོ་སྡེ་དུ་མར་གསུངས་པ་ལྟར་ཡིན་ལ། ཁྱད་པར་གསང་སྔགས་ཀྱི་ལུགས་ལ་དེ་ལས་ཀྱང་སྣང་གྲགས་རིག་གསུམ་ལྷ་སྔགས་ཆོས་སྐུའི་རང་བཞིན་ལས་གཞན་དུ་མེད་པའི་ལྟ་བ་ལྷག་པ་བདེན་པ་དབྱེར་མེད་སྤྱོད་ཡུལ་དང་བྲལ་བར་འཆད་ན། སྒྲ་ཚིག་ཙམ་ལ་དེ་ཙམ་གྱི་སྤང་བླང་བྱེད་རྒྱུ་ཅི་ཞིག་ཡོད་དེ། འོན་ཀྱང་ལས་དང་པོ་པའི་དོགས་སེལ་དབང་བཙན་དུ་བྱས་ན། སྤྱིར་ཁྱབ་བྱེད་དག་ཀྱང་ཁྱབ་བྱ་དག་དགོས་པ་དང༌། ངོ་བོ་དག་ཀྱང་བྱེད་ལས་དག་དགོས་པའི་ཁྱབ་པ་ནི་འགའ་ཡང་མེད་དེ། དཔེར་ན་ཆུ་དག་པ་གཅིག་པུ་ལའང༌། སྨན་དང་དུག་གི་རིགས་ཐ་དད་དུ་སྦྱར་ན་ཁྱབ་བྱེད་ཆུའི་ངོ་བོ་ཙམ་དག་པ་ལས་མ་འདས་མོད།
དེ་ཁྱབ་བྱ་སྨན་དུག་གི་ནུས་པ་སོ་སོར་སྨིན་པ་ལྟ་བུ་དང༌། ག་བུར་གཅིག་པུ་ལ་ཡང་ངོ་བོ་མ་འགྱུར་བཞིན་ཚད་པའི་སྨན་དང༌། མཁྲིས་པའི་དུག་ཏུ་འགྱུར་བའི་བྱེད་ལས་ཐ་དད་དུ་ཡོད་པ་ལྟར་ཡིན་མོད་དེ། འདིར་ཇི་བཞིན་འཆད་པ་ནི། གཞི་ཡི་གེ་ལ་བཟང་ངན་མེད་ཀྱང༌། སེམས་ཅན་རྣམས་ཀྱི་རྟོགས་མ་རྟོགས་དང༌། ཀུན་རྟོག་ལོག་པའི་ཉེར་ལེན་གྱིས་ངག་གི་འདུ་བྱེད་ངན་པར་བསྒྱུར་མ་བསྒྱུར་གྱིས་ལས་གསོགས་ཚུལ་ནི་ཐ་དད་དུ་ཡོད་དེ། དཔེར་ན་སེམས་ཅན་གྱི་ཁམས་ལ་བདེ་གཤེགས་སྙིང་པོའི་ཆོས་ཉིད་ཀྱིས་ཁྱབ་ཚུལ་ཟླ་བ་སྒྲོན་མེའི་མདོ་ལས། བདེ་གཤེགས་སྙིང་པོས་འགྲོ་བ་ཡོངས་ལ་ཁྱབ། ཞེས་དང་རྒྱུད་བླ་མ་ལས།
རྫོགས་སངས་སྐུ་ནི་འཕྲོ་ཕྱིར་དང༌། དེ་བཞིན་ཉིད་དབྱེར་མེད་ཕྱིར་དང༌། ། རིགས་ཡོད་ཕྱིར་ན་ལུས་ཅན་ཀུན། ། རྟག་ཏུ་སངས་རྒྱས་སྙིང་པོ་ཅན། ཞེས་གསུངས་པ་ལྟར་ཡིན་ནའང༌། དེ་ལྟར་མ་རྟོགས་པའི་འགྲོ་བ་ལ་དེས་ཕན་མི་ཐོགས་པར་མ་ཟད་སྡུག་བསྔལ་གྱི་གཞིར་གྱུར་བ་བཞིན། འདིར་ཡང་མི་དགེ་བ་ལྟར་སྣང་བའི་སྒྲ་ཚིག་གིས་ཀྱང་ཡི་གེའི་ངོ་བོ་ཅུང་ཟད་ཙམ་ཡང་ངན་དུ་མ་བཏངས་ཀྱང༌། མ་རྟོག་པ་དེ་སྲིད་དུ་དགེ་སྡིག་གི་ཉེར་ལེན་ལྟར་ལས་གསོགས་པའི་གཞི་དང་སྒྲའི་རྟེན་བྱེད་པ་ཡིན་ནོ། དེ་བས་ན་འདིར་གསུང་ཡི་གེའི་འཁོར་ལོ་ཇི་ལྟར་སྣང་བར་མཛད་པ་དང༌། ཆབས་ཅིག་ཐུགས་དགོངས་པའི་བྱིན་བརླབས་ལས་ཀྱང་དོན་མ་འཁྲུལ་བ་ཉིད་རྟོགས་པར་མཛད་པའི་ཚུལ་འཆད་མ་རགས་པའོ།
རྒྱུ་མཚན་དེ་དག་གི་ཕྱིར་མདོ་རྒྱུད་ཟབ་མོའི་གཞུང་ལ་ཐོས་བསམ་རྒྱ་ཆེན་པོ་བྱེད་མ་ནུས་ནའང༌། རང་དེ་ལ་མཐུན་པར་སྣང་བའི་འཁོར་བའི་ཆོས་འདི་དག་གི་གནས་ལུགས་མ་འཁྲུལ་བ་ཉིད་ཅི་ལྟ་བུ་ཞིག་ཡིན་ཅུང་ཟད་རེ་དཔྱད་ཅིང་གཏན་ལ་འབེབས་པའི་བློ་མིག་མ་ཟུམ་པར་གྱུར་ནའང༌། ལམ་འཁྱེར་དང་རྒྱས་འདེབས་སོགས་བློས་བྱས་ཀྱི་འཆིང་ཐག་ལ་གཅེས་ནོར་དུ་འཛིན་མི་དགོས་པ་ཙམ་གྱི་གོ་བ་ནང་ནས་རྙེད་པར་གདའ་སྟེ། གཟུ་བོར་གནས་པ་དག་གིས་མཁྱེན་པར་བྱས་ནས། དེའི་ངང་དུ་ཉམས་སུ་ལེན་པར་བྱ་བ་ལས། ཀུན་རྟོག་ལོག་པའི་ལམ་དུ་འཁྱེར་བ་དག་ལ་ནི་དེ་ལྟར་འཆད་པ་ཡང་མ་ཡིན་ལ། རྩོད་པ་ཡང་རེ་ཞིག་འདིར་མི་བྱའོ། ། འོ་ན་འདི་དག་སྔོན་བྱུང་གིས་ལོ་རྒྱུས་ཡིན་ནམ། རྗེས་འཇུག་གི་ཉམས་ལེན་ཡིན་ཞེ་ན། གཉིས་ཀ་ཡིན་ཏེ་སྤྱིར་རྒྱུད་དབུ་ཞབས་ཀྱི་དོན་མཐའ་དག་ལོ་རྒྱུས་ལས་མ་འདས་ཤིང༌།
ཁྱད་པར་བརྒྱུད་པ་གསུམ་ལྡན་གྱི་བླ་མ་དམ་པ་རྣམས་ལོ་རྒྱུས་དེ་ཉིད་ཐུགས་ཉམས་སུ་བཞེས་པས་གྲོལ་ན། ཁོ་བོ་ཅག་ཀྱང་དེ་ཀས་ཡིད་ཚིམ་པ་ལགས་སོ། ། དེ་ལྟར་གསུང་གི་གསང་བ་བསམ་གྱིས་མི་ཁྱབ་པའི་རྣམ་པར་རོལ་པ་ཅིར་ཡང་སྣང་བར་མཛད་པ་དང༌། གཉིས་སུ་མེད་པར། གསང་གསུམ་དབྱེར་མི་ཕྱེད་པའི་ངང་ལས། ཆོ་འཕྲུལ་གསུམ་པ་ཇི་ལྟར་མངོན་དུ་མཛད་པ་ནི། འདི་ལྟར་ཡི་གེའི་སྒྱུ་འཕྲུལ་སྣང་བར་མཛད་པ་རྣམས་ཀྱི་བརྗོད་བྱའི་གནས་ལུགས་མ་འཁྲུལ་པའི་ཡེ་ཤེས་གང་ཡིན་པ་དེ་ཉིད་ཉི ད་ ཀྱི་ཐུགས་ལ་ཇི་ལྟར་མངའ་བ་བཞིན། ཉིད་ལས་མི་གཞན་པའི་འཁོར་ཡེ་ཤེས་རྒྱ་མཚོ་བཅུད་དུ་སྨིན་པའི་རང་གཟུགས་རྒྱལ་བ་རིགས་ལྔ་ལ་སོགས་པའི་ཐུགས་སུ་ཆུད་པར་བྱིན་གྱི་བརླབས་ནས། དེ་ལྟར་མ་རྟོགས་པའི་འགྲོ་བ་རྣམས་ཀྱི་ཀུན་རྟོག་གི་རྒྱུན་ཆོས་ཉིད་དེ་བཞིན་ཉིད་དུ་ངལ་བསོ་བར་བྱ་བའི་ཕྱིར། ཐེག་པ་ཀུན་གྱི་འཕྲོ་གཞིའི་རྒྱུད་ཀྱི་ རྒྱ ལ་པོ་འདི་ཉིད་ལ་སོགས་པའི་གསང་བ་ཆེན་པོ་མཐའ་དག་གི །
རྒྱུད་དོན་ཚིག་དང་བཅས་པ་མ་ལུས་ཤིང་ལུས་པ་མེད་པ་རྣམས་ཉིད་ཀྱི་དགོངས་པའི་ཀློང་ནས། ཉིད་ཀྱི་ཐུགས་ལ་ཡོངས་སུ་མཁྱེན་པར་མཛད་དོ། དེ་ལྟར་རྒྱུད་སྡེ་ཟབ་མོ་འདི་ཉིད་དངོས་ཀྱིས་གདུལ་བྱར་མ་གྱུར་པ་རྣམས་ཀྱང་བརྒྱུད་ནས་གདུལ་བར་བྱ་བའི་ཕྱིར། རང་རང་དང་མཐུན་པའི་ཐུབ་པར་སྤྲུལ་ནས་ཐེག་པའི་རིམ་པ་བསམ་གྱིས་མི་ཁྱབ་པ་ཞིག་གསུངས་པར་འགྱུར་བའི་ཚུལ་གོང་དུ་བརྗོད་པ་དེ་དག་ཀྱང་འདི་ཉིད་ཀྱི་བྱིན་རླབས་ལས་ཤུགས་ལ་སྣང་བར་ཤེས་པར་བྱ་སྟེ། རང་གཞུང་ལས། འདུལ་བ་མདོ་སྡེ་ཆོས་མངོན་དང༌། དམ་ཚིག་སྒྲུབ་དང་གྲུབ་པ་དང༌། སྐུ་དང་གསུང་དང་ཐུགས་ཀྱི་རྒྱུད། ། ཕྱོགས་བཅུ་རྣམས་སུ་རབ་གྲགས་པ། ། གསང་བའི་སྙིང་པོ་ལས་འཕྲོས་ཏེ། །
ཞེས་སོགས་གསུངས་པ་ལྟར་ཡིན་ལ། དེ་བས་ན་ཆོ་འཕྲུལ་འདི་ནི་ཆོ་འཕྲུལ་གཞན་དག་གི་ཁྱབ་བྱེད་དང་སྤྲུལ་གཞི་ཡང་ཡིན་ལ། དེ་དག་གིས་གཏན་ལ་དབབ་པའི་དོན་མ་འཁྲུལ་བ་ལུང་དང་རྟོགས་པའི་བསྟན་པ་དང༌། དེ་ཉིད་རྗེས་འཇུག་གིས་ཉམས་སུ་བླང་བའི་འབྲས་བུ་དང་བཅས་པའང་ཡིན་པས་ན་ཆོ་འཕྲུལ་ཀུན་གྱི་མཆོག་ཏུ་གསུངས་པ་ཡིན་ཏེ། མཛོད་ལས། ཆོ་འཕྲུལ་རྣམས་ལས་བསྟན་པ་མཆོག། མི་འཁྲུལ་ཕྱིར་དང་མཐུན་ཕྱིར་དང༌། ། ཡིད་འོང་འབྲས་ལ་སྦྱོང་བྱེད་ཕྱིར། ཞེས་སོ། དེ་ལྟ་བུའི་ཐུགས་ཀྱི་ཆོ་འཕྲུལ་ཉིད་ཀྱི་བརྗོད་བྱའི་གནས་ལུགས་ཇི་བཞིན་པའི་ངོ་བོ་ནི་ཡེ་ཤེས་ཁོ་ནས་སྤྱོད་ཡུལ་ལས་རྟོག་གེས་དཔྱད་པའི་རྟོགས་པར་མི་འགྱུར་པའི་ཚུལ།
སྒྲ་གཅན་འཛིན་གྱིས་ཡུམ་ལ་བསྟོད་པ་ལས། སོ་སོ་རང་རིགས་ཡེ་ཤེས་སྤྱོད་ཡུལ་བ། ཞེས་དང༌། དགོངས་འདུས་ལས། དཔེའམ་ཚད་མའམ་གཏན་ཚིགས་སམ། ། རྗེས་སུ་དཔག་པའི་ཤེས་རབ་ཀྱིས། ། རྟོགས་པར་ནུས་པ་མ་ཡིན་ཏེ། ། དམུས་ལོང་མཁའ་ལ་མཐོ་འཇལ་འདྲ། ཞེས་དང༌། གལ་པོ་ལས།
དོན་དམ་བློ་ཡིས་སྤྱོད་ཡུལ་མིན། ཞེས་གསུངས་པ་ལྟར་རོ། ། འོན་ཀྱང་འདིར་དེའི་རང་བཞིན་རྒྱུད་དོན་ཙམ་དབྱེ་གཞིར་བྱས་ནས་ཐ་སྙད་ཀྱིས་ལྡོག་པའི་ཆ་ནས། དབྱེ་བས་དོན་སྤྱིའི་ཚུལ་དུ་གཏན་ལ་འབེབ་པར་འཆད་པ་ལ་ནི་སྐྱོན་དེ་དག་ཡོད་པ་མ་ཡིན་ཏེ། དཔེར་ནམ་མཁའི་པདྨོ་དང་རི་བོང་གི་རྭ་ལ་སོགས་པ་ཤེས་བྱའི་གཞི་མ་གྲུབ་པ་དག་ཀྱང༌། མ་དཔྱད་ན་ཡོད་མེད་ཀྱི་ཕྱོགས་གཅིག་ཏུ་ཁ་ཚོན་གཅོད་མི་ནུས་པ་དང༌། ཐ་སྙད་ཙམ་དུ་དཔྱད་པའི་ཡུལ་དུ་བཞག་པ་ལ་ཡང་མི་འགལ་བ་བཞིན་ནོ། དེ་ལྟར་ཡིན་ཡང་བརྗོད་བྱ་གཏན་ལ་མི་ཕེབ་པར་དབྱེ་བས་ཅི་ཞིག་བྱ་ཞེ་ན། དབྱེ་བ་ཤེས་པ་ཙམ་གྱིས་བརྗོད་བྱ་ཇི་བཞིན་པར་གཏན་ལ་མི་ཕེབ་ཀྱང༌། ཀུན་ཁྱབ་ཀྱི་ཚད་མ་གསུམ་གྱིས་གཞལ་བས་དབྱེ་ཆོས་ཕྱོགས་ཙམ་གོ་བ་དེ་ཉིད་བསྐྱེད་རྫོགས་ཟབ་མོས་ཉམས་སུ་བླངས་ན།
མཐར་རྣམ་སྨིན་རིག་འཛིན་ནས་རིམ་བཞིན་འཕགས་པའི་ཡེ་ཤེས་དང་མཇལ་བ་ཡིན་ལ། གཞན་དུ་གལ་པོ་ལས། ཤེས་བྱའི་ནང་ནས་དམ་པར་ནི།། གྱུར་ཕྱིར་ངེས་པའི་ཚིག་ཡིན་ནོ། ཞེས་དོན་དམ་ཤེས་བྱར་གསུངས་པ་ཡང་ཚུལ་འདི་ཙམ་དུ་དགོངས་པར་ཟད་དོ། ། དེ་བས་ན་དོན་གྱི་ངོ་བོ་ཤེས་བྱ་ཤེས་བྱེད་ལས་འདས་ཀྱང་ཐ་སྙད་ཙམ་དུ་གཏན་ལ་ཕབ་པའང༌། བརྒྱུད་ནས་རྟོགས་པའི་ཐབས་སུ་སོང་བའི་ཕྱིར་དོན་མེད་པའང་མ་ཡིན་ལ། ཤེས་པ་ཙམ་གྱིས་རྟོགས་པར་མ་ངེས་པས་ན་སྔ་མ་དང་ཡང་བརྗོད་དོན་གཅིག་པ་ཡིན་ནོ། འདི་དག་ལ་སྔ་རབ་པ་དག་མང་དུ་རྩོད་པར་འདུག་ནའང༌། རེ་ཞིག་འདིར་དེ་ཙམ་དུ་འཐུས་པར་བྱས་ནས་སྐབས་དོན་གྱི་བརྗོད་བྱ་བསམ་གྱིས་མི་ཁྱབ་པ་དག་བསྡུ་ན་གཞི་ལམ་འབྲས་བུའི་རྒྱུད་གསུམ་དུ་འདུ་བ་ཡིན་ཏེ།
དེ་ལས་མང་མི་དགོས་ལ་ཉུང་ན་མི་འདུ་བའི་ཕྱིར། སྤྱན་འགྲེལ་ལས། གཞི་ལམ་འབྲས་བུའི་ཤེས་བྱ་རྣམས། འབྲུ་མཐུན་ཚིག་དོན་ཤེས་བྱའི་ཕྱིར། རྣམ་གསུམ་རྒྱུད་ཀྱི་དོན་དུ་བསྡུས། ཞེས་གསུངས་པ་ལྟར་གསུམ་གྱིས་དང་པོ་གཞི་ལ་ཡང་དབྱེ་ན་རིམ་གསུམ་ལས། ངོ་བོའི་གཞི་དང་བརྟགས་པའི་གཞི། ཞེས་པ་ལྟར་གཉིས་ལས། དང་པོ་ནི་ཁམས་བདེ་བར་གཤེགས་པའི་སྙིང་པོ་ཞེས། སེམས་ཀྱི་དམ་པའམ་སེམས་ཀྱི་ཆོས་ཉིད་རྣམ་པར་དག་པས།
འཁོར་འདས་ཡོངས་ལ་ཁྱབ་པར་གནས་པ་དེ་ལ་གཏགས་པ་ཡིན་ཏེ། སྒྱུ་འཕྲུལ་རྒྱས་པ་ལས། ། རྣམ་རྟོག་ཀུན་གཞི་མ་ཡིན་པ། ། རང་བཞིན་མེད་པ་དོན་གྱི་གཞི། ། དེ་ནི་ཆོས་ཀྱི་དབྱིངས་ཞེས་བྱ། ། དེ་བཞིན་ཉིད་ཀྱི་ཡེ་ཤེས་སོ། ཞེས་དང༌། རྒྱན་སྟུག་པོ་བཀོད་པའི་མདོ་ལས། ། ས་རྣམས་སྣ་ཚོགས་ཀུན་གཞི་སྟེ། ། བདེ་བར་གཤེགས་པའི་སྙིང་པོའང་དེ།
ཞེས་ཚོགས་བརྒྱད་ཀུན་གཞི་དང་བཅས་པ་རྣམ་པར་དག་པའི་རང་བཞིན་ནི་དངོས་གནས་པ་ཡིན་ལ། ལུང་ཕྱི་མར་ཀུན་གཞིའི་སྒྲས་སྨོས་པ་ནི། ཀུན་གཞིའི་ཡེ་ཤེས་ལ་དགོངས་པ་ཡིན་ཏེ། ཐེག་པ་ཐུན་མོང་པའི་ཆོས་སྐད་དུ་སོང་ལ། དེ་ཙམ་དུ་མ་ཟད་རང་བཞིན་གནས་རིགས་དང༌། འགྱུར་མེད་ཡོངས་གྲུབ་སོགས་མང་དུ་གསུངས་པ་དག་ཀྱང༌། དོན་འདི་ལས་མ་འདས་མོད་དེ་ཞིབ་མོར་ཤེས་པར་འདོད་ན་རྒྱ་གར་གྱི་ལྟ་གྲུབ་རྣམ་བཞིའི་གཞུང་བཀོད་པ་དག་ལས་རྟོགས་པར་བྱ་ཞིང༌། འདིར་གཅིག་ཏུ་དྲིལ་ནས་འཆད་པར་བྱ་བའི་ངོ་བོ་ནི། རིམ་གསུམ་ལས། ངོ་བོ་ཐམས་ཅད་སེམས་ཉིད་དེ།
གསེར་གྱི་དཔེ་བཞིན་གཉིས་སུ་མེད། ། ཅེས་གསུངས་པ་ལྟར་གསེར་དང་གསེར་གྱི་ཁ་དོག་དབྱེར་མེད་པ་བཞིན་དུ་གཞིའི་ཆོས་ཉིད་ཀྱིས་ཀྱང༌། འཁོར་འདས་ཡོངས་ལ་དབྱེར་མེད་པར་ཁྱབ་ནའང༌། རང་གི་ངོ་བོ་ལ་ནི་བཅིངས་གྲོལ་གང་ཡང་མེད་པའི་ཚུལ། འདི་ཉིད་ལས། བཅིངས་མེད་རྣམ་པར་གྲོལ་མེད་པའི། སོགས་ཀྱིས་སྟོན་པ་ལྟར། རྨད་བྱུང་རྒྱལ་པོ་ལས། ཡེ་ནས་ལྷུན་འབྱམས་སངས་རྒྱས་ཆོས། ། ཐོག་མ་ཐ་མ་དབུས་མེད་ནམ་མཁའ་ལྟ་བུའི་རང་བཞིན་ལ། །
མི་ཤེས་བྱིས་པ་རྣམ་པར་འཁོར། ། འོན་ཀྱང་བཅིངས་མེད་བཀྲོལ་མེད་པ། ། སྒྱུ་མ་ལྟ་བུའི་རང་བཞིན་ནོ། ཞེས་པས་ལེགས་པར་བསྟན་པ་ཡིན་ནོ། གཉིས་པ་བརྟགས་པའི་གཞི་ནི། དེ་ལྟ་བུའི་གནས་ལུགས་ལ་སྒྲིབ་པར་བྱེད་པའི་གཉིས་སྣང་འཁོར་བའི་ཆོས་སུ་གྲུབ་པ་མཐའ་དག་སྟེ། དེའི་ངོ་བོ་ཡང་རིམ་གསུམ་ལས། ངོ་བོ་སྣོད་བཅུད་འཇིག་རྟེན་གྱི། སྣང་དང་ཞེན་པའི་ཆོས་རྣམས་སོ། ། ཞེས་གསུངས་པ་ལྟར་ཡིན་ལ།
དེ་ཡང་ངོ་བོའི་གཞི་རྣམ་པར་དག་པ་ཞིག་ལ་འཁྲུལ་བ་བརྟགས་གཞི་མ་དག་པ་ཞིག་གིས་ཅིའི་ཕྱིར་བསྒྲིབ་སྙམས་ན། བདག་ཏུ་འཛིན་པ་ལ་མངོན་པར་ཞེན་ནས་རང་སྣང་ལ་གཞན་དུ་བཟུངས་པས་བསྒྲིབ་ཏེ། འཕགས་པ་དཀོན་མཆོག་སྤྲིན་ལས། འདི་དག་ནི་བདག་མེད་པ་ཡིན་མོད་དེ། འོན་ཀྱང་བྱིས་པ་སོ་སོའི་སྐྱེ་བོ་བདག་ཏུ་འཛིན་པ་ལ་ཞེན་པ་དག་ནི་བདག་གི་ཕུང་པོ་རྣམས་ལ་བདག་ཡོད་དོ། ཞེས་མངོན་པར་ཞེན་པས་དེ་ཁོ་ན་ཉིད་ཁོང་དུ་མི་ཆུད་དོ། ཟོ་ཆུན་གྱི་ཆུན་མོའམ་འགལ་མེའི་འཁོར་ལོ་ལྟར་འཁོར་བའི་འཁོར་ལོར་འཁྱམ་མོ། ། ཞེས་སོ། ། དེས་ཇི་ལྟར་བསྒྲིབ་ནས་འཁྲུལ་སྣང་གྲུབ་ཚུལ་ཡང༌། པདྨ་རྣམ་པར་རོལ་པའི་མདོ་ལས།
ལྷའི་བུ་པདྨ་རྣམ་པར་རོལ་པས་འཇམ་དཔལ་ལ་སྨྲས་པ། འཇམ་དཔལ། ཕྱི་རོལ་གྱི་ཡུལ་འདི་དག་བྱེད་པ་པོས་བྱས་པའམ་ཇི་ལྟར་བལྟ་བར་བགྱི། འཇམ་དཔལ་གྱིས་སྨྲས་པ། ལྷའི་བུ། ཕྱི་རོལ་གྱི་ཡུལ་འདི་རྣམས་ནི་བྱེད་པ་པོས་བྱས་པ་མ་ཡིན་ཏེ། སེམས་སམ་རྟོག་པའི་བག་ཆགས་ཀྱི་སྣང་བ་ཡིན་ནོ། ། ལྷའི་བུས་སྨྲས་པ། བག་ཆགས་ཇི་ལྟར་བརྟས་ཀྱང་རི་དང་རྒྱ་མཚོ་དང༌། ཉི་མ་དང་ཟླ་བ་ལ་སོགས་པ་སྲ་ཞིང་འཐས་པ་ལྟར་གྱུར་པ་སྣང་བ་ག་ལ་རུངས།
འཇམ་དཔལ་གྱིས་སྨྲས་པ། ལྷའི་བུ་སྣང་དུ་རུང་སྟེ། གྲོང་ཁྱེར་ཆེན་པོ་ཝཱ་རཱ་ཎ་སཱི་ན་བྲམ་ཟེ་མེ་སྦྱིན་ཞེས་བྱ་བས་རང་གི་ལུས་སྟག་ཏུ་བསྒོམས་པས། གྲོང་ཁྱེར་གྱི་མི་རྣམས་ཀྱིས་སྟག་ཏུ་མཐོང་ནས་བྲོས་པས་གྲོང་ཁྱེར་སྟོངས་པ་བྱུང་ངོ༌། ། ཟད་པ་ས་དང་ཆུ་བསྒོམས་པས་ས་དང་ཆུར་སྣང་བ་དང༌། རྣལ་འབྱོར་སྤྱོད་པའི་དགེ་སློང་གི་མི་གཙང་བའང་རུས་གོང་གི་འདུ་ཤེས་བསྒོམས་པས་དེར་སྣང་བ་ཡིན། ཐོག་མ་མེད་པའི་བག་ཆགས་བརྟས་པས་ཅི་སྟེ་མི་སྣང༌། ལྷའི་བུས་སྨྲས་པ། བག་ཆགས་བརྟས་པའི་དབང་གིས་རྣམ་པ་སྣ་ཚོགས་པའི་དབང་གིས་དུ་མར་སྣང་བ་ཡིན། འཇམ་དཔལ་གྱིས་སྨྲས་པ།
སྣང་བ་ཐམས་ཅད་མ་ངེས་པ་ཡིན་ཏེ། ལ་ལའི་སྣང་བ་ནི་ལ་ལས་མུན་པ་ཡིན་ནོ། ། འདི་ལྟར་ས་ལ་སར་འདུ་ཤེས་པ་དང༌། ས་ལ་ཆུར་འདུ་ཤེས་པའང་ཡོད། ས་ལ་མེར་འདུ་ཤེས་པའང་ཡོད། ས་ལ་ལོངས་སྤྱོད་དུ་འདུ་ཤེས་པའང་ཡོད། ས་ལ་སྡུག་བསྔལ་དུ་འདུ་ཤེས་པའང་ཡོད། མེ་ལ་མེར་འདུ་ཤེས་པའང་ཡོད། མེ་ལ་ལོངས་སྤྱོད་དུ་འདུ་ཤེས་པའང་ཡོད། མེ་ལ་གནས་སུ་འདུ་ཤེས་པའང་ཡོད།
མེ་ལ་ཟས་སུ་འདུ་ཤེས་པའང་ཡོད། ཆུ་ལ་ཆུར་འདུ་ཤེས་པའང་ཡོད། ཆུ་ལ་མེར་འདུ་ཤེས་པའང་ཡོད། ཆུ་ལ་སར་འདུ་ཤེས་པའང་ཡོད། ཆུ་ལ་བདུད་རྩིར་འདུ་ཤེས་པའང་ཡོད། ཆུ་ལ་གནས་སུ་འདུ་ཤེས་པའང་ཡོད། ནམ་མཁའ་ལ་ནམ་མཁར་འདུ་ཤེས་པའང་ཡོད། ནམ་མཁའ་ལ་གནས་སུ་འདུ་ཤེས་པའང་ཡོད། ཆུ་ལ་སར་འདུ་ཤེས་པའང་ཡོད། ཆུ་ལ་བདུད་རྩིར་འདུ་ཤེས་པའང་ཡོད།
ཆུ་ལ་གནས་སུ་འདུ་ཤེས་པའང་ཡོད། ནམ་མཁའ་ལ་ནམ་མཁར་འདུ་ཤེས་པའང་ཡོད། ནམ་མཁའ་ལ་གནས་སུ་འདུ་ཤེས་པའང་ཡོད། ནམ་མཁའ་ལ་སར་འདུ་ཤེས་པའང་ཡོད། དེ་བས་ན་ངེས་པ་མེད་པའི་ཕྱིར་བག་ཆགས་ཀྱི་དབང་གིས་གང་ལྟར་ཡང་སྣང་བ་ཡིན་ནོ། ། ཞེས་ཤིན་ཏུ་གསལ་བར་གསུངས་པ་ལྟར་འཁྲུལ་སྣང་མཐའ་གཅིག་ཏུ་མ་ངེས་པ་རྨི་ལམ་ལྟར་ཤེས་པར་བྱ་ཞིང༌། གཞན་ཡང་རྫས་གཅིག་ལ་དུ་མ་དང༌། མི་གཅིག་ལ་དགྲ་གཉེན་ཐ་དད་དུ་སྣང་བ་ཡང་མི་འགལ་བའི་ཚུལ། དོ་ཧ་མཛོད་ལས། ཇི་ལྟར་རླུང་གིས་བརྒྱབ་པས་མི་གཡོ་བའི། །
ཆུ ་ཡང་གཡོ་བའི་དབའ་རླབས་རྣམས་སུ་འགྱུར། དེ་ལྟར་རྒྱལ་པོ་མདའ་བསྣུན་སྣང་བ་ཡང༌། གཅིག་ཉིད་ན་ཡང་རྣམ་པ་སྣ་ཚོགས་བྱེད། ཇི་ལྟར་རྨོངས་པས་ལོག་ནས་བལྟས་པ་ཡིས། ། མར་མེ་གཅིག་ཉིད་གཉིས་སུ་སྣང་བར་འགྱུར།། དེ་ལྟར་བལྟ་བྱ་ལྟ་བྱེད་གཉིས་མེད་ལ། ཀྱེ་མ་བློ་ནི་གཉིས་ཀྱི་དངོས་པོ་སྣང༌། ཞེས་ཆུ་གཅིག་ཉིད་རླུང་གིས་བསྐྱོད་པས་དབའ་རླབས་མང་པོར་སྣང་བ་དང༌། མར་མེ་གཅིག་ཉིད་མིག་བཙིར་བས་གཉིས་སུ་སྣང་བ་དང༌། ས་ར་ཧ་གཅིག་ཉིད་བཟང་ངན་གཉིས་སུ་མཐོང་བ་ལྟར་ཆོས་ཐམས་ཅད་དོན་ལ་གཉིས་སུ་མེད་པ་ལ་གཉིས་སུ་འཛིན་པས་བསླད་པ་དེ་དང་འདྲ་བར་གསུངས་པ་ལྟར་ཡིན་ལ།
དེ་ཡང་ཐོག་མའི་སྤྱི་གཞིའི་སྟེང་ནས་རྒྱུ་མ་རིག་པ་གཉིས་དང༌། རྐྱེན་བཞིས་འཁྲུལ་སྣང་མཐུ་བརྟས་ཏེ་བག་ཆགས་སོ་སོར་གྲུབ་པའི་ཚུལ་ནི་སྔོན་དུའང་མདོ་ཙམ་བསྟན་ལ། འོག་ཏུ་གཞུང་དོན་གྱི་སྐབས་སུ་ཡང་ཅི་རིག་པར་སྟོན་པ་ཡིན་ནོ། ། དེ་ལྟ་བུའི་གཞིའི་གནས་ལུགས་གང་ལ་འཁོར་འདས་ཀྱི་ཆོས་ཐམས་ཅད་བསྟེན་པས་སམ། ཆོས་ཐམས་ཅད་དེ་ལས་འབྱུང་བས་ན་དེས་ཚིག་ཀྱང༌། རིམ་གསུམ་ལས། ཐ་སྙད་གཉིས་ཀྱི་ཆོས་རྣམས་ཀུན། ། མ་ལུས་འབྱུང་ཕྱིར་གཞི་ཞེས་བྱ། ཞེས་སོ། ། གཉིས་པ་ལམ་རྒྱུད་ནི་གཞི་རྒྱུད་དེ་གློ་བུར་གྱི་དྲི་མ་དང་བྲལ་བར་བྱེད་པའི་ཐབས་ཤེས་འཇུག་གི་བྱེད་རྩོལ་དང་བཅས་པ་སྟེ།
དེ་ལ་ཡང་ལམ་དངོས་བཤད་པ་དང༌། དེའི་ཡན་ལག་རྒྱུད་ཀྱི་དངོས་པོ་བཅུ་བྱེ་བྲག་ཏུ་བཤད་པ་གཉིས་ལས། དང་པོ་ལ་ཡང་དབྱེ་ན་བཤད་རྒྱུད་རྒྱ་མཚོ་ལས། གྲོལ་ལམ་ཐབས་སུ་རྣམ་པར་བསྟན། ཞེས་པ་ལྟར་ཐབས་གྲོལ་གྱི་ལམ་གཉིས་ལས། དང་པོ་ཐབས་ལམ་ནི་ཐབས་ཀྱི་ཁྱད་པར་བརྟུལ་ཞུགས་ཀྱི་སྤྱོད་པ་རྨད་དུ་བྱུང་བའི་སྒོ་ནས་འབྲས་བུ་མྱུར་དུ་ཐོབ་པར་བྱེད་པ་སྟེ། དཔེར་ན་རིན་པོ་ཆེ་མ་ཀྵེ་ཀའི་སྦྱོར་བས་ལྕགས་ཁམས་ཡུད་ཙམ་གྱིས་གསེར་དུ་བསྒྱུར་བ་བཞིན་ཏེ། དེ་ལའང་རིམ་གསུམ་ལས། གདམས་ངག་སྟེང་དང་འོག་གི་སྒོ། ཞེས་པ་ལྟར་རིམ་གྱིས་དང་ཅིག་ཅར་གྱི་ལམ།
སྟེང་སྒོ་འཇུ་བརྟུལ་དང༌། འོག་སྒོ་བདེ་བ་ཆེན་པོ་གཉིས་སུ་ཡོད་ཀྱང་འདིར་དེ་ཙམ་མོ། ། གཉིས་ པ་ གྲོལ་ལམ་ནི་གཙོ་བོར་ཤེས་རབ་རྣམ་པ་གསུམ་གྱི་སྒོ་ནས་རང་རྒྱུད་ཀྱི་འཆིང་བ་ཆོས་ཉིད་དུ་གྲོལ་བར་བྱེད་པ་སྟེ། རིན་པོ་ཆེ་ཀཽ་ཏུ་བྷ་དང་ལྷན་ཅིག་བཞག་པའི་རྡོའི་ཁམས་རིམ་གྱི་གསེར་དུ་འགྱུར་བ་བཞིན་ཏེ། དེ་ལ་ཡང་ལམ་རིམ་ལས། རིང་པའང་རིམ་དང་ཅིག་ཅར་བའོ། ཞེས་པ་་་་་ལྟར་གྲོལ་ལམ་ཅིག་ཅར་བ་དང༌། རིམ་གྱིས་པ་གཉིས་སུ་ཡོད་པ་ལས། དང་པོ་ནི། དབང་པོ་ཡང་རབ་ཁ་ཅིག་སྔོན་གྱི་སྨོན་ལམ་དང་བླ་མའི་ཐུགས་རྗེ་ལ་བརྟེན་ནས་གནས་སྐབས་སུ་མོས་གུས་དྲག་པོ་ཙམ་གྱིས་རྐྱེན་བྱས་ཏེ་སྐད་ཅིག་ལ་རྟོགས་གོམས་མཐར་ཕྱིན་པར་བྱེད་པ་ཡིན་ཀྱང༌།
འདི་ལའང་མཆོག་དམན་གྱི་ཁྱད་ནི་ཡོད་པར་མངོན་ཏེ། དཔེར་ན་ཨོ་རྒྱན་གྱི་རྒྱལ་པོ་ཨིནྡ་བྷོ་ཏི་ལྟ་བུ་དབང་དུས་སུ་རྟོགས་གོམས་ཆིག་རྫོགས་སུ་གྱུར་བའི་ཚུལ་དང༌། སློབ་དཔོན་ཆེན་པོས་མན་ངག་ལྟ་ཕྲེང་དུ་ནི་འཆད་འགྱུར་གྱི་མཚན་ཉིད་གསུམ་གྱི་རིམ་པས་གོམས་པ་མཐར་ཕྱིན་པར་བྱེད་པའི་ཚུལ་མྱུར་བུལ་ཙམ་མ་གཏོགས་རིམ་གྱིས་པ་དང་ལམ་གྱི་འགྲོས་གཅིག་པར་གསུངས་པ་གཉིས་ལ་དཔྱད་པས་ཤེས་སོ། ། གཉིས་པ་རིམ་གྱིས་པ་ལའང་རང་གཞུང་ལས། ཤེས་འཇུག་མཚན་ཉིད་འབྱོར་པས་གཟུངས། ། འབྲས་བུ་སྨིན་བྱེད་རྒྱུ་དང་རྐྱེན། ། ནུས་མཐུ་ཅན་དུ་གང་གྱུར་བ། ། རིགས་འཛིན་རྒྱལ་བའི་ཞིང་དུ་གྲགས། ། ཞེས་པ་ལྟར་རྒྱུ་ཤེས་པའི་མཚན་ཉིད་ལྟ་བ། རྐྱེན་འཇུག་པའི་མཚན་ཉིད་ཏིང་ངེ་འཛིན།
ལམ་གྱུར་འབྲས་བུའི་མཚན་ཉིད་རིགས་འཛིན་བཞི་སྟེ་གསུམ་ལས། དང་པོ་ནི་ལམ་རིམ་ལས། གཞི་དང་གཏན་ཚིག་གྲུབ་པའི་དོན་ཞེས་པས་གཞལ་བྱ་ཞེན་སྣང་དང་བཅས་པའི་གཞི་རྒྱུད་གང་ཞིག ། འཇལ་བྱེད་གཏན་ཚིག་རྣམས་ཀྱིས་གཏན་ལ་ཕབ་པས་གྲུབ་དོན། ཐུན་མོང་ཡིད་དཔྱོད་ཀྱི་ལྟ་བ་རྗེས་དཔགས་ཙམ་མ་ཡིན་པར་ལྷག་པའི་བདེན་པ་དབྱེར་མེད་སྤྱོད་ཡུལ་དང་བྲལ་བར་མངོན་སུམ་དུ་གཏན་ལ་ཕེབས་པ་ནི་གྲུབ་པའི་མཐའ་ཡིན་ཏེ། ལམ་རིམ་ལས། རྒྱ་མཚོ་དྭངས་བའི་གཟུགས་བརྙན་ལྟར། ། སྒྲ་བརྟེན་ཡིད་ལ་བྱེད་མིན་པར། ། རང་རིག་མངོན་སུམ་དམིགས་བྲལ་བ། ། རང་གསལ་གསུམ་བྲལ་མི་བསྒུལ་བར། །
ངེས་པར་གདེངས་སུ་གང་བྱས་པ། ། ཐོས་བསམ་བརྟེན་པའི་ལྟ་མཐར་ཕྱིན། ། ཞེས་སོ། ། ཚུལ་འདི་ལ་འཇམ་མགོན་ས་སྐྱ་པཎྜི་ཏས་སྡོམ་གསུམ་རབ་དབྱེར་དགོངས་གཞི་དང་བཅས་ནས་དགོངས་པ་དུ་མས། ། ཕ་རོལ་ཕྱིན་པའི་སྤྲོས་བྲལ་ལས། ། ལྷག་པའི་ལྟ་བ་ཡོད་ན་ནི། ། ལྟ་དེ་སྤྲོས་པ་ཅན་དུ་འགྱུར། ཞེས་གསུངས་པ་ལ་གཞུང་འདི་འཛིན་པའི་བདག་ཉིད་ཆེན་པོ་ཐུན་མོངས་དང་ཐུན་མོང་མ་ཡིན་པའི་གྲུབ་པའི་མཐའ་རྒྱ་མཚོའི་ཕ་རོལ་དུ་སོན་ཅིང༌། ཁྱད་པར་གསང་ཆེན་བླ་ན་མེད་པའི་རྒྱུད་སྡེའི་དགོངས་དོན་ཟབ་མོ་ཤིན་ཏུ་གསང་བ་དག་གིས་ཐུགས་རྒྱུད་ཡོངས་སུ་གཏམ་པའི་མཁས་གྲུབ་བསྟན་པའི་བདག་པོ་དག་གིས་ཐུགས་མ་རངས་པའི་རྣམ་འགྱུར་དང་བཅས་ནས་འདི་སྐད་དུ། ཚུལ་གསུམ་སྒྲོན་མེ་ལས།
དོན་གཅིག་ན་ཡང་མ་རྨོངས་དང༌། ། ཐབས་མང་དཀའ་བ་མེད་ཕྱིར་དང༌། དབང་པོ་རྣོན་པོའི་དབང་བྱས་པས། ། སྔགས་ཀྱི་ཐེག་པ་ཁྱད་པར་འཕགས། ཞེས་དང༌། མདོ་སྡེ་གདམས་ངག་འབོག་པའི་རྒྱལ་པོ་ལས། འཇམ་དཔལ་གྱིས་སྟོན་པ་ལས། འདྲེན་པའི་ཐེག་པ་གསུམ་པོ་དག ། བཅོམ་ལྡན་ངེས་པར་གསུངས་ལགས་ན། ། རྒྱུ་འབྲས་ལྷུན་གྲུབ་ཏུ་སྤྱོད་ཅིང༌།
སངས་རྒྱས་གཞན་ནས་མི་འཚོལ་བའི། ། ངེས་པའི་ཐེག་པ་ཅིས་མ་གསུངས། ། ཞེས་ཞུས་པའི་ལན་དུ། སྟོན་པས། རྒྱུ་ལ་མོས་པར་རྒྱུའི་ཆོས་ཀྱི། འཁོར་ལོ་རབ་ཏུ་བསྐོར་བྱས་ན། རྡོ་རྗེ་ཐེག་པའི་ཉེ་ལམ་ནི། མ་འོངས་དུས་ན་འབྱུང་བར་འགྱུར། ཞེས་སྔགས་ནི་འབྲས་བུ་ལམ་དུ་བྱེད་པ་དང༌། སངས་རྒྱས་དངོས་ཡོད་པར་སྟོན་པས་ན་ངེས་དོན་མཐར་ཐུག་གི་ཐེག་པ་སྟེ།
ལུང་སྔ་མར་མ་རྨོངས་དང་ཞེས་པས། ཕར་ཕྱིན་ཐེག་པ་ལ་ཟབ་གསལ་གང་ཐད་ནས་ཀྱང་རྨོངས་པའི་ཆ་ཕྱོགས་རེ་ད་དུང་ཡོད་པར་གསུངས་པ་དང༌། དབང་པོ་རྣོན་པོ་ཞེས་པས། མདོ་ལས་སྔགས་ཀྱི་ཤེས་རབ་ཡང་ཁྱད་པར་ཅན་དུ་བསྟན་པས་ན་ལྟ་བའང་དེའི་ཁྱད་པར་གྱི་ཆོས་སུ་རིག་པར་བྱ་ལ། ལུང་ཕྱི་མར་རྒྱུ་འབྲས་ལྷུན་གྲུབ་ཏུ་ཞེས་སོགས་ཀྱིས་མཆོག་ཏུ་མི་འགྱུར་བའི་བདེ་བ་ཆེན་པོ་ལྷན་སྐྱེས་དེ་བཞིན་ཉིད་ཀྱི་ཡེ་ཤེས་ནི་རྡོ་རྗེ་ཐེག་པ་སྔགས་ཀྱི་ཁྱད་ཆོས་སུ་གསུངས་བ་ཡིན་ཏེ། ཁྱེད་ཅག་མོས་པའི་རྒྱུད་དུས་ཀྱི་འཁོར་ལོ་ལས་ཀྱང༌། དེས་ན་གཙོ་བོས་གང་ཞིག་འཕོ་མེད་ལྷན་སྐྱེས་ལུས་ཀྱི་བདེ་བ་སྔགས་ཀྱི་ཐེག་པར་བསྟན། ཞེས་སོགས་གསར་རྙིང་རིས་མེད་ཀྱི་མདོ་རྒྱུད་ཚད་མ་དག་ལས་འབྱུང་བ་མ་མཐོང་བར་ཟད་དོ་ཞེས་ལན་འདེབས་པར་བྱེད་པ་ལ། ཚུལ་དེ་དག་གི་དགོངས་པ་ཇི་བཞིན་མ་རྟོགས་པའི་རྨོངས་པ་དག ། བདག་ཏུ་འཛིན་པའི་གཉིས་འཐུང་ལོག་པར་ལྟ་བའི་མྱོས་བྱེད་ཀྱིས་རབ་ཏུ་རྒྱགས་པར་བྱས་ནས་ཕྱོགས་ལྷུང་གི་གཡང་སར་རྩ་ལྟུང་དྲུག་པའི་ནོངས་པ་ཆེན་པོ་བདག་གིར་བྱས་ཏེ་ཐར་པའི་སྲོག་རྩ་ཉེ་བར་བསུབ་པའི་གཏམ།
གཅིག་ཏེ་ལེགས་ན་ཅིག་ཤོས་ནི་གཞན་ནོ་ཞེས་སྨྲ་བར་བྱེད་པ་ནི་རྣམ་པ་ཀུན་དུ་འོས་པ་མ་ཡིན་པའི་ལུང་རིག་གི་མཚོན་ཆ་རྣོན་པོ་སྙིང་ལ་གཟེན་པ་ཉིད་དེ། རྒྱུད་བླ་མ་ལས། ཁམས་གསུམ་དག་ན་ཉོན་མོངས་སྤོང་བྱེད་གསུངས། ཞི་བའི་ཡོན་ཏན་བརྗོད་པར་མཛད་པ་གང༌། དེ་ནི་དྲང་སྲོང་གསུངས་ཡིན་ལྡོག་པ་གཞན། ཞེས་ཐར་བའི་ལམ་དང་འབྲེལ་པའི་ཆོས་ཐམས་ཅད་སངས་རྒྱས་ཀྱི་གསུང་ཁོ་ན་ཡིན་པར་གསུངས་པའི་ཕྱིར་རོ། དེས་ན་ཁོ་བོ་ཅག་ནི་ཚུལ་འདི་གཉིས་དགོངས་དོན་གཅིག་པར་མཐོང་ཏེ། དཔེར་ན་རྒྱ་མཚོ་ཆེན་པོ་ལས་ཀུ་ཤའི་ཆུན་པོས་ཉེ་བར་བླངས་པའི་ཆུ་ཐིག་དེ་རྒྱ་མཚོའི་ཆུ་ཡིན་པས་ཁྱབ་ཀྱང༌། རྒྱ་མཚོ་ནི་ཆུ་ཐིག་དེ་ཡིན་པས་མ་ཁྱབ་ལ། ཆུའི་ངོ་བོ་ཙམ་ལ་ལྟོས་ནས།
རྒྱ་མཚོའི་ཆུ་ཡང་འདི་ལས་མི་ལྷག་གོ ། ཞེས་བརྗོད་ཀྱང་དེ་ཀས་རྒྱ་མཚོའི་ཁྱད་ཆོས་རྣམས་མེད་དུ་མི་འགྲོ་བ་ལྟར། གསང་ཆེན་བླ་ན་མེད་པའི་རྒྱུད་སྡེ་འདི་ལས་འཕྲོས་པའི་ཐེག་པ་ཐུན་མོང་པ་དག་གི་ལྟ་བ་ཡང་སྔགས་ཀྱི་ལྟ་བ་ཡིན་པས་ཁྱབ་ལ། སྔགས་ཀྱི་ལྟ་བ་ཡིན་ན་དེའི་ལྟ་བ་ཡིན་པའི་མ་ཁྱབ་ཅིང༌། གནས་སྐབས་སུ་དགོས་ཆེད་དང་བཅས་ནས་དབུ་མའི་ལྟ་བ་ལྟ་བུ་ལ་སྤྲོས་པ་དང་བྲལ་བའི་ཆ་ནས། སྔགས་སྤྲོས་བྲལ་གྱི་ལྟ་བ་ཡང་འདི་ལས་མི་ལྷག་གོ་ཞེས་བརྗོད་ཀྱང༌། དེ་ཀའི་སྔགས་ཀྱི་མི་འགྱུར་པའི་བདེ་བ་ཆེན་པོ་ལ་སོགས་འཕགས་ཆོས་རྣམས་མེད་དུ་འགྲོ་མི་དགོས་པར་གྲུབ་ལ། ཚུལ་དེས་སྔ་མའི་རྒོལ་བ་ཡང་དགོངས་གཞི་དགོངས་པ་དང་བཅས་པ་སྟེ། དགོངས་གཞི་ནི་ངོ་བོ་སྤྲོས་བྲལ་ཙམ་ལ་བྱས་ནས། དགོངས་པ་དེང་སྐབས་སྔགས་པར་ཁས་འཆེ་ནས་ཕ་རོལ་ཕྱིན་པའི་ལྟ་སྤྱོད་ཟབ་མོ་རྒྱང་དུ་བོར་ཏེ།
དེ་དང་དངོས་སུ་མ་འབྲེལ་བའི་ལྟ་བ་ཁྱད་པར་ཅན་གཞན་ཞིག་སྔགས་ལ་ཡོད་དོ་ཞེས། ཁྱད་གཞི་མེད་པའི་ཁྱད་ཆོས་ཀྱི་གོ་བ་ཙམ་ལ་གདེངས་བཅས་ནས་སྔགས་ཀྱི་སྦྱོར་སྒྲོལ་ཟབ་མོ་བརླང་པོར་སྤྱོད་པ་དག་ཏུ་སྔར་གོལ་དུ་ཉེ་བ་དགགས་པའི་ཕྱིར་ཡིན་ལ། ཕྱི་མའི་བརྒལ་ལེན་ཡང༌། དགོངས་གཞི་བདེན་པ་གཉིས་ཀའི་ཐད་ནས་དོན་གྱི་ཁྱད་པར་བསམ་གྱིས་མི་ཁྱབ་པ་དག་སྲིད་པ་ལ་བྱས་ནས། དགོངས་པ་གསང་ཆེན་བླ་ན་མེད་པ་འདི་ཉིད་ཉམས་མི་དམའ་བའི་ཁྱད་ཆོས་རྣམས་མངོན་དུ་འདོན་པའི་ཕྱིར་ཡིན་ཏེ། དེ་ལྟར་མ་ཡིན་ན་འཇམ་མགོན་ས་པཎ་ཡང་སྔགས་བླ་མེད་ཀྱི་གཞན་དོན་མ་མཐོང་བའི་གང་ཟག་ཏུ་དམ་འཆའ་དགོས་ན་ཚུལ་དེའི་ཕྱོགས་འཛིན་པ་དག་ཀྱང་ཧ་ཅང་ཐལ་ལོ། ། གཉིས་པ་རྐྱེན་འཇུག་པའི་མཚན་ཉིད་ཏིང་ངེ་འཛིན་ལའང་མོས་སྒོམ་དང་ངེས་རྫོགས་གཉིས་ལས། དང་པོ་ནི། ཏིང་ངེ་འཛིན་ལ་བསྟན་པ་མ་ཐོབ་ཀྱང་སྤྱིའི་རྣམ་པ་ཙམ་ཞིག་མོས་པས་ལམ་དུ་བྱེད་པ་ཡིན་ལ། གཉིས་པ་ནི་ལམ་སོ་སོའི་ཏིང་ངེ་འཛིན་མཐར་ཕྱིན་པར་བྱེད་པའི་ཚུལ་སྐྱེ་འཆི་བར་དོ་གསུམ་སྦྱོངས་བའི་ཟག་བཅས་ཀྱི་ལམ་ལྔ་སྟེ།
ལམ་རིམ་ལས། སྲིད་པ་རིམ་པར་སྨིན་ཚུལ་གྱིས། འཇུག་པའི་ཡན་ལག་ལྔ་རུ་བཞག ། གང་དག་དངོས་ཀུན་རང་རིག་ཕྱིར། ཤི་བ་དོན་དམ་བདེན་པ་སྟེ། ། སྐྱེ་བ་བར་མ་ཀུན་རྫོབ་ཡིན། ། སྐྱེས་པའི་རིམ་གསུམ་གཉིས་མེད་དོན། ། ཞེས་འཆི་བ་འོད་གསལ་དང་རྗེས་སུ་མཐུན་པའི་ལམ་སྟོང་པ་ཆེན་པོ། དེ་བཞིན་དུ་བར་དོ་དང་འབྲེལ་བའི་ལམ་སྙིང་རྗེ་སྒྱུ་མ། སྐྱེས་པའི་རིམ་པ་མངལ་ན་གནས་པ་དང༌།
བཙས་ནས་འགྲོ་འདུག་ནུས་པའི་བར་དང༌། འཁོར་གྱིས་བསྐོར་ནས་དགྲ་འདུལ་གཉེན་སྐྱོང་གི་ལས་བྱེད་པའི་དུས་ཚོད་གསུམ་དང་མཐུན་པའི་ལམ་ཕྱག་རྒྱ་གཅིག་པ། ཕྱག་རྒྱ་སྤྲོས་བཅས། ཚོམ་བུ་ཚོགས་སྒྲུབ་སྟེ་ཟག་པ་དང་བཅས་པའི་ལམ་གྱི་རྣལ་འབྱོར་ལྔ་ཡིན་ལ།

དེ་ལས་ཀྱང་དང་པོ་བཞི་ནི་ཟག་ལྡོག་གཉིས་ཀ་ཡོད་པ་ཚོགས་ལམ་གྱི་རྣལ་འབྱོར་སྟེ། ལམ་རིམ་ལས། དེ་ཕྱིར་ལམ་བཞི་ཟག་ལྡོག་ཡོད། ཅེས་སོ། ཚོགས་སྒྲུབ་པའི་སྦྱོར་ལམ་གྱི་རྣལ་འབྱོར་ཡིན་པས་ཟག་པ་ཡོད་ཀྱང་ལྡོག་པ་མེད་པའི་ལམ་སྟེ། སྤྱོད་པའི་དུས་གྲངས་ངེས་པས་ཟག་མེད་ལ་དངོས་སུ་སྦྱོར་བའི་བར་ཆད་མེད་ལམ་ཡིན་པའི་ཕྱིར་རོ།། གསུམ་པ་ལམ་གྱུར་གྱི་འབྲས་བུ་ནི། ཟག་ལྡོག་གཉིས་ཀ་མེད་པའི་ལམ་མཐོང་སྒོམ་མཐར་ལམ་གསུམ་གྱིས་བསྡུས་པ་རིག་འཛིན་བཞི་སྟེ། དེ་ཡང་མཐོང་ལམ་པ་ལའང་ཆོས་ཉིད་ཀྱི་བདེན་པ་མཐོང་ཡང་བློའི་ནུས་སྟོབས་ཆེ་ཆུང་གིས་བྱུང་བ་སྙིགས་མའི་ལུས་ཡེ་ཤེས་ཀྱི་མེས་སྦྱོངས་པར་མ་ནུས་པ་རྣམ་སྨིན་རིག་འཛིན་དང༌། སྦྱོང་བར་ནུས་པས་སྐྱེ་འཆི་མེད་པར་དྭངས་མའི་ལུས་སུ་གྱུར་བ་ལམ་མཆོག་ཡོངས་སུ་རྫོགས་པའི་ཚེ་དབང་རིག་འཛིན་གཉིས་སུ་ཡོད་པ་ཡིན་ཏེ། ལམ་ཆུང་ལས།
ནུས་པ་ཐོབ་དང་མ་ཐོབ་པས།། མཐོང་ལམ་གཉིས་སུ་འགྱུར་བ་ཡིན། ཞེས་སོ། ། འདི་ལ་ཀུན་མཁྱེན་ཆེན་པོས་ནི། ལས་དང་པོ་པའི་ས་ནས་སངས་རྒྱས་ཀྱི་སའི་བར་གྱི་མདོའི་ལམ་ལྔ་སྔགས་ཀྱི་རིག་འཛིན་བཞིས་བགྲོད་ཅིང་བསྡུས་པའི་ཕྱིར་རྣམ་སྨིན་རིགས་འཛིན་སྦྱོར་ལམ་པར་གསུངས་པ་ལྟར་རིགས་འཛིན་ཆེན་པོ་འཇིགས་མེད་གླིང་པས་ཀྱང་བཞེད་དོ། ། དེ་ལ་མཁན་ཆེན་རིན་པོ་ཆེ་དྷརྨཱ་ཤྲིས་ནི་ལུང་སྔ་མས་ཀྱང་གནོད་ལ། འོན་ཀྱང་རྣམ་སྨིན་རིགས་འཛིན་དེ་ཟག་བཅས་ཡིན་ནམ་ཟག་མེད་ཡིན། སྔ་མ་ལྟར་ན་འཕགས་པའི་ཡེ་ཤེས་ད་དུང་མ་མཐོང་བར་ཐལ་བ་དང༌། ཕྱི་མ་ལྟར་ན་སྦྱོར་ལམ་ཟག་བཅས་སུ་ངེས་པ་ལ་སོགས་པས་གནོད་དོ་གསུངས་ནའང༌། དོན་གཅིག་པ་ཡིན་ཏེ།
དཔེར་ན་ལྕགས་ཀྱུས་ཟིན་པའི་ཉ་དེ་འཆོང་མི་སྲིད་པས་ན་སྐམ་སར་ཐོན་པ་དང་འདྲ་ཡང༌། ལུས་དངོས་ཆུ་ནང་ནས་ད་དུང་མ་ཐོན་པ་ལྟར། རྣམ་སྨིན་རིགས་འཛིན་དེ་ཡང་འཕགས་པའི་ཡེ་ཤེས་སྒྲིབ་པ་དང་བྲལ་བ་མངོན་དུ་མཐོང་བས་ན་མཐོང་ལམ་པར་ཡང་སྨོས་ཏེ། ཟག་མེད་ཀྱི་ས་ནོན་པ་དང་འདྲ་ཡང་ལུས་ཀྱི་ཟག་པ་དང་ད་དུང་མ་བྲལ་བར་རྣམ་སྨིན་གྱི་ལུས་དེའི་སྦུབས་ནས་སེམས་ལྷའི་སྐུར་སྨིན་པས་ན་སྦྱོར་ལམ་ཟག་བཅས་ཙམ་གྱིས་ཀྱང་འགལ་བ་མ་ཡིན་ནོ། དོན་ལ་ནི་ཚུ་རི་ལ་ལྟོས་ནས་ཕ་རི། ཕ་རི་ལ་ལྟོས་ནས་ཚུ་རི་ཞེས་བརྗོད་པ་ལྟར། གང་ལའང་རེག་པའི་ས་མཚམས་སུ་ཤེས་པར་བྱའོ། གང་ལྟར་ཡང་རྣམ་སྨིན་དང་ཚེ་དབང་གཉིས་ཀ་རྒྱུའི་ཐེག་པའི་ས་མཚམས་དང་སྦྱར་བའི་ཚེ་ས་དང་པོ་རབ་ཏུ་དགའ་བ་ཐོབ་པའི་བྱང་ཆུབ་སེམས་དཔའ་དང་སྐལ་པ་མཉམ་པར་བཞེད་དོ། སྒོམ་ལམ་པ་ནི་ཡེ་ཤེས་སྒྱུ་མའི་སྐུ་ཅན་ཕྱག་ཆེན་རིགས་འཛིན་ཡིན་ཏེ། རྒྱུད་ལས།
སྒྲུབ་པས་སྒོམ་པའི་ལམ་ལ་འབད། ལྷ་སྐུ་འཇའ་ཚོན་ཕྱག་རྒྱ་ཆེ། ཞེས་པ་ལྟར་སྒོམ་ལམ་ས་དགུ་པོ་ཕྱག་ཆེན་རིགས་འཛིན་གྱིས་བགྲོད་པ་ཡིན་ཏེ། དེ་ལའང་ནང་གསེས་སུ་དབྱེ་ན་ས་གཉིས་པ་ནས་ལྔ་པའི་བར་ལ་རྡོ་རྗེའི་རིགས་འཛིན་དང༌། དྲུག་པ་དང་བདུན་པ་གཉིས་ལ་འཁོར་ལོའི་རིགས་འཛིན་དང༌། བརྒྱད་པ་རིན་པོ་ཆེའི་རིགས་འཛིན། དགུ་པ་པདྨའི་རིགས་འཛིན་དང༌། བཅུ་པ་རལ་གྲིའི་རིགས་འཛིན་ཞེས་བྱ་སྟེ། ལམ་རིམ་ལས། ལོངས་སྤྱོད་གཉིས་པ་ཕྱག་རྒྱའི་རིགས།
རྡོ་རྗེ་འཁོར་ལོ་རིན་ཆེན་དང༌། པདྨ་རལ་གྲིའི་རིགས་འཛིན་འགྱུར། ཞེས་སོ། ། མཐར་ལམ་ས་ནི་སྐུ་ལྔ་ལྷུན་གྲུབ་རྡོ་རྗེ་འཆང་གི་ཆ་ལུགས་འཛིན་པ་ལྷུན་གྲུབ་རིགས་འཛིན་ཏེ། ལམ་རིམ་ལས། སྔ་མའི་རིགས་ལ་མཐུ་རྫོགས་པས། བཤད་པ་བཞིན་དུ་དྲི་མ་སྦྱངས། སངས་རྒྱས་ས་ཡི་ཤེས་རབ་གསུམ། ལྷུན་གྱིས་གྲུབ་པའི་རིགས་སུ་འགྱུར། ཞེས་སངས་རྒྱས་ཀྱི་ཆེ་བའི་ཡོན་ཏན་ཕལ་ཆེར་ལ་རང་དབང་བསྒྱུར་ནུས་པར་གསུངས་སོ། །
གཞན་དུ་ལམ་ཆུང་ལས། དེ་ཡང་དང་པོ་དང་པོ་དང༌། སྐལ་མཉམ་གཉིས་པའི་རིགས་མཆོག་དེ། བརྒྱད་པའི་སེམས་དཔར་སྐལ་བ་མཉམ། གསུམ་པ་བཅུ་དང་སྐལ་མཉམ་མོད། དགོངས་སྤྱོད་རྒྱ་མཚོའི་ཁྱད་པར་འཕགས། ཞེས་ཚེ་དབང་རིགས་འཛིན་དང་ས་དང་པོ། ཕྱག་ཆེན་དང་ས་བརྒྱད་པ། ལྷུན་གྲུབ་དང་བཅུ་པ་མཉམ་གསུངས་ཀྱང༌། དགོངས་སྤྱོད་བསམ་གྱིས་མི་ཁྱབ་པས་འཕགས་སོ་ཞེས་པས་སྔ་མ་དང་ཕྱོགས་མཐུན་པར་བསྟན་ནོ། །
ཚུལ་ཇི་ལྟར་བྱས་ཀྱང་ལམ་གྱི་འགྲོས་འདྲ་མཚུངས་སུ་སྦྱར་བ་ལས་དེ་དང་དེ་ཇི་བཞིན་གཅིག་པ་ནི་མ་ཡིན་ལ། ལྷུན་གྲུབ་རིགས་འཛིན་ཡང་རྒྱུའི་ཐག་པའི་ཀུན་ཏུ་འོད་བཏགས་པ་བ་དེ་དང་དོན་གཅིག་པ་ཡིན་ཏེ། བསམ་གཏན་མིག་སྒྲོན་གྱི་རང་འགྲེལ་ལས། ཀུན་ཏུ་འོད་བསྟི་གནས་ཀྱི་སའོ། ། དེ་ནི་འདིར་ལྷུན་གྱིས་གྲུབ་པའི་རིགས་འཛིན་དངོས་སོ། ། ཞེས་གསུངས་པའོ། ། ད་ནི་ལམ་གྱི་བགྲོད་ཚུལ་བརྗོད་པར་བྱ་སྟེ། དེ་ཡང་རྣམ་སྨིན་རིགས་འཛིན་གྱི་དངོས་འབྲས་རྒྱ་ཆེན་དུ་ངེས་པའི་ཕྱིར། མཐོང་ལམ་གཉིས་པོ་ལམ་མཐར་ཆགས་ཀྱི་སྐབས་སུའང་རིམ་པར་བགྲོད་པར་མི་སྲིད་ཅིང༌། རྣམ་སྨིན་ནས་ཐོད་བརྒལ་དུ་བགྲོད་པ་ཡང་མི་འབྱུང་ངོ༌། །
གཞན་དུ་ཅིག་ཅར་པའི་རིགས་མ་ཡིན་པའི་ལམ་པ་བློ་ཆེ་བ་འགའ་ཞིག་ཕྱག་རྒྱ་གཅིག་སྤྲོས་གཉིས་ནས་སྦྱོར་མཐོང་དང༌། ཚེ་དབང་ནས་ལྷུན་གྲུབ་རིགས་འཛིན། ཚེ་དབང་དང་རྒྱ་ཆེན་གཉིས་ཀ་ནས་སངས་རྒྱས་ཀྱི་སར་ལམ་གཞན་བར་ནས་བོར་ཏེ་ཐོད་བརྒལ་དུ་སྦྱོར་བ་སྲིད་པ་ཡིན་ཏེ། དེ་དག་ལ་ངང་གི་བློ་ཆེ་བ་དང༌། ཟུང་འཇུག་གི་ལམ་སྒོམ་པ་དང༌། ལམ་གཞན་བར་ནས་བོར་དུ་ཡོད་པ་སྟེ་ཐོད་བརྒལ་འབྱུང་བའི་ཆོས་གསུམ་པོ་ཚང་པའི་ཕྱིར་རོ། ། དེ་ལྟར་ན་ཚོགས་སྒྲུབ་ནས་ཀྱང་ཐོད་བརྒལ་འབྱུང་བ་སྲིད་དམ་སྙམ་ན། མ་ཡིན་ཏེ། ལམ་རིམ་ལས། ལམ་མཆོག་དབྱེ་ས་གཅིག་ཡིན་ནོ། །
ཞེས་ཟག་མེད་ལམ་གྱི་དབྱེ་ས་དང་ཟག་བཅས་ཀྱི་འདུས་མཐོང་ལམ་ཡིན་པར་གསུངས་པའི་ཕྱིར་རོ། དེ་ལྟར་ཐབས་ཀྱིས་ངེས་པའི་ལམ་དང༌། ཤེས་རབ་རྣམ་པར་གྲོལ་བའི་ལམ་གཉིས་ཀའི་ངོ་བོ་ནི། རིམ་གསུམ་ལས། ངོ་བོ་ཤེས་རབ་རྣམ་གསུམ་གྱིས། སེམས་ལྔ་སྐྱེས་པར་བསྟན་པ་ཡིན། ཞེས་སྐྱེས་བྱེད་ཐོས་བསམ་སྒོམ་པའི་ཤེས་རབ་གསུམ་གྱིས་བསྐྱེད་བྱ་ཐུན་མོང་དང་མཆོག་གི་སེམས་ལྔ་སྐྱེས་སམ་སྐྱེས་པའོ། ། དེ་ཡང་སྤྱིར་གང་ཟག་ལ་རང་བཞིན་གྱིས་དབང་པོ་རྣོན་པོ་དང་སྦྱངས་པའི་དབང་པོ་རྣོན་པོ་གཉིས་སུ་ཡོད་པ་ལས། ཐུན་མོང་གི་སེམས་ལྔ་ནི། སྦྱངས་པའི་དབང་པོ་རྣོན་པོ་ལ།
ལམ་ལ་ཞུགས་ཟིན་ནས་སྐྱེ་བ་ཡིན་པས་གོ་སླ་ལ། མཆོག་གི་སེམས་ལྔ་ལའང་གཉིས་ལས། ཐབས་ལམ་གྱི་སེམས་ལྔ་ནི། རྩ་གནས་ནས་ཐིག་ལེ་གཡོ་བ་སོགས་དང་སྦྱར་ཏེ། གཡོ་ལྡང་བྱང་ཆུབ་ཀྱི་སེམས་དང༌། འཇིག་འཇུག་བྱང་ཆུབ་ཀྱི་སེམས། གནས་པ་བྱང་ཆུབ་ཀྱི་སེམས། སྨོན་པ་བྱང་ཆུབ་ཀྱི་སེམས། འགྲོ་འོང་བྱང་ཆུབ་ཀྱི་སེམས་དང་གང་ཡང་ཅུང་ཟད་མི་འདྲ་བ་ཡིན་ཡང་འདིར་མི་སྤྲོའོ། གཉིས་པ་གྲོལ་ལམ་གྱི་ངོ་བོ་སེམས་ལྔ་ནི།
ཐེག་པ་དམན་པའི་ཞེ་འདོད་ལས་གྲོལ་ཏེ་གསང་སྔགས་ལ་དད་པ་སོགས་གཡོ་བའི་འགོ་ལྡང་པ་ནི་གཡོ་ལྡང་བྱང་ཆུབ་ཀྱི་སེམས་དང༌། དེའི་ལྟ་བ་ལྷག་པའི་བདེན་པ་དབྱེར་མེད་ཀྱི་དོན་ཁོང་དུ་ཆུད་པར་སྨོན་པ་ནི་སྨོན་པ་བྱང་ཆུབ་ཀྱི་སེམས་དང༌། དབྱེར་མེད་ཀྱི་དོན་ལ་འཇུག་པ་ནི་འཇུག་པ་བྱང་ཆུབ་ཀྱི་སེམས་དང༌། ཞུགས་ནས་དེ་ལ་གནས་པ་ནི་གནས་པ་བྱང་ཆུབ་ཀྱི་སེམས་དང༌། གནས་པས་ལམ་ལྔ་མཐར་ཕྱིན་པ་ནི། མཐར་ཕྱིན་པ་བྱང་ཆུབ་ཀྱི་སེམས་སྟེ་ལྔའོ། ། གཞན་ཡང་ལམ་རིམ་ལས། ཀུན་ཀྱང་སྨིན་ཟིན་བགྲོད་པ་མེད། དེ་ཉིད་ལམ་གྱི་ངོ་བོ་སྟེ། ཞེས་བགྲོད་བྱའི་ངོས་ནས་ལམ་གྱི་ངོ་བོ་བཞག་སོགས་མང་དུ་གསུངས་ནའང༌།
པཎ་ཆེན་བི་མ་མི་ཏྲས་ནི་ཁོག་གཞུང་གསལ་སྒྲོན་སོགས་གཞུང་དུ་མ་ཞལ་མཐུན་པར། གང་ཟག་རིམ་ཅིག་ཅར་སུས་ཀྱང་ལམ་གྱི་ངོ་བོ་གོང་དུ་སྨོས་པའི་སེམས་གསུངས་པས་ན་འདིར་ཡང་དེ་ལྟར་རོ། འོ་ན་ཅིག་ཅར་བ་ལ་སེམས་ལྔ་རིམ་གྱིས་སམ་ཅིག་ཅར་དུ་སྐྱེ། སྔ་མ་ལྟར་ན་ཅིག་ཅར་བ་ཡིན་པ་དང་ཡང་འགལ་ལ། ཕྱི་མ་ལྟར་ན། གཡོ་ལྡང་སྐྱེས་པའི་ཚེ། མཐར་ཕྱིན་བྱང་སེམས་སྐྱེའམ་མི་སྐྱེ། སྐྱེས་ན་བར་གྱི་སེམས་གསུམ་ཆད་པར་འགྱུར་ལ། མི་སྐྱེ་ན་རིམ་གྱིས་པ་དང་ཁྱད་མེད་པར་ཐལ་ལོ་ཞེ་ན། གང་ལྟར་ཡང་མི་འགལ་ཏེ།
རིམ་གྱིས་སྐྱེས་ནའང་མྱུར་བུལ་ཡོད་པ་ཡིན་ཏེ། དཔེར་ན་ཅིག་ཅར་བས་ནི་ཤོ་མང་ལྔ་བརྩེགས་ཁབ་ཀྱིས་མྱུར་བོར་འབུགས་པ་ལྟ་བུ་དང༌། རིམ་གྱིས་པས་ནི་ཤིང་ལེབ་ལྔ་བརྩེགས་གསོར་གྱིས་འབུབས་པ་ལྟར་བུལ་བས་ན་དེར་ཐལ་བའི་སྐྱོན་ཡང་མེད་ལ། ཅིག་ཅར་དུ་སྐྱེས་ནའང་སེམས་ལྔ་ག་དབྱེར་མེད་ཅིག་ཆོད་དུ་སྐྱེ་བས་ན་ཆད་པའི་སྐྱོན་ཡང་མེད་དེ། སྒྱུ་འཕྲུལ་བྱེ་བྲག་བསྟན་པ་ལས། ལྷུན་གྱིས་རྟོག་ནས་ལྷུན་གྱིས་སྒོམ། རིམ་བྲལ་དེ་ཉིད་གསལ་འགྱུར་འབྲེལ། ཞེས་གསུངས་པ་ལྟར་རོ། འོན་ཀྱང་གཉིས་ཀ་ཡིན་ཏེ། ཅིག་ཅར་བ་ལའང་ཁྱད་ཡོད་པ་གང་དུ་སྨོས་པ་བཞིན་ངེས་པའི་ཕྱིར་རོ།
དེ་ལྟ་བུའི་ལམ་གང་ཞིག་ཐོབ་བྱ་འབྲས་རྒྱུད་ཉིད་མངོན་དུ་བྱེད་པའི་རྐྱེན་དང༌། གང་གིས་གང་དུ་བགྲོད་པའི་རྟེན་གྱི་མཚན་ཉིད་དང་ལྡན་པས་ན་ཐབས་སམ་ལམ་གྱི་བརྒྱུད་ཅེས་པའི་ངེས་ཚིགས་ཀྱང་དེ་ཡིན་ཏེ། [ མ་ཡིག་ཏུ་མ་གསལ ] ་བགྲོད་པས་བདེ་ཆོས་ལྡན་པ་དང༌། ཞེས་སོ། དེ་ལ་ཡང་བཤད་རྒྱུད་རྒྱ་མཚོ་དང་རང་གཞུང་ལེའུ་བདུན་པའི་རྗེས་སུ་འབྲང་ནས་འདིར་ཆགས་པ་ཆེ་ཆུང་གི་སྒོ་ནས་ལམ་ཐབས་གྲོལ་གཉིས་སུ་དབྱེ་བ་ཡིན་ཡང༌། གཞན་དུ་བློ་ཆེ་ཆུང་གི་སྒོ་ནས་ཅིག་ཅར་དང་རིམ་གྱིས་སུ་དབྱེ་བ་དང༌། མཚན་མ་ཆེ་ཆུང་གིས་ལྷ་དང་རྟོགས་པར་དབྱེ་བ་དང༌། གདུལ་བྱ་དྲག་ཞན་གྱིས་ཁྲོ་བོ་དང་ཞི་བར་དབྱེ་བ་དང༌། རིམ་པ་འདོར་མིན་གྱིས་ཐོད་བ རྒ ལ་དང་མཐར་ཆགས་སུ་དབྱེ་བ་སོགས་མང་དུ་སྣང་ཞིང༌། ཁྱད་པར་ཀུན་གཟིགས་རོང་ཟོམ་པཎ་ཆེན་དང༌།
ཀུན་མཁྱེན་ཆོས་ཀྱི་རྒྱལ་པོས་ནི་རྫོགས་པ་ཆེན་པོ་ལྟར་བཀྲལ་བ་ལ། མཁན་ཆེན་རིན་པོ་ཆེས་ནི། རྫོགས་ཆེན་ནས་བློས་བྱས་ཀྱི་བསྐྱེད་རྫོགས་གོལ་སར་གསུངས་ཤིང་འདིར་དེ་ཉིད་གཙོ་ཆེར་བསྟན་པས་ན་འཐད་པ་མ་ཡིན་ནོ་གསུངས་ཀྱང༌། དེ་དག་ཀུན་འགལ་བ་མ་ཡིན་ཏེ། སྔ་མ་རྣམས་ནི་གཅིག་གི་ཁོང་དུ་གཅིག་ཞོར་གྱིས་ཚངས་པ་དང༌། རྫོགས་ཆེན་དུ་བཀྲལ་བ་ཡང་རྫོགས་ཆེན་ཁོ་ནར་ངེས་པར་གསུངས་པ་ཡང་མ་ཡིན་ལ། འོན་ཀྱང་མ་ཡིན་པ་ཡིན་པར་བཀྲལ་བ་མདོ་སྡེ་སྔགས་སུ་འགྲེལ་བ་ལྟ་བུ་ཡང་མ་ཡིན་པའི་ཚུལ། གོང་དུ་ཐེག་པ་ཀུན་གྱི་འཕྲོ་གཞིར་ངོས་བཟུངས་པས་ཀྱང་གོ་ལ། འོག་ཏུ་རྒྱུད་སྡེའི་རྣམ་གྲངས་དབྱེ་བའི་སྐབས་སུ་ཡང་འཆད་པར་འགྱུར་རོ། དེ་བས་ན་མདོ་རྒྱུད་གང་ཡང་འདི་ཉིད་ཀྱིས་ཕར་འགྲེལ་ནས་གཏན་ལ་ཕབས་ཀྱང་རུང་ལ།
འདི་ཉིད་དེ་དག་གིས་འགྲེལ་ཡང་རུང་བས་ན་ཁོ་བོ་ཅག་ཀྱང་ལུང་ཐ་དད་པ་ཀུན་ནས་བཏུས་པའི་གནད་ཀྱང་དེ་ཡིན་ནོ། ། དེས་ལམ་དངོས་བཤད་པ་དེ་སོང་ནས། གཉིས་པ་ལམ་གྱི་ཆ་རྐྱེན་རྒྱུད་ཀྱི་དངོས་པོ་སོ་སོར་དབྱེ་ནས་བཤད་པ་ལ་ཡང་བཞེད་ཚུལ་མང་དུ་ཡོད་དེ། ཀུན་གཟིགས་རོང་པ་ནི། འདི་སྐད་དུ། རྒྱུད་ཐམས་ཅད་ཀྱི་བསྟན་པར་བྱ་བའི་དངོས་པོ་མདོར་བསྡུ་ན་རྣམ་པ་དགུ་ཡིན་ཏེ། འདི་ལྟར་དཀྱིལ་འཁོར་དང༌། དམ་ཚིག་དང༌། སྒྲུབ་པ་དང༌། དབང་དང༌།
འཕྲིན་ལས་ཏེ། གཞི་རྣམ་པ་ལྔ། སྔགས་དང༌། ཕྱག་རྒྱ་དང༌། ཏིང་འཛིན་དང༌། མཆོད་པ་སྟེ། དེ་ལྟར་ཡན་ལག་བཞིའོ། ། ཞེས་རྒྱུད་ཀྱི་དངོས་པོ་དགུར་བཞེད་པ་དང༌། ཀུན་མཁྱེན་ཆེན་པོས་ནི་དམིགས་ཀྱིས་མ་གསལ་ཡང་ཚུལ་འདི་དང་དགོངས་པ་གཅིག་པ་ཡིན་ལ། གཞན་དུ་འཇམ་དཔལ་སྒྱུ་དྲའི་བཤད་རྒྱུད་རིན་པོ་ཆེའི་ཕྲེང་བ་ལས།
ལྟ་བ་དཀྱིལ་འཁོར་དབང་དམ་དང༌། སྒྲུབ་པ་འཕྲིན་ལས་སྔགས་ཕྱག་རྒྱ། ཏིང་འཛིན་མཆོད་དང་རྣམ་བཅུ་ཡིས། གསང་སྔགས་རྒྱུད་ཀྱི་དབྱེ་བ་བསྟན། ཞེས་སྔགས་དང་ཕྱག་རྒྱ་སོ་སོར་དབྱེ་བའི་དངོས་པོ་བཅུར་གསུངས་པ་སོགས་མང་ཡང༌། འདིར་ས་ཁུང་ཞིབ་མོར་རྟོགས་པའི་ཕྱིར། ཇི་སྐད་དུ། ལྟ་བ་སྤྱོད་པ་དཀྱིལ་འཁོར་དབང༌། དམ་ཚིག་འཕྲིན་ལས་སྒྲུབ་པ་དང༌། ཏིང་འཛིན་མཆོད་པ་སྔགས་ཕྱག་རྒྱ། །
ཕྱི་མ་གཉིས་བསྡོམ་བཅུ་རུ་འགྱུར། ཞེས་པ་ལྟར་བཅུར་དབྱེ་བ་ལས། དང་པོ་དེ་ཁོ་ན་ཉིད་ལྟ་བ་ལ་ཡང༌། དགོས་ཆེད། སྒྲ་དོན། ངོ་བོ། རྣམ་གྲངས། མ་རྟོགས་པའི་སྐྱོན། རྟོགས་པའི་ཡོན་ཏན་ཏེ་དྲུག་ཏེ་དབྱེ་བ་ཉིད་དངོས་པོ་འོག་མ་རྣམས་ལའང་སྦྱོར་བའི་སྲོལ་དང༌། གཞན་དུ་འཇམ་དཔལ་བཤད་རྒྱུད་ལས།
ལྟ་བའི་དོན་ལ་རྣམ་བཅུ་སྟེ། ཞེས་སོགས་གསུངས་པ་ལྟར་དབྱེ་ལུགས་མང་དུ་སྣང་ནའང༌། འདིར་བསྡུས་པའི་དབང་དུ་བྱས་ཏེ་གསུམ་རེར་དབྱེ་བ་ལས། དང་པོ་ལྟ་བའི་ངོ་བོ་ནི། ལམ་རིམ་ལས། ཐབས་ཀྱི་ལྟ་སྤྱོད་ཆེན་པོ་ནི། བླ་མེད་ཐེག་པ་ལས་འཕགས་པ། དོན་དམ་དུ་ནི་དཀོར་བདུན་ལས། ཀུན་རྫོབ་དུ་ནི་མཉམ་རྫོགས་སོ། ། ཞེས་ཐབས་ཀྱི་ཐེགས་པ་སྟེ་གསང་སྔགས་རྣལ་འབྱོར་ཆེན་པོའི་ལྟ་བ་ནི།
ཐུན་མོང་ཐེག་པའི་མཐར་ཐུག་བླ་ན་མེད་པའི་ཟབ་མོ་དབུ་མའི་ལྟ་བ་ལས་ཀྱང་བདེན་པ་གཉིས་ཀའི་ཕྱོགས་ནས་ལྷག་པར་འཕགས་པས་ན་ལྷག་པའི་བདེན་པ་ཞེས་པའི་སྒྲ་ཞུགས་པ་ཡིན་ཏེ། དེ་ཡང་དེ་ལྟར་ན། རྒྱུའི་ཐེག་ཆེན་གྱིས་དོན་དམ་པ་ཡང་སྤྲོས་པའི་མཐའ་ཐམས་ཅད་དང་བྲལ་བའི་མཚན་མ་ཉེ་བར་ཞི་བ་ཙམ་དུ་འདོད་ཀྱང༌། སྐུ་གསུང་ཐུགས་ཡོན་ཏན་འཕྲིན་ལས་དབྱིངས་དང་ཡེ་ཤེས་ཏེ་དཀོར་བདུན་ངོ་བོ་ཉིད་དུ་མ་འགགས་པར་ལྷུན་གྱིས་གྲུབ་པའི་ཚུལ་ལ་རྨོངས་པར་གྱུར་ནས་མ་རྟོགས་པ་དང༌། ཀུན་རྫོབ་ཡང་བདེན་པར་མ་གྲུབ་པ་སྒྱུ་མ་དང་རྨི་ལམ་ལྟར་འཁྲུལ་སྣང་ཙམ་དུ་འདོད་ཀྱང༌། སྣོད་བཅུད་དག་མཉམ་ཆེན་པོ་རྒྱལ་བའི་དཀྱིལ་འཁོར་ཉིད་དུ་མ་རྟོགས་པས་འབྲས་བུ་ཕྱི་དུས་ལ་རེ་ཞིང༌། གནས་སྐབས་སུ་ཡང་བདེན་གཉིས་བཟང་ངན་རེས་འཇོག་ཅན་དུ་བལྟ་བས་ཟུང་འཇུག་གི་དོན་དང་རིང་བར་གྱུར་བ་ཉིད། འདིར་དེ་དང་དེར་རྟོགས་པར་མ་ཟད་བདེན་པ་གཉིས་པོ་གནས་ལུགས་དེ་བཞིན་ཉིད་དུའང་མཉམ་ལ། སྣང་ལུགས་སྐུ་དང་ཡེ་ཤེས་སུའང་མཉམ་ཞིང༌། དེ་ཡང་དབྱེར་མེད་ཟུང་འཇུག་ཆེན་པོ་བློས་སྤྱོད་ཡུལ་ལས་འདས་པར་རྟོགས་པས་ན་ལྷག་པའི་བདེན་པ་དབྱེར་མེད་སྤྱོད་ཡུལ་དང་བྲལ་བ་ཞེས་ཐ་སྙད་ཙམ་དུ་བཏགས་པ་ན།
ད ་ལྟ་ནས་འབྲས་བུ་ལམ་དུ་བྱེད་པས་ན་འབྲས་བུའི་ཐེག་པ་སྟེ་གསང་ཆེན་རྡོ་རྗེ་ཐེག་པའི་ལྟ་བའི་ངོ་བོའོ། གཉིས་པ་ངེས་ཚིག་ནི། ཌྀཥྟའི་སྒྲ་ལས་ལྟ་བ་སྟེ། ཆོས་ཐམས་ཅད་ཀྱི་གནས་ལུགས་ཇི་བཞིན་པ་ཉིད་མ་འཁྲུལ་བར་གཏན་ལ་འབེབ་པར་བྱེད་པའི་ཤེས་རབ་ཁྱད་པར་ཅན་གང་ཡིན་པ་དེ་ལ་ཟེར་ཡང༌། ལྟ་བྱ་བལྟ་བྱེད་སོ་སོ་བས་གཏན་ལ་ཕབས་པ་ནི་མ་ཡིན་ཏེ། ཆོས་ཉིད་རང་དང་གཉིས་སུ་མེད་པའི་ཡེ་ཤེས་ཀྱིས། གང་བསམ་གྱིས་མི་ཁྱབ་པའི་རང་བཞིན་བློ་འདས་ཆེན་པོར་རྟོགས་པ་ལ་ལྟ་བ་ཞེས་ཚིགས་ཙམ་དུ་བཏགས་པ་ཉིད་དེ། རྒྱས་པ་ལས། ལྟ་དང་ལྟ་བ་བྱར་མེད་དུ། ། ཞེས་སོ།
གསུམ་པ་དབྱེ་བ་ལ་ཡང༌། ལམ་རིམ་ལས། མཉམ་ཉིད་ངང་ལས་མི་སྐྲག་པའི། ། མངོན་བྱས་ངེས་པའི་ཤེས་རབ་དང༌། ། རྣམ་པ་ཀུན་ལྡན་སྟོང་ཆེན་མཐོང༌། ། རང་རིག་ཡེ་ཤེས་སྙིང་རྗེས་གཟིགས། ། ཕྱག་རྒྱ་གཅིག་སྐུ་འབྲས་བུར་བལྟ། ། ཐམས་ཅད་གསལ་བའི་ལྟ་བ་དང༌། ། བར་ཆད་མེད་པའི་ཚོགས་ཆེན་མཐོང༌། ། དབང་བསྒྱུར་མཉམ་ཉིད་མི་གཡོ་བ། །
ཡེ་ཤེས་ཀུན་མཁྱེན་ལྟ་བ་དགུ། ། ཞེས་ཟག་བཅས་ཟག་མེད་དང་བཅས་པའི་ལམ་ཡོངས་སུ་རྫོགས་པ་ལ་ཁྱབ་པའི་ལྟ་བ་སྟེ། ཉམས་སུ་ལེན་བྱེད་ལམ་གྱི་རིམ་པའི་ལྟ་གྲངས་དགུ་དང༌། རྒྱས་པ་ལས། དམ་ཚིག་དམ་ཚིག་ཅེས་བྱ་བ། གུད་ན་ཡོད་པ་མ་ཡིན་ཏེ། རང་གི་ལྟ་བ་དམ་ཚིག་ཡིན། ། ཞེས་པ་ལ་སོགས་གསུངས་པ་ལྟར། རྒྱུད་ཀྱི་དངོས་པོ་ལྷག་མ་དགུ་པོ་ལ་ཡང་ཁྱབ་བྱེད་ལྟ་བས་ཁྱབ་པའི་ཕྱིར། དེ་དག་དང་རྗེས་སུ་མཐུན་པའི་བླང་བྱ་རྒྱུད་དོན་གྱི་ལྟ་གྲངས་དགུ་སྟེ་དོན་གྱི་ལྟ་གྲངས་བཅོ་བརྒྱད་དང༌།
མིང་གི་རྣམ་གྲངས་ཤེས་རབ་ཀྱི་ཚོགས་བརྒྱད་ལ་སོགས་པར་གསུངས་ཀྱང༌། འདིར་གང་ཟག་དབང་པོ་རབ་འབྲིང་ཐ་མའི་རྟོགས་ཚུལ་གྱི་ལྡོག་པས་དབྱེ་བ་གསུམ་ལས། དང་པོ་དབང་པོ་རབ་ལ་གཏན་ཚིགས་ཀྱིས་རྟོགས་པར་བྱ་བ་ལ་ཡང༌། ལམ་རིམ་ལས། དེ་ཉིད་དངོས་ལྔ་ཚུལ་དང་ཚིག ། ཅེས་སྔོན་བྱུང་དངོས་ལྔའི་གཏན་ཚིགས། རྗེས་འཇུག་ཚུལ་ལྔ་དང༌། ཚིགས་ལྔའི་གཏན་ཚིགས་ཏེ་ལྔ་ཚན་གསུམ་ལས། དང་པོ་ནི་དེ་ཉིད་ལས། ཡང་དག་རྫོགས་སངས་རྒྱས་སྟོན་པ། །
སྐུ་ལྔས་འདུལ་བའི་འཁོར་རྣམས་ལ།། གསུངས་ལྔས་བསྟན་པས་དེ་ཁོ་ན། ། གཏན་ལ་འབེབས་ཤིང་འཇལ་བྱེད་པའོ། ཞེས་སོ། ཚུལ་འདི་ཀ་ལ་དཔྱད་པས་ཀྱང་དགོངས་བརྒྱུད་ཀྱི་དུས་སུ་སྒྲ་ཚིག་ཡོད་མེད་ཀྱི་རྩོད་པ་ཡང་ཉེ་བར་ཞི་ནུས་པ་ཡིན་ནོ། ། གཉིས་པ་ནི། དེ་དང་ཚུལ་མཐུན་པ་སྟེ་སྔ་མ་ལས། བརྗོད་དང་འདྲ་བའི་བརྡ་སྤྲོད་པས། ངོ་བོ་ཉིད་ཀྱིས་བཤད་པའི་ཕྱིར། ། མ་འོངས་དོན་དུ་གཏན་ཚིགས་ངེས།
ཞེས་སོ། ། གསུམ་པ་ནི། ཡང་དེ་ཉིད་ལས། ངོ་བོ་སྣང་ཚིག་རང་སྣང་ཚིག ། ལྡེམ་དགོངས་ཚིག་དང་བཀྲི་གྲངས་ཚིག ། འདོད་རྐྱེན་ཚིག་དང་རྡོ་རྗེའི་ཚིག ། རང་རིག་མངོན་གསལ་ཚིག་གིས་མཚོན། ། ཞེས་སོ། ། དེ་དག་ཀྱང་བསྡུ་ན་དཔྱད་དུ་ཡོད་མེད། གཉིས་སུ་འདུ་བ་ཡིན་ཏེ།
སྔ་མ་ལས། དེ་ལྟར་མོད་ཀྱང་བསྡུ་ན་གཉིས། བཞི་རྗེས་མི་སྤྱོད་གཅིག་རྗེས་སྤྱོད། ཅེས་དཔྱད་པ་ལ་མ་ལྟོས་པར་དོན་གོ་བ་སྐུ་བཞིའི་གཏན་ཚིགས་ཏེ། དེའི་རྗེས་སུ་སྤྱོད་ནུས་པ་མ་ཡིན་པས། འདིར་བཏགས་དཔྱད་ལ་བརྟེན་ནས་དོན་གོ་བ་སྤྲུལ་སྐུའི་གཏན་ཚིགས་ཏེ། དེའི་རྗེས་སུ་སྤྱོད་པར་བྱའོ། ། དེ་ལའང་ཚད་མ་བཀའ་གཞུང་གི་གཏན་ཚིགས་དང་སྒྲ་མཐུན་དོན་དཔག་གི་གཏན་ཚིགས་གཉིས་ལས། དང་པོ་ལའང༌། རྟོགས་པ་བཞིའི་གཏན་ཚིགས།
དག་པ་གསུམ་གྱིས་གཏན་ཚིགས། མཉམ་པ་བཞི་ཡི་གཏན་ཚིགས། བདག་ཉིད་ཆེན་པོའི་གཏན་ཚིགས་སྟེ་བཞིར་དབྱེ་བ་ལས། དེ་དང་དེས་གཞལ་བྱ་གང་ཞིག་ཅི་ལྟར་འཇལ་བའི་ཚུལ་སོ་སོའི་གྲུབ་དོན་དང་བཅས་པ་ནི་གཞུང་དོན་གྱི་སྐབས་སུ་རང་ཐད་རང་ཐད་ནས་སྟོན་པ་ལས། འདིར་སྤྱི་དོན་གྱི་སྐབས་ཡིན་པ་དང་ཡི་གེ་མང་དུ་དོག་པས་མི་སྤྲོའོ། གཉིས་པ་ནི། ཐུན་མོང་ཐེག་པའི་དུག་ལྔ་སྤོང་སྦྱོང་བྱེད་པ་དང༌། འདིར་རང་བཞིན་མ་གྲུབ་པར་བལྟ་བ་གཉིས་ཉོན་མོངས་རང་རྒྱུད་པ་སྤང་བའི་ཕྱོགས་ནས་བཟའ་ཤིང་གི་ར་བར་དུག་སྡོང་སྐྱེས་པའི་དཔེས་མཚོན་པས་སྒྲ་མཐུན་པ་ཡིན་ཡང་དོན་གྱི་ཁྱད་པར་དཀའ་ཚེགས་ལ་མ་ལྟོས་པ་དང༌། ཡེ་ཤེས་སུ་འགྱུར་བ་སོགས་བསམ་གྱིས་མི་ཁྱབ་པས་དཔག་ལ། དེ་ཡང་རང་བཞིན་མ་གྲུབ་པའི་ཚུལ་ནི་ཉོན་མོངས་རང་ཐད་ནས་གཏན་ཚིགས་ཀྱིས་གཞལ་བས་ཤེས་པ་དང༌།
གཉིས་པ་དབང་འབྲིང་ལ་རང་བཞིན་དང་འབྲས་བུའི་རྟགས་ལ་བརྟེན་ནས་རྟོགས་པར་བྱ་བ་ལ་ཡང་གཉིས་ལས། དང་པོ་རང་བཞིན་གྱི་རྟགས་ནི། འདི་ལྟར་མ་དག་པའི་འཇིག་རྟེན་འདི་ཡང་ཡེ་ནས་རིག་པ་ཡེ་ཤེས་ལྔའི་ཆོ་འཕྲུལ་ཡིན་ཏེ། དེའི་རྟགས་སུས་ཀྱང་མ་བྱས་པར། ཡུལ་ལྔ། འབྱུང་བ་ལྔ། ཁ་དོག་ལྔ་སོགས་རང་བཞིན་གྱིས་ཡོད་པ་ལྟ་བུའོ། ། གཉིས་པ་འབྲས་བུའི་རྟགས་ནི། སེམས་ཉིད་ལ་འབྲས་བུ་སྐུ་དང་ཡེ་ཤེས་རང་ཆས་སུ་བཞུགས་པའི་མཚོན་བྱེད་ཆུ་ཚོན་སོགས། དཔེའི་དཀྱིལ་འཁོར་ལ་བརྟེན་ནས་རྟོགས་པའོ། །
དེ་ཡང་དཔེ་ལ་ནི་རྟགས་ཞེས་བརྗོད་པ་མ་ཡིན་ཏེ། དེ་ནི་རང་ངོ་སྤྲོད་བྱེད་ཀྱི་བརྡ་ལས་མ་འདས་མོད་ཀྱང༌། དེའི་དུས་སུ་ངོ་འཕྲོད་པའི་ལྟ་བ་དེ་ལའོ། གསུམ་པ་དབང་བརྟུལ་ལ་བརྒྱུད་ནས་རྟོགས་པར་བྱ་བ་ལ་ཡང་ཉེ་རིང་གཉིས་ལས། ཉེ་བ་ནི། ཐོས་བསམ་གྱིས་མི་གོ་བའི་རིག་འགའ་ཞིག་ལ། དང་པོ་དམིགས་པ་ཕྲ་མོ་རེ་བསྟན་ནས་སྒོམ་དུ་བཅུགས་པས་མཐར་གནས་ལུགས་རྟོགས་པར་གྱུར་པ་དང༌། རིང་བ་ནི། རེ་ཞིག་རྟོགས་པའི་སྐལ་བ་མེད་པ་རྣམས་སྒྲིབ་སྦྱངས་ལ་འབད་དུ་བཅུག་པའི་མཐུས་རྟོགས་པར་གྱུར་བ་སྟེ་གཉིས་སོ། །
གཉིས་པ་ལ་དོར་བ་སྤྱོད་པ་ལ་ཡང་གསུམ་ལས།
དང་པོ་ངོ་བོ་ནི། རིམ་གསུམ་ལས། ཏིང་འཛིན་ཁྱད་པར་འགྱུར་བའི་ཕྱིར། རྗེས་མཐུན་སྤྱོད་པ་གཞུང་བཞིན་སྤྱད། ཅེས་ལམ་པའི་གང་ཟག་གིས་ཏིང་ངེ་འཛིན་བོགས་དབྱུང་བའི་ཕྱིར་ཐབས་སྙིང་རྗེ་ཆེན་པོ་དང༌། ཤེས་རབ་སྟོང་ཉིད་ཆེན་པོ་ཟུང་དུ་འཇུག་པའི་རྩིས་ཟིན་བཞིན་པར་མཉམ་བཞག་གི་སྐབས་སུ་བསྒོམ་བྱ་གང་ཡིན་པ་ལས་མི་འདའ་བར་སྤྱོད་པ་དང༌། རྗེས་ཐོབ་ཏུ་འཆད་འགྱུར་སྒོམ་གསུམ་གྱི་སྤྱོད་པ་མཐའ་དག་ལ་བླང་དོར་རེ་དོག་མེད་པར་སྤྱོད་པས་རྒྱུད་དག་པར་བྱེད་པ་ཞིག་གོ ། གཉིས་པ་ངེས་ཚིག་ནི། ཙརྻའི་སྒྲ་ལས་སྤྱོད་པ་སྟེ། སྦྱོར་སྒྲོལ་ལ་སོགས་སྤྱད་བྱ་གང་ཡིན་པ་ལ་དུས་ཚོད་དང་འབྲེལ་བར་ཚུལ་བཞིན་དུ་སྤྱོད་པའོ། །
གསུམ་པ་དབྱེ་བ་ལ་ཡང་སྤྱིར་དབྱེ་བ་དང༌། བྱེ་བྲག་ཏུ་དབྱེ་བ་གཉིས་ལས། དང་པོ་ལ་ཡང་གསུམ་སྟེ། ལས་དང་པོའི་དུས་སུ་དྲན་ཤེས་བག་ཡོད་དང་ལྡན་པ་དགེ་སྦྱོང་གཞོན་ནུ་ལྟ་བུའི་སྤྱོད་པ་དང༌། ཅུང་ཟད་བསྟན་པ་ཐོབ་ནས་མཉམ་རྗེས་བསྲེ་ནུས་ཚེ་རྟོག་པ་རྐྱེན་ཁར་མ་ཤོར་བ་སྨྱོན་པ་ལྟ་བུ་བརྟུལ་ཞུགས་ཀྱི་སྤྱོད་པ་དང༌། བརྟན་པ་ཆེར་ཐོབ་ཚེ་གཞན་ཕན་ཁོ་ན་ལ་བརྩོན་པ་རྒྱལ་པོ་ས་འཛིན་གྱི་སྤྱོད་པ་ལྟ་བུ་སྟེ་གསུམ་མོ། གཉིས་པ་བྱེ་བྲག་ཏུ་དབྱེ་བ་ལ་ཡང་ཐབས་གྲོལ་གྱི་སྤྱོད་པ་གཉིས་ལས། དང་པོ་ནི། ཐབས་ལམ་བཏུལ་ཞུགས་ཀྱི་སྤྱོད་པ་ཞེས་ཐབས་ཀྱི་ལམ་གང་ལའང་ཐེ་ཚོམ་མེད་པར་འཇུག་ནུས་པ་ཞིག་གོ ། གཉིས་པ་གྲོལ་ལམ་བག་ཡོད་ཀྱི་སྤྱོད་པ་ལ་ཡང་བརྒྱད་ལས།
དང་པོ་རིམ་གྱིས་པའི་སྤྱོད་པ་བདུན་ནི། ལྟ་བ་གཏན་ལ་འབེབས་དུས་སུ་དད་བརྩོན་གྱིས་སྤྱོད་པ་དང༌། ལམ་བསྒོམ་པ་ལ་ཞུགས་ནས་རིམ་པ་ལྟར་མཉམ་རྗེས་གཉིས་ཀར་སྟོང་ཆེན་གྱི་དུས་ཤེས་རབ་དང་མཐུན་པའི་སྤྱོད་པ་དང༌། སྙིང་རྗེ་སྒྱུ་མའི་དུས་ཐབས་དང་མཐུན་པའི་སྤྱོད་པ་དང༌། ཕྱག་རྒྱ་གཅིག་པའི་དུས་ཕྱོགས་གཅིག་པའི་སྤྱོད་པ་དང༌། ཕྱག་རྒྱ་སྤྲོས་བཅས་དུས་སྤྲོས་པ་དང་བཅས་པའི་སྤྱོད་པ་དང༌། ཚོགས་སྒྲུབ་སྐབས་ཡོ་བྱད་ལྔ་ལ་མ་ཆགས་པར་སྤྱོད་པ་ཚོགས་སྤྱད་དང༌། རིག་འཛིན་བཞི་ཐོབས་པའི་དུས་རྫུ་འཕྲུལ་གྱི་སྤྱོད་པ་སྟེ་མདོར་ན་མཉམ་བཞག་ཏུ་གང་བསྒོམ་པ་ཉིད་རྗེས་ཐོབ་ཏུའང་ལམ་དུ་ཁྱེར་བའོ། ། གཉིས་པ་ཅིག་ཅར་བའི་སྤྱོད་པ་ནི། ཆོས་ཐམས་ཅད་ལ་བླང་དོར་མེད་པར་མཉམ་པ་ཆེན་པོའི་ངང་དུ་གནས་པ་སྟེ།
རྒྱས་པ་ལས། རྣལ་འབྱོར་སྤྱོད་པ་ཆེན་པོ་ནི། ཐམས་ཅད་ཀུན་ལ་དབྱེར་མེད་སྤྱོད། ཅེས་སོ། ། གསུམ་པ་བཀོད་པ་དཀྱིལ་འཁོར་ལ་ཡང་གསུམ་ལས། ངོ་བོ་ནི། ཐུགས་ཐིག་ལས། གནས་སྐབས་བདུན་དུ་སྙིང་པོ་ལེན། བཀོད་པ་གང་རྫོགས་དེ་ངོ་བོ། ཞེས་དཀྱིལ་འཁོར་རང་རང་གི་སྐབས་དང་འབྲེལ་བའི་ལྷའི་བཀོད་པ་ཡོངས་སུ་རྫོགས་པར་སྣང་བ་ཞིག་གོ །
ངེས་ཚིག་ནི་མཎྜལ་ཞེས་པའི་སྒྲ་ལས། མཎྜ་ནི་སྙིང་པོའམ་བཅུད་དང༌། ལ་ནི་འཛིན་པའམ་ལེན་པ་སྟེ། སྙིང་པོའི་ཡོན་ཏན་གྱི་གཞི་འཛིན་པས་ན་སྙིང་པོ་ལེན་པ་ཞེས་དང༌། ཡང་ན་སྒྲ་དེ་གཟུགས་པོ་ཟླུམ་པོའམ་བསྐོར་པའི་དོན་ལའང་འཇུག་པས་ན་གང་གཙོ་བོ་ལ་འཁོར་གྱིས་བསྐོར་བའི་ཕྱིར་དཀྱིལ་འཁོར་རོ། ། དབྱེ་བ་ལ་ཡང་འགྲེལ་ཆུང་ལས། དཀྱིལ་འཁོར་རྣམ་པ་བཅུ་གཉིས་ཏེ། ། དེ་བཞིན་ཉིད་དང་རང་བཞིན་དང༌། ། ཐུགས་རྗེ་འདུལ་བའི་དཀྱིལ་འཁོར་དང༌། ། ཏིང་ངེ་འཛིན་དང་གཟུགས་བརྙན་དང༌། །
ལྷག་པའི་ཏིང་འཛིན་གཟུགས་བརྙན་དང༌། ། བྱང་ཆུབ་སེམས་དང་ལྷག་བྱང་སེམས། ། ཚོགས་དང་ལྷུན་གྲུབ་དཀྱིལ་འཁོར་རོ། ། ཞེས་བཅུ་གཉིས་སུ་དབྱེ་བ་སོགས་མང་དུ་ཡོད་ཀྱང༌། འདིར་རྒྱས་པ་ལས། འདིས་ནི་རང་བཞིན་དཀྱིལ་འཁོར་དང༌། གཟུགས་བརྙན་ལྷག་པའི་གཟུགས་བརྙན་གསུམ། ཏིང་འཛིན་ལྷག་པའི་ཏིང་འཛིན་དང༌། བྱང་ཆུབ་སེམས་དང་ཚོགས་མཆོག་བསྟན། ཞེས་པ་ལྟར་བདུན་ལས།
དང་པོ་རང་བཞིན་གྱི་དཀྱིལ་འཁོར་ནི། ཆོས་ཐམས་ཅད་ཀྱི་རང་བཞིན་རྣམ་པར་དག་པ་ཉིད་སྐུ་དང་ཡེ་ཤེས་ཀྱི་དཀྱིལ་འཁོར་དུ་ཡེ་ནས་ལྷུན་གྱིས་གྲུབ་པ་ལ་བརྗོད་པ་ཡིན་ཏེ། རྒྱས་པ་ལས། རང་བཞིན་དཀྱིལ་འཁོར་ཡང་དག་ནི། ཆོས་དབྱིངས་བདག་དང་དབྱེར་མེད་པས། མཉམ་པར་སྦྱོར་ཞིང་དག་པའོ། ། ཞེས་སོ། ། དེ་ཉིད་མངོན་དུ་གྱུར་པའི་འབྲས་བུ་སངས་རྒྱས་ལའང་རང་བཞིན་འབྲས་བུ་མཐར་ཕྱིན་པའི་དཀྱིལ་འཁོར་ཞེས་ནང་གསེས་སུ་དབྱེ་བའང་ཡོད་དོ། ། གཉིས་པ་གཟུགས་བརྙན་གྱི་དཀྱིལ་འཁོར་ནི། དོན་དམ་པའི་རྩལ་ཀུན་རྫོབ་གཟུགས་བརྙན་གྱི་རྣམ་པར་ཤར་བའི་སྣོད་བཅུད་མཐའ་དག་ཞིང་དང་ལྷའི་དཀྱིལ་འཁོར་དུ་ལྷུན་གྱིས་གྲུབ་པ་ཉིད་དེ།
རྒྱས་པ་ལས། ཕྱི་ནང་སྣོད་བཅུད་དག་རྣམས་ལ། སོགས་ཀྱིས་སྟོན་ནོ། ། གསུམ་པ་ལྷག་པ་གཟུགས་བརྙན་གྱིས་དཀྱིལ་འཁོར་ནི། དེ་ཉིད་མངོན་དུ་སྟོན་པའི་ཕྱིར་ལས་ཀྱི་བྱ་བས་ལྷག་པར་བསྒྲུབ་པའི་དཀྱིལ་འཁོར་གསུམ་སྟེ། བཀའ་བརྒྱད་བདེ་གཤེགས་འདུས་པའི་དབང་ཆོག་དག་ལས། རབ་འབྲིང་ཐ་མར་གསུངས་པ་ཡི། མེ་ཏོག་བྲིས་སྐུ་རྡུལ་ཚོན་གསུམ། ཞེས་པ་ལྟར་འབྲུ་ཚོམ། རས་བྲིས།
རྡུལ་ཚོན་གྱི་དཀྱིལ་འཁོར་སྟེ་གསུམ་གྱིས་མཚོན་པའི་སྐུ་གསུང་ཐུགས་རྟེན་དཀྱིལ་འཁོར་གྱི་རྣམ་པར་བསྒྲུབ་པ་ཐམས་ཅད་དོ། ། དེ་ཡང་དགོས་པའི་དུས་ཀྱིས་དབྱེ་ན། མཆོད་པའི་དཀྱིལ་འཁོར་དང༌། དབང་གི་དཀྱིལ་འཁོར་དང༌། སྒྲུབ་པའི་དཀྱིལ་འཁོར་དང༌། འཕྲིན་ལས་ཀྱི་དཀྱིལ་འཁོར་དང༌། བསོད་ནམས་རྟེན་གྱི་དཀྱིལ་འཁོར་ཏེ་ལྔའོ། བཞི་པ་ཏིང་ངེ་འཛིན་གྱི་དཀྱིལ་འཁོར་ནི། རང་བཞིན་ཆོས་སྐུའི་དཀྱིལ་འཁོར་ཉིད་ལྷུན་གྲུབ་གཟུགས་སྐུར་ཤར་བ་གདན་གསུམ་ཚངས་པའི་དཀྱིལ་འཁོར་ཏེ། དེ་ཉིད་ཏིང་ངེ་འཛིན་གྱི་ཡུལ་དུ་བྱས་པའོ། །
ལྔ་པ་ལྷག་པ་ཏིང་ངེ་འཛིན་གྱི་དཀྱིལ་འཁོར་ནི། སྔ་མ་ཉིད་བསྒོམ་པའི་བྱ་བས་ལྷག་པར་བཅོས་ནས་དཀྱིལ་འཁོར་དུ་བསྒྲུབ་པ་བསྐྱེད་རིམ་སྟེ། དེ་ལའང་སྐུ་མདོག་དང་ཕྱག་མཚན་ཞལ་ཕྱག་གི་གྲངས་ལ་སོགས་པའི་ཆེད་དུ་དམིགས་པ་ཞི་ཁྲོའི་དཀྱིལ་འཁོར་གཉིས་སོ། ། དྲུག་པ་བྱང་ཆུབ་སེམས་ཀྱི་དཀྱིལ་འཁོར་ལའང་དོན་དམ་ཀུན་རྫོབ་གཉིས་ལས། དང་པོ་ནི་རང་བཞིན་གྱི་དཀྱིལ་འཁོར་དང་ཕྱོགས་མཚུངས་ལ། གཉིས་པ་ནི། བདེ་བ་ཆེན་པོའི་ཡེ་ཤེས་བསྐྱེད་བྱེད་ཀུན་རྫོབ་བྱང་ཆུབ་ཀྱི་སེམས་ཀྱི་ཐིག་ལེ་དཀར་དམར་རྣམས་དཀྱིལ་འཁོར་གྱི་རྣམ་པར་གནས་པ་ལ་ཟེར་བས་ན། དེ་བསྒོམ་པའི་ཐབས་གསང་བའི་དཀྱིལ་འཁོར་ཡང་འདིར་བསྡུའོ། བདུན་པ་ཚོམ་བུ་ཚོགས་ཀྱི་དཀྱིལ་འཁོར་ནི། རྣལ་འབྱོར་པ་ཕོ་མོ་རྣམས་ཀྱིས་འཁོར་གྱི་རྣམ་པར་འཚོགས་ནས་ཞི་ཁྲོ་སོ་སོའི་ཚོམ་བུ་གཅིག་གསུམ་ལྔ་པ་གང་རུང་གི་ཚོགས་སྒྲུབ་བྱེད་པ་དེའོ།
བཞི་པ་རིམ་པ་བགྲོད་པ་དབང་ལའང་གསུམ་ལས། ངོ་བོ་ནི་ཐུགས་ཐིག་ལས། རྒྱུ་གཉིས་རྐྱེན་བཞིར་ཡན་ལག་ལྔར། ། དྲུག་ལ་དབང་བའི་ཐོབ་བྱ་དེ། ། ངོ་བོ་ཉིད་ཅེས་རྣམ་པར་བཤད། ཅེས་པས། དང་པོ་རྒྱུ་གཉིས་ནི། གདོད་ནས་རང་ལ་བདེ་གཤེགས་སྙིང་པོའི་ཆོས་ཉིད་རང་ཆས་སུ་གནས་པ་མཚུངས་ལྡན་གྱི་རྒྱུ་དང༌། དེ་ཉིད་བརྡ་ཐབས་ཀྱི་སྒོ་ནས་རིགས་སད་པར་བྱེད་པའི་རྟེན་འབྲེལ་གྱིས་དབང་རྗེས་རབ་གནས་དང་ལྡན་པ་རྣམས་ནི་ལྷན་གཅིག་བྱེད་པའི་རྒྱུ་སྟེ་གཉིས་སོ། རྐྱེན་བཞི་ནི་ཕན་ནུས་ཟབ་མོའི་དབང་གི་སྣོད་ལྡན་གྱི་སློབ་བུ་ནི་རྒྱུའི་རྐྱེན།
དབང་གསུམ་བསྐུར་བའི་མཚན་ཉིད་དང་ལྡན་པའི་སློབ་དཔོན་ནི་བདག་པོའི་རྐྱེན། རྫས་སྔགས་ཏིང་ངེ་འཛིན་གསུམ་གྱིས་དབང་ནུས་ལྡན་དུ་བྱས་པ་ནི་དམིགས་པའི་རྐྱེན། དབང་སྔ་མས་གོ་ཕྱེས་ནས་ཕྱི་མ་ཐོབ་མ་རགས་པར་གྱུར་པ་ནི་དེ་མ་ཐག་པའི་རྐྱེན་དེ་བཞིའོ། ། དེ་ལྟར་རྒྱུ་གཉིས་རྐྱེན་བཞི་སྟེ་དྲུག་པོ་ཚོགས་པ་ལ་བརྟེན་ནས་གང་ལ་དབང་བའི་གོ་འཕངས་ཀྱི་ཆོས་རྒྱུད་ལ་བཞག་པས་ཐར་པའི་མྱུ་གུ་མངོན་དུ་བསྐྱེད་པའམ། སྐྱེ་ངེས་ཀྱི་ནུས་ལྡན་དུ་སྨིན་པར་བྱས་པའོ། ངེས་ཚིག་ནི། ཨ་བྷི་ཥིཉྩའི་སྒྲ་ལས། མངོན་པར་གཏོར་བའམ་བླུགས་པ་སྟེ། སྒོ་གསུམ་གྱི་དྲི་མ་འཁྲུད་པས་ན་གཏོར་བ་དང༌། འབྲས་བུ་ཡེ་ཤེས་ཀྱི་ནུས་པ་རྒྱུད་ལ་འཇོག་པས་ན་བླུགས་པ་སྟེ།
དོན་ལ་ལམ་དེ་དང་དེ་བསྒོམ་པ་ལ་དབང་བར་བྱེད་པས་ན་དབང་ངོ༌། ། དབྱེ་བ་ལ་ཡང་རྒྱུད་ཕྱི་མ་ལས། སློབ་དཔོན་གསང་བ་ཤེས་རབ་དང༌། དེ་མ་ཐག་པ་བཞི་པ་སྟེ། ཞེས་པ་ལྟར་བཞི་དང༌། དེའི་དང་པོ་བུམ་དབང་ལ་ནང་གསེས་ཕན་ནུས་གཉིས་སུ་ཕྱེ་བས་ལྔར་འགྱུར་ཏེ། རྡོ་རྗེ་ལས། དང་པོ་ས་བོན་འཇོག་པ་སྟེ། གཉིས་པ་ནུས་པ་བསྐྱེད་པ་ཡིན། གསུམ་པ་ཉམས་མྱོང་བསྐྱེད་པའོ།
བཞི་པས་དེ་ཉིད་བརྟན་པར་བྱེད། ལྔ་བས་བསྟན་པ་ཉམས་ལོན་པས། མཆོག་གི་དངོས་གྲུབ་ཚེ་འདིས་འགྲུབ། ཅེས་ཞི་ཁྲོ་གཉིས་ཀར་རྩ་བ་ལྔ་དང༌། བྱེ་བྲག་ཡན་ལག་གི་དབྱེ་བ་ཞི་བ་ལ་ཕན་དབང་བཅུ། ནུས་དབངལྔ། ཟབ་དབང་གསུམ་སྟེ་བཅོ་བརྒྱད་དུ་ངེས་པ་ཡང་ཐུགས་ཐིག་ལས། རྩ་བ་རྣམ་ལྔ་བཅོ་བརྒྱད་དང༌། ཞེས་སོ། ། ཁྲོ་བོ་ལ་ནུས་དབང་ཟབ་དབང་གཉིས་གོང་དང་འདྲ་ཡང་ཕན་དབང་ལ།
གདན་དང་ལྷ་དབང་ཕྱག་མཚན་དང༌། ཆས་བཅུ་བསྒྲུབ་རྫས་བཅོ་ལྔ་སྟེ། ཞེས་པ་ལྟར་ཉེར་བརྒྱད་དུ་གྱེས་པས་བསྡོམ་སུམ་ཅུ་རྩ་དྲུག་སྟེ། ཐུགས་ཐིག་ལས། བསྒྱུར་བ་ལ་སུམ་ཅུ་དྲུག ། ཅེས་སོ། ། དེ་ལས་ཆས་བཅུ་ནི། ། དབུ་རྒྱན་བུམ་པ་སྙིང་པོ་ལྔ། ། ཅོད་པན་གོ་ཆ་ཕྲེང་བ་བརྒྱན།། ཐོད་ཕྲེང་རྟགས་གསུམ་མེ་དཔུང་ངོ༌། །
ཞེས་སོ། ། སྒྲུབ་རྫས་བཅོ་ལྔ་ནི། བདུད་རྩི་ལྔ་དང་ཤ་ལྔ་དང༌། རཀྟ་རྒྱལ་མཚན་གདུགས་ཁ་ཊྲཾ། ། ཕུར་པ་རྡོར་དྲིལ་རྔེའུ་ཆུང་དང༌། ཡུངས་དཀར་གཟུངས་མ་ཕྲེང་བ་དང༌། ཚེ་དང་བཟའ་བཏུང་མིང་དབང་ངོ༌། ཞེས་སོ། ། དེ་ཡང་ཞི་བ་དང་མི་མཚུངས་པ་རྣམས་ཀྱང་ཐོད་པའི་དབུ་རྒྱན་སོགས་ཞི་དྲག་གི་རྫས་ཀྱི་ཁྱད་ཡོད་པ་ཤེས་པར་བྱའོ། དེ་དག་ཀྱང་གདུལ་བྱ་གང་ལ་དཀྱིལ་འཁོར་གང་དུ་བསྐུར་ཚུལ་ནི།
གདུལ་བྱ་དད་པ་ཅན་ལ་ཕྱི་ཕན་པའི་དབང་རྡུལ་ཚོན་གྱི་དཀྱིལ་འཁོར་ལ་བརྟེན་ནས་བསྐུར་བ་དང༌། བརྩོན་འགྲུས་ཅན་ལ་ནང་ནུས་པའི་དབང༌། རས་བྲིས་སམ་ཚོམ་བུ་ལ་བརྟེན་ནས་བསྐུར་བ་དང༌། བརྟུལ་ཞུགས་ཅན་ལ་གསང་བ་ཟབ་མོའི་དབང་གསུམ་པོ་སྤྱིར་བདག་གི་དེ་ཁོ་ན་ཉིད་ལུས་ཀྱི་དཀྱིལ་འཁོར་ལ་བརྟེན་ནས་བསྐུར་བ་དང༌། བྱེ་བྲག་ཏུ་གསང་སྔགས་ཀྱི་དེ་ཁོ་ན་ཉིད་ཡི་གེ་བྷ་གའི་དཀྱིལ་འཁོར་དང༌། ཤེས་རབ་དབང་ལྷའི་དེ་ཁོ་ན་ཉིད་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དང། བདེ་བ་ཆེན་པོའི་དབང་གི་ཡེ་ཤེས་ཀྱི་དེ་ཁོ་ན་ཉིད་དོན་དམ་བྱང་ཆུབ་སེམས་ཀྱི་དཀྱིལ་འཁོར་རྣམས་ལ་བརྟེན་ནས་བསྐུར་རོ། ། ལྔ་པ་མི་འདའ་བ་དམ་ཚིག་ལའང་གསུམ་ལས། ངོ་བོ་ནི། རྒྱུད་ཕྱི་མ་ལས།
གང་ཞིག་ནན་ཏན་ལས་མི་འགོད། རྨི་ལམ་དུའང་དམ་ཚིག་བརྗོད།། དམ་བཅའ་བ་ནི་སྡོམ་པས་ཞོག ། ཅེས་པས། བསྲུང་བྱའི་དོན་ཁྱད་པར་ཅན་ལས་དངོས་སུ་མི་འདའ་བར་མ་ཟད། རྨི་ལམ་གྱི་གནས་སྐབས་སུའང་དམ་བཅའ་འདི་ལས་འདའ་བར་མི་བྱའོ་སྙམ་པའི་སེམས་པ་ས་བོན་དང་བཅས་པའོ། ། ངེས་ཚིག་ནི་ས་མ་ཡའི་སྒྲ་ལས། དངོས་སུ་ཁས་བླངས་པའི་ཐ་ཚིག་ལ་འཇུག་པས་ན། གང་གི་ཚེ་དམ་བཅས་པ་ལས་འདའ་བར་དཀའ་བས་སམ། ཡང་ན་རྡོ་རྗེ་ལས།
དམ་པ་འདི་ལས་སུ་འདའ་བ། རྡོ་རྗེ་ཅན་ཡང་ཚིག་པར་འགྱུར། ཞེས་པ་ལྟར་བསྲུང་བྱ་དམ་པ་གང་ཡིན་པ་ལས་འདས་ན་གསང་བདག་ཕྱག་ན་རྡོ་རྗེའང་དམྱལ་བའི་མེས་འཚིག་པར་བྱེད་ན་གཞན་དག་སྨོས་ཅི་དགོས་ཞེས་ཉམས་པའི་ཉེས་དམིགས་ཀྱི་སྒོ་ནས་དམ་ཚིག་གམ། ཡང་ན་དམ་པ་འདི་ཉིད་བསྲུང་བའི་གང་ཟག་ལ་གནོད་པར་བྱེད་པ་རྣམས་རྡོ་རྗེའི་མེས་འཚིག་པར་འགྱུར་བས་ན་བསྲུང་བའི་ཕན་ཡོན་གྱི་སྒོ་ནས་ཀྱང་གསུངས་སོ། ། གཞན་དུ་ཀུན་གཟིགས་རོང་པས་ནི། ། ཀུན་ཐོབ་འགྲོ་དང་རྟོགས་པ་དང༌། སོགས། སྒྲའི་འཇུག་ཚུལ་བཅུ་དྲུག་ཏུ་གསུངས་སོ། ། དབྱེ་བ་ལ་སྤྱི་དང་བྱེ་བྲག་གཉིས་ལས། དང་པོ་ལ་ཡང་རྒྱུད་སྡེ་སོ་སོའི་དགོངས་པ་མང་ཡང༌།
གསར་རྙིང་ཐུན་མོང་དུ་གྲགས་པ་རྩ་ལྟུང་བཅུ་བཞི། ཡན་ལག་སྦོམ་པོ་བརྒྱད་ལ་སོགས་པ་རྣམས་དང༌། ཁྱད་པར་སྔ་འགྱུར་དུ་གྲགས་པ་སྤྱི་དང་ཁྱད་པར་ལྷག་པའི་དམ་ཚིག་རྣམས་ཏེ། སོ་སོའི་གཞུང་ལས་རྟོགས་པར་བྱའོ། གཉིས་པ་བྱེ་བྲག་གཞུང་འདི་ཉིད་དུ་གྲགས་པ་ནི་རྩ་བའི་དམ་ཚིག་ལྔ་དང༌། ཡན་ལག་གི་དམ་ཚིག་བཅུ་སྟེ་བཅོ་ལྔ་ཡིན་ལ། དེ་ལས་ཀྱང་དབྱེ་ན་སུམ་བརྒྱ་དྲུག་ཅུ་ལ་སོགས་པའོ། ། དེ་ཡང་དམ་ཚིག་ཡིན་ན་སྔགས་སྡོམ་ཡིན་པས་མ་ཁྱབ་ལ། སྔགས་སྡོམ་ཡིན་ན་དམ་ཚིག་གིས་ཁྱབ་པ་སོགས་སྡོམ་པ་དང་དམ་ཚིག་ནི་དབྱེ་བ་ཤེས་པར་བྱས་ནས། རང་ལྡོག་མ་འདྲེས།
དགག་དགོས་ཡོངས་རྫོགས། ངོ་བོ་གནས་འགྱུར། ཡོན་ཏན་ཡར་ལྡན། གནད་ཀྱིས་མི་འགལ། དུས་སྐབས་གཙོར་སྤྱོད་དེ་སྡོམ་པའི་ཁྱད་ཆོས་དྲུག་གི་ཚུལ་དུ་སོ་བྱང་སྔགས་གསུམ་ནང་མི་འགལ་བར་བསྲུང་ཚུལ་སོགས་འདིར་འཆད་སྲོལ་འདུག་ཀྱང༌། ཕལ་ཆེར་གཞུང་དོན་གྱི་སྐབས་སུ་གསལ་བ་ཡིན་ནོ། ། དྲུག་པ་རོལ་པ་འཕྲིན་ལས་ལའང་གསུམ་ལས། ངོ་བོ་ནི། ཐུགས་ཐིགས་ལས། ཕྱི་རོལ་ཚད་མེད་ཉིད་ལས་བཞི།
ཞེས་པས། རྒྱུ་ཚད་མེད་པ་བཞིས་ཀུན་ནས་བསླང་བའི་བྱང་ཆུབ་ཀྱི་སེམས་དང༌། ཤེས་རབ་ཆེན་པོས་ཟིན་པས་སྒོ་ནས་གཙོ་བོར་གཞན་དོན་སྒྲུབ་པ་ལ་དམིགས་པའི་ཐབས་མཁས་ཀྱི་མཛད་སྤྱོད་དོ། ། ངེས་ཚིག་ནི། ཀརྨ་ཞེས་པའི་སྒྲ་ལས། སྒོ་གསུམ་གྱི་བྱ་བ་བྱེད་པའི་ལས་ཀྱི་མཚན་ཉིད་ཅན་ཏེ། འདིར་རྒྱལ་བའི་མཛད་པ་བསྒྲུབ་པའི་ལས་གང་ཡིན་པ་ལ་འཇུག་པས་ན་འཕྲིན་ལས་སོ། ། དབྱེ་བ་ལའང༌། ཕྱི་མ་འགོས་འགྱུར་ལས། ཞི་བ་ལ་སོགས་རབ་དབྱེ་བས།
ལས་ནི་རྣམ་པ་བཞིར་བསྡུས་སོ། ། ཞེས་པ་ལྟར་ཞི་བ་དང་རྒྱས་པ་དང༌། དབང་དང༌། དྲག་པོ་སྟེ་ལས་ཆེན་བཞི་དང༌། དེ་རེ་རེ་ཞིང་ཐུན་མོང་དང་མཆོག་གི་ལས་གཉིས་རེར་དབྱེ་བས་བརྒྱད་དམ། ཡང་ན་མཆོག་གི་ལས་གཅིག་ཏུ་བསྡོམ་ནས་ལྔར་དབྱེ་བའང་ཡོད་དོ། དེ་དག་ཀྱང་གང་གིས་བྱ་བའི་ཐབས་ཀྱི་རིམ་པ་ནི་ལྔར་ངེས་པ་སྟེ། ཁོག་གཞུང་ལས། བདག་གཞན་དོན་སྒྲུབ་འཕྲིན་ལས་ནི། ། མཆོད་རྟེན་ཕྱག་རྒྱའི་སྒོ་དང་ནི། །
ཧོམ་བྲོ་གླུ་དང་རྫས་ཀྱིས་བྱ། ཞེས་པ་ལྟར་མཆོད་རྟེན་གྱི་སྒོ་ནས་ལས་མཐུན་གྱི་མནན་པ་བྱ་བ་དང༌། ཕྱག་རྒྱའི་སྒོ་ནས་ལས་མཐུན་གྱི་ཕྱག་རྒྱ་བཅའ་བ་དང་བསྒྱུར་དམིགས་བྱེད་པ་དང༌། མེ་ཧམ་གྱི་སྒོ་ནས་ལས་མཐུན་གྱི་སྦྱིན་སྲེག་བླུགས་པ་དང༌། ལུ་གུ་རྒྱུད་ཀྱི་སྒོ་ནས་ལས་མཐུན་གྱི་གླུ་བྲོ་བྱ་བ་དང༌། རྫས་ཀྱི་སྒོ་ནས་ལས་མཐུན་གྱི་ལིང་ག་བཅའ་བ་དང་བསྒྲལ་བསྟབ་བྱེད་པ་སྟེ་ལྔའོ། ། བདུན་པ་དོན་དུ་གཉེར་བ་སྒྲུབ་པ་ལ་ཡང་གསུམ་ལས། ངོ་བོ་ནི། རྒྱུད་ཕྱི་མ་ཆེའི་འགྱུར་ལས། འཇིག་རྟེན་པ་ཡི་དངོས་གྲུབ་ནི།
བསྐྱེད་པའི་རིམ་པའི་སྦྱོར་བས་ཐོབ། འཇིག་རྟེན་འདས་པའི་དངོས་གྲུབ་ནི། རྫོགས་པའི་རིམ་པའི་སྦྱོར་བས་སོ། ། ཞེས་པ་ཐབས་ཁྱད་པར་ཅན་བསྐྱེད་རྫོགས་རིམ་པ་གཉིས་ལ་བརྟེན་ནས་མཆོག་ཐུན་མོང་གི་དངོས་གྲུབ་རྣམ་པ་གཉིས་ལས་གང་འདོད་པ་ཞིག་དོན་དུ་གཉེར་བའོ། ། ངེས་ཚིག་ནི། སིདྡྷིའི་སྒྲ་ལས་དངོས་གྲུབ་སྟེ་བསྒྲུབ་བྱ་དང༌། སཱ་དྷ་ནའི་སྒྲ་ལས་ཀུན་ཏུ་ལེན་པ་སྟེ། འདོད་པའི་དོན་ལེན་ཅིང་ཐོབ་པར་བྱེད་པའམ་སྒྲུབ་པར་བྱེད་པས་ན་སྒྲུབ་པའོ། ། དབྱེ་བ་ལ་ཐུན་མོང་དང་མཆོག་གི་སྒྲུབ་པ་གཉིས་ལས། དང་པོ་ནི་ཁོག་གཞུང་ལས།
རོ་ལངས་ཚེ་དང་པྲ་སྒྲུབ་དང༌། ལྷ་ཆེན་པོ་དང་རྒྱལ་བོ་བཞི། གདུག་པ་ཀླུ་འདུལ་རྒྱལ་བློན་གྱི། ཆུང་མ་དབང་དུ་བྱ་བ་གཉིས། ཡུལ་ཁམས་ཅེ་སྤྱང་རྐང་མགྱོགས་བསྐྲད། མི་སྣང་གཟུགས་སྒྲུབ་ལྷ་ཀླུ་མོ། ། རྒྱལ་བློན་དམག་དཔོན་ཞིང་བློན་སྒྲུབ། ། ཚེ་འདིའི་ཆེད་ཕྱིར་འཇིག་རྟེན་པའོ། ། ཞེས་པ་ལྟར་དང༌། ཡང་ན་གཞུང་འདིར་དངོས་སུ་གསལ་བ།
ཡོན་ཏན་འབྱུང་བའི་དངོས་གྲུབ་དྲུག ། འབྱུང་ལྷའི་དངོས་གྲུབ་ལྔ་ལས་ཕྲན་ཚེགས་བརྒྱད་དང་བཅས་པ་རྣམས་སོ། ། གཉིས་པ་ཡང་ལུང་སྔ་མ་ལས། ཡི་གེ་སྒྱུ་འཕྲུལ་ཚོགས་སྒྲུབ་དང༌། རྡོ་རྗེ་སེམས་དང་སྨན་སྒྲུབ་དང༌། རིགས་ལྔ་སྒྲུབ་དང་ཡུམ་ལྔ་སེམས། ། བྱིན་དབབ་སྒྲུབ་པ་རྣམ་གཉིས་སོ། ། ཞེས་སོ། ། ཇི་ལྟར་བསྒྲུབ་པའི་ཚུལ་ནི། བྱེ་བྲག་སོ་སོའི་སྒྲུབ་ཐབས་གུད་དུ་ཕྱུང་བ་རྣམས་དང་སྒྱུ་འཕྲུལ་རྒྱས་པོ་ལས་རྟོགས་པར་བྱ་ལ།
འདིར་གཙོ་བོར་སྟོན་པ་ནི་ཆོམ་བུ་ཚོགས་སྒྲུབ་སྟེ། གཞི་ཕུན་སུམ་ཚོགས་པ་ལྔ་ཚངས་པའི་སྒོ་ནས་བསྙེན་སྒྲུབ་ཡན་ལག་བཞིའི་ཐབས་ཀྱིས་སྒྲུབ་པའོ། ། བརྒྱད་པ་མི་གཡོ་བ་ཏིང་ངེ་འཛིན་ལ་ཡང་གསུམ་ལས། ངོ་བོ་ནི་ཧེ་རུ་ཀ་འདུས་པ་ལས། གང་དང་གང་དུ་གསལ་བའི་ཡིད། ། མ་ཡེངས་པ་ཉིད་ཏིང་འཛིན་ཏེ། ཞེས་པ་ལྟར་བསྒོམ་བྱའི་དོན་ཁྱད་པར་ཅན་གང་ཡིན་པ་ལས་སེམས་གཞན་དུ་མ་ཡེངས་བར་རྩེ་གཅིག་ཏུ་གནས་པ་ཞིག་གོ ། ངེས་ཚིག་ནི། ས་མ་དྷིཿའི་སྒྲ་ལས་མཉམ་པའི་བློ་སྟེ། རྣམ་པར་རྟོག་པས་མི་མཉམ་པ་མེད་པར།
དམིགས་པའི་རྟེན་ལ་སེམས་ལྷན་ནེར་འཛིན་པས་ན་ཏིང་ངེ་འཛིན་ནོ། དབྱེ་བ་ལ་ཐབས་བསྐྱེད་པའི་རིམ་པའི་ཏིང་ངེ་འཛིན་དང༌། ཤེས་རབ་རྫོགས་པའི་རིམ་པའི་ཏིང་ངེ་འཛིན་གཉིས་ལས། དང་པོ་ནི་རྒྱུད་ཕྱི་མ་ཁ་ཆེ་འགྱུར་ལས། ལྷ་ཡི་རྣམ་པའི་སྦྱོར་བ་ཡི། ཟླ་བ་རྡོ་རྗེ་ལ་སོགས་རིམ། བསྐྱེད་པའི་རིམ་པ་ཞེས་སུ་བཤད། ། ཅེས་པ་ལྟར་མ་དག་འཁྲུལ་ཤེས་ཀྱི་སྣང་བ་འདི་ཀུན་དག་པ་ལྷར་སྣང་དུ་སྦྱོར་བའི་ཕྱིར། གཞལ་ཡས་ཁང་གདན་དང་བཅས་པ་ནས་རིམ་པར་སྐུ་ཡོངས་སུ་རྫོགས་པའི་བར་བསྐྱེད་པ་ནི་བསྐྱེད་རིམ་སྟེ། དེ་ལའང་དབྱེ་ན་སྔ་མ་ལས།
མངལ་སྐྱེས་ལ་སོགས་དབྱེ་བ་ཡིས། དེ་ཡང་རྣམ་པ་བཞི་རུ་འདོད། ། ཅེས་པ་ལྟར་སྐྱེ་གནས་བཞིའི་བག་ཆགས་སྦྱོངས་ཕྱིར་བསྐྱེད་རིམ་ཡང་བཞི་སྟེ། འདི་ལྟར་ལས་དང་པོའི་དུས་སུ་སྒོང་སྐྱེས་སྦྱོངས་ཕྱིར་རྒྱས་པ་ཆེན་པོའི་བསྐྱེད་རིམ་བདག་སྲས་ལྔ་དང་གཞན་སྲས་བརྒྱད་ཀྱི་ཚུལ་དུ་བསྒོམ་པ་དང༌། ཅུང་ཟད་གོམས་ཚེ་མངལ་སྐྱེས་སྦྱོངས་ཕྱིར་རྒྱས་པ་འབྲིང་གི་བསྐྱེད་རིམ་ནང་གི་མངོན་བྱང་ལྔ་དང༌། མངོན་བྱང་བཞི་ཅན། རྡོ་རྗེའི་ཆོ་ག་གསུམ་ཅན་རྣམས་བསྒོམ་པ་དང༌། ཆེར་གོམས་པ་བརྟན་ཚེ་དྲོད་གཤེར་སྐྱེས་སྦྱོངས་ཕྱིར་བསྐྱེད་རིམ་འབྲིང་པོ་ས་བོན་ནམ་བསྐྱེད་སྔགས་བཟླས་པ་ཙམ་གྱི་མུར་བསྒོམ་པ་དང༌། ཤིན་ཏུ་བརྟན་པ་ཐོབ་ཚེ་རྫུས་སྐྱེས་སྦྱོངས་ཕྱིར་བསྡུས་པའི་བསྐྱེད་རིམ་སྐད་ཅིག་དྲན་རྫོགས་ཀྱིས་བསྒོམ་པ་སྟེ་བཞིའམ། ཡང་ན་ལམ་རིམ་ལྟར་སྲིད་པ་མངལ་སྐྱེས་རྫུས་སྐྱེས་གཉིས་དང་བསྟུན་ཏེ།
རིམ་གྱིས་དང་ཅིག་ཅར་དུ་བསྒོམ་མོ། ། གཉིས་པ་ཡང་སྔ་མ་ལས། རང་བཞིན་གྲུབ་པའི་རྣལ་འབྱོར་ནི། རྫོགས་པའི་རིམ་པ་ཞེས་བྱར་བརྗོད། ཅེས་པ་ལྟར་ལྷར་སྣང་བདེན་གྲུབ་ཏུ་ཞེན་པ་ཉིད་རང་བཞིན་ཡོངས་གྲུབ་ཆེན་པོའི་དང་དུ་ཉེ་བར་ཞི་བའི་ཐབས་སྣང་མེད་དང་སྣང་བཅས་ཀྱི་རྣལ་འབྱོར་གང་རུང་ལ་བསླབ་པ་ནི་སྤྱིར་རྫོགས་རིམ་གྱི་དོད་པོ་ཡིན་ཀྱང༌། འདིར་མཚན་བཅས་ཀྱང་རྫོགས་རིམ་དམིགས་ཀྱིས་བསལ་བ་ལྟར་ཐབས་ལམ་སྟེང་འོག་གི་སྒོ་ལ་བརྟེན་པ་དང་གྲོལ་ལམ་ཟུང་འཇུག་གི་རྣལ་འབྱོར་རིམ་ཅིག་ཅར་གཉིས་ཀྱིས་བསྡུས་པ་རྣམས་སོ། ། དེ་ཡང་རིམ་པ་གཉིས་པོ་གང་གི་སྐབས་སུའང༌། དེ་དང་དེ་ལ་སེམས་རྩེ་གཅིག་ཏུ་གཏོད་པ་ལས་གཞན་ཏུ་མ་ཡེངས་པའི་ཆ་དེ་ཏིང་ངེ་འཛིན་ཡིན་པས་ན་ཐབས་ཀྱི་ལྡོག་པ་ལས་ཕྱེས་པ་ཙམ་དུ་ཟད་ཀྱིས། གཞན་དུ་བསྐྱེད་རྫོགས་ཡིན་ན་ཏིང་ངེ་འཛིན་ཡིན་པས་ཁྱབ་པ་དང༌། ཏིང་ངེ་འཛིན་ཡིན་ན་བསྐྱེད་རྫོགས་ཡིན་པས་ཁྱབ་པ་ནི་མེད་དེ།
དེ་ཡོད་ཚེ་སྔ་མ་ལྟར་ན་གསང་སྔགས་ཀྱི་ལམ་མཐའ་དག་རིམ་པ་གཉིས་ཀྱིས་བསྡུས་ཕྱིར་ཐམས་ཅད་ཏིང་ངེ་འཛིན་དུ་ཐལ་བ་དང༌། ཕྱི་མ་ལྟར་ན་ཐེག་དམན་གྱི་ཏིང་ངེ་འཛིན་ཡང་སྔགས་ཀྱི་བསྐྱེད་རྫོགས་སུ་ཐལ་བའི་སྐྱོན་སྤོང་མི་ནུས་སོ། ། དགུ་བ་གནས་སུ་སྟོབས་པ་མཆོད་པ་ལ་ཡང་གསུམ་ལས། ངོ་བོ་ནི་ཐུགས་ཐིག་ལས། བྱ་བྱེད་བྱ་བ་བྱེད་འདུས་པས། དགྱེས་ཚིམ་གྱུར་བའི་དངོས་པོ་ཉིད། ཅེས་པ་ལྟར་མཆོད་བྱ་རྫས་སོགས་དང་མཆོད་བྱེད་གང་ཟག་མཆོད་པའི་བྱ་བ་བྱེད་པ་ལ་ཚོགས་ནས། སྒོ་གསུམ་ཉེས་སྐྱོན་དང་བྲལ་བས་ལྷ་ཚོགས་རྣམས་དགྱེས་པ་བསྐྱེད་ཕྱིར་མཆོད་པ་འབུལ་བ་ལ་ཡིད་གཅིག་ཏུ་གཞོལ་བའོ། ། ངེས་ཚིག་ནི། པཱུ་ཛའི་སྒྲ་ལས་སྔོན་དུ་བསྐྱེད་པ་དང༌།
ཡང་དང་ཡང་དུ་དགྱེས་པ་བསྐྱེད་པ་དང༌། བཀུར་བའི་དོན་རྣམས་ལ་འཇུག་པས་ན། དགེ་བའི་ལས་གང་གིས་ཀྱང་སྔོན་དུ་འགྲོ་དགོས་པས་དང༌། དགྱེས་པ་བསྐྱེད་ཕྱིར་གནས་སུ་སྟོབས་བྱ་ཡིན་པས་ན་མཆོད་པའོ། ། དབྱེ་བ་ལ་སྤྱི་བྱེ་བྲག་གཉིས་ལས། དང་པོ་ལའང་འཇིག་འདས་ཀྱི་མཆོད་པ་གཉིས་སྟེ། དེའི་ཁྱད་པར་ནི་བཞི་རེ་སྟེ་འདི་ལྟར་སྐྱབས་ཡུལ་དང༌། འབྲས་བུ་དང༌། ཡོངས་བསྔོ་དང༌། མཆོད་རྫས་སོ། །
དེ་ཡང་འཇིག་རྟེན་པས་ནི། སྐྱབས་ཡུལ་ཚངས་པ་ཁྱབ་འཇུག་སོགས་འཇིག་རྟེན་པའི་དྲེགས་པ་ཅན་ལ། འབྲས་བུ་མཐོ་རིས་ལ་དམིགས་ནས། ཡོངས་བསྔོ་དེ་ཉིད་ཐོབ་ཕྱིར། མཆོད་རྫས་འདོད་ཡོན་ལྔ་སོགས་འཇིག་རྟེན་པའི་ཡོ་བྱད་འབུལ་བའོ། དེ་ལས་ཕྱི་མ་ནི་ཀུན་སློང་དམ་པས་ཟིན་ན་མྱང་འདས་ཀྱི་རྒྱུར་ཡང་དབུལ་རུངས་བ་ཡིན་ནོ། ། འདས་པའི་སྐྱབས་ཡུལ་ནི་བླ་མ་དང་མཆོག་གསུམ་ལ། འབྲས་བུ་སངས་རྒྱས་ལ་དམིགས་ནས། ཡོངས་བསྔོ་དེ་ཉིད་ཐོབ་ཕྱིར། མཆོད་རྫས་ཐུན་མོང་དང་ཐུན་མོང་མ་ཡིན་པ་དག་འབུལ་བའོ། །
གཞན་ཆོས་ལ་ཐོས་བསམ་བསྒོམ་གསུམ་བྱེད་པ་ཡང་རྒྱལ་བ་མཉེས་བྱེད་དོན་གྱི་མཆོད་པར་ངེས་སོ། ། གཉིས་པ་བྱེ་བྲག་ཏུ་དབྱེ་བ་ལ་ཡང་ཕྱི་ཉེར་སྤྱོད་ནད་དམ་རྫས་བདུད་རྩི། གསང་བ་སྦྱོར་བ་སྒྲོ་ལ་ཟབ་མོའམ་ཞི་ཁྲོའི་མཆོད་པ་བཅུ་བཞི་ལ་སོགས་པ་སྟེ་གསུམ་ལས། དང་པོ་ནི་འཇིག་རྟེན་པ་དང་ཐུན་མོང་དུ་སྤྱད་བྱར་གྱུར་པ་མེ་ཏོག་ལ་སོགས་པ་སྟེ་ཕྱི་མཆོད་ཅེས་བྱའོ། ། གཉིས་པ་ནི་ཐེག་པ་འོག་མ་ལ་མ་གྲགས་ཤིང་གསང་སྔགས་ནང་པ་སྤྱིས་སྤྱད་བྱར་གྱུར་པ་བདུད་རྩི་ལ་སོགས་པ་སྟེ་ནང་མཆོད་ཅེས་བྱའོ། ། གསུམ་པ་ནི་བླ་མེད་ལ་ཞུགས་པ་ཙམ་ཀུན་གྱིས་ཀྱང་སྤྱད་བྱར་མ་གྱུར་པ་ན་གསང་མཆོད་ཅེས་སྦྱོར་བསྒྲོལ་ཟབ་མོ་དང༌། དེའི་ཟླས་དྲངས་བ་ཞི་ཁྲོའི་མཆོད་པ་རྣམས་སྟེ་འདི་ནི་རང་གི་མཆོད་པ་བྱེ་བྲག་པར་ངེས་པས་ན་དེ་སྐད་ཅེས་བརྗོད་པ་ཡིན་ནོ། དེ་དག་སོ་སོའི་དབྱེ་བ་ནི་གཞུང་ན་གསལ་ལོ། ། བཅུ་པ་འཆིང་ཟློས་སྔགས་དང་ཕྱག་རྒྱ་ལ་ཡང་གསུམ་ལས། ངོ་བོ་ནི་ཐུགས་ཐིག་ལས།
ཡི་གེ་འདུས་པ་གྲུབ་པ་བཞིས། ། མཐུ་ཅན་རེད་པ་གང་ཡིན་པ། ། བཞི་རྫོགས་ཉིད་ལས་མི་འདའ་བ། ། གང་ལ་སྣང་བ་དེ་ངོ་བོ། ། ཞེས་པ་ལྟར་ཐབས་ཤེས་ཀྱི་ཡི་གེ་ཨཱ་ལི་ཀཱ་ལི་འདུས་པ་ཉིད། ཆོས་ཉིད་ངོ་བོ་ཉིད་ཀྱིས་གྲུབ་པ། ཆོས་ཅན་རང་བཞིན་གྱིས་གྲུབ་པ། བྱིན་གྱིས་བརླབས་ཀྱིས་གྲུབ་པ། མཐུས་གྲུབ་པ་སྟེ་གྲུབ་པ་བཞིས་བྱིན་གྱིས་བརླབས་པ་གཞུང་མཐུ་ཅན་དུ་གྱུར་པ་ནི་སྔགས་ཀྱི་ངོ་བོ་དང༌། རིག་པ་ཕྱག་རྒྱ་བཞི་རྫོགས་ཀྱི་ལྷའི་སྐུར་གསལ་བ་ལས་མི་འདའ་བར་ཤེས་ངོར་ས་ལེར་སྣང་བ་ནི་ཕྱག་རྒྱའི་ངོ་བོའོ། །
ངེས་ཚིག་ནི། མནྟྲའི་སྒྲ་ལས་ཤེས་སྐྱོབས་ཏེ། ཡིད་ཤེས་བདེ་མྱུར་དུ་སྐྱོབ་པས་ན་སྔགས་དང༌། མུ་དྲའི་སྒྲ་ལས་འདེབས་ཤིང་མཚོན་པར་བྱེད་པའམ། རྒྱས་བཏབ་པ་ལས་འདའ་བར་དཀའ་བ་རྒྱལ་པོའི་བཀའ་རྟགས་ཀྱི་ཕྱག་རྒྱ་ལྟ་བུར་ངེས་པས་ན་སྐུ་གསུང་ཐུགས་ཀྱི་མཚན་མར་གྱུར་པ་ལ་ཕྱག་རྒྱ་ཞེས་བྱའོ། ། དེ་ཡང་མཚན་ཉིད་བཞི་ལྡན་ཞིག་སྟེ། དམ་པའི་མཚན་མར་གྱུར་བ་དང༌། གང་གིས་གཞིག་དཀའ་བ་དང༌། ཆོས་ཀྱི་རྒྱལ་པོ་ལས་ཐུན་མོངས་སུ་མ་གྱུར་བ་དང༌། སངས་རྒྱས་ཀྱི་མཛད་པ་བསྒྲུབ་ནུས་པའོ། །
དེ་ལྟར་མཚན་མའི་ཕྱག་རྒྱ་ལས་བཏུད་ནས་མཚན་མ་མེད་པའི་དོན་དང༌། དམ་པའི་སྐུ་གསུང་ཐུགས་དངོས་ལའང་འཇུག་གོ ། དབྱེ་བ་ལ་སྔགས་དང་ཕྱག་རྒྱ་གཉིས་ལས། དང་པོ་སྔགས་ལའང་དོན་ཡེ་ཤེས་ཀྱི་སྒོ་ནས་དབྱེ་བ་དང༌། རྟགས་བཟླས་པའི་སྒོ་ནས་དབྱེ་བ་གཉིས་ཀྱི་དང་པོ་ནི་གསང་སྔགས་རིག་སྔགས་གཟུངས་སྔགས་གསུམ་སྟེ། དེ་ལས་གསང་སྔགས་ནི་སྙིང་རྗེ་དང་ཤེས་རབ་ཟུང་དུ་འཇུག་པའི་སྒོ་ནས་གཙོ་བོར་འཁྲུལ་རྟོག་གི་གཉེན་པོར་གྱུར་པ་ཞིག་སྟེ། རྟགས་ཀྱང་ལྷ་ཕོའི་རྣམ་པ་ཤས་ཆེར་སྟོན་པའོ། ། རིག་སྔགས་ནི་ཡེ་ཤེས་དང་ཤེས་རབ་ཟུང་དུ་འཇུག་པའི་སྒོ་ནས་གཙོ་བོར་མ་རིག་པའི་གཉེན་པོར་གྱུར་པ་ཞིག་སྟེ། རྟགས་ཀྱང་ལྷ་མོའི་རྣམ་པ་ཤས་ཆེར་སྟོན་པའོ། ། གཟུངས་སྔགས་ནི་དྲན་པ་དང་ཤེས་རབ་ཟུང་དུ་འཇུག་པའི་སྒོ་ནས་གཙོ་བོར་དྲན་ཉམས་ཀྱི་གཉེན་པོར་གྱུར་བ་ཞིག་སྟེ།
རྟགས་ཀྱང་ལྷ་ཡབ་ཡུམ་ཟུང་འཇུག་གི་རྣམ་པ་ཤེས་ཆེར་སྟོན་པའོ། ། གཞན་ཡང་ཆོས་ཉིད་མ་འཁྲུལ་བའི་ཡེ་ཤེས་གང་ཞིག་རྟག་ཆད་ཀྱི་མཐའ་དང་བྲལ་བ་ཐབས་ཤེས་ཟུང་འཇུག་གི་བདག་ཉིད་ཅན་དུ་གནས་པ་ནི་གསང་སྔགས་ཀྱི་ངོ་བོ་དང༌། དེའི་དོན་རྟོགས་པ་རིག་སྔགས་ཀྱི་ངོ་བོ། རྟོགས་བཞིན་དང་ལ་གནས་པ་གཟུངས་སྔགས་ཀྱི་ངོ་བོའོ་ཞེས་ཀྱང་གསུངས་སོ། གཉིས་པ་དེ་དག་གི་སྒོར་གྱུར་བ་རྟགས་བཟླས་པའི་སྒོ་ནས་དབྱེ་བ་ནི། གསལ་བཀྲ་ལས། རྩ་བ་བསྐྱེད་དང་ལས་སྔགས་དང༌། ཞེས་པ་ལྟར་ས་བོན་ཧཱུཾ་ལྟ་བུ་རྒྱུ་མ་ནོར་བ་རྩ་བའི་སྔགས། ལྷ་སོ་སོའི་བྱེ་བྲག་གི་སྔགས་བཛྲ་དྷྲིག་ལྟ་བུ་བསྐྱེད་པ་རྐྱེན་གྱི་སྔགས། དེ་གཉིས་སྦྲེལ་བ་ཧཱུཾ་བཛྲ་དྷྲིགྲ་ལྟ་བུ་བཟླས་པ་ལས་ཀྱི་སྔགས་སྟེ་གསུམ་མོ། །
གཉིས་པ་ཕྱག་རྒྱ་ལའང་སྤྱིར་རྟོག་ཚོགས་ཡེ་ནས་ལྷའི་དཀྱིལ་འཁོར་དུ་གནས་པ་ལས་འདའ་བར་དཀའ་བས་ན་རང་བཞིན་གྱི་ཕྱག་རྒྱ་དང༌། དེའི་དོན་གྱི་ཡིན་ལུགས་རྟོགས་པ་ལྟ་བའི་ཕྱག་རྒྱ། དེ་གཉིས་མངོན་དུ་གྱུར་པ་འབྲས་བུའི་ཕྱག་རྒྱ་སྟེ་གསུམ་དུ་དབྱེ་ཡང་བྱེ་བྲག་གི་སྒོ་ནས་ཡན་ལག་བཞི་བཞི་དང་ལྡན་པ་སྟེ། གསལ་བཀྲ་ལས། དམ་ཚིག་ལས་དང་ཆོས་དང་ནི། སྐུ་ཉིད་ཕྱག་རྒྱ་ཆེན་པོ་བཞི། ཞེས་སོ། ། དེ་ཡང་དམ་ཚིག་གི་ཕྱག་རྒྱ་ནི་རང་བཞིན་དུ་གནས་པས་ཐུགས་ཀྱི་མཚན་མ་སྟེ། དོན་ལ་མཚན་མ་མེད་པའི་དོན་གྱིས་མཚན་བཅས་ཐམས་ཅད་ལ་རྒྱས་བཏབ་པ་དེའོ། ། གནས་སྐབས་སུ་ནི་ལྷ་དམ་ཚིག་པ་དང༌།
དམ་ཚིག་གི་རྫས་ཕྱག་རྒྱ་བཅས་བསམ་སོགས་ལའང་འཇུག་གོ ། ལས་ཀྱི་ཕྱག་རྒྱ་ནི་ཡོན་ཏན་དང་འཕྲིན་ལས་ཀྱི་སྒོ་ནས་འགྲོ་དོན་བྱེད་པའི་མཚན་ཉིད་ཅན་ཏེ། དོན་ལ་དག་པའི་ལས་ཀྱིས་མ་དག་པའི་བྱ་བྱེད་ལ་རྒྱས་འདེབས་པ་དེའོ། ། གནས་སྐབས་སུ་ནི་ཕྱག་རྒྱ་བསྒྱུར་བཀྲོལ་དང་མཆོད་པ་དང་དཀྱིལ་འཁོར་གྱི་བྱེད་ལས་སོགས་ལའང་འཇུག་གོ ། ཆོས་ཀྱི་ཕྱག་རྒྱ་ནི་གཞན་ལ་ཆོས་སྟོན་པར་བྱེད་པ་གསུང་གི་མཚན་ཉིད་ཅན་ཏེ། དོན་ལ་འཁོར་བའི་ཆོས་ལ་ཡང་དག་པའི་ཆོས་སྙིང་པོ་སྔགས་ཀྱིས་རྒྱས་འདེབས་པ་ཞིག་གོ ། གནས་སྐབས་སུ་ནི་ཐུགས་ཀར་རང་རང་གི་ས་བོན་གསལ་བཏབས་ནས་ངག་དུ་སྔགས་བརྗོད་པ་ལའང་འཇུག་གོ ། ཕྱག་རྒྱ་ཆེན་པོ་ནི་རང་བཞིན་གྱིས་རྣམ་པར་དག་པའི་གདངས་མ་འགགས་པ་ཉིད་ཕྱག་རྒྱའི་རྣམ་པར་ཤར་བ་སྐུའི་མཚན་ཉིད་ཅན་ཏེ། དོན་ལ་ཐ་མལ་སྙིགས་མའི་ཕུང་པོ་ལྔ་ལ་དེ་ལས་གྲོས་གཞན་པ་ཞིག་གིས་རྒྱས་འདེབས་པ་དེའོ། ། གནས་སྐབས་སུ་ནི་བདག་ཉིད་ཞི་ཁྲོ་གང་རུང་གི་ལྷ་སྐུ་ཞིག་ཏུ་བསྐྱེད་ནས་ཡེ་ཤེས་པ་འགུག་བསྟིམ་བགྱིས་པས་དམ་ཡེ་དབྱེར་མེད་ཀྱི་བདག་ཉིད་ཅན་གང་ལའང་འཇུག་གོ །
དེ་དག་ཀྱང་བསྡུ་ན་རང་བཞིན་གྱིས་མ་གྲུབ་པའི་དེ་བཞིན་ཉིད་ཀྱིས་མཚན་མའི་ཆོས་ཐམས་ཅད་ལ་རྒྱས་འདེབས་པ་མཚན་མེད་ཀྱི་ཕྱག་རྒྱ་དང༌། གང་དང་གང་གིས་བཏབ་པ་དེ་ལས་འདའ་བར་དཀའ་བ་དང་དམ་པའི་མཚན་མར་གྱུར་པ་མཚན་བཅས་ཀྱི་ཕྱག་རྒྱ་སྟེ་གཉིས་སུ་འདུའོ། ། དེ་ཡང་འདི་སྙམ་དུ། རེ་འགའ་ལྟ་བ་ཡིན་པ་དེ་རེ་འགའ་ཕྱག་རྒྱ་དང་དཀྱིལ་འཁོར་དུ་གྱུར་པ་ལྟ་བུ་གང་རུང་རུང་དེ་གང་རུང་རུང་དུ་འགྱུར་རམ་སྙམ་ན་མ་ཡིན་ཏེ། འདི་ལྟར་རང་བཞིན་གྱིས་རྣམ་པར་དག་པའི་དེ་བཞིན་ཉིད་མཆོག་ཏུ་མི་འགྱུར་བའི་བདེ་བ་ཆེན་པོ་ལྟ་བུ་ལ་མཚོན་ན། དེའི་ཡིན་ལུགས་མ་འཁྲུལ་བར་རྟོགས་པའི་ལྟ་བ་དང༌། དེ་ལམ་དུ་འཁྱེར་བའི་ཆ་ནས་མཉམ་པའི་སྤྱོད་པ། དེ་ཉིད་ཀྱི་རང་བཞིན་སྐུ་དང་ཡེ་ཤེས་སུ་གནས་པའི་ཆ་ནས་རང་བཞིན་གྱི་དཀྱིལ་འཁོར། དེ་ཉིད་རྟོགས་སྒོམ་ལ་དབང་བས་ན་ཟབ་པའི་དབང༌། དེ་ལས་ནམ་ཡང་འདའ་བར་བྱ་བ་མ་ཡིན་པས་ན་འབྲས་བུའི་དམ་ཚིག །
དེ་ཉིད་ཀྱི་རོལ་པས་ལས་རབ་འབྱམས་བསྒྲུབ་པར་བྱེད་པས་ན་ལྷུན་གྱིས་གྲུབ་པའི་འཕྲིན་ལས། དེ་རང་དངོས་གྲུབ་དམ་པའི་གཞིར་གྱུར་པས་ན་མཆོག་གི་སྒྲུབ་པ། དེའི་ངང་དུ་མཉམ་པར་འཇོག་པས་ན་དམིགས་པ་མེད་པའི་ཏིང་ངེ་འཛིན། དེ་ཉིད་ལ་ཉིད་གཉིས་མེད་དུ་རོལ་པས་ན་དེ་ཁོ་ན་ཉིད་ཀྱི་མཆོད་པ། དེའི་ངོ་བོ་ཐབས་ཤེས་ཟུང་འཇུག་ཏུ་གནས་པས་ན་དོན་གྱི་སྔགས། དེ་ཉིད་ཀྱིས་རྒྱས་ཆོས་ཐམས་ཅད་ལ་ཁྱབ་པར་བཏབ་པས་ན་མཚན་མེད་ཀྱི་ཕྱག་རྒྱ་སྟེ། དཔེར་ན་ཉི་མ་གཅིག་པུ་ལ་མུན་པ་སེལ་བའི་ཆ་ནས་སྣང་བྱེད། པདྨོ་བཞད་པར་བྱེད་པས་ན་པདྨོའི་གཉེན་རླུང་གི་རྟས་བརྟེགས་པས་ན་རྟ་ལྗང་ཅན་སོགས་བརྗོད་པ་ཉིད་ངོ་བོ་གཅིག་ལ་བྱེད་ལས་ཀྱི་ལྡོག་པ་ཐ་དད་དུ་སྣང་བཞིན་བཏགས་པ་ལྟར། འདིར་ཡང་རང་ལྡོག་གི་ངོས་ནས་བརྗོད་པ་ཙམ་ལས། དོན་ལ་ནི་གཞི་ལམ་འབྲས་གསུམ་གྱི་ལྡོག་པས་དབྱེ་བའི་ལམ་གྱི་ངོ་བོ་དང་ཆ་རྐྱེན་ཙམ་དུ་ཟད་དོ། །
ཚུལ་དེ་བཞིན་དུ་མཚན་བཅས་དག་ལའང་དཔྱད་པ་མང་དུ་སྣང་ཡང༌། གནད་འདི་མ་རྟོགས་པར་རྒྱུད་ཀྱི་དངོས་པོ་རྣམས་ཧ་ཅང་མ་འདུམ་པར་ཤེས་བྱའི་གཞི་ཐ་དད་དུ་འདོད་ན་ནི་ཕན་ཚུན་འཆོལ་བའི་སྐྱོན་སྤང་བར་དཀའ་ལ། འཆོལ་བཞིན་འགྲེལ་པའང་འགའ་ཞིག་སྣང་མོད། གཞན་དུ་རྒྱུད་ཀྱི་ཚིག་ཙམ་ལས་དོན་ལ་དཔྱད་པ་ཡེ་མ་ཞུགས་པའི་ཧམ་གཏམ་གྱི་ཀུ་ཅོ་ཡང་སྒྲ་འཛིན་དོག་པོར་བགྱིད་པ་ཙམ་དུ་སྒྲོགས་པར་བྱེད་ཀྱང་འདིར་མི་སྤྲོའོ། ། དེ་ལྟ་བུའི་རྒྱུད་ཀྱི་དངོས་པོ་བཅུ་པོ་དེ་རང་གཞུང་ལེའུ་གང་དང་གང་གིས་སྟོན་ཞེ་ན། སྤྱིར་ལྟ་སྤྱོད་གཉིས་ལེའུ་རིལ་པོས་མི་སྟོན་ཀྱང་འཐོར་བུའི་ཚུལ་གྱིས་སྟོན་པ་ཡིན་ལ། གཞན་དག་ཞི་ཁྲོ་སོ་སོར་ལེའུ་རིལ་པོས་སྟོན་པ་ཡིན་ནོ། ། དེའི་ཚུལ་བརྗོད་ན་སྒྱུ་འཕྲུལ་དྲྭ་བ་བསྒྲུབ་པའི་ཏིང་ངེ་འཛིན་གྱི་ལེའུ་སྟེ་ལྔ་པས་ཏིང་ངེ་འཛིན་སྟོན། དཀྱིལ་འཁོར་སྤྲོས་པའི་ལེའུ་སྟེ་དྲུག་པས་ཞི་བའི་སྐུ་དཀྱིལ་དང༌། ཁྲོ་བོའི་དཀྱིལ་འཁོར་བསྟན་པའི་ལེའུ་སྟེ་བཅུ་བདུན་པས་ཁྲོ་བོའི་སྐུ་དཀྱིལ་སྟོན།
དཀྱིལ་འཁོར་བསྡུས་པ་དང་གསང་སྔགས་ཀྱི་ལེའུ་སྟེ་བདུན་པས་ཞི་བ་དང༌། ཁྲོ་བོའི་ཚོགས་ཆེན་པོའི་གསུང་གི་དཀྱིལ་འཁོར་སྤྲོས་པའི་ལེའུ་སྟེ་བཅུ་དྲུག་པས་ཁྲོ་བོ་སྟེ་ཞི་ཁྲོའི་གསུང་གི་དཀྱིལ་འཁོར་སྙིང་པོའི་སྔགས་སྟོན། ཕྱག་རྒྱ་སྤྲོས་པའི་ལེའུ་སྟེ་བརྒྱད་པས་ཕྱག་རྒྱ་སྟོན། གསང་བའི་དམ་ཚིག་གི་ལེའུ་སྟེ་དགུ་པས་དབང་གི་སྔོན་འགྲོའི་དཀྱིལ་འཁོར་དང་དབང་སྦྱིན་པའི་ལེའུ་སྟེ་བཅུ་པས་དབང་དངོས་སྟོན། ཚོགས་ཀྱི་དཀྱིལ་འཁོར་གྱི་ལེའུ་སྟེ་བཅུ་གཅིག་པ་དང་ཚོགས་སྒྲུབ་པའི་ལེའུ་སྟེ་བཅུ་གཉིས་པས་བསྒྲུབ་པ་སྟོན། ཤིན་ཏུ་གསང་བ་མན་ངག་གི་སྙིང་པོའི་ལེའུ་སྟེ་བཅུ་གསུམ་པས་དངོས་པོ་ཀུན་གྱི་མདོ་ཆིངས་རྫོགས་རིམ་གཙོ་བོར་སྟོན། མཉེས་པའི་མཆོད་པའི་ལེའུ་སྟེ་བཅུ་བཞི་པ་དང༌། ཁྲོ་བོ་ལ་བསྟོད་པའི་ལེའུ་སྟེ་ཉེར་གཅིག་པས་ཞི་ཁྲོའི་གླུ་མཆོད་དང༌། མཆོད་སྦྱིན་དམ་པ་བསྟེན་པའི་ལེའུ་སྟེ་བཅོ་བརྒྱད་པས་མཆོད་པ་དངོས་སྟོན། དམ་ཚིག་གི་ལེའུ་སྟེ་བཅུ་དགུ་པས་དམ་ཚིག་སྟོན།
འཕྲིན་ལས་བྱིན་གྱིས་རློབས་པ་ཞེས་བྱ་བའི་ལེའུ་སྟེ་ཉི་ཤུ་པས་འཕྲིན་ལས་སྟོན་པ་ཡིན་ནོ། ། དེ་དག་ཀྱང་གཙོ་བོར་སྟོན་པའི་དབང་དུ་བྱས་པ་ཡིན་ལ། བྱེ་བྲག་དུ་མ་བུས་སྟོན་པའི་དབང་དུ་བྱས་ན། ལྟ་བ་ལེའུ་བཞིས་སྟོན་ཏེ། གཞལ་བྱ་གཏན་ཚིགས་གྲུབ་མཐའ་བཞི་གསུམ་མདོར་བསྟན་པ་དང༌། ཐེག་པ་སྣ་ཚོགས་ཀྱི་ལྟ་བ་ལེའུ་གསུམ་པས་སྟོན། དངོས་གྲུབ་བསྒྲུབ་པའི་ལྟ་བ་ལེའུ་ལྔ་པས་སྟོན། ཚད་མ་བཀའ་གཞུང་གི་གཏན་ཚིགས་ལེའུ་བཅུ་གཅིག་པས། ལྟ་བ་དང་འབྲེལ་བའི་མཚན་ཉིད་གསུམ་མདོར་བསྟན་པ་ལེའུ་བཅུ་གཉིས་པས་སྟོན་ནོ། སྤྱོད་པ་སྟོན་པའི་ལེའུ་གསུམ་སྟེ།
དངོས་གྲུབ་སྒྲུབ་པའི་སྤྱོད་པ་ལྔ་པས། ཚོགས་སྒྲུབ་ཀྱི་སྤྱོད་པ་བཅུ་གཅིག་པ་དང་བཅུ་གཉིས་པས་སྟོན་ནོ། ། བཀོད་པ་དཀྱིལ་འཁོར་སྟོན་པའི་ལེའུ་དྲུག་སྟེ། ཞི་བ་རང་བཞིན་གྱི་དཀྱིལ་འཁོར་དང་པོས། སྐུའི་དཀྱིལ་འཁོར་དྲུག་པས་ཁྲོ་བོ་རང་བཞིན་གྱི་དཀྱིལ་འཁོར་བཅོ་ལྔ་པས། ལྷག་པ་ཏིང་ངེ་འཛིན་གྱི་དཀྱིལ་འཁོར་བཅུ་བདུན་པས། ཞི་ཁྲོའི་ལྷག་པ་གཟུགས་བརྙན་གྱི་དཀྱིལ་འཁོར་དགུ་པས། ཚོགས་ཀྱི་དཀྱིལ་འཁོར་བཅུ་གཅིག་པ་དང་བཅུ་གཉིས་པས་སྟོན་ནོ། དབང་སྟོན་པའི་ལེའུ་གཉིས་ཏེ། དབང་གི་དཀྱིལ་འཁོར་དེར་འཇུག་པ།
སྣོད་དང་སྦྱར་ཏེ་བསྐུར་ཚུལ་སོགས་དགུ་པས། བསྐུར་ཐབས་དངོས་བཅུ་པས་སྟོན་ནོ། དམ་ཚིག་སྟོན་པའི་ལེའུ་གཅིག་སྟེ་བཅུ་དགུ་པའོ། ། འཕྲིན་ལས་སྟོན་པའི་ལེའུ་གཉིས་ཏེ། དགུ་པར་མེའི་སྒོ་ནས་འཕྲིན་ལས་བྱ་ཚུལ་ཟུར་ཙམ་དང༌། གཙོ་བོར་ཉི་ཤུ་པས་སྟོན་ནོ། སྒྲུབ་པ་ལེའུ་བརྒྱད་ཀྱིས་སྟོན་ཏེ། ལྔ་པས་བསྒྲུབ་པར་བྱ་བ་དངོས་གྲུབ་ཀྱི་རྣམ་གྲངས། སྒྲུབ་ཐབས་རིམ་པ་གཉིས་ཀྱི་བསྐྱེད་རིམ་ལ་ཞི་བའི་རྒྱུའི་ས་བོན་བཞི་པས། བསྐྱེད་བྱ་དཀྱིལ་འཁོར་དྲུག་པས།
བསྐྱེད་པ་རྐྱེན་གྱི་སྔགས་བདུན་པས། ཕྱག་རྒྱ་བཞིས་རྒྱས་གདབ་པ་བརྒྱད་པས། བཅུ་དྲུག་པས་ཁྲོ་བོས་བསྐྱེད་སྔགས། བཅུ་བདུན་པས་བསྐྱེད་བྱ་ཁྲོ་བོའི་དཀྱིལ་འཁོར་སྟོན་ནོ། ། རྫོགས་རིམ་ནི་ལེའུ་བཅུ་གསུམ་པས་སྟོན་ནོ། ། ཏིང་ངེ་འཛིན་ནི་མཚན་བཅས་བསྐྱེད་རིམ་ནས་འབྱུང་ཞིང་མཚན་མེད་ལྟ་བ་དང་འབྲེལ་ལོ། མཆོད་པ་སྟོན་པའི་ལེའུ་ལྔ་སྟེ། ཞི་བ་ཕྱག་རྒྱའི་མཆོད་པ་བརྒྱད་པས། ལྷག་པ་ཏིང་ངེ་འཛིན་གྱི་མཆོད་པ་དགུ་པས། གླུ་ཡེ་ཤེས་རྒྱན་གྱི་མཆོད་པ་བཅུ་བཞི་པས།
སྦྱོར་བསྒྲོལ་དང་དམ་རྫས་ཀྱི་མཆོད་པ་བཅོ་བརྒྱད་པས། ཁྲོ་བོ་གཏུམ་ཆེན་གྱི་བསྟོད་པ་ཉེར་གཅིག་པས་སྟོན་ནོ། སྔགས་སྟོན་པའི་ལེའུ་གཉིས་ཏེ། ཞི་སྔགས་བདུན་པ་དང་ཁྲོ་སྔགས་བཅུ་དྲུག་པས་སྟོན་ནོ། ཕྱག་རྒྱ་ནི་བརྒྱད་པ་གཅིག་པུས་སྟོན་ནོ། ། དེ་ལས་ཀྱང་སིལ་བུས་སྟོན་ཚུལ་བརྗོད་ན་ཤིན་ཏུ་མང་ཡང་འདིར་མ་སྤྲོས་སོ།
གསུམ་པ་འབྲས་རྒྱུད་ནི་སྦྱང་གཞི་བདེ་གཤེགས་སྙིང་པོའི་ཁམས་ཉིད་སྦྱང་བྱ་གློ་བུར་གྱི་དྲི་མས་བསྒྲིབ་པ་དེ་སྦྱོང་བྱེད་ལམ་རྒྱུད་ཀྱི ས ་ལེགས་པར་སྦྱངས་བས། གཞིའི་ཆོས་ཉིད་རྣམ་པར་དག་པ་ཉིད་མངོན་དུ་གྱུར་ནས་ཐོབ་བྱ་གཉིས་པ་ཞིག་གུད་ནས་བཙལ་དུ་མེད་པར་གྱུར་བ་ལ་བྱ་སྟེ། སྒྱུ་འཕྲུལ་བྱེ་བྲག་བསྟན་པ་ལས། གྲུབ་པའི་རྣལ་འབྱོར་རྣལ་འབྱོར་ཆེ། །
ལྷུན་གྲུབ་ཇི་བཞིན་མངོན་བྱས་པའང༌། ། བཏགས་པ་ཙམ་སྟེ་གཉིས་པ་མེད། ། དེ་ཕྱིར་དེ་ལ་དེ་བརྗོད་དོ། ཞེས་སོ། ། དེ་ལའང་དབྱེ་ན་ཁོག་གཞུང་ལས། ། འབྲས་བུའི་ངོ་བོ་སྐུ་གསུང་ཐུགས། ། ཡོན་ཏན་འཕྲིན་ལས་རྣམ་པ་ལྔ། ། དེ་ཡང་སྐབས་ཀྱི་ལྔ་ལྔ་སྟེ། ཞེས་པ་ལྟར་འབྲས་ཆོས་ཉེར་ལྔ་ལས་དང་པོ་སྐུ་ལྔ་ནི། ཆོས་སྐུ་ལོངས་སྐུ་སྤྲུལ་སྐུ་མངོན་པར་བྱང་ཆུབ་པའི་སྐུ།
མི་འགྱུར་རྡོ་རྗེའི་སྐུ་སྟེ་ལྔའོ། ། གསུང་ལྔ་ནི། ཆོས་སྐུ་སྐྱེ་མེད་དོན་གྱི་གསུང༌། ། ལོངས་སྐུའི་དགོངས་པ་བརྡའི་གསུང༌། ། སྤྲུལ་སྐུ་ཚངས་པའི་དབྱངས་ཀྱི་གསུང༌། ། མངོན་བྱང་རིག་པ་བྱིན་རླབས་ཀྱི་གསུང༌། ། དབྱེར་མེད་རྡོ་རྗེའི་རྡོ་རྗེའི་གསུངས་དང་ལྔའོ། ། ཐུགས་ལྔ་ནི། ཆོས་སྐུའི་ཐུགས་ཆོས་དབྱིངས་ཡེ་ཤེས། ལོངས་སྐུའི་ཐུགས་མཉམ་ཉིད་ཡེ་ཤེས།
སྤྲུལ་སྐུའི་ཐུགས་བྱ་གྲུབ་ཡེ་ཤེས། མངོན་བྱང་གི་ཐུགས་མེ་ལོངས་ཡེ་ཤེས། རྡོ་རྗེའི་ཐུགས་སོར་རྟོགས་ཡེ་ཤེས་དང་ལྔའོ། ། ཡོན་ཏན་ལྔ་ནི། རྣམ་པར་དག་པའི་ཞིང་ཁམས། རྒྱ་ཆད་བྲལ་བའི་གཞལ་ཡས་ཁང༌། གསལ་ཞིང་དག་པའི་འོད་ཟེར། ཁྱད་པར་འཕགས་པའི་གདན་ཁྲི། དགྱེས་དགུར་སྤྱོད་པའི་ལོངས་སྤྱོད་དང་ལྔའོ། འཕྲིན་ལས་ལྔ་ནི་ཞི་རྒྱས་དབང་དྲག་ལྷུན་གྲུབ་དང་ལྔའོ། །
དེ་དག་ཀྱང་བསྡུ་ན་རྟེན་སྐུ། བརྟེན་པ་ཡེ་ཤེས། མཛད་པ་འཕྲིན་ལས་དང་གསུམ་དུ་འདུ་བ་ལས། དང་པོ་སྐུ་ལའང་གསུམ་མམ་ལྔ་ལས། ཆོས་སྐུ་ནི་སྤྲོས་པ་དང་བྲལ་བའི་དབྱིངས་དང་ལྷུན་གྱིས་གྲུབ་པའི་ཡེ་ཤེས་ཟུང་དུ་འཇུག་པའི་བདག་ཉིད་ཅན་ནོ། ། ལོངས་སྐུ་ནི་དེའི་གདངས་མ་འགགས་པའི་རོལ་པ་གདུལ་བྱ་ས་བཅུ་པའི་སྣང་ངོར་ཞལ་ཕྱག་གི་རྣམ་པར་ཤར་བ། ཁ་སྦྱོར་བདུན་གྱི་བདག་ཉིད་ཅན་ནོ། ། སྤྲུལ་སྐུ་ནི་གདུལ་བྱ་མ་ངེས་པའི་སྣང་ངོར་གང་ལ་གང་འདུལ་དུ་སྤྲུལ་པ། ཐུགས་རྗེས་མཛད་པ་རླབས་ཆེན་པོ་སྣ་ཚོགས་སུ་སྟོན་པའི་བདག་ཉིད་ཅན་ནོ། དེ་ལྟར་གསུམ་གྱི་སྟེང་དུ་དབྱིངས་ལ་ཡོན་ཏན་རྫོགས་པས་སམ།
སྐུ་གསུམ་སྣང་ཆ་མ་འདྲེས་པའི་ཆ་ནས་མངོན་བྱང་དང༌། ངོ་བོ་དབྱེར་མི་ཕྱེད་པའི་ཆ་ནས་རྡོ་རྗེའི་སྐུ་སྟེ་གཉིས་པོ་བསྣན་པས་སྐུ་ལྔའོ། འདིར་ཡང་ཀུན་མཁྱེན་ཆེན་པོས་ནི་སྐུ་མཚན་ཉིད་པ་ནི་ནང་གསལ་སྐུ་གསུམ་ཡིན་ལ། ཕྱིར་གསལ་གཟུགས་སྐུ་གཉིས་ནི་གདུལ་བྱར་སྣང་བ་ཙམ་ཏེ་བཏགས་པ་པའོ། ། ཞེས་གསུངས་སོ། ། གཉིས་པ་བརྟན་པ་ཡེ་ཤེས་ནི། དེ་ལྟར་སྐུ་ལྔ་མངོན་དུ་གྱུར་པའི་ཚེ་ཚོགས་བརྒྱད་ཀུན་གཞི་དང་བཅས་པ་གནས་འགྱུར་བའི་ཡེ་ཤེས་ལྔ་སྟེ། དེ་ཡང་བྱེད་ལས་མཚུངས་པའི་དབང་དུ་བྱས་ཏེ། ཀུན་གཞི་དང༌། ཀུན་གཞིའི་རྣམ་ཤེས་དང༌།
ཉོན་ཡིད་དང༌། ཡིད་ཀྱི་རྣམ་ཤེས་དང༌། སྒོ་ལྔའི་རྣམ་ཤེས་རྣམས་རིམ་པ་ལྟར། ཅིར་ཡང་མི་དམིགས་པ་ཆོས་དབྱིངས་ཡེ་ཤེས་དང༌། གསལ་ལ་རྟོག་པ་མེད་པ་མེ་ལོང་ལྟ་བུའི་ཡེ་ཤེས། འཁོར་འདས་ཀྱི་མཐའ་ལ་མི་གནས་པ་མཉམ་ཉིད་ཡེ་ཤེས། ཆོས་ཅན་མ་ལུས་པ་མངོན་སུམ་དུ་ས་ལེར་གཟིགས་པ་སོར་རྟོག་ཡེ་ཤེས། འགྲོ་དོན་མཛད་པ་ལ་ཐོག་པ་མེད་པའི་འཕྲིན་ལས་འདུག་པ་བྱ་བ་གྲུབ་པའི་ཡེ་ཤེས་རྣམས་སུ་གནས་འགྱུར་པའོ། ། དེ་དག་ཀྱང་བསྡུ་ན་ཆོས་དབྱིངས་ཡེ་ཤེས་ཇི་ལྟ་བ་མཁྱེན་པའི་ཡེ་ཤེས་དང༌། ཕྱི་མ་བཞི་པོ་ཇི་སྙེད་མཁྱེན་པའི་ཡེ་ཤེས་སྟེ་གཉིས་སུ་འདུའོ། །
གསུམ་པ་མཛད་པ་འཕྲིན་ལས་ནི། དེ་ལྟར་ཤེས་ཉོན་བག་ཆགས་དང་བཅས་པའི་སྒྲིབ་པ་རྣམས་ཡོངས་སུ་བཅོམ་བཅོམ་པའི་སྤང་བ་ཕུན་སུམ་ཚོགས་པ་དང༌། ཤེས་བྱའི་ཆོས་ཐམས་ཅད་མ་འདྲེས་པར་ཡོངས་སུ་མཁྱེན་པའི་རྟོགས་པ་ཕུན་སུམ་ཚོགས་པ་སྟེ། སྤངས་རྟོགས་མཐར་ཕྱིན་པའི་སྒོ་ནས་གདུལ་བྱ་སོ་སོའི་སྐལ་པ་དང་མཐུན་པར་འཕྲིན་ལས་ཀྱི་འཇུག་པ་ཟད་མི་ཤེས་པ་དུས་ལས་ཡོལ་བ་མེད་པར་འབྱུང་བའོ། ། དེ་ལྟར་སྤངས་རྟོགས་ཕུན་སུམ་ཚོགས་པའི་འབྲས་བུ་གང་དེའི་ངོ་བོ་ཡང་ལམ་རིམ་ལས། སྐུ་དང་གསུང་དང་ཐུགས་ཉིད་དང༌། ཡོན་ཏན་འཕྲིན་ལས་རྨད་བྱུང་བ། ཞེས་པ་ལྟར་ས་ཆེན་པོ་ལ་བཞུགས་པའི་བྱང་ཆུབ་སེམས་དཔའ་རྣམས་ལའང་ཐུན་མོང་དུ་མ་གྱུར་པའི་སྐུ་གསུང་ཐུགས་ཡོན་ཏན་འཕྲིན་ལས་ཀྱི་ཡོན་ཏན་གང་བྱུང་བ་དག་ལ་མངའ་བརྙེས་པ་ཞིག་གོ ། དེས་ན་དེས་ཚིགས་ཀྱང་ཁོག་གཞུང་ལས། གྲུབ་པ་མཐར་ཕྱིན་འབྲས་བུར་བརྗོད།
ཅེས་བླ་ན་མེད་པ་མཆོག་གི་འབྲས་བུ་དོན་དུ་གཉེར་བ་གང་ཞིག་གིས། ཡིད་ལ་བརྣག་པའི་བསྒྲུབ་བྱ་གྲུབ་ནས་ཡོན་ཏན་མཐའ་དག་མཐར་ཕྱིན་པར་གྱུར་བས་ན་འབྲས་བུའོ། དེ་དག་ཀྱང་རང་གཞུང་ལེའུ་དྲུག་པ་ལས། གྲུ་ཡི་ཕྱག་རྒྱ་ཆེ་མཆོག་ནི། སོགས་ཀྱིས་སྟོན་པ་ཡིན་ནོ། ། དེ་ཡང་སྤྱིར་རྩ་རྒྱུད་འདི་ལ་ལེའུ་ཉེར་གཉིས་ཡོད་པ་ལས། དེ་དག་སོ་སོའི་སྟོན་ཚུལ་གྱི་བབས་འདི་ལ་དམ་པ་གོང་མ་རྣམས་བཞེད་པ་ཅུང་ཟད་མི་མཐུན་པ་འགའ་ཞིག་སྣང་སྟེ། སློབ་དཔོན་སྒེག་པ་རྡོ་རྗེས་ནི་ལེའུ་གསུམ་པའི་སྟོད་ཡན་ཆད་ཀྱིས་སྤྱི་དང་ཁྱད་པར་གྱི་རྒྱུ་མཚན་རྫོགས་ནས། དེ་བཞིན་གཤེགས་པ་ཐམས་ཅད་ཀྱིས་ཆེད་དུ་བརྗོད་པ་འདི་བརྗོད་དོ།། ཞེས་པ་མན་ཆད་ཀྱི་ལེའུ་ཕྱེད་དང་བཅུ་དགུས་རྒྱུད་ཀྱི་དངོས་པོ་རྣམས་བསྟན་པར་བཞེད་ལ།
བསྟན་པའི་བདག་པོ་ཟུར་པ་ཡབ་སྲས་ཀྱི་འཆད་སྲོལ་ཀྱང་ཕལ་ཆེར་ཞིག་འདི་ཁོ་ན་ལྟར་མཛད་འདུག་གོ ། སློབ་དཔོན་ཆེན་པོ་བི་མ་ལས་ནི་ལེའུ་གཉིས་པས་ཡབ་ཡུམ་གྱི་གླེང་བསླང་པས་རྒྱུ་རྐྱེན་རྫོགས་ནས་དེ་ནས་གཉིས་སུ་མེད་པའི་བདག་ཉིད་ཆེན་པོས་ཞེས་པ་མན་ཆད་ཀྱིས་རྒྱུད་དོན་བསྟན་པར་བཞེད། ཀུན་གཟིགས་རོང་ཟོམ་པས་ནི། ལེའུ་དང་པོར་གླེང་གཞི། གཉིས་པར་ཀུན་བཟང་ཡབ་ཡུམ་གྱི་གླེང་བསླང་དང༌། དེ་མ་རྟོགས་པའི་འགྲོ་བ་ལ་བྱང་ཆུབ་ཀྱི་སེམས་གཉིས་བསྐྱེད་པ། གསུམ་པར་དེའི་བྱིན་རླབས་ཐུབ་དྲུག་སྤྲོས་ཏེ་འདུལ་བ་བཞིས་འགྲོ་དོན་མཛད་ཚུལ་བསྟན་ནས། ལེའུ་བཞི་པ་མན་ཆད་ཀྱིས་རྒྱུད་ཀྱི་དངོས་པོ་བསྟན་པར་བཞེད་དོ། དེ་བཞིན་དུ་དངོས་པོའི་ནང་གསེས་སྟོན་ཚུལ་ལའང་བཞེད་ཚུལ་འགའ་ཞིག་སྣང་ལ་དགོངས་པ་ལེན་ཚུལ་ཀྱང་ཐ་དད་པ་ལྟ་བུ་མང་ངོ༌། ། འོ་ན་འདིར་གང་གཟུང་བར་བྱ་ཞེ་ན།
འདིར་ནི་དེ་དག་ཀུན་དགོངས་པའི་གནད་གཅིག་ཅིང་འགལ་མེད་དུ་བཟུང་ནས་དེའི་ཚུལ་གྱིས་འཆད་པར་བྱ་སྟེ། དེ་ཡང་སྤྱིར་གླེང་གཞི་གླེང་སློང་གི་རྒྱུ་མཚན་དང༌། རྒྱུད་དོན་དངོས་པོ་རྣམས་བརྗོད་དོན་ཐ་དད་པར་གྱུར་བ་ཞིག་མ་ཡིན་ཏེ། དཔེར་ན་གླེང་གཞི་ལྟ་བུའི་སྐབས་སུ་ཕུན་ཚོགས་ལྔ་ལྡན་གྱི་དཀྱིལ་འཁོར་རྒྱས་པར་བཤད་པ་དེས་རང་བཞིན་གཟུགས་བརྙན་གྱི་དཀྱིལ་འཁོར་བསྟན་ཟིན་པ་དེ་བཞིན་དུ། ལམ་དུས་ཀྱི་ལྷག་པ་ཏིང་ངེ་འཛིན་གྱི་དཀྱིལ་འཁོར་ཡང་དེ་ལྟར་ལས་མ་འདས་ལ། མཐར་ཕྱིན་འབྲས་བུའི་དཀྱིལ་འཁོར་ཀྱང་འདི་ཉིད་མངོན་དུ་གྱུར་བ་ལས་གཞན་མེད་དོ། ཚུལ་དེས་མཚོན་ནས་གཟུགས་བརྙན་དང་ལྷག་པ་གཟུགས་བརྙན་གྱི་དཀྱིལ་འཁོར་སོགས་ཀྱང་འདི་ཉིད་ཀྱི་བརྡའ་དོན་རྟགས་ཀྱི་དབྱེ་བ་ལས་གཞན་མེད་པ་དེ་བཞིན་དུ་དངོས་པོ་འོག་མ་ཀུན་ལའང་སྦྱར་དུ་ཡོད་མོད། དེ་ལྟ་ན་འོག་ཏུ་ཞི་ཁྲོ་སོ་སོའི་སྐུ་དང་གསུང་གི་དཀྱིལ་འཁོར་བསྟན་པ་སོགས་རྒྱུད་ཀྱི་དངོས་པོ་རྣམས་སོ་སོར་ཕྲལ་ནས་གསུངས་པ་ལ་དགོས་པ་མེད་ཅིང་ཟློས་པར་འགྱུར་རམ་སྙམ་ན། དེ་ལ་དམ་པ་གོང་མ་རྣམས་འདི་སྐད་དུ། ལྷན་ཅིག་པའི་འཁོར་རྣམས་ཀྱིས་གླེང་གཞི་གླེང་སློང་ལ་བརྟེན་ནས་རྒྱུད་དོན་རྟོགས་ཀྱང་གོ་ཕྱེ་བའི་འཁོར་གྱི་དོན་དུ་གསུངས་སོ། །
ཞེས་དང༌། འགའ་ཞིག་གླེང་གཞི་གླེང་སློང་གིས་མདོར་བསྟན་ནས་གཞུང་གིས་རྒྱས་པར་བཤད་དོ། ། ཞེའོ། འགའ་ཞིག་གླེང་གཞི་གླེང་སློང་བཀའ་བསྡུ་བ་པོས་རྒྱུ་མཚན་དུ་བྱས་པ་ཡིན་གྱི་སྟོན་པའི་གསུངས་མ་ཡིན་ནོ། ཞེས་སོགས་འཆད་དོ། དེ་ཡང་འདི་ལྟར་ཤེས་པར་བྱ་སྟེ། སྤྱིར་སྟོན་པ་ཉིད་ཀྱིས་ཇི་ལྟར་མཁྱེན་པའི་དགོངས་དོན་ཐམས་ཅད་ཉིད་དང་གཉིས་སུ་མེད་པའི་བཀའི་བསྡུ་བ་པོས་དགོངས་པ་དང་བརྡ་ལ་བརྟེན་ནས་རྟོགས་པའི་ཚུལ་བསྟན་ཏེ། སླར་ལྷ་ཀླུ་མིའི་འཇིག་རྟེན་རྣམས་སུ་རང་རང་གི་སྐལ་བ་དང་མཐུན་པར་ཚིག་དང་ལེའུར་བྱས་ནས་སྒྲར་གྲགས་པའི་རྒྱུད་དུ་གསུངས་པ་དེའི་ཚེ་འདི་སྐད་ཆེད་དུ་བརྗོད་དོ་དང༌། བཀའ་སྩལ་པའི་ཐ་སྙད་བཏགས་པ་ཙམ་ཉིད་ལས་ཚིག་དེ་རྣལ་མར་བཟུང་ན་ནི། དགོངས་བརྒྱུད་དང་བརྡ་རྒྱུད་དུ་བརྗོད་པ་དང་ཡང་འགལ་བར་མ་ཟད་རང་ཉིད་གནས་ལུགས་དེ་བཞིན་ཉིད་ཀྱི་དོན་དང་སྔར་འདྲིས་ཙམ་ཡང་མ་མྱོང་བའི་རང་མཚང་ལྟུག་པར་སྟོན་པར་ངེས་པས་ན།
ཚུལ་འདི་ལ་གོ་བ་ལེགས་པོར་ཆགས་ཚེ་གཞུང་གི་སྐབས་སུ། རྒྱུད་ཀྱི་མཚན་སྟོན་པའི་གསུངས་དང་རྒྱུད་དོན་ཡིན་མིན་རྩོད་པ་དང༌། གསང་བདག་སྟོན་དགོངས་ཡིན་མིན་དང༌། འདི་སྐད་བཤད་པའི་དུས་ན་སོགས་ལ་བརྒལ་བརྟགས་ཀྱིས་རྩོད་པ་སོགས་ཀྱང་སྙིང་པོས་དབེན་པར་མཐོང་སྟེ། དོན་དེ་ཉིད་ཡིན་པས་མི་ཆོག་པར་སྟོན་པའི་གསུངས་རིལ་པོ་ཞིག་གུད་ནས་བཙལ་དགོས་ན་རང་རེ་གདུལ་བྱ་རྣམས་ནི་སྟོན་པའི་གསུངས་མཇལ་བའི་སྐལ་བ་དང་བྲལ་བ་ཉིད་དེ། ཅིའི་ཕྱིར་ན། གངས་ཅན་གྱི་ལྗོངས་འདི་ལྟ་བུ་ལ་མཚོན་ན་འདི་ཀའི་ཡིག་འབྲུ་ནས་གླེགས་བམ་གྱི་བར་ལོ་ཙཱ་བས་བྱས་ཤིང་གསུངས་པས་ན་དེ་ཀའི་གསུངས་སུ་ཐལ་ལ། དེ་བཞིན་དུ་གདུལ་བྱ་ཐ་དད་པ་རྣམས་ལའང་རང་རང་དང་མཐུན་པའི་སྤྲུལ་པ་རེ་སྣང་ནས་དེས་དེ་ཉིད་གདུལ་གྱི། སངས་རྒྱས་ཆོས་སྐུ་ནི་གདུལ་བྱ་སྤྱི་མཐུན་པར་དངོས་སུ་སྣང་ནས་ཆོས་མི་སྟོན་པའི་ཕྱིར་རོ། ། ཚུལ་འདི་དང་འདི་ལྟ་བུ་ལ་བསམ་ཚེ་སྔ་འགྱུར་རྙིང་མའི་རིང་ལུགས་ལ་རྒྱུད་སྡེ་གཏེར་མ་དང་དག་སྣང་མ་རྣམས་ཀྱང་བཀར་བསྡུ་བ་འདི་ཡང་ཆོས་སྐད་གཞན་ལས་འཕགས་པའི་ཁྱད་ཆོས་ཅན་དུ་ངེས་པ་རྙེད་དོ། །
དེས་ན་ལེགས་པར་བཤད་པ་ཚིགས་སུ་བཅད་པ་གཅིག་ནས་འགྲོ་ལ་ཕན་པར་འགྱུར་བའི་གཏམ་གླེང་བ་ཚུན་ཆོད་ཀྱང་དངོས་སམ་བརྒྱུད་ནས་རྒྱལ་བའི་བཀའ་ངེས་ཤིང༌། རྒྱལ་བ་ནི་རྫུན་མི་སྨྲ་བའི་དཔེར་འོས་པའི་ཕྱིར་པཎ་ཆེན་བཻ་རོ་ཙ་ནས། མ་བདེན་དོན་དང་འགལ་ན་རྒྱལ་བའི་བཀའ་ཡང་ཞོག ། བདེན་ཞིང་འཐད་ན་ལེགས་བཤད་བྱིས་པའི་ཚིག་ཀྱང་ཉོན། གསུངས་པ་འདི་ཆོས་དང་ཆོས་མིན་དབྱེ་བའི་ལྡེ་མིག་ཏུ་མཐོང་ངོ༌། ། དེ་བས་ན་ནང་གསེས་ཀྱི་དབྱེ་བ་ཕྲ་མོ་འདི་དག་ཀྱང་ཐ་སྙད་ཙམ་དུ་གང་ལྟར་བཏགས་ཀྱང་མི་འགལ་བ་ལ་དགོངས་ནས་དམ་པ་གོང་མ་རྣམས་ཀྱིས་བཤད་སྲོལ་ཚིག་རིས་ཐ་དད་པར་མཛད་པ་ཡིན་གྱི་གཅིག་ལེགས་ཤིང་ཅིག་ཤོས་གཞན་དུ་གྱུར་བ་ནི་གང་ཡང་མེད་དོ། དེས་ན་ཐ་སྙད་ཙམ་དུ་ནི་དེར་མ་ཟད་འགྲེལ་ཚུལ་གཞན་དག་བྱས་ན་ཡང་མི་འགལ་ལ། དོན་གྱི་ངོས་ནས་ནི་སྟོན་པ་ཉིད་ཀྱིས་འཁོར་རྣམ་པ་གཉིས་ལ་དགོངས་ནས་དུས་རིམ་པར་ཆོས་རྒྱས་བསྡུས་གཉིས་གསུངས་པ་ནི་འགའ་ཡང་མེད་དེ། སངས་རྒྱས་རྣམས་ནི་དུས་རྟག་པ་རྒྱུན་དུ་རང་བཞིན་གསང་བའི་སྙིང་པོའི་ཆོས་ཀྱི་འཁོར་ལོ་བསམ་གྱིས་མི་ཁྱབ་པའི་དབྱིངས་སུ་བསྐོར་བཞིན་པ་ལས་མ་འདས་ཀྱང༌། གདུལ་བྱར་སྣང་ཚུལ་ནི་ཅིར་ཡང་མ་ངེས་པར་གྱུར་པས་ན།
ད་ལྟ་རང་རེ་ལའང་གནས་འདིར་གསུངས་ཀྱིན་མེད་པར་མི་སེམས་ཏེ། སངས་རྒྱས་ཀྱི་ཐུགས་རྗེ་ལ་ཉེ་རིང་མེད་པས་ན་རང་རེ་གླས་སུ་མ་བོར། འོག་མིན་ལ་མཐའ་དབུས་མེད་པས་ན་རང་རེའི་གནས་འདི་གུད་དུ་མ་ཆད། དུས་ལ་རྒྱུན་ཆད་མེད་པས་ན་རྩ་རྒྱུད་ལེའུ་ཉེར་གཉིས་ཞིག་སྔར་གསུངས་ནས་རྫོགས་ཟིན་པའང་མ་ཡིན། གསུངས་པ་དེ་དག་ཀྱང་སྒྲ་ཚིག་བརྗོད་པ་ཁོ་ན་ལ་བརྟེན་པའང་མ་ཡིན་པས་ན། དྲང་དོན་དུ་གསུངས་ངེས་དོན་དུ་མ་གསུངས་དང༌། [ མ་ཡིག་ཏུ་མ་གསལ ] གསུངས་དོན་དམ་དུ་མ་གསུངས་དང༌། དུམ་བུར་བསྒོས་ནས་འགའ་ཞིག་གསུངས་འགའ་ཞིག་མ་གསུངས་དང༌། སྔོན་གནས་ག་ཤེད་དུ་གསུངས་ཀྱིས་ཕྱིས་མ་གསུངས་ལ་སོགས་པའི་གཉིས་ཆོས་འགལ་འདུ་འབའ་ཞིག་སྨྲ་མི་དགོས་པའི་ཚུལ། ཚིག་ཙམ་ལ་མི་ཞེན་པར་ལམ་རྐྱེན་ཡི་གེའི་རྒྱུད་རང་ཉིད་ཀྱི་གཞུང་གི་འབྲུ་དོན་ལ་ཞིབ་དཔྱད་བྱས་པས་གོ་ནུས་པ་ཡིན་ནོ། །
དེ་ཡང་རང་རང་གི་སྐལ་པ་དང་དབང་པོའི་ཁྱད་པར་གྱིས་མཐའ་གཅིག་ཏུ་མ་ངེས་ཀྱང༌། ཅུང་ཟད་སྒྲོ་བཏགས་ཏེ་བཤད་ན་རང་ཉིད་ཀྱིས་རྒྱུད་དོན་གང་ནས་རྟོགས་པ་དེ་རང་ཐད་ནས་རྒྱུད་ཀྱི་དངོས་གཞིར་གྱུར་ནས་ལྷག་མ་རྣམས་ཀྱང་དེ་དང་རྗེས་སུ་མཐུན་པའི་མཐའ་དཔྱད་ཙམ་དུ་འགྱུར་གྱི། གཅིག་ལ་རྒྱུད་ཀྱི་དངོས་གཞིར་གྱུར་པ་ཐམས་ཅད་ལ་དངོས་གཞིར་འགྱུར་བ་དང༌། གཅིག་ལ་གླེང་གཞི་སློང་གི་རྒྱུ་མཚན་དུ་གྱུར་བ་ཀུན་ལ་དེ་ལྟར་འགྱུར་དགོས་པས་ཁྱབ་པ་ནི་མེད་དོ།། དཔེར་ན་འགའ་ཞིག་གི་མཚན་དོན་གྱི་སྟེང་ནས་རྒྱུད་དོན་རྟོགས་པའང་ཡོད། འགའ་ཞིག་གིས་གླེང་གཞི་གླེང་སློང་གི་སྟེང་ནས་རྒྱུད་དོན་རྟོགས་པའང་ཡོད། འགའ་ཞིག་གིས་དབུ་ཞབས་རིལ་པོར་རྫོགས་པས་རྒྱུད་དོན་རྟོགས་པའང་ཡོད་པས་ན་གཅིག་ཏུ་མ་ངེས་པའི་ཕྱིར་རོ། ། གཞན་དུ་འགའ་ཞིག་གིས་ཇི་ལྟར་བསླབ་ཀྱང་རེ་ཞིག་འདི་ཉིད་དངོས་ཀྱི་དོན་མི་རྟོགས་པ་ལྟར་གྱུར་ནས། དེ་དག་གི་ཁམས་དང་མཐུན་པར་འདི་ལས་འཕྲོས་ཏེ་སྣང་བ་དག་ལ་འཇུག་པའང་ཡོད་དེ། དེ་རྣམས་ཀྱིས་ནི་ཁྱབ་མཉམ་དུ་རྒྱུད་ཀྱི་དངོས་དོན་རྣལ་མ་རྟོགས་པར་མ་ངེས་ཏེ།
ཇི་བཞིན་རྟོགས་པ་དང༌། ཕྱོགས་ཙམ་རྟོགས་པ་དང༌། ལོག་པར་རྟོགས་པ་སོགས་ཐ་དད་དུ་འགྱུར་བ་ཡིན་ལ། དེར་ཡང་བརྡ་སྤྲོད་པར་བྱེད་པ་བླ་མ་དགེ་བའི་བཤེས་གཉེན་ལ་སོགས་པའི་རྣམ་པར་ཡང་སྣང་བར་འགྱུར་རོ། ། དེ་ལ་ཡང་འགའ་ཞིག་གིས་ནི་སངས་རྒྱས་སུ་མཐོང༌། འགའ་ཞིག་གིས་ནི་བྱང་ཆུབ་སེམས་དཔར་མཐོང༌། འགའ་ཞིག་གིས་ནི་སོ་སོའི་སྐྱེ་བོར་མཐོང་བ་སོགས་མཐོང་ཚུལ་མ་ངེས་པར་འགྱུར་ཞིང༌། དེས་ཀྱང་འགའ་ཞིག་ལ་དགོངས་པ་གཏད་པས་རྟོགས་པར་བྱེད། འགའ་ཞིག་ལ་བརྡ་ཙམ་གྱིས་རྟོགས་པར་བྱེད། འགའ་ཞིག་ལ་གདམས་ངག་ཚིག་དང་ཡི་གེའི་ལམ་ནས་དངོས་སུ་གདམས་ནས་རྟོགས་པར་བྱེད་དོ།
ཚུལ་དེ་དག་ཀྱང་རང་ཉིད་དག་པ་དང་མ་དག་པའི་སྣང་བ་ཙམ་ལས་སངས་རྒྱས་ལ་ནི་ཉེ་རིང་དང་གཉིས་སྣང་ཡོད་པ་མ་ཡིན་ནོ། ། དེས་ན་ཁོ་བོ་ཅག་གིས་ཀྱང་གདོད་མའི་མགོན་པོ་ཀུན་ཏུ་བཟང་པོ་ལས་དངོས་སུ་ཉན་ནོ་ཞེས་བརྗོད་ཀྱང་མི་ནོངས་པ་འདི་བྱུང་བ་ཡིན་པས་ན་བརྒྱུད་པའི་བབས་འདི་ཡང་རང་རང་ལ་སྣང་ལུགས་ཙམ་དུ་ཟད་ཅིང༌། བརྒྱུད་པ་དེ་ལས་བྱུང་པའི་ཆོས་ཀྱང་དཔེ་ཆ་བམ་པོ་རེ་ལ་ཕྱོགས་ཞེན་གྱིས་གདམས་ངག་བཟང་པོར་བཏགས་པ་ཙམ་མ་ཡིན་པར་གང་སྣང་ཐམས་ཅད་བརྡ་དང་རྟེན་འབྲེལ་གྱི་སྒོ་ནས་གནས་ལུགས་ཟབ་མོའི་དེ་བཞིན་ཉིད་གཏན་ལ་འབེབ་བྱེད་ཀྱི་རྒྱུད་ལུང་མན་ངག་ཏུ་ཡེ་ནས་གྲུབ་ཟིན་པ་དེ་ལ་བཟང་པོ་དང་ངན་པར་སུ་ཞིག་གིས་དབྱེ། དེ་དག་གི་སྣང་ཡུལ་དྲུག་ཏུ་གཏོགས་པ་རྣམས་ཀྱང་བརྡ་སྟོན་བྱེད་ཀྱི་སངས་རྒྱས་སམ་བླ་མའི་དཀྱིལ་འཁོར་ལས་མ་འདས་ན་བརྒྱུད་པའི་ཆུ་འགོ་གང་ནས་འདྲེན། ཡིན་ལུགས་རྟོགས་པ་པོ་རང་གི་གནས་ཚུལ་ཀྱང་ཆོས་དང་བླ་མའི་ངང་དུ་རོ་གཅིག་ཅིང་དབྱེར་མེད་ན་སྟོན་འཁོར་གྱི་དབྱེ་བ་ཅི་ཞིག་གིས་འབྱེད་དེ་དགོད་བྲོ། གནད་འགགས་འདི་ལྟ་བུ་ལ་དགོངས་ནས་གྲུབ་པའི་ས་མཐོན་པོར་གཤེགས་པ་དག་གིས། སྣང་སྲིད་བླ་མའི་དཀྱིལ་འཁོར། གང་སྣང་ཡེ་ཤེས་ཆམ་བརྡལ། ཡུལ་སྣང་བརྡ་དང་དཔེ་ཆ། ཞེས་སྣང་སྲིད་དཔེ་ཆར་ཤར་ནས་མགྲིན་པ་ལོངས་སྤྱོད་འཁོར་ལོའི་རྩ་མདུད་གྲོལ་ཏེ།
རྡོ་རྗེའི་གླུའི་བང་མཛོད་ཀྱི་སྒོ་ཕྱེས་པ་དེ་གྲུབ་པ་ཡིན་པས་ན་རང་རང་གིས་ལོག་རྟོག་གིས་བཏགས་པའི་གྲུབ་མཐའ་རེ་ལ་མཆོག་ཏུ་འཛིན་པ་ནི་འཆང་བའི་རྒྱུ་ལས་མ་འདས་པའི་ཕྱིར། ཕ་ཅིག་དམ་པས། གང་ལ་ཞེན་པ་བྱུང་ན་དེ་ཡང་ཐོང༌། ཅིས་ཀྱང་དགོས་པ་མེད་དོ་དིང་རི་པ། ཞེས་དང་རྗེ་བཙུན་མི་ལས། རྫོགས་པའི་སངས་རྒྱས་ཞལ་རྫུན་མཁན། ཆོས་དྲང་དོན་གྱི་བསླུ་ཁྲིད་གསུངས་གསུངས་ནས། ངེས་པའི་དོན་ལ་རྟོགས་དུས་མེད། ། ཐ་སྙད་སྤོངས་ཤིག་རས་ཆུང་བ། ཞེས་དང་ས་ཆེན་གྲགས་པ་རྒྱལ་མཚན་གྱིས།
ཆགས་ན་ལྷ་ལ་ཆགས་ཀྱང་འཆིང༌། ། འདོད་ན་སངས་རྒྱས་འདོད་ཀྱང་འཁྲུལ། ཞེས་སོགས་འཕགས་བོད་ཀྱི་མཁས་གྲུབ་རྣམས་ཀྱིས་རྡོ་རྗེའི་གླུར་ཡང་ནས་ཡང་དུ་བླང་བ་དང༌། བྱེ་བྲག་ཏུ་རྫོགས་པ་ཆེན་པོའི་ཏནྚ་རྣམས་ལས་ཤིན་ཏུ་གསལ་བར་གསུངས་པ། ཀུན་མཁྱེན་ཆོས་ཀྱི་རྒྱལ་པོས་མཛོད་ཆེན་བདུན་ལ་སོགས་པས་ལེགས་པར་གཏན་ལ་ཕབ་ཟིན་པ་ལྟར། འཕགས་ཡུལ་གྲུབ་བརྒྱའི་སྤྱི་མེས་ས་ར་ཧའི་རྟོགས་བརྗོད་དོ་ཧ་རྡོ་རྗེའི་གླུ་ལ་སོགས་པ་ན་གསལ་བ་ཡིན་ནོ། ། གཞན་དུ་འགའ་ཞིག་གིས་སྐུ་གསུམ་སྟོན་པའི་རྣམ་གཞག་འདི་དག་ལ་ཡིན་མིན་གྱི་རྩོད་པ་དང༌། དེ་ལས་འཕྲོས་ཏེ་རྒྱུད་འདི་ཉིད་གསུངས་པའི་དུས་སྤྲུལ་སྐུ་ཤཱཀྱ་ཐུབ་པས་འཛམ་བུའི་གླིང་དུ་ཆོས་གསུངས་པའི་དུས་དང་མཉམ་པ་དང༌། དེ་ལས་སྔ་བ་ལ་སོགས་རྩོད་མི་དགོས་པ་མང་པོ་ཞིག་རྩོད་ཀྱིན་འདུག་པ་ཡང་གནད་འདི་མ་རྟོགས་པས་ནོངས་ཏེ།

ཇི་ལྟར་ན། དམ་པ་གོང་མ་རྣམས་ཀྱིས་ནི་རྒྱུད་དོན་ཇི་ལྟ་བ་བཞིན་མཁྱེན་ནས་འགྲོ་བའི་སྣང་ཚུལ་དང་མཐུན་པར་ཐ་སྙད་ཙམ་དུ་ཇི་ལྟར་བཏགས་ཀྱང་མི་འགལ་བའི་ཚུལ་འདི་གཟིགས་ནས་གསུངས་པ་ཡིན་མོད་དེ། དེ་ལྟར་མ་རྟོགས་པ་རྣམས་ཀྱིས་ཚིག་ཙམ་དེ་སོ་སོར་བདེན་པར་བཟུང་ནས་རང་ཕྱོགས་བསྒྲུབ་ཕྱིར་འཁྲུལ་བས་འཁྲུལ་བ་བརྟགས་པ་འབའ་ཞིག་ལས་གཞན་གང་ཡང་མེད་དེ། སྤྲུལ་སྐུ་ཤཱཀྱ་ཐུབ་པ་ཉིད་ཀྱང་སྟོན་པ་ཀུན་ཏུ་བཟང་པོའི་རྣམ་པར་རོལ་བ་དེའི་དུས་ཀྱི་གདུལ་བྱ་འགའ་ཞིག་ལ་སྣང་ཞིང༌། སྣང་ཚུལ་ཀྱང་ཐ་དད་པར་གྱུར་བའི་ཚུལ་གོང་དུ་སྐུའི་ཆོ་འཕྲུལ་གྱི་སྐབས་སུ་བརྗོད་ཟིན་པ་ལྟར་ལ། དེ་དང་གཉིས་སུ་མེད་པ་ད་ལྟ་རང་ཅག་ལ་སྣང་བཞིན་པའི་བླ་མ་དགེ་བའི་བཤེས་གཉེན་ལ་སོགས་པར་ཡང་གདུལ་བྱའི་མཐོང་སྣང་གཅིག་ཏུ་མ་ངེས་པའི་ཚུལ་བཤད་ཟིན་མ་རགས་པ་ལྟར་ན་སྐུ་གསུམ་གཅིག་དང་ཐ་དད་དུ་སུ་ཞིག་གིས་དབྱེ། འོན་ཀྱང་ཐ་སྙད་ཙམ་དུ་དབྱེ་བ་ནི་མི་འགལ་བའི་ཚུལ་བརྗོད་ཟིན་ཏོ། ། དེ་བཞིན་དུ་དུས་ཀྱང་ཇི་སྟེ་དམིགས་ཀྱིས་བསལ་བ་ཞིག་དགོས་ན་རང་ཉིད་རྒྱུད་སྡེ་ཟབ་མོའི་དགོངས་དོན་དང་ནམ་མཇལ་བར་གྱུར་བ་དེའི་ཚེ་ནའོ། ། ཞེས་བདག་འཆད་དོ། ། འོ་ན་སྔོན་གྱི་བྱུང་ཚུལ་ནས་བརྒྱུད་པ་འདྲེན་པར་འགྱུར་བ་མ་ཡིན་ནམ་ཞེ་ན། དེ་ནི་ལམ་རྐྱེན་ཡི་གེའི་རྒྱུད་འདི་ཉིད་གདུལ་བྱ་སྣང་ཚུལ་མཐུན་པ་འགའ་ཞིག་ལ་གསང་བའི་བདག་པོས་སྒྲར་གྲགས་པའི་རྒྱུད་དུ་ཇི་ལྟར་གསུངས་ཚུལ་ནས་འདྲེན་གྱི།
རང་བཞིན་གསང་བའི་སྙིང་པོའི་རྒྱུད་ནི་བརྗོད་བྱེད་ཀྱི་ཡི་གེ་དེ་གཅིག་པུར་མ་ཟད་པ་འཆད་བཞིན་པའོ། ། དེ་ལྟ་ན་འདིའི་བརྗོད་བྱ་ལ་མ་འདུས་པའི་རྒྱུད་དོན་ཞིག་གུད་ན་ཡོད་དམ་ཞེ་ན། དེ་ན་མ་མཆིས་ཏེ་ཡོད་པར་སུ་ཞིག་གིས་དམ་བཅས། དོན་གཏན་ལ་དབབ་བྱའི་ངོས་ནས་སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་ཀྱི་གནས་ལུགས་འདིའི་བརྗོད་བྱར་ངེས་ཤིང་འདིར་འདུ་ལ། འདིས་གཏན་ལ་འབེབས་པར་ཡང་བྱེད་ཅིང་དེ་དག་རང་ཐད་རང་ཐད་ནས་གཏན་ལ་འབེབ་བྱེད་ཀྱི་ཐབས་དག་ཀྱང་འདི་ཉིད་རྟོགས་པའི་ཕྱིར་ཁོ་ནར་གྱུར་ཏེ་ཐབས་དེས་གྲུབ་དོན་ཡང་འདི་ལས་གཞན་དུ་མེད་པས་ན། རྒྱ་མཚོ་ལས། སོ་སོར་སྟོན་པ་རྒྱ་མཚོའི་རྒྱུད། ། འདིར་སྟོན་འདིས་སྟོན་འདི་ཕྱིར་སྟོན། ། དོན་ཀུན་འདི་ལ་དྲིལ་བས་ན། ། ལུང་གི་སྤྱི་ཞེས་བྱ་བ་ཡིན།
ཞེས་གསུངས་ཏེ། ཚུལ་དེ་ནི་ཁྱོད་ཀྱི་ཞེན་དོན་དུ་མ་སོང་བར་མ་ཟད་བདག་གིས་གོང་དུ་སྨྲས་པ་ཐམས་ཅད་ཀྱི་སྒྲུབ་བྱེད་གཏན་ཚིག་ཏུ་སོང་བས་ན། ཚིག་དང་དོན། བརྗོད་བྱ་དང་བརྗོད་བྱེད་ལེགས་པོར་ཕྱེས་ནས་གོ་དགོས་པ་ཡིན་ནོ། དེས་ན་སྟོང་གསུམ་དར་ཡུག་ཆེན་པོའི་དཔེས་གསུངས་པ་ལྟར་གྱི་དོན་ལ་རང་དབང་བསྒྱུར་ནས་རྣམ་གྲངས་པའི་སྟོང་ཉིད་ཙམ་པོ་པ་ལ་ངེས་དོན་མཐར་ཐུག་ཏུ་མི་རེ་བར་བསྐལ་བ་སྐད་ཅིག་དང་སྐད་ཅིག་བསྐལ་བ། གཅིག་དུ་མ་དང་དུ་མ་གཅིག་ཏུ་རུང་བར་ཡིན་མིན་ཏུ་རྩོད་པ་ཐམས་ཅད་འཁྲུལ་རྟོག་གི་འཁོར་ལོར་མཐོང་སྟེ། ཅི་ཡང་མིན་ལ་ཅི་ཡང་ཡིན་པའི་ཆོ་འཕྲུལ་ཆེན་པོ། སངས་རྒྱས་རྣམས་ཀྱི་ཐུགས་ཀྱི་གསང་བ་བསམ་གྱིས་མི་ཁྱབ་པ། དེ་ལ་སེམས་ཅན་གྱི་བཏགས་པའི་སྣང་ལུགས་ཀྱང་བསམ་གྱིས་མི་ཁྱབ་པ་སྟེ། བསམ་གྱིས་མི་ཁྱབ་པའི་དོན་ལ་བསམ་གྱིས་མི་ཁྱབ་པར་ལོངས་སྤྱོད་པའི་སྐལ་བ་དང་ལྡན་པ་ཨ་ལ་ལ།
གཏམ་དེ་ཡང་སྒྲ་བརྙན་གྱི་རྗེས་སུ་སོང་བའི་ཕྱིར་རང་མཐོང་མངོན་རློམས་དང་ཡིན་མིན་གྱི་རྩོད་པ་ཡང་ནམ་མཁའི་པདྨོར་འདྲེན་སོང་ངོ༌། ། ད་དུང་ཀྱང་བླ་མ་དམ་པ་ཆོས་ཉིད་ཀྱི་བདེན་པ་ཇི་བཞིན་གཟིགས་པ་རྣམས་ཀྱི་གསུང་གི་བདུད་རྩི་དྲི་མ་མེད་པ་རྣ་བར་སོན་པའི་རྗེས་སུ་ཡིད་ཉེ་བར་ཕྱོགས་པའི་གཏམ་གྱི་དགའ་སྟོན་གསར་བ་འགའ་ཞིག་ཅིར་ཡང་གླེང་དུ་ཡོད་ནའང༌། ད་ནི་སྙིགས་མའི་སྐྱེ་བོ་ལོགས་པར་རྟོག་པས་ཀུན་ཏུ་ནོན་པ་དག་ལ་ཕན་པ་ཆུང་བ་དང༌། རང་ཉིད་ནི་གནས་འདི་ལ་སོམ་ཉི་ཅུང་ཟད་ཀྱང་མ་མཆིས་པའི་ཕྱིར་སྤྲོ་བར་མི་བྱའོ། ། འོན་ཀྱང་དཔྱོད་ལྡན་རྣམས་ཀྱིས་ནི་སྤྱི་དོན་འདིའི་ཁོག་འབུབ་ཚུལ་དང༌། སྐབས་སྐབས་སུ་འདི་འདྲའི་ཚིག་འགའ་ཞིག་ཐལ་བ་དག་ལ་དང་པོ་ཉིད་ནས་དགག་ཚིགས་ཀྱི་སྤྲོས་པ་བདག་གིར་མི་བགྱིད་པར། ས་བཅད་འགའ་ཞིག་གོ་ལྡོག་པ་ལྟར་བྱས་པ་དང༌། བརྗོད་དོན་ཐ་དད་པ་ལྟ་བུར་སྣང་བ་འགའ་ཞིག་འགལ་མེད་དུ་ཕྱོགས་རེར་བསྡུས་ནས་བཤད་པ་དག་ལ་ཞིབ་ཏུ་སྤྱད་པས་ཀྱང་འཁྲིག་ཚུད་པར་འགྱུར་བ་ཡིན་ནོ། ། རྒྱུ་མཚན་དེ་དག་གི་ཕྱིར་འདིར་ཡང་སྤྱི་དོན་གྱི་སྐབས་འདིར་རྒྱུད་དབུ་ཞབས་ཀྱི་དོན་མཐའ་དག་གླེང་གཞི་གླེང་སློང་གི་ཁོང་ནས་རྒྱུད་བྱུང་ཚུལ་གྱི་ལོ་རྒྱུས་ལྟར་བཤད་ནས། གཞུང་དོན་གྱི་སྐབས་སུ་དབུ་ཞབས་མཐའ་དག་གི་དོན་གདུལ་བྱའི་ཉམས་ལེན་ལྟར་འཆད་པར་འགྱུར་ལ།
དེ་གཉིས་ཀྱང་བརྗོད་དོན་མི་འགལ་བར་གཅིག་ཏུ་བསྡུ་བར་བྱ་སྟེ། དེ་ཡང་འདི་ལྟར་རྒྱུད་དོན་རྟོགས་པར་འགྱུར་བའི་རྒྱུ་རྐྱེན་ཚོགས་པ་གླེང་གཞི། དེ་ལས་བརྡ་ཐབས་རྟེན་འབྲེལ་གྱིས་སམ་དངོས་སུ་ཉན་བཤད་བགྱིད་པ་གླེང་སློང༌། དེའི་མཐུས་དོན་གྱི་ཡིན་ལུགས་རྟོགས་པར་གྱུར་བ་རྒྱུད་དོན་སྟེ། དང་པོ་གྲུབ། དེ་ཉིད་རང་གིར་བྱས་པ་གདམས་ངག་གཏད་དེ་དེ་ལས་རྗེས་འཇུག་ལའང་ཉམས་སུ་ལེན་རྒྱུ་གཞན་མེད་པས་གཉིས་པ་གྲུབ། དེ་གཉིས་ཀ་རྒྱུད་གཅིག་གི་སྟེང་ན་གནས་པས་གསུམ་པ་གྲུབ་བོ། ། དེ་དག་གིས་དམ་པ་གོང་མ་རྣམས་ཀྱིས་བཞེད་ཚུལ་མཐའ་དག་དགོངས་པའི་གནད་གཅིག་ཏུ་འབབ་ཚུལ་གྱི་དོགས་གཅོད་ཅུང་ཟད་བགྱིས་ནས། ། ད་ནི་རྒྱུད་དོན་གཞི་ལམ་འབྲས་བུ་གསུམ་པོ་དེ་ལ་རྒྱུད་ཅེས་བྱ་བའི་དོན་འཆད་པར་བྱ་སྟེ། དེ་ཡང་རྡོ་རྗེ་རྩེ་མོ་ལས།
འབྲེལ་དང་མ་ཚངས་མེད་ཕྱིར་དང༌། ། ཕུན་སུམ་ཚོགས་པས་རྒྱུད་ཅེས་བྱ། ཞེས་གསུངས་པ་ལྟར་རྒྱུན་མ་ཆད་པར་འབྲེལ་བ་དང༌། དངོས་གྲུབ་བསྒྲུབ་པའི་ཡན་ལག་མ་ཚང་བ་མེད་པ་དང༌། ཕུན་སུམ་ཚོགས་པའི་ཡན་ལག་ཐམས་ཅད་དང་ལྡན་པས་ན་རྒྱུད་ཅེས་བྱ་སྟེ། དེ་ལའང་དབྱེ་ན་དོན་གྱི་སྒོ་ནས་དབྱེ་བ་གཞི་ལམ་འབྲས་གསུམ་དང༌། ཚིག་གི་སྒོ་ནས་དབྱེ་བ་སྒྲར་སྣང་བའི་རྒྱུད། སྒྲར་གྲགས་པའི་རྒྱུད། བརྡར་གྱུར་བའི་རྒྱུད་དང་གསུམ་སྟེ། ཚིག་དོན་བསྡོམ་པས་དྲུག་གོ །
ལྟ་བ་དང་སྤྱོད་པའི་སྒོ་ནས་དབྱེ་ན་སྤྱོད་པ་གཙོ་བོར་སྟོན་པ་བྱ་བའི་རྒྱུད། དེ་ལའང་དངོས་དང༌། བྱེ་བྲག་གི་རྒྱུད་དམ་ཆ་མཐུན་གྱི་རྒྱུད་གཉིས། ལྟ་བ་གཙོ་བོར་སྟོན་པ་རྣལ་འབྱོར་གྱི་རྒྱུད་དེ་ལའང་དངོས་དང་རྣལ་འབྱོར་ཆེན་པོའམ་རྣལ་འབྱོར་བླ་མེད་ཀྱི་རྒྱུད་གཉིས་སྟེ་བཞིའོ། ། དེ་ལས་བླ་མེད་ལའང་བསྐྱེད་པ་སྐུའི་རྒྱུད་བྱིན་ཆེ་བར་སྟོན་པ་མ་ཧ་ཡོ་ག ། རྫོགས་པ་གསུང་གི་རྒྱུད་ཞལ་གསལ་བར་སྟོན་པ་ཨ་ནུ་ཡོ་ག ། རྫོགས་པ་ཆེན་པོ་ཐུགས་ཀྱི་རྒྱུད། བསྐྱེད་རྫོགས་གཉིས་སུ་མེད་པར་སྟོན་པ་ཨ་ཏི་ཡོ་ ག་སྟེ་གསུམ་དུ་དབྱེ་བས་རྒྱུད་སྡེ་དྲུག་ཏུའང་འགྱུར་རོ། ། རྩ་བ་དང་ཡན་ལག་གི་སྒོ་ནས་དབྱེ་ན་རྒྱུད་འདི་ཉིད་ལྟ་བུ་རྩ་བའི་རྒྱུད། རྒྱུད་ཕྱི་མ་ལྟ་བུ་ཕྱི་མའི་རྒྱུད།
བཤད་རྒྱུད་སྡེ་བཞི་ལྟ་བུ་བཤད་པའི་རྒྱུད། བཤད་རྒྱུད་རྒྱས་པ་ལྟ་བུ་རྟོགས་པ ་ [ མ ་ཡིག་ཏུ་མ་གསལ ] རྟོགས་པའི་རྒྱུད་དེ་བཞིའོ། ། དེ་དག་ལས་དོན་གྱི་སྒོ་ནས་དབྱེ་བ་གསུམ་ནི་རྒྱུད་ཀྱི་དབྱེ་བ་དངོས་ཡིན་ལ། གཞན་རྣམས་ནི་ལམ་རྐྱེན་ཡི་གེའི་རྒྱུད་ཀྱི་དབྱེ་བར་གཏོགས་སོ། ། དེས་ན་གཞི་དང་ལམ་ཤེས་བྱ་ཤེས་བྱེད་དུ་འབྲེལ་ཞིང་གཞི་ལ་ཤེས་བྱའི་ཡོན་ཏན་ཚངས་ཏེ་ལམ་ལ་ཤེས་བྱེད་ཀྱི་ཡོན་ཏན་ཚངས་བ་ཞིག་གོ ། དེ་བཞིན་དུ་འབྲས་བུ་དང་ལམ་ཐོབ་བྱ་འཐོབ་བྱེད་དུ་འབྲེལ་ཏེ་འབྲས་བུ་ལ་ཐོབ་བྱའི་ཡོན་ཏན་ཚངས་ཤིང་ལམ་ལ་བགྲོད་བྱེད་དམ་འཐོབ་བྱེད་ཀྱི་ཡོན་ཏན་ཚངས་པའོ། ། འབྲས་བུ་དང་གཞི་ངོ་བོ་བདག་གཅིག་གིས་འབྲེལ་ཏེ་གཞི་ལ་མངོན་དུ་འགྱུར་བྱ་ངོ་བོའི་ཡོན་ཏན་སྐུ་དང་ཡེ་ཤེས་ཐམས་ཅད་ཚངས་ཤིང༌། འབྲས་བུ་ལ་དེ་ཉིད་མངོན་དུ་གྱུར་བའི་ཡོན་ཏན་ཚངས་པའོ། ། དེ་དང་མཚུངས་པར་ལམ་རྐྱེན་ཡི་གེའི་རྒྱུད་རྣམས་ཀྱང་རང་རང་གི་ཐད་ནས་ཚིག་དང་དོན་དུ་འབྲེལ་བསམ། གཞི་འབྲས་དང་ཤེས་ཐོབ་ཀྱི་རྐྱེན་དུ་གྱུར་པས་འབྲེལ་ཏེ་རང་གི་ངོས་ནས་ལམ་གྱི་བླང་དོར་ཐམས་ཅད་སྟོན་པར་བྱེད་པའི་བརྡར་གྱུར་པའི་ཡོན་ཏན་དང༌།
ལམ་གནད་རྟོགས་པར་བྱེད་པའི་བྱིན་རླབས་དང་ལྡན་པ་ཞིག་གོ ། དེས་ན་རྒྱུན་ཆགས་ཤིང་འབྲེལ་བ། གཞིའམ་རྒྱུའི་རྒྱུད། ཐབས་སམ་ལམ་གྱི་རྒྱུད། མངོན་གྱུར་འབྲས་བུའི་རྒྱུད་དེ་གསུམ་གྱི་མཚན་ཉིད་དང་ལྡན་པ་ཞིག་སྟེ། རྒྱུད་ཕྱི་མ་འགོས་འགྱུར་ལས། རྒྱུད་ནི་རྒྱུན་ཆགས་ལ་བྱ་སྟེ། ཐབས་དང་རྒྱུ་ལས་འབྲས་བུའོ། ཞེས་སོ། ། དེ་ལྟར་ཐུགས་ཀྱི་ཆོ་འཕྲུལ་གཞི་ལམ་འབྲས་བུའི་རྒྱུད་དོན་ཐམས་ཅད་སྟོན་པ་ཀུན་ཏུ་བཟང་པོ་ཉིད་ཉིད་ཀྱིས་ཇི་ལྟར་མཁྱེན་པ་བཞིན།
ཉིད་དང་གཉིས་སུ་མེད་པའི་འཁོར་རྒྱལ་བ་རིགས་ལྔ། རྒྱལ་སྲས་སེམས་དཔའ། འཇོམས་བྱེད་ཁྲོ་བོ་དང་བཅས་པའི་སྔོན་བྱུང་དངོས་ལྔའི་གཏན་ཚིག་ལ་བརྟེན་ནས་རྟོགས་པར་མཛད་པའི་ཚུལ་བསྟན་པ་ལ་རྒྱལ་བ་དགོངས་བརྒྱུད་ཀྱི་བླ་དྭགས་བཏགས་པའོ། འོ་ན་ལམ་རྐྱེན་ཡི་གེའི་རྒྱུད་འདི་ཡང་ཐུགས་ཀྱི་ཆོ་འཕྲུལ་ཡིན་ནམ་ཞེ་ན། འདི་ནི་གསུམ་གའི་ཆར་གཏོགས་ཏེ། ཡི་གེའི་གཟུགས་སུ་གྲུབ་པ་སྐུ་ཉིད་གསུང་གི་ཕྱག་རྒྱར་སྤྲུལ་པ་ཞེས་བྱ་སྟེ་སྐུའི་ཆོ་འཕྲུལ། དེ་ལ་དོན་གྱི་ཡིན་ལུགས་ཐམས་ཅད་བརྡའི་སྒོ་ནས་སྟོན་པར་བྱེད་ནུས་པའི་བྱིན་རླབས་དང་ལྡན་པ་ནི་གསུངས་ཤིང་ཐུགས་སུ་འཕྲུལ་བ་ཞེས་བྱ་སྟེ་གསུང་གི་ཆོ་འཕྲུལ་དེའི་མཐུས་དོན་གྱི་གནས་ལུགས་ཀྱི་ལྟ་བ་བཞིན་གཏན་ལ་ཕེབས་ནས་དངོས་སུ་ཚིག་ཏུ་བརྗོད་པའམ། འབྲས་བུ་མངོན་དུ་འབྱིན་ནུས་པ་ནི་ཐུགས་ཉིད་སྐུ་དང་གསུང་དུ་འཕྲུལ་བ་ཞེས་བྱ་སྟེ་ཐུགས་ཀྱི་ཆོ་འཕྲུལ་ལོ། ། དེས་ན་ཆོ་འཕྲུལ་གསུམ་དང་རྗེས་སུ་འབྲེལ་བའི་རྒྱུད་དོན་ཚིག་དང་བཅས་པ་རྣམས་གདམས་གཏད་ཀྱི་ལེའུ་སྟེ་ཉེར་གཉིས་པས་སྟོན་པ་ལྟར། གདམས་པ་གཏན་ཡུལ་གསུམ་གྱི་དང་པོ་བཀའི་བསྡུ་བ་པོ་གསང་བའི་བདག་པོ་རྡོ་རྗེ་འཛིན་ནམ།
ལག་ན་རྡོ་རྗེས་དྲི་བ་དྲིས་ལན་ལ་མ་ལྟོས་པར་རྗེས་འཇུག་ཚུལ་ལྔའི་གཏན་ཚིག་གིས་གཏན་ལ་ཕབ་ནས་བཀའ་བསྡུ་མཛད་པ་ཡིན་ཏེ། ཁོག་གཞུང་ལས། གསང་བདག་ཕྱག་ན་རྡོ་རྗེ་ཡིས། ཐུན་མོང་མ་ཡིན་ངེས་པའི་རྒྱུད། དྲིས་ལན་མི་མངོན་དོན་གྱིས་བསྡུས། བྱིན་རླབས་མི་ཡུལ་གྲགས་པ་ཡིན། ཞེས་སོ། དེ་ནས་ཀྱང་ཚིག་ལྔའི་གཏན་ཚིག་གིས་སྒྲར་གྲགས་པའི་རྒྱུད་དུ་གསུངས་པ་ལའང་སྤྱད་པས་དོན་གོ་བ་དང༌། དཔྱད་པ་ལ་མ་ལྟོས་པར་གོ་བ་གཉིས་སུ་ཡོད་པའི་ཚུལ་ལྟ་བའི་སྐབས་སུ་བརྗོད་ཟིན་ཏོ། ། དེ་ལ་ཡང་འགའ་ཞིག་འདི་སྙམ་དུ།
འོ་ན་གསང་བའི་བདག་པོ་ལ་སོགས་པའི་སྤྲུལ་པ་དག་གིས་འཇིག་རྟེན་གྱི་ཁམས་སུ་སྒྲར་གྲགས་པའི་རྒྱུད་དུ་གསུངས་པ་ལས། རྒྱལ་བ་དགོངས་བརྒྱུད་ཀྱི་སྐབས་སུ་སྒྲ་ཚིག་དང་ཡི་གེར་ཡོངས་སུ་མ་གྲགས་ན། ཁྱོད་ཀྱི་དགོངས་བརྒྱུད་ཀྱི་ཁོང་ནས་ལམ་རྐྱེན་ཡི་གེའི་རྒྱུད་ཀྱི་དོན་ཐམས་ཅད་བཤད་ཟིན་པ་འགལ་བ་མ་ཡིན་ནམ་སྙམ་ན། འདི་ལྟར་སྤྱིར་དེའི་དུས་སུ་དགོངས་པ་དང་བརྡས་སྒོ་ནས་དོན་རྟོགས་པར་མཛད་པ་ལ་སྒྲ་ཚིག་གི་ཐ་སྙད་བཏགས་པ་ཙམ་ནི་མི་འགལ་བའི་ཚུལ་ལམ་རིམ་ལས། ངོ་བོ་སྣང་ཚིག་རང་སྣང་ཚིག་ལ་སོགས་པ་གང་དུ་ཚིག་ལྔའི་གཏན་ཚིག་གི་སྐབས་སུ་བཤད་ཟིན་པ་ལྟར། ནང་གསལ་སྐུ་གསུམ་གྱི་གསུངས་ལའང་ཚིག་གི་ཐ་སྙད་སྦྱར་བ་ཡིན་ལ། ཡི་གེ་ཡང་སྒྲར་སྣང་བའི་ཚུལ་དུ་གྲུབ་ཚུལ་གསུང་གི་ཆོ་འཕྲུལ་གྱི་སྐབས་སུ་བརྗོད་ཟིན་པ་ལྟར་ཡིན་ཏེ། དེས་ན་དེཉིད་དུ་དགོངས་པ་དང་བརྡས་སྒོ་ནས་གཏན་ལ་ཕབ་པ་ཡང་རྒྱུད་དོན་འདི་ཉིད་ལས་མི་འདའ་ལ། འདིར་གང་བཤད་ནས་གཏན་ལ་ཕབ་པ་ཡང་དེ་ཡི་དུས་ཀྱི་རྒྱུད་དེ་ལས་མི་འདའ་བའི་ཕྱིར་འགལ་བའི་གཞི་མ་གྲུབ་བོ། ། འདི་ཡན་ཆད་ཀྱི་རྒྱལ་བ་དགོངས་བརྒྱུད་ཀྱི་ཁོང་ནས་རྒྱུད་ཀྱི་སྤྱི་དོན་ལེགས་པར་བཤད་ཟིན་ཏོ། །
གཉིས་པ་རིག་འཛིན་རིག་པའི་བརྒྱུད་པ་ལའང་གཉིས་ལས། དང་པོ་རིག་འཛིན་མི་མ་ཡིན་གྱི་བརྒྱུད་པ་ནི། རིགས་གསུམ་སེམས་དཔའ་སོ་སོ་ནས་རྒྱུད་ཀྱི་རྒྱལ་པོ་འདི་དང་འདི་ལས་འཕྲོས་པའི་མདོ་རྒྱུད་རྣམས་ལྷ་ཀླུ་གནོད་སྦྱིན་གྱི་གནས་ཐ་དད་དུ་གསུངས་པའི་བརྒྱུད་ཚུལ་ཏེ། དེ་ཡང་སོ་སོ་ནས་ལྟ་སྒོམ་སྤྱོད་པའི་ཕྱོགས་བཟུང་ཚུལ་འཆད་དུ་ཡོད་ནའང༌། འདི་འདུལ་བྱ་རང་གི་སྐལ་བ་དང་མཐུན་པར་འཇམ་དཔལ་གཞོན་ནུ་མཛེས་པའི་སྐུ་དང་ལྡན་པ་དེས། ལྷ་རྣམས་ཀྱི་ལུས་དང་བསམ་པ་དང་མཐུན་པར་ལྷ་གྲགས་ལྡན་ཕྱོགས་སྐྱོང་ལ་བཤད། དེས་ཚངས་པ་རིན་ཆེན་འོད་འབར་ལ། དེས་ཚངས་པ་སྐྱེ་དགུའི་བདག་པོ་ལ། དེས་ཚངས་པ་ཀུན་གྲོལ་ལ། དེས་ཚངས་པ་གཙུག་ཕུད་འཛིན་ལ།
དེས་ལྷ་དབང་བརྒྱ་བྱིན་ལ། དེས་ལྷའི་རིག་འཛིན་ཚོམ་བུ་འབུམ་སྡེ་ལ་བཤད་པས། ལྷ་རྣམས་ཀྱང་བྱང་ཆུབ་སེམས་དཔའི་རིགས་འཛིན་ཞིང་སངས་རྒྱས་ཀྱི་གདུང་སོབ་པར་གྱུར་ཏོ། ། སྤྱན་རས་གཟིགས་བདུད་རྩི་སྨན་གྱི་སྐུ་དང་ལྡན་པ་དེས། ཀླུ་དུག་ཅན་རྣམས་ཀྱི་ལུས་སེམས་དང་མཐུན་པར་ཀླུ་རྒྱལ་མགྲིན་པ་ནག་པོ་ལ་བཤད། དེ་ནས་རིམ་བཞིན། ཀླུ་མོ་ཁ་འདུལ་མ། ཀླུ་མོ་འདུལ་ཚང་མ། ཀླུ་ཡིད་འོང་དགའ་བ། ཀླུ་རྒྱལ་འཇོག་པོ།
ཚོམས་བུ་འབུམ་སྡེ་རྣམས་སྔ་མ་ལྟར་གྱུར་ཏོ། ཕྱག་ན་རྡོ་རྗེ་འཇིགས་ཚུལ་བསྡིགས་པའི་སྐུ་དང་ལྡན་པ་དེས། གནོད་སྦྱིན་རྣམས་ཀྱི་ལུས་སེམས་དང་མཐུན་པར་གནོད་སྦྱིན་ཀུན་ཏུ་བཟང་པོ་ལ་བཤད། དེ་ནས་རིམ་པར། གནོད་སྦྱིན་གྲགས་ལྡན་ཕྱོགས་སྐྱོང༌། གནོད་སྦྱིན་ལག་ན་རྡོ་རྗེ། གནོད་སྦྱིན་སྐར་མདའ་གདོང༌། གནོད་སྦྱིན་ཚོམ་བུ་འབུམ་སྡེ་རྣམས་གོང་བཞིན་གྱུར་ཏོ། ། དེ་དག་མདོར་བསྡུས་ཙམ་ལས་རང་རེའི་བརྒྱུད་པ་འདི་ནས་འདྲེན་མི་དགོས་པས་མ་སྤྲོས་སོ། ། གཉིས་པ་ཁྱད་པར་གྱི་བརྒྱུད་ཚུལ་རིག་འཛིན་མི་དང་མི་མ་ཡིན་གཉིས་ཀ་ལ་བརྒྱུད་པ་ནི།
ད་ལྟའི་བསྐལ་པ་འདི་ནི་གདུལ་བྱ་རྣམས་ཀྱི་སྣང་ངོར་ཆོས་སྐུ་ཀུན་ཏུ་བཟང་པོ་ཉིད་རྣམས་འདྲེན་སྟོང་གི་རྣམ་པར་འཕྲུལ་བ་ལས། རྣམ་འདྲེན་བཞི་པ་བདག་ཅག་གི་སྟོན་པ་ཤཱཀྱ་ཐུབ་པ་ཉིད་ཚེ་ལོ་བརྒྱ་བའི་དུས་སུ་བྱོན་ཏེ། རང་བཞིན་གསང་བའི་སྙིང་པོ་ལས་འཕྲོས་པའི་སྡེ་སྣོད་གསུམ་དང༌། རྒྱུད་སྡེ་དྲུག་ལ་སོགས་པའི་ཆོས་ཀྱི་འཁོར་ལོ་བསམ་གྱིས་མི་ཁྱབ་པ་དག་དགོང་ལོ་བརྒྱད་བཅུའི་བར་བསྐོར་ནས། མཐར་གཟུགས་སྐུ་དེ་ཉིད་མྱ་ངན་ལས་འདའ་བའི་ཚུལ་སྟོན་པར་ཉེ་བ་ན། འཁོར་རྣམས་བསྡུས་ཏེ། ཐེ་ཚོམ་ཆོད་ཅིག་ཅེས་བསྐུལ་བས། འཁོར་གྱི་ནང་ནས་རིག་འཛིན་གྱི་རྒྱལ་པོ་ཀུ་ཛ་ར་ཞེས་བྱ་བ་སྟན་ལས་ལངས་ཏེ། དྲི་བ་ལྔ་དྲིས་པའི་དང་པོ་གསང་སྔགས་ནམ་འབྱུང་ཞེས་པའི་ལན་དུ། སྤྱིར་བྱུང་ཚུལ་བཅུ་གཉིས་ཀྱིས་ཐེ་ཚོམ་འབྱུང་བར་ལུང་བསྟན་པ་ལས།
ཁྱད་པར་ལུང་ཆེར་ངེས་པར་བསྟན་པའི་ཚུལ་ལས། ང་ནི་འདི་ནས་མི་སྣང་ནས། ། ལོ་ནི་བརྒྱད་དང་བཅུ་གཉིས་ན། ། ལྷ་གནས་གསུམ་དུ་གྲགས་པ་ཡི། ། བསྟན་པའི་སྙིང་པོ་དམ་པ་ཞིག ། འཛམ་གླིང་ཤར་གྱི་ཕྱོགས་མཚམས་ཀྱི། ། མི་ལས་སྐལ་ལྡན་རིག་ཅན་ཏེ། ། རྒྱལ་པོ་ཛ་ཞེས་བྱ་བ་ལ། ། སྔོན་དུ་ལྟས་སྣང་བྱུང་གྱུར་ནས། ། དྲག་ཤུལ་ཅན་ཞེས་བྱ་བའི་རྩེར། །
གྲོགས་ཀྱི་སེམས་ཅན་དམན་པའི་ལུས། ། ལང་ཀའི་བདག་པོ་ལ་སོགས་ལ། ། ལག་ན་རྡོ་རྗེས་གནང་བར་འགྱུར། ཞེས་སོགས་ལུང་བསྟན་ཏེ་མྱ་ངན་ལས་འདའ་བའི་ཚུལ་བསྟན་ཏོ།། དེ་ནས་ལོ་བརྒྱད་དང་བཅུ་ཚན་གཉིས་ཏེ་ཉི་ཤུ་རྩ་བརྒྱད་འདས་པ་ན། ལྷ་གྲགས་ལྡན་ཕྱོགས་སྐྱོང༌། གནོད་སྦྱིན་སྐར་མདའ་གདོང༌། སྲིན་པོ་བློ་གྲོས་ཐབས་ལྡན། ཀླུ་རྒྱལ་འཇོག་པོ། མི་ལས་སྐལ་ལྡན་དགེ་སློང་ལི་ཙ་བཱི་དྲི་མེད་གྲགས་པ་སྟེ།
དམ་པའི་རིགས་ཅན་དྲ་མ་ལྔ་ནང་དུ་མཉམ་པར་འཇོག་པ་ལས་ལངས་པ་ན། རང་རང་གི་མངོན་པར་ཤེས་པས་སངས་རྒྱས་མྱ་ངན་ལས་འདས་པ་དང༌། གསང་སྔགས་བསྐུལ་བའི་དུས་ལ་བབས་པར་ཤེས་ནས། རྫུ་འཕྲུལ་གྱི་བྱ་བས་ཟ་ཧོར་གྱི་ཡུལ་དང་ཉེ་བ་ན་དཔལ་ཕྱག་ན་རྡོ་རྗེའི་ཞབས་ཀྱིས་བཅགས་པའི་རི་མ་ལ་ཡ་གནམ་ལྕགས་ཡོད་པའི་རྩེ་ཞེས་བྱ་བ། རྩེ་མོ་ན་རི་དྭགས་ཀྱི་རྒྱལ་པོ་སེང་གེས་འཁྲབ་པར་འགྱུར་བ། འདབ་ཤོད་ན་གཅན་གཟན་སྟག་གི་ཕྲེང་བ་ཡོད་པ། རྩ་བ་ན་སྡོང་པོ་ཤུན་པགས་དང་ལོ་འབྲས་སྲན་སྣ་ཚོགས་སུ་གྱུར་བའི་ཤིང་སྐྱེས་པ། ངོས་ལ་བྲག་དཀར་པོ་སེངྒེས་ཁྱི་ཚུགས་བཅས་པ་འདྲ་བ་ཡོད་པ་ཞིག་འདུག་པ་དེའི་རྩེར་འདུས་ནས། ཤིན་ཏུ་ཉམ་ཐག་པའི་ང་རོས། ཀྱེ་མ་ཀྱི་ཧུད་ཀྱེ་མ་ཀློང༌། །
སྟོན་པ་སྒྲོན་མེའི་འོད་ནུབ་ན། ། འཇིག་རྟེན་མུན་པ་གང་གིས་སེལ། ལ་སོགས་པའི་གདུང་ཚིགས་ཉེར་གཅིག་བཏོན་ཏེ་རྨག་ཆད་པར་ངུས་པས། ཕྱོགས་བཅུའི་སངས་རྒྱས་རྣམས་ཀྱིས་ཀྱང་གསང་སྔགས་གསུངས་པའི་ལུང་བསྟན་དུས་ལ་བབས་པར་མཁྱེན་ནས། གསང་བའི་བདག་པོ་ལག་ན་རྡོ་རྗེ་ལ་བསྐུལ་བས་དེ་མ་ཐག་རིགས་ཅན་ལྔ་ལ་གསང་བདག་དངོས་སུ་སྣང་བར་གྱུར་ཏོ།། སྣང་ནས་ཀྱང་ཆོས་སྟོན་པར་ཞལ་གྱིས་བཞེས་ཏེ་དེ་ཉིད་དུ་གསང་ཆེན་རྡོ་རྗེ་ཐེག་པའི་སྒྲོན་མ་བསམ་གྱིས་མི་ཁྱབ་པ་དག་འཇིག་རྟེན་གྱི་ཁམས་སུ་སྣང་བར་མཛད་དོ། ། དེ་ལྟར་ཆོས་ཀྱི་འཁོར་ལོ་ཇི་སྙེད་ཅིག་བསྐོར་བ་རྣམས་སྲིན་པོ་བློ་གྲོས་ཐབས་ལྡན་གྱིས་ཚིག་ཏུ་བསྡུས་ཏེ། གསེར་ཞུན་མའི་ཤོག་གུ་ལ་བཻ་ཌཱུརྱཱ་ཞུན་མས་ཡི་གེར་བྲིས་ཏེ་རྒྱ་རང་ནན་དུ་བྱས་པ་དགོངས་པའི་རྩ་ལ་བདུན་གྱིས་ནམ་མཁའ་ལ་མི་སྣང་བར་རྒྱས་བཏབ་བོ། དེའི་ཚེ་དེའི་བྱིན་རླབས་ཀྱིས་རྒྱུད་ཀྱི་གླེགས་བམ་རྣམས་དངོས་སུ་འཇིག་རྟེན་གྱི་ཁམས་སུ་ཇི་ལྟར་བབས་ཚུལ་ནི། ཀྲི་ཡའི་རྒྱུད་རྣམས་ཝཱ་རྭ་ཎ་སཱི་ལ་བབས།
ཨུ་པ་ཡ་རྣམས་རི་བོ་བྱ་རྐང་ཅན་དང་བསིལ་བའི་ཚལ་དུ་བབས། ཡོ་ག་རྣམས་མེ་རི་འབར་བར་བབས། མ་ཧཱ་ཡོ་ག་རྣམས་རྒྱལ་པོ་ཛའི་ཁང་ཐོག་ཏུ་བབས། ཨ་ནུ་ཡོ་ག་རྣམས་རི་བོ་མ་ལ་ཡའི་རྩེ་དེ་གར་བབས། གནས་འདི་ལ་འདོད་ཚུལ་འགའ་ཞིག་འཆད་ཀྱང་དོན་ལ་སྔོན་བཅོམ་ལྡན་འདས་ལང་ཀའི་བདག་པོ་སྒྲ་སྒྲོགས་ཀྱི་བུ་མགྲིན་བཅུས་སྤྱན་དྲངས་ནས། བློ་གྲོས་ཆེན་པོས་ཞུས་ཏེ་ལང་ཀར་གཤེགས་པའི་མདོ་གསུངས་པའི་གནས་འཛམ་གླིང་ཤར་ལྷོ་མཚམས་ན་ཡོད་པ་དེ་ཡིན་ཞིང༌། ཡུལ་དེ་ཀ་སྔོན་སྲིན་པོས་བཟུང་བས་ལང་ཀའི་ཡུལ་དང༌། ཕྱིས་དེ་དཔོན་སེངྒེས་བཟུང་བས་སེངྒཱ་ལའི་གླིང་ཞེས་གྲགས། དེ་ན་ཡོད་པའི་རི་དེ་ལའང་མ་ལ་ཡ་གནམ་ལྕགས་འབར་བ་དང༌། ཆོས་འཛིན་རིགས་ཀྱི་སྒྲུབ་གནས་སོགས་མིང་གི་རྣམ་གྲངས་དུ་མར་གྱུར་ཡང་དོན་ལ་འདི་ཉིད་ཡིན་པའི་ལུང་རིག་དུ་མ་ཡོད་པས་ན་ལྷོ་ནུབ་སྲིན་པོའི་ཡུལ་དང་ནོར་བར་མི་བྱའོ། །
དེ་བཞིན་དུ་ཨ་ཏི་ཡོ་ག་རྣམས་ཨོ་རྒྱན་དྷ་ན་ཀོ་ཤའི་གླིང་དུ་བབས། དེ་ལས་རྒྱུད་སྡེ་གཞན་རྣམས་ནི་ཡི་གེའི་གླེགས་བམ་དངོས་སུ་བབས་པ་ཡིན་ལ། ཨ་ཏི་ཡོ་ག་ནི་རྒྱལ་པོ་ཨུ་པ་ར་ཛ་དང་ཡུམ་སྣང་གསལ་འོད་ལྡན་གཉིས་ཀྱི་སྲས་མོ་སུ་དྷརྨའི་སྲས་རིག་འཛིན་དགའ་རབ་རྡོ་རྗེས་རྡོ་རྗེ་སེམས་དཔའ་ལས་དངོས་སུ་གསན་པ་ཡིན་ནོ།། གཞན་ཡང་སྟོན་པ་ཉིད་ཀྱིས་སྤྲུལ་པ་ཚད་མེད་པ་དང་བཅས་ཏེ་གནས་ཐ་དད་པར་གསུངས་པ་དང༌། གོང་དུ་རིག་འཛིན་མི་མ་ཡིན་གྱི་བརྒྱུད་པ་དྲངས་ཟིན་པ་ལྟར་ལྷ་ཀླུ་གནོད་སྦྱིན་གྱི་གནས་སོ་སོ་ནས་སླར་མི་ཡུལ་དུ་བརྒྱུད་པ་སོགས་མང་དུ་ཡོད་དེ། འདི་ལྟར་མ་ཧ་ཡོ་གའི་ནང་ཚན་ཐུགས་ཀྱི་རྒྱུད་གསང་བ་འདུས་པ་ལྟ་བུ་སྟོན་པ་ཉིད་རྡོ་རྗེ་འཆང་གི་རྣམ་པར་རོལ་བས་རྒྱལ་པོ་ཨིནྚ་བྷོ་ཏི་ཆེན་པོ་ལ་བཤད་པ་དང༌། དཔལ་དུས་ཀྱི་འཁོར་ལོ་རྒྱལ་པོ་ཟླ་བཟང་ལ་གསུངས་པ་དང༌། ལྷོ་ཕྱོགས་གྱད་ཡུལ་དུ་འཇམ་པའི་དབྱངས་སུ་སྤྲུལ་ནས་འཇམ་དཔལ་གྱི་ལེའུ་ཁྲི་དྲུག་སྟོང་སོགས་གསུངས་པ་དང༌། བསིལ་བ་ཚལ་དུ་རིགས་གསུམ་མགོན་པོར་སྤྲུལ་ནས་ཀྲི་ཡའི་རྒྱུད་འགའ་ཞིག་གསུངས་པ་དང༌། ཨོ་རྒྱན་གྱི་ཡུལ་གྷན་རྡོ་ལའི་དྲི་གཙང་ཁང་དུ་ཧེ་བཛྲ་དུ་སྤྲུལ་ནས་དགྱེས་པ་རྡོ་རྗེའི་སྐོར་གསུངས་པ་དང༌།
ཡུལ་ཉེར་བཞིར་རྡོ་རྗེ་འཆང་གི་རྣམ་པས་བདེ་མཆོག་འཁོར་ལོའི་སྐོར་གསུངས་པ་དང༌། རི་མ་ལ་ཡར་གཤིན་རྗེ་གཤེད་དུ་སྤྲུལ་ནས་གཤིན་རྗེའི་རྒྱུད་ཁ་ཅིག་དང༌། དུར་ཁྲོད་བརྒྱད་དུ་སྟོན་པ་ཧེ་རུས། སངས་རྒྱས་ཐོད་པ། རྡོ་རྗེ་གདན་བཞི། མ་ཧཱ་མཱ་ཡཱ་སོགས་གསུངས་པ་དང༌། སྨྲེ་ཁྲོད་ཀྱི་གྲོང་ཁྱེར་དང་རི་བྱ་རྐང་ཅན་དུ་ནང་རྒྱུད་ཁྱད་པར་ཅན་འགའ་ཞིག་གསུངས་པ་རྣམས་སོ། ། དེ་དག་ཀྱང་ཁ་ཅིག་ནི་མཁའ་འགྲོ་མ་དང་ལྷ་ཀླུ་རྣམས་ཀྱིས་སྤྱན་དྲངས་ཏེ་ཕྱིས་གྲུབ་ཐོབ་རྣམས་ཀྱིས་དེ་དག་གི་ཡུལ་ནས་བླངས། ཁ་ཅིག་ནི་དུས་དེ་ཉིད་ནས་མི་ཡུལ་དུ་བརྒྱུད་དོ། ། ཡང་གནོད་སྦྱིན་གྱི་ཡུལ་ནས་བྱུང་བ།
དཔལ་རྡོ་རྗེ་གུར་ལ་སོགས་པ་གནོད་སྦྱིན་གྱི་དེད་དཔོན་གསང་བ་པས། སློབ་དཔོན་མཐུ་སྟོབས་ར་ཛ་ལ་བཤད། སྲིན་པོའི་ཡུལ་ནས་བྱུང་བ་དཔལ་འབྱུང་བ་དང་དཔལ་དམ་པའི་རྒྱུད་སོགས། བྱང་སེམས་བློ་གྲོས་རྒྱ་མཚོས་གྲོང་ཁྱེར་དགའ་བ་ཅན་དུ་སློབ་དཔོན་ཨིནྜ་བྷོ་དྷི་བར་མ་ལ་བཤད། གཤིན་རྗེའི་ཡུལ་ནས་བྱུང་བ་དགྲ་ནག་གི་རྒྱུད་ཁ་ཅིག་དང༌། ཁ་ཐུན་ཟླ་གསང་ལ་སོགས་པ་སློབ་དཔོན་ལ་ལའི་བཛྲ་གྱིས་སྤྱན་དྲངས་ཏེ་འཇམ་དཔལ་བཤེས་གཉེན་ལ་བཤད་དོ། ། དེ་དག་རྣམས་ཀྱང་རང་བཞིན་གསང་བ་སྙིང་པོ་ལས་འཕྲོས་ཏེ་གདུལ་བྱའི་ཁམས་དབང་དང་མཐུན་པར་ནམ་འདུལ་བའི་དུས་དེར་སྣང་བ་ལས་གཅིག་ཏུ་ངེས་པ་ནི་མེད་དོ། ། དེས་ན་སངས་རྒྱས་ནི་རྟག་པར་འགྲོ་བའི་དོན་མཛད་ལ། བྱིན་རླབས་ཀྱི་བཀའ་ཡང་རི་དང་ཤིང་དང༌། པདྨ་དང་དཔག་བསམ་གྱི་ཤིང་དང༌།
བུད་མེད་དང༌། བུ་མོ་དང༌། བྱ་དང་རི་དྭགས་ལ་སོགས་པ་ལས་ཀྱང་ཆོས་ཀྱི་སྒྲ་བྱུང་བ་དེ་བཀའ་ཡིན་པར་གསུངས་ན། ད་ལྟའང་རྒྱུད་མི་འབྱུང་བར་མི་སེམས་སོ། ། དེ་ལ་ཁ་ཅིག་འདི་སྙམ་དུ། འོ་ན་དགོངས་འདུས་སུ། ངེས་པའི་ཐེག་པ་ཡོངས་མ་གསུངས། ཞེས་ཕྱིས་སུ་འབྱུང་བར་ལུང་བསྟན་པ་ལས། སངས་རྒྱས་ཤཱཀྱ་ཐུབ་པ་ཉིད་ཀྱི་ཞལ་བཞུགས་པའི་དུས་ཡན་ཆད་ལ་གསང་སྔགས་མ་གསུངས་པར་བཤད་པ་མ་ཡིན་ནམ་ཞེ་ན། དེ་ནི་འཇིག་རྟེན་གྱི་ཁམས་སུ་གསང་སྔགས་ཀྱི་སྒྲ་ཡོངས་སུ་མ་གྲགས་པ་ཙམ་ལ་དགོངས་ཀྱི།
གཞན་དུ་ན་ངེས་པ་མེད་དེ། སྔོན་བསྐལ་པ་རྫོགས་ལྡན་གྱི་དུས་སུ་བྱ་རྒྱུད་དང༌། གསུམ་ལྡན་གྱི་དུས་སུ་སྤྱོད་རྒྱུད། གཉིས་ལྡན་གྱི་དུས་སུ་རྣལ་འབྱོར་རྒྱུད་སོགས་གསུངས་པ་དང༌། ཐུབ་པའི་དབང་པོ་ཉིད་ཀྱི་ཞལ་ནས་གསུངས་པ་ཡང་གོང་དུ་བརྗོད་པ་ལྟར་ངེས་པའི་ཕྱིར་རོ། ། དེ་ལྟར་རྒྱུད་སྡེ་སྤྱིའི་བབས་ལུགས་ཅུང་ཟད་ཅིག་བཤད་པ་ལས། སོ་སོ་རྒྱས་པར་ཤེས་འདོད་པ་དག་གིས་ནི་རང་རང་གིས་བབས་ལུགས་ལས་རྟོགས་པར་བྱའོ། ། འདིར་ནི་མ་ཧཱ་ཡོ་ག་གཙོ་བོར་གྱུར་པའི་རྒྱུད་སྡེ་སྒྱུ་འཕྲུལ་རྒྱལ་པོ་ཛའི་ཁང་སྟེང་དུ་ཇི་ལྟར་བབས་པའི་ཚུལ་བརྗོད་པར་བྱ་སྟེ། དེ་ཡང་འདི་ལྟར་གོང་དུ་བརྗོད་ཟིན་པའི་རི་མ་ལ་ཡ་དེ་གའི་ཤར་ལྷོ་ན་ཏྲི་ཤཾ་ཨ་སུ་ར་ཞེས་བྱ་བ་གནོད་སྦྱིན་གྱི་ཕུག་པ་ཡོད་དེ། ཕུག་པ་དེ་ནི་སྒོ་ཟླ་གམ་ལ་ངོ་མཚར་གྱི་རི་མོ་རང་བྱུང་བ།
ཕུག་ན་རཏྣ་ཟུར་བརྒྱད་ལ་ཉི་ཟླའི་རི་མོ་རང་སྣང་བ། ཐོག་རིམ་གསུམ་དང་ལྡན་པ། སྟེང་ན་བྱ་ཀ་ལན་ཏ་ཀ་ཞེས་བྱ་བ་ཆོས་ཐམས་ཅད་ཐིག་ལེ་ཉག་གཅིག་ཏུ་སྒྲོགས་པར་བྱེད་པས་ཚངས་བཅས་པ། རྩ་བ་ན་བདུད་རྩིའི་ཆུ་མིག་དང་མདུན་ན་མེ་ཏོག་གི་སྣམ་བུ་ལ་སོགས་སྐྱེད་མོའི་ཚལ་ཉམས་དགའ་བར་བྱེད་པའི་ཡོན་ཏན་ཕུན་སུམ་ཚོགས་པ་དག་གིས་ཡོངས་སུ་བཏུད་པ། གང་ཟག་ལས་སྐལ་དང་ལྡན་པ་དག་གིས་བགྲོད་པར་འགྱུར་ཡང༌། ཕལ་བ་རྣམས་ཀྱིས་ནི་ནམ་ཡང་ཕྱིན་པར་མི་འགྱུར་པའི་གནས་དེར། ས་ཧོ་རའམ་ཟ་ཧོར་གྱི་རྒྱལ་པོ་ཨུ་ཏ་ཛྙ་ནའི་སྲས་སྐལ་ལྡན་རྒྱལ་པོ་ཛཿ ཞེས་བྱ་བ་དེ་སྔགས་ཕྱི་རྒྱུད་ཀྱི་སྒྲུབ་པ་ལ་ནན་ཏན་སྙིང་པོར་བྱེད་ཀྱིན་ཡོད་པའི་སྐབས་ཤིག་ན་རྨི་ལྟས་ངོ་མཚར་བ་བདུན་རྨིས་ཏེ། དེ་ཡང་འདི་ལྟར། དང་པོ་རི་དེའི་རྩེ་མོར་དཔལ་ཕྱག་ན་རྡོ་རྗེ་བྱོན་ཏེ།
སྐུའི་ཁྱོན་ལས་འོད་སྔོན་པོ་འཕྲོས་པས་འཇིག་རྟེན་ཐམས་ཅད་བསྲེགས་ནས་མི་སྣང་བར་བྱས། གསུང་གི་སྒྲ་འབྲུག་སྟོང་ལྡིར་བ་ལྟ་བུ་བསྒྲགས་པ་ཐོས། ཐུགས་ལས་རྡོ་རྗེ་འོད་འབར་བ་ཞིག་འཕྲོས་ནས་རྒྱལ་པོའི་ཐུགས་ཀར་ཐིམ། སྤྱི་བོ་དང་རྐང་མཐིལ་ལས་ཉི་ཟླའི་འོད་འབར་བ་རེ་འཕྲོས་ནས་རྒྱལ་པོ་རང་གི་སྤྱི་བོ་དང་རྐང་མཐིལ་དུ་ཐིམ་ནས་སྣང་སྲིད་ཐམས་ཅད་ལྟོ་བ་ནས་འཕྱོ་བ་རྨིས་སོ། ། རྨི་ལྟས་གཉིས་པ་ནི་དེ་བཞིན་གཤེགས་པ་ཐམས་ཅད་ཆོས་ཀྱི་བགྲོ་བ་མཛད་ཅིང་ཉི་ཟླ་ལ་ཆིབས་ནས་ཆོས་ཀྱི་འཁོར་ལོ་བསྐོར་ཞིང༌། སྲིད་གསུམ་ཁ་ལོ་གྱེན་དུ་བསྒྱུར་བ་ཞིག་རྨིས་སོ། ། གསུམ་པ་ནི་ནམ་མཁའ་འོད་ལས་སྤྲིན་གསེར་གྱི་སྙིང་པོ་ཅན་གྱི་ཁ་ཏོག་ནི་འཐིབ། ཆོ་འཕྲུལ་འབྲུག་སྒྲ་གོ་བར་སླ་ཞིང་སྙན་པ་ཚིམ་པར་ནི་གྲགས། རཏྣ་སྣ་ཚོགས་ཀྱི་སྨུགས་པ་ནི་འཐིབས། རཏྣ་བཻཌཱུརྱའི་འོད་ནི་ལྷུངས།
སྣང་སྲིད་གསལ་བའི་གློག་ནི་འཁྱུག ། རིན་པོ་ཆེའི་གླེགས་བམ་གྱི་ཆར་ནི་མངོན་པར་འབབས་པ་ཞིག་རྨིས་སོ། ། བཞི་པ་ནི། ལོ་ཀ་སྟེ་འཇིག་རྟེན་གྱི་ཁམས་སུ་རཏྣ་འབར་བའི་སྒྲོན་མེ་སྦར་བའི་གང་བར་བྱས་པས་སྣང་སྲིད་ཀྱི་མུན་པ་ནི་བསལ། བདུད་རྩི་སྨན་གྱི་ཆར་བབས་པས་འགྲོ་བ་རྣམས་ཀྱི་གཅོང་རྙིང་ནི་སྦྱངས། སེམས་ཅན་མ་ལུས་པ་ཡང་རྡོ་རྗེ་རྣལ་འབྱོར་ཞེས་སྒྲ་དི་རི་རི་སྒྲོགས་པ་ཞིག་རྨིས་སོ། ། ལྔ་པ་ནི། སྤྲིན་གྱི་ནང་ནས་ཉི་མའི་དཀྱིལ་འཁོར་རཏྣ་སྣ་ཚོགས་ཀྱི་འོད་ཟེར་ཅན་ཞིག་འབར་བའི་དཀྱིལ་ནས་རཏྣ་སྨུག་པོ་དཔལ་གྱི་བེའུ་སྒྲོམ་འོད་དང་བཅས་པ་ཕྱི་ནང་ཐམས་ཅད་གསལ་བར་སྣང་བའི་ནང་ནས་གསེར་གྱི་གླེགས་བམ་ལ་བཻཌཱུརྱ་ཞུན་མས་རྒྱ་རང་མནན་དུ་བྲིས་པའི་གླེགས་བམ་མང་པོ་སྐར་མཐའ་ཐང་ལ་ལྷུང་བ་བཞིན་འབབ་པ་ཞིག་རྨིས་སོ། ། དྲུག་པ་ནི། གླེགས་བམ་དེ་དག་ལ་བྱང་ཆུབ་སེམས་དཔའ་མང་པོ་དང༌།
རིག་འཛིན་ལྷ་དང་ལྷ་མོ་ཚད་མེད་པས། ཡོན་ཏན་སྒྲོག་ཅིང་མཆོད་བསྟོད་སྐོར་གློག་བྱེད་པ་ཞིག་རྨིས་སོ། ། བདུན་པ་ནི། ནམ་མཁའི་སྤྲིན་གསེབ་ནས་ལུང་བསྟན་པའི་སྒྲ་བྱུང་སྟེ། འདི་ལྟར། ལས་དང་སྐལ་བར་རབ་ལྡན་ཞིང༌། ། རྒྱལ་བས་འབྱུང་བར་ལུང་བསྟན་པའི། ། བསོད་ནམས་ཆེན་པོ་དྲ་མ་ཁྱོད། ། སྤྲུལ་པ་ཅི་ལྟར་ལུང་བསྟན་བཞིན། ། ད་ལྟའི་དུས་འདིར་མངོན་ཤར་གྱི། །
འཁོར་བར་སྙིང་པོ་བྱ་བའི་ཕྱིར། ། ང་ཡི་ཆོ་འཕྲུལ་བྱིན་རླབས་ཀྱིས། ། བསྟན་པའི་སྙིང་པོ་དམ་པ་ཞིག ། སྐལ་ལྡན་ཁྱོད་ལ་བསྟན་པར་བྱ། ། མ་ལ་ཡ་ཞེས་བྱ་བའི་རྩེར། ། དགོན་པ་ཆེན་པོའི་གནས་ཤིག་ཏུ། ། ཡེ་ཤེས་སྙིང་པོ་ཅན་རྣམས་ཀྱི། ། གསང་བ་བྱ་བའི་དམ་པ་ཞིག ། ཡོད་ཀྱི་གསང་བ་ནན་ཏན་གྱི།། དེ་ལ་སེམས་ཀྱི་མེ་ལོང་གིས། །
མངོན་དུ་གསལ་བར་རྟོགས་མ་ཐག ། སངས་རྒྱས་ས་ལ་སྐལ་བ་མཉམ། ། བདེ་བ་ཅན་ཞེས་བྱ་བར་ནི། ། འོད་ཀྱི་རྒྱལ་པོ་ཞེས་བྱ་བའི། ། ཀུན་རིག་བདེ་བ་ཆེན་པོར་འགྱུར། ། རྡོ་རྗེ་གསང་ཆེན་གསང་བ་ཡི། ། དམ་པའི་མཛོད་གཉིས་གཅིག་ལ་ནི། ། ལྷ་དང་མི་ཡི་རིག་འཛིན་ལ། ། རིམ་པས་བརྒྱུད་དེ་གྲགས་པར་འགྱུར།། ཞེས་གྲགས་པར་རྨིས་སོ། །
དེ་དག་ཀྱང་དགོངས་འདུས་ཀྱི་འགྲེལ་བ་ལུང་བསྟན་རྡོ་རྗེ་ལས། ། སྐུ་གསུང་ཐུགས་རྟགས་ཐིམ་པ་དང༌། ། ལ་སོགས་གསུངས་པ་དང་གཅིག་གོ ། དེ་ནས་ནང་པར་མནལ་སད་པ་ན་རབ་ཏུ་དགྱེས་ཏེ་འཁོར་རྣམས་བསྡུས་ནས། རྨི་ལམ་དུ་བྱུང་པའི་ལོ་རྒྱུས་བརྗོད་པ། མདང་སུམ་དུ་བདག་ལ་རྨི་ལམ་འདི་ལྟར་བྱུང༌། རི་མ་ལ་ཡ་གནམ་ལྕགས་ཡོད་རྩེ་ལ། ཕྱག་ན་རྡོ་རྗེའི་ཕོ་བྲང་གནས་བཞུགས་ཏེ། སྐུ་ལས་འོད་འཕྲོས་སྣང་སྲིད་བྱི་དོར་བྱས། གསུང་གི་སྒྲ་ཡིས་ལོ་ཀ་གཡོ་ཞིང་འགུལ།
ཐུགས་ལས་འོད་བྱུང་བདག་གི་སྙིང་གར་ཐིམ། ཉི་ཟླ་སྤྱི་བོ་རྐང་པའི་མཐིལ་དུ་ནུབ། བདག་གི་ལྟོ་ནས་སྣང་སྲིད་འཕྱོ་བ་རྨིས། དང་པོའི་རྨིས་ལྟས་བག་ཆགས་སྦྱོང་བའི་རྟགས། དེ་ནས་བདག་ལ་སངས་རྒྱས་མང་པོ་རྣམས། རྨད་བྱུང་གསང་བའི་དོན་ལ་འགྲོ་བ་མཛད། ཅེས་སོགས་གསུངས་ཏེ་གོང་གི་རྨི་ལམ་གྱི་ཚིགས་སུ་བཅད་པ་དག་ཀྱང་བརྗོད་ནས། རྨི་ལམ་འདི་དག་དང་སྦྱར་ན་བདག་ངེས་པར་སྐལ་བ་དང་ལྡན་པར་ངེས་སོ་ཞེས་གསུངས་པས། འཁོར་རྣམས་ཀྱིས་ཀྱང་དེ་ལྟར་ལེགས་སོ་ཨ་ལ་ལ་ཞེས་ངོ་མཚར་དུ་གསོལ་ཏེ། ཡང་བཀའ་སྩལ་པ།
དེ་ལྟར་ཡིན་ན་ཕོ་བྲང་གི་རྩེ་མོར་ཕྱིན་ལ་ཆོ་འཕྲུལ་གྱི་ས་དེ་ལ་དམིགས་པ་བཅས་ཏེ། མཆོད་པ་དང་སྒྲུབ་པ་ཆེན་པོ་ཞིག་བྱས་ན་དགའ་བ་ཆེན་པོ་ཞིག་སྐྱེ་བར་ངེས་པས། བདག་ཡང་ཐོག་ཏུ་གཤེགས་སོ་གསུངས་ཏེ་བྱོན་པ་ལས། རྨི་ལམ་དུ་ཇི་ལྟར་བྱོན་པའི་ངོས་ཤིག་ལ། རཏྣ་སྨུག་པོ་ལས་གྲུབ་པའི་བཛྲ་པཱ་ཎིའི་སྐུ་ཁྲུ་གང་པ་ཞིག་འདུག་པས་རྒྱལ་པོ་དགྱེ་ནས་ཕྱག་དང་བསྐོར་བ་བྱས་ཏེ་ཚིགས་སུ་བཅད་པ། སྔོན་ཚེ་གང་ནས་བསྒྲུབ་པ་ཡི། ། ལས་ཀྱིས་མཇལ་བའི་ལྷ་མཆོག་ནི། ། བསྐལ་པར་གཞལ་ཡང་མི་གཏང་ངོ༌། ། འདྲེན་པ་མཆོག་དཔལ་ལ་སོགས་གྲངས། ། མོས་པའི་གཟུངས་ཀྱི་ལྷ་མཆོག་འཛིན།
ཞེས་གསོལ་ནས་སྐུ་དེ་ཉིད་ཀྱིས་སྒྲུབ་རྟེན་བྱས་ཏེ་གནས་དེར་ཟླ་བ་བདུན་དུ་བསྒྲུབས་པས། རྒྱུད་ཀྱི་གླེགས་བམ་རྣམས་རྨི་ལམ་དུ་ཇི་ལྟར་བྱུང་བ་བཞིན་དངོས་སུ་བབས་སོ། ། དེར་རྒྱལ་པོ་དགྱེས་བཞིན་ནང་དུ་སྤྱན་དྲངས་ཏེ་ཞལ་ཕྱེས་ནས་བཀླགས་པས་ཚིག་གཅིག་ཀྱང་བརྡ་མ་མཇལ་བས་སོམ་ཉིར་གྱུར་ཏེ། ཨེ་མ་ཧོ་སྔགས་ཀྱི་ཚུལ་རྟགས་དང་སྦྱར་ན་གླེགས་བམ་འདི་དག་ལས་ངོ་མཚར་དུ་གྱུར་པའི་དོན་ཆེན་པོ་ཞིག་འབྱུར་བར་ངེས་ཏེ། བདག་གིས་མི་རྟོགས་པ་ཅི་ཉེས་སྙམ་དུ་བཤུམ་མོ། ། དེ་ནས་ཅུང་ཟད་ཅིག་ནས་ཐེ་ཚོམ་ཞི་ནས། ལོ་ཀ་འདི་ན་འདི་དག་བརྡ་འཇལ་བ་སུ་ཡོད་ཅེས་བསྒྲགས་པས། ཟ་ཧོར་རྒྱལ་པོ་ཨུ་པ་རཱ་ཛ་ཞེས་བྱ་བ་མཁྱེན་པ་ཆེ་བར་ཡོད་དོ་ཞེས་ཟེར་ནས། ཕོ་ཉ་བ་བརྫངས་ནས་ལོ་རྒྱུས་ཞིབ་ཏུ་ཞུས་ཏེ་སྤྱན་དྲངས་པས་མ་གནང་སྟེ། གལ་ཏེ་བདག་གིས་མ་ཤེས་ན་དེར་ཕྱིན་པ་ལ་དོན་མེད་དགོངས་ནས་ཚུར་སྐྱོལ་ཞིག་ཅེས་སྨྲས་སོ། །
དེ་ནས་ཕོ་ཉ་རྣམས་ཀྱིས་དེ་ཚུལ་རྒྱལ་པོ་ལ་བསྙད་པས། ཐུགས་ལ་འཐད་བཞིན་གླེགས་བམ་རྣམས་མཆོད་པའི་བྱེ་བྲག་དུ་མ་དང་བཅས་གླང་པོ་ཆེ་ལ་བསྐལ་ཏེ་བསྐྱལ་ལོ། ། དེས་ཀྱང་བརྡ་མ་མཇལ་ནས། བདག་གིས་སྤྱོད་ཡུལ་དུ་མ་གྱུར་པས་རྒྱལ་པོ་ཉིད་ཀྱི་ཐུགས་ཀྱིས་རྗེས་སུ་དཔགས་འཚལ་ཞེས་སླར་བརྫངས་སོ། ། ཡང་ཁྱིའི་རྒྱལ་པོ་ལག་ཐུང་དང་ཡུམ་སྐྲའི་ལྭ་བ་ཅན་གཉིས་ཀྱི་བུ་དགེ་སློང་ཀུ་ཀུ་རཱ་ཛ་ཞེས་བྱ་བ་ཚེ་ལོ་སྟོང་ཐུབ་པ་སངས་རྒྱས་རིན་ཆེན་མིང་གི་སྤྲུལ་པ་ཞིག་ཡོད་ཅེས་ཐོས་ནས་དེ་ལ་ཡང་སྔར་ལྟར་བརྫངས་པས་བརྡ་མ་མཇལ་བར་སླར་བསྐྱལ་ལོ། ། དེ་ནས་རྒྱལ་པོ་ཉིད་ཀྱིས་སྒྲིབ་སྦྱངས་དང་ཚོགས་གསོག་རྒྱ་ཆེན་པོ་བགྱིས་ཏེ་བརྟགས་པས་རྡོ་རྗེ་སེམས་དཔའ་ཞལ་མཐོང་གི་ལེའུ་རྟོགས་ནས་དེ་བཞིན་བསྒྲུབ་པས། རྡོ་རྗེ་སེམས་དཔའི་ཞལ་དངོས་སུ་གཟིགས་ཏེ། རིགས་ཀྱི་བུ་དངོས་གྲུབ་ཅི་འདོད་གསུངས་པ་ལ། གླེགས་བམ་ཐམས་ཅད་ཀྱི་དོན་རྟོགས་པར་གསོལ་བས་རིགས་ཀྱི་བུ་དེ་ལྟར་ན་རང་གི་ཕུང་པོ་སྦྱོངས་ཤིག ། ཁྱོད་ཀྱི་སྟོན་པ་གསང་བའི་བདག་པོ་ཡིན་གྱི།
དེས་དོན་མ་ལུས་པ་སྟོན་པར་འགྱུར་རོ། ། གསུངས་ནས་མི་སྣང་བར་གྱུར་ཏོ། ། དེ་ནས་དགའ་བ་ཆེན་པོ་སྐྱེས་ཏེ་བསྐྱེད་རིམ་གྱིས་ཕུང་པོ་སྦྱངས་པས་ས་དག་ཀྱང་ཆེར་གཡོས་ཏེ། བཛྲ་པཱ་ཎིའི་ཞལ་མངོན་སུམ་དུ་གཟིགས་ནས། བརྟུལ་ཞུགས་མཛད་བཞིན་རྡོ་རྗེ་ནམ་མཁའ་ལ་སྤར་ནས། ཧཱུྃ་ཧཱུྃ་རྡོ་རྗེ་འདུལ་བ་ལ་སོགས་པའི་ཚིག་སྔགས་དང་སྤོང་ལེན་བརྟུལ་ཞུགས་སྤྱོད་པའི་དབང༌། དགེ་བར་བསྐུར་ན་ཉེས་པ་མེད། ལ་སོགས་པའི་ཚིགས་སུ་བཅད་པ་དག་བརྗོད་པས་ལོ་ཀའི་དྲེགས་པ་ཅན་ཐམས་ཅད་འཁོར་དུ་བསྡུས། རྡོ་རྗེ་གསང་བའི་མིང་སོ་སོར་བཏགས་ནས་ལུང་གསང་སྒོར་ཕྱེ་སྟེ། དམ་པའི་མཛོད་སུམ་བརྒྱ་ཆེར་བཤད་པ་རྣམས།
རྒྱུད་ཡན་ལག་བཅོ་བརྒྱད་དུ་བསྡུས་ནས་གསུངས་སོ། དེ་སྐད་དུའང་རྒྱལ་པོ་ཉིད་ཀྱིས་མཛད་པའི་ལམ་རྣམ་བཀོད་ལས། ཤར་ཕྱོགས་ཨིནྜའི་ལུང་པ་ན། ། རྒྱ་ལུང་རྡོ་རྗེ་བརྩེགས་པ་རུ། ། རིགས་ཅན་ཨིནྜ་བྷུ་ཏི་བས། ། གསང་བའི་བདག་པོས་མངོན་བསྟན་པའི། ། སྒྱུ་འཕྲུལ་དྲ་བའི་སྒྲུབ་པ་ཡང༌། ། ཚོམ་བུ་ལྔ་བཅུ་སྟོང་དང་བཅས། ། ཕྱག་ན་རྡོ་རྗེ་མངོན་གྲུབ་ཏེ། ། སྤོང་ལེན་བརྟུལ་ཞུགས་སྤྱོད་པའི་དབང༌། །
དགེ་བར་བསྐུར་ན་སྡིག་པ་མེད།། དེ་ནས་ས་ལ་རེག་པར་བྱས། ཞེས་གསུངས་སོ། ། དེ་ལ་ཏནྟྲ་སྡེ་བཅོ་བརྒྱད་ནི། སྐུ་གསུང་ཐུགས་ཡོན་ཏན་འཕྲིན་ལས་ལྔའི་ནང་གསེས་དབྱེ་བའི་བཅོ་ལྔ་དང༌། སྤྱི་རྒྱུད་གསུམ་སྟེ་བཅོ་བརྒྱད་དོ། ། སྐུའི་སྐུ་རྒྱུད་གླང་པོ་རབ་འབོག ། སྐུའི་གསུང་རྒྱུད་གླང་པོ་ཆུར་འཇུག ། སྐུའི་ཐུགས་རྒྱུད་སངས་རྒྱས་མཉམ་སྦྱོར། གསུང་གི་སྐུ་རྒྱུད་རི་བོ་བརྩེགས་པ།
གསུང་གི་གསུང་རྒྱུད་པདྨ་དབང་ཆེན། གསུང་གི་ཐུགས་རྒྱུད་ཟླ་གསང་ཐིག་ལེ། ཐུགས་ཀྱི་སྐུ་རྒྱུད་རྩེ་མོ་འདུས་པ། ཐུགས་ཀྱི་གསུང་རྒྱུད་གཅིག་ལས་འཕྲོས་པ། ཐུགས་ཀྱི་ཐུགས་རྒྱུད་གསང་བ་འདུས་པ། ཡོན་ཏན་གྱི་སྐུ་རྒྱུད་སྒྲོན་མ་འབར་བ། ཡོན་ཏན་གྱི་གསུང་རྒྱུད་བདུད་རྩི་ས་མ་ཡ་འབུམ་སྡེ། ཡོན་ཏན་གྱི་ཐུགས་རྒྱུད་དཔལ་མཆོག་དང་པོ། འཕྲིན་ལས་ཀྱི་སྐུ་རྒྱུད་དཔལ་འཕྲེང་དཀར་མོ། འཕྲིན་ལས་ཀྱི་གསུང་རྒྱུད་མ་མོ་རྒྱུད་ལུང༌།
འཕྲིན་ལས་ཀྱི་ཐུགས་རྒྱུད་ཏ་མ་ལ་འབུམ་སྡེ། སྤྱིའི་སྐུ་རྒྱུད་ཐབས་ཞགས། སྤྱིའི་གསུང་རྒྱུད་ས་མ་ཡ་བཀོད་པ། སྤྱིའི་ཐུགས་རྒྱུད་སྒྱུ་འཕྲུལ་དྲ་བའོ། ། དེ་ལས་སྒྱུ་འཕྲུལ་གྱི་ནང་གསེས་འོག་ཏུ་འཆད་དོ། འདི་དག་གི་དབྱེ་བ་ལའང་དབྱེ་ཚུལ་མང་དུ་སྣང་བ་ཀུན་ཡིན་མོད་དེ། འདིར་ཀུན་མཁྱེན་ཆོས་རྗེས་བཀའ་བཙན་པར་བཟུང་ངོ༌། ། དེ་ལྟར་ཏནྟྲ་སྡེ་བཅོ་བརྒྱད་པོ་རྒྱལ་བོ་ཛས། སློབ་དཔོན་ཀུ་ཀུ་རཱ་ཛ་ཚོམ་བུ་འབུམ་སྡེ་ལ་གསུངས། དེས་རྒྱལ་པོ་ཨིནྟྲ་བོ་དྷི་ཆེན་པོ་འཁོར་ཚོམ་བུ་ཁྲི་དང་བཅས་པ་ལ་གསུངས།
དེས་སེངྷ་རཱ་ཛ་ཚོམ་བུ་སྟོང་ལ། དེས་ཨུ་པ་རཱ་ཛ་ཚོམ་བུ་ལྔ་བརྒྱ་ལ། དེས་སྲས་མོ་གོ་མ་འཁོར་ཚོམ་བུ་བརྒྱ་དང་བཅས་པ་ལ་གསུངས་ཏེ། དེ་ཐམས་ཅད་ཀྱིས་ཚོམ་བུ་ཚོགས་སྒྲུབ་མཛད་པས་དངོས་སུ་རིག་འཛིན་གྱི་ས་ལ་གཤེགས་སོ། འདི་དག་ལ་འགའ་ཞིག་སློབ་དཔོན་ཀུ་ཀུ་རཱ་ཛས་རྟོགས་ནས་རྒྱལ་པོ་ལ་བཤད་ཟེར་བ་སོགས་འཆད་ལུགས་མང་དུ་ཡོད་པ་ཡང༌། འཇིག་རྟེན་པས་རྟོག་པ་བསལ་ཕྱིར་དེ་ལྟར་ཡང་རུང་མོད་དེ། འདིར་ནི་རྒྱལ་པོ་ཉིད་ཀྱི་གསུངས་པའི་ལུང་སྔ་མ་དང༌། སངས་རྒྱས་གསང་བའི་ལམ་རིམ་དུའང༌། གསང་བའི་བདག་པོ་མངོན་གཤེགས་ནས། ། ལྷ་ཀླུ་གནོད་སྦྱིན་སྲིན་པོ་དང༌། །
མི་ལས་སྐལ་ལྡན་འདུས་པ་ལས། ། དབང་པོས་ཇི་ལྟར་ལུང་བསྟན་དུས། ། རྒྱལ་བུ་རིག་ཅན་ལྟས་ཤར་བ། ། འབྲེལ་བས་སྣང་བ་མངོན་རྟགས་པས། ། ཐུགས་ཀྱི་སྒྲུབ་པ་མངོན་རྟོགས་ཏེ། ། དེ་ཉིད་བསྒོམས་ནས་དེ་ཉིད་འགྲུབ། ། བསྟན་པའི་དངོས་གྲུབ་དེ་ནས་ཐོབ། ། དོན་དམ་བཅུད་ཀྱིས་དེ་ནས་རྒྱས། ། འདོད་པའི་བསམ་པ་དེ་ནས་འགྲུབ། ། སྨོན་པའི་ལྷ་དང་དེ་རུ་མཇལ། །
དེ་ནས་རྡོ་རྗེ་གདན་སྟེང་གི།། འཛམ་གླིང་ཤར་ལྷོའི་ཕྱོགས་མཚམས་སུ། ། ཕོ་བྲང་རིན་ཆེན་དམ་པ་དེར། ། བཀྲ་ཤིས་པ་ཡི་ཁང་པ་རུ། ། ཀུ་ཀུ་རཱ་ཛ་ཨིནྟྲ་བོ་དྷི་དང༌། ། སིདྷ་ཨུ་པ་རཱ་ཛ་དང༌། ། སྲས་མོ་གོ་མ་ས་ལ་སོགས། ། སྒྱུ་འཕྲུལ་དྲ་བའི་དབང་ཐོབ་ནས། ། ཚོགས་ཀྱི་དཀྱིལ་འཁོར་མངོན་བསྒྲུབས་ཏེ། ། རྡོ་རྗེ་འཆང་སར་མངོན་དུ་གཤེགས།
ཞེས་སོགས་གསུངས་པ་ངེས་པའི་ཕྱིར་རོ། ། དེས་ན་འདི་ཡན་ཆད་ཚོམ་བུའི་འཁོར་དང་བཅས་ཏེ་དངོས་སུ་རིག་འཛིན་གྱི་ས་ལ་གཤེགས་ཤིང་རིག་པ་ཁྱད་པར་ཅན་གྱི་བརྒྱུད་པ་ཟབ་མ་ཆད་པས་རིག་འཛིན་རིག་པའི་བརྒྱུད་པར་འདྲེན་པ་ཡིན་ཏེ། གཞན་དུ་ན་རིག་འཛིན་བརྡ་རྒྱུད་ཅེས་གྲགས་པ་ནི་རྒྱལ་བ་རིགས་ལྔས་རྒྱལ་སྲས་སེམས་དཔའ་ལ་བརྡས་སྒོ་ནས་ཆོས་སྟོན་པ་དེ་ལ་ཟེར་ཡང༌། དེ་ནི་འདིར་རྒྱལ་བ་དགོངས་བརྡའི་བརྒྱུད་པ་ཞེས་རྒྱལ་བ་དགོངས་བརྒྱུད་ཀྱི་གྲལ་དུ་བཤད་ཟིན་ལ། དེ་ནས་བརྒྱུད་པའི་ཁྱད་པར་གོང་དུ་སྨོས་པའི་རིག་འཛིན་མི་མ་ཡིན་རྣམས་ཀྱང་ལྷ་ཀླུ་གནོད་སྦྱིན་སོ་སོའི་ཚོམ་བུ་འབུམ་སྡེའི་བར་རིག་འཛིན་གྱི་བརྒྱུད་པར་གསུངས་པས་ན་འདིར་མིའི་རིག་འཛིན་རིག་འཛིན་བརྒྱུད་པའི་གྲལ་ནས་བཏོན་པ་ལ་དགོས་པ་གཞན་མེད་དོ། ། དེས་ན་འགའ་ཞིག་གིས་གསང་བའི་བདག་པོའི་རིགས་ཅན་ལྔ་ལ་གསུངས་པ་རིག་འཛིན་རིག་པའི་བརྒྱུད་པ་དང༌། རྒྱལ་པོ་ཛཿནས་གང་ཟག་སྙན་བརྒྱུད་དུ་བཤད་པ་ཅུང་མི་ལེགས་སོ། འོན་ཀྱང་ཀུན་མཁྱེན་ཆེན་པོ་དང༌། མཁན་ཆེན་ཆོས་དཔལ་རྒྱ་མཚོ་ཡང་སྔ་རབ་པ་འགའ་ཞིག་གི་ཕྱག་བཞེས་ཀྱི་རྗེས་སུ་འབྲང་ནས་དངོས་སུ་ས་བཅད་དེ་ལྟར་མཛད་ཀྱང༌། འདི་ཡན་ཆད་རིག་འཛིན་གྱི་བརྒྱུད་པ་ཤ་རྟག་གོ །
ཞེས་ཚིག་ཟིན་ཀྱིས་བསྟན་པ་ཡིན་ནོ། ། དེས་ན་ཁོ་བོ་ནི་ཚིག་དེ་ཐ་དད་དྲངས་སུ་ཁས་བླངས་ནས་འདི་ཡན་ཆད་རག་པའི་བརྒྱུད་པར་འཆད་དོ། ། འོ་ན་དངོས་སུ་རིག་འཛིན་གྱིས་ལ་གཤེགས་པ་ཕྱིས་སུའང་འགའ་ཞིག་བྱུང་འདུག་པའི། དེ་དག་ཀྱང་རིག་འཛིན་བརྒྱུད་པར་འདྲེན་ནམ་ཞེ་ན། དེ་ནི་མ་ངེས་ཏེ། གང་ཟག་རང་ངོས་ནས་རིག་འཛིན་གྱི་བརྒྱུད་པར་མ་ཟད། རྒྱུད་དོན་རྒྱལ་བ་དགོངས་བརྒྱུད་ཀྱི་ཚུལ་དུ་རྟོགས་པའང་སྲིད་ཚུལ་གོང་དུ་བརྗོད་པ་ལྟར་ཡིན་མོད་དེ། འདིར་ཚོམ་བུའི་འཁོར་དང་བཅས་ཏེ་རིག་འཛིན་གྱི་ས་ལ་གཤེགས་པའི་བརྒྱུད་པ་ཟམ་མ་ཆད་པར་བྱུང་བའི་ས་མཚམས་དམིགས་ཀྱིས་བསལ་བས་ན་ཅི་ཡང་མི་འགལ་ལོ། ། ཡང་མཁན་ཆེན་རིན་པོ་ཆེས། རྒྱུད་ཀྱི་གླེགས་བམ་རྣམས་རྒྱལ་པོའི་སྒྲུབ་ཁང་གི་སྟེང་འདིར་བབས་པ་མི་འཐད་དེ།
ཤེར་ཕྱིན་ཚུལ་བརྒྱ་ལྔ་བཅུ་བའི་འགྲེལ་པར་ཟ་ཧོར་གྱི་ཡུལ་ཉིད་དུ་བབས་པར་གསུངས་པའི་ཕྱིར་གསུངས་ཀྱང༌། འགལ་བར་མ་མཐོང་ཏེ། སྤྱིར་ཟ་ཧོར་གྱི་ཡུལ་དེ་རྒྱ་གར་གྱི་ཤར་ཕྱོགས་ན་ཡོད་ཅིང༌། འདིར་ཤར་ལྷོའི་ཚིག་ཟིན་གྱིས་ལང་ཀའི་ཡུལ་གླིང་དེ་དེའི་ལྷོ་ཕྱོགས་ན་ཡོད་པ་གྲུབ་ཏེ། ཐུག་སྒྲུབ་རིན་པོ་ཆེ་འབར་བ་ལས། ཟ་ཧོར་ཡུལ་ཞེས་པ་དེ། ། རྒྱ་མཚོའི་གླིང་གི་མ་ཧ་དོ། ། གནས་པ་འཛམ་གླིང་ཤར་ན་གནས། ། རྒྱ་མཚོའི་གླིང་ལ་བརྒྱུད་མ་རུ། ། སྲིན་པོ་ལང་ཀ་མགྲིན་བཅུའི་ཡུལ། །
ལང་ཀ་པུ་ར་དག་དང་འབྲེལ། ། སྲིན་པོ་སྲིན་མོ་ཤ་ཟ་རྣམས། ། ཀུན་ལ་དབང་བསྒྱུར་ལོངས་སྤྱོད་ཆེ། ཞེས་སོ། ། དེས་ན་ཟ་ཧོར་གྱི་ཉེ་འཁོར་ན་ཡོད་ཅིང་མི་དང་སྲིན་པོ་ཕན་ཚུན་རྒྱུ་འདྲུལ་མ་ཆད་པས་དང༌། ཟ་ཧོར་རྒྱལ་པོ་ཉིད་ཀྱི་སྒྲུབ་གནས་ཐུན་མོང་མ་ཡིན་པར་གྱུར་བས་ན། ཕྱོགས་རག་བསྡུས་ཙམ་དུ་ཟ་ཧོར་ཡུལ་གླིང་ཆེ་བའི་དབང་དུ་བྱས་ཏེ། རྒྱ་གར་ཤར་ཕྱོགས་ཟ་ཧོར་གྱི་ཡུལ་དུ་བབས་ཞེས་བརྗོད་ཀྱང་མི་འགལ་བའི་ཕྱིར་རོ། ། གསུམ་པ་གང་ཟག་རྣ་བར་བརྒྱུད་པ་ནི། སྲས་མོ་ཀོ་མ་ས་ལས་ཁྱིའི་རྒྱལ་པོ་ཀུ་ཀུ་རཱ་ཛ་སྟེ།
ཀུ་ཀུ་རཱ་ཛ་ཕྱི་མ་སློབ་དཔོན་སྒེག་པ་རྡོ་རྗེ་སློབ་དཔོན་སངས་རྒྱས་གསང་བ་གསུམ་ལ་བཤད། ཀུ་ཀུ་རཱ་ཛས། རོ་ལངས་བདེ་བའི་དངོས་གྲུབ་དང་དྲང་སྲོང་བྷ་ཤི་ཏ་གཉིས་ལ་བཤད། སྔ་མས་རྡོ་རྗེ་བཞད་པ་ལ། དེ་དང་བྷ་ཤི་ཏ་གཉིས་ཀས་ཟ་ཧོར་གྱི་རྒྱལ་པོ་པྲ་བྷ་ཧ་སྟི་ལ་བཤད། དེས་ཨོ་རྒྱན་སངས་རྒྱས་གཉིས་པ་ལ་གསུངས་པའི་རྒྱུད་ཚུལ་གཅིག་དང༌། ཡང་སྒེག་པ་རྡོ་རྗེ་དང་སངས་རྒྱས་གསང་བ་གཉིས་ཀས་པཎ་ཆེན་བི་མ་ལ་མི་ཏྲ་ལ་བཤད་དེ་དེ་ནས་བརྒྱུད་ཚུལ་གཅིག་ཏེ། བརྒྱུད་པའི་བབས་ལུགས་གཉིས་པོ་བོད་དུ་ཇི་ལྟར་བྱུང་ཚུལ་ནི། གངས་ཅན་གྱི་ཁྲོད་འདིར་ཤཱཀྱ་ལི་ཙ་བའི་རིགས་ལས་ཆད་པའི་རྒྱལ་རབས་རིམ་པར་བྱུང་བ་ཉེར་ལྔ་པ་ན། འཕགས་པ་ནམ་མཁའི་སྙིང་པོའི་སྤྲུལ་པ་ལྷ་ཐོ་རི་སྙན་ཤལ་ཞེས་བྱ་བ་བྱོན་ཏེ།
དེའི་རིང་ལ་མདོ་སྡེ་ཟ་མ་ཏོག་བཀོད་པ་དང་སྤང་བསྐོར་ཕྱག་རྒྱ་པ་ལ་སོགས་པ་ཕོ་བྲང་གི་སྟེང་དུ་བབས་ཏེ་དམ་པའི་ཆོས་ཀྱི་དབུ་བརྙེས། དེ་ནས་རྒྱལ་རབས་ལྔ་ན། སྤྱན་རས་གཟིགས་ཀྱི་སྤྲུལ་པ་ཆོས་རྒྱལ་སྲོང་བཙན་སྒམ་པོ་ཞེས་གྲགས་པ་དབུ་གཙུག་ན་ཨ་མི་རྡེ་ལྔའི་ཞལ་དངོས་སུ་ཡོད་པ་དེ་བྱོན་ནས་དམ་པའི་ཆོས་ཀྱི་སྲོལ་གཏོད། དེ་ནས་རྒྱལ་རབས་ལྔ་འདས་པ་ན་འཕགས་པ་འཇམ་དཔལ་གྱི་སྤྲུལ་པ་ཆོས་རྒྱལ་ཁྲི་སྲོང་ལྡེ་བཙན་ཞེས་བྱ་བ་བྱོན་ནས། སློབ་དཔོན་པདྨ་དང་བི་མ་ལ་སོགས་པའི་པཎྜི་ཏ་ལྔ་བརྒྱ་རྩ་བརྒྱད་བོད་དུ་སྤྱན་དྲངས། བཻ་རོ་ཙ་ན་དང་སྐ་ཅོག་རྨ་གཉགས་ལ་སོགས་པའི་ལོ་ཙཱ་བ་བརྒྱ་རྩ་བརྒྱད་ཀྱིས་ལོ་ཙཱ་བསླབ་ནས། འཕགས་ཡུལ་ན་བཞུགས་སོ་འཚལ་གྱི་བཀའ་དང་དགོངས་འགྲེལ་ཐམས་ཅད་མ་ལུས་པར་བསྒྱུར་ནས་དམ་པའི་ཆོས་དར་རྒྱས་སུ་མཛད་པ་ཡིན་ནོ། ། དེས་ན་སྤྱིར་སྡེ་སྣོད་གསུམ་དང་རྒྱུད་སྡེ་དྲུག ། བྱེ་བྲག་ཏནྟྲ་སྡེ་བཅོ་བརྒྱད་ཀྱི་ནང་གསེར་ཇི་ལྟར་བསྒྱུར་བ་ནི་འདིར་བརྗོད་དུ་མི་ལང་ལ། ཁྱད་པར་སྒྱུ་འཕྲུལ་དྲྭ་བའི་སྐོར་ལ།
སྒྱུ་འཕྲུལ་སྡེ་བརྒྱད་བཤད་རྒྱུད་སྡེ་བཞི། དེ་དག་གི་མན་ངག་ཕྲ་མོ་དྲུག་ཅུ་རྩ་བཞི་དང་བཅས་པ་བསྒྱུར་བ་ཡིན་ནོ། ། དེ་ལས་སྒྱུ་འཕྲུལ་སྡེ་བརྒྱད་ནི། འཁོར་འདས་ཀྱི་ཆོས་ཐམས་ཅད་རང་སྣང་བདེན་པ་དབྱེར་མེད་དུ་སྟོན་པ་རྡོ་རྗེས་སེམས་དཔའ་སྒྱུ་འཕྲུལ་དྲྭ་བ། ལས་ཚོགས་རྒྱས་པར་སྟོན་པ་རྣམ་སྣང་སྒྱུ་འཕྲུལ་དྲ་བ། སྡེ་སྣོད་ཡོངས་ལ་ཁྱབ་པར་སྟོན་པ་འཇམ་དཔལ་སྒྱུ་འཕྲུལ་དྲྭ་བ། དཀྱིལ་འཁོར་རྒྱས་པར་སྟོན་པ་སྒྱུ་འཕྲུལ་བརྒྱད་པ། འཕྲིན་ལས་རྒྱས་པར་སྟོན་པ་བཞི་བཅུ་པ། དབང་གཙོ་བོར་སྟོན་པ་བླ་མ། ཡོན་ཏན་མཐའ་ཕྱིན་བར་སྟོན་པ་བརྒྱད་ཅུ་པ།
དམ་ཚིག་མཆོག་ཏུ་སྟོན་པ་ལེ་ལག་དང་བརྒྱད་དོ། ། བཤད་རྒྱུད་སྡེ་བཞི་ནི་གྲོལ་ལམ་རིམ་གྱིས་དང་ཅིག་ཅར་དུ་སྟོན་པ་ཡེ་ཤེས་སྙིང་པོ་དང་རྡོ་རྗེ་མེ་ལོང༌། ཐབས་ལམ་རིམ་གྱིས་དང་ཅིག་ཅར་སྟོན་པ་སྒྱུ་འཕྲུལ་རྒྱ་མཚོ་དང་ཐལ་བ་སྟེ་བཞིའོ། ། འདིའི་གྲངས་ལ་དབྱེ་ཚུལ་མི་གཅིག་པ་གཞན་དག་ཀྱང་ཡོད་དོ། ། དེ་ལྟར་སྒྱུ་འཕྲུལ་སྡེ་བཅུ་གཉིས་པོ་ཕལ་ཆེར་རྨ་གཉགས་ཀྱིས་བསྒྱུར་ཀྱང༌། འདིར་སྒྱུ་འཕྲུལ་རྩ་བའི་རྒྱུད་གསང་བའི་སྙིང་པོ་ནི་སྔ་ཕྱིར་ལན་གསུམ་བསྒྱུར་ཏེ། དང་པོ་ནི་དུས་དེར་འཕགས་ཡུལ་གྱི་སློབ་དཔོན་སངས་རྒྱས་གསང་བ་བོད་དུ་སྤྱན་དྲངས་པས། གངས་རི་ཏི་སེའི་བར་བྱོན་ནས་རྟེན་འབྲེལ་གྱི་གནད་ཞིག་གིས་དེ་གར་གདན་འཇག་པ་ན། བོད་ཀྱི་རྒྱལ་པོས་སྐྱེས་ཆེན་པོ་དང་བཅས་ཏེ་པཎ་ཆེན་བཻ་རོ་ཙ་ན་དེར་བརྫངས་པས་སློབ་དཔོན་དགྱེས་བཞིན་སྨིན་གྲོལ་གྱི་གདམས་པ་སྤྱི་དང་བྱེ་བྲག་གི་སྒྱུ་འཕྲུལ་འདི་ཉིད་ཀྱི་སྐོར་གནང་ནས། སངས་རྒྱས་གསང་བའི་ལམ་རིམ་དུ་གྲགས་པ་དེ།
དེའི་དུས་སུ་གསུངས་ནས་རྒྱལ་པོ་ལ་སྐྱེས་ལན་གྱི་ཚུལ་དུ་བསྐུར་བ་ཡིན་སྐད། འདི་ལ་སངས་རྒྱས་གསང་བ་དང་བཻ་རོའི་སྔ་འགྱུར་ཟེར། གཉིས་པ་ནི་ཨོ་རྒྱན་སངས་རྒྱས་གཉིས་པ་བོད་དུ་སྤྱན་དྲངས་པའི་སྐབས་སུ་གཉགས་ཛྙ་ན་ཀུ་མ་རས་ལོ་ཙཱ་བ་བགྱིས་ཏེ་བསྒྱུར་བ་ཡིན་ཏེ། འདི་ལ་པདྨ་དང་གཉགས་ཀྱི་བར་འགྱུར་དུ་གྲགས། གསུམ་པ་ནི། ཕྱིས་སུ་པཎ་ཆེན་དྲི་མེད་བཤེས་གཉེན་བྱོན་སྐབས། རྨ་རིན་ཆེན་མཆོག་དང་གཉགས་ཛྙ་ན་ཀུ་མ་ར་རྣམ་པ་གཉིས་ལས་ལོ་ཙ་བ་བྱས་ནས་བསྒྱུར་བ་སྟེ། འདི་ལ་བི་མ་དང་རྨ་གཉགས་ཟུང་གི་ཕྱི་འགྱུར་ཞེས་གྲགས་སོ། ། འདིའི་མཇུག་ནས་ཚང་མི་འདུག་ཀྱང་དཔེ་གཞན་པ་མ་རྙེད། མཁྱེན་བརྩེའི་འོད་སྣང་ལས།
རྒྱལ་སྲས་གཞན་ཕན་མཐའ་ཡས་ཀྱི་གསུང་ཆོས་སྐོར། སྒྱུ་འཕྲུལ་གསང་སྙིང་གི་འགྲེལ་པ་ཀུན་བཟང་ཐུགས་ཀྱི་ཏི་ཀ - PAGE 2 -- PAGE 111 -- PAGE 1 -
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
