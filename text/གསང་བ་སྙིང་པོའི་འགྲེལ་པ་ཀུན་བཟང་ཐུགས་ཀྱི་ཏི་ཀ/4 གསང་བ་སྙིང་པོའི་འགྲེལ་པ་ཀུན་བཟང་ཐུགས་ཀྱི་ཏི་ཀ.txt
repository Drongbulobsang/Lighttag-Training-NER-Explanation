གསང་བ་སྙིང་པོའི་འགྲེལ་པ་ཀུན་བཟང་ཐུགས་ཀྱི་ཏི་ཀ
པོད ༤
The Text
རྒྱལ་སྲས་གཞན་ཕན་མཐའ་ཡས་ཀྱི་མཛད་རྣམ་མདོར་བསྡུས།
རྒྱལ་སྲས་གཞན་ཕན་མཐའ་ཡས་མཆོག་ ནི་བོད་རབ་བྱུང་བཅུ་གསུམ་པའི་ལྕགས་སྤྲེལ་སྤྱི་ལོ་༡༨༠༠ལོར་མདོ་ཁམས་ཟླ་རྒྱལ་འཕེན་ཕྱུག་གི་ཉེ་ཞོལ། དགེ་མང་སྐམ་ཆུང་ཞེས་པར་ཡབ་སྨུག་པོ་རིགས་དགེ་རྩེ་ཚེ་དབང་ནོར་བུ་དང༌། ཡུམ་ཀརྨ་ཆོས་སྒྲོན་གཉིས་ཀྱི་སྲས་སུ་ངོ་མཚར་བའི་ལྟས་དང་བཅས་སྐུ་འཁྲུངས། སྐུ་ན་ཕྲ་མོའི་དུས་ནས་དད་པ་དང་དག་སྣང་ཆེ་ཞིང་ལྷག་པར་དུ་སྙིང་རྗེ་ཆེན་པོས་ཐུགས་རྒྱུད་བརླན་པ་ཞིག་ཏུ་བཞུགས། བཀའ་འགྱུར་བ་ཆོས་ཀྱི་བློ་གྲོས་ཀྱིས་རྗེ་གཏེར་བདག་གླིང་པའི་རྣམ་སྤྲུལ་བཀའ་འགྱུར་པ་ཆེན་པོ་མཁས་གྲུབ་བཀྲ་ཤིས་རྒྱ་མཚོའི་ཡང་སྲིད་དུ་མངའ་གསོལ་མཛད། དེ་ནས་སྔགས་སྟོན་སྨོན་ལམ་དར་རྒྱས་ལས་ཡི་གེ་འབྲི་ཀློག་དང༌། བརྡ་སྤྲོད་སུམ་རྟགས་སྙན་གསུམ། རྩིས་རིག་སོགས་ཐུན་མོང་གི་རིག་གནས་དང༌། ཡོན་ཏན་མཛོད་སོགས་གཞུང་བཤད་དུ་མ་གསན་སྦྱངས་གནང༌།
དེ་ནས་འཇིགས་མེད་རྒྱལ་བའི་མྱུ་གུའི་ཞབས་ལ་གཏུགས་ཏེ་བློ་སྦྱོང་གི་སྐོར་རྣམས་གསན་པས། བསྐལ་བ་དུ་མར་བྱང་ཆུབ་ཀྱི་སེམས་ལ་གོམས་པའི་རིགས་སད་དེ། འཁོར་བ་ལ་ངེས་འབྱུང་དང༌། སེམས་ཅན་ལ་སྙིང་རྗེ་གཉིས་པོ་ཕན་ཚུན་འགྲན་པ་ལྟ་བུའི་རྒྱུད་དབང་མེད་དུ་འཁུལ་ཏེ། འཇིག་རྟེན་སྲིད་པའི་ཕུན་ཚོགས་མཐའ་དག་ལ་ཞེན་པ་གཏིང་ནས་ལོག་སྟེ། འཇིག་རྟེན་མཐུན་འཇུག་གི་བྱ་བ་ཐམས་ཅད་རྒྱབ་ཏུ་བསྐྱུར་ནས། སྒྲུབ་པའི་རྒྱལ་མཚན་བཙུགས་ཏེ་རང་གཞན་གྱི་དོན་གཉིས་ལྷུན་གྱིས་འགྲུབ་པ། གྲུབ་ཐོབ་རྣལ་འབྱོར་གྱི་དབང་ཕྱུག་གོང་མ་རྣམས་ཀྱི་རྗེས་སུ་སྙེགས་པ་ཞིག་བྱེད་དགོངས་པའི་ཐུགས་བཞེད་ནར་མར་ཡོད་ཐོག ། གླིང་གྲུབ་ཆེན་བསོད་ནམས་སྦྱིན་པའི་དྲུང་ནས་བསྟན་པ་ལ་འཇུག་པའི་སྒོ་ཡོངས་རྫོགས་དགེ་བསྙེན་གྱི་བསླབ་པ་གསན་ཞིང་སྨིན་གྲོལ་གྱི་གདམས་པའང་མང་དུ་གསན། མཁས་གྲུབ་འཇིགས་མེད་ངོ་མཚར་ལས་རྙིང་མ་རྒྱུད་འབུམ་དང༌།
མང་དགེ་རབ་འབྱམས་པ་དགེ་ལེགས་ཡར་འཕེལ་ལས་བྱང་ཆུབ་ལམ་རིམ་ཆེན་མོ་སོགས་གསན། དེ་ནས་གྲུབ་དབང་བྱང་ཆུབ་རྡོ་རྗེའི་ཞབས་ལ་གཏུགས་ཏེ། སྨིན་གྲོལ་གྱི་གདམས་པ་མཐའ་དག་ལྷག་ལུས་མེད་པར་བུམ་པ་གང་བྱོའི་ཚུལ་དུ་གནང་ཞིང༌། བདག་ལ་གཞན་ཕན་བྱང་ཆུབ་སེམས་ཀྱི་རྒྱུད་པ་མ་ཉམས་པ་ཞིག་ཡོད་པ་འདི་ཁྱོད་ཀྱིས་འཛིན་པར་རེའོ་གསུངས་ནས། ངེས་དོན་གྱི་རྒྱལ་བའི་གདུང་ཚབ་ཏུ་མངའ་གསོལ་ཏེ། མཚན་ཡང་རྒྱལ་བའི་སྲས་པོ་གཞན་ཕན་མཐའ་ཡས་འོད་ཟེར་ཞེས་གསོལ། དེ་ནས་གཞོན་ནུ་འཇིགས་མེད་སྐལ་བཟང་ལས། དཔལ་གསང་བ་སྙིང་པོའི་བཤད་པ་དང༌། སྒྱུ་འཕྲུལ་ཞི་ཁྲོའི་དབང་དང་གདམས་ཁྲིད་ཀྱི་སྐོར་གསན། གཞན་ཡང་བཤེས་མང་པོའི་མདུན།
གཏུམ་མོ་རྩ་རླུང་གི་སྐོར་འགའ་ཞིག་དང༌། ན་རོ་ཆོས་དྲུག ། གཅོད་ཡུལ་སོགས་ཟབ་རྒྱས་ཀྱི་གདམས་ངག་མང་པོ་གསན། དེ་ནས་ཚེ་རབས་མང་པོའི་རིག་བདག་རྡོ་གྲུབ་འཇིགས་མེད་འཕྲིན་ལས་འོད་ཟེར་ཞབས་ལ་བཏུགས་ཏེ། ལོ་གསུམ་གྱི་རིང་བརྙེས་པ་གསུམ་གྱིས་བསྙེན་ནས་མདོ་སྔགས་སྤྱི་དང༌། ཁྱད་པར་དུ་འོད་གསལ་རྫོགས་པ་ཆེན་པོའི་གཞུང་བཤད་མན་ངག་མཐའ་དག་བུམ་པ་གང་བྱོས་ཀྱིས་རྫོགས་པར་གསན་ཏེ། ཐུགས་ཉམས་སུ་བཞེས་པས་སྐུ་ལུས་ལ་གྲིབ་མ་མེད་པ་དང༌། ཁང་ཁྱིམ་སོགས་གདོས་བཅས་ཀུན་ལ་ཐོགས་མེད་ཟང་ཐལ་དུ་གཤེགས་བཞུད་མཛད་པ་སོགས། འོད་གསལ་རྫོགས་པ་ཆེན་པོའི་ལམ་ལས་སྤང་རྟོགས་ཀྱི་ཡོན་ཏན་མཐའ་དག་མངོན་དུ་གྱུར། དམ་པ་འདི་ཉིད་སྔ་མར་ཚངས་སྤྱོད་རྣམ་དག་གོས་དཀར་ལྕང་ལོའི་ཆ་བྱད་དུ་བཞུགས་ཤིང༌།
ངེས་མེད་ཀྱི་གནས་སུ་སྒྲུབ་པའི་རྒྱལ་མཚན་འཛུགས་པའི་དགོངས་པ་མངའ་ལ། རྩ་རླུང་དང་བསྐྱེད་རྫོགས་ལ་ནུས་པ་ཐོན་ཞིང་བརྟུལ་ཞུགས་ཆེན་པོ་དང་ལྡན་པའི་རྣལ་འབྱོར་དབང་ཕྱུག་གི་ས་གནོན་ངེས་ཤིག་ཡིན་ན་ཡང༌། རེ་ཞིག་སྔར་གྱི་ཇོ་འབྲོམ་ཡབ་སྲས་ཀྱི་དགོངས་བཞེད་ལྟར། རང་རང་སོ་སོའི་ཉམས་ལེན་ལ་གསང་སྔགས་ལས་ཟབ་པ་མེད་ཅིང༌། གཅིག་པུར་དབེན་པ་བསྟེན་ན་གྲུབ་འབྲས་རེ་མངོན་དུ་འགྱུར་མོད་ཀྱི། བསྟན་འགྲོ་སྤྱི་ལ་མདོ་སྔགས་བཤད་སྒྲུབ་ཅིག་འཛུགས་པར་ཕན་ཐོགས་ཆེ་བར་དགོངས་ཤིང༌། ལྷ་དང་བླ་མ་མཁའ་འགྲོའི་ཚོགས་ཀྱིས་བསྐུལ་མ་ཡང་ཡང་ཞུས་པ་བཅས་ཀྱིས། བསྟན་པ་སྤྱིའི་འཇུག་སྲོལ་གྱི་རིམ་པ་སྔར་ཆོས་རྒྱལ་ཆེན་པོས་བཀས་བཅད་པ་ལྟར་སྤྱོད་པ་མཁན་པོའི་ལུགས། ལྟ་བ་ཀླུ་སྒྲུབ་ཀྱི་ལུགས། ཉམས་ལེན་པདྨ་དང་བི་མའི་ལུགས་ལྟར་གསང་སྔགས་ལ་བྱས་ན།
སྔ་འགྱུར་བའི་བསྟན་པ་རིན་པོ་ཆེ་འདི་ཉིད་དུས་ཀྱི་མཐར་ཡང་ཅུང་ཞིག་དར་རྒྱས་སུ་འགྱུར་སྙམ་པ་ཐུགས་ལ་བཞག་སྟེ། དཔལ་སྤྲུལ་རིན་པོ་ཆེ་སོགས་དམ་པ་དུ་མས་སྔགས་སྤྱོད་ཀྱིས་ཟབ་གཏེར་བཞེས་ན། སྐུ་ཚེ་དང་གཏེར་གྱི་ཕྲིན་ལས་མཐར་ཕྱིན་ཚུལ་གསོལ་བ་བཏབ་ཀྱང་མ་གསན་པར། རྫོགས་ཆེན་མཁན་རིན་པོ་ཆེ་སེང་ཕྲུག་པདྨ་བཀྲ་ཤིས་ལས་གསོལ་བཞིའི་ལས་ཀྱིས་བསྙེན་པར་རྫོགས་ནས། འདུལ་བའི་གནང་བཀག་ལ་ཚུལ་བཞིན་དུ་བསླབ་པས་རང་བཞིན་ངང་གིས་ཉེས་ལྟུང་ཕྲ་མོས་ཀྱང་མ་གོས་པ་འཕགས་པ་ཉེ་བ་འཁོར་དང་མཚུངས་པར་མཛད། གཞུང་ལུགས་རྣམས་ཀྱི་ཟབ་དོན་ལ་གཞན་དྲིང་མི་འཇོག་པའི་རྣམ་དཔྱོད་རླབས་ཆེ་བ་ཐོབ་པས། སྔ་འགྱུར་རང་ལུགས་ཀྱི་ལྟ་གྲུབ་ཟབ་མོའི་ཁྱད་པར་འཛིན་པ་ལ་རྒོལ་བ་གང་གིས་ཀྱང་གླགས་མི་རྙེད་པའི་སྤོབས་པ་རྡོ་རྗེ་ལྟ་བུ་ཐོབ། ས་དགེ་སོགས་དགེ་བཤེས་མཁས་པ་དུ་མ་དང་འབེལ་བའི་གཏམ་བྱས་པ་ཙམ་ནས། རྨད་དུ་བྱུང་བའི་མཁས་པ་ཆེན་པོར་ངེས་པ་རྙེད་དེ་ཞབས་ཀྱི་པདྨོ་གུས་པས་དང་དུ་ལེན་པ་བྱུང༌། སྟོད་ཀྱི་གངས་དཀར་ཏི་སེ་ནས་སྨད་རྒྱ་ནག་གླང་ཆེན་འགྱིང་རིའི་བར།
གནས་ཆེན་གངས་བྲག་མཚོ་སོགས་ངེས་མེད་ཀྱི་དབེན་ཁྲོད་དུ་མར་སྒྲུབ་པའི་རྒྱལ་མཚན་བཙུགས་ཏེ་ཉམས་བཞེས་མཐར་ཕྱིན་མཛད། རྟག་ཏུ་རྒྱལ་བསྟན་ལུང་རྟོགས་ཀྱི་བསྟན་པ་རིན་པོ་ཆེ་ཁོ་ན་ཐུགས་ལ་བཅངས་ཏེ་དབུས་གཙང་ཕྱོགས་སུ་ལན་གཉིས་ཕེབས་ཏེ་རྒྱུད་སྟོད་མཁན་པོ་དགེ་འདུན་དར་རྒྱས་ལས། བྱམས་ཆོས་སྡེ་ལྔ་དང༌། དབུ་མ་རིག་པའི་ཚོགས་དྲུག་སོགས་འཕགས་ཡུལ་མཁས་པའི་གཞུང་ལུགས་ཀྱི་རྒྱུན་ཡོད་དོ་ཅོག་ཐམས་ཅད་དང༌། ཨོ་རྒྱན་སྨིན་གྲོལ་གླིང་གི་རྡོར་འཛིན་མཁན་པོ་འགྱུར་མེད་མི་ཕམ་དཔལ་བཟང་པོ་ལས་རྒྱལ་བའི་བཀའ་འགྱུར་ཆེན་མོ་ཡོངས་རྫོགས། ལྷ་ལུང་པད་རི་སྤྲུལ་སྐུ་ལས་གཤིན་རྗེ་གདོང་དྲུག་དང༌། མི་ཏྲ་བརྒྱ་རྩ་སོགས་ཀྱི་སྐོར། སྨིན་གླིང་ཁྲི་ཆེན་ལས་གཏེར་ཆེན་བཀའ་འབུམ་ཡོངས་རྫོགས། ན་ལེནྡྲའི་གཟིམས་འོག་སྤྲུལ་སྐུའི་མདུན་བ་རི་བརྒྱ་རྩ་དང༌། སྒྲུབ་ཐབས་རྒྱ་མཚོ།
ཡོངས་འཛིན་དམ་པ་བྱམས་པ་འཕྲིན་ལས་ལས་མདུན་ཀྱཻ་རྡོར་རྒྱུད་དབང་དང༌། ལམ་འབྲས་ཀྱི་སྐོར་སོགས་ས་དགེ་བཀའ་རྙིང་ཀུན་གྱི་མཁས་གྲུབ་བརྒྱ་ཕྲག་ཙམ་གྱི་ཞབས་ལ་གཏུགས་ཏེ། བཀའ་བསྟན་གྱིས་མཚོན་གངས་ལྗོངས་བཤད་སྒྲུབ་ཤིང་རྟ་བཅོ་བརྒྱད་པོ་སོ་སོའི་བཞེད་སྲོལ་ཇི་སྙེད་པའི་དབང་ལུང་གི་རྒྱུན་རྣམས་གསན་བཞེས་མཛད། དེ་ཡང་རྗེ་འདི་སྐུ་ན་ཆུང་ངུའི་དུས་རི་ཁ་ལ་རྩེད་མོར་གཡེང་བའི་སྐབས་ཤིག་ཏུ། བསམ་ཡས་མེ་འཇིགས་བཟློག་ཚུལ་གྱི་ཁ་བྱང་ཕྱག་ཏུ་འབྱོར་ཡང་བཏང་སྙོམས་སུ་ལུས་པ། ཕྱིས་བསམ་ཡས་མེས་འཇིགས་པ་བྱུང་བ་གསན་པས་ཐུགས་འགྱོད་ཆེན་པོ་གནང༌། ཡང་ལྷ་སར་ཆུ་འཇིགས་བཟློག་པའི་ལུང་བྱང་ཡོད་པ་བཞིན་དེ་དོན་སུ་ལའང་མ་གསུངས་པར་སྦས་ཚུལ་གྱིས། ཆོས་རྒྱལ་ཆེན་པོའི་སྒྲུབ་གནས་ཕོ་བྲང་ཁར་ཞག་བདུན་ཕྲག་གསུམ་རིང་ཕྱག་རྡོར་དྲེགས་འདུལ་གྱི་ལྗགས་བསྙེན་གནང་བ་སོགས་ལུང་བྱང་རྣམས་མ་ཡོལ་བར་བསྒྲུབས་པས། དེ་སྐབས་ལྷ་སར་ཆུ་གནོད་ཆེན་པོ་བྱུང་ཡང་བཟློག་པར་གྱུར་པ་སོགས། རྒྱལ་དབང་པད་མའི་འཕྲིན་ལས་ཀྱི་བྱེད་པོ་གཏེར་སྟོན་ཆེན་པོའི་སྐལ་བ་ཅན་ཞིག་ཏུ་བཞུགས།
དེ་ནས་གྲུབ་དབང་ཆེན་པོའི་འབྱུང་འགྱུར་གྱི་ལུང་བྱང་ལས། དེ་ཕྱིར་ན་རུ་དམ་དབེན་པར། ། འདུ་འཛི་ཡི་སྤྲོས་པ་བཅད་བཞིན། ། བསྐྱེད་རྫོགས་ལ་བརྩོན་པ་བསྐྱེད་ན། ། གཟུགས་ཅན་དང་གཟུགས་མེད་འགྲོ་བ། ། ཕལ་མོ་ཆེ་གདུལ་བྱར་འགྱུར་ཞིང༌། ། རང་གཞན་གྱི་དོན་གཉིས་ལྷན་ཅིག ། འགྲུབ་ངེས་པ་པདྨའི་བཀར་མཚུངས། ། ཞེས་སོགས་ལུང་བསྟན་པ་བཞིན་རུ་དམ་གྱི་དབེན་གནས་རྣམས་སུ་སྒྲུབ་པ་རྩེ་གཅིག་མཛད་པར་བཞེད་དེ་ཕེབས་པས། གདན་ས་ཆེན་པོ་ཨོ་རྒྱན་བསམ་གཏན་ཆོས་གླིང་དུ་རྫོགས་པ་ཆེན་པོ་ཆོས་ཉིད་མངོན་སུམ་ལ་དབང་འབྱོར་བ་གྲུབ་པའི་དབང་ཕྱུག་མི་འགྱུར་ནམ་མཁའི་རྡོ་རྗེ་དང་མཇལ།
དེར་འདུས་པ་མདོ་དབང་ཆེན་མོ་དང༌། ཟབ་གསང་མཁའ་འགྲོ་སྙིང་ཐིག་གི་དབང་ལུང་ཁྲིད་དང་བཅས་པ་ཞིབ་རྒྱས་སུ་གསན། གཤིན་རྗེ་ཕུག་དང་ཚེ་རིང་ཕུག་སོགས་སུ་སྒྲུབ་པ་མཛད་དེ་བཞུགས་པའི་བར་སྐབས་རྣམས་ལ། མཆོག་སྤྲུལ་རིན་པོ་ཆེའི་ཞལ་སྔ་ནས་རྗེ་འདི་ཉིད་ལ་དགོན་འདིར་བཤད་སྒྲུབ་ཀྱི་སྲོལ་ཀ་རེ་བཏོད་རྒྱུ་བྱུང་ན་ལེགས་ཚུལ་གྱི་གསུང་ནན་ཡང་ཡང་ཕེབས་པར་བརྟེན། གཞིས་བྱེས་ཀྱི་བླ་སྤྲུལ་དང་གྲྭ་ཚང་བཅས་ཁྱོན་བརྒྱ་སྐོར་ཙམ་ལ་མདོ་སྔགས་སྨོན་ལམ། ཡོན་ཏན་མཛོད། སྡོམ་གསུམ་རྣམ་ངེས། དཔལ་གསང་བ་སྙིང་པོ་སོགས་གདུལ་བྱའི་བློ་དང་འཚམ་པར་ལུང་རིགས་ཀྱི་ལམ་ནས་ངེས་པ་འདྲོང་བའི་བཤད་པ་གཏིང་ཚུགས་པ་མཛད་དེ། གནས་སྐབས་མཐར་ཐུག་ཀུན་ཏུ་ཕན་བདེ་མ་ལུས་པ་འབྱུང་བའི་གཞི་ནི་རྒྱལ་བའི་བསྟན་པ་རིན་པོ་ཆེ་ཁོ་ན་ལ་རག་ལས་ཤིང༌། དེ་ཉིད་ཡུན་རིང་དུ་གནས་པར་བྱེད་པ་ལ་བཤད་སྒྲུབ་གལ་ཆེ་བར་དགོངས་ནས།
བཤད་གྲྭ་གསར་འཛུགས་ཀྱིས་གནས་གཞི་གཟིགས་སུ་ཕེབས་སྐབས། དག་པའི་གཟིགས་སྣང་ལ་རྒྱ་གར་གྱི་པཎ་ཆེན་ཤྲཱི་སིདྷ་གནས་དེར་བཞུགས་པ་མཇལ་བས་དེར་མདོ་ཁམས་རྫོགས་ཆེན་ཤྲཱི་སིདྷ་ཆོས་གྲྭ་ཆེན་མོ་ཞེས། དཔལ་ནཱ་ལེནྡྲ་གཉིས་པ་ལྟ་བུའི་ཆོས་སྡེ་ཆེན་པོ་ཞིག་རྫོགས་སྤྲུལ་བཞི་པ་མི་འགྱུར་ནམ་མཁའི་རྡོ་རྗེ་དང་ལྷན་དུ་གསར་བསྐྲུན་གནང་སྟེ། དེར་འདུལ་བ་གཞི་གསུམ་གྱི་ཕྱག་ལེན་གཞིར་བཞག་ཐོག་སྔ་འགྱུར་ནང་རྒྱུད་སྡེ་གསུམ་གཙོ་བོར་གྱུར་པའི་མདོ་སྔགས་རིག་གནས་དང་བཅས་པའི་བཤད་རྒྱུན་བཙུགས་ཏེ། མཁན་རབ་ཐོག་མར་རྒྱལ་བའི་སྲས་པོ་གཞན་ཕན་མཐའ་ཡས་འོད་ཟེར་མཆོག་དང༌། དེས་དཔལ་སྤྲུལ་འཇིགས་མེད་ཆོས་ཀྱི་དབང་པོ་དང༌། མཁན་ཆེན་པདྨ་རྡོ་རྗེ་རྣམ་གཉིས། དེ་གཉིས་ཀས་འཇམ་མགོན་མི་ཕམ་རིན་པོ་ཆེ་དང༌། གཞན་ཕན་ཆོས་ཀྱི་སྣང་བ་སོགས་ཀྱིས་སློབ་བརྒྱུད་ཡང་བརྒྱུད་དང་བཅས་པས་འཛམ་གླིང་ཐ་གྲུ་གང་སར་ཁྱབ་པའི་འཕྲིན་ལས་བསྐྱངས། ། དེ་ཡང་འཇམ་དབྱངས་མཁྱེན་བརྩེ་དབང་པོའི་རྣམ་ཐར་གསོལ་འདེབས་ལས།
ཐུབ་བསྟན་སྤྱི་དང་ཁྱད་པར་རྡོ་རྗེ་ཐེག ། སྔགས་གཞུང་སྤྱི་དང་ཁྱད་པར་སྔ་འགྱུར་ཏེ། ། དེ་ཉིད་སྤྱི་དང་ཁྱད་པར་བཀའ་མའི་གཞུང༌། ། དྲི་མེད་ཕྱོགས་བརྒྱར་སྤེལ་ལ་གསོལ་བ་འདེབས། ཞེས་བསྟོད་པ་བཞིན་དམ་པ་འདིས་དབུས་གཙང་ཁམས་ཁུལ་ཀུན་ཏུ་མདོ་སྔགས་རིག་གནས་དང་བཅས་པའི་དཔེ་ལུང་གི་རྒྱུན་རྣམས་དང༌། ཁྱད་པར་དུ་ཀུན་མཁྱེན་རོང་ཟོམ་ཆོས་བཟང་གི་གསུང་འབུམ་གཙོ་བོར་གྱུར་པའི་དཔེ་རྙིང་རྣམས་འཚོལ་བསྡུ་གནང་སྟེ་ཤིང་པར་ལ་བཀོད་པ་དང༌། ཡང་སྒོས་སུ་སྔ་འགྱུར་བཀའ་མའི་དབང་ལུང་དང་དཔེ་རྒྱུན་རྣམས ་ནི་རྗེ་འདི་ཉིད་ཀྱི་བཀའ་དྲིན་ཁོ་ན་ལས་མ་ཉམས་པར་བྱུང་བ་སྟེ། ཁོང་རྫོགས་ཆེན་དགོན་དུ་བཞུགས་པའི་སྐབས་ཤིག་མནལ་ལམ་དུ་སློབ་དཔོན་པད་མའི་གསུང་དངོས་ཡིན་ཟེར་ནས་པོ་ཏི་ཞིག་གཏད་བྱུང་བ་རྨིས། ཕྱིར་ནང་གྲོགས་མཆེད་རྣམས་ལ་སློབ་དཔོན་ཆེན་པོའི་གསུང་བཀའ་མའི་ཡིག་ཆ་ཡོད་མེད་འདྲི་བརྩད་གནང་བས། སྔར་མན་ངག་ལྟ་ཕྲེང་རྩ་འགྲེལ་ཞིག་ཡོད་ཀྱང་ད་ལྟ་དཔེ་སྟོར་ནས་ཡུན་རིང་སོང་ཞེས་ཟེར།
ཁོང་ནས་དཔེ་མཛོད་རྣམས་སུ་བཙལ་ན་རྙེད་རྒྱུ་ཡོད་དམ་དགོངས་ཏེ་བཙལ་ཀྱང་མ་རྙེད། ཕྱིས་ཆོས་ཁྲིའི་འོག་གི་ས་རྡུལ་རྣམས་བསལ་ཏེ་གད་བདར་བྱས་པའི་ཁྲོད་ནས་ལྟ་ཕྲེང་གི་དཔེ་ཆ་རྙེད་པ་ཞིབ་གཟིགས་གནང་བས། ཚིག་དོན་ཕུན་སུམ་ཚོགས་པར་གཟིགས་ཏེ་ངེས་ཤེས་ཐུན་མོང་མ་ཡིན་པ་ཞིག་འཁྲུངས། དེའི་རྐྱེན་གྱིས་རྒྱལ་བསྟན་སྤྱི་དང་བྱེ་བྲག་སྔ་འགྱུར་བཀའ་མའི་གཞུང་རྣམས་ཕྱོགས་སྒྲིག་བྱེད་རྒྱུའི་ཐུགས་འདུན་དྲག་པོ་ཞིག་རྙེད་པ་རྒྱུན་ཆགས་སུ་ཡོད་པའི་ཁར། ལྷ ་ལུང་པད་རི་དགོན་དུ་ཟླ་ཤས་བཞུགས་སྐབས་རིག་འཛིན་པདྨ་དབང་རྒྱལ་རྡོ་རྗེ་དང་ཐུགས་ཡིད་གཅིག་འདྲེས་སུ་གྱུར། དམ་པ་དེ་ཉིད་ཀྱིས་སྐུ་གསུང་ཐུགས་རྟེན་གཙོ་བོར་གྱུར་པའི་དངོས་རྫས་དུ་མའི་འབུལ་བ་དང་བཅས་ཏེ། སྔ་འགྱུར་བཀའ་མའི་དབང་ལུང་དང་དཔེ་རྒྱུན་རྣམས་ཕྱོགས་བསྡུ་བྱེད་པར་ཡང་ཡང་བསྐུལ་བ་དང༌། ཀོང་ཡུལ་ང་ཕོད་མི་རྗེའི་གདུང་རྒྱུད་ཟླ་བ་ཚེ་བརྟན་རྒྱལ་པོས་ཀྱང་བསྐུལ་མ་ཞུས། སླད་ནས་ཨོ་རྒྱན་སྨིན་གྲོལ་གླིང་གི་གདུང་འཛིན་ཁྲི་རབ་དྲུག་པ། འགྱུར་མེད་སངས་རྒྱས་ཀུན་དགའི་ཞལ་སྔ་ནས་ཀྱང་ཡང་ཡང་བསྐུལ་བ་དང༌།
གཞན་ཡང་དབུས་ཕྱོགས་སུ་བཞུགས་ཡོད་པའི་སྐབས་ཤིག་གི་མནལ་ལམ་དུ། རྗེ་ཉིད་ཀྱི་མ་ཡུམ་དེ་ཡིན་སྙམ་པའི་བུད་མེད་ཞིག་གིས་ལྟོས་དང་ཟེར་བ་ལ་གཟིགས་པས། གང་སྣང་ཐམས་ཅད་ཡིག་འབྲུ་ཆེ་ཕྲ་མང་པོས་གང་ནས་ཁྲ་ཆེམ་ཆེམ་འདུག་པ་ལ། བུད་མེད་དེས་གསེར་གྱི་རྡོ་རྗེ་འོད་འབར་བ་ཞིག་མདུན་ཐད་གྱི་ནམ་མཁར་ལན་གསུམ་འཕངས་བའི་མཐར་བར་སྣང་དེར་རྟེན་མེད་དུ་བསྡད་སོང་བ་དེ་ལ། སྡིགས་མཛུབ་ཀྱི་བརྡ་ཐབས་གང་དུ་བསྟན་པའི་ཕྱོགས་དེར་ཧྲིལ་ཧྲིལ་འགྲོ་བ་ཞིག་གཟིགས་པས། རྡོ་རྗེ་ཐེག་པའི་བསྟན་པ་ལ་རི་མོར་གྱིས་ཤིག་ཅེས་མཁའ་འགྲོས་བརྡས་བསྐུལ་བར་ཐུགས་སུ་ཆུད་དེ། སྔ་འགྱུར་བཀའ་མའི་སྐོར་གྱི་དཔེ་རྒྱུན་དཀོན་རིགས་རྣམས་དབུས་གཙང་ཀུན་ཏུ་བཙལ་ཀྱང་མ་རྙེད་པར་ཡོད་པའི་ཚེ། སྨིན་གླིང་དུ་བཞུགས་སྐབས་ཆ་ཤས་ཙམ་འདི་གའི་དཔེ་མཛོད་དུ་ཡོད་ཟེར་བ་ཞིག་གཟིམས་ལམ་བྱུང་བ་སོགས། ལྷ་དང་སྲུང་མས་བསྐུལ་བའི་གཟིགས་སྣང་མང་པོ་བྱུང་བས། ཁམས་དབུས་ཀུན་ཏུ་བཞུགས་པའི་དཔེ་ལུང་གི་རྒྱུན་རྣམས་ཕྱོགས་གཅིག་ཏུ་བསྡུས་ཏེ་ཤིང་པར་ལ་བཀོད་གནང་མཛད་པ་ནི།
རྒྱལ་བསྟན་སྤྱི་དང་ཁྱད་པར་སྔ་འགྱུར་བའི་བསྟན་པ་རིན་པོ་ཆེ་ལ། ཁ་ཙམ་མ་ཡིན་པར་སྙིང་ནས་གཅེས་པའི་གང་ཟག་ཆོས་སྤྱན་ལྡན་པ་རྣམས་ཀྱིས་དམ་པ་འདིའི་བཀའ་དྲིན་ཤེས་ཤིང་དྲན་པར་བྱ་འོས་སོ། ། རྗེ་འདི་སྐུ་ཚེ་མཐར་ཕྱིན་པར་བཞུགས་ན་བསྟན་པའི་མངའ་ཐང་དབྱར་མཚོ་ལྟར་རྒྱས་པ་གོར་མ་ཆག་ཀྱང༌། དེ་ལྟ་བུ་འགྲོ་བའི་བསོད་ནམས་ཀྱིས་མ་ཐུབ་པར་དགུང་གྲངས་ལྔ་བཅུ་ང་ལྔ་རབ་བྱུང་བཅུ་བཞི་པའི་ཤིང་ཡོས་སྤྱི་ལོ་༡༨༥༥པར ་ ཞིང་གཞན་དུ་གཤེགས་སོ། ། སློབ་མ། དཔལ་སྤྲུལ་རིན་པོ་ཆེ། མཁན་པོ་པདྨ་རྡོ་རྗེ། ཞེ་ཆེན་པཎྜི་ཏ་མཐུ་སྟོབས་རྣམ་རྒྱལ། སྨིན་གླིང་ཁྲི་ཆེན་སངས་རྒྱས་ཀུན་དགའ། རྡོ་རྗེ་བྲག་རིག་འཛིན་ཆེན་པོ།
ལྷ་ལུང་པད་རི་སྤྲུལ་སྐུ། བླ་མ་པདྨ་དམ་ཆོས་འོད་ཟེར་སོགས་མང་པོ་བྱོན། གསུང་འབུམ་ལ། སུམ་རྟགས་ཀྱི་འགྲེལ་པ་དང༌། རབ་བྱུང་གཞི་ཆོག། ཕུང་ལྔའི་རབ་དབྱེ། གསང་སྙིང་སྤྱི་དོན་ཀུན་བཟང་ཐུགས་ཀྱི་ཏི་ཀ ། གསང་སྙིང་ཁོག་དབུབ། གསུང་མགུར་ཞལ་གདམས་སོགས་ཆོས་ཚན་བརྒྱད་ཅུ་ལ་པོད་གཉིས་བཞུགས། དཔལ་བརྩེགས་བོད་ཡིག་དཔེ་རྙིང་ཞིབ་འཇུག་ཁང་ནས་ཀརྨ་བདེ་ལེགས་ཀྱིས།
2008 ལོའི་ཟླ 6 ཚེས 10 ཉིན་ལ། རྩོམ་པ་པོའི་རྣམ་ཐར། རྩོམ་པ་པོའི་རྣམ་ཐར། -PAGE 2--PAGE 3--PAGE 1-
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
