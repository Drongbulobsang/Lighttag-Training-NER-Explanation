གསུང་འབུམ། དཔལ་ལྡན་དོན་གྲུབ།
པོད ༤
དཔལ་ཀྱཻ་རྡོ་རྗེ་ལ་བརྟེན་པའི་ལས་བཞིའི་སྦྱིན་སྲེག་གི་རྣམ་པར་བཤད་པ་ཡེ་ཤེས་མེ་ཕུང་།
༄༅། །དཔལ་ཀྱཻ་རྡོ་རྗེ་ལ་བརྟེན་པའི་ལས་བཞིའི་སྦྱིན་སྲེག་གི་རྣམ་པར་བཤད་པ་ཡེ་ཤེས་མེ་ཕུང་ཞེས་བྱ་བ་བཞུགས་སོ། ། བཀྲ་ཤིས་པར་གྱུར་ཅིག །། ན་མས་སངྒུ་རུ་པཱ་དཱ་ཡ། གང་ཞིག་གཉིས་མེད་ཡེ་ཤེས་དཔལ་ནི་གཟུང་འཛིན་རྒྱུ་དང་འབྲས་བུ་ལ་སོགས་ཚོགས་པ་ཀུན་བྲལ་ཅི་ལའང་མི་གནས་ཆོས་ཀྱི་སྐུ། ། གང་དེའི་མཐུ་ལས་མཚན་དཔེའི་དཔལ་མངའ་སྨོན་ལམ་རྒྱུ་ཅན་ཁ་སྦྱོར་བདེ་སོགས་ཚོགས་པ་དང་ལྡན་ཞི་ལ་མི་གནས་ལོངས་སྤྱོད་རྫོགས། ། གང་འདུལ་སྣ་ཚོགས་ཐབས་ཀྱིས་དཔལ་བསྙེས་ཐུགས་རྗེའི་རྒྱུ་ལས་རབ་འབྲིང་ཐ་སོགས་ཚོགས་ལ་དབང་བསྒྱུར་བདག་བདེར་མི་གནས་སྤྲུལ་པ་སྟེ། ། སྐུ་གསུམ་དབྱེར་མེད་དཔལ་ལྡན་བླ་མ་དགེས་པ་རྡོ་རྗེར་གུས་པས་འདུད་དོ་དེང་ནས་བཟུང་སྟེ་བྱང་ཆུབ་བར་དུ་བདག་སྐྱོངས་ཤིག ། གསུང་རབ་རྒྱ་མཚོའི་དབུས་ན་མངོན་པར་མཐོ་ཞིང་སྐལ་བཟང་གསེར་རིའི་ཚོགས་ཀྱིས་ཡོངས་བསྐོར་བ། ། མཚན་རྟོག་རླུང་གིས་བསྐྱེད་པར་མི་ནུས་པའི། ། གྲགས་པའི་མཚན་ཅན་ས་འཛིན་དབང་པོ་རྒྱལ། །
ཀུན་ལ་མ་ལྟར་ཉེ་བའི་ཐུགས་རྗེ་དང་། ། དགའ་བཞིའི་མཐར་སོན་ལྷན་སྐྱེས་མངོན་འགྱུར་པའི། ། བཟང་པོ་བསྟན་དང་འགྲོ་བ་སྐྱོང་ངོ་ཞེས། ། ལུང་བསྟན་བརྙེས་པ་དེ་ལའང་ཕྱག་བགྱི་འོ། ། རྣམ་མང་འགྲོ་ལ་ཕན་བདེ་ཀུན་སླད་དང་། ། རྣམ་དག་བསྟན་པ་རྒྱས་པར་བྱ་ཕྱིར་དུ། ། རྣམ་སྤྱོད་མང་པོས་རྒྱུད་དོན་ཇི་ལྟ་བར། ། རྣམ་གཞག་འཁྲུལ་མེད་ཞིབ་མོར་འཆད་པར་སྤྲོ། ། ཞེས་མཆོད་པར་བརྗོད་ཅིང་བཤད་པར་དམ་བཅས་ནས། གང་བཤད་པར་བྱ་བའི་ཆོས་ནི།
དཔལ་ཀྱཻ་རྡོ་རྗེ་ལ་བརྟེན་པའི་ལས་བཞིའི་སྦྱིན་སྲེག་གི་ཆོ་ག་རྗེ་བཙུན་རིན་པོ་ཆེ་གྲགས་པ་རྒྱལ་མཚན་ཞབས་ཀྱི་ཞལ་སྔ་ནས་མཛད་པ་འདིའོ། ། འདི་ལ་གཉིས་ཏེ། ཆོ་ག་དངོས་དང་། དེའི་ཕན་ཡོན་ཁ་བསྐངས་ནས་བཤད་པའོ། ། དང་པོ་ལ་བཞི། སའི་ཆོ་ག ངེས་པའི་ཚིག དགོས་པ། དགོས་ཅན་གྱི་ཆོ་ག་དངོས་སོ། ། དང་པོ་ནི།
སྔར་སའི་ཆོ་ག་བྱས་ཟིན་པའི་ཕྱོགས་སུ་ནི་མི་དགོས་ལ། མ་བྱས་པའི་སར་ནི་ཆོ་ག་རེ་ངེས་པར་བྱ་དགོས་སོ། ། དེ་ཡང་རྒྱས་བསྡུས་ཇི་ལྟར་རིག་པ་དཀྱིལ་ཆོག་རྣམས་ལས་འབྱུང་བ་བཞིན་བྱ་སྟེ། རྡོ་རྗེ་མཁའ་འགྲོ་ལས། དང་པོ་ས་ནི་ཡོངས་བཟུང་ལ། ། ཕྱིས་ནི་ཐབ་ཁུང་ཡང་དག་བརྩམ། ། ཞེས་དང་། སྡོམ་འབྱུང་ལས། སྔགས་ཀྱིས་ས་ནི་སྦྱངས་ནས་ནི། ། མེ་ཡི་ཐབ་དག་བྱ་བ་སྟེ། །
ཞེས་དང་། དེ་བཞིན་དུ་ཁ་སྦྱོར་སོགས་རྒྱུད་དང་བསྟན་བཅོས་དུ་མ་ལས་འབྱུང་ངོ་། ། གཉིས་པ་ནི། སྦྱིན་སྲེག་གི་སྐད་དོད་ལ་ཧོ་མ་ཞེས་འབྱུང་ཞིང་དེ་ལ་ཡི་གེ་ཕྱིས་བསྣན་གྱི་ངེས་ཚིག་གིས། ཧོ་ནི་ཧེ་ཏ་བྱ་སྟེ་བསྲེག་བྱ། མ་ཡིག་ན་ར་བྱས་པས་དེ་ན་སྦྱིན་པ་སྟེ། བསྲེག་བྱའི་རྫས་རྣམས་མེ་ལྷའི་ཁར་གཏེར་བས་སྦྱིན་སྲེག་གོ་གསུང་། དེ་ཡང་ཁ་སྦྱོར་ལས། མེ་ནི་ལྷའི་ཁ་རུ་གསུངས། ། སྦྱིན་སྲེག་དེ་ཉིད་རྣམ་པར་གནས། །
ཞེས་དང་། སྡོམ་འབྱུང་ལས། ལྷ་ཀུན་ཞལ་ནི་མེ་ཡིན་པས། ། ཞེས་སོ། ། གསུམ་པ་ནི། ངེས་ཚིག་དེ་དང་ལྡན་པའི་སྦྱིན་སྲེག་བྱ་བ་ནི། གནས་སྐབས་སུ་ལྷ་རྣམས་མཉེས་ཤིང་། ཆོ་གའི་ལྷག་ཆད་ཀྱི་ཉེས་པ་འཇོམས་པ་དང་། སྔགས་ཀྱི་ནུས་པ་དབྱུང་བ་སོགས་ལས་རྒྱས་པར་འགྱུར་བ་དང་། མཐར་ཐུག་རྡོ་རྗེ་འཛིན་པའི་གོ་འཕང་བདེ་བླག་ཏུ་འགྲུབ་པའི་ལས་སུ་མཆོག་གྲུབ་འགྱུར་བའི་དགོས་པ་ཡོད་དེ། །
ཁ་སྦྱོར་ལས། ། སྦྱིན་སྲེག་གིས་ནི་ལྷ་རྣམས་ཚིམ། ། ཚིམ་པར་གྱུར་ནས་དངོས་གྲུབ་སྩོལ། ། གང་ཞིག་སྔགས་ཀྱི་ལྷག་ཆད་དག ། དེ་ཀུན་སྦྱིན་སྲེག་གིས་ནི་བསྐོངས། ། ཞེས་དང་། ཡེ་ཤེས་ཐིག་ལེ་ལས། དེ་བས་ཀུན་ནས་འབད་པ་ཡིས། ། རྣམ་པ་ཐམས་ཅད་མཆོག་གི་རྒྱུར། ། མཆོད་སྦྱིན་སྦྱིན་སྲེག་གཏོར་མ་བྱ། །
བསོད་ནམས་ཚོགས་ནི་ཕལ་ཆེར་དང་། ། སེམས་ཅན་ཕན་འདོད་དེ་དག་བྱ། ། ཞེས་སོ། ། དེ་ལྟར་ན་བསྟན་བཅོས་གཞན་ལས། སྦྱིན་སྲེག་ལ་སོགས་པ་དེ་དག་མཆོག་ཐུན་མོང་གཉིས་ཀྱི་ཕྱི་མ་སྒྲུབ་བྱེད་ཀྱི་ཐབས་སུ་བཤད་པ་དང་འགལ་ལོ། ། ཞེ་ན་སྐྱོན་མེད་དེ། དེ་ལྟར་བཤད་པ་ནི་གཙོ་ཆེ་ཆུང་ཙམ་ལ་དགོངས་པ་ཡིན་ལ། ། འདིར་ནི་བཤད་མ་ཐག་པར་རྣམ་པ་ཐམས་ཅད་སོགས་དང་། མཁའ་འགྲོ་རྒྱ་མཚོ་ལས། བསོད་ནམས་ཚོགས་ཀྱི་རྒྱུ་དོན་དང་། །
ཡེ་ཤེས་ཚོགས་རྫོགས་བྱ་ཕྱིར་རོ། ། ཞེས་ཆོ་ག་འདིའི་སྐབས་སུ་འབྱུང་ཞིང་། དེ་བཞིན་དུ་རྒྱུད་མང་པོའི་དངོས་བསྟན་ལས་གསུང་པས་སོ། ། དེ་ལྟར་བཤད་པའི་ས་ཕྱོགས་སོགས་གསུམ་ནི། གཞུང་འདིར་མི་སྣང་ཡང་ཉེ་བར་མཁོ་བས་བྲིས་པ་ཡིན་ནོ། ། ཡང་ལས་བཞི་སོ་སོའི་དགོས་པ་ནི། རང་གཞན་གྱི་རིམས་ནད་སོགས་ཉེར་འཚེ་དང་སྡིག་སྒྲིབ་ཐམས་ཅད་ཞི་བ་དང་། ཚེ་དང་བསོད་ནམས་སོགས་རྒྱས་པ་དང་། འགྲོ་བ་རྣམས་དབང་དུ་བསྡུ་བ་དང་། གདུག་པ་ཅན་བླ་ན་མེད་པའི་བྱང་ཆུབ་ལ་འགོད་པར་བྱ་བ་རྣམས་ཡིན་ནོ། །
དེ་སྐད་དུ་ནག་པོ་སྤྱོད་པས། སྡིག་པ་འཇིགས་ཕྱིར་ཞི་བ་སྟེ། ། བསོད་ནམས་ཡོངས་སུ་སྤེལ་རྒྱས་ཡིན། ། ཆགས་པར་བསྒོམ་ནི་དབང་འགྱུར་ཏེ། ། རྟོག་པ་གསད་ཕྱིར་མངོན་སྤྱོད་ཡིན། ། ཞེས་སོ། ། བཞི་པ་ཆོ་ག་དངོས་ལ། རྩ་བའི་ལས་བཞི་ལས་ཕྱེ་བའི་དགུག་པ་དང་། སྡང་བ་སོགས་རྒྱུད་རྣམས་ལས་དབྱེ་སྒོ་དུ་མ་ཞིག་གསུངས་པ་ཐམས་ཅད་གཞུང་འདིར་ཞི་རྒྱས་དབང་དྲག་བཞིར་བསྡུ་བར་མཛད་པ་ནི། ཡེ་ཤེས་ཐིག་ལེ་ལས།
སྦྱིན་སྲེག་སྡིག་པ་འཇིག་བྱེད་པ། ། ཞི་བ་དང་ནི་རྒྱས་པ་དང་། ། དེ་བཞིན་དབང་དང་མངོན་སྤྱོད་དོ། ། ཞེས་དང་། རྡོ་རྗེ་མཁའ་འགྲོ་ལས། ལས་བཞི་པོ་ཡི་ནང་འདུས་པ། ། ཐབ་ཁུང་གིས་ནི་ནང་ལྷག་མ། ། སླར་ཡང་དེ་རྣམས་ཁྱད་པར་ནི། ། བཤད་པར་བྱ་ཡི་ལྷ་མོ་ཉོན། ། ཞེས་པའི་རྗེས་སུ་དགུག་པ་སོགས་བསྟན་ཅིང་།
དེ་བཞིན་དུ་གཞན་ལས་ཀྱང་འབྱུང་བས་མ་འདུས་པའི་སྐྱོན་མེད་ལ། ཇི་ལྟར་འདུ་ཚུལ་ནི། དགུག་པ་སོགས་དབང་གི་དང་། སྡས་བ་སོགས་དྲག་པོའི་ནང་དུ་འདུས་ཤིང་། ལུང་རྣམས་ནི་ཇི་ལྟར་རིག་པ་འོག་ནས་འབྱུང་ངོ་། ། དེ་ལྟ་བུའི་ལས་བཞིའི་ཆོ་ག་ཉམས་སུ་ལེན་ཚུལ་བཤད་པ་ལ་གསུམ་སྟེ། སྦྱོར་བ། དངོས་གཞི། རྗེས་སོ། ། དང་པོ་ལ།
ཐབ་དང་བུད་ཤིང་སྦར་བ་མེ། ། རྗས་དང་བཤམ་ཐབས་སྒྲུབ་པ་འོ། ། ཞེས་པ་ལྟར་དྲུག་གི་དང་པོ་ལ་སོ་སོའི་དང་། ལས་ཐམས་ཅད་པའི་ཐབས་བཤད་པ་ལ་གཉིས། དང་པོ་ལ། ། དབྱིབས་དང་ཚད་དང་ཁ་དོག་དང་། ། མཚན་མ་མུ་རན་རྣམས་ལྔ་འོ། ། ཞེས་པ་དེ་རྣམས་ལས་བཞི་ཀ་ལ་སྦྱར་བར་བྱ་བ་ཡིན་པས་ཞི་བའི་དབང་དུ་བྱས་ན། དང་པོ་ནི། ཞི་བའི་སོགས་ཏེ།
ནད་ལ་སོགས་པ་ཞི་བར་བྱེད་པས་ཞི་བ་ཞེས་བྱ་བཞིན། ལས་དེ་བསྒྲུབ་པའི་ཐབ་ཁུང་གི་དབྱིབས་ཡེ་ཤེས་རྣམ་རྟོག་གི་ཟུར་དང་བྲལ་བ་མཚོན་པར་བྱེད་པས་ཟླུམ་པོ་སྟེ། རྩ་རྒྱུད་ལས། ཞི་བར་ཐབ་ཁུང་ཟླུམ་པོ་ཉིད། ། ཅེས་དང་། གུར་ལས། ཟླུམ་པོ་ཞི་བར་བྱེད་པར་བརྗོད། ། ཅེས་དང་། ཡེ་ཤེས་ཐིག་ལེ་ལས། ཞི་བའི་ཧོམ་ཁུང་ཟླུམ་པོ་ཡིན། །
ཞེས་སོ། ། གཉིས་པ་ནི། ཚད་སོགས་ཏེ། སོ་ཕག་སོགས་ཀྱིས་བརྩིགས་སམ། ཁུང་བུར་བྲུས་སམ། མཚོན་གྱིས་བྲིས་ཀྱང་རུང་སྟེ། ཐབ་ཀྱི་རྒྱ་ཚད་ཁྲུ་གང་དང་། ཟབས་དེའི་སྟེང་དུ་ཁྲུ་ཕྱེད་ཡོད་པར་བྱ་སྟེ། རྩ་རྒྱུད་ལས། ཁྲུ་གང་དང་ནི་ཁྲུ་ཕྱེད་ཉིད། །
ཞི་བའི་སྟེང་དང་འོག་ཏུ་ཡིན། ། ཞེས་དང་། རྡོ་རྗེ་མཁའ་སྦྱོར་ལས། ཁྲུ་གང་ཚད་ཙམ་ཐིག་གདབ་བྱ། ། ཐིག་བཏབ་ཁྲུ་ཕྱེད་བརྐོས་ནས་ནི། ། འོག་ཏུ་ས་ལ་ཐོ་གང་ཁུང་། ། ཞེས་དང་། རྡོ་རྗེ་མཁའ་འགྲོ་ལས། ། ཞི་ལ་ས་ཡི་ཆ་ནི་དཀར། ། ཁྲུ་གང་ཚད་ཙམ་རབ་ཟླུམ་པ། །
འོག་ཏུ་མཐོ་གང་ཚད་ཙམ་བརྐོས། ། ཞེས་དང་། རིན་ཆེན་འབར་བ་ལས། ཁྲུ་གང་བ་དང་ཁྲུ་ཕྱེད་པ། ། རྒྱ་དང་ཟབས་ནི་ཞི་བ་སྟེ། ། ཞེས་དང་། གྲུབ་ཆེན་མཚོ་སྐྱེས་ཀྱིས་མཛད་པའི་རྩ་རྒྱུད་ཀྱི་འབྲེལ་པ་པདྨ་ཅན་ལས། ཁྲུ་གང་རྒྱ་ལ་མཐོ་གང་ཟབས། ། འཁོར་ལོ་ལྟ་བུར་ཟློམ་པ་འོ། ། ཞེས་སོ། །
གསུམ་པ་ནི། ཁ་དོག་སོགས་སྟེ། ཞི་བའི་ཐབ་ཁུང་འདིས་ཁ་དོག་དང་དབྱིབས་ཀྱི་སྒོ་ནས་འབྱུང་བ་བཞི་ལས་ཆུའི་དཀྱིལ་འཁོར་མཚོན་ཅིང་ཆུས་དྲི་མ་ཁྲུད། ཚ་བ་དང་སྐོམ་པ་སོགས་ཀྱི་སྡུག་བསྔལ་ཞི་བར་བྱེད་པ་ལྟར། ཐབ་ཁུང་འདི་ལ་བརྟེན་ནས་ཀྱང་སྡིག་སྒྲིབ་དང་ནད་གདོན་སོགས་ཞི་བར་ནུས་པས་དཀར་པོ་སྟེ། ཐམས་ཅད་གསང་བ་ལས། ཆུ་ཡི་དཀྱིལ་འཁོར་ཟླུམ་པོ་སྟེ། ། དཀར་པོའི་མདོག་ཅན་ཞི་བ་ཡིན། ། ཞེས་སོ། ། དེ་ལ་ཐབ་ཀྱི་རང་བཞིན་གྱི་དཀར་བ་ཡོད་ན་དེས་མཆོག་ལ།
དེ་ལྟར་མ་ཡིན་ན་བྲུས་པ་དང་། བརྩིགས་པའི་ཕྱོགས་ལ་འབྱོར་པ་དང་ལྡན་པས་ཙནྡན་དཀར་པོའི་ཁུ་བས་དང་། མ་འབྱོར་ན་རྡོ་རྒྱུས་སོགས་དཀར་ཞལ་གྱིས་བྱུགས་ཅིང་། བྲིས་པའི་ཕྱོགས་ལ་ནི་རྡུལ་མཚོན་དཀར་པོ་ཉིད་ཀྱི་ཆོག་པར་གསུངས་སོ། ། དེ་ཡང་རྩ་རྒྱུད་ལས། ཞི་བར་ཁ་དོག་དཀར་པོར་འགྱུར། ། ཞེས་དང་། ཁ་སྦྱོར་ལས། ཞི་བ་ཁ་དོག་དཀར་པོ་ཡིན། ། ཞེས་དང་།
དེ་ཉིད་ལས། ཙནྡན་དཀར་པོས་ངོས་དག་བྱུགས། ། ཅེས་དང་། རྡོ་རྗེ་མཁའ་འགྲོ་ལས། ། ལྕི་བ་དང་ནི་ས་དཀར་གྱིས། ། ཐབ་ཁུང་ས་ནི་ཉེ་བར་བྱུག ། བརྟུལ་ཞུགས་ཅན་གྱིས་སྟིང་འོག་ཏུ། ། དཀར་པོའི་དྲི་ཡིས་ཉེ་བར་བྱུག ། ཅེས་དང་། མི་ཐུབ་ཟླ་བས་མཛད་པའི་དཀྱིལ་ཆོག་བཟང་པོ་ཡོངས་བཟུང་ངམ།
ལེགས་པར་བསྡུ་བ་ལས། ཞི་བ་རྡུལ་མཚོན་དཀར་པོ་སྟེ། ། ཞེས་དང་། རིན་ཆེན་འབར་བ་ལས། ཕྱེ་མ་དཀར་པོས་ཞི་བ་ལས། ། ཞེས་དང་། པད་ཅན་ལས། ཤར་དུ་ས་དཀར་གྱིས་བྱས་ཏེ། ། ཙནྡན་གྱིས་ནི་ཉེ་བར་བྱུག ། ས་མཚོན་མེ་ཏོག་དཀར་པོ་འགྲམས། །
ཞེས་སོ། བཞི་པ་ནི། མཚན་མ་སོགས་སྟེ། འདི་ནི་ལས་བཞི་ཀའི་ཐུན་མོང་བ་ཡིན། སོ་སོའི་ཐབ་ཀྱི་ནང་དུ་པདྨ་འདབ་བརྒྱུད་ལྟེ་བ་དང་བཅས་པ་ལ་ཡབ་ཀྱི་ཕྱོགས་ལ་རྩ་རྒྱུད་ཕྱི་མའམ་ལྔ་པར་གསུངས་པ་བཞིན་རང་རང་གི་སྐུ་མདོག་དང་མཐུན་པར་སོ་སོའི་ཕྱག་མཚན་བྲི་ཞིང་། མི་ནུས་ན་མཚོན་སྤུངས་ཙམ་བྱའོ། ། གལ་ཏེ་རྩ་རྒྱུད་ཀྱི་ལུང་ནི་སྨིན་བྱེད་ཀྱི་དཀྱིལ་འཁོར་ལ་དགོངས། འདིར་སྦྱར་བར་བྱ་བ་མ་ཡིན་ནོ། ། སྙམ་ན་དེ་ལྟར་ནི་མ་ཡིན་ཏེ། སྐབས་འདིར་པད་ཅན་ལས།
པདྨ་འདབ་བརྒྱད་དབུས་ཆུད་པར། ། ལྟེ་བ་ལ་ནི་ཐོད་པ་བཞག ། དེ་ནས་སྣ་ཚོགས་རྡོ་རྗེ་བྲི། ། ཞེས་བཤད་པས་སོ། ། ཡུམ་གྱི་ཕྱོགས་ལ་ནི་ལྟེ་བའི་དབུས་དང་ཕྱོགས་བཞིར་ནང་གི་རྣལ་འབྱོར་མ་ལྔ་དང་། འདབ་བརྒྱད་ཀྱི་ཤར་ནུབ་གཉིས་སུ་སྟེང་འོག་གི་ལྷ་མོ་གཉིས་བཀོད་ནས་གཽ་རཱི་སོགས་ཡབ་ཀྱི་སྐབས་དང་འདྲ་བར་བྱ་བ་ཡིན་ཏེ། པད་ཅན་ལས། ལྷ་མོའི་མཚན་མའི་དབུས་གནས་པ། ། ཀྱཻ་རྡོ་རྗེའི་ཕྱོགས་ལ་འདི། ། ཞེས་ཡབ་ཀྱི་ཕྱོགས་བསྟན་པའི་རྗེས་ཐོགས་སུ།
བདག་མེད་མའི་སྒྲུབ་པ་ནི། ། གྲི་གུག་ལྔ་དང་ལྡན་པ་ཡིས། ། ཞེས་སོ། ལྔ་པ་ནི། འདིར་ཁ་ཁྱེར་སོགས་ཏེ། ཐབ་ཀྱི་དངོས་གཞི་ཁྲུ་གང་དེའི་ཕྱི་རོལ་དུ་སོར་བཞི་བསྐྱེད་པ་ཁ་ཁྱེར་དང་། དེའི་ཕྱི་ནས་སོར་བཞི་སྟེང་དུ་ལངས་པ་མུ་རན་ཡིན་ཞིང་དེ་གཉིས་གང་རུང་ལ་རྡོ་རྗེའི་ཕྲེང་བས་བརྒྱན་པའོ། ། བྲི་ལ་དངོས་སུ་དེ་ལྟར་མེད་ཀྱང་བསྒོམ་དོན་ལ་སྔ་མ་ཇི་ལྟ་བར་དགོས་ཤིང་། བྲི་ཚུལ་ནི། ཡང་ན་སོགས་ཏེ་གོ་སླའོ། །
དེ་དག་ཀྱང་ཁ་སྦྱོར་ལས། དེ་ཡི་ཕྱི་རོལ་ཟླུམ་པོར་ས། ། སོར་བཞིར་པ་ཡི་མུ་རན་ཡིན། ། ཞེས་དང་། རྡོ་རྗེ་མཁའ་འགྲོ་ལས། ཐབ་ཁུང་ནང་དུ་རང་གི་ནི། ། སོར་ཚད་བཞི་ནི་དོར་བར་བྱ། ། ཁ་ཁྱེར་གྱི་ནི་ཞེང་དང་ཚད། ། ཀུན་ཏུ་སོར་བཞི་ཚད་དུ་བྱ། ། མཚམས་རྣམས་སུ་ནི་རྡོ་རྗེ་སྟེ། །
རྩེ་གསུམ་པ་ཡིས་རྡོ་རྗེས་མཚན། ། ཞེས་དང་། ལེགས་བསྡུས་ལས། དེ་ནས་བཞི་དང་ཁ་ཁྱེར་ཏེ། ། ཕྱི་རུ་རྡོ་རྗེའི་ཕྲེང་བ་འོ། ། ཞེས་དང་། པད་ཅན་ལས། ངོས་སུ་སོར་བཞི་དོར་བྱས་ཏེ། ། དེ་ཚད་ཁ་ཁྱེར་རྡོ་རྗེ་ཡི། ། ར་བ་ཡིས་ནི་མཛེས་པར་བསྐོར། །
ཞེས་ཞི་བ་ལ་སྦྱར་ནས་བསྟན་ཟིན་ཏོ། ། ད་ནི་རྒྱས་པའི་ཕྱོགས་ལ་བརྗོད་ན། དང་པོ་དབྱིབས་ནི། རྒྱས་པའི་ཚོགས་ཏེ། ཚེ་དང་བསོད་ནམས་སོགས་གོང་འཕེལ་དུ་བྱེད་པས་རྒྱས་པ་ཞེས་བྱ་ལ། དོན་དེ་སྒྲུབ་པའི་ཐབ་ཁུང་ནི་མེ་ལོང་མཉམ་ཉིད་སོར་རྟོག་བྱ་གྲུབ་སྟེ་ཡེ་ཤེས་བཞིར་མཚོན་པས་གྲུ་བཞི་པ་སྟེ། རྩ་རྒྱུད་ལས། རྒྱས་པ་ཉིད་ཀྱི་གྲུ་བཞི་པ། ། ཞེས་དང་། ཁ་སྦྱོར་ལས།
རྒྱས་པ་ཐབ་ཁུང་གྲུ་བཞི་སྟེ། ། ཞེས་དང་། ཡེ་ཤེས་ཐིག་ལེ་ལས། རྒྱས་པ་ཡི་ནི་གྲུ་བཞི་འོ། ། ཞེས་དང་། རྡོ་རྗེ་མཁའ་འགྲོ་ལས། ཡང་ན་གྲུ་བཞི་པ་རུ་བྱ། ། ཞེས་སོ། ། གཉིས་པ་ནི། བརྒྱར་སོགས་ཏེ།
བརྩིག་སམ། བྲུས་སམ། བྲིས་པ་གང་ཡིན་ཀྱང་ཐབ་ཀྱི་དངོས་གཞིའི་རྒྱར་ཁྲུ་དོ་དང་། དཔངས་སུ་དེ་ཉིད་ཀྱི་ཕྱེད་དུ་བྱས་པ་ཁྲུ་གང་པ་སྟེ། རྩ་རྒྱུད་ལས། ཁྲུ་གང་དང་ནི་ཁྲུ་དོ་ཉིད། ། རྒྱས་པའི་སྟེང་དང་འོག་ཏུ་བརྗོད། ། ཅེས་དང་། ཁ་སྦྱོར་ལས། ཁྲུ་གཉིས་ཚད་དུ་རྣམ་པར་རྒྱས། །
འོག་ཏུ་ཁུང་བུར་ཁྲུ་གང་བ། ། ཞེས་དང་། རྡོ་རྗེ་མཁའ་འགྲོ་ལས། རྒྱ་རུ་ཁྲུ་དོ་དཔངས་ཁྲུ་གང་། ཞེས་དང་། རིན་ཆེན་འབར་བ་ལས། ཁྲུ་དོ་པ་དང་ཁྲུ་གང་པ། ། རྒྱ་དང་ཟབས་ནི་རྒྱས་པའི་ཡིན། ། ཞེས་དང་། པད་ཅན་ལས།
ཁྲུ་གཅིག་པ་དང་ཁྲུ་གཉིས་པ། ། ལོགས་དང་དཔངས་སུ་རྒྱས་པ་ལས། ། ཞེས་སོ། ། གསུམ་པ་ནི། ཁ་དོག་སོགས་ཏེ། འདིའི་འབྱུང་བཞི་སའི་དཀྱིལ་འཁོར་མཚོན་ཅིང་བས་རྩི་ཤིང་དང་རོ་བཅུན་སྣ་ཚོགས་བསྐྱེད་པར་བྱེད་པ་བཞིན། འདིའི་ཁ་དོག་སེར་བ་སོགས་ཀྱིས་ཀྱང་། ཚེ་དང་བསོད་ནམས་སོགས་རྒྱས་པར་བྱེད་པ་སྟེ། ཐམས་ཅད་གསང་བ་ལས། དབང་ཆེན་ཁ་དོག་སེར་བ་སྟེ། །
གྲུ་བཞི་པ་དེ་རྒྱས་པ་ཡིན། ། ཞེས་སོ། ། དེ་ཡང་ས་རང་བཞིན་གྱིས་སེར་བ་དང་། དེ་ལྟར་མ་ཡིན་ན་གུར་གུམ་མམ། ས་སེར་པོའི་ཆུས་བྱུག་པ་དང་། དྲིའི་ཕྱོགས་ལ་རྡུལ་མཚོན་སེར་པོས་བྱ་བ་དང་། དེ་བཞིན་དུ་ལས་ལྷག་མ་གཉིས་ལ་ཡང་རང་བཞིན་གྱིས་དམར་བ་དང་། དེ་དང་མི་ལྡན་ན་ཙནྡན་དམར་པོའི་ཁུ་བའམ། བཙག་ལ་སོགས་པའི་བྱུག་པ་དང་། རྡུལ་མཚོན་དམར་པོ་དང་།
དྲག་པོ་ལ་ས་རང་བཞིན་གྱིས་ནག་པ་དང་། དེ་དང་མི་ལྡན་ན་དུར་ཁྲོད་ཀྱི་སོལ་བས་བྱུགས་པ་དང་། རྡུལ་མཚོན་ནག་པོས་བྲིས་པ་སོགས་ཤེས་པར་བྱའོ། ། དེ་ཡང་སྐབས་འདིར་རྩ་རྒྱུད་ལས། རྒྱས་པར་སེར་པོ་དེ་བཞིན་ཏེ། ། ཞེས་དང་། ཁ་སྦྱོར་ལས། མེ་ཏོག་སེར་པོས་བརྒྱན་པ་དང་། ། དྲི་ནི་སེར་པོས་རྗེས་སུ་བྱུགས། ། ཞེས་དང་།
རྡོ་རྗེ་མཁའ་འགྲོ་ལས། ཁ་དོག་སེར་པོས་ས་ལ་ནི། ། ཞེས་དང་། ལེགས་བསྡུས་ལས། རྒྱས་པ་རྡུལ་མཚོན་སེར་པོར་བྱ། ། ཞེས་དང་། པད་ཅན་ལས། ཁ་དོག་སེར་པོའི་ས་ཡིས་བྱུགས། ། ཞེས་སོ། ། བཞི་པ་མཚན་མ་འགོད་པ་ནི།
གོང་དུ་བཤད་པ་བཞིན་ལས་ལྷག་མ་གསུམ་ཆར་ལ་ཤེས་པར་བྱའོ། ། ལྔ་པ་ནི། ཁ་ཁྱེར་སོགས་ཏེ་ཐབ་ཀྱི་དངོས་གཞི་ཁྲུ་དོ་ལས་ཕྱི་རོལ་དུ་སོར་བརྒྱད་བསྐྱེད་པ་ཁ་ཁྱེར་དང་། དེའི་ཕྱི་ནས་སོར་བརྒྱད་སྟེང་དུ་ལངས་པ་མུ་རན་ཡིན་ཞིང་དེ་གཉིས་གང་རུང་ལ་རིན་པོ་ཆེའི་ཕྲེང་བས་མཚན་པ་སྟེ། ཁ་སྦྱོར་ལས། མུ་རན་ལ་ནི་སོར་བརྒྱད་ཉིད། ། ཅེས་དང་། རྡོ་རྗེ་མཁའ་འགྲོ་ལས། ། དེ་ཡི་ནང་དུ་སོར་མོ་བརྒྱད། ། དོར་བ་རུ་ནི་ཁ་ཁྱེར་བྱ། །
ཀུན་ནས་སོར་མོ་བཞི་ལ་ནི། ། རིན་ཆེན་ཕྲེང་བས་རྣམ་པར་བརྒྱན། ། ཞེས་དང་། རིན་ཆེན་འབར་བ་ལས། རྒྱས་པ་ལ་ནི་སོར་མོ་བརྒྱད། ། ཅེས་དང་། པད་ཅན་ལས། གྲུ་བཞི་པ་ལ་ཁ་ཁྱེར་ཡང་། ། སྔ་མ་ཉིས་འགྱུར་ཚད་ཀྱི་འོ། ། ཞེས་སོ། །
རྒྱས་པ་ལ་སྦྱར་བ་བསྟན་ཟིན་ཏོ། ། དབང་ལ་སྦྱར་ན་དང་པོ་དབྱིབས་ནི། དབང་གི་སོགས་ཏེ། སྤྱིར་ཁམས་གསུམ་སྣོད་བཅུད་ཀྱིས་བསྡུས་པ་རྣམས་དང་། བྱེ་བྲག་རང་ཉིད་ཅི་འདོད་པ་དེ་འགུགས་པར་ནུས་པས་དབང་ཞེས་བྱ་ལ། དེ་ཉིད་སྒྲུབ་པའི་ཐབ་ཁུང་ནི། སྐུ་གསུང་ཐུགས་ཀྱི་རྡོ་རྗེ་གསུམ་མཚོན་པས་ཟླ་བ་ཕྱེད་པ་དང་འདྲ་བར་གསུངས་ཏེ། གུར་ལས། དབང་ནི་ཟླ་བ་ཕྱེད་པ་འདྲ། ། ཞེས་དང་།
ཡེ་ཤེས་ཐིག་ལེ་ལས། དབང་ནི་གཞུ་ཡི་རྣམ་པ་བཞིན། ། ཞེས་དང་། རྡོ་རྗེ་མཁའ་འགྲོ་ལས། ཡང་ན་ཟླ་ཕྱེད་བཞིན་དུ་གནས། ། ཞེས་སོ། ། ཐབ་ཁུང་འདི་ལ་བརྟེན་ནས་དགུག་པའི་ལས་ཀྱང་བྱ་བར་གསུངས་ཏེ། རྩ་རྒྱུད་ལས། དབང་ལ་ཇི་ལྟར་དེ་བཞིན་དགུག ། ཅེས་དང་།
ཁ་སྦྱོར་ལས། དབང་དང་དགུག་པ་ཐུན་མོང་སྟེ། ། ཐབ་ཁུང་གཅིག་པའི་མཚན་ཉིད་གསུང་། ། ཞེས་སོ། ། གཉིས་པ་ནི། ཚད་སོགས་ཏེ་དབང་གི་ཐབ་འདིའི་ཚད་ནི། རྒྱར་ཁྲུ་་་་་་འདི་ལ་དངོས་ཁ་ཅིག་གིས་ཚད་དྲག་པོ་དང་འདྲ་བར་གསུང་པ་ནི་གཞུང་འདིར་ཚད་དང་མུ་རན་ཞི་བ་དང་འདྲ་ལ་ཞེས་དང་། རིན་ཆེན་འབར་བ་སོགས་ཀྱི་ལུང་འོག་ནས་འབྱུང་བ་དང་དངོས་སུ་འགལ་ལོ། ། གང་དང་། ཟབས་སུ་ཁྲུ་ཕྱེད་དང་།
དེའི་ཕྱི་རོལ་དུ་ཁ་ཁྱེར་མུ་རན་སོགས་བཞི་བཞི་ཡོད་པ་ནི་ཞི་བ་དང་འདྲ་སྟེ། ཨ་བྷ་ཡས། ཟབ་དང་ཁ་ཁྱེར་ལ་སོགས་པའི་ཚད་ནི་ཞི་བའི་ཐབ་ཁུང་བཞིན་ཤེས་པར་བྱའོ། ། ཞེས་སོ། ། དེའི་ཟླ་གམ་བྱེད་ཚུལ་ནི། དང་པོར་ཐབ་ཀྱི་དངོས་གཞི་ཁྲུ་གང་བ་བསྐོར་ཟིན་པའི་རྗེས་སུ། དབུས་ནས་ཤར་གྱི་ཚད་ཐིག་ལ་སོར་གསུམ། འཕགས་པའི་རྟགས་བྱས་པའི་སྟེང་ནས་སྔར་གྱི་ཚད་དེ་མ་འཆུགས་པར་བྱས་པའི་སྲད་བུ་ལ། སླར་སོར་གསུམ་བསྣན་པས། ཤར་ལྷོ་ནས་བྱང་ཤར་གྱི་བར་དང་།
དེའི་ཕྱི་རོལ་དུ་ཁ་ཁྱེར་དང་མུ་རན་སོར་བཞི་པ་རེ་ཤར་གྱི་ཟུར་ཐིག་གཉིས་ལ་རེག་པར་བསྐོར་ཞིང་། དེ་གསུམ་གྱི་ཤར་ཕྱོགས་འཕྲེད་དུ་བཅད་པས་ཟླ་གམ་འབྱུང་ངོ་། ། དེ་དག་ཀྱང་རིན་ཆེན་འབར་བ་ལས། དབང་དང་དགུག་པ་ཁྲུ་གང་དང་། ། ཁྲུ་ཕྱེད་རྒྱ་དང་ཟབས་སུ་བསྟན། ། ཞེས་སོ། ། གསུམ་པ་ནི། ཁ་དོག་སོགས་ཏེ། འདིར་ཁ་དོག་གི་སྒོ་ནས་མི་མཚུངས་ཀྱང་དབྱིབས་དང་བྱ་བ་བྱེད་ཚུལ་གྱི་སྒོ་ནས་རླུང་གི་དཀྱིལ་འཁོར་མཚོན་ཏེ། རླུང་གི་དངོས་པོ་ཐམས་ཅད་གཡོ་ཞིང་དབང་དུ་བྱེད་པ་ལྟར།
འདིས་ཀྱང་བསྒྲུབ་བྱ་གང་ཡིན་ལ་རྗེས་སུ་ཆགས་པའི་སྒོ་ནས་དབང་དུ་བསྡུད་པར་བྱེད་ལ། དེའི་ཁ་དོག་ནི་དམར་པོ་སྟེ། རྩ་རྒྱུད་ལས། དབང་ལ་དམར་པོ་རབ་ཏུ་གྲགས། ། ཞེས་དང་། ཁ་སྦྱོར་ལས། དབང་ལ་དེ་བཞིན་དམར་པོ་སྟེ། ། ཞེས་དང་། དེ་ཉིད་ལས། དྲི་ནི་དམར་པོས་འབྱུག་པར་བྱ། །
ཞེས་དང་། རྡོ་རྗེ་མཁའ་འགྲོ་ལས། ཐབ་ཁུང་དམར་པོ་དྲི་དང་ནི། ། མེ་ཏོག་གིས་ནི་སོ་སོར་བརྒྱན། ། ཞེས་དང་། པད་ཅན་ལས། ས་དམར་དང་ནི་དྲི་ཡིས་བྱ། ། ཞེས་དང་། ཡང་ཐམས་ཅད་གསང་བ་ལས། སྐབས་འདི་དང་འོག་ནས་འབྱུང་བའི་དྲག་པོའི་དབྱིབས་དང་འབྱུང་བའི་དཀྱིལ་འཁོར་གྱི་མཚོན་དོན་བཟློག་ནས་གསུངས་པ་ནི།
རིགས་བདག་གི་དབང་དུ་མཛད་པ་སྟེ། དེ་ཡང་དབང་གི་རིགས་བདག་མེ་ཁམས་དག་པའི་འོད་དཔག་མེད། དྲག་པོ་ལ་རླུང་ཁམས་དག་པའི་དོན་ཡོད་གྲུབ་པ་ཡིན་པ་ལ་དགོངས་ནས། ལས་དེ་གཉིས་ཀྱི་ཐབ་ཁུང་ཡང་འབྱུང་བ་དེ་དག་གི་དབྱིབས་ཇི་ལྟ་བར་གསུངས་པ་ནི། རྒྱུད་སྡེའི་ཁྱད་ཆོས་ཏེ། རྣམ་དབྱེ་འདི་བཞིན་སྐབས་གཞན་དུའང་ཤེས་དགོས་སོ། ། བཞི་པ་ནི། གོང་དུ་བསྟན་ལ། ལྔ་པ་ནི། ཁ་ཁྱེར་སོགས་ཏེ།
འདི་དག་གི་ཚད་ནི་བྲི་ཚུལ་གྱི་སྐབས་སུ་བཤད་ཟིན་ལ། འོན་ཀྱང་ཁ་ཁྱེར་མུ་རན་གང་རུང་ལ་ལྕགས་ཀྱུའི་འཕྲེང་བས་བསྐོར་བའོ། ། དེ་དག་ཀྱང་ཁ་སྦྱོར་ལས། ཞི་བའི་་་་་་ཐབ་ཚད་་་་་་བཞིན་དུ་ཁུང་དུ་་་་་་སྟེ་ཟབས་སུ་ཐབ་ཁུང་་་་་་དེ་ཉིད་ཀྱི་དང་ཕྱེད། ། རྒྱའི་་་་་ཚད་་་་་་དུ་ཁྲུ་གང་དང་། གཟུགས་་་་་་སྟེང་ནང་གི་དབྱིབས་ཟླུམ་པོ། མུ་རན་་་་་་ཁ་ཁྱེར་སོ་བཞི་བཞི། བྱས་ནས་ནི། ། ཞེས་དང་། རྡོ་རྗེ་མཁའ་འགྲོ་ལས།
ཞི་བ་ཡི་ནི་ཚད་བཞིན་དུ། ། འདི་ཡི་ཁ་ཁྱེར་ཤེས་པར་བྱ། ། ཞེས་དང་། དེ་ཉིད་ལས། རྡོ་རྗེ་ལྕགས་ཀྱུ་ཡིས་ནི་བསྐོར། ། ཞེས་དང་། ཨ་བྷ་ཡས། ཐབ་ཁུང་གསུམ་ཀ་ལ་ཡང་གཙོ་བོའི་མཚན་མས་མཚན་པའི་ལྕགས་ཀྱུས་མཚན་པའོ། ། ཞེས་སོ། ། དབང་ལ་སྦྱར་བ་བསྟན་ཟིན་ཏོ།
ད་ནི་དྲག་པོའི་ཕྱོགས་ལ་བརྗོད་པར་བྱ་སྟེ། དང་པོ་དབྱིབས་ནི། དྲག་པོའི་སོགས་ཏེ། སྔར་སྨོས་པའི་ལས་འཇམ་པོ་གསུམ་གྱི་རྗེས་སུ་གཟུང་བར་མི་ནུས་པའི་གདུག་པ་ཅན་ཚར་གཅོད་པའི་ལས་ཡིན་པའི་ཕྱིར། མངོན་སྤྱོད་དམ། གདུག་པའི་ལས་སམ། དྲག་པོ་ཞེས་བྱ་ལ། དེ་སྒྲུབ་པའི་ཐབ་ཁུང་ནི་སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་པ་སྟེ།
རྣམ་པར་མཐར་པའི་སྒོ་གསུམ་མཚོན་པས་གྲུ་གསུམ་དང་ལྡན་པ་ཡིན་ལ། ཐབ་ཁུང་འདིར་བསྐྲད་པ་སོགས་དྲག་པོའི་བྱེ་བྲག་གི་ལས་རྣམས་ཀྱང་འགྲུབ་སྟེ། རྩ་རྒྱུད་ལས། བསད་པ་ལ་ནི་གྲུ་གསུམ་བརྗོད། ། འདི་ཉིད་ལ་ནི་ལྷག་མ་སྒྲུབ། ། ཅེས་དང་། གུར་ལས། བསད་དང་ཞེ་སྡང་ལས་ལ་ནི། ། ནམ་མཁའི་ཁམས་དང་མཚུངས་པ་འོ། ། ཞེས་དང་།
ཁ་སྦྱོར་ལས། མངོན་སྤྱོད་ཐབ་ཁུང་གྲུ་གསུམ་པ། ། ཞེས་དང་། ཡེ་ཤེས་ཐིག་ལེ་ལས། དྲག་པོ་ཡིས་ནི་གྲུ་གསུམ་མོ། ། ཞེས་དང་། རྡོ་རྗེ་མཁའ་འགྲོ་ལས། དེར་ནི་ཐབ་ཁུང་གྲུ་གསུམ་སྟེ། ། ཞེས་སོ། ། གཉིས་པ་ནི།
རྒྱར་སོགས་ཏེ། ཐབ་འདིའི་རྒྱར་སོར་མོ་ཉི་ཤུ་དང་ཟབས་སུ་སོར་བཅུ་དང་ལྡན་པ་སྟེ། རྩ་རྒྱུད་ལས། སོར་མོ་ཉི་ཤུ་དེ་ཡི་ཕྱེད། ། བསད་པའི་སྟེང་དང་འོག་ཏུ་ཡང་། ། ཞེས་དང་། ཁ་སྦྱོར་ལས། རྒྱར་ནི་སོར་མོ་ཉི་ཤུ་སྟེ། ། འོག་གི་དཔངས་སུ་སོར་མོ་བཅུ། ། ཞེས་དང་།
རྡོ་རྗེ་མཁའ་འགྲོ་ལས། རྒྱ་རུ་སོར་མོ་ཉི་ཤུ་ལ། ། ཟབས་སུ་སོར་མོ་བཅུ་ཚད་ཉིད། ། ཅེས་དང་། རིན་ཆེན་འབར་བ་ལས། སོར་མོ་ཉི་ཤུ་དེ་ཡི་ཕྱེད། རྒྱ་ཟབས་བསད་དང་ཞེ་སྡང་ལའོ། ། ཞེས་དང་། པད་ཅན་ལས། རྒྱ་དང་རྔམས་ཀྱི་ཚད་དག་ཏུ། །
སོར་ནི་ཉི་ཤུ་དེ་ཡི་ཕྱེད། ། བསད་པ་ལ་ནི་ཐབ་ཁུང་འདི། ། ཞེས་སོ། ། གསུམ་པ་ནི། ཁ་དོག་སོགས་སྟེ། འདི་ཡང་ཁ་དོག་གི་སྒོ་ནས་མི་མཚུངས་མོད། དབྱིབས་དང་བྱ་བ་བྱེད་ཚུལ་གྱིས་མེའི་དཀྱིལ་འཁོར་མཚོན་ཏེ། མེས་བརྟན་གཡོ་ཐམས་ཅད་བསྲེག་པར་ནུས་པ་བཞིན། འདིས་ཀྱང་སྤྱིར་བསྟན་པ་དང་སེམས་ཅན་ལ་འཚེ་བ་དང་། ཁྱད་པར་ལས་དེའི་དབང་གིས་མ་རུང་པ་དེས་དམྱལ་བའི་སྡུག་བསྔལ་མྱང་བར་རིག་ནས།
དེ་ལས་སྐྱབས་པའི་ཕྱིར་སྦྱོར་བ་འདི་གསུངས་ཤིང་། དེའི་ཁ་དོག་ཀྱང་ནག་པོར་བསྟན་ཏེ། རྩ་རྒྱུད་ལས། བསད་པ་ལ་ནི་ཁ་དོག་ནག ། ཅེས་དང་། ཁ་སྦྱོར་ལས། བསད་པ་ཁ་དོག་དག་པོ་སྟེ། ། ཞེས་དང་། དེ་ཉིད་ལས། དུར་ཁྲོད་སོལ་བ་བྱུག་པར་བྱ།།
ཞེས་དང་། རྡོ་རྗེ་མཁའ་འགྲོ་ལས། ས་ནག་དུར་ཁྲོད་སོལ་བ་སོགས། ། ཇི་ལྟར་རྙེད་པས་ཉེ་བར་བྱུག ། རིན་ཆེན་འབར་བ་ལས། གསོད་དང་ཞེ་སྡང་ནག་པ་འོ། ། ཞེས་སོ། ། བཞི་པ་ནི། བརྗོད་ཟིན་ལ། ལྔ་པ་ནི།
ཁ་ཁྱེར་སོགས་ཏེ། ཐབ་ཀྱི་དངོས་གཞི་སོར་ཉི་ཤུ་པར་བྱས་པའི་ཕྱི་རོལ་དུ་སོར་གསུམ་བསྐྱེད་པ་ཁ་ཁྱེར་དང་། དེའི་ཕྱི་ནས་སོར་གསུམ་གྱེན་དུ་ལངས་པ་མུ་རན་ཡིན་ཞིང་། དེ་ཉིད་གང་རུང་ལ་རྡོ་རྗེ་རྩེ་གསུམ་པ་ཁ་གདེང་པས་མཚན་པའོ། ། དེ་ཡང་ཁ་སྦྱོར་ལས། མུ་རན་ལ་ནི་སོར་མོ་གསུམ། ། ཞེས་དང་། རྡོ་རྗེ་མཁའ་འགྲོ་ལས། རྩེ་གསུམ་ཁྲོ་བའི་རྡོ་རྗེ་ནི། ། བཅུ་དྲུག་ཕྱེད་ཀྱི་སོར་ཚད་ཀྱིས། །
ཞེས་དབུས་ཀྱི་མཚན་མ་དང་ཐུན་མོང་དུ་གསུངས་སོ། ། པད་ཅན་ལས་ཀྱང་། ཁ་ཁྱེར་སོར་མོ་གསུམ་གྱིས་བསྐོར། ། ཞེས་སོ། ། དེ་ལྟར་ན་ཐབ་ཀྱི་དབང་དུ་བྱས་པའི་ཁྱད་པར་ལྔ་ཡོད་པ་ལས། བཞི་སོ་སོར་སྦྱར་ནས་བསྟན་ཟིན་ཏོ། དེ་ནས་ཐབ་དེ་བཞི་ཀའི་སོགས་ནི། ཐབ་སྟེགས་ཡོད་པའི་དབང་དུ་མཛད་ནས་དེ་ལ་འགོད་པའི་མཚན་མ་གསུངས་པ་ཡིན་ལ། སྟེགས་བུ་དེ་དང་དེར་བཀོད་པའི་མཚན་མ་ནི་སྐབས་འདིའི་རྒྱུད་གསུམ་ནས་མ་གསུང་པས་ངེས་པ་ཅན་དུ་མི་དགོས་མོད་བྱེད་པར་སྤྲོ་ན། གཞན་ནས་གསུངས་པ་སྦྱར་བ་སྟེ་འོག་ཏུ་གསལ་ལོ། །
གཉིས་པ་ལས་ཐམས་ཅད་པའི་ཐབ་ནི། ཞར་ལས་བྱུང་བ་སོགས་ཏེ་ཚིག་གི་དོན་ནི་གོ་བར་ཟད་ཅིང་། རིན་ཆེན་འབར་བ་ལས། འབྱུང་ཞེས་པ་ནི། བསྟན་བཅོས་དེ་ལས། རང་འདོད་ལྷ་ཡི་རྣལ་འབྱོར་གྱིས། ། ལས་ཀུན་བྱེད་པའི་སྦྱིན་སྲེག་སྟེ། ། ཚད་དང་དབྱིབས་དང་ཁ་དོག་དག ། ཞི་བ་དང་མཐུན་ཤར་བལྟ་འོ། ། ཞེས་སོ།
རྡོ་རྗེ་མཁའ་འགྲོ་ལ་སོགས་པར་ནི་དེ་དང་ཅུང་ཟད་མི་འདྲ་བར་གསུང་སྟེ་ཇི་སྐད་དུ། ས་ལ་ལས་དང་རྗེས་མཐུན་པའི། ། ཐབ་ཁུང་ལས་རྣམས་ཐམས་ཅད་པ། ། སྔགས་པས་ཇི་ལྟ་བ་བཞིན་བྱ། ། ཡང་ན་ཡིད་ནི་གང་དགའ་བར། ། ཁྲུ་གང་ཟླུམ་པོ་ཁ་ཁྱེར་ཅན། ། པདྨ་རྒྱས་པ་ལྟ་བུ་འོ། ། ཁ་ཁྱེར་སོར་བཞིའི་ཚད་ཙམ་གྱིས། ། ཁ་ནི་པདྨ་རྒྱས་པ་འདྲ། ། ཞི་བ་བཞིན་དུ་ནང་དུ་དོར། །
ཕྱོགས་སུ་རྡོ་རྗེས་མཚན་པ་སྟེ། ། ཞེས་དང་། སྡོམ་འབྱུང་ལས། སོ་སོའི་ཐབ་རྫོགས་པར་གསུང་པའི་རྗེས་སུ། འོན་ཀྱང་ལས་ཀུན་བྱེད་ཐབས་ཀྱི། ། ཁྱད་པར་ཞི་བའི་ཐབ་དང་མཚུངས། ། མཆུ་ནི་པདྨའི་རྣམ་པ་སྟེ། ། དམའ་བ་རྡོ་རྗེའི་ཕྲེང་བས་བསྐོར། ། ཞེས་ཏེ། སྔ་མ་ལས།
ཁ་ཁྱེར་སོགས་ཚིགས་བཅད་གཅིག་དང་། ཕྱི་མ་ལས། མཆུ་ནི་སོགས་རྐང་པ་གཉིས་གསུང་པའི་དོན་ནི། ཁ་ཁྱེར་པདྨའི་འདབ་མ་ལྟར་བྱས་པའི་དབུས་ཀྱི་པདྨའི་ཕྱི་རོལ་དུ་རྡོ་རྗེའི་འཕྲེང་པས་བརྒྱན་པ་ཡིན་ནོ། ། དེ་ལྟར་ལས་ཐམས་ཅད་པའི་སོ་སོའི་ཐབ་གང་ཡིན་ཀྱང་ཕྱི་རོལ་དུ་དཔངས་སུ་སོར་བཞིའི་ཚད་ཅན་གྱི་སྟེགས་བུ་གྲུ་བཞི་པ་བྱས་ཏེ། སྡོམ་འབྱུང་ལས། དེ་ཡི་ཕྱི་རོལ་ཁ་ཁྱེར་ནི། ། གྲུ་བཞི་མཆུ་ཡི་ཚད་ལ་དཔངས། ། ཞེས་གསུང་ལ། སྟེགས་བུ་དེའི་གྲུ་བཞིར་ཟླ་བ་ཕྱེད་པ་ལ་གནས་པའི་རྡོ་རྗེས་མཚན་པ་སྟེ།
གདན་བཞི་ལས། ཟླ་ཕྱེད་རྡོ་རྗེ་ཤིན་ཏུ་མཛེས། ། གྲྭ་དང་གྲྭ་རུ་ཀུན་ཏུ་བཞག ། ཅེས་སོ། ། ཡང་ཁ་སྦྱོར་ལས་གསུང་པའི་ལས་ཐམས་ཅད་པའི་ཐབ་ནི། སཾ་བུ་ཊའི་ཕྱི་མ་ལ་སོགས་ཏེ། དེའི་ཐབ་ཇི་ལྟར་བྱ་བའི་ཚུལ་ནི་གོ་བར་ཟད་ལ། རྒྱུད་ལས་གསུང་ཚུལ་ནི། ཐབ་ཁུང་ཞེས་བྱ་བ་ནི་ཟླུམ་པོ་དང་། གྲུ་བཞི་དང་།
ཟླ་བ་ཕྱེད་པ་དང་། གྲུ་གསུམ་མོ་ཞེས་སོ། ། དེ་ལྟར་བཤད་པའི་ཐབ་རྣམས། བྲུ་བ་དང་། བྲི་བའི་ཕྱོགས་ནི་འདི་ཉིད་ཀྱི་རྒྱུད་དགོངས་འབྲེལ་དང་བཅས་པ་ནས་གསལ་བར་གསུངས་ལ། བརྩིགས་པའི་ཕྱོགས་ནི། གཤེད་དམར་ལེའུ་བཅུ་དགུ་པ་ལས། ཁྲུ་ཕྱེད་བརྩིག་བྱ་ཞི་བ་ལ། ། རྒྱས་པ་ལ་ནི་ཁྲུ་གང་ངོ་། ། ལྔ་གཉིས་བསད་པ་ལ་བྱ་སྟེ། །
ཇི་ལྟར་དགུགས་པ་དེ་བཞིན་དབང་། ། ཞེས་གསུངས་པས་རུང་བ་ཉིད་ཡིན་ནོ། ། དེ་ལྟ་བུའི་ཐབ་རྣམས་ཀྱི་ཁ་ཁྱེར་དང་མུ་རན་དག་ནི། ལས་འཇམ་པོ་གསུམ་ལ་རང་རང་གི་ཐབ་དངོས་གཞིའི་དྲུག་ཆ་དང་། དྲག་པོ་ལ་རྒྱུད་ནས་སོར་གསུམ་པར་གསལ་ཡང་དྲུག་ཆར་བྱེད་པའི་ཚེ། རྒྱུད་ནས་བཤད་པའི་སྟེང་དུ་སོར་ཅིག་གམ་གསུམ་ཆ་རེ་ཡོད་པ་ཡིན་ནོ། ། འདི་ལ་གཞན་ནས་ཐབ་ཀྱི་དངོས་གཞི་སོགས་འདི་དང་འདྲ་བ་ལ་ཁ་ཁྱེར་མུ་རན་ལྔ་ཆར་བཤད་པ་ནི་དོན་དང་ལྡན་པ་མ་ཡིན་ཏེ། དེ་ནི་སོར་མོ་ཉི་ཤུ་ལ་ཁྲུ་ཞེས་པ་ལྟར་གཞལ་ན་ཚད་དེ་འཇིག་པར་འགྱུར་ཏེ། དེ་ཡང་ཞི་བ་ལ་མཚོན་ན་ཐབ་ཀྱི་དངོས་གཞིའི་རྒྱ་ལ་སོར་ཉེར་བཞི་དང་། དེའི་ཁ་ཁྱེར་སོགས་སོར་བཞི་པར་བཤད་པའི་ཁ་ཁྱེར་སོགས་ལྔ་ཆ་ཡིན་ན།
ཐབ་དངོས་གཞི་ལ་སོལ་ཉི་ཤུ་ལས་མེད་པའི་ཁ་ཁྱེར་སོགས་སོར་ལྔ་པར་འགྱུར་བས་སོ། དེ་ལྟ་མོད་ཀྱི་འོན་ཀྱང་གདན་བཞི་དང་སྡོམ་འབྱུང་སོགས་ལས། ཁ་ཁྱེར་རང་རང་གི་ཐབ་ཀྱི་བརྒྱད་ཆར་བཤད་པ་ཡང་ཡོད་པས་སྐྱོན་མེད་དོ་ཞེ་ན། དེས་ནི་མི་འགྲུབ་སྟེ། རྒྱུད་དེ་དག་ལས་ཁ་ཁྱེར་ལ་སོར་གྲངས་མེད་པར་ཐབ་ཀྱི་དངོས་གཞི་གང་ཡིན་པ་དེ་ཉིད་དུམ་བུ་བརྒྱད་དུ་བྱས་པའི་ཆ་རེ་ཡོད་ཅེས་པའི་དོན་ཡིན་ཏེ། གདན་བཞི་ལས། བརྐོས་པ་ཡིས་ནི་བརྒྱད་ཆ་ཡིས། ། ཁུང་བུ་ཡིས་ནི་ཁ་གྱེར་བྱ། ། ཞེས་དང་། སྡོམ་འབྱུང་ལས།
ཐབ་ཁུང་གིས་ནི་བརྒྱད་ཆ་ཡིས། ། མཆུ་ནི་དེ་ཉིད་དུ་བྱ་སྟེ། ། ཞེས་གསུངས་ལ། དེ་དག་གི་མུ་རན་ཡང་། རྒྱུད་གཉིས་པོ་ལས་རིམ་པ་བཞིན། ཁ་ཁྱེར་གྱིས་ནི་ཕྱེད་ཆ་ཡིས། ། ཕྱི་རོལ་གྱི་ནི་མུ་རན་བྱ། ། ཞེས་དང་། མཆུ་ཡི་ཕྱེད་ཀྱི་ཆ་ཡིས་ནི། ། ཞེས་སོགས་གསུང་པས་སོ། །
དེའི་ཕྱིར་འདི་ནི་ཡིག་མཁན་བླུན་པོ་ཞིག་གི་ཞེ་འདོད་བརྩེ་བ་ཆེན་པའི་གསུང་རབ་ལ་སྦྱར་བར་ཟད་དེ། བརྩེ་ཆེན་དེ་ནི་རྒྱུད་དང་འགལ་བ་མི་གསུང་པའི་ཕྱིར་རོ། ། ཡང་སྐབས་འདིར་ཞི་བའི་ཐབ་ཁུང་བྲི་བའི་ཕྱོགས་སྟོན་པའི་དཔེ་རྙིང་རྣམས་ལས། ཁ་དོག་འདྲེས་པའི་སྐྱོན་སྤང་པའི་ཕྱིར་བཅད་ཚོན་ཐམས་ཅད་རྡོ་རྗེའི་ཁ་དོག་དམར་སྐྱས་བྱ། ཞེས་བྱུང་བ་ལ་དཔྱད་པ་གཏན་མ་མཛད་པར། མཁས་པའི་དབང་པོ་་་་་་དཀོན་མཆོག་ལྷུན་གྲུབ་ཀྱིས་ཀྱང་དེ་བཞིན་གསུང་མོད་འདི་ལ་རྣམ་པར་བརྟག་ན། ཁ་དོག་འདྲེས་པའི་སྐྱོན་ཡོད་པར་དོགས་པ་དེ་ནི་གཞི་མེད་ཡིན་ཏེ། འདིའི་ཁ་དོག་དཀར་པོ་ཁོ་ན་ཡིན་པས་སོ། ། གལ་ཏེ་དེ་ཉིད་འདྲེས་པར་དོགས་པས་ཤོད་ཅེ་ན། དེ་འདྲེས་པ་ལ་སྐྱོན་ཅི་ཞིག་ཡོད་ཀྱང་བཤད་དགོས་ལ།
དོགས་པ་དེ་ཁོ་ན་སྤོང་བའི་ཕྱིར་ཡིན་ན་ནི། ཐབ་ཁུང་བྲུས་པ་དང་བརྩིགས་པ་ལ་ཡང་དེ་ལྟར་བྱེད་དགོས་པས། ངལ་བ་འབྲས་བུ་མེད་པར་འགྱུར་རོ། ། འོ་ན་ཇི་ལྟར་ཡིན་སྙམ་ན། བྲུས་པ་དང་བརྩིགས་པའི་ཐབ་ལ་ནི་ཇི་ཏར་སྐད་བཤད་པའི་དབྱིབས་དང་ཚད་རྣམས་དངོས་སུ་ཚང་བར་བྱེད་ནུས་ལ། བྲི་བའི་ཕྱོགས་ལ་དེ་བཞིན་དུ་མི་འབྱུང་བས་རྣམ་པ་དང་ཁ་ཁྱེར་སོགས་ཀྱི་གྲངས་ཚང་བ་ཙམ་སྟོན་པའི་ཕྱིར་ཡིན་ནོ། ། དགོས་པ་དེ་ནི་དཀར་པོ་ཉིད་ཀྱིས་བྱས་ཀྱང་འགྲུབ་པས་ན། དེང་སང་དམར་སྐྱས་བྱེད་པ་ནི་མིག་སྔར་མཛེས་པ་ཙམ་མང་དུ་ཟད་དོ། དེ་བཞིན་དུ་གཞན་གསུམ་ལའང་ཤེས་པར་བྱའོ། ། ད་ནི་དཀྱུས་མ་ཉིད་འཆད་པ་ལ་གཞུང་འདིར་མི་འབྱུང་ཡང་།
ཐམས་ཅད་ཀྱི་ཐུན་མོང་དུ་འཇུག་པ་མེ་ཡོལ་ཞེས་བྱ་བ་སྒྲུབ་པ་པོ་དང་ཐབ་ཀྱི་བར་དུ་འཇིམ་པ་དཀར་པོའམ། སོ་ཕག་སོགས་ལས་བྱས་པ་ལ་དཀར་རྩིས་བྱུགས་པ་རྒྱར་ཐེབ་སོར་བཅུ་གཉིས་དང་། དཔངས་སུ་མི་སྐེད་ཙམ་སླེབས་པ་ཞིག་བྱས་ལ། དེ་ཉིད་དངོས་གཞིའི་ཚེ་རི་བོ་གངས་ཅན་དུ་བསྒོམ་པས་བདག་གི་ཚད་གདུང་སོགས་སེལ་བར་བསམ་སྟེ། གདན་བཞི་ལས། ཇི་བཞིན་བསྟན་པའི་གནས་སུ་ཡང་། ། མཐེབ་སོར་བཅུ་གཉིས་དག་དང་ནི། ། དཔངས་སུ་སྐྱེས་བུ་ཕྱེད་ལྡན་པའི། ། ཏེ་སའི་གངས་རི་མཛེས་པར་བཞག ། ཅེས་སོ། །
འདི་ལ་ཁ་ཅིག་ལས་དང་མཐུན་པའི་ཁ་དོག་ཏུ་བྱེད་ན་ནི། རྒྱུས་ཆུང་ལ་ཧམ་པ་ཆེ་བས་རང་གཞན་ཉམས་ང་བར་བྱེད་པ་སྟེ། གངས་རི་ལ་ཁ་དོག་གཞན་མི་རིགས་པས་སོ། ། འོ་ན་ཁྱོད་ཀྱི་བཤད་པ་ལས་བཞིའི་ཐུན་མོང་དུ་འཇུག་པར་གང་ལས་ཤེས་སྙམ་ན། རྒྱུད་དེ་ཉིད་ཞི་བ་སོགས་ཀྱི་བྱ་བ་གཞན་རྣམས་རྫོགས་པར་བསྟན་པའི་རྗེས་སུ་འདི་གསུང་པ་དང་། འདི་ཉིད་ཀྱི་དགོས་པ་ལས་ཀྱང་ཤེས་ཏེ། མེ་ལྷ་ནི་འཇིག་རྟེན་པའི་ཚུལ་འཛིན་པ་ཡིན་ལ། དེ་སྤྱན་དྲངས་པ་ན། དེའི་རྗེས་སུ་འབྲངས་ཞིང་མེས་མི་གནོད་པའི་འབྱུང་པོ་རང་རྒྱུད་པ་དུ་མ་འོང་ནས། སྒྲུབ་པ་པོ་ལ་འཚེ་བར་བྱེད་པའི་ཚེ།
འདི་ཉིད་གང་འདིར་བསྒོམ་པས་གནོད་པ་དེས་མི་ཚུགས་པའི་ཆེད་ཡིན་ནོ། ། དེས་ན་སྐབས་འདིར་མེ་ཡོལ་མེད་པའི་ཕྱོགས་ལ་སློབ་དཔོན་ཨ་བྷ་ཡས། དེ་དང་ལྷན་ཅིག་ལྷགས་པའི་བགེགས་ཐམས་ཅད་གཤིན་རྗེ་གཤེད་ལ་སོགས་པས་བསྐྲད་ནས། ཞེས་གསུང་པ་ཡང་ལེགས་པ་ཡིན་ནོ། ། གཉིས་པ་བུད་ཤིང་ལ་བཞི་ལས། དང་པོ་ནི། ཞི་བ་ལ་སོགས་ཏེ། དེའི་བུད་ཤིང་ནི། སངས་རྒྱས་ཐོད་པ་ལས། ཨ་ཤྭ་ཀ་དང་ནྱ་གྲོ་དྷ། །
ཨུ་དུཾ་ཝ་ར་སརྐ་ཏི། ། པ་ལ་ཤ་སྟེ་ཤིང་རྣམ་ལྔ། ། ཞེས་གསུངས་པའི་འོ་མ་ཤིང་གི་རྩེ་མོའི་ཆ་ལས་བྱུང་བ་སྟེ། རྡོ་རྗེ་མཁའ་འགྲོ་ལས། མཆོད་སྦྱིན་ཤིང་ལས་བྱུང་བ་ཡི། ། བུད་ཤིང་ཐབ་ཁུང་རིང་ཐུང་ཚད། ། ཅེས་དང་། གདན་བཞི་ལས། ཡམ་ཤིང་ཐང་ཤིང་ལས་བྱས་སམ། ། ཞོ་ཅན་ལྔ་ཡི་ཤིང་ལས་བྱ། །
ཞེས་དང་། ནག་པོ་པས། ཡལ་གའི་རྩེ་མོའི་ཆ་ལས་བྱུང་། ། བུད་ཤིང་ཞི་བའི་ལས་ལ་འདོད། ། ཅེས་སོ། ། འདི་གདན་བཞི་ལས། ཡམ་ཤིང་ཞེས་པ་དྲངས་པ་ནི། འོག་ཡམ་ཤིང་གི་སྐབས་ཀྱི་ཤེས་བྱེད་དུ་འདུག་པས་འཆོལ་བར་འགྱུར་རོ། ། ཞེ་ན། སྐྱོན་མེད་དེ།
རྒྱུད་དང་བསྟན་བཅོས་གཞན་ནས་ཀྱང་དེ་བཞིན་དུ་འབྱུང་ཞིང་། དེ་ཡང་བུད་ཤིང་ཡམ་ཤིང་དག་རྒྱུ་གཅིག་ཡིན་པས་མིང་དེ་གཉིས་གང་སྨོས་ཀྱང་རུང་བ་ལ་དགོངས་པ་ཡིན་ནོ། ། དེ་བཞིན་དུ་འོག་མ་རྣམས་ལ་ཡང་ཤེས་དགོས་སོ། ། གཉིས་པ་ནི། རྒྱས་པའི་སོགས་ཏེ། དེའི་བུད་ཤིང་ནི། ཁ་དོག་སེར་ཞིང་དྲི་ཞིམ་པ་འབྲས་བུ་བཟང་པོ་དང་བཅས་པའི་ཤིང་གི་དབུས་ཀྱི་ཆ་ལས་བྱུང་བ་སྟེ། རྡོ་རྗེ་མཁའ་འགྲོ་ལས། འབྲས་བུར་བཅས་པའི་ཤིང་སྔོན་བཞིན། ། རྒྱས་པའི་ལས་ལ་བསྲེག་པར་བྱ། །
ཞེས་དང་། ནག་པོ་པས། ཡལ་གའི་དབུས་ཀྱི་ཆ་ལས་བྱུང་། ། བུད་ཤིང་རྒྱས་པའི་ལས་ལ་འོ། ། ཞེས་སོ། ། གསུམ་པ་ནི། དབང་ལ་སོགས་ཏེ། དེ་ལ་ནི་ཁ་དོག་ཤིན་ཏུ་དམར་ཞིང་རོའི་བྱེ་བྲག་སྐྱུར་པོ་དང་ལྡན་པའི་རྩེ་མོའི་ཆ་ལས་བྱུང་བ་སྟེ། རྡོ་རྗེ་མཁའ་འགྲོ་ལས། དྲི་མེད་རབ་དམར་འབྲས་བུར་བཅས། །
ལྗོན་ཤིང་དྲི་མ་མེད་པ་ཡིས། ། ཞེས་དང་། ཨ་བྷ་ཡས། དབང་དུ་བྱ་བ་ལ་ནི། ནིམ་པ་དངས་ཤིང་སྐྱུར་པོ་དང་གཞན་ཡང་མེ་ཏོག་དང་ལྡན་པས་བྱའོ། ། ཞེས་སོ། ། གལ་ཏེ་དབང་རྒྱས་གཉིས་ལ་ཇི་སྐད་བཤད་པའི་བུད་ཤིང་དེ་དག་མ་རྙེད་ན། སྔར་བཤད་པའི་འོ་མ་ཅན་གྱི་ཤིང་རྣམས་ཀྱིས་བྱས་པས་རུང་སྟེ། རྡོ་རྗེ་མཁའ་འགྲོ་ལས། ཡམ་ཤིང་ཞི་བ་བཞིན་དུ་གཟུང་། །
ཞེས་དང་། དེ་བཞིན་དུ་གཞན་ལས་ཀྱང་འབྱུང་ངོ་། ། ཅི་སྟེ་ན་ཡུལ་དུས་ཀྱི་དབང་གིས་དེ་ཡང་མ་འབྱོར་ན། རྔ་མོ་སོགས་མ་ཡིན་པའི་ནགས་ཚལ་སོགས། དབེན་པའི་ཕྱོགས་ཀྱི་ལྕི་བ་སྐམ་པོ་སྲོག་ཆགས་མེད་པ་དང་། གཞན་ཡང་ཚེར་མ་ཅན་མ་ཡིན་པ་ཤིང་འབྱོར་པ་དང་མཐུན་པས་བྱ་སྟེ། རྡོ་རྗེ་མཁའ་འགྲོ་ལས། དགོན་པ་ཡི་ནི་ལྕི་བ་ཡང་། ། འབུ་སྲིན་ཡོངས་སུ་སྤངས་པ་དང་། ། ཞེས་དང་།
པད་ཅན་ལས། ཇི་ལྟར་འབྱོར་པས་རྙེད་པའི་ཡམ་ཤིང་ལ་སོགས་པ། ཞེས་སོ། ། འདི་ནི་འོག་ནས་འབྱུང་བའི་དྲག་པོ་ལ་ཡང་སྦྱར་བར་བྱའོ། ། དེ་ལྟར་ན་ཨ་བྷ་ཡས། རྒྱས་པ་ལ་ནི། དགོན་པའི་བ་གླང་གི་ལྕི་བ་མ་གཏོགས་པའི་ཇི་སྐད་བཤད་པའི་བུད་ཤིང་འབྲས་བུ་དང་བཅས་པའོ། ། ཞེས་བཤད་ཅིང་། གཞན་ལས་ཀྱང་དེ་བཞིན་དུ་འབྱུང་བ་དང་འགལ་ལོ་ཞེ་ན། མི་འགལ་ཏེ་ལུགས་དེ་དག་གི་ཉམས་ལེན་གྱི་ཚེ་དེ་ལྟར་བྱེད་པ་ལ་བཀག་ཅིང་།
འདིར་ནི་པད་ཅན་ལས། རྒྱས་པའི་སྐབས་ཉིད་དུ། ཇི་སྐད་གསུང་པའི་བུད་ཤིང་ནི། སྔོན་བཞིན་གཞན་དུ་ལྕི་བ་ཡང་། ། ཞེས་གསུང་པས་སོ། ། བཞི་པ་ནི། དྲག་པོ་ལ་སོགས་ཏེ། འདིར་ནི་ཁ་དོག་ནག་ཅིང་དྲི་མི་ཞིམ་པ་དབྱིབས་འཁྱོག་པོ་ཚེར་མ་དང་བཅས་པའི་ཡང་རྩ་བའི་ཆ་ལས་བྱུང་བ་དང་། གཞན་ཡང་རྔ་མོ་དང་། བོང་བུའི་སྦངས་ལ་སོགས་པ་སྟེ།
རྩ་རྒྱུད་ལས། སྡང་ལ་སོགས་པར་ཚེར་མར་བརྗོད། ། ཅེས་དང་། རྡོ་རྗེ་མཁའ་འགྲོ་ལས། དུག་སོགས་ཚ་བ་ཚེར་མ་དང་། ། ཞེས་དང་། སྡོམ་འབྱུང་ལས། ཚེར་མའི་མེ་ནི་རབ་སྦར་ལ། ། ཞེས་དང་། ནག་པོ་པས།
ཡལ་གའི་རྩ་བ་ཆུ་ལས་འབྱུང་། ། བུད་ཤིང་མངོན་སྤྱོད་ལས་ལ་འོ། ། ཞེས་དང་། ཨ་བྷ་ཡས། མངོན་སྤྱོད་ལ་ནི། ཁ་བ་དང་། ཚ་བ་དང་། ཚེར་མ་ཅན་དང་། དྲི་ང་བ་དང་། དྲི་མེད་པ་དང་།
བུང་བུ་དང་རྔ་མོའི་སྦངས་སམ། ཤིང་ཤིན་ཏུ་སྐམ་པས་སོ། ། ཞེས་སོ། ། དེ་ནས་གཞན་ཡང་སོགས་ཞར་ལས་བྱུང་བ་ཁ་སྦྱོར་གྱི་རྒྱུད་སོགས་ལ་ཁ་འཕངས་ནི་དེ་བཞིན་དུ་བྱ་བ་ཡིན་པས། འདིར་ཡང་མང་བའི་འཇིགས་པས་མ་བཀྲོལ་ལོ། ། གསུམ་པ་སྦར་བའི་མེ་ལ་ཡང་བཞི་ལས། དང་པོ་ནི། ཞི་བ་ལ་སོགས་ཏེ། བྲམ་ཟེ་རྣམས་ཀྱི་སྦྱིན་སྲེག་རྒྱུན་པར་བྱས་པ་ལས་བྱུང་བའི་མེའམ། གོང་དུ་བསྟན་པའི་ཤིང་འོ་མ་ཅན་ནམ།
ཙནྡན་དཀར་པོ་ལས་བྱུང་བའི་མེས་བྱ་སྟེ། རྡོ་རྗེ་མཁའ་འགྲོ་ལས། བསྲུབས་པ་ལས་ནི་བྱུང་མེ་འམ། ། གཉིས་སྐྱེས་ལ་སོགས་ལས་རྗེས་མཐུན། ། ཞེས་དང་། ནག་པོ་པས། ཞི་བ་ལ་ནི་དགོན་མེ་འམ། ། བྲམ་ཟེ་ཐ་མལ་པ་ཡི་མེ། ། ཞེས་དང་། ཨ་བྷ་ཡས་ཞི་བ་ལ་འོ་མ་ཅན་དང་།
རྩུབ་ཤིང་ལས་བྱུང་བའི་མེ་དང་། དགོན་པའི་མེ་དང་། སྦྱིན་སྲེག་གི་མེ་ཡང་རུང་ངོ་། ། ཞེས་སོ། ། གཉིས་པ་ནི། རྒྱས་པ་ལ་སོགས་ཏེ། དེ་ལ་ནི་དགེ་འདུན་གྱི་བདེ་བར་གནས་པའི་རྐྱེན་ལྔ་མེ། གདན། ཕྲུག་བསྐྱེད། ཁྲུས་ཁུང་དང་།
ཁྱེའུ་སུས་ཏེ་རྣམ་ལྔའོ། ། བསྟན་པའི་ཁང་པ་ནི་བསྲོ་ཁང་སྟེ་དེ་ལས་བྱུང་བའི་འམ། རྒྱལ་པོའི་གཡོས་ཁང་ནས་བྱུང་བའི་འམ། མེ་ཤེལ་སོགས་རིན་པོ་ཆེ་ལས་བྱུང་བའི་འམ། ནགས་ཚལ་ཚིགས་པ་ལས་བྱུང་བའི་མེས་བྱ་སྟེ། ནག་པོ་པས། རྒྱས་པ་ལ་ནི་རྒྱལ་རིགས་སམ། ། རྗེ་རིགས་ལས་བྱུང་མེ་ཡིས་བྱ། ། ཞེས་དང་། ཨ་བྷ་ཡས།
རྒྱས་པ་ལ་རྒྱལ་པོའི་རྒྱལ་རིགས་ལས་བྱུང་བའི་དང་། ནགས་མེས་ཚིགས་པའི་དང་། ནོར་བུ་ལས་བྱུང་བའི་དང་། དགེ་འདུན་གྱི་ཚྭ་ཁང་ལས་བྱུང་བའི་མེས་བྱའོ། ། ཞེས་སོ། ། གསུམ་པ་ནི། དབང་ལ་སོགས་ཏེ། རང་གི་བདག་པོ་ཡོད་དམ། མེད་ཀྱང་རུང་སྐྱེས་པ་དུ་མ་དབང་དུ་བསྡུད་པའི་བུད་མེད་ཀྱི་ཁྱིམ་གྱིའམ། སྤྲང་པོ་སོགས་ཀྱི་ལམ་དུ་བུས་པའི་མེས་བྱ་སྟེ།
ནག་པོ་པས། དབང་དང་དགུག་པ་སྨད་པ་འམ། ། ལམ་དུ་བྱུང་བའི་མེ་ཡིས་བྱ། ། ཞེས་དང་། པད་ཅན་ལས། སྨད་ཚོང་མེ་ལ་མཉམ་བཞག་པས། ། ཞེས་དང་། ཨ་བྷ་ཡས། དབང་ལ་སྨད་ཚོང་མའི་མེས་བྱའོ། ། དབང་གི་དགུག་པ་ལ་ཡང་གར་མཁན་གྱི་རོལ་མོ་མཁན་དང་མགྲོན་པོས་བུས་པའི་མེས་སོ། །
ཞེས་བཤད་དོ། ། དབང་རྒྱས་གཉིས་ལ་སོ་སོའི་མེ་རྣམས་མ་རྙེད་ན་ཞི་བའི་སྐབས་ཀྱི་མེས་ཀྱང་རུང་སྟེ། ཁ་སྦྱོར་ལས། རྩུབ་པ་ལས་ནི་བྱུང་བའི་མེས། ། དགེ་བྱེད་ལས་ནི་བྱེད་པར་འགྱུར། ། ཞེས་སོ། ། བཞི་པ་ནི། དྲག་པོ་ལ་སོགས་ཏེ། འགྲོ་བ་དུ་མའི་གཤེད་མར་གྱུར་པ་བཤན་པའི་ཁྱིམ་གྱིའོ། ། རྡོ་དང་ལྕགས་རྩུབ་པ་ལས་བྱུང་བའི་འམ།
དུར་ཁྲོད་ཀྱི་མེ་ལ་སོགས་པས་བྱ་སྟེ། ཁ་སྦྱོར་ལས། གདོལ་པའམ་དུར་ཁྲོད་སྐྱེས་པས་ནི། ། མི་དགེ་བྱེད་པ་རབ་ཏུ་བསྒྲུབ། ། ཅེས་དང་། ནག་པོ་པས། མངོན་སྤྱོད་ལ་ནི་གདོལ་པ་འམ། ། རྡོ་ལས་བྱུང་བའི་མེ་ཡིས་ཀྱང་། ། ཞེས་དང་། ཨ་བྷ་ཡས།
དྲག་པོ་ལ་ནི། མི་རོ་དུར་ཁྲོད་དུ་བསྲེགས་པའི་འམ། རྡོ་དང་གདོལ་པའི་ཁྱིམ་ལས་བྱུང་བའི་མེས་སོ། ། ཞེས་བཤད་དོ། ། དེ་ལྟར་བཤད་པའི་མེ་རྣམས་སྦྱོར་བའི་སྐབས་འདིར་རང་རང་གི་སྣོད་དུ་འདུས་བྱས་པ་ཡི་གེ་གསུམ་གྱིས་བསྲུངས་ནས་འཇོག་པར་ཡང་བཤད་དོ། ། པད་ཅན་ལས། ཡི་གེ་འབྲུ་གསུམ་གྱིས་བསྲུང་བའི། ། མི་ནི་སྣོད་དུ་བཞག་པར་བྱ། ། ཞེས་སོ། བཞི་པ་བསྲེག་རྫས་ལ་ཡང་བཞི་ལས།
དང་པོ་ནི། ཞི་བ་ལ་སོགས་ཏེ་འདིའི་ཡམ་ཤིང་གི་རྒྱུ་ནི་སྔར་བཤད་པའི་འོ་མ་ཅན་རྣམས་ཡིན་ལ། དེའི་ཚད་ནི་སྦོམ་དུ་མཐེའུ་ཆུང་ངམ་མཐེ་བོང་གི་ཚད་ཙམ་དང་། དཀྱུས་སུ་ཁུ་ཚུར་གཉིས་བརྩེགས་པའི་སོར་བརྒྱད་དང་ལྡན་པར་བྱ་སྟེ། ཁ་སྦྱོར་ལས། དེ་ཉིད་ཀྱི་ཡམ་ཤིང་དུ་བརྗོད་པ་སྟེ་འོན་ཀྱང་ཁུ་ཚུར་གྱི་ཚད་དང་། ཞེས་སོ། ། གཉིས་པ་ནི། རྒྱས་ལ་སོགས་ཏེ། འདིར་ཡང་རྒྱུ་ནི་སྔར་གྱི་ཁ་དོག་སེར་བ་སོགས་དང་ལྡན་པ་དེ་ཡིན་ལ།
ཚད་ནི་སྦོམ་དུ་ཕྱག་གང་བ་སྟེ། མཐེ་བོང་ཙམ་དང་། དཀྱུས་སུ་ཁྲུ་གང་ཡོད་པར་བྱ་སྟེ། ཁ་སྦྱོར་ལས། ཁྲུ་གང་ཙམ་གྱི་ཚད་འོ་མ་དང་མར་ལ་བཏགས་ཏེ། ཞེས་དང་། ནག་པོ་པས། རྒྱས་པ་ལ་ནི་ཁྲུ་གང་། ཞེས་སོ། ། གསུམ་པ་ནི།
དབང་ལ་སོགས་ཏེ། འདིའི་རྒྱུ་ཡང་གོང་དུ་བཤད་པའི་ཁ་དོག་དམར་བ་སོགས་དང་ལྡན་པའི་ཤིང་དེའོ། ། ཡང་ན་རྒྱུ་དང་ཚད་སོགས་ཞི་བ་དང་འདྲ་བར་བྱས་པས་རུང་སྟེ། ཁ་སྦྱོར་ལས་སྐབས་འདིར། ཨུ་དུམ་ཝ་ར་ལ་སོགས་པའི་ཤིང་རྣམས་བྱུང་བ་སོར་བརྒྱད་པ་དང་། ཞེས་དང་། ནག་པོ་པས། དབང་དང་དགུག་པ་ཞི་དང་འདྲ། ། ཞེས་སོ། ། བཞི་པ་ནི།
དྲག་པོ་ལ་སོགས་ཏེ། འདིར་ཡང་རྒྱུ་ནི། གོང་དུ་བསྟན་པའི་ཁ་དོག་ནག་པ་སོགས་དང་ལྡན་པ་ལ། ཚད་ནི་སྦོམ་ཕྲ་ཇི་ལྟར་རིག་པའི་དཀྱུས་སུ་སོར་བཅུ་པ་ཡིན་ཞིང་། དེ་ཡང་རྩེ་མོ་རྣོ་བ་ཁྲག་དང་། དུར་ཁྲོད་ཀྱི་ཐལ་བ་དང་། དུག་སོགས་ཀྱི་བྱུགས་པས་བྱ་སྟེ། ཁ་སྦྱོར་ལས། ཁྲག་དང་ལྷན་ཅིག་ཤིང་ནག་པོ་འཁྱོར་པོ་ལས་སྐྱེས་པའི་ཚེར་མ་དང་། ཚ་བ་དང་།
ཁ་བ་ལ་སོགས་པའི་ཤིང་ཐམས་ཅད་ལས་སྐྱེས་པའི་སོར་བཅུ་པ་དང་། ཞེས་དང་། རྡོ་རྗེ་མཁའ་འགྲོ་ལས། རྩེ་རྣོན་དུག་ལ་སོགས་པ་ཡི། ། དེ་ཡི་གཉིས་ཀ་ཆ་སྦགས་པ། ། གདུག་པའི་ལས་ལ་སྦྱར་བར་བྱ། ། ཞེས་དང་། ནག་པོ་པས། མངོན་སྤྱོད་ལ་ནི་སོར་བཅུ་འོ། ། ཞེས་དང་། །
པད་ཅན་ལས། ཁ་བ་ཚ་བ་ཚེར་མ་རྣམས། ། ཡམ་ཤིང་ལ་ནི་ཐལ་བས་འབྱུག ། ཅེས་སོ། ། དེ་ལྟར་བཤད་པའི་ཡམ་ཤིང་གི་ཚད་ལ་སོགས་པ་རྣམས་ནི་ཡང་དག་པར་སྦྱོར་བའི་རྒྱུད་གཙོ་བོར་མཛད་ནས་གསུངས་པ་ཡིན་ལ། རྒྱུད་གཞན་དང་མི་ཐུབ་ཟླ་བ་ཡབ་སྲས་ལ་སོགས་པས་ནི། བུད་ཤིང་དང་ཡམ་ཤིང་གཉིས་ཀའི་རྒྱུ་འོ་མ་ཅན་གྱི་ཤིང་རྣམས་ལས་བཞི་ཀའི་ཐུན་མོང་དུ་བྱས་ནས། ཚད་རྣམས་སོ་སོར་བཤད་དེ། ཇི་སྐད་དུ། ལེགས་གྲུབ་ལས།
འོ་མ་ཅན་གྱི་ཤིང་དག་གིས། ། མེ་ལ་ཡམ་ཤིང་མཐོ་གང་ཙམ། ། འོ་མ་སྦྲང་རྩི་མར་བཏགས་ཏེ། ། ཞི་བའི་ལས་ལ་བསྲེག་པར་བྱ། ། ཞེས་དང་། ནག་པོ་པས། མཆོད་སྦྱིན་ལ་སོགས་ཤིང་ལས་བྱུང་། ། ཡམ་ཤིང་སོར་ནི་བཅུ་གཉིས་པ། ། ཞེས་དང་། ལེགས་བསྡུད་ལས།
མཆོད་སྦྱིན་ཤིང་གི་ལྕུག་མ་ཡི། ། རྩེ་མོའི་ཆ་ནི་མ་ཉམས་པ། ། བཟང་པོ་ལོ་མ་གཉིས་ལྡན་པ། ། ལས་ཀྱི་དབྱེ་བས་དབྱེ་བར་བྱ། ། རྒྱས་པ་ལ་ནི་སོར་བཅུ་བཞི། ། ཞི་བ་སོར་ནི་བཅུ་གཉིས་པ། ། དབང་ལ་སོར་བཅུ་སྡང་བ་དང་། ། བསྐྲད་པ་ལ་ཡང་སོར་མོ་བརྒྱད། ། ཅེས་དང་། དེ་ཇི་ལྟ་བར་རིན་ཆེན་འབར་བ་ལས་ཀྱང་གསུངས་སོ། །
དེ་ནས་མཆོད་རྫས་ལ་སོགས་པ་བཤད་པར་བྱ་བ་ལ་དེ་དག་གི་སྣོད་ནི། འབྱོར་ན་ལས་དང་རྗེས་སུ་མཐུན་པའི་རིན་པོ་ཆེའི་དང་། དེ་ལྟར་མི་འགྲུབ་པ་རྣམས་ཀྱིས་ཇི་ལྟར་འབྱོར་པའི་སྣོད་དུ་བྱ་སྟེ། རྡོ་རྗེ་མཁའ་འགྲོ་ལས། གསེར་དང་དངུལ་གྱི་རང་བཞིན་ནམ། ཡང་ན་དུང་དང་ཉ་ཕྱིས་སམ། ། ཟངས་མ་འཁར་བའི་རང་བཞིན་གྱིས། ། རྫ་ལས་བྱས་པའི་རང་བཞིན་ནམ། ། ཐ་མར་འདབ་མའི་སྣོད་ཀྱང་རུང་། ། ཀུན་ཏུ་འབྱོར་དང་རྗེས་མཐུན་པའི། །
མཆོད་པའི་སྣོད་ནི་ཤེས་པར་བྱ། ། ཞེས་སོ། ། དེར་བཤམ་བྱའི་མཆོད་པ་ནི། མཆོད་རྫས་སོགས་ཏེ། དེ་ལ་ཡང་ལས་སོ་སོའི་ནི། རྡོ་རྗེ་མཁའ་འགྲོ་ལས། འོ་མ་མེ་ཏོག་དམ་པ་དང་། ། རབ་ཏུ་ལྡན་པའི་སྤོས་ཀྱིས་བདུག ། དེ་ཡི་རང་སྔགས་ལན་བདུན་བཟླས། ། ཞེས་ཞི་བའི་དང་།
སེར་པོའི་དྲི་སོགས་ལྡན་པའི་ཆུ། ། ཏིལ་དང་བཅས་ཤིང་ཞོ་ཡིས་བརྒྱན། ། རང་གི་སྔགས་ཀྱིས་མངོན་སྔགས་པ། ། རྒྱས་པ་ཡིས་ནི་མཆོད་ཡོན་ནོ། ། ཞེས་རྒྱས་པའི་དང་། དྲི་དམར་ལ་སོགས་ས་ཡི་ཆུ། ། གང་ཞིག་མེ་ཏོག་ཀུན་ཏུ་དམར། ། དགའ་བའི་དོན་དུ་འདི་གསུངས་ཏེ། ། ཞེས་དབང་གི་དང་། དྲི་ངའི་དྲི་དང་ལྡན་པའི་ཆུ།
དོག་ནག་པ་ལས་སྐྱེས་དང་ལྡན། ། ཀོ་ཊ་པ་དང་བ་ལང་ཆུ། ། ཡང་ན་མི་ཡི་ཆུ་ཉིད་དམ། ། བོང་བུ་ཡི་ནི་ཆུ་ཡང་རུང་། ། ཕཊ་ལ་སོགས་པས་མངོན་སྔགས་ཏེ། ། ཞེས་པ་དྲག་པོའི་འོ། ། གཞན་ཡང་མེ་ཏོག་ལ་སོགས་པ་ཞི་དྲག་གི་ཁྱད་པར་གཞན་ནས་འབྱུང་བ་ལྟར་བཤམ་མོ། ། གལ་ཏེ་སོ་སོའི་མཆོད་པ་ཁྱད་པར་བ་རྣམས་མ་རྙེད་ན་རིན་ཆེན་འབར་བ་སོགས་ལས་འབྱུང་བའི་ཆུ་བཞི་ཉེར་སྤྱོད་དང་བཅས་པ་དང་། གཏོར་མ་གཉིས་རྣམས་འདུ་བྱ་བ་ཡིན་ནོ། ། དེ་ནས་སྲེག་རྫས་སོགས་ཏེ།
དེ་ཡང་ལས་བཞིའི་ཐུན་མོང་གི་སྲེག་རྫས་ནི། རིན་ཆེན་འབར་བ་ལས། འབྲས་སོ་མ་ཆག་འབྲས་དང་ནི། ། འབྲུ་དང་ཞོ་ཡི་ཟན་དང་ནི། ། ཏིལ་དང་དེ་བཞིན་མཉམ་པའི་ཤིང་། ། དུར་བ་རབ་ཏུ་གཞོན་པ་ཉིད། ། ཅེས་པ་རྣམས་ཡིན་ལ། ཁྱད་པར་སོ་སོའི་གྲངས་འཛིན་པའི་རྫས་ནེ་ཞི་ལ་ཏིལ་དང་། རྒྱས་པ་ལ་ཟས་མཆོག་སོགས་དང་། དབང་ལ་མེ་ཏོག་དམར་པོའི་འབྲས་དྲུག་ཅུ་པ་སོགས་དང་།
དྲག་པོ་ལ་དུག་དང་ཚ་བ་གསུམ་ལ་སོགས་པ་སྟེ། རྩ་རྒྱུད་ལས། ཞི་བ་ཏིལ་དང་རྒྱས་པ་ཞོ། ། བསད་ལ་ཚེར་མ་དེ་བཞིན་ནོ། ། སྡང་ལ་སོགས་པའང་ཚེར་མར་བརྗོད། ། དབང་དང་དགུག་པ་ཨུཏྤལ། ། ཞེས་སོ། ། དེ་ལྟར་བཤད་པའི་མཆོད་རྫས་དང་བསྲེག་རྫས་རྣམས་ནི། ལས་དང་མཐུན་པའི་ཁ་དོག་ཏུ་བསྒྱུར་བའམ་བསམ་པར་བྱའོ། ། དེ་ཡང་རིན་ཆེན་འབར་བ་ལས།
མེ་ཏོག་ལ་སོགས་རྫས་རྣམས་ནི། ། ལས་ཀྱི་དབྱེ་བས་ཁ་དོག་དབྱེ། ། དཀར་པོ་ཞི་བར་བྱེད་པར་བརྗོད། ། སེར་པོ་རྒྱས་པའི་སྒྲུབ་ཐབས་ལ། ། དབང་དང་དགུག་པ་དམར་པོ་ཆེ། ། ཐ་མའི་ལས་ལ་ནག་པ་འོ། ། ལྔ་པ་བཤམ་ཐབས་ལ་གཉིས་ལས། དང་པོ་ནི། ལས་འཇམ་པོ་སོགས་ཏེ། དེ་ལ་དོན་དམ་པར་ཕྱོགས་ཀྱི་དབྱེ་བ་མེད་ཀྱང་ཀུན་རྫོབ་ཏུ་ལས་བཞི་གང་ལ་ཞུགས་པའི་རྣལ་འབྱོར་པའི་ཁ་གང་དུ་བལྟ་པའི་ཕྱོགས་ཏེ་ཤར་དུ་བྱ་བ་ཡིན་ཏེ།
ཨ་བྷ་ཡས། འདིར་ཡང་སྒྲུབ་པ་པོ་གང་ལ་མངོན་པར་ཕྱོགས་པ་ལ་ལྟོས་ནས་ཤར་ལ་སོགས་པའི་ཐ་སྙད་དུ་བྱ་སྟེ། དོན་དམ་པར་ཤར་ལ་སོགས་པའི་ཕྱོགས་མེད་པའི་ཕྱིར་རོ། ། ཞེས་དང་། དེ་བཞིན་དུ་གཞན་ལས་ཀྱང་འབྱུང་ངོ་། ། འདི་ནི་ཁ་བལྟ་ཕྱོགས་བཤད་པའི་སྐབས་སུ་ཡང་དྲན་པར་བྱའོ། ། དེ་ལྟར་དེ་ན་ལས་འཇམ་པོ་གསུམ་ལ་རྣལ་འབྱོར་པའི་གཡས་ཕྱོགས་སུ་ཡམ་ཤིང་སོགས་སྲེག་རྫས་དང་གཡོན་དུ་མཆོད་རྫས་རྣམས་བཤམ་མོ། ། གཉིས་པ་ནི། དྲག་པོ་ལ་སོགས་ཏེ། ལས་དེ་བསྒྲུབ་པ་ལ་ནི་སྔ་མ་ལས་བཟློག་ནས་མཆོད་རྫས་གཡས་དང་།
སྲེག་རྫས་གཡོན་དུ་དང་། ཐམས་ཅད་ལ་ཡང་མདུན་དུ་མཆོད་ཡོན་གྱི་སྣོད་དང་རྡོ་དྲིལ་དགང་བླུགས་དང་བཅས་པ་བཤམས་ཏེ། ཁ་སྦྱོར་ལས། སྦྱིན་སྲེག་ཡོ་བྱད་གཡས་སུ་བཞག གཡོན་དུ་ཆུ་ཡི་སྣོད། མདུན་དུ་མཆོད་ཡོན་སྣོད་ཉིད་དོ། ། ཞེས་དང་། རྡོ་རྗེ་མཁའ་འགྲོ་ལས། གཡོན་དུ་ཆུ་ཡི་སྣོད་བཞག་སྟེ། ། སྦྱིན་སྲེག་ཡོ་བྱད་གཡས་སུའོ། །
ཞེས་དེ་ཉིད་ལས། དྲག་པོའི་མཆོད་ཡོན་བསྟན་པའི་རྗེས་སུ། གདུག་པའི་ལས་ནི་བྱ་བའི་ཕྱིར། ། གཡས་ཀྱི་ཕྱོགས་སུ་བཞག་པར་བྱ། ། ཞེས་དང་། གྲུབ་ཆེན་ཉི་མ་སྦས་པས། དགང་གཟར་བླུགས་གཟར་རྡོ་རྗེ་དྲིལ། ། རྣལ་འབྱོར་མདུན་དུ་བཞག་པར་བྱ། ། ཞེས་སོ། ། དྲུག་པ་སྒྲུབ་པོའི་ཁྱད་པར་ལས། །
བསམ་པ་དུས་དང་བལྟ་ཕྱོགས་དང་། ། རྒྱན་དང་ཆས་གོས་འདུག་སྟངས་དང་། ། ཞར་ལས་བྱུང་བ་དགང་བླུགས་སོ། ། ཞེས་པ་ལྟར་དྲུག་གི་དང་པོ་ལྔ་ནི་ལས་བཞི་སོ་སོ་ལ་སྦྱར་བར་བྱ་བ་ཡིན་པས་ཞི་བའི་དབང་དུ་བྱས་ན། དང་པོ་ནི། སྡིག་པ་སོགས་ཏེ། དེ་དང་སོགས་ཀྱིས་བསྡུས་པ་ནད་རིམས་དང་ཆོ་གའི་སྐབས་ཀྱི་ལྷག་ཆད་སོགས་ཞི་བར་འདོད་པའི་བསམ་པས་བྱ་སྟེ། གུར་ལས། ཞི་བའི་སེམས་ཀྱིས་ཞི་བ་སྟེ། ། ནད་ལ་སོགས་པ་ཞི་བར་བྱ། །
ཞེས་དང་། ཁ་སྦྱོར་ལས། ཞི་བ་ལ་ཞི་བའི་ཡིད་དང་། ཞེས་སོ། ། གཉིས་པ་དུས་ནི་སྲོད་ཀྱི་སོགས་ཏེ། དེ་དང་ཕྱི་མ་རེད་དམ་སྟེ། དགོང་ཀའི་དུས་སུ་བྱ་སྟེ། མི་ཐུབ་ཟླ་བ་ཡབ་སྲས་ཀྱིས། ཞི་བ་དགོང་ཀ་བྱ་བ་སྟེ། ། ཞེས་དང་།
ནག་པོ་པས། ཞི་བ་ཕལ་ཆེར་སྲོད་ལ་བྱ། ། ཞེས་སོ། ། གསུམ་པ་ནི། ཁ་ཤར་དུ་སོགས་ཏེ་ཁ་བལྟ་ཕྱོགས་འདི་ནི། ལས་བཞི་ཀ་ཕྱོགས་བདག་ལྟོས་ནས་བལྟ་བར་བཤད་པས་འདིར་དབང་པོས་མི་མཐུན་ཕྱོགས་ཞི་བར་བྱེད་ལ་དེ་ཕྱོགས་སུ་ཁ་བལྟས་པས། ལས་འདི་འགྲུབ་སླབ་ལ་དགོངས་ནས་རྒྱུད་དང་བསྟན་བཅོས་ཕལ་ཆེར་ལས་ཞི་བ་ལ་ཤར་དུ་བལྟ་བར་གསུངས་ཏེ། ཁ་སྦྱོར་ལས། ཞི་བར་འདོད་པས་ཁ་ཤར་དུ་བལྟས་ཤིང་། ཞེས་དང་།
རྡོ་རྗེ་མཁའ་འགྲོ་ལས། ཞི་བ་དོན་གཉེར་དཔའ་བོས་ནི། ། སྙིང་རྗེར་ལྡན་པས་ཤར་བལྟས་ཏེ། ། ཞེས་དང་། གསང་འདུས་ལས། ཤར་དུ་ཁ་བསྟན་ཞི་བ་ལ། ཞེས་དང་། བསྟན་བཅོས་གཞན་ལས། སྲོད་ལ་ཤར་དུ་ཁ་བལྟས་འགྱུར། ། ཞེས་དང་།
ཨ་བྷ་ཡས། སྲོད་ལ་ཤར་དུ་ཁ་བལྟས་ལ་བློས་སྒྲུབ་པར་བྱ་བ་དམིགས་ནས། ཞེས་སོགས་མང་དུ་འབྱུང་ངོ་། ། ཡང་སངས་རྒྱས་ཐོད་པ། རྡོ་རྗེ་བདུད་རྩི། རྡོ་རྗེ་ཕྲེང་བ་སོགས་རྒྱུད་འགའ་ཞིག་དང་། མི་ཐུབ་ཟླ་བ་ཡབ་སྲས་སོགས་བསྟན་བཅོས་ཁ་ཅིག་ལ། ཞི་བ་ལ་བྱང་དང་རྒྱས་པ་ཤར་དུ་བལྟ་བར་གསུངས་པ་ནི། ཕྱོགས་དེ་དག་གི་སྐབས་དེའི་ཁྱད་ཆོས་ཡིན་པས། ཕན་ཚུན་བསྲེ་བར་མི་བྱའོ། །
འོ་ན་ལེགས་བསྡུ་སོགས་འདི་རང་གི་གཞུང་མ་ཡིན་ནམ་ཞེ་ན། ཡིན་མོད་ཀྱི་འོན་ཀྱང་བསྟན་བཅོས་དེ་དག་གི་ཆོ་གའི་ཡན་ལག་རྣམས་གདན་བཞི་སོགས་ལས་བཏུས་པར་བཤད་པས་འགལ་བ་ཅུང་ཟད་ཀྱང་མེད་དོ། ། བཞི་པ་ནི། རྒྱན་དང་སོགས་ཏེ། ལས་ཀྱི་ཁ་དོག་དང་མཐུན་པར་ཤེལ་ལ་སོགས་པའི་རྒྱན་དང་། དར་རམ་རས་སོགས་ཀྱི་གོས་དཀར་པོ་དང་ལྡན་པས་བྱ་སྟེ། རྡོ་རྗེ་མཁའ་འགྲོ་ལས། གོས་དཀར་ལ་སོགས་རྒྱན་དང་ལྡན། ། ཞེས་དང་། ཨ་བྷ་ཡས།
བྱམས་པའི་སེམས་དང་ལྡན་པས་གོས་དཀར་པོ་གྱོན་ཏེ། ཞེས་སོགས། ལྔ་པ་ནི། ཙོག་པུའི་སོགས་ཏེ། འདི་ནི་ཕྱི་རོལ་པ་དག་སྦྱིན་སྲེག་གི་ཚེ་ཙོག་པུར་འདུག་ནས་བྱེད་པ་དེ་དྲངས་བའི་ཕྱིར་དེ་དང་མཐུན་པའམ། ཡང་ན་པདྨའི་སྐྱིལ་ཀྲུང་དུ་གནས་པས་བྱ་སྟེ། རྡོ་རྗེ་མཁའ་འགྲོ་ལས། འཇམ་པའི་བསྟན་གྱི་དབུས་གནས་ཏེ། ། ཞི་བས་པདྨའི་འདུག་སྟངས་དང་། ། ཞེས་དང་།
ཨ་བྷ་ཡས། འཇམ་ཞིང་ཤིན་ཏུ་བདེ་བའི་བསྟན་ལ་པདྨའི་འདུག་སྟངས་ཀྱིས་འདུག་ལ། ཞེས་སོ། ། ད་ནི་རྒྱས་པའི་ཕྱོགས་ལ་བརྗོད་ན། དང་པོ་ནི། ཚེ་དང་སོགས་ཏེ། ཆོ་ག་འདི་ལ་བརྟེན་ནས་རང་གཞན་གྱི་ཚེ་དང་བསོད་ནམས་སོགས་ཕུན་སུམ་ཚོགས་པ་ཐམས་ཅད་རྒྱས་པའི་ཆེད་དུ་ཡིད་དགའ་ཞིང་ཚིམ་པའི་བསམ་པས་བྱ་སྟེ། གུར་ལས། རྒྱས་པའི་སེམས་ཀྱིས་རྒྱས་པ་སྟེ། ། རིན་ཆེན་ཆར་སྤྲིན་རབ་སྐོར་བྱ། །
ཞེས་དང་། ཁ་སྦྱོར་ལས། རྒྱས་པ་ལ་སོགས་པ་ཚིམ་པ་དང་འཕེལ་བར་འགྱུར་བ་དང་། ཞེས་སོ། ། གཉིས་པ་ནི། གཞན་ནས་བཟློག་སྟེ་བཤད་པ་ཡོད་ཀྱང་འདིར་སྔ་དྲོའི་དུས་སུ་བྱ་སྟེ། མི་ཐུབ་ཟླ་བ་ཡབ་སྲས་ཀྱིས། རྒྱས་པ་ནང་པར་བྱ་བ་ཡིན། ། ཞེས་དང་། ནག་པོ་པས།
རྒྱས་པ་སྔ་དྲོ་བྱ་བར་བཤད། ། ཅེས་དང་། ཨ་བྷ་ཡས། སྔ་དྲོ་ནས་བརྩམས་ཏེ་རྒྱས་པའི་ལས་བྱའོ། ། ཞེས་སོ། ། གསུམ་པ་ནི། ཁ་བྱང་དུ་སོགས་ཏེ་རྣམ་ཐོས་བུ་དགོས་འདོད་མཐའ་ཡས་པ་ལ་དབང་བསྒྱུར་ཞིང་གནས་པའི་ཕྱོགས་སུ་བལྟས་ན་གྲུབ་སླ་བས་བྱང་དུ་བལྟ་བར་བྱ་སྟེ། ཁ་སྦྱོར་ལས། ཁ་བྱང་དུ་བལྟས་ཤིང་གནས་ནས། ཞེས་དང་།
རྡོ་རྗེ་མཁའ་འགྲོ་ལས། བྱང་དུ་ཁ་བལྟས་དགའ་ལྡན་ཏེ། ། ཞེས་དང་། ཨ་བྷ་ཡས། དགའ་བའི་ཡིད་ཀྱིས་བྱང་དུ་བལྟས་ནས། ཞེས་སོ། ། བཞི་པ་ནི། རྒྱན་གོས་སོགས་ཏེ། འདིར་ཡང་ལས་དང་མཐུན་པའི་རྒྱན་དང་གོས་སོགས་སེར་པོས་བརྒྱན་པར་བྱ་སྟེ། རྡོ་རྗེ་མཁའ་འགྲོ་ལས།
སེར་པོ་རྒྱན་བྱས་སྔ་དྲོ་ནི། ། ནོར་གྱི་འཕང་ན་རྒྱས་པ་བྱ། ། ཞེས་དང་། པད་ཅན་ལས། ཕྲེང་བ་གོས་ནི་སེར་པོ་ལྡན། ། ཞེས་སོ། ། ལྔ་པ་ནི། བཟང་པོའི་སོགས་ཏེ། དེ་ཡང་བསྟན་མཐོ་བའི་སྟེང་དུ་འདུག་ནས། རྐང་པ་ས་ལ་བཞག་པ་བཟང་པོའི་འདུག་སྟངས་དང་།
སྐྱིལ་ཀྲུང་ལས་རྐང་པ་གཡས་ཅུང་ཟད་བརྐྱངས་པ་རྒྱལ་པོ་རོལ་པའི་ཚུལ་ཞེས་པ་གང་རུང་གི་གནས་པ་བྱ་སྟེ། རྡོ་རྗེ་མཁའ་འགྲོ་ལས། བཟང་པོའི་འདུག་སྟངས་ཀྱིས་འདུག་སྟེ། ། ཡང་ན་རྒྱལ་པོ་རོལ་པས་སོ། ། ཞེས་དང་། ཨ་བྷ་ཡས། བཟང་པོའི་འདུག་སྟངས་ཀྱིས་འདུག་ལ། ཞེས་སོ། ། ད་ནི་དབང་གི་ཕྱོགས་ལ་བཤད་པར་བྱ་བ་ལ། དང་པོ་ནི།
རྒྱལ་པོ་སོགས་ཏེ། དེ་ཉིད་གཙོ་བོར་གྱུར་པའི་སྐྱེ་འགྲོ་ཐམས་ཅད་རྡོ་རྗེ་འཛིན་པའི་གནས་ལ་དགོངས་པ་སོགས་ཀྱི་ཕྱིར་བདག་གི་དབང་དུ་བསྡུ་བའི་བསམ་པས་བྱ་སྟེ། གུར་ནས་འབྱུང་བའི་དོན་རིན་ཆེན་འབར་བ་ལས། རྗེས་སུ་ཆགས་པའི་སེམས་ཀྱིས་ནི། ། དགུག་པའི་ལས་ནི་ཡང་དག་བརྩམ། ། ཞེས་དང་། ཁ་སྦྱོར་ལས། དབང་ལ་དབང་གི་ཡིད་མཉེས་པར་བྱེད་ཅིང་རྣམ་པར་འཁྲུལ་པ་དང་། ཞེས་སོ། ། གཉིས་པ་ནི།
ཕྱིན་མ་རེད་སོགས་ཏེ། འདི་ནི་གོང་དུ་ཐབ་ཀྱི་ཚད་སོགས་ཞི་བ་དང་འདྲ་བར་བཤད་པའི་རིགས་པ་དང་། ནག་པོ་པས། དབང་ནི་དགོང་གི་དུས་སུ་འོ། ། ཞེས་གསུང་པ་ལ་བརྟེན་པར་སྣང་ལ། གཞན་ལས་ནི་མཚན་ཕྱེད་ལ་བྱ་བར་བཤད་པ་མང་སྟེ། ལེགས་བསྡུས་ལས། མཚན་མོ་ཕྱེད་ན་དབང་སོགས་བྱ། ། ཞེས་དང་། རིན་ཆེན་འབར་བ་ལས།
དབང་དང་དགུག་པ་མཚན་ཕྱེད་ལ། ། ཞེས་དང་། རྒྱུད་དག་ལས་ཀྱང་། དབང་གི་ལས་ནི་མཚན་ཕྱེད་ཀྱི། ། ཞེས་དང་། དབང་དང་མངོན་སྤྱོད་དག་གི་ལས། ། ཉི་མ་གུང་དང་མཚན་ཕྱེད་ལ་འོ། ། ཞེས་སོ། ། གསུམ་པ་ནི། ཁ་དོག་སོགས་ཏེ།
འདི་ནི་ཀླུ་རྣམས་ཀྱི་ཞགས་པས་འདོད་བྱ་དབང་དུ་བྱེད་ཅིང་། དེའི་རྟེན་འབྲེལ་གྱིས་མྱུར་དུ་འགྲུབ་པ་ལ་དགོངས་ནས་ཁ་ནུབ་ཏུ་བལྟ་བར་གསུངས་ཏེ། ཁ་སྦྱོར་ལས། ཁ་ནུབ་ཏུ་བལྟས་ཏེ་ཞེས་དང་། ལེགས་བསྡུས་ལས། དབང་ལ་ནུབ་ཏུ་བཤད་པ་ཡིན། ། ཞེས་དང་། རིན་ཆེན་འབར་བ་ལས། དབང་དང་དགུག་པ་ནུབ་ཏུ་འོ། ། ཞེས་དང་།
ཨ་བྷ་ཡས། ཁ་ནུབ་ཏུ་བལྟས་ཤིང་། ཞེས་སོ།། བཞི་པ་ནི། རྒྱན་དང་གོས་སོགས་ནི་དམར་པོས་བརྒྱན་པར་བྱ་ཏེ། རྡོ་རྗེ་མཁའ་འགྲོ་ལས། ཆགས་ཤིང་གོས་ནི་དམར་པོས་བརྒྱན། ། ཞེས་དང་། པད་ཅན་ལས། འདིར་ནི་དཔལ་ལྡན་གོས་དམར་བགོ །
ཞེས་དང་། དེ་ཉིད་ལས། ཆགས་པས་དེ་བཞིན་དམར་པོས་བརྒྱན། ། ཞེས་དང་། ཨ་བྷ་ཡས། རྒྱན་དམར་པོ་ལ་སོགས་པས་བརྒྱན་ལ། ཞེས་སོ། ། ལྔ་པ་ནི། པདྨའི་སོགས་ཏེ། འདིར་གསུངས་པ་ནི།
རིགས་ཀྱི་དབང་དུ་བྱས་པར་སྣང་ལ། དེ་ལྟར་ན་ཞི་བའི་ཚེ་རྡོ་རྗེ་སྐྱིལ་ཀྲུང་དུ་དོན་གྱིས་ཐོབ་བོ། ། རྡོ་རྗེ་མཁའ་འགྲོ་ལས་ནི། གོང་དུ་བསྟན་པ་བཞིན་ཞི་བ་ལ་པདྨའི་སྐྱིལ་ཀྲུང་དང་། འདིར་སེམས་དཔའི་སྐྱིལ་ཀྲུང་དུ་བཤད། ཇི་སྐད་དུ། སེམས་དཔའི་སྐྱིལ་ཀྲུང་ཡང་དག་གནས། ། ཞེས་སོ། ། འདིར་ཨ་བྷ་ཡས། ལྷའི་སྐྱིལ་ཀྲུང་གིས་འདུག་སྟེ། །
ཞེས་བཤད་པ་ནི། རྡོ་རྗེ་སྐྱིལ་ཀྲུང་ཡིན་པར་མངོན་ཏེ། སྐབས་འདིར་པད་ཅན་ལས། དེ་ཉིད་རྡོ་རྗེའི་སྐྱིལ་ཀྲུང་གིས། ། དམར་པོའི་སྟན་ནི་མཐོ་ལ་འདུག ། ཅེས་དང་། མཐུན་པས་སོ་སྙམ་མོ། ། ད་ནི་དྲག་པོའི་ཕྱོགས་ལ་བརྗོད་ན། དང་པོ་ནི། དགྲ་དང་སོགས་ཏེ།
འདིར་ནི་ཡུལ་ཅུང་ཟད་གསལ་བར་བཤད་ན། རྡོ་རྗེ་མཁའ་འགྲོ་ལས། དཀོན་མཆོག་གསུམ་ལ་གནོད་བྱེད་དང་། ། མ་རུང་དམ་ཚིག་ཉམས་པ་ལ། ། ཞེས་དང་། རྡོ་རྗེ་འཇིགས་བྱེད་ལས། སློབ་དཔོན་སྨོད་པར་བྱེད་པ་དང་། ། ཐེག་པ་ཆེན་པོར་བསྐུར་བ་དང་། ། སྔགས་དང་རྒྱུད་སྦྱོར་ཡེ་ཤེས་ལ། ། འཕྱ་བར་བྱེད་པའི་མི་གང་ནི། །
ཞེས་སོགས་རྒྱུད་རྣམས་ལས། དུ་མ་ཞིག་གསུང་པའི་གདུག་ཅན་བསྟན་པ་རིན་པོ་ཆེ་དང་། སེམས་ཅན་རྣམས་ཀྱི་གཤེད་མར་གྱུར་པ་དེ་དང་དེ་ལྟ་བུ་ནི། སྔགས་པ་སྙིང་རྗེའི་དབང་དུ་གྱུར་པའི་བློ་གྲོས་ཅན་ཡུལ་དེའི་སྔོན་དང་ཕྱི་མའི་མཐའ་རྟོགས་པའི་མངོན་ཤེས་དང་ལྡན་པས། མ་རུང་པ་དེ་རེ་ཞིག་ཚར་གཅོད་ཀྱི་སྒོ་ནས་བསད་ཅིང་། ཕྱིས་རྗེས་འཛིན་གྱི་སྒོ་ནས་རྣམ་ཤེས་བཀུག་ཏེ་རྟེན་དེ་ཉིད་ལ་བཅུག་ནས་གསོ་བའམ། ཡང་ན་བསད་པའི་རྗེས་ཐོགས་སུ་དག་པའི་ཞིང་དུ་སྐྱེལ་ནུས་པས་བྱ་སྟེ། རྡོ་རྗེ་འཇིགས་བྱེད་ལས། དཀོན་མཆོག་གསུམ་ལ་གནོད་པར་བྱེད་པ་དང་། དམ་ཚིག་དང་བྲལ་བ་དང་།
སྔགས་དང་རྒྱུད་ལ་འཕྱ་བར་བྱེད་པ་དང་། སེམས་ཅན་ལ་འཚེ་བ་འདི་རྣམས་ལ་ཕན་པའི་ཕྱིར། སྔགས་པ་སྙིང་རྗེས་གདུང་བའི་སེམས་ཅན་གྱིས་གནོད་པའི་སྦྱོར་བ་བྱའོ། ། ཀྱེ་མ་དོན་འདི་ལྟ་བུ་མ་རྟོགས་པར། དེང་སང་ཐེག་པ་ཆེན་པོ་སྤྱི་བྱེ་བྲག་གི་ཞལ་ངོ་འཛིན་པར་རློམ་པ་དག ཚེ་འདིའི་སྣང་བ་མིག་རྒྱུ་ལྟ་བུས་བསླུ་བར་མ་ཤེས་པས། དེའི་ཚེ་ཐབས་སྒྲུབ་པའི་ཕྱིར་ལུས་སྲོག་ཀྱང་བཏང་ཞིང་། རང་གཅེས་པར་འཛིན་པའི་གདོན་གྱི་དབང་དུ་གྱུར་པས། ཐོག་མ་མེད་པ་ནས་དྲིན་གྱིས་བསྐྱངས་པའི་ཕ་མར་གྱུར་པའི་འགྲོ་བ་རྣམས་ལ་མི་དགེ་བའི་ལས་སྦྱོར་སྣ་ཚོགས་བྱེད་པ་ནི། སེམས་ཅན་རྣམས་ལ་བྱམས་པ་སྤངས། །
བཞི་པ་ཡིན་པར་རྒྱལ་བས་གསུངས། ། ཞེས་དང་། ཆོས་ཀྱི་རྩ་བ་བྱང་ཆུབ་སེམས། ། དེ་སྤོང་བ་ནི་ལྔ་པ་ཡིན། ། ཞེས་པ་འདི་དག་གི་དོན་རྟོགས་པ་ལྟ་ཅི་སྨོས། ཐོས་པའི་ཡུལ་དུ་ཡང་མ་གྱུར་པར་ཟད་དོ། ། ཡང་དེ་དག་གི་ཆ་ཙམ་ཐོས་ཤིང་དོན་ཡང་འོལ་ཇི་ཙམ་གོ་བཞིན་དུ། སྦྱོར་རྩུབ་སྣ་ཚོགས་ཉམས་སུ་ལེན་པ་ནི། སྦྲུལ་གདུག་པས་འོ་མ་འཐུང་པ་ལྟར་ཟབ་ལམ་མི་དགེ་བའི་གསོས་སུ་གྱུར་པ་ཡིན་ལ། དེ་དག་གིས་ནི་སྔོན་ནས་འཕངས་པའི་ཚེ་འདིའི་སྣང་བ་འགགས་མ་ཐག་ཏུ་དམྱལ་བ་ལ་སོགས་པའི་བཟོད་པར་དཀའ་བའི་སྡུག་བསྔལ་མྱོང་བར་འགྱུར་ཏེ།
རྡོ་རྗེ་འཇིགས་བྱེད་ལས། གལ་ཏེ་སྔགས་པ་རྨོངས་པའི་བདག་ཉིད་ཀྱིས་བྱེད་ན་དམྱལ་བར་ངེས་པར་ལྷུང་ངོ་། ། ཞེས་དང་། དེ་ཉིད་ལས་གལ་ཏེ་གཞན་ལ་བྱས་ན་དམ་ཚིག་ཉམས་ནས་ཚ་བ་ཆེན་པོར་འགྲོའོ། ། ཞེས་སོ། ། དེ་ལྟར་ན་རྒྱུད་རྣམས་ལས་མངོན་སྤྱོད་ཀྱི་ཆོ་ག་ཇི་སྙེད་གསུངས་པའི་དོན་ཅི་ཞེ་ན། དེ་དག་ལ་དྲངས་པའི་དོན་ཡིན་ལ། འགའ་ཞིག་ནི་བཤད་མ་ཐག་པ་ལྟར་ཡུལ་དུས་གནས་སྐབས་ཤེས་ཤིང་ནུས་ལྡན་གྱི་བྱ་རུང་བ་ལ་དགོངས་ཀྱི་ཅི་དགར་བྱ་བ་མ་ཡིན་ནོ། ། དེའི་ཕྱིར་ཐེག་པ་ཆེན་པོའི་ལམ་ལ་ཞུགས་པའི་རྒྱལ་བའི་སྲས་རྣམས་ཀྱིས་ལམ་དེར་ཞུགས་པའི་དགོས་པ་དང་། སེམས་ཅན་གནོད་པ་ཙམ་གྱིས་ནི། །
ཕྱག་རྒྱའི་དངོས་གྲུབ་རྙེད་མི་འགྱུར། ། ཞེས་སོགས་དྲི་མ་མེད་པའི་ལུང་རྣམས་ཐུགས་ལ་བཞག་ནས། གང་དག་འདོད་པའི་དབང་ཕྱུག་སྙིང་ལ་ཚངས་པའི་སྐྱེས་ངན་གྱི་རྗེས་སུ་མི་འབྲང་བར། དྲིན་ཅན་ཕ་མ་རྣམས་ལ་འཚེ་བའི་བསམ་སྦྱོར་སྤངས་ནས། བླ་ན་མེད་པའི་བྱང་ཆུབ་ལ་བཀོད་པའི་ཕྱིར་བརྩོན་པར་མཛད་དུ་གསོལ་བ་སྙིང་ནས་འདེབས་སོ། ། ད་ནི་ཀྱུས་མ་ཉིད་འཆད་པ་ནི། གོང་དུ་བསྟན་པ་བཞིན་ཡུལ་དུས་སོགས་ངེས་པའི་ཚེ། ཁྲོ་བོའི་ལུས་ཀྱི་གཟུགས་ལྡན་པ། ། སངས་རྒྱས་འཕྲིན་ལས་བྱེད་པའི་མགོན། ། ཞེས་དང་།
སངས་རྒྱས་མཉམ་སྦྱོར་ལས། ཤིན་ཏུ་གདུག་པའི་གཏུམ་པོ་ལ། ། ཞི་བས་ཕན་པར་མི་འགྱུར་ཏེ། ། ཤེས་རབ་ཐབས་ཀྱི་ངོ་བོ་ཡིས། ། ཁྲོ་བོར་དེ་བཞིན་གཤེགས་ཀུན་མཛད། ། ཅེས་གསུང་པ་དང་མཚུངས་པར་བསམ་པ་དྲག་ཅིང་སྦྱོར་བ་རྩུབ་པ་ལྟར་བསྟན་ནས་གདུག་པ་ཅན་དེ་རྗེས་སུ་འཛིན་པའི་བསམ་པས་བྱ་སྟེ། གུར་ལས། གདུག་པའི་སེམས་ཀྱིས་བསད་པ་སྟེ། ། མེ་ཡི་ཆར་སྤྲིན་དབབ་པར་བྱ། ། ཞེས་དང་།
ཁ་སྦྱོར་ལས། མངོན་སྤྱོད་ལ་ཧཱུྃ་ཕཊ་ཀྱི་ལུས་འབར་ཞིང་འབར་བ་དང་འཇིག་རྟེན་གསུམ་ཟ་བའི་སེམས་ཀྱིས་གནས་སོ། ། ཞེས་དང་། པད་ཅན་ལས། ཁྲོས་པའི་སེམས་ཀྱི་བསྐྲོད་པར་བྱེད་དེ། ཞེས་སོ། ། གཉིས་པ་ནི། ནམ་ཕྱེད་སོགས་ཏེ། འདི་ལ་ནི་མཚན་ཕྱེད་དང་ཉིན་ཕྱེད་ལ་མི་མཐུན་པ་མེད་པ་ལ་དེ་གཉིས་ནི་གང་རུང་ལ་བྱས་པས་འགྲུབ་སྟེ། རྡོ་རྗེ་མཁའ་འགྲོ་ལས།
མཚན་མོ་ཕྱེད་དང་ཉིན་ཕྱེད་ན། ། ཞེས་དང་། སྡོམ་འབྱུང་ལས། དྲག་པོའི་ལས་ནི་ཉིན་ཕྱེད་དམ། ། མཚན་ཕྱེད་ན་སྟེ་གདོལ་པོའི་མེར། ། ཞེས་དང་། ལེགས་བསྡུས་ལས། གདུག་པའི་ལས་ནི་ཉིན་ཕྱེད་ལ། ། ཞེས་དང་། རིན་ཆེན་འབར་བ་ལས།
མཚན་ཕྱེད་བསད་དང་ཞེ་སྡང་ལའོ། ། ཞེས་དང་། ། ཉི་མ་གུང་དང་ནམ་ཕྱེད་ལ། ། ཞེས་སོ། ། གསུམ་པ་ནི། ཁ་སོགས་སྟེ། ལྷོ་ཕྱོགས་ན་གཤིན་རྗེས་ཉེས་པ་ཅན་མཐའ་དག་ཚར་གཅོད་ཅིང་གནས་ལ། དེའི་ཕྱོགས་སུ་ཁ་བལྟས་པས་ལས་འདི་འགྲུབ་སླ་བ་ལ་དགོངས་པ་སྟེ། ཁ་སྦྱོར་ལས། མཉམ་པར་བཞག་པས་ཁ་ལྷོར་བལྟས་ཏེ།
ཞེས་དང་། རྡོ་རྗེ་མཁའ་འགྲོ་ལས། གདུག་པས་ལྷོ་རུ་ཁ་བལྟས་སྟེ། ། ཞེས་དང་། ལེགས་བསྡུས་ལས། མངོན་སྤྱོད་ལ་ནི་ལྷོ་རུ་སྟེ། ། ཞེས་སོ། ། བཞི་པ་ནི། རྒྱན་དང་སོགས་ཏེ། ལས་ཀྱི་དབྱེ་བས་བརྒྱན་དང་གོས་ནག་པོ་ལ།
དུར་ཁྲོད་ཀྱི་ཐལ་བ་དང་རོ་སོལ་དང་ཁྲག་དང་དུག་ལ་སོགས་པ་དྲག་རྫས་ཇི་སྙེད་བྱུགས་པ་གྱོན་ནས་བྱ་བའམ། གཅེར་བུ་ལུས་ལ་ཐལ་བས་བྱུགས་ནས་བྱ་སྟེ། རྡོ་རྗེ་མཁའ་འགྲོ་ལས། གོས་ནག་རྒྱན་གྱིས་བརྒྱན་པ་ཡིས། ། ཞེས་དང་། སྡོམ་འབྱུང་ལས། ལྷོ་ཕྱོགས་ཁ་བལྟས་གཅེར་པུ་འམ། ། སྔགས་པས་གོས་ནི་ནག་པོ་གྱོན། ། ཞེས་དང་། པད་ཅན་ལས།
ཁྲག་ཆུ་ཡིས་ནི་གཤེར་བའི་རས། ། ཡང་ན་སྔོན་པོའི་རྒྱན་གྱིས་བརྒྱན། ། ཞེས་དང་། ཨ་བྷ་ཡས། རྒྱན་དང་གོས་སྔོན་པོའམ། ཡང་ན་ཁྲག་གི་ཆུས་གཤེར་བའི་གོས་སྔོན་པོ་བགོས་ཏེ། ཞེས་སོ། ། འདི་ནི་སྤྱི་རྒྱུད་ལས་ཀྱང་གསལ་བར་གསུང་སྟེ། སྔོན་སྤྱོད་གོས་ནི་ནག་པོ་ལ། ། ཁྲག་གི་བཏབ་པས་བྱ་བ་ཡིན། །
ཡང་ན་གོས་རྙིང་དྲི་མ་ཅན། ། བགོ་འམ་གཅེར་པུར་གནས་པས་བརྩམ། ། ཞེས་སོ། ། ལྔ་པ་ནི། བསྟན་མེད་པའམ་སོགས་ཏེ། སྔར་བཤད་པའི་རྒྱན་སོགས་དང་ལྡན་པས་བསྟན་མེད་པའམ། ཡང་ན་རྡོ་ལ་སོགས་པ་ཤིན་ཏུ་འཁྲེགས་པའི་སྟན་ལ་རོ་སོལ་གྱིས་ནག་པོར་བསྒྱུར་བའི་སྟེང་དུ། རྐང་པ་གཡས་པ་གཡོན་པས་མནན་པའམ། ཡང་ན་གཡོན་པ་ཅུང་ཟད་བརྐྱངས་ཤིང་གཡས་བསྐུམ་པ་ཁྲོ་བོའི་སྐྱིལ་ཀྲུང་གིས་འདུག་ལ་རུས་པ་དང་། རྡོ་བ་དང་ནིམ་པའི་འདབ་མ་ལ་སོགས་པ་འཆའ་བཞིན་པའམ།
སོའི་སྒྲ་དྲག་པོ་འདེབས་ཤིང་རབ་ཏུ་ཁྲོས་པའི་རྣམ་འགྱུར་དང་ལྡན་པས་བྱ་སྟེ། རྡོ་རྗེ་མཁའ་འགྲོ་ལས། ཁྲོ་བོའི་སྐྱིལ་ཀྲུང་རབ་གནས་པས། ། སྲ་བའི་སྟན་ལ་གནས་ནས་ནི། ། ཞེས་དང་། པད་ཅན་ལས། སྲ་བའི་སྟན་ལ་གཤིན་རྗེ་ལྟར། ། རུས་པ་རྡོ་བ་ནིམ་པའི་འདབ། ། འཆའ་བར་བྱེད་ཅིང་ཁྲོ་གཉེར་གདོང་། ། ཞེས་དང་།
ཨ་བྷ་ཡས། རྐང་པ་གཡས་པ་གཡོན་པས་མནན་ཅིང་སོ་འཆའ་བ་དང་བཅས་པའི་མིག་བགྲད་པ་དང་། བཞིན་ཁྲོ་གཉེར་ཅནསྙིང་རྗེ་ཆེན་པོ་དང་ལྡན་པས། ཞེས་སོ། ། ཡང་ཡུལ་ཕྱོགས་ཀྱི་རིམས་ནད་སེལ་བའི་ཕྱིར་རམ། མདུན་བསྐྱེད་ཀྱི་དཀྱིལ་འཁོར་དང་འབྲེལ་ན་གྲོང་ཁྱེར་རམ། དཀྱིལ་འཁོར་གྱི་ཁང་པའི་ཤར་དུ་ཞི་བ། ལྷོར་དྲག་པོ། ནུབ་ཏུ་དབང་། བྱང་དུ་རྒྱས་པ་རྣམས་སྔར་བཞིན་ལ།
སྒྲུབ་པ་པོའི་ཁ་ཞི་བ་ལ་ནུབ་དང་། དབང་ལ་ཤར་དུ་བལྟ་ཞིང་གཞན་གཉིས་ཀྱང་སྔར་ལས་བཟློག་ནས་བྱའོ། ། དེ་ཡང་རྡོ་རྗེ་མཁའ་འགྲོ་ལས། འདི་ནི་དཀྱིལ་འཁོར་ཁང་པ་ཡིས། ། ཤར་གྱི་ཕྱོགས་སུ་བྱ་བ་ཡིན། ། ཞེས་དང་། གྲོང་ནི་བྱང་གི་ཕྱོགས་སུ་ནི། ། འདི་དག་ཉིད་ནི་རྟག་ཏུ་བྱ། ། ཞེས་དང་། དབང་ཆེན་ནུབ་ཀྱི་ཕྱོགས་སུ་ནི། །
ཐབ་ཁུང་འདི་ཡི་ཕྱོགས་རིམ་བྱ། ། ལྷོ་ཕྱོགས་ཀྱི་ནི་ཆ་རུ་གནས། ། ཞེས་སོ། ། འདི་ལ་ཁྱབ་བདག་བླ་མས་གཞན་རྣམས་མ་ངེས་ཀྱང་དྲག་པོ་ལ་ལྷོར་བལྟ་བ་ངེས་ཅན་དུ་མཛད་ནའང་། མདུན་བསྐྱེད་གཙོ་བོར་གྱུར་པའི་ཚེ་བྱང་དུ་བལྟས་ཀྱང་མི་འགལ་ལམ་སྙམ་མོ། ། དེ་ནས་ཞི་རྒྱས་སོགས་ཏེ། ཁ་བལྟ་ཕྱོགས་ལུགས་གཞན་བསྟན་པ་ནི། གོང་དུ་བཤད་ཟིན་ཏེ། དྲུག་པ་ཐུན་མོང་དུ་འཇུག་པ་དགང་བླུག་བཤད་པ་ལ། རབ་འབྲིང་ཐ་ལ་གསུམ་ལས།
དང་པོ་གཉིས་ལ་རྒྱུ་ཐུན་མོང་དུ་དང་། ཚད་སོ་སོར་བཤད་པ་གཉིས་ལས། དང་པོ་ནི། གསེར་ལ་སོགས་པའམ་སོགས་ཏེ། འབྱོར་པ་དང་ལྡན་པའི་དགང་བླུག་གི་རྒྱུ་གསེར་དངུལ་དང་། ཟངས་སོགས་ལས་བྱས་པ་དང་། དེ་མ་འབྱོར་ན་ཨུ་དུམ་ཝ་ར་དང་ནིམ་པའི་ཤིང་སོགས་ལས་བྱ་སྟེ། རྡོ་རྗེ་མཁའ་འགྲོ་ལས། གསེར་རམ་དངུལ་ལམ་ཟངས་སམ་ནི། ། མཆོད་སྦྱིན་ཤིང་གི་རང་བཞིན་གྱིས། །
ཞེས་དང་། ལེགས་བསྡུས་ལས། གསེར་སོགས་རྫས་དང་མཆོད་སྦྱིན་ཤིང་། ། ཡང་ན་ནིམ་པའི་ཤིང་དང་ནི། ། ཞེས་དང་། རིན་ཆེན་འབར་བ་ལས། གསེར་སོགས་ནིམ་པ་མཆོད་སྦྱིན་ཤིང་། ། ཞེས་དང་། ཨ་བྷ་ཡས། དགང་གཟར་ནི།
གསེར་རམ་ཟངས་ཀྱི་རང་བཞིན་ནམ། ། མཆོད་སྦྱིན་ཤིང་གི་ངོ་བོ་སྟེ། ། ཞེས་སོ། ། གཉིས་པ་ཚད་བཤད་པ་ལ་གཉིས་ལས། དང་པོ་ཆེ་བའི་ཚད་ནི། དགང་གཟར་གྱི་ཁའི་སོགས་ཏེ། ཚིག་དོན་ནི་རྟོགས་པར་སླ་ལ། འདི་རྡོ་རྗེ་གདན་བཞིའི་རྒྱུད་རྒྱས་པ་དང་། རྡོ་རྗེ་མཁའ་འགྲོ་ལས་གསུངས་པའི་དོན་མི་ཐུབ་ཟླ་བ་ཡབ་སྲས་ཀྱིས་དྲངས་པར་གསུངས་པ་ལས། གདན་བཞིའི་རྒྱུད་རྒྱས་པ་ནི།
གངས་ཅན་འདིར་མ་བྱོན་ལ། རྡོ་རྗེ་མཁའ་འགྲོ་ལས་གསུང་པ་ནི་འདི་ཡིན་ཏེ། རྒྱུད་དེ་ལས། རྩ་ལ་སོགས་པར་དབྱུག་ཚད་དེ། ། སྟེང་དུ་གྲུ་བཞི་རབ་མཛེས་པར། ། སོར་མོ་གཉིས་ཚད་འོག་ཏུ་ཁྲུ། ། ཡེ་ཤེས་རྡོ་རྗེས་རྣམ་པར་སྤྲས། ། སླར་ཡང་དེ་སྟེང་སོར་བཞིའི་ཚད། ། པདྨའི་འདབ་མ་ལྟ་བུར་བྱ། ། ལྷ་མོ་དེ་ཡི་བུ་ག་ནི། །
མཐེ་འུ་ཆུང་གི་ཚད་ཙམ་ཡིན། ། རྡོ་རྗེ་རིན་ཆེན་སོར་མོ་དྲུག ། དེ་ཡི་དབྱུག་པའི་སྣ་རུ་བྱ། ། ཞེས་དགང་གཟར་དང་། ཁ་ནི་པདྨའི་འདབ་མ་བཞིན། ། མཆུ་རུ་སོར་མོ་གཉིས་ཀྱི་ཚད། ། སྔོན་བཞིན་མཚན་ཉིད་རྣམས་དང་ལྡན། ། དབུས་སུ་རྡོ་རྗེ་མཛེས་པས་མཚན། ། ཞེས་པས་བླུག་གཟར་བསྟན་པ་ཡིན་ནོ། ། དེ་དག་གི་དོན་སྦྱངས་དཀའ་ཟླ་བ་ཡབ་སྲས་ཀྱི་བཀྲལ་བ་ལས་ཐོག་མར་ལེགས་བསྡུ་ནས་འབྱུང་བ་ནི།
དགང་གཟར་རིང་ཚད་ཁྲུ་དོ་པ། ། དེ་ཡི་དབྱེ་བ་བཤད་པར་བྱ། ། མཆུ་ཞེང་སོར་མོ་བརྒྱད་པ་ལ། ། ཁུང་བུ་དེ་ཡི་ཕྱེད་མཉམ་བརྐོས། ། བརྐོས་པ་དང་མཉམ་རྡོ་རྗེ་བྲུ། ། ཁ་ནི་པདྨའི་འདབ་མ་མཚུངས། ། མུ་ཁྱུད་ཀྱང་ནི་གྲུ་བཞི་སྟེ། ། ཀུན་ཏུ་སོར་མོ་བཞི་ཡིན་ནོ། ། སོར་གཉིས་བརྐོས་པ་དེ་ཡི་ཚད། ། རྡོ་རྗེ་རྩེ་གསུམ་པ་ནང་དུ། །
འདི་ཡི་ཁུ་བཅུད་འཛག་པ་ཡིས། ། བུ་ག་མཐེབ་ཆུང་ཚད་ཙམ་ཡིན། ། སྐ་རགས་འོག་ཏུ་དེའི་ཚད། ། མཛེས་པ་འདབ་མ་དག་གི་གནས། ། སྨྱོ་བྱེད་མེ་ཏོག་དང་མཚུངས་པ། ། ཡུ་བའི་མགོ་བོར་པདྨ་བྱ། ། ཡུ་འོག་སོར་གཉིས་རིན་པོ་ཆེ། ། མཐའ་མར་རྡོ་རྗེ་སོར་དྲུག་པ། ། ཞེས་དགང་གཟར་དང་། ཕྱེད་བཅས་ཁྲུ་གང་བླུགས་གཟར་དུ། །
ཤེས་བྱ་འདི་ཡི་ཁ་སོར་དྲུག ། ཆུ་སྐྱེས་འདབ་མའི་རྣམས་པ་མཚུངས། ། དེ་ཡི་དབུས་སུ་ཞེང་ཟབས་སུ། ། སོར་གསུམ་བྲུ་བྱ་དེ་ཚར་ཙམ། ། རྩེ་ལྔ་པ་ཡི་རྡོ་རྗེས་མཚན། ། སོར་གཉིས་མཛེས་པར་བྱེད་པའི་གནས། ། རིན་ཆེན་སོར་གཅིག་ཤེས་པར་བྱ། ། ཞེས་བླུགས་གཟར་བཤད་ནས་དེ་དག་གི་ཡུ་བའི་སྦོམ་ཕྲ་ཡང་། དགང་གཟར་ཡུ་བ་འཆང་པ་ཡིས། ། གཟུང་བར་འོས་པའི་ཚད་ཙམ་ཡིན། །
ཞེས་དང་། ཅུང་ཟད་ཕྲ་བ་བླུགས་གཟར་གྱི། ། རྡོ་རྗེར་སོར་གསུམ་བྱ་བ་འོ། ། ཞེས་སོ། ། རིན་ཆེན་འབར་བ་ལས་བྱུང་བ་ནི། ཡུ་བ་ཁྲུ་དོ་མཆུ་སོར་བརྒྱད། ། ཞེང་ཟབས་རྡོ་རྗེར་སོར་བཞི་འོ། ། ཁ་ནི་པདྨའི་རྣམ་པ་མཚུངས། ། སྐ་རགས་གྲུ་བཞི་མཛེས་པ་སྟེ། ། འོག་ཏུ་པདྨ་ལེགས་པར་བྱ། །
རིན་ཆེན་སོར་གཉིས་ཡུ་བའི་མགོར། ། ཐ་མར་རྡོ་རྗེ་སོར་དྲུག་པ། ། དེ་ནི་དགང་གཟར་མཚན་ཉིད་དོ། ། ཞེས་དགང་གཟར་དང་། བླུགས་གཟར་ཡུ་བ་ཁྲུ་གང་སྟེ། ། མཆུར་ནི་སོར་དྲུག་ཞེང་དང་ཟབས། ། རྡོ་རྗེ་སོར་གསུམ་པད་འདབ་མཚུངས། ། རིན་ཆེན་སོར་གཅིག་གསུམ་རྡོ་རྗེ། ། ཞེས་བླུགས་གཟར་རོ། ། འདིར་གཉིས་ཀ་དྲངས་པ་ནི།
རྗེ་བཙུན་ཉིད་ཀྱིས་གཉིས་ཀ་ཤེས་བྱེད་དུ་གསུང་པ་དང་། ལེགས་བསྡུས་ལས། བླུགས་གཟར་གྱི་ཡུ་བ་ཁྲུ་ཕྱེད་དོ་དང་། རིན་ཆེན་འབར་བ་ལས། དེའི་ཡུ་བ་ཁྲུ་གང་པར་བཤད་པ་སོགས་དོན་གྱི་དང་། ཚིག་ལ་ཡང་འགྱུར་བདེ་ཁྱད་ཆེ་བར་འདུག་པས་བྲིས་པ་ཡིན་ནོ། ། གཉིས་པ་ནི། དགང་བླུགས་ཆུང་བའི་སོགས་ཏེ། འདི་ལ་ཆུང་བར་བཤད་པ་ནི་སྔ་མ་ལ་ལྟོས་ནས་ཡིན་ལ། འབྲིང་པོར་བྱས་པ་ནི་གསུམ་གསུངས་པ་ལ་ལྟོས་ནས་དེར་བཞག་པ་ཡིན་ནོ། །
དེ་ཡང་གཉིས་ཀའི་སོགས་ཏེ་ཚིག་གི་དོན་ནི་གོ་བར་ཟད་ལ། འདི་ཉིད་ཡེ་ཤེས་ཐིག་ལེ་ལས་འབྱུང་ཞེས་པ་ནི། རྒྱུད་དེ་ལས་མར་ཁུའི་སྣོད་དང་བཅས་ནས་གསུང་སྟེ། ཇི་སྐད་དུ་དགང་གཟར་བླུགས་གཟར་མར་གྱི་སྣོད་རིན་པོ་ཆེ་རུ་བསྟན། ལག་པ་ཡི་ནི་དབྱུག་པའི་ཚད། ། འབད་པ་ཡིས་ནི་དགང་གཟར་བྱ། ། དགང་གཟར་ཇི་བཞིན་བླུགས་གཟར་ཏེ། ། མར་བཞུའི་སྣོད་ནི་དེ་དང་མཉམ། ། གྲུ་གསུམ་ཟླུམ་པོའི་རྣམ་པ་དང་། ། རྡོ་རྗེ་ཡིས་ནི་རྣམ་པར་བརྒྱན། །
ཞེས་མདོར་བསྟན་ནས་རྒྱས་པར་བཤད་པ་ནི། དགང་གཟར་གྱི་ནི་ཁ་ཞེས་བྱ། ། སོར་དྲུག་པ་ཡིས་ཚད་དུ་ནི། ། མགོ་བོ་ཡང་ནི་དེ་བཞིན་བྱ། ། ཐམས་ཅད་ཀུན་ཏུ་གྲུ་བཞི་བྱ། ། སྣ་ཚོགས་རྡོ་རྗེ་སྙིང་ཀ་རུ། ། ལྟེ་བ་པདྨ་ཡིས་ནི་བརྒྱན། ། ཆུ་སྲིན་ཁ་ནས་བྱུང་བ་ཡི། ། རྩེ་དགུ་པ་ཡི་རྡོ་རྗེ་ཡིས། ། དགང་གཟར་གྱི་ནི་མཐའ་རུ་ལྡན། །
ཞེས་དགང་གཟར་དང་། བླུགས་གཟར་བ་ཡིས་མི་དང་འདྲ། ། ཡང་ན་དེ་ནི་པདྨས་སོ། ། ནང་གི་གཏིང་རིང་གསལ་བ་དང་། ། ཧ་ཅང་རིང་དང་ཐུང་མ་ཡིན། ། རྡོ་རྗེ་ཕྲ་མོས་ནང་དུ་བརྒྱན། ། ཞེས་བླུགས་གཟར་དང་། མར་བཞུའི་སྣོད་ནི་ཟླུམ་པོར་གྲགས། ། ལྟེ་བ་རིང་ཞིང་དྲི་མ་མེད། ། རྡོ་རྗེ་ལ་སོགས་རྒྱན་དང་ལྡན། །
ཞེས་སོ། ། དེའི་མར་ཁུའི་སྣོད་ནི། རྒྱུ་རིན་པོ་ཆེ་ལས་བྱས་པ་ལ་ཚད་དགང་བླུགས་དང་མཉམ་པར་གསུང་པའི་དོན་ནི་ཁྲུ་གང་ཟླུམ་པོར་བྱས་པའི་རྒྱ་དང་། ཟབས་སུ་ཇི་ལྟར་རིག་པར་བྱས་པའི་ཁ་ལ་རྡོ་རྗེས་བརྒྱན་པ་སྟེ། གོང་དུ་མར་བཞུའི་སོགས་དང་། འོག་ཏུ་ཡང་མར་བཞུའི་སོགས་རྐང་པ་གསུམ་གསུང་པས་བསྟན་ནམ་སྙམ་མོ། ། འོན་ཀྱང་རྒྱུད་འདིའི་འགྲེལ་པ་རྡོ་རྗེ་གསང་བས་མཛད་པ་བོད་བྱོན་པས་དེ་རྙེད་ན་རྟག་གོ ། དགང་བླུག་འབྲིང་པོ་འདི་ནི་རིན་ཆེན་འབར་བ་ལས་ཀྱང་གསུངས་ཏེ། གཞན་ཡང་དགང་གཟར་བླུགས་གཟར་གྱིས། ། ཡུ་བ་ཁྲུ་གང་བྱ་བ་སྟེ། །
འོག་ཏུ་རྡོ་རྗེ་རིན་ཆེན་བྱ། ། དེ་ཡི་དགང་གཟར་རྒྱར་སོར་བཞི། ། ཟབས་སུ་སོར་བཞི་ནང་རྡོ་རྗེ། ། སོར་བཞིའི་མཐར་ནི་རྡོ་རྗེ་སྟེ། ། བར་དུ་པདྨའི་འདབ་མའི་དབྱིབས། ། བླུགས་གཟར་བར་དབྱིབས་སོར་གཉིས་ཏེ། ། ཟབས་སུ་སོར་གཅིག་ནང་རྡོ་རྗེ། ། ཞེས་སོ། ། གསུམ་པ་ནི། དགང་བླུགས་ཤིན་ཏུ་བསྡུས་པ་སོགས་ཏེ།
འདི་ཡང་རྡོ་རྗེ་མཁའ་འགྲོ་ལས་འབྱུང་བར་གསུངས་པ་ནི། རྒྱུད་དེ་ལས། སོར་མོ་ལྔ་ཡི་རབ་སྦྱོར་བས། ། དགང་བླུགས་གསུམ་ནི་ཡང་དག་མཚུངས། ། གཞན་ཡང་སོར་མོ་གསུམ་པོ་དག ། ཤིབས་པ་འདི་ཡི་བསྲེག་བླུགས་སྦྱིན། ། ཞེས་སོ། ། དེ་བཞིན་དུ་རིན་ཆེན་འབར་བ་ལས་ཀྱང་། ཡང་ན་སོར་མོ་ལྔ་དང་གསུམ། ། གཅེར་བས་ཀྱང་ནི་བྱ་བར་གསུངས། །
ཞེས་སོ། ། སྦྱོར་བའི་ཆོས་རྣམས་བསྟན་ཟིན་ཏོ། ། གཉིས་པ་དངོས་གཞིའི་ཆོས་ལ་དྲུག་སྟེ། ལྷ་བསྒོམ་མེ་བཙལ་ཡོ་བྱད་བསངས། ། ཐབ་ཁུང་འདུ་བྱ་འཇིག་རྟེན་དང་། ། འདས་པའི་མེ་ལྷ་མཆོད་པ་འོ། ། ཞེས་པའི་དང་པོ་ནི། བདག་གི་རྣལ་འབྱོར་སོགས་ཏེ། ཡབ་ཡུམ་གང་དང་འབྲེལ་ཡང་ལྷའི་རྣལ་འབྱོར་བསྙེན་སྒྲུབ་ཡན་ལག་བཞིས་བསྡུས་པ་བསྒོམས་ཀྱང་དགག་པར་བྱ་བ་མ་ཡིན་ལ། དེང་སང་གི་ཕྱག་ལེན་ལ་ནི་གཞུང་འདི་ཡབ་ཀྱི་ཕྱོགས་ཁོ་ན་གསུངས་ནས།
དེའི་བསྐྱེད་ཆོག་གི་ཆིངས་ཀྱང་ཡན་ལག་དྲུག་པར་བཤད་པ་འདི་གཙོ་བོར་མཛད་པ་སྣང་ངོ་། ། དེ་ལ་སྐྱབས་འགྲོ་ནས་བརྩམས་ཏེ། བཟླས་པ་བསྡུ་བའི་བར་གྱི་འོད་ཟེར་སྤྲོ་བསྡུ་དང་། བཟླས་པའི་སྔགས་རྣམས་ལས་བཞི་གང་དང་འབྲེལ་བའི་ཁ་དོག་ཏུ་བྱས་ལ་སོ་སོའི་གྲངས་ཀྱི་ངེས་པ་འོག་ནས་འབྱུང་བ་བཞིན་ནོ། ། ལོང་སྐབས་དང་བསྟུན་ནས་ཇི་ལྟར་རིགས་པ་བཟླའོ། ། དེ་ནས་བདག་གི་བསྒོམ་པའི་དཀྱིལ་འཁོར་ལ་ཕྱི་ནང་གི་ཡིད་ལས་བྱུང་བའི་མཆོད་བསྟོད་རྣམས་བྱས་ལ། དཀྱིལ་འཁོར་བསྡུས་ཏེ་ཕྱག་གཉིས་པའི་ང་རྒྱལ་གྱིས་ཐ་མལ་གྱི་གཏམ་སྨྲ་བ་སོགས་སྤང་ཏེ་སོ་སོའི་ཆོ་ག་ལ་འཇུག་གོ ། དེ་དག་ཀྱང་རིན་ཆེན་འབར་བ་ལས། ལེགས་ལྡན་སྔོན་འགྲོ་ནས་བརྩམས་ཏེ། ། མཆོད་བསྟོད་བར་གྱི་སྦྱོར་ལྡན་པས། །
ཞེས་དང་། དེ་ཉིད་ལས། དེ་ནས་སློབ་དཔོན་རང་ལྷ་ཡི། ། སྦྱོར་རྫོགས་གཙོ་བོའི་བདག་ཉིད་ཀྱིས། ། ཞེས་གསུངས་པ་འདི་དག་གི་སྐབས་འདི་ལྟ་བུ་མདུན་བསྐྱེད་དང་འབྲེལ་བ་ཕལ་ཆེ་བའི་ཤེས་བྱེད་ཡིན་ནོ། ། དེ་བཞིན་དུ་ཨ་བྷ་ཡས་ཀྱང་། ལས་དང་རྗེས་སུ་མཐུན་པའི་ལྷའི་རྣལ་འབྱོར་གྱི་བསྲུང་བ་ལས་སོགས་པ་དང་བཟླས་པ་བྱས་ཤིང་མི་སྨྲ་བས། ཞེས་སོ། ། འདི་མན་གྱི་ཆོ་ག་རྣམས་ཞི་བའི་ཆོ་ག་ཟུར་ན་ཡོད་པ་ལས་རྟོགས་དགོས་པར་གསུང་ནའང་། དེ་འདིར་དྲངས་ན་ཡི་གེ་མང་བར་འགྱུར་བས་གང་གི་བསྡུ་དོན་བཞིན་དུ་བཤད་པར་བྱའོ། །
གཉིས་པ་ནི། རང་རང་གི་ཡམ་ཤིང་ལ་རང་རང་གི་མེ་སྦར། ཐབ་ཀྱི་དབྱིབས་དང་མཐུན་པར་འཇམ་པོ་གསུམ་ལ་གཡས་བསྐོར་དང་། དྲག་པོ་ལ་གཡོན་ནས་བསྐོར་ལ་དེའི་ཚེ་ཡབ་ཀྱི་ཕྱོགས་ལ་སྙིང་པོ་དང་། ཡུམ་གྱི་ཕྱོགས་ལ་དེའི་རང་སྔགས་བཟླ། དེ་ནས་ཛྭ་ལ་སོགས་བརྗོད་ཅིང་ཐབ་ཏུ་བཅུག་ལ་རྩྭ་སྐམ་པོ་དང་ལྕི་བའི་ཕྱེ་མ་དང་།

སྔགས་དེ་ཉིད་བཟླ་ཞིང་རང་རང་གི་མར་དགང་བླུགས་གསུམ་བུད་ཤིང་ཐབ་ཀྱི་དབྱིབས་དང་མཐུན་པར་བརྩིགས་པ་ལ་བླུགས་ནས། རླུང་གཡབ་ཀྱིས་གཡོབ་ཅིང་མེ་གསོ་བར་བྱ་སྟེ། པད་ཅན་ལས། རླུང་གཡབ་གཡབ་པས་མེ་སྦར་ནས། ། ཨོཾ་ཛྭ་ལ་ཛྭ་ལ་ཧཱུྃ་ཞེས་བརྗོད། ། རྩྭ་དང་ལྕི་བ་སྐམ་པོ་ཡིས། ། ཕྱེ་མས་དེ་ནས་མེ་སྦར་བྱ། ། ཞེས་དང་། ཨ་བྷ་ཡས། ཨོཾ་ཛྭ་ལ་ཛྭ་ལ་ཧཱུྃ། ཞེས་པ་འདི་དང་ཡི་གེ་ཧཱུྃ་གིས་ཀྱང་རླུང་གཡབ་ཀྱིས་མེ་སྦར་ནས།
རིགས་ཀྱི་སྙིང་པོ་ལན་བདུན་བཟླས་པའི་བླུགས་གཟར་གྱིས་ཀྱང་མེ་རབ་ཏུ་སྦར་བར་བྱའོ། ། ཞེས་སོ། ། འདིར་རླུང་གཡབ་ཀྱིས་མེ་སྦར་བར་བཤད་པའི་དགོས་པ་ནི། ཁས་བུས་པ་སོགས་མི་གཙང་བ་རྣམས་དགག་པའི་ཆེད་ཡིན་ཏེ། དྲི་མེད་འོད་ལས། འདིར་ཐབ་རབ་ཏུ་འབར་བར་བྱེད་པའི་དུས་སུ་མེ་ཡང་དག་པར་འབར་བའི་དོན་དུ་ཁའི་རླུང་མི་བྱ་སྟེ། རླུང་གཡབ་ཀྱི་རླུང་ལ་སོགས་པས་བྱའོ། ། ཞེས་སོ། གསུམ་པ་ནི། ལྷའི་ང་རྒྱལ་སྟན་པོས་ལས་ཐམས་ཅད་པའི་སྔགས་ཀྱིས་བྱིན་གྱིས་རླབས་པའི་བསང་ཆུ།
སྔགས་དེ་ཉིད་བརྗོད་ཅིང་ཐབ་ལ་སོགས་པའི་ཡོ་བྱད་རྣམས་ལ་གཏོར་ནས་བགེགས་ཀྱི་ཚོགས་བསྐྲད་པར་བྱ་སྟེ། རྡོ་རྗེ་མཁའ་འགྲོ་ལས། བློ་ལྡན་ལས་ཀུན་སྔགས་བཟླས་སྟེ། ། ཡོ་བྱད་ཀུན་ལ་བསང་བར་བྱ། ། ཞེས་སོ། ། དེ་ནས་ཡོ་བྱད་རྣམས་སྭ་བྷ་ཝ་ཤུ་དྡྷ་སོགས་རང་བཞིན་དག་པའི་སྔགས་བརྗོད་པས་སྟོང་པར་སྦྱངས་ལ། དེའི་ངང་ལས་གོང་དུ་བསྟན་པའི་སྣོད་རྣམས་དེ་དང་དེའི་རྣམ་པའམ། ལེགས་བསྡུས་གཏོར་མའི་སྐབས་ལས། ཨ་ལས་བྱུང་བའི་པད་སྣོད་བསམ། ། ཞེས་པ་སོགས་ཨ་ལས་ཐོད་པར་བསྐྱེད་པའི་ནང་དུ་ཧཱུྃ་ལས་མཆོད་རྫས་དང་སྲེག་རྫས་རྣམས་བསྐྱེད་པ་སྟེ།
རྩ་རྒྱུད་ལས། སྣ་ཚོགས་ཧཱུྃ་ནི་རྫོགས་པ་དང་། ། ཞེས་པའི་འགྲེལ་པ་པད་ཅན་ལས། སྣ་ཚོགས་ཧཱུྃ་ལས་སྐྱེས་པ་ཞེས་པ་ནི། སོ་སོར་མེ་ཏོག་ལ་སོགས་པ་ཧཱུྃ་ལས་སྐྱེས་པའོ། ། ཞེས་སོ། ། དེ་དག་བྱིན་གྱིས་རློབས་པའི་ཕྱ་རྒྱ་དང་སྔགས་རྣམས་ནི་རྡོ་རྗེ་གདན་བཞི་ལས། ལག་གཉིས་ཁུ་ཚུར་ཁ་སྦྱར་ཏེ། ། གུང་མོ་གཉིས་ཀྱང་ཀུན་ཏུ་བལྟ། ། ཕྱག་རྒྱ་འདི་ནི་དག་བྱེད་པའོ། །
ཨོཾ་ཤྲི་སྭཱ་ཧཱ། མར་སྦྱངས་པའི་སྔགས་སོ། ། ཨོཾ་སྭ་སྭཱ་ཧཱ། རྫས་བཀྲུ་བའི་སྔགས་སོ། ། ཨོཾ་ཛྲཱིཾ་སྭཱ་ཧཱ། འབྲུ་སྦྱངས་པའི་སྔགས་སོ། ཨོཾ་ཀུ་རུ་ཀུ་རུ་སྭཱ་ཧཱ། རྫས་གཞན་སྦྱངས་པའི་སྔགས་སོ། ཨོཾ་ཨཱ་སྭཱ་ཧཱ། ཡམ་ཤིང་སྦྱངས་པའི་སྔགས་སོ།
ཞེས་དང་། ལེགས་བསྡུས་ལས། སྔར་གྱི་ཚིག་རྐང་གསུམ་པོའི་ཕྱི་མ་ལ། རྫས་གཞན་སྦྱངས་པའི་སྔགས་ཡིན་ནོ། ། ཞེས་པ་མ་གཏོགས་གོང་མ་ཇི་ལྟ་བ་བཞིན་དང་། རིན་ཆེན་འབར་བ་ལས། དེ་ནས་ཡམ་ཤིང་ལ་སོགས་རྫས་བསངས་ལ་སྦྱངས་ཤིང་སྔགས་འདི་འདོན། ཞེས་པའི་རྗེས་སུ་སྔགས་རྣམས་ཀྱང་སྔ་མ་ལྟར་གསུངས་སོ། ། མཆོད་རྫས་རྣམས་ཀྱི་ཆུ་བཞིའི་ཕྱག་རྒྱ་ཡང་དེ་ཉིད་ཡིན་ཞིང་སྔགས་ནི་མི་ཐུབ་ཟླ་བ་ཡབ་སྲས་ཀྱིས། ཨོཾ་ནི་རི་ཧཱུྃ་ཁཾ།
ཞབས་བསིལ་གྱི་སྔགས་སོ། ། ཞེས་སོགས་ཡིན་ནོ། ། ཉེར་སྤྱོད་ཀྱི་ཕྱག་རྒྱ་ནི་གུར་ནས་འབྱུང་བའི་དོན་རིན་ཆེན་འབར་བ་ལས། མེ་ཏོག་བསྐུར་བའི་ཚུལ་གྱི་དང་། ། སྤོས་ལ་ཡལ་གའི་སྦྱོར་བ་དང་། ། སྡོང་པོས་མར་མེའི་མཆོད་པ་དང་། ། བྱུག་པའི་ལུགས་ཀྱི་རྗེས་སུ་དྲི། ། ཞེས་པ་རྣམས་ཡིན་ལ། སྔགས་ནི་རྩ་རྒྱུད་ལས། ཨོཾ་བཛྲ་པུཥྤེ་ཨཱཿཧཱུྃ་སྭཱ་ཧཱ།
ཞེས་པ་ལ་སོགས་པ་རྣམས་ཡིན་ནོ། ། འདི་ནི་དེང་སང་གི་ཕྱག་ལེན་བཞིན་བཤད་པ་ཡིན་ལ། ཁྱབ་བདག་བླ་མས་ནི། རང་གི་ལག་པ་གཉིས་ཀྱི་ནང་དུ་ཨ་ལས་ཟླ་བའི་དཀྱིལ་འཁོར་གྱི་སྟེང་དུ། ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་ལྟེ་བར་ཧཱུྃ་གིས་མཚན་པ། དེ་ལས་འོད་ཟེར་འཕྲོས་ནས་རྫས་རྣམས་ལ་ཕོག་པས། རྫས་རྣམས་ཀྱི་སྐྱོན་ཐམས་ཅད་དག་ནས་དངས་ཤིང་ཐོགས་པ་མེད་པ་ལས་བསྒྲུབ་པའི་ནུས་པ་དང་ལྡན་པར་བསམས་ལ། ལག་པ་གཉིས་རྡོ་རྗེ་ཁུ་ཚུར་ལས་དགུང་མོ་གཉིས་གཤིབ་ལ་བསྐྱངས་ཏེ། ཨོཾ་ཤྲི་སྭཱ་ཧཱ། ཞེས་སོགས་ཀྱིས་སྲེག་རྫས་སྦྱངས་པ་དང་།
དེ་ནས་མཆོད་རྫས་སྦྱངས་པ་སོགས་གསུངས་ཏེ། འདི་ནི་བློ་གྲོས་དང་ལྡན་པ་རྣམས་ཀྱི་སྙིང་ལ་སིམ་པར་བྱ་བའི་ལེགས་བཤད་ཀྱི་བདུད་རྩིར་འདུག་གོ ། བཞི་པ་ནི། ཐབ་ཁུང་སོགས་ཏེ། སླར་ཡང་རང་བཞིན་དག་པའི་སྔགས་བརྗོད་པས་ཐབ་ཁུང་སྟོང་པར་སྦྱངས་ལ་དེའི་ངང་ལས་གཞན་ནས་་་་་་ཡོ་ག་རྣམས་དང་རང་གི་ལྷའི་སྙིང་པོ་ལས་བསྐྱེད་པར་བཤད་ཀྱང་། འདིར་ས་བོན་ལས་བསྐྱེད་པ་སྟེ། ཨ་བྷ་ཡས། དེ་ནས་ལྷའི་བདག་ཉིད་རང་གི་ལྷའི་ས་བོན་གྱི་ཐབ་ངེས་པར་རྫོགས་པར་བསྐྱེད་པར་བྱ་སྟེ། ཞེས་པ་ལྟར་ཧཱུྃ་ལས་སོགས་ཏེ་ས་བོན་དེ་ལས་བསྐྱེད་པའི་ཐབ་ཁུང་ནི་ལས་ཀྱི་དབྱེ་བས་ཐ་དད་དུ་འགྱུར་བས་ན། ཞི་བ་ལ་སོགས་ཏེ་སོ་སོའི་ཐབ་ཚད་དང་མཚན་ཉིད་ཐམས་ཅད་ཡོངས་སུ་རྫོགས་པ་བསྐྱེད་པར་བྱའོ། །
དེ་དག་གི་ལུང་ནི་གོང་དུ་བཤད་ཟིན་ཏོ། ། ལྔ་པ་ནི། འཇིག་སོགས་ཏེ། སོ་སོའི་ཐབ་ཀྱི་མེ་ཡི་དབུས་སུ་པཾ་རང་གི་ཡི་གེ་དག་ལས་པད་ཉིའི་གདན་བསྐྱེད་ལ་དེའི་སྟེང་དུ། རྡོ་རྗེ་མཁའ་འགྲོ་ལས། ལུག་གི་སྟེང་དུ་གནས་པ་དང་། གཞན་ནས་པད་ཉི་ཙམ་ལས་སྲོག་ཆགས་ཀྱི་གདན་མ་གསུངས་པ་ཡང་ཡོད་མོད། འདིར་ར་སྐྱེས་ཀྱི་གདན་ལ་གནས་པར་བཤད་པ་ནི་ཆོ་ག་གཞན་དང་ཐུན་མོང་ཡིན་ནོ། ། དེ་ནས་གོང་མའི་མན་ངག་ལས་ནི་ཆོ་ག་གསུམ་ལས་བསྐྱེད་པར་གསུངས་ལ། རྒྱུད་བསྟན་བཅོས་གཞན་ལས་ནི་ས་བོན་ཁོ་ན་ལས་བསྐྱེད་པར་གསལ་ཏེ།
རྡོ་རྗེ་མཁའ་འགྲོ་ལས། ཡི་གེ་རཾ་ལས་ངེས་འབྱུང་བ། ཞེས་དང་། སྡོམ་འབྱུང་ལས། དེ་དབུས་རཾ་ཡིག་ས་བོན་ལས། ། ཁ་དོག་དམར་པོ་མཛེས་པའི་ཞལ། ། ཞེས་དང་། མི་ཐུབ་ཟླ་བ་ཡབ་སྲས་ཀྱིས། ར་ཡི་སྐྱེས་གནས་ལས་བྱུང་བསྒོམ། ། ཞེས་དང་།
པད་ཅན་ལས། ཤེས་རབ་ཀྱིས་ཆགས་རཾ་ལས་བྱུང་། ། ཞེས་དང་། ཨ་བྷ་ཡས། རཾ་ཡིག་ལས་སྐྱེས་པ་པདྨ་དང་ཉི་མ་ལ་གནས་པའམ། ཞེས་སོ། ། དེ་ལྟར་ཆོ་ག་གསུམ་མམ་ས་བོན་ལས་བསྐྱེད་པ་གང་ལྟར་ཡང་ལྷའི་ངོ་བོ་ནི་ཁ་སྦྱོར་དང་། མི་ཐུབ་ཟླ་བ་ཡབ་སྲས་ལ་སོགས་པས་ཞལ་བཞི་ཕྱག་བཞི་པ་དང་། ཨ་བྷ་ཡ་ལ་སོགས་པ་ཞལ་གསུམ་ཕྱག་དྲུག་པ་ཡུམ་དང་བཅས་པ་དང་། གཞན་དཔལ་འཛིན་དང་ཛཱེ་ཏཱ་རི་སོགས།་་་་་
གྱི་ཞལ་གཅིག་ཕྱག་གཉིས་པ་རྒྱུད་དང་བསྟན་བཅོས་སོ་སོ་ནས་བཤད་ཚུལ་མི་འདྲ་བ་དུ་མ་གསུང་པ་ལས། འདིར་ཞལ་གཅིག་ཕྱག་བཞི་པར་མཛད་པ་ནི། རྡོ་རྗེ་མཁའ་འགྲོ་ལ་བརྟེན་པ་སྟེ། རྒྱུད་དེ་ལས། མེ་ཡི་ཁམས་ཀྱི་རང་བཞིན་ཏེ། ། རྡོ་རྗེ་འབར་བའི་འཕྲེང་བ་ཅན། ། ལྟོ་ཆེན་ཞལ་གཅིག་ཕྱག་བཞི་པ། ། ཞེས་སོ། ། དེའི་ཕྱག་མཚན་ནི། ཁ་སྦྱོར་དང་མཐུན་པར་མཛད་པ་སྟེ།
དེ་ཉིད་ལས། ལག་པ་དང་པོ་ནི་མཆོག་སྦྱིན། གཉིས་པ་ནི་བགྲང་ཕྲེང་། གཡོན་པ་རིལ་པ་སྤྱི་བླུགས་ཉིད་དང་། གཉིས་པ་ན་དབྱུག་གུ་ཉིད་དང་། ཞེས་སོ། ། འོན་ཀྱང་གཡོན་པ་གཉིས་ཀྱི་གོ་རིམ་ནི། ལེགས་བསྡུས་ལས། གཡོན་ན་དབྱུག་པ་སྤྱི་བླུགས་སོ། ། ཞེས་པ་ལྟར་མཛད་པར་སྣང་ངོ་། །
གཞན་ལས་ནི་ཕྱག་མཚན་ལ་ཡང་། རྡོ་རྗེ་མཁའ་འགྲོ་ལས། ཁ་ཅིག་ལས། གཡས་ན་རྩེ་གསུམ་དང་། རྡོ་རྗེ་དབྱུག་པ། གཡོན་ན་ཕྲེང་བ་དང་སྤྱི་བླུགས་དང་། འགའ་ཞིག་གིས་་་་་་ཨ་བྷ་ཡས། གཡས་ཀྱི་དང་པོ་སྐྱབས་སྦྱིན་དང་། ལ་ལ་་་་་་མཚོ་སྐྱེས་ཀྱིས་གཡོན་གཉིས་བུམ་པ་སྤྱི་བླུགས་འཛིན་པར་མཛད་པ་སོགས་མི་འདྲ་བ་དུ་མ་ཡོད་མོད། སྐབས་དེ་དང་དེར་དེ་བཞིན་དུ་ཉམས་སུ་ལེན་པ་ཡིན་ནོ། །
དེའི་ཁ་དོག་དང་རྒྱན་དང་བསམ་པ་ལ་སོགས་པ་ནི་གང་སྒྲུབ་པོའི་ཁྱད་པར་གྱི་སྐབས་སུ་བཤད་པ་དག་མཚུངས་པར་ལས་གང་དང་འབྲེལ་བ་དེ་བཞིན་དུ་བསྐྱེད་པ་སྟེ། རྡོ་རྗེ་མཁའ་འགྲོ་ལས། ལས་དང་རྗེས་མཐུན་མདོག་དང་ནི། ། རྒྱན་དང་གོས་ལ་སོགས་པར་ལྡན། ། ཞེས་དང་། མི་ཐུབ་ཟླ་བ་ཡབ་སྲས་ཀྱིས། ལས་དང་རྗེས་མཐུན་ཁ་དོག་ཅན། ། ཞེས་དང་། པད་ཅན་ལས། ལས་དང་རྗེས་མཐུན་རྣམ་ཤེས་དང་། །
འོད་ཟེར་གདན་བཅས་གསུས་པོ་ཆེ། ། ཞེས་དང་། ཨ་བྷ་ཡས། ལས་དང་རྗེས་སུ་མཐུན་པའི་སྐུ་མདོག་དང་གོས་དང་རྒྱན་དང་ལྡན་པ། རྣམ་པར་ཤེས་པའི་འོད་ཟེར་གྱི་ཕྲེང་བ་དང་ལྡན་པ། ཞེས་སོ། ། ཡང་ན་སྐུ་མདོག་དམར་པོ་ཉིད་ལ། བསམ་པ་དང་། འོད་ཟེར་ལས་སོ་སོའི་ཁ་དོག་ཅན་དུ་བསམ་སྟེ། ཁ་སྦྱོར་ལས།
ཁ་དོག་དམར་ཞིང་རལ་པ་ཆེན་པོ་དང་མེའི་དཀྱིལ་འཁོར་ལ་གནས་ཤིང་། ལས་ཀྱི་འོད་ཟེར་གྱིས་བརྒྱན་པ་སྟེ། ཞེས་དང་། དེ་ཉིད་ལས། ལས་ཀྱི་འོད་ཟེར་གྱིས་རྣམ་པར་བརྒྱན་པ་ཞེས་བྱ་བ་ནི། ཞི་བ་ལ་སོགས་པ་ལས་ཀྱི་ཅི་རིགས་པར་འོད་ཀྱི་རྣམ་པར་སྤྲས་པའོ། ། ཞེས་སོ། ། དེ་ལྟར་དམ་ཚིག་པ་བསྐྱེད་པའི་སྐབས་འདིར། དེ་ཉིད་ལས་འཁོར་ཡང་བོད་གཞུང་རྣམས་ལས་་་་་་བཤད་པ་མང་དུ་མཐོང་ཞིང་དེ་བཞིན་ཕྱག་ལེན་ལ་ཡང་མཛད་པར་སྣང་མོད། རྒྱུད་དང་བསྟན་བཅོས་རྣམས་ལས་ནི་ཡེ་ཤེས་པ་སྤྱན་འདྲེན་གྱི་ཚེ་དེ་ལ་འཁོར་ཡོད་པར་གསུང་གི་འདིར་གསལ་བར་བཤད་པ་མ་མཐོང་ཞིང་དོན་ལ་ཡང་ངེས་པར་མི་དགོས་སམ་སྙམ་མོ། །
དེ་ལྟར་ན་སྤྱན་དྲངས་པའི་འཁོར་རྣམས་ཅི་ལྟར་བྱ་ཞེ་ན། དེ་ནི་དཔའ་བོ་གཅིག་པའི་མངོན་པར་རྟོགས་པ་གཞན་ལ་བྱ་བ་བཞིན་མེ་ལྷ་ཉིད་ལ་བསྟིམ་ཆོག་པས་དགོས་པའི་གནས་མེད་དོ། ། འོན་ཀྱང་རྣམ་པར་དཔྱད་པ་ལས་ཞེ་འདོད་ཀྱིས་སྤངས་པ་ནི་མ་ཡིན་ནོ། ། དེ་ནས་སྐྱེ་མཆེད་དང་གནས་གསུམ་བྱིན་གྱིས་བརླབས་པ་ནི། མན་ངག་ལུགས་ལ་སྐབས་འདི་དང་། དཀྱུས་མ་ཉིད་ལ་ནི་ཡེ་ཤེས་པ་བཅུག་ནས་བྱ་བ་ཡིན་ལ། དེ་གཉིས་གང་ལྟར་ཡང་ཡེ་ཤེས་པ་སྤྱན་འདྲེན་པའི་འོད་ཟེར་གྱི་ཁ་དོག་ནི་ལས་དང་མཐུན་པ་ཡིན་ཞིང་། དེ་སྤྲོ་བའི་གཞི་ནི་སྔ་མ་ལ་བདག་དང་མེ་ལྷ་གང་རུང་གི་ཐུགས་ཀ་ནས་དང་། ཕྱི་མ་ལ་བདག་གི་ཐུགས་ཀ་འབའ་ཞིག་ནས་སྤྲོ་བ་ཡིན་ནོ། ། དེ་ཡང་མེ་ལྷའི་ཐུགས་ཀ་ནས་སྤྲོ་བ་ནི།
ཨ་བྷ་ཡས། དམ་ཚིག་སེམས་དཔའི་ས་བོན་གྱི་འོད་ཟེར་གྱི་ལྕགས་ཀྱུས་ནམ་མཁའ་ལ་དམ་ཚིག་སེམས་དཔའ་དང་འདྲ་བའི་ཡེ་ཤེས་སེམས་དཔའ་མེ་ཡི་མཚམས་ནས་བྱོན་ནས། ཞེས་པ་ལྟར་ཡིན་ལ། བདག་གི་ཐུགས་ཀ་ནས་སྤྲོ་བ་ནི། ཆོ་ག་གཞན་དང་ཐུན་མོང་བ་ཡིན་ནོ། ། དེ་ལྟར་སྤྲོས་པའི་འོད་ཟེར་དང་། གདན་བཞི་ལས། གཡོན་པ་ཁུ་ཚུར་བཅིངས་ནས་སུ། ། ཁྲོ་བོ་དང་ནི་གུང་མོ་བརྐྱངས། ། དབུ་མའི་ཚིགས་ནི་གསུམ་པ་ལ། །
ཁྲོ་བོ་བསྐུམས་ཏེ་བཅུག་པས་དགུག ། ཅེས་གསུངས་པ་ལ་བརྟེན་ནས། དམ་པ་ཁ་ཅིག་གཡས་ཁོ་ན་དང་། ལ་ལས་ལག་པ་གཉིས་ཀས་བྱེད་པར་གསུངས་མོད། གང་ལྟར་ནའང་ཕྱག་རྒྱ་དེ་དང་། རིན་ཆེན་འབར་བ་ལས་འབྱུང་བའི་ཚིགས་སུ་བཅད་པ་གཉིས་དང་། ཁ་སྦྱོར་ནས་གསུངས་པའི་ཨོཾ་ཨགྣ་ཡེ་སོགས་སྔགས་དང་བཅས་པས་ཤར་ལྷོ་ནས་མེ་ལྷ་དེ་དང་རིགས་མཐུན་གྱི་དྲང་སྲོང་དཔག་ཏུ་མེད་པས་བསྐོར་བ་བཀུག་ནས་དེ་བཞིན་གཤེགས་པའི་རྡོ་རྗེས། ཨོཾ་ཛཿཧཱུྃ་གི་ཡི་གེས་ཐབ་ཁུང་གི་མེ་མཚམས་སུ་བཞུགས་པ་ལ། ཞེས་པ་ལྟར། ཐབ་ཀྱི་ཤར་ལྷོར་འཁོད་པར་བསམ་པ་སྟེ།
ཁ་སྦྱོར་ལས། ཁ་དོག་དམར་པོས་རྣམ་པར་རྒྱན་ཅིང་དྲང་སྲོང་རྣམས་ཀྱིས་ཡོངས་སུ་བསྐོར་བ། ཞེས་དང་། རྡོ་རྗེ་མཁའ་འགྲོ་ལས། དེ་ནས་མེ་ལྷ་སྤྱན་དྲངས་སྟེ། ། མེ་ཡིས་ཕྱོགས་ནས་བྱོན་པ་ནི། ། དྲང་སྲོང་རྣམས་ཀྱི་ཡོངས་སུ་བསྐོར། ། ཞེས་དང་། སྡོམ་འབྱུང་ལས། ཨོཾ་ཛཿཧཱུྃ་གིས་ཡི་གེ་ནི། །
ཐབ་ཁུང་ལོགས་སུ་བཞག་བྱ་སྟེ། ། ཞེས་དང་། པད་ཅན་ལས། སྤྱན་འདྲེན་གྱི་སྔགས་གསུངས་པའི་རྗེས་སུ། ཉེ་བར་བྱེད་པའི་སྔགས་འདི་ཡིས། ། ཐབ་ཁུང་འགྲམ་དུ་བཞག་པར་བྱ། ། ཞེས་སོ། ། འདི་ལ་གོང་མའི་མན་ངག་གི་པདྨའི་གདན་དབུལ་བར་མཛད་ལ། ཨ་བྷ་ཡ་ལ་སོགས་པས་ནི། ཀུ་ཤའི་སྟན་ལ་བཞུགས་པར་བཤད།
ཨོཾ་ཨཱཿཛཿཧཱུྃ། ཞེས་པ་འདིས་བཀུག་ལ་ཐབ་ཏུ་མེ་ཡི་ཕྱོགས་ཀྱི་ཀུ་ཤའི་ཆུན་པོ་ལ་འདུག་ལ་ཞེས་སོ། ། དེ་ལྟར་གནས་པ་ལ་ཆུ་བཞིས་མཆོད་པ་སོགས་བྱ་སྟེ། སྡོམ་འབྱུང་ལས། བསངས་གཏོར་འཐོར་འཐུང་མཆོད་ཡོན་སོགས། ། བྱིན་ནས་ཐབ་ཀྱི་དབུས་སུ་བཞག ། ཅེས་དང་། ལེགས་བསྡུས་ལས། དེ་ལ་ཞབས་བསིལ་ཞལ་བསིལ་དང་། ། འཐོར་འཐུང་མཆོད་ཡོན་རིམ་བཞིན་དབུལ། །
ཞེས་དང་། རིན་ཆེན་འབར་བ་ལས་ཀྱང་དེ་བཞིན་དུ་འབྱུང་ངོ་། ། དེ་ནས་དམ་ཚིག་སྒྲགས་པ་ནི། རྡོ་རྗེ་རྩེ་ལྔ་པའི་ཕྱག་རྒྱ་སྟོན་པའམ། མི་ཐུབ་ཟླ་བ་ཡབ་སྲས་ཀྱིས། སྤོས་ཁང་ཡོངས་སུ་བཟུང་བྱ་སྟེ། ། འདོད་དོན་དངོས་གྲུབ་རྟོགས་བྱའི་ཕྱིར། ། དམ་ཚིག་ཡང་དག་བརྗོད་པར་བྱ། ། ཞེས་པ་ལྟར་སྤོས་དང་བཅས་པས་གུར་དང་རྡོ་རྗེ་མཁའ་འགྲོ་སོགས་ལས་གསུངས་པའི་སྔགས་བརྗོད་པས་དམ་་་་་་ཕྱག་ལེན་ལ་དྲིལ་བུ་བཀྲོལ་བའང་མཛད། ལ་བཞག་སྟེ་ལས་བཞི་གང་དང་འབྲེལ་པ་དེ་ཐོགས་མེད་དུ་སྒྲུབ་པར་ཁས་བླངས་པར་བསམ་མོ། །
དེ་ལ་ཀུ་ཤ་འབུལ་བ་ནི། མི་ཐུབ་ཟླ་བ་ཡབ་སྲས་ཀྱིས་ཆུ་བཞིས་མཆོད་པའི་རྗེས་ཐོགས་ཉིད་དུ་བྱ་བར་བཤད་ནའང་། རྗེ་བཙུན་གྱིས་འོག་ཏུ་བྱ་བར་གསུངས་པས་དེ་བཞིན་འཆད་དོ། ། དེ་ལྟར་མཆོད་ནས་ཐབ་ཀྱི་དམ་ཚིག་པ་གསལ་བར་དམིགས་ལ་རྣལ་འབྱོར་མ་བཞིས་ཡེ་ཤེས་པ་རྣམས་དགུག་གཞུག་བཅིང་དབང་དུ་བྱ་སྟེ། གུར་ལས་གསུང་པ་དོན་ལེགས་བསྡུ་སོགས་ཀྱི་གཏོར་མའི་སྐབས་ལས། དཀར་མོས་དགུག་པར་བྱས་ནས་ནི། ། ཆོས་རྐུན་མ་ཡི་ཞགས་པས་བཅིངས། ། རོ་ལངས་མ་ཡིས་ལྕགས་སྒྲོག་སྡོམས། ། ཟ་ཕོད་མ་ཡིས་དྲིལ་བུ་དབང་། ། ཞེས་སོ། །
སྐབས་འདིར་ཨ་བྷ་ཡས་ནི་གོང་དུ་ཇི་སྐད་བཤད་པའི་ཡེ་ཤེས་པ་འཇུག་ཚུལ་ལ་རྒྱས་པ་དང་། སྤྱན་དྲངས་མ་ཐག་ཏུ་དགུག་གཞུག་སོགས་བྱས་ནས། མཆོད་པ་རྣམས་འདྲ་བར་བྱས་པ་ལ་བསྡུས་པ་ཞེས་བྱ་བའི་རྣམ་གཞག་ཀྱང་མཛོད་དོ། ། དེ་ནས་སྐྱེ་མཆེད་དང་གནས་གསུམ་སྒྲུབ་ཐབས་ལྟར་མཛད་ལ། དེ་ཡང་རིན་ཆེན་འབར་བའི་བསྐྱེད་རིམ་གྱི་སྐབས་ལས། མིག་དང་རྣ་བ་སྣ་ལྕེ་ལུས། ། ཡིད་ཀྱི་སྐྱེ་མཆེད་རྣམ་དག་པ། ། གཏི་མུག་ཞེ་སྡང་སེར་རྣ་དང་། ། འདོད་ཆགས་ཕྲག་དོག་རྡོ་རྗེ་མ། ། བདག་མེད་མ་རྣམས་རང་གནས་དགོད། །
ལུས་ངག་ཡིད་གསུམ་རྣམ་དག་པ། ། མཁའ་སྤྱོད་ས་སྤྱོད་ས་འོག་མ། ། སྐུ་གསུང་ཐུགས་ཀྱི་གནས་སུ་འོ། ། ཞེས་སོ། ། དིར་དེ་ལྟར་བཞེད་པ་ནི་ཚུལ་དེ་ཉིད་ཆོ་ག་གཞན་དང་ཐུན་མོང་མ་ཡིན་པས་བྱས་ན་ལེགས་པ་ལ་དགོངས་ལ། མི་ཐུབ་ཟླ་བས་ནི་སྐབས་འདིར་གནས་གསུམ་བྱིན་རླབས་ཙམ་གྱིས་ཆོག་པར་བཞེད་དེ། ལེགས་བསྡུས་ལས། སྐུ་གསུམ་བྱིན་གྱིས་རླབས་པར་བྱ། ། ཞེས་པ་འདི་ལས་མ་གསུངས་ཤིང་། དེའི་གོང་འབྲེལ་དག་ལས་ཀྱང་།
སྐྱེ་མཆེད་བྱིན་རླབས་མ་གསུང་པས་སོ། ། དེ་ནས་དབང་བསྐུར་བའི་ཕྱིར་འོད་ཟེར་གོང་ལྟར་སྤྲོས་པས། དབང་ལྷ་སྤྱན་དྲངས་ནས་དབང་བསྐུར་བར་གསོལ་བ་བཏབ་པས། དེ་རྣམས་ཀྱི་དབང་བསྐུར་བའི་ཆུ་ལྷག་མ་ཡར་ལུད་པ་ལས། ཞི་བ་ལ་རྣམ་སྣང་། རྒྱས་པ་ལ་རིན་འབྱུང་། དབང་ལ་འོད་དཔག་མེད། དྲག་པོ་ལ་མི་བསྐྱོད་པས་དབུ་བརྒྱན་པར་བསམ་སྟེ། ལེགས་བསྡུས་ལས། རང་རིག་ལྷ་ཡི་ཅོད་པན་ཅན། །
ཞེས་སོ། ། དེ་ནས་དེ་ལ་མཆོད་པ་ནི། ཁ་ཅིག་གིས་དམ་ཚིག་སྒྲགས་པའི་རྗེས་སུ་མཛད་ནའང་། རྗེ་བཙུན་གྱིས་འདིར་མཛད་པ་ནི། མེ་ལྷ་ཡན་ལག་བཞི་རྫོགས་སུ་བྱས་མ་ཐག་མཆོད་པར་ཆོ་ག་གཞན་དང་མཐུན་པར་དགོངས་ཤིང་། སློབ་དཔོན་གཞན་ཡང་དེ་བཞིན་དུ་བཞེད་དོ། ། ཇི་ལྟར་བྱ་བའི་ཚུལ་ནི། རིན་ཆེན་འབར་བ་ལས། ཡེ་ཤེས་པ་སྤྱན་དྲངས་པ་ལ་མཆོད་པ་དང་ཐུན་མོང་དུ་མཛད་ནས། འཆད་པའི་ཆོ་གས་མཆོད་ནས་ནི་ཞེས་འོག་གི་མཆོད་ཆོག་རྒྱས་པ་ལ་ཁ་འཕངས་མཛད་པ་དེ་ཡིན་ལ།
སྐབས་དེའི་ཕྱག་ལེན་ལ་ནི། ཚིགས་བཅད་རྣམས་དོར་ནས་མཆོད་པ་རྣམས་ཀྱི་མིང་ཡིག་གེའི་མགོར། མེ་ལྷའི་མཚན་སྔགས་སྦྱར་བའི་ཕྱི་མཆོད་ནང་མཆོད་དང་བསྟན་བཅོས་དེ་ལས་འབྱུང་བའི་བསྟོད་པའི་ཚིགས་བཅད་དང་པོ་་་་་་འཇིག་རྟེན་དབང་ཕྱུག་སོགས་དང་བཅས་པ་ཙམ་མཛད་དོ། ། དེ་ལ་ཡང་འཁོར་དང་བཅས་པ་ཞེས་པའི་ཚིག་སྦྱར་དགོས་མི་དགོས་གོང་བཞིན་ཤེས་པར་བྱའོ། ། དེ་ནས་ཀུ་ཤ་འབུལ་བ་ལ་ཁ་སྦྱོར་ལས། ཐབ་ཁུང་ཀུན་ཏུ་ཀུ་ཤ་ཡི། ། རྩེ་མོ་དྲང་པོས་ཡོངས་སུ་བསྐོར། ། ཞེས་དང་། རྡོ་རྗེ་མཁའ་འགྲོ་ལས། ཀུ་ཤ་གཡས་སུ་བསྐོར་ཏེ་དགྲམ། །
ལྗང་ཁུ་མ་ཉམས་འདབ་མ་ཅན། ། སོ་སོའི་རྩེ་མོ་དྲི་མེད་པ། ། ཧ་ཅང་རིང་མིན་ཐུང་བ་མིན། ། ལས་དང་རྗེས་མཐུན་གོང་དང་གོང་། ། ཤར་ལ་སོགས་པའི་མདུན་དུ་ནི། ། ཁ་ཁྱེར་ལ་ནི་གཡས་བསྐོར་དུ། ། ཕྱོགས་ཀྱིས་དབྱེ་བ་རྣམ་བཞག་པས། ། ཐབ་ཁུང་དེ་ཡི་ཁ་དགབ་བྱ། ། ཞེས་དང་། དེ་བཞིན་དུ་སློབ་དཔོན་ཁ་ཅིག་དང་བཅས་པས་མེ་ལྷ་མ་བསྐྱེད་གོང་དུ་བཤད་པ་དང་།
མི་ཐུབ་ཟླ་བ་ཡབ་སྲས་ཀྱིས་ལྷ་བསྐྱེད་ཟིན་ནས་བྱ་བར་གསུངས་པའི་སྔ་མ་ནི། སྔོན་དུ་བཤམས་ནས་ཕྱིས་འབུལ་བའི་ཆོ་ག་ཙམ་གྱིས་ཆོག་པ་དང་། ཕྱི་མ་ནི། ཆོ་ག་དང་འབྲེལ་བ་ལྷན་ཅིག་བྱས་ཆོག་པ་ལ་དགོངས་པའོ། ། འབུལ་ཚུལ་དང་པོ་ནི། སློབ་དཔོན་གཞན་གྱིས་བཛྲ་ས་ཏྭ་ཁོ་ན་བརྗོད་པས་འབུལ་བ་ལས་མ་བཤད་ཀྱང་། གོང་མའི་མན་ངག་གི་ས་བོན་ཧཱུྃ་ལས་བསྐྱེད་ནས། ནག་པོ་སྤྱོད་པའི་གཞུང་ལས་འབྱུང་བའི་ཚིགས་བཅད་་་་་་ཨོཾ་ཀུ་ཤ་སོགས། དང་། པད་ཅན་ལས།
ཨོཾ་བཛྲ་ས་ཏྭ་ཨཱཿཞེས་བརྗོད་ནས། ཞེས་པ་དང་། ཨ་བྷ་ཡས། དེ་ནས་ཀུ་ཤ་རྣམས་ལ་ཨོཾ་བཛྲ་སཏྭ་ཨ། ཞེས་པ་འདི་བརྗོད་ལ། ཞེས་བཤད་པའི་སྔགས་འདི་བརྗོད་ཅིང་དབུལ་བར་གསུང་པ་ལྟར་བྱའོ། ། དེ་ཡང་ཐབ་ཀྱི་ཤར་ནས་བརྩམས་ཏེ་འཇམ་པོ་གསུམ་ལ་གཡས་བསྐོར་དང་། དྲག་པོ་ལ་བཟློག་ནས་བསྐོར་ཏེ་རྩེ་མོ་རྣམས་བསྐོར་ཕྱོགས་སུ་བསྟན་ནས། ཐབ་སྟེགས་ཡོད་ན་དེའི་སྟེང་དང་། མེད་ན་ཁ་གྱེར་གྱི་སྟེང་དུ་འཇོག་པ་ཡིན་ཏེ།
ལེགས་བསྡུས་ལས། ཧ་ཅང་རིང་མིན་རྩེ་མ་ཉམས། ། ཤར་བལྟས་གཡས་བསྐོར་ཀུ་ཤ་དགྲམ། ། རྩེ་མོ་ཕྱོགས་གཅིག་བསྟན་བྱས་ཏེ། ། ཁ་ཁྱེར་སྟེང་དུ་གཞག་པར་བྱ། ། ཞེས་དང་། རིན་ཆེན་འབར་བ་ལས། ཧ་ཅང་རིང་མིན་རྩེ་མ་ཉམས། ། གཡས་བསྐོར་ཤར་ནས་ཀུ་ཤ་དགྲམ། ། རྩེ་མོ་ཕྱོགས་གཅིག་བསྟན་བྱས་ཏེ། །
སྟེགས་བུའི་སྟེང་དུ་བཞག་པར་བྱ། ། ཞེས་སོ། ། དེ་ནས་སྐབས་འདིར་འབུལ་བའི་མར་ལ། བླ་མ་རྣམས་ཀྱིས་བྱོན་ཟན་དང་བྱོན་སྐྱེམས་ཞེས་པའི་ཐ་སྙད་མི་འདྲ་བར་མཛད་ལ། དེ་ལྟར་གྱི་ཚེ་ཞུ་བའི་རྫས་ཡིན་པས་བྱོན་སྐྱེམས་སུ་རིགས་ཤིང་དེ་ཡང་འཇིག་རྟེན་གྱི་ཐ་སྙད་དང་བསྟུན་པར་སྣང་ངོ་། ། དེ་འབུལ་བ་ལ་མི་ཐུབ་ཟླ་བས་ནི། རྩེ་གསུམ་རྡོ་རྗེ་ལྡན་པའི་ལྕེ། ། ཞེས་པ་ཙམ་ལས་མི་གསལ་ཡང་། མན་ངག་གི་མེ་ལྷའི་ལྕེ་ཧཱུྃ་ལས་རྡོ་རྗེ་རྩེ་གསུམ་པ་ཧཱུྃ་གིས་མཚན་པར་བསྐྱེད་པ་ལ་རཾ་ཡིག་གིས་བརྒྱན་པ་དང་། དགང་བླུགས་ཀྱི་གཟར་བུའི་ཁ་ལ་ཡང་ཧཱུྃ་དང་རཾ་གྱིས་མཚན་པར་བྱ་སྟེ།
པད་ཅན་ལས། མེ་ཁར་ཡི་གེ་རཾ་བཀོད་ལ། ། ཞེས་དང་། ཨ་བྷ་ཡས། མེ་ལྷའི་ཞལ་དུ་རཾ་རྣམ་པར་བཀོད་ལ། ཞེས་དང་། མི་ཐུབ་ཟླ་བ་ཡབ་སྲས་ཀྱིས། དགང་གཟར་བླུགས་གཟར་བཟང་པོ་ཡིས། ། རྡོ་རྗེས་མཚན་པར་ས་བོན་བསྒོམ། ། ཞེས་དང་།
རིན་ཆེན་འབར་བ་ལས། དགང་གཟར་བླུགས་གཟར་ཁར་རང་གི ། ལྷ་ཡི་ས་བོན་རབ་འབར་བསམ། ། རེ་ཕའང་དེ་ཡི་ཁར་དགོད་བྱ། ། ཞེས་སོ། ། དེ་ལྟ་བུའི་དགང་བླུགས་ཀྱི་གཟར་བུ་ལས་དང་མཐུན་པའི་ཁུ་ཚུར་གྱིས་གཟུང་ལ། གྲུ་མོ་གཉིས་དགེ་བའི་ལས་གསུམ་ལ་རང་རང་གི་འདུག་སྟངས་ལས་དཔུས་མོའི་ཕྱིར་མི་འདའ་བ་དང་། གདུག་པའི་ལས་ལ་གཡས་སྔར་དང་འདྲ་ཞིང་གཡོན་པ་ཕྱིར་ཕྱུང་བའམ། ཅི་བདེར་བྱ་སྟེ། རྡོ་རྗེ་མཁའ་འགྲོ་ལས།
ཞི་ལ་བྱང་ཆུབ་མཆོག་གིས་གཟུང་། ། རྒྱས་ལ་རིན་ཆེན་ཁུ་ཚུར་གྱིས། ། དབང་དང་དགུག་པ་དག་ལ་ནི། ། པདྨའི་ཁུ་ཚུར་གྱིས་ནི་ཟུངས། ། དེ་བཞིན་ཁྲོ་བོའི་ཁུ་ཚུར་གྱིས། ། ནན་ཏན་དུ་ནི་འདུག་ལ་བྱ། ། ཞེས་དང་། དེ་ཉིད་ལས། དཔུས་མོའི་བར་དུ་ལག་བཞག་སྟེ། ། དགེ་བའི་ལས་ལ་སྦྱིན་སྲེག་བྱ། །
གང་ཕྱིར་སྤྱི་དང་ནང་དུ་ཡང་། ། ལག་པ་གཡོན་གྱིས་དགེ་མིན་པའོ། ། ཞེས་སོ། ། ཕྱག་རྒྱ་དེ་དག་གི་འཆིང་ཚུལ་ལས། བྱང་ཆུབ་མཆོག་ནི་དེ་ཉིད་བསྡུས་པར། གཡོན་པའི་རྡོ་རྗེ་མཛུབ་མོ་ནི། ། གཡས་པའི་ནང་དུ་སྒྲེང་བར་བྱ། ། བྱང་ཆུབ་མཆོག་གི་ཕྱག་རྒྱ་སྟེ། ། སངས་རྒྱས་ཐམས་ཅད་སྦྱིན་བྱེད་པའོ། ། ཞེས་གསུངས་པས་རྡོ་རྗེ་བསྡམས་པ་ལས་མཐེ་བོང་གཉིས་ཤིབས་ཏེ་སྟེང་ནས་བཀབ་བའི་ཚུལ་དུ་བཞག་པ་ནི།
དེ་བཞིན་གཤེགས་པ་དམ་ཚིག་གི་ཁུ་ཚུར་ཡིན་ཞིང་། དེ་གཉིས་སུ་བྱས་པ་ནི་དེ་བཞིན་གཤེགས་པའི་ཁུ་ཚུར་ཡིན་ལ། དེ་ཉིད་ལས། གཡོན་པའི་མཛུབ་མོ་བསྒྲེང་པ་གཡས་པའི་ནང་དུ་བཟུང་བ་ནི་བྱང་ཆུབ་མཆོག་གི་ཕྱག་རྒྱ་ཡིན་ལ། དེ་གཉིས་སུ་བྱས་པ་བྱང་ཆུབ་མཆོག་གི་ཁུ་ཚུར་དུ་དོན་གྱིས་ཐོབ་ཅིང་འདི་ལ་མཐེ་བོང་གཉིས་ནང་དུ་ཤོར་ནས། གཡོན་ཁྲོ་བོའི་ཁུ་ཚུར་དང་གཡས་རྡོ་རྗེ་ཁུ་ཚུར་དུ་འགྱུར་བའི་སྐྱོན་ཡོད་དོ། ། རྒྱས་པ་ལ་སོགས་ཕྱི་མ་གསུམ་ནི། དཔལ་ཆོག་ལས། རྡོ་རྗེ་བསྡམས་པའི་མཛུབ་མོ་བཀུག་པའི་སོར་མོ་མཉམ་པའི་མཐེ་བོང་རྡོ་རྗེར་བཀབ་པ་རྡོ་རྗེ་ནོར་བུའོ། ། དེ་གཉིས་སུ་བྱས་ན་རིན་པོ་ཆེའི་ཁུ་ཚུར་རོ། །
ཞེས་རིན་ཆེན་གྱིས་དང་། རྡོ་རྗེ་བསྡམས་པའི་མཛུབ་མོ་གཉིས་བཀུག་ལ་མཐེ་བོང་མཉམ་པར་བརྐྱངས་ལ། དབུ་མ་གཉིས་ཕྱི་རོལ་དུ་གཤིབ་པ་དང་བཅས་པ་བཞག་སྟེ། དེ་གཉིས་སུ་བྱས་པ་པདྨའི་ཁུ་ཚུར་རོ། ། ཞེས་པདྨའི་དང་། རྡོ་རྗེ་ཁུ་ཚུར་གྱི་མཛུབ་མོ་སྡིགས་མཛུབ་བོ། ། ཞེས་ཁྲོ་བོའི་ཁུ་ཚུར་རྣམས་གསལ་བར་འབྱུང་བ་བཞིན་བྱའོ། ། འབུལ་བ་དངོས་ནི། ལག་པ་གཡོན་པ་ཁ་གྱེན་དུ་བསྟན་པས་དགང་གཟར་བཟུང་ལ། གཡས་པ་ཁ་སྦུབ་ཏུ་བྱས་པས།
བླུགས་གཟར་བཟུང་ནས་མར་བླངས་ལ་མེ་སྔགས་སམ། ཨོཾ་ཨགྣ་ཡེ་སྭཱ་ཧཱ། མར་སྔགས་ཞེས་པ་བརྗོད་བཞིན་པ་བདུན་གྱིས་བཀངས་ཏེ། ཁ་སྦྱོར་ནས་གསུངས་པའི་སྔགས་བཟླ་ཞིང་དགང་བླུགས་ཁ་སྦྱར་ནས་མེ་ལྷའི་ཞལ་དུ་དབུལ་བར་བྱ་སྟེ། རྡོ་རྗེ་མཁའ་འགྲོ་ལས། མངོན་པར་འདོད་པ་གྲུབ་བྱའི་ཕྱིར། ། དེ་ཡི་ཞལ་དུ་དགང་བླུགས་དབུལ། ། ཞེས་དང་། སྡོམ་འབྱུང་ལས། ཨོཾ་ཨགྣ་ཡེ་སྭཱ་ཧཱ་ཞེས། །
དང་པོར་སྲེག་བླུགས་སྦྱིན་པར་བྱ། ། ཞེས་དང་། པད་ཅན་ལས། ལག་པ་གཡོན་པས་དགང་གཟར་ནི། ། པུས་མོའི་བར་དུ་གྱེན་ལྟས་གཟུང་། ། མར་གྱིས་བཀངས་ཏེ་བླངས་ནས་ནི། ། གཡས་པ་འོག་ཏུ་ཁ་བལྟས་པས། ། བླུགས་གཟར་དགང་གཟར་ཀུན་ཏུ་བརྩག ། ཞེས་སོ། ། དེ་བཞིན་དུ་སླར་ཡང་བདུན་ཚར་གཉིས་ཏེ་ཉེར་གཅིག་དབུལ་ལོ། །
དེ་ནས་སྐབས་འདིར་མཚན་མ་བརྟགས་པ་ནི། ཁ་སྦྱོར་ལས་གསུང་པའི་དོན་རྗེ་བཙུན་རྩེ་མོས་ཚིགས་བཅད་དུ་བསྡུས་པ་བཞིན་དུ་ངེས་པར་བྱའོ། ། གཞན་ཡང་སྤྲོས་པ་ལ་དགའ་ཞིག་བློ་གྲོས་དང་ལྡན་པས་སྡོམ་འབྱུང་ཡིན། དཔལ་བདེ་མཆོག་འབྱུང་བའི་རྒྱུད་ལས་གསུངས་པ་བཞིན་བརྟག་པར་བྱ་སྟེ། དེ་ཉིད་ལས། དེ་ནས་སྔགས་པས་མཉམ་བཞག་ཅིང་། ། མཁས་པས་མདོག་དང་སྒྲ་དང་ནི། ། དྲི་དང་འབར་བའི་དབྱིབས་བརྟགས་ཏེ། ། དེ་ལྟར་མེ་ནི་དགེ་མི་དགེའི། ། བལྟས་ནི་ཉེ་བར་མཚོན་པར་བྱ། །
ཞེས་མདོར་བསྟན་གྱི་གོ་རིམ་བཞིན་རྒྱས་བཤད་ལ་མི་སྣང་། མདོར་བསྟན་ནས་དེ་དག་རྒྱས་པར་བཤད་པ་ནི། མེ་ནི་རྩེ་མོ་གཅིག་ཏུ་འབར། ། ཕུན་སུམ་ཚོགས་པ་ཀུན་བྱེད་པའོ། ། རྩེ་མོ་གཉིས་རབ་མི་གཡོ་བར། ། མཚུངས་བར་འབར་ན་བར་མར་ཤེས། ། རྩེ་མོ་བཞི་ནི་མཉམ་དུ་འབར། ། རྒྱས་ཤིང་དངོས་གྲུབ་བརྟན་པར་གནས། ། ཞེས་དབྱིབས་ཀྱི་ཁོངས་སུ་འདུ་བའི་རྩེ་མོ་ལ་བརྟགས་ཚུལ་དང་། ཀུན་ད་ཟླ་བ་ལྟ་བུའི་མདོག །
སྣུམ་ཞིང་བཻཌཱུ་ཡ་ཡི་མདོག ། དྲི་མེད་མེ་ནི་དུ་བ་མེད། ། ནད་མེད་པ་དང་རིགས་འཕེལ་བྱེད། ། ཟླ་བ་ཆུ་ཤེལ་ནོར་བུའི་འོད། ། ཁ་བ་ཡི་ནི་མདོག་ལྟ་བུ། ། ནོར་བུ་པུཥྤ་རཱ་གའི་འོད། ། སྡིག་པ་ཐམས་ཅད་ཞི་བྱེད་ཡིན། ། མེ་ཏོག་བན་དྷུ་ཀ་འདྲ་ཞིང་། ། ཛ་བ་ཀུ་སུ་མ་ལྟ་བུ། ། བཙོ་མའི་གསེར་མདོག་འདྲ་བས་ནི། །
དབང་ཕྱུག་རྒྱལ་སྲིད་རབ་ཏུ་བསྟེར། ། ཞེས་མདོག་ལ་དང་། ཙམ་པ་པདྨ་ཨུཏྤལ་དང་། ། ཨུ་ཤཱི་ར་དང་མཱ་ལ་ཏི། ། བསིལ་བའི་དྲི་དང་ལྡན་པ་དང་། ། ག་པུར་ཨ་ཀ་རུ་ཡི་དྲི། ། དགེ་ཞིང་གནས་ཀྱི་བདག་པོ་མཆོག ། ཅེས་དྲིའི་དང་། པི་ཝང་རྒྱུད་མང་རྫ་རྔ་དང་། ། དུང་དང་ཟངས་དུང་ལྟར་སྒྲ་སྙན། །
ཤིན་ཏུ་ཟབ་ཅིང་སྒྲ་ངེས་པའི། ། མི་མཐོང་བདེ་བ་འབྱུང་བར་བྱེད། ། ཅེས་སྒྲ་ལ་དང་། དཔལ་བེའུ་གདུགས་དང་དུང་ལྟ་བུ། ། རྩེ་གསུམ་དང་ནི་བུམ་པའི་དབྱིབས། ། རྒྱལ་མཚན་རྔ་ཡབ་རྡོ་རྗེ་བཟང་། ། གཡུང་དྲུང་རྟ་དང་གླང་པོའི་དབྱིབས། ། སྒྲ་མེད་གཡས་སུ་འཁྱིལ་བ་ཡང་། ། མེ་ལྕེ་གཅིག་འབར་དོན་ཆེན་གཏེར། ། འདི་རྣམས་དགེ་ཞིང་ཕུན་སུམ་ཚོགས། །
ཚེ་དང་ནད་མེད་རབ་གཏེར་བའོ། ། ཞེས་དབྱིབས་ལ་བལྟས་བཟང་པོ་རྣམས་བརྟག་ཚུལ་དང་། གཡོ་ཞིང་མདུན་གྱི་ཕྱོགས་སུ་འབར། ། རྩེ་གསུམ་དུ་བའི་ཚོགས་མང་དང་། ། འཁོར་ཞིང་མེ་སྟག་དང་བཅས་པ། ། རྣམ་པར་འཕྲོ་བས་ནད་འཕེལ་བྱེད། ། མེ་གང་ཡང་ཡང་རབ་ཏུ་འདར། ། ཡང་ཡང་རྩུབ་པར་རྒོད་པ་དང་། ། ཡང་ཡང་གཡོན་དུ་འཁོར་བ་དང་། ། ཡང་ཡང་ས་ལ་མེ་ལྕེ་རེགས། །
ཐིག་ལེ་ནག་པོ་སོལ་བའི་མདོག ། མྱུར་དུ་རིགས་ནི་ཟད་འགྱུར་ཞིང་། ། གང་ཞིག་རྒྱལ་པོའི་དྲུང་གནས་པའི། ། བདེ་དང་བདག་པོ་འཇོམ་པར་སྟོན། ། ཞེས་དབྱིབས་ལ་དང་། མདོག་མེད་དུ་བའི་མདོག་ལྟར་ནག ། མདོག་ལྗང་ཤིན་ཏུ་མདོག་རྩུབ་དང་། ། པ་ལཱ་ཤ་དང་འབྲུ་མར་མདོག ། འདི་རྣམས་ཀྱིས་ནི་དོན་ཉམས་བྱེད། ། ཅེས་མདོག་ལ་དང་།
རོ་དྲི་ཤིན་ཏུ་ངན་པ་དང་། ། ཆུ་སྐྱེས་སྲོག་ཆགས་དྲི་དང་ལྡན། ། ཅི་སྟེ་མེ་ནི་འདི་ལྟར་མཐོང་། ། གཙོ་བོ་རྣམ་པར་སྟུང་ཞེས་སྟོན། ། ཞེས་དྲི་ལ་དང་། ཙེག་ཙེག་ཞེས་པའི་སྒྲ་འབྱུང་ཞིང་། ། འུར་འུར་གྱི་ནི་སྒྲ་དང་ལྡན། ། གལ་ཏེ་དུམ་དུམ་གྱི་སྒྲ་འམ། ། ཐོག་གི་སྒྲ་ནི་དོན་ཉམས་བྱེད། ། ཅེས་སྒྲ་ལ་སྟེ།
མཚན་མ་ངན་པའི་རྟགས་ཚུལ་ལོ། ། དེ་བཞིན་དུ། རྒྱུད་གཞན་ལས་ཀྱང་རྒྱས་པར་གསུངས་སོ། ། དེ་ཙམ་མི་ནུས་པ་རྣམས་ཀྱིས་ནི་ལེགས་བསྡུ་ལས་འབྱུང་བ་བཞིན་བརྟགས་ཏེ། དེ་ཉིད་ལས། ཁ་དོག་དྲི་དང་མེ་ཡི་ལྕེས། ། གཟུགས་དང་སྒྲ་ལ་སོགས་པ་ཡི། ། ཡོན་བདག་དགེ་འམ་མི་དགེ་བ། ། སྲེག་བླུགས་བསྲེགས་པས་བརྟག་པར་བྱ། ། ཞི་ལ་ཁ་དོག་དཀར་འབར་བ། །
རྒྱས་ལ་སེར་པོའི་རྣམ་པ་སྟེ། ། དབང་དང་མངོན་སྤྱོད་དག་ལ་ནི། ། དམར་དང་ནག་པོའི་མེ་བསྔགས་སོ། ། དབང་པོའི་གཞུ་འདྲ་བཟང་པོ་སྟེ། ། གཡས་སུ་འཁྱིལ་པ་མཆོག་ཡིན་ནོ། ། རྫ་རྔའི་སྒྲ་ལྟར་ཟབ་པ་དང་། ། མེ་རྩེ་སྒུམ་ཞིང་རྩེ་གཅིག་བསྔགས། ། མེ་སྟག་རྣམ་འཕྲོ་དུ་བ་མང་། ། རིམ་གྱི་ལྡང་ཞིང་ཁད་ཀྱིས་འབར། ། མཐའ་མར་རབ་འབར་གཟི་བརྗིད་ཅན། །
ཚ་ཞིང་འོད་ཟེར་འཕྲོ་བ་དང་། ། རྩེ་གསུམ་ཞིབ་མ་འདྲ་བ་ཉིད། ། དེ་བཞིན་བ་གླང་མདོག་འདྲ་བ། ། དེ་ལ་སོགས་པའི་མཚན་ངན་པ། ། མི་དགེ་རྣམས་ཀྱང་བརྟག་པར་བྱ། ། ཞེས་སོ། ། མདོར་ན་ལས་འཇམ་པོ་གསུམ་ལ་མི་དགེ་བ་གང་ཡིན་པ་དེ་དྲག་པོ་ལ་བཟང་ཞིང་། དྲག་པོ་ལ་ངན་པ་གང་ཡིན་པ་རྣམས་སྔ་མ་གསུམ་ལ་དགེ་བ་ཡིན་ཏེ། རྡོ་རྗེ་མཁའ་འགྲོ་ལས། དགེ་ལ་མི་ཤིས་གང་ཡིན་པ། །
དེ་ནི་གདུག་པའི་ལས་ལ་ཤིས། ། མངོན་སྤྱོད་ལ་ནི་མི་ཤིས་གང་། ། དེ་ནི་དགེ་ལ་ཤིས་པར་འདོད། ། ཅེས་སོ། ། དེ་ལྟར་བརྟག་པས་ངན་ན་ལས་ཐམས་ཅད་པའི་སྔགས་དང་བསང་ཆུས་བགེགས་ཀྱི་ཚོགས་བསྐྲད་པར་བྱ་སྟེ། རྡོ་རྗེ་མཁའ་འགྲོ་ལས། དྲངས་མ་ཐག་པ་དེའི་རྗེས་སུ། ། བགེགས་རྣམས་བསྐྲད་པར་བྱས་ནས་ནི། ། ཞེས་སོ། ། རྒྱུད་དང་བསྟན་བཅོས་ཕལ་ཆེར་ནས་དེ་ཙམ་ལས་མི་འབྱུང་ལ།
སྡོམ་འབྱུང་སོགས་ཁ་ཅིག་ལས་ནི། མེ་ལྷ་ལ་སྲེག་བླུགས་ཕུལ་ནས་མཉེས་པར་བྱས་པས་མཚན་ངན་རྣམས་ཞི་བར་གསུང་སྟེ། རྒྱུད་དེ་ལས། སྲེག་བླུགས་གསུམ་མམ་བདུན་བྱིན་ཏེ། ། མེ་ནི་ཚིམ་པར་གྱུར་པ་ལས། ། མི་འཇིག་པ་ནི་ཆེན་པོ་སྟོན། ། ཞེས་སོ། ། འདིར་ཡང་སྡོམ་འབྱུང་སོགས་ལས་ནི། མཆོད་པ་ཅི་འབྱོར་འབུལ་བར་གསུངས་ཤིང་། མི་ཐུབ་ཟླ་བ་ཡབ་སྲས་སོགས་འགའ་ཞིག་གིས་འདིར་བཤད་པ་མི་སྣང་ཡང་།
བླ་མ་གོང་མ་རྣམས་མེ་ཏོག་སོགས་ལྔས་མཆོད་པ་ཙམ་མཛད་དོ། ། དེ་ནས་སྲེག་རྫས་རྣམས་འབུལ་བ་ནི་སྔར་བྱིན་གྱིས་རླབས་ཟིན་པའི་རྫས་རྣམས་རིམ་པ་བཞིན་ཞི་སོགས་གསུམ་ལ་ལག་པ་གཡོན་པར་བཟུང་ནས་གཡས་པའི་མཐེབ་སྲིན་གྱིས་དང་། དྲག་པོ་ལ་ལྡོག་སྟེ་བཟུང་ནས། གཡོན་པའི་མཐེབ་སྲིན་གྱིས་བཟུང་བར་བྱ་སྟེ། པད་ཅན་ལས། མཐེ་བོང་སྲིན་ལག་དག་གིས་དབུལ། ། ཞེས་དང་། ཨ་བྷ་ཡས། སྲིན་ལག་དང་མཐེ་བོང་གིས་གཟུང་སྟེ། ། ཞེས་སོ། །
དེ་ལྟར་ངེས་ནས་དབུལ་བ་དངོས་ནི། གུར་ལས་གསུང་པའི་རྫས་སོ་སོའི་སྔགས་ལ་འདོད་དོན་གང་ཡིན་གྱི་སྤེལ་ཚིག་དང་བཅས་པས་དབུལ་ཏེ། རྒྱུད་དེ་ལས། ཨོཾ་ཨགྣ་ཡེ་སྭཱཧཱ། མར་གྱིའོ། ། ཨོཾ་སརྦ་ས་པཱ་པཾ་ད་ཧ་ན་བཛྲ་ཡ་བཛྲ་ས་ཏྭ་སྱ་སརྦ་པཱ་པཾ་ད་ཧ་སྭཱ་ཧཱ། ཏིལ་ནག་པོའོ། ། ཨོཾ་བཛྲ་པུཥྚ་ཡེ་སྭཱཧཱ། འབྲས་མ་ཆག་པའི་འོ། ། ཨོཾ་སརྦ་སཾ་པ་དེ་སྭཱ་ཧཱ།
ཞོ་ཟན་དམ་པའི་འོ། ། ཨོཾ་བཛྲ་བིད་ཛཱ་ཡ་སྭཱ་ཧཱ། འབྲས་སོ་བའི་འོ། ། ཨོཾ་མཧཱ་བེ་ག་ཡ་སྭཱ་ཧཱ། ནས་ཀྱིའོ། ། ཨོཾ་མཧཱ་བ་ལ་ཡ་སྭཱ་ཧཱ། མོན་སྲན་གྲེའུའི་འོ། ། ཨོཾ་བཛྲ་གྷསྨ་རཱ་ཡ་སྭཱ་ཧཱ། གྲོའི་འོ། ། ཨོཾ་བཛྲ་ཨ་ཡུ་ཥེ་སྭཱ་ཧཱ།
དུརྦ་གཞུན་ནུའི་འོ། ། ཨོཾ་ཨ་པྲ་ཏི་ཧ་ཏ་བཛྲ་ཡ་སྭཱ་ཧཱ། ཀུ་ཤའི་འོ། ། ཨོཾ་བཛྲ་ཡ་ཛྙཱ་ཡ་སྭཱ་ཧཱ། ཨུ་དུཾ་ཝ་རའི་འོ། ། ཨོཾ་བོ་དྷི་བྲིཀྵཱ་ཡ་སྭཱ་ཧཱ། བྱང་ཆུབ་ཤིང་གིའོ། ། ཨོཾ་བཛྲ་ལ་ཏཱ་ཡ་སྭཱ་ཧཱ། པླཀྵའི་འོ། ། ཨོཾ་བཛྲ་ཀུ་བེ་རཱ་ཡ་སྭཱ་ཧཱ། །
ནྱ་གྲོ་དྷའི་འོ། ། ཨོཾ་ས་ཧ་ཀ་རཱ་ཡ་སྭཱ་ཧཱ། ཨ་མྲའི་འོ། ། ཞེས་གསུངས་སོ། ། དེ་ལ་ཏིལ་སྔགས་ནི་འདི་བཞིན་དུ་ནུས་ན་རང་གི་རྒྱུད་ནས་འབྱུང་བ་བཙན་པས་ཤིན་ཏུ་ལེགས་མོད། བླ་མ་གོང་མས་རྡོ་རྗེ་མཁའ་འགྲོ་སོགས་ལས་འབྱུང་བའི་ཏིལ་སྔགས་སྦྱར་བ་ནི། ལས་དང་པོ་པ་རྣམས་ཀྱིས་གྲངས་གཟུང་སླ་བ་ལ་དགོངས་པར་སྣང་ངོ་། ། ཡང་འདི་དང་གཞན་ནས་ཀྱང་གསུངས་པའི་ཤིང་ལྔའི་སྔགས་ནི། ཤིང་དེ་ལྔ་འབྱོར་ན་རང་སྔགས་ཀྱིས་ཕུལ་ན་ལེགས་པ་ལ་དགོངས་ཤིང་། མ་འབྱོར་ན་བླ་མ་གོང་མའི་ཇི་ལྟར་རྙེད་པའི་ཤིང་ལས་སོ་སོའི་ཡམ་ཤིང་དུ་མོས་ནས་འབུལ་བར་གསུངས་པ་བཞིན་བྱའོ། །
དེ་ནས་རྫས་རྣམས་ཇི་ཙམ་འབུལ་བ་ནི་ཉེར་གཅིག་ལ་སོགས་པ་འབྱོར་པ་དང་མཐུན་པར་དབུལ་ཏེ། ཨ་བྷ་ཡས། བླུགས་གཟར་ལ་སོགས་པ་རྣམས་ཀྱིས་མར་ལ་སོགས་པ་རྣམས་ལན་གསུམ་མམ། བདུན་ནམ། ཉེར་གཅིག་གམ། ཇི་སྙེད་གཅིག་བསྲེག་པར་བྱའོ། ། ཞེས་སོ། དེ་རྣམས་ལྷའི་གོང་དུ་འབུལ་བ་ནི། ཡམ་ཤིང་མེ་འོད་ལ་དང་། ཞུ་བའི་རྫས་རྣམས་ཞལ་དུ་དང་།
གོང་བུ་ཐམས་ཅད་ཕྱག་ཏུ་དང་། ཀུ་ཤ་ནི་གཙུག་ཏོར་ལ་དབུལ་བར་བཤད་པ་བཞིན་ནམ། སྤྲོས་པ་ལ་དགའ་བས། སྡོམ་འབྱུང་ལས་གསུངས་པ་ལྟར་འབུལ་ཏེ། རྒྱུད་དེ་ལས། དེ་བཞིན་ཞུ་བའི་རྫས་ཀུན་ནི། ། མེ་དེའི་ཞལ་དུ་དབུལ་བར་བྱ། ། ཡམ་ཤིང་དང་ཀུ་ཤ་ལ་སོགས་པ་ནི་འོད་ཀྱི་དཀྱིལ་འཁོར་ལའོ། ། བཟའ་བ་དང་ཞལ་བསིལ་ལ་སོགས་པ་ནི་ཕྱག་ཏུའོ། ། མེ་ཏོག་ནི་དབུ་ལའོ། །
བདུག་པ་ནི་འབར་བ་ལའོ། ། བྱུགས་པ་ནི་ཐུགས་ཀར་རོ། བསང་གཏོར་ནི་སྐུ་ལའོ། ། ཞབས་བསིལ་ནི་ཞབས་ལའོ། ། མར་མེ་མཆོད་ཡོན་ཞལ་ཟས་རྣམས། ། རིམ་པ་ཇི་བཞིན་མདུན་དུ་དབུལ། ། ཞེས་སོ། ། དོན་འདི་དག་གོང་མའི་གསུང་རབ་ལས་འོག་ཏུ་འདས་པའི་མེ་ལྷའི་སྐབས་སུ་འབྱུང་ནའང་། འདིར་ཡང་ཚུལ་དེ་ངེས་པར་ཐོབ་པ་དང་། རྫས་བཤད་པ་ལས་ཀྱང་འཕྲོས་ཏེ་བྲིས་པ་ཡིན་ནོ། །
དེ་ལྟར་བཤད་པའི་ཐབ་ལ་སོགས་པའི་ཡོ་བྱན་རྣམས་ཀྱི་ནུས་པའམ་ཕན་ཡོན་ནི། གཞུང་འདིར་མ་གསུངས་ཀྱང་ལུང་དོན་ཚན་མར་འཛིན་པའི་བློ་གྲོས་ཅན་རྣམས་དགེས་པར་བྱ་བའི་ཕྱིར་དང་། ངེས་པར་ཐོབ་པའི་ཆོས་སུ་ཡང་སྣང་བས་སྡོམ་འབྱུང་ལས་གསུང་པ་འདི་བཞིན་ཤེས་པར་བྱ་སྟེ། དེ་ཉིད་ལས། ལས་སོ་སོའི་རྣམས་་་་་་ཐབ་ཀྱི་ཡན་ལག་་་་་་སྟེང་ཕན་ཡིན་ནོ། འདིར་འཕེལ་བྱས། ། སྦྱང་པ་དང་དྲིས་བྱུག་པ་སོགས་ཀྱི་དག་པའི་་་་་་ས་གཞི་ཞིང་ནི་འཕེལ་བར་་་་་་སྟེ་ཡོངས་སུ་སྦྱོང་བ་མཚོན་བྱེད། ། མར་གྱི་འབྱོར་པ་ཐམས་ཅད་འཕེལ་བར་་་་་་བྱེད། ཡམ་ཤིང་གིས་ནི་གཟི་བྱིན་རྣམ་པར་འཕེལ་བའོ། ། བུད་ཤིང་གིས་ནི་ལྷག་པར་་་་་་དུ་ཡང་གཟི་བྱིན་་་་་་འཕེལ་བར་བྱེད། །
ཀུ་ཤས་ནི་ལམ་གཙང་བ་ཐམས་ཅད་་་་་་ལས་ལྟར་ལུས་སྤྱོད་ཡང་བ་སོགས་བསྲུང་བར་བྱེད། ། ཡུངས་དཀར་དཀར་པོས་་་་་་ནི་བགེགས་སོགས་ཞི་བར་བྱེད། ། འབྲས་ཀྱིས་་་་་་ཁྱིམ་གྱི་ལོངས་སྤྱོད་རྒྱས་པར་བྱེད་པར་བཤད། ། ཏིལ་གྱིས་ནི་སྡིག་པ་དང་སྒྲིབ་པ་ཐམས་ཅད་འཇོམས་པར་རིགས་པར་བྱའོ། ། སོ་བས་ནི་ནོར་དང་འབྲུ་རྣམས་བདག་གི་དབང་དུ་ནི་ལུས་གཞན་གྱིས་བགྱི་བར་མི་ནུས་པའི་དགུག་པར་བྱེད། སྲན་མས་སྟོབས་ནི་ཆེན་པོར་བྱེད། ནས་ཀྱིས་ནི་རླུང་གི་ཤུགས་རབ་ཏུ་བསྟེར། དུརྦས་ནི་ཚེ་ལོ་ལྷག་པའམ་དུས་མིན་གྱི་འཆི་བ་བཟློག་པ་་་་་་ཚེ་ནི་འཕེལ་བར་བྱེད། ། གྲོ་ཡིས་ནི་ནད་ཐམས་ཅད་་་་་་རབ་ཏུ་གྱི་ཆོ་ག་འཇོལ་པར་བྱེད། ། འོ་མ་དང་སྦྲང་རྩིས་ནི་དོན་དང་རྟོགས་པའི་ཤེས་རབ་འཕེལ་བར་བྱེད།
ཟས་མཆོག་གིས་ནི་བདེ་བ་ཀུན་སྟེར།་་་་་ བར་བྱེད། སྦར་བའི་་་་་་མེ་་་་་་དང་མེ་ལྷ་བསྒོམ་པས་ནི་འདོད་དོན་་་་་་གྱི་དངོས་གྲུབ་སྟེར།་་་་་ བར་བྱེད། ། རང་་་་་་གི་འདོད་་་་་་པའི་ལྷ་་་་་་བསྒོམ་པས་ནི་གྲོལ་བ་་་་་་རྡོ་རྗེ་འཛིན་པའི་ས་རྩོལ། ལྷག་མ་་་་་་སྟེ་འདིར་མ་ལུས་པའི་ཕན་ཡོན་ནི་ལས་ཀྱི་རྗེས་མཐུན་པར། ། ཞི་་་་་་བ་ལ་ཞི་བར་འགྱུར་བ་སོགས་ལས་བྱ་་་་་་སངས་དེ་དང་དེའི་སྐབས་ལས་ཤེས་པར་བྱའོ། ། དགང་གཟར་་་་་་ནི་ཤེས་རབ་་་་་་སྟོང་པ་ཉིད་ཀྱི་ངོ་བོ་དང་བླུགས་གཟར་ནི་ཐབས་་་་་་སྙིང་རྗེ་ཆེན་པོའི་ངོ་བོ་སྟེ། དེ་གཉིས་ཁ་སྦྱར་བ་ནི་་་་་་ཐབས་ཤེས་གཉིས་སུ་མེད་པར་བསྒོམ། དེ་ལས་ངེས་པར་འབྱུང་་་་་་བའི་མར་གྱི་རྒྱུན།་་་་་
ལྷ་རྣམས་མཉེས་པར་གྱི་ཡེ་ཤེས་ཆེན་པོའི་བདུད་རྩིའི་འདོད་་་་་་པ་སྟེ་བསྒོམ་པར་བྱའོ། ཅེས་སོ། ། དེའི་དགང་གཟར་ཤེས་རབ་ཅེས་སོགས་ཚིགས་སུ་བཅད་པ་དེ་ཉིད་དམ་པ་ཁ་ཅིག་བླ་ན་མེད་པ་ལ་གསུམ་དུ་བྱས་པའི་བསམ་གྱིས་མི་ཁྱབ་པའི་སྦྱིན་སྲེག་གི་སྟོན་བྱེད་དུ་དྲངས་པ་དང་འགལ་ལོ་ཞེ་ན། མི་འགལ་ཏེ། རྡོ་རྗེའི་ཚིག་ལ་བཤད་ཚུལ་དུ་མ་ཡོད་པས་དེར་དྲངས་པ་ཡང་དགག་པར་བྱ་བ་མ་ཡིན་ཞིང་། འདིར་བཤད་པ་ནི་མཁས་པ་དེ་བཞིན་གཤེགས་པའི་རྡོ་རྗེས་ཕྱིའི་སྦྱིན་སྲེག་གིས་བྱོན་སྐྱེམས་ཕུལ་བའི་དེ་མ་ཐག་ཏུ་ཚིགས་སུ་བཅད་པ་དེ་དྲངས་ནས། ཞེས་སྡོམ་པ་འབྱུང་བར་གསུངས་སོ། ། ཞེས་དང་། བསྟན་བཅོས་གཞན་ལས་ཀྱང་དོན་དེ་ཉིད་སྒྲུབ་པའི་ཕྱིར། ཧེ་རུ་ཀ་མངོན་པར་བྱུང་གི་ལུང་དྲངས་པ།
ཇི་སྐད་དུ། དགང་གཟར་ཤེས་རབ་བླུགས་གཟར་ཐབས། ། དེ་གཉིས་སྦྱོར་བ་གཉིས་མེད་དེ། ། དེ་ལས་བྱུང་བའི་མར་ཁུ་ནི། ། ཡེ་ཤེས་བདུད་རྩི་ཆེན་པོར་གསུངས། ། ཞེས་གསུང་པས་སྐྱོན་དུ་འགྱུར་བ་ཅི་ཡང་མེད་དོ། ། དེ་ནས་སྲེག་རྫས་རྣམས་ཡོངས་སུ་རྫོགས་པ་དང་། པད་ཅན་དང་། རིན་ཆེན་འབར་བ་ལ་སོགས་ལས་སྐབས་འདིར་ཡང་མཆོད་བསྟོད་རྒྱས་པར་བཤད་ཀྱང་། ཕྱག་ལེན་གོང་དུ་བསྟན་པའི་མཆོད་བསྟོད་ཙམ་ཞིག་མཛད་དོ། །
དེའི་རྗེས་སུ། ཨོཾ་པྲོ་ཀྵ་ཎཾ་སོགས་་་་་་བསང་གཏོར་དང་། ཨོཾ་ནི་རི་སོགས་་་་་་ཞབས་བསིལ་ཕུལ་ནས་སྔར་མེ་སྦར་བའི་སྐབས་ཀྱི་སྔགས་ཀྱིས་མར་དགང་བླུགས་གང་ཕུལ་ཏེ། མེ་ལྷ་འབར་བའི་རྣམ་པར་གྱུར་བའམ། ཐབ་ཀྱི་་་་་་ཤར་ལྷོར་དཔང་པོའི་ཚུལ་དུ་འཇོག་པའམ། ལྷ་ཉིད་དུ་གནས་པ་གང་བདེ་བྱའོ། ། དེ་ཡང་ཁ་སྦྱོར་ལས། དེ་ནས་འཐོར་འཐུང་བྱས་ནས་འབར་བའི་རྣམ་པར་ཐིམ་པར་བྱའོ། ། ཞེས་དང་། རྡོ་རྗེ་མཁའ་འགྲོ་ལས།
དེའི་རྗེས་སུ་ཞབས་བསིལ་དང་བསང་གཏོར་བྱས་ནས་མེ་ལྷ་ཚིམ་པ་གྱུར་ནས། འབར་བའི་རྣམ་པར་ཐིམ་པར་བསམ་མོ། ། ཞེས་དང་། ཨ་བྷ་ཡས། ཡང་ན་མེ་ལྷའི་བདག་ཉིད་དུ་མེ་ཡིས་ཕྱོགས་སུ་བཞག་པར་བྱའོ། ། ཞེས་དང་། སྡོམ་འབྱུང་ལས། དེ་ནས་སྙིང་ཀའི་པདྨའི་གདན་ལ་རང་གི་ལྷའི་ས་བོན་དང་མཚན་མ་ཡོངས་སུ་གྱུར་པ་ལས་རྫོགས་པའི་དཀྱིལ་འཁོར་གྱི་འཁོར་ལོ་རྣམ་པར་བསྒོམ་པར་བྱ་སྟེ། ཞེས་དང་། དེ་བཞིན་དུ་པད་ཅན།
མི་ཐུབ་ཟླ་བ་ཡབ་སྲས་སོགས་མང་པོས་མེ་ལྷའི་སྙིང་ཀར་བསྒོམ་པར་བཤད་དོ། ། དྲུག་པ་འཇིག་རྟེན་ལས་འདས་པའི་མེ་ལྷ་མཆོད་པ་འདི་ནི། མེ་ལྷའི་གནས་ཚུལ་དང་པོ་གཉིས་ལྟར་ན་མེ་འབར་བའི་དབུས་སུ་དང་། གསུམ་པ་ལྟར་ན་མེ་ལྷའི་ལྟོ་བ་ཡངས་པར་བསྐྱེད་པ་སྟེ། དྲངས་མ་ཐག་པའི་སྡོམ་འབྱུང་གི་ལུང་འདིར་ཡང་མཁོ། མཁའ་འགྲོ་རྒྱ་མཚོ་ལས། དཀྱིལ་འཁོར་གཙོ་བོ་དང་བཅས་པ། ། དྲང་སྲོང་སྙིང་ཀར་བསྒོམ་པར་བྱ། དེ་ཡང་འདིའི་གཞུང་རྣམས་ན་མི་གསལ་ན་ཡང་མན་གང་གིས་སྦྱར་ཏེ་ཐུན་མོང་གི་སྲུང་འཁོར་གདན་དང་བཅས་པ་ཙམ་མམ། གཞལ་ཡས་ཁང་གདན་བཅས་བསྐྱེད་པ་སྒྲུབ་ཐབས་ལྟར་བྱའོ། །
དེ་ལྟར་རྟེན་བསྐྱེད་པ་གང་ལྟར་བྱས་ཀྱང་བརྟེན་པ་ལྷ་བསྐྱེད་པ་ནི། གདན་རྣམས་ཀྱི་སྟེང་དུ་མངོན་བྱང་ལྔའམ། རྡོ་རྗེ་ཆོ་ག་གསུམ་མམ། ཡང་ན་རང་གི་སྔགས་ཀྱིས་ཡིད་སྤྲུལ་ལས། ལྷའི་འཁོར་ལོ་དགོད་་་་་་དེང་སང་ཕྱག་ལེན་འདི་ལ་མཛད་པར་བྱ། ཞེས་ལེགས་བསྡུའི་ལྷ་སྟ་གོན་གྱི་སྐབས་ལས་བཤད་པ་བཞིན་སྙིང་པོ་ཚིག་་་་་་འདི་ཧཱུྃ་ཡིག་ལྟ་བུ་ས་བོན་ལས་བསྐྱེད་པ་དང་ལྷ་སོ་སོའི་མཚན་སྔགས་ལས་བསྐྱེད་པ་མཛད་པ་ལས་ཕྱི་མ་ཡིན། ཙམ་ལས་བསྐྱེད་ལ། ཡེ་ཤེས་པ་བཞུག་པའི་ཚེ་རང་གི་སྙིང་ཀ་ནས་སྤྲོས་པའི་འོད་ཟེར་དང་། རིན་ཆེན་འབར་བ་ལས་འབྱུང་བའི་ཚིགས་སུ་བཅད་པ་་་་་་དམིགས་མེད་མཁའ་སོགས་གཉིས་དང་། གུར་ལས་གསུང་པའི་སྔགས་དང་བཅས་པས་སྤྱན་དྲངས་ལ་སྒྲུབ་ཐབས་ལྟར་མཆོད་བསྟོད་བྱས་ནས།
གོང་དུ་བསྟན་པ་བཞིན་རྣལ་འབྱོར་མ་བཞིས་དགུག་གཞུག་བཅིང་དབང་དུ་བྱའོ། ། དེ་ནས་ལྷ་ཐམས་ཅད་ཀྱི་གནས་གསུམ་ཙམ་མམ། སྐྱེ་མཆེད་དང་བཅས་པ་བྱིན་གྱིས་བརླབས་ནས། སླར་ཡང་དབང་ལྷ་སྤྱན་འདྲེན་ནས་བརྩམས་ཏེ་དབང་བསྐུར་བའི་བར་སྒྲུབ་ཐབས་བཞིན་བྱ་ཞིང་། ཆུ་ལྷག་མ་ཡར་ལུད་པ་ལས་འཁོར་རྣམས་ཀྱི་རིགས་བདག་ལ་འགྱུར་བ་མེད་ལ། གཙོ་བོ་ལ་ལས་དང་མཐུན་པའི་རིགས་བདག་གིས་རྒྱས་འདེབས་བྱ་དགོས་ཏེ། ལེགས་བསྡུ་ལས། རང་རིག་སོགས་སྔར་དྲངས་པ་དང་། ཨ་བྷ་ཡས། ཁྱད་པར་དུ་ཡང་ཞི་བ་ལ་རྣམ་པར་སྣང་མཛད།
རྒྱས་པ་ལ་རིན་ཆེན་འབྱུང་ལྡན། དབང་དང་དབང་གི་དགུག་པ་ལ་ནི་འོད་དཔག་མེད་དང་། མངོན་སྤྱོད་ལ་ནི་མི་བསྐྱེད་པ་དང་། ཞེས་སོ། ། དེ་ལྟར་བསྐྱེད་པའི་ལྷ་རྣམས་ཀྱི་ཁ་དོག་ནི་ཞི་བ་ལ་སོགས་ཏེ། སྐུ་མདོག་རང་བཞིན་དུ་གནས་པ་ལས་འོད་ཟེར་ལས་དང་མཐུན་པ་སྤྲོ་བའམ་ཡང་སྐུ་མདོག་དང་རྒྱན་སོགས་ཐམས་ཅད་ལས་བཞི་དང་གང་འབྲེལ་བ་དེའི་ཁ་དོག་ཏུ་བསྐྱེད་པར་བྱ་སྟེ། རྡོ་རྗེ་མཁའ་འགྲོ་ལས། དེ་ནས་ཐབ་ཁུང་གི་དབུས་སུ་རང་གི་བདག་པོ་ལས་དང་རྗེས་སུ་མཐུན་པའི་མདོག་དང་རྒྱན་དང་གོས་ལ་སོགས་པ་དང་ལྡན་པར་བསམ་པར་བྱའོ། ། ཞེས་སོ། ། གང་གི་ཚེ་མདུན་བསྐྱེད་ཀྱི་དཀྱིལ་འཁོར་རམ།
རབ་གནས་ཀྱི་རྟེན་ལ་དབུལ་བར་འདོད་པའི་ཚེ་ལྷ་བསྐྱེད་ཆོག་དེ་དག་མི་དགོས་པར། མེ་ལྷ་འབར་བའི་རྣམ་པར་གྱུར་བ་དང་། འདས་པའི་གདན་བསྐྱེད་པ་ཡན་འདྲ་བར་བྱས་ལ། བཤད་མ་ཐག་པའི་སྤྱན་འདྲེན་ཚུལ་དེས་དཀྱིལ་འཁོར་པ་རྣམས་བསམ། རབ་གནས་ཀྱི་རྟེན་གྱི་ལྷ་ཐབ་ཏུ་སྤྱན་དྲངས་ལ་བྱོན་སྐྱེམས་ནས་གཟུང་སྟེ། ཆོ་ག་གཞན་རྣམས་དཀྱུས་མ་ཇི་ལྟ་བར་བྱས་ལ། སླར་མདུན་གྱི་དཀྱིལ་འཁོར་རམ། རབ་ཏུ་གནས་བྱའི་རྟེན་གྱི་ཐུགས་ཀར་གཤེགས་སུ་གསོལ་ལ། མེ་ལྷ་ལྷག་མས་མཆོད་པ་ལ་འཇུག་པ་ཡིན་ནོ། ། དེ་ནས་སྦྱིན་སྲེག་རྐྱང་བའི་ཚེ་ནི་སྐབས་འདིར་ཡང་ཡོ་བྱད་རྣམས་ལ་བསང་ཆུ་འཐོར་ཞིང་ལས་ཐམས་ཅད་པ་བཟླ་བ་ཕྱག་ལེན་ལ་མཛད་པ་ནི།
རྒྱུད་དང་བསྟན་བཅོས་འགའ་ཞིག་ལས་མེ་ལྷ་མཚན་མ་བརྟགས་པ། འདས་པའི་མེ་ལྷའི་སྐབས་འདིར་གསུངས་པ་ལྟར་ན། མཚན་ངན་བཟློག་པ་ལ་དེ་དགོས་ནའང་། བརྟག་ཅིང་བཟློག་པ་བྱས་ཟིན་པ་ལ་ནི་ངེས་པ་མི་དགོས་སམ་སྙམ་མོ། ། དེ་ནས་མར་ཁུ་གཙོ་བོའི་་་་་་ཕྱག་ལེན་བདེ་བའི་ཕྱིར་སྙིང་པོ་བརྗོད་པར་མཛད་སྔགས་ཀྱིས་བྱིན་གྱིས་རླབས་ལ། དགེ་བའི་ལས་གསུམ་ལ་ལྷ་རྣམས་ཞ་ཅུང་ཟད་གདངས་པ་དང་། དྲག་པོ་ལ་ཤིན་ཏུ་གདངས་པར་བསམ་ནས་བྱོན་སྐྱེམས་སྤེལ་ཚིག་དང་བཅས་པ་གོང་འཇིག་རྟེན་པའི་སྐབས་སུ་བསྟན་པ་བཞིན་དབུལ་ཏེ། རྡོ་རྗེ་བདུད་རྩིའི་རྒྱུད་ལས། ཞལ་ནི་གདངས་པར་བསམ་བྱས་ཏེ། ། སྦྱིན་སྲེག་དེ་ལ་དབུལ་བར་བྱ། །
ཞེས་དང་། རྡོ་རྗེ་མཁའ་འགྲོ་ལས། དགང་གཟར་ཆོ་ག་བཞིན་བསམ་ནས། ། དགང་བླུགས་གསུམ་ནི་དབུལ་བར་བྱ། ། ཞེས་སོ། ། འདིར་ཡང་སྤྲོ་ན་མཆོད་བསྟོད་རྒྱས་པར་བྱ་བ་གསུངས་པས་དེ་བཞིན་དང་། མ་གྲུབ་ན་སྒྲུབ་ཐབས་ཀྱི་འཇུག་ཏུ་བཤད་པ་ལྟར་བྱའོ། ། དེ་ནས་སྲེག་རྫས་འབུལ་བ་ལ། དེའི་སྔགས་འབུལ་ཚུལ་ཕན་ཡོན་རྣམས་ནི་སྔར་བཤད་པ་བཞིན་ངེས་པར་བྱ་ཞིང་། ཁྱད་པར་སྲེག་རྫས་ཐམས་ཅད་ཀྱི་མགོར་ལྷ་སྔགས་ཀྱིས་བྱིན་གྱིས་རླབས་པ་དང་།
འཇུག་ཏུ་སྤེལ་ཚིག་སྦྱར་ནས་དབུལ་བར་བྱའོ། ། དེ་དག་ཀྱང་འདས་པའི་མེ་ལྷ་མཆོད་པ་་་་་་པད་ཅན་ལས། རང་གི་ཡི་དམ་ལྷ་བཀོད་བྱ། ། བསྒོམས་ལ་དེ་བཞིན་ཕྱི་མཆོད་བྱ། ། སྔར་བཞིན་དེ་ལ་སྦྱིན་སྲེག་འབུལ། ། ཞེས་སོ། ། རྫས་དེ་རྣམས་ཇི་ཙམ་ཞིག་དབུལ་བ་ནི། ཐུན་མོང་བ་རྣམས་འབྱོར་པ་དང་མཐུན་པར་བྱ་སྟེ། སྡོམ་འབྱུང་ལས། གསུམ་མམ་བདུན་ནམ་ལྷག་པ་ནས། །
ཇི་སྲིད་བརྒྱ་སྟོང་བར་ཉིད་ཀྱང་། ། ཇི་ལྟར་རྫས་ཀྱི་རྗེས་མཐུན་པ། ། མཁས་པ་ཡིས་ནི་སྦྱིན་སྲེག་བྱ། ། ཞེས་དང་། པད་ཅན་ལས། སྲེག་རྫས་གསུམ་བདུན་གཅིག་ཉིད་དམ། ། དེ་ནས་ཇི་ལྟར་རྙེད་པས་དང་། ། ཞེས་སོ། ། ཁྱད་པར་གྱི་རྫས་ནི། རྡོ་རྗེ་མཁའ་འགྲོ་ལས།
སྡིག་པ་ཞི་བར་བྱེད་པའི་ཕྱིར་ཏིལ་བསྲེག་པར་བྱའོ། ། ཞེས་དང་། དེ་ཉིད་ལས། ཚེ་སྤེལ་བའི་ཕྱིར་དུརྦ་བསྲེག་པར་བྱའོ། ། ཁྱིམ་རྒྱས་པའི་ཕྱིར་འབྲས་མ་ཕྲུག་མ་བསྲེག་པར་བྱའོ། ། ཞེས་རང་གི་སྔགས་དང་བཅས་པ་གསུངས་ཤིང་དབང་ལ་པད་ཅན་ལས། ཨུཏྤལ་དམར་པོ་ཅི་རིགས་པར། ། མེ་ཏོག་དམར་པོ་འབྲས་དབུལ་ཀྱང་། ། ཞེས་དང་། དྲག་པོ་ལ་སྡོམ་འབྱུང་ལས།
དུག་ཁྲགའབྲུ་མར་ཚ་བ་དང་། ། དེ་བཞིན་སྐྲ་དང་ཕུབ་མར་ལྡན། ། མི་ཡི་རུས་པས་སྦྱིན་སྲེག་བྱ། ། ཞེས་སོ། ། དེ་རྣམས་འབུལ་བའི་སྔགས་ལ་བླ་མ་གོང་མའི་ཕྱག་ལེན་ལ། རྫས་སོ་སོའི་མགོར་ལྷ་སྔགས་མང་ཉུང་ཇི་ལྟར་རིགས་པས་བྱིན་གྱིས་རླབས་ནས། རྫས་རང་རང་གི་སྔགས་ཀྱིས་ཕུལ་ལ། བརྒྱ་ལ་སོགས་པའི་རང་རང་གི་གྲངས་རྫོགས་པའི་མཐར་འདོད་དོན་གྱི་སྤེལ་ཚིག་ལས་སྔགས་དང་བཅས་པ་སྦྱར་ནས་མཛད་པ་ནི། ལྷ་རྫས་ལས་གསུམ་གྱི་སྔགས་ཚང་བར་བྱེད་པའི་ཚེ། དེ་ལྟར་བྱས་ན་ཉམས་ལེན་བདེ་བ་ལ་དགོངས་ཤིང་ཕྱག་ལེན་རྣམ་པར་དག་པའི་སྲོལ་ཆེན་པོ་གཅིག་ཡིན་ནོ། །
ཡང་རྣལ་འབྱོར་པའི་བློའི་བྱེ་བྲག་གིས་ལྷ་སྔགས་དང་རྫས་སྔགས་གང་རུང་གིས་ཕུལ་ནས་སྤེལ་ཚིག་ལས་སྔགས་དང་བཅས་པ་སྔར་ལྟར་བྱས་ཀྱང་རུང་བ་ཉིད་ཡིན་ནོ། ། གང་ལྟར་ཡང་ལས་རྒྱས་པ་རྣམས་ལ་དགོས་པ་དུས་སྐབས་སོགས་དང་སྦྱར་ནས་གྲངས་འཛིན་ལ། གཞི་བསྙེན་གྱི་ཁ་བསྐོང་ལྟ་བུ་ལ་ནི་དེའི་སྔགས་གྲངས་ཇི་ཙམ་སོང་བའི་བཅུ་ཆ་རེ་ངེས་པར་འབུལ་དགོས་སོ། ། ཡང་ཞི་བ་ལ་བརྒྱ། རྒྱས་པ་ལ་བརྒྱད་ཀྱིས་ལྷག་པའི་བརྒྱ། དབང་ལ་ལྔ་བཅུ། དྲག་པོ་ལ་དྲུག་ཅུར་བཅད་ནས་གྲངས་བཟུང་ལ། ཚུལ་དེས་བཅུ་ཆ་མ་རྫོགས་བར་དུ་བགྲང་བར་བྱ་བ་ཡིན་ནོ། ། བགྲང་ཚུལ་དེ་ནི་བསྙེན་པ་དངོས་གཞིའི་གྲངས་ལ་བལྟོས་ཤིང་། བསྙེན་པའི་ཚེ་གྲངས་ཀྱི་ངེས་པ་སོ་སོར་བྱ་དགོས་པ་ནི།
ཁ་སྦྱོར་སོགས་ལས་འདྲེན་བྱེད་ཀྱི་ཕྲེང་བ་ཐ་དད་པར་གསུངས་པ་ལས་ཤེས་ཏེ། ཇི་སྐད་དུ། སྔགས་ཀྱི་སྒྲུབ་པ་ལྔ་བཅུ་ཏེ། ། དབང་ལ་དེ་ཡི་ཕྱེད་ཉིད་དོ། ། བརྒྱ་ཕྲག་གཅིག་ནི་ཞི་བ་ལ། ། དེ་བཞིན་རྒྱས་ལ་ལྷག་པར་བརྒྱད། ། མངོན་སྤྱོད་ལ་ནི་དྲུག་ཅུ་ཡིན། ། ཁྱད་པར་དུ་ནི་ལས་ལ་སྦྱར། ། ཞེས་དང་། རྡོ་རྗེ་མཁའ་འགྲོ་ལས།
སྔགས་ཀྱི་སྒྲུབ་པ་ལྔ་བཅུ་སྟེ། ། རྗེས་སུ་ཆགས་ལ་དེ་བཞིན་ཕྱེད། ། ཞི་བ་ལ་ནི་བརྒྱ་ཕྲག་ཅིག ། རྒྱས་པ་ལ་ནི་བརྒྱད་ལྷག་པའོ། ། དྲུག་ཅུ་པོ་རྣམས་མངོན་སྤྱོད་ཀྱི། ། ཁྱད་པར་ལས་ལ་སྦྱར་བ་འོ། ། ཞེས་སོ། ། རྒྱུད་འདི་གཉིས་ཀྱི་དགོངས་པ་ནི་དབང་གི་དགུག་པ་ལ་ལྔ་བཅུ་དང་། དབང་དངོས་ལ་དེའི་ཕྱེད་དེ། ཉེར་ལྔར་གསུངས་ཀྱང་།
གོང་མའི་མན་ངག་གིས་དབང་དང་དགུག་པ་གཉིས་གྲངས་ལྔ་བཅུ་པར་མཛད་ཅིང་། དེ་ནི་རྒྱུད་ལས་ཀྱང་འབྱུང་སྟེ། སྡོམ་འབྱུང་ལས། དབང་དང་དགུག་པའི་སྦྱོར་པ་ལ། ། གུར་གུམ་ལ་སོགས་དྲི་ལ་སོགས། ། བྱུ་རུ་ཙནྡན་དམར་པོའི་འབྲུ། ། རྟག་ཏུ་རིལ་བུ་ལྔ་བཅུ་འོ། ། ཞེས་སོ། ། དེ་ལྟར་བཤད་པའི་གྲངས་ཀྱི་འཇུག་ཏུ་སྦྱར་བར་བྱ་བའི་སྤེལ་ཚིག་དང་ལས་སྔགས་ནི་སྲེག་རྫས་རྣམས་སོགས་ཏེ་ལས་གང་དང་འབྲེལ་པའི་འདོད་པའི་དོན་སྨོད་པའི་རྗེས་སུ་འཇམ་པོ་གསུམ་ལ། ཞི་བར།་་་་་
ཤནྟིཾ་ཀུ་རུ་རྒྱས་པར།་་་་་ པུཥི་ཏཾ་ཀུ་རུ། དབང་དུ་་་་་་ཝ་ཤཾ་ཀུ་རུ་མཛོད་ཅིག་དང་། དྲག་པོ་ལ་སོད་ཅིག་པའི་མཐར། རྡོ་རྗེ་མཁའ་འགྲོའི་ལས་བཞི་སོ་སོའི་འཇུག་ནས། སྭཱ་ཧཱའི་མཐའ་ཅན་སྔགས་བཟླས་པས། ། ཞེས་དང་། ཨོཾ་གྱི་མཐའ་ཅན་སྔགས་བཟླས་སོ། ། ཞེས་དང་། སྔགས་པས་ཧོ་ཡི་མཐའ་ཅན་བཟླས། །
ཞེས་དང་། འབྲུག་གི་སྒྲ་ལྟར་ཧཱུྃ་སྒྲོག་ཅིང་། ། ཞེས་སོ།་་་་་ ཕཊ་དང་ཕཊ་ཅེས་མཐའ་ཅན་ནི། ། ཡང་ན་གུར་ལས་གསུངས་པ་བཞིན་བྱ་སྟེ། དེ་ཉིད་ལས། མཐར་ནི་སྭཱ་ཧཱ་ཞི་བ་སྟེ། ། རྒྱས་པའི་དུས་སུ་བཽཥ་ཊ། ། མཐར་ནི་ཧཱུྃ་ཕཊ་བསད་པ་ལ། ། དབང་དང་དགུག་པ་ཛཿདང་ཧྲིཿ །
ཞེས་སོ། དེ་ལྟ་བུའི་གྲངས་ཀྱི་འདྲེན་ཚུལ་མ་རྟོགས་པར། གངས་ཅན་འདིར་མངོན་འབྱུང་བའི་སྐྱེ་བོ་ལུང་སྟོན་རྟོགས་པའི་བློ་གྲོས་དང་བྲལ་ཞིང་། བརྒྱུད་པ་དྲི་མ་མེད་པའི་ཕྱག་ལེན་གྱིས་དབེན་པ། ཚེ་འདིའི་འཚོ་བ་ཕྲན་བུ་བསྒྲུབ་པའི་ཕྱིར། རྡོ་རྗེ་ཐེག་པ་གཟོང་དུ་ཚོང་བ་རྣམས་ཀྱིས་གཅིག་བཅུ་ཉི་ཤུ་སོགས་ནས་རྫས་དང་སྔགས་ལན་བཅུ་སོང་བའི་ཚེ། བརྒྱ་ཐམ་པ་ཐལ་ལོ། ། ཞེས་ཟེར་ཞིང་། ཡང་དེ་བཞིན་དུ་བགྲང་བ་ལ་བཅུ་ཆུའི་སྦྱིན་སྲེག་ཏུ་བྱེད་པ་བྱུང་ལ། ད་ལྟ་ཡང་སྐལ་བ་དམན་པ་རྣམས་དེའི་རྗེས་སུ་འབྲང་བ་མང་ངོ་། །
དེས་ནི་རང་གཞན་ཉམས་ང་བར་བྱེད་ཅིང་། བསྟན་པ་རིན་པོ་ཆེ་རྨས་པར་བྱེད་པའི་ལག་ལེན་ཡིན་པས། བློ་ལྡན་རྣམས་ཀྱིས་དགག་པར་བྱའོ། ། དེ་ཡང་ལུང་རིགས་གཉིས་ཀྱི་སྒོ་ནས་སུན་དབྱུང་དགོས་པས་དང་པོ་ནི། རྨོངས་པ་དེ་རྣམས་ཀྱིས་བཅུ་ཆར་འདོད་པའི་གྲངས་དེ་ནི་ལས་བཞི་གང་དང་འབྲེལ་ཡང་དོན་དེ་སྒྲུབ་བྱེད་ཀྱི་ཐབས་སུ་མི་རུང་སྟེ། དྲི་མ་མེད་པའི་ལུང་དང་འགལ་བས་སོ། ཇི་ལྟར་ཞེ་ན། རྡོ་རྗེ་གདན་བཞི་ལས། མེ་ཡི་ལྷ་ནི་ཁ་རུ་ནི། ། ལན་རེ་བཟླ་ཞིང་ལན་རེ་སྦྱིན། །
ཞེས་དང་། སངས་རྒྱས་ཐོད་པ་ལས། མེ་ཏོག་རེ་རེ་ལ་གསང་སྔགས་རྒྱལ་པོ་རེ་རེ་བཟླ། ཞེས་དང་། དེ་ཉིད་ལས། ཤིང་རྣམས་ཀུན་གྱི་སྔགས་འདི་ཡིས། ། རེ་རེ་བཞིན་དུ་སྦྱིན་སྲེག་བྱ། ། ཞེས་དང་། གཤེད་དམར་ལེའུ་ཉེར་གཉིས་པ་ལས། མར་དང་སྦྲང་རྩི་དང་བུ་རམ་དག་གི་སྦྱིན་སྲེག་སྟོང་ཕྲག་བཅུ་བྱ་སྟེ།
རེ་རེ་ནས་གསང་སྔགས་བཀླགས་ནས་སོ། ། ཞེས་གསུང་པས་སོ། གཉིས་པ་ནི། ལུགས་དེ་ལ་ལུང་གི་གནོད་པར་མ་ཟད་རིགས་པས་ཀྱང་གནོད་དོ། ། བཅུ་ཆར་བྱེད་པའི་གྲངས་ནི་བསྙེན་པ་དངོས་གཞིའི་གྲངས་ལ་ལྟོས་པ་ཡིན་ལ། དེ་ལ་ཁྱོད་ཀྱིས་བགྲང་ཚུལ་དེ་རུང་ན། བསྙེན་པ་དངོས་ཀྱི་ཚེ་ཡང་དེ་རུང་བར་འགྱུར། དེ་ཡང་འདོད་ན་ནི། དཔལ་དུས་ཀྱི་འཁོར་ལོའི་རྐང་པ་བཅུ་དྲུག་པ་དང་བདུན་ཅུ་རྩ་གཉིས་པ་ལ་བསྙེན་པ་བྱེ་བ་རེ་དང་། སྦྱིན་སྲེག་འབུམ་ཕྲག་བཅུ་རེ་བྱ་བར་གསུངས་ལ།
དེ་ཚུལ་བཞིན་ནུས་པའི་རྣལ་འབྱོར་པ་ནི་དེང་སང་ཉིན་སྐར་དང་མཚུངས་ཡང་ཁྱོད་ཀྱི་བགྲང་ཚུལ་བཞིན་བྱས་ན། དུས་ཡུད་ཙམ་ལ་གྲངས་དེ་དག་འགྲོ་བར་འགྱུར་ཞིང་། གཞན་མཁའ་འགྲོ་རྒྱལ་མཚོའི་རྩ་སྔགས་སོགས་ལ་ཡང་དེ་བཞིན་དུ་འགྱུར་བས་ན། རྡོ་རྗེ་འཛིན་པས་བཀའ་སྩལ་པའི་བསྙེན་པའི་དུ་ས་དང་གྲངས་ལ་སོགས་ཐམས་ཅད་འཇིག་པར་འགྱུར་རོ། ། དེའི་ཕྱིར་ཁྱོད་ཀྱི་བགྲང་ཚུལ་དེ་ནི་འདོད་ཁམས་བདག་པོས་བསྟན་པར་གདོན་མི་ཟའོ། ། དེས་ན་བློ་གྲོས་དང་ལྡན་ཞིང་ལུང་སྟོན་ཚད་མར་འཛིན་པའི་མཁས་པ་རྣམས་དེ་ལྟ་བུའི་ལུགས་ངན་གྱི་རྗེས་སུ་འབྲང་བར་ལྟ་ཅི་སྨོས། ཐོས་པར་གྱུར་ཀྱང་རྣ་བ་དགག་ཅིང་གདོན་དེས་ཟིན་པར་དོགས་པས། རིམ་གྲོ་ལ་བརྩོན་པར་བྱའོ། ། ཡང་འདིར་ཁ་ཅིག་ན་རེ། གྲངས་གཟུང་བྱའི་རྫས་འབུལ་བའི་སྔགས་ལ།
མུས་ཆེན་འཁོར་ལོ་སྡོམ་པས་འཁོན་སྟོན་བློ་གྲོས་རྒྱལ་མཚན་གཞི་བསྙེན་གྱི་ཚེ། སྦྱིན་སྲེག་ལ་ལྷ་སྔགས་མ་ཆད་པ་གཅིག་གྱིས་ཞེས་གསུངས་པས། ལྷ་སྔགས་གཙོ་ཆེ་ཞེས་འདོད་པ་དང་། ཁ་ཅིག་གིས་སྔ་མ་དེ་ལས་འཕྲོས་པའི་ཚུལ་གྱིས་རང་གི་འདོད་པ་མང་དུ་བཤད་སྣང་བའི་ཡི་གེ་ཇི་ལྟ་བར་བྲིས་ན་མང་བར་འགྱུར་བས་བཞག་ཅིང་། དེ་དག་གི་སྙིང་པོ་བསྡུས་ན་འདི་སྐད་དུ། གཞི་བསྙེན་གྱི་སྔགས་ཀྱི་ཁ་བསྐོང་བྱེད་ལ། དེའི་བཅུ་ཆའི་སྦྱིན་སྲེག་ལྷ་སྔགས་ཀྱི་འབུལ་བ་དང་། གཞི་བསྙེན་ཀྱི་སྔགས་ཀྱི་ནུས་པ་འབྱིན་བྱེད་ལ་དེའི་བཅུ་ཆའི་སྦྱིན་སྲེག་རྫས་སྔགས་ཀྱིས་བྱེད་དགོས་ལ། དེ་ཡང་ཁ་བསྐོང་བྱེད་ཀྱི་ལྷ་སྔགས་ནི་གཞི་བསྙེན་དང་འབྲེལ་ཆགས་པ་ཞིག་དགོས་པར་འདོད་ཅིང་། དེའི་སྒྲུབ་བྱེད་ཀྱང་གཞི་བསྙེན་གྱི་ཚེ།
རྩ་སྔགས་སོགས་གསུམ་ཀ་ལ་བསྙེན་ཚད་སོང་ན་རབ་དང་། དེ་ལྟར་མ་གྲུབ་ནའང་རྩ་སྔགས་དང་སྙིང་པོ་ལ་བཞི་འབུམ་རེ་ངེས་པར་བྱེད་ལ། དེའི་རྒྱུ་མཚན་སྦྱིན་སྲེག་གི་ཚེ་ཁ་སྐོང་བྱེད་ཀྱི་ལྷ་སྔགས་སྙིང་པོ་བཟླ་བ་ཕྱག་ལེན་ཡིན་པས། དེ་ལ་བསྙེན་པ་མ་སོང་ན། སྦྱིན་སྲེག་གི་ཚེ་སྔགས་དེའི་བཅུ་ཆའི་སྦྱིན་སྲེག་ཕུལ་བ་ཡང་། གཞི་བསྙེན་གྱི་ཁ་བསྐོང་དང་ནུས་པ་འབྱིན་བྱེད་དུ་མི་འགྱུར་བའི་ཕྱིར་རོ། ། ཞེས་པ་འདི་རྣམས་ཡིན་ནོ། ། དེ་དག་ལ་རྣམ་དཔྱོད་དང་ལྡན་པས་བལྟས་ན། དོན་ལ་ཞུགས་པར་མ་མཐོང་སྟེ། སྔ་མའི་སྒྲུབ་བྱེད་དེས་ནི་འདོད་པ་དེ་མི་འགྲུབ་ཏེ།
ལྷ་སྔགས་མ་ཆད་པ་གྱིས། ཞེས་པ་ཙམ་ལས་གཙོ་ཕལ་གྱི་གསལ་ཁ་མི་སྣང་བས་སོ། ། གལ་ཏེ་དེས་དེ་ལྟར་དུ་འགྲུབ་ན་ནི། ཆོ་ག་གཞན་ལས་ཀྱང་དེ་རང་གི་ཡན་ལག་འགའ་ཞིག་ལ་འདི་མ་ཆད་པ་གལ་ཆེའོ། ། ཞེས་འབྱུང་བ་རྣམས་ཀྱང་། ལུགས་དེའི་ཆོ་གའི་གཙོ་བོར་ཡིན་པར་འགྱུར་ཏེ། སྒྲུབ་བྱེད་མཚུངས་པས་སོ། ། དེ་བཞིན་དུ་ཕྱི་མའི་འདོད་པ་ལ་དཔྱད་ན་གཞི་བསྙེན་གྱི་སྔགས་ཀྱི་ཁ་བསྐོང་དང་། དེའི་སྔགས་ཀྱི་ནུས་པ་འབྱིན་པ་ལ་སྔགས་ཐ་དད་པས་དུས་སོ་སོར་བྱ་དགོས་པར་སེམས་པ་ནི་ཕྱོགས་འདིར་མ་བྱང་བས་རང་གི་རྟོག་པ་ཅི་དགར་སྨྲས་པ་ཡིན་ཞིང་། སྒྲུབ་བྱེད་དེ་ཡང་ཡིད་བརྟན་རུང་བ་མ་ཡིན་ཏེ།
དཀྱིལ་འཁོར་གཞན་དུ་སྙིང་པོ་ཉེ་སྙིང་མེད་པའི་སྔགས་ལ་བསྙེན་པ་བྱས་པ་ན། དེ་ལ་སྔགས་ཀྱི་ཁ་བསྐོང་དང་། ནུས་པ་འབྱིན་བྱེད་ཀྱི་སྦྱིན་སྲེག་མི་རུང་བའམ། དེ་བྱས་ཀྱང་དགོས་པ་དེ་དག་མི་འགྲུབ་པར་འགྱུར་ཏེ། ཕྱོགས་དེ་ལ་སྙིང་པོ་ལ་བསྙེན་པ་བྱ་རྒྱུ་མེད་པའི་ཕྱིར་རོ། ། ཡང་ཁ་སྐོང་བྱེད་ཀྱི་སྔགས་ལ་ཁྱེད་ཀྱི་བཤད་པ་བཞིན་ཁ་སྐོང་བྱེད་ཡང་དག་ཏུ་བསྒྲུབ་པའི་ཕྱིར་གཞི་བསྙེན་ངེས་པར་འགྲོ་དགོས་ན། ནུས་པ་དབྱུང་བྱེད་ཀྱི་རྫས་སྔགས་དང་ལས་སྔགས་ལ་ཡང་གཞི་བསྙེན་རེ་ངེས་པར་བྱ་དགོས་པར་འགྱུར་ཏེ། དེ་དག་གི་སྒྲུབ་བྱ་ལ་མཆོག་དམན་གྱི་ཁྱད་པར་སོགས་མེད་པའི་ཕྱིར་རོ། ། འོ་ན་ཁ་བསྐོང་བ་དང་ནུས་པ་དབྱུང་ཚུལ་ཇི་ལྟར་བྱ་ཞེ་ན། བཤད་པར་བྱ་སྟེ།
གོང་དུ་བསྟན་པ་བཞིན་རྫས་གཅིག་ཉིད་ལ་དང་པོར་ལྷ་སྔགས་ཀྱིས་བྱིན་གྱིས་བརླབས། བར་དུ་རྫས་སྔགས་ཀྱིས་ཕུལ། མཐར་སྤེལ་ཚིག་དང་ལས་སྔགས་བརྗོད་པའི་འམ། མོས་པའི་བྱེ་བྲག་གི་ལྷའི་འམ། རྫས་ཀྱི་སྔགས་གང་རུང་གིས་ཕུལ་ནས། འཇུག་ཏུ་སྤེལ་ཚིག་སོགས་སྔར་བཞིན་བྱས་ནས། སྔགས་སོགས་ཆད་པའི་ཉེས་པ་ཞི་ཞིང་རང་གི་གནས་སྐབས་དང་མཐར་ཐུག་དོན་བསྒྲུབ་པ་ལ་ཐོགས་མེད་དུ་གྱུར་པར་བསམ་པས་དགོས་པ་དེ་ཉིད་དུས་གཅིག་ཏུ་འགྲུབ་པ་ཡིན་ནོ། ། ད་ནི་དཀྱུས་མ་ཉིད་བཤད་པ་ལ། དེ་ལྟར་སྲེག་རྫས་རྣམས་ཡོངས་སུ་རྫོགས་པར་ཕུལ་ནས། གོང་བྱོན་སྐྱེམས་ཀྱི་སྐབས་བཞིན་མར་དགང་བླུགས་གསུམ་ཕུལ་ལ།
མཆོད་པ་རྣམས་བྱིན་གྱིས་བརླབས་ཏེ། གུར་གྱི་དགོངས་པ་རིན་ཆེན་འབར་བ་སོགས་སུ་བཀྲལ་བའི་ཆུ་བཞི་ཉེར་སྤྱོད་རོལ་མོ་དང་བཅས་པའི་ཚིགས་བཅད་་་་་་དྲི་མེད་ཡིད་དུ་འོང་བ་སོགས་ལ། མཆོག་གཏེར་བཅོམ་ལྡན་་་་་་ཨོཾ་བྷ་ག་ཝན་ཐུགས་རྗེ་ཆེ། ། དགེས་པ་རྡོ་རྗེ་འཁོར་བཅས་ལ། ། ཞེས་པ་དོན་ཅན་གྱི་སྔགས་ལ་མཆོད་པ་སོ་སོའི་སྔགས་བཏགས་པས་དབུལ་བ་ནི་མན་ངག་དུ་སྣང་ངོ་། ། དེ་ནས་ནང་མཆོད་ཀྱི་ཕུད་ནས་རྩ་བརྒྱུད་ཀྱི་བླ་མ་ལ་འབུལ་བ་སོགས་བྱའོ། ། དེ་ཡང་གདན་བཞི་ལས། རྣལ་འབྱོར་པ་ནི་ཐམས་ཅད་ལ། ། མཐེ་བོའི་འཐོར་མས་སོ་སོར་དབུལ། ། ཞེས་དང་།
རིན་ཆེན་འབར་བ་ལས། སྦོམ་པོ་མཐའ་ལྟག་རྩེ་སྦྱར་བས། ། རྣལ་འབྱོར་རྣལ་འབྱོར་མ་ཀུན་ལ། ། མཐེ་བོའི་ཐོར་ལས་སོ་སོར་དབུལ། ། ཞེས་པ་ལྟར་བྱའོ། ། ཡང་རང་གི་སྙིང་ཀའི་ཧཱུྃ་ཡིག་རྒྱལ་བ་ཀུན་གྱི་ངོ་བོར་དམིགས་ལ་དེ་ལ་ཕུལ་བར་བསམ་ནས། བདུད་རྩིའི་ལྕེ་ཐོག་ཏུ་བཞག་སྟེ། འབྲུ་གསུམ་བརྗོད་ཅིང་མྱང་ལ་ང་རྒྱལ་འཛིན་པའི་སྔགས་ཀྱང་བརྗོད་པར་བྱ་སྟེ། རིན་ཆེན་འབར་བ་ལས། དེ་ཡི་དབུས་ནས་བླངས་ནས་ནི། །
རང་གི་བདུད་རྩི་རོ་མྱང་བྱ། ། ཞེས་ང་རྒྱལ་འཛིན་པའི་སྔགས་་་་་་ཨོཾ་སརྦ་ཏ་ཐཱ་ག་ཏ་ཨ་མྲི་ཏ་སོགས་དང་བཅས་པས་གསུངས་སོ། ། དེ་ནས་ཡིད་ལས་བྱུང་བའི་མཆོད་པ་དཀར་མོ་རི་དྭགས་སོགས་རྩ་བརྒྱུད་ལས་གསུངས་པ་བཞིན་དང་། གུར་ལས་གསུངས་པའི་བསྟོད་པ་་་་་་ཁྱོད་ནི་རྣལ་འབྱོར་མ་ཚོགས་སོགས་བྱ། སྤྲོ་ན་གྲུབ་ཆེན་མཚོ་སྐྱེས་རྡོ་རྗེས་མཛད་པའི་བསྟོད་པ་ཡང་བྱའོ། ། དེ་དག་ཀྱང་རིན་ཆེན་འབར་བ་ལས། དེ་ལྟར་རྒྱ་ཆེར་མཆོད་ནས་ནི། ། བློ་དང་ལྡན་པས་བསྟོད་པ་བྱ། ། ཞེས་སོ། ། དེ་ནས་བཟླས་པའི་གཏོར་མ་སྒྲུབ་ཐབས་ལས་བྱུང་བའི་ཆོ་གས་བྱིན་གྱིས་བརླབས་ལ།
བཅོམ་ལྡན་འདས་ཀྱི་མཚན་སྔགས་ལ་ཆུ་བཞི་བཏགས་པས་མཆོད་པ་སྔོན་དུ་འགྲོ་བས་སྔགས་དེ་ལ། རྩ་རྒྱུད་ནས་གསུངས་པའི་སྔགས་ཀྱི་ཕྱོགས་བདག་གི་མིང་ཨིན་དྷ་ཛ་མ་སོགས་་་་་་སྔགས་འདི་མཆན་བུ་ནས་ཨཥྚ་སཔྤ་སྭཱ་ཧཱའི་བར་རྣམས་དོར་ནས་གཏོར་སྔགས་དངོས་་་་་་ཨི་དཾ་བ་ལིཾ་ཏ་མན་ཆད་སྦྱར་བ་གསུམ་ལ་སོགས་པས་ཕུལ་ལ། གོང་ལྟར་ཕྱི་ནང་ཡིད་བྱུང་བསྟོད་པ་རྣམས་བྱ་སྟེ། རིན་ཆེན་འབར་བ་ལས། རླུང་མེ་ཐོད་པ་ལ་གནས་པའི། ། ལྕགས་ཀྱུ་ལྔ་དང་བདུད་རྩི་ལྔ། ། འབར་དང་སྲོད་ལ་སོགས་པ་བྱ། ། ཞེས་དང་། དེ་ཉིད་ལས། གཏོར་མ་ལ་སོགས་དུས་དག་ཏུ། །
ཕྱི་ནང་གསང་བའི་མཆོད་པ་ཡིས། ། རྒྱལ་པོ་འཁོར་བཅས་མཆོད་པར་བྱ། ། ཞེས་སོ། ། དེ་ནས་ལས་གང་དང་འབྲེལ་བའི་འདོད་དོན་ཚུལ་བཞིན་འགྲུབ་པར་གསོལ་བ་གདབ་པ་ལ། ཡིག་བརྒྱས་ལྷག་ཆད་ཁ་བསྐངས་ཤིང་ནོངས་པའི་ཚོགས་བཟོད་པར་གསོལ་ནས། སྡོམ་འབྱུང་སོགས་ལས་འབྱུང་བའི་ཚིགས་བཅད་་་་་་ཨོཾ་ཁྱེད་ཀྱི་སོགས་ཀྱི་མཐར་གུར་ལས་ཡི་གེ་བརྒྱ་པ་བརྗོད་པས་གཤེགས་སུ་གསོལ་བར་བྱའོ། ། འདི་ལ་མན་ངག་གི་མུཿ ཞེས་པའི་གོང་དུ་འབྲུ་གསུམ་དང་བཛྲ་བསྣོན་པར་མཛད་པ་ནི། ཨོཾ་་་་་་སྐུ་ཨཱཿ་་་་་གསུང་ཧཱུཾ་་་་་་ཐུགས་ཀྱི་བཛྲ་་་་་་རྡོ་རྗེ་མུཿ་་་་་གཤེགས། ཞེས་པར་འགྱུར་བས་ཤིན་ཏུ་ལེགས་པ་ཡིན་ནོ། །
དེ་དག་ཀྱང་སྡོམ་འབྱུང་ལས། ། སྔར་བཤད་ཆོ་ག་ཇི་ལྟ་བས། ། དཀྱིལ་འཁོར་མཆོག་ནི་གཤེགས་སུ་གསོལ། ། ཞེས་དང་། ནག་པོ་སྤྱོད་པས། རྗེ་བཙུན་གྱི་ཡི་གེ་བརྒྱ་པ་ལན་བདུན་གྱི་བར་དུ་བཟླས་བརྗོད་བྱའོ། ། ཞེས་དང་། ཨ་བྷ་ཡས། མེ་ཏོག་དང་བཅས་པས་ཐལ་མོ་སྦྱར་ཏེ་མ་ཚང་བ་ལ་སོགས་པའི་ཉེས་པ་ཞི་བར་བྱ་བའི་ཕྱིར། གང་ཡང་བདག་རྨོངས་པ་ཡི་བློས་སོགས་ནས།
མངོན་པར་འདོད་པའི་དངོས་གྲུབ་བླངས། ལྷག་པ་དང་ཆད་པའི་ཉེས་པ་ཞི་བར་བྱ་བའི་ཕྱིར་ཐར་པའི་སེམས་ཀྱིས་ཨོཾ་བཛྲ་ས་ཏྭ་ཨཱཿཞེས་ལན་བདུན་སྔགས་བརྗོད་ནས་ཡི་གེ་བརྒྱ་པ་འདོན་པར་བྱའོ། ། ཞེས་བཤད་པ་ལྟར་ཡིན་ནོ། ། དེ་ལྟར་ན་མཆོད་པ་རྒྱས་པ་ནས་བཟུང་སྟེ་གཤེགས་སུ་གསོལ་བར་ནི། རིན་ཆེན་འབར་བ་ལས། མཆོད་དང་བསྟོད་པ་ཉེར་སྤྱོད་སོགས། ། སྔར་བཞིན་ཕུལ་ལ་ཡེ་ཤེས་མེ། ། མཉེས་བྱས་འདོད་པའི་དོན་བླངས་ཏེ། ། ཡི་གེ་བརྒྱ་པས་གཤེགས་སུ་གསོལ། ། ཞེས་གསུང་པས་བསྟན་པ་ཡིན་ནོ། །
གསུམ་པ་རྗེས་ཀྱི་བྱ་བ་ལ་ཡང་དྲུག་སྟེ། མེ་ལྷར་སྲེག་རྫས་ལྷག་མ་དང་། ། གཏོར་མ་དབུལ་ཞིང་འདོད་དོན་ཞུ། ། ལྷག་ཆད་ཁ་བསྐངས་བཟོད་ཅིང་གཤེགས། ། ཙྭ་རུའི་ཟས་སྤྱད་ལས་རྗེས་བསྡུ། ། ཞེས་པའི་དང་པོ་མེ་ལྷ་ལྷག་མས་མཆོད་པ་ནི། གོང་དུ་མེ་ལྷ་་་་་་ཛྭ་ལ་སོགས་འབར་བའི་རྣམ་པར་གྱུར་ནས་མར་དགང་བླུགས་གང་འབར་བའི་སྔགས་ཀྱིས་བླུགས་ལ། མེ་ལྷ་ཞལ་ཕྱག་དང་ལྡན་པར་གྱུར་ཤར་ལྷོར་བཞག་ན་ཐབ་ཀྱི་དབུས་སུ་སྤྱན་དྲངས་བར་བསམ་སྟེ། ཨ་བྷ་ཡས། དེ་ནས་མེ་ལྷ་ཐབ་ཁུང་དུ་ཉེ་བར་བྱ་སྟེ།
ཞེས་སོ། ། ལྷ་དེ་ཉིད་དུ་གནས་ན་དེ་ཉིད་ཡིད་ཀྱིས་གསལ་བར་དམིགས་པས་མཆོག གོང་ལྟར་ཡང་དེ་ཉིད་ལ་སྲེག་རྫས་ལྷག་པ་རྣམས་རང་རང་གི་སྔགས་ཀྱི་རྫས་དང་རྗེས་སུ་མཐུན་པར་གསུམ་ལས་མི་ཉུང་བ་དང་། གོང་བྱོན་སྐྱེམས་ཀྱི་སྐབས་སུ་བཤད་པ་ཇི་ལྟར་བས་སྲེག་བླུགས་དབུལ་བར་བྱའོ། ། དེ་ཡང་གཞན་གྱི་དོན་དུ་ཡིན་ན་མར་གྱི་སྲེག་བླུགས་འབུལ་བའི་ཚེ། ཡོན་བདག་སོགས་གང་ཡིན་དེའི་ལག་པ་གཡས་ཀྱི་མཐེ་བོང་དགང་གཟར་གྱི་ཡུ་བ་དང་། ལྷན་ཅིག་བདག་གིས་བཟུང་ནས་ཕུལ་ལ། དེའི་འདོད་དོན་ལ་ལས་སྔགས་སྔར་བས་བརྗོད་པ་འཕྲིན་ལས་བཅོལ་ལོ། ། དེ་ཡང་ཨ་བྷ་ཡས། སྲེག་རྫས་ལྷག་མ་རྣམས་སྲེག་ནས། །
ཞེས་དང་། སློབ་མའི་མཐེ་བོང་གཡས་པ་མཐེའུ་ཆུང་གཡོན་པས་བཟུང་ནས། ཐབ་ཁུང་ལ་ལན་གསུམ་བསྐོར་བ་བྱས་་་་་་དགང་བླུགས་ཀྱི་ཞེས་པ་ཡིན་ལ། བླུགས་གཟར་གྱི་མགོ་ནས་གཡས་བསྐོར་དུ་འཇུག་པས་ལན་བདུན་དུ་སྲེག་རྫས་དབུལ་བར་བྱ་སྟེ། དགང་བླུགས་དབུལ་བར་བྱའོ། ། ཞེས་སོ། ། འདིར་ཇི་སྐད་བཤད་པའི་མཐེ་བོང་གཟུང་ལུགས་ནི་ལས་འཇམ་པོ་གསུམ་གྱི་དབང་དུ་མཛད་པར་སྣང་ལ། དྲག་པོ་ལ་ནི་དེ་ལས་བཟློག་སྟེ་གཟུང་བར་རིགས་སོ། ། གཉིས་པ་ནི་མེ་ལྷའི་གཏོར་མ་ཕྱག་ལེན་ལྟར་བྱིན་གྱིས་བརླབས་ལ། མཚན་སྔགས་ལ་ཨ་ཀཱ་རོ་བཏགས་པ་གསུམ་ལ་སོགས་པས་དབུལ་ཞིང་།
མཐར་མཚན་སྔགས་རེ་རེ་ནས་སྔོན་དུ་འགྲོ་བའི་ཕྱིའི་དང་། མཚན་སྔགས་ལ་འབྲུ་གསུམ་སྦྱར་བས་ནང་གི་དང་། སྔར་བཤད་པའི་ཡིད་ལས་བྱུང་བའི་དང་། རིན་ཆེན་འབར་བ་ལས་འབྱུང་བའི་ཚིགས་སུ་བཅད་པ་ལྔས་བསྟོད་པའི་མཆོད་པ་རྣམས་བྱའོ། ། དེ་དག་ཀྱང་གདན་བཞི་ལས། དབུས་སུ་མེ་ཡི་ལྷ་ཉིད་ནི། ། མཁས་པ་ཡིས་ནི་བསམ་ནས་ཀྱང་། ། ལྷག་མ་ལན་གསུམ་བསྲེགས་ནས་སུ། ། མཆོད་དང་གཏོར་མ་སྦྱིན་པར་བྱ། ། ཞེས་དང་།
རིན་ཆེན་འབར་བ་ལས། ཅི་འབྱོར་མཆོད་ནས་མེ་ཡི་ལྷ། ། རྡོ་རྗེ་འཛིན་པས་བསྟོད་པར་བྱ། ། ཞེས་སོ། ། གསུམ་པ་ནི། འདས་པའི་སྐབས་སུ་བསྟན་པ་བཞིན་འདོད་པའི་དོན་ལ་གསོལ་བ་གདབ་པར་བྱའོ། ། དེ་ལ་ཡུལ་སྨོས་པའི་ཚེ་དྲང་སྲོང་ཆེན་པོས་ཞེས་བརྗོད་དོ། ། དེ་ཡང་སྡོམ་འབྱུང་ལས། མངོན་འདོད་བྱ་བར་གསོལ་བ་གདབ། ། འགྲུབ་འགྱུར་འདི་ལ་ཐེ་ཚོམ་མེད། །
ཅེས་དང་། ཨ་བྷ་ཡས། མངོན་པར་འདོད་པའི་དངོས་གྲུབ་བླངས་ནས། ཞེས་སོ། ། བཞི་པ་ནི། ཇི་སྐད་བཤད་པའི་ཆོ་གའི་སྐབས་སུ་མངོན་དུ་གྱུར་བའམ། མ་གྱུར་བའི་ཉེས་པ་ཐམས་ཅད་ཀྱི་གཉེན་པོར་ཡི་གེ་བརྒྱ་པ་ཅི་འགྲུབ་བཟླ་བ་ཡིན་ཞིང་། ལུང་ནི་འདས་པའི་སྐབས་སུ་བརྗོད་ཟིན་ཏོ། ། ལྔ་པ་ནི། མ་འབྱོར་བ་དང་སོགས་སམ།
ཇི་ལྟར་རིགས་པའི་ཚིག་གིས་བཟོད་པར་གསོལ་ཏོ། སྡོམ་འབྱུང་ལས། གང་ཡང་ཚངས་ལ་སོགས་པ་ཡིས། ། ལྷ་འམ་འབྱུང་པོ་གང་ཞིག་ལ། ། དེ་ནས་མདུན་དུ་བཟོད་གསོལ་བ། ། འདི་ལྟར་ལན་གསུམ་རྗེས་སུ་བཅད། ། ཞེས་སོ། ། འདི་ནི་གཞུང་་་་་་རིན་ཆེན་ལྗོན་ཤིང་ལས་ཀྱང་བཟོད་པར་གསོལ་ཏེ་ཞེས་འབྱུང་ངོའདིའི་ས་བཅད་དུ་བཟོད་པར་གསོལ་ནས། ཞེས་འབྱུང་ཞིང་ཆོ་ག་གཞན་ལ་ཡང་འདི་ངེས་པར་དགོས་པ་ལྟར་འདིར་ཡང་རིགས་པ་ལ། ཡིག་རྙིང་ཁ་ཅིག་ལས་ཆད་པར་སྣང་བ་དེ་བཞིན་ཕྱག་ལེན་དུ་མཛད་པ་ནི་ཅུང་ཟད་རྩིངས་པ་འདྲའོ། །
དེ་ལྟར་བཟོད་པར་གསོལ་ནས་བསང་གཏོར་དང་འཐོར་འཐུང་ཕུལ་ཏེ་རྩ་རྒྱུད་ལས་གསུང་པའི་སྭ་ཨརྠ་སོགས་ཀྱི་བོད་སྐད་བདག་གི་དང་སོགས་་་་་་ཚིགས་བཅད་ཀྱི་མཐར། མེ་ལྷའི་མཚན་སྔགས་ལ་སོང་ཞིག་་་་་་གཙྪ་པའི་སྔགས་བཏགས་པ་རྣམས་བརྗོད་ཅིང་། སྔར་སྤྱན་འདྲེན་གྱི་སྐབས་སུ་བཤད་པའི་ཕྱག་རྒྱ་ཕྱིར་བསྐྱེད་པ་བསྟན་ལ་གཤེགས་སུ་གསོལ། དེ་ལྟར་མེ་ལྷ་ལྷག་མས་མཆོད་པ་འདི་དག་ནི་ལེགས་པར་བསྡུ་བ་ལས། སྦྱིན་སྲེག་མཐའ་རུ་བསྡུ་བ་ལ། ། མེ་ཏོག་སྤོས་སོགས་མཆོད་པའི་ཚོགས། ། ཕུལ་ཏེ་བསྟོད་ལ་འབར་བའི་མེ། ། ཚིགས་བཅད་འདི་ཡིས་གཤེགས་སུ་གསོལ། ། ཞེས་དང་། རིན་ཆེན་འབར་བ་ལས།
ལྷག་མའི་རྫས་ཀྱིས་དགང་བླུགས་ཀྱིས། ། མེ་ལྷ་མཆོད་དེ་གཤེགས་སུ་གསོལ། ། ཞེས་གསུངས་པའི་དོན་ཡིན་ནོ། ། དེ་ནས་རྡོ་རྗེའི་གླུ། བཀྲ་ཤིས་སྨོན་ལམ། རང་གི་སྐྱེ་མཆེད་དང་གནས་གསུམ་བསྲུང་བ་སོགས། སྒྲུབ་ཐབས་ཀྱི་འཇུག་གི་བྱ་བ་རྣམས་ཉམས་སུ་བླང་བར་བྱ་སྟེ། རིན་ཆེན་འབར་བ་ལས། རྡོ་རྗེའི་གླུ་དང་སྨོན་ལམ་དང་། ། ལངས་ནས་དངོས་ཀུན་ལྷར་བསམ་དཔྱད། །
ཅེས་སོ། ། དྲུག་པ་ནི། ཙྭ་རུ་སྟེ། བཟང་པོ་ཞེས་པ་ཇི་ལྟར་འབྱོར་པའི་ཟས་བཟང་པོའི་དགའ་སྟོན་བྱ་བ་ཡིན་ཞིང་། འདི་ཉིད་གཞུང་འདིའི་དགོངས་པས་ནི་རང་ཉིད་འཁོར་བཅས་ཀྱིས་བྱས་ཆོག་པར་མངོན་ལ། མཁའ་འགྲོ་རྒྱ་མཚོ་ལ་སོགས་པའི་རྒྱུད་ཀྱི་དགོངས་པས་ནི་མེ་ལྷ་མ་གཤེགས་གོང་དུ་བྱས་ནས། དང་པོ་མེ་ལྷ་ལ་ཕུལ་ལ་ཕྱིས་རང་འཁོར་བཅས་ཀྱང་ལོངས་སྤྱོད་པར་གསུང་སྟེ། རྒྱུད་དེ་ལས། དེར་ནི་ཙྭ་རུའི་སྒྲུབ་བྱ་སྟེ། ། མེ་ལ་བཤོས་བུ་དབུལ་བྱ་ཞིང་། །
ཅུང་ཟད་བདག་ཉིད་ཀྱིས་སྤྱད་དང་། ། སྦྱིན་བདག་རྣམས་ལའང་སྦྱིན་པར་བྱ། ། ཞེས་སོ། ། གང་ལྟར་ཡང་ལས་རྗེས་བསྡུ་བ་དངོས་ནི། མཆོག་སྒྲུབ་པའི་ཕྱིར་བྱས་པ་ཡིན་ན། ཞག་ཇི་ཙམ་བྱེད་ཀྱང་མེ་མ་ཤིའི་བར་མི་བསྒུལ་ཞིང་། མཐར་ཡང་ཐལ་བ་རང་ཉིད་ཀྱིས་བསྡུ་བ་སོགས་བྱ། ལས་རྒྱས་པའི་ཕྱོགས་ཡིན་ན་ཉིན་གཅིག་གམ། དེ་ལས་ལྷག་པར་བྱེད་ཀྱང་རུང་། ཆོ་ག་དེ་ཉིད་ཀྱི་རྗེས་ཐོགས་སུ་ཞི་བ་ལ་ཙནྡན་དཀར་པོའི་ཁུ་བའམ།
འོ་མས་དང་། རྒྱས་པ་ལ་གུར་གུམ་སོགས་ཆུ་སེར་པོས་དང་། དབང་ལ་ཙནྡན་དམར་པོའི་སོགས་ཆུ་དམར་པོས་དང་། དྲག་པོ་ལ་དུག་དང་ཁྲག་དང་བསྲེས་པའི་རོ་སོལ་གྱི་ཁུ་བ་སོགས་ཆུ་ནག་པོས་མེ་གསད་པར་བྱ་སྟེ། སངས་རྒྱས་ཐོད་པ་ལས་བཞི་ཆོ་ག་སོ་སོའི་རྗེས་སུ། མེ་ནི་འོ་མས་ཞི་བར་བྱ། ། ཞེས་དང་། ཕྱིས་ནི་སེར་པོའི་ཆུས་ཞི་བྱ། ། ཞེས་དང་། ཆུ་དམར་པོ་ཡིས་མེ་ཞི་བྱ། །
ཞེས་དང་། ལྗང་ཁུའི་ཆུ་ཡིས་མེ་ཞི་བྱ། ། ཞེས་སོ། ། དེའི་ལྗང་ཁུའི་ཞེས་པ་ནི་ནག་པོར་འོས་པས་འགྱུར་ཉེས་སམ་བརྟག་གོ ། དེ་བཞིན་དུ་ཨ་བྷ་ཡས་ཀྱང་། ཞི་བའི་ལས་ཀྱི་མེ་འོ་མས་ཞི་བར་བྱའོ། ། རྒྱས་པ་བསྒྲུབ་པ་རྣམས་ལ་ཆུ་སེར་པོས་སོ། ། དབང་དང་དྲག་པོ་ལ་དམར་པོ་དང་ནག་པོས་སོ། ། ཞེས་བཤད་དོ། ། དེ་ལྟར་བྱས་པའི་ཐལ་བ་ལ་སོགས་པ་རྣམས་རིན་པོ་ཆེའི་ཟ་མ་ཏོག་ལ་སོགས་པའི་སྣོད་གཙང་མར་བླུགས་ལ་ཆུ་བོར་སྤྱན་དྲངས་པ་སོགས་བྱའོ། །
དེ་ཡང་ཨ་བྷ་ཡས། དེ་ནས་སྦྱིན་སྲེག་གི་ཐལ་བ་དང་སོལ་བ་རྣམས་ལས་ཐམས་ཅད་པའི་བུམ་པར་བླུགས་ལ་ཆུ་བོ་ལ་སོགས་པའི་ཆུ་ལ་བསྐྱུར་བར་བྱའོ། ། ཞེས་སོ། ། དེ་ནས་ཐབ་ཀྱི་ཤུལ་རྣམས་རང་རང་གི་ཆུས་དབྱུག་ནས་ལས་ཀྱི་རྗེས་མི་མངོན་པར་བྱས་ལ་བཀྲ་ཤིས་ལ་སོགས་པ་བྱའོ། ། གཉིས་པ་དེའི་ཕན་ཡོན་ཁ་བསྐངས་ནས་བཤད་པ་ནི། གཞུང་འདིར་མི་འབྱུང་ཡང་འཕགས་པ་མཁའ་འགྲོ་མ་རྡོ་རྗེ་གུར་ལས་གསུངས་པ་འདི་བཞིན་ཤེས་པར་བྱ་སྟེ། རྒྱུད་དེ་ལས། འདིས་ནི་རྡོ་རྗེ་མཉེས་པར་འགྱུར། ། ཡེ་ཤེས་མེ་ནི་རབ་དགོས་བྱ། ། རྒྱལ་བ་ཕན་པ་མཉེས་པ་དང་། །
གསེར་གྱི་མངའ་བདག་མཉེས་པ་དང་། ། པདྨ་གར་དབང་མཉེས་པ་དང་། ། ལྕགས་མཆོག་བདག་པོ་མཉེས་པ་དང་། ། ཞེས་དང་། དེ་བཞིན་གཤེགས་པའི་རིགས་ལྔ་དང་། ། འཇིག་རྟེན་པའི་གཙོ་བོ་རྣམས་སྟོན་པ་་་་་་ཚངས་པ་བརྒྱ་བྱིན་དབང་ཆེན་དང་། ། ཁྱབ་འཇུག་རླུང་ལྷ་མེ་ཆེན་དང་། ། ཐོང་ལྡན་ཉིད་དང་འདོད་ལྷ་དང་། ། ཟླ་བ་ཉི་མ་གདོན་གཞན་དང་། ། ས་ནི་ཞགས་པ་འཛིན་པ་དང་། །
ལུས་ངན་དེ་བཞིན་མཚམས་སྐྱོང་དང་། ། ཆོས་རྒྱལ་དང་ནི་ཀླུ་དང་ནི། ། དྲི་ཟ་ལྷ་མིན་མི་འམ་ཅི། ། ཞེས་འཇིག་རྟེན་པའི་ཆེན་པོ་རྣམས་དང་། སུམ་ཅུ་རྩ་གསུམ་གནས་པ་དང་། ། འོག་མིན་དུ་ནི་གནས་པ་དང་། ། གང་ཞིག་རྒྱལ་ཆེན་གནས་པ་དང་། ། གཞན་འཕྲུལ་དབང་བསྒྱུར་ཉིད་དང་ནི། ། འཕྲུལ་དགའ་ཡི་ནི་ལྷ་རྣམས་དང་། ། གང་ཞིག་དག་པའི་གནས་སོགས་དང་། །
འོད་ཟེར་འཇིག་རྟེན་ཁམས་གནས་དང་། ། མི་མཇེད་ཁམས་སུ་གནས་པ་དང་། ། གླིང་བཞིར་གནས་པའི་སེམས་ཅན་དང་། ། གང་ཞིག་ཁམས་སུམ་གནས་པ་དང་། ། སྣོད་ལྡན་སེམས་ཅན་འཇིག་རྟེན་དང་། ། ལྕུགས་མའི་ཚོགས་དང་རྩ་སོགས་དང་། ། ཞེས་མཐོ་རིགས་ཀྱི་འགྲོ་བ་རྣམས་དང་། གང་ཞིག་རབ་དགའི་སར་གནས་དང་། ། ཕ་རོལ་དྲི་མེད་གང་ཕྱིན་དང་། ། འོད་འཕྲོ་ཅན་དུ་གནས་པ་དང་། །
མི་གཡོའི་གནས་སུ་བྱས་པ་དང་། ། གང་ཞིག་ཆོས་སྤྲིན་རྗེས་སོང་དང་། ། གང་ཞིག་སྦྱངས་དཀར་སོན་པ་དང་། ། གང་ཞིག་རིང་སོང་ཐོབ་པ་དང་། ། འོད་བྱེད་དུ་ནི་གནས་པ་སྟེ། ། ས་བཅུའི་དབང་ཕྱུག་མགོན་པོ་དང་། ། ཞེས་ས་བཅུ་ལ་གནས་པའི་འཕགས་པ་རྣམས་དང་། འཕགས་པའི་གང་ཟག་བརྒྱད་པོ་དང་། ། རྫོགས་སངས་རྒྱས་དང་ཉན་ཐོས་ཉིད། ། རྭ་ནི་རལ་གྲིའི་གཟུགས་ཅན་དང་། །
ཞེས་ཉན་ཐོས་ཀྱི་གང་ཟག་བརྒྱད། ། རང་རྒྱལ་རྣམ་པ་གཉིས་རྫོགས་པའི་སངས་རྒྱས་དང་བཅས་པ་དང་། དམྱལ་བ་ཡི་དྭགས་བྱོལ་སོང་དང་། ། ལྷ་དང་ལྷ་མིན་མི་རྣམས་ནི། ། སྦྱིན་སྲེག་ཆོ་ག་དགེས་པ་ཉིད། ། ཅེས་པའི་རྐང་པ་དང་པོའི་གནས་ངན་གསུམ་དང་། ཕྱི་མ་གཉིས་ཀྱི་འཇུག་བསྡུད་པའི་ཚུལ་གྱིས་འཁོར་འདས་ཐམས་ཅད་ཆོ་ག་འདིའི་སྒོ་ནས་ཚིམས་པར་གསུངས་ཤིང་། ཚིམས་པ་ལས་མཆོག་ཐུན་མོང་གི་དངོས་གྲུབ་རྣམས་འབྱུང་བ་ནི། གོང་དུ་ཆོ་ག་འདིའི་དགོས་པ་བཤད་པའི་ལུང་ལས་རྟོགས་པར་བྱའོ། ། ཨ་ཧོཿ
ལྷག་པའི་ལྷ་མཆོག་ཚུལ་བཞིན་མཉེས་བྱས་པའི། ། རྣལ་འབྱོར་དབང་པོ་བློ་གྲོས་མཆོག་ལྡན་པས། ། རང་གཞན་དོན་གཉིས་སྒྲུབ་ཕྱིར་སྐྱོན་མེད་པའི། ། འཕྲིན་ལས་རྣམ་བཞི་འདི་ལ་བརྩོན་འཚལ་ལོ། ། དེ་ཡང་དཔག་མེད་དྲིན་གྱིས་རྟག་སྐྱོང་བའི། ། མ་གྱུར་འགྲོ་རྣམས་བཟོད་དཀའི་སྡུག་བསྔལ་ཆེས། ། ཡུན་རིང་ཉམས་ཐག་གྱུར་པ་གསོ་བྱེད་པའི། ། བདུད་རྩིའི་མཆོག་གྱུར་ཞི་བའི་ལས་མཛོད་ཅིག ། སྔོན་དུས་འབྱུང་བའི་དབང་གིས་བསྐྱེད་གྱུར་པའི། ། དབུལ་བས་འགུམས་ལ་ཐུག་ཅིང་ངལ་བརྒྱ་ཡིས། །
ཡང་ཡང་བསྒྲུབས་ཀྱང་འབྲས་བུ་དབེན་པ་རྣམས། ། དབུགས་འབྱིན་ཟླ་མེད་རྒྱས་པའི་ལས་འདི་མཛོད། ། ལྟར་སྣང་སྲིད་པའི་བདེ་བས་ཡིད་དྲངས་ཏེ། ། ཡང་སྲིད་དུག་མཚོར་འཕྱོ་བའི་འགྲོ་བ་ཀུན། ། ཐབས་མཆོག་དབང་གི་ལྕགས་ཀྱུས་ལེགས་བཀུག་ནས། ། རྡོ་རྗེ་འཛིན་པའི་གནས་སུ་བཀྲི་བར་མཛོད། ། དེ་ལྟར་བཤད་པའི་ཐབས་མཁས་རྣམ་གསུམ་གྱིས། ། གཟུང་བར་མི་ནུས་རྒྱལ་བའི་བསྟན་ལ་སྡང་། ། མཚམས་མེད་ལྔ་སྤྱོད་ཚད་ལྡན་བླ་མར་གཤེ། ། གཉིས་མེད་སེམས་ཅན་ཀུན་གྱི་གཤེད་པོ་རྣམས། །
རིག་འཛིན་དབང་པོས་སྙིང་རྗེས་ཀུན་བླངས་ནས། ། ཡུལ་དེའི་སྔོན་དང་ཕྱི་མཐར་མ་རྨོངས་ཤིང་། ། ཚར་བཅད་རྗེས་གཟུང་ལས་ལ་ཐོགས་མེད་པས། ། རང་དོན་སྤོངས་ལ་མྱུར་དུ་བསྒྲལ་བར་མཛོད། ། གཞན་དུ་འདོད་ཆགས་མེ་ཡིས་གདུང་གྱུར་ཅིང་། ། གཏི་མུག་མུན་པའི་གླིང་དུ་འཁྱམས་པ་ཡི། ། ཞེ་སྡང་ཆོ་ངེ་དྲག་པོ་ཆེར་བསྒྲགས་ཀྱང་། ། འདོད་དོན་ཟླ་བས་པདྨ་ཇི་བཞིན་འགྱུར། ། དེས་ནི་དབང་མེད་གཞུང་དུ་སོན་པའི་ཚེ། ། ཇི་ལྟར་བྱས་ཀྱང་བཟོད་པའི་ཐབས་བྲལ་ཞིང་། །
གང་དུ་བལྟས་ཀྱང་མཐར་པའི་གནས་མེད་པའི། ། མཚུངས་འཇུག་གྲོང་གི་ཚོར་བའང་མྱོང་བར་འགྱུར། ། དེ་ཕྱིར་སྔོན་བསགས་ལེགས་བྱས་མི་དམན་པས། ། ཐེག་མཆོག་ལམ་ཞུགས་དེ་དོན་འདོམས་མཛད་པའི། ། བཤེས་གཉེན་དམ་པའི་སྡོམ་པ་ལ་བརྟེན་ནས། ། རྒྱལ་སྲས་རྣམས་ཀྱིས་འགྲོ་ལ་བརྩེ་བར་མཛོད། ། གང་དག་བསྲུང་བ་པ་ཡི་བརྟུལ་ཤུགས་ཀྱིས། ། འགྲོ་ལ་བསམ་ངན་སྦྱོར་རྩུབ་སྣ་ཚོགས་པས། ། འཚེ་བར་བྱེད་གང་ཐེག་ཆེན་ཆོས་ཡིན་ན། ། དེ་ལས་གཞན་པའི་ཆོས་མིན་ཅི་ཞིག་ཡོད། །
རྒྱལ་བས་སྣང་བྱེད་འོད་ཀྱི་པདྨ་བཞིན། ། བརྟན་པས་མ་གྱུར་འགྲོ་རྣམས་ལེགས་བསྐྱངས་ནས། ། རང་གཞན་དོན་གཉིས་མྱུར་དུ་འགྲུབ་འགྱུར་ཞེས། ། གསུང་འདི་བདེན་པ་མིན་ན་ཚད་ལྡན་སུ། ། དེ་ལ་སྡིག་ལྟོ་ཅན་གྱིས་བྱིན་རླབས་པའི། ། སྐྱེ་ངན་གང་དག་སྟོན་པས་རྒྱུད་སྡེ་ལས། ། མངོན་སྤྱོད་ཆོ་ག་ལན་གཅིག་མ་ཡིན་པར། ། གསུང་ཕྱིར་ཉམས་སུ་བླང་བྱ་ཉིད་ཡིན་ལོ། ། ཀྱེ་མ་ཁྱོད་ཀྱིས་རྡོ་རྗེ་ཐེག་པའི་དོན། ། ཕྱོགས་གཅིག་བཟུང་པས་ནོངས་པ་གྱུར་པ་སྟེ། །
དྲི་མེད་རྒྱུད་སྡེའི་གོང་དོན་གསལ་བྱེད་པའི། ། སྐྱོན་བྲལ་བཤད་ཐབས་ཀུན་ལ་རྨོངས་ཕྱིར་རོ། ། དེ་ཕྱིར་གསང་བའི་ཐེག་པར་སློབ་འདོད་རྣམས། ། དྲངས་ངེས་དགོངས་དང་དགོངས་མིན་ལ་སོགས་པ། ། ཚུལ་བཞིན་འབྱེད་ལ་བསྙེངས་པ་དང་བྲལ་བའི། ། འཁྲུལ་ཟད་བརྒྱུད་པའི་སྲོལ་འདི་སྤྱི་བོར་ལོངས། ། བདག་ཀྱང་དེང་ནས་ཚེ་རབས་ཐམས་ཅད་དུ། ། མཚན་ལྡན་བླ་མ་རྣམས་ཀྱིས་རྗེས་བཟུང་ནས། ། རྣམ་དག་རྒྱུད་སྡེའི་དོན་ལ་བློ་རྒྱས་ཏེ། ། འགྲོ་ལ་སྐལ་བ་ཇི་བཞིན་སྟོན་པར་ཤོག །
ཁྱད་པར་སྙིང་རྗེའི་བདུད་བརྩིས་ཡིད་དགའ་བས། ། ལུས་སྲོག་ལོངས་སྤྱོད་དུས་གསུམ་དགེ་ཚོགས་དང་། ། འདིར་འབད་ལས་བྱུང་རྣམས་དཀར་ཅི་མཆིས་པ། ། འགྲོ་ཀུན་ཕན་དང་བདེ་བའི་རྒྱུར་བསྔོ་འོ། ། ཞེས་དཔལ་ཀྱཻ་རྡོ་རྗེ་ལ་བརྟེན་པའི་ལས་བཞིའི་སྦྱིན་སྲེག་གི་རྣམ་པར་བཤད་པ་ཡེ་ཤེས་མེ་ཕུང་ཞེས་བྱ་བ་འདི་ནི་ལུང་སྟོན་བདུད་རྩི་ལྟར་འཛིན་པའི་བློ་གྲོས་ཅན་ཁམས་སྟོན་དཀོན་མཆོག་འབུམ་གྱིས་བསྐུལ་བ་ལ་བརྟེན་ནས། གསང་ཆེན་རྒྱུད་སྡེའི་དོན་ལ་ཐུགས་ཀྱི་སྣང་བ་རྒྱས་པའི་རྗེ་བཙུན་བླ་མ་དམ་པ་བྲང་ཏི་ནམ་མཁའ་དཔལ་བཟང་པོའི་ཞལ་སྔ་ནས་དང་། མི་འཕྲོག་པའི་མཁྱེན་རབ་དང་ལྡན་པ་རྗེ་བཙུན་མཁས་པའི་དབང་པོ་མུས་ཆེན་ག་གཱ་ན་ཤྲི་བྷ་དྲ་ལས་སོགས་པའི་ཡོངས་འཛིན་དམ་པ་རྣམས་ཀྱི་ཞབས་རྡུལ་སྤྱི་བོས་ལེན་པའི་དགེ་སློང་ཤྲཱི་མཱ་ནརྠ་སིདྡྷིས། ལྕགས་མོ་ཡོས་ལོ་གྲོ་བཞིན་ཟླ་བའི་ཡར་ཚེས་བཅུ་གསུམ་ལ་ཨེ་ཝཾ་ཆོས་འཁོར་རྩེར་བྲིས་པའོ། ། འདིར་སྨྲས་པ། ལོ་ཟླར་འབད་པའི་ཚིག་འཇམ་གྱིས་ཁེངས་ཏེ། །
གསང་ཆེན་བདག་པོར་རློམས་རྣམས་མི་དགེས་ཀྱང་། ། དྲི་མེད་ལུང་གི་ཆུ་གཏེར་ལ་དགའ་བའི། ། བློ་གསལ་ངང་པའི་ཚོགས་རྣམས་གར་བྱོས་ཤིག ། སརྦ་མངྒ་ལཾ། ཤུ་བྷཾ།། །། PAGE * MERGEFORMAT 60 ངོར་མཁན་པོ་དཔལ་ལྡན་དོན་གྲུབ། ཀྱེ་རྡོར་ལ་བརྟེན་པའི་ལས་བཞིའི་སྦྱིན་སྲེག་གི་རྣམ་བཤད། PAGE * MERGEFORMAT 59
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
