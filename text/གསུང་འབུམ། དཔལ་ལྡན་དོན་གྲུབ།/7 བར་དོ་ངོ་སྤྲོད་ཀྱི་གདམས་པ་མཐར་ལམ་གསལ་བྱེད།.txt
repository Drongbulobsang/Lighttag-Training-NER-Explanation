གསུང་འབུམ། དཔལ་ལྡན་དོན་གྲུབ།
པོད ༧
བར་དོ་ངོ་སྤྲོད་ཀྱི་གདམས་པ་མཐར་ལམ་གསལ་བྱེད།
༄༅། །བར་དོ་ངོ་སྤྲོད་ཀྱི་གདམས་པ་མཐར་ལམ་གསལ་བྱེད་བཞུགས་སོ།། ན་མསྶངྒུ་རུ་པཱ་ད་ཡ། རྒྱ་ཆེན་ཚོགས་གཉིས་དཔུང་གི་རྒྱལ་ཐབས་ཀྱིས། ། མི་ཟད་སྒྲིབ་གཉིས་གཡུལ་ངོ་རབ་བཅོམ་ནས། ། སྨད་བྱུང་སྐུ་གཉིས་ནོར་ལ་དབང་མཛད་པའི། ། སྟོན་མཆོག་རྐང་གཉིས་གཙོ་ལ་ཕྱག་བགྱིས་ནས། ། རིགས་དྲུག་ལས་གཞན་སྲིད་པར་ཡོངས་འཁྱམས་པའི། ། འགྲོ་ལ་དམ་པའི་ཆོས་ཀྱི་གཏམ་བྱ་བ། ། ཐུགས་གསུང་དགོངས་འགྲེལ་བཅས་ལས་འབྱུང་བ་ལྟར། ། ལེགས་པར་བཤད་ཀྱིས་བློ་བཟང་དགའ་བས་ཉོན། །
ཞེས་མཆོད་བརྗོད་དང་བཤད་པར་དམ་བཅའ་བ་སྔོན་དུ་བཏང་ནས། གང་བཤད་པར་བྱ་བ་ནི་བར་དོ་ན་གནས་པའི་སེམས་ཅན་ལ་ཕན་གདགས་པའི་རྣམ་པར་བཞག་པའོ། ། དེ་ལ་ཡུལ་དེ་ཉིད་ལུས་དང་རྣམ་པར་ཤེས་པ་དང་བྲལ་ནས་ཞག་ཞེ་དགུའི་བར་ལ་བྱ་རུང་ཞིང་། དེ་བས་སྔ་བ་དང་ཕྱི་བ་མི་རུང་སྟེ། སྔ་བ་ནི་འོད་གསལ་དུ་ཞུགས་པས་ངོ་མི་ཕྲོད་པའི་ཕྱིར་དང་། ཕྱི་བ་ནི་སྐྱེ་སྲིད་གཞན་བླངས་ཟིན་པས་ཐབས་འདིས་ཕན་མི་ཐོགས་པའི་ཕྱིར་རོ། ། དེས་ན་བར་དོར་གནས་པའི་དུས་ངེས་པར་བྱས་ནས་དེའི་གནས་ཚུལ་ངོ་སྤྲོད་པ་ལ་གཉིས་ཏེ། ཆོ་ག་གཞན་དང་འབྲེལ་བར་བྱ་བ་དང་། གནས་སྐབས་གཞན་དུ་བྱ་བའི་ཚུལ་ལོ། ། དང་པོ་ནི།
སློབ་དཔོན་གྱིས་ཟང་ཟིང་ལ་མི་བལྟ་ཞིང་སྙིང་རྗེ་ཆེན་པོ་དང་ལྡན་པས་སྐབས་སུ་བབ་ཚེ་འདི་སྐད་བརྗོད་པར་བྱ་སྟེ། འོ་ཚེ་ལས་འདས་པ་ཆེ་གེ་མོ་ཞེས་བྱ་བ་ཁྱོད་ཉོན་ཅིག རང་རེའི་སྟོན་པ་ཤཱཀྱའི་རྒྱལ་པོའི་རྒྱ་ཆེ་རོལ་པའི་མདོ་ལས། སྲིད་གསུམ་མི་རྟག་སྟོན་ཀའི་སྤྲིན་དང་འདྲ། ། འགྲོ་བའི་སྐྱེ་འཆི་གར་ལ་ལྟ་དང་མཚུངས། ། འགྲོ་བའི་ཚེ་སྲོག་ནམ་མཁའི་ཀློག་འདྲ་སྟེ། ། རི་གཟར་འབབ་ཆུ་བཞིན་དུ་མྱུར་མགྱོགས་འགྲོ། ། ཞེས་གསུངས་པས། སྲིད་གསུམ་མཐའ་དག་མི་རྟག་པའི་རང་བཞིན་ཅན་ཡིན་ཞིང་། ཁྱད་པར་དུ་འགྲོ་བ་རྣམས་ཀྱི་ཚེ་སྲོག་སྟོན་ཀའི་སྤྲིན་དང་།
གར་མཁན་གྱི་རྣམ་འགྱུར་དང་། གློག་དང་། རི་གཟར་གྱི་འབབ་ཆུ་བཞིན་དུ་མི་རྟག་པ་ཁོ་ན་ཡིན་པས་ཁྱེད་ཀྱི་ཡང་ཚེ་དང་ལས་དང་བསོད་ནམས་གསུམ་ཟད་པས་ཚེ་འདིའི་སྣང་བ་འགགས་ནས་ད་ལྟ་བར་དོ་ན་ཡོད་པ་ཡིན། དེའི་རྣམ་གཞག་དྲི་མ་མེད་པའི་ལུང་ལས་ཇི་ལྟར་འབྱུང་བ་བཞིན་ཁོ་བོས་ཁྱོད་ལ་ངོ་སྤྲོད་པར་བྱ་བ་ལ་དོན་ཚན་རྣམ་པ་བདུན་གྱིས་ངེས་པར་བྱ་སྟེ། བར་དོའི་ངོ་བོ། མིང་གི་རྣམ་གྲངས། སྐྱེ་གནས་དང་འགྲོ་བ་གང་དུ་གཏོགས་ཚུལ། བྱད་གཟུགས་ལ་སོགས་པ་ཇི་ལྟར་གནས་པ། དེའི་མཐོང་ཡུལ་བསྒྲོད་ཚུལ། ཚེ་ཡི་ཚད་བསྟན་པ་རྣམས་སུ་ཡོད་པ་ལས།
དང་པོ་ནི་མཛོད་ལས། འདིར་གང་འཆི་དང་སྐྱེ་བ་ནི། ། སྲིད་པའི་བར་དུ་འབྱུང་བ་འོ། ། ཞེས་གསུངས་པས་འཆི་སྲིད་དང་སྐྱེ་སྲིད་ཀྱི་བར་དུ་འབྱུང་བའི་ལུས་རྟེན་ཡིན་པས་བར་དོ་ཞེས་བྱ་བ་ཡིན་ནོ། ། དེས་ན་ལུས་རྟེན་གྱི་སྒོ་ནས་བར་དོ་ངོ་ཤེས་པར་བགྱིས་ལ། སླར་སྐྱེ་སྲིད་ཚོལ་བའི་བློ་དུང་དུང་པ་དེ་དོར་ནས་མཚན་དཔེས་བརྒྱན་པའི་དེ་བཞིན་གཤེགས་པའི་སྐུ་ཐོབ་པར་བྱའོ་སྙམ་པའི་མདུན་པ་གྱིས། གཉིས་པ་ནི་མཛོད་ལས། ཡིད་ལས་འབྱུང་དང་སྲིད་ཚོལ་དང་། ། དྲི་ལ་སྲིད་པ་བར་མ་དང་། ། འགྲུབ་བོ། །
ཞེས་གསུངས་པས། ཁྱེད་གནས་སྐབས་འདིར་ཡོད་པའི་མིང་གི་རྣམ་གྲངས་ནི། རང་གི་སེམས་ཙམ་གྱི་རྒྱུ་ལས་འབྱུང་བས་ཡིད་འབྱུང་དང་། སྐྱེ་བའི་སྲིད་པ་ཚོལ་བའི་ངང་ཚུལ་ཅན་ཡིན་པས་སྲིད་ཚོལ་དང་། དྲིའི་ཕྱིར་འགྲོ་ཞིང་དྲིས་འཚོ་བར་བྱེད་པས་དྲི་ཟ་དང་། སྐྱེ་འཆི་གཉིས་ཀྱི་བར་དུ་འབྱུང་བས་སྲིད་པ་བར་མ་དང་། སྐྱེ་བ་མངོན་པར་འགྲུབ་པའི་རྒྱུ་ཡིན་པས་སྲིད་པ་བར་མ་ཞེས་བྱ་སྟེ། མིང་དེ་རྣམས་ཀྱི་སྒོ་ནས་ཀྱང་བར་དོ་ངོ་ཤེས་པར་བགྱིས་ལ། སྲིད་པའི་མིང་བཟང་པོ་རློམ་པ་གང་ལ་ཡང་མ་ཞེན་པར། དེ་ལས་ཐར་འདོད་ཀྱི་ཡིད་འབྱུང་དྲག་པོ་བསྐྱེད་པར་བགྱིས།
གསུམ་པ་ནི་མཛོད་ལས། སྲིད་པ་བར་མར་རྫུས་ཏེ་སྐྱེ། ། ཞེས་དང་། ། སྲིད་པ་བདུན་བསྟན་པའི་མདོ་ལས། སྲིད་པ་ནི་བདུན་སྟེ། དམྱལ་བའི་སྲིད་པ་དང་། དུད་འགྲོའི་སྲིད་པ་དང་། ཡི་དགས་ཀྱི་སྲིད་པ་དང་། ལྷ་ཡི་སྲིད་པ་དང་། མིའི་སྲིད་པ་དང་།
ལས་ཀྱི་སྲིད་པ་དང་། སྲིད་པ་བར་མའོ། ། ཞེས་དང་། འཕགས་པ་མཽ་འགལ་གྱི་བུས་གདགས་པའི་བསྟན་བཅོས་ལས། སྐྱེས་གནས་བཞིས་འགྲོ་བ་ལྔ་བསྡུས་ཀྱི་འགྲོ་བ་ལྔས་སྐྱེས་གནས་བཞི་མ་བསྡུས་ཏེ། གང་ཞིག་མ་བསྡུས་ཞེ་ན། སྲིད་པ་བར་མའོ། ། ཞེས་གསུངས་པས། ཁྱོད་ཀྱི་ལུས་འདི་སྐྱེས་གནས་བཞི་ལས་རྫུས་སྐྱེས་ཡིན་ལ། དེ་ཉིད་འགྲོ་བ་ལྔའི་དྲུག་པོ་གང་དུ་ཡང་མ་གཏོགས་པའི་སྐྱེ་བ་སྲིད་པ་ཡིན་པས།
སྐྱེས་གནས་ལ་སོགས་པ་དེ་དག་གི་སྒོ་ནས་ཀྱང་བར་དོ་ངོ་ཤེས་པར་གྱིས་ལ། སླན་ཆད་འཁོར་བའི་སྐྱེས་གནས་དང་འགྲོ་བའི་བྱེ་བྲག་གང་ལ་ཡང་མ་ཆགས་པར་དག་པའི་ཞིང་དུ་འཕགས་པའི་གྲོགས་དང་ལྷན་ཅིག་འགྲོགས་པ་ལ་དགའ་བའི་བློ་བསྐྱེད་པར་གྱིས་ཤིག བཞི་པ་ནི། མཛོད་ལས། དེ་ནི་འཕགས་པ་གཅིག་པའི་ཕྱིར། ། སྔོན་དུས་སྲིད་འབྱུང་ཤ་ཚུགས་ཅན། ། ཞེས་དང་། ཀུན་ལས་བཏུས་ལས། གང་དུ་སྐྱེ་བར་འགྱུར་བ་དེའི་བྱད་གཟུགས་སོ། ། ཞེས་གསུང་པས།
རིགས་དྲུག་གང་དུ་སྐྱེ་བར་འགྱུར་བ་དེའི་ཤ་ཚུགས་དང་བྱད་གཟུགས་ལྟ་བུར་འགྲུབ་ཅིང་། ཡང་མཛོད་ལས། དབང་པོ་ཀུན་ཚང་ཞེས་གསུངས་པས་མིག་རྣ་བ་སྣ་ལྕེ་ལུས་ཏེ་དབང་པོ་གཟུགས་ཅན་ལྔ་པོ་ཀུན་ཚང་ཞིང་། དེའི་ཁ་དོག་ནི་འདུལ་བ་ལུང་ཕྲན་ཚེགས་སོགས་ལས། དམྱལ་བར་སྐྱེ་འགྱུར་དུ་གྲུབ་ན་སྡོང་དུམ་ཚིག་པ་ལྟ་བུ་དང་། དེ་བཞིན་དུ་ཡི་དྭགས་ཀྱི་ཆུ་ལྟ་བུ་དང་། དུད་འགྲོའི་དུ་བ་ལྟ་བུ་དང་། མིའི་གསེར་ལྟ་བུ་དང་། ལྷའི་སྣམ་བུ་དཀར་པོ་ལྟ་བུ་དང་། རང་རིགས་མཐུན་རྣམས་ཀྱི་སྣང་བ་ལ་འཆར་བར་བཤད་ཅིང་།
ཀུན་ལས་བཏུས་ལས་ནི། དེ་ལ་མི་དགེ་བ་བྱེད་པའི་བར་མ་དོའི་སྲིད་པ་མངོན་པར་འགྲུབ་པ་ནི། དཔེར་ན་ཕྱ་ར་ནག་པོའམ། མཚན་མོ་མུན་པ་མུན་ནག་ཏུ་སྣང་བ་ལྟ་བུའོ། ། དགེ་བ་བྱེད་པ་ནི་དཔེར་ན་སྣམ་བུ་དཀར་པོའམ། ཟླ་བའི་འོད་དང་བཅས་པའི་མཚན་མོར་སྣང་བ་ལྟ་བུའོ། ། ཞེས་གསུངས་པས་སྔོན་མི་དགེ་བ་སྟོབས་ཆེན་བྱས་པ་རྣམས་ཀྱིས་རང་གི་ལུས་དང་ཕྱི་རོལ་རྣམས་ཕྱར་བ་ནག་པོའམ། ཉི་ཟླ་སྐར་གསུམ་གྱི་འོད་དང་བྲལ་བའི་མཚན་མོ་མུན་པ་མུན་ནག་ལྟ་བུར་མཐོང་། དགེ་བ་བྱེད་པ་རྣམས་ཀྱིས་རང་དང་ཕྱི་རོལ་སྣམ་བུ་དཀར་པོའམ། ཟླ་བའི་འོད་ཀྱི་ཁྱབ་པའི་མཚན་མོ་ལྟ་བུར་མཐོང་བ་ཡིན།
གང་གི་འཚོ་བའི་ཟས་ནི། མཛོད་ལས། དེ་ནི་དྲི་ཟའོ། ། ཞེས་གསུངས་པས་ཁ་ཟས་གཞན་ལ་ལོངས་སྤྱོད་པ་མེད་ཅིང་། དབང་ཆེ་ཆུང་གིས་དྲི་བཟང་ངན་ལ་སྤྱོད་པ་ཙམ་ཡོད་ལ། བླ་མ་རྣམས་ཟས་གཞན་ཡང་ཆོ་ག་རྣམ་པར་དག་པས་བསྔོས་ན་ལོངས་སྤྱོད་པ་ནུས་ཞེས་གསུངས། དེ་ལྟ་བུའི་བྱད་གཟུགས་སུ་གྲུབ་པ་དེ་མཛོད་ལས། གཞན་དུ་མི་ལྡོག་པར་གསུང་པ་ནི་ལྡོག་བྱེད་རྐྱེན་དང་བྲལ་བ་ལ་དགོངས་པ་ཡིན། ཀུན་ལས་བཏུས་ལས། ཅི་སྟེ་ན་ལྡོག་གོ །
དེ་ན་གནས་པ་ཡང་ལས་གསོག་གོ ། ཞེས་དང་། རྒྱལ་པོ་ལ་གདམས་པའི་མདོ་ལས། བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་ཚེ་འཕོས་པ་དེ་ལས་གང་སྤྱོད་པའི་རྣམ་པར་སྨིན་པས་འགྲོ་བ་རིགས་ཐ་དད་པ་གང་དུ་སྐྱེ་བ་ལེན་པ། དེ་ལ་མི་དགེ་བ་དང་མ་འབྲེལ་བའི་བསོད་ནམས་ཀྱི་ཚོགས་སུ་འགྱུར་བའི་ལས་དགེ་བ་སྣ་ཚོགས་པ་བཏང་ན་མཐོ་རིས་དང་ཐར་པར་ཡར་སྐྱེ་ལ། ཞེས་གསུངས་པས། ཤུལ་ན་ཡོད་པའི་ཉེ་འབྲེལ་རྣམས་ཀྱིས་སྡིག་པ་དང་མ་འདྲེས་པའི་དགེ་བ་སྟོབས་ཆེན་བྱས་པ་དང་། དགེ་བའི་བཤེས་གཉེན་གྱིས་ཆོ་ག་རྣམ་པར་དག་པ་ལ་སོགས་པའི་མཐུ་ལ་བརྟེན་ནས། ངན་སོང་དུ་སྐྱེ་འགྱུར་ཞིག་ཡིན་ན་དེ་ལས་ལྡོག་ནས་མཐོ་རིས་སུ་སྐྱེས་ལ།
མཐོ་རིས་སུ་སྐྱེ་འགྱུར་ཞིག་ཡིན་ན་དེ་ལས་ལྡོག་ནས་དག་པའི་ཞིང་དུ་སྐྱེ་སྟེ། ཕྱོགས་བཅུའི་སངས་རྒྱས་ལ་དམ་པའི་ཆོས་ཀྱི་བདུད་རྩིའི་མྱོང་ནས་ཐམས་ཅད་མཁྱེན་པའི་གོ་འཕང་ཐོབ་པར་འགྱུར་བས། ཉེ་འབྲེལ་རྣམས་ཀྱིས་དགེ་བ་ལ་བརྩོན་པ་དང་། ཁྱེད་རང་གིས་ཀྱང་སྔོན་ནས་དུས་གསུམ་གྱི་བག་ཆགས་གོམས་པའི་དབང་གིས་སྐབས་འདིར་ཡང་མི་དགེ་བའི་ལས་གསོག་སྲིད་པས་དེ་ལ་དྲན་ཤེས་ཀྱིས་ཟིན་པ་གལ་ཆེ་བ་ཡིན། དེ་ལྟར་བྱད་གཟུགས་ལ་སོགས་པ་དེ་དག་གི་སྒོ་ནས་ཀྱང་བར་དོ་ངོ་ཤེས་པར་གྱིས་ལ། རིགས་དྲུག་གི་བྱད་གཟུགས་ལ་སོགས་པ་ལ་དགའ་ཞིང་ཆགས་པའི་བློ་དོར་ནས། འཕགས་པའི་ཡོན་ཏན་ལ་དགའ་བའི་འདུན་པ་དྲག་པོ་གྱིས། ལྔ་པ་ནི་མཛོད་ལས། རིགས་མཐུན་ལྷ་མིག་དག་པས་མཐོང་། ། ཞེས་དང་།
ཀུན་ལས་བཏུས་ལས། སྐལ་བ་མཉམ་པའི་སེམས་ཅན་རྣམས་ཀྱང་མཐོང་ངོ་། ། ཞེས་གསུངས་པས་བར་དོ་རང་ཉིད་རིགས་མཐུན་པ་དང་། ཐེ་ཚོམ་དང་ཡིད་ལ་མི་བྱེད་པ་ལ་སོགས་པའི་སྐྱོན་བཅུ་གཅིག་དང་བྲལ་བའི་རྣམ་པར་དག་པ་བསྒོམ་པ་ལས་བྱུང་བའི་ལྷའི་མིག་གིས་མངོན་ཤེས་ཀྱིས་མཐོང་ཞིང་། སྔོན་རང་དང་དགེ་སྡིག་ལྷན་ཅིག་ཏུ་བསགས་པའི་སྐལ་བ་མཉམ་པའི་སེམས་ཅན་རྣམས་དང་རྨི་ལམ་གྱི་ཚོད་ཙམ་དུ་མཐོང་ཞིང་འགྲོགས་པ་ཡིན་ཏེ། ། དེས་ན་རང་གཞན་ཕན་ཚུན་མཐོང་ཚུལ་གྱི་སྒོ་ནས་ཀྱང་བར་དོ་ངོ་ཤེས་པར་གྱིས་ལ། དེང་ཕྱིན་ཆད་མིག་སྔར་ཅི་མཐོང་ཡང་དེ་ལ་བརྟེན་ནས་ཆགས་སྡང་གི་དབང་དུ་མ་སོང་བར་བགྱིས། དྲུག་པ་ནི་མཛོད་ལས། ལས་ཀྱི་རྫུ་འཕྲུལ་ཤུགས་དང་ལྡན། ། ཞེས་དང་།
ཀུན་ལས་བཏུས་ལས། འགྲོ་བ་ལ་ཐག་ཐོགས་མེད་དོ། ། ཞེས་དང་། མཛོད་འགྲེལ་ལས། དཔེར་ན་འདི་ནི་སངས་རྒྱས་རྣམས་ཀྱིས་ཀྱང་དགག་པ་མི་སྤྱོད་དེ་ལས་སྟོབས་དང་ལྡན་པའི་ཕྱིར། ཞེས་དང་། དྲན་པ་ཉེར་བཞག་ལས་ཀྱང་། འགྱུར་བ་ཕྲ་མོ་ལྟར་མེད་ཅིང་། ཐོགས་པ་མེད་པས་གངས་རི་རབ་ཕུག་ནས་འགྲོ་ཡང་བདག་ཉིད་རི་རབ་ལ་ཡང་ཐོགས་པ་མེད་ན་རི་རབ་གཞན་དག་ལ་ལྟ་སྨོས་ཀྱང་ཅི་དགོས་ཞེས་གསུང་པས་ཚེ་སྔ་མའི་ལས་ཀྱིས་བསྐྱེད་པའི་རྫུ་འཕྲུལ་གྱི་ཤུགས་དང་ལྡན་པས་གང་འདོད་པའི་སར་སྐད་ཅིག་ཙམ་གྱིས་བགྲོད་པར་ནུས་ཤིང་། དེའི་ལས་ཀྱི་ཤས་སངས་རྒྱས་ཀྱིས་ཀྱང་དགག་པར་མི་ནུས་པས་རི་རབ་ལ་སོགས་པའི་དངོས་པོ་གང་ལ་ཡང་ཐོགས་པ་མེད་པ་ཡིན་ལ།
འོན་ཀྱང་མཛོད་འགྲེལ་ལས། སྲིད་པ་བར་མ་དོ་ནི་ལྟོ་བརྟོལ་ཏེ་འཇུག་པ་ལ་མ་ཡིན་གྱིས། ཞེས་དང་། ཀུན་ལས་བཏུས་ལས། སྐྱེ་བའི་གནས་སུ་ཐོགས་སོ། ། ཞེས་གསུང་པས། མའི་ལྟོ་ནས་མི་འཇུག་ཅིང་ལན་གཅིག་མངལ་དུ་ཆུད་ནས་ལྟོ་བ་རྒལ་ཏེ་འགྲོ་བ་མེད་པས་སྐྱེ་བ་ལེན་པའི་གནས་སུ་ཐོགས་ཤིང་། དེ་བཞིན་དུ་སྐྱེ་གནས་གཞན་གསུམ་ལའང་ཐོགས་པ་ཡིན། བླ་མ་རྣམས་དེའི་སྟེང་ལ་རྡོ་རྗེའི་གདན་ལ་ཐོགས་ཞེས་གསུངས། གང་ལྟར་ཡང་རང་གི་ལུས་ཀྱི་བགྲོད་ཚུལ་བརྟགས་ནས་ཀྱང་བར་དོ་ངོ་ཤེས་པར་གྱིས་ལ་རིགས་དྲུག་གི་གནས་གང་དུ་འགྲོ་འདོད་པའི་བསམ་པ་ནི་བྱུང་བའི་ཚེ་དེས་སྐྱེ་ཞིང་སུན་པའི་བློ་བསྐྱེད་ནས་དག་པའི་ཞིང་དུ་འགྲོ་བར་འདོད་པའི་མདུན་པ་དྲག་པོ་གྱིས།
མདུན་པ་ནི་མདོ་མྱང་འདས་ཆེན་པོ་ལས། སྔོན་སངས་རྒྱས་འོད་བསྲུང་བྱོན་པའི་ཚེ་རྒྱལ་པོ་འོད་མཛེས་ཀྱི་བུ་ཚེའི་དུས་བྱས་ནས་བར་དོར་ལན་གསུམ་དུ་གནས་པར་གསུངས་པའི་རྗེས་སུ་འབྲངས་ནས་གནས་བརྟན་བཙུན་པ་ལ་སོགས་པ་བར་དོའི་ཚེ་ཚད་ཀྱི་རིང་མཐའ་ལ་ངེས་པ་མེད་པར་བཤད་ཀྱང་། དེ་ལྟར་གསུངས་པ་ནི་འགའ་ཞིག་ལ་འཇིགས་པ་བསྐྱེད་པ་དང་། རྐྱེན་མཐུ་ཅན་ཁ་ཅིག་འབྱུང་སྲིད་པ་ལ་དགོངས་པས་དམིགས་བསལ་ཡིན་ཏེ། དཔེར་ན་མིའི་མངལ་གྱི་གནས་ཚད་ཟླ་དགུ་ངོ་བཅུར་བཤད་ཀྱང་། རྒན་པོ་སྐྱེས་ལོ་དྲུག་ཅུར་མངལ་དུ་གནས་པ་དང་འདྲའོ། ། དེས་ན་འདིར་བར་དོ་ཕལ་ཆེར་གྱི་དབང་དུ་བྱས་ཏེ་བཤད་ན། ཀུན་ལས་བཏུས་ལས་དེ་ལྟར་ཐོགས་ན་ཞག་བདུན་གནས་ཏེ། དེ་ཚུན་ཆད་ཀྱི་འཆི་འཕོའོ། ། ཞེས་དང་།
ས་སྡེ་ལས། ཡང་མ་རྙེད་ན་ནི་ལུས་བརྗེས་ནས་ཡང་ཞག་བདུན་དུ་གནས་སོ་ཞེས་གསུང་པས་ལས་ཀྱི་འཕེན་པ་ཤིན་ཏུ་མྱུར་བ་རྣམས་ཀྱིས་ཚེ་སྔ་མའི་ལུས་དང་རྣམ་པར་ཤེས་པ་བྲལ་བའི་ཉིན་ཞག་དེ་ཉིད་ལ་ལུས་གཞན་ཐོབ་པ་སྲིད་པས་བར་དོའི་གནས་སྐབས་ཤིན་ཏུ་ཐུང་བ་ཡིན། དེ་ལས་ཅུང་ཟད་བུལ་བ་རྣམས་ཀྱི་ཞག་བདུན་ཕྲག་གཅིག་གི་ནང་དུ། སྐྱེ་བའི་རྐྱེན་རྙེད་ཅིང་གལ་ཏེ་མེ་རྙེད་ན་བར་དོའི་ཡིད་ལུས་དེ་དོར་ནས། འཆི་བའི་སྣང་བ་ཡུད་ཙམ་ཞིག་འབྱུང་ཞིང་དེའི་རྗེས་སུ་ས་སྡེ་ལས། ཤི་འཕོས་པ་དེ་ཡང་ན་ནི་དེ་ཉིད་དུ་མངོན་པར་གྲུབ་བོ། ། ཡང་ན་ནི་སྐལ་བ་མི་མཉམ་པ་གཞན་དུ་སྟེ། ཞེས་གསུངས་པས། ཤི་བ་དེ་སོང་ནས་སྐྱེས་པའི་རྟེན་འབྲེལ་ཚོགས་ན་རིགས་དྲུག་གཞན་དུ་སྐྱེ་ལ། མ་ཚོགས་ན་བར་དོ་དེ་ཉིད་དུ་སྐྱེས་ནས་སྔར་བཤད་པའི་ལོངས་སྤྱོད་དང་མཐོང་ཡུལ་ལ་སོགས་པ་རྣམས་ཉམས་སུ་མྱོང་དགོས་ཡིན།
ཤིན་ཏུ་བུལ་བ་རྣམས་ཀྱིས་ནི་ས་སྡེ་ལས། སྐྱེ་བའི་རྐྱེན་མ་རྙེད་ན་བདུན་ཕྲག་བདུན་གྱི་བར་དུ་ཡང་གནས་སོ། ། དེ་ལས་འདས་པ་ཕན་ཆད་ནི་གདོན་མི་ཟ་བར་སྐྱེ་བའི་རྐྱེན་རྙེད་པར་འགྱུར་རོ། ། ཞེས་གསུངས་པས་སྐྱེ་འཆིའི་སྣང་བ་སྤེལ་མར་འབྱུང་བས་དེ་ལྟ་བུ་ཞག་བདུན་ཕྲག་བདུན་མྱང་ནས། དེའི་རྗེས་སུ་ངེས་པར་རིགས་དྲུག་གང་ཡང་རུང་བའི་གནས་སུ་སྐྱེ་བ་ཐོབ་པར་འགྱུར་བ་ཡིན། དེ་ལྟར་ཚེ་ཚད་ཐུང་བ་ཉིན་ཞག་གཅིག་པ་ནས་རིང་བ་བདུན་ཕྲག་བདུན་དུ་བཤད་པ་འདི་དག་གི་སྒོ་ནས་ཀྱང་བར་དོ་ངོ་ཤེས་པར་གྱིས་ལ་དེང་ནས་བཟུང་སྟེ་སྲིད་པའི་ཕུན་གསུམ་ཚོགས་པ་ཐམས་ཅད་ལ་སྙིང་པོར་གྱུར་པ་ཅུང་ཟད་ཙམ་ཡང་མི་འདུག་པས་འཁོར་བ་སྡུག་བསྔལ་གྱི་རང་བཞིན་ཅན་འདི་དང་གཏན་གྱེས་ཐུབ་པ་གཅིག་ཅི་ནས་ཀྱང་བྱའོ་སྙམ་པའི་མདུན་པ་དྲག་པོ་བགྱིས། གཞན་ཡང་ཤིན་ཏུ་ཟབ་པའི་གདམས་ངག་རྣམས་ལས་འཇིགས་པའི་སྒྲ་བཞི་དང་། ཉམས་ང་བའི་གཡང་ས་གསུམ་སྟེ་བར་དོར་སྡུག་བསྔལ་བསྐྱེད་པའི་རྐྱེན་བདུན་འཆར་བར་བཤད་པར་བྱ་སྟེ། དེ་ལ་འཇིགས་པའི་སྒྲ་བཞི་ནི། ས་ཆུ་ལ་ཐིམ་པས་རི་བོ་གྲུམ་པ་ལྟ་བུའི་སྒྲ་དང་།
ཆུ་མེ་ལ་ཐིམ་པས་བསྐལ་པ་འཇིག་པའི་རྒྱ་མཚོ་འཁྲུགས་པའི་སྒྲ་དང་། མེ་རླུང་ལ་ཐིམ་པས་དུས་ཀྱི་མེ་ལྟ་བུའི་སྒྲ་དང་། རླུང་རྣམ་པར་ཤེས་པ་ལ་ཐིམ་པས་དུས་མཐའི་རླུང་ལྟ་བུའི་སྒྲ་འབྱུང་སྟེ། དེ་རྣམས་གང་བྱུང་ཡང་འབྱུང་བ་བཞི་རང་གནས་ལ་མ་སྙོམ་པར་འཁྲུགས་པའི་སྒྲ་ཡིན་པས་ཁྱེད་རང་སྐྲག་པའི་སྣང་བ་ཅུང་ཟད་ཀྱང་བྱ་མི་དགོས། ཉམ་ང་བའི་གཡང་ས་གསུམ་ནི། དམྱལ་བ་ཡི་དགས་དུད་འགྲོ་སྟེ། ངན་སོང་གི་གནས་ཀྱི་གཡང་པ་གསུམ་པ་གང་རུང་མཐོང་ནས་བདག་ཉིད་དེར་ལྷུང་བར་དོགས་པ་འབྱུང་སྟེ་དེ་རྣམས་གང་མཐོང་ཡང་ཉམ་ང་བ་དང་བག་ཚ་བ་བྱ་མི་དགོས། མདོར་ན་རྐྱེན་བདུན་པོ་གང་ཤར་ཡང་རང་གི་སེམས་ལས་བྱུང་བ་བར་དོའི་འཁྲུལ་སྣང་དུ་ཤེས་པར་བྱས་ནས་མི་འཇིགས་པ་དང་། གལ་ཏེ་འཁྲུལ་སྣང་གི་དབང་དུ་སོང་ནས་འཇིགས་སྐྲག་བྱུང་ན་དེའི་གཉིས་པོར་སྐྱབས་གནས་དྲན་པར་གལ་ཆེ་བས་བླ་མ་དང་དཀོན་མཆོག་མཁྱེན། བདག་ལ་རེ་ས་དང་སྐྱབས་གནས་གཞན་མེད་པས་ད་ལྟ་ཉིད་དུ་ཐུགས་རྗེས་བཟུང་དུ་གསོལ་སྙམ་པས་སྐྱབས་སུ་འགྲོ་བ་དང་།
སྔོན་རང་གིས་བྱས་པའི་དགེ་བའི་ལས་རྣམས་དྲན་པར་གྱིས། དེ་ལྟར་དོན་མཚན་རྣམ་པ་བདུན་གྱི་སྒོ་ནས་ངོ་སྤྲད་པ་ཁྱེད་རང་བར་དོ་ན་ཡོད་པ་ངོ་ཤེས་པར་བྱས་ནས་བསམ་པ་འདི་བཞིན་མཛོད། དགེ་བའི་བཤེས་གཉེན་གྱི་བཀའ་ལ་བརྟེན་ནས་བདག་གི་བར་དོའི་གནས་སྐབས་འདི་ཉིད་དུ་རྣམ་མཁྱེན་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་དཀོན་མཆོག་རིན་པོ་ཆེ་རྣམ་པ་གསུམ་ལ་ཕྱག་འཚལ་ཞིང་སྐྱབས་སུ་འགྲོ་བ་དང་། དབང་བསྐུར་བ་ཟབ་མོ་གསན་པར་བགྱིའོ་སྙམ་པས་ཐོག་མར་ཁྱོད་རང་གི་མདུན་གྱི་ནམ་མཁར་རྩ་བརྒྱུད་ཀྱི་བླ་མ་ཡི་དམ་ལྷ་ཚོགས་སངས་རྒྱས་བྱང་སེམས་དཔག་ཏུ་མེད་པ་མངོན་སུམ་བཞིན་དུ་བཞུགས་པར་བསམ་ནས། དེ་རྣམས་ལ་ལུས་ངག་ཡིད་གསུམ་གུས་པའི་སྒོ་ནས་ཕྱག་བྱས་པར་མོས་ཏེ་འདིའི་རྗེས་བཟློས་གྱིས་བྱས་ལ། གཙོ་བོ་རྒྱལ་བ་ལ་སོགས་དང་། སྤྲོ་ན་ཕྱག་འཚལ་གཞན་ཡང་རྒྱས་པར་བྱས་ནས། དེ་ནས་དབང་བསྐུར་བ་སོགས་ལ་འཇུག་པར་བྱའོ། ། ཚུལ་འདི་ཉམས་སུ་ལེན་པའི་ལྕེ་བདེ་མོ་རྣམས་ངེས་མེད་དྲུག་ལ་སོགས་པ་རྣམ་གྲངས་དུ་མའི་སྒོ་ནས་ངོ་སྤྲོད་བྱེད་པ་སྣང་མོད།
དེ་རྣམས་ལ་ལུང་མེད་ཅིང་རིགས་པ་དང་འགལ་བ་བླུན་པོ་མགོ་སྐོར་གྱི་ཚིག་ཁོ་ནར་མཐོང་ནས་ཁོ་བོས་མ་བྲིས་སོ། ། གཉིས་པ་གནས་སྐབས་གཞན་དུ་བྱ་བའི་ཚུལ་ཡང་གཉིས་ཏེ། ལམ་བསྒོམ་པའི་གང་ཟག་ལ་བྱ་བ་དང་། ཕལ་པ་གཞན་ལ་བྱ་བའོ། ། དང་པོ་ནི། སློབ་དཔོན་གྱིས་ཡིད་གཞན་དུ་མ་གཡེངས་པར་བྱས་ལ། རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་། ཞེས་སོགས་ཀྱིས་བདེན་པ་བརྗོད་ནས། བདེན་པ་ཆེན་པོའི་བྱིན་གྱིས་རླབས་ཀྱིས་ཚེ་ལས་འདས་པ་ཆེ་གེ་མོ་ཞེས་བྱ་བ་ཡུལ་ཕྱོགས་གང་ན་གནས་ཀྱི་ས་ནས་སྐད་ཅིག་ལ་འདིར་མཆིས་པར་གྱུར་ཅིག ཅེས་ལན་གསུམ་གྱིས་བཀུག་ལ།
རང་གི་མདུན་དུ་བྱུང་བར་བསམ་མོ། ། དེའི་རྗེས་སུ་འོ་ཚེ་ལས་འདས་པ་ཆེ་གེ་མོ་ཞེས་སོགས་ནས། སངས་རྒྱས་ཀྱི་གོ་འཕང་ཐོབ་པར་བྱ་ཞེས་པའི་བར་དོན་ཚན་བདུན་གྱིས་བར་དོ་ན་ཡོད་ཚུལ་གོང་ལྟར་ངོ་སྤྲད་ལ་དེའི་ཆེད་དུ་གདམས་པ་ཟབ་མོ་ཉན་པར་བགྱིའོ། ། སྙམ་པའི་མདུན་པ་དྲག་པོ་གྱིས་ལ། དེ་ལ་སྔོན་གྱི་དུས་སུ་བླ་མས་བསྟན་པའི་ལམ་ཟབ་མོ་འདི་ཡིན་ཏེ་ཞེས་པས་མཚམས་སྦྱར་ལ། དེ་ནས་ཡུལ་དེས་སྔོན་གང་བསྒོམ་པའི་ལམ་དེ་ངོ་ཤེས་པར་བྱས་ནས་དེ་ཉིད་གསལ་གདབ་པའི་ཚུལ་གྱིས་དམིགས་པའི་རིམ་པ་རྣམས་བཤད་ལ། མཐར་ལམ་དེས་བསྒྲུབས་པའི་འབྲས་བུ་འདི་ལྟ་བུ་ཡིན་ནོ། ། ཞེས་བསྟན་པར་བྱའོ། ། དེ་ལྟར་བྱས་ན་སྔར་བསྒོམ་པའི་ལམ་ལ་བོགས་འཐོན་ནས་བར་དོའི་གནས་སྐབས་དེ་ཉིད་དུ་འབྲས་བུ་མངོན་དུ་འགྱུར་བས་ཕན་ཡོན་ཤིན་ཏུ་ཆེ་སྟེ། དཔེར་ན་མྱུ་གུ་སྔོན་མོ་ཆར་ཆུས་བརླན་པ་དང་འདྲའོ། །
དེའི་ཕྱིར་སློབ་དཔོན་རྣམས་ཀྱིས་ལམ་གྱི་རིམ་པ་མཐའ་དག་ལ་མཁས་པར་བྱའོ། ། གཉིས་པ་ཕལཔ་གཞན་ལ་བྱ་བའི་ཚུལ་ནི། བདེན་པ་བརྗོད་ནས་དོན་ཚན་བདུན་གྱི་སྒོ་ནས་བར་དོ་ངོ་སྤྲོད་སྔར་བཞིན་བྱས་ལ། དེའི་ཆེད་དུ་སྐྱབས་གསོལ་སྔོན་དུ་འགྲོ་བའི་ལམ་ཟབ་མོ་ཉན་པར་བགྱིའོ། ། སྙམ་པའི་མདུན་པ་དྲག་པོ་དང་བཅས་པས་དམིགས་པ་འདི་བཞིན་གྱིས། ཁྱེད་རང་གི་མདུན་གྱི་ནམ་མཁར་རྩ་བརྒྱུད་ཀྱི་བླ་མ་རྣམས་དང་སངས་རྒྱས་སུམ་ཅུ་སོ་ལྔ་ལ་གཞན་ཡང་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པས་བསྐོར་བ་སྤྲིན་ཕུང་ཐིབས་པ་ལྟར་བཞུགས་པའི་མོས་པ་བྱས་ཏེ། དེ་རྣམས་ཀྱི་སྤྱན་སྔར་བདག་དང་མཐའ་ཡས་པའི་སེམས་ཅན་ཐམས་ཅད་འཁོད་པར་བསམ་ནས་མདུན་ན་བཞུགས་པའི་བླ་མ་ལ་སོགས་པ་དེ་དག་བརྟེན་གྱི་སྟོབས་དང་། སྔར་བྱས་ཀྱི་ལས་ངན་པ་ལ་འགྱོད་པ་དྲག་པོ་བྱེད་པ་རྣམ་པར་སུན་འབྱིན་པའི་སྟོབས་དང་། ཕྱིན་ཆད་སྲོག་ལ་བབས་ཀྱང་སྡིག་པའི་ལས་སྤངས་སྙམ་པ་ཉེས་པ་ལས་ལྡོག་པའི་སྟོབས་དང་། ཕྱག་འཚལ་བ་ལ་སོགས་པ་གཉེན་པོ་ཀུན་ཏུ་སྤྱོད་པའི་སྟོབས་ཏེ།
སྟོབས་བཞི་དང་ལྡན་པས་ཚེ་ཐོག་མ་མེད་པ་ནས་བསགས་པའི་སྡིག་པ་ཐམས་ཅད་བཤགས་པར་བགྱིའོ། ། སྙམ་པས་འདིའི་རྗེས་བཟློས་གྱིས་བྱས་ལ་ཐོག་མར་ཕྱག་འཚལ་བའི་ཚིག་རྒྱས་བསྡུས་ཅི་རིགས་པ་ལ་དལ་ཞིང་དད་པའི་སྒོ་ནས་བྱ་བའམ། དཔོན་སློབ་མང་པོ་ཡོད་ན་གདངས་སྙན་པོ་དང་བཅས་པས་བརྗོད་དོ། ། དེའི་རྗེས་སུ་ཕུང་པོ་གསུམ་པའི་མདོ་ལན་གསུམ་གྱི་སྡིག་པ་བཤགས་པའི་ཆོ་ག་བྱེད་དུ་བཅུག་ལ། དེ་ནས་ཡང་དག་པའི་དོན་ངོ་སྤྲོད་པའི་ཕྱིར་འདི་སྐད་ཅེས་བྱ་སྟེ། དེ་ལྟར་ཁྱོད་ཀྱིས་སྡིག་པ་བཤགས་པའི་ཆོ་ག་བྱས་ནས། ད་གནས་ལུགས་ཀྱི་དོན་ངོ་སྤྲོད་པར་བྱེད་པ་ལ། རྣམ་རྟོག་གཞན་གྱིས་མ་གཡེང་པར་ཉོན་ཅིག བཅོམ་ལྡན་འདས་ཀྱིས་ལང་དཀར་གཤེགས་པའི་མདོ་ལས། བག་ཆགས་ཀྱིས་ནི་དཀྲུགས་པའི་སེམས། །
དོན་དུ་སྣང་བ་རབ་ཏུ་འབྱུང་། ། དོན་ཡོད་མ་ཡིན་སེམས་ཉིད་དེ། ། ཕྱི་རོལ་དོན་མཐོང་ལོག་པ་ཡིན། ། ཞེས་དང་། ས་བཅུ་པའི་མདོ་ལས། ཀྱཻ་རྒྱལ་བའི་སྲས་དག་ཁམས་གསུམ་པོ་འདི་དག་ནི་སེམས་ཙམ་མོ། ། ཞེས་གསུངས་པས། ཕྱི་རོལ་སྣོད་ཀྱི་འཇིག་རྟེན་དང་། ནང་བཅུད་ཀྱི་སེམས་ཅན་སྣ་ཚོགས་སུ་སྣང་བ་འདི་དག་ཐམས་ཅད་ཐོག་མ་མེད་པ་ནས་བག་ཆགས་ངན་པ་གོམས་པའི་དབང་གིས་མེད་བཞིན་དུ་སྣང་བ་ཡིན་ལ། ཁྱད་པར་དུ་ཁྱོད་ལ་བར་དོའི་གནས་སྐབས་འདིར་བདེ་སྡུག་བཟང་ངན་འཇིགས་སྐྲག་ལ་སོགས་པ་གང་སྣང་བ་ཐམས་ཅད་སེམས་འཁྲུལ་པའི་དབང་གིས་མེད་པ་ལ་ཡོད་པར་བཟུང་ནས་ཉམས་ཐག་པར་བྱས་པ་ཡིན་པས་འདི་རྣམས་ལ་བདེན་འཛིན་མ་བྱེད་པར་སྒྱུ་མའི་རྟ་གླང་ལྟར་ཤེས་པར་གྱིས།
ཕྱི་གཟུང་བའི་ཡུལ་རྣམས་བདེན་པར་མ་གྲུབ་པ་དེ་བཞིན་དུ་ནང་འཛིན་པའི་སེམས་ཀྱང་བདེན་པར་གྲུབ་པ་མེད་དེ། བརྒྱད་སྟོང་པ་ལས། སེམས་ནི་སེམས་མ་མཆིས་པ་སྟེ་སེམས་ཀྱི་རང་བཞིན་ནི་འོད་གསལ་བའོ། ། དཀོན་མཆོག་བརྩེགས་པ་ལས། སེམས་ནི་ནང་ན་ཡང་མེད། ཕྱི་རོལ་ན་ཡང་མེད། གཉིས་ཀའི་བར་ན་ཡང་མེད། ཅི་ཡང་མི་དམིགས་སོ། ། ཞེས་པ་ལ་སོགས་པ་གསུངས་པས་སེམས་ཀྱི་གནས་ལུགས་ལ་བལྟས་ན་ལུས་ཀྱི་ཕྱི་ནང་བར་གསུམ་གང་དུ་ཡང་གནས་པ་མེད། དེའི་ངོ་བོ་ཕྲ་རགས་ཀྱི་གཟུགས་སུ་གྲུབ་པ་མེད།
དཀར་དམར་སོགས་ཁ་དོག་དུ་གྲུབ་པ་མེད། མདོར་ན་སངས་རྒྱས་ཀྱིས་ཀྱང་གཟིགས་པ་དང་བྲལ་བ་རང་བཞིན་འོད་གསལ་བ་ནམ་མཁའ་ལྟར་ཤེས་པར་གྱིས། གཞན་ཡང་སྤྱོད་འཇུག་ལས། ཉོན་མོངས་ཤེས་བྱའི་སྒྲིབ་པ་ཡིས། ། མུན་པའི་སྙིང་པོ་སྟོང་པ་ཉིད། ། མྱུར་དུ་རྣམ་མཁྱེན་ཐོབ་འདོད་པས། ། དེ་ནི་ཅི་ཕྱིར་སྒོམ་མི་བྱེད། ། ཅེས་དང་། བསྡུད་པ་ལས། ཤེས་རབ་ཕ་རོལ་ཕྱིན་འདི་སུ་ཡིས་ལེགས་ཐོབ་པ། །
རིང་པོར་མི་ཐོགས་རྒྱལ་བའི་བྱང་ཆུབ་རེག་པར་གྱུར། ། ཞེས་གསུངས་པས་གཟུང་འཛིན་བདེན་མེད་དུ་རྟོགས་པའི་ཡེ་ཤེས་དེ་གོམས་པར་བྱས་པས་སྒྲིབ་གཉིས་ཀྱི་མུན་པ་མཐའ་དག་བཅོམ་སྟེ་ས་དང་ལམ་གྱི་ཡོན་ཏན་གོང་འཕེལ་དུ་གྱུར་ནས་མི་གནས་པའི་མྱ་ངན་ལས་འདས་པའི་གོ་འཕང་ཐོབ་པར་འགྱུར་བས་མཚན་འཛིན་གྱི་སྤྲོས་པ་ཐམས་ཅད་ཆོད་ལ་ཆོས་ཐམས་ཅད་ཀྱི་ཡིན་ལུགས་སྤྲོས་པ་ཐམས་ཅད་དང་བྲལ་བ་དེ་རྒྱུན་དུ་བསྒོམ་པར་གྱིས། དེ་ལྟར་བསྒོམ་ཀྱང་སྔོན་གྱི་བག་ཆགས་ངན་པའི་དབང་གིས་འཇིགས་སྐྲག་ལ་སོགས་པའི་འཁྲུལ་སྣང་བྱུང་བ་དེ་ཉིད་སྐུ་བཞིར་ངོ་སྤྲོད་པའི་གདམས་པ་འདི་ལྟར་ཉམས་སུ་ལོངས་ཤིག དེ་ཡང་འཁྲུལ་སྣང་དེ་དང་པོ་གང་ནས་སྐྱེས་པ་བལྟས་ན། ཡུལ་ཕྱོགས་ལ་སོགས་པ་གང་ནས་ཀྱང་སྐྱེ་བ་མེད་པས་སྐྱེ་མེད་ཆོས་སྐུ་ཡིན། མ་སྐྱེས་པ་དེ་ལ་འགགས་རྒྱུ་མེད་པས་འགགས་མེད་ལོངས་སྐུ་ཡིན། སྐྱེ་འགགས་གཉིས་ཀྱི་བར་དུ་གནས་པ་མེད་པ་དེ་གནས་མེད་སྤྲུལ་སྐུ་ཡིན། དེ་གསུམ་དབྱེར་མེད་པ་དེ་ངོ་བོ་ཉིད་ཀྱི་སྐུ་ཡིན་ཏེ། སངས་རྒྱས་རྣམས་ཀྱིས་བརྙེས་པའི་འབྲས་དུས་ཀྱི་སྐུ་བཞི་དང་མཚུངས་པ་དེ་ཉིད་ཁྱེད་རང་ལ་རང་ཆས་སུ་ཡོད་པ་དེ་ཉིད་ངོ་ཤེས་པར་བྱས་ནས་རྒྱུན་དུ་གོམས་པར་གྱིས་ཤིག ཅེས་བརྗོད་ཅིང་ཡུལ་དེས་བདག་གིས་བཤད་པ་ལྟར་ལམ་ཉམས་སུ་བླངས་ནས་འབྲས་བུ་མངོན་དུ་བྱས་པར་བསམ་ལ།
སླར་ཡང་དེའི་དོན་དུ་སྨོན་ལམ་རྣམ་པར་དག་པ་ཅི་ནུས་སུ་གདབ་པར་བྱའོ། ། དེ་ལྟར་དྲི་མེད་ལུང་བཞིན་ལེགས་བཤད་པ། ། གཞན་ཕན་གཙོ་བོར་བྱས་པའི་གདམས་པ་ཡིན། ། རང་ལ་ཕྲལ་དང་ཡུན་དུ་ཕན་པའི་རྒྱུ། ། བདུད་རྩི་ལྟ་བུའི་ཚིག་འདི་ཁྱེད་ཀྱིས་གཟུང་། ། ང་རྒྱལ་བསྒྲུབས་ཤིང་ཆགས་པའི་ཟས་ནོར་དང་། ། ཡུན་དུ་འགྲོགས་ཤིང་བྱམས་པའི་གཉེན་སྤངས་ནས། ། སྐྱབས་མེད་གྲོགས་མེད་ཅིག་པུར་ཁྱམས་གྱུར་པའི། ། ཉམས་ཐག་བར་དོའི་འགྲོ་ལ་སྙིང་རྗེ་མཛོད། ། ཤུལ་ན་ཉེ་དུའི་གདོང་ནག་ཆར་སྤྲིན་ལས། །
མཆི་མའི་ཆར་གྱིས་ས་གཞི་འགེངས་བྱེད་ཅིང་། ། ལུས་ཀུན་ས་ལ་རྡེབས་པའི་གློག་འཕྲེང་དང་། ། ངུར་མོའི་འབྲུག་སྒྲ་ཅན་ལ་སྙིང་རྗེ་མཛོད། ། དུག་གསུམ་གྱིས་སྐྱེད་ངན་རྟོག་རིངས་སྤངས་ནས། ། ཆོས་ཀུན་རྩ་བ་བཅོས་མིན་སྙིང་རྗེ་དང་། ། གཞན་ཕན་བྱང་སེམས་ལྡན་པའི་ཐབས་མཁས་ཀྱིས། ། གསོན་གཤིན་ཡང་དག་ལམ་ལ་དྲངས་བར་མཛོད། ། སྒྲིབ་གཉིས་བག་ཆགས་བཅས་པ་གཏན་སྤངས་པ། ། བསླུ་མེད་སྟོན་པའི་ལེགས་གསུང་ཇི་བཞིན་དུ། ། རྣམ་དག་ཆོ་གའི་བྱེ་བྲག་མཐའ་ཡས་པས། །
གསོན་གཤིན་མཐར་པའི་གྲོང་དུ་འཁྲིད་པར་མཛོད། ། གཞན་དུ་གཤིན་ལ་སྙིང་རྗེའི་སེམས་མེད་ཅིང་། ། གསོན་ལ་ཕན་པའི་བསམ་པ་རིང་སྤང་ནས། ། གསེར་གཡུ་ཇ་དར་བསྒོམ་པའི་ཏིང་འཛིན་གྱིས། ། རང་གཞན་གཉིས་ཕུང་བྱེད་དོ་བུ་ཡི་མཆོག ། འཕོང་པའི་ཚོགས་ཀྱིས་ཟས་ཚོལ་ཇི་བཞིན་དུ། ། བློན་པོ་དགའ་བའི་རྔ་བརྡུང་བྲོ་ཁྲབ་དང་། ། ཅི་དྲན་དབྱངས་སུ་ལེན་པའི་རྫུན་ཆོག་གིས། ། རང་གཞན་གཉིས་ཕུང་བྱེད་དོ་བུ་ཡི་མཆོག ། གཞུང་དོན་ཇི་བཞིན་བསྒོམ་པ་ལྟ་ཞོག་གི །
ཚིག་རྗེས་སེམས་ཀྱིས་འབྲང་བར་མི་ནུས་པ། ། ནེ་ཙོའི་འདོན་པ་ལྟ་བུའི་བརྫུན་ཚོགས་ཀྱིས། ། རང་གཞན་གཉིས་ཕུང་བྱེད་དོ་བུ་ཡི་མཆོག ། དེ་སྐད་དངོས་དང་བརྒྱུད་པའི་སློབ་ཚོགས་ལ། ། ཚུལ་བཞིན་ལེགས་པར་གདམས་པའི་བསོད་ནམས་ཀྱིས། ། དཔག་མེད་དྲིན་ལྡན་མཐའ་ལས་འདས་པ་རྣམས། ། མྱུར་དུ་རྐང་གཉིས་དབང་པོ་ཉིད་གྱུར་ཅིག ། ཅེས་བར་དོའི་སེམས་ཅན་ལ་དེའི་གནས་ཚུལ་དང་ཡང་དག་པའི་ལམ་ངོ་སྤྲོད་པར་བྱེད་པའི་གདམས་པ་མཐར་ལམ་གསལ་བྱེད་ཅེས་བྱ་བ་འདི་ནི། སྐྱེས་བུ་དམ་པའི་རིགས་སུ་འཁྲུངས་ཤིང་རྣམ་པར་དཔྱད་པའི་བློ་གྲོས་རབ་ཏུ་གསལ་བ། སློབ་བུའི་མཆོག་དྲུང་པ་ཀུན་དགའ་རྒྱལ་མཚན་པའི་གསུང་གིས་བསྐུལ་བ་ལ་བརྟེན་ནས་མདོ་དང་མངོན་པ་གོང་འོག་འབྲེལ་པ་དང་བཅས་པ་ལ་སོགས་པ་དྲི་མ་མེད་པའི་གཞུང་རྣམས་ལས་གསུངས་པའི་དོན་བླ་མ་མཁས་པའི་ཕྱག་ལེན་གྱིས་བརྒྱན་ནས་བྱ་བྲལ་བ།
དཔལ་ལྡན་དོན་གྲུབ་་་་་་ཤྲཱི་ལནྡ་ཨརྠ་ཀྱིས་ཨེ་ཝཾ་ཆོས་འཁོར་རྩེར་བྲིས་པའོ། ། སརྦ་མངྒ་ལཾ། ཤུ་བྷཾ།། །། PAGE * MERGEFORMAT 12 ངོར་མཁན་པོ་དཔལ་ལྡན་དོན་གྲུབ། བར་དོ་ངོ་སྤྲོད་ཀྱི་གདམས་པ། PAGE * MERGEFORMAT 11
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
