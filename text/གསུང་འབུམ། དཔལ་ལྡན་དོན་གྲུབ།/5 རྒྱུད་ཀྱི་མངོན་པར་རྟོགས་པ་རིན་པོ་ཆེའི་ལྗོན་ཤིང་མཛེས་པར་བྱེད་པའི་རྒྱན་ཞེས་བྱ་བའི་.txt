གསུང་འབུམ། དཔལ་ལྡན་དོན་གྲུབ།
པོད ༥
རྒྱུད་ཀྱི་མངོན་པར་རྟོགས་པ་རིན་པོ་ཆེའི་ལྗོན་ཤིང་མཛེས་པར་བྱེད་པའི་རྒྱན་ཞེས་བྱ་བའི་བསྟན་བཅོས།
༄༅། །རྒྱུད་ཀྱི་མངོན་པར་རྟོགས་པ་རིན་པོ་ཆེའི་ལྗོན་ཤིང་མཛེས་པར་བྱེད་པའི་རྒྱན་ཞེས་བྱ་བའི་བསྟན་བཅོས་ཀྱི་སྔོན་འགྲོ་རྒྱ་ཆེར་བཤད་པ་བློ་གསལ་རབ་དགའ་ཞེས་བྱ་བ་བཞུགས་སོ། ། སྭསྟི་པྲ་ཛཱ་བྷྱཿ རྣམ་དག་ཚོགས་གཉིས་མཐར་ཕྱིན་འགྲོ་བའི་མགོན། ། རྡུལ་བྲལ་ཡང་དག་བརྩེགས་པའི་ཞིང་གི་དཔལ། ། རྣམ་འདྲེན་ཀུན་ཏུ་གཟིགས་དང་དབྱེར་མེད་པའི། ། རྗེ་བཙུན་བླ་མའི་ཞབས་པད་གུས་མཆོད་ནས། ། རྒྱ་ཆེར་སྤེལ་ལོ་ཕུན་ཚོགས་འབྱུང་བའི་གནས། ། རིན་ཆེན་ལྗོན་ཤིང་མཛེས་བྱེད་བརྒྱན་མཆོག་གིས། ། སྔོན་འགྲོ་བཤད་པས་བསྟན་ལ་ཕན་པ་དང་། ། བློ་གསལ་ཚོགས་ལ་ལེགས་བཤད་དགའ་སྟོན་ཏོ། །
འདིར་ཚུལ་བཞི་པ་རྒྱུད་ཀྱི་མངོན་པར་རྟོགས་པ་རིན་པོ་ཆེའི་ལྗོན་ཤིང་མཛེས་པར་བྱེད་པའི་རྒྱན་ཞེས་བྱ་བའི་བསྟན་བཅོས་འཆད་པར་བྱེད་པ་ལ་དོན་གསུམ་སྟེ། བསྟན་བཅོས་ལ་འཇུག་པའི་སྔོན་འགྲོ། འཇུག་བྱ་བསྟན་བཅོས་ཀྱི་རང་བཞིན། བསྟན་བཅོས་མཐར་ཕྱིན་འཇུག་གི་བྱ་བའོ། ། དང་པོ་ལ་སྤྱི་དོན་དང་། གཞུང་དོན་གཉིས་ལས། དང་པོ་ཡོངས་སུ་གྲགས་པའི་སྔོན་འགྲོ་ལྔ་བཤད་པ། གཞན་དུ་བཤད་པ་འདིར་འདུས་ཚུལ། དེ་དག་ལ་དོགས་པ་བཅད་པ་དང་གསུམ་ལས། དང་པོ་ལ།
མཆོད་བརྗོད་དམ་བཅའ་ཁེངས་སྐྱུང་དང་། ། རྣམ་གཞག་དགོས་འབྲེལ་བཤད་པ་འོ། ། ཞེས་པ་ལྟར་ལྔ་ལས། དང་པོ་མཆོད་བརྗོད་ལ། བརྩོམ་པའི་ཐོག་མར་མཆོད་བརྗོད་དགོས་ཚུལ། མཆོད་བརྗོད་རང་གི་ངོ་བོ་དེ་ཇི་ལྟར་འཆད་པའི་ཚུལ་གཉིས་ཀྱི། དང་པོ་ནི། བསྟན་བཅོས་བརྩོམ་པའི་སྔོན་དུ་རང་གི་བླ་མའམ། སློབ་དཔོན་ནམ། འདོད་ལྷ་སོགས་ཀྱི་ཡོན་ཏན་གསལ་བར་བསྟན་པའི་སྒོ་ནས།
ཕྱག་འཚལ་བ་ལ་སོགས་པའི་མཆོད་བརྗོད་བྱ་དགོས་ཏེ། འཕགས་པ་ཐོགས་མེད་ཀྱིས། བསྟན་བཅོས་སྦྱོར་བར་འདོད་པས་གཉིས་ལ་ཕྱག་བྱ་སྟེ། ཆོས་ལ་གུས་པ་ལ་བརྟེན་ནས་བསྟན་བཅོས་མཛད་པའི་སྟོན་པ་དང་། དོན་ལ་གུས་པ་ལས་དེ་སྟོན་པའི་སློབ་དཔོན་ལའོ། ། ཞེས་གསུངས་པས་སོ། ། གཉིས་པ་ངོ་བོ་ངོས་བཟུང་བ་དང་། དཔེར་བརྗོད་ཀྱི་སྒོ་ནས་དེའི་རྣམ་གྲངས་བསྟན་པ་གཉིས་ལས། དང་པོ་ནི། བླ་མ་ལ་སོགས་པའི་མཆོད་ཡུལ་གྱི་ཡོན་ཏན་རྒྱས་བསྡུས་ཇི་ལྟར་རིགས་པ་བཀོད་ནས།
དེ་ལ་གུས་པའི་ཚུལ་གྱིས། མཆོད་དོ་བསྟོད་དོ། ། ཞེས་སོགས་མཆོད་པའི་ངག་དངོས་སུ་ཡོད་པ་དང་། ཡོན་ཏན་དེ་དམིགས་ཡུལ་དུ་བྱས་ནས། དེ་ཉིད་ཀྱིས་དགེས་པར་མཛོད། ཤིས་པར་ཤོག་ཅེས་སོགས་ཇི་སྙེད་འབྱུང་བ་རྣམས་མཆོད་བརྗོད་ཀྱི་ངོ་བོ་ཡིན་ཅིང་། དེ་དག་ཚིག་ཐ་དད་ཀྱང་དོན་ལ་འགལ་བ་མ་ཡིན་ཏེ། ཐམས་ཅད་ཀྱང་ཡུལ་དེའི་ཡོན་ཏན་རྗོད་བྱེད་ཡིན་པའི་ཕྱིར་རོ། ། དེ་སྐད་དུ་འཇམ་དབྱངས་སྤྲུལ་པས། མཆོད་བསྟོད་བསྡུད་པའི་བདག་ཉིད་ཅན། །
ཤིས་པ་བརྗོད་སོགས་མི་འགལ་ཏེ། ། ཐམས་ཅད་དུ་ཡང་སྟོན་པ་ཡིན། ། ཆེ་བ་འབའ་ཞིག་སྟོན་ཕྱིར་རོ། ། ཞེས་སོ། ། གཉིས་པ་དཔེར་བརྗོད་ཀྱི་སྒོ་ནས་དོའི་རྣམ་གྲངས་བསྟན་པ་ནི། མཆོད་པར་བརྗོད་པའི་ཚིགས་བཅད་ཀྱི་མཐར་མི་འདྲ་བ་ལས་ཤེས་པར་བྱ་དགོས་ལ། དེ་ལ་མཆོད་པའི་མཐའ་ཅན་ནི། སློབ་དཔོན་དཔའ་བོས། དཔལ་ལྡན་ཡོན་ཏན་དམ་པས་ཡོངས་བཟུང་བཀྲ་ཤིས་པས། ། གྲགས་པའི་གཞི་གྱུར་མ་སྨད་ཤིན་ཏུ་ཡིད་འོང་བ། །
ཐུབ་པའི་སྐུ་ཚེ་སྔ་མའི་སྤྱོད་པ་སྨད་བྱུང་རྣམས། ། བདག་གི་སྙན་ངག་མེ་ཏོག་སྙིམ་མ་རབ་ཏུ་མཆོད། ། ཅེས་གསུང་པ་ལྟ་བུའོ། ། བསྟོད་པའི་ནི། སྒྲ་ཅན་ཟིན་གྱིས། གང་ཁྱོད་སྐུ་ཀུན་ཉེས་མེད་ལ། ། ཉེས་མེད་རྣམས་ཀྱི་གསུང་མཛད་པ། ། དཔག་མེད་ཤེས་རབ་ཕ་རོལ་ཕྱིན། ། རྣམ་པར་མི་རྟོག་ཕྱག་འཚལ་བསྟོད། ། ཅེས་སོ། །
འདུད་པའི་ནི། ཀླུ་གྲུབ་ཞབས་ཀྱིས། གང་ཞིག་ཀུན་ཏུ་མ་ཤེས་ནས། ། སྲིད་པ་ཀུན་ཏུ་རྣམ་འཁོར་ལ། ། སེམས་ཅན་རྣམས་ལ་ངེས་གནས་པའི། ། ཆོས་ཀྱི་དབྱིངས་ལ་ཕྱག་འཚལ་འདུད། ། ཅེས་སོ། ། ཤིས་པ་བརྗོད་པ་ལ་ཡང་རྣམ་གྲངས་མང་སྟེ། རྒྱལ་བའི་མཐའ་ཅན་ནི། ཇཻ་ཏཱ་རིས།
ས་གསུམ་དབང་ཕྱུག་སྐྱེས་དགུ་ཆོས་ཀྱིས་སྐྱོང་མཛད་པ། ། ལྷ་མའི་བླ་མ་འཕགས་པའི་གང་ཟག་རྣམས་ཀྱི་ཡབ། ། རྒོལ་བ་ཚར་གཅོད་རང་གི་འཁོར་གྱིས་དགའ་བསྐྱེད་པ། ། ཆོས་ཀྱི་རྒྱལ་པོ་གཅིག་པུ་དེ་ནི་རྒྱལ་གྱུར་ཅིག ། ཅེས་པ་ལྟ་བུའོ། ། དགེས་པའི་ནི། འཇམ་དཔལ་གྲགས་པས། གང་ཞིག་འདྲེན་པའི་རྡོ་རྗེ་ཡིས། ། སྐྲག་ལས་རྒུད་པའི་བྲག་རི་རྣམས། ། འཇིགས་པའི་རྒྱ་མཚོར་རབ་འཇུག་པ། །
སྒྲོལ་མ་དེ་ཁྱོད་ལ་དགྱེས་ཤོག ། ཅེས་སོ། ། དགེ་ལེགས་ལ་སྨོན་པའི་ནི། དགེ་བའི་དབང་པོས། ཐམས་ཅད་མཁྱེན་འདིས་ཁྱོད་ལ་དགེ་ལེགས་གཡོ་བ་མེད་པར་བྱེད་གྱུར་ཅིག ། ཅེས་སོ། ། ཞི་བའི་ནི། བཙུན་པ་ཟླ་བས། བུང་བའི་ཚོགས་རྣམས་མི་གསལ་སྒྲ་སྒྲོགས་རྐང་པ་འདབ་མ་རྣམས་བསྐྱེད་པས། གེ་སར་ཁ་འབུས་རོ་བཅུད་དང་བཅས་རྡུལ་ཕྲན་ཚོགས་པས་ཁྱབ་གྱུར་ཅིག །
སྦྲང་རྩི་རྒྱ་ཆེན་ཐིག་ལེས་རྣམ་ཁེངས་མེ་ཏོག་ཐལ་མོ་སྦྱར་བ་འདིས། ། བདག་གི་རྒྱལ་བའི་ཞབས་ལ་མཆོད་པས་ཁྱེད་རྣམས་ལ་ནི་ཞི་བར་མཛོད། ། ཅེས་སོ། ། བསྲུང་བའི་ནི། དཔལ་དགའ་བའི་ལྷས། དགའ་མ་དགའ་བའི་ཟོལ་ལས་སྐྱེས་པའི་སྤུ་ལོང་དག་གིས་སྒྲིབ་པའི་གཟུགས་འཛིན་ཅིང་། ། འཛུམ་དང་ལྡན་པས་རྒྱལ་བའི་བྱང་ཆུབ་དག་ལ་དཀོད་པ་མེ་ཏོག་སྙིམ་པ་ནི། ། གཤོག་བརྩལ་རབ་སྐྱོད་སྒྲ་སྒྲོག་སྦྲང་རྩི་བྱེད་རྣམས་སྦྲང་རྩི་རེ་བས་བརྟེན་ཅིང་དེའི། ། རྐང་པས་བསྣུན་པས་ཁ་ཟུམ་ཚོགས་ཕྱེ་གེ་སར་གསར་པར་གྱུར་པས་ཁྱེད་ལ་བསྲུངས། ། ཞེས་སོ། །
དྭངས་བར་མཛོད་ཅེས་དང་། དྲང་བར་མཛོད་ཅེས་པའི་ནི། དཔལ་འཛིན་སྡེས། བཅོམ་ལྡན་འདས་དང་དེའི་ཆོས་རྒྱལ་བར་གྱུར་ཅིག་དབྱངས་ཅན་རབ་ཏུ་དང་བར་མཛོད། ། སྐྱེ་འགྲོ་རྣམས་ལ་བདེ་བར་འབྱུང་ཞིང་དྲེག་དང་མི་དགེ་བ་ལས་དྲངས་བར་མཛོད། ། ཅེས་སོ། ། རིང་དུ་གནས་པར་མཛོད་ཅེས་པའི་མཐའ་ཅན་ནི། སློབ་དཔོན་དན་ཊིས། གདོང་བཞི་གདོང་གི་པད་ཚལ་གྱིས། ། ངང་པའི་བུ་མོ་ཐམས་ཅད་དཀར། །
དབྱངས་ཅན་མ་ནི་ཁོ་བོ་ཡི། ། ཡིད་ལ་རིང་དུ་གནས་པར་མཛོད། ། ཅེས་པ་ལྟ་བུའོ། ། སྔར་གྱི་ལུང་ལས་ཤིས་པ་བརྗོད་སོགས་ཞེས་པའི་སོགས་ཀྱིས་སྒྲས་བསྟན་པ་ཕྱག་འཚལ་བའི་མཐའ་ཅན་ནི། མགོན་པོ་ཀླུ་གྲུབ་ཀྱིས། གང་གི་སེམས་འབྱུང་དྲ་བ་རྣམས། ། སེམས་ཉིད་ཀྱིས་ནི་དྲལ་མཛད་དེ། ། སེམས་ཀྱི་རྨོངས་པ་སེལ་བ་ཡི། ། རང་སེམས་དེ་ལ་ཕྱག་འཚལ་ལོ། ། ཞེས་པ་ལྟ་བུ་སྟེ་སྔོན་འགྲོ་ཕྱག་འཚལ་བ་འདི་ནི།
གཞུང་ལུགས་རྣམས་ཀྱི་དང་པོར་ཤིན་ཏུ་མང་བར་ཡོད་ཅིང་། འདིས་མཚོན་ཏེ་ཕྱག་བགྱིའོ། ། ཕྱག་བྱར་འོས། ཕྱག་གི་གནས་ཞེས་སོགས་མང་དུ་ཤེས་པར་བྱའོ། ། གཞན་ཡང་སློབ་དཔོན་ཤཱཀྱ་འོད་ཀྱིས་ངེས་པར་འབྱུང་བའི་ཚུལ་ཁྲིམས་སྡུག་བསྔལ་སྤངས། ། འཇིག་ཚོགས་ལྟ་བའི་གདོན་གྱི་རྩ་བ་འཇོམས། ། དཔལ་འབྱོར་ས་དང་མེ་ཏོག་མདའ་ཅན་འཇོམས། ། སངས་རྒྱས་ཞབས་ལ་མགོས་བཏུད་བཤད་པར་བྱ། ། ཞེས་མགོ་བོས་གཏུག་པ་དང་། ཆོས་དང་ཆོས་མིན་རྣམས་འབྱེད་ལས།
བདེ་གཤེགས་བསྟན་པའི་གསུང་རབ་སེངྒེའི་སྒྲ། ། ལྟ་ངན་རི་དྭགས་མཐའ་དག་སྐྲག་པར་མཛད། ། སངས་རྒྱས་དགོངས་པ་ཇི་བཞིན་ལེགས་སྒྲུབ་པའི། ། མཚུངས་མེད་བླ་མ་དེ་ལ་བདག་བཅག་དད། ། ཅེས་གསུང་པ། དད་པའི་མཐའ་ཅན་གཉིས་ཀྱང་ཕྱག་འཚལ་བའི་དོན་ཅན་གྱི་ཁོངས་སུ་གཏོགས་ཤིང་། སློབ་དཔོན་འཆི་མེད་སེངྒེས། གང་གི་མཁྱེན་དང་བརྩེ་བའི་མཚོ། ། སྡིག་བྲལ་ཡོན་ཏན་གཏིང་མཐའ་མེད། ། དེ་ནི་དཔལ་དང་བདུད་རྩིའི་ཆེད། །
མི་ཟད་བློ་དང་ལྡན་པས་བརྟེན། ། ཞེས་པ་དང་། མེ་ཏོག་ཆུན་པོར། བློ་གཏེར་དབང་པོ་བློ་ཡི་ཁ་འབྱེད་རྒྱལ་བ་ཉིན་མོར་བྱེད་པའི་གསུང་འོད་རབ་གསལ་རྒྱུན་དུ་བདག་གི་སྤྱི་བོར་ལེན། ། ཞེས་པ་འདི་གཉིས་ཀྱང་མཆོད་པའི་མཐའ་ཅན་དུ་གཏོགས་ལ། འདིས་མཚོན་ནས། ཁྱོད་ཞབས་བདག་གི་སྤྱི་བོར་ཞོག ཞབས་རྡུལ་སྤྱི་བོས་ལེན། སྤྱི་བོས་མཆོད། སྤྱི་བོས་བརྟེན་ཞེས་སོགས་ཇི་སྙེད་པ་རྟོགས་པར་བྱའོ། །
གསུམ་པ་ནི། མཆོད་པ་དང་། བསྟོད་པ་ལ་སོགས་པའི་ཚིག་གི་མཐའ་ཅན་གྱིས་མཆོད་བརྗོད་ཀྱི་དོན་འཆད་པ་ལ་བཤད་ཐབས་ཀྱི་མན་ངག་མི་འདྲ་བ་མང་ཡང་ཐམས་ཅད་ལ་གཟུག་པ་དགོས་དོན། བསྡུས་དོན། ཚིག་དོན་གསུམ་ལས་དང་པོ་ནི། བསྟན་བཅོས་བརྩོམ་པའི་ཐོག་མར་ཡུལ་ཁྱད་པར་ཅན་ལ་མཆོད་པར་བརྗོད་པས་རྩོམ་པ་པོ་རང་གི་རྒྱུད་ལ་བསོད་ནམས་ཐོབ་ཅིང་། སྐྱེས་བུ་དམ་པའི་གྲངས་སུ་བགྲང་བ་དང་། གཞན་གྱིས་ཀྱང་དམ་པ་དེའི་ཚིག་དོན་ལ་འཆད་ཉན་ལ་སོགས་པའི་སྒོ་ནས། ཉམས་སུ་བླངས་པས་གནས་སྐབས་དང་མཐར་ཐུག་གི་བདེ་བ་འགྲུབ་པའི་དགོས་པ་ཡོད་དེ། འཇམ་དབྱངས་སྤྲུལ་པས།
བསྟན་བཅོས་བྱེད་པའི་དམ་པ་ཡི། ། སྟོན་པ་ལ་ནི་མཆོད་བརྗོད་བྱ། ། བསྟན་པ་སྤེལ་ཕྱིར་དག་པའི་ཚིག ། འདི་ལས་འཐད་པ་བཟང་པོ་མཐོང་། ། ཞེས་སོ། ། གཉིས་པ་བསྡུས་དོན་ནི། གང་ཟག་གང་གིས་ཡུལ་གང་ལ། ཚུལ་ཇི་ལྟར་མཆོད་པ་བརྗོད་པ་སོགས་པའོ། ། གསུམ་པ་ཚིག་གི་དོན་ནི། མཆོད་ཡུལ་གྱི་ཡོན་ཏན་གཙོ་བོར་བྱས་པ་ལ་སོགས་པ་སྐབས་དོན་ངེས་པར་བྱས་ནས་དེའི་དོན་བྱེད་པ་ལ།
སཻངྒའི་ལྟ་སྟངས་ཀྱི་ཁྱད་པར་གྱི་གཞི་བླངས་བ། སྦལ་བའི་འཕར་བས་སྐབས་དོན་སོ་སོར་དབྱེ་བ། རུས་སྦལ་གྱི་འགྲོས་ཀྱི་ཚིག་དོན་འཇེབས་པར་བཤད་པ་གསུམ་ལས། དང་པོ་ནི། སེངྒེ་གཟེངས་བསྟོད་པའི་ལྟ་སྟངས་ཀྱིས་འོག་གཞི་ཐམས་ཅད་ངེས་པར་བྱེད་བཞིན། མཆོད་བརྗོད་ཀྱི་ཕྱག་འཚལ་ལོ། ། ཞེས་པ་ལྟ་བུ་ཞིག་བཤད་པའི་གཞི་བླངས་ནས་ཐོག་མར་བཀོད་པའོ། ། གཉིས་པ་ནི། སྦལ་པ་འཕར་བས་ས་གཞི་དུམ་བུར་གཅོད་པ་ལྟར། མཆོད་བརྗོད་ཀྱི་དོན་རྣམས་སྐབས་སོ་སོར་ཕྱེ་ནས་ངེས་པར་བྱེད་པའོ། །
གསུམ་པ་ནི། རུས་སྦལ་གྱི་འགྲོས་ཞིབ་མོས་རང་གིས་ཇི་ལྟར་བགྲོད་པའི་ས་ལ་བུམ་བུར་ཅུང་ཟད་ཀྱང་མ་ལུས་པར་འགྲོ་བ་བཞིན། མཆོད་བརྗོད་ཀྱི་གཞུང་ཚིག་གཅིག་ཀྱང་མ་ལུས་པ་ཤིན་ཏུ་ཞིབ་པར་འཆད་དགོས་པའོ། ། བསྡུས་དོན་དང་འདི་གཉིས་ནི་གཞུང་སོ་སོའི་མཆོད་བསྟོད་གང་ཡིན་དང་སྦྱར་བས་བྱ་བ་ཉིད་དོ། ། གཉིས་པ་བཤད་པར་དམ་བཅའ་བ་ལས། དམ་བཅའི་རང་བཞིན་དང་། ཞར་ལ་མཚན་དོན་བཤད་པ་གཉིས་ལས། དང་པོ་དམ་བཅའ་དངོས་དང་། དེའི་རྣམ་གྲངས་བསྟན་པ། དེའི་འཆད་པའི་ཐབས་དང་གསུམ་ལས།
དང་པོ་ནི། བསྟན་བཅོས་བཤད་པར་བྱ། བྲི་བར་བྱ། མཉན་པར་གྱི་ཞེས་སོགས་ཀྱིས་འཆད་པར་ཁས་བླངས་པས་ནང་གི་ཀུན་སློངས་འཆད་པར་བསྒྲོལ་བ་ཡོད་པར་སྟོན་པ་སྟེ། འཇམ་དབྱངས་སྤྲུལ་པས། དམ་བཅའ་བ་དང་། བསྐུལ་ཚིག་སོགས་འཆད་ཕྱིར་སྤྲོ་བ་སྟོན་པ་སྟེ། ཞེས་སོ། ། གཉིས་པ་དེའི་རྣམ་གྲངས་བསྟན་པ་ནི། ། བཤད་པར་དམ་བཅའ་ཚུལ་གྱི་ཚིག་གི་མཐའི་ཁྱད་པར་ལས་རྟོགས་པར་བྱ་དགོས་ལ།
དེ་ལ་དབྱེ་བར་བྱ་ཞེས་པའི་མཐའ་ཅན་ནི། སོ་ཐར་གྱི་མདོར། ཐམས་ཅད་མཁྱེན་པའི་བསླབ་གཞི་དཀོན་མཆོག་སྣོད། ། འཕགས་པའི་ཚོགས་ཀྱི་དབུས་སུ་དབྱེ་བར་བྱ། ། ཞེས་པ་ལྟ་བུའོ། ། འདི་བྱས་སོ་ནི་འཕགས་པ་བྱམས་པས། གང་ཞིག་ཤེས་ནས་འགའ་ཞིག་སྤང་བྱ་ལ། ། གཞན་གང་ཞིག་ནི་མངོན་དུ་བྱ་བ་ཡིན། ། དེས་ན་དེ་དག་མཚན་ཉིད་སྒོ་ནས་ནི། ། རྣམ་དབྱེ་འདོད་པས་བསྟན་བཅོས་འདི་བཅོས་སོ། །
ཞེས་སོ། ། བསྟོད་པར་བགྱིའོ། ། ཀླུ་གྲུབ་ཞབས་ཀྱིས། བླ་མེད་ལམ་ནས་གཤེགས་པ་ཡིས། ། དེ་བཞིན་གཤེགས་པ་བསྟོད་འདོད་ཀྱང་། ། གུས་ཤིང་སྤྲོ་བའི་སེམས་ཀྱིས་ནི། ། དེ་བཞིན་གཤེགས་པ་བསྟོད་བགྱི་འོ། ། ཞེས་སོ། ། བཤད་པར་བྱ་བ་ནི། ཛཻ་ཏཱ་རིས།
ལས་ནི་དང་པོ་པ་ཡི་ས། ། སྦྱངས་བ་འདིར་ནི་བཤད་པར་བྱ། ། ཞེས་སོ། བརྗོད་པར་བྱ་བ་ནི། པདྨའི་ངང་ཚུལ་གྱིས། ཐེག་པ་ཆེན་པོ་མདོ་སྡེ་ཡིས། ། ཚུལ་སྤྱོད་ལས་ནི་དང་པོ་པ། ། དེ་ལས་བརྩོམ་སྟེ་དགེ་བ་ཡིས། ། རིམ་པ་མདོ་ཙམ་བརྗོད་པར་བྱ། ། ཞེས་སོ། །
བྲི་བར་བྱ་ནི། ཛཻ་ཏཱ་རིས། བྱང་ཆུབ་སེམས་དཔའི་བཤད་པ་ནི། ། བདག་གི་དད་པས་བྲི་བར་བྱ། ། ཞེས་སོ། ། བརྩམ་པ་ནི། རྟ་དབྱངས་ཀྱིས། འཇིག་རྟེན་མཆོག་གི་སྤྱོད་པ་དམ་པའི་ཕྱོགས་ཙམ་གྱིས། ། བདག་གི་སྙན་ངག་མཉན་དུ་རུང་བར་བྱ་བའི་ཕྱིར། ། ལུང་དང་གཙུག་ལག་རིག་པས་མི་འགལ་ལམ་དག་གིས། །
དེ་ལྟར་འཇིག་རྟེན་དོན་འགྱུར་སྙམ་ནས་འདི་བརྩམ་མོ། ། ཞེས་སོ། ། འདི་བསྐྱེད་ནི། མེ་ཏོག་ཆུན་པོར། གངས་རིའི་ཁྲོད་འདིར་སྔོན་ཆད་མཁས་རྣམས་ཀྱིས། སྣ་ཡི་སྣོད་དུ་ཉེ་བར་མ་ལྷུང་ཞིང་། ། ལྕེ་ཡི་དབང་པོས་ཀུན་ནས་མ་མྱོང་པའི། ། རོ་བརྒྱའི་འབྱུང་གནས་དཔག་བསམ་ཤིང་འདི་བསྐྱེད། ། ཅེས་པ་འདི་རྣམས་ནི་བཤད་པར་དམ་བཅའ་དངོས་སུ་བརྗོད་པའི་ཚིག་ཡིན་ལ། ཚུལ་འདིས་དམ་བཅའ་དངོས་སུ་བརྗོད་པ་གཞན་ཡང་རྟོགས་པར་བྱའོ། །
ཡང་དངོས་སུ་གཞན་ལ་བསྐུལ་བའི་ཚིག་བརྗོད། དེའི་ཤུགས་ལས་དམ་བཅའ་སྟོན་པའི་རྣམ་གྲངས་ལ། གསན་པར་རིགས་ཞེས་པའི་མཐའ་ཅན་ནི། འཕགས་པ་ཀླུ་གྲུབ་ཀྱིས། ཡོན་ཏན་རང་བཞིན་དགེ་འོས་བདག་གི་ནི། ། བདེ་བར་གཤེགས་པའི་གསུང་སྙད་ལས་བྱུང་བའི། ། བསོད་ནམས་འདུན་སླད་འཕགས་པའི་དབྱངས་འདི་དག ། ཅུང་ཟད་གཅིག་སྡེབ་ཁྱོད་ཀྱིས་གསན་པར་རིགས། ། ཞེས་པ་ལྟ་བུའོ། ། ཁྱོད་ལ་བསྐུལ་ནི།
ཛཻ་ཏཱ་རིས། བློ་གཞན་བདག་འདྲས་གཞན་ལ་བསྐུལ་བར་མི་ནུས་ཤིང་། ། བསྐུལ་བས་ཕན་པར་འགྱུར་བ་འང་དེ་ལ་དྲན་པ་ཉུང་མེད་ཀྱིས། ། འོན་ཀྱང་ས་ཡི་བདག་པོ་ཁྱོད་ཀྱི་ནོངས་པ་ཡལ་བོར་ན། ། འགྲོ་མང་དེ་འདྲར་འགྱུར་འདི་མ་ཟད་ཁྱོད་བསྐུལ་ལོ། ། ཞེས་སོ། ། མཉན་པའི་ཕྱིར་ཤོག་ཅིག་ནི། ཞི་བ་ལྷས། ཁམས་གསུམ་ཕན་མཛད་གཅིག་པུ་དེ་ཡི་གསུང་མཉན་ཕྱིར། ། ལྷ་དང་ཀླུ་དང་གྲུབ་པོ་དྲི་ཟ་གནོད་སྦྱིན་དང་། །
མཁའ་ལྡིང་ལྷ་མིན་མི་འམ་ཅི་དང་འདྲེ་ལ་སོགས། ། དགར་བཅས་མཉན་པར་མོས་དང་ཡིད་དང་འདིར་ཤོག་ཅིག ། ཅེས་སོ། འཇུག་པར་མཛོད་ནི། དཔལ་འཛིན་སྡེས། བདག་གིས་གང་ཞིག་ལེགས་པར་སྦྱར་བའི་བུམ་པ་མཆོག་ལས་བྱུང་བའི་ཆུ་འདིར་ཡང་། ། གཅེས་ཞེས་ལྷག་པར་བྱེད་པ་དོར་ལ་མཁས་པ་རྣམས་ཀྱིས་ཀུན་ཏུ་འཇུག་པར་མཛོད། ། ཅེས་སོ། ། དེ་དག་མཚོན་ནས་བཞུགས་ཤིག འཇུག་པར་གྱིས།
ཉོན་གཅིག གུས་པས་ཉོན་ཞེས་སོགས་པར་མཐའ་ཡས་པ་ཤེས་པར་བྱའོ། ། གསུམ་པ་དེ་བཤད་པའི་ཐབས་ལ་དགོས་སོགས་ཆོས་གསུམ་ལས། དགོས་དོན་ནི། བཤད་པར་བྱ་ཞེས་ཁས་བླངས་པས་རང་ཉིད་འཆད་མཁས་སྐྱེས་བུ་མཆོག་ཏུ་གཏོགས་ཤིང་། དེ་ལྟར་རྟོགས་པས་བློ་གྲོས་དང་ལྡན་པ་རྣམས་དེའི་བསྟན་བཅོས་ལ་འཇུག་པ་དང་། ཁས་བླངས་པ་དེ་སྲོག་གི་ཕྱིར་ཡང་མི་འདོར་ཞིང་། དམ་བཅས་པ་དེ་མྱུར་དུ་འགྲུབ་པ་ལ་སོགས་པའི་དགོས་པ་ཡོད་དེ། འཇམ་དབྱངས་སྤྲུལ་པས། མཆོག་རྟོགས་འགྲུབ་པ་རྒྱུར་འགྱུར་བས། །
ཁས་ལེན་པ་ལ་འགལ་བ་མེད། ། ཅེས་དང་། ཀླུ་གྲུབ་ཞབས་ཀྱིས། ཡ་རབས་རྣམས་ནི་སྲོག་ནི་སྟོང་གི་དམ་བཅའ་མིན། ། ཞེས་དང་། ཤེས་རབ་སྟེང་བུས། དམ་པ་མང་པོ་ཁས་ཆེ་མི་བྱེད་པ། ། གལ་ཏེ་དཀའ་བ་ཁས་ནི་བླངས་འགྱུར་ན། ། རྡོ་ལ་རི་མོ་བྲིས་པ་ལྟ་བུར་ནི། ། ཤི་ཡང་གཞན་དུ་བྱེད་པར་མི་འགྱུར་རོ། །
ཞེས་སོ། ། བསྡུས་དོན་ནི། གང་ཞིག་གང་གིས་ཇི་ལྟར་བཤད་པ་ལ་སོགས་པའོ། ། ཚིག་དོན་ནི། སྔར་བསྟན་པ་བཞིན་སེང་གེའི་ལྟ་སྟངས་ལ་སོགས་པས་འཆད་པ་སྟེ། སོ་སོའི་གཞུང་དང་སྦྱར་དང་། གཉིས་པ་མཚན་དོན་བཤད་པ་ལ། མཚན་དོན་གྱི་ངོ་བོ། དེའི་རྣམ་གྲངས། དེ་བཤད་ཐབས་གསུམ་ལས་དང་པོ་ལ།
མཚན་དོན་གྱི་བཤད་པ་གཞུང་གི་དངོས་བསྟན་ལ་ཡོད་པ་དང་། དངོས་སུ་མེད་པའི་མཚན་དོན་འཆད་ཚུལ་གཉིས་ལས། དང་པོ་ནི། དེ་ལྟར་བཤད་པར་དམ་བཅས་པའི་བསྟན་བཅོས་དེ་ལ་མཚན་ཇི་སྐད་བྱ་ཞེ་ན། དེ་ནི་བརྗོད་བྱ་དང་བྱེད་ལས་སོགས་ལ་བཏགས་པའི་མཚན་འདི་དང་འདྲའོ། ། ཞེས་གཞུང་གི་ཐོག་མར་བཀོད་པས་བསྟན་བཅོས་གང་ཡིན་དེ་ངོས་ཟིན་པར་བྱེད་ལ། དེ་ཡང་བརྗོད་བྱ་འདི་དང་འདི། བྱེད་ལས་སོགས་འདི་ལྟར་བུ་ལས་བཏགས་སོ་ཞེས་བསྟན་པས་མཚན་དེ་དང་། བརྗོད་བྱ་སོགས་འབྲེལ་པ་ཅན་དུ་རྟོགས་པའི་མཆེད་དུ་སྟེ། དཔེར་ན་མངོན་པ་མཛོད་ཅེས་པའི་མཚན་དོན་ལ།
དོན་དམ་པའི་ཆོས་མངོན་པ་ཟག་མེད་ཀྱི་ཤེས་རབ་རྗེས་འབྲང་དང་བཅས་པ་དང་། དེ་ཐོབ་བྱེད་བརྡར་བཏགས་པའི་ཆོས་མངོན་པ་སྐྱེས་ཐོབ་དང་། ཐོས་བསམ་སྒོམ་པའི་ཤེས་རབ་དང་། དེ་དག་སྟོན་པའི་བསྟན་བཅོས་མངོན་པ་སྡེ་བདུན་ལ་སོགས་པའི་དོན་རྣམས་ནི་གང་བཞག་པར་བྱ་ཞེས་པའི་ནོར་བུ་ལྟ་བུ་ཡིན་ལ། དེ་གང་དུ་བཞག་པའི་མཛོད་ལྟ་བུ་ནི། བསྟན་བཅོས་འདི་ཡིན་པས་མངོན་པ་མཛོད་ཅེས་བཏགས་པ་སྟེ། འདི་ཉིད་ལས། ཆོས་མངོན་ཤེས་རབ་དྲི་མེད་རྗེས་འབྲང་བཅས། ། དེ་ཐོབ་བྱ་ཕྱིར་གང་དང་བསྟན་བཅོས་གང་། ། འདིར་དེ་དོན་དུ་ཡང་དག་ཆུད་ཕྱིར་རོ། །
འདི་ཡི་གནས་དེ་ཡིན་པས་ཆོས་མངོན་མཛོད། ། ཅེས་གསུངས་པ་ལྟ་བུའོ། ། གཉིས་པ་ནི། གཞུགས་ཕལ་ཆེར་ལ་མཚན་དོན་གྱི་བཤད་གཞུང་དེ་ཉིད་ཀྱི་ཐོག་མར་དངོས་སུ་བཀོད་མེད་པས། མཚན་གང་ཡིན་དེ་ལ་དོན་ཐོབ་ཀྱི་བཤད་པ་ཁ་བསྐང་བའི་ཚུལ་དུ་སྦྱར་ནས་བཤད་དགོས་པ་རྣམས་སོ། ། གཉིས་པ་དེའི་རྣམ་གྲངས་བསྟན་པ་ལ། ཀླུ་གྲུབ་ཞབས་ཀྱིས་བཤེས་སྤྲིང་གི་མཚན་དོན་ནི། གང་ལ་གཏད་པའི་ཡུལ་མཛའ་བཤེས་རྒྱལ་པོ་བདེ་སྤྱོད་ལ་ཕྲིན་དུ་བྱ་བའི་ཡི་གེ་ལ་བཤེས་སྤྲིངས་ཞེས་པ་སྟེ། དེ་ཉིད་ལས། སེམས་ཅན་རྣམས་ནི་མི་ཤེས་པས་སྒྲིབས་པར། །
ཤེས་ནས་དེ་ལ་ཕན་པའི་སྙིང་རྗེ་ཡིས། ། བཙུན་པ་ཀླུ་གྲུབ་ཀྱིས་ནི་བདེ་སྤྱོད་ལ། ། གཏད་ནས་སྤྲིངས་ཡིག་འདི་ནི་རྫངས་པ་ཡིན། ། ཞེས་སོ། ། དེ་བཞིན་དུ་དཔལ་འཛིན་སྡེས། མུ་ཏིག་འཕྲེང་བའི་མཚན་དོན་ནི། ཀླུ་ཡི་དབང་པོས་ཡང་དག་གནས་པའི་མཛོད་གྱུར་རྒྱ་མཚོའི་དབུས། ། སྣ་ཚོགས་སྙན་ངག་མཁའ་དབྱིངས་མཁའ་ཡི་ཉ་ཕྱིས་ལས་བྱུང་བས། ། མཁས་པ་འཆི་མེད་ཀྱིས་སྤྲུལ་དར་གྱི་སྲད་བུ་ལ་བརྒྱུས་ནས། ། མུ་ཏིག་འཕྲེང་བ་བཀོད་འདི་སྙིང་ལ་ཡང་དག་གཞག་པར་མཛོད། །
ཅེས་སོ། ། ལེགས་པར་བཤད་པ་རིན་པོ་ཆེའི་གཏེར་གྱི་མཚན་དོན་ནི། རིག་པས་དཔྱད་ན་ཆོས་ལུགས་མི་འགལ་ཞིང་། ། འཇིག་རྟེན་བྱ་བ་ཀུན་ནས་ལེགས་སྒྲུབ་པ། ། དམ་པ་རྣམས་ཀྱི་སྤྱོད་ཚུལ་ཅི་འདྲ་ཞིག ། བཤད་པ་འདི་ནི་ལེགས་བཤད་རིན་ཆེན་གཏེར། ། ཞེས་གསུངས་ཏེ། འདི་དག་གིས་ནི་མཚན་དོན་དངོས་སུ་བཀོད་པ་གཞན་ཡང་རྟོགས་པར་བྱའོ། ། གསུམ་པ་དེ་འཆད་ཚུལ་ལ། དགོས་དོན་ནི།
དེ་ལྟར་མཚན་གྱི་དོན་བསྟན་པས་རང་ཉིད་མཁས་པར་ཤེས་ཤིང་། གཞན་སྤྲོ་བ་སྐྱེ་བ་ལ་སོགས་པ་དང་། ཁྱད་པར་དུ་མཚན་ལ་བརྟེན་ནས་དོན་རྟོགས་པས་རྨོངས་པ་མཐའ་དག་སེལ་བའི་དགོས་པ་ཡོད་དོ། ། ལངས་དཀར་གཤེགས་པ་ལས། མིང་དུ་གདགས་པར་མ་མཛད་ན། ། འཇིག་རྟེན་ཐམས་ཅད་རྨོངས་པར་འགྱུར། ། དེ་བས་རྨོངས་པ་བསལ་བའི་ཕྱིར། ། མགོན་པོས་མིང་དུ་གདགས་པར་མཛད། ། ཅེས་སོ། ། བསྡུས་དོན་ནི།
མཚན་དེ་གང་གིས་གང་ལས་བརྩམ་པ་སྟེ། ཇི་ལྟར་བཏགས་པ་ལ་སོགས་པའོ། ། ཚིག་དོན་འཆད་ཚུལ་ནི། སྔ་མ་བཞིན་དུ་ཤེས་པར་བྱའོ། ། གསུམ་པ་ཁེངས་བསྐྱུང་ལ་ཁེངས་བསྐྱུང་བ་དངོས་དང་། དེའི་རྣམ་གྲངས། དེའི་འཆད་ཚུལ་དང་གསུམ་ལས། དང་པོ་ནི། རིང་ཉིན་རྩོམ་བྱེད་ཚད་མའི་ས་ལ་གནས་ཀྱང་དགོས་པ་ལ་ལྟོས་ནས་གཞན་གྱི་ངོ་བོར་ཁོ་བོ་ནི་བློ་དམན་པའོ། ། སྦྱངས་པ་ཆུང་བའོ། །
ནུས་པ་མེད་པའོ། ། ཞེས་སོགས་ཀྱིས་དམན་ཆ་འཛིན་པར་སྟོན་པ་དེ། དཱི་པཾ་ཀ་རས། མཁྱེན་པ་མཐོ་ཞིང་ཐུགས་དགོངས་ཤིན་ཏུ་གསལ་བའི་གྲོགས་དག་ལ། ། རང་ལ་ཁོས་མེད་བློ་དམན་བདག་གིས་མཆིད་གྲོས་གསོལ་བར་མི་རིགས་ཀྱང་། ། སྙིང་བས་གཅེས་པའི་གྲོགས་པོ་དམ་པ་ཁྱེད་ལ་བདག་གིས་བསྐུལ་བས་ན། ། བྱིས་པ་བློ་ཆུང་བདག་གི་གྲོགས་ཀྱི་ཐུགས་ལ་མཆིད་གྲོས་འདི་འདེབས་སོ། ། ཞེས་གསུང་པ་ལྟ་བུའོ། ། གཉིས་པ་དེའི་རྣམ་གྲངས་བསྟན་པ་ནི། ལྟོས་ས་གང་ལ་བལྟོས་ནས་ཚུལ་ཇི་ལྟར་ཁེངས་སྐྱུང་བའི་རྣམ་གཞག་ཤེས་པར་བྱ་སྟེ།
དེ་ཡང་བརྗོད་བྱའི་དོན་སྔོན་མ་བྱུང་བ་དང་། རྗོད་བྱེད་སྡེབ་སྦྱོར་ཁྱད་པར་ཅན་མཁས་པ་རྣམས་དགའ་བར་བྱ་བའི་ཆོས་ཡིན་ལ། བདག་གི་གཞུང་འདིར་དེ་གཉིས་མེད་པས་གཞན་དག་མགུ་དཀའ་བའི་ཕྱིར། གཞན་གྱི་དོན་དུ་བདག་གིས་འདི་མ་བྱས་སོ་ཞེས་བརྗོད་བྱ་རྗོད་བྱེད་ལས་བརྩམས་ཏེ། ཁེངས་བསྐྱུངས་པ་ནི། ཞི་བ་ལྷས། སྔོན་ཆད་མ་བྱུང་བ་ཡང་འདིར་བརྗོད་མེད། ། སྡེབ་སྦྱོར་མཁས་པའང་བདག་ལ་ཡོད་མིན་ཏེ། ། དེ་ཕྱིར་གཞན་དོན་བདག་གིས་འདི་མ་བྱས། ། ཞེས་པ་ལྟ་བུའོ། །
ཤིན་ཏུ་ཟབ་པའི་འཁོར་བའི་ནི། ཆོས་ཉིད་ཀྱི་རབ་ཏུ་ཕྱེ་བ་ནི་ཐེག་པ་གསུམ་གྱི་མྱ་ངན་ལས་འདས་པའོ། ། ཞེས་སོ། ། ཡང་བཤད་བྱའི་དོན་དཔེའི་སྒོ་ནས་བསྔགས་པ་བརྗོད་པའི་ཚུལ་གྱིས་ནི། བསྐལ་བཟང་སྒྲོན་མེ་ལྔ་པས། གསེར་ལས་བརྡུངས་བྱས་འདྲ་ཞིང་པདྨ་རྒྱས་པ་བཞིན། ། བཀྲེས་པའི་ཉེན་པ་གཡོས་ལེགས་ཁ་ཟས་ཟ་བ་འདྲ། ། ཕྲིན་ཡིག་ལེགས་པར་ཐོས་འདྲ་རིན་ཆེན་སྒྲོན་ཕྱེ་ལྟར། ། ཆོས་དེ་འདིར་བཤད་པས་ཀྱང་དགའ་བའི་མཆོག་བསྐྱེད་དོ། ། ཞེས་སོ། །
གཞུང་གི་བརྗོད་བྱ་སོ་སོའི་མཚན་བསྡུས་པ་ནི། དེ་ཉིད་ཀྱིས། སངས་རྒྱས་ཆོས་རྫོགས་ཁམས་དང་བྱང་ཆུབ་དང་། ། ཡོན་ཏན་སངས་རྒྱས་འཕྲིན་ལས་ཐ་མ་སྟེ། ། བསྟན་བཅོས་ཀུན་གྱི་ལུས་འདི་མདོར་བསྡུ་ན། ། རྡོ་རྗེ་ཡི་ནི་གནས་བདུན་འདི་དག་གོ ། ཞེས་སོ། ། གཞུང་གི་ཚིག་སྐབས་ལ་སོགས་པའི་ངེས་པ་མེད་པར་ཅི་རིག་བསྡུས་པའི། འཕགས་པ་ཐོག་མེད་ཀྱིས། དུ་དང་ཅིའི་ཕྱིར་ཉེར་ལེན་དང་། །
མཚན་ཉིད་དེ་ཡི་རྣམ་གཞག་དང་། ། གོ་རིམ་དོན་དང་དཔེ་དབྱེ་དང་། ། བསྡུས་ལ་སོགས་པ་རྣམ་པ་བཞི། ། ཞེས་སོགས་ལྟ་བུ། འདི་ལྟར་གཞན་ཡང་རྟོགས་པར་བྱའོ། ། གསུམ་པ་དེ་འཆད་ཚུལ་གསུམ་ལས། དགོས་དོན་ནི། ལུས་རྣམ་གཞག་ཐོག་མར་བཀོད་པས་འཆད་པ་པོས་བཤད་སླ་བའི་དགོས་པ་གསུམ། ཉན་པ་པོས་གཟུང་བདེ་བའི་དགོས་པ་གསུམ། བསྟན་བཅོས་ལ་ངེས་ཤེས་སྐྱེ་བའི་དགོས་པ་གསུམ་ལས།
དང་པོ་གསུམ་ནི། ལུས་རྣམ་གཞག་ཤེས་པས་འོག་ནས་འབྱུང་བའི་བརྗོད་བྱ་ངོས་ཟིན། གོ་རིམ་མི་འཁྲུགས། མགོ་སྨོས་པས་དོན་འབད་མེད་དུ་རྟོགས་པའོ། ། བར་པའི་གསུམ་ནི། ཐོས་པའི་དུས་སུ་བརྗོད་བྱ་བདེ་བླག་ཏུ་ངོས་ཟིན། བསམ་པའི་དུས་སུ་དོན་གོ་རིམ་མི་འཁྲུགས་པས་རྟོགས་སླ། བསྒོམ་པའི་དུས་སུ་དེའི་དྲིལ་ནས་ཉམས་སུ་ལེན་ཤེས་པས་བསྒོམ་བྱུང་གི་ཤེས་རབ་སྐྱེ་བ་ལ་སོགས་པའོ། ། ཕྱི་མའི་གསུམ་ནི། ལུས་དང་ཡན་ལག་རྗེས་སུ་འབྲེལ་བས་ལྷག་པ།
ཆད་པ། འཁྲུལ་པའི་སྐྱོན་གསུམ་དང་བྲལ་བའི་བསྟན་བཅོས་ཡང་དག་པའོ། ། ཞེས་ངེས་ཤེས་སྐྱེ་བའོ། ། དེ་སྐད་དུ་འཇམ་དབྱངས་སྤྲུལ་པས། བཤད་སླ་བ་དང་གཟུང་བདེ་ཞིང་། ། བསྟན་བཅོས་ལ་ཡང་རྩོད་བྲལ་ཕྱིར། ། མཁས་པ་ལ་ལས་བསྟན་བཅོས་ལུས། ། བསྡུས་ཏེ་ཐོག་མར་འགོད་མཛད་པ། ། ཞེས་སོ། ། འདིའི་བསྡུས་དོན་དང་ཚིག་དོན་གཉིས་ནི།
ཡན་ལག་རྒྱས་པར་བཤད་པའི་བསྡུས་ཚིག་གཉིས་ཀྱིས་རྟོགས་པའི་ཕྱིར་དང་། བཟློས་པའི་ཉེས་པར་འགྱུར་བར་དོགས་པས་བཞག་གོ ། ཞེས་སེངྒེ་བཟང་པོས་གསུངས་ལ། འགའ་ཞིག་གིས་དེ་གཉིས་ལས་བསྡུས་ཚིག་གི་བཤད་པ་བྱས་པ་ཡང་སྣང་ངོ་། ། ལྔ་པ་དགོས་འབྲེལ་བཤད་པ་ལ། དགོས་འབྲེལ་གྱི་དོན་བདག་གི་བློའི་སྤྱོད་ཡུལ་མ་ཡིན་ནོ། ། ཞེས་དོན་ཟབ་མོ་ལ་བལྟོས་ཏེ་ཁེངས་བསྐྱུངས་བ་ནི། སློབ་དཔོན་སེངྒེ་བཟང་པོས། རྣམ་པ་ཀུན་ཏུ་བདག་གི་ནི། ། སྤྱོད་ཡུལ་མིན་ཡང་བསོད་ནམས་དག །
སྒྲུབ་དང་མཐུན་ཕྱིར་གཞན་དག་ལ། ། འཕན་གདགས་འདོད་པས་སྤྲོ་བ་སྐྱེས། ། ཞེས་སོ། ། ཡང་སྐྱེ་བོ་ཕལ་ཆེར་མི་མཐུན་ཕྱོགས་ཀྱི་དབང་དུ་གྱུར་ནས་གདམས་པའི་སྣོད་དུ་མི་རུང་བས། དེ་དག་ལ་ཕན་པའི་རེ་བ་མེད་ཅིང་། རང་ཉིད་དྲན་པ་འབའ་ཞིག་གི་ཕྱིར་བྱས་སོ་ཞེས་གཞན་ལ་ཕན་པའི་རེ་བ་མེད་པའི་ཚུལ་གྱིས་ཁེངས་བསྐྱུངས་པ་ནི། སློད་དཔོན་བྱང་ཆུབ་བཟང་པོས། དེའི་ཕྱིར་འདི་རང་ཉིད་འདི་མན་ཆད་དྲན་ཕྱིར་སྔར་གྱི་དཔག་བསམ་འཁྲི་ཤིང་གི་མཆོད་བརྗོད་དང་། མེ་ཏོག་ཆུན་པོའི་མཆོད་བརྗོད་དང་། འདི་དང་གསུང་ཚིག་ཤིན་ཏུ་རིང་བས་སྒང་མེ་ཕྱི་མ།
རྣ་འདི་མཆན་བུ་ཡིན་པས་མ་དྲངས་སོ། ། བྱས་ཀྱིས་གཞན་ལ་ཕན་པ་ཡོད་མ་ཡིན། ། ཞེས་པ་ལྟ་བུའོ། ། འདི་བཞིན་གཞན་ཡང་ཞེས་བྱའོ། ། གསུང་དེའི་འཆད་ཚུལ་ལ་དགོས་དོན་ནི། དེ་ལྟར་བདག་ཉིད་ཁེངས་པ་དོར་ནས་བསྟན་བཅོས་བརྩོམ་པ་སོགས་ལ་འཇུག་གོ ། ཞེས་བརྗོད་པས་བསྟན་བཅོས་དང་། བརྩོམ་ཇི་གཉིས་ཀ་དམ་པས་དགོས་པ་ཡོད་དེ། འཇམ་དབྱངས་སྤྲུལ་པས། ནུས་པ་མེད་ཀྱང་འབད་བཞིན་བསྟན་བཅོས་ལ་ཡང་འཇུག་པའི་ཚིག །
བསྟན་བཅོས་དང་ནི་སྟོན་བྱེད་པ་གཉིས་དམ་པར་སྟོན་ཕྱིར་ཡིན། ། ཞེས་སོ། ། བསྡུས་དོན་ནི། གང་ཟག་གང་གིས། ཡུལ་གང་ལ། དགོས་པ་ཅིའི་ཕྱིར། ཚུལ་ཇི་ལྟར་ཁེངས་སྐྱུང་བ་ལ་སོགས་པའོ། ། ཚིག་དོན་འཆད་ཚུལ་སྔ་མ་བཞིན་སྦྱོར། བཞི་པ་ལུས་རྣམ་གཞག་ལ། ལུས་རྣམ་གཞག་གི་རང་བཞིན།
དེའི་རྣམ་གྲངས། དེ་འཆད་ཚུལ་དང་གསུམ་ལས། དང་པོ་ནི། རང་གི་བརྗོད་བྱ་འམ། རྗོད་བྱེད་ཀྱི་ཚིག་ཟུར་རགས་པའི་རྣམ་གཞག་ཕྱོགས་གཅིག་ཏུ་བསྡུས་ནས་ཐོག་མར་དཀོད་པ་སྟེ། མགོན་པོ་བྱམས་པས། དབུས་མཐའ་རྣམ་འབྱེད་ཀྱི་ཐོག་མར། མཚན་ཉིད་སྒྲིབ་པ་དེ་ཁོ་ན། ། གཉེན་པོ་དང་ནི་བསྒོམ་པ་དང་། ། དེ་ཡི་གནས་དང་འབྲས་བུ་ཐོབ། །
ཐེག་པ་བླ་ན་མེད་པ་འོ། ། ཞེས་གསུངས་པ་ལྟར་རོ། ། གཉིས་པ་དེའི་རྣམ་གྲངས་བསྟན་པ་ལ། དེས་གཙོ་བོར་བྱས་པའི་ལུས་རྣམ་གཞག་ནི། རྒྱལ་བ་མི་ཕམ་པས། འདི་ཐམས་ཅད་ནི་གཉིས་ཏེ། ཆོས་དང་ཆོས་ཉིད་རབ་ཏུ་བསྡུས་པའི་ཕྱིར་རོ། ། ཆོས་ཀྱི་རབ་ཏུ་ཕྱེ་བ་ནི། ངོ་བོ། དེའི་གྲངས་ངེས་ཏེ།
དངོས་ཤུགས་ལས་ཇི་ལྟར་བསྟན་ཚུལ། དེ་འཆད་ཚུལ་དང་བཞི་ལས། དང་པོ་ནི། བསྟན་བཅོས་འདི་མངོན་མཐོའམ། ངེས་ལེགས་སམ། འཁོར་བའམ་མྱ་ངན་ལས་འདས་པ་ལ་སོགས་པ་འདི་ལྟ་བུ་ཞིག་བསྟན་ལ་འབེབས་སོ། ། ཞེས་དོན་ངོས་ཟིན་པ་ནི། དེའི་བརྗོད་བྱ། དེ་ཉམས་སུ་བླངས་པས་གནས་སྐབས་ཀྱི་འབྲས་བུ་འགྲུབ་དགོས་པ། དེ་ལས་མཐར་ཐུག་གི་འབྲས་བུ་འགྲུབ་པ་དགོས་པའི་དགོས་པའམ་ཉིང་དགོས།
དེ་དག་ཐབས་དང་ཐབས་བྱུང་ངམ། རྒྱུ་དང་འབྲས་བུའི་ཚུལ་དུ་གནས་པ་འབྲེལ་བ་སྟེ་དགོས་འབྲེལ་གྱི་ཆོས་བཞིའོ། ། གཉིས་པ་ནི། བསྟན་བཅོས་ལ་འཇུག་པའི་གེགས་བྱ་མེད་དོགས་པ་ལ་སོགས་པ་བཞིར་ངེས་པས་དེའི་གཉེན་པོ་ཡང་ཆོས་བཞིར་ངེས་སོ། ། དེ་ཡང་གཞུང་འདི་ནི་བྱ་རོག་གི་སོ་རྟོགས་པའི་བསྟན་བཅོས་ལྟར་བརྗོད་བྱས་སྟོང་པའོ། ། སྙམ་དུ་དགོས་པའི་བློ་ཅན་ལ། འདིའི་བརྗོད་བྱ་ནི་འདིའོ་ཞེས་བསྟན་པས་སེལ། དེ་བཞིན་དུ་དགོས་པ་མེད་པར་རྟོགས་པ་ལ་བརྗོད་བྱ་དེས་དགོས་པ་འདི་འགྲུབ་བོ་ཞེས་བསྟན་པས་དགོས་པ་ཡོད་པར་ཤེས། ཡོད་ཀྱང་འཇོག་པོའི་གཙུག་རྒྱན་ལེན་པ་ལྟར་བསྒྲུབ་མི་ནུས་སོ། ། སྙམ་པ་ལ་བརྗོད་བྱ་དེ་དགོས་པ་འདིས་ངེས་པར་འགྲུབ་བོ་ཞེས་བཤད་པས་དེ་སྒྲུབ་ནུས་པར་བསྟན།
ནུས་ཀྱང་པར་སིག་པའི་བསྟན་བཅོས་ལྟར་འདོད་བྱ་མ་ཡིན་ནོ་སྙམ་པ་ལ། དགོས་པ་དེ་ལས་ཉིང་དགོས་འདི་ལྟ་བུ་འགྲུབ་བོ་ཞེས་བཤད་པས་དེ་འདོད་བྱའི་མཆོག་ཏུ་རྟོགས། མཐོ་རིས་འདོད་པས་ཕྱུགས་ཀྱི་མཆོད་སྦྱིན་བྱེད་པ་ལྟར་བརྗོད་བྱ་ལ་སོགས་པ་དེ་དག་མ་འབྲེལ་ལམ་སྙམ་པ་ལ། དེ་དག་རྒྱུ་འབྲས་ལ་སོགས་པའི་ཚུལ་གྱིས་འབྲེལ་ལོ། ། ཞེས་བཤད་པས་འབྲེལ་མེད་དུ་དོགས་པ་སེལ་བར་བྱེད་པའི་ཕྱིར་དགོས་སོགས་ཆོས་བཞིར་ངེས་ཏེ། སློབ་དཔོན་ཆོས་མཆོག་གི་བསྟན་བཅོས་འདི་ལ་དགོས་པ་མེད་པ་ཉིད་དམ། ཡོད་ཀྱང་བསྒྲུབ་མི་ནུས་པ་ཉིད་དམ། ནུས་ཀྱང་འདོད་བྱ་མ་ཡིན་པ་ཉིད་དམ། འདོད་བྱ་ཡོད་ཀྱང་མ་འབྲེལ་ལམ་སྙམ་པའི་དོགས་པ་བཟློག་ཕྱིར་བརྗོད་བྱ་ལ་སོགས་པ་བཞི་ཁོ་ན་བསྟན་པ་ཡིན་ནོ། ། ཞེས་སོ། །
དེའི་འབྲེལ་པ་དངོས་སུ་ཡོད་པ་དངོས་སུ་གསུམ་བཀོད་པ་ནི། བརྗོད་བྱ་དང་། དགོས་པ། དེ་དག་འདི་འདི་ལྟར་འབྲེལ་ལོ་ཞེས་ཤུགས་ལ་རྟོགས་པར་བྱ་བའི་ཕྱིར་ཏེ། དབྱིག་གཉེན་ཞབས་ཀྱིས། འབྲེལ་པ་བརྗོད་པར་བྱེད་པའི་སྒྲ། ། དངོས་སུ་ཡོད་པ་མ་ཡིན་མོད། ། འོན་ཀྱང་དེ་ནི་རྣམ་འབྱེད་ལས། ། དོན་གྱིས་ཐོབ་པར་འགྱུར་བ་ཡིན། ། ཞེས་སོ། །
གསུམ་པ་ནི། དེ་ལྟ་བུའི་དགོས་སོགས་ཀྱི་ཚུལ་ལ། དགོས་སོགས་ཆོས་གསུམ་གཞུང་གི་ཐོག་མར་ཚིག་ཟིན་ལ་དངོས་སུ་བཀོད་པ་དང་། དངོས་སུ་མེད་པ་རྣམས་ལ་དོན་ཐོབ་ཀྱི་བཤད་པའི་ཚུལ་གཉིས་ལས། དང་པོ་ནི། གཞུང་ལུགས་ཆེན་པོ་འགའ་ཞིག་སྣང་སྟེ། དེ་ཡང་མངོན་པར་རྟོགས་པའི་རྒྱན་ལས། རྣམ་པ་ཐམས་ཅད་མཁྱེན་པའི་ལམ་ནི་བརྗོད་བྱ། དེ་བདེ་བླག་ཏུ་རྟོགས་པ་དགོས་པ། བློ་ལྡན་བྱང་ཆུབ་སེམས་དཔའ་མཐོང་བར་འགྱུར་བ་ཉིང་དགོས་རྣམས་དངོས་སུ་གསུངས་ཏེ།
དེ་ཉིད་ལས། རྣམ་པ་ཐམས་ཅད་མཁྱེན་ཉིད་ལམ། ། སྟོན་པས་འདི་ལས་བཤད་པ་གང་། ། གཞན་གྱིས་མྱོང་བ་མ་ཡིན་སྟེ། ། མཆོད་བརྗོད་བཅུ་ཡི་བདག་ཉིད་ཀྱིས། ། མོད་དོན་དྲན་པ་ལ་བཞག་ནས། ། བློ་དང་ལྡན་པས་མཐོང་གྱུར་ཕྱིར། ། བདེ་བླག་ཏུ་རྟོགས་པ་ཞེས། ། བྱ་བ་བརྩོམ་པའི་དགོས་པ་ཡིན། ། ཞེས་གསུངས་ཏེ།
དངོས་སུ་ཡོད་པ་བཞིན། གཞན་ཡང་ཤེས་བྱའོ། ། གཉིས་པ་ནི། དགོས་སོགས་ཆོས་གསུམ་རྩ་བའི་ཐོག་མར་ཚིག་ཟིན་ལ་མེད་པ་རྣམས་ལ། སྔར་བཤད་པའི་དོགས་པ་བཞི་བསལ་བར་བྱ་བའི་ཕྱིར་དོན་གྱིས་ཐོབ་པ་གཞུང་འབྲེལ་རྣམས་སུ་ཁ་བསྐང་ནས་བཤད་པ་སྟེ། འདི་ནི་ཤིན་ཏུ་མང་བར་ཡོད་དོ། ། བཞི་པ་དེ་འཆད་ཚུལ་ལ་དགོས་དོན་ནི། དགོས་འབྲེལ་གྱི་ངག་ཐོག་མར་བཀོད་པས། ཚོང་པ་ཚོང་གི་ཁེ་མཐོང་ནས་དེ་ལ་འཇུག་པ་ལྟར་ཤེས་ལྡན་དག་གིས་བརྗོད་བྱ་སོགས་ཀྱི་དོན་ཕྱིན་ཅི་མ་ལོག་པར་རྟོགས་ནས་བསྟན་བཅོས་འདི་ནི་དམ་པའོ། ། ཞེས་གུས་པ་སྐྱེས་ནས་དེ་ལ་འཇུག་པ་ལ་སོགས་དགོས་པ་ཡོད་དེ།
དབྱིག་གཉེན་ཞབས་ཀྱིས། མདོ་དོན་ཆེ་བ་ཉིད་ཐོས་ནས། ། ཉན་པ་དང་ནི་འཛིན་པ་ལ། ། ཉན་པ་པོ་དེ་གུས་བྱེད་པས། ། ཐོག་མར་དགོས་པ་བརྗོད་པར་བྱ། ། ཞེས་དང་། འཇམ་དབྱངས་སྤྲུལ་པས། བསྟན་བཅོས་དམ་པར་བསྟན་པའི་ཕྱིར། ། སྟོན་པས་ཐོག་མར་དགོས་པ་བསྟན། ། ཡོངས་སུ་རྟོགས་པས་དེ་མཐོང་ནས། །
དཔྱད་པ་ལ་ཡང་ཅིས་མི་འཇུག ། ཅེས་སོ། ། བསྡུས་དོན་ནི། བརྗོད་བྱའི་རྣམ་གྲངས་དགོས་པ་གྲུབ་ཚུལ་སོགས་ལ་དཔག་ནས་ཤེས་དགོས་ཤིང་། ཚིག་དོན་འཆད་ཚུལ་སྔར་བཞིན་སྦྱར་བའོ། ། གཉིས་པ་གཞན་དུ་བཤད་པ་འདིར་འདུས་ཚུལ་ནི། གང་དག་དཎྜའི་ཚིག་རྒྱན་ལས། ཤིས་པ་བརྗོད་པ་ཕྱག་འཚལ་བའི། ། དངོས་པོ་མེད་པས་བསྟན་པའི་སྒོ་སྟེ་བསྟན་བཅོས་ཀྱི་མངོན་དུ་འགྲོ་བའི་སྒོ་གསུམ་བཤད་དེ། དེ་ཉིད་ལས།
ཤིས་བརྗོད་ཕྱག་བྱ་དངོས་པོ་ནི། ། ངེས་པར་བསྟན་པ་དེ་ཡི་སྒོ། ། ཞེས་པ་འདི་རྣམས་སྔོན་འགྲོའི་བཤད་ཚུལ་གཞན་ཡིན་པས་སྔར་གྱི་ལྔ་པོ་དེར་མ་ངེས་སོ་སྙམ་ན། མ་ཡིན་ཏེ། ཤིས་པ་བརྗོད་པ་དང་། ཕྱག་འཚལ་བའི་སྒོ་གཉིས་ནི་མཆོད་བརྗོད་ཀྱི་བྱེ་བྲག་ཡིན་ལ། དངོས་པོ་ཉེས་བསྟན་གྱི་སྒོ་ནི་ལུས་རྣམ་གཞག་ཉིད་ཡིན་པས་དེ་དག་ཏུ་འདུས་པའི་ཕྱིར་རོ། ། ཡང་ཞི་བ་ལྷས། བསླབ་བཏུས་ཀྱི་ཐོག་མར། གང་ལ་ཐོས་པས་དམྱལ་བ་ལ་སོགས་གཡང་སར་ནི། །
བསྲེག་ལ་སོགས་པའི་སྡུག་བསྔལ་མི་ཟད་མཐའ་ཡས་དག ། སེམས་མ་ཞི་བ་ཁྱེད་ཀྱིས་ཡང་ཡང་མྱོང་འགྱུར་བ། ། དེ་ནི་མཉན་ཕྱིར་གུས་པ་ཤིན་ཏུ་རྒྱ་ཆེར་བསྟེན། ། ཞེས་སོགས་ཀྱི་དང་པོར་མཉེན་པར་བསྐུལ་ནས། དེའི་རྗེས་སུ་མཆོད་བརྗོད་ལ་སོགས་པ་བཤད་པས་སྔོན་འགྲོ་ལྟར་མ་ངེས་སོ་ཞེ་ན། དེ་ནི་བཤད་པར་དམ་བཅའ་བསྐུལ་ཚིག་ཅན་ཡིན་པས་དེས་འདུས་པ་ཡིན་ནོ། ། དེ་བཞིན་དུ་གཞུང་ལུགས་རབ་འབྱམས་ཀྱི་སྔོན་འགྲོ་རྣམས་ལ་ལེགས་པར་བརྟགས་ནས་འདིར་ལྔར་འདུས་ཚུལ་ཤེས་བྱའོ། ། གསུམ་པ་དེ་དག་ལ་དོགས་པ་དཔྱད་པ་ནི། དེ་ལྟར་བཤད་པའི་སྔོན་འགྲོ་རྣམས་གཞུང་རེ་རེའི་ཐོག་མར་ཚང་བར་དགོས་སམ་མི་དགོས། དགོས་ན་ཕལ་ཆེར་ལ་མི་སྣང་ལ།
མི་དགོས་ན་ལྔ་ཀ་སྔོན་འགྲོ་ཡོད་པར་བཤད་པར་དོན་མེད་དུ་འགྱུར་རོ་སྙམ་ན། བསྟན་བཅོས་རེ་རེ་ལ་སྔོན་འགྲོ་ལྔ་ཀ་ཚང་བར་དགོས་ཞེས་མ་སྨྲས་པས་སྐྱོན་ལྔ་པོའི་ནང་ནས་རེ་རེ་འམ། གཉིས་དང་གསུམ་ལ་སོགས་པ་གང་ཡོད་པ་དེ་ཉིད་སྔོན་འགྲོའི་ཡིན་པས་སྐྱོན་ཕྱི་མ་མེད་དོ། ། དེ་ཡང་རེ་རེ་བ་ལ་སོགས་པའི་དཔེ་ནི། མཆོད་བརྗོད་རྐྱང་པ་མཛད་ནས་གཞན་མེད་པ་ནི། མགོན་པོ་ཀླུ་གྲུབ་ཀྱིས་རིག་པ་དྲུག་ཅུ་པར། གང་གི་སྐྱེ་དང་འཇིག་པ་དག ། ཚུལ་འདི་ཡི་ནི་སྤང་གྱུར་པ། ། རྟེན་ཅིང་འབྱུང་བ་གསུང་བ་ཡི། ། ཐུབ་དབང་དེ་ལ་ཕྱག་འཚལ་ལོ། །
ཞེས་པའི་རྗེས་སུ་བསྟན་བཅོས་དངོས་གསུང་པ་ལྟ་བུ་སྟེ། འདི་ནི་སློབ་དཔོན་འདིའི་དབུ་མའི་བསྟོད་ཚོགས་ལ་སོགས་པ་མང་པོར་སྣང་ངོ་། ། དམ་བཅའ་ཡོད་གཞན་མེད་པ་ནི། སློབ་དཔོན་གསང་བྱིན་གྱིས། ཆགས་བྲལ་དང་ལྡན་ལེགས་པར་བཤད་པ་དང་། ། ངོ་ཚར་དང་ནི་དེ་ཉིད་དོན་ངེས་དང་། ། དམ་པ་རྣམས་ཀྱིས་ཅིག་ཏུ་མཉན་བྱ་བའི། ། རྟོག་པ་བརྗོད་པ་བདག་གིས་བཤད་ཀྱིས་ཉོན། ། ཞེས་པའི་རྗེས་སུ་རྟོག་བརྗོད་དངོས་གསུངས་པ་ལྟ་བུའོ། ། ཞེས་སྐྱུང་བ་བཀོད་ནས་གཞན་མེད་པ་ནི།
ཨཱ་ཏི་ཤས། ལྷ་བཙུན་བྱང་ཆུབ་འོད་ལ་གདམས་པ་ལས། སྔར་བཤད་པའི་ཚིག་བཅད་ཀྱིས་ཁེངས་སྐྱུང་ནས། དེ་ནས་གདམས་པ་དངོས་གསུང་པ་ལྟ་བུའོ། ལུས་རྣམས་གཞག་ཡོད་ལ་གཞན་མེད་པ་ནི། གོང་དུ་དྲངས་པ་རྒྱུད་བླ་མ་དང་དབུ་མཐའ་རྣམ་འབྱེད་ཀྱི་ལུས་རྣམ་གཞག་གི་རྗེས་སུ་ཡན་ལག་རྒྱས་བཤད་གསུངས་པ་ལྟ་བུའོ། ། འདི་ལ་སྔོན་གྱི་མཁས་པ་རྣམས་ཀྱིས་མཆོད་བརྗོད་མེད་པའི་བསྟན་བཅོས་རྒྱུད་བླ་མ་ལྟ་བུའོ། ། ཞེས་གསུངས་པ་ལ། ཕྱི་མ་ཁ་ཅིག་གིས། དེ་ནི་དཎྜིའི་ཚིག་རྒྱན་ལས།
བསྟན་བཅོས་བརྩོམ་པའི་སྒོ་གསུམ་གསུངས་པ་མ་ངེས་པའི་སྐྱོན་ཡིན་ཏེ། རྒྱུད་བླ་མ་བརྩམ་པའི་སྔོན་འགྲོ་དངོས་པོ་ངེས་བསྟན་གྱི་སྒོ་ཡོད་པའི་ཕྱིར་ཞེས་པའི་སྐྱོན་བརྗོད་པར་བྱེད་དོ། ། དེ་ནི་ཁྱོད་རང་གི་མཆོད་བརྗོད་དང་། དངོས་པོ་ངེས་བསྟན་གྱི་ཁྱད་པར་མི་ཤེས་བཞིན་དུ་དགག་པ་ལ་དགའ་བ་ཙམ་དུ་ཟད་པས་ལེགས་པར་རྟོགས་པའི་མཁས་པ་རྣམས་བདེ་བར་བཞུགས་སུ་ཆུག་ཅིག དེས་ན་འདིར་བཤད་པའི་ལུས་རྣམ་གཞག་ནི། འདི་ཡོད་ན་མཆོད་བརྗོད་སོགས་གཞན་མེད་ཀྱང་བསྟན་བཅོས་བརྩོམ་པའི་སྔོན་འགྲོ་ཡོད་པར་ཤེས་པའི་ཆེད་དུ་ཡིན་ལ། མངོན་པར་རྟོགས་པའི་རྒྱན་ལ་སོགས་པ་གཞུང་ལུགས་ཆེན་པོ་འགའ་ཞིག་ལས་ནི་ལུས་དང་ཡན་ལག་ལྷན་ཅིག་གནས་པ་བཤད་པ་དང་། རྟོགས་སླ་བར་དགོངས་ནས་རྣམ་གཞག་འདི་བསྟན་བཅོས་དངོས་གཞིའི་ཁོངས་སུ་བསྡུས་པ་ཡང་ཡོད་པས་ཕྱོགས་གཅིག་ལ་ཞེན་པར་མི་བྱའོ། ། དགོས་འབྲེལ་བསྟན་ནས་གཞན་མེད་པ་ནི། འཕགས་པ་ཡོན་ཏན་འོད་ཀྱི་འདུལ་བའི་མདོར།
ངེས་པར་འབྱུང་བའི་ཚུལ་ཁྲིམས་ཀྱི་དབང་དུ་བྱས་ནས། ཞེས་གསུངས་པའི་ངེས་པར་འབྱུང་བས་དགོས་པ་གཉིས་དང་། ཚུལ་ཁྲིམ་ཞེས་པས། བརྗོད་བྱ་དངོས་སུ་བསྟན་པའི་ངག་བཀོད་ནས། དེའི་རྗེས་ཐོག་སུ། བསྟན་བཅོས་དངོས་གསུང་པ་ལྟ་བུའོ། ། མཆོད་བརྗོད་དང་བཤད་པར་དམ་བཅའ་གཉིས་ལྡན་གྱི་ཚུལ་ནི། སློབ་དཔོན་པུནྱ་ཤྲཱིས་སྡོམ་བརྒྱད་འགྲེལ་པར། བསླབ་གསུམ་རྒྱ་མཚོའི་ཕ་རོལ་བྱོན། ། བདེ་བར་གཤེགས་ལ་ཕྱག་འཚལ་ནས། །
བསླབ་པ་ལྔ་ཡི་གོ་འཕང་གནས། ། ཡངས་ཤིང་གསལ་བར་བཤད་པར་བྱ། ། ཞེས་པའི་རྗེས་སུ་བཤད་པ་དངོས་ལ་འཇུག་པར་མཛད་པ་ལྟ་བུའོ། ། མཆོད་བརྗོད་དང་དམ་བཅའ་ཁེངས་སྐྱུང་གསུམ་ལྡན་གྱི་ཚུལ་ནི། སློབ་དཔོན་བྱང་ཆུབ་བཟང་པོས། ཏིང་ངེ་འཛིན་ཆོག་གི་ལེའུར། སྲིད་པ་ཇི་སྲིད་བར་དུ་བཞུགས་པ་ཡིས། ། ཐུབ་དབང་སྲས་བཅས་རྣམས་ལ་ཕྱག་འཚལ་ཏེ། ། གསང་སྔགས་མདོ་སྡེ་རྗེས་འགྲོ་ཕ་རོལ་ཕྱིན་པ་ཡིས། ། མདོ་སྡེ་རྗེས་འགྲོ་ཏིང་འཛིན་ཚོགས་ཀྱི་ལེའུར་བརྗོད། །
ཅེས་པའི་རྗེས་སུ་སྔར་དྲངས་པའི་ཁེངས་སྐྱུང་དང་གསུམ་བཤད་པའི་དེ་མ་ཐག་ཏུ། ཏིང་ངེ་འཛིན་ཚོགས་ཀྱི་ལེའུ་དངོས་གསུང་བ་ལྟ་བུའོ། ། དང་པོ་གསུམ་དགོངས་འགྲེལ་དང་བཅས་པ་བཞི་ལྡན་གྱི་ཚུལ་ནི། ཞི་བ་ལྷས་བསླབ་སྤྱོད་གཉིས་སུ། བདེ་གཤེགས་ཆོས་ཀྱི་སྐུ་མངའ་སྲས་བཅས་དང་། ། ཕྱག་འོས་ཀུན་ལའང་གུས་པས་ཕྱག་འཚལ་ནས། ། ཞེས་པས་མཆོད་བསྟོད་ནས། བདེ་གཤེགས་སྲས་ཀྱི་སྡོམ་ལ་འཇུག་པ་ནི། ། ལུང་བཞིན་མདོར་བསྡུས་ནས་ནི་བརྗོད་པར་བྱ། ། ཞེས་པས་དམ་བཅའ་དང་།
སྔོན་ཆད་མ་བྱུང་བ་ཡང་འདིར་བརྗོད་མེད། ། ཅེས་སོ། ། གོང་དུ་དྲངས་པའི་ཁེངས་སྐྱུང་དང་། དགེ་བ་བསྒོམ་ཕྱིར་བདག་གི་དད་པའི་ཤུགས། ། འདི་བདག་གིས་ཀྱང་རེ་ཞིག་འཕེལ་འགྱུར་ལ། ། ཞེས་སོགས་དགོས་འབྲེལ་ཏེ། འདིས་དགེ་བ་ཞེས་པས་བརྗོད་བྱ་དང་། བསྒོམ་ཕྱིར་བདག་གི་དད་པའི་ཤུགས་བཅས་ཞེས་པས་དགོངས་པ་དངོས་སུ་བསྟན། མཆན་བུ་རྙིང་པ་ལས་བཤད་ཅིང་། དེ་ནས་བསྟན་བཅོས་དངོས་ལ་འཇུག་པར་མཛད་པ་ལྟ་བུའོ། །
ལྔ་ཀ་ཚང་བའི་ཚུལ་ནི། མ་མཐོང་ཕྱིར་ན་མེད་པ་མིན་པས་གཞན་དུ་བརྩལ་བར་བྱའོ། ། སྤྱི་དོན་གཉིས་པ་གཞུང་གི་དོན་ལ། མཆོད་བརྗོད་དང་། བཤད་པར་དམ་བཅའ་བཤད་པ་གཉིས་ལས། དང་པོ་ལ། དགོས་བསྡུས་ཚིག་གསུམ་ལས། དགོས་དོན་དོན་ནི། གོང་སྤྱི་དོན་དུ་བཤད་པ་བཞིན། སྤྱི་གསལ་མ་འདྲེས་པར་བྱས་ལ་སྦྱོར།
བསྡུས་དོན་ནི། གང་ཟག་གང་གིས། དོན་གྱི་ཐོབ་པ་རྩོམ་པ་པོས་སོ། ། ཡུལ་གང་ལ་ན། རིགས་བདག་དང་དབྱེར་མེད་པའི་རྩ་བའི་བླ་མ་བརྒྱུད་པ་དང་བཅས་པའོ། ། ཚུལ་ནི་གུས་པས་སོ། ། ལས་སུ་བྱ་བ་ནི། ཕྱག་འཚལ་བའོ། ། ཚིག་གི་དོན་ལ། གང་ལས་བརྩམ་པའི་བརྗོད་བྱ་ངོས་བཟུང་བ།
དེ་ལས་བརྩམ་པའི་གཞུང་གི་མཚན་ཉིད་ལ་མཚན་ཉིད་དེ་ལྡན་གྱི་མཆོད་བརྗོད་ནི། ཞིབ་ཏུ་བཤད་པ་གསུམ་ལས། དང་པོ་ནི། བརྟན་གཡོ་ཀུན་ཁྱབ་ལ་སོགས་པའི་མཆོད་བརྗོད་འདི་བརྗོད་བྱའི་དོན་ཇི་ལྟ་བུའི་དབང་དུ་བྱས་ཏེ་བརྩམ་ཞེ་ན། འདིའི་བརྗོད་བྱ་ནི། འཇིགས་བྲལ་རྣལ་འབྱོར་དབང་ཕྱུག་གི་བཞེད་པས་ལམ་གྱི་སྒྲུབ་པའི་འབྲས་བུ་སྐུའི་མཚན་ཉིད་ལ། སྤྱི་དང་མཐུན་པ་དང་། རྒྱུད་འདི་ཉིད་དུ་གྲགས་པའི་སྐུའི་མཚན་ཉིད་གཉིས་གསུང་པ་ལས། འདིར་ཕྱི་མ་འོ། དེ་ལ་བཤད་གཞི་སྐུ།
འཆད་བྱེད་ཡན་ལག སྐུ་དང་ཡན་ལག་བསྲེ་བ་གསུམ་ལས། འདི་ནི་འཆད་བྱེད་ཡན་ལག་གི་དབང་དུ་བྱས་པའོ། ། དེ་ལ། གནས་ཡོངས་གྱུར་དང་ཡེ་ཤེས་སྐུ། ། མི་གནས་མྱ་ངན་འདས་ཉིད་དང་། ། གཉིས་སུ་མེད་པ་ཉིད་དང་ནི། ། མཛད་པར་རྒྱུན་མི་ཆད་པར་འདུས། ། ཞེས་པ་ལྟར་ལྔ་ལས། བཞི་པ་གཉིས་སུ་མེད་པའི་ཡན་ལག་གི་དོན་གྱི་དབང་དུ་བྱས་ནས་མཆོད་པར་བརྗོད་པ་སྟེ།
འོག་ཏུ་ཚིག་དོན་བཤད་གསལ་བར་འགྱུར་རོ། ། གཉིས་པ་ནི། སྤྱིར་ཚིགས་སུ་བཅད་པ་ལ་བདེ་བར་གཤེགས་པའི་ལུགས་ལ་གྲགས་པ་དང་། སྡེབ་སྦྱོར་མཁན་ལ་གྲགས་པ་གཉིས་ལས། འདི་ནི་ཕྱི་མ་དང་མཐུན་པར་གཙོ་ཆེ་ལ། དེ་ལྟ་བུའི་ཚིགས་བཅད་རེ་རེ་འམ། ཚོགས་པས་དོན་སྟོན་ཚུལ་གྱི་དབྱེ་བ་ནི་གྲོལ་བ་དང་། རིགས་དང་། མཛོད་དང་། འདུས་པ་ཞེས་བྱ་བའི་བཞི་སྟེ།
དཎྜིའི་ཚིག་རྒྱན་ལས། གྲོལ་བ་དང་ནི་རིགས་དང་མཛོད། ། འདུས་པ་ཞེས་བྱ་དེ་འདྲ་ཡིས། ། ཞེས་བཤད་པའི་གྲོལ་བའི་མཚན་ཉིད་ཚིགས་སུ་བཅད་པ་གཅིག་གིས་བརྗོད་བྱའི་དོན་གཅིག་རྫོགས་པར་རང་དབང་ཅན་དུ་རྟོགས་པའོ། ། རིགས་ཀྱི་མཚན་ཉིད་བརྗོད་བྱའི་དོན་བྱེད་ཚིགས་བཅད་དུ་མ་དང་། བྱ་ཚིག་གཅིག་གིས་བསྡུས་པའོ། ། མཛོད་ཀྱི་མཚན་ཉིད། བརྗོད་བྱའི་དོན་རྣམས་གཅོད་མཚམས་སྣ་ཚོགས་དང་། བྱ་ཚིག་སྣ་ཚོགས་པའི་སྒོ་ནས་ཚིགས་བཅད་ངེས་གཟུང་མེད་པ་སྟོན་པའོ། ། འདུས་པའི་མཚན་ཉིད་ནི།
བརྗོད་བྱའི་དོན་གཅིག་ལ་བརྗོད་བྱ་ཚིགས་བཅད་མང་པོ་དང་། བྱ་ཚིག་མང་པོ་འདུས་ནས་སྟོན་པའོ། ། དེ་ལྟར་འདི་ལས་འདི་ནི་མཛོད་ཀྱི་མཚན་ཉིད་དང་ལྡན་པ་སྟེ་གཉིས་སུ་མེད་པའི་ཆོས་ལྔ་ལ་སོགས་པ་དང་རྩ་བརྒྱུད་བླ་མའི་ཆེ་བརྗོད་ལ་སོགས་བརྗོད་བྱ་སྣ་ཚོགས་དང་། ཚིགས་སུ་བཅད་པའི་བཅོད་མཚམས་འདྲ་བ་གསུམ་དང་། ཕྱག་བགྱིའོ་སླར་ཡང་བདག་ལ་སྲུངས་ཞེས་པའི་བྱ་ཚིག་མི་འདྲ་བ་གཉིས་ཀྱིས་བསྟན་པའི་ཕྱིར་རོ། ། གསུམ་པ་ནི། བརྟན་གཡོ་ཞེས་སོགས་ཚིགས་སུ་བཅད་པ་གསུམ་སྟེ། འདིའི་དོན་ལ་ཕྱག་བགྱིའོ་ཞེས་པས་སེངྒེའི་ལྟ་སྟངས་ཀྱིས་བཤད་པས་གཞི་གཟུང་སྟེ། ཡུལ་གང་ལ་ཞེ་ན། གཉིས་སུ་མེད་པའི་ཆོས་ལྔའི་བདག་ཉིད་ཅན་འཁོར་ལོའི་མགོན་པོ་དང་དབྱེར་མེད་པའི་རྩ་བའི་བླ་མ་ལ་དང་།
དེ་ནས་མཐུ་སྟོབས་མགོན་པོ་བརྩེ་བ་ཆེན་པོ། རྡོ་རྗེ་འཆང་བཟང་པོའི་མཐའ་ཅན་རྣམས་དངོས་སུ་སྨོས་ནས། དེ་དག་གི་མཚོན་པའི་བརྒྱུད་པ་རིན་པོ་ཆེའི་འཕྲེང་བ་བར་མ་ཆད་པའི་བླ་མའི་ཚོགས་རྣམས་ལའོ། ། ཞེས་སྦལ་པའི་འཕར་བས། ཕྱག་གི་ཡུལ་རྣམས་སོ་སོར་ངེས་པར་བྱས་ནས། དེ་རུས་སྦལ་གྱི་འགྲོས་ལྟར་ཞིབ་ཏུ་བཤད་པ་ནི། འཁོར་ལོའི་མགོན་པོ་དེའི་ཡོན་ཏན་ཇི་ལྟ་བུ་ཞེ་ན། ཡེ་ཤེས་གྲུབ་པ་ལས། ཁྱབ་བདག་རྡོ་རྗེའི་སྐུ་ཉིད་དང་། ། འགྱུར་བ་མེད་པ་ཉིད་དང་ནི། །
ཡང་དག་ཡེ་ཤེས་རིག་པ་ལ། ། ཀུན་མཁྱེན་ཉིད་ནི་དེ་བས་འདོད། ། ཅེས་པ་ལྟར་ཁྱད་ཆོས་ལྔ་དང་ལྡན་ནོ། དེའི་དང་པོ་ཁྱབ་པ་ནི། རྟན་གཡོ་ཀུན་ཁྱབ་ཅེས་པ་སྟེ། འདིའི་དོན་གང་ལ། གང་གིས། ཇི་ལྟར་ཁྱབ་ཚུལ་གསུམ་ལས། དང་པོ་ནི། རྩ་རྒྱུད་ལས།
བརྟན་དང་གཡོ་བའི་དངོས་པོ་གང་། ། ཞེས་པ་ལྟར། སེམས་རྒྱུད་ཀྱི་མ་བསྡུས་པའི་རི་དང་ཁང་ཁྱིམ་ལ་སོགས་པ་སྣོད་དུ་གཏོགས་པ་རྣམས་ནི་གནས་སྐབས་ཀྱི་ཁྱད་པར་ཕྲལ་དུ་མི་གཡོ་བར་གནས་པ་ན། དུས་ཀྱི་ཁྱད་པར་རི་རབ་ལ་སོགས་པ་བསྐལ་པའི་བར་དུ་མི་འཇིག་པས་བརྟན་པའོ། སེམས་རྒྱུད་ཀྱིས་བསྡུས་པ་ལྷ་མི་ལ་སོགས་པའི་སྐྱེ་དགུ་རྣམས་ནི་གནས་སྐབས་དང་དུས་སྐབས་ཐམས་ཅད་དུ་མི་གནས་པའི་གཡོ་བ་དེ་ཀུན་ལའོ། ། གཉིས་པ་ནི། ཡེ་ཤེས་ཆོས་ཀྱི་དབྱིངས་དང་དབྱེར་མེད་པས། ། ཆོས་ཀྱི་དབྱིངས་ལ་ཡེ་ཤེས་ཞེས་སུ་བསྟན། ། ཞེས་པ་ལྟར། ཆོས་ཀྱི་དབྱིངས་ཤིན་ཏུ་རྣམ་པར་དག་པ་དང་པོའི་སངས་རྒྱས་རྣམ་སྣང་ཆེན་པོ།
དོན་དམ་བྱང་སེམས། ངེས་དོན་གྱི་རྡོ་རྗེ་སེམས་དཔའ་གཉིས་སུ་མེད་པའི་ཡེ་ཤེས་ཞེས་པ་ལ་སོགས་པའི་མཚན་དང་ལྡན་པ་ངེས་སོ། ། གསུམ་པ་རྒྱུའི་དང་། གནས་པའི་དང་། རྟོག་པའི་སྒོ་ནི་ཁྱབ་པའི་ཚུལ་གསུམ་ལས། དང་པོ་ནི། ཆོས་དབྱིངས་དེ་འཁོར་འདས་ཀུན་གྱི་རྒྱུ་ཡིན་པའི་ཚུལ་གྱིས་ཐམས་ཅད་ཁྱབ་པ་སྟེ། དེ་མེད་ན་ཁམས་སུམ་ཐམས་ཅད་ཀྱང་མི་འབྱུང་བས། འཕྲུལ་ངོར་འཁོར་བར་འབྱུང་བའི་རྒྱུ་ཡང་དེ་ཡིན་ཏེ། རྡོ་རྗེ་རྩེ་མོ་ལས།
འདི་ནི་ཁམས་དང་རྒྱུ་དང་དོན། ། ཁམས་སུམ་གྱི་ནི་རྒྱུ་སེམས་དཔའ། ། སྟོང་དང་མཚན་མ་མེད་བཤད་ཅིང་། ། སྨོན་པ་མེད་པ་ང་ཉིད་བཤད། ། ཅེས་སོ། ། དུས་གསུམ་གྱི་སངས་རྒྱས་བྱང་སེམས་ཐམས་ཅད་ཀྱང་དེ་ལས་འབྱུང་བས། མྱང་འདས་ཀྱི་རྒྱུ་ཡང་དེ་ཡིན་ཏེ། དེ་ཉིད་འདུས་པའི་རྒྱུད་ཉེ་བར་བསྡུ་བ་ལས། གང་ཕྱིར་ཐོག་མ་ཐ་མ་མེད། ། བྱང་ཆུབ་སེམས་ནི་ཁྱོད་ཡིན་ཏེ། །
ཁྱོད་ལ་བརྟེན་ནས་རྒྱལ་བ་དང་། ། དཔའ་བོ་བྱང་ཆུབ་སེམས་དཔའ་ཀུན། ། འབྱུང་གཞི་ཡང་དག་འབྱུང་འགྱུར་ལས། ། སངས་རྒྱས་བྱང་ཆུབ་མཆོག་གི་རྒྱུ། ། རྡོ་རྗེ་སེམས་དཔའི་ཁྱོད་ཕྱག་འཚལ། ། ཞེས་སོ། དེས་ཐེག་ཆེན་མྱང་འདས་ཀྱི་རྒྱུར་བསྟན་ཡང་། ཐེག་དམན་གྱི་རྒྱུ་ཡིན་པར་མ་བསྟན་ནོ་སྙམ་ན་མ་ཡིན་ཏེ། དེ་ནི་ཐེག་པ་གསུམ་ཀའི་རྒྱུ་ཡིན་པས་དེ་ལ་ཁམས་གསུམ་པ་ཞེས་གསུངས་ཏེ། རྩེ་མོར།
རྒྱུ་ནི་ཁམས་ཞེས་རབ་ཏུ་བརྗོད། ། བྱང་ཆུབ་སེམས་ཞེས་བྱ་བར་བཤད། ། ད་ནི་ཐེག་པ་གསུམ་འཛིན་པས། ། ད་ནི་ཁམས་གསུམ་པ་རུ་བཤད། ། ཅེས་སོ། ། གཉིས་པ་ནི། ཆོས་ཀྱི་དབྱིངས་འཁོར་འདས་ཐམས་ཅད་ཀྱི་རང་བཞིན་དུ་གནས་པའི་ཚུལ་གྱིས་ཁྱབ་སྟེ། དབྱིངས་དེ་བློ་བུར་གྱི་དྲི་མས་སྒྲིབ་པའི་གནས་སྐབས་སུ་སེམས་ཅན་གྱི་རང་བཞིན་ཡིན་པས་སོ། ། དེའི་ཕྱིར་སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་ཞེས་བྱ་སྟེ། དཔལ་མཆོག་དང་པོ་ལས།
བྱང་ཆུབ་ཀྱི་སེམས་ཆེན་པོ། ཀུན་ཏུ་བཟང་པོ་ཐམས་ཅད་ཀྱི་རང་བཞིན་ཡིན་པས་སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་ཡིན་ནོ། ། ཞེས་སོ། ། ཐེག་པ་གསུམ་གྱི་མྱང་འདས་ཀྱི་དེ་ཉིད་སྒྲིབ་པ་དག་པའི་བྱེ་བྲག་གིས་དམན་འབྲིང་མཆོག་གསུམ་གྱི་རང་བཞིན་དུ་གནས་པའི་ཚུལ་གྱིས་ཁྱབ་སྟེ། རྩེ་མོར། རྫོགས་པའི་བྱང་ཆུབ་རྣམ་པ་དུ། ། དེ་ལ་བྱང་ཆུབ་རྣམ་གསུམ་སྟེ། ། དམན་དང་མཆོག་དང་བར་མ་འོ། ། དམན་པ་ཉན་ཐོས་སེམས་ཡིན་ཏེ། ། བར་མ་རང་རྒྱལ་བྱང་ཆུབ་བོ། །
མཆོག་ནི་བྱང་ཆུབ་སེམས་ཡིན་ཏེ། ། དེ་ནི་མི་འགྱུར་རྡོ་རྗེ་ཡིན། ། ཞེས་སོ། ། ཐེག་པ་གསུམ་མྱང་འདས་ལ་ཁྱབ་པ་བདེན་མོད་འཁོར་བ་ལ་ཁྱབ་པ་མི་འཐད་དེ། འཁོར་འདས་འགལ་བའི་ཕྱིར་རོ་ཞེ་ན། མ་ཡིན་ཏེ་རྒྱུད་ལས། ང་ལས་འགྲོ་བ་ཐམས་ཅད་འབྱུང་། ། ང་ལས་གནས་གསུམ་པོ་ཡང་འབྱུང་། ། ང་ཡི་འདི་ཀུན་ཁྱབ་པ་སྟེ། ། འགྲོ་བའི་རང་བཞིན་གཞན་མ་མཐོང་། །
ཞེས་གསུངས་པའི་ཕྱིར་རོ། ། གསུམ་པ་ནི། ཡེ་ཤེས་དེ་འཁོར་འདས་ཆོས་ཐམས་ཅད་སྐད་ཅིག་ལ་མཁྱེན་ཅིང་། ཐམས་ཅད་ལ་རང་བཞིན་ཤེས་པས་ཅི་དགར་ལོངས་སྤྱོད་པའི་ཚུལ་གྱིས་ཁྱབ་སྟེ། རྩེ་མོར། ང་ནི་ཀུན་གྱི་རྒྱལ་པོ་ཆེ། ། ཐམས་ཅད་རིག་ཅིང་ཐམས་ཅད་སྟེར། ། རྡོ་རྗེ་འཆང་ཆེན་དང་པོ་སྟེ། ། བདེ་བ་ཡི་ནི་རྒྱུ་འདི་ཡིན། ། དེ་བཞིན་ང་ནི་འཇིག་རྟེན་གསུམ། །
ཁམས་གསུམ་རྣལ་འབྱོར་རིག་པའི་མཆོག ། དེ་བཞིན་འཁོར་བ་མྱ་ངན་འདས། ། བདེ་འགྲོ་དང་ནི་ངན་འགྲོ་དང་། ། འདོད་ལྔ་ལ་ཡང་ལོངས་སྤྱོད་ཡིན། ། ཞེས་སོ། ། གཉིས་པ་རྡོ་རྗེའི་སྐུ་ནི། གཞོམ་མེད་རྡོ་རྗེའི་སྐུ་ཞེས་པ་སྟེ། འདི་ལ་དཔེ་བཤད་པ་དང་། དོན་ལ་སྦྱར་བ་གཉིས་ལས། དང་པོ་ནི།
རིན་པོ་ཆེ་རྡོ་རྗེ་ཕ་ལམ་སྟེ། དེ་ནི་ཤིན་ཏུ་བསྲ་ཞིང་ནང་དང་ཁོང་སྟོང་མེད་པ་སྟེ་གཞོམ་བྱའོ། ། འཇོམ་བྱེད་རིན་པོ་ཆེ་གཞན་གྱིས་གཅད་པ་དང་གཞོམ་དུ་མེད་པ་མེས་མི་ཚིག ཆུས་མི་འཇིགས་པ་ཡིན་ལ། དེས་ཕར་དངོས་པོ་ཐམས་ཅད་འཇོམ་པར་ནུས་ཏེ། མདོ་ལས། འཇམ་དཔལ་ནོར་བུ་རིན་ཆེན་རྡོ་རྗེ་ནི། རྡོ་རྗེ་ཉིད་མ་གཏོགས་པ་གཞན་གང་གིས་ཀྱང་བཅག་པར་མི་ནུས་སོ། ། ཞེས་སོ། ། དེ་ནི་ཁམས་བཞི་ལས་སའི་ཁམས་སོ། །
དེ་ལ་འཕགས་པ་ཐོག་མེད་ཀྱིས། ས་ནི་གཉིས་ཏེ། ས་དང་རྡོའོ། ། ཞེས་པ་ལྟར་པའི་ཁམས་ཤིན་ཏུ་འཁྲེགས་པར་གྱུར་པ་ནི་རྡོའོ། ། དེ་ཐམས་ཅད་ཀྱི་གཙོ་བོར་གྱུར་པས་ན་རྗེའོ། ། དེ་ན་རྡོ་རྣམས་ཀྱི་རྗེ་ཞེས་པ་རྫས་དེའི་དངོས་མིང་ཡིན་ནོ། ། གཉིས་པ་དོན་བཤད་པ་ལ་ངོ་བོ་ནི། གཉིས་སུ་མེད་པའི་ཡེ་ཤེས་སོ། ། དེའི་ཡོན་ཏན་ནི། རྡོ་རྗེའི་ཁྱད་ཆོས་རྣམས་དང་མཚུངས་ཏེ།
དེའི་རང་བཞིན་ཆ་དུ་མར་དབྱེ་བར་མི་ནུས་པས་བསྲ་ཞིང་ཁོང་སྟོང་མེད་པ་སྟེ་གཞོམ་བྱའོ། ། དེ་ནི་འཇོམ་པར་བྱེད་པའི་ཆོས་གཞན་གྱིས་གཅད་པ་དང་གཞོམ་དུ་མེད་པ་མཚན་མར་འཛིན་པའི་མེས་མི་ཚིག་ཅིང་། རྣམ་པར་རྟོག་པའི་ཆུས་མི་འཇིག་པ་ཡིན་ལ། ཕར་ཉོན་མོངས་པ་ཐམས་ཅད་འཇོམས་ནུས། དེས་ཀུན་ནས་བླངས་པའི་ལས་ཀྱི་ཀུན་ཉོན་སྡིག་པ་ཐམས་ཅད་བྲལ་བར་བྱེད་ནུས། དེ་གཉིས་ཀྱི་འབྲས་བུ་སྐྱེ་བའི་ཀུན་ཉོན་འགྲོ་དྲུག་གི་འཁོར་ལོ་སྤོང་ནུས་ཏེ། འདོར་ན་མི་མཐུན་ཕྱོགས་ཐམས་ཅད་འཇོམས་ལ་རྡོ་རྗེ་དང་འདྲ་བས། འདི་ལ་རྡོ་རྗེ་ཞེས་བྱ་སྟེ། འདི་ནི་དཔའ་བོའི་མིང་དོན་ལ་བཏགས་པའོ། ། དེ་སྐད་དུ་རྡོ་རྗེ་རྩེ་མོར།
རྡོ་རྗེ་ཞེས་བརྗོད་པ། ཅི་ཕྱིར་རྡོ་རྗེ་བརྗོད་པར་བགྱི། ། བསྲ་ཞིང་སྙིང་པོ་ཁོང་སྟོང་མེད། ། གཅད་དང་གཞིག་པར་བྱ་བ་མེད། ། བསྲེག་པར་བྱ་མེད་འཇིགས་མེད་པས། ། སྟོང་ཉིད་སྙིང་རྗེར་བརྗོད་པར་བྱ། ། འགྲོ་དྲུག་འཁོར་ལོ་སྤོངས་བྱེད་ཅིང་། ། སྡིག་པ་བྲལ་བར་བྱེད་པ་ཡིན། ། བྱང་ཆུབ་སེམས་གང་དེ་རྡོ་རྗེ། ། ཉོན་མོངས་ཐམས་ཅད་བསེལ་བར་བྱེད། །
ཅེས་སོ། ། འདིར་རྗེའི་ཞེས་པའི་ནི་འབྲེལ་པའི་སྒྲ་སྟེ་འོག་མ་རྣམས་ལའང་ཤེས་པར་བྱའོ། ། སྐུའི་དོན་ནི། ཀཱ་ཡ་ཞེས་པའི་སྒྲ་ལུས་དང་། བསགས་པ་དང་། སྒྲོགས་པ་གསུམ་ལ་འཇུག་སྟེ། གཉིས་སུ་མེད་པའི་རྡོ་རྗེ་དེ་ཆོས་ཐམས་ཅད་དང་དབྱེར་མེད་པས་ལུས་དང་། ཟག་མེད་ཀྱི་ཆོས་རྣམས་བསགས་པ་དང་། ཆོས་ཐམས་ཅད་ཀྱི་རང་བཞིན་སྐྱེ་མེད་དུ་སྒྲོགས་པའི་ཕྱིར་སྐུ་སྟེ། བདེན་གཉིས་ལས།
ཆོས་རྣམས་ཀུན་གྱི་ལུས་ཡིན་ཕྱིར། ། ཡོན་ཏན་བསམ་ཡས་ཀུན་བརྟེན་ཕྱིར། ། རིག་པའི་རྗེས་འབྲང་ངོ་བོའི་ཕྱིར། ། སྐྱོབ་པ་རྣམས་ཀྱི་ཆོས་སྐུ་ཡིན། ། ཞེས་སོ། ། གསུམ་པ་འགྱུར་བ་མེད་པ་ནི། ཐོགས་མཐའ་དབུས་བྲལ་འགྱུར་མེད་བདེ་བ་ཆེ། ། ཞེས་པ་སྟེ། ཡེ་ཤེས་དེའི་རང་བཞིན་ལ་དཔྱད་ན་ཐོག་མར་སྐྱེ་བ་དང་། མཐར་འཇིགས་པ་དང་།
དེ་གཉིས་ཀྱི་དབུས་སུ་གནས་པའི་རང་བཞིན་དང་བྲལ་བ་ཡིན་ཏེ། རྣལ་འབྱོར་དབང་ཕྱུག་གིས། འདིར་ནི་ཐོག་མ་བུས་མཐའ་མེད། ། ཅེས་དང་། གསང་འདུས་རྩ་བརྒྱུད་ལས། ཐོག་མ་ཐ་མ་མེད་ཞི་བ། ། ཞེས་དང་། དེའི་དོན་ཨིནྡྲ་བྷུ་ཏིས་ཡེ་ཤེས་གྲུབ་པར། ཐོག་མ་ཐ་མ་མེད་ཅེས་བྱ་བ་ནི། སྐྱེ་བ་མེད་དང་།
འཇིགས་པ་མེད་པ་སྟེ། འདི་ནི་ཁྱབ་པ་ཉིད་དང་། གཟུགས་ཅན་མ་ཡིན་པ་ཉིད་དང་། མི་འགྱུར་བ་ཉིད་དང་། དུས་ཐམས་ཅད་པ་ཉིད་དུ་ཡང་སྟོན་ཏོ། ། ཞེས་དོན་དམ་པའི་མཚན་བརྗོད་ལས། སངས་རྒྱས་ཐོག་མ་ཐ་མ་མེད། ། དང་པོའི་སངས་རྒྱས་རྒྱུ་མེད་པ། ། ཞེས་དང་། དེའི་འགྲེལ་པར་འཇམ་དཔལ་གྲགས་པས་མཛད་པར།
ཐོག་མ་ཐ་མ་ནི། ཐོག་མ་དང་ཐ་མའོ། གང་ལ་ཐོག་མ་དང་ཐ་མ་མེད་པ་དེ་ནི་ཐོག་མ་དང་ཐ་མ་མེད་པ་སྟེ། ཆོས་ཀྱི་སྐུའོ། ། དེ་ཉིད་དོན་དམ་པའི་སངས་རྒྱས་ཏེ་ཞེས་དང་། ཐོག་མ་ཉིད་ཆོས་ཀྱི་སྐུའི་བདག་ཉིད་ཅན་ཡིན་པས་ན། དང་པོའི་སངས་རྒྱས་སོ། ། གང་ལས་ཀྱང་སྐྱེ་བ་མེད་པས་ན་རྒྱུ་མེད་པ་སྟེ། རྒྱུ་ནི་རྗེས་སུ་འགྲོ་བའི་རྒྱུ་དང་། སོ་སོར་འབྲེལ་པ་དང་།
གཅིག་ནས་གཅིག་ཏུ་བརྒྱུད་པའོ། ། ཞེས་སོ། ། དེ་ལྟར་ཐོག་ཐ་བར་གསུམ་དུ་སྐྱེ་འཇིགས་གནས་པ་དང་བྲལ་བས་རང་གི་རང་བཞིན་ནམ། ངོ་བོ་གཞན་དུ་མི་འཕོ་བས། དེ་ལ་འགྱུར་བ་མེད་པ་ཞེས་བྱ་སྟེ། མཆོག་གི་དང་པོ་མི་གཡོ་བ། ། ཞེས་པའི་འགྲེལ་པར། མཆོག་གི་དང་པོའི་ངོ་བོ་ཉིད་དུ་གྱུར་ཀྱང་གལ་སྟེ་རང་གི་ངོ་བོ་ཉིད་ལས་ཉམས་པར་འགྱུར་རོ། ། ཞེས་རྟོགས་པ་ལ། མི་གཡོ་བ་ཞེས་གསུངས་ཏེ།
རང་གི་ངོ་བོ་ཉིད་གཞན་དུ་འགྱུར་བའི་མཚན་ཉིད་ཅན་གྱི་གཡོ་བ་མེད་པས་མི་གཡོ་བ་ཞེས་བྱའི། རི་བྲག་ལྟར་གནས་ནས་རྟག་པ་ཉིད་དུ་མི་གཡོ་བ་ནི་མ་ཡིན་ནོ། ། ཞེས་དང་། སམྦུ་ཊ་ལས། སེམས་ཀྱི་རང་བཞིན་འོད་གསལ་གང་ཡིན་པ། ། དེ་ནི་ནམ་མཁའ་བཞིན་དུ་འགྱུར་མེད་དེ། ། ཞེས་སོ། ། ཁྱད་ཆོས་དེ་དག་དང་ལྡན་པའི་ཡེ་ཤེས་ནམ་མཁའ་ལྟར་སྤྲོས་པ་དང་བྲལ་བ་དེ་ལ་སྡུག་བསྔལ་གྱི་རྣམ་པ་ཐམས་ཅད་མེད་པས། བདེ་བ་ཆེན་པོ་ཞེས་བྱ་སྟེ། ། གཤིན་རྗེ་གཤེད་ཀྱི་རྒྱུད་ལས།
ནམ་མཁའ་ལྟ་བུར་བདག་མེད་པའི། ། ཆོས་འདི་བདེ་བ་ཆེན་པོ་འོ། ། ཞེས་དང་། དེའི་འགྲེལ་པ་དཔལ་འཛིན་ཀྱིས་མཛད་པར། ནམ་མཁའ་ཇི་ལྟ་བ་དེ་ལྟ་བུར་བདག་མེད་པ་སྟེ། འདས་ཤིང་དྲག་པ་གང་ཡིན་པ་དེ་ལ་དེ་སྐད་ཅེས་བྱའོ། ། ཞེས་སོགས་ནས། འདི་ཞེས་བྱ་བ་ནི་འདི་ཉིད་དོ། ། ཆོས་བདེ་བ་ཆེན་པོ་ཞེས་བྱ་བ་ལ། ཆོས་རྣམས་ནི་བདེ་བ་ཆེན་པོ་སྟེ།
རྟོག་པ་མ་ལུས་པ་ཟད་པའི་ཕྱིར་བདེ་བའོ། ། ཞེས་སོ། ། དེའི་ཕྱིར་ཡེ་ཤེས་སྤྲོས་པ་དང་བྲལ་བ་ལ་འགྱུར་མེད་ཀྱི་བདེ་བ་ཆེན་པོར་འདི་གསུངས་པ་དང་། དབང་གོང་མ་དག་གི་ཉམས་སུ་བླང་བྱའི་འགྱུར་མེད་ཀྱི་བདེ་བ་ཆེན་པོ་གཉིས་འཁྲུལ་པར་མི་བྱའོ། ། བཞི་པ་ཡང་དག་པའི་ཡེ་ཤེས་གྲུབ་པ་ནི། སྒྲིབ་བྲལ་ཡང་དག་ཡེ་ཤེས་ལམ་རིགས་པའི། ། ཞེས་པ་སྟེ། དེ་ལ་སྒྲིབ་བྱ་ནི་ཡང་དག་པའི་ཡེ་ཤེས་སོ། ། སྒྲིབ་བྱེད་ནི། དོན་དམ་པའི་མཚན་བརྗོད་ལས།
སྒྲིབ་པ་ཀུན་ལས་ཞེས་པའི་འགྲེལ་པ་སྔགས་དོན་རྣམས་གཟིགས་ལས། དེ་ཐམས་ཅད་ཀྱང་ཡིན། སྒྲིབ་པ་ཡང་ཡིན་པས། སྒྲིབ་པ་ཐམས་ཅད་དེ་ཉོན་མོངས་པ་དང་། ལས་དང་། ཤེས་བྱ་དང་། རྣམ་པར་སྨིན་པ་དང་། སྙོམ་པར་འཇུག་པའི་སྒྲིབ་པའི་དབྱེ་བས་དབང་པོ་ལྔ་རྣམས་ནི་སྒྲིབ་པ་ལྔ་ཞེས་བཤད་དོ། ། ཞེས་གསུངས་པ་རྣམས་སོ། ། དེ་དག་བསྡུ་ན།
ཉོན་མོངས་ཤེས་བྱའི་སྒྲིབ་སྦྱངས་བྱ། ། ཞེས་པ་ལྟར་ཐར་པ་ལ་སྒྲིབ་བྱེད་ཉོན་མོངས་པ་དང་། ཐམས་ཅད་མཁྱེན་པ་ལ་སྒྲིབ་བྱེད་ཤེས་བྱའི་སྒྲིབ་པ་གཉིས་སོ། ། སྒྲིབ་པའི་ཚུལ་ནི། དམུས་ལོང་གི་ཉི་མའི་འོད་མ་མཐོང་བ་ལྟར་བྱིས་པ་རྣམས་ཀྱིས་ཡེ་ཤེས་དེ་མ་མཐོང་བའོ། ། དེ་དང་བྲལ་བའི་ཚུལ་ནི། ཞི་བ་ལྷས། ཉོན་མོངས་ཤེས་བྱའི་སྒྲིབ་པ་ཡིས། ། མུན་པའི་སྙིང་པོ་སྟོང་པ་ཉིད། ། ཅེས་པ་ལྟར་སྒྲིབ་པ་དེ་དག་གི་རང་བཞིན་ནི།
གདོད་མ་ནས་ཡང་དག་པའི་ཡེ་ཤེས་འདི་དང་དབྱེར་མེད་པར་ཤེས་པས་ལམ་གྱི་སྐབས་སུ་སྤང་གཉེན་གཞན་མེད་པས་བགྲོད་བྱའི་ལམ་ཡང་འདི་ཁོ་ནར་རིག་པ་དང་། འབྲས་བུའི་སྐབས་སུ་ཡེ་ཤེས་འདི་ལས་ཐོབ་བྱ་གཞན་མེད་པར་རིག་པ་སྟེ། བྱམས་མགོན་ཞབས་ཀྱིས། ཇི་ལྟར་སྔར་བཞིན་ཕྱིས་དེ་བཞིན། ། འགྱུར་བ་མེད་པའི་ཆོས་ཉིད་དོ། ། ཞེས་དང་། དོན་དམ་པའི་མཚན་བརྗོད་ལས། ཡང་དག་བདག་མེད་ཅེས་པའི་འགྲེལ་པ་སྔགས་དོན་རྣམས་གཟིགས་ལས། ཡང་དག་ཅེས་བྱ་བ་ལ་ཡང་དག་པའི་བདེན་པ་དང་། དེ་བཞིན་ཉིད་དང་།
རྣམ་པར་མི་རྟོག་པ་ཙམ་ཉིད་ཀྱི་ཕྱིར་རོ། ། འདི་ལྟར་གལ་ཏེ་བདག་ལ་སོགས་པའི་དངོས་པོ་མེད་ན་ཆོས་རྣམས་ཀྱི་རང་བཞིན་ཅི་ཡིན། འབྲས་བུ་ཡང་ཅི་ཡིན་ཞེས་ཐེ་ཚོམ་ཟ་བར་བྱ་བ་ཡང་མ་ཡིན་ཏེ། གང་གི་ཕྱིར་འདི་ཁོ་ན་ཆོས་དང་གང་ཟག་ལ་སོགས་པས་རྣམ་པར་དབེན་པའི་མཚན་ཉིད་གཅིག་པ་རྣམ་པར་རྟོག་པའི་བདག་ཉིད་སོ་སོར་སྣང་བའི་ཆོས་ཐམས་ཅད་ཀྱི་ཁམས་སུ་གྱུར་པ། དོན་དམ་པར་མི་གཡོ་བའི་རང་བཞིན་ནོ། ། སྟོབས་ལ་སོགས་པའི་མཚན་ཉིད་འབྲས་བུའི་ཆོས་རྣམས་ཀྱི་ཡང་རྒྱུ་དེ་ཡིན་པའི་ཕྱིར་རོ། དེ་ལམ་གྱི་ཆོས་རྣམས་ཀྱི་ཡང་རྒྱུ་དང་ཁམས་ཏེ། དེས་ན་བདག་མེད་པ་ནི་ཆོས་ཀྱི་དབྱིངས་སུ་བཤད་དོ། ། ཞེས་སོ། ། འདི་ནི་དོན་གྱི་དབང་དུ་བྱས་པའི་གཞི་ལམ་འབྲས་བུའི་གནས་ཚུལ་བླ་ན་མེད་པའོ། །
སྐབས་འདིའི་བྲལ་ཚུལ་དང་། ལམ་གཞན་གྱི་སྤང་བར་བྱ་སྟེ། སྤང་བའི་བྲལ་བ་དང་། རྣལ་འབྱོར་བླ་མེད་ཀྱི་རིམ་པ་དང་པོའི་ཚེ་ལྷར་བསྒྱུར་ནས། ལོགས་སུ་མི་དམིགས་པ་ལ་བྲལ་བར་བྱས་པ་ནི་བདེན་པ་དང་པོའི་དབང་དུ་བྱས་པའི་བྲལ་ཚུལ་ཡིན་པས་འདི་དང་བསྲེ་བར་མི་བྱའོ། ། ལྔ་པ་ཀུན་མཁྱེན་ནི། རྣམ་མཁྱེན་ཞེས་པ་སྟེ། གུར་ལས། སངས་རྒྱས་ཉིད་དེ་ཅི་ལགས། རྣམ་པ་ཐམས་ཅད་མཁྱེན་པ་ཉིད་དོ། །
ཞེས་གསུང་ཏེ། འདི་ལ་མཁྱེན་པ་པོ་ནི་གཉིས་མེད་ཡེ་ཤེས་དེ་ཉིད་དོ། ། མཁྱེན་བྱ་ནི་ཇི་སྙེད་པ་དང་། ཇི་ལྟ་བ་རྣམས་སོ། ། མཁྱེན་ཚུལ་ནི་སྒྲ་ཅན་ཟིན་གྱིས། རྨ་བྱའི་མདོངས་ནི་ཅིག་པུ་ལ། ། རྒྱུ་ཡི་རྣམ་པ་ཐམས་ཅད་ནི། ། ཀུན་མཁྱེན་མིན་པས་ཤེས་བྱ་མིན། ། དེ་ཤེས་ཀུན་མཁྱེན་སྟོབས་ཡིན་ནོ། ། ཞེས་པ་ལྟར།
ཤེས་བྱའི་རྣམ་པ་ཐམས་ཅད་ཀྱིས་རྒྱུ་དང་རྐྱེན་རྣམས་ཕྱིན་ཅི་མ་ལོག་པར་ཐུགས་སུ་ཆུད་པ་ནི་ཇི་སྙེད་པ་མཁྱེན་པ་སྟེ། བདེན་གཉིས་ལས། བརྟགས་པའི་དོན་གྱིས་དབེན་པ་ཡིས། ། ཇི་ལྟར་སྣང་བ་འདི་ཁོ་ན། ། བསྟན་ཏེ་སྐྱེས་པ་ཐམས་ཅད་ཀྱི། ། ཐམས་ཅད་མཁྱེན་པ་མངོན་སུམ་གཟིགས། ། ཞེས་སོ། ། ཇི་སྙེད་པ་དེ་དག་གི་རང་བཞིན་དང་ཡེ་ཤེས་རང་གི་ངོ་བོ་ཆ་ཤས་སོ་སོར་དབྱེར་མེད་པར་ཐུགས་སུ་ཆུད་པ་ནི་ཇི་ལྟ་བ་མཁྱེན་པ་སྟེ། ང་ཡིས་འདི་ཀུན་ཁྱབ་པ་སྟེ། ། ཞེས་དང་།
སྐད་ཅིག་གཅིག་གི་རྫོགས་སངས་རྒྱས། ། ཞེས་པའི་དོན། འཇམ་དཔལ་གྲགས་པས། ཆ་ཤས་མེད་ཅིང་དུམ་བུ་མེད་པར་དེ་ཁོ་ན་ཉིད་ཐུགས་སུ་ཆུད་པ་ལ་ནི་རིམ་པ་ཡོད་པ་མ་ཡིན་ཏེ། ཞེས་སོ། ། དེ་ལྟ་བུའི་ཆོས་ལྔ་པོ་འདི་ལ་མདོ་རྒྱུད་དྲི་མ་མེད་པའི་ལུང་དང་། ཁྱད་པར་འཁྲུལ་ཟད་གོང་མའི་གསུང་དྲི་མ་མེད་པ་མཐའ་ཡས་པ་ལ་སྦྱར་དུ་ཡོད་ཅིང་། སྦྱོར་བར་ནུས་མོད་ཀྱིས། ཧ་ཅང་མང་པའི་འཇིགས་པའི་ཉེ་བར་མཁོ་བ་དེ་ཙམ་མོ། ། འདི་དག་ལ་ཁ་ཅིག་གིས་འགྱུར་མེད་བདེ་བ་ཆེ་ཞེས་པས་ལོངས་སྐུའི་ཡན་ལག་གསུམ་བསྟན་ཅིང་།
ལྷག་མ་རྣམས་ཀྱིས་ཡན་ལག་གཞན་རྣམས་བསྟན་པས་ཡན་ལག་བདུན་ཡིན་ནོ། ། ཞེས་ཟེར་བ་ནི། གང་ལས་བརྩམ་པའི་བརྗོད་བྱ་མ་ངེས་པའི་འཁྲུལ་པ་ཁོ་ནའོ། ། དེ་ལྟར་ཁྱབ་པ་ལ་སོགས་པའི་ཆོས་ལྔའི་བདག་ཉིད་ཅན་ལྷག་པའི་ལྷ་དང་། གཉིས་སུ་མེད་པའི་རྩ་བའི་བླ་མ་ལ་ཕྱག་འཚལ་བ་ནི། ། འདྲེན་མཆོག་བླ་མ་འཁོར་ལོའི་མགོན་པོ་དང་། ། མཚུངས་མེད་རིགས་བརྒྱའི་གཙོ་བོ་རྡོ་རྗེ་སེམས། ། ཞེས་པ་སྟེ། དེ་ལ་འདྲེན་པ་ནི། འགྲོ་བ་རྣམས་འཁོར་བའི་འདམ་དུ་བྱིངས་པ་ལས་རང་རང་སྐལ་བ་དང་འཚམས་པའི་ཐབས་ཀྱི་རྣམ་པར་འདྲེན་པར་མཛད་པ་ཡིན་ནོ། །
ཐེག་པ་གསུམ་གྱི་འཕགས་པ་དང་། གཅིག་ཤོས་ཕན་བདེའི་དགོངས་པ་ཅན་རྣམས་ཏེ། རབ་འབྱོར་ཟླ་བས་སེམས་ཅན་རྣམས་འདུལ་བར་མཛད་ཅིང་ཕན་པ་རྗེས་སུ་སྟོན་པར་མཛད་པས་རྣམ་འདྲེན་ཏེ། ཞེས་སོ། ། མཆོག་ནི་དེ་རྣམས་ཀྱི་ནང་ནས་རབ་ཏུ་གྱུར་པ་སྟེ། དེ་ཐམས་ཅད་ཀྱི་འཕྲིན་ལས་གཅིག་ཏུ་བསྡུས་ནས་སྙིགས་དུས་ཀྱི་འགྲོ་བ་རྣམས་འདུལ་བར་མཛད་པས་དེ་སྐད་ཅེས་བྱ་སྟེ། ཀུན་གྱི་མཛད་པ་བླ་མ་ཡིན། ། ཞེས་སོ། ། བླ་མ་ནི། ཡོན་ཏན་དཔག་ཏུ་མེད་པའི་ཁུར་གྱིས་བརྗིད་ཅིང་།
རྩོམ་བྱེད་བདག་དང་སེམས་ཅན་རྣམས་ཀྱི་བསམ་པ་ལ་སོགས་པར་མཁྱེན་ནས། མངོན་པར་རྟོགས་པའི་ཐབས་སྟོན་པ་སྟེ། དོན་དམ་པའི་མཚན་བརྗོད་ལས། བླ་མ་གསང་སྔགས་ཆེ་བའི་མཆོག ། ཅེས་པའི་དོན་སྒེག་པའི་རྡོ་རྗེས། བླ་མ་སྟེ། སེམས་ཅན་ཐམས་ཅད་ཀྱི་བསམ་པ་དང་། བག་ལ་ཉལ་ཇི་ལྟ་བ་བཞིན་དུ་མཁྱེན་ནས། མངོན་པར་རྟོགས་པ་ཉེ་བར་སྟོན་པས་སོ། ། ཞེས་སོ། །
འཁོར་ལོ་ནི། མང་པོ་ལ་འཇུག་ཀྱང་། འདིར་དོན་དམ་པར་གཉིས་སུ་མེད་པའི་ཡེ་ཤེས་ལས་གཡོ་བ་མེད་བཞིན་དུ། ཀུན་རྫོབ་ཏུ་གང་ལ་གང་འདུལ་དེ་དང་དེ་ལ་སྤྲུལ་པའི་དཀྱིལ་འཁོར་གྱི་འཁོར་ལོ་མཐའ་ཡས་པར་སྟོན་པ་སྟེ། དོན་དམ་པའི་མཚན་བརྗོད་ལས། སྤྲུལ་པའི་འཁོར་ལོ་སྣ་ཚོགས་འཆང་། ། ཞེས་པའི་དོན་འཇམ་དཔལ་གྲགས་པས། དེ་བཞིན་གཤེགས་པ་དཔག་ཏུ་མེད་པའི་དཀྱིལ་འཁོར་འཛིན་པར་མཛད་པས་ན། སྤྲུལ་པའི་འཁོར་ལོ་སྣ་ཚོགས་འཆང་། ། ཞེས་བྱའོ། །
ཞེས་དང་། སྒེག་པའི་རྡོ་རྗེས། སྤྲུལ་པའི་འཁོར་ལོ་སྣ་ཚོགས་འཆང་། ། ཞེས་བྱ་བ་སྟེ། སྣ་ཚོགས་པ་ནི། རྣམ་པ་སྣ་ཚོགས་པའོ། ། འཇིག་རྟེན་དང་འཇིག་རྟེན་ལས་འདས་པའི་ལྷ་རྣམས་ཡང་དག་པར་སྟོན་པའི་བདག་ཉིད་ཀྱི་སྤྲུལ་པ་ནི། སྣ་ཚོགས་སྤྲུལ་པའོ། ། དེའི་འཁོར་ལོ་ནི། སྣ་ཚོགས་སྤྲུལ་པའི་འཁོར་ལོ་སྟེ་དཀྱིལ་འཁོར་རོ། །
དེ་འཛིན་པར་བྱེད་པས་ན་སྤྲུལ་པའི་འཁོར་ལོ་སྣ་ཚོགས་འཆང་ངོ་། ། ཞེས་སོ། ། མགོན་གྱིས་དེ་ལ་དབུས་སུ་ང་ཡོད་དེ། ། ཞེས་པ་ལྟར་དེ་རྣམས་ཀྱི་དབུས་སུ་བཞུགས་པའི་གཙོ་བོ་སྟེ། དེས་མགོན་མེད་པའི་སེམས་ཅན་རྣམས་ལ་ཕན་པར་མཛད་པས་དེ་སྐད་ཅེས་བྱ་སྟེ། དོན་དམ་པའི་མཚན་བརྗོད་ལས། མགོན་སྐྱབས་ཅེས་པའི་དོན་སྒེག་པའི་རྡོ་རྗེས། དེ་ལ་མགོན་ཞེས་བྱ་བ་ནི། སེམས་ཅན་མགོན་མེད་པ་འཁོར་བའི་རྒྱ་མཚོར་བྱིངས་པ་རྣམས་ཀྱི་མགོན་དུ་གྱུར་པའི་ཕྱིར་རོ། ། ཞེས་སོ། །
དེའི་ཡོན་ཏན་ནི། རང་ལས་གཞན་པའི་འཕགས་པ་འོག་མ་དག་དང་། ཆོས་གཞན་གང་གིས་ཀྱང་དཔེ་དང་ཡོན་ཏན་ལ་སོགས་པས་འགྲན་པར་མི་ཟོད་པས་བསམ་གྱིས་མི་ཁྱབ་ཅིང་མཚུངས་པ་མེད་པ་སྟེ། སྡོང་པོ་བཀོད་པར། ཤིན་ཏུ་བརྟགས་ན་རང་བྱུང་གིས། ། ཡོན་ཏན་རྣམས་ཀྱི་ཕྱོགས་གཅིག་མཐའ། ། མི་རྟོགས་སངས་རྒྱས་རྣམས་དང་ནི། ། ཆོས་རྣམས་བསམ་གྱི་མི་ཁྱབ་བོ། ། ཞེས་དང་། བསྔགས་འོས་བསྔགས་པ་ལས།
ཡོན་ཏན་རྒྱ་མཚོ་ཁྱོད་ཡོན་ཏན། ། མཐར་ཐུག་བདག་གི་མི་རྟོགས་སྟེ། ། ནམ་མཁའ་མགོན་མེད་བཻཌཱུརྻ་སྔོན་མདོག ། བྱ་ཡིས་མཐའ་རྟོགས་མི་འགྱུར་མཚུངས། ། ཞེས་སོ། ། རིགས་བརྒྱ་ནི། རིགས་གང་ལ་གྲངས་ཀྱི་ངེས་པ་བརྒྱ་དང་ལྡན་པའོ། ། འདི་ལ་རྒྱུད་སྡེ་རྣམས་ལས་བཤད་ཚུལ་མི་འདྲ་བ་མང་ཡང་རྒྱུད་འདིའི་དགོངས་པ་ནི། གཞི་ལམ་འབྲས་བུའི་རིགས་བརྒྱ་ཕྲག་གསུམ་ལས། འདི་ནི་འབྲས་དུས་ཀྱི་རིགས་བརྒྱའི་དབང་དུ་མཛད་པ་སྟེ།
དེ་ལ་ཡེ་ཤེས་ལྔའི་རང་བཞིན་མི་བསྐྱོད་པ་ལ་སོགས་པའི་རིགས་ལྔ་ལ། མི་བསྐྱོད་པའི་མི་བསྐྱོད་པ་ནས་མི་བསྐྱོད་པའི་དོན་གྲུབ་ཀྱི་བར་ལྔ་དང་། དེ་བཞིན་དུ་རྣམ་སྣང་སོགས་ལ་ལྔ་ལྔར་ཕྱེ་བས་ཉེར་ལྔ། དེ་རྣམས་རེ་རེ་ལ་ཚད་མེད་བཞི་བཞི་སྦྱར་བས་བྱམས་པ་ཚད་མེད་དང་ལྡན་པ་ཉེར་ལྔ་ནས། བཏང་སྙོམས་ཚད་མེད་དང་ལྡན་པ་ཉེར་ལྔ་སྟེ་བརྒྱའོ། ། དེ་ཡང་རྩ་རྒྱུད་ལས། དེ་རྣམས་རིགས་ལ་རིགས་ནི་རྣམ་པ་བརྒྱ། ཞེས་སོ། ། གཙོ་བོ་ནི་དེ་རྣམས་ཀྱི་དབྱེ་གཞི་འམ་ཁྱབ་བྱེད་དུ་གྱུར་པ་ཐུགས་ཀྱི་རིགས་གཅིག་པུ་སྟེ། དེ་ཉིད་ལས།
ཐུགས་ཀྱི་བདག་པོ་རིགས་གཅིག་ཉིད། ། ཅེས་སོ། ། རྡོ་རྗེ་སེམས་དཔའ་ནི་དེའི་མཚན་ཏེ། མཚན་མ་དང་རྣམ་པར་རྟོག་པས་མི་ཕྱེད་ཅིང་། གཉིས་སུ་མེད་པའི་ཡེ་ཤེས་ནི་རྡོ་རྗེ། སེམས་ཅན་གྱི་དོན་ལ་སེམས་དཔའ་འམ། སྲིད་པ་གསུམ་དེ་བཞིན་ཉིད་དུ་རོ་གཅིག་པ་ནི་སེམས་དཔའ་སྟེ། དེ་ཉིད་ལས། རྡོ་རྗེ་མི་ཕྱེད་ཅེས་བྱར་བརྗོད། ། སེམས་དཔའ་སྲིད་པ་གསུམ་གཅིག་པ། །
ཞེས་སོ། ། དེ་དག་གིས་འདི་སྐད་བསྟན་པར་འགྱུར་ཏེ། ཁྱབ་བྱ་བརྟན་པ་སྣོད་དང་། གཡོ་བ་བཅུད་ཀྱི་བསྡུས་པའི་ཆོས་ཀུན་ལ་ཁྱབ་བྱེད་གཉིས་སུ་མེད་པའི་ཡེ་ཤེས་ཀྱིས་ཁྱབ་ཚུལ་དེ་དག་གི་རང་བཞིན་དང་རང་གི་ངོ་བོ་དབྱེར་མེད་པའི་ཚུལ་གྱིས་ཁྱབ་པ་ནི། མི་མཐུན་ཕྱོགས་ཀྱི་གཞོམ་དུ་མེད་པའི་རྡོ་རྗེའི་སྐུའོ། ། དེ་ནི་ཐོག་མཐའ་དབུས་སོགས་སུ་སྐྱེ་སོགས་དང་བྲལ་བས་རང་གི་ངོ་བོ་གཞན་དུ་འགྱུར་བ་མེད་ཅིང་། སྡུག་བསྔལ་ལ་སོགས་པའི་སྤྲོས་པའི་དྲི་མ་མེད་པ་བདེ་བ་ཆེན་པོ་ཡིན་ལ། དེའི་གེགས་སུ་གྱུར་པའི་སྒྲིབ་གཉིས་གདོད་མ་ནས་ཡོད་མ་མྱོང་བའི་ཚུལ་གྱིས་བྲལ་བ་ནི། ཡང་དག་ཡེ་ཤེས་ལམ་རིག་པ་སྟེ། དེའི་ཕྱིར་ཤེས་བྱའི་རྣམ་པ་ཐམས་ཅད་མཁྱེན་པའོ། །
དེའི་བདག་ཉིད་འདྲེན་མཆོག་བླ་མ་རཏྣ་ཝརྡྷ་ནི་འཁོར་ལོའི་མགོན་པོ་མཚུངས་པ་མེད་པ། རིགས་ཀྱི་དབྱེ་བ་བརྒྱ་དང་ལྡན་པའི་ལྷའི་གཙོ་བོ་རྡོ་རྗེ་སེམས་དཔའ་གཉིས་སུ་མེད་པའོ། ། ཞེས་བྱ་བའོ། ། ཕྱག་གི་ཡུལ་གཉིས་པ་ནི། བརྟུལ་ཞུགས་གྲུབ་པ་དཔལ་ལྡན་ཆོས་སྐྱོང་ཞབས། ། ཆོས་ཀྱི་རྒྱལ་པོ་རྗེ་བཙུན་ས་སྐྱ་པ། ། བརྒྱུད་པར་བཅས་ལ་ཞེས་པ་སྟེ། བརྟུལ་ཞུགས་ནི་ནང་དུ་ཡང་དག་པའི་ཡེ་ཤེས་བརྙེས་པས། ཇི་ལྟར་བཞེད་པའི་དོན་སྒྲུབ་པ་ལ། ལྷ་དང་བཅས་པའི་འཇིག་རྟེན་གྱི་བཟློག་པར་མི་ནུས་པའོ། །
གྲུབ་པ་ནི་དེ་ལ་དབང་འབྱོར་པ་སྟེ། ང་བདག་རྩད་ནས་འཐོན་པས་བདུད་ཀྱི་གཡུལ་ལས་རྒྱལ། དངོས་འཛིན་རང་སར་ཞིག་པས་འཁོར་འདས་ཀུན་ལས་སྒྲོལ་ཅེས་རང་གི་དོ་ཧ་ལས་གསུངས་སོ། ། དེ་གང་ལ་ལྡན་པའི་མཚན་ཉིད་ནི་དཔལ་ལྡན་ཆོས་སྐྱོང་ངོ་། ། ཞབས་ནི་བོད་སྤྱི་ལ་གྲགས་ཆེ་བས་རུང་མོད། སྐད་དོད་ལ་པཱ་ད་སྟེ། དེ་ཞབས་དང་། ཞལ་སྔ་དང་། བཞི་ཆ་རྣམས་ལ་འཇུག་པ་ལས། ། འདིར་ཞལ་སྔའི་དོན་ཏེ།
ཚིགས་བཅད་ལྔ་བཅུ་པར། དེའི་མཚན་སྨོས་བརྗོད་ན་ནི། ། མི་མཐར་ཞལ་སྔ་ལྡན་པར་བྱ། ། ཞེས་པ་ལྟར་དཔལ་ལྡན་ཆོས་སྐྱོང་གི་ཞལ་སྔ་ནས་དང་ཞེས་པའོ། ། ཆོས་ཀྱི་རྒྱལ་པོ་ནི། འདུལ་བར་འོས་པ་རྣམས་ལ་ཆོས་ཀྱི་འཁོར་ལོ་གསལ་བར་མཛད་པ་སྟེ། རབ་འབྱོར་ཟླ་བས། ཆོས་ཀྱི་རྒྱལ་པོ་ནི་ཆོས་ཀྱི་འཁོར་ལོ་རབ་ཏུ་བསྐོར་བའི་ཕྱིར་ཆོས་ཀྱི་རྒྱལ་པོའོ། ། ཞེས་སོ། ། རྗེ་བཙུན་ནི་གུས་པ་ཅན་རྣམས་སྲིད་པ་ལས་སྒྲོལ་བར་མཛད་པ་སྟེ།
རྩ་རྒྱུད་ལས། རྗེ་བཙུན་ཞེས་པའི་དོན་ནག་པོ་སྤྱོད་པས་རྗེ་བཙུན་ནི། དེ་ལ་གུས་པ་རྣམས་གྲོལ་བའི་ཕྱིར་རོ། ། ཞེས་སོ། ། ས་སྐྱ་ཞེས་པའི་ས་ནི་དགེ་བའི་ལོ་ཏོག་བསྐྱེད་པར་བྱེད་པ་དང་། སྐྱ་པ་ནི་སྡིག་པའི་དྲི་མ་དང་བྲལ་བར་མཚོན་པས་དཀར་བའི་དོན་ཏེ། འཇམ་དབྱངས་སྤྲུལ་པས། དགེ་ལེགས་ཡོན་ཏན་བསྐྱེད་ཕྱིར་ས། ། སྡིག་པའི་དྲི་མ་སྤངས་ཕྱིར་སྐྱ། ། ཞེས་སོ། །
ས་ཞེས་པ་ནི་ལྡན་པའི་དོན་ཏེ། རྟ་དང་ལྡན་པ་ལ་རྟ་པ་ཞེས་པ་བཞིན། ཡུལ་གྱི་མིང་བདག་པོ་ལ་ལྡན་པས། དེ་སྐད་དུ་གྲགས་པ་ལ་དངོས་ཀྱི་མཚན་ནི་ཨཱ་ནནྡྷ་གརྦྷའོ། ། བརྒྱུད་པར་བཅས་ཞེས་པ་ལ། བརྒྱུད་པ་ནི་བར་མ་ཆད་པའི་དོན་ཏེ། སྔ་མའི་ཞལ་གྱི་དྲོད་མ་ཡལ་བའི་གདམས་པ་ཕྱི་མའི་སྙན་དུ་དངོས་སུ་གནང་བར་མཛད་པ་པོ་ཤར་ཕྱོགས་ཀརྞ་པ་དང་། ཌོཾ་བྷི་བ་ལ་སོགས་པའོ། ། བཅས་པ་ནི་འདི་རྣམས་དང་དངོས་སུ་སྨོས་པའི་མཐུ་སྟོབས་མགོན་པོ་སོགས་པ་རྣམས་ལྷན་ཅིག་ཕྱག་གི་ཡུལ་དུ་བཀོད་པའོ། ། ལ་ཞེས་པ་ནི།
དེ་རྣམས་ཀྱི་ཆེད་དུ་ཞེས་པའི་དོན་ཅན་ནོ། ། གུས་པས་ཕྱག་བགྱིའོ། ། ཞེས་པ་ནི་ཚུལ་ལ་སོགས་པའོ། ། དེ་ཡང་ཚུལ་ནི་གུས་པས་ཞེས་པའོ། ། གུས་པའི་ངོ་བོ་སྒོ་གསུམ་གྱི་ལས་ལུས་ཀྱིས་གནས་ལྔ་ས་ལ་བཏུགས་པ། ངག་གིས་བསྟོད་པ་དང་ཞེས་ས་བརྗོད་པ། ཡིད་ཀྱིས་མཆོད་པ་འབའ་ཞིག་སེམས་ཤིང་འདུད་པའོ། ། ལས་སུ་བྱ་བ་ནི་ཕྱག་བགྱིའོ་ཞེས་པ་སྟེ། ཕྱག་ནི་བྷནྡྷ་ན་ཞེས་པའི་དོན་འཆིང་བའམ། འདུ་པར་འགྱུར་བས་བཤད་མ་ཐག་པའི་འདུད་ཚུལ་དེ་ཉིད་ནི་སྟེ།
ཀུན་ནས་དྭངས་བས་བླ་མ་ཡིས། ། ཞབས་ཀྱི་པདྨར་བཏུད་བྱས་ཏེ། ། ཞེས་པ་ལྟར་རོ། ། བགྱིའོ་ནི་འོས་པའི་བྱ་བ་རང་གིས་བྱེད་པར་ཁས་ལེན་པའོ། ། གཞན་ཡང་བརྒྱུད་པར་བཅས་ཞེས་པའི་སྒྲས་བསྡུས་པ་ནི། སྲས་བཅས་རྒྱལ་བ་དགེས་པའི་བཤེས་གཉེན་མཆོག ། མཁས་ཀུན་དགའ་མཛད་འཕྲིན་ལས་བཟང་པོ་དང་། ། ཞེས་པ་སྟེ། འདི་ལ་སྲས་ནི། སློབ་དཔོན་ཟླ་བས།
ཐུབ་དབང་གསུང་སྐྱེས་རྣམས་དང་། ཞེས་པ་ལྟར། བདེ་བར་གཤེགས་པའི་གསུང་ལས་སྐྱེས་པའི་སྲས་ཉན་ཐོས་དང་། མགོན་པོ་བྱམས་པས། རྒྱལ་སྲས་རྒྱལ་བའི་གཞི་དང་ནི། ། ཞེས་པ་ལྟར། རྒྱལ་པའི་ཐུགས་ལས་སྐྱེས་ཤིང་གདུང་སོབ་པར་ནུས་པའི་བྱང་ཆུབ་སེམས་དཔའ་རྣམས་ནི་ཐུགས་ཀྱི་སྲས་སོ། ། བཅས་པ་ནི་གསུང་སྲས་དང་། ཐུགས་སྲས་དེ་རྣམས་འཁོར་དུ་ལྡན་པའོ། ། དེ་གང་ཞེ་ན།
རྒྱལ་བ་སྟེ་ཚོགས་གཉིས་ཡོངས་སུ་རྫོགས་པའི་སྟོབས་ཀྱིས་བདུད་བཞིའི་གཡུལ་ལས་རྒྱལ་བས་དེ་སྐད་ཅེས་བྱ་སྟེ། རབ་འབྱོར་ཟླ་བས། བདུད་འདུལ་བས་རྒྱལ་བའོ། ། ཞེས་སོ། ། དགེས་པ་ནི། དེ་རྣམས་ཐུགས་ཤིན་ཏུ་རངས་པར་གྱུར་པའོ། ། བཤེས་གཉེན་སོགས་ནི་དགེས་པའི་ཡུལ་ཏེ། བཤེས་གཉེན་ནི་རང་གི་རྒྱུད་ཡོན་ཏན་གྱི་གཏམས་ཤིང་། སྐྱེ་དགུ་རྣམས་ཉེས་པ་ལས་བཟློག་ནས་དགེ་བ་ལ་སྦྱོར་བའི་གྲོགས་ཏེ། གདེངས་ཅན་མགོན་པོས།
དགེ་བའི་བཤེས་གཉེན་དེ་དག་གིས། ། མཚན་ཉིད་མདོར་བསྡུས་མཁྱེན་པར་མཛོད། ། ཆོག་ཤེས་སྙིང་རྗེ་ཚུལ་ཁྲིམས་ལྡན། ། ཉོན་མོངས་སེལ་བའི་ཤེས་རབ་ཅན། ། ཞེས་སོ། ། མཆོག་ནི་དེ་རྣམས་ཀྱི་གཙོ་བོར་གྱུར་པའོ། ། དེ་སུ་ཞིག་ཅེ་ན། མཁས་ཀུན་སོགས་སྟེ། མཁས་པ་ནི་རིག་པའི་གནས་རྣམས་ཇི་ལྟ་བ་བཞིན་དུ་མཁྱེན་པའི་མཁས་པ་ཆེན་པོ་དང་། ཤེས་བྱ་ཕྱོགས་རེ་ཙམ་ཤེས་པ་ཆུང་ངུ་སྟེ།
འཇམ་དབྱངས་སྤྲུལ་པས། མཁས་གང་ཤེས་བྱའི་དེ་ཁོ་ན། ། ཇི་བཞིན་རྟོགས་པ་ཡིན་པར་འདོད། ། བྱེ་བྲག་སྦྱངས་པའི་དོན་ཤེས་པ། ། དེ་ཡང་དེ་ལ་མཁས་པ་ཡིན། ། ཞེས་སོ། ། ཀུན་གྱི་མང་ཚིག་སྟེ། མཁས་པའི་ཚོགས་སོ། ། དགའ་མཛད་ནི། སོ་སོའི་བློ་དང་མཚུངས་པའི་ལེགས་བཤད་ཀྱི་ཚིམ་པར་མཛད་པ་སྟེ།
འཇམ་དབྱངས་སྤྲུལ་པས། བློ་ཆེན་རྣམས་ལ་ཟབ་རྒྱ་ཆེ། ། བློ་ཆུང་གཟུང་བདེ་གོ་སླ་བ། ། ཞེས་པ་ལྟར་རོ། ། འཕྲིན་ལས་ནི། མཛད་པའི་ཚོགས་ཏེ། གདུལ་བྱའི་བྱེ་བྲག་གི་མཐའ་ཡས་པའོ། ། བཟང་པོ་ནི། དེ་རྣམས་ཀྱི་ནང་ནས་ཕུལ་དུ་བྱུང་བ་ལེགས་པར་བཤད་པ་དེ་ཉིད་ཡིན་ཏེ། རྣམ་གྲོལ་གསུམ་གྱི་རྒྱུ་ཡིན་པའི་ཕྱིར་རོ། །
འདིས་ནི་མཚན་གྱི་སྒོ་ནས་སྨད་དུ་བྱུང་བའི་འཕྲིན་ལས་བསྟན་ཏོ། ། དང་ཞེས་པ་འབྱེད་སྡུད་གཉིས་ཀ་ལ་འཇུག་པ་ལས། འདིར་འོག་མ་བསྡུ་བའི་དོན་ནོ། ། དེ་ལྟར་རྣལ་འབྱོར་དབང་ཕྱུག་ལ་སོགས་པ་གསུམ་དངོས་སུ་སྨོས་པའོ། ། ཤུགས་ཀྱིས་བརྒྱུད་པའི་བླ་མ་ཐམས་ཅད་ཕྱག་གི་ཡུལ་དུ་བསྟན་ནས། སླར་ཡང་རྩ་བའི་བླ་མ་ལ་བཀའ་དྲིན་ལྷག་པར་དྲན་པའི་ཚུལ་གྱིས་མཆོད་པ་ནི། དཔལ་ལྡན་བྱང་ཆུབ་སེམས་ཀྱི་རྡོ་རྗེའི་དངོས། ། འདྲེན་པ་མཆོག་དེས་སླར་ཡང་བདག་ལ་སྲུངས། ། ཞེས་པ་སྟེ། དཔལ་ནི་ཐབས་ཀྱི་ཆ་བསོད་ནམས་ཀྱི་ཚོགས་དང་།
ཤེས་རབ་ཀྱི་ཆ་ཡེ་ཤེས་ཀྱི་ཚོགས་མཐར་ཕྱིན་པས་དེ་དག་ཟུང་དུ་འཇུག་པ་གཉིས་སུ་མེད་བའི་ཡེ་ཤེས་ཏེ། རྩ་རྒྱུད་ལས། ཤྲཱི་ནི་གཉིས་མེད་ཡེ་ཤེས་ཏེ། ། ཞེས་སོགས་ལྡན་པ་ནི་དེ་གང་ལ་ཡོད་པ་སྟེ། ཚིག་ཕྱི་མ་དང་སྦྱར་རོ། ། བྱང་ཆུབ་ཀྱི་སེམས་ནི་ཀུན་རྫོབ་དང་། དོན་དམ་གྱིས་བསྡུས་པ་གཉིས་ལས་འདིར་ཕྱི་མ་གཙོ་བོར་གཟུང་ངོ་། ། དེ་ནི་རྡོ་རྗེ་འཆང་ཆེན་པོའི་མཚན་གྱི་སྣམ་གྲངས་ཏེ། གསང་འདུས་རྩ་རྒྱུད་དུ། གསང་བ་འདུས་པ་ལས།
དབང་བསྐུར་བའི་སློབ་དཔོན་ལ་ཇི་ལྟར་བ་ལྟ་བར་བགྱི་ཞེས་ཞུས་པའི་ལན་དུ། རིགས་ཀྱི་བུ་དེ་བཞིན་གཤེགས་པ་ཐམས་ཅད་དང་བྱང་ཆུབ་སེམས་དཔའ་ཐམས་ཅད་ཀྱིས། བྱང་ཆུབ་སེམས་བཞིན་བལྟ་བར་བྱའོ། ། དེ་ཅིའི་ཕྱིར་ཞེ་ན། སློབ་དཔོན་ནི་བྱང་ཆུབ་ཀྱི་སེམས་དང་མཉམ་ཞིང་། རྣམ་པ་གཉིས་སུ་དབྱེར་མེད་དོ། ། ཞེས་སོ། ། རྡོ་རྗེ་ནི་སྔར་བཤད་པ་བཞིན་ཏེ། དེས་ན་བྱང་ཆུབ་སེམས་ཀྱི་རྡོ་རྗེའོ། ། དངོས་ཞེས་པ་ནི།
བླ་མ་དམ་པའི་ངོ་བོ་རྡོ་རྗེ་འཆང་ཡིན་པར་སྟོན་པ་སྟེ། བཤད་རྒྱུད་རྡོ་རྗེ་འཕྲེང་བར། བླ་མའི་ངོ་བོ་རྡོ་རྗེ་འཆང་། ། ཞེས་སོ། ། འདྲེན་པ་མཆོག་ནི་བཤད་ཟིན་ལ། ། དེས་སླར་ཡང་ཞེས་པ་ནི། དགོས་པ་ཤིན་ཏུ་དད་པ་ལ་ལྟོས་ནས་ཆེ་བརྗོད་ཀྱི་མཚན་ནས་སྨོས་ཏེ་མཆོད་བརྗོད་ཀྱི་ཚིག་ལན་གཉིས་བྱུང་བ་སྟེ། ངོ་ཚར་དང་ནི་རྩོད་པ་དང་། ། ཁྲོ་དང་ཞུམ་དང་ངེས་བཟུང་དང་། ། དད་དང་དགའ་བ་རྣམས་ལ་ནི། །
ཚིག་གཅིག་ལན་གཉིས་འབྱུང་བ་ཡིན། ། ཞེས་པ་ལྟར་རོ། ། བདག་ནི་གང་ཞིག་བསྲུང་བའི་ཡུལ་དེ་རྩོམ་པ་པོ་དག་ལའོ། ། སྲུངས་ཞེས་པ་ནི་ཇི་ལྟར་བསྲུང་ཚུལ་ཏེ། བརྩོམ་པ་མཐར་མ་ཕྱིན་གྱི་བར་དང་། ཕྱི་ནས་གཞན་དོན་དུ་མི་འགྱུར་བའི་གེགས་རྣམས་ལས་སྲུངས་ཤིག་ཅེས་པ་སྟེ། མཆོད་པར་བརྗོད་པ་ཤིས་བརྗོད་ཀྱི་མཐའ་ཅན་ནོ། ། གཉིས་པ་བཤད་པར་དམ་བཅའ་བ་ལ་དམ་བཅའ་དངོས་དང་། ཞར་བྱུང་མཚན་དོན་བཤད་པ་གཉིས་ལས། དང་པོ་ནི།
གང་དེའི་དྲིན་ལས་རྟོག་གེའི་ཡུལ་མིན་པའི། ། གཞི་ལམ་འབྲས་བུའི་གསང་བ་ཟླ་མེད་པ། ། ཆ་ཙམ་རྟོགས་ནས་གཞན་ལ་ཕན་པའི་བློས། ། འཆད་པར་འགྱུར་གྱིས་མཁའ་འགྲོས་སྐབས་ཕྱེས་ཤིག ། ཅེས་པ་སྟེ། འདི་ལ་ཕྱེས་ཤིག་ཅེས་པ་གཞིར་བཟུང་ནས། ཡུལ་གང་ལ། དགོས་པ་ཅིའི་ཕྱིར། སུ་ཞིག་གིས་སྐབས་འབྱེད་པ་ལས། ཡུལ་ནི་གང་དེའི་སོགས་ཏེ།
གང་དང་གང་ཞིག་ནི་སྤྱི་སྒྲ་ཡིན་ཀྱང་། དེའི་ཞེས་པ་དང་འབྲེལ་པས་སྔར་གྱི་འདྲེན་པ་མཆོག་ལ་སྙེགས་པས་བྱེ་བྲག་པར་འགྱུར་རོ། ། དེའི་དྲིན་ནི་ཤིན་ཏུ་མང་ཡང་། འདིར་རྒྱུད་དོན་ཕྱིན་ཅི་མ་ལོག་པའི་ཐབས་ལ་སྦྱོར་བར་མཛད་པའོ། ལས་ཞེས་པ་འབྱུང་ཁུངས་སྟོན་པའི་སྒྲའོ། ། དྲིན་དེ་ལས་གང་བྱུང་ན། རྟོག་གེའི་ཡུལ་མིན་པའི་གཞི་ལམ་འབྲུས་བུའི་གསང་བ་རྟོགས་པའོ། ། དེ་ལ་རྟོག་གེ་ནི། རྒྱལ་བ་བྱམས་པས། རྟོག་གེ་བརྟེན་ཅིང་མ་ངེས་པ། །
མ་ཁྱབ་ཀུན་རྫོབ་སྐྱེ་བ་ཅན། ། ཞེས་དང་། དབྱིག་གཉེན་གྱིས། ལུང་ལ་མི་བརྟེན་ཉིད་ཕྱིར་དང་། ། ཞེས་གསུངས་པ་ལྟར་གཏན་ཚིགས་རིགས་པའི་བསྟན་བཅོས་གཙོ་བོར་བྱེད་པའོ། ། ཡུལ་མ་ཡིན་པ་ནི། དེ་དག་གི་བློའི་སྤྱོད་ཡུལ་མ་ཡིན་པ་སྟེ། རྡོ་རྗེ་མཁའ་འགྲོ་ལས། རྟོག་གེ་པ་དང་རྒན་པོ་དང་། ། དགེ་སློང་མོས་པར་གནས་པ་ལ། །
ཡང་དག་དོན་ཤེས་སློབ་དཔོན་གྱིས། ། དེ་རྣམས་དེ་ཉིད་བཤད་མི་བྱ། །

ཞེས་སོ། ། གཞི་ལམ་འབྲས་བུའི་གསང་བ་ནི། ། རྡོ་རྗེ་ཐེག་པའི་རྟོགས་པར་བྱ་རྒྱུ་སྟེ། གཞི་དུས་ཀྱི་གནས་ཚུལ། ལམ་གྱི་བགྲོད་ཚུལ། འབྲུས་བུའི་ཐོབ་ཚུལ་གྱི་རྣམ་གཞག་གོ ། གསང་བ་ནི་དེ་གསུམ་རྟོགས་པ་དང་སྐལ་བ་དམན་པ་རྣམས་ལ་སྦ་བར་བྱ་བ་ཡིན་པས་སོ། ། ཟླ་མེད་པ་ནི། གསང་བ་དེ་ཐེག་པ་གཞན་གྱིས་བསྒྲོད་བྱ་གཞི་ལམ་འབྲས་གསུམ་ལས་མཆོག་ཏུ་གྱུར་པས་དཔེ་ཟླ་མེད་པ་སྟེ། ཌོམྦྷི་བས། འདིར་ནི་སྣོད་ཀྱི་ཁྱད་པར་དང་། །
སྣོད་དུ་བྱ་བའི་ཆོས་དང་ནི། ། འབྲས་བུ་དག་གི་ཁྱད་པར་གྱིས། ། སྔགས་ཀྱི་ཐེག་པ་ཁྱད་པར་འཕགས། ། ཞེས་སོ། ཡང་ཆ་ཙམ་རྟོགས་ཞེས་པས་ནི། དེའི་དོན་ཁོ་བོས་ཆ་ཤས་ཙམ་རྟོགས་ཀྱིས་རྫོགས་པར་མ་ཡིན་ནོ། ། ཞེས་བསྟན་པས་རྟོག་གེ་པས་མི་རྟོགས་པ་ཤིན་ཏུ་གསལ་བར་བྱས་པའོ། ། མདོར་ན་འདྲེན་པ་མཆོག་དེའི་དྲིན་ལས་རྟོགས་གེའི་ཡུལ་མིན་པས་གཞི་ལམ་འབྲས་བུའི་གསང་བ་ཟླ་མེད་པའི་དོན་ཆ་ཙམ་རྟོགས་ནས་གཞན་ལ་འཆད་པར་འདོད་པ་བདག་ལ་ཞེས་པའོ། ། ནས་ཞེས་པ་ནི། བྱེད་པ་པོ་ནས་ཞེས་པའི་ཚིག་གཅིག་པུ་འདིས་དུས་སྔ་མའི་བྱ་བ་གསང་བ་རྟོགས་པ་དང་།
ཕྱི་མར་གཞན་ལ་འཆད་པའི་ལས་གཉིས་བྱེད་པའི་ཚིག་ཡིན་ཞིང་། དེ་ཉིད་བྱ་བའི་དུས་སྔ་མའི་རྗེས་སུ་སྦྱར་བ་སྟེ། ཀ་ལཱ་པར། བྱེད་པོ་གཅིག་དག་གི་སྔ་མའི་དུས་ལའོ། ། ཞེས་སོ། ། དོན་འདི་སྟོན་པའི་ཚིག་གི་རྣམ་གྲངས་ནི། ཕྱག་བྱས་ཏེ་བཤད་པར་བྱ། ཞབས་ལ་བཏུད་དེ་བྲི་བར་བྱ། ཞེས་སོ། ། མང་དུ་འབྱུང་ངོ་། །
འདི་དག་འབྱུང་ཁུངས་སོ། ། འདི་དག་འབྱུང་ཁུངས་ཀྱི་ཚིག་ཏུ་འདོད་པ་ནི་བརྡའ་སྤྲོད་པའི་གཞུང་མི་ཤེས་པའི་རྟགས་སོ། ། དགོས་པ་ནི། གཞན་ལ་སོགས་སྟེ། གཞན་ནི་བདག་དང་སྐལ་བ་མཉམ་པ་དང་། བདག་གི་རྗེས་སུ་འབྲང་བ་ཐམས་ཅད་དོ། ། ལ་ནི་བཞི་པའི་དོན་ལ་འདུན་པ་སྟེ། ཡུལ་དེ་རྣམས་ཀྱི་ཆེད་དུ་ཞེས་པའོ། ། ཕན་པའི་བློ་ནི་ཀུན་སློང་སྟེ། དེ་དག་ལ་ཕན་པའི་སེམས་ཀྱིས་ཞེས་པའི་དོན་ཏོ། །
འཆད་པ་ནི་སྤྱིར་ཚིག་དོན་གཞན་ལ་སྟོན་པ་ཡིན་ལ། འདིར་ཚིག་དོན་ཡི་གེར་བཀོད་པ་ལ་འཆད་པའི་སྒྲ་སྦྱར་བའོ། ། འགྱུར་གྱིས་ནི་མ་འོངས་པའི་ཚིག་སྟེ། འདི་སྔོན་འགྲོའི་སྐབས་ཡིན་པས་གཞུང་དངོས་ཕྱིས་ནས་འབྱུང་ཞེས་པའོ། ། སུ་ཞིག་གི་འབྱེད་པ་ནི། མཁའ་འགྲོ་ཞེས་པ་སྟེ། དེ་ལ་མཁའ་ནི་གཉིས་སུ་མེད་པའི་ཡེ་ཤེས་ཏེ། ཆོས་གཞན་གྱི་གོ་འབྱེད་པས་སོ། ། འགྲོ་བ་ནི་རྫུ་འཕྲུལ་སྣ་ཚོགས་ཀྱིས་དེ་སྤྱོད་ཡུལ་དུ་བྱེད་པ་སྟེ། རཏྣ་རཀྵི་ཏས་སྡོམ་འབྱུང་འགྲེལ་བར།
རྡོ་རྗེ་ནི་མི་ཕྱེད་པའི་ཡེ་ཤེས་སོ། ། ཌ་ནི་མཁའ་ལ་འགྲོ་བ་ལ་ཌའོ། ། ཨ་ཀ་ནི་འཁྱོག་པོར་འགྲོ་བ་ལ་ཨ་ཀའོ། ། མི་ཕྱེད་པའི་ཡེ་ཤེས་ཀྱི་རྡོ་རྗེའི་མཁའ་ལ་འགྲོ་བ་དང་། ཕྱོགས་བཅུར་འགྲོ་བ་ཡང་སྟེ། གང་གི་ཡིན་པ་དེ་དེ་བཞིན་དུའོ། ། ཞེས་སོ། ། འདི་དག་ནི་གསང་བའི་ཆོས་ཀྱི་བདག་པོ་ཡིན་པས་དེ་དག་གིས་སོ། ། སྐབས་ཞེས་པ་ནི་ཇི་ལྟར་འབྱེད་ཚུལ་ལོ། དེ་ལ་སྐབས་ནི་ཚེ་སྐབས་སོགས་དུ་མ་ལ་འཇུག་ཀྱང་།
འདིར་གོ་སྐབས་ཏེ། གསང་བའི་དོན་ཡི་གེར་བྲིས་པ་ལ་འཁུ་བཟློག་ལ་སོགས་པའི་འགལ་རྐྱེན་མི་མཛད་ཅིང་། མཐུན་རྐྱེན་བསྒྲུབ་པའི་ཚུལ་གྱིས་བསྟན་བཅོས་བརྩོམ་པའི་གོ་སྐབས་འབྱེད་པར་ཞུ་བའོ། ། ཕྱེས་ཤིག་ནི་བསྐུལ་བའི་ཚིག་སྟེ། དམ་བཅའི་མཐའི་བྱེ་བྲག་གོ ། གཉིས་པ་ཞར་བྱུང་མཚན་དོན་བཤད་པ་ནི། ། སྤེལ་ལེགས་ཚིག་གི་མེ་ཏོག་ལས་འོང་པའི། ། ཡིད་འཕྲོག་དོན་གྱི་འབྲས་བུ་ང་ཉིད་ཅེས། ། འཁྲུལ་མེད་རང་ཞལ་སྟོན་པའི་རོ་བརྒྱ་པ། ། གང་འདི་ལྗོན་ཤིང་མཛེས་པར་བྱེད་པའི་རྒྱན། །
ཞེས་པ་སྟེ། འདི་ནི་ཀླགས་པ་ཉིད་ཀྱིས་རྟོགས་པར་ནུས་མོད། ཅུང་ཟད་བཤད་ན། རྒྱན་ཞེས་པ་བཤད་པའི་གཞིར་བཞག་ནས། གང་གིས། གང་ལ། ཇི་ལྟར་རྒྱན་བྱེད་པ་ལས། དང་པོ་ནི། གང་གིས་ཞེ་ན། སྤེལ་ལེགས་སོགས་ཏེ།
སྤེལ་བ་ནི། བསྐྱེད་པ་ལ་སོགས་པ་མང་པོ་ལ་འཇུག་ཀྱང་། འདིར་སྒྲིབ་པའི་དོན་དང་། ལེགས་པ་ནི། མཁས་པས་དཔྱད་པ་མེད་ཅིང་བསྔགས་པར་འོས་པའོ། ། ཚིག་ནི་བརྡ་སྤྲོད་པ་ལ་གྲགས་པ་རྣམ་དབྱེའི་མཐའ་ཅན་དང་། གཞན་དུ་གྲགས་པ་དོན་གྱི་ཁྱད་པར་སྟོན་པའི་རྗོད་བྱེད་དེ། གཉིས་ཀ་བཟུང་ངོ་། ། གི་ཞེས་པ་འགྲེལ་པའི་སྒྲ་སྟེ་ཕྱི་མ་དང་སྦྱོར་བའི་དོན་ནོ། ། དངོས་སུ་ན་སྒྲིགས་ལེགས་པའི་ཚིག་ཅེས་བྱའོ། །
མེ་ཏོག་ནི་མཛེས་པའི་ཆོས་དང་ལྡན་པ་སྟེ། དེས་ན་སྤེལ་ལེགས་པའི་ཚིག་དེ་ཉིད་མེ་ཏོག་གི་གཟུགས་སུ་བཀོད་པའོ། ། ལས་ནི་འབྱུང་ཁུངས་སྟོན་པ་དང་། འོངས་པ་ནི་འབྱུང་བའི་དོན་ཏེ། རྒྱ་མཚོ་ལས་ནོར་བུ་ཞེས་པ་ལྟར། ཚིག་ལས་དོན་ཞེས་སོགས་འོག་མ་དང་སྦྱོར། ཡིད་ནི་མ་ན་ཤེས་པ་ལའོ། ། ཞེས་འདོན་པས་དོན་ཤེས་པའི་མཁས་པ་རྣམས་ཀྱི་བློའོ། ། འཕྲོག་པ་ནི་མཐུ་དང་འཇབ་བུ་ལ་སོགས་པའི་ཐབས་ཀྱིས་མ་ཡིན་པར་ཁབ་ལེན་གྱི་ལྕགས་ལྟར་ཡོན་ཏན་མཐོང་བ་ཉིད་ཀྱིས་རང་དབང་དུ་བྱེད་པའོ། ། དེ་ནི་ཡོན་ཏན་དེ་གང་ལ་ལྡན་པའི་ཆོས་ཀྱི་ངོ་བོ་ཉིད་དེ། །
བརྗོད་བྱེད་ཀྱི་ཚིག་ཕུན་སུམ་ཚོགས་པ་དེ་ལས་བྱུང་བའི་བརྗོད་བྱའི་དོན་ཟབ་ཅིང་རྒྱ་ཆེ་བའོ། ། གྱི་ནི་སྔ་ཕྱི་འབྲེལ་བྱེད་དོ། ། འབྲས་བུ་ནི་མོ་ཏོག་གི་གནས་སྐབས་འཕེས་ཤིང་དེའི་ནུས་པ་ཤིན་ཏུ་སྨིན་པའོ། ང་ནི་འབྲས་བུའི་ངོ་བོ་སྨོས་པ་དང་། ཉིད་ནི་དངོས་པོའི་རྐྱེན་ཏེ། ཁོ་ན་དང་། ངེས་པ་དང་། འབའ་ཞིག་ལ་སོགས་པ་དང་དོན་གཅིག་པས་གཞན་མ་ཡིན་པར་སྟོན་པའི་ཚིག་གོ ། ཅེས་དང་། ཞེས་དང་།
ཤེས་རྣམས་བོད་ཀྱི་ཚིག་མཐའ་ལ་ལྟོས་ནས་སྦྱར་དགོས་པ་ལས། འདིར་ད་ཡིག་གི་མཐར་ཅེས་ཐོབ་པ་སྟེ། དེའི་དོན་སྟོན་ཚུལ་ནི། ཁྱད་པར་དུ་འཕགས་པ་ང་ཉིད་ཅེས་བྱའི། གཞན་ནི་མེད་དོ་ཞེས་པའི་དོན་ཅན་ནོ། ། འཁྲུལ་པ་ནི་འོལ་ཅི་ཙམ་དུ་འདྲ་བའི་ཆོས་མང་པོ་ཚོགས་པས་ངེས་པ་མ་རྙེད་པའོ། ། མེད་པ་ནི་དེ་དང་བྲལ་བ་སྟེ། དོན་འདི་དང་འཁྲུལ་གཞིར་གྱུར་པའི་ཆོས་གང་ཡང་མ་དམིགས་པས་སོ། ། རང་ཞལ་ནི་རང་གི་ངོ་བོ་ཡིན་ལ། སྟོན་པ་ནི་དེ་ཉིད་གསལ་བར་བྱེད་པའི་ཆོས་སོ། །
རོ་བརྒྱ་ནི་འདུལ་བར་ཟས་རོ་བརྒྱ་པ་དང་། ཞེས་པའི་རྒྱ་ཆེར་འགྲེལ་དུ། ཟས་གང་ལ་རོའི་རྣམ་པ་བརྒྱ་ཡོད་པ་ནི། ཟས་རོ་བརྒྱ་པའོ། ། ཞེས་རོའི་རྣམ་པ་མང་བའི་དཔེ་ཙམ་དུ་བསྟན་ཀྱང་རེ་རེ་ནས་བགྲང་ཚུལ་མ་གསུངས་སོ། ། འདིའི་བགྲང་ཚུལ་ནི། གསོ་རིག་ལ་མཁས་པ་དག་འདི་ལྟར་བཞེད་དེ། རང་གི་ངོ་བོའི་སྒོ་ནས་རྩ་བའི་རོ་མངར་སྐྱུར་ལན་ཚྭ་ཚ་བ་ཁ་བ་དཀའ་བ་དྲུག་ལ། མངར་བའི་མངར་བ་སོགས་ལའང་དྲུག་དྲུག་ཏུ་ཕྱེ་བས་སོ་དྲུག དེ་དག་སོ་སོའི་རོ་ནི་ལྕེའི་ཡུལ་དུ་གསལ་བར་མྱོང་བས་སོ་དྲུག
ལྟོ་བའི་གནས་སུ་ནུས་པ་སྨིན་པ་སོ་དྲུག་སྟེ་བརྒྱ་དང་བརྒྱད་ཡིན་པ་ལ། བརྗོད་པ་བདེ་བའི་ཕྱིར་བརྒྱ་ཞེས་སྨོས་པའོ། ། ཞེས་གསུངས་སོ། ། ས་ཞེས་པ་ལྡན་པའི་དོན་ཅན་དང་། གང་ནི་སྤྱི་སྒྲ་ཡིན་པར་གོང་དུ་བཤད་དོ། ། དེ་ནི་འདི་ཞེས་པའི་ཚིག་དང་འབྲེལ་པས་སྤྱི་ལས་བྱེ་བྲག་ཏུ་ཕྱེ་བ་རོ་བརྒྱ་པ་འདི་ཞེས་པའི་དོན་ནོ། དེ་དག་ནི་གང་གིས་མཛེས་བྱེད་ཀྱི་ཆོས་སོ། གང་ལ་ཞེ་ན། ལྗོན་ཤིང་ལ་སྟེ། ལྗོན་ཤིང་ནི་རྒྱུད་ཀྱི་མངོན་པར་རྟོགས་པ་རིན་པོ་ཆེའི་ལྗོན་ཤིང་ཞེས་པའི་ཚིག་གི་ཟུར་བསྡུས་པ་སྟེ།
བརྗོད་བྱ་དོན་གྱི་རྒྱུད་གསལ་བར་བྱེད་པ་ནི་མངོན་པར་རྟོགས་པ་ཡིན་ལ། དེ་དཔེའི་སྒོ་ནས་ཕུལ་དུ་བྱུང་བར་བསྟན་པའི་ཕྱིར། རིན་པོ་ཆེའི་ལྗོན་ཤིང་ཞེས་བཏགས་པ་སྟེ། མདོ་ལས་བཤད་པ་ལྟར། རྒྱུ་རིན་པོ་ཆེ་ལས་གྲུབ་པ། རྣམ་པ་རྩ་བ། སྡོང་བུ། ཡལ་ག འདབ་མ། མེ་ཏོག
འབྲས་བུ་ལ་སོགས་པ་ཤིང་སྡོང་ཆེན་པོ་ལ། ཇི་ལྟར་ཡོད་པའི་ཆོས་རྣམས་དང་མཚུངས་ཤིང་། བྱེད་ལས་དགོས་འདོད་ཐམས་ཅད་ཡིད་བཞིན་དུ་འབྱུང་བས་དེ་སྐད་ཅེས་བྱ་སྟེ། དེ་ལའོ། ། ཇི་ལྟར་ན་མཛེས་ཞེས་པའོ། ། མཛེས་པ་ནི་གསལ་བར་བྱེད་པ་སྟེ། དཔེར་ན་གསེར་གྱི་རྒྱན་རིན་པོ་ཆེས་སྤྲས་པས་ཤིན་ཏུ་གསལ་བར་བྱེད་པ་ལྟར་མངོན་པར་རྟོགས་པ་རིན་པོ་ཆེའི་ལྗོན་ཤིང་གི་ཚིག་དོན་རྣམས་བསྟན་བཅོས་འདིས་ཤིན་ཏུ་གསལ་བར་བྱེད་པའོ། ། རྒྱན་གྱིས་ཆགས་པར་བྱེད་པ་དང་། ། མཛེས་པར་བྱེད་པའི་རྒྱན་གཉིས་ལས། ། འདིར་དངོས་སུ་སྨོས་པས་མཛེས་པར་བྱེད་པའི་རྒྱན་ཡིན་ཞེས་བྱའོ། །
དེ་ལྟར་ན་བསྟན་བཅོས་ཆེན་པོའི་སྔོན་འགྲོའི་ཚིག་དོན་ལེགས་པར་བཤད་ཟིན་ཏོ། ། འདིའི་དངོས་གཞི་དང་འཇུག་གཉིས་ཀྱི་རྒྱ་ཆེར་བཤད་པ་གཞན་དུ་ཤེས་པར་བྱའོ། ། ཨ་ཧོཿ དོན་འདི་འཆད་ལ་ཁ་ཅིག་རྒྱབ་ཀྱིས་ཕྱོགས། ། ལ་ལ་ནེ་ཙོའི་འདོན་པའི་རྗེས་སུ་འབྲངས། ། འགའ་ཞིག་གྲེས་ངན་གཏམ་ལ་གཅེས་པར་འཛིན། ། ཕལ་ཆེར་ངལ་འབྲས་གཉིས་འཐུང་འཁྲུས་བཞིན་གྱུར། ། བདག་གིས་མཁས་པའི་སྲོལ་གྱི་རྗེས་སུ་ཞུགས། ། སྦྱངས་འོས་རིག་གནས་ཅི་ནུས་གོམས་པར་བྱས། ། གཟུ་བོར་མི་གནས་སྨྲ་བ་རིང་དུ་སྤངས། །
དེ་ཕྱིར་འདི་ལ་ཉེས་པའི་ཆ་འགའ་མེད། ། འདིར་བཤད་ལེགས་རྟོགས་མདོ་རྒྱུད་དགོངས་འགྲེལ་ཆེ། ། རབ་འབྱམས་གཞུང་གི་སྔོན་འགྲོ་གང་དང་གང་། ། དེ་དེའི་དོན་ལ་ཟབ་ཡངས་བློ་གྲོས་མཆོག ། འཆི་མེད་ལམ་གྱི་རྗེས་འགྲོ་ཐོབ་པར་འགྱུར། ། མཚེའུ་ཆུང་རྙོག་ཆུང་ཁེངས་ལ་མི་ཆགས་པ། ། རབ་འབྱམས་གདེངས་ཅན་གནས་ལ་མངོན་དགའ་བའི། ། མཁྱེན་བཟང་ངང་པའི་དེད་དཔོན་འདིར་སྤྱོན་ལ། ། གཏིང་མཐའ་ཇི་བཞིན་རྟོགས་པའི་འཕྲིན་ལས་མཛོད། ། རབ་མཆོག་ཀུན་མཁྱེན་ལེགས་གསུང་བདུད་རྩིའི་རྒྱུན། །
རབ་དགའི་རིན་ཆེན་སྣོད་དུ་གསོལ་མཁས་པ། ། དཔལ་ལྡན་སྐལ་པ་བཟང་པོ་དེའི་གསུང་བཞིན། ། དཔལ་ལྡན་མིང་གི་དོན་གྲུབ་བདག་གིས་སྦྱར། ། དེས་བསྐྱེད་སྡིག་སེལ་ལྗོན་པའི་གྲུ་ཆེན་གྱིས། ། སྡུག་བསྔལ་མཚོར་བྱིངས་མཐའ་ཡས་འགྲོ་བའི་ཚོགས། ། ཕན་དང་བདེ་བའི་གླིང་དུ་ལེགས་བསྒྲལ་ཏེ། ། ཡོན་ཏན་རྒྱ་མཚོའི་བླ་མ་མྱུར་ཐོབ་ཤོག ། དཔལ་ཀྱཻ་རྡོ་རྗེའི་རྒྱུད་ཀྱི་མངོན་པར་རྟོགས་པ་རིན་པོ་ཆེའི་ལྗོན་ཤིང་མཛེས་པར་བྱེད་པའི་རྒྱན་ཞེས་བྱ་བའི་བསྟན་བཅོས་ཀྱི་སྔོན་འགྲོ་རྒྱ་ཆེར་བཤད་པ་བློ་གསལ་རབ་དགའ་ཞེས་བྱ་བ་འདི་ནི། དགེ་སློང་དཔལ་ལྡན་དོན་འགྲུབ་ཀྱིས་འོག་མིན་གཉིས་པ་ཨེ་ཝཾ་ཆོས་ལྡན་དུ་སྦྱར་བའོ། ། མངྒ་ལཾ།། །།
PAGE * MERGEFORMAT 4 ངོར་མཁན་པོ་དཔལ་ལྡན་དོན་གྲུབ། མངོན་རྟོགས་ལྗོན་ཤིང་མཛེས་རྒྱན་ཀྱི་སྔོན་འགྲོ་རྒྱ་ཆེར་བཤད་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
