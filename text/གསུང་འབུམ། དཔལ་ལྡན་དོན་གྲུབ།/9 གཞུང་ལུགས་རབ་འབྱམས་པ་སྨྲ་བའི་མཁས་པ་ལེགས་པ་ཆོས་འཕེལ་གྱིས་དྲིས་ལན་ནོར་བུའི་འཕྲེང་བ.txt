གསུང་འབུམ། དཔལ་ལྡན་དོན་གྲུབ།
པོད ༩
གཞུང་ལུགས་རབ་འབྱམས་པ་སྨྲ་བའི་མཁས་པ་ལེགས་པ་ཆོས་འཕེལ་གྱིས་དྲིས་ལན་ནོར་བུའི་འཕྲེང་བ།
༄༅། །གཞུང་ལུགས་རབ་འབྱམས་པ་སྨྲ་བའི་མཁས་པ་ལེགས་པ་ཆོས་འཕེལ་གྱིས་དྲིས་ལན་ནོར་བུའི་འཕྲེང་བ་ཞེས་བྱ་བ་བཞུགས་སོ།། དགེ་ལེགས་འཕེལ་བར་གྱུར་ཅིག། ན་མོ་གུ་ར་ཝེ། ཞིང་ཁམས་རྣམ་དག་ཅེས་བྱའི་འགྲོ་བའི་མགོན། ། བཅོམ་ལྡན་ཀླུ་ཡི་རིགས་མཆོག་རྒྱལ་པོ་དང་། ། དབྱེར་མེད་བླ་མ་དམ་པའི་ཞབས་པད་ལ། ། སྒོ་གསུམ་གུས་པ་ཆེན་པོས་ཕྱག་འཚལ་ནས། ། གསུང་རབ་རྒྱ་མཚོ་ཆེན་པོར་ལེགས་འཁྲུངས་པའི། ། དགོངས་དོན་གནད་ཀྱི་ཡིད་བཞིན་ནོར་བུ་མཆོག ། མཁྱེན་ལྡན་བློ་གྲོས་ལུས་བཟང་མཛེས་པའི་བརྒྱན། །
ཚིག་གི་འཕྲེང་བར་སྤེལ་འདི་བླང་བར་མཛོད། ། ཤེས་བྱའི་ཚོགས་ལ་ལེགས་པར་སྦྱངས་ཤིང་དོན་གྱི་བཅུད་རྣམ་པར་ངེས་པའི་མཁྱེན་རབ་ཅན་ལེགས་པ་ཆོས་འཕེལ་བས། ཕྱི་ནང་གི་ཉམས་ལེན་མང་པོའི་དོན་ལ་དྲི་བའི་ཚུལ་གནང་བྱུང་བ་ལ། རྣམ་གྲངས་ཉེར་ལྔ་ཙམ་གནང་བའི་ལན་རྣམས་ཇི་ལྟར་ནུས་པ་བསྟན་པར་བྱའོ། ། ཞེས་དེ་ལ་དྲི་བ་དང་པོ་ནི། གང་ཟག་དཀྲི་ཚུལ་ལ་ཐེག་ཆེན་ཐུན་མོང་མ་ཡིན་པ་དང་། ཐེག་པ་ཐུན་མོང་བ་དང་། ཐེག་དམན་ཉན་རང་གི་ལུགས་གསུམ་དུ་བཤད་ཀྱང་། ཐེག་པ་ཐུན་མོང་བ་ཞེས་པ་འདི། ཐེག་ཆེན་གྱི་ལམ་ལྔ་ས་བཅུ་སོགས།
གཞན་དོན་བྱང་ཆུབ་ཀྱི་སེམས་རྣམས་ཐེག་དམན་གྱིས་ཁས་མི་ལེན་ཞིང་། ཉན་རང་གི་དམན་པ་བརྒྱད། རང་དོན་ཞི་བ་དོན་གཉེར་སོགས་ཐེག་ཆེན་གྱིས་ཁས་མི་ལེན་པས། ཐེག་པ་ཐུན་མོང་བའི་ལུགས་ཞེས་པ་འདི་འཆད་པ་བྱུང་བས། ཐེག་པ་ཐུན་མོང་ཞེས་པའི་གོ་རྒྱུ་འཆང་རྒྱུ་ཡོད་པ་ཞིག་དང་ཞེས་ལན་ལ་གསུམ་སྟེ། ཐེག་པ་ཐུན་མོང་བ་ངོས་བཟུང་བ། དེ་ལམ་བགྲོད་ཚུལ་གསུམ་གྱི་གང་ལ་ལྡན་ཚུལ། དེ་ལ་ཆོས་གསུམ་ཚང་བར་བཤད་པས་ངེས་ཤེས་བསྐྱེད་པའོ། ། དང་པོ་ནི། གསང་སྔགས་ལ་ལྟོས་ནས་ཐེག་པ་གཞན་ལ་ཐུན་མོང་བ་ཞེས་བྱ་ལ།
དེའི་ཚེ་ཐེག་པ་ཆེ་ཆུང་དུ་འཛིན་པའི་གང་ཟག་དག་གིས། རང་རང་གི་ཁྱད་ཆོས་ལས་གཞན་ཁས་མི་ལེན་པར་མ་ཟད། ཐེག་པ་གཉིས་ཀྱི་འཕགས་པ་རྣམས་ལ་སྐྱོན་གྱི་དྲི་མ་གང་ལ་མངའ་ཡང་། འཕགས་པ་ལས་གཅིག་ཤོས་སུ་གྱུར་པ་ཉན་ཐོས་སནྷེ་པ་ལ་སོགས་པས། ཐེག་པ་ཆེན་པོ་ནི་ཀླུ་གྲུབ་ཟེར་བའི་རྫུས་མ་ཞིག་གིས་བྱས་སོ། ། ཞེས་ལས་ངན་གསོག་པ་དང་། ཐེག་ཆེན་འཛིན་པ་ཁ་ཅིག་གིས། བསེ་རུ་ལྟ་བུ་རྣམས་ལ་ནི། ། ཕ་རོལ་ཕྱིན་དྲུག་མིང་ཡང་མེད། ། ཅེས་སོགས་ཀྱིས་དམད་ནས་ཕྱོགས་འཛིན་ཤིན་ཏུ་ཆེ་བས།
གཞུང་ཆེན་མང་པོར་ཐེག་པ་ཆེན་པོ་བཀར་སྒྲུབ་དགོས་འདུག་པས། དེ་གཉིས་ཕན་ཚུན་ལྟོས་ནས་ཐུན་མོང་དུ་འཇོག་པ་མ་ཡིན་པས། ཐེག་ཆེན་གྱི་མདོ་ཕྱོགས་ཡོངས་སུ་རྫོགས་པ་ལ་འཇོག་ཅིང་། རྒྱུ་མཚན་འོག་ནས་འབྱུང་ལགས་སོ། ། གཉིས་པ་ནི་མདོ་དང་། སྔགས་དང་། གཉིས་པོ་བསྲེས་ནས་ལམ་བསྒྲོད་ཚུལ་རྣམས་ལས། མདོ་ལམ་རྐྱང་པ་བགྲོད་ཚུལ་ནི། རབ་དབྱེ་ལས། འོན་ཀྱང་ཐེག་པ་ཆེན་པོ་ཡིས། །
ཞེས་སོགས་ལྟར་ཡིན་ལ། འདིའི་ས་བཅུའི་ཐ་མར་བདུད་བཏུལ་ཚུལ་ལ། ཁ་ཅིག་གིས་དུས་འཁོར་འགྲེལ་ཆེན་ལས་འབྱུང་བའི་ནང་གི་འཕོ་བའི་བག་ཆགས་བཅོམ་ཚུལ་དང་། སྦྱོར་བ་ནི་མ་འབྲེལ་བ་ཁོ་ན་སྟེ། མཚན་མོའི་ཟླ་བ་སྐར་མ་དང་བཅས་པ། ཉིན་མོ་ཉི་མ་ཤར་བས་གསལ་བར་བྱེད་དོ། ། ཞེས་པ་སྨྲ་བ་དང་མཚུངས་པའོ། ། འོ་ན་ཇི་ལྟར་ཞེ་ན། མྱང་འདས་ཆེན་པོའི་མདོ་ལས། བྱང་ཆུབ་སེམས་དཔས་ཐོག་མར་བདུད་བཞི་བཅོམ་ནས།
ཞེས་གསུངས་ཏེ། དེའི་ཐོག་མར་བདུད་བཞི་བཅོམ་ཚུལ་ནི། ཁྱེད་རང་ཕར་ཕྱིན་མཁྱེན་པ་ཡིན་པས་རྟོགས་པར་སླ་ལ། སངས་རྒྱ་ཁར་བཅོམ་ཚུལ་ནི། སྟོན་པས་བྱང་ཆུབ་ཤིང་དྲུང་དུ་བཞུགས་ནས་བདུད་བསྐུལ་བ་ལ་སོགས་པའི་རྣམ་མཐར་རྣམས་ཡིན་ལ། ལམ་འདིས་སུ་ཞིག་གྲོལ་བའི་མཚན་གཞི་ནི། སྟོན་པས་མདོ་ལམ་རྐྱང་པ་གསུངས་པས་གྲོལ་བའི་བྱང་སེམས་རྣམས་ཡིན་པས། སླན་ཆད་རབ་དབྱེའི་གཞུང་གི་དོན་འདི་ལྟར་ཐུགས་ལ་བཞོག་མཛོད། སྔགས་ལམ་རྐྱང་པས་བགྲོད་ཚུལ་ནི། དབང་དང་བྱིན་རླབས་དང་།
དེ་དག་ལས་བྱུང་བའི་ལམ་གྱིས་གྲོལ་བ་རྣམས་ཡིན་ལ། དེའི་མཚན་གཞི་ནི། རྒྱ་བོད་ཀྱི་གྲུབ་ཐོབ་ཕོ་མོ་བགྲང་བ་ལས་འདས་པ་རྣམས་ཡིན། ལམ་བསྲེས་པས་བགྲོད་ཚུལ་ལ། མདོ་ལམ་ནས་སྔགས་ལ་འཇུག་ཚུལ་ཤེས་དགོས་ལ། འདི་ལ་ཁ་ཅིག་ན་རེ། ཚོགས་ལམ་ཆེན་པོ་ནས་སྔགས་ལ་འཇུག་པ་ཡིན། ཞེས་སྨྲ་བ་ལ་ནི་སྒྲུབ་བྱེད་ཅི་ཡང་མེད་ཅིང་། རང་ཉིད་ཀྱིས་ཐོག་མ་ནས་མདོ་སྔགས་གཉིས་ཀ་ལ་ཞུགས་ཤིང་། རྗེས་འཇུག་རྣམས་ལ་ཡང་གཉིས་ཀ་བསྟན་པས་ཁས་བླངས་འགལ་བའི་སྐྱོན་ཡོད་པས་མི་འཐད་ལ།
དོན་ལ་གནས་པ་ནི། སློབ་དཔོན་ལྷའི་འབྱུང་གནས་ཟླ་བས། ཐབས་ཤེས་གྲུབ་པ་ཞེས་བྱ་བ་ལས། ས་བཅུ་པའི་བར་མདོ་ལམ་རྐྱང་པས་བགྲོད་དེ། དེ་ནས་སྔགས་ལ་འཇུག་པར་གསུངས་ཤིང་། རྣལ་འབྱོར་དབང་ཕྱུག་གི་བཞེད་པ། རྗེ་ས་ཆེན་གྱི་ལམ་བསྲེ་བ་ལས། ཁ་ཅིག་ས་དང་པོའི་བར་དུ་ཕ་རོལ་ཏུ་ཕྱིན་པས་བགྲོད་དེ། དེ་ནས་སྔགས་ལ་འཇུག་པ་ཡང་ཡོད། དེ་བཞིན་དུ་ཁ་ཅིག་ས་བདུན་པའི་བར་དང་།
ཁ་ཅིག་ས་བཅུ་པའི་བར་དུ་ཕ་རོལ་ཏུ་ཕྱིན་པས་བགྲོད་ནས། དེ་ནས་སྔགས་ལ་འཇུག་པ་ཡང་གསུངས་པས། འཇུག་མཚམས་དེ་དག་དུ་ཕ་རོལ་ཏུ་ཕྱིན་པ་དང་མཐུན་པའི་བྱང་ཆུབ་ཀྱི་སེམས། ལམ་ལྔ། ས་བཅུ་སོགས་དང་བསྲེས་ནས་བསྒོམ་པ་རྣམས་ཡིན་ཅིང་། འདིའི་མཚན་གཞི་ནི་གདུལ་བྱ་རིམ་གྱིས་འཇུག་པ་དང་། གཅིག་ཆར་འཇུག་པའི་གང་ཟག་རྣམས་ཡིན་ལ། ཉམས་ལེན་འདིའི་སྐབས་ཀྱི་སེམས་བསྐྱེད་སོགས་རྣམས་ལ། མདོ་སྔགས་ཐུན་མོང་བ་ཞེས་བྱ་ཞིང་། དེའི་ཤུགས་ཀྱིས་ཐེག་ཆེན་གྱི་མདོ་སྡེ་རྣམས་ལ་ཡང་།
ཐུན་མོང་བའི་མཚན་དུ་བཏགས་པའོ། ། དེ་བཞིན་དུ་དཀྱིལ་འཁོར་དུ་ཉན་རང་བཀོད་པ་རྣམས་ཀྱང་། སྔགས་ལམ་དང་གདུལ་བྱའི་རིགས་ལ་ལྟོས་ནས་ཐུན་མོང་དུ་འགྱུར་བ་ལགས་སོ། ། གསུམ་པ་ཆོས་གསུམ་ཚང་ཚུལ་ལ། དགོངས་གཞི་ནི། ལམ་བསྲེས་པ་མདོ་དང་མཐུན་པའི་ཉམས་ལེན་གྱིས། སྐལ་བ་དང་ལྡན་པའི་གང་ཟག་གིས་ཉམས་སུ་བླང་དུ་རུང་ཞིང་། ལེན་དགོས་པས་དེ་དག་ལ་སྤྱི་དོན་ནམ་ཐུན་མོང་ཞེས་གསུངས་པའོ། ། དགོས་པ་ནི། དེ་ལྟར་མ་བསྟན་ན།
མདོ་ལམ་ལ་ཞུགས་པ་རྣམས། རང་གི་ལམ་ལ་དམན་པ་དང་། འབྲས་བུ་མེད་པར་དོགས་པའི་བློ་ཅན་རྣམས་ལ་འགྱོད་པ་བཟློག་པའི་ཆེད་དུ་གསུངས་པ་ཡིན་པས། སློབ་དཔོན་ཟླ་བ་གྲགས་པས། མདོ་སོགས་ལ་ནི་རབ་ཞུགས་པའི། ། འགྱོད་པ་བཟློག་པར་བྱེད་པ་དང་། ། ཞེས་སྤྱི་དོན་ཡིན་པར་གསུངས་ཤིང་། བཀའ་སྲོལ་གཙང་མ་བརྒྱུད་པའི་གསུང་བགྲོས་ལས། གཙོ་བོ་ནས་ནི་མེ་རིའི་བར། ། གཙོ་བོ་ཉིད་ཀྱི་རྣམ་འཕྲུལ་ཡིན། །
ཞེས་གསུང་པས། ཉན་རང་བཀོད་པ་སོགས་ཀྱང་། དེའི་རིགས་ཅན་གྱི་གདུལ་བྱ་ལ་འགྱོད་པ་བཟློག་པར་བྱེད་པའི་ཐམས་ལགས་སོ། ། དངོས་ལ་གནོད་བྱེད་ནི། དྲི་མ་མེད་པའི་ལུང་འོག་ནས་འབྱུང་བ་རྣམས་སོ། ། དྲི་བ་གཉིས་པ་ནི། ཡང་དོན་གཅིག་ན་མ་རྨོངས་པ་དང་། ཞེས་སོགས་སློབ་དཔོན་སྡེ་སྣོད་གསུམ་པའི་ཚུལ་གསུམ་སྒྲོན་མེའི་ལུང་འདི། རང་ལུགས་སྔགས་ཀྱི་ཡིག་ཆ་ཕལ་ཆེར་དུ། མདོ་ལས་སྔགས་ཁྱད་པར་འཕགས་པའི་ཤེས་བྱེད་དུ་དྲངས་འདུག་པ་ནས།
ཐབས་མང་བ་དང་། དཀའ་བ་མེད་པ་སོགས། མདོ་ལས་བླ་མེད་ཁྱད་པར་དུ་འཕགས་ཚུལ་དུ་འགྲོ་ནའང་། རྒྱུད་སྡེ་འོག་མ་གསུམ་མདོ་ལས་ཁྱད་པར་དུ་ཕགས་ཚུལ་དུ་འགྲོ་བ་དཀའ་བ་འདུག་པས། འོག་མ་གསུམ་མདོ་ལས་ཁྱད་པར་དུ་ཕགས་ཚུལ་དུ་འཆད་ན་ཇི་ལྟར་བྱེད་ལགས། ཞེས་པའི་ལན་ལ་གཉིས་སྟེ། རྒྱུད་སྡེ་འོག་མ་གསུམ་ལ་ཁྱད་ཆོས་བཞི་པོ་ཚང་བར་བསྟན་བཅོས་དེ་ཉིད་དུ་བཤད་ཚུལ་དང་། དེ་གསུམ་མདོ་ལས་ཁྱད་པར་དུ་འཕགས་ཚུལ་ལུང་བཞིན་གྱིས་བསྒྲུབ་པའོ། ། དང་པོ་ནི། གཞུང་དེ་ཉིད་ལས།
མཁས་པ་སྙིང་རྗེ་ཆེ་ལྡན་པས། ། དཔྱད་དེ་ཐབས་ཀྱི་མཆོག་ལེན་ཅིང་། ། ཐ་མལ་པ་ཡི་ཐབས་སྨད་ནས། ། མི་འཕོ་བ་ཡི་གནས་ཐོབ་བོ། ། ཞེས་དང་། དེའི་འགྲེལ་པར་ཕ་རོལ་ཏུ་ཕྱིན་པ་ལ་སྤྱོད་པའི་བྱང་ཆུབ་སེམས་དཔའ་རྣམས་ནི། ཞེས་སོགས་ནས། དོན་བསྡུ་བ་ན། འདི་ནི་ཕ་རོལ་ཏུ་ཕྱིན་པའི་རྣལ་འབྱོར་པ་ལས་གསང་སྔགས་ཀྱི་སྒོ་ལ་སྤྱད་པ་སྤྱོད་པ་རྣམས་ལ་རྨོངས་པ་ཡིན་ནོ། ། ཞེས་གསུངས་པས།
ཕར་ཕྱིན་ལ་སྤྱོད་པ་རྣམས་རྨོངས་པ་དང་། གསང་སྔགས་པ་རྣམས་མ་རྨོངས་བར་བཤད་དོ། ། ཁྱད་ཆོས་གཉིས་པ་ནི། དེ་ཉིད་ལས། སེམས་ཅན་ཀུན་དོན་ལེགས་བསྒྲུབ་ཕྱིར། ། བློ་ཆེན་ལ་ནི་ཐབས་ཐམས་ཅད། ། དབྱེ་བ་རྣམ་བཞིའི་ཚུལ་གྱི་མཆོག ། འགྲོ་བའི་སྟོན་པ་གསུང་པ་ཡིན། ། ཞེས་དང་། འགྲེལ་པར་ཚུལ་གཞན་ཐམས་ཅད་དུ་ནི།
བཅོམ་ལྡན་འདས་ཀྱི་དཀའ་ཐུབ་དང་། སྡོམ་པ་དང་བརྟུལ་ཞུགས་ལ་སོགས་པ་མཐོ་རིས་དང་། ཐར་པ་ཐོབ་པའི་ཐབས་ཉིད་ཡིན་པར་གསུངས་ལ། སེམས་ཅན་ཐམས་ཅད་དཀའ་ཐུབ་དང་སྡོམ་པ་ལ་སོགས་པ་སྤྱོད་པར་ནུས་པ་མ་ཡིན་ཏེ། ཞེས་སོགས་ནས། དོན་བསྡུ་བ་ན། དེ་བས་ན་བཅོམ་ལྡན་འདས་སེམས་ཅན་ཐམས་ཅད་ཀྱི་བསམ་པ་དང་། བག་ལ་ཉལ་མཁྱེན་པས་སྔགས་ཀྱི་བསྟན་བཅོས་རྣམ་པ་བཞི་གསུངས་ཏེ། གང་ཡང་རེ་ཞིག་སྐྱེ་བ་གཞན་དུ་གོམས་པའི་བག་ཆགས་ཀྱིས། སྐྱེ་བོ་མེད་པའི་ནགས་ཚལ་གྱི་གནས་དང་།
འཁྲུས་དང་། དཀྱིལ་འཁོར་བྲི་བ་དང་། མཆོད་པ་དང་། སྦྱིན་སྲེག་དང་། དཀའ་ཐུབ་དང་། བཟླས་བརྗོད་ལ་སོགས་པའི་བྱ་བ་མེད་པར་ཡི་མཉམ་པར་འཇོག་པ་མི་ཐོབ་པས། དེའི་ཕྱིར་བྱ་བའི་རྒྱུད་སྟོན་པར་མཛད་པ་ཡིན་ནོ། ། ཞེས་སོགས་གསུངས་ཏེ། འདི་ཐབས་མང་བའི་དངོས་གཞི་རྒྱུད་སྡེ་བཞི་ལ་མཛད་པས་འོག་མ་གསུམ་ལ་ཁྱད་ཆོས་མི་ལྡན་ན་ཐབས་མང་བ་ངོས་འཛིན་རྒྱུ་མེད་པར་འགྱུར་ལགས་སོ། ། ཁྱད་ཆོས་གསུམ་པ་ནི།
དེ་ཉིད་ལས། གང་ཞིག་གང་དུ་ཇི་ལྟར་འདོད། ། དེ་ཉིད་དེ་ལ་ངེས་སྦྱོར་ཞིང་། ། འདོད་པའི་དོན་ཐོབ་མཛད་པ་ཡིས། ། དམ་པའི་དོན་ནི་ཐུབ་པས་གསུང་། ། ཞེས་དང་། འགྲེལ་བར་འདི་ནི་གསང་སྔགས་ཀྱི་ཐེག་པ་ཆེན་པོའི་ལྷག་པའི་ཁྱད་པར་ཡིན་ཏེ། སེམས་ཅན་གང་། ཡུལ་གང་དུའམ། དུས་གང་དུ།
ཇི་ལྟར་མངོན་པར་འདོད་པར་འགྱུར་བ་སྟེ། དེ་ཉིད་དུ་ངེས་པར་སྦྱོར་ཞིང་ཐབས་བདེ་བ་དེ་ཉིད་ཀྱིས་བྱང་ཆུབ་ཐོབ་པར་མཛད་པ་ཡིན་ནོ། ། ཞེས་སོགས་ནས། དོན་བསྡུ་བ་ན། དེ་ལྟར་སེམས་ཅན་གང་ལ་མངོན་པར་འདོད་པ་དེ། དེ་ཉིད་ལ་ངེས་པར་སྦྱོར་བར་མཛད་པས། གཙོ་བོ་སེམས་ཅན་ཐམས་ཅད་ཐམས་ཅད་མཁྱེན་པའི་གནས་ཐོབ་པར་མཛད་པའི་ཕྱིར། སྔགས་ཀྱི་ཐེག་པ་ཉིད་དཀའ་བ་མེད་ཅིང་བྱང་ཆུབ་ཀྱི་རྒྱུའི་གཙོ་བོ་ཡིན་ནོ། ། ཞེས་གསུངས་སོ། ། ཁྱད་ཆོས་བཞི་པ་ནི།
དེ་བས་དབང་པོ་རྣོ་གྱུར་པའི། ། རྣལ་འབྱོར་པ་ནི་ཐབས་མཁས་པས། ། ངན་འགྲོ་ཅན་གྱི་ལས་རྣམས་གང་། ། བྱེད་ཀྱང་དག་པ་ཐོབ་པར་གྱུར། ། ཞེས་དང་། འགྲེལ་པར། འདིར་བདེན་པ་དེ་ཁོ་ན་ཉིད་ཀྱི་རྣལ་འབྱོར་པ་ནི། དེ་ཁོ་ན་ཉིད་ཀྱི་ཐབས་མ་ཤེས་པའི་ཕྱིར། དབང་པོ་བརྟུལ་པོ་ཡིན་པར་ཤེས་པར་བྱའོ། ། ཕ་རོལ་ཏུ་ཕྱིན་པའི་རྣལ་འབྱོར་པ་ནི།
ཐབས་ཉིད་ལ་འཁྲུལ་པ་ཡིན་པའི་ཕྱིར། དབང་པོ་འབྲིང་པ་ཡིན་ནོ། ། གསང་སྔགས་ཀྱི་སྒོར་སྤྱད་པ་སྤྱོད་པ་རྣམས་ནི་གང་དུ་ཡང་རྣམ་པར་རྨོངས་པ་མེད་པས་ན། དབང་པོ་རྣོན་པོ་ཡིན་ནོ། ། ཞེས་སོགས་ནས་དོན་བསྡུ་བ་ན། གསང་སྔགས་ཀྱི་སྒོའི་སྤྱད་པ་སྤྱོད་པ་རྣམས་ནི་དབང་པོ་རྣོ་བ་ཉིད་ཡིན་པའི་ཕྱིར། མོས་པ་དང་མངོན་པར་བརྩོན་པ་མེད་པ་མ་ཡིན་ནོ། ། ཞེས་གསུངས་སོ། ། གཉིས་པ་ལུང་གཞན་གྱིས་སྒྲུབ་པ་ནི། སློབ་དཔོན་ཛྙཱ་ན་ཨཱ་ཀ་རས་བྱ་བ་སྤྱིའི་སྒྲུབ་ཐབས་ལས།
དཔེར་ན་སྐྱེས་བུ་སྟོབས་ཆུང་བའམ། ། ཕྱུགས་ཀྱི་ཤིང་རྟས་ཡུན་རིང་གིས། ། བགྲོད་པར་བྱ་བའི་གནས་དེར་ནི། ། རྐང་མགྱོགས་སྒྲུབ་པའམ་ཉི་ཟླས་ནི། ། མྱུར་བ་ཉིད་དུ་བགྲོད་པར་འགྱུར། ། དེ་བཞིན་ཕ་རོལ་ཕྱིན་པ་འམ། ། ལམ་གཞན་དག་ལ་བརྟེན་ནས་ནི། ། ཡུན་རིང་འཇུག་པར་འགྱུར་བ་དེར། ། སྔགས་པས་ཚེ་འདིར་འཇུག་པ་ནི། ། མཉམ་མེད་མཐུ་ལ་བརྟེན་ཕྱིར་རོ། །
ཞེས་པས་མདོར་བསྟན་ནས། མཉམ་པ་མེད་པའི་མཐུ་ནི། འཇུག་པའི་སྤྱོད་པ་ལ་སོགས་པ་གསུམ་གྱིས་རྒྱས་པར་བཤད་ཅིང་ཁྱད་པར་འཕགས་པར་གསུངས་ཏེ། དེ་ཉིད་ཀྱི། དེ་ལ་འཇུག་པའི་སྤྱོད་པ་ནི། ། སྔགས་ལ་དད་པའི་སློབ་མ་ཡིས། ། བླ་མ་ཡོན་ཏན་ལྡན་པ་ལ། ། ཡུན་རིང་བསྙེན་པ་སྔོན་འགྲོ་བས། ། བསྙེན་གནས་གསོལ་བ་བཏབ་བྱས་ལ། ། དཀྱིལ་འཁོར་འཇུག་དང་དབང་བསྐུར་ཞིང་། །
རང་གི་འདོད་ལྷ་བཟུང་བ་སྟེ། ། དེ་ནི་གཞི་ཡི་རྐྱེན་ཞེས་བྱ། ། ཞེས་གསུངས་པས། དབང་བསྐུར་གྱི་ཆོ་གའི་སྒོ་ནས་སློབ་མ་སྔགས་ཀྱི་སྡོམ་ལྡན་དུ་བྱེད་པ་འདི་ནི་ཕར་ཕྱིན་ཐེག་པར་མ་བཤད་པས། ཁྱད་པར་དུ་འཕགས་ཆོས་དང་པོ་ཡིན་ལ། དེ་བཞིན་དུ་སྒྲུབ་པ་དང་གྲུབ་པའི་སྤྱོད་པ་ཡང་གསལ་བ་གསུངས་ཤིང་། ཕར་ཕྱིན་ལས་རྒྱུད་སྡེ་འོག་མ་གསུམ་ཁྱད་པར་དུ་འཕགས་ཚུལ་ཤིན་ཏུ་རྒྱས་པར་གསུངས་ཀྱང་འདིར་མང་བར་དོགས་པས་མ་བྲིས་ལ། མཁྱེན་པར་འདོད་ན་བྱ་སྤྱོད་ཀྱི་སྤྱི་རྣམ་ལ་སོགས་པར་ཞིབ་ཏུ་གཟིགས་མཛོད། དྲི་བ་གསུམ་པ་ནི། དོན་གཅིག་ན་ཞེས་པ་ཡང་གནས་སྐབས་ལྟ་བ་གཅིག་པ་དང་།
མཐར་ཐུག་མདོ་སྔགས་གཉིས་འབྲས་བུ་གཅིག་པ་ལ་བཤད་པར་སྣང་ཞིང་། རབ་དབྱེར། ཕ་རོལ་ཕྱིན་པའི་སྤྲོས་བྲལ་ལས། ། ཞེས་སོགས། མདོ་སྔགས་ཀྱི་ལྟ་བ་མཐའ་བཞིའི་སྤྲོས་པ་དང་བྲལ་བ་ལ་མཐུན་པར་བཤད་པ་འདི་དང་། ལམ་འབྲས་སྐབས་སུ་བུམ་དབང་གི་ཟུང་འཇུག་གི་ལྟ་བ་དང་། གསང་དབང་གི་རང་འབྱུང་ཡེ་ཤེས་ཀྱི་ལྟ་བ་དང་། ཤེར་དབང་དང་དབང་བཞི་པ་སོགས་ཀྱི་ལྟ་བ་དུག་མེད་བདེ་སྟོང་ཡེ་ཤེས་ཀྱི་ངོར་སྐྱེས་པ་རྣམས་སྤྲོས་བྲལ་མེད་དགག་གི་ལྟ་བར་མ་བྱུང་བས། འདི་འཆད་ཚུལ་ཇི་ལྟར་བྱེད་ལགས། ཞེས་པའི་ལན་ལ་གསུམ་སྟེ།
མདོ་སྔགས་དོན་གཅིག་པའི་ཚུལ་བཤད་པ་རབ་དབྱེའི་དགོངས་པ་དང་། དབང་བཞི་པའི་ལྟ་བ་དོན་གཅིག་ཏུ་བསྒྲུབ་པ་འཆད་ཚུལ། གཞན་དག་རྒྱུད་ཀྱི་དོན་མ་ཡིན་པར་བསྟན་པའོ། ། དང་པོ་ནི། ཚུལ་གསུམ་སྒྲོན་མེར། མཐར་ཐུག་གི་སངས་རྒྱས་རྡོ་རྗེ་འཛིན་པའི་ས་ལ་བཤད་པ་དོན་ལྡན་ཡིན་ཀྱང་། མདོ་སྔགས་ལྟ་བ་གཅིག་པ་དེའི་ཚིག་ཟིན་ལ་མེད་ཅིང་། ས་བཅུ་གཅིག་པ་འབྲས་བུ་བཤད་པ་དེ། རྗེ་བཙུན་གོང་མའི་བཞེད་སྲོལ་ལ་སྤྱི་དོན་མཐར་ཐུག་ཏུ་གསུངས་ལ། འདི་ལ་བཀའ་རྒྱུད་པ་ཁ་ཅིག་དང་།
ས་ལུགས་པ་ཁ་ཅིག་གིས་རྫོགས་པའི་སངས་རྒྱས་གོ་ཆོད་ཡིན་མིན་རྩོད་པའི་ལུགས་བྱས་ནས། ཡིག་རུལ་སྐུར་རེས་མང་དུ་བྱས་འདུག་སྟེ། གཉིས་ཀས་རྒྱུད་དོན་མ་རྙེད་པར་འདུག འདི་ཉིད་སློབ་ལམ་ཐུན་མོང་མ་ཡིན་པ་དང་བཅས་པ་ལ་མཐའ་སྤྱོད་རྒྱས་པར་བྱ་དགོས་ཏེ། མང་བས་འཇིགས་པས་བཞག་ལ། མཁྱེན་པར་འདོད་པས་རྡོ་རྗེ་འཆང་གི་ཟུང་འཇུག་རྡོ་རྗེ་འཆང་གི་ས་མཚམས་རྣམ་པར་བཞག་པ་ལ་གཟིགས་རྟོགས་གནང་མཛོད་ལགས། གཉིས་པ་ནི། རབ་དབྱེ་ལས། ཕ་རོལ་ཕྱིན་པའི་ཞེས་སོགས་གསུངས་པའི་ཤེར་ཕྱིན་གྱི་ལྟ་བ་མཐའ་བཞིའི་སྤྲོས་བྲལ་དུ་འཆད་པ་དང་། དབང་བཞི་པའི་ལྟ་བ་བདེ་སྟོང་ཟུང་འཇུག་དུ་འཆད་པ་གཉིས་ཅུང་ཟད་ཀྱང་མི་འགལ་ཏེ།
འདི་ནི་བདེ་སྟོང་ཟུང་དུ་འཇག་པ་ཡིན་ལ། དེ་བཞིན་དུ་བདེ་སྟོང་ལྷན་ཅིག་སྐྱེས་པ། བདེ་སྟོང་གཉིས་སུ་མེད་པ། བདེ་སྟོང་དབྱེར་མེད་པ་ལ་སོགས་པའི་དོན་ཡིན་ལ། ཟུང་འཇུག་འདིའི་མཚན་གྱི་རྣམ་གྲངས་ནི། སྤྱོད་བསྡུས་སྒྲོན་མེ་ལས་ལྔ་བཅུ་ལྷག་ཙམ་གསུངས་ཤིང་། འདིའི་དོན་སྟོན་ཚུལ་ལ། རྒྱུད་དང་གྲུབ་ཆེན་མང་པོའི་གཞུང་ལས། ཁ་ཅིག་གིས་སྟོང་པའི་ཆ་ནས་གསུངས། ཁ་ཅིག་གིས་བདེ་བའི་ཆ་ནས་གསུངས།
འགའ་ཞིག་གིས་ཐབས་སོ་སོའི་ཆ་ནས་གསུང་མོད། ངོ་བོ་ཟུང་འཇུག་སྟོན་པ་ལ་ཁྱད་པར་མེད་ལ། བདེ་སྟོང་ཟུང་འཇུག་སོགས་ཁས་བླངས་པའི་བདེ་བའི་རང་བཞིན་སྟོང་ཉིད་སྤྲོས་བྲལ་ཡིན་པས། འདི་དང་ཤེར་ཕྱིན་གྱི་སྤྲོས་བྲལ་ལ་སྤྲོས་བྲལ་ཡིན་མིན་གྱི་ཁྱད་པར་རྡུལ་གྱི་ནང་ནས་རྡུལ་ཕྲ་རབ་ཙམ་ཡང་མེད་པས། དེ་སྐད་གསུངས་པ་ཡིན་ནོ། ། འདི་ལ་བདེ་བའི་རང་བཞིན་སྤྲོས་བྲལ་དུ་མི་འདོད་ན། ཟུང་འཇུག་ཅེས་པའི་བདེ་བ་དང་། ཟུང་དུ་འཇུག་རྒྱུ་དེ་གང་ཡིན། ལྷན་སྐྱེས་ཞེས་པ་གང་དང་ལྷན་ཅིག་སྐྱེས་པ་ཡིན། གཉིས་མེད་ཡེ་ཤེས་ཀྱང་ཟུང་འཇུག་ལས་ཆ་སོ་སོར་དབྱེ་བ་མེད་པས་གཉིས་མེད་ཡིན་ལ།
གང་གི་སྤངས་བྱའི་གྲངས་གཉིས་དང་བྲལ་བ་ལ། གཉིས་མེད་དུ་འདོད་པ་ནི། རྒྱུད་སྡེའི་དགོངས་པ་མ་ལགས་སོ། ། གསུམ་པ་ནི། ཟུང་འཇུག་དང་ལྷན་སྐྱེས་སོགས་ཀྱི་རང་བཞིན་སྟོང་པར་བཤད་པ་ལ་སོམ་ཉི་ཟ་བ་དག་གིས་ནི། དབང་བཞི་པའི་ངོ་སྤྲོད་བརྟག་གཉིས་ལས་ཁྱད་ཆོས་དྲུག་ལྡན་དུ་གསུང་པའི་ནམ་མཁའི་དཀྱིལ་ལྟ་བུ་ཞེས་པ་བསྒོམ་པ་དང་། བཤད་དུ་མི་རུང་ཞིང་། མཐར་ཐུག་གི་འབྲས་བུ་ཡན་ལག་བདུན་ལྡན་དུ་གསུང་པའི་རང་བཞིན་མེད་པའི་ཡན་ལག་མ་ཚང་བས། རྒྱུད་སྡེའི་རྒྱ་མཚོ་ལས་དགོངས་དོན་གྱི་ནོར་བུ་ལོན་པར་རློམས་ཀྱང་རང་རྟོག་གིས་འཆིངས་བུའི་ཕྲེང་བ་བླངས་ནས། གཞན་ལ་ངོམ་པ་ཙམ་དུ་ཟད་པས།
རྒྱུད་སྡེའི་དོན་ལ་རྒྱབ་ཀྱི་ཕྱོགས་ལགས་སོ། ། མདོར་ན་གང་ཟག་གཅིག་གིས་ཚེ་གཅིག་ལ་རྡོ་རྗེ་འཛིན་པའི་ས་ཐོབ་ཚུལ་ནི། འདྲེན་མཆོག་ཀུན་དགའ་བཟང་པོའི་བསྟོད་པ་འཇམ་དབྱངས་ཆོས་རྗེས་མཛད་པ་ལས། རྦ་རླབས་གསུམ་གྱི་འགྲོས་བཞི་ཐིམ་པས། ། བདེ་སྟོང་ཟུང་འཇུག་མངོན་དུ་གྱུར་ནས། ཡན་ལག་བདུན་ལྡན་གོ་འཕངས་བརྙེས་པར། ཞེས་གསུང་པ་འདི་འི་འབྲས་དུས་ཀྱི་དབང་གི་མཐར་ཐུག་གི་འབྲས་བུ་མངོན་དུ་བྱེད་ཚུལ་བསྟན་པ་ཡིན་པས། འདི་ལ་ཐུགས་རབ་ཞིབ་མོས་ལེགས་པར་དཔྱད་ནས། ཚིག་འཆར་གཞན་གྱི་རྗེས་སུ་མི་འབྲང་བ་ཤིན་ཏུ་གལ་ཆེ་ལགས། དྲི་བ་བཞི་པ་ནི།
དབང་པོ་རྣོན་པོས་དབང་བྱས་ནས། ། ཞེས་པ་ཡང་། གང་ཟག་དབང་པོ་རབ་ལ། གསང་སྔགས་ཁྱད་པར་དུ་འཕགས་ཚུལ་འདི་དང་། ལམ་འབྲས་སྐབས་སུ་འཁྲིད་ཀྱི་གཞུང་ཤིང་བཞིའི་ནང་དུ། དབང་པོ་རབ་འབྲིང་གསུམ་གྱི་སྒོ་ནས་ལམ་འབྲས་བུ་དང་བཅས་པས་བཀྲི་བར་མི་ནུས་པའི་གདུལ་བྱ་མེད་པར་བཤད་པས་དབང་པོ་བརྟུལ་པོ་ཡང་སྔགས་ཀྱི་ལམ་དུ་གདུལ་བྱར་མི་འགལ་ཚུལ་ཇི་ལྟར་ལགས་ཞེས་པའི་ལན་ནི། དབང་པོ་གསུམ་གྱིས་ཁྲིད་ཡིག་འདིར། ལམ་འབྲས་ཀྱི་བཀྲི་བར་མི་ནུས་པ་སོགས་ཀྱི་ཚིག་མེད་ཅིང་། ལམ་འབྲས་ཟིན་བྲིས་ཕྱི་མ་ཁ་ཅིག་ཏུ། དེ་སྐད་ཟེར་བ་ནི།
ལམ་ལ་ཆེ་བརྗོད་བྱེད་པར་འདོད་ཀྱང་མ་ཤེས་པར་སྣང་སྟེ། འདི་ཉིད་ལས་བརྟུལ་འབྲིང་གཉིས་ལས་རྒྱུ་འབྲས་སོགས་ལ་ཐུན་མོང་བས་བཀྲི་བར་གསུངས་ཤིང་། རྣོན་པོ་ལ་གསུམ་དུ་ཕྱེ་སྟེ། དེ་རེ་རེ་ལའང་གསུམ་གསུམ་དུ་ཕྱེ་སྟེ། སོ་སོའི་སྐལ་བ་བཞིན་དུ་སྔགས་ལམ་སྟོན་པར་གསུང་པས། མ་བརྟགས་པ་ཤིན་ཏུ་ཕྱེ་བ་ཡིན་ལགས། སྤྱིར་ལམ་འབྲས་ཙམ་ལ་སྔགས་ལམ་ཁོ་ནས་མ་ཁྱབ་སྟེ། སྣང་བ་གསུམ་གྱི་འཁྲིད་བཞིན་ནོ། ། ཁ་ཅིག་གིས་སྣང་བ་གསུམ་སྔགས་ལམ་དུ་བྱས་ནས། འདིའི་སྔོན་དུ་རྒྱུ་དབང་བྱེད་པ་རྣམས་ནི་རྣམ་པར་འཆལ་པའོ། །
མདོར་ན་ཚུལ་གསུམ་སྒྲོན་མེར། ཕར་ཕྱིན་པ་ལས་སྔགས་ལ་སྤྱོད་པ་རྣམས་ཁྱད་པར་དུ་འཕགས་ཚུལ་གོང་དུ་བསྟན་པ་ལྟར་ཡིན་པས། དབང་པོ་གསུམ་གྱི་འཁྲིད་ཡིག་དང་འགལ་བའི་སྐྱོན་ཅུང་ཟད་ཀྱང་མེད་ལགས་སོ། ། དྲི་བ་ལྔ་པ་ནི། བྱ་སྤྱོད་གཉིས་གྲུབ་མཐའ་དང་བཀྲི་ན། བྱེ་མདོ་གཉིས་མདོ་སྡེ་པ་གཙོ་ཆེ་ཞིང་། ཆགས་པའི་སྒོ་ནས་ཀྱང་ལྟ་བ་ལས་རྒོད་པ་གཙོ་ཆེ་ཞིང་། ལག་ལེན་གྱི་སྒོ་ནས་ཀྱང་ཕྱི་གཙང་སྦྲ་ཁོ་ན་དང་། ནང་ཏིང་འཛིན་ཆ་མཉམ་དུ་སྤྱོད་པའི་བྱ་རྒྱུད་ལས་སྤྱོད་རྒྱུད་ཁྱད་པར་དུ་འཕགས་ཚུལ་མང་དག་གསུངས་ཀྱང་། ཆོ་གའི་འཆིངས་སྟོང་ཡི་གེའི་སྒྲ་གཟུགས་དང་།
ཕྱག་རྒྱ་མཚན་མ་ལྷ་དྲུག་སྟེ། ཞེས་ལྷ་དྲུག་གི་བསྒོམ་ཚུལ་གྱི་ཆོ་གའི་འཆིང་ལ། བྱ་སྤྱོད་གཉིས་བྱ་རྒྱུད་ལས་སྤྱོད་རྒྱུད་ཁྱད་པར་དུ་འཕགས་ཚུལ་གཏན་མ་ཕྱེད་པས། དེ་གཉིས་ཀྱི་ཁྱད་པར་འབྱེད་ཚུལ་ཞིག་དང་། ཞེས་པའི་ལན་ལ་གཉིས་ཏེ། རྒྱུད་སྡེ་བཞི་རང་ཚུགས་ཐུབ་པར་བཤད་པ་དང་། བྱ་སྤྱོད་གཉིས་བསྲེས་ནས་འཆད་པའི་ལུགས་སོ། ། དང་པོ་ནི། རྒྱུད་སྡེ་མང་པོ་དང་བསྟན་བཅོས་ཆེན་པོ་དུ་མ་ལས། རྒྱུད་སྡེ་བཞི་སོ་སོར་སྒྲུབ་ཚུལ་ངེས་པའི་ལུང་ཤིན་ཏུ་མང་བར་ཡོད་དེ་བྲི་བར་མ་ནུས་ལ།
ཟུར་ཙམ་སྨྲས་ན། རྡོ་རྗེ་གུར་ལས། དམན་པ་རྣམས་ལ་བྱ་བའི་རྒྱུད། ། ཞེས་སོགས་དང་། ཡང་དག་པར་སྦྱོར་བ་ལས། རྒོད་དང་བལྟས་དང་ལག་བཅང་དང་། ། གཉིས་གཉིས་འཁྱུད་དང་རྣམ་པ་བཞི། ། སྲིན་བུའི་ཚུལ་གྱི་རྒྱུད་བཞིར་གནས། ། ཞེས་གསུངས་པ་ལྟར། རྒྱུད་སྡེ་བཞིའི་དབྱེ་བ་ལ་ངེས་པ་རྙེད་པ་ཞིག་མཛད་ནས་ལེགས་བཤད་སྨྲ་བ་ལ་བརྩོན་པར་མཛོད།
གཉིས་པ་ནི། རྒྱ་གར་དུ་སློབ་དཔོན་སངས་རྒྱས་གསང་བས། རྟོག་པ་བསྡུས་པ་ཞེས་བྱ་བའི་རྒྱུད་ལས། བདག་གི་རྣལ་འབྱོར་ལ་ལྷ་དྲུག་གི་བསྡུས་པར་བཤད་པ་འདི་ཉིད་ཀྱིས་བྱ་སྤྱོད་གཉིས་ཀའི་ཉམས་ལེན་བསྡུས་པར་བཞེད་ནས། སྒྲུབ་ཐབས་ཁ་ཅིག་ལ་སྦྱོར་བར་མཛད་འདུག བོད་ཀྱི་མཁས་པ་སྔ་མ་རྣམས་ལ་འདི་མ་བྱུང་ཡང་། ཕྱི་མ་ཁ་ཅིག་གིས་འདི་ལེགས་པོ་ཡིན་པར་དགོངས་ནས། བྱ་རྒྱུད་ཀྱི་སྒྲུབ་བསྐོར་ཁ་ཅིག་ལ་སྦྱོར་བར་མཛད་པ་ལ། གསང་སྔགས་མཁྱེན་པ་གཞན་དག་གིས། སངས་རྒྱས་གསང་བས་ནི་བྱ་སྤྱོད་གཉིས་བསྲེས་ནས་རྒྱུད་སྡེ་གསུམ་དུ་བཞེད་ལ།
བཞི་རུ་བཞག་པའི་ཕྱོགས་ལ་དེ་མི་རུང་བ་ཡིན་ཞེས་དཔྱད་པ་ཅུང་ཟད་མཛད་དོ། ། སྔ་དུས་བསྲེས་པའི་ཉམས་ལེན་དེ་ཀ་མཛད་པའི་རྒྱུན་ལ། དེང་སང་ལྷ་དྲུག་གི་རྣམ་གཞག་བདག་གི་རྣལ་འབྱོར་ལ་གསུངས་པ་མ་གོ་བར། མདུན་བསྐྱེད་ལ་ཡོད་པའི་ལྷ་དྲུག་བདག་བསྐྱེད་ལ་བསྒོམ་པ་ལོ་འགའ་ཞིག་བྱུང་སོང་། དེ་ནི་དེ་བས་ཀྱང་འཇིགས་སུ་རུང་བ་རློམས་སེམས་དང་ང་རྒྱལ་གྱི་ནོར་དང་ལྡན་པ་ཁ་ཅིག་གིས་འདིའི་སྒྲུབ་སྐོར་གྱི་ཡི་གེ་ལས། འདི་ཁོ་བོས་བླ་མེད་ལྟར་བཀྲལ་བ་ལྟར་ཡིན་པས། གཙང་སྦྲ་ལ་སོགས་པ་མི་དགོས་ཟེར་ནས། བྱ་སྤྱོད་ཀྱི་ཉམས་ལེན་ནག་པོར་བཏང་བ་འདྲ་སྟེ། གསལ་ཆེས་ན་མི་དགའ་བ་འདུག་པས། རྒྱུད་སྡེ་བཞིར་བཞག་པ་ལ།
འདི་འཐད་མི་འཐད་དང་། ཉམས་ལེན་འདི་ལེགས་སམ་ཉེས་ཞིབ་ཏུ་དཔྱད་པ་གནང་མཛོད། དྲི་བ་དྲུག་པ་ནི། བྱ་རྒྱུད་ཀྱི་ཆུ་དང་ཅོད་པན་གྱི་དབང་། དེ་སྟེང་དུ་སྤྱོད་རྒྱུད་ལ་རྡོ་རྗེ་དྲིལ་བུའི་དབང་གསུང་པར་བཤད་པ་འདི་ལ། བླ་མེད་ཀྱི་ཆུ་དབང་སོགས་སྦྱང་གཞི་སྦྱོང་བྱེད་ཀྱི་ཆ་ལུགས་མེད་པས། འདི་རྣམས་རང་རྐང་གི་དབང་བསྐུར་ལུགས་ཇི་ལྟར་བྱེད་ལགས། ཞེས་པའི་ལན་ལ་གཉིས་སྟེ། རྒྱུད་སྡེ་བཞིའི་དབང་གི་བབ། ཡེ་ཤེས་ཐིག་ལེ་ལས་གསུངས་པ་ལྟར་བཤད་པ་དང་གྲུབ་ཆེན་སོ་སོས་རྒྱལ་བའི་དགོངས་པ་ལྟར་བཤད་ཚུལ་ལོ། །
དང་པོ་ནི། རྒྱུད་དེ་ཉིད་ལས། ཆུ་ཡི་དབང་བསྐུར་ཅོད་པན་དག ། བྱ་བའི་རྒྱུད་ལ་རབ་ཏུ་གྲགས། ། ཞེས་སོགས་གསུངས་པ་ལྟར། རྒྱུད་སྡེ་སོ་སོ་ལ་དབང་གི་བབ་མི་འདྲ་བ་བཞི་གསུང་ལ། དེའི་ཚེ་བླ་མེད་མ་གཏོགས་པ་གཞན་གསུམ་ལ། དབང་དང་ལམ་གང་གི་སྐབས་སུ་ཡང་སྦྱང་གཞི་སྦྱོང་བའི་རྣམ་གཞག་མེད་པར་རྒྱུད་སོ་སོ་གཟིགས་པས་གསལ་བ། ཁ་ཅིག་ན་རེ། རྣལ་འབྱོར་རྒྱུད་ཀྱི་ཐུན་མཚམས་སུ་རྡོ་རྗེ་སེམས་དཔའ་ཁོ་ནའི་ང་རྒྱལ་གྱིས་སྤྱོད་ལམ་བྱེད་པར་རྡོ་རྗེ་རྩེ་མོ་ལས་གསུང་པས་སྦྱང་གཞི་སྦྱོང་བ་དང་སྣང་བ་ལྷར་བསྒོམ་ཚུལ་གྲུབ་ཟེར་བ་ནི།
རྒྱུད་དེ་ཉིད་ཀྱི་དགོངས་པ་མ་ངེས་པའོ། ། རྣལ་འབྱོར་རྒྱུད་མན་ཆད་ཀྱི་དབང་བསྐུར་ཚུལ་ནི། ཆོ་ག་སོ་སོའི་སྐབས་ཀྱི་དོན་འགལ་རྐྱེན་སེལ་བ་དང་། མཐུན་རྐྱེན་སྒྲུབ་པར་དགོངས་ནས་ཆོ་ག་སོ་སོ་བྱེད་པར་ལགས་སོ། ། གཉིས་པ་ནི། འོ་ན་དེ་ལས་གཞན་བཤད་དུ་མི་རུང་ངམ་སྙམ་ན། མ་ཡིན་ཏེ། རྒྱལ་བའི་དགོང་པས་ཕྱིན་ཅི་མ་ལོག་པར་རྟོགས་པའི་གྲུབ་ཆེན་རྣམས་ཀྱིས། རྒྱུད་གཅིག་ཉིད་ཀྱང་གཞན་དང་མཐུན་པར་བཀྲལ་བ་ཡོད་དེ། རྡོ་རྗེ་རྣམ་འཇོམ་གྱི་རྒྱུད་ལས།
རྒྱུད་དོ་ཅོག་གི་རྩ་བ་དེ་ཞེས་གསུང་པ་ལ་བརྟེན་ནས། གྲུབ་ཆེན་ཁ་ཅིག་གིས་བྱ་རྒྱུད་རང་རྐང་གི་ཚུལ་དུ་བཀྲལ། དེ་བཞིན་དུ་འགའ་ཞིག་གིས་སྤྱོད་རྒྱུད་དང་། ལ་ལས་རྣལ་འབྱོར་རྒྱུད། གཞན་གྱིས་བླ་མེད་ལྟར་བཀྲལ་བ་ཡོད་པས་གཅིག་ཏུ་མ་ངེས་སོ། ། དེར་མ་ཟད་མདོ་སྡེའི་དགོངས་པ་སྔགས་སུ་བཀྲལ་བ་ཡོད་དེ། འཕགས་མཆོག་ཀླུ་སྒྲུབ་ཞབས་དང་། གྲུབ་ཆེན་དཱ་རི་ཀ་པས་ཤེར་སྙིང་གི་དགོངས་པ་ཡུམ་ཆེན་མོ་གཙོ་འཁོར་ལྔའི་སྒྲུབ་ཐབས་སུ་བཀྲལ་བ་བཞིན་ནོ། ། དེ་ལྟར་བཀྲལ་བ་ལ་མ་དག་པའི་དྲི་མ་ཡོད། ཅེས་སྨྲ་བར་འདོད་པ་ནི་མ་ཡིན་ལགས་སོ།
དྲི་བ་བདུན་པ་ནི། ཆུང་འབྲིང་ལམ་དང་སེམས་ཉིད་ལ་གོལ། ཞེས། སྣང་བ་ལྷག་པའི་ལྷར་འཆར་བ་བུམ་དབང་བསྐུར་བའི་ལག་རྗེས་ལ། ཐ་མལ་གྱི་རྣམ་རྟོག་སྦྱངས་ནས། སྣང་བ་ལྷའི་རང་བཞིན་དུ་འཆར་བ་དང་། ཚོགས་ལམ་ཆེ་འབྲིང་ཆུང་གསུམ་ལས་མི་བགྲོད་པར་བཤད་པ་འདི་དང་། བུམ་དབང་གི་རྡོ་རྗེའི་བརྟུལ་ཞུགས་དང་། སློབ་དཔོན་ལྟ་ཅི་སྨོས། རིག་པའི་དབང་ལྔའི་སྐབས་སུ་ཡང་སྦྱང་གཞི་ཕུང་པོ་ལྔའི་སྟེང་དུ།
སྦྱང་བྱ་ཉོན་མོངས་པ་ལྔ་སྦྱོང་བ་ལ། སྦྱོང་བྱེད་རིག་པའི་དབང་ལྔ་བསྐུར་བས། སྦྱངས་འབྲས་རྒྱལ་བ་རིགས་ལྔ་ཐོབ་པར་བཤད་པ་དང་། དེར་མ་ཟད་བིརྺ་ལ་བདག་མེད་མའི་དཀྱིལ་འཁོར་དུ་དབང་བསྐུར་བས་ས་དྲུག་གི་རྟོག་པ་མངོན་དུ་གྱུར་ཚུལ་བཤད་པ་དང་མི་འགལ་ཚུལ་ཇི་ལྟར་ལགས། ཞེས་པའི་ལན་ནི། ཆུང་འབྲིང་སོགས་གསུམ་ནི་ཐེག་པ་འོག་མའི་སློབ་པའི་རིམ་པ་ཡིན་ལ། འདི་དང་བསྐྱེད་རིམ་གྱི་ནུས་པས་སྣང་བ་ལྷར་འཆར་བ་ལ་སོགས་པ་འོག་མ་རྣམས་ནི་འགལ་བའི་དོན་མེད་ཅིང་། སྣང་བ་ལྷར་འཆར་བ་ཡང་གང་ཟག་ལ་ལྟོས་ནས་བསྐྱེད་རིམ་མཐར་ཕྱིན་པ་རྣམས་ལ་འཆར་བ་ཡིན་ལ། བུམ་དབང་ཐོབ་ཙམ་དང་། བསྐྱེད་རིམ་བསྒོམ་པ་ལ་ཞུགས་པ་ཙམ་ལ་ནི་མ་ཡིན་ནོ། །
དེས་ན་རིག་པའི་དབང་གི་སྐབས་སུ་སྦྱང་གཞི་ཕུང་པོ་དང་། སྦྱང་བྱ་ཉོན་མོངས་པ་རྣམས་ལས། དང་པོ་པའི་སྐབས་སུ་ཡོད་པས་དེ་རྣམས་སྦྱོང་བྱེད་རིགས་ལྔ་དང་། སྦྱངས་འབྲས་ཡེ་ཤེས་ལྔ་ལ་སོགས་པ་ཡིན་ལ། དེ་བཞིན་དུ་དྲུག་པ་རྡོ་རྗེ་སེམས་དཔའི་སྐབས་སུ། སྔ་མ་རྣམས་ལ་ཐ་མལ་གྱི་རྣམ་རྟོག་སྦྱངས་དགོས་བྱུང་བས། བསྐྱེད་པའི་རིམ་པས་ཐ་མལ་རྣམ་རྟོག་ལྷར་བསྒོམ་པ་དང་མཚུངས་པ་མ་ཡིན་ཞིང་། རྣལ་འབྱོར་དབང་ཕྱུག་གིས་བུམ་དབང་ཙམ་ཐོབ་པས་ས་དྲུག་ཐོབ་པ་མ་ཡིན་ཏེ། དབང་བཞི་ཡོངས་སུ་རྫོགས་པར་ཐོབ་པས་ས་དྲུག་གི་རྟོག་པ་བརྙེད་པ་ཡིན་ལ། སྤྱིར་དབང་བསྐུར་བས་གྲོལ་བ་ལ་མཆོག་དམན་གཉིས་ལས།
དང་པོ་ནི། ཨིནྡྲ་བྷུ་ཏི་གསུམ་གྱི་ཐོག་མ། དབང་ཐོབ་པ་ཙམ་གྱིས་རྡོ་རྗེ་འཛིན་པའི་ས་བརྙེས་པར་བཤད་པ་དང་གཉིས་པ་ནི། རྣལ་འབྱོར་དབང་ཕྱུག་ལྟ་བུ་དབང་གིས་གྲོལ་བའི་དཔེར་བྱེད་པ་ཡིན་ལ། དེ་ནས་དབང་གིས་གྲོལ་བ་ནི། ལམ་གྱིས་གྲོལ་བ་ཐ་དད་པས་འགལ་བ་ཅུང་ཟད་ཀྱང་མེད་དོ། ། དྲི་བ་བརྒྱད་པ་ནི། དབང་བསྐུར་དང་པོ་མ་ཐོབ་པར། ། བསྐྱེད་པའི་རིམ་པ་བསྒོམ་པ་དང་། ། ཞེས་སོགས་བུམ་དབང་ཙམ་བསྐུར་བས།
བསྐྱེད་རིམ་བསྒོམ་པ་ལ་དབང་གི གཏུམ་མོའི་རྣལ་འབྱོར་དང་། དཀྱིལ་འཁོར་འཁོར་ལོ་དང་། རྡོ་རྗེའི་རྦ་རླབ་སོགས་བསྒོམ་དུ་མི་རུང་བར། མཆོག་དབང་ཕྱི་མ་གསུམ་བསྐུར་དགོས་པ་བཤད་པ་འདི་དང་། ལུས་དཀྱིལ་ཀྱི་དབང་ལེན་པའི་ཚེ། མི་བསྐྱོད་པ་ཆུ་དབང་བསྐུར་བའི་དུས་དེར། དབང་གི་ཆུ་རྒྱུན་སྨིན་མཚམས། མགྲིན་པ། སྙིང་ཀ
ལུས་ཐམས་ཅད་དབང་གི་ཆུ་རྒྱུན་གྱིས་གང་བའི་དུས་དེར། དབང་བཞི་ཀར་ཐོབ་པར་བཤད་པས། ཆུ་དབང་ཐོབ་པའི་དུས་དེར་གཏུམ་མོའི་རྣལ་འབྱོར་སོགས་རྫོགས་རིམ་སྒོམ་པས་ཨེ་ཆོག་ལགས། ཞེས་པའི་ལན་ལ་གཉིས་སྟེ། རབ་དབྱེའི་དགོངས་པ་བཤད་པ་དང་། དེ་ལས་འཕྲོས་པའི་དོན་བཤད་པའོ། ། དང་པོ་ནི། དབང་བསྐུར་དང་པོ་སོགས་ཀྱི་དོན་ནི། སྨིན་བྱེད་ཀྱི་དབང་བཞི་གཏན་ནས་མ་ཐོབ་པར། ལམ་བསྐྱེད་རྫོགས་བསྒོམ་དུ་མི་རུང་བར་གསུངས་པ་ཡིན་ཏེ།
དགག་པ་མཛད་པའི་སྐབས་དེར་མ་ཟད་དེང་སང་གི་བར་དུ། ཕལ་ཆེར་གྱིས་དབང་བསྐུར་ཁས་མི་ལེན་ཞིང་། ཁས་བླངས་ཀྱང་དབང་ལ་ལྟོས་པའི་ལམ་བསྒོམ་ཚུལ་ཤེས་པ་ཉིན་མོའི་སྐར་མ་ལས་དཀོན་པར་གདའ། གཉིས་པ་ནི། ལུས་དཀྱིལ་ཀྱི་དབང་སོགས་ནི་རྒྱུ་ལམ་ཕྱེ་བའི་ལམ་གྱི་དུས་ཡིན་ཅིང་། དེའི་མི་བསྐྱོད་པ་ཆུ་དབང་ལ་དབང་བཞི་ཚང་ཚུལ་དང་། ལམ་དུས་བསྡུས་པའི་དབང་བཞི་ལེན་ཚུལ་དང་། ལམ་ཟབ་ཕྱི་ནང་གི་དབང་ལེན་ཚུལ་རྣམས་ནི། སྨིན་བྱེད་ལེགས་པར་ཐོབ་པའི་རྒྱུན་ལམ་དུ་ཐབས་ལ་མཁས་པས་གོང་འཕེལ་དུ་བྱ་བའི་ཕྱིར་ཉམས་སུ་ལེན་པ་ཡིན་པས། འདི་དག་ལ་སྡོམ་པ་གསར་ཐོབ་ནི་མ་བཤད་པས།
རྫོགས་རིམ་བསྒོམ་པ་ལ་མི་དབང་ལགས། འདིས་མཚོན་ནས་རང་ལུགས་ཀྱི་ཕག་མོའི་བྱིན་རླབས་ལ། བདེ་མཆོག་སོགས་ཕྱི་དཀྱིལ་སོ་སོར་སྨིན་བྱེད་ཐོབ་དགོས་པར་བཞེད་ཅིང་། ཕག་མོའི་བྱེད་དུ་མི་རུང་བའི་རྒྱུ་མཚན་ཡང་འདི་ལགས་སོ། ། དྲི་བ་དགུ་པ་ནི། བླ་མེད་ཀྱི་རྡོ་རྗེ་སློབ་དཔོན་གྱི་དབང་ཐོབ་པའི་དུས་དེར། རྒྱུད་སྡེ་འོག་མ་གསུམ་གྱི་དབང་མ་ཐོབ་ཀྱང་། བྱ་སྤྱོད་གཉིས་འཆད་ཅིང་སྟོན་པ་དབང་བ་དང་། རྣལ་འབྱོར་རྒྱུད་འཆད་པ་ལ་དབང་བར་བཤད་པ་འདི་དཀྱིལ་འཁོར་དེ་དང་དེ་ནས་བཤད་པའི་དབང་མ་བསྐུར་བས། བསྙེན་སོགས་དག་པར་མ་བྱས་པས། །
དཀྱིལ་འཁོར་ལས་ལ་འཇུག་པ་དང་། ། ཞེས་སོགས་ཀྱི་ཉེས་བར་མི་འགྱུར་བ་ཨེ་ཡིན་ལགས། ཞེས་པའི་ལན་ནི། དཀྱིལ་མཆོག་མང་པོར་བཤད་པ་དེ་ལྟར་འབྱུང་ཡང་། སློབ་དཔོན་གྱི་དབང་གི་ཆེད་དུ་བརྗོད་པ་ཙམ་ཡིན་གྱི། སྒྲ་ཇི་བཞིན་པར་བཟུང་ནས་ཉམས་སུ་ལེན་པའི་རྒྱུད་དམ་པ་གོང་མའི་ཕྱག་ལེན་ལ་མ་བྱུང་ཞིང་། སྒྲ་ཇི་བཞིན་འཛིན་ན་ནི། བསྙེན་སོགས་དག་པར་མ་བྱས་པའི་ཉེས་པ་བས་ཀྱང་ཆེ་བ། ཐོབ་བྱ་གཏན་ནས་མ་ཐོབ་པའི་ཆོས་ལ་བཤད་སྒྲུབ་བྱས་པར་འགྱུར་བའི་ཉེས་པ་འབྱུང་བ་ལགས་སོ། ། དྲི་བ་བཅུ་པ་ནི།
སམ་བུ་ཊིའི་ཕྱི་མར་གོས་ཟུང་གི་དབང་དང་། མི་གཡོ་བླ་མེད་དུ་རལ་གྲིའི་དབང་དང་། མ་རྒྱུད་འགའ་ཞིག་ཏུ་ཧེ་རུ་ཀའི་དབང་དང་། དུས་འཁོར་དུ་ཅོད་པན་གྱི་དབང་ཞེས་བླ་མེད་སྤྱི་ལ་མ་གྲགས་པའི་ཟུར་པ་འདི་རྣམས་ལ། སྦྱང་གཞི་སྦྱོང་བྱེད་སོགས་དགོས་པ་ཇི་ལྟར་ཡོད་ལགས། ཞེས་པའི་ལན་ནི། སམྦུ་ཊིའི་རྒྱུད་ཕྱི་མའི་འགྲེལ་པ་དང་བཅས་པ་ལས། གོས་ཟུང་གི་དབང་བཤད་པ་གཏན་ནས་མེད་ཅིང་། མི་གཡོ་བླ་མེད་དུ་རལ་གྲི་སྦྱིན་པ་ལ་སོགས་པ་རྣམས་ནི་དབང་གི་མཐའ་འདོགས་སམ། རྗེས་གནང་ཁྱད་པར་བ་ཡིན་པས།
དབང་དངོས་མ་ཡིན་ཞིང་དེ་དག་ལ་སྦྱང་གཞི་སྦྱོང་བྱེད་བརྩི་མི་དགོས་ཤིང་། དུས་འཁོར་ལ་ནི་མི་མཚུངས་ཏེ། དེ་ནི་ལུས་དག་བྱེད་ཆུ་དང་ཅོད་པན་ཞེས་པས། དག་བྱ་དག་བྱེད་སྦྱོར་རྒྱུ་ཡོད་ལགས། དྲི་བ་བཅུ་གཅིག་པ་ནི། དུས་འཁོར་གྱི་བྱིས་པ་འཇུག་པའི་དབང་བདུན་ལ་འཇིག་རྟེན་པའི་དབང་ཞེས་བཤད་ཅིང་ལག་ལེན་གྲུབ་ཆེན་བརྒྱད་སོགས་སྲིད་རྩེ་མན་གྱི་དངོས་གྲུབ་ཐོབ་པར་བཤད་ཅིང་། འཇིག་རྟེན་ལས་འདས་པའི་དངོས་གྲུབ་མི་ཐོབ་པར་བཤད་པ་དང་། དབང་བསྐུར་ལུགས་བླ་མེད་སྤྱིའི་རིག་པའི་དབང་དང་འདྲ་ཞིང་། ཆུ་དབང་ནས་བཟུང་དབང་བདུན་པ་བསྐུར་བ་ལས། ས་བདུན་པའི་བར་ཐོབ་པར་གསུང་པ་འདི་འགལ་འཇོལ་ཤིན་ཏུ་ཆེ་བར་བྱུང་བས་དབྱེ་གསལ་ཇི་ལྟར་ལགས།
ཞེས་པའི་ལན་ལ་གཉིས་ཏེ། འགལ་བ་ལྟར་སྣང་ཡང་འགལ་མེད་དུ་སྒྲུབ་པ་དང་། སྒྲ་ཇི་བཞིན་པར་བཟུང་བ་འགལ་ཚབ་ཆེ་བར་བསྟན་པའོ། ། དང་པོ་ནི། རྒྱུད་འགྲེལ་ལས། འཇིག་རྟེན་དང་འཇིག་རྟེན་ལས་འདས་པའི་དབང་གཉིས་སུ་ཕྱེ་ཞིང་། འདས་པའི་དབང་ལ་ཆེ་བ་བརྗོད་ནས། འཇིག་རྟེན་པའི་དབང་ལ་དམན་པ་ལ་དགག་སྒྲ་སྦྱར་བའི་ཚུལ་གྱིས་མཆོག་མི་ཐོབ་པར་བཤད་པ་ནི་དགོངས་པ་མ་ངེས་པ་རྣམས་ཀྱི་བརྗོད་ཚུལ་ཙམ་སྟེ། འགྲེལ་ཆེན་ཉིད་ལས། དབང་བདུན་པ་ཐོབ་པས་སྲོག་རྩོལ་བསྒོམ་དུ་རུང་བར་གསུངས་ཤིང་།
སྲོག་རྩོལ་ལས་དཀྱིལ་འཁོར་གྱི་འཁོར་ལོ་མངོན་གསུམ་དུ་བྱེད་ན། ཚེ་འདི་ཉིད་ལ་ས་བདུན་གྱི་བར་དུ་ཐོབ་པར་གསུངས་པས་ནི། དབང་བདུན་གྱིས་མཆོག་གི་དངོས་གྲུབ་ཐོབ་པ་དགག་ཏུ་མེད་ཅིང་། དེ་ལས་ཅུང་ཟད་འགྱངས་པས་ཀྱང་སྐྱེ་བ་ཕྱི་མ་ལ་ས་ཐོབ་པར་གསུངས་པས། དེ་དག་ནི་གདུལ་བྱ་སྐལ་ལྡན་གྱི་དབང་དུ་བྱས་པ་ཡིན་ལ། དབང་དང་སྲོག་རྩོལ་ལ་སོགས་པའི་ལམ་རྣམས་འཇིག་རྟེན་པར་བྱས་ནས་མཆོག་མི་ཐོབ་པར་བཤད་པ་ནི། གདུལ་བྱ་སྐལ་དམན་གྱི་དབང་དུ་བྱས་པ་སྟེ། དཔེ་གཞན་ཚོལ་མི་དགོས་པར་དེང་སང་དུས་འཁོར་ལས་ཟབ་པའི་ཆོས་མེད་ཅེས་ཁ་འཛིན་བྱེད་པ་རྣམས་ཀྱིས་དངོས་གྲུབ་ཇི་ལྟར་ཐོབ་གཟིགས་པས་གསལ། དེ་བཞིན་དུ་དུས་འཁོར་ལས་གསུངས་པའི་དབང་གོང་མ་ནི་ངེས་དོན་ཡིན། བླ་མེད་གཞན་ལས་གསུངས་པའི་དབང་བཞི་པ་ནི་དྲངས་དོན་ཡིན་ཅེས་པ་ཡང་དགོངས་པ་མ་ངེས་པ་སྟེ།
དེ་ལྟར་ན་དུས་འཁོར་འཕགས་ཡུལ་དུ་མ་དར་བའི་གོང་དུ་གྲུབ་ཐོབ་ཇི་སྙེད་བྱོན་པ་རྣམས་ལ་དབང་བཞི་པ་མཚན་ཉིད་པ་ཐོབ་རྒྱུ་དང་། དེའི་ལམ་རྣམ་དག་བསྒོམ་རྒྱུ་མེད་པས། དེ་དག་གྲུབ་ཐོབ་མ་ཡིན་པར་འགྱུར་བ་སོགས་ཉེས་པ་ཤིན་ཏུ་ཆེའོ། ། གཉིས་པ་ནི། དངོས་བསྟན་དེ་ལྟར་གསུངས་པ་སྒྲ་ཇི་བཞིན་པར་འཛིན་ན། དགོངས་པ་མ་ཤེས་པའི་སྐྱོན་ཤིན་ཏུ་ཆེ་སྟེ། འགྲེལ་ཆེན་ལས། འཕགས་ལམ་ས་བཅུ་གཉིས་སུ་མཛད་པ་ལ་དབང་བདུན་གྱིས་ནི་ས་ཐོབ་པར་མི་ནུས་པས། རྒྱུད་དེའི་ལུགས་ལ་ས་བརྒྱད་པ་ནས་བཅུ་གཅིག་པའི་བར་སློབ་ལམ་དུ་འགྱུར་ཞིང་། བཅུ་གཉིས་པ་མི་སློབ་ལམ་དུ་མཛད་པར་སྣང་བས།
བླ་མེད་སྤྱི་ལས་སའི་རྣམ་གཞག་ཤིན་ཏུ་དམན་པར་འགྱུར་ལ། འགྲེལ་པའི་ཚིག་ཉིད་ཀྱང་དོན་ལྡན་དུ་བཤད་དུ་མི་རུང་བས་འགལ་ཚབ་ཆེ་ཞིང་ཆེ་བར་འགྱུར་ལགས་སོ། ། དྲི་བ་བཅུ་གཉིས་པ་ནི། བླ་མེད་ཀྱི་དཀྱིལ་འཁོར་ལ་བརྟེན་ནས་རབ་གནས་བྱེད་པའི་ཚེ་སངས་རྒྱས་བྱང་སེམས་བླ་མའི་སྐུ་འདྲ་ཇི་ལྟར་ཡིན་ཀྱང་། ཐ་མལ་པའི་ཕུང་ཁམས་སྐྱེ་མཆེད་ཀྱི་སྟེང་དུ། སྦྱང་བྱ་ཉོན་མོངས་ལྔ་སྦྱོང་བྱེད་དབང་ལྔས་སྦྱོང་བ་སོགས། སྨིན་བྱེད་ཀྱི་དབང་ཡང་ནི་མ་ཡིན། སྔར་མ་ཐོབ་པ་བསྐུར་བའི་སྨིན་ཟིན་གོང་འཕེལ་ཡང་མ་ཡིན། རྩ་ལྟུང་སོགས་ཉམས་རྒྱུ་མ་བྱུང་བས་ཉམས་པ་ཕྱིར་བཅོས་ཀྱི་དབང་ཡང་མ་ཡིན་པས། དེ་རྣམས་ཀྱི་བསྐུར་ལུགས་གོ་བ་སོགས་ཤིན་ཏུ་གསལ་བ་ཅིག་དང་།
ཞེས་པའི་ལན་ནི། རབ་གནས་རྟེན་ལ་དབང་བསྐུར་བའི་དགོས་པ་དེ་ནས་གསུང་པ་གསུམ་ནི་རྩི་རྒྱུ་མེད་ཀྱང་། རྡོ་རྗེ་སློབ་དཔོན་མཚན་ལྡན་གཅིག་གིས་བྱེད་དགོས་པས། རྟེན་གང་ཡིན་ལྷ་དམ་ཚིག་པར་བསྐྱེད་པ་ལ་ཡེ་ཤེས་པ་བཅུག དེ་ལ་དབང་བསྐུར་ཞིང་རབ་གནས་བྱས་པའི་དགོས་པ་ནི། བསྟན་པ་དར་ཞིང་རྒྱས་ལ་ཡུན་རིང་དུ་གནས་པ་དང་། འགྲོ་བ་སྤྱི་དང་བྱེ་བྲག་པ་དག་གི་དད་པས་བསོད་ནམས་གསོགས་པའི་རྟེན་དུ་སྒྲུབ་པ་ཡིན་པས། འདི་ལ་ཁ་ཅིག་ལྷའི་སྐུར་མ་བསྐྱེད་པར་རབ་གནས་མི་ཆགས་ཟེར། ཁ་ཅིག་ཆགས་ཟེར་བ་ནི་དོན་མེད་ཡིན་ཏེ། ལྷར་མ་བསྐྱེད་པར་རབ་གནས་བྱེད་པ་མེད་པས་སོ། །
དེ་བཞིན་དུ་རྟེན་ལ་དབང་བསྐུར་བས་སྡོམ་པ་སར་ཐོབ་ཡོད་མེད་རྩོད་པ་ཡང་། བསྐྱེད་བྱ་ལྷའི་ངོས་ནས་གཞལ་ན། སྡོམ་པ་མེད་པའི་སངས་རྒྱས་བྱང་སེམས་མི་སྲིད་པས་སྡོམ་ལྡན་དུ་བྱ་དགོས་ལ། རབ་གནས་སྐབས་ཀྱི་དབང་དེ་ལས། སྡོམ་པ་སར་ཐོབ་ནི་མ་བཤད་པས། དོན་མེད་ཀྱི་རྩོད་པར་མཆིས་སོ། ། དྲི་བ་བཅུ་གསུམ་པ་ནི། དུས་འཁོར་གྱི་སྐྱེ་དགུའི་བདག་པོའི་དབང་ཁོ་ན་ཐོབ་པས་རྒྱུད་སྡེ་གཞན་རྣམས་ཀྱི་དབང་བསྐུར་བ་དང་། རྒྱུད་འཆད་པ་དང་མན་ངག་སྟོན་པ་ལ་དབང་བར་བཤད་པ་འདི། ཚད་ལྡན་དུ་བྱས་ན།
དུས་འཁོར་གྱི་དབང་གོང་མ་ཐོབ་ཙམ་གྱིས་རྒྱུད་སྡེ་ཐམས་ཅད་ཀྱི་དབང་རྒྱུན་ལུང་རྒྱུན་སོགས་ཡོད་པ་བཞེད་ལགས་སམ། མེད་ན་ནི། དབང་མེད་ན་ནི་དངོས་གྲུབ་མེད། ། ཅེས་སོགས་དང་འགལ་ཞིང་། དུས་འཁོར་རང་ལ་ཡང་བསྐུར་བ་བཏབ་པར་འགྱུར་བས་ཕྱེ་གསལ་ཡོད་པ་གཅིག་དང་། ཞེས་པའི་ལན་ལ་གཉིས་ཏེ། དུས་འཁོར་ནས་གསུངས་པའི་དབང་གི་ཆེ་བརྗོད་ལ་འཁྲུལ་ཚུལ་དང་། དེ་ལུང་རྣམ་དག་དང་འགལ་ཚུལ་ལོ། ། དང་པོ་ནི། བདག་པོའི་དབང་ལ་ཆེ་བ་བརྗོད་པ་འདི་དང་།
སློབ་དཔོན་ཨ་བྷ་ཡས་མཛད་ཟེར་བའི་མན་ངག་སྙེ་མ་ཆུང་བ་ལ་བརྟེན་ནས། བོད་འཆལ་པ་ཁ་ཅིག་གིས། དབང་བསྐུར་གཅིག་གིས་ཀུན་ཐོབ་ཟེར་བའི་གྲུབ་མཐའ་བཅས་ཤིང་། དེ་ཡང་ཁོ་བོས་ནི་དཀྱིལ་འཁོར་གྱི་གཙོ་བོ་ལས་ཐོབ་པས་གཅིག་རྒྱུད་ཡིན་ལ། ཁོ་བོ་ལས་ཐོབ་པ་རྣམས་ནི་གཉིས་རྒྱུད་ལ་སོགས་པ་ཡིན་ཞེས་སྨྲ་བ་ལ། མཁས་གྲུབ་དུ་མས་ལུང་རིགས་ཀྱི་དགག་པ་མཛད་པས། ལག་ལེན་གྱི་རྒྱུན་ཆད་ཀྱང་། བརྗོད་པའི་རྒྱུན་ནི་ད་དུང་མ་ཆད་པར་སྣང་ངོ་། ། ཡང་ཁ་ཅིག་ན་རེ། མཁའ་འགྲོ་རྒྱ་མཚོའི་དཀྱིལ་འཁོར་ལ་ཕ་རྒྱུད་མ་རྒྱུད་ཀྱི་ལྷ་ཕལ་ཆེར་ཚང་བས།
དཀྱིལ་འཁོར་དེར་དབང་ཐོབ་ན་གཅིག་གིས་ཀུན་ཐོབ་ཏུ་འགྱུར་ཟེར་ཏེ། འདི་ཡང་མི་འཐད་པའི་ཚུལ་ནི་འཆད་པར་འགྱུར་རོ། ། གཉིས་པ་ནི། དུས་འཁོར་གྱི་ཆེ་བརྗོད་དེ་ལ་བརྟེན་ནས། རྒྱུད་སྡེ་ཀུན་གྱི་དབང་ཐོབ་པ་ནི། རྒྱ་བོད་གང་དུ་ཡང་དུས་འཁོར་ལ་མཁས་པ་རྣམས་ཀྱི་ཕྱག་རྒྱུན་ལ་མེད་ལགས། ཡོད་པར་འདོད་པ་དག་ནི་ལུང་དུ་མ་དང་འགལ་ཏེ། ཕག་མོ་སྔོན་འབྱུང་། མི་གཡོ་བ་བླ་མེད། མཁའ་འགྲོ་རྒྱ་མཚོའི་རྒྱུད་རྣམས་ཚིག་མཐུན་པར།
དཀྱིལ་འཁོར་དག་ཏུ་མ་ཞུགས་ལ། ། རྒྱུད་འདི་བསྟན་པར་མི་བྱ་ཞིང་། ། དཀྱིལ་འཁོར་གཞན་དུ་བཞུགས་པ་ལའང་། ། རྒྱུད་འདི་བསྟན་པར་མི་བྱ་འོ། ། ཞེས་གསུངས་པས་སོ། ། དེ་བཞིན་དུ་མཁའ་འགྲོ་རྒྱ་མཚོ་ལ་བརྟེན་ནས་བསྒྲུབ་པར་འདོད་པ་རྣམས་ཀྱང་རང་གཞུང་དང་འགལ་ཏེ། སློབ་དཔོན་ཛ་ཡ་སེ་ནས་མཁའ་འགྲོ་རྒྱ་མཚོའི་དཀྱིལ་ཆོག་ལས། རྡོ་རྗེ་ཐེག་པའི་ཚུལ་ཆེན་ལ། ། རང་རང་དཀྱིལ་འཁོར་ལ་བཞུགས་པར། ། སྒྲུབ་པར་འདོད་པ་མ་ཡིན་ཕྱིར། །
དཔལ་ལྡན་མཁའ་འགྲོ་རྒྱ་མཚོ་ཡིས། ། དབང་བསྐུར་རིམ་པ་སྐྱོན་མེད་པ། ། བླ་མའི་མན་ངག་བྲི་བར་བྱ། ། ཞེས་གསུངས་ཏེ། ལུང་འདི་རྣམས་ཀྱི་དོན་དགོངས་ན་དག་མ་དག་དང་། ཕྱག་ཆེན་ཐིག་ལེའི་ལུང་དང་འགལ་མི་འགལ་མཁྱེན་པར་འགྱུར་ལགས། དྲི་བ་བཅུ་བཞི་པ་ནི། ཁྱད་པར་བླ་མེད་ཀྱི་དབང་ལེན་པའི་ཚེ། སློབ་དཔོན། དཀྱིལ་འཁོར།
སློབ་མ། དབང་ཐམས་ཅད་འཕོ་བ་དང་། དབང་འཕོ་ལ་སློབ་མ་མི་འཕོ་བ་དང་། དེ་བཞིན་དུ་དཀྱིལ་འཁོར་མི་འཕོ་ལ་སློབ་མ་དབང་རྫས་སོགས་འཕོ་བ་དང་། དབང་རྫས་འཕོ་ལ་གཞན་མི་འཕོ་བ་སོགས་ཀྱི་རྣམ་གཞག་འདི་རྣམས་མཚན་གཞི་སོ་སོ་བ་གཅིག་ལམ་དུས་ཀྱི་སྐབས་སུ་ཁྱད་ཤིན་ཏུ་ཆེ་བ་ཡོང་འདུག་པས། མཚན་གཞི་སོ་སོ་བ་གསལ་བ་གཅིག་མཁྱེན། ཞེས་པའི་ལན་ནི། རྣལ་འབྱོར་བླ་མེད་གཞིར་བཞག་གི་དབང་ལེན་པ་ལ། སློབ་དཔོན་ལ་སོགས་པ་ཐམས་ཅད་འཕོ་བ་ནི་དཀྱིལ་ཆོག་ཕལ་ཆེར་ལ་སྣང་ལ། དབང་འཕོ་ལ་སློབ་མ་མི་འཕོ་བ་ནི།
བདེ་མཆོག་རྡོ་རྗེ་མཁའ་འགྲོའི་དབང་ལ། སློབ་མ་གཙོ་བོའི་ང་རྒྱལ་ཁོ་ནས་གནས་པ་ལ་དབང་རྣམས་རིམ་པ་བཞིན་བསྐུར་བ་ཡིན་ལ། དཀྱིལ་འཁོར་མི་འཕོ་ལ། སློབ་མ་དབང་རྫས་སོགས་འཕོ་བ་ཡང་ཕལ་ཆེར་ལ་ཡོད་ཅིང་། ཁྱད་པར་ཀྱཻ་རྡོར་དཀྱིལ་འཁོར་ཕྱི་ནང་གཉིས་གང་ཡིན་ཀྱང་སོ་སོར་གནས་ཤིང་། གུར་ལས། རྡོ་རྗེ་སེམས་དཔས་དབང་བསྐུར་བྱ། ། ཞེས་པའི་དགོངས་པ་ཆུ་དབང་གི་སྐབས་སུ་སློབ་དཔོན་ཡང་མི་འཕོ་ལ། དབང་རྫས་དང་སློབ་མ་རིམ་པས་འཕོ་བ་ལྟ་བུའོ། ། དབང་ཆོག་གཅིག་ལ་རྣམ་གྲངས་སྦྱར་བ་ནི་མ་མཐོང་ལགས།
དུས་དེང་སང་ལམ་དུས་ཀྱི་མིང་འདོན་མཁན་ཡང་དཀོན་པར་སྣང་ཡང་དེ་བས་ལམ་དུས་ཆག་མེད་དུ་མཛད་པ་ལ་རྗེས་སུ་ཡི་རང་ལགས། དྲི་བ་བཅོ་ལྔ་པ་ནི། བདག་གིས་ལམ་འབྲས་ཚར་གསུམ་ཙམ་ཐོབ་ཅིང་། ཨཥྚའི་བསྙེན་ཆེན་སྦྱིན་སྲེག་དང་བཅས་པ་སོང་བས། གསང་སྒྲོགས་མ་བྱུང་ཙམ་ཨེ་ཡོང་ན། མི་ཡོང་ཚེ་བརྡ་ལྔ་བསྡུས་རྩེ་མོས་གནོན་པ་དང་། ཨེ་ལ་རེག་བྱེད་དང་། བྱང་ཆུབ་མཆོག་གི་ཕྱག་རྒྱ་དང་། མཛུབ་མོས་ནམ་མཁའ་མཚོན་པ་སོགས་ལ་བརྡ་འགྲོ་ལ་ཐུགས་རྗེ་ཆེ་བ་གཅིག་མཁྱེན། ཞེས་པའི་ལན་ནི།
ཁྱེད་ཀྱིས་ལམ་འབྲས་གསན་པ་སོགས་ཀྱཻ་རྡོར་ཆོས་བསྐོར་ལ་ཞིབ་ཆ་འཐོན་པ་མཛད་འདུག་པས། གསང་སྒྲོག་མི་ཡོང་བ་འདུག་ཀྱང་། སྔོན་གྱི་རྗེ་བཙུན་གོང་མ་སློབ་ཚོགས་དང་བཅས་པའི་བཀའ་སྲོལ་ལ། ལམ་འབྲས་ཐོབ་ནས་ཆ་ལག་རྣམས་སྟོན་པ་ཡིན་ཅིང་། ཁྱད་པར་དུ་དབང་གི་བརྡ་རྣམས་གཅིག་རྒྱུད་དུ་སྟོན་པ་ལ། བརྡ་ཆིག་བརྒྱུད་ཞེས་པ་བླ་མ་མཁས་པའི་དྲུང་དུ་ཐོབ་དགོས་ཀྱང་། དེང་སང་ལམ་འབྲས་ལ་མཁས་པའི་ང་རྒྱལ་ཅན་དག རྒྱུ་དབང་གི་དུས་སུ་ཕྱག་རྒྱ་རྣམས་བཅས་ནས། བཤད་པ་བྱེད་ཅིང་འདུག་པས། ལམ་འབྲས་ཀྱི་བསྟན་པ་ཉམས་པའི་རྟགས་སུ་གདའ།
དེས་ན་བདག་གི་བརྡའ་རྣམས་ལ་ཡིག་རིགས་སུ་བཀོད་ཀྱང་། དོན་ཆུང་ལ་ཉེས་པ་ཆེ་བ་གཅིག་འབྱུང་བ་འདུག་པས་མ་བྲིས་ཤིང་། ཕྱོགས་ཙམ་མཁྱེན་པར་འདོད་ན། བར་སྐབས་སུ་འབྱུང་བའི་གཞུང་བཤད་མན་ངག་གི་མཛོད་ལ་སོགས་པར་བྲིས་འདུག་པས། དེ་རྣམས་ལ་གཟིགས་མཛོད། དེ་དག་ཀྱང་མཁས་པ་རྣམས་ཀྱི་གསུང་སྒྲོས་ལ་ཐལ་ཆེས་པའི་ཆོ་ལེ་བར་མཛད་ཅིང་གདའ་ལགས། དྲི་བ་བཅུ་དྲུག་པ་ནི། རི་བོ་དགེ་ལྡན་པར་མ་ཟད་པའི་ལུང་སྟག་ཚང་ལོ་ཙཱ་སོགས་ཀྱང་། བྱ་སྤྱོད་གཉིས་ལ་བྱང་སྡོམ་ལས་ལྷག་པའི་སྔགས་སྡོམ་འཛིན་རྒྱུ་མེད་པར་བཤད་པ་ནི། བླ་མ་གོང་མའི་ཡིག་ཆར།
དབང་བཞི་དང་འབྲེལ་བའི་སྡོམ་པ་བཞི། ལུས་ངག་ཡིད་གསུམ་དང་འབྲེལ་བའི་སྡོམ་པ་གསུམ། ཞེས་སོགས་བྱ་སྤྱོད་ལ་སྔགས་སྡོམ་ཡོད་པར་བཤད་པ་དང་མི་འགལ་བ་ཨེ་ཡིན་ལགས། ཞེས་པའི་ལན་ནི། ཕྱོགས་སྔ་མ་དེས་ནི་རྒྱུད་སྡེ་བཞི་ལ་རང་བཟོའི་ཆོ་ག་ཁོ་ན་བྱེད་པ་ཡིན་པས། བྱ་སྤྱོད་ལ་སྡོམ་པ་བསྲུང་རྒྱུ་མེད་པར་འདོད་པ་ཤིན་ཏུ་མི་འཐད། ཕྱོགས་ཕྱི་མ་ནི། སྟག་ཚང་དུ་གནས་ཀྱང་ཝ་སྐད་རང་ཤུགས་ལ་ཤོར་བ་ཡིན་ཏེ། སྔ་མ་དེའི་རྗེས་བཟློས་སྨྲ་བ་ཙམ་ལས་རྒྱུ་མཚན་ཅི་ཡང་མེད་པས་སོ། ། ཕྱོགས་སྔ་གཉིས་པོས་ཀྱང་བྱ་སྤྱོད་ལ་དབང་བཞི་ཁས་མི་ལེན་ལ།
འོ་ན་བྱ་སྤྱོད་ལ་སྔགས་སྡོམ་ཇི་ལྟར་ཞེ་ན། གསང་བ་སྤྱི་རྒྱུད་ལས། བྱ་རྒྱུད་ཀྱི་སྡོམ་པ་བཅུ་གསུམ། རྣམ་སྣང་མངོན་བྱང་ལས་སྤྱོད་རྒྱུད་ཀྱི་སྡོམ་པ་བཞི་གསུང་པ་རྣམས་དེ་དག་གི་རྣ་བའི་བུ་གར་ཡང་མ་ཐོས་པས། གསང་སྔགས་ཤེས་པའི་གྲངས་སུ་འགྲོ་བ་མ་ཡིན་ལགས། སྡོམ་པ་དེ་དག་གི་གྲངས་དང་འབྲུ་སྣོན་འདིར་བྲིསན་མང་བར་འགྱུར་བས་བཞག་ལ། དོན་དུ་གཉེར་ན་བྱ་རྒྱུད་སྤྱི་རྣམ་ལེགས་བཤད་རྒྱ་མཚོ་ལ་སོགས་པར་གཟིགས་འཚལ། དྲི་བ་བཅུ་བདུན་པ་ནི། རབ་དབྱེར། རིག་འཛིན་སྔགས་ཀྱི་སྡོམ་པ་ནི། །
དབང་བསྐུར་མེད་པར་ཐོབ་མི་འགྱུར། ། ཞེས་རང་གི་རྒྱུའི་དབང་བསྐུར་བ་མ་ཐོབ་པར། སྔགས་སྡོམ་མི་ཐོབ་པར་བཤད་པ་འདི་དང་། རྒྱུད་ལས་སངས་རྒྱས་ཀུན་གྱི་སྡོམ་པ་ནི། ། ཨེ་ཝཾ་རྣམ་པར་ཡང་དག་གནས། ། ཞེས་དོན་དམ་པ་བདེ་ཆེན་གྱི་སྡོམ་པ་རྣམས་བསྒོམ་པའི་སྟོབས་ཀྱིས་སྐྱེ། དབང་ཆོག་གི་སྒོ་ནས་མི་སྐྱེ་བར་བཤད་པ་འདི་དང་མི་འགལ་བའི་ཚུལ་ཇི་ལྟར་ལགས། ཞེས་པའི་ལན་ནི། རབ་དབྱེ་ལས་གསུངས་པ་ནི། ལས་དང་པོ་པ་སྡོམ་ལྡན་དུ་སྒྲུབ་པ་དབང་ཆོག་ལ་ལྟོས་པ་ཡིན་ལ།
བདེ་ཆེན་གྱི་སྡོམ་པ་སོགས་ནི། བསྟན་པ་ཐོབ་ནས་རིམ་གྱིས་སྐྱེ་བ་ཡིན་པས། དུས་དང་གང་ཟག་ལ་ལྟོས་པས་འགལ་བ་ཅུང་ཟད་ཀྱང་མེད་ལགས། དྲི་བ་བཅོ་བརྒྱད་པ་ནི། དེ་བཞིན་དུ་སྟ་གོན་གྱི་སྐབས་སུ། སློབ་མའི་ལུས་ངག་ཡིད་གསུམ་རྡོ་རྗེར་བྱིན་གྱིས་རླབས་པའི་ཚེག་སྡོམ་པ་ཐོབ་པར་བཤད་པས། འདི་སྔགས་སྡོམ་མམ། བྱང་སྡོམ་གང་དུ་བཞེད་ལགས། ཞེས་པའི་ལན་ནི། སློབ་མ་མངལ་དུ་བསྐྱེད་པའི་ལྷའམ་མ་བསྐྱེད་ཀྱང་།
དེའི་གནས་གསུམ་རྡོ་རྗེ་གསུམ་དུ་བྱིན་གྱིས་རླབས་པ་ནས། སྔགས་སྡོམ་གྱི་གོ་འཛིན་པ་ཡིན་ཏེ། དེའི་རྒྱུ་མཚན་སློབ་མའི་སྒོ་གསུམ་ཐ་མལ་དུ་འཛིན་པ་ལས་བཟློག་པའི་ཐབས་ཀྱིས་རྙེད་པ་ཡིན་པས་སོ། ། དྲི་བ་བཅུ་དགུ་པ་ནི། རིགས་ལྔའི་སྡོམ་བཟུང་གི་དུས་ཀྱི་རྡོ་རྗེའི་རིགས་ཀྱི་དམ་ཚིག་དང་། དེ་བཞིན་གཤེགས་པའི་རིགས་ཀྱི་དམ་ཚིག་སོགས་རིགས་ལྔ་སོ་སོའི་དམ་ཚིག་ཉི་ཤུ་བསྲུང་བ་དེ་རྣམས་སྔགས་སྡོམ་དུ་བཞེད་དགོས་པ་འདྲ་ལགས། དེ་རྣམས་སྔགས་སྡོམ་དུ་མི་བཞེད་ན་ནི། རིགས་ལྔ་སྤྱིའི་དམ་ཚིག་སྨོན་པ་སེམས་བསྐྱེད་དང་། འཇུག་པ་སེམས་བསྐྱེད་ཀྱི་སྡོམ་པ་དེ་རྣམས་འཛིན་པ་ལ་རིགས་ལྔའི་སྡོམ་བཟུང་ཟེར་བ་ཡིན་ལགས་སམ། སྔགས་སྡོམ་གཅིག་འཛིན་རྒྱུ་མ་བྱུང་ན་ནི།
སྡོམ་བཟུང་ཞེས་སྨོས་པ་ལ་དགོས་པ་མ་བྱུང་ཞིང་། དབང་བསྐུར་དངོས་གཞིའི་སྡོམ་པ་ནི་མ་སྐྱེས་པས་ཇི་ལྟར་བྱེད་ལགས། ཞེས་པའི་ལན་ནི། རིགས་ལྔ་སྤྱི་དང་བྱེ་བྲག་གི་དམ་ཚིག་གཉིས་ཀ་ཡང་སྔགས་སྡོམ་ཡིན་ལ། འཛིན་པའི་སྐབས་ཀྱང་དཀྱིལ་ཆོག་ཁ་ཅིག་ལས་སྟ་གོན་གྱི་སྐབས་སུ་གསུངས། ཁ་ཅིག་ལས་དངོས་གཞིའི་འཇུག་པའི་སྐབས་སུ་གསུངས་ཏེ། གཉིས་ཀའི་དགོས་པ་ཡང་། དབང་གི་དངོས་གཞིའི་ཆོ་ག་ལས་ཐོབ་པར་འགྱུར་བ་དེ་འཛིན་པར་ཁས་བླངས་པ་ཡིན་པས་ཁས་བླངས་གི་སྡོམ་པ་ཞེས་བྱ་ལ། འདི་ལ་ལེགས་རྟོག་ནི་གོང་དུ་སྨོས་པའི་གསང་སྔགས་རང་བཟོར་སྤྱོད་པ་དེས་ནི། སྟ་གོན་གྱི་སྐབས་སུ་རིགས་ལྔའི་སྡོམ་བཟུང་ལན་གསུམ་བྱས་པས།
སྔགས་སྡོམ་ཡོངས་སུ་རྫོགས་པ་ཐོབ་རྗེས་བྱ་བ་ལ་མཁས་པ་རྣམས་ཀྱིས་དགག་པ་མཛད་ཅིང་། དོན་ལ་གསང་སྔགས་མི་ཤེས་པའི་རྟགས་དེ་ཀས་བསྟན་པ་ཡིན་ཏེ། རིགས་ལྔའི་སྡོམ་བཟུང་མེད་པའི་སྟ་གོན་དུ་མ་བཤད་པས། ཕྱོགས་དེ་ལ་སྔགས་སྡོམ་བསྟན་ནས་ཐོབ་རྒྱུ་མེད་པ་སོགས་སྐྱོན་གྱི་ཕུང་པོར་སྣང་ངོ་། ། དྲི་བ་ཉི་ཤུ་པ་ནི། ཁྱད་པར་རྡོ་རྗེ་ཕྲེང་བའི་དབང་བསྐུར་གྱི་ཚེ། རྣལ་འབྱོར་རྫོགས་ཕྲེང་། དཀྱིལ་ཆོག་རྡོར་ཕྲེང་། སྦྱིན་སྲེག་འོད་ཀྱི་འཕྲེང་བ་སྟེ། ཕྲེང་བ་སྐོར་གསུམ་གྱི་རྗེས་སུ་འབྲེང་བ་ཡིན་ཟེར།
རྣལ་འབྱོར་རྒྱུད་ཀྱི་རྡོ་རྗེ་དབྱིངས་གཙུག་དགུ་སོགས་དང་། སྤྱོད་རྒྱུད་ཀྱི་འབྱུང་འདུལ་གྱི་རྒྱུད་ནས་བཤད་པའི་འབྱུང་པོ་འདུལ་བྱེད་དང་། བྱ་རྒྱུད་རིག་པའི་རྒྱལ་མོ་དང་རྣམ་རྒྱལ་འོད་ཟེར་ཅན་མ་སོགས་ལ། བླ་མེད་ཀྱི་དབང་བཞི་ཡོངས་སུ་རྫོགས་པ་དང་སྦྱར་ནས་བསྐུར་ཅིང་འདུག་པ་འདི། རྒྱུད་སྡེ་བཞི་ཡི་སྒྲུབ་པ་ཡང་། ། འཁྲུལ་པར་བྱས་པ་དངོས་གྲུབ་རིགས། ། ཞེས་རབ་དབྱེར་བཤད་པ་དང་། དབང་བཞི་དང་ནི་རིམ་པ་གཉིས། ། རྣལ་འབྱོར་ཆེན་པོའི་ཁྱད་ཆོས་ཡིན། ། ཞེས་པ་དང་མི་འགལ་བ་ཨེ་ཡིན་ལགས།
ཞེས་པའི་ལན་ནི། རྡོ་རྗེ་ཕྲེང་བའི་དབང་བསྐུར་ལ། སྔ་མོ་དར་དུས་ནས་ས་བཟང་འཕགས་པ་མ་བྱོན་བར་ལ། ཕྲེང་བའི་དངོས་བསྟན་དཀྱིལ་འཁོར་བཞི་བཅུ་ཞེ་གཉིས་ཡིན་ལགས། འཕགས་པས་བལ་པོ་མཧཱ་བོ་དྷི་ལ་གསན་པའི་ཕྲེང་བ་དང་མཐུན་པར། ཀྲི་ཡ་ས་མུཉྩའི་དབང་རྒྱུན་ཡང་གསན་པས། དེ་ལ་ཕྲེང་བར་མེད་པའི་དགེ་ལེགས་སུ་བྱེད་པའི་དཀྱིལ་འཁོར་གསུམ་བསྣན་པས་བཞི་བཅུ་ཞེ་ལྔ་བྱུང་། ཕྲེང་བ་དངོས་བསྟན་གྱི་དཀྱིལ་འཁོར་རྡོར་དབྱིངས་སོགས་ལ་ཕྱི་དྲུག་གི་དཀྱིལ་འཁོར་ཐ་སྙད་དགེ་ལེགས་སུ་བྱེད་པ་གསུམ་དང་བཅས་པའི་རྒྱུད་སྡེ་ཕྱི་མ་དགུའི་དབང་འདྲེན་མཆོག་ཀུན་དགའ་བཟང་པོ་ལ་བཀའ་བབ་ཚུན་ཆད། དབང་བཞི་ལ་སོགས་པའི་འཆོལ་པ་དེ་འདྲ་མི་མཛད་པ་འདུག་པས། ཁོང་བྱེད་མཁན་ཚོ་ལ་གསུང་རྒྱུ་ཡིན་ནའང་འདིར་ཐལ་འདུག
ཁོང་དག་ལ་གསུངས་ཀྱང་རབ་དབྱེ་ལ་རྩིས་འཇོག་མི་བྱེད་པ་འདྲ་ལགས། དྲི་བ་ཉེར་གཅིག་པ་ནི། མདོར་ན་ཕ་རོལ་ཏུ་ཕྱིན་པ་ལྟ་ཅི་སྨོས། རྒྱུད་སྡེ་འོག་མ་གསུམ་པོ་རང་རྐང་ལ་ཡང་སངས་རྒྱས་དངོས་སུ་ཐོབ་པ་མེད་དེ། དེ་རྣམས་སུ་དབང་གསུམ་པའི་འཁོར་འདས་བསྲེ་བའི་རྣམ་གཞག་མེད་ཅིང་། དེ་མེད་པར་བདེ་སྟོང་ལྷན་ཅིག་སྐྱེས་པའི་ཡེ་ཤེས་སྐྱེ་མི་ནུས། དེ་མ་སྐྱེས་པར་སྤང་བྱ་འཕོ་བའི་བག་ཆགས་སྤོང་མི་ནུས། དེ་མ་ནུས་པར་སངས་རྒྱ་བར་མི་ནུས་པ་འདི་ཆོས་རྗེ་ས་སྐྱ་པའི་གྲུབ་མཐའི་གཙོ་བོར། དེས་ན་འཁོར་འདས་བསྲེ་བའི་ཕྱིར། ། རྣམ་པར་དག་པའི་སྤྱོད་པའི་སྤྱོད། །
ནང་གི་ས་ལམ་ཀུན་བགྲོད་ནས། ། རྡོ་རྗེ་འཛིན་པའི་ས་དགེ་བ། ། བཅུ་གསུམ་པ་ནི་ཐོབ་པར་གྱུར། ། ཞེས་རབ་དབྱེར་བཤད་པ་དང་། རང་རང་གཞུང་བཞིན་བྱེད་ན་ནི། ། དེ་ལས་གསུང་པའི་དངོས་གྲུབ་འབྱུང་། ། ཞེས་རྒྱུད་སྡེ་བཞི་པོ་རང་རང་གི་གཞུང་བཞིན་སྒྲུབ་ན་མཆོག་གི་དངོས་གྲུབ་ཐོབ་པར་བཤད་པ་འདི་དང་། རྣལ་འབྱོར་རྒྱུད་དུ་བསམ་གཏན་གྱི་སྤྱོད་བསྒོམ་བྱས། དེ་ནས་མངོན་བྱང་ལྔ་ལས་ལངས་ནས་སངས་རྒྱས་རྣམས་ཀྱི་དབང་བསྐུར་འོག་མིན་དུ་ལོངས་སྐུ་མངོན་དུ་བྱེད་པར་བཤད་པ་དང་མི་འགལ་ཚུལ་ཇི་ལྟར་ལགས། ཞེས་པའི་ལན་ལ་གསུམ་སྟེ།
རྒྱུད་སྡེ་འོག་མ་གསུམ་གྱི་སངས་རྒྱས་ཐོབ་ཚུལ་བཤད་པ་དང་། བླ་མེད་ཀྱི་ལམ་བགྲོད་ཚུལ་བཤད་པ་དང་། རྣལ་འབྱོར་རྒྱུད་ཀྱི་སངས་རྒྱས་ཐོབ་ཚུལ་བྱེ་བྲག་ཏུ་བཤད་པའོ། ། དང་པོ་ནི། སངས་རྒྱས་ཡིན་ན་བླ་མེད་རྫོགས་པའི་སངས་རྒྱས་ཡིན་པས་མ་ཁྱབ་པས། རྒྱུད་སྡེ་འོག་མ་གསུམ་གྱིས་སངས་རྒྱས་ཐོབ་པར་མི་ནུས་ཏེ། དེ་ཡང་བྱ་བའི་རྒྱུད་ཀྱི་ཐོབ་ཚུལ་ནི། དམ་ཚིག་གསུམ་བཀོད་ཀྱི་སྒྲུབ་ཐབས་པཎྜི་ཏ་མུ་ཏཱ་ཀ་རས་མཛད་པ་ལས། སྒྲུབ་པ་པོའི་ཐ་མལ་གྱི་ལུས་རྟེན་འདི་ཉིད་ཀྱིས་རིག་པ་འཛིན་པའི་ལུས་རྟེན་ཐོབ་ལ། རིག་འཛིན་གྱི་རྟེན་དེས་ཕྱོགས་བཅུའི་སངས་རྒྱས་ལས་གདམས་ངག་ཐོབ་ནས་སངས་རྒྱ་བར་བཤད་ལ།
དེ་བཞིན་དུ་སྤྱོད་རྒྱུད་དང་། རྣལ་འབྱོར་རྒྱུད་དུ་ཚེ་འདི་ཉིད་ལ་སངས་རྒྱ་བར་དངོས་སུ་གསུང་ལ། སངས་རྒྱས་དེ་ཡང་འཇམ་པའི་དབྱངས་ཀྱི་ཞལ་ལུང་ལས། རང་གི་རྗེས་མཐུན་བྱང་ཆུབ་བླ་དང་བཅས། ། ཞེས་གསུངས་པས། ས་བཅུ་གཅིག་པ་ལ་སངས་རྒྱས་སུ་བྱས་པ་བླ་བྱས་ཀྱི་སངས་རྒྱས་ཐོབ་པ་ཡིན་པས་སོ། ། གཉིས་པ་ནི། རབ་དབྱེ་ལས་གསུང་པའི་ས་ལམ་བགྲོད་ཚུལ་ནི། སྐལ་ལྡན་ཚེ་གཅིག་ལུས་གཅིག་གིས་བཅུ་གསུམ་རྡོ་རྗེ་འཛིན་པའི་ས་ཐོབ་པའི་དབང་དུ་བྱས་པ་ཡིན་པས། སངས་རྒྱས་ཀྱི་ཐོབ་ཚུལ་དེ་ལྟར་ཤེས་ན་འགལ་བ་ཅུང་ཟད་ཀྱང་མེད་དོ། །
གསུམ་པ་ནི། རྗེ་བཙུན་གོང་མའི་བཞེད་པ་ལ། དཔལ་དེ་ཉིད་འདུས་པ་ལ་སོགས་པ་རྒྱུད་ཁ་ཅིག བསྐལ་པ་དཔག་ཏུ་མེད་པའི་སྔོན་རོལ་དུ། སྟོན་པ་འདི་ཉིད་མངོན་པར་རྫོགས་པ་སངས་རྒྱས་ནས་གསུངས་པ་ཡིན་ལ། སངས་རྒྱས་གཞན་དང་རང་ཉིད་ཀྱི་སྤྲུལ་སྐུ་གཞན་གྱིས་གསུངས་པར་བཤད་ལ། རྒྱུད་དེ་ནས་བསམ་གཏན་ལ་སོགས་པ་ནས། སངས་རྒྱས་པའི་ཚུལ་གྱི་བར་རྣམས་རྒྱུད་གཞན་ལ་སྦྱར་དུ་མེད་མོད། སློབ་དཔོན་ཤཱཀྱ་བཤེས་གཉེན་གྱིས་སྤྲུལ་སྐུ་ཤཱཀྱའི་རྒྱལ་པོའི་མཛད་པ་སྦྱར་ནས། དཀར་སྤྱོད་པ་ཡན་ཆད་རང་རྒྱུད་པ་དང་དེ་ནས་ལམ་རིམ་གྱིས་བགྲོད་ནས།
སངས་རྒྱས་པར་བཤད་ལ། གྲུབ་ཆེན་ཀུན་སྙིང་ལ་སོགས་པས་མི་འཐད་པར་གསུངས་པའི་དགག་སྒྲུབ་འཕགས་ཡུལ་དུའང་བྱུང་བས་དམིགས་བསལ་དུ་མཛད་ན་ལེགས་སོ། ། དྲི་བ་ཉེར་གཉིས་པ་ནི། རྣལ་འབྱོར་རྒྱུད་ཀྱི་མངོན་བྱང་ལྔ་དང་། བླ་མེད་ནས་བཤད་པའི་མངོན་བྱང་ལྔ་པོ་འདི་ཕྱི་ནང་གང་ལ་སྦྱར་ཀྱང་མི་འདྲ་བ་མང་དག་འདུག་པས་ཁྱད་པར་ཇི་ལྟར་ལགས། ཞེས་པའི་ལན་ལ་གཉིས་ཏེ། མངོན་བྱང་ལྔ་དོན་སྤྱིར་བསྟན་པ་དང་། ནང་གི་མངོན་བྱང་བྱེ་བྲག་ཏུ་བཤད་པའོ། ། དང་པོ་ནི། རྣལ་འབྱོར་རྒྱུད་ཀྱི་མངོན་བྱང་ལ་སོགས་པ།
ཐར་པའི་འདྲ་འབག་ལམ་དུ་བྱེད་ཞེས་བྱ་བ་ཡིན་པས། ཁམས་དཀར་དམར་གྱི་བདེ་བ་ལམ་དུ་བྱེད་མི་ནུས་པར་བཤད་ལ། བླ་མེད་ནས་བཤད་པ་རྣམས་ལ་ནང་གསེས་ཀྱི་དབྱེ་བ་ཅུང་ཟད་ཡོད་ཀྱང་། འཁོར་བའི་འདྲ་འབག་ལམ་དུ་བྱེད་པ་ཞེས་བྱ་བ་རྒྱུ་ཨཱ་ལི་ཀཱ་ལིས་མཚོན་པའི་བྱང་སེམས་དཀར་དམར་གྱི་བདེ་བ་ལམ་དུ་བྱེད་ནུས་པས། ཁྱད་པར་ནི་དེ་དག་ཡིན་ལ། དེ་གཉིས་མི་མཐུན་པ་ཤིན་ཏུ་ཆེ་བས་ཕན་ཚུན་སྦྱར་དུ་མི་རུང་ཞིང་། དེ་གཉིས་ཀ་ཡང་ཕྱིའི་མངོན་བྱང་ཞེས་པའི་གྲངས་སུ་བྱེད་པ་ལགས། གཉིས་པ་ནང་གི་མངོན་བྱང་ནི། འབྲས་བུ་མངོན་དུ་བྱེད་པའི་ཐབས་ཉེ་རྒྱུ་ལ་བརྟེན་ནས། ནང་གི་བྱང་སེམས་ཀྱི་སྦྱོར་བ་ལ་བཤད་པ་ཡིན་ཏེ།
དེ་སྐད་དུ། དེ་ལ་ཐབས་གཉིས་ལ་བརྟེན་བྱང་སེམས་ཀྱི། ། དྭངས་མ་མངོན་དུ་བྱས་པ་ལས་བྱུང་བའི། ། ཐིག་ལེ་ཟླ་བ་མེ་ལོངས་ཡེ་ཤེས་དང་། ། རཀྟ་ཉི་མ་མཉམ་པ་ཉིད་ཡེ་ཤེས། ། རླུང་སེམས་མ་འདྲེས་ཡོང་རྫོགས་སོ་སོར་རྟོག ། ཐམས་ཅད་རོ་གཅིག་བྱ་བ་ནན་ཏན་ཆེ། ། གཡས་གཡོན་དབུས་ནས་འདྲེན་པའི་ཐབས་མཁས་ཀྱིས། ། ཐབས་དང་ཤེས་རབ་སོ་སོར་དག་བྱས་ཏེ། ། དབུ་མར་ཐིམ་པའི་གཙུག་ཏོར་མཆོག་གྲུབ་པའི། །
སྐད་ཅིག་གཅིག་ལ་ཟག་མེད་འཇའ་ལུས་དང་། ། རྟོག་མེད་ཡེ་ཤེས་བརྙེས་པ་ཆོས་ཀྱི་དབྱིངས། ། ཞེས་གསུང་པ་ལ་མཁྱེན་རབ་ཞིབ་མོས་ལེགས་པར་གཟིགས་མཛོད། དྲི་བ་ཉེར་གསུམ་པ་ནི། བླ་མེད་ཕྱོགས་ནི་རིས་བསྒྱུར་མིག་བཅས་པ། ། ཞེས་སོགས་ཀྱིས་བསྟན་པའི་རྒྱུད་སྡེ་བདུན་ཅུ་དོན་གཉིས་ཀྱི་གྲངས་གསལ་གཅིག་མཁྱེན། ཞེས་པའི་ལན་ནི། སྔོན་གྱི་དུས་སུ་རྗེ་བཙུན་གོང་མ་སློབ་མར་བཅས་པས། གསང་བཅུའི་རྒྱས་གདབ་ཐུགས་ལ་བཞག་ནས། རྣམ་མཐར་རྣམས་གསང་གང་ཐུབ་མཛད་པས་རང་ངམ་སློབ་མ་སུས་ཀྱང་།
དེའི་ལོ་རྒྱུས་ཁུང་ཐུབ་ཀྱི་ཡི་གེ་མེད་ཅིང་། བར་སྐབས་སུ་ངོས་འཛིན་འདྲ་བྱུང་འདུག་སྟེ། དེ་ལ་ཡང་ཡིད་ཆེས་ཀྱི་དཀའ་བ་འདུག རང་ལུགས་ཀྱི་ཅུང་ཟད་དག་གི་བསམ་པ་ལ་གུང་རུའི་ངོས་འཛིན་ཞིག་བྱུང་འདུག གློ་བོ་མཁན་ཆེན་པས་ཀྱང་བྱུང་འདུག་སྟེ། དེ་གཉིས་ཀ་ནས་སམྦུ་ཊིའི་འགྲེལ་པ་གནད་ཀྱི་གསལ་བྱེད་ལས། རྒྱུ་འདིའི་རྒྱུད་སྡེ་མང་པོ་གསལ་བར་བྱེད་པའི་ཕྲོས་དོན་དང་སྦྱར་ནས། དེ་ཉིད་འདུས་པ་སོགས་ཀྱང་བགྲང་འདུག་པ་ནི། བླ་མེད་ཕྱོགས་ནི་ཞེས་རྩ་ཚིག་དང་འགལ་བར་སྣང་ཞིང་། ལྐོག་འགྱུར་འདི་འདྲའི་རིགས་ལ་རང་གི་ཚོད་དཔག་བྱེད་དུ་མི་རུང་ལགས་སོ། །
དྲི་བ་ཉེར་བཞི་པ་ནི། བྱང་ཆུབ་སེམས་ནི་སྤོང་བ་ཞེས་པ། རང་ལུགས་ལ་དོན་དམ་བྱང་ཆུབ་སེམས་གཏོང་བ་ལ་བྱས་ན། ཀུན་ད་བྱང་ཆུབ་ཀྱི་སེམས་ལ་བྱས་པའི་ཚེ། ས་ཆེན་མར་པ་ལོ་ཙཱ་སོགས་ཁྱིམ་པའི་རྡོ་རྗེ་འཛིན་པ་རྣམས་ལ་རྩ་བའི་ལྟུང་བ་ཕོག་པའི་ཉེས་པ་ཡོད་པར་བཤད་པ་འདི་དང་། འགྲེལ་ཆེན་དྲི་མེད་འོད་དང་དཔལ་ལྡན་བླ་མའི་གཞུང་བཤད་མན་ངག་གི་མཛོད་དུ། གསང་དབང་གི་བསྲུང་བའི་དམ་ཚིག་ལ་ཀུན་ད་བྱང་ཆུབ་ཀྱི་སེམས་ལ་བཤད་འདུག་པ་དང་། གོང་གི་འགྲེལ་ཆེན་དུ་ཡང་། བྱང་ཆུབ་སེམས་ནི་གཏོང་ཞེས་པ། ཀུན་ད་བྱང་ཆུབ་ཀྱི་སེམས་ལ་བཤད་འདུག་པས།
དེས་ན་ཁྱིམ་པའི་རྡོ་རྗེ་འཛིན་པ་རྣམས་ལ་རྩ་བའི་ལྟུང་བ་ཨེ་བྱུང་ལགས། ཞེས་པའི་ལན་ལ་གསུམ་སྟེ། དུས་ཀྱི་འཁོར་ལོའི་དགོངས་པ་བཤད་པ། བླ་མེད་སྤྱིའི་དགོངས་པ་ཇི་ལྟར་ཡིན་ཚུལ། ཁྱིམ་པའི་རྡོ་རྗེ་འཛིན་པ་དམིགས་བསལ་དུ་བསྟན་པའོ། ། དང་པོ་ནི། རྡོ་རྗེ་ཐེག་པའི་རྩ་ལྟུང་ལྔ་པ་འདི་ལ། འཆད་ཚུལ་མི་འདྲ་བ་དག་སྣང་སྟེ། དུས་འཁོར་གྱི་ཞལ་འཛིན་མཛད་པ་རྣམས་ནི། རབ་ཏུ་ཉམས་པ་ལས་ཀྱང་མདའ་རུ་འགྱུར། །
ཞེས་པའི་བྱང་ཆུབ་ཀྱི་སེམས་ནི་ཀུན་ད་བྱང་སེམས་ཡིན་པས་དེ་སྤོང་བ་ནི་ལྟུང་བ་ལྔ་པ་ཡིན་ཞེས་མགྲིན་ཅིག་ཏུ་སྒྲོགས་པར་མཛད། དེ་ནི་རྒྱུད་ཀྱི་དངོས་བསྟན་དང་མཐུན་ཞིང་། འདིའི་ལུགས་ལ་བསོད་ནམས་དང་ཡེ་ཤེས་ཀྱི་ཚོགས་གཉིས་ཀྱི་སྟེང་དུ། ཚུལ་ཁྲིམས་ཀྱི་ཚོགས་ཞེས་པ་ཁམས་འཕོ་བ་མེད་པ་ལ་བཤད་ནས། ཚོགས་གསུམ་ཡོངས་སུ་རྫོགས་པས་འབྲས་བུ་དུས་འཁོར་ཐོབ་པར་བཤད་པས། ཚུལ་ཁྲིམས་ཀྱི་ཚོགས་རྫོགས་པ་ལ་ཁམས་འཕོ་བ་མེད་པ་ངེས་པར་དགོས་པས། བཤད་ལུགས་འདི་ཡང་ཤིན་ཏུ་ལེགས་པ་ཞིག་ཡིན་ནོ། ། གཉིས་པ་ནི། གཤིན་རྗེའི་གཤེད་ནག་པོའི་རྒྱུད་དང་། རྡོ་རྗེ་གུར་ལ་སོགས་པ་ལས།
ཆོས་ཀྱི་རྩ་བ་བྱང་ཆུབ་སེམས། ། དེ་སྤོང་བ་ནི་ལྔ་པ་ཡིན། ། ཞེས་པའི་དོན་གཤིན་རྗེའི་གཤེད་ཀྱི་འགྲེལ་པ་གྲུབ་ཆེན་དཔལ་འཛིན་གྱིས་མཛད་པ་དང་། སློབ་དཔོན་ཤནྟི་བས་མཛད་པ་ལས། ཆོས་ཀྱི་རྩ་བ་ཀུན་རྫོབ་བྱང་ཆུབ་སེམས་སྨོན་འཇུག་གཉིས་ལ་བཤད་ཅིང་། རྡོ་རྗེ་གུར་གྱི་དགོངས་པ། རྣལ་འབྱོར་དབང་ཕྱུག་གི་བཤད་སྲོལ་ལ་ཡང་དེ་བཞིན་དུ་འབྱུང་བ་ནི། རྗེ་བཙུན་གོང་མའི་དགོངས་པ་ཕྱིན་ཅི་མ་ལོག་པ་ཡིན་པས་རྩ་ལྟུང་འཁྲུལ་སྤོང་ལ་སོགས་པར་གཟིགས་པས་གསལ། འོ་ན་དེ་གཉིས་འགལ་ལོ་སྙམ་ན། གནས་སྐབས་སུ་ཚིག་གི་སྤྲོས་པ་འགལ་བ་ལྟར་སྣང་ཡང་།
དོན་ལ་འགལ་བ་མེད་དེ། བླ་མེད་གཞན་གྱི་ལམ་ལ་ཡང་འཛག་མེད་ཀྱི་བདེ་བ་སྒྲུབ་དགོས་པ་ཀུན་ད་བྱང་སེམས་སྤོང་དུ་མི་རུང་ཞིང་། དུས་འཁོར་ལུགས་ལ་རྩ་ལྟུང་ལྔ་པ་བསྲུང་བ་ཡང་སྨོན་འཇུག་སེམས་བསྐྱེད་ཀྱིས་བསྡུས་པས་སོ། ། གསུམ་པ་ནི། དུས་འཁོར་ལྟར་ན་ཁམས་དཀར་ཆ་སྤངས་པ་རྩ་ལྟུང་དུ་གསུང་ཀྱང་། དམིགས་བསལ་ལ་ཁྱིམ་པ་རྡོ་རྗེ་འཛིན་པ་རྣམས་ལ་རིགས་ཀྱི་སྲས་བསྐྲུན་པ་དང་། གསང་དབང་ཡུམ་ལ་བརྟེན་ནས་ཐོབ་པའི་ཕྱོགས་ལ་དབང་རྫས་དངོས་སུ་སྒྲུབ་དགོས་པས། བྱང་སེམས་གཏོང་བ་ལ་ལྟུང་བ་མེད་པར་གསུང་ལགས་སོ། ། དྲི་བ་ཉེར་ལྔ་པ་ནི། ལམ་སོགས་ཆོས་ཉི་ཤུའི་སྐབས་སུ་ཤེས་དབང་དང་དབང་བཞི་པའི་གྲུབ་མཐའ་ལ་རྒྱ་ཆེ་ཆུང་གི་ཁྱད་པར་བཤད་པ་འདི།
ཞུ་བདེ་ལྷན་སྐྱེས་དང་རང་བཞིན་ལྷན་སྐྱེས་ཀྱི་སྒོ་ནས་ཁྱད་པར་འབྱེད་དམ། དེ་མིན་ཁྱད་པར་འབྱེད་ཆོས་ཇི་ལྟར་ཡོད་ལགས། ཞེས་པའི་ལན་ནི། དབང་གཉིས་ཀྱི་གྲུབ་མཐའ་ལྷན་སྐྱེས་གཉིས་ཀྱི་སྒོ་ནས་འཇོག་པ་མ་ཡིན་ཏེ། ཞུ་བདེ་ལྷན་སྐྱེས་ནི་དབང་གོང་མ་གཉིས་ཀ་ལ་ཡོད་ཅིང་། གང་ཟག་རེ་རེའི་རྒྱུད་ལ་བརྩི་རུ་རུང་བས་རྒྱ་ཆུང་ལ། རང་བཞིན་ལྷན་སྐྱེས་ནི་ཆོས་ཐམས་ཅད་ཀྱི་གནས་ལུགས་ཡིན་པས་རྒྱ་ཆེ་སྟེ། བརྟག་གཉིས་ལས་ལྷན་ཅིག་སྐྱེས་པ་གང་སྐྱེས་པ། ། ལྷན་སྐྱེས་པ་དེར་བརྗོད་པར་བྱ། ། རང་བཞིན་ལྷན་ཅིག་སྐྱེས་ཤེས་བརྗོད། །
རྣམ་པ་ཐམས་ཅད་སྡོམ་པ་ཅིག ། ཅེས་དང་། རྒྱལ་ཆེན་ཨིནྡྲ་བྷུ་ཏིའི་ལྷན་གཅིག་སྐྱེས་གྲུབ་ལས། གང་དང་མཚུངས་པས་སྐྱེས་གྱུར་པ། ། དེས་ན་ལྷན་ཅིག་སྐྱེས་ཞེས་བརྗོད། ། ཞེས་པའི་ལུང་གོང་འོག་གཉིས་པོ་འདིས་ནི། ཆོས་ཐམས་ཅད་རང་བཞིན་གྱིས་སྤྲོས་བྲལ་དུ་བསྟན་པ་ཡིན་མོད། དབང་གཉིས་ཀྱི་གྲུབ་མཐའ་འཆར་བའི་རྒྱུར་མ་གསུངས་སོ། ། དབང་གཉིས་ཀྱི་གྲུབ་མཐའ་འཆར་བའི་རྒྱུ་ནི་རང་རང་གི་ལམ་ལ་སོགས་པ་ཡིན་པས། སློབ་ལམ་སྦས་པའི་ས་གཉིས་ལ་གནས་པའི་བྱང་སེམས་ཀྱི་ལམ་སོགས་བསྒོམ་བྱ་རྣམས་ནུས་པ་ཅུང་ཟད་ཞན་པས།
ཞིང་ཁམས་དང་གྲུབ་མཐའ་ཆུང་བར་འཆར་བས། ས་དེ་གཉིས་ཀྱི་སྐབས་སུ་འཁོར་འདས་ཕྱོགས་རེ་བདེ་སྟོང་དུ་རྟོགས་པ་ཙམ་ལས་མེད་ལ། ས་བཅུ་གསུམ་པའི་ཕྱེད་ལ་བསྒོམ་བྱའི་ལམ་སོགས་རྣམས་མཐུ་ཆེན་དུ་གྱུར་པས། ཞིང་ཁམས་དང་གྲུབ་མཐའ་རྒྱ་ཆེ་བར་འཇོག་སྟེ་འཁོར་འདས་ཀྱི་ཆོས་ཐམས་ཅད་བདེ་སྟོང་དུ་རྟོགས་པ་ལས་འབྱུང་ལ། ས་བཅུ་གསུམ་པ་ལ་ཕྱེད་མར་བྱས་པའི་འོག་མ་ལ་སློབ་ལམ་དུ་བཞག་པ་ནི། གསུང་ངག་རིན་པོ་ཆེའི་ཁྱད་ཆོས་ཡིན་ཏེ། སློབ་ལམ་དེའི་རྗེས་ཐོགས་སུ་མི་སློབ་ལམ་ཞེས་པ། ལུས་འཇའ་ལུས་རྡོ་རྗེའི་སྐུ་དང་། སེམས་རྟོག་མེད་ཆོས་སྐུར་གྱུར་ནས་སྲིད་པ་ལས་འདས་པའི་འབྱོར་པ་ཐམས་ཅད་ཀྱི་འབྱུང་གནས་ཟུང་འཇུག་རྡོ་རྗེ་འཛིན་པ་ཐོབ་པར་འགྱུར་བ་ལགས་སོ། ། ཞེས་པ་འདི་ནི་བསླབ་གསུམ་རྣམ་པར་དག་ཅིང་།
སྡོམ་པ་གསུམ་གྱི་རྒྱུད་ཕྱུག་པ། ཟབ་ཅིང་ཡངས་པའི་མཁྱེན་རབ་ཀྱི་རྒྱལ་བའི་རིང་ལུགས་མཐའ་དག་ལ་དབང་འབྱོར་བ་ལེགས་པ་ཆོས་འཕེལ་བས། ཟབ་མོའི་གནད་རྣམས་ལ་དོགས་གཅོད་ཀྱི་ཚུལ་འགའ་ཞིག་གནང་བྱུང་བ་ལ། ཤཱཀྱའི་བཙུན་པ་དཔལ་ལྡན་དོན་གྲུབ་ཀྱིས། མི་ཤེས་ཤེས་ཚུལ་དང་། མ་མཐོང་མཐོང་ཚུལ་རིང་དུ་སྤངས་ནས་སྐབས་སུ་བབ་པའི་ལན་རྣམས་འོག་མིན་གཉིས་པ་ཨེ་ཝཾ་ཆོས་ལྡན་ནས་ཕུལ་བ་དགེ་བར་གྱུར་ཅིག ། མངྒ་ལཾ།། །། PAGE * MERGEFORMAT 26 ངོར་མཁན་པོ་དཔལ་ལྡན་དོན་གྲུབ། ལེགས་པ་ཆོས་འཕེལ་གྱིས་དྲིས་ལན། PAGE * MERGEFORMAT 25
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
