གསུང་འབུམ། དཔལ་ལྡན་དོན་གྲུབ།
པོད ༢
ཐུགས་རྗེ་ཆེན་པོ་གཙོ་འཁོར་གསུམ་ས་ལུགས་ཀྱི་ཆོ་ག་འཕགས་པ་མཉེས་བྱེད།
༄༅། །ཐུགས་རྗེ་ཆེན་པོ་གཙོ་འཁོར་གསུམ་ས་ལུགས་ཀྱི་ཆོ་ག་འཕགས་པ་མཉེས་བྱེད་བཞུགས་སོ། ། ན་མསྶད་གུ་རུ་པཱ་དཱ་ཡ། གྲངས་མེད་བསྐལ་པར་ཚོགས་གཉིས་རབ་བསགས་ཤིང་། ། དཔག་མེད་ཡོན་ཏན་མ་ལུས་མངོན་གྱུར་ནས། ། ཚད་མེད་ཐུགས་རྗེས་འགྲོ་ཀུན་རྗེས་འཛིན་པའི། ། མགོན་པོ་སྤྱན་རས་གཟིགས་ལ་ཕྱག་འཚལ་ནས། ། ལྷག་པའི་ལྷ་དེ་ཚུལ་བཞིན་མཉེས་བྱེད་པའི། ། སྒྲུབ་ཐབས་རིམ་པ་ཕྱི་རོལ་ཚོགས་གསོག་དང་། ། གཟུངས་སྒྲུབ་ཆོ་ག་རྗེས་གནང་བྱ་ཚུལ་རྣམས། ། ལེགས་པར་བཤད་ཀྱི་དད་ལྡན་སྤྲོ་བས་ཉོན། །
འདིར་ཐུགས་རྗེ་ཆེན་པོ་བསྒོམ་པར་འདོད་པའི་གང་ཟག་གིས་གནས་དབེན་པར་འཁྲུས་དང་གཙང་སྦྲ་སྔོན་དུ་འགྲོ་བས། སྟན་བདེ་བ་ལ་འདུག་ནས་སྐྱབས་འགྲོ་སྤྱི་དང་མཐུན་པར་བྱས་ལ། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་འཕགས་པ་སྤྱན་རས་གཟིགས་དབང་ཕྱུག་གི་བསྒོམ་བཟླས་ཉམས་སུ་བླང་བར་བགྱིའོ། ། ཞེས་ལན་གསུམ་གྱིས་སེམས་བསྐྱེད་ནས། རང་སྐད་ཅིག་གིས་འཕགས་པ་སྤྱན་རས་གཟིགས་དབང་ཕྱུག་ཏུ་གསལ་བའི་ཐུགས་ཀར་ཟླ་བ་ལ་གནས་པའི་ཧྲིཿཡིག་དཀར་པོ། དེ་ལས་འོད་ཟེར་འཕྲོས་པས་རང་བཞིན་གྱི་གནས་ནས་འཕགས་པ་སྤྱན་རས་གཟིགས་དབང་ཕྱུག་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་མདུན་གྱི་ནམ་མཁར་ཨོཾ་བཛྲ་ས་མཱ་ཛཿཞེས་པས་སྤྱན་དྲངས་ལ། ཨོཾ་ཨརྻ་ཨ་ཝ་ལོ་ཀི་ཏི་ཤྭ་ར་ས་པ་རི་ཝཱ་ར་ཞེས་མཚན་སྔགས་ལན་གཅིག་སྦྱར་བའི་ཨརྒྷཾ་པྲ་ཏཱིཙྪ་སྭཱ་ཧཱ། དེ་བཞིན་དུ་པཱ་དྱཾ་ནས་ཤཔྟ་པྲ་ཏིཙྪ་སྭཱ་ཧཱ། ཞེས་པས་མཆོད།
དཀོན་མཆོག་གསུམ་ལ་བདག་སྐྱབས་མཆི། ། ཞེས་སོགས་ལན་གསུམ་གྱིས་རྒྱུན་བཤགས་བྱ། སེམས་ཅན་ཐམས་ཅད་བདེ་བ་དང་སོགས་ཚད་མེད་བཞི་བསྒོམ། ཨོཾ་སྭ་བྷ་ཝ་སོགས་བརྗོད་པས་འཁོར་འདས་ཀྱིས་བསྡུས་པའི་ཆོས་ཐམས་ཅད་སྟོང་པ་ཉིད་དུ་བསྒོམ། སྟོང་པའི་ངང་ལས་པཾ་ལས་པདྨ་དཀར་པོ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་རང་གི་སེམས་ཉིད་ཀྱི་ངོ་བོ་ཧྲིཿདཀར་པོ་དེ་ལས་འོད་ཟེར་འཕྲོས་པས་འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་ཧྲིཿལ་ཐིམ། དེ་ཡོངས་སུ་གྱུར་པ་ལས་རང་ཉིད་འཕགས་པ་སྤྱན་རས་གཟིགས་དབང་ཕྱུག་སྐུ་མདོག་གངས་རིའི་ཕུང་པོ་ལ་ཉི་མ་ཤར་བ་ལྟར་དཀར་བ། ཞལ་གཅིག་ཕྱག་བཞི་པ། ཕྱག་དང་པོ་གཉིས་ཐུགས་ཁར་ཐལ་མོ་སྦྱར་བ།
གཡས་འོག་མས་རིན་པོ་ཆེའི་ཕྲེང་བ་དང་། གཡོན་འོག་མས་པདྨ་དཀར་པོ་འཛིན་པ། ཞལ་འཛུམ་ཞིང་རབ་ཏུ་ཞི་བ། སྤྱན་གཉིས་སེམས་དཔའི་ལྟ་སྟངས་ཀྱིས་གཟིགས་པ། དབུ་སྐྲ་རལ་པའི་ཐོར་ཅོག་སྤྱི་བོར་བཅིངས་ཤིང་ལྷག་མ་ལྕང་ལོའི་ཚུལ་དུ་འཕྱང་བ། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། དར་སྣ་ཚོགས་ཀྱི་ན་བཟའ་ཅན། ཞབས་རྡོ་རྗེ་སྐྱིལ་ཀྲུང་གི་བཞུགས་པ། འོད་ཟེར་དཀར་པོའི་འཕྲེང་བས་བསྐོར་བ། དེའི་གཡས་སུ་ནོར་བུ་འཛིན་པ་དང་།
གཡོན་དུ་ཡི་གེ་དྲུག་མ་གཉིས་སྐུ་མདོག་རབ་ཏུ་དཀར་པོ་ཞལ་གཅིག་ཕྱག་བཞི་དང་ལྡན་པ། ཕྱག་དང་པོ་གཉིས་ཐུགས་ཁར་ཐལ་མོ་སྦྱར་བ། གཡས་ཀྱི་གཉིས་པས་བགྲང་ཕྲེང་དང་། གཡོན་གྱི་གཉིས་པས་པདྨ་དཀར་པོ་འཛིན་པ། རིན་པོ་ཆེའི་རྒྱན་དང་དར་གྱི་ན་བཟའ་ཅན། པདྨ་དང་ཟླ་བའི་གདན་ལ་ཞབས་རྡོ་རྗེའི་སྐྱིལ་ཀྲུང་གིས་བཞུགས་པ། དེ་རྣམས་ཀྱི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྂ་སྔོན་པོ། ཐུགས་ཀའི་བསྟོད་དུ་ཟླ་བ་ལ་ཧྲིཿདཀར་པོ།
དེ་ལས་འོད་ཟེར་འཕྲོས་པས་རང་བཞིན་གྱི་གནས་ནས་འཕགས་པ་སྤྱན་རས་གཟིགས་དབང་ཕྱུག་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས་ནས་ཚོགས་ཞིང་གི་སྐབས་ལྟར་མཆོད། ཛཿཧཱུཾ་བཾ་ཧོཿ དབྱེར་མེད་དུ་བསྟིམ། སླར་ཡང་ཐུགས་ཀའི་ཧྲིཿལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿཞེས་པས་སྤྱན་དྲངས་ནས། ཨོཾ་པཉྩ་ཀུ་ལ་ས་པ་རི་ཝཱ་ར་ཨརྒྷཾ་སོགས་ཀྱིས་མཆོད། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་རྩལ་དུ་གསོལ། ཞེས་གསོལ་བ་བཏབ་པས་དབང་གི་ལྷ་རྣམས་ཀྱིས་ཨོཾ་བཛྲི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་།
དྲི་མ་དག ཆུ་ལྷག་མ་ཡར་ལུད་པས་གསུམ་ཀ་ལ་འོད་དཔག་མེད་ཀྱིས་དབུ་བརྒྱན་པར་བསམ་ལ། ལྷའི་སྐུ་སྣང་ལ་རང་བཞིན་མེད་པ་ལ་ཡིད་གཏད་ནས་ཡུན་རིང་དུ་བསྒོམ་པས་སྐྱོ་ན་རང་གི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་ཧྲིཿཡིག་དཀར་པོ་དང་དེའི་མདུན་ནས། གཡས་བསྐོར་དུ་ཡི་གེ་དྲུག་པ་མགོ་གྱེན་བསྟན་དུ་གནས་པ་དེ་དག་ལས་འོད་ཟེར་འཕྲོས་པས་སེམས་ཅན་ཐམས་ཅད་ལ་ཕོག་པས། སྡིག་སྒྲིབ་སྦྱངས་ནས། ཐུགས་རྗེ་ཆེན་པོའི་གོ་འཕང་ལ་བཀོད། སངས་རྒྱས་བྱང་སེམས་ཐམས་ཅད་ཀྱི་བྱིན་རླབས་རྣམས་འོད་ཟེར་དཀར་པོའི་རྣམ་པར་བསྡུས་ནས། རང་ལ་ཐིམ་པས་བྱང་ཆུབ་ཀྱི་སེམས་ལ་སོགས་པའི་ཡོན་ཏན་རྣམས་འཕེལ་ཞིང་རྒྱས་པར་གྱུར། ཞེས་བརྗོད་ཅིང་བསམ་ལ། ཨོཾ་མ་ཎི་པདྨེ་ཧཱུྃ།
ཞེས་ཅི་ནུས་བཟླ་བར་བྱའོ། ། གྲངས་ཀྱི་བསྙེན་པའི་ཚད་ནི་འབུམ་ཕྲག་དྲུག་ཁ་བསྐོང་དང་བཅས་ཡིན་ནོ། ། ཐུན་ལས་ལྡང་བའི་ཚེ། བཅོམ་ལྡན་འདས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་རྩལ་དུ་གསོལ། ཞེས་པའི་དོན་ཞུས་ནས་རང་གི་སྙིང་ཀ་ནས་འོད་ཟེར་འཕྲོས་པས་འཁོར་དང་གདན་འོད་ཟེར་གྱི་རྣམ་པར་གྱུར་ནས་རང་ལ་ཐིམ་པར་བསམས་ལ། དགེ་བ་འདིའི་སོགས་དང་། བྱང་ཆུབ་སེམས་མཆོག་རིན་པོ་ཆེ་སོགས། བྱང་ཆུབ་སེམས་དང་མི་འབྲལ་ཞིང་སོགས་དང་། བསྔོ་བ་སྨོན་ལམ་ཅི་ཤེས་བྱའོ། ། ཐུན་མཚམས་སུ་གཏོར་མ་འབུལ་ན་དཀར་གཏོར་གཙང་མ་ཆབ་ཀྱིས་བྲན་ལ།
ཨོཾ་ཨ་མྲྀ་ཏེ་ཧཱུྃ་ཕཊ་ཀྱིས་བསངས། སྭ་བྷ་ཝས་སྦྱངས། སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར། ཞེས་དང་། ཨོཾ་ཨཱཿཧཱུཾ་ལན་གསུམ་གྱིས་བྱིན་གྱིས་བརླབས། རང་གི་སྙིང་ཀ་ནས་འོད་ཟེར་འཕྲོས་པས་འཕགས་པ་སྤྱན་རས་གཟིགས་དབང་ཕྱུག་འཁོར་དང་བཅས་པ་རྡོ་རྗེ་བསྡུ་བའི་སྔགས་ཀྱིས་སྤྱན་དྲངས་ཏེ། མདུན་གྱི་ནམ་མཁར་བཞུགས་ནས་གཏོར་མ་གསོལ་བར་བསམས་ལ། ནམ་མཁའ་མཛོད་ཀྱི་ཕྱག་རྒྱ་བཅས་ཏེ་མཚན་སྔགས་སྔོན་འགྲོའི། ཨཱ་ཀཱ་རོ་བཏགས་པ་ལན་གསུམ་གྱིས་ཕུལ་ནས་སྔར་བཞིན་མཆོད། སྐྱོན་གྱིས་མ་གོས་སོགས་ཚིགས་བཅད་གཅིག་གིས་བསྟོད་ཅིང་འདོད་པའི་དོན་ལ་གསོལ་བ་གདབ།
མ་འབྱོར་བ་དང་སོགས་ཀྱིས་ནོངས་པ་བཟོད་པར་གསོལ། ཁྱེད་ཀྱིས་སེམས་ཅན་དོན་སོགས་ཀྱི་མཐར། ཨོཾ་བཛྲ་མུཿ ཞེས་པས་གཏོར་མགྲོན་རྣམས་རང་བཞིན་གྱི་གནས་སུ་གཤེགས་སུ་གསོལ་ནས། སྤྱོད་ལམ་ཐམས་ཅད་དུ་ཐུགས་རྗེ་ཆེན་པོའི་ང་རྒྱལ་དང་། བྱང་ཆུབ་ཀྱི་སེམས་ཀྱི་ཀུན་ནས་སླངས་ཏེ། སེམས་ཅན་གྱི་དོན་ལ་བརྩོན་པར་བྱའོ། ། མདུན་བསྐྱེད་ལ་བརྟེན་ནས་ཚོགས་གསོག་བྱ་བར་འདོད་ན། གཙང་ཞིང་ཡིད་དུ་འོང་བའི་གནས་སུ་སྟེགས་ཇི་ལྟར་རིགས་པའི་སྟེང་དུ་མཎྜལ་དྲི་བཟང་གིས་བྱུགས་པ་ལ་འབྲུ་གཙང་མའི་ཚོམ་བུ་དབུས་སུ་ཆེ་བ་དང་། གཡས་གཡོན་དུ་ཅུང་ཟད་ཆུང་བ་རེ་བཀོད།
དེའི་མཐར་ཆུ་གཉིས་སྔོན་འགྲོའི་ཉེར་སྤྱོད་གཡས་བསྐོར་དང་། མདུན་དུ་གཏོར་མ་གཅིག་དང་། གཞན་ཡང་སྤོས་མར་མེ་ཞལ་ཟས་ལ་སོགས་པའི་མཆོད་པ་ཅི་འབྱོར་པ་བཤམས། རང་གི་མདུན་དུ་རོལ་མོའི་ཆས་དང་མཎྜལ་གྱི་ཡོ་བྱད་རྣམས་སྟ་གོན་བྱའོ། ། དེ་ནས་མཆོད་པ་རྣམས་བསང་སྦྱངས། སྟོང་པའི་ངང་ལས་ཨོཾ་ལས་བྱུང་བའི་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་འོད་དུ་ཞུ་བ་ལས་བྱུང་བའི་མཆོད་ཡོན། ཞབས་བསིལ་སོགས་ནས་རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་ཁམས་མཐའ་ཀླས་པར་གྱུར། ཨོཾ་བཛྲ་ཨརྒྷཾ་སྭཱ་ཧཱ། དེ་བཞིན་དུ་པཱ་དྱཾ་ནས། ཤཔྟའི་བར་སོ་སོའི་ཕྱག་རྒྱ་དང་བཅས་པའི་མཐར་དྷརྨཱ་ར་ཎི་ཏ་སོགས་ལན་གསུམ་གྱིས་བྱིན་དབབ་བོ། །
དེ་ནས་སྐྱབས་འགྲོ་ནས་བརྩམས་ཏེ་གདན་བསྡུ་བའི་བར་བདག་བསྐྱེད་གོང་བཞིན་བྱས་ལ། མདུན་བསྐྱེད་བསང་སྦྱངས་སྟོང་པའི་ངང་ལས་པཾ་ལས་པདྨ་ཞེས་སོགས་ནས། གནས་གསུམ་བྱིན་རླབས་ཀྱི་བར་སྔ་མ་ལྟར་བསྐྱེད། ཡེ་ཤེས་པ་སྤྱན་འདྲེན་གྱི་ཚེ། མ་ལུས་སེམས་ཅན་སོགས་ཚིགས་བཅད་གསུམ་དང་། མཚན་སྔགས་ཀྱི་མཐར་ཨེ་ཧྱེ་ཧི་ཞེས་པས་སྤྱན་དྲངས། པདྨ་ཀ་མ་ལ་ཡ་སཏྭཾ་གྱིས་གདན་ཕུལ། སྔར་བཞིན་མཆོད་ནས། ཛཿཧཱུཾ་བཾ་ཧོཿས་བསྟིམ། དབང་ལྷ་སྤྱན་འདྲེན་ནས་འོད་དཔག་མེད་ཀྱིས་དབུ་བརྒྱན་པའི་བར་བྱ།
སླར་ཡང་མཆོད་པ་བསང་སྦྱངས་བྱིན་གྱིས་རླབས་ཏེ། བླ་མ་དང་གཙོ་བོ་ཐ་མི་དད་དུ་མོས་ནས། ཐལ་མོ་སྦྱར་ཏེ། མཆོད་ཡོན་ཕལ་ཆེར་མཆོད་ཡོན་བླ་བྲེ་དང་། ། སོགས་ནས། བདག་ཉིད་ཆེན་པོ་སྤྱན་རས་གཟིགས་དབང་མཆོད། ། ཅེས་མཚན་སྔགས་ཀྱི་མཐར། ཨརྒྷཾ་པྲ་ཏཱི་ཙྪ་སྭཱ་ཧཱ། ཞེས་ཕྱག་རྒྱ་དང་བཅས་པས་མཆོད་ཡོན་དབུལ། དེ་བཞིན་དུ་ཞབས་བསིལ་ནས་རོལ་མོའི་བར་ཚིགས་བཅད་དང་སྔགས་འདོན་པ་བསྒྱུར་ཞིང་དྷརྨ་ར་ཎི་ཏ་སོགས་ཀྱིས་རོལ་མོ་དབུལ།
གང་ཡང་བདག་གི་དུས་ཀུན་ཏུ། ། ཞེས་སོགས་སམ། མི་ཤེས་ན་བཟང་སྤྱོད་ཀྱི་དབུ་ནས་འབྱུང་བའི་ཡན་ལག་བདུན་པ་བྱ། སྔར་གྱི་བསྟོད་པ་དང་གཏོར་མ་སྔོན་བཞིན་དབུལ་ལོ། ། དེ་ནས་མཎྜལ་དབུལ་ཏེ། ཨོཾ་བཛྲ་བྷུ་མི་སོགས་ནས་མ་ཚང་བ་མེད་པ་འདི་ཉིད་བླ་མ་དང་གཉིས་སུ་མེད་པའི་ཡི་དམ་ཐུགས་རྗེ་ཆེན་པོ་ལ་དབུལ་བར་བགྱིའོ། ། ཐུགས་རྗེས་འགྲོ་བའི་དོན་སོགས་སྤྱི་དང་མཐུན་པར་བརྗོད། དེ་ལྟ་བུ་བརྒྱ་ཕྲག་རེའི་མཚམས་སུ་བཞེས་ནས་བདག་དང་སེམས་ཅན་ཐམས་ཅད་ཀྱི་རྒྱུད་ལ་བྱམས་པ་དང་སྙིང་རྗེ་བྱང་ཆུབ་ཀྱི་སེམས་བཅོས་མ་མ་ཡིན་པ་སྐྱེ་བར་བྱིན་གྱིས་བརླབ་ཏུ་གསོལ། བསོད་ནམས་དང་ཡེ་ཤེས་ཀྱི་ཚོགས་གཉིས་ཡོངས་སུ་རྫོགས་པར་བྱིན་གྱིས་བརླབ་ཏུ་གསོལ། སྒྲིབ་གཉིས་བག་ཆགས་དང་བཅས་པ་བྱང་ཞིང་དག་པར་བྱིན་གྱིས་བརླབ་ཏུ་གསོལ།
མྱུར་དུ་རྣམ་པ་ཐམས་ཅད་མཁྱེན་པའི་སངས་རྒྱས་ཀྱི་གོ་འཕངས་ཐོབ་པར་བྱིན་གྱིས་བརླབ་ཏུ་གསོལ། ཞེས་བརྗོད། དེ་ལྟ་བུ་ལན་མང་དུ་ཕུལ་བའི་མཐར། བྱང་ཆུབ་སེམས་དཔའ་ཀུན་ཏུ་བཟང་པོའི་རྣམ་པར་མཐར་པ་ལས་བྱང་ཆུབ་བའི་མཆོད་སྤྲིན་ལྟ་བུ་ཡིད་ལས་བྱུང་བའི་མཆོད་པ་དཔག་ཏུ་མེད་པ་ཕུལ་བར་བསམ་ལ། ཕལ་པོ་ཆེའི་མདོའི་དོན་བསྡུས་པའི་ཚིགས་སུ་བཅད་པ། གང་གི་མཆོད་རྫས་ཞིང་ཁམས་རྒྱ་མཚོ་ཞེས་པ་ལ་སོགས་པ་བརྗོད། དེའི་རྗེས་སུ་ཤེས་ཤིང་ནུས་ན་ཟླ་བ་གྲགས་པས་མཛད་པའི་སྨྲེ་བསྔགས་བརྗོད་པས་གསོལ་བ་གདབ། དེ་ནས་གཙོ་བའི་ཐུགས་ཁར་ཟླ་བ་ལ་ཧྲིཿདང་སྔགས་བཀོད་ནས། དེ་ལས་བྱུང་བའི་འོད་ཟེར་གྱིས་བདག་དང་སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས་པར་བསམ་ལ། ཡི་གེ་དྲུག་པ་སྟོང་ཕྲག་ལ་སོགས་པ་བཟླའོ། །
དེ་ནས་སླར་ཡང་མཆོད་པ་ཁ་གསོས་ཏེ་བྱིན་གྱིས་རླབས། མཚན་སྔགས་རེ་རེ་མགོར་སྦྱར་བའི་ཆུ་གཉིས་ཉེར་སྤྱོད་རོལ་མོ་དང་བཅས་པས་མཆོད། བསྟོད་པ་བསྡུས་པ་དང་། འདོད་དོན་ཞུས་ལ། རྡོ་རྗེ་སེམས་དཔའི་ཡིག་བརྒྱ་ལན་གསུམ་གྱིས་ལྷག་ཆད་ཁ་བསྐངས། མ་འབྱོར་བ་དང་སོགས་ཀྱིས་བཟོད་པར་གསོལ། ཁྱེད་ཀྱིས་སེམས་ཅན་དོན་ཀུན་སོགས་ཀྱི་རྗེས་སུ་ཨོཾ་བཛྲ་མུཿ ཚོམ་བུའི་ཡེ་ཤེས་པ་རང་བཞིན་གྱི་གནས་སུ་གཤེགས། དམ་ཚིག་པ་རང་ལ་ཐིམ། ཞེས་དང་།
རང་གི་དཔྲལ་བར་ཨོཾ་ལ་སོགས་པས་གནས་གསུམ་བསྲུང་། སྟོན་མཆོག་དམ་པ་ལ་སོགས་པའི་བཀྲ་ཤིས་བྱའོ། ། བུམ་པ་ལ་བརྟེན་ནས་གཟུངས་སྒྲུབ་བྱ་བར་འདོད་ན། མཚན་ཉིད་དང་ལྡན་པའི་བུམ་པ་ནང་རྫས་རྡོར་གཟུངས་དང་བཅས་པ་སྤྱི་དང་མཐུན་པའི་མཐར་མཆོད་གཏོར་གོང་ལྟར་བཤམས་ལ་བྱིན་གྱིས་རླབས་པའི་བར་བདག་བསྐྱེད་བསྒོམས། བུམ་པ་བསང་སྦྱངས། སྟོང་པའི་ངང་ལས་པཾ་ལས་པདྨ་དང་ཨཱ་ལས་ཟླ་བའི་དཀྱིལ་འཁོར་གྱི་སྟེང་དུ་བྷྲཱུྃ་ལས་རིན་པོ་ཆེའི་བུམ་པ་ཡངས་ཤིང་རྒྱ་ཆེ་བ། ཞབས་ཞུམ་པ། ལྟོ་བ་ལྡིར་བ། མགྲིན་པ་ཕྲ་བ། ཁ་ཡེལ་བ།
མཆུ་འཆང་བ། ལྷ་རྫས་ཀྱི་གོས་ཀྱིས་མགུལ་པ་བཅིངས་པ། དཔགས་སམ་གྱི་ཤིང་གིས་ཁ་བརྒྱན་པ། ནང་ཆུ་དང་བཅུད་སྣ་ཚོགས་ཀྱིས་ཡོངས་སུ་གང་བའི་དབུས་སུ་པཾ་ལས་པདྨ་དཀར་པོ་དང་། ཨཱ་ལས་ཟླ་བའི་དཀྱིལ་འཁོར་གྱི་སྟེང་དུ་ཧྲིཿདཀར་པོ་ཡོངས་སུ་གྱུར་པ་ལས། འཕགས་པ་སྤྱན་རས་གཟིགས་སོགས་ཀྱི་ལྷ་གསུམ་ཡན་ལག་བཞི་རྫོགས་སུ་བསྐྱེད། དེ་ལ་མཆོད་པ་ནས་གསོལ་བ་གདབ་པའི་བར་ཚོགས་གསོག་གི་སྐབས་བཞིན་རྒྱས་པར་བྱ། བཟླས་པའི་ཚེ་རང་གི་སྙིང་ཀ་ནས་སྔགས་ཀྱི་འཕྲེང་བ་གཟུགས་ཐག་ལ་བསྟེན་ནས་སོང་བས་ལྷ་རྣམས་ཀྱི་རྒྱུད་བསྐུལ་ཏེ། སྐུ་ལས་བདུད་རྩིའི་རྒྱུན་བབས་པས་བུམ་པ་གང་བར་གྱུར། ཞེས་བརྗོད་ཅིང་གཟུངས་ཐག་ནས་བཟུང་ལ།
ཡི་གེ་དྲུག་པ་ཁྲི་ཁྲག་ལ་སོགས་པ་བཟླའོ། ། འཇུག་ཏུ་མཆོད་བསྟོད་བསྡུས་པ། འདོད་དོན་ཞུ་བ། ལྷག་ཆད་ཁ་བསྐངས་བ། བཟོད་པར་གསོལ་བ་རྣམས་གོང་བཞིན་བྱས་པའི་མཐར་དུང་ཆོས་ཀྱི་ཆུ་བུམ་པར་བླུགས་ལ། ཨོཾ་ཨཱཿཧཱུྃ་མཆོད་ཡོན་ཕུལ་བའི་རྐྱེན་གྱིས་ཡེ་ཤེས་པ་གཤེགས། དམ་ཚིག་པ་ཞུ་བ་ལས་བྱུང་བའི་བུམ་པའི་ཆུར་གྱུར་པར་བསམ་མོ། ། དེ་ལྟ་བུ་ཐུན་དུ་བཅད་པའི་སྒོ་ནས་ཞག་མང་དུ་བྱ་བ་ནི། གཟུངས་སྒྲུབ་རྒྱས་པར་བྱ་བའི་ཚུལ་ཡིན་ལ། གནས་སྐབས་གཞན་དུ་འཁྲུས་ཆོག་ཙམ་དོན་དུ་གཉེར་ན།
གཞན་རྣམས་སྔ་མ་ལྟར་ལས་བུམ་པར་ལྷ་ཡན་ལག་བཞི་རྫོགས་སུ་བསྐྱེད་པ་ལ་མཆོད་བསྟོད་བསྡུས་པ་བྱས་ནས་བཟླས་པ་ལ་སོགས་པ་བྱའོ། ། གང་ལྟར་ཡང་འཁྲུས་བྱ་ཚུལ་དངོས་ནི། མདུན་བསྐྱེད་དང་འབྲེལ་ན་དེ་ཉིད་དང་། མ་འབྲེལ་ན་ཐུགས་རྗེ་ཆེན་པོའི་སྐུ་གཟུགས་གཞན་མེ་ལོང་གི་ནང་དུ་འཆར་བར་བྱས་པའམ། དེ་ཡང་མ་འབྱོར་ན་ཡི་དམ་གཙོ་འཁོར་གསུམ་སྤྱན་དྲངས་ནས་དེ་རྣམས་ལ་སྐུ་འཁྲུས་གསོལ་བར་བསམ་ལ། མེ་ལོང་གི་ངོས་ལ་བུམ་པའི་ཆུ་བླུག་ཅིང་། འགྲོ་བའི་སྒྲོན་མེ་སྤྱན་རས་གཟིགས་མགོན་ལ། ། དྲི་ཞིམ་བདུད་རྩིའི་རྒྱུན་གྱིས་འཁྲུས་གསོལ་བས། ། འགྲོ་བའི་སྒྲིབ་གཉིས་དྲི་མ་རྣམས་བསལ་ནས། ། དྲི་བྲལ་སྐུ་གསུམ་མཛེས་པའི་བཀྲ་ཤིས་ཤོག །
ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། ཞེས་བརྗོད། འདི་ནི་འཁྲུས་མཆོག་སོགས་དང་། ཁྱེད་ནི་རང་བཞིན་ཡང་དག་སོགས་དང་། རྒྱལ་བའི་སྐུ་གསུང་ཐུགས་ལ་སོགས་དང་། འཁྲུས་ཀྱི་ཁང་པ་སོགས་ཚིགས་བཅད་རྣམས་ཀྱི་རྗེས་སུ་སྔར་གྱི་སྔགས་བརྗོད་པས་བཀྲུའོ། ། དེ་ནས་གོས་གཙང་མས་སྐུ་ཕྱི་བའི་ཚུལ་བྱས་ལ། དེ་དག་སྐུ་ལ་སོགས་དང་། ཨོཾ་ཧཱུྃ་ཏྲྃ་ཧྲིཿཨཱཿཀཱ་ཡ་བི་ཤྭ་དྷ་ནེ་སྭཱ་ཧཱ། ཞེས་བརྗོད།
ཆུ་དེ་བུམ་པར་བླུག་ནས། ནམ་མཁར་བཞུགས་པའི་ཡི་གེ་དྲུག་མའི་ཕྱག་ནས་བདུད་རྩིའི་རྒྱུན་བབ་པ་རང་གི་སྤྱི་བོ་ནས་ཐིམ་པར་བསམ་ཞིང་། ཡི་གེ་དྲུག་པ་བརྗོད་ནས་ལན་གསུམ་འཐུང་ཞིང་བཀྲུས་པས། དང་པོ་ཉོན་མོངས་པའི་སྒྲིབ་པ་དང་། གཉིས་པས་ཤེས་བྱའི་སྒྲིབ་པ་དང་། གསུམ་པས་ཆོས་སྐུ་སྐྱེ་མེད་ཆོས་སྐུ་ཐོབ་པར་བསྒོམས་ལ། ནམ་མཁའི་གཙོ་འཁོར་གསུམ་རང་ལ་ཐིམ་པར་བསམ་མོ། ། སྤྲོ་ན་བཀྲུ་བྱབ་བསྲུང་གསུམ་གཞན་ནས་འབྱུང་བ་ལྟར་བྱས་ཀྱང་རུང་ངོ་། ། རྗེས་གནང་བྱེད་ན་ཚོམ་བུ་དང་མཆོད་གཏོར་སྔར་བཞིན་བཤམས་ལ། བྱིན་གྱིས་རླབས།
བདག་བསྐྱེད་བསྒོམ། ཚོམ་བུ་བསང་སྦྱངས། སྟོང་པའི་ངང་ལས་ཡན་ལག་བཞི་རྫོགས་སུ་བསྐྱེད། མཆོད་གཏོར་བསྡུས་པ་དང་། ཐུགས་རྒྱུད་བསྐུལ་བའི་བཟླས་པ་བྱ། དེ་ནས་སློབ་མ་རྣམས་འཁྲུས་བྱས་གྲལ་ལ་འཁོད་པ་ལ། འཁོར་བའི་ཉེས་དམིགས་དང་མཐར་པའི་ཕན་ཡོན་རྣམས་ཞིབ་ཏུ་བཤད་ལ། ཕན་ཡོན་ཅན་དེ་ཐོབ་པའི་ཐབས་ལ་བསམ་གྱིས་མི་ཁྱབ་པ་ཡོད་པ་ལས་འདིར་གསང་སྔགས་ཡིན། དེ་ལ་རྒྱུད་སྡེ་རིན་པོ་ཆེ་རྣམ་པ་བཞི་ཡོད་པ་ལས། རིགས་སྔགས་འཆང་བའི་སྡེ་སྣོད་ཐམས་ཅད་ཀྱི་རྩ་བར་གྱུར་པ་བྱ་བའི་རྒྱུད་ཡིན།
དེ་ལ་བྱ་བ་སྤྱིའི་རྒྱུད་དང་། སོ་སོའི་རྒྱུད་གཉིས་ལས། སོ་སོའི་རྒྱུད་ཡིན་ཞིང་། དེ་ལ་རྣམ་པ་དྲུག་ཡོད་པ་ལས། པདྨའི་རིགས་ཡིན། དེ་ལ་ཡང་རིགས་ཀྱི་གཙོ་བོ་དང་། བདག་པོ་དང་། ཡུམ་དང་། ཁྲོ་བོ་ཁྲོ་མོ་དང་། བཀའ་གཉན་ཕོ་མོའི་རྒྱུད་རྣམས་སུ་ཡོད་པ་ལས།
འདིར་རིགས་ཀྱི་བདག་པོའི་རྒྱུད་ཡིན། དེ་ལ་རྣམ་གྲངས་མང་དུ་ཡོད་པ་ལས། ཟ་མ་ཏོག་བཀོད་པ་ལ་སོགས་པའི་རྗེས་སུ་འབྲང་ནས། སློབ་དཔོན་ལྷན་ཅིག་སྐྱེས་པའི་རོལ་པས་ཆོ་གའི་ཡན་ལག་འགའ་ཞིག་རྒྱུད་སྡེ་གོང་མ་དང་མཐུན་པར་བཀྲལ་བ། བླ་མ་རྡོ་རྗེ་གདན་པ་ལས་རྒྱུད་དེ་རྗེ་བཙུན་ས་སྐྱ་པ་ལ་བཀའ་བབ་པའི་ཐུགས་རྗེ་ཆེན་པོ་གཙོ་འཁོར་གསུམ་པའི་རྗེས་སུ་གནང་བ་སྒྲུབ་པ་ལ་སློབ་དཔོན་གྱིས་བྱ་བར་འོས་པ་རྣམས་ལེགས་པར་གྲུབ་ནས། ཁྱེད་རྣམས་ཀྱི་ངོ་སྐལ་དུ་གྱུར་པ་ལ་སྔོན་འགྲོ་དངོས་གཞི་རྗེས་གསུམ་ཡོད་པ་ལས། ཐོག་མར་སློབ་དཔོན་ལ་འཇིག་རྟེན་དབང་ཕྱུག་དངོས་ཡིན་སྙམ་པའི་མོས་གུས་དང་ལྡན་པས་རྗེས་གནང་ཞུ་བའི་ཡོན་དུ་མཎྜལ་འབུལ་བར་ཞུ། དེ་ལྟར་མཎྜལ་ཕུལ་ནས་གསོལ་བ་འདེབས་པའི་རྗེས་བཟློས་མཛོད། དུས་གསུམ་སངས་རྒྱས་ཐམས་ཅད་དང་སོགས་ལན་གསུམ་བརྗོད། དེ་ལྟར་གསོལ་བ་བཏབ་ནས།
རྒྱུད་དག་པའི་སླད་དུ་དམིགས་པ་འདི་བཞིན་མཛོད། མདུན་གྱི་ནམ་མཁར་བླ་མ་དང་གཉིས་སུ་མེད་པའི་འཇིག་རྟེན་དབང་ཕྱུག་གཙོ་འཁོར་གསུམ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་སྤྲིན་ཕུང་འཐིབ་པ་ལྟར་བྱས་པའི་མོས་པ་བྱས་ཏེ། དེ་རྣམས་ཀྱི་སྤྱན་སྔར་བདག་གཞན་གྱིས་ཚེ་ཐོག་མ་མེད་པ་ནས་བསགས་པའི་སྡིག་པ་བཤགས་པ་ལ་སོགས་པའི་ཡན་ལག་བདུན་པ་བགྱིའོ། ། སྙམ་པས་འདིའི་རྗེས་བཟློས་ལན་གསུམ་མཛོད། དཀོན་མཆོག་གསུམ་ལ་སོགས་ནས་འགྲུབ་པར་ཤོག ། ཅེས་པས་རྒྱུད་དག་པར་བྱས་ནས། ཐུན་མོངས་མ་ཡིན་པའི་གསོལ་བ་འདེབས་པའི་རྗེས་བཟློས་ལན་གསུམ་མཛོད། དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་དམ་པས་བདག་ལ་འཕགས་པ་འཇིག་རྟེན་དབང་ཕྱུག་གཙོ་འཁོར་གསུམ་པའི་སྐུ་གསུང་ཐུགས་ཀྱི་རྗེས་སུ་གནང་བ་མ་ལུས་པ་བརྩལ་དུ་གསོལ། དེ་རྣམས་སྔོན་འགྲོ་ཡིན། དངོས་གཞི་ལ་ཐོག་མར་རྗེས་གནང་གི་གཞི་འགོད་པའི་སླད་དུ་དམིགས་པ་འདི་བཞིན་མཛོད།
སློབ་དཔོན་གྱིས་སྭ་བྷ་ཝ་སོགས་ནས་ཧྃ་ཞེས་བརྗོད་པས་ཁྱེད་རྣམས་ཀྱི་ཕུང་པོ་ཁམས་སྐྱེ་མཆེད་གཟུང་འཛིན་ཐ་མལ་དུ་སྣང་བ་ཐམས་ཅད་སྟོང་པ་ཉིད་དུ་སྦྱངས་པར་མོས་པ་མཛོད། སྟོང་པའི་ངང་ལས་པདྨ་དཀར་པོ་སོགས་ནས། རྡོ་རྗེའི་སྐྱིལ་ཀྲུང་གིས་བཞུགས་པའི་བར་གྱིས་སློབ་མ་གཙོ་འཁོར་གསུམ་དུ་བསྐྱེད། སློབ་དཔོན་གྱི་ཐུགས་ཀ་ནས་འོད་ཟེར་འཕྲོས་པས་མདུན་བསྐྱེད་དང་། ཕྱོགས་བཅུའི་སངས་རྒྱས་བྱང་སེམས་ཀྱི་ཐུགས་ཀར་ཕོག་པས། དེ་ཐམས་ཅད་ཀྱི་ཐུགས་བརྒྱུད་བསྐུལ་ཏེ། ཐུགས་ཀ་ནས་ཐུགས་གཉིས་སུ་མེད་པའི་ཡེ་ཤེས་ཀྱི་ངོ་བོ་ཡིན་པ་ལ། རྣམ་པ་འཇིག་རྟེན་དབང་ཕྱུག་གཙོ་འཁོར་གསུམ་གྱི་སྐུ་ཚད་མེད་བསམ་གྱིས་མི་ཁྱབ་པ་སྤྱན་དྲངས་ཏེ། ཁྱེད་རང་གིས་ལུས་ལ་ཐིམ་པས་རྒྱུད་བྱིན་གྱིས་རླབས་པའི་མོས་པ་མཛོད། ཅེས་དང་རོལ་མོ་བྱ་ཞིང་།
ཛཿཧཱུཾ་བཾ་ཧོཿ ཨོཾ་བཛྲ་ཨ་བེ་ཤ་ཡ་ཨ་ཨཱཿཨཱཿཞེས་ཡང་ཡང་བརྗོད། དེ་ལྟར་བྱས་པས་ཐུགས་རྗེ་ཆེན་པོའི་སྐུའི་བྱིན་རླབས་བཞུགས། ལུས་ཀྱི་སྒོ་ནས་བསགས་པའི་ནད་གདོན་སྡིག་སྒྲིབ་ཐམས་ཅད་བྱང་ཞིང་དག་པར་བྱས། ལུས་ཐུགས་རྗེ་ཆེན་པོའི་སྐུ་དང་ནུས་པ་མཉམ་པར་བྱིན་གྱིས་རླབས་སྙམ་དུ་མོས་པ་མཛོད། རྗེས་གནང་དངོས་ལ་ལུང་གསུམ་གྱིས་བསྡུས་པ་ལས། ཐོག་མར་རྗེས་སུ་བཟླས་པའི་ལུང་གི་སླད་དུ་དམིགས་པ་འདི་བཞིན་མཛོད། སློབ་དཔོན་ཐུགས་རྗེ་ཆེན་པོར་གསལ་བའི་ཐུགས་ཀར་ཧྲིཿཡིག་གི་མཐར་སྔགས་ཀྱིས་བསྐོར་བ་ལས་སྔགས་འཕྲེང་གཉིས་པ་བྱུང་། ཞལ་ནས་འཐོན། ཁྱེད་རང་རྣམས་ཐུགས་རྗེ་ཆེན་པོར་གསལ་བའི་ཞལ་དུ་ཞུགས།
ཐུགས་ཀར་ཟླ་བའི་སྟེང་དུ་ཧྲིཿཡིག་གི་མཐར་འཁོད་པར་མོས་ནས། མེ་ཏོག་དང་བཅས་ཐལ་མོ་སྦྱར་ཏེ་འདིའི་རྗེས་བཟློས་མཛོད། ཅེས་དང་། ཡིག་གེ་དྲུག་པ་གསུམ་མམ་བརྒྱ་ལ་སོགས་པ་རྗེས་བཟློས་བྱར་བཞུག དེ་ལྟར་བཟླས་པ་དང་པོས་རྒྱུད་བྱིན་གྱིས་རླབས། གཉིས་པས་དབྱེར་མེད་དུ་བྱས། གསུམ་པས་བརྟན་པར་བྱས་པར་མོས་ནས་སློབ་དཔོན་ལ་མེ་ཏོག་གཏོར་ཏེ་འདིའི་རྗེས་བཟློས་མཛོད། བཅོམ་ལྡན་བདག་གི་སོགས་ལན་གསུམ་དང་། སློབ་དཔོན་གྱིས་མེ་ཏོག་གི་འཕྲེང་བ་སྔགས་སུ་བྱས་ནས་ཁྱེད་རང་གི་སྤྱི་བོར་བཞག་སྟེ་བྱིན་གྱིས་རླབས་པ་མོས་པ་མཛོད། བཅོམ་ལྡན་འདི་ལ་སོགས་རྐང་པ་གཉིས་དང་།
སྔགས་ཀྱི་དངོས་གྲུབ་རྩལ་དུ་གསོལ། ། བརྟུལ་ཞུགས་བརྟན་པར་མཛད་དུ་གསོལ། ། རྡོ་རྗེ་སློབ་མ་རྣམས་ཀྱིས་རྒྱུད་ལ་ཐུགས་རྗེ་ཆེན་པོ་འཁོར་དང་བཅས་པའི་གསང་སྔགས་ཀྱི་བྱིན་རླབས་མ་ལུས་པར་འཇུག་པར་གྱུར་ཅིག ཅེས་བརྗོད་དེ་མེ་ཏོག་གཏོར་རོ། ། དམ་བཅའ་བའི་ལུང་གི་སླད་དུ་དམིགས་པ་འདི་བཞིན་མཛོད། དུས་ད་ནས་བཟུང་སྟེ་བྱང་ཆུབ་མ་ཐོབ་ཀྱི་བར་དུ་ཐུགས་རྗེ་ཆེན་པོ་འཁོར་དང་བཅས་པ་ཡི་དམ་གྱི་ལྷར་བཟུང་ནས། དེའི་གསང་སྔགས་ཅི་ནུས་སུ་བཟླ་བར་བགྱིའོ། ། སྙམ་པས་འདིའི་རྗེས་བཟློས་མཛོད། སློབ་དཔོན་དགོངས་སུ་གསོལ། བདག་མིང་འདི་ཞེས་བགྱི་བས་དུས་ད་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་འཕགས་པ་སྤྱན་རས་གཟིགས་དབང་ཕྱུག་འཁོར་དང་བཅས་པ་ཡི་དམ་གྱི་ལྷར་འཛིན་ཅིང་།
དེའི་གསང་སྔགས་ཅི་ནུས་སུ་བཟླ་བར་བགྱིའོ། ། ཞེས་ལན་གསུམ་བརྗོད། དེ་ལྟར་བྱས་པས་ཐུགས་རྗེ་ཆེན་པོའི་གསུང་གི་བྱིན་རླབས་ཞུགས། ངག་གི་སྒོ་ནས་བསགས་པའི་སྡིག་སྒྲིབ་ཐམས་ཅད་བྱང་ཞིང་དག་པར་བྱས། ངག་ཐུགས་རྗེ་ཆེན་པོའི་གསུང་དང་ནུས་པ་མཉམ་པར་བྱིན་གྱིས་རླབས་སྙམ་དུ་མོས་པ་མཛོད། བྱིན་གྱིས་རླབས་པའི་ལུང་གི་སླད་དུ་དམིགས་པ་འདི་བཞིན་མཛོད། སློབ་དཔོན་གྱི་ཐུགས་ཀ་ནས་འོད་ཟེར་འཕྲོས་པས་མདུན་བསྐྱེད་ཀྱི་ཐུགས་ཀར་ཕོག་པས་ཐུགས་བརྒྱུད་བསྐུལ་ཏེ། ཐུགས་གཉིས་སུ་མེད་པའི་ཡེ་ཤེས་ཀྱི་ངོ་བོ་ཐུགས་རྗེ་ཆེན་པོ་གཙོ་འཁོར་གྱི་སྐུ་མཐེབ་སོར་གྱི་ཚད་ཙམ་པ་རེ་ཐུགས་ཀ་ནས་རྒྱངས་ཀྱིས་བྱོན་པ་ཁྱེད་རང་རྣམས་ཀྱི་སྤྱི་བོ་ནས་ཐིམ་ཏེ། ཐུགས་ཀའི་ཧྲིཿཡིག་དང་གཉིས་སུ་མེད་པར་གྱུར་པའི་མོས་པ་བྱས། དེའི་ངང་ལས་ཁྱེད་རང་ལྷ་སྐུ་སྣང་ལ་རང་བཞིན་མེད་པ་མེ་ལོང་ནང་གི་གཟུགས་བརྙན་ལྟ་བུ་ལ་ཡིད་ཆེར་བཏད་པས་འཁོར་རྣམས་འོད་དུ་ཞུ་ནས་ཁྱེད་རང་ལ་ཐིམ་ཞིང་།
རང་ཉིད་ཀྱང་ལྷ་སྐུ་གདན་དང་བཅས་པ་འོད་ཟེར་གྱི་རྣམ་པར་གྱུར་ཏེ་ཐུགས་ཀའི་ཧྲིཿཡིག་ལ་ཐིམ། དེ་ཡང་ཇེ་ཆུང་ཇེ་ཕྲར་གྱུར་ཏེ། ནམ་མཁའ་ལ་འཇའ་ཡལ་བ་ལྟར་གྱུར་པ་ལ་བརྟེན་ནས་གཟུང་འཛིན་གཉིས་སྣང་གི་བསྡུས་པའི་ཆོས་ཐམས་ཅད་སྟོང་ཉིད་འོད་གསལ་ནམ་མཁའ་ལྟ་བུར་ཤེས་པར་བྱས་ཏེ་ཅུང་ཟད་གཅིག་མཉམ་པར་ཞོག་མཛོད། དེ་ལྟར་བྱས་པས་ཐུགས་རྗེ་ཆེན་པོའི་བྱིན་རླབས་ཞུགས། སེམས་ཀྱི་སྒོ་ནས་བསགས་པའི་སྡིག་སྒྲིབ་ཐམས་ཅད་བྱང་ཞིང་དག་པར་བྱས། སེམས་ཅན་ཐམས་ཅད་ཐུགས་རྗེ་ཆེན་པོའི་ཐུགས་དང་ནུས་པ་མཉམ་པར་བྱིན་གྱིས་རླབས་སྙམ་དུ་མོས་པ་མཛོད། དེས་རྗེས་གནང་གི་དངོས་གཞི་གྲུབ་ནས། གནས་སྐབས་དེ་དག་ཏུ་ཐོབ་ཅིང་ཁས་བླངས་པའི་དམ་ཚིག་རྣམས་ཚུལ་བཞིན་དུ་འཛིན་སྙམ་པས་འདིའི་རྗེས་བཟློས་ལན་གསུམ་མཛོད། ཅེས་དང་། གཙོ་བོས་སོགས་བརྗོད།
དེ་ལྟར་དམ་ཚིག་འཛིན་པར་ཁས་བླངས་ནས་རྗེས་གནང་ཟབ་མོ་ཐོབ་པའི་གཏང་རག་ཏུ་མཎྜལ་ཕུལ་མཛོད། དེ་ལྟར་མཎྜལ་ཕུལ་ནས་ལུས་ལོངས་སྤྱོད་རྣམས་ཀྱང་སློབ་དཔོན་ལ་འབུལ་ཆ་ཤས་ནས་བཞེས་སུ་གསོལ། སྙམ་པས་འདིའི་རྗེས་བཟློས་མཛོད། ཅེས་དང་། དེང་ནས་བརྩམས་ཏེ་སོགས་བརྗོད་དོ། ། རྗེས་མཆོད་བསྟོད་ནས་བཀྲ་ཤིས་ཀྱི་བར་སྔར་བཞིན་བྱའོ། ། ཞེས་པ་འདི་ནི་ཆོས་ཚུལ་འདི་ལ་བརྟེན་ནས་བྱང་ཆུབ་ཐོབ་འདོད་པའི་བློ་གྲོས་ཅན་བསྒོམ་སྡེ་ཀུན་དགའ་རྡོ་རྗེས་རྒྱང་རིང་མོ་ནས་བསྐུལ་བའི་ངོར། བྱ་བྲལ་དཔལ་ལྡན་དོན་གྲུབ་ཀྱིས་སློབ་དཔོན་ལྷན་སྐྱེས་རོལ་པའི་གཞུང་། བླ་མ་གོང་མའི་གསུང་རབ་ལ་གཞི་བྱས། ཆོ་གའི་ཡན་ལག་ཐུན་མོང་བ་སྦྱར་དུ་རུང་བ་རྣམས་སྐབས་སུ་བབས་པར་སྦྱར་ནས།
ཨེ་ཝཾ་ཆོས་འཁོར་རྩེར་བྲིས་པ་འདིས་ཀྱང་འཁོར་བ་སྡུག་བསྔལ་གྱི་རྒྱ་མཚོ་མྱུར་དུ་སྐེམ་པར་གྱུར་ཅིག ། སརྦ་མངྒ་ལཾ། ཐམས་ཅད་དགེ་ལེགས་སུ་གྱུར་ཅིག ། ཛ་ཡནྟུ།། །། PAGE * MERGEFORMAT 12 ངོར་མཁན་པོ་དཔལ་ལྡན་དོན་གྲུབ། ཐུགས་རྗེ་ཆེན་པོ་གཙོ་འཁོར་གསུམ་ས་ལུགས་ཀྱི་ཆོ་ག PAGE * MERGEFORMAT 11
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
