ཤེས་རབ་རིན་ཆེན་གྱི་གསུང་སྐོར།
པོད ༥
རྟེན་གསུམ་བཞེངས་ཚུལ་དཔལ་འབྱོར་རྒྱ་མཚོ།
༄༅། །རྟེན་གསུམ་བཞེངས་ཚུལ་དཔལ་འབྱོར་རྒྱ་མཚོ་ཞེས་བྱ་བ་བཞུགས་སོ།། ན་མོ་མཉྫུ་ཤྲཱི་ཡེ། རྟེན་གསུམ་བཞུགས་གནས་དང་བཅས་པའི་སྒྲུབ་ཚུལ་རྒྱས་པར་བཤད་པ་དཔལ་འབྱོར་རྒྱ་མཚོ་ཞེས་བྱ་བ། བླ་མ་དང་འཇམ་དཔལ་དབྱངས་ལ་ཕྱག་འཚལ་ལོ། ། ཚོགས་གཉིས་རྟ་ལྗང་ཞོན་པ་ལ་ཆིབས་ཤིང་། ། ལེགས་བཤད་ཚ་ཟེར་ཐིགས་པའི་གཞོན་ནུ་མ། ། ཕན་བདེའི་འདབ་སྟོང་གེ་སར་བཞད་པའི་དཔལ། ། འཇམ་མགོན་བླ་མའི་ཉི་མས་དགེ་ལེགས་མཛོད། ། ཐུབ་དབང་ཁ་བའི་རྡུལ་བརྩེགས་ལེགས་འོངས་ཤིང་། ། ལུང་དང་རྟོག་པའི་གཏིང་མཐའ་ཟད་མི་ཤེས། །
མཁས་མཆོག་ཀླུ་དབང་ཀུན་གྱི་བསྟེན་པའི་གཞི། ། ཐུབ་བསྟན་རིན་ཆེན་འབྱུང་གནས་ལ་ཕྱག་འཚལ། ། འགྲོ་འདིའི་ཕུན་ཚོགས་གང་ལ་རག་ལས་པའི། ། ཐུབ་བསྟན་གནས་དང་འཕེལ་བར་འགྱུར་བའི་ཐབས། ། དགེ་འདུན་སྡེ་དང་རྟེན་གསུམ་བཞེངས་པའི་ཚུལ། ། མདོ་རྒྱུད་མཁས་པའི་རྗེས་འབྲང་འདིར་བཤད་བྱ། ། འདིར། རིག་པའི་གནས་ལྔ་དག་ལ་བརྩོན་པར་མ་བྱས་ན། ། འཕགས་མཆོག་གིས་ཀྱང་ཐམས་ཅད་མཁྱེན་ཉིད་མི་འགྱུར་ཏེ། ། དེ་ལྟ་བས་ན་གཞན་དག་ཚར་བཅད་རྗེས་གཟུང་དང་། །
བདག་ཉིད་ཀུན་ཤེས་བྱ་ཕྱིར་དེ་ལ་དེ་བརྩོན་བྱེད། ། ཅེས་མདོ་སྡེ་བརྒྱན་ལས་གསུངས་པ་ལྟར། སྤྱིར་རིག་པའི་གནས་ལྔའི་ནང་ནས། བཟོ་རིག་པ་གཞན་རྗེས་སུ་གཟུང་བའི་ཕྱིར་དུ་མཁས་པར་བྱ་དགོས་པ་དང་། ཁྱད་པར་སྐྱེ་རྒུའི་ཕན་བདེ་རྒྱལ་བའི་བསྟན་པ་ལ་རག་ལས་ཤིང་། དེ་ཡང་དཀོན་མཆོག་གསུམ་གྱི་རྟེན་ལ་རག་ལས་པས་དེ་དག་གི་བཞེངས་ཚུལ་ཤེས་པ་ཤིན་ཏུ་གལ་ཆེ་བས་བཤད་པར་བྱའོ། ། འདི་ལ་ལྔ། ལེགས་པར་བཞེངས་པའི་ཕན་ཡོན། གང་གིས་བཞེངས་པའི་རྒྱུ་ཚོགས། གང་དུ་བཞེངས་པའི་ས་ཕྱོགས།
གང་ཞིག་བཞེངས་པའི་རྟེན་གསུམ། ཇི་ལྟར་བཞེངས་པའི་ཆོ་གའོ། ། དང་པོ་ནི། ལུང་རྣམ་འབྱེད་ལས། ཀུན་དགའ་ར་བ་གཙུག་ལག་ཁང་། ། མལ་སྟན་འཚོ་བ་ནར་མ་དང་། ། ཞེས་སོགས་རྫས་ལས་བྱུང་བའི་བསོད་ནམས་ཀྱི་གཙོ་བོ་དགེ་འདུན་གྱི་སྡེ་དང་། དེར་གཙུག་ལག་ཁང་དང་། སྐུ་གཟུགས་དང་། གླེགས་བམ་དང་།
མཆོད་རྟེན་བཞེངས་པ་རྣམས་ཡིན་པར་གསུངས་ཤིང་། གནས་མལ་གྱི་གཞི་དང་། གསོ་སྦྱོང་གི་གཞི་ལས་གཙུག་ལག་རྩེག་ཅིང་རི་མོར་བྲི་བ་དང་། མཆོད་རྟེན་བཞེངས་ཚུལ་དང་། སྐུ་གཟུགས་ཀྱི་འགྲོ་དོན་མཛད་ཚུལ་དང་། བསྲོ་ཁང་སྒྲུབ་ཚུལ་དང་། དགེ་འདུན་བསྡུས་ནས་བསྟན་པའི་བྱ་བ་བྱེད་ཚུལ་རྒྱས་པར་གསུངས་པ་བཞིན་དུ་སྔོན་གྲུབ་ཆེན་ཀམྦྷ་ལས་ཀྱང་གྲུབ་པ་ཐོབ་ནས། བསྟན་པ་ལ་གང་ཕན་གཟིགས་པས། དགེ་འདུན་གྱི་སྡེ་བཞུགས་པ་ལས་ལྷག་པ་མེད་པར་གཟིགས་ནས། རྒྱལ་པོར་བསམ་བཞིན་དུ་སྐྱེ་བ་བཞེས་ཏེ།
བི་ཀཱ་མ་ལ་ཤཱི་ལའི་གཙུག་ལག་ཁང་བཞེངས་པ་དང་། ཇོ་བོ་ཆེན་པོས་ཀྱང་འཕགས་པ་རྣམ་གྲོལ་སྡེ་ལ་སོགས་པའི་རྗེས་སུ་ཞུགས་ཏེ། རྒྱ་གར་དུའང་གཙུག་ལག་ཁང་དུ་མའི་གཉེར་ཁ་མཛད་ཅིང་། བོད་དུ་སྟོན་པ་རིན་པོ་ཆེ་ལ་ཡང་འདུས་བྱས་ཀྱི་དགེ་རྩ་ལ། དགེ་འདུན་གྱི་གནས་གཞི་བཞེངས་པ་ལས་ལྷག་པ་མེད་པས་གནས་གཞི་གྱིས་ཤིག ཅེས་ནན་གྱིས་གདམས་པས་ན། འདི་དག་ནི་ཕན་ཡོན་ཤིན་ཏུ་ཆེ་སྟེ། ཐེག་པ་ཐུན་མོང་གི་ལུགས་ཀྱིས། དཀོན་མཆོག་དང་པོ་གཉིས་སྐུ་གཟུགས་ལ་བྱ་བར་དུས་འཁོར་སོགས་ནས་གསུངས་ཤིང་། མདོ་དུ་མ་ལས།
སངས་རྒྱས་ཉན་ཐོས་ཀྱི་དགེ་འདུན་བྱེ་བ་ཕྲག་དུ་མ་དང་བཅས་པ་ལ་ལོ་གྲངས་དཔག་ཏུ་མེད་པར་ཡོ་བྱད་ཀྱི་བསྙེན་བཀུར་བྱས་པ་ལས། དེ་བཞིན་གཤེགས་པའི་སྐུ་གཟུགས་རིང་བསྲེལ་གྱི་སྙིང་པོ་ཅན་ཞིག་འཇིམ་པ་ལས་སྒྲུབ་པ་བསོད་ནམས་ལྷག་པ་སོགས་མང་དུ་གསུངས་ཤིང་། གསལ་རྒྱལ་གྱིས་ཞུས་པའི་མདོ་ལས། ཐུབ་པའི་མཆོད་རྟེན་བྱེད་དམ་བྱེད་བཅུག་པ། ། མྱ་ངན་འཇོམས་དང་ལུས་ཀུན་གྲིམས་པ་དང་། ། རིན་ཆེན་མཛོད་མང་འཇིག་རྟེན་གཙོར་འགྱུར་ཞིང་། ། མི་དེ་དགྲ་ཡི་ཚོགས་ལས་རྒྱལ་བར་འགྱུར། ། བཅོམ་ལྡན་འདས་ཀྱི་མཆོད་རྟེན་རྣམས་དང་ནི། ། སྐུ་གཟུགས་རྣམས་ལ་རྡུལ་ཕྲན་ཅི་ཡོད་པ། ། དེ་འདྲའི་གྲངས་ཏེ་སྙེད་ཀྱི་རྒྱལ་སྲིད་དང་། །
ལྷ་ཡུམ་ས་སྟེང་མི་ཡིས་ངེས་པར་འཐོབ། ། གཟུགས་དང་གཟུགས་མེད་ཁམས་ཀྱི་ཏིང་ངེ་འཛིན། ། ཕུན་སུམ་ཚོགས་པའི་ས་མཆོག་ཀུན་མྱོང་ནས། ། ཐ་མར་སྐྱེ་དང་རྒ་བ་ལ་སོགས་པའི། ། སྡུག་བསྔལ་དང་བྲལ་སངས་རྒྱས་གོ་འཕང་འཐོབ། ། འདི་ན་རྒྱལ་བའི་སྐུ་གཟུགས་བྱེད་པ་ནི། ། གཟུགས་བཟང་བསྐལ་བཟང་ཡོན་ཏན་ཉེ་བར་ལྡན། ། དེ་ནི་དབང་པོ་སྦས་དང་ཉི་མའི་འོད། ། འཇིག་རྟེན་ཀུན་གྱི་མཐོང་ན་དགའ་བར་འགྱུར། ། བདེ་བར་གཤེགས་པའི་སྐུ་གཟུགས་བཞེངས་པ་གང་། །
དེ་ཡི་ལུས་ནི་དྲི་མ་མེད་པ་དང་། ། ནད་དང་མྱ་ངན་འཇིགས་དང་སྡུག་བསྔལ་བྲལ། ། པདྨའི་ནང་ལྟར་འཇམ་དང་ཡངས་པར་འགྱུར། ། འདི་ན་རྒྱལ་བའི་སྐུ་གཟུགས་བྱེད་པ་གང་། ། བྲན་དུ་མི་འགྱུར་དབུལ་པོའི་རང་བཞིན་མིན། ། ལས་བྱེད་མ་ཡིན་སྐྱེ་བ་དམན་པ་མིན། ། དབང་པོ་མ་ཚང་མིན་ཏེ་སྐྱེས་མཆོག་འགྱུར། ། ཅེས་སོགས་དང་། སྤྱན་རས་གཟིགས་ཀྱི་མདོ་དང་། མར་མེ་འབུལ་བའི་མདོ་དང་།
མཆོད་རྟེན་བསྐོར་བའི་མཚན་ཉིད་ལ་སོགས་པ་རྣམས་ན་རྒྱས་པར་བཞུགས་ཤིང་། བསླབ་བཏུས་ཀྱི་མཇུག་ན་མདོ་དུ་མ་དྲངས་ནས་བཞེངས་པ་དང་། བཞེངས་ཟིན་ལ་ཞབས་ཏོག་བྱེད་པའི་ཕན་ཡོན་བསམ་གྱིས་མི་ཁྱབ་པ་གསུངས་པ་རྣམས་དང་། རྒྱུད་སྡེ་གོང་འོག་ཀུན་ཏུ་བྲིས་སྐུ་སོགས་སྒྲུབ་ཚུལ་དང་། དེ་དག་གི་ཕན་ཡོན་རྒྱས་པར་གསུངས་པ་རྣམས་བལྟ་བར་བྱའོ། ། ཁྱད་པར་ཤེར་ཕྱིན་གྱི་གླེགས་བམ་བཞེངས་པ་དང་། དེ་བྱང་ཆུབ་སེམས་དཔའ་ལ་ཕུལ་བའི་བསོད་ནམས་ནི། བརྒྱད་སྟོང་པའི་མཆོད་བསྟོད་བཀུར་བསྟི་དང་བསོད་ནམས་རྣམས་གྲངས་ཀྱི་ལེའུ་ན་རྒྱས་པར་བཞུགས་པ་ལྟར་རྒྱས་འབྲིང་གཞན་དང་། སྡུད་པ་ཚིགས་སུ་བཅད་པར། ལ་ལས་བདེ་གཤེགས་ཡོངས་སུ་མྱ་ངན་འདས་པ་ཡིས། །
ཞེས་པ་ནས། མཆོད་རྟེན་བྱས་མཆོད་བསོད་ནམས་དེས་ནི་ཆར་མི་ཕོད། ། ཅེས་དང་། བཞི་བརྒྱ་པར། རིན་ཆེན་རང་བཞིན་མཆོད་རྟེན་ནི། ། འཇིག་རྟེན་སྙེད་མཐོ་འགའ་བྱས་པ། ། དེ་བས་སེམས་ཅན་གཅིག་འདུལ་བ། ། མཆོག་ཏུ་སྤྲས་པར་བརྗོད་པ་ཡིན། ། ཞེས་གསུངས་ཤིང་། འཕགས་པ་སྡུད་པར།
ལ་ལས་གངྒཱའི་ཀླུང་གི་ཇི་སྙེད་ཞིང་རྣམས་ན། ། སེམས་ཅན་ཇི་སྙེད་འཁོད་ཀུན་དགྲ་བཅོམ་ཉིད་བཏུལ་བས། ། གང་གི་ཤེས་རབ་ཕ་རོལ་ཕྱིན་འདི་ཡིག་བྲིས་ཏེ། ། སེམས་ཅན་མཆོག་ལ་གླེགས་བྱིན་བསོད་ནམས་ཁྱད་པར་འཕགས། ། ཞེས་སོགས་རྒྱས་པར་གསུངས་པ་ལྟར། སྐུ་གཟུགས་ནི་གསུང་འབྱོན་འབྱོན་འདྲ་ཡང་། གླེགས་བམ་རྣམས་ནི་དེ་ལས་ལྡོག་པས། མཁས་པ་ལ་ལྟོས་ན་ནི་སྐུ་གཟུགས་ལས་ཀྱང་གསུང་རབ་བཞེངས་པ་བསྟན་པའི་རྒྱུན་ལ་ཕན་ཞིང་། མཁས་རྨོངས་སྤྱི་ལ་ལྟོས་ན་ནི། ལྷ་སའི་ཇོ་བོ་རིན་པོ་ཆེ་ལྟ་བུས་འགྲོ་དོན་མཛད་པ་ཙམ།
གླེགས་བམ་གྱིས་བྱེད་པར་དཀའ་བས། སྐུ་གཟུགས་ཉིད་འགྲོ་དོན་ཆེ་བར་སྣང་ངོ་། ། དེས་ན་ཕྱོགས་གཅིག་ཁོ་ན་ལ་ཞེན་ནས་གཞན་ལ་སྡང་སྨྲས་བྱེད་པ་སྤངས་ཏེ། རྒྱལ་བའི་བསྟན་པ་འཛིན་པ་ལ་འཁོར་ལོ་གསུམ་གྱི་བྱ་བ་སྒོ་དུ་མ་ནས་ཁྱད་མེད་དུ་དགོས་པ་ཤེས་པར་བྱ་ལ། རང་གི་སྒོ་གསུམ་དང་ལོངས་སྤྱོད་ཀྱི་ནུས་པ་དང་བསྟུན། དངོས་ཀྱི་ཡོངས་འཛིན་གྱིས་བཞེད་པའི་གཙོ་བོ་དངོས་སུ་སྒྲུབ་ཅིང་། དངོས་སུ་གྲུབ་པའི་དགེ་ལེགས་ཀྱི་བྱ་བ་གཞན་གྱིས་སྨོན་པའི་གནས་དང་། གང་ཟག་གཞན་གྱིས་སྒྲུབ་པ་མཐོང་ཞིང་ཐོས་པ་དག་ལ་བསམ་པ་ཐག་པ་ནས་ཡི་རང་བར་བྱའོ། ༈ །གཉིས་པ་རྒྱུའི་ཡན་ལག་སྦྱིན་བདག རྐྱེན་གྱི་ཡན་ལག་བཟོ་བོ།
དེ་གཉིས་ཚོགས་པའི་ཡོ་བྱད་དོ། ། དང་པོ་ལ་སྐྱོན་གྱི་མཚན་ཉིད་ནི། སྡིག་ལ་མི་འཛེམ་དད་འདུན་ཆུང་། ། ཕན་ཡོན་མ་མཐོང་ཡིད་མི་ཆེས། ། སྒྲུབ་བློ་མེད་པའམ་ཡོད་ན་ཡང་། ། ཚེ་འདིའི་ལོ་འདོད་གྲགས་འདོད་ཕྱིར། ། རྐྱེན་དང་མི་མཚམས་བློ་རྒྱ་ཆེ། ། ངང་ཐུང་བློ་དོག་བཟོད་སྲན་ཆུང་། ། ལྷ་དང་བཟོ་བོ་སྨོད་བྱེད་ཅིང་། ། འགྱོད་པ་སྐྱེས་ནས་འཕྲོ་འཇོག་གོ །
ཡོན་ཏན་གྱི་མཚན་ཉིད་ནི། ཕན་ཡོན་མཐོང་བའི་ཤེས་རབ་ཅན། ། རྩེ་གཅིག་སེམས་པའི་བསམ་གཏན་ཅན། ། བརྟན་ཅིང་སྤྲོ་བའི་བརྩོན་འགྲུས་ཅན། ། དཀའ་སྤྱད་མི་སྐྱོ་བཟོད་སྲན་ཅན། ། ངང་རིང་ཚིག་འཇམ་ཚུལ་ཁྲིམས་ཅན། ། གཡོ་མེད་གཏོང་ཕོད་སྦྱིན་པར་ལྡན། ། ལྷ་དང་བཟོ་བོར་དད་གུས་ལྡན། ། རིམ་གྱིས་དགའ་སྤྲོ་བསྒོམ་པ་འོ། ༈ །གཉིས་པ།
བཟོ་བོའི་སྐྱོན་གྱི་མཚན་ཉིད་ནི། ཡོན་ཏན་མི་མཁས་ང་རྒྱལ་ཆེ། ། འགྲོགས་པ་མི་བདེ་བཀུར་བསྟི་འདོད། ། འཕྲལ་དུ་ཚིག་རྩུབ་ཕུགས་འདོད་ཆེ། ། ཡོན་རྒྱགས་བླ་ཐང་ཚད་མེད་འབེབས། ། དེས་ཀྱང་མི་ཆོག་རྒྱུ་ཆ་བརྐུ། ། ཅུང་ཟད་ཙམ་ལ་བཟོ་འཕྲོ་འཇོག ། འགྲོ་བསྡིགས་བྱེད་ཅིང་ཆང་ནག་འཚོལ། ། དགེ་ལས་སྡིག་པར་བསྒྱུར་མཁན་ཡིན། ། བཟོ་བོའི་ཡོན་ཏན་གྱི་མཚན་ཉིད་ནི།
རྒྱུད་སམྤུ་ཊི་ལས། དུལ་ཞིང་དད་ལྡན་མང་ཚོར་བས། ། དབང་པོ་རྣམས་གསལ་རྣམ་རྟོག་མེད། ། ཁྲོ་མེད་ལྐོག་འཆོས་མི་བྱེད་ཅིང་། ། ཤིན་ཏུ་མཁས་ལ་སྤྲོ་བ་ཆེ། ། བཟོད་ལྡན་སྙིང་རྗེ་ཆེན་པོ་ཅན། ། ཞེས་དང་། རྒྱུད་སྡོམ་འབྱུང་ལས། དུལ་ཞིང་བཟོ་རྣམས་ཀུན་ཤེས་ལ། ། ཆོ་ག་མཐོང་ཞིང་མཉམ་བཞག་པས། །
ཞེས་དང་། རྒྱུད་སྡེ་དུ་མ་ནས་གསུངས་པའི་ཕན་ཡོན་སྤྱི་དང་། སྔགས་སྐུ་རྣམས་ལ་དབང་ཐོབ་ཅིང་དམ་ཚིག་དང་ལྡན་པ་དང་། རབ་དགེ་སློང་སོགས་དང་། ཐ་མའང་བཟོ་འཛུགས་དུས་བསྙེན་གནས་བླངས་པའི་སྡོམ་ལྡན་དགོས་པར་གསུངས་ཏེ། འདོད་པ་ཆུང་ཞིང་བཀུར་བསྟི་སླ། ། མཁས་ཤིང་ཁེངས་མེད་མཁས་ལ་མཉན། ། བཟོད་ལ་གཟབ་ཅིང་རྐྱེན་ངན་བཟོད། ། ལྷ་ལ་གུས་ཤིང་སྤྱོད་ལེགས་པའོ། ༈ །གསུམ་པ་ལ།
ཡོན་བདག་རྒྱུ་ལ་མི་གཟབ་པའི། ། འབྲས་བུ་བཟང་འདོད་ལྟས་ངན་ཡིན། ། བཟོ་བོ་ལག་ཆ་མི་གཟབ་པའི། ། བཟོ་ལ་གཟབ་འདོད་ལྟས་ངན་ཡིན། ། ཞེས་བྱ་བ་ཡིན་པས། རྒྱུ་རབ་རིན་པོ་ཆེ་མཆོག་ཏུ་གྱུར་པ་དང་། གསེར་དང་། དངུལ་དང་། ཟངས་དང་། ར་གན་དང་།
ལི་ལ་སོགས་པ་དང་། གསེར་ལྗང་བརྡུངས་ཀྱི་ཤོག་བུའམ་མཐིང་ཤོག མ་མཐའ་ཤོག་སྐྱ་གང་བཟང་ཡན་ཆད། ཤིང་དང་ས་རྡོ་སོགས་ཀྱང་གང་བཟང་དང་དཔུས་གང་དག་མི་འགྲུབ་པའི་བློར་རྒྱར་མ་སོང་ཙམ་གྱི་རྩལ་འདོན་ཆེད་གཉེར་དུ་བྱས་ནས་བཟོ་བོ་ལ་གཡོ་རྒྱུ་མེད་པར་གཏད་ཅིང་དང་པོ་ནས་ལྷུས་ཐེངས་པ་ཤིན་ཏུ་གལ་ཆེའོ། ། བཟོ་བོས་ཀྱང་སྐབས་དེར་དགོས་པའི་རྒྱུ་ཆ་གང་འགྲུབ་འཚོལ་གྲོགས་དང་གཤེར་མལ་མཁས་པ་དང་། བཟོ་རྒྱུའི་གོ་རིམ་མ་ལོག་པ་དང་། སྐབས་སུ་བབས་པའི་ལག་ཅ་ལ་གསར་བཟོ་རྙིང་བཅོས་བླ་བཅོས་སུ་མ་སོང་བ་ནན་ཏན་ཆེན་པོས་སྒྲུབ་ཅིང་། དང་པོར་ཧ་ཅང་ཞུམ་སྟེ་གཡག་ཤིང་རྒྱལ་སྒོར་གྲགས་པ་ཡང་མ་ཡིན། ཧ་ཅང་མཐོས་ཏེ་སྦྱིན་བདག་རྩོམ་པར་འདོར་བའི་རྒྱུར་འགྲོ་བ་ཡང་མ་ཡིན་པ། ཕྱོགས་ཕྱོགས་ནས་ཕ་རོལ་པོ་གང་བྱེད་ཀྱང་།
རང་ཉིད་ལུས་དང་ལོངས་སྤྱོད་ལ་སྙིང་པོ་ལེན་འདོད་ཀྱིས་ཀུན་ནས་བླངས་ཏེ་ཕན་ཚུན་མཐུན་པ་གཙོ་བོར་སྒྲུབ་པར་བྱ་ཡིས། ཐོག་མཐའ་བར་གསུམ་དུ་ཁ་སྨྲས་དང་ཁ་མཆུའི་སྦྱོར་བ་མི་བྱའོ། ། གཉིས་ཀ་ལ་དགོས་པའི་ཞལ་བཀོད་པ་དགེ་བའི་བཤེས་གཉེན་མདོ་སྔགས་ཀྱི་བསྟན་པ་འཛིན་ཅིང་འཆད་པར་འགྱུར་བའི་ས་ཕྱོགས་དང་གནས་དང་རྟེན་གསུམ་གྱི་མཚན་ཉིད་ལ་མཁས་པ་རྡོ་རྗེ་སློབ་དཔོན་གྱི་མཚན་ཉིད་ཡོངས་སུ་རྫོགས་པ་སྦྱིན་བདག་དང་བཟོ་བོ་གཉིས་ཀའི་མགོ་འདོན་ཞིང་ལག་རྗེས་ཀྱིས་ཕྱིས་འབྱུང་གི་ལེགས་དཔེ་ཐུབ་པ་དགེ་རྩ་ཐམས་ཅད་རྫོགས་བྱང་གི་རྒྱུར་སྦྱོར་བ་ལ་མཁས་པའི་མཁས་པ་ནན་ཏན་གྱིས་བཙལ་ཞིང་བསྟེན་པར་བྱའོ། ༈ །གསུམ་པ་ནི། འཇིག་རྟེན་དང་འཇིག་རྟེན་ལ་འདས་པའི་ཕུན་སུམ་ཚོགས་པ་ཐམས་ཅད་ཕྱི་ནང་གི་རྟེན་འབྲེལ་ཁྱད་དུ་མ་བསད་ཅིང་ལེགས་པར་བསྒྲིགས་པ་ལས་བྱུང་བ། རྒྱུད་སྡེ་རྣམས་ལས་དཀྱིལ་འཁོར་དང་དེའི་ཁང་པ་གང་དུ་བྱ་བའི་ས་ཕྱོགས་བཙལ་བར་གསུངས་ཤིང་། དེ་ཡང་སྒོ་དུ་མ་ནས་བརྟག་པའི་ཐབས་གསུངས་པ་ལྟར། ཇོ་བོ་ཆེན་པོ་ལ་སོགས་པ་མཁས་པ་རྣམས་ཀྱིས་ཀྱང་ས་སྤྱད་ཀྱི་རྣམ་པར་བཞག་པ་མང་དུ་མཛད་པ་རྣམས་ལ་བཏུས་ནས་ས་ཕྱོགས་བརྟག་ཅིང་བླང་དོར་ལ་མཁས་པར་བྱ་བ་ཡིན་ཏེ། མཐོང་བ་དང་རེག་པས་སྐྱོན་དང་ཡོན་ཏན་བསྐྱེད་པའི་དུག་སྦྲུལ་དང་ནོར་བུ་ལ་སོགས་པ་བཞིན་དུ་ཉེས་དམིགས་དང་ཕན་ཡོན་ཤིན་ཏུ་ཆེ་བའི་ཕྱིར་རོ། ། དེ་ཡང་སྔོན་བྱུང་གི་ལོ་རྒྱུས་ཐོས་པས་བརྟག
ད་ལྟར་གྱི་སྣང་ཚུལ་མཐོང་བས་བརྟག་པའོ། ། དང་པོ་ནི། ཐུན་མོང་བ་སངས་རྒྱས་ཀྱི་མཛད་པ་བཅུ་གཉིས་སོགས་བསྟན་པའི་གནས་སམ། ཤེར་ཕྱིན་བཤད་པའི་ས་ཕྱོགས་ལྟ་བུ་རྟེན་གྱི་ཡུལ་མཆོད་པའི་གནས་སུ་གྱུར་པ་དང་། གང་ཟག་ཁྱད་པར་ཅན་གྱི་བྱིན་གྱིས་བརླབས་པའི་གནས་དང་། ཆོས་ལྡན་གྱི་བྱ་བ་ཁྱད་པར་ཅན་འབྱུང་བཞིན་པའམ། སྔོན་བྱུང་ནས་རེ་ཞིག་རྒྱུན་ཆད་པའང་རུང་སྟེ། བྱ་བ་མི་ཤིས་པས་བར་དུ་མ་ཆོད་པ་བཀྲ་ཤིས་པའི་གནས་སུ་གྲགས་ཤིང་གྲུབ་པ་དང་། ཐུན་མོང་མ་ཡིན་པ་རྡོ་རྗེ་ཐེག་པ་སྒྲུབ་པའི་གནས་སུ་བྱེད་ན། འཛམ་གླིང་གནས་མཆོག་ཉི་ཤུ་རྩ་བཞིའམ་ཡུལ་སོ་གཉིས་ཀྱི་ནང་དུ་གཏོགས་པ་ལ་སོགས་པ་ཡིད་ཆེས་པའི་ལོ་རྒྱུས་ཚད་མར་བྱས་ཏེ་ལེགས་པར་གཏན་ལ་འབེབས་པའི་གནས་རྙེད་ན།
ཕྱིའི་ས་སྤྱད་བརྟག་པ་ལ་སོགས་པ་མི་ཤེས་པའམ་མ་གྲུབ་ཀྱང་དགེ་ལེགས་ངང་གིས་འབྱུང་ལ། ཁྱད་པར་གནས་ཆེན་གྱི་ཕན་ཡོན་ལ་ཡིད་ཆེས་པའི་དད་མོས་ཡོད་ན་རྟེན་འབྲེལ་རང་འགྲིག་ཏུ་འགྲོའོ། ། སྤྱིར་བྱ་བ་གང་བྱེད་ཐམས་ཅད་བླ་མ་དཀོན་མཆོག་ལ་བློ་ལེགས་པར་བཀལ། ཁྱད་པར་སྐབས་སུ་གང་བབས་ཀྱི་མཆོད་གཏོར་ལ་སོགས་པ་སྔོན་དུ་འགྲོ་བ་ལེགས་པར་སྒྲུབ་པ་དང་། ཉེས་པ་བཟློག་པའི་དོན་དུ་གསོལ་བ་དྲག་ཏུ་བཏབ་ནས་བསྟན་པ་དང་སེམས་ཅན་གྱི་དོན་ལྷག་བསམ་དག་པས་ཞུགས་ན། མོ་དང་རྩིས་ལ་སོགས་པའི་དགོས་པ་ཐམས་ཅད་ཞར་ལས་འབྱུང་ཞིང་། ལམ་གྱི་རྩ་བ་དད་པ་དང་། དེས་ཀུན་ནས་བླངས་པའི་སྐྱབས་འགྲོ་དང་། དེའི་བསླབ་བྱ་ཐམས་ཅད་གོང་འཕེལ་དུ་འགྱུར་བར་ལེགས་པར་འདོད་ཅིང་། ཉེས་པ་མི་འདོད་པའི་བློ་སྣ་ནམ་སྐྱེས་དུས།
བླ་མ་དཀོན་མཆོག་ལ་གསོལ་བ་འདེབས་ཤིང་དེའི་དོན་དུ་དགེ་བ་གང་འགྲུབ་ལ་འབད་པ་གཙོ་བོར་བྱ་ཞིང་། དེ་ལྟར་བྱེད་པའི་ངང་ནས་ལེགས་པར་ཤེས་པས་རྩིས་དང་དཔྱད་ལ་སོགས་པ་ལ་ཡང་བླང་དོར་བྱའི། གཙོ་བོར་བྱ་རྒྱུ་དོར་ནས། ཕྱྭ་དང་མོ་རྩིས་འབའ་ཞིག་དང་དུ་ལེན་པ་ལ་ནི་ལས་འབྲས་ཁྱད་དུ་གསོད་པའི་ལྟས་ངན་གྱི་འདྲེས་ཡོད་པས་སྤང་བར་བྱའོ། ༈ །གཉིས་པ་ནི། ཡུལ་ལ་དགེ་བཅུ་ཚང་བ་དེ། ། ཁང་ས་ཞིང་ས་ས་ཡི་དགེ ། འཐུང་ཆུ་ཞིང་ཆུ་ཆུ་ཡི་དགེ ། གམ་འབྲོག་རྒྱང་འབྲོག་རྩྭ་ཡི་དགེ ། ཁང་ཤིང་བུད་ཤིང་ཤིང་གི་དགེ །
ཁང་རྡོ་འཐག་རྡོ་རྡོ་ཡི་དགེ ། ཚན་གཉིས་འདི་དག་གཅིག་ཡོད་པར། ། གཅིག་ཤོས་ཡོད་པར་དཀོན་པས་ན། ། སྔོན་ཚེ་དཀོན་པ་རྗེ་གུང་གིས། ། བཙལ་བས་ལ་སྟོད་ལ་ཚང་མ། ། དང་པོ་བརྒྱད་པོ་ཚང་བར་མཐོང་། ། དཔྱད་ཀྱི་གཙོ་བོ་བྱང་སྐྱབས་ཤིང་། ། ལྷོ་ལ་མདུན་བསྟན་ལྷོ་ནུབ་ཞོལ། ། རྒྱབ་རེ་ཉེ་ཞིང་མཐོ་བ་དང་། ། མདུན་རི་རིངས་ཞིང་དམའ་བ་དང་། །
ཉི་མ་འཆར་སྔ་རྒས་པ་ཕྱི། ། ཆུ་རྒྱུན་གཡས་སུ་འབབ་པ་རྣམས། ། ཀུན་ཚངས་དཔལ་ལྡན་ས་སྐྱ་སོགས། ། རེ་རེ་ཙམ་ལས་མེད་པར་གྲགས། ། ས་དཔྱད་ཐོག་མ་རྭ་པའི་མདུན་རྒྱབ་དང་། ། གདགས་སྲིབས་ལེགས་པར་ཕྱེད་པ་ཤིན་ཏུ་གཅེས། ། ཤར་དང་ལྷོ་མདུན་གཞན་གཉིས་རྒྱབ་ཏུ་འདོད། ། འོན་ཀྱང་རང་རང་ལུང་པའི་ཤིས་ལ་སོགས། ། གང་དུ་ཁ་ལྟས་ཤར་དུ་བྱས་ལ་རྩི། ། ལྷོ་དང་ཤར་གདགས་གཞན་གཉིས་སྲིབས་སུ་འདོད། །
ས་ལ་ཕོ་མོ་འདི་ལྟར་འདོད། ། གྱོང་རྩུབ་རྡོ་བ་མང་བ་ཕོ། ། འཇམ་སྙེམ་རྡོ་ཉུང་ཆུ་མང་མོ། ། མདོག་ལ་བརྟག་པ་འདི་ལྟ་སྟེ། ། དཀར་དམར་ནག་དང་འདྲེས་པ་ལ། ། ལྷ་བཙན་བདུད་དང་འདྲེ་རྣམས་གནས། ། སྔོ་སྨུག་རིན་ཆེན་ནོར་གྱི་དཔྱད། ། མདངས་གསལ་སྣུམ་ཆགས་ཟ་འོག་བཀྲམ། ། གསེར་གཡུ་བརྒྱུས་འདྲ་མར་ཁུའི་སྣོད། ། རྒྱ་ཞོ་མནན་འདྲ་ངུར་པའི་རྒྱབ། །
སྟག་ལྤགས་རྨ་བྱའི་མདོངས་ཀྱི་མདོག ། ཞོ་དྲོད་བརྙལ་འདྲ་གཅན་གཟན་སྤུ། ། མེ་ཏོག་ལུག་མིག་ལྟ་བུ་བཟང་། ༈ །རི་ལ་རྒྱལ་བློན་བཙུན་མོའི་རི། ། རྩེ་མཐོ་སྐེད་པ་བརྗིད་ལ་ལྷུན། ། རྒྱབ་གཟར་མདུན་རྙེལ་ཐུ་བ་སྐྱོར། ། སྲབ་འཐུག་ཡ་ཡོ་མེད་པར་བརྟན། ། རྩེ་ན་གངས་གཡའ་སྤངས་ནགས་འཛོམས། ། མདུན་ནས་ཆུ་དང་རི་ཡིས་བསྐོར། ། གཡས་བྲག་གཡོན་ཆུ་ཟུར་ན་གཤོང་། །
མེ་ཏོག་བསུང་ཆགས་གོང་མོ་རྒོད། ༈ །དེ་འདྲ་རི་ཡི་རྒྱལ་པོ་ཡིན། ། བཟང་པོའི་རི་བརྒྱུད་བར་མ་ཆད། ། ལྷོ་བྱང་གཞུང་ཚུགས་རྩེ་མོ་མཐོ། ། རི་ཕྲན་གྲལ་བཅས་ཟ་འོག་འདྲ། ། ཤིང་མངས་གཅན་གཟན་བྱ་རྒོད་གནས། ༈ །དེ་འདྲ་རི་ཡི་བློན་པོ་ཡིན། ། རི་སྟོད་འོད་འབར་སྨད་ན་ཆུ། ། དེ་རིས་མཐའ་བསྐོར་འཐུ་བ་སྐྱོང་། ། འཇའ་འོད་རིན་ཆེན་ལྟར་བརྒྱུས་འདྲ། །
ངོས་འཇམ་བ་ཚྭ་ཟུག་ངུ་མེད། ༈ །དེ་འདྲ་རི་ཡི་བཙུན་མོ་ཡིན། ། དེ་གསུམ་མདུན་དུ་གནས་འདེབས་ཤིན་ཏུ་བཟང་། ༈ །སྲོག་ཆགས་རྫས་ཀྱི་འདྲ་གཟུགས་ནི། ། མི་ལྟར་འགྲེང་ལ་འདུག་ལངས་དང་། ། ཉལ་དང་འགྲོས་དང་རྙེས་པ་ལྔ། ། དང་པོ་གཉིས་ནི་རབ་དང་འབྲིང་། ། གསུམ་པ་ནད་འབྱུང་གཞན་གཉིས་ངན། ། ཕྱུག་ལྟར་འདུག་དང་ཉ་ལྟར་འཕྱོ། ། བྱ་ལྟར་ལྡིང་བ་རྣམས་ཀྱང་འབྲིང་། །
རྫས་གཟུགས་ནོར་བུ་རྡོར་དྲིལ་སོགས། ། བཟང་ཞིང་དུག་སྦྲུལ་ལ་སོགས་ངན། ། འདྲ་གཟུགས་འདྲེས་ན་བཟང་ངན་འདྲེས། ། ས་ལ་བཟང་དཔྱད་ལྷ་བཞི་དང་། ། ཡ་རབས་ལྔ་ཡིན་ཡོན་ཏན་དང་། ། ཕྱུག་དང་མཛེས་དང་སྙིང་པོའི་ས། ། རེ་རེའང་དྲུག་ཅུ་སྨུ་ཡད་བརྒྱད། ། འདོད་པ་བརྒྱད་དང་ཡོན་ཏན་བརྒྱད། ། གང་བ་བརྒྱད་དང་བཞད་སྡང་བརྒྱད། ། སོ་སོར་གཅེས་དགུ་བཟང་པོ་བཅུ། །
གདབ་འོས་པ་དང་མི་ཐུབ་པ། ། ཉི་ཤུ་ཉི་ཤུ་ས་ཡི་རིགས། ། བཟང་པོ་དྲུག་ཅུ་རྩ་གསུམ་དང་། ། ནོར་ཉེན་ཉི་ཤུ་རྩ་བརྒྱད་དང་། ། གྲོག་པོ་ཆུ་དང་ཤིང་གི་དཔྱད། ། ལ་སོགས་མཁས་པས་ཤེས་བྱ་སྟེ། ༈ །ལྷ་བཞི་ཤར་ལྷོ་ནུབ་བྱང་དུ། ། སྟག་སྐྱ་བྱ་དམར་འབྲུག་སྔོན་པོ། ། རུས་སྦལ་སེར་པོ་ཞེས་བྱར་གྲགས། ། ལམ་དང་ཤིང་མཚོ་བྲག་རི་འོ། །
སྟག་ལ་ས་མདའ་ཟུག་པ་དང་། ། བྱ་ལ་མགུལ་རྙིས་བཟིན་པ་དང་། ། འབྲུག་སྔོན་ཐག་གིས་འཐག་པ་དང་། ། རུས་སྦལ་ཚ་བས་ཐེབས་པ་ངན། ། ལམ་ལ་ལམ་གཞན་ཟུག་པ་དང་། ། ནགས་བར་གཡའ་ཡིས་བཅད་པ་དང་། ། ཆུ་བར་ས་ཡིས་བཅད་པ་དང་། ། བྲག་རི་གས་ཤིང་གྲུམ་པ་འོ། ། ལྷ་བཞི་གནས་དང་ཉེ་རིང་ཚད། ། གོམ་པ་སུམ་ཅུ་དྲུག་ཅུ་དང་། །
དགུ་བཅུ་རབ་འབྲིང་ཐ་མ་འོ། ༈ །ཡ་རབས་ལྔ་ནི་ཐེས་སྐས་དང་། ། གྲུམ་བརྩེགས་རྒྱལ་པོ་གདན་ལ་བཞུགས། ། གསེར་དྲིལ་གཡུ་ཡི་མཎྜལ་འདྲ། ༈ །ཡོན་ཏན་ས་ནི་པད་ཟེ་དང་། ། ཨུཏྤལ་རིན་ཆེན་ལྗོན་ཤིང་རྒྱས། ། ཆོས་སྒྲིགས་མར་མེ་འབར་འདྲ་འོ། ༈ །ཕྱུག་བཙན་མཚོ་ལུད་གཞག་འཁྱིལ་དང་། ། གླང་གཅེར་ལྟོ་ཚིལ་དམར་ཁུའི་སྣོད། ། བ་ལང་མཁལ་ཁུང་ལྟ་བུ་འོ།
༈ །མཛེས་པ་རྒྱལ་པང་བློན་པོའི་ལྐོག ། མཎྜལ་དབུས་དང་ནེ་ཙོའི་ལྕེ། ། པར་ཕུའམ་མཚོ་ཡི་སྙིང་པོ་འདྲ། ། སྙིམ་པ་མར་སྤུངས་ཡར་བཟེད་དང་། ། དབུས་གཤོང་གཡས་གཡོན་འཁྱུད་པ་འདྲ། ། ས་སྲུབས་རི་སྲུབས་མེད་པ་འོ། ༈ །སྨུ་ཡར་བརྒྱད་ནི་མཁལ་ཁུང་དང་། ། ནུ་འབུར་ཕྱག་རྒྱ་བསྣོལ་འདྲ་དང་། ། སྟག་འཛུམ་རྔ་མོའི་ནོག་འདྲ་དང་། ། མར་སྐྱུགས་ལུག་གི་དོམ་བལ་དང་། །
བྲང་ཞོལ་རྒྱས་པ་ལྟ་བུ་འོ། ༈ །འདོད་བརྒྱད་རྩེ་མོ་གནམ་ལ་སྙག ། སྐེད་པ་བརྗིད་ཆགས་ཐུ་བ་གདེངས། ། རྒྱབ་རི་འཕྱོངས་འདྲ་མདུན་རི་དམའ། ། ཕྱོགས་མཚམས་སྐྱོབ་ཅིང་ནགས་ཤིང་རྒྱས། ། གཙང་པོ་རྒྱ་མཚོ་མཐོང་བ་འོ། ༈ །ཡོན་ཏན་རིན་ཆེན་བརྒྱུས་འདྲ་དང་། ། དབུས་སྐྱོབ་མཐའ་སྡུད་ཐུ་བ་བརྐྱངས། ། ཟ་འོག་བཀྲམ་འདྲ་གྲུ་བཞིར་མངོན། ། རྒྱ་དཔེ་བརྩེགས་འདྲ་ཤང་གཤོང་མེད། །
མགོ་ལུས་མ་བྲལ་བ་ཚྭ་མེད། ། གད་བརྒྱད་མཚོ་འཁྱིལ་རི་བོང་སྣ། ། ཤ་སྦྲང་གཞག་བརྒྱངས་མཆིན་བཙོས་འདྲ། ། མེ་ལོང་ངོས་དང་ཁ་སྦྱར་བསེ། ། ཚངས་སྦུར་བསགས་རྣམས་འདྲ་བ་འོ། ༈ །གཞད་བརྒྱད་རང་རི་མདོག་སྣུམ་མཐོ། ། གཞན་རི་ཀུན་ཞུམ་དགྲ་རི་བྲོས། ། རང་ཕྱོགས་ཀུན་འདུད་ཤིང་ཐོག་རྒྱས། ། སྲིབས་བྲུ་མ་མདུན་ཕྱུག་ནམ་མཁའ་ཡངས། ༈ །གཅེས་དགུ་ནམ་མཁའ་གྲུ་བཞི་དང་། །
གངས་རི་ལ་ཐོད་གཡའ་རི་སྨུག ། བྲག་རི་མཁར་ཐབས་སྤངས་རི་རྨོག ། ནགས་རི་སོ་འདྲ་ཡོལ་རི་བེར། ། ལུ་མ་ན་ལུང་མིག་འདྲ་འོ། ། བཟང་བཅུ་དཔལ་བེ་སྒྲོན་མེ་འབར། ། ཁལ་བརྩེགས་བྲུང་རྩེར་རྒྱལ་མཚན་སྒྲེང་། ། དར་བརྐྱངས་བུམ་པ་མཆོད་རྟེན་བརྩེགས། ། ཕོ་ལྟར་སྒེག་དང་ན་ཆུང་ལྟར། ། བརྒྱན་པ་བཅུ་ཚང་དོན་ཀུན་འགྲུབ། ༈ །གདབ་པར་འོས་པ་ཉི་ཤུ་ནི། །
ལྷ་དང་འདྲ་བའི་ཐུགས་ཀར་གདབ། ། རྒྱལ་མཚན་འདྲ་བའི་རྩ་བ་ཆ། ། དཔལ་ལྟར་དབུས་དང་རྒྱལ་པོའི་ཁྲི། ། བློན་པོའི་འཇམ་སྣོན་བཙུན་མོའི་ལྟེ། ། སྐྱེས་པའི་སྟ་ཟུར་ན་ཆུང་སྟེང་། ། མཆོད་རྟེན་བང་རིམ་སྟག་གི་འཛུམ། ། སེང་གེ་གླང་ཆེན་འབྲུག་དང་རྟའི། ། མཁལ་ཁུང་གཡོན་དང་སྦྲུལ་གྱི་ལྟོ། ། ཁྱུང་སྙིང་འབྲོང་མཇིང་རྨ་བྱའི་མདོངས། ། རྔ་མོའི་ནོག་དང་ཉ་འདྲའི་ལྐོག །
འདི་དག་ཐུབ་ན་ཤིན་ཏུ་བཟང་། ། ལྷ་ཡི་ཅོད་པཎ་རྒྱལ་མཚན་རྩེ། ། མཆོད་རྟེན་བུམ་པ་རྒྱལ་པོའི་ཐོད། ། ལ་སོགས་མི་ཐུབ་ཉི་ཤུ་སྤང་། ། པི་ཝཾ་རྒྱུད་འདྲ་རིན་པོ་ཆེ། ། སྤུངས་འདྲ་ལ་སོགས་དྲུག་ཅུ་གསུམ། ། རྒྱལ་པོ་མཁར་བས་འགྱིང་འདྲ་དང་། ། སྤྲང་པོ་དབྱུག་ཐོགས་རྒྱུག་འདྲ་སོགས། ། ནོར་ཉེར་ཉི་ཤུ་རྩ་བརྒྱད་ཡོད། ། རྒྱས་པར་གཞན་དུ་བལྟ་བར་གྱིས། །
ངམ་བྲོག་ཕལ་ཆེར་ངན་ན་ཡང་། ། བྲོག་རྩེ་ལ་ཁར་ཕྱི་ནང་གྱེས། ། ལུག་དང་སྤྲིན་པ་བཀྲམ་འདྲ་བའི། ། བུད་ཀྱིས་བྲོག་སྒོར་སྤུངས་པ་དང་། ། དྲང་པོ་བརྩུག་འདྲ་རྩ་བ་ནི། ། ལམ་དང་ནགས་དང་ན་ཆུས་ཆོད། ། མགོ་ལྔ་ཤིང་ལོ་འདྲ་བ་དང་། ། ཨུཏྤལ་རྨ་བྱའི་མདོངས་འདྲ་བཟང་། ༈ །ཆུ་ལའང་འདུར་རྒྱུག་འབྲུ་ཆད་དང་། ། དལ་བརྗིད་སྨྲ་ལྐུགས་ལ་སོགས་པ། །
བཟང་ངན་ཆུ་རིས་བཅུ་གཉིས་བཤད། ༈ །ཤིང་ལའང་ནགས་ཆེན་འཐུག་པ་དང་། ། སྐྱེ་ལེགས་འགག་ཏུ་བྱུང་བ་དང་། ། ཤིང་ཆེན་ཤིང་ཕྲན་མང་པོ་ཡིས། ། ལེགས་པར་བསྐོར་ན་བཟང་པོ་སོགས། ། ཕལ་ཆེར་རང་གིས་དཔྱད་པས་ཤེས། ། འདི་དག་བཟང་དཔྱད་མདོར་བསྡུས་ཏེ། ། ངན་དཔྱད་ཕལ་ཆེར་ལྡོག་པས་ཤེས། ། གཞན་ནི་ས་དགྲ་བཅོམ་པའི་ཐབས། ། སྐབས་སུ་འོག་ཏུ་བཤད་པར་བྱ། །
བཟང་དཔྱད་ཤེས་ནས་གདབ་པ་ནི། ། གདབ་འོས་ཉི་ཤུ་བཤད་པ་དང་། ། པད་གདོང་ཨུཏྤལ་གྱེས་མཚམས་དང་། ། རྡོ་རྗེའི་འཆང་བཟུང་དྲིལ་བུའི་སྒྱེར། ། བ་དན་ལྕེ་མཚམས་འཕན་གྱི་དབུས། ། མཁར་སྤེལ་བ་གམ་ལྗོན་ཤིང་རྩེ། ། གཞུ་འགག་ཉ་གཤུལ་ཤ་ཕོའི་བྲང་། ། ལུག་གི་དོམ་བལ་བྱ་རྒོད་མགོ ། རུས་སྦལ་ལྐོག་མ་དཔལ་བེའི་རྭ། ། གོས་དང་འཕྱིང་པའི་གོང་བ་ལ། །
བྲུངས་དང་ནས་དང་མིག་དང་ནི། ། ལུག་ཁྱུང་འདྲ་བའི་དབུས་སུ་གདབ། ། མཐོན་པོའི་རི་ལ་སྐེད་པར་བཟང་། ། སྒང་དང་གཟར་པོའི་སྡེ་ས་དང་། ། སྐྱོངས་ཀྱི་འབུར་ས་འབུར་གྱི་སྐྱོངས། ། གཡའ་དང་སྤང་གི་སྐབས་གཤེར་མཚམས། ། ན་དང་ཞིང་དང་ཐང་གི་དབུས། ། འཇམ་པོའི་རྩུབ་པ་རྩུབ་མོའི་འཇམ། ། དེ་ཡང་སྐབས་ཀྱི་འདོད་དང་སྦྱར། ། ནོར་འདོད་ནགས་ལ་རྩལ་འདོད་བྲག །
རྟ་དང་ལུག་ལ་སྤུ་འདོད་ན། ། ལམ་དང་ཞིང་དང་སྤང་ལ་གདབ། ། རྒྱལ་ས་དཔའ་བོ་བུ་འདོད་ན། ། རྒྱལ་ཐུགས་བཙུན་དཔང་སྟག་མཛུམ་ལ། ། ཚེ་རིང་སྙན་པ་བགྲང་ཐུབ་འདོད། ། རྡོ་རྗེ་དྲིལ་བུ་པུ་སྟི་ལ། ། ནོར་རྫས་རྗེ་བོ་དགོས་དགུ་འདོད། ། ནགས་ཆེན་ཨུཏྤལ་རིན་ཆེན་དབུས། ། མི་ནོར་ཟས་བཅུད་དགྲ་འདུལ་འདོད། ། གླང་ཆེན་ཤ་ཕོ་སེང་གེའི་རལ། །
གཤིན་རྗེའི་བཀའ་ཉན་བཀུར་བསྟི་འདོད། ། དཀྱིལ་འཁོར་རྒོད་མགོ་ཟླ་ཚེས་དབུས། ། ཁ་དྲག་གཞན་བསྟོད་བང་མཛོད་འདོད། ། རུས་སྦལ་ཁྱུང་དང་སྒྲོམ་གྱི་དཀྱིལ། ༈ །མཆོད་རྟེན་ཕལ་ཆེར་སྒང་དུ་བཞེངས། ། འོན་ཀྱང་གྲོང་སོགས་ཤར་དང་ནི། ། ཆུ་མིག་མགོ་དང་བྲོག་རལ་ཟུག ། ས་མཚན་ཡོད་དང་ས་རླན་ཆེ། ། སྲོག་ཆགས་མང་དང་རྒྱུ་སྲང་ཡོད། ། གྲོང་དང་གཉན་སར་གྲིབ་མ་འབབ། །
ཤར་ནས་ཆུ་བོ་རེས་འཇོག་དང་། ། ལྷོ་ན་ཤིང་སྐམ་ཡལ་ག་མེད། ། ནུབ་ན་ཤིང་གཅིག་ཁ་ཁྲག་ལམ། ། བྱང་ན་ས་དགྲ་མང་པོའི་སར། ། མཆོད་རྟེན་གནས་གཞི་སོགས་མི་བྱ། ། གཞན་ཡང་གསང་བ་སྤྱི་བརྒྱུད་ལས། ། མཐོ་དམན་སྙོམས་ཤིང་གཙང་ལ་སྣུམ། ། ཟུག་རྔུའི་ཉེས་པ་རྣམ་པར་སྤངས། ། ཤར་དང་བྱང་དུ་གཞོལ་བ་ཡི། ། ས་གཞི་ལས་རྣམས་ཀུན་ལ་ཤིས། །
ཞེས་སོགས་དཀྱིལ་ཆོག་དུ་མ་ལས། ། བཤད་པ་ཐམས་ཅད་འདིར་འདུས་སོ། ༈ །རྒྱུད་དང་དཀྱིལ་ཆོག་རྣམས་ལས། ཤར་དང་བྱང་དམའ་བར་དགོས་པར་བཤད་པ་ནི། འཇིག་རྟེན་སྤྱིའི་ཤར་དང་བྱང་མིན་གྱིས། ས་ཕྱོགས་སམ། དཀྱིལ་འཁོར་དེ་ཉིད་ཀྱི་མདུན་དང་གཡོན་ལ་བཞེད་པ་ཡིན་ནོ། ། གནས་ཀྱི་ཡོན་ཏན་གྱི་གཙོ་བོ་ནི། གང་ན་ས་སྐྱོངས་ཆོས་ལྡན་ཞིང་། ། སྐྱེ་རྒུ་བདེ་གནས་རྩོད་པ་མེད། །
ཞེས་གསུངས་པ་ལྟར། ཆོས་ཀྱི་རྒྱལ་པོས་ལེགས་པར་སྐྱོང་ཞིང་སྐྱེ་རྒུ་བསྟན་པ་ལ་དད་པ་དང་འབྱོར་པ་ཆེ་ཞིང་རྩོད་པ་མེད་པ་གལ་ཆེ་སྟེ། མདོ་སྡེ་བརྒྱན་ལས། བློ་ལྡན་གང་དུ་བསྒྲུབ་པའི་ཡུལ། ། ལེགས་པར་རྙེད་དང་གནས་བཟང་དང་། ། ས་བཟང་བ་དང་གྲོགས་བཟང་བ། ། རྣལ་འབྱོར་བདེ་བའི་ཡོན་ཏན་ལྡན། ། ཞེས་གསུངས་པ་ལྟར། ཡོ་བྱད་དང་ལུས་དང་སེམས་དང་གཉིས་ཀ་དང་། རྣལ་འབྱོར་རྣམས་ལ་མི་གནོད་ཅིང་ཕན་པ་བསོད་སྙོམས་རྩལ་སླ་བ་དང་།
ཆུ་བཟང་བ་དང་། གཞི་བདག་བཟང་བ་དང་། མཐུན་པའི་གྲོགས་དང་། ཉིན་མོ་སྐྱེ་བོའི་རྒྱུ་ལུགས་དང་། མཚན་མོ་ཀླག་ཅོལ་གྱི་སྒྲ་ཆུང་བ་སོགས་ཏེ་མཐུན་པའི་ཡུལ་ལ་གནས་པ་ཞེས་བྱ་བ་ལ་རྐྱེན་འཁོར་ལོ་ཆེན་པོ་བཞིའི་གྱ་གཅིག་ཡིན་པས། གནས་ཀྱི་མཚན་ཉིད་ཐུན་མོང་དང་ཐུན་མོང་མ་ཡིན་པ་རྣམས་ལེགས་པར་ཤེས་པར་བྱ་སྟེ། བླང་དོར་ལ་འབད་པ་གལ་ཆེའོ། ༈ །བཞི་པ་གང་ཞིག་བཞེངས་པའི་རྟེན་གསུམ་ལ་དཀོན་མཆོག་གསུམ་གྱིའམ། སྐུ་གསུང་ཐུགས་ཀྱི་རྟེན་ནོ། ། སངས་རྒྱས་ཀྱི་རྟེན་ལ་ཆོས་སྐུ།
ལོངས་སྐུ། སྤྲུལ་སྐུའི་རྟེན་ནོ། ། དང་པོ་ནི། མཆོད་རྟེན་དུ་གྲགས་ཤིང་། དེ་ལ་ཡང་དབྱེ་བ་ལྔར་གྲགས་ཏེ། ༈ །རང་བཞིན་ལྷུན་གྲུབ་ཀྱི་དང་། ༈ །བླ་ན་མེད་པའི་དང་། ༈ །བྱིན་གྱི་རླབས་པའི་དང་། ༈ །དངོས་གྲུབ་འབྱུང་བའི་དང་། ༈ ཐེག་པ་སོ་སོའི་མཆོད་རྟེན་ནོ།
༈ །དང་པོ་ལ། ལུང་མཆོག་བླ་མ་ཞེས་གྲགས་པ་ལས། གླིང་བཞི་རྨང་། གསེར་རི་རབ་དང་བཅས་པ་བང་རིམ། ཡོང་འདུའི་ལྗོན་ཤིང་བུམ་པར་བཤད་པ་ཕྱི་སྣོད་དང་། ཀུན་གཞི་རྨང་། རྣམ་ཤེས་ཚོགས་བརྒྱད་ཀ་བ། དབང་པོ་གཟུགས་ཅན་བང་རིམ། ཡིད་དབང་བུམ་པ་སྟེ་ནང་བཅུད་མཆོད་རྟེན་དུ་བཤད་པ་དང་། རྡོ་རྗེ་བཀོད་པའི་རྒྱུད་ལས།
འདོད་ཁམས་རྨང་གི་རི་བོ་ལ། ། གཟུགས་ཁམས་བང་རིམ་ཁྲི་འཕང་ཅན། ། གཟུགས་མེད་བུམ་རྟེན་བུམ་པར་བཅས། ། སྐུ་གདུང་ཆེན་པོ་རྒྱུན་དུ་གནས། ། ཞེས་དང་། སྨྲྀ་ཏིའི་དེ་ཁོ་ན་ཉིད་དྲུག་པར། ༈ །ས་ཡི་ཁྲི་འཕང་ཟུར་བཅུ་གཉིས། ། གླིང་བཞི་གླིང་ཕྲན་བརྒྱད་ཡིན་ཏེ། ། བང་རིམ་བདུན་དུ་བརྩེགས་པ་ནི། ། གསེར་གྱི་རི་བདུན་ཤེས་པར་བྱ། །
དྲིལ་བུའི་དབྱིབས་ཀྱི་བུམ་པ་ནི། ། ལྷ་གནས་རི་རབ་ཡིན་ཞེས་བྱ། ། བུམ་རྟེན་འཁོར་ལོ་གདུབ་བུའི་དབྱིབས། ། ཀླུ་ཡི་རྒྱལ་པོ་ནོར་རྒྱས་ཡིན། ། ཁ་ཁྱེར་རིམ་པ་དྲུག་ལྡན་པ། ། འདོད་ཁམས་ལྷ་རིགས་དྲུག་ཏུ་གྲགས། ། དབུས་སུ་སྲོག་ཤིང་ཡར་སྦྲེང་བ། ། ཆོས་དབྱིངས་ཟག་མེད་སྤྲོས་བྲལ་ཡིན། ། འཁོར་ལོ་བཅུ་བདུན་གྱིས་བརྒྱན་པ། ། གཟུགས་ཁམས་གནས་རིགས་བཅུ་བདུན་རྟགས། །
ཆར་ཁེབས་གཟུགས་མེད་ཁམས་ཡིན་ཏེ། ། ཆོས་དབྱིངས་ཏོག་ཏུ་ཤེས་པར་བྱ། ། ཞེས་སྣོད་བཅུད་སྤྱིར་མཆོད་རྟེན་དུ་བཤད་ཅེས་ཟེར་ཞིང་། དུས་འཁོར་དུ། དཀྱིལ་འཁོར་བཞི་པོ་བང་རིམ་དང་། རི་རབ་བུམ་པ་དང་། རི་རབ་ཀྱི་མགྲིན་པ་དང་། གདོང་པ་མན་ཆད་བྲེ་དང་། དེ་ཡན་ཆད་སྐྲ། ཆོས་འཁོར་ཆར་ཁེབས་ཀྱི་རྣམ་པར་གསལ་བ་བཤད་པ་ལྟ་བུའོ།
༈ །གཉིས་པ་ནི། ཚད་མེད་བསམ་ཡས་ལས་བྱུང་འབྲས། ། ཤར་དུ་བྱམས་པ་རྡོ་རྗེ་རྩེགས། ། ལྷོ་རུ་སྙི་རྗེ་རིན་ཆེན་བརྩེགས། ། ནུབ་ཏུ་དགའ་བ་པདྨ་བརྩེགས། ། བྱང་དུ་གཏང་སྙོམས་རྒྱ་གྲམ་བརྩེགས། ། རང་བྱུང་རིན་ཆེན་སྣང་བ་འོ། ། ཞེས་པ་ཤར་དུ་བྱམས་པ་ཚད་མེད་རྡོ་རྗེ་དུ་མ་བརྩེགས་པ་ལ་སོགས་པ་བཞིར། ཐིག་ལེ་དབང་གི་རྒྱུད་ཅེས་བྱ་བ་ལས་བཤད་དོ་ཞེས་གྲགས་སོ། ༈ །གསུམ་པ་ནི།
འཁོར་ལོ་འབྱུང་བའི་རྒྱུད་དུ་གྲགས་པ་ལས། བྱིན་རླབས་སྐུ་གདུང་ཆ་བརྒྱད་གླིང་བཞིར་སྣང་། ། ཞེས་པའི་འགྲེལ་པར། ཤར་ལུས་འཕགས་ན། བྱམས་ལྡན་བསོད་ནམས་གཏེར་དང་། མཐར་ལེགས་གཡུང་དྲུང་རྫོགས་གཉིས། ལྷོ་འཛམ་བུ་གླིང་ན་ཐུགས་རྗེ་སྤྲུལ་པ་དང་། ཡིད་བཞིན་ལྷུན་གྲུབ་གཉིས། ནུབ་བ་ལང་སྤྱོད་ན་དཔེ་མེད་བསམ་འདས་དང་། སྨད་གྲགས་ཆོས་དབྱིངས་གཉིས།
བྱང་སྒྲ་མི་སྙན་ན་ཡོན་ཏན་རིན་ཆེན་བརྩེགས་དང་། ཁམས་གསུམ་བདེ་རྒྱས་སྒྲོན་གྱི་མཆོད་རྟེན་གཉིས་བཞུགས་པར་བཤད་དོ། ༈ །བཞི་པ་ནི། བདུད་རྩི་མཆོག་གི་རྒྱུད་ལས། རོ་ཡི་བསྲུང་མ་ཆེན་མོ་ནི། ། མ་མོ་ཆེན་མོ་བརྒྱད་བཞག་གོ ། དེ་དག་རྟེན་གནས་ཆེན་མོ་ཡང་། ། མཆོད་རྟེན་བརྒྱད་དུ་རྣམ་པར་བཞག ། ཅེས་པའི་འགྲེལ་པར། སྔོན་ཧེ་རུ་ཀས་དྲག་པོ་བཏུལ་བའི་ཚེ།
ཡུལ་བརྒྱད་ཀྱི་དུར་ཁྲོད་དུ་མ་མོ་བརྒྱད་ཀྱི་རྟེན་དངོས་གྲུབ་འབྱུང་བའི་མཆོད་རྟེན་བརྒྱད་བྱུང་བ་ནི། མ་ག་དྷར་བདེ་བྱེད། སིང་ག་ལར་རི་བོ་ཏ་ལ། བལ་པོར་བྱ་ཁྲི་ཁ་ཤོར། སེང་གེའི་གླིང་དུ་གེའུ་དཱོ་ན། ལི་ཡུལ་དུ་གོ་མ་ལ་ས་ལ་གནྡྷ། སིལ་བ་ཚལ་དུ་རོ་ལངས། ཁ་ཆེར་ཀཱ་ན་ཀ ཟ་ཧོར་དུ་བདེ་སྤྱོད་གཞོན་ནུའི་མཆོད་རྟེན་ནོ། ༈ །ལྔ་པ་ལ།
ཉན་རང་ཐིག་ཆེན་གྱི་གསུམ་མོ། ། དང་པོ་ནི། ཆོས་གོས་བཞི་བལྟབ་ཀྱི་སྟེང་དུ་ལྷུང་བཟེད་སྤུབ་པ་ལ་མཁར་གསིལ་བཙུགས་པ་ལྟ་བུའོ། ། གཉིས་པ་ནི། རྨང་གྲུ་བཞིའི་སྟེང་དུ། ངོས་བཞི་ཟླུམ་པོ་བང་རིམ་བཅུ་གཉིས་པ་འཁོར་ལོ་རྩིབས་བརྒྱད་པ་ཅན་ནོ། ། གསུམ་པ་ནི། སློབ་དཔོན་འཕགས་པ་ཀླུ་སྒྲུབ་ཀྱིས་ལྷུང་གཟེད་སྤུབ་པ་ལྟ་བུ་བིམ་པའམ་ཟླུམ་པོ་དང་། ཁང་བུ་ལྟ་བུ་དང་། རྒྱལ་མཚན་ལྟ་བུའི་མཆོད་རྟེན་བརྒྱད་ལ་སོགས་པའོ། །
འདུལ་བ་ལུང་ལས་ནི། ཆོས་འཁོར་ལ་གདུགས་དང་གདུགས་ལ་ཆར་ཁེབས་སུ་བཏགས་ནས། སོ་སྐྱེའི་གདུགས་མེད་པའི་བྱི་བོ། ཉན་ཐོས་ཀྱི་འབྲས་བུའི་གྲངས་ཀྱི་གདུགས། རང་རྒྱལ་གྱི་གདུགས་བདུན། སངས་རྒྱས་ཀྱི་གདུགས་བཅུ་གསུམ་ཆར་ཁེབས་ཏོག་དང་བཅས་པ་རྣམ་པ་ཐམས་ཅད་པར་གསུངས་པའོ། ། རྒྱུད་སྡེ་སོ་སོའི་དབང་དུ་བྱས་ནས་བྱ་སྤྱོད་ཀྱི་མཆོད་རྟེན་བང་རིམ་ནང་དུ་བཅག་ཅིང་ཕྱིར་འབུར་བའམ། དབུས་འབུར་ལ་མཐའ་གཉིས་ནང་དུ་བཅུམས་པ་འཁོར་ལོ་བཅུ་གཉིས་ལ་སོགས་པའང་བཤད་པར་གྲགས་སོ། ། རྣལ་འབྱོར་རྒྱུད་ཀྱི་སྔར་བཤད་པའི་རྡོ་རྗེ་རྩེགས་པ་སོགས། བླ་མེད་ཀྱི་དུས་འཁོར་ནས་གསུངས་པ་སོགས་སོ། །
ཁྱད་པར་ལས་ཀྱི་མཐའ་བརྗོད་པའི་མདོ་ལས། སྤྲུལ་པ་མཛད་པ་སྔོན་བསྟན་ཕྱིར། ། མཆོད་རྟེན་བརྒྱད་དུ་སྐུ་གདུང་བཞག ། ཅེས་བཤད་པ་ལྟར། དཔལ་མགོན་ཀླུ་སྒྲུབ་ཀྱིས། གནས་བརྒྱད་ཀྱི་མཆོད་རྟེན་ལ་རྣམ་བཞག་དང་བསྟོད་པ་མཛད་པ་ལྟར། སྟོན་པ་འདི་ཡི་མཛད་པ་ཁྱད་པར་ཅན་ལ་རྟེན། ཡུལ་ལྗོངས་དེ་དང་དེའི་སྐྱེ་བོ་སྤྲོ་བ་སྐྱེས་ཏེ་དུས་སྟོན་བྱ་བའི་ཕྱིར་དུ་བརྩིགས་པ་ཤཱཀ་ཐུབ་མཆོད་རྟེན་བརྒྱད་དུ་གྲགས་པ་ནི། དང་པོ། ༈ །གནས་གྲོང་ཁྱེར་སེར་སྐྱར་དུས་སྐུ་བལྟམས་པའི་ཚེ་བྱུང་བ་བདེ་གཤེགས་མཆོད་རྟེན་དུ་གྲགས་པ་དབྱིབས་བླ་མ་དག་ཟླུམ་པོ་པདྨའི་འདབ་མ་ཅན་བང་རིམ་བཞི་པའམ་བདུན་པ།
བལྟམས་པའི་མཆོད་རྟེན་ནམ་པདྨའི་འདབ་མ་ཅན་ཟེར་གསུང་བ་དང་། ཆོས་ཀྱི་འཁོར་ལོ་ལ་གྲུ་བཞི་བང་རིམ་བཞི་པ་སྒོ་བཞིའམ་བརྒྱད་ལ་སོགས་པ་གསུངས་པ་ཡང་། སྔ་མ་ལ་བཀྲ་ཤིས་འབྱུང་བའི་མཆོད་རྟེན་དུ་འཕགས་པས་གསུངས་པ། ཁོ་བོ་ནི་དེ་གཉིས་ལྡོག་པར་འདོད་དེ། གྲུ་བཞི་བང་རིམ་བཞི་པ་གློ་འབུར་དང་བཅས་པ་སྒོ་རབ་བརྒྱ་རྩ་བརྒྱད་པ། འབྲིང་ང་དྲུག ཐ་མ་བཅུ་དྲུག་པའོ། ༈ །གཉིས་པ་གནས་རྒྱལ་པོའི་ཁབ་ཏུ་དུས་མངོན་པར་བྱང་ཆུབ་པའི་དུས་སུ་བྱུང་བ་བྱང་ཆུབ་ཆེན་པོར་གྲགས་པ་དབྱིབས་གྲུ་བཞི་བང་རིམ་བཞི་པའོ། ༈ །གསུམ་པ་གནས་ཝ་ར་ན་སིར་དུས་ཆོས་འཁོར་བསྐོར་བའི་ཚེ་བྱུང་བ་ཆོས་འཁོར་མཆོད་རྟེན་ནམ། ཡེ་ཤེས་མཆོད་རྟེན་དུ་གྲགས་པ་ཟླུམ་པོ་བང་རིམ་བཞི་པའམ།
བདུན་ནམ་བརྒྱད་དུ་བཤད་པ་པདྨ་དང་འཁོར་ལོས་སྤྲས་པའོ། ༈ །བཞི་པ་གནས་གཉན་ཡོད་ཛེ་ཏའི་ཚལ་དུ་དུས་ཆོ་འཕྲུལ་བསྟན་པའི་ཚེ་བྱུང་བ་ཆོ་འཕྲུལ་ཆེན་པོའམ། མུ་སྟེགས་ཕམ་མཛད་དུ་གྲགས་པ་གྲུ་བཞི་བང་རིམ་བཞི་པ་ཕྱོགས་རེར་གློ་འབུར་དང་བཅས་པའོ། ༈ །ལྔ་པ་གནས་སུམ་ཅུ་རྩ་གསུམ་དུ་ལྷའི་དབྱར་གནས་མཛད། ཡུམ་ལ་ཆོས་གསུངས། སྔ་དྲོ་དགག་དབྱེ་མཛད། ཕྱི་དྲོ་མཁའ་ལས་བབས་ནས་གསལ་ལྡན་དུ་ཕེབས་དུས་སུ་བྱུང་བ། བང་རིམ་བཞིའམ་བརྒྱད་པ། ངོས་རེར་གློ་འབུར་དང་བཅས་པའི་གློ་འབུར་གྱི་དབུས་ན་ཐེམ་སྐས་ཡོད་པ་ལྷ་བབས་སམ། སུམ་ཅུའི་ལྷའི་མཆོད་རྟེན་དུ་གྲགས་པའོ།
༈ །དྲུག་པ་རྒྱལ་པོའི་ཁབ་ཏུ་ལྷ་སྦྱིན་གྱིས་དགེ་འདུན་གྱི་དབྱེན་བྱས་པ། མཆོག་ཟུང་གིས་བསྡུམ་པའི་དུས་སུ་བྱུང་བ། དབྱེན་འདུམ་སམ། འོད་ཟེར་ཅན་ནམ། བྱམས་ངོས་མཆོད་རྟེན་དུ་གྲགས་པ། བང་རིམ་བཞི་པ་གྲུ་བཞིའི་ཟུར་བཞི་མཉམ་པར་བཅད་པའོ། ༈ །བདུན་པ་ཡངས་པ་ཅན་དུ་སྐུ་ཚེ་ཟླ་བ་གསུམ་བྱིན་གྱིས་བརླབས་པའི་ཚེ་བྱུང་བ། རྣམ་རྒྱལ་ལམ་བྱིན་རློབས་མཆོད་རྟེན་དུ་གྲགས་པ། ཟླུམ་པོ་བང་རིམ་གསུམ་པའོ། ༈ །བརྒྱད་པ་རྩྭ་མཆོག་གི་གྲོང་དུ་མྱ་ངན་ལས་འདས་པའི་ཚེ་བྱུང་བ་ཆོས་རྒྱལ་མྱ་ངན་མེད་དམ།
མྱང་འདས་མཆོད་རྟེན་དུ་གྲགས་པ། བང་རིམ་མེད་པ་གདན་ཁྲིའི་སྟེང་དུ་བུམ་རྟེན་ཡན་ཆད་བཞུགས་པའོ། ། དེ་ལ་ཡང་སྐུ་གདུང་ཆ་བརྒྱད་དུ་བགོས་པའི་མཆོད་རྟེན་ཆེན་པོ་བརྒྱད། རས་ཚིག་པའི། ྎ མ་ཚིག་པའིྎ སོལ་བའི་མཆོད་རྟེན་ཏེ་བཅུ་གཅིག ཚེམས་ཆེ་བ་ལྷ་དང་སྲིན་པོས་ཁྱེར་བའི་མཆོད་རྟེན། ཕྱིས་ཆོས་རྒྱལ་མྱ་ངན་མེད་ཀྱི་དེ་བཞིན་གཤེགས་པའི་རིང་བསྲེལ་བཞུགས་པའི་མཆོད་རྟེན་བྱེ་བ་དུས་གཅིག་ལ་བཞེངས་པའི་སོགས་དང་། མྱ་ངན་ལས་མ་འདས་གོང་དུ་དབུ་སྐྲ་དང་སེན་མོའི་མཆོད་རྟེན་སོགས་དཔག་ཏུ་མེད་དེ། གཙོ་བོ་སྔ་མ་བརྒྱད་དུ་ཅི་རིགས་པར་འདུས་ལ། དེང་སང་ཡང་དེ་བཞིན་གཤེགས་པའི་རིང་བསྲེལ་བཞུགས་ན་ནི།
གང་ཟག་སུའི་ཆེད་དུ་བཞེངས་ཀྱང་། བརྒྱད་པོ་གང་རུང་གི་རྣམ་པ་ཅན་དུ། རྣམ་པ་ཐམས་ཅད་པར་བྱ་དགོས་སོ། ། དེ་ལ་ཡང་དུས་འཁོར་སོགས་ནས་འབྱུང་བའི་མགུལ་པ་ཐུང་བའམ། དྲི་མེད་འགྲེལ་པ་ནས་བཤད་པའི་མགྲིན་རིངས་སམ། རྒྱུ་དང་བཟོ་བོ་སོགས་ཀྱིས་ཇི་བཞིན་མ་ཐོན་ན། ཇི་ལྟར་འཚམས་ཤིང་མཛེས་པའང་བྱ་རུང་ཞིང་། ༈ །གཉིས་པ་ལོངས་སྐུའི་རྟེན་ལའང་། རང་བཞིན་ལྷུན་གྲུབ་སོགས་ཅི་རིགས་པ་རྒྱུད་སྡེ་རྣམས་ལས་གསུངས་པའང་ཤེས་པར་བྱ་ལ། བོད་ན་རྒྱལ་བ་རིགས་ལྔ་དང་།
ཉེ་བའི་སྲས་བརྒྱད་སོགས་རྒྱན་ཅན་ལ་ལོངས་སྐུར་གྲགས་པ་དང་། སྤྲུལ་སྐུ་ཀུན་ལ་གྲགས་པ་ཐུན་མོང་གི་མཆོག་གི་སྤྲུལ་སྐུ་རབ་བྱུང་གི་ཆ་བྱད་ཅན་བྱེད་པ་ལ་ལྟོས་ནས་གྲགས་པ་ལྟར། ཐ་སྙད་དུ་བྱར་རུང་མོད་ཀྱི། རྒྱུད་སྡེ་ནས་གང་བཤད་ཀྱི་དཀྱིལ་འཁོར་གྱི་ལྷ་ལ་སྤྲུལ་སྐུས་ཁྱབ་པས་ན། མཚན་ཉིད་དུ་བཞག་ཏུ་ནི་མི་རུང་ངོ་། ། དེས་ན་ལོངས་སྐུ་དངོས་ནི་ངོ་བོ་ཡེ་ཤེས་ཀྱི་སྐུ་འབྱུང་ལུས་རགས་པ་དང་བྲལ་བས། ས་བཅུའི་བྱང་སེམས་ལས་གཞན་པའི་སེམས་ཅན་ལ་མི་སྣང་བས་མཚན་དཔེའི་ཆ་ཤས་ཕྲ་ཞིང་ཕྲ་བ་ཡང་ཡོངས་སུ་རྫོགས་པ་སྣང་བ་ངེས་པ་ཅན། གཞི་ཁ་དོག་ཐམས་ཅད་པ་ཡིན་པར་དཀར་པོའམ། འབྲས་བུ་ཡེ་ཤེས་ཀྱི་རང་མདོག་སྔོན་པོ་གང་རུང་དུ་ངེས་པ་ཞལ་གཅིག་ཕྱག་གཉིས་པ། བླ་མེད་ཀྱི་དབང་དུ་བྱས་ན་ལོངས་སྐུ་དང་ཁ་སྦྱོར་གྱི་ཡན་ལག་སོགས་ཡན་ལག་བདུན་དུ་ངེས་ལ།
སྤྲུལ་སྐུ་ནི་གདུལ་བྱ་གང་ལ་གང་འདུལ་གྱི་ངོར་འབྱུང་བ་རགས་པའི་མདོག་ཅན་ཞལ་ཕྱག་དུ་མ་སྣང་བ་མ་ངེས་པ་ཡིན་ལ། ཆ་ཚད་ཀྱི་ཆ་ནས། རང་སོར་བརྒྱ་ཉེར་ལྔ་པ་ལོངས་སྐུའི་སངས་རྒྱས་དང་། དེ་ནས་བརྒྱ་བཅུ་གཉིས་པའི་བར་ལོངས་སྐུའི་བྱང་སེམས་དང་། དེ་མན་ཆད་སྤྲུལ་སྐུའི་སངས་རྒྱས་བྱང་སེམས་ཏེ། སངས་རྒྱས་ཁྲོ་བོའི་ཆ་བྱད་ཤིན་ཏུ་ཁྲོས་པ་ལ་ནི་རང་སོར་ལྔ་བཅུ་ཡང་བཤད་པ་སོགས་སུ་ཤེས་པར་བྱའོ། ༈ །སྤྲུལ་སྐུ་ཡོངས་གྲགས་རབ་བྱུང་གི་ཆ་བྱད་ཅན་ནི་དབུ་རེག་ཞབས་བརྗེན་གཙུག་ཏོར་དང་ལྡན་པ། ཞི་ཞིང་དུལ་ལ་མཛེས་ཤིང་ཡིད་དུ་འོང་བ། ན་བཟའ་ཆོས་གོས་གསུམ་པ། ཞབས་གཉིས་རྡོ་རྗེའི་སྐྱིལ་ཀྲུང་དང་སྐུ་མདོག་སེར་པོ་ཤས་ཆེ་བ་སྟེ།
ལ་ལ་དམར་པོ་དང་སྔོན་པོ་སོགས་ཀྱང་ཡིན་ལ་ཞབས་བཞུགས་པ་ལ། ཕྱག་གཡོན་མཉམ་གཞག་གཡས་ས་གནོན། མཆོག་སྦྱིན་སྐྱབས་སྦྱིན་ཆོས་འཆད་སོགས་དང་། ཞབས་བཞེངས་སྟབས་ལ་གཡོན་ཆོས་གོས་ཀྱི་གྲ་འཛིན་ཅིང་། གཡས་མཆོག་སྦྱིན་སྐྱབས་སྦྱིན་གང་རུང་དང་། གླང་པོ་ཆེ་ནོར་སྐྱོང་འདུལ་བ་དང་། སྦྱིན་ལེན་གྱི་ཕྱག་རྒྱ་སོགས་ཀྱང་མཐོང་སྟེ། མདོར་ན་མདོ་དང་ལུང་ནས་འབྱུང་བ་རྒྱ་གར་མཁས་པས་བཞེངས་པ་དག་ལ་བརྟེན་ནས་རྟོགས་པར་བྱ་ཞིང་། རྒྱན་ཅན་ཞལ་མང་ཕྱག་མང་སོགས་ནི་རྒྱུད་སྡེ་སོ་སོ་དང་། མ་མཐའ་དེ་དག་ནས་བཏུས་པའི་ལྷ་འབུམ་གསར་རྙིང་དག་ལས་ཤེས་པར་བྱ་སྟེ།
འདིར་མང་གི་དོགས་པས་མ་བྲིས་སོ། ༈ །ཆོས་ཀྱི་རྟེན་གྱི་གཙོ་བོ་ནི། པོ་སྟི་གླེགས་བམ་སྟེ། མདོ་སྡེ་ཆོས་ཕུང་བརྒྱད་ཁྲི་བཞི་སྟོང་། རྒྱུད་སྡེ་ནང་ཚན་གསུམ་ཁྲི་གསུམ་སྟོང་། ཡེ་ཤེས་རྡོ་རྗེ་ཀུན་ལས་བཏུས་ལས་བཤད་ལ། ཕ་རྒྱུད་བྱེ་བ་ཕྲག་དྲུག མ་རྒྱུད་བྱེ་བ་ཕྲག་བཅུ་དྲུག ཐེག་པ་ཐུན་མོང་གི་མདོ་སྡེ་དུང་ཕྱུར་བརྒྱད། ཤེར་ཕྱིན་དུང་ཕྱུར་ལྔ་དང་ས་ཡ་ལྔར་བདེ་མཆོག་སྡོམ་འབྱུང་དུ་བཤད་ཅིང་།
དེ་དག་ཀྱང་ཤླཽ་ཀའི་གྲངས་མིན་གྱི་མདོ་རྒྱུད་ཀྱི་མིང་གི་གྲངས་སུ་བཤད་པ་སོགས། བཀའ་ཡང་མཐའ་ཡས་ཤིང་དེ་དག་གི་དགོངས་འགྲེལ་དང་བཅས་པ་ཡིན་ལ། ༈ །ཐུན་མོང་མིན་པའི་གསུང་གི་རྟེན་ནི་དྲིལ་བུ་དང་བགྲང་ཕྲེང་སོགས་སོ། ། དགེ་འདུན་ལ་ཐེག་ཆེན་གྱི་དགེ་འདུན་སར་གནས་ཀྱི་བྱང་སེམས་ནི། འཇམ་དབྱངས་ཀྱི་བཞེངས་བཀོད་ལྟ་བུ་ལ་ཚངས་པར་སྤྱོད་པའི་ཆ་བྱད་རབ་བྱུང་གི་རྣམ་པའང་བཤད་ཅིང་། ཕལ་ཆེར་དབུ་སྐྲ་ཟུར་ཕུད་ལྔ་པའམ། ཐོར་ཅོག་བཅིངས་པ་ན་བཟའ་དང་རྒྱན་དུ་མས་བརྒྱན་པ་རྡོ་རྗེའམ། སེམས་དཔའི་སྐྱིལ་ཀྲུང་ཅན་གཞོན་ནུའི་ཆ་ལུགས་འཆང་བའོ། ༈ །ཉན་རང་ནི། རབ་བྱུང་གི་ཆ་བྱད་ཤིན་ཏུ་མཛེས་པ་འཁར་གསིལ་ལྷུང་གཟེད་དང་པུ་སྟི་འཛིན་པའང་བྱ་སྟེ།
རང་རྒྱལ་ནི་གཙུག་ཏོར་ཅུང་ཟད་ཡོ་བ་དང་ལྡན་པའོ། ༈ །སྐུ་གསུང་ཐུགས་སུ་དབྱེ་ན། ཞལ་ཕྱག་གི་རྣམ་པ་ཅན་དང་། གཙུག་ལག་ཁང་དང་མཆོད་རྟེན་ལ་སོགས་པ་སྐུའི་རྟེན། པུ་སྟི་བགྲང་ཕྲེང་དྲིལ་བུ་ལ་སོགས་པ་རོལ་མོའི་བྱེ་བྲག་རྣམས་གསུང་གི་རྟེན། རྡོ་རྗེ་གྲི་གུག་ལ་སོགས་པའི་ཕྱག་མཚན་ཕལ་ཆེར་ཐུགས་ཀྱི་རྟེན་དུ་བཤད་དོ། ། ད་ནི་དེ་དག་གི་ཆ་ཚད་བཤད་པ་ལ། མཆོད་རྟེན་གྱི། སྐུ་གཟུགས་ཀྱི། ཕྱག་མཚན་གྱི།
གསུང་རབ་ཀྱི་ཆ་ཚད་དོ། ། དང་པོ་ལ། ཆེ་ཆུང་གི་ཚད་ནི་གང་འབྱོར་ཏེ། སྐྱུ་རུ་རའི་འབྲུ་ཙམ་དང་། དཔག་ཚད་དུ་མ་ཡང་བཤད་པས་སོ། ། དེ་ཡང་འབྱོར་པ་ཆེ་ཡི་བཟང་བས། ཆེ་བ་ལ་སྐྱོན་བརྗོད་པ་དང་། འབྱོར་བཞིན་དུ་སྐྱུང་བ་ནི་ཉེས་དམིགས་ཤིན་ཏུ་ཆེ་བས་སོ། ། རྒྱ་དཔངས་ནི། རྒྱར་དཔར་ཚད་ཙམ་དུ་འཕང་དུ་དེའི་ཕྱེད་པ་བཤད་པ་ལ།
ངོས་བཞི་སྡོམས་པས་རྒྱར་འདོད་པའང་ཡོད་ལ། ངོས་རེ་རྒྱ་ཡིན་ཀྱང་། རྒྱ་ཆེས་གྲགས་པས་འཕངས་སུ་དེའི་ཕྱེད་པ་ལས་སློང་མི་ཐུབ་པ་ལ་དགོངས་ཞེས་ཀྱང་ཟེར་ཞིང་། དཀྱིལ་འཁོར་ལ་མཆོད་རྟེན་དུ་བཤད་པའང་མང་བས། དཀྱིལ་འཁོར་གྱི་རྒྱ་ཕྱེད་དཔངས་སུ་བསྟན་པ་ཞེས་ཀྱང་ཟེར་རོ། ། དེ་ལྟར་ན་ཆེ་ཆུང་གང་བྱེད་ཀྱང་རང་རང་གི་ཆ་ཚད་དང་ལྡན་པ་དགོས་པས་ཆ་ཚད་ཤེས་པར་བྱ་ལ། མཆོད་རྟེན་ཡོངས་གྲགས་ཀྱི་དང་། གཞལ་ཡས་ཁང་གི་ཚད་དོ། ། དང་པོ་ལ་དྲི་མེད་འགྲེལ་པའི་དང་། དུས་འཁོར་གྱི་ཆ་ཚད་དོ། །
དང་པོ་ནི། ༈ རྒྱལ་བ་གཉིས་མེད་གསུང་དེ་ལ། ། བཏུད་ནས་བདེ་གཤེགས་མཆོད་རྟེན་ཚད། ། དྲི་མེད་འགྲེལ་པ་ལས་གསུངས་པ། ། བདེ་བླག་རྟོགས་ཕྱིར་བཤད་པར་བྱ། ། ཚངས་ཟུར་རྩ་ཐིག་གྲུ་བཞི་དང་། ། ངོས་རེར་ཆ་ཆེན་བཅུ་གཉིས་སོགས། ། ཚེགས་ཆེ་དོན་ཆུང་སྣང་མོད་ཀྱི། ། ཁོ་བོ་ལྡོག་ཏེ་འདི་སྐད་སྨྲ། ། ཇི་ཙམ་འབྱོར་པའི་ཚངས་ཐིག་གདབ། །
སྨད་ནས་སེང་ཁྲི་ཅི་མཛེས་བཅད། ། བད་ཆེན་འོག་ཐིག་བྱ་བའི་ཕྱིར། ། ཚངས་ཐིག་གཉིས་པའི་འདེབས་ལུགས་བྱ། ། ཡན་ཆད་ཕྱེད་དང་དེ་ཕྱེད་སོགས། ། ཆ་ཆེན་བཅུ་གཉིས་རི་མོ་བྱ། ། ཆ་ཆེན་རྩ་ནས་ཏོག་རྩེའི་བར། ། མཆོད་རྟེན་སྲིད་ཀྱི་ཚད་ཡིན་ཏེ། ། བྲེ་ཡི་རྟེན་ནམ་བུམ་ཁེབས་ཀྱི། ། རྩ་བའི་མཚམས་ནི་ཕྱེད་ཚད་ཡིན། ། ཆ་ཆེན་བཞི་ཆ་ཆ་ཆུང་སྟེ། །
མ་དང་བུར་ཡང་ཐ་སྙད་བྱ། ། བད་ཆེན་དཔངས་ལ་ཆ་ཕྲན་གསུམ། ། དགེ་བའི་རྨང་ལ་ཆ་ཕྲན་གཅིག ། བང་རིམ་བཞི་པོ་གཉིས་གཉིས་སོ། ། བུམ་པའི་དཔངས་ལ་ཆ་ཆེན་གསུམ། ། འོག་ནས་བུ་གཅིག་བུམ་གདན་བྱ། ། བུམ་རྩེས་ཕྱེད་ཀྱི་ཚད་དུ་སླེབ། ། བུམ་ཁེབས་བུམ་པའི་གསུམ་ཆར་འདོད། ། བྲེ་ཡི་དཔངས་ལ་ཆ་ཕྲན་གཅིག ། གདོང་ལ་གཅིག་དང་གསུམ་གཉིས་ཏེ། །
དེ་སྟེང་པདྨ་ཆ་ཕྲན་གཅིག ། འཁོར་ལོ་བཅུ་གསུམ་མདོ་གཟུངས་དང་། ། བཅས་ལ་བཅུ་བདུན་བྱེད་རྣམས་ལ། ། ཧ་ཅང་རིངས་པའི་སྐྱོན་འབྱུང་བས། ། རེ་རེ་ཆ་ཕྲན་རེ་རེ་བྱ། ། དེ་ཡང་ཆོས་འཁོར་བཅུ་གསུམ་པོའི། ། སྟེང་དུ་གསུམ་གཉིས་གདོང་དང་ནི། ། སྨད་དུ་གསུམ་ཆ་བརྩེགས་པར་བྱ། ། བང་རིམ་བཞི་པའང་དེ་དང་འདྲ། ། ཐུགས་རྗེ་མདོ་གཟུངས་ཨུཏྤལ་བཞིན། །
སྨད་འཇམ་གདེང་ཀ་ཅུང་ཟད་གྱེས། ། དེ་སྟེང་ཀ་གཞུ་རྒྱ་གྲམ་ནི། ། ཆ་ཕྲན་ཕྱེད་ཀྱི་དཔངས་དང་ལྡན། ། དེ་སྟེང་རྩིབས་བརྒྱད་གསུམ་ཆའི་དཔངས། ། གདུགས་དང་གདུགས་ཁེབས་སྡོམ་པ་ལ། ། ཆ་ཕྲན་གཅིག་དང་གསུམ་གཉིས་དཔངས། ། ཁྲོ་གདན་གཅིག་ལ་ཏོག་ལ་བཞི། ། བད་ཆེན་འོག་ཏུ་བད་ཆུང་ལ། ། ཆ་ཕྲན་ཕྱེད་ཀྱི་དཔངས་བྱ་ཞིང་། ། སེང་ཁྲིའི་སྨད་ཀྱི་གསུམ་ཆ་ལ། །
པད་གདན་ཇི་ལྟར་མཛེས་པར་བྱ། ། ད་ནི་རྒྱ་ཚད་བཤད་ཀྱིས་ཉོན། ། ཚངས་ཐིག་ནས་གཞལ་བད་ཆེན་གྱི། ། སྲིད་ལ་ཕྱེད་དང་བཅོ་ལྔ་སྟེ། ། རྨང་རྟེན་བཅུ་གསུམ་བང་རིམ་བཞི། ། ཆ་ཕྲན་རེ་རེ་ནང་དུ་ཕྲི། ། བུམ་གདན་བུམ་པའི་རྩ་བ་ཡང་། ། དེ་དང་འདྲ་པ་རེ་རེ་ཞུམས། ། བུམ་སྟོད་བང་རིམ་གསུམ་པ་དང་། ། འདྲ་བས་ཆ་ཕྲན་བཅུ་ཡི་ཐིག །
བུམ་པའི་དབུས་བཟུང་བསྐོར་བས་འགྲུབ། ། བུམ་ཁེབས་བད་ཀྱི་གཞལ་བར་བྱ། ། བྲེ་ལ་གཅིག་སྟེ་བྲེ་གདོང་གཉིས། ། པདྨའི་རྩ་བ་བྲེ་དང་འདྲ། ། འདབ་རྩེ་ཕྱི་ལ་བུ་གཅིག་གདེངས། ། ཆོས་འཁོར་དང་པོ་དེ་དང་མཉམ། ། དེ་ན་དེ་རུ་ཐིག་སྣ་བཟུང་། ། བཅུ་གསུམ་པ་ཡི་ཚངས་ཐིག་ནས། ། བཞི་གསུམ་གཞལ་བར་སྣ་བཟུང་ནས། ། ཐིག་གདབ་འཁོར་ལོའི་གདོང་འབྱུང་སྟེ། །
དེ་ནང་ཆ་ཕྲན་ཕྱེད་གཅུམས་ནས། ། སྐམ་ཐིག་གདབ་པས་བརྩེགས་པར་འབྱུང་། ། ཀ་གཞུའི་སྲིད་ལ་ཆ་ཕྲན་གཉིས། ། གདུགས་ནི་འཁོར་ལོ་དྲུག་པའི་ཚད། ། གདུགས་ཁེབས་བདུན་པ་དང་མཉམ་ཞིང་། ། ཟ་ར་ཚགས་ཀྱི་རྩ་བ་ནི། ། གདུགས་ལ་སྦྱར་བྱ་ཤང་ཁའི་རྒྱ། ། བྲེ་ཡི་གདོང་དང་མཉམ་པར་བཤད། ། བད་ཆུང་དང་ནི་སེང་གེའི་ཁྲི། ། ནང་དུ་ཆ་ཕྲན་ཕྱེད་ཕྱེད་ཞུམ། །
མཆོད་རྟེན་དཀར་པོ་སེང་ཁྲི་ལྗང་། ། རྨང་རྟེན་སེར་པོ་མདོ་གཟུངས་དང་། ། ཟ་ར་ཚགས་སོགས་བཀྲ་བ་དང་། ། འཁོར་ལོའི་གདོང་སེར་བརྩེགས་བར་དམར། ། གདོང་ལ་རྒྱལ་བའི་སྐུ་སོགས་དང་། ། བར་ལ་རྡོ་རྗེ་བྱ་བར་བཤད། ། རྩིབས་བར་རིགས་བཞིའི་མཚན་མ་དང་། ། མཚམས་སུ་ཡུམ་བཞིའི་མཚན་མ་འམ། ། ས་བོན་ལཉྫར་བྲིས་ན་ལེགས། ། འདི་ལ་ལྷོ་བྱང་བརྗེ་བ་སོགས། །
མངོན་སུམ་ལྟར་སྣང་གཙོར་བཟུང་བའི། ། བློ་བཟོ་མི་བྱ་བྱས་གྱུར་ན། ། འཇིག་རྟེན་ལྷོ་བྱང་འགྲིག་སྣང་ཡང་། ། གཙོ་བོའི་གཡས་གཡོན་ལོག་པར་འགྱུར། ། དེ་ལས་ཐར་ཕྱིན་གཙོ་བོའི་དབུ། ། ཤར་ལ་བསྟན་ན་གཙོ་བོའི་མདུན། ། ནུབ་ལ་བསྟན་ཕྱིར་རྒྱབ་མདུན་ལྡོག ། དེས་ན་ས་འཁོར་ཇི་བཞིན་བྱ། ། རྒྱས་པར་རབ་ཏུ་བཤད་པར་བྱ། ། འདི་ནི་བྱང་ཆུབ་ཆེན་པོ་སྟེ།
བང་རིམ་མ་གཏོགས་གཞན་ཀུན་མཚུངས། ། བང་རིམ་གསུམ་པ་བདུན་པ་སོགས། ། འདིའི་བང་རིམ་རྒྱ་དཔངས་ཀྱི། ། ས་ལ་གསུམ་དང་བདུན་སོགས་བགོ ། མྱང་འདས་བང་རིམ་མེད་པས་ན། ། སེང་ཁྲི་མཐོ་བས་ཚད་མཉམ་བྱ། ། གློ་འབུར་བྱེད་པ་རང་རང་གི ། ངོས་ཀྱི་དབུས་སུ་མ་ཡོ་བར། ། ངོས་རེའི་གསུམ་ཆ་ལྔ་ཆ་ནི། ། རྒྱ་དང་ཞེང་དུ་བྱས་པས་འགྲུབ། །
གློ་འབུར་སེང་ཁྲི་ལ་ཡང་བྱ། ། ཆེན་པོ་ས་སོགས་ལས་བཞེངས་ན། ། བྲེ་བསྐྱེད་ནང་དུ་ཞུམས་རྣམས་སྐྱུངས། ། བུམ་པའི་སྦོམ་ས་ཅུང་ཟད་གཏོད། ། སེང་ཁྲི་ཅུང་ཟད་མཐོ་ན་མཛེས། ། ཧ་ཅང་ཆེ་ན་བྲེ་ཡི་ཚད། ། རྩ་བ་ཉིད་ནས་འགྲམ་བླངས་ཤིང་། ། དེ་ཕྱིར་ནང་ཟླུམ་ཕྱི་གྲུ་བཞི། ། བང་རིམ་བཞི་པའི་ཕྱི་ཚད་དང་། ། བུམ་པའི་ནང་ཚད་ཞུམ་འདྲོངས་བཅས། །
ངེས་པར་བྱས་པའི་རྡོ་འགྲམ་ལ། ། ནན་ཏན་བྱ་བ་ཤིན་ཏུ་གཅེས། ། དེ་ལྷག་ཤུན་པ་བཞིན་དུ་སླངས། ། སེང་ཁྲིའི་ངོས་རེར་བུག་པ་གསུམ། ། བང་རིམ་བཞི་པར་རེ་རེ་དང་། ། བུམ་པའི་ངོས་རེར་རེ་རེ་རྣམས། ། ཕྱོགས་ཀུན་ཐལ་བའི་རླུང་གསེང་གཅེས། ། བུམ་གདན་རྩ་ནས་སྲོག་ཤིང་གཞུག ། གནོད་སྦྱིན་འཁོར་ལོ་གཟུངས་བཞུགས་སོགས། ། བྱེད་ཚུལ་འོག་ཏུ་འཆད་ལྟར་བྱ། །
འདི་དག་རབ་བྱུང་ཆ་ལུགས་ཀྱི། ། གཙོ་བོའི་ཆོས་གོས་རྒྱས་བལྟབ་སྟེང་། ། ལྷུང་གཟེད་འཁར་གསིལ་བཞག་འདྲ་འོ། ། འདི་རྣམས་ཀུན་གྱི་རྣམ་དག་ནི། ། སློབ་དཔོན་ཤཱནྟི་གརྦྷའི་མཆོད་རྟེན་གྱི་ཆ་དབྱེ་བ་ལས། བད་ནི་རྗེས་དྲན་དྲུག རྨང་རྟེན་ནི་དགེ་བ་བཅུ། བང་རིམ་བཞི་བུམ་གདན། བུམ་པ་བྲེ་རྣམས་དྲན་པ་ཉེར་བཞག་ནས་འཕགས་ལམ་ཡན་ལག་བརྒྱད་ཀྱི་བར། སྲོག་ཤིང་ནི་ཀུན་རྫོབ་ཤེས་པ་ལ་སོགས་པའི་ཤེས་པ་བཅུ།
པདྨ་ཐབས་དང་ཤེས་རབ། འཁོར་ལོ་བཅུ་གསུམ་ནི་སྟོབས་བཅུ་དྲན་པ་ཉེར་བཞག་གསུམ། ཆར་ཁེབས་ཐུགས་རྗེ་ཆེན་པོ། ཏོག་ནི་ཆོས་ཀྱི་སྐུ། མཆོད་རྟེན་གྱི་འཁོར་ལ་རྡོ་རིང་མི་འཇིགས་པ་བཞི། ཐེམ་སྐས་སྲུང་བ་མེད་པ། རྒྱལ་མཚན་བདུད་བཞི་ལས་རྒྱལ་བ། མེ་ཏོག་གི་ཕྲེང་བ་མཚན་དཔེ། རྒྱལ་ཆེན་བཞི་བདེན་པ་བཞི། དྲིལ་བུ་གསུང་དབྱངས་ཡན་ལག་དྲུག་ཅུ།
ཉི་ཟླ་ཡེ་ཤེས་ཀྱི་སྣང་བ་བསྐྱེད་པ། མེ་ལོང་ཡེ་ཤེས་བཞི། ཅོད་པན་ཆོས་ཀྱི་རྒྱལ་སྲིད་འཐོབ་པ། བ་དན་ནི་ཆོས་ཀྱི་སྙན་པས་ཀུན་ལ་གྲགས་པ་སྟེ་བྱང་ཆུབ་ཆེན་པོའོ། ༈ །སྒོ་མངས་ཀྱི་སྒོ་ནི་བདེན་བཞི། རྣམ་ཐར་བརྒྱད། རྟེན་འབྲེལ་བཅུ་གཉིས། སྟོང་ཉིད་བཅུ་དྲུག་ལ་སོགས་པའོ། ། གློ་འབུར་ནི་གཞན་ལས་ཁྱད་པར་འཕགས་པས་སེམས་ཅན་གྱི་དོན་མཛད་པའོ། ༈ །ལྷ་བབས་ཀྱི་ཐེམ་སྐས་ནི།
སངས་རྒྱས་རྣམས་སེམས་ཅན་གྱི་དོན་ལ་འབྱོན་པར་མཚོན་པའོ། ༈ །མྱང་འདས་ལ་བང་རིམ་མེད་པ་ནི། འཁོར་བའི་འཇུག་པ་དང་བྲལ་ཞིང་སྤྲོས་པ་མེད་པའོ། ༈ །པདྨ་ཅན་གྱི་པདྨ་ནི། འཁོར་བའི་འདམ་པས་སྐྱེས་ཀྱང་དེས་མ་གོས་པའོ། ༈ །དབྱེན་བསྡུམས་ཟུར་བཞི་བཅད་པ་ནི། དབྱེན་གྱི་རྒྱུ། དུག་གསུམ་ལྟ་བ་དང་བཞི་བཅད་ནས་རྣམ་ཐར་ཟད་པར་ཟིལ་གནོན་བརྒྱད་མཚོན་པའོ། ༈ །གཉིས་པ་དུས་འཁོར་ནས་འབྱུང་བ་ནི། སངས་རྒྱས་སྐྱིལ་ཀྲུང་དུ་བཞུགས་པའི་ལྟེ་བ་མན་ཆད་བང་རིམ།
ལྟེ་འབུར་བུམ་གདན། དེ་ནས་དཔུང་པའི་བར་བུམ་པ། མགྲིན་པ་བྲེ། རྐོས་ཀོ་ནས་སྣ་རྩེ་དང་། དེ་ནས་མཛོད་སྤུའི་བར་བྲེ་གདོང་། དེ་ནས་རལ་པའི་ཐོར་ཅོག་གི་བར་ཞལ་གང་ལ་ཆོས་འཁོར་ཆར་ཁེབས་ཏོག་དང་བཅས་པ་བྱེད་པ་སྟེ། ཕྱི་འཇིག་རྟེན་གྱི་དཀྱིལ་འཁོར་བཞི་དང་། རི་རབ་ཀྱི་ལུས་དང་། མགྲིན་པ་གདོང་པ་སྐྲ་རྣམས་དང་ཚད་གཅིག་པས་ཕྱི་ནང་གཞན་གསུམ་སྦྱར་བའོ། ། རྣམ་དག་ཀྱང་དེ་ཉིད་ཡིན་ལ།
ཆ་ཚད་ཚིགས་བཅད་དུ་བརྗོད་ན། དུས་ཀྱི་འཁོར་ལོ་ལ་བཏུད་ནས། ། དེ་ནས་གསུངས་པའི་མཆོད་རྟེན་བཤད། ། ཇི་ལྟར་འབྱོར་པའི་ཚངས་ཐིག་གདབ། ། ཐིག་དེ་དུམ་བུ་ལྔ་རུ་གཏུབ། ། ལྔ་པོ་རེ་རེ་ཞལ་རེ་རེ། ། སོར་མོ་ཕྱེད་བཅས་བཅུ་གཉིས་པ། ། དེ་ལྔ་ལུས་ཀྱི་གསང་གནས་ནས། ། ཡ་མཐའ་གཙུག་ཏོར་བར་གྱི་ནི། ། རྩ་འཁོར་དྲུག་གི་བར་དུ་བཤད། །
དེ་ཕྱིར་འོག་མ་གདན་ཁྲིའི་དཔངས། ། དེ་ནས་ཞལ་དོ་བུམ་པའི་དཔངས། ། དེ་ནས་ཞལ་གང་བྲེ་དང་གདོང་། ། དེ་ནས་ཞལ་གང་གདུགས་འཕྲེང་ངོ་། ། འདི་ལྷག་སོར་མོ་ལྔ་བཅུ་པོ། ། མཆོད་རྟེན་དངོས་ཀྱི་དཔངས་སུ་བཤད། ། དེ་ཡི་ཕྱེད་ཀྱིས་གདན་ཁྲིའི་རྒྱ། ། དེ་དང་བུམ་པའི་ལྡིར་པ་མཉམ། ། དེ་ཕྱིར་ཞལ་ཚད་དབུས་ནས་བསྐོར། ། དེ་ཡི་ཕྱེད་ཀྱིས་བྲེ་གདོང་དང་། །
གདན་གྱི་གསུམ་ཆ་བྲེ་མགུལ་རྒྱ། ། གདན་དང་བྲེ་དང་གདོང་ཀུན་ལ། ། རང་རང་གསུམ་ཆ་གློ་འབུར་བྱ། ། གདན་ནི་ས་གཞི་གྲུ་བཞི་ཉིད། ། བྱ་བར་གསུང་པ་མ་གཏོགས་པ། ། བང་རིམ་བཤད་པ་མེད་པས་ན། ། མྱང་འདས་ལྟ་བུར་མངོན་ན་ཡང་། ། བད་ཆེན་དང་བཅས་སེང་ཁྲི་ནི། ། འོག་ཏུ་བྱས་ནས་འདིར་བཤད་གདན། ། བཞི་གཏུབས་བང་རིམ་བཞི་བརྩེགས་ཏེ། །
ཀུན་ཀྱང་གློ་འབུར་དང་བཅས་བྱ། ། བང་རིམ་སོར་མོ་གཉིས་གཉིས་ཞུམ། ། བུམ་པའི་སྨད་ནས་སོར་མོ་བཞི། ། པདྨའི་གདན་བྱ་བུམ་པ་ཡི། ། སྐེད་པར་པདྨའི་ཕྲེང་བ་ནི། ། ཁ་སྦྱར་དཔངས་དང་བུམ་སྟོད་ནས། ། པདྨས་བཀབ་པའང་སོར་བཞི་འོ། ། བྲེ་མགུལ་སོར་བཞི་དེ་ལྷག་གདོང་། ། གདུགས་ཕྲེང་ཆར་ཁེབས་ཏོག་དང་བཅས། ། ཞལ་གང་པོ་ལ་ཅི་མཛེས་ཏེ། །
མགུལ་ཕྲ་ཆར་ཁེབས་ཆེ་ན་མཛེས། ། གློ་འབུར་ཀུན་དང་པདྨ་རྣམས། ། འབུར་ཚད་སོར་མོ་ཕྱེད་དང་གསུམ། ། ས་ལ་བཞེངས་ན་བུམ་པ་དང་། ། བྲེ་གདོང་སྐྱུང་ཞིང་གཞན་རྣམས་བསྐྱེད། ། མཛེས་ཤིང་དགེ་ལེགས་འཕེལ་བར་འགྱུར། ། གཉིས་པ་ལ་ཐིག་གི་བཤད་པ་རྒྱས་པ་ནི་གཞན་དུ་ཤེས་དགོས་ཤིང་འདིར་མང་པར་འགྱུར་བས་བཞག་ལ། ༈ འདིར་ནི་བློ་ལངས་བཞེངས་ཚུལ་ལ་རྟེན་པའི་ལོག་རྟོག་སྣང་ཆེ་བ་རྣམས་བཀག་ནས། རང་ལུགས་གསལ་བར་བརྗོད་པར་བྱའོ། ༈ །འདི་ལ་གཞི་སྣ་ཚོགས་རྡོ་རྗེ་ལ་དང་།
རྟ་བབས་ལ་དང་། དངོས་ཀྱི་དཔངས་ལ་དང་། ཡན་ལག་གཞན་ལ་མི་འཐད་པ་དགག་པའོ། ། དང་པོ་ལ་གཉིས། རྭ་ལ་དང་། འཐུག་རྔམས་ལའོ། ། དང་པོ་ནི། ཕྱིས་ཀྱི་མཁས་པ་དག ཕྲེང་བར་རྭ་རྣམས་ནི་ཆ་ཕྲན་བཅུ་དྲུག་པའོ། ། ཞེས་པའི་ལུང་ལ་རྟེན་ནས།
སྔ་མ་དག་གི་གཡས་གཡོན་གྱི་རྭ་ཕྱིར་བསྐྱེད་ནས་བྲིས་པ་དག་བཀག་སྟེ། རྭ་སོ་སོའི་དཀྱིལ་ཐད་ལ་དབུས་རྭའི་ཚད་ཀྱི་སྐུད་པས་གཞལ་བས་གང་སླེབ་ལས་ལྷག་པ་གཏན་མི་རུང་བར་འདོད་ལ། སྔ་མའི་རྗེས་འབྲང་དག དེ་ལ་རྨོག་ལྟར་མི་མཛེས་པའི་རྣམ་པ་འབྱུང་བ་སོགས་རྒྱུ་མཚན་དུ་བྱས་ནས་སྔ་མ་ཁོ་ན་ལས་གཞན་མི་རུང་བར་འདོད་དོ། ། ཁོ་བོས་ནི་གཉིས་ཀ་ཡང་མཐའ་གཅིག་ཏུ་ངེས་པའི་སྒྲུབ་བྱེད་མ་མཐོང་སྟེ། ཕྱི་རབས་པའི་ལུགས་དེས་ཀྱང་མཐའ་རྭའི་ཚད་མི་འགྲུབ་སྟེ། དབུས་རྭ་བཞི་ལ་བཤད་དུ་རུང་བས་སོ། ། དབུས་རྭ་དང་མཐའ་རྭ་ཚད་མཉམ་དུ་ཕྱག་མཚན་རྡོ་རྗེའི་ཆ་ཚད་ཀྱི་སྐབས་སུ་བཤད་པས་མི་མཉམ་པ་མི་རུང་ངོ་། ། དེར་གསུམ་ཆ་མཉམ་དུ་བཤད་པས། རྭ་ལ་ཆ་ཆེན་བཞི་ལས་ལྷག་པ་མི་སྲིད་པ་དང་།
ལྟེ་བ་ཆ་ཆེན་བཅུ་གཉིས་བྱེད་པ་མི་འཐད་པར་འགྱུར་རོ། ། གསུམ་ཆ་མཉམ་དུ་ཕྱག་མཚན་རྡོ་རྗེའི་དགོས་བཅོས་ཡིན་གྱིས། འདིར་དཀྱིལ་འཁོར་གདན་ཡིན་པས་སྐྱོན་མེད་དོ་ཞེ་ན་ནི་འདིར་ཡང་མཚུངས་སོ། ། དེས་ན་གཉིས་ཀ་ལྟར་ཡང་རུང་བར་སེམས་སོ། ། གཉིས་པ་ནི། རྡོ་རྗེ་བསྣོལ་ནས་ལྕོག་རྩེའི་སྟེང་དུ་བཞག་པ་དཔེར་ཕྱོགས་བཞིའི་རྭ་འབུར་བཞི་སྣ་ཚོགས་པདྨའི་ལྟེ་བ་ལ་རེག་ཅིང་བཞི་སྟེང་དུ་དྲངས་ཐད་དུ་སྒུར་མོར་བྱས་ཏེ། རྟ་བབས་ཀྱི་མདུན་བཀག་པ་ལྟར་བྱེད་པ་མི་འཐད་དེ། དེ་ལྟར་ན་ལྟེ་བའི་འཐུག་རྔམས་ཆ་ཆེན་བཞི་པ་ལས་དམའ་བ་མི་རུང་ལ། དེ་ལ་ནི་རྭ་ཡི་གསེང་རྣམས་ཤིན་ཏུ་ཆེས་པས། སྒོའི་མདུན་དུ་འགྲོ་འོང་སོགས་ཤིན་ཏུ་མི་བདེ་བའི་ཕྱིར་རོ། །
ཡེ་ཤེས་ཀྱི་སྣང་བ་གང་ཡང་རུང་ཞིང་། ལྷ་རྣམས་ནམ་མཁའ་ནས་ཐོགས་མེད་འཇུག་པས་སྐྱོན་མེད་ཞེ་ན། འོ་ན་སྒོ་དང་ཐེམ་སྐས་དང་སྐར་ཁུང་ལ་སོགས་པ་མཐའ་དག་མི་དགོས་པར་འགྱུར་རོ། ། འཇིག་རྟེན་དང་སྒོ་བསྟུན་ནས་དགོས་ན་འདིར་ཡང་མཚུངས་སོ། ། དེས་ན་རྭ་དང་ལྟེ་བ་ཕྱག་མཚན་རྡོ་རྗེ་བཞིན་དུ་མི་བྱེད་པའི་དམིགས་བསལ་བཞིན་དུ། འདིར་ཡང་ལྟེ་བ་ཆ་ཆེན་གཅིག་གི་འཐུག་རྔམས་ལས་ལྷག་པ་བྱེད་དོན་མེད་ཅིང་། དེའི་ཆ་ཕྲན་གཉིས་སྟེང་དུ་ལྷག་ཏུ་བཅུག་ནས། རྭའི་འབུར་ཆ་ཕྲན་གཉིས་པ་ལ་རྩེ་མོ་ལྔ་པ་བྱེད་ནའང་། གཅིག་འཕགས་ན་གཅིག་ཅུང་ཟད་མངོན་པ་ཙམ་གྱིས་ཆོག་གོ ། གཉིས་པ་ལ་བསླངས་པ་ལ་དང་།
བསློང་ཚུལ་ལ་དང་། སྲབ་འཐུག་ལ་མི་འཐད་པ་དགག་པའོ། ། དང་པོ་ནི། སྔོན་དང་ཕྱིས་ཀྱི་བླ་མ་ཁ་ཅིག སངས་རྒྱས་གསང་བས་བྱས་པར་གྲགས་པའི་གཞུང་ལས། སྒོ་ཡི་ཕྱི་ཟུར་གྱི་གྲྭ་བཞིར། ཀ་བ་བཞི་བསློང་བར་གསུངས་པའི་ལུང་། སྒོ་ཡི་ཕྱི་ཟུར་བཞི་པོ་ལ། ། ཀ་བ་བཞི་བཞིས་གདུང་སྣ་ནི། ། བརྒྱད་བརྒྱད་བཏེག་པ་རྟ་བབས་རྨང་། །
ཀ་གདན་ཀ་གཞུ་ཅི་རིགས་པའོ། ། ཞེས་དང་། དབུས་ཕྱུར་བུ་དང་བཅས་པའི་ལྕོག་གམ། ལྔ་པ་ལྟར་མཛེས་པར་གྱུར་པས་སོ། ། ཞེས་རིགས་པ་ལྟར་སྣང་ལ་རྟེན་ནས། སྒོ་འཁྱམས་ཀྱི་སྟེང་དུ་བསློང་བར་མཛད་པ་ནི་མི་འཐད་དེ། སངས་རྒྱས་གསང་བས་བྱས་པར་གྲགས་པའི་ལུང་དེ། མཁས་པ་དག་གིས་བོད་མར་བཞེད་པས། བརྫུན་ལུང་ཡིན་པ་དང་། ལྕོག་གི་མཛེས་ཆ་ལས།
སྒོ་མདུན་རྒྱན་མེད་དུ་ལུས་པས་མཛེས་པ་ཆེ་བའི་ཕྱིར་དང་། ཀོ་ས་ལར་སྒོ་ལ་འཇུག་པའི་གནས་སུ་བྱས་ནས། དེའི་ཕྱི་རོལ་ཏུ་རྟ་བབས་བྱ་བར་བཤད་པ་ལྟ་བུ། རྒྱ་བོད་ཀྱི་མཁས་པ་མང་པོས། སྒོ་བཞིའི་སོ་སོའི་མདུན་དུ་ཀ་བ་བཞི་བཞིས་བཏེག་པའི་རྟ་བབས་གསལ་བར་བཤད་པའི་ཕྱིར་དང་། གླང་རྒྱབ་དང་བཅས་པའི་གནྡྷོ་ལར་གྲགས་པ་ཡང་། རྒྱ་གར་རྡོ་རྗེ་གདན་གྱི་སྒོ་རྒྱན་ལ་ཡོད་པར་གྲགས་པའི་ཕྱིར་དང་། སྟེང་དུ་བསློང་བ་ལ་བྲི་བྱའི་ཀ་བ་ཆ་ཕྲན་ལྔ་པ་ལས་ལྷག་པ་མི་བྱེད་ན། གཞལ་ཡས་ཁང་གི་ཐོག་དཔངས་དམས་པར་འགྱུར་ཞིང་ཐོག་དཔངས་སྟོད་ན་ཀ་བ་བྲི་བྱ་ལས་ལྷག་པའི་བློ་བཟོ་དགོས་པར་འགྱུར་བའི་ཕྱིར་རོ། ། ཁ་ཅིག་ཆ་ཕྲན་ལྔ་པའི་ཐོག་དཔངས་ཉིད་འདོད་པ་ནི།
ཐོག་དངོས་ཀྱི་འཐུག་རྔམས་ལའང་ཆ་ཕྲན་གཅིག་དགོས་པ་ན། ཐོག་དཔངས་ཆ་ཕྲན་བཞི་པར་འགྱུར་ལ། དེ་ལྟ་ན་ལྷ་སྣམ་ཆ་ཕྲན་བཞི་ལས་ཆུང་ཐབས་མེད་པས། ཐོག་ལ་གཏུགས་པར་འགྱུར་བའི་སྐྱོན་ཡོད་དོ། ། ཁ་གཅིག་དུས་འཁོར་དབང་ལེན་ན་འགྲེལ་པ་མེད་པའི་རྩ་བ། རྟ་བབས་རྣམས་ནི་གསུམ་གྱིས་བསྒྱུར་བས་བཅུ་ཡི་རེའུ་མིག་དག་ཏུ་རབ་ཏུ་འགྱུར། ཞེས་པས་རྟ་བབས་དང་དངོས་གཞི་སྒོ་ཡི་གསུམ་འགྱུར་དུ་ངེས་ཤིང་། དུས་འཁོར་བ་སྒོ་ཚད་རེ་ལ་ཆ་ཕྲན་དྲུག་པ་བྱེད་པས་བཅོ་བརྒྱད་དང་ལྷག་མ་ཀ་བའི་དཔངས་ཡིན་པས། ཀ་བ་དུས་འཁོར་ལྟར་ན་ཆ་ཕྲན་བཅུ་གཉིས་པ་དང་། གསང་སྔགས་གཞན་ལ་བརྒྱད་པར་བྱ་རྒྱུ་ཡིན་པས།
ཐོག་གི་ཕྱིའི་དཔངས་ལ་ཆ་ཕྲན་བདུན་པ་བྱ་ཞིང་རྟ་བབས་ཀྱི་འོག་དང་ཐོག་གི་སྟེང་གཉིས་ཆ་ཕྲན་གཅིག་གིས་མ་རེག་པ་ཅིག་གྲུབ་པ་ཡིན་ནོ། ། ཞེས་ཟེར་ཞིང་ལག་ལེན་ལ་ཡང་བྱས་ཡོད་པར་སྣང་ན་ཡང་། རྒྱུད་ཚིག་དེ་ལས་འགྲེལ་པ་ཡང་མེད་ཅིང་། འོས་མེད་ཀྱི་འབྲུ་གནོན་ནའང་བྲི་བྱའི་སྐབས་ཡིན་པས། རྩ་ཐིག་ནས་བུམ་རྩེའི་བར་གྱི་བྲི་བྱའི་ཚད་ལ་ཆ་ཕྲན་སུམ་ཅུ་ཡོད་པར་བཞེད་པ་ཡིན་གྱིས། འདིས་ཀ་བའི་དཔངས་ལ་ཅུང་ཟད་ཀྱང་མི་ཕན་ནོ། ། གལ་ཏེ་ཕན་ན་འདོད་སྣམ་དང་རྩིག་པ་བཅད་ནས། ཀ་བ་བཟོ་དགོས་པར་འགྱུར་རོ། ། གཉིས་པ་ནི། རྟ་བབས་སྒོ་མདུན་དུ་སློང་བ་གཞིར་བྱས་པའང་།
རྡོ་རྗེ་ཕྲེང་བར་ཐིག་སྐུད་རིང་ཐུང་གཉིས་གསུངས་པས། ཐུང་བ་ལ་རྟ་བབས་སྒོ་ཚད་གཅིག་མ་དཔངས་ལ་བྱེད་པ་དེ་བྲི་ཆ་ལ་བཤད་པ་བཞིན་དུ་སྒོམ་དོན་སླང་བྱའང་བྱེད་གསུངས་པ་མི་འཐད་དེ། གཞལ་ཡས་ཁང་དངོས་ཀྱི་མདའ་ཡབ་དང་རྟ་བབས་ཀྱི་མདའ་ཡབ་ངོས་མཉམ་བྱེད་ན་རྒྱ་ཕྱེད་དཔངས་མི་ཆུང་ལ་མི་མཉམ་པར་བྱེད་ན་སྒོ་མདུན་དུ་སློང་འཕྲོ་ལ་ལུས་པ་ལྟ་བུ་འབྱུང་བས། སྒོའི་རྒྱན་དུ་མི་འགྱུར་ཞིང་། ཀ་བ་རིང་དུ་གཏོང་ནའང་། བློ་བཟོར་འགྱུར་རོ། ། དེས་ན་སྒོམ་དོན་གྱི་རྟ་བབས་ལ་སྒོ་ཚད་གསུམ་མས་ཁྱབ་པ་ཅིག་གསུངས་པ་རྣམས་བྲི་ཆ་ཁོ་ནའི་དབང་དུ་བྱའོ། ། ཁ་ཅིག་ལྷུང་གཟེད་ཆེ་ཚད་ཆུ་ཚད་སོགས་ཀྱི་རིག་པས་འབྲིང་པོ་སྒོ་ཚད་གཉིས་མ་ཡང་འདོད་པ་ནི། གཞན་དེ་གཉིས་རྒྱུད་དུ་ཐིག་སྐུད་རིང་ཐུང་གཉིས་གསུངས་པ་ཡིན་ན། ཁྱེད་ཀྱི་ཐིག་སྐུད་དེ་ག་ནས་གསུངས་པ་ཚོལ་སྤྱོན་ཅིག
གསུམ་པ་ནི། མཁས་མཆོག་ཁ་ཅིག གསེར་དང་ཤར་བུ་སོགས་དཔངས་ལ་ཆ་ཕྲན་རེ་རེ་ལས་མེད་པ་ལྟར། འཐུག་རྔམས་ཀྱང་དེ་དང་འདྲ་བ་ཐིག་ཤིང་བརྩེགས་སུ་བཞེད་པ་གྲགས་པ་དང་། ད་ལྟ་ཁ་ཅིག་དུས་འཁོར་ཐུགས་དཀྱིལ་གྱི་རྟ་བབས་ཞེང་དང་འཐུག་རྔམས་ལ་ཁད་ཀྱི་གྲུ་བཞི་བྱས་འདུག་པ་གཉིས་ཀ་ཡང་མི་འཐད་དེ། སྔ་མ་ནི་གཏོད་མི་ཉན་པ་དང་། ཀ་བ་བཞིས་འདེགས་མི་ཤེས་ལ། ཕྱི་མ་ནི་གསུང་དཀྱིལ་དཔངས་ཆུང་གི་ནང་དུ་ཤོང་ཐབས་མེད་པའི་ཕྱིར་རོ། ། དེས་ན་ཀ་བ་ཆ་ཕྲན་རེ་རེ་བ་གཉིས་གཉིས་ཀྱི་ཕྱོགས་རེ་ནས་འདེགས་དགོས་ཤིང་། ཀ་བ་གཉིས་ཀྱི་བར་དུ་ཆ་ཕྲན་གཅིག་མི་ཞོག་པའི་ཐབས་མེད་ལ།
མཐའ་གཉིས་སུའང་གསེར་སོགས་གདུང་རྣམས་ཆ་ཕྲན་ཕྱེད་ཕྱེད་མ་ལྷག་ན་མི་མཛེས་པས་ཆ་ཕྲན་བཞི་པར་གྲུབ་བོ། ། དེ་ཡང་ཕྱི་འགྲོའི་དབང་དུ་བྱས་ཀྱི། དུས་འཁོར་ལྟར་ན་དྲུག་སྟེ་མདོར་ན་སྒོ་ཚད་གཅིག་གོ ། གསུམ་པ་ནི། སྔར་བཤད་པ་ལྟར། ཁ་ཅིག་ཆ་ཕྲན་ལྔ་པ་དང་བདུན་པ་འདོད་པ་ནི། ཧ་ཅང་ཁང་ལེབ་ལྟར་ཤིན་ཏུ་མི་མཛེས་པ་མངོན་སུམ་གྱིས་གྲུབ་ལ། ཕྱིས་ཀྱི་རྡོ་རྗེ་སློབ་དཔོན་ཆེན་པོ་ཁ་ཅིག་དཔངས་ལ་ལྔ་གསུམ་དང་། རྒྱ་ལ་ང་གཉིས། ཁ་ཅིག་དེ་ལས་ལྡོག་པར་བཞེད་པ་དག་ལ་ནི།
མདོ་ནས་བཤད་པའི་མཆོད་རྟེན་གྱི་དཔངས་ཚད་ལ་སོགས་པའི་ལུང་གི་གཡར་པོ་རེ་ཙམ་མ་གཏོགས་རྒྱུ་མཚན་ཡང་དག་ཡེ་མི་སྣང་ལ། རྗེ་བཙུན་ས་སྐྱ་པ་རྣམས་དང་། ལོ་ཆེན་རིན་བཟང་རྗེས་འབྲང་དང་བཅས་པ་དང་། བུ་སྟོན་ཆོས་ཀྱི་རྒྱལ་པོ་དང་། རྗེ་བཙུན་བཙོང་ཁ་པ་ལ་སོགས་པ་རྣམས་རྒྱ་ཕྱེད་དཔངས་སུ་བཞེད་པ་ནི་ཤིན་ཏུ་ལེགས་མོད་ཀྱིས། དེ་དག་གིས་ཀྱང་སྒྲུབ་བྱེད་ཀྱི་རྒྱུ་མཚན་ཡང་དག་ནི་མ་རྙེད་པར་སྣང་ཞིང་། བུ་སྟོན་རིན་པོ་ཆེས། ཀ་བ་རྩིག་འགྲམ་དུ་བཙུགས་ནས་དབུས་སུ་རྩེ་མོ་སླེབ་པར་རྩེ་མོའི་དཀྱིལ་ཆོག་གི་སྒྲུབ་མོད་ཀྱིས། ཁྱབ་པ་འགྲུབ་པར་བྱས་ཀྱང་རྟགས་དེ་ཤིན་ཏུ་སྒྲུབ་དཀའ་བར་སྣང་ངོ་། ། དེ་ཐམས་ཅད་ཀྱང་རྟ་བབས་སྒོ་མདུན་དུ་སློང་བ་ཤ་སྟག་ཡིན་ལ།
ཁོ་བོ་ཡང་དེ་དག་གི་རྗེས་སུ་འབྲང་བས། དེར་སྟེང་རྟ་བབས་ཀྱི་དཔངས་བྲི་བྱ་ལ་ཇི་ལྟར་ཡོད་པ་ལྟར། བསླང་བས་རྒྱ་ཕྱེད་དཔངས་སུ་འབད་མེད་དུ་འགྲུབ་སྟེ། རྟ་བབས་ཀ་བ་དང་བཅས་པའི་དཔངས་ལ་སྤྱི་འགྲོའི་ཆ་ཕྲན་བཅུ་བདུན་ཡོད་ལ། གཞལ་ཡས་ཁང་གི་རྩིག་ཐིག་ཤར་མཐའ་ནས་ནུབ་མཐའི་བར་ལ་སོ་བཞི་ཡོད་པས། ཕྱིའི་རྒྱ་ཕྱེད་དཔངས་སུ་གྲུབ་ཅིང་། རྩ་ཐིག་ནས་རྩ་ཐིག་གི་བར་ལ་སོ་གཉིས་ཡོད་པའི་ཕྱིར་དང་། བཅུ་དྲུག་ནང་གི་དཔངས་ལ་བྱས་པའི། ཐོག་གི་འཐུག་རྔམས་ལ་ཆ་ཕྲན་གཅིག་པ་འགྲུབ་བོ། ། འོ་ན་མདའ་ཡབ་ལྷག་གོ་ཞེ་ན།
བྱ་འདབ་ཅུང་ཟད་ཆུ་བབས་སུ་བྱས་པའི་སྣ་མོ་ལ་ཤར་བུ་དང་། དེའི་སྟེང་དུ་མདའ་ཡབ་བྱེད་པས་ལྷག་པ་ཡིན་ནོ། ། དེ་ལྟར་ན་ཁྱམས་རྒྱ་ཕྱེད་དཔངས་སུ་བྱས་པ་ལ་བྲི་བྱ་ལ་མི་གསལ་བའི་ཀ་བ་བརྒྱད་ཀྱི་གཡབས་སྒོར་གྱི་ཚུལ་དུ་ཕུབ་ཅིང་། དེའི་ནང་དུ་གསང་འདུས་གཉིས་ལྟ་བུ་གཞལ་ཡས་ཁང་གི་ཕྱེད་ཚད་དུ་རྡོར་ཕྲེང་ཡོད་པ་རྣམས་ནི་དེ་ལ་བསྟེན་ཅིང་། ཀྱཻ་རྡོར་གཤེད་དམར་ལྟ་བུ་པདྨ་འདབ་བརྒྱད་ལ་སོགས་པ་མ་གཏོགས། ཀ་བ་བྲི་བྱ་ལ་མེད་པ་རྣམས་ལའང་ཕྱེད་ཚད་ཀྱི་པདྨའི་ཤུན་བར་སོགས་སུ་ཀ་བ་བརྒྱད་དང་དེས་བཏེག་པའི་གདུང་ཟླུམ་དང་། དེ་ལ་བསྟེན་པའི་རྡོ་རྗེའི་གདུང་བཞིས་མིག་མངས་རིས་སུ་བྲིས་ནས་ཐོག་བར་པ་དབུབ་ཅིང་། དེ་ཡང་ཁྱམས་དང་ཆ་ཆེན་གཅིག་གི་དཔངས་ཁྱད་ཡོད་པ་ཆུ་འབབ་དང་བཅས་པ་བྱ། དེའི་མཐོང་ཀ་བ་གྲུ་བཞིར་བཞག་པའི་གྲྭ་བཞིར་ཀ་ཆུང་བཙུགས་ནས་རྒྱ་ཕིབས་སྟེང་མ་ཕུབ་སྟེ། བར་དེར་སྟེང་གི་ཁྲོ་བོའི་བཞུགས་པ་དགོས་ན་ཡང་བྱས་པས་རྒྱ་ཕིབས་གསུམ་ཐོག་ཁང་བརྩེགས་ཀྱི་རྣམ་པ་ཤིན་ཏུ་མཛེས་པ་འབྱུང་བ་མངོན་སུམ་དུ་འགྲུབ་སྟེ།
རྒྱུད་དང་རྒྱ་གཞུང་རྣམས་སུ་བྲི་བྱའི་དབང་དུ་བྱས་པ་འབའ་ཞིག་གསུངས་པས། ཐོག་འབུབ་རྣམས་མི་གསལ་ཡང་། རིག་པའི་རྒྱལ་པོ་མཐའ་གཞན་མ་བཀག་པ་ཞེས་བྱ་བ་འོས་མེད་ཀྱི་རིག་པས་འབད་མེད་དུ་གྲུབ་ཀྱིས། ཚེགས་ཆེ་ཡང་དོན་ཆུང་བའི་ཐོག་འབུབས་ཀྱི་བཤད་པ་ཁོ་བོས་མི་ཤེས་སོ། ། འོན་ཀྱང་བདེ་མཆོག་ལ་ནི་ཁྱམས་ཀྱི་ཀ་བ་མི་དགོས་ཀྱི། སྐུ་འཁོར་གྱི་ཀ་བ་ལ་གདུང་བསྐོར་བཏང་བའི་སྟེང་དུ་ཁྱམས་ཀྱི་ལྕམ་རྣམས་ངོས་ཀྱི་ཐུང་བ་དང་ཟུར་གྱི་རིང་བ་བྱས་ནས་བཏང་སྟེ་གཡབས་སྒོར་ལྟར་བྱ་ཞིང་། དེའི་སྟེང་དུ་ཀ་ཐུང་བཙུགས་པ་ལ་ཡང་གདུང་སྐོར་དང་། བསྲུང་འཁོར་ཀ་བའི་སྟེང་གི་གདུང་སྐོར་གྱི་བར་ལ་ལྕམ་ཐད་དཀར་བཏང་ཞིང་སྔ་མ་བཞིན་དུ་རིགས་བསྒྲེས་ནས་དབུབ་པར་བྱའོ། ། བཞི་པ་ནི། བྲི་བྱ་ལ་མུན་སྣམ་ཡོད་དེ།
གང་ཡིན་ཀྱང་རྟ་བབས་རྣམས་ཆ་ཕྲན་གཅིག་གི་གཞལ་ཡས་ཁང་ལ་མ་རེག་པར་བྱ་བ་དང་། གླང་རྒྱབ་ཀྱི་སྣམ་བུ་ལྔ་པའི་སྟེང་གི་ནི། ཞེས་སོགས་སྣམ་བུ་ལ་འཆད་ན། སྦབ་ལེ་ལྟར་བྱ་བར་འགྲུབ་ལ། ཐིག་ལ་བཤད་ནའང་རུང་བས་སྣམ་བུ་ཕྱེད་གཤགས་སོགས་མི་འཐད་དོ། ། ཕྱིས་ཀྱི་མཁས་རློམས་དག ཁ་ཅིག་འདོད་སྣམ་ཁ་ཁྱེར་དུ་བཤད་པས་ཟེར་ནས་པུ་ཤུའི་སྟེང་དུ་འགེལ་བ་དང་། ཁ་ཅིག མཐའ་རིན་པོ་ཆེ་ཕ་གུས་བརྩིག་པ་ཞེས་སོགས་ལ་བསྟེན་ནས་ཕ་གུ་ཐང་ལ་ཕབ་སྟེ་འདོད་སྣམ་གྱི་ཕྱི་རུ་འཇོག་པ་སོགས་མང་དུ་སྣང་མོད་ཀྱིས། འདོད་པ་རང་དགའ་བའི་འཇུག་ཚུལ་ལ་མཐའ་མེད་པས།
ལོག་པའི་ལམ་ལ་མཐའ་མེད་ཕྱིར། ། དེ་དག་འདིར་ནི་སྤྲོ་བྱ་མིན། ། ཞེས་རྣམ་ངེས་ལས་གསུངས་པ་ལྟར། དགག་གིས་མི་ལང་བས། མཁས་པ་དག་གི་བཞེད་པ་དགག་སྒྲུབ་ཅུང་ཟད་བྱས་སོ། ༈ །གཉིས་པ་ལ་ཚད་ལྡན་དགོས་པའི་རྒྱུ་མཚན་དང་། དེས་ན་རྒྱས་པར་བཤད་པའོ། ། དང་པོ་ལ། མི་ལྡན་པའི་ཉེས་དམིགས་དང་། ལྡན་པའི་ཕན་ཡོན་ནོ། །
དང་པོ་ནི། བདེ་མཆོག་སྡོམ་འབྱུང་གི་རྒྱུད་ལས། མགྲིན་པ་དཀོས་ཀོ་བྱིན་པ་སྟེ། ། གསུམ་པོ་རིང་བ་སྐྱོན་ཆེན་པོ། ། སྔགས་པ་བདག་ཉིད་ངེས་པར་ནི། ། གནས་ལས་ཉམས་ཤིང་བསྐྲད་པར་བྱེད། ། སྙན་དང་ཤངས་དང་ཕྱག་སོར་སྟེ། ། གསུམ་པོ་ཐུང་ན་སྐྱོན་ཆེན་པོ། ། དངོས་གྲུབ་ངེས་པར་འཇོམས་པ་དང་། ། དེ་བཞིན་དཔལ་ཡང་ཉམས་པར་འགྱུར། །
བྱིན་པ་ཞལ་དང་འཁུར་ཚོས་ཏེ། ། གསུམ་པོ་སྦོམ་ན་སྐྱོན་ཆེན་པོ། ། སྔགས་པ་བདག་ཉིད་ངེས་པར་ཡང་། ། དཔལ་ལས་རིང་ཞིང་བདུད་བགེགས་འབྱུང་། ། འགྲམ་པ་གཉིས་དང་རྩིབ་ལོགས་ཏེ། ། གསུམ་པོ་གཞོམ་ན་སྐྱོན་ཆེན་པོ། ། དོན་རྣམས་ཉམས་པར་འགྱུར་བ་དང་། ། འདིར་ནི་བགེགས་འབྱུང་ཐེ་ཚོམ་མེད། ། ནུ་མ་ཤངས་དང་དཔྲལ་བ་སྟེ། ། གསུམ་པོ་ཡོ་ན་སྐྱོན་ཆེན་པོ། །
སྒྲུབ་པ་པོ་དེ་མྱུར་བ་ནི། ། དགྲ་ཡི་རྩོད་པས་བརྡུང་བར་འགྱུར། ། བརླ་དང་ཀྱུ་དང་ནམ་ཚོམ་སྟེ། ། གསུམ་པོ་ཉམས་ན་སྐྱོན་ཆེན་པོ། ། ཆོམ་རྐུན་སོགས་ཀྱིས་འཇོམས་པ་འམ། ། འཆི་བར་འགྱུར་བ་ཐེ་ཚོམ་མེད། ། མིག་གཡོན་སྣ་དང་རྣ་བ་དང་། ། མཆུ་དང་དཔྲལ་བ་དག་ཉམས་ན། ། ངེས་པར་སྔགས་པ་རྣམས་ལ་ནི། ། སྣ་ཚོགས་བགེགས་དང་འཆི་བ་འོངས། །
གྱེན་དུ་གཟིགས་ཤིང་དབུགས་བསྐྱོད་ཚུལ། ། གདན་ལས་ཡོ་ཞིང་བསྐྱོད་འདྲ་ན། ། རང་གི་གནས་ནས་ངེས་འཕོ་ཞིང་། ། དོན་རྣམས་འཇོམས་པར་ཉིད་དུ་འགྱུར། ། མགྲིན་པ་ནམ་རྫོང་ལ་སོགས་སྐུའི། ། སྐྱོན་ནི་གྲངས་མེད་བཞིན་དུ་གནས། ། འདིར་ནི་སྤྱན་སོགས་ཡོ་བ་འམ། ། ཕྱག་རྒྱ་མཚན་ནོར་གྱུར་པ་ན། ། མྱ་ངན་སྡུག་བསྔལ་གྱིས་རབ་གདུང་། ། དེ་ཕྱིར་སྐྱོན་རྟགས་བཅོས་པར་བྱ། །
རྒྱབ་ཡོལ་དང་ནི་གདུགས་དང་གདན། ། གསུམ་པོ་ཆུང་ཞིང་དོག་པའི་སྐྱོན། ། མཛའ་བོས་མི་སྙན་བརྗོད་པ་དང་། ། དཔལ་ཉམས་འཆི་བར་འགྱུར་བ་ཡིན། ། འདི་དག་ཉེས་པ་ཆེན་པོ་སྟེ། ། ལེགས་པར་རྣམ་དཔྱད་རྟག་པར་བྱ། ༈ །གཉིས་པ་ནི། མཚན་ཉིད་ཐམས་ཅད་ཡང་དག་རྫོགས། ། གཟུགས་མཛེས་ཆོ་ག་མཐོང་བ་སྟེ། ། དུལ་བ་བཟོ་རྣམས་ཐམས་ཅད་ལ། །
ལེགས་པར་མཉམ་པར་བཞག་པས་བྲིས། ། ཞི་བ་ལ་ནི་ཞི་བའི་གཟུགས། ། དྲག་ཅིང་འཇིགས་རུང་དྲག་པོ་སྟེ། ། དཔའ་ཞིང་ང་རྒྱལ་སྐུ་དཔའ་བོ། ། བཞད་པའི་ཞལ་ནི་སྒེག་པ་སྟེ། ། འདི་ལྟར་མཚན་ཉིད་མཚོན་བྱས་ལ། ། སྔགས་པ་རྣམས་ཀྱིས་ཐང་སྐུ་བྲི། ། ལས་དང་པོ་ཡི་སྔགས་པ་ཡིས། ། གཟུགས་བརྙན་ལ་སོགས་བྱ་བ་སྟེ། ། ཐང་སྐུ་སྒྲུབ་ཆ་རྒྱ་ཆེན་གྱིས། །
དངོས་གྲུབ་མྱུར་དུ་ཐོབ་པར་འགྱུར། ། ཞེས་སྡོམ་འབྱུང་ལེའུ་སུམ་ཅུ་པར་གསུངས་ཤིང་། འཇམ་དཔལ་རྩ་རྒྱུད་དུའང་བྲིས་སྐུའི་ཕན་ཡོན་རྒྱས་པར་གསུངས་སོ། ༈ །གཉིས་པ་ནི། སྡོམ་འབྱུང་འགྲེལ་པ་ལ་བརྟེན་པ་ཞིག་གཞན་དུ་བཤད་ཟིན་མོད་ཀྱི། ༈ འདིར་ཡང་དུས་འཁོར་སྡོམ་འབྱུང་རྩ་འགྲེལ་དང་། ཀྲྀ་ཡ་ས་མུཙྪ་དང་། བོད་སྔ་མ་དག་གིས། ཤཱ་རིའི་བུས་ཞུས་པའི་མདོ་ལ་བརྟེན་པའི་ཆ་ཚད་མང་དུ་བཤད་པ་རྣམས་བསྒྲིགས་ཏེ་རྒྱས་པར་བཤད་པར་བྱའོ། ། དེ་ཡང་ཞལ་ཕྱག་སྤྱན་ལ་སངས་རྒྱས་ཀྱི་སྐུ་སོ་སོ་དང་།
འགྲོ་བ་གཞན་གྱི་ལུས་སོ་སོའི་དབང་གིས་ལུས་ཀྱི་སོར་གྲངས་དང་མཆུ་ཞེང་ལ་སོགས་པ་ཤེས་དགོས་ཏེ། དུས་འཁོར་འགྲེལ་ཆེན་དུ། རྒྱལ་བའི་སྐུ་ལ་རང་སོར་བརྒྱ་ཉེར་ལྔ་མཆུ་ཞེང་མཉམ་པ་དང་། མི་ཕལ་པ་ལ་ཞེང་དུ་རང་སོར་གོ་དྲུག མཆུར་གྱ་བཞི་ལས་མེད་པས་མཆུ་ཞེང་མི་དགབ་པ་དང་། དེ་གཉིས་ཀྱི་བར་བྱང་སེམས་གཞན་ལ་ཡོད་པར་གསུངས་པ་ཅུང་ཟད་ཞིབ་ཏུ་སྦྱར་ན། མི་ཕལ་པ་ལ་ལས་རླུང་སྟོང་བརྒྱད་བརྒྱ་པ་ཕྲག་གཅིག་འགགས། ས་དང་པོ་ཐོབ་ན་བརྒྱ་དང་བརྒྱད། དེ་ནས་ས་དགུ་པོ་རེ་རེ་ལ་སོར་གཉིས་གཉིས་འཕེལ་ཏེ་བརྒྱ་ཉི་ཤུ་རྩ་བཞི། བཅུ་གཅིག་པ་དང་བཅུ་གཉིས་པ་སོར་གཅིག་འཕེལ་བས་བརྒྱ་ཉེར་ལྔར་གསལ་བས་མི་མཁས་པ་དག
རྡོ་རྗེ་སེམས་དཔའ་བཞེངས་པའི་ཚད། ། གདོང་པ་དགུ་ལས་འགྱུར་བ་མེད། ། ཞི་མ་ཁྲོ་ལ་ཞལ་ཚད་བརྒྱད། ། ཤིན་ཏུ་ཁྲོས་པ་ཞལ་ཚད་དྲུག ། ཅེས་པ་ནི་ཁ་བཏོན་དུ་བྱེད་ཅིང་། ཞལ་རེ་སོར་བཅུ་གཉིས་མར་བྱེད་པར་བཞག་ནས། ཞལ་དགུ་ལ་བརྒྱ་དང་བརྒྱད་ཡོད་པ་འདི་རིང་མཐར་བྱས་ཏེ། དུས་འཁོར་ནས་སོར་མོ་བརྒྱ་ཉེར་ལྔ་དང་། སྡོམ་འབྱུང་འགྲེལ་པ་སོགས་སུ་ཞལ་བཅུ་གཉིས་པ་ཡང་གསུངས་པ་རྣམས་རང་དགར་འཇུག་པ་དགག་པའི་དྲང་དོན་དུ་འདོད་པ་དག་གིས་ནི་ཚུལ་འདི་ལྟ་བུ་ཁོང་དུ་མ་ཆུད་པས་ནོངས་སོ། ། ཡང་ཁ་ཅིག
ཕུགས་ཀྱི་ཞལ་གྲངས་ལ་ཁྱད་མེད་ཀྱང་། ཞི་ཁྲོ་རྣམས་ཀྱི་སོར་མོ་ལ་སྦོམ་འཕྲ་ཁྱད་ཡོད་པས། ཞལ་གང་ལ་སོར་མོ་ཕྱེད་དང་བཅུ་དྲུག་མ་དང་། བཅུ་གཉིས་མ་དང་། ཕྱེད་དང་བཅུ་གཅིག་མ་དང་། ཤིན་ཏུ་ཁྲོས་པ་སོར་མོ་ཤིན་ཏུ་སྦོམ་པས་ཞལ་རེ་རེ་ལ་རང་སོར་དགུ་མར་བྱེད་པ་ཡིན་ནོ། ། ཞེས་ཀྱང་ཟེར་མོད་ཀྱིས། དེ་ནི་མི་འཐད་དེ། ཤིན་ཏུ་ཁྲོས་པ་དེ་སོར་མོ་སྦོམ་པ་ཙམ་དུ་ཞལ་གྱི་འཁོར་ཡང་ཤིན་ཏུ་ཆེ་བའི་ཕྱིར་དང་། ཞི་བ་ལ་ཞལ་དགུ་དང་།
ཞི་མ་ཁྲོ་ལ་བརྒྱད། ཤིན་ཏུ་ཁྲོས་པ་ལ་དྲུག་ལ་སོགས་པར་རང་གི་ཁས་བླངས་པ་དང་ཡང་འགལ་ཞིང་། དུས་འཁོར་དང་སྡོམ་འབྱུང་དུ་ལོངས་སྐུ་ཞལ་ཚད་བཅུ་པ། ཞལ་རེ་ལ་རང་སོར་ཕྱེད་དང་བཅུ་གསུམ་མ་དང་། བདེ་མཆོག་སོགས་ལ་སོར་བཅུ་གཉིས་མའི་ཞལ་བཅུ་དང་། ཕག་མོ་དང་བདག་མེད་མ་སོགས་དང་། ཚངས་པ་དང་དབང་པོ་ཉི་དབང་དྲག་པོ་ཆུ་ལྷ་རླུང་ལྷ་སོགས་ལ་ཞལ་དགུ་པ་དང་། གཤིན་རྗེའི་གཤེད་ལ་སོགས་པའི་ཁྲོ་བོ་དང་། ཐག་བཟང་རིས་དང་ལུས་ངན་དང་བདེན་བྲལ་དང་གཤིན་རྗེ་དང་མེ་ལྷ་དང་དྲག་གཟའ་རྣམས་ལ་ཞལ་བརྒྱད་པ་དང་། རོ་ལངས་ནི་ཞལ་བཅུ་གཉིས་པ་དང་།
ཀྲྀ་ཡ་ས་མུཙྪར་མིའུ་ཐུང་དང་ཚོགས་བདག་ལ་སོགས་ཞལ་ལྔ་པར་བཤད་ལ། འབྱུང་པོ་འདུལ་བྱེད་ཞལ་གསུམ་པ། ཞེས་ནག་པོ་ཆེན་པོ་ལྟ་བུ་རང་ཞལ་གསུམ་པར་བཤད་པའང་ཡོད་པར་གྲགས་པ་སོགས་དང་འགལ་བའི་ཕྱིར་རོ། ། དེས་ན་ཞལ་གྲངས་ནི་དབུ་ཆེ་ཆུང་དང་ཡན་ལག་རིང་ཐུང་སོགས་ཀྱིས་བཞག་ལ། སོར་གྲངས་ནི་ཞལ་སོ་སོའི་བཅུ་གཉིས་ཆའམ། ཕྱེད་དང་བཅུ་གསུམ་ཆ་ལ་བཞག་ནས་བརྩི་བར་བྱ་བ་ཡིན་ནོ། ། དེ་ལྟར་ན། དང་པོར་སོར་མོ་བརྒྱ་ཉེར་ལྔ་པ་བརྗོད་པར་བྱ་སྟེ། གཙུག་ཏོར་སོར་མོ་བཞི། དེ་ནས་སྐྲ་མཚམས་ཕྱེད་དང་ལྔ།
དེ་ནས་མཛོད་སྤུ་སོར་བཞི་སྟེ་དེ་ལྟར་ཞལ་གང་ངོ་། ། ཤངས་རྩེ་ཀོས་ཀོ། མགྲིན་ཕྲེང་འོག་མའི་བར་ཡང་ ༼ ༽ དེ་ཇི་ལྟ་བ་བཞིན་ནོ། ། དེ་ནས་སྙིང་ལྟེ་གསང་བའི་བར་ལ་ཞལ་རེ་རེ་སྟེ། དེ་ལྟར་ན་གཙུག་ཏོར་ནས་གསང་གནས་ཀྱི་བར་ལ་ཞལ་ལྔའོ། ། བརླ་དང་རྗེ་ངར་གྱི་རྐང་ལ་ཞལ་དོ་དོ། དཔྱི་དང་པུས་མོ་གཉིས་ལ་སོར་བཞི་བཞི། ལོང་བུ་མན་ལ་ཕྱེད་དང་ལྔ་སྟེ། དེ་ལྟར་གསང་གནས་ནས་རྟིང་པའི་བར་ལ་ཞལ་ལྔ་སྟེ་བཅུ་པོ་ཐམས་ཅད་སོར་མོ་ཕྱེད་དང་བཅུ་གསུམ་པར་མཉམ་པས་བརྒྱ་ཉེར་ལྔ། ཞབས་མཐིལ་གྱི་དཀྱུས་ལ་སོར་མོ་བཅུ་བཞི་སྟེ།
དེ་ནི་སྐུའི་སྲིད་ལ་བརྩི་དོན་མེད་དོ། ། ཁ་ཅིག་དེ་དང་ཐོར་ཅོག་སྦྲགས་པས་ཞལ་དོ་སྟེ་ཞལ་བཅུ་གཉིས་བཤད་ཟེར་མོད་ཀྱིས་ཁོ་བོ་ནི་སྡོམ་འབྱུང་འགྲེལ་པར་རོ་ལངས་ཞལ་བཅུ་གཉིས་པར་བཤད་པ་མ་གཏོགས། ལོངས་སྐུ་ཞལ་བཅུ་གཉིས་པར་བཤད་པ་མ་མཐོང་ངོ་། ། དེ་བཞིན་དུ་ཞེང་དུ་བྲང་གི་ཚངས་ཐིག་ནས་ཕྲག་པའི་བར་ལ་ཞལ་གང་། བར་ལྷུ་སོར་ཉི་ཤུ། ལག་ངར་བཅུ་དྲུག ཕྱག་མགོ་བཅུ་གཉིས། གྲུ་མོ་དང་འཁྲིག་མར་སོར་རེ་རེ། འགྲེལ་ཆེན་དང་སྡོམ་འབྱུང་འགྲེལ་པར་གསུངས་མོད་ཀྱིས། སྡོམ་གྲངས་དྲུག་ཅུ་རེ་ཕྱེད་དང་གསུམ་དུ་གསུངས་ཤིང་།
མཆུ་ཞེང་གབ་པར་གསུངས་པ་དང་ཅུང་མི་འགྲིག་པས་ན། གྲུ་མོ་འཁྲིག་མ་ཕྱག་མགོ་རྣམས་དུས་འཁོར་རྒྱུད་ཀྱི་རྩ་བར་མ་ཐོན་པ་འགྲེལ་པས་ཁ་བཀང་པ་ལ་རགས་རྩིས་ཤོར་བར་སྣང་བས། དང་པོ་གཉིས་ལ་གསུམ་ཆ་རེ་དཀྲི་ཞིང་ཕྱི་མ་ལ་སོར་ཕྱེད་མནན་པར་བྱའོ། ། འདི་ནི་སོར་མོ་བརྒྱ་དང་བརྒྱད་པ་ལ་རིང་ཤོས་བྱེད་པས་བཟོ་བོ་སོགས་ཀྱིས་བལྟས་ན་ལྷུ་ལག་ཤིན་ཏུ་རིང་པར་སྣང་མོད་ཀྱིས་རྒྱལ་བ་ཉིད་ཀྱིས་གསུངས་པ་འདི་གཙོ་བོར་བྱའི། མི་ཕལ་གྱི་མིག་སྔར་མཛེས་པ་གཙོ་བོར་མ་བྱེད་ཅིག དེར་མ་ཟད་ཅུང་ཟད་ཁྲོས་པའི་བདེ་མཆོག་ཀྱཻ་རྡོར་དང་། དག་པའི་བྱང་སེམས་ཀྱི་སྐུ་ལ་ནི། ཞལ་ཚད་བཅུ་པོ་འདིའི་སྟེང་ནས་སོར་ཕྱེད་ཕྱེད་ཀྱི་ཆ་ཕྲི་སྟེ། སོར་མོ་བརྒྱ་ཉི་ཤུ་པ་བྱས་ནའང་དེ་ལྟར་སྣང་མོད་ཀྱི་སྔ་མ་བཞིན་ནོ། ། ཞལ་ཚད་དགུ་པ་རྣམས་ལ་ནི་གཙུག་ཏོར་སོར་དྲུག
ནོར་བུ་སོར་གཉིས་བྱེད་ཀྱང་དགུ་ལ་མི་འཐེ་བར་བྱས། སྔར་གྱི་སོར་ཕྱེད་དང་ལྔ་པ་ཐམས་ཅད་བཞི་པ་དང་ཞལ་ཐམས་ཅད་སོར་བཅུ་གཉིས་པར་བྱས་ནས། གཞན་འདྲ་བ་ལ་དཔྱི་དང་པུས་མོའི་སོར་བཞི་པོ་དང་གཙུག་ཏོར་གྱི་སོར་བཞི་པོ་བོར་བ་ཡིན་ནོ། ། ཞལ་ཚད་བརྒྱད་པ་ནི། གཞན་མཇལ་ལུགས་དགུ་པ་ཇི་བཞིན་ལ། ཞལ་གྱི་དབྱིབས་དཀྱིལ་འཁོར་གྲུ་བཞིར་མངོན་པ་སྔ་མ་ལས་ཆེ་བ་ཅིག་བྱས་ལ། ཞལ་ཚད་གཞན་ཐམས་ཅད་ཞལ་དེའི་རང་སོར་ཕྱེད་དང་བཅུ་གཅིག་པ་ལ་ཞལ་དུ་མིང་བཏགས་ཤིང་། སོར་མོ་བཞི་པ་རྣམས་ཕྱེད་དང་བཞི་པར་བྱས་པས།

ཞལ་དེའི་ཚད་བརྒྱད་ཡོང་བ་ཡིན་ཞིང་། དྲུག་པ་དང་ལྔ་པ་དང་གསུམ་པ་སོགས་ཀྱང་དེས་འགྲེས་ནས་ཤེས་པར་བྱའོ། ། དཔེར་ན་ཞལ་ལྔ་པ་ལ་བཅུ་པ་དང་བཞི་ཁྱོན་མཉམ་པ་ལ་ཞལ་ཉིས་འགྱུར་གྱིས་ཆེ་བར་བྱས། ཞལ་ཚད་གཞན་ཐམས་ཅད་དེའི་ཕྱེད་ཕྱེད་ལ་མིང་དུ་བཏགས་པ་བཞིན་ནོ། ། དེ་བཞིན་དུ་ཞལ་གྱི་རྣམ་པ་ཡང་། ཁྱིམ་བྱའི་སྒོ་ང་ཏིལ་རྣམ་པ། ། གྲུ་བཞི་དང་ནི་ཟླུམ་པོར་བཅས། ། ཐུན་མོང་སྐུ་རྣམས་ཐམས་ཅད་ཀྱི། ། ཞལ་གྱི་དབྱིབས་ནི་རྣམ་པ་བཞི། ། སྐྱེས་བུ་ཆེ་དང་ལྷ་མོ་ཡི། ། ཁྱིམ་བྱའི་སྒོ་ང་ཏིལ་གྱི་དབྱིབས། །
མཛེས་ཤིང་ལྟ་ན་སྡུག་པ་ཡི། ། ཞལ་གྱི་རྣམ་པ་གཉིས་ཉིད་བྱ། ། ཡི་དྭགས་ཤ་ཟ་འབྱུང་པོ་དང་། ། ཁྲོ་བོ་རྣམས་ཀྱི་རྣམ་འགྱུར་དབྱིབས། ། ཟླུམ་པོ་དག་དང་གྲུ་བཞི་སྟེ། ། ཞལ་ནི་གཉིས་དག་བྱ་བ་ཡིན། ། ཞེས་གསུངས་པས། ཞི་ཞལ་སངས་རྒྱས་བྱང་སེམས་ཀྱི་ཁྱིམ་བྱའི་སྒོ་ང་དང་། ལྷ་མོ་རྣམས་ཀྱི་ཏིལ། ཁྲོ་ཞལ་ལ།
ཁྲོ་བོ་སྤྱིའི་ཟླུམ་པོ་ཧ་ཅང་ཁྲོས་པའི་གྲུ་བཞི་རྣམས། ཞལ་གྱི་གཞི་གྲུ་བཞིར་བྱས་པའི་གྲྭ་བཞི་ཀ་ནས་ཆ་ཕྲན་ཕྱེད་དང་གཉིས་བཅད་པ་དང་། སྟོད་དེ་དང་འདྲ་བ་ལ། སྨད་ཟུར་གཉིས་ནས་ཆ་ཕྲན་ཕྱེད་གསུམ་བཅད་པ་དང་། གཉིས་ཀ་ནས་གཉིས་གཉིས་བཅད་པ་དང་། གཉིས་ཀ་ནས་རེ་རེ་བཅད་པ་འབྱུང་བར་བཤད་ཀྱང་། དང་པོ་གཉིས་ལ་ལོགས་ནས་ཀྱང་རེ་རེ་བཅད་དགོས་ལ། ཞལ་བཞི་པོ་དེ་འཁོར་ལོ་བདེ་མཆོག་གི་གཡས་དང་རྒྱབ་དང་མདུན་དང་གཡོན་ཞལ་གྱི་དབྱིབས་སུ་བཤད་ཅིང་། རིམ་པ་ལྟར་སངས་རྒྱས་བྱང་སེམས་རྣམས་དང་། ཕག་མོ་གཟུགས་ཅན་དུམ་སྐྱེས་མ་རྣམས་དང་།
ཁྲོ་བོ་རྣམས་དང་། མཱ་མ་ཀི་དང་དཔའ་བོ་དཔའ་མོ་རྣམས་ཀྱི་ཞལ་ཡང་དེ་དག་དང་འདྲ་བར་བྱ་བར་གསུངས་ལ། སྤྱན་ནི་རྩ་ཞལ་ཟླུམ་པོ་ཞེང་དུ་ནས་བཅུ་དང་། དཀྱུས་ལ་ནས་བཅུ་བཞི། རྒྱབ་ཞལ་ལ་ཞེང་ནས་དྲུག་དང་དཀྱུས་ནས་བཅོ་བརྒྱད་སྟེ་ཉ་ལྟ་བུ། གཞན་གཉིས་ལ་ཞེང་སོར་གཅིག་དང་། དཀྱུས་སོར་གཉིས་ཏེ་པདྨ་ལྟ་བུ་བྱ་བར་བཤད། ནས་ནི་སོར་གྱི་བརྒྱད་ཆ་ལ་བྱ་བར་གསུངས་སོ། ། སྤྱན་རྣམས་ནི་ཕལ་ཆེར་ཁྲོ་ཞལ་གྱི་སྤྱན་དུ་སྣང་ལ། ཞི་བའི་སྤྱན་ནི།
སངས་རྒྱས་རྣམས་ལ་བསམ་གཏན་གྱི་གཟིགས་སྟངས། ཞེང་ནས་གཉིས་དང་། དཀྱུས་ནས་ཉེར་གཉིས་པ་གཞུའི་རྣམ་པ། བྱང་སེམས་རྣམས་ལ་ནས་བཞི་དང་ཉི་ཤུ་སྟེ་ཨུཏྤལ་ལྟ་བུ། ལྷ་མོ་རྣམས་ལ་བདེ་མཆོག་གི་ནུབ་ཞལ་ལྟ་བུ། ༈ དེ་ལྟར་ཞལ་ཕྱག་རྣམས་ལྡན་ལྷ། ། ཤིན་ཏུ་ཞི་དང་ཞི་མ་ཁྲོ། ། ཁྲོ་དང་ཤིན་ཏུ་ཁྲོས་པ་བཞི། ། དང་པོའི་ཆ་ཚད་གཙོར་བྱས་ནས། ། གཞན་རྣམས་ཁྱད་པར་ཅུང་ཟད་བརྗོད། །
ཕལ་ཆེར་ཤུགས་ལ་རྟོགས་པར་འགྱུར། ། དང་པོ་ལ་ཡང་ལོངས་སྤྲུལ་གཉིས། ། ལོངས་སྐུ་བཞུགས་དང་བཞེངས་པ་གཉིས། ། གཉིས་ཀའི་ཐུན་མོང་མཆུ་ཞེང་ནི། ། སངས་རྒྱས་སོར་མོ་བརྒྱ་ཉེར་ལྔ། ། ཞལ་རེ་ཕྱེད་བཅས་བཅུ་གཉིས་པ། ཞལ་བཅུར་མཆུ་ཞེང་མཚུངས་ཕྱིར་རོ། ། དག་པའི་བྱང་སེམས་ལོངས་སྐུ་དང་། ། སངས་རྒྱས་སྤྲུལ་སྐུ་བདེ་གཤེགས་སོགས། ། སོར་ཕྱེད་བཅུ་པོ་ཕྲི་བ་ཡི། །
བརྒྱ་དང་ཉི་ཤུ་མཆུ་ཞེང་མཉམ། ། སར་གནས་བྱང་སེམས་ལོངས་སྐུ་དང་། ། ཕག་མོ་སྤྱན་སོགས་གཤེགས་མ་དང་། ། སངས་རྒྱས་སྤྲུལ་སྐུ་ཤཱཀ་ཐུབ་སོགས། ། ཞལ་དགུ་སོར་མོ་བརྒྱ་དང་བརྒྱད། ། དགུ་བརྒྱད་གཉིས་ཀ་ཞི་མ་ཁྲོ། ། ཁྲོ་བོ་ཕལ་ཆེར་ཞལ་ཚད་བརྒྱད། ། སོར་མོ་དགུ་བཅུ་དྲུག་པར་འདོད། ། ཤིན་ཏུ་ཁྲོས་ལ་ཞལ་ལྔ་དང་། ། སོར་མོ་དྲུག་བཅུ་རེ་གཉིས་སོགས། །
ཞལ་ཚད་གསུམ་པའང་བཤད་ཅེས་གྲགས། ། རྒྱལ་བའི་སྤྲུལ་སྐུ་ཡིན་ནའང་། ། ཁྲོ་བོ་རྣམས་ལ་མཚན་དཔེ་ཡི། ། ཕྱག་རིང་མཛེས་སོགས་མི་དགོས་ཀྱི། ། མི་སྡུག་བཅོ་བརྒྱད་ལ་སོགས་པ། ། གང་ལ་གང་འདུལ་ངེས་མེད་ཡིན། ། རྒྱལ་བའི་ཞལ་ཚད་བཅུ་པོ་ནི། ། གཙུག་ཏོར་སྐྲ་མཚམས་མཛོད་སྤུ་རྣམས། ། སོར་བཞི་ཕྱེད་དང་ལྔ་དང་བཞི། ། ཤངས་རྩེ་མགྲིན་པ་དཀོས་ཀོ་ཡང་། །
དེ་བཞིན་སྙིང་ལྟེ་གསང་གནས་རྣམས། ། ཞལ་རེ་ཕྱེད་བཅས་བཅུ་གཉིས་པའོ། ། བརླ་དང་རྗེ་ངར་ཞལ་དོ་འོ། ། དཔྱི་དང་པུས་མོ་ལོང་བུ་མན། ། བཞི་བཞི་ཕྱེད་བཅས་བཞི་པ་སྟེ། ། ཞབས་མཐིལ་བཅུ་བཞི་འདིར་མི་བགྲང་། ། དེ་བཞིན་འདོམ་ལ་ཞལ་བཅུ་སྟེ། ། དབུས་ནས་ཕྲག་པར་ཞལ་གང་དང་། ། བར་ལྷུ་ཕྱག་ངར་ཕྱག་མགོ་རྣམས། ། ཉི་ཤུ་བཅུ་དྲུག་ཞལ་གང་སྟེ། །
གྲུ་མོ་འཁྲིག་མ་གསུམ་གཉིས་རེའོ། ། གཙུག་ཏོར་དབུས་སུ་ཚུད་པ་ཡི། ། ཐོར་ཅོག་སྲིད་ལ་བཅུ་གཉིས་དང་། ། དཔའ་བོ་སེམས་དཔའ་བརྒྱད་དམ་དགུ། ། ཐོར་ཅོག་སྲིད་ལ་མི་རྩི་འོ། ། ཞལ་ལ་སོགས་པའི་ཞེང་ཚད་ནི། ། ཞལ་སྟོད་དགུ་དང་ཞལ་སྐྱེད་བཅུ། ། ཞལ་སྨད་བདུན་སོགས་ཅི་རིགས་བྱ། ། སྙན་ཞེང་གཉིས་ཏེ་སྲིད་དུ་བཞི། ། སྙན་ཞལ་བཞི་སོགས་ཅི་མཛེས་ཡིན། །
སྤྱན་དཀྱུས་གསུམ་ལྷག་ཞེང་དུ་ནི། ། ནས་གཉིས་བཞི་སོགས་མཛེས་པར་བྱ། ། སྨིན་དཀྱུས་བཞི་པོ་གཞུ་ལྟ་བུ། ། སྙན་གྱི་རྩེ་དང་ཐད་མཉམ་སྟེ། ། སྙན་དབུག་སྤྱན་ལས་ཅུང་ཟད་དམའ། ། སྨིན་ཕྲག་ཕྱེད་དང་གཉིས་སུ་བྱ། ། མཛོད་བུ་སོར་གཅིག་ཟླུམ་ཞིང་མཛེས། ། སྤྱན་དཀྱུས་སོར་གཅིག་བཤད་པ་ནི། ། བདེ་མཆོག་ཁྲོ་ཞལ་དབང་བྱས་པས། ། སྨིན་མའི་ཕྲག་དང་མཉམ་པ་མཛེས། །
སྤྱན་ནི་ནག་ཆ་སོར་གཅིག་སྟེ། ། འབྲས་བུ་སོར་གྱི་ལྔ་ཆ་འོ། ། ཤངས་རྩེའི་ཞེང་ནི་སོར་གཉིས་ཏེ། ། མཆུ་དང་ཀོས་ཀོའང་དེ་དང་མཚུངས། ། མཆུ་སྒྲོས་མ་མཆུ་སོར་གཅིག་དང་། ། ཡ་མཆུ་སོར་ཕྱེད་ཆེར་མི་རུང་། ། ཤངས་རྩེ་དང་ནི་ཡ་མཆུའི་བར། ། སོར་གཅིག་བཤད་པའང་བདེ་མཆོག་སོགས། ། ཅུང་ཟད་ཞལ་གདངས་ལ་དགོངས་པས། ། ཤིན་ཏུ་ཞི་ལ་ཕྱེད་གཉིས་ལྷག །
ཀོས་ཀོའི་དཔངས་ལ་གཉིས་བཤད་ལའང་། ། དེ་དང་འདྲ་བས་ཅུང་ཟད་བསྐྱེད། ། ཞལ་དཀྱུས་སོར་མོ་བཞི་པ་སྟེ། ། གྲྭ་གཉིས་གྱེན་དུ་ཅུང་ཟད་སྟོད། ། སྨིན་མའི་སྦོམ་སར་ནས་གཉིས་ཏེ། ། སྙན་གྱི་སྒྲིལ་ཁ་སོར་ཕྱེད་བསྐོར། ། རྡོ་གཞོང་ལྟ་བུར་སོར་གཅིག་དང་། ། བུ་ག་སོར་གཅིག་ཟླུམ་ཞིང་འདྲིལ། ། མགུལ་ཞེང་སོར་མོ་བརྒྱད་པ་སྟེ། ། སྙན་འོག་མགུལ་གཉེར་སོར་མོ་དོ། །
དེ་ཡི་ཕྲག་པ་གོང་ཞལ་རེ། ། སྐུ་སྟོད་སྦོམ་སར་སུམ་ཅུ་འོ། ། དཔུང་ལྷུའི་སྦོམ་སར་སོར་དྲུག་སྟེ། ། གྲུ་མོར་ཕྱེད་ལྔ་འཁྲིག་མར་ནི། ། གསུམ་ཟེར་ཕྲས་པས་ཕྱེ་དང་བཞི། ། ཕྱག་མཐིལ་གྲུ་བཞི་དྲུག་ཟེར་ཡང་། ། སྲིད་བདུན་ཞེང་ལ་ལྔ་པར་བཤད། ། གུང་མོ་སོར་ལྔ་མཛུབ་མོ་ནི། ། དེ་ཡི་སེན་མོའི་རྩ་བར་སླེབ། ། མིང་མེད་དེ་ལས་སོར་ཕྱེད་རིང་། །
དེ་གསུམ་སྐྱེ་པ་མཉམ་པོ་སྟེ། ། མཐེའུ་ཆུང་དེ་ལས་སོར་ཕྱེད་དམའ། ། རྩེ་མོས་མིང་མེད་གསུམ་གཉིས་སླེབ། ། མཐེ་བོང་སྐྱེ་ས་སོར་གསུམ་དམའ། ། མཛུབ་མོའི་གསུམ་ཆ་ཅུང་མི་སླེབ། ། མཐེ་བོང་ཚིགས་གཉིས་མངོན་པ་སྟེ། ། གཞན་བཞི་སུམ་ཆར་མངོན་པ་སྟེ། ། སེན་མོའི་ཚིགས་ཀྱི་ཕྱེད་ནས་བཅལ། ། མཛུབ་རྩེར་ཅུང་ཟད་མ་སླེབ་པའོ། ། བྱང་སྟོད་སོར་མོ་བཅོ་བརྒྱད་སྟེ། །
བྱང་སྨད་བཅུ་གཉིས་སྟ་ཟུར་སྨད། ། བཅོ་བརྒྱད་བྱིན་གྱིས་འཕེལ་བ་འོ། ། བརླ་ཡི་ཞེང་ཚད་སོར་བཅུ་སྟེ། ། ཉྭ་ལ་སོར་དྲུག་བྱིན་ཞུག་བཞི། ། ཞབས་མཐིལ་ཆེ་སར་སོར་དྲུག་དང་། ། ཆུང་སར་ཕྱེད་དང་བཞི་ཡིན་ཏེ། ། གབ་པའི་ཚུལ་གྱིས་ཅུང་ཟད་སྐྱུང་། ། མཐེ་བོང་སོར་གསུམ་སྦོམས་སུ་གཉིས། ། གཞན་ཀུན་མཆུ་ཞེང་རིམ་གྱིས་སྐྱུང་། ། བཞུགས་པ་རྡོ་རྗེའི་སྐྱིལ་ཀྲུང་ལ། །
པུས་མོའི་རྩེ་ནས་རྩེ་ཡི་བར། ། ཞལ་ཚད་བཞི་རུ་ངེས་པས་ན། ། ཟླ་གདན་སྟེང་ནས་མཛོད་བུ་དང་། ། མཆུ་ཞེང་མཉམ་པོ་ཡིན་པ་ལ། ། བོད་འགའ་སྐྱིལ་ཀྲུང་དཔངས་དམས་པར། ། མཐོང་ནས་སྐྱེད་པར་སོར་བཞི་མནན། ། དེ་ནས་ཤངས་རྩེ་དང་མཉམ་ཟེར། ། པུས་མོའི་དཔངས་ལ་སོར་མོ་བཞི། ། རྟིང་པ་སོར་གསུམ་སྟེང་དུ་སྟེ། ། རྟིང་པ་གཉིས་པར་སོར་བཞི་ལྷག །
བཞེངས་པ་གཡས་བརྐྱངས་གཡོན་བསྐུམ་དང་། ། ལྡོག་དང་ས་ག་ཟླུམ་པོ་དང་། ། རོལ་པ་ལ་སོགས་གང་གསུངས་རྣམས། ། དང་པོ་བཞི་པོ་སོར་མོ་རྣམས། ། ལོགས་སུ་བསྟན་པར་ཁྱད་པར་མེད། ། དང་པོ་གཉིས་པོ་མཐོ་ལྔའི་འགྱངས། ། བཤད་ཀྱང་ཞབས་གཉིས་ཚད་ལྡན་དུ། ། བཏང་ནས་བརྐྱང་བསྐུམ་ཚུལ་བཞིན་དུ། ། བྱས་པ་ཉིད་ཀྱིས་ཀུན་ལ་འགྲུབ། ། ས་ག་རྟིང་པའི་བར་སོར་བཞི། །
བརླ་དང་བྱིན་པ་དྲང་པོར་བསྲོངས། ། ཟླུམ་པོ་དེ་དང་འདྲ་བ་ལ། ། པུས་མོ་ཕྱི་ལ་གདེངས་པ་འོ། ། རོལ་པ་གཡོན་གྱི་སོར་མོ་རྣམས། ། མདུན་དུ་དྲང་བསྟན་དེའི་ལོང་བུར། ། གཡས་པའི་རྟིང་པ་བཀལ་ནས་ནི། ། སོར་མོ་ལོགས་སུ་བསྟན་པ་ཉིད། ། གཡས་རོལ་ཞེས་བྱ་གཡོན་རོལ་ལྡོག ། མཉམ་པ་ས་ག་ལྟ་བུ་ལ། ། བར་མེད་མཉམ་པར་གཅེར་བ་འོ། །
གཞན་ཡང་བཞུགས་སྟབས་མང་བཤད་པ། ། དཀྱིལ་ཆོག་ས་ཆོག་སྐབས་རྣམས་དང་། ། རང་རང་མངོན་རྟོགས་རྣམས་སུ་བལྟ། ། དེ་རྣམས་ཞལ་ཚད་བཅུ་པའི་ཚད། ། དགུ་པ་ལ་ནི་ཞལ་རས་ཉིད། ། ཅུང་ཟད་བསྐྱེད་དེ་བརྒྱད་པོ་རྣམས། ། རང་སོར་ཕྱེད་དང་བཅུ་གཅིག་ལ། ། ཞལ་རེའི་མིང་སྟེ་མདོར་ནས་ནི། ། མཆུ་ལ་བཅུ་ཆ་ཕྲི་བ་ལ། ། ཞེང་ལ་བཅུ་ཆ་ཀུན་ཏུ་བསྐྱེད། །
དེ་བཞིན་ཞལ་ཚད་ལྔ་པ་ལ། ། མཆུ་ཀུན་ཕྱེད་ལ་ཞལ་མིང་སྟེ། ། ཞེང་ཀུན་འདབ་ཀྱིས་བསྐྱེད་པས་འགྲུབ། ། འོན་ཀྱང་སྦོམ་སར་སྦོམ་ཞིང་གྲིམས། ། ཕྲ་སར་ཉག་ཅིང་འཕྲང་ལ་འདྲིལ། ། ཞིབ་རྒྱས་སྡོམ་འབྱུང་འགྲེལ་པ་སོགས། ། གཞན་དུ་བལྟ་ཞིང་མཁས་ལ་བསླབ། ། གཙོ་བོ་རྒྱ་བོད་མཁས་པ་ཡི། ། ཕྱག་རྗེས་ནན་ཏན་གྱིས་བཙལ་ནས། ། བལྟས་ཤིང་བཅད་ལ་ལག་ལེན་གདབ། །
སློབ་དཔོན་བླུན་པོའི་ངག་རྒྱུན་དང་། ། རང་གི་སྡུག་གོམས་ངན་གོམས་ཀྱིས། ། དད་ལྡན་ཡོ་བྱད་ཆུད་མི་ཟན། ། ཐུབ་པ་ཆུ་ལོན་མར་གྲགས་སོགས། ། ཆ་ཚད་རྣམས་དང་མི་མཐུན་ཡང་། ། མཁས་པས་བྱས་ཤིང་གྲགས་ཆེ་བ། ། ཀུན་གྱི་མཐུན་སྣང་གྲུབ་པ་ཡི། ། ཀུན་ལ་མཛེས་པར་སྣང་བ་འགའ། ། ཤེས་ནའང་མཁས་པའི་ཕྱག་རྗེས་ལྟོས། ། ཕྱག་ནི་གཉིས་ཀའམ་གང་རུང་གཅིག །
མཉམ་བཞག་ཡོད་ན་འགྱིང་མེད་བྱ། ། ཕྱག་མང་ཡིན་ན་འགལ་བ་མེད། ། ཕྱག་གཡས་གདེངས་ལ་གཡོན་པ་འགྱིང་། ། གཡོན་གདེངས་ལྡོག་བྱ་ཞབས་སྟབས་ཀྱང་། ། གང་བརྐྱང་ཕྱོགས་སུ་དབུ་འགྱིང་ཡང་། ། ལྡོག་ན་འགྲེལ་བའི་སྐྱོན་དུ་འགྱུར། ། ཞལ་འགྱིང་གང་དུ་བྱས་ཕྱོགས་ནི། ། ལྡོག་པར་བྱང་སྟོད་འབུར་བ་དང་། ། རང་སར་སྟ་ཟུར་འབུར་བ་གཅེས། ། སུམ་ཁུག་དྲང་ན་མཛེས་པར་འགྱུར། །
དྲང་སྲོང་ཆ་བྱད་སྐེམ་པ་དང་། ། གཞོན་ནུའི་ཆ་ལུགས་གཞོན་ཤ་རྒྱས། ། ཕོ་རྣམས་སྟོད་རྒྱས་སྨད་ཞུམ་དང་། ། མོ་རྣམས་དེ་ལས་ལྡོག་པར་བྱ། ། ཁྲོ་བོ་གར་གྱི་ཉམས་དགུ་ལྡན། ། རྒྱན་དང་མདངས་ཀྱིས་སྒེག་པའི་ཉམས། ། འགྱིང་དང་རོལ་པས་དཔའ་བ་སྟེ། ། སྤྱན་ལྡོག་ཁྲོ་གཉེར་མི་སྡུག་པ། ། འཛུམ་ཞིང་དགོད་འདྲ་བཞད་པའི་ཉམས། ། ཧཱུྃ་ཕཊ་སྒྲོག་འདྲ་དྲག་ཤུལ་ཆེ། །
མཚོན་ཆ་ཆར་གདེངས་འཇིགས་སུ་རུང་། ། སྤྱན་དམར་གཞོན་ཤ་སྙིང་རྗེའི་ཉམས། ། ཞལ་གདངས་རྐན་སྡེབས་དང་འདྲ་རྔམས། ། གཉེན་ལྕུག་ཤ་འཇམ་ཞི་བའི་ཉམས། ། དབུ་སྐྲ་ཞལ་གང་གྱེན་མཛེས་ཤིང་། ། ཨག་ཚོམ་སྨིན་མའང་གྱེན་བརྗེས་འཁྱོག ། མདོར་ན་ཡིད་ལ་ལེགས་ཤར་བ། ། ལག་ཏུ་བཏབ་པས་ཉམས་ཀུན་འབྱུང་། ། ཡིད་འཕྲོག་བསྟན་པའི་ཕྱི་མོར་འགྱུར། ༈ །ད་ཁྲི་རྒྱབ་བཤད་པར་བྱ་བ་ལ།
དུས་འཁོར་རྩ་རྒྱུད་དུམ་བུ་ལས། ཁྲི་ལ་ཁྲི་སྟན་དང་། ཁྲི་གདོང་དང་། ཁྲི་རྐང་དང་། ཁྲི་རྨང་གཉིས་དང་། བ་གམ་དང་། ལན་ཀན་ནམ། པུ་ཤུ་སྟེ་བདུན་པོ་བྱང་ཕྱོགས་སྡེ་ཚན་བདུན་དང་། དག་པ་སྦྱར་བ་ཙམ་དང་། རྒྱབ་ཡོལ་ལ་བརྒྱན་ན་དྲུག་ཕར་ཕྱིན་དྲུག་དང་སྦྱར་ཏེ།
བྱ་ཁྱུང་གི་ཀ་རུ་ན་སྟེ་སྙིང་རྗེ་དང་། ཆུ་སྲིན་པུ་ར་ན་སྟེ་གྲོང་ཁྱེར་དང་། མི་ཆུང་བྷྱ་ར་ན་སྟེ་ཚོགས་དང་། གླང་ཆེན་གུ་ར་ན་སྟེ་བླ་མ་དང་། རི་དྭགས་ཤ་ར་བ་སྟེ་དབང་ཕྱུག་དང་། ཀླུ་ཕྲུག་ཏ་ར་ན་སྟེ་སྒྲོལ་མཛད་རྣམས་རིམ་པ་བཞིན་དུ་ཤེས་རབ་ནས་སྦྱིན་པའི་བར་ཕར་ཕྱིན་དྲུག་ལུགས་ལྡོག་དང་དག་པ་སྦྱར་ནས་གསུངས་ཤིང་། ཁྲི་ལ་སེངྒེ་གླང་ཆེན་རྟ་རྨ་བྱ་ཤང་ཤང་གི་འདེགས་བྱེད་དང་། ནོར་བུ་ཉི་ཟླ་དང་པདྨའི་གདན་རྣམས་ནི། རིམ་པ་བཞིན། མི་འཇིགས་པ་དང་།
སྟོབས་དང་། སོ་སོ་ཡང་དག་པར་རིག་པ་དང་། དབང་བཅུ་དང་། སྨོན་གནས་ཤེས་པ་དང་། བྱང་ཆུབ་ཀྱི་ཕྱོགས་དང་། དོན་དམ་ཨེ་དང་། ཀུན་རྫོབ་ཝཾ་དང་། སྒྲིབ་པ་གསུམ་གྱིས་མ་གོས་པ་རྣམ་དག་པ་དང་། ཚད་མེད་བཞི་དང་། བསྡུ་དངོས་བཞི་ལ་སོགས་པ་རྣམས་མཚོན་པར་བྱེད་པ་སེང་རྒྱན་དང་དར་གྱི་གློ་སྟན་ལ་སོགས་པ་གསུངས་སོ། །
བོད་སྔ་མ་དག་གི་ཁྲི་ལ་བརྩེགས་ཉི་ཤུ་རྩ་གཅིག་ལ་སོགས་པའི་སྤྲོས་པ་དང་། རྒྱབ་ཡོལ་རྒྱས་པ་ཕུབ་ལ་གཞོལ་བཏགས་པ་ལྟ་བུ་དང་། འབྲིང་པོ་པད་འདབ་ལྟ་བུ་དང་། བསྡུས་པ་ལྕགས་རྩེ་མ་དང་སྒོང་གཟུགས་མ་ལ་སོགས་པའི་ལག་ལེན་མང་དུ་སྣང་ཡང་འབྲིང་པོ་ཙམ་གྱི་ཚད་དང་། བཟོ་ལུགས་ཤེས་ན་གཞན་རྣམས་ཤུགས་ལ་འབྱུང་བས་འདི་སྐད་ཅེས་བྱ་སྟེ། གདན་ཁྲིའི་འཕང་དུ་ཞལ་དྲུག་བྱ། ། ས་འཛིན་ཞལ་གང་དེ་སྟེང་དུ། ། རྡོ་རྗེའི་རྒྱན་ཕྲེང་སོར་བཞིའི་དཔངས། ། ནོར་བུ་གསུམ་བརྩེགས་སོར་གཉིས་ཏེ། ། ལྷ་སྣམ་སོར་བརྒྱད་ནོར་བུ་གསུམ། །
ཕྱེད་དང་གཉིས་རེ་དེ་སྟེང་དུ། ། པད་འདབ་སོར་མོ་དྲུག་གི་དཔངས། ། ནོར་བུ་ཉིས་བརྩེགས་སོར་རེ་དང་། ། གསུམ་ཆ་རེ་རེ་བྲེ་སོར་བཞི། ། དེ་སྟེང་ནོར་བུ་སྔ་མ་ཙམ། ། གླང་རྒྱབ་སོར་མོ་ཕྱེད་དང་བཞི། ། ནོར་བུ་སོར་གང་བཞི་ཆའི་ཚད། ། སེང་ཁྲི་སོར་མོ་བཅུ་པ་སྟེ། ། ནོར་བུ་སྔ་མ་ཙམ་སྟེང་དུ། ། བད་ཆུང་སོར་དོ་བཞི་ཆའི་ཚད། །
བད་ཆེན་སོར་བཞི་བཞི་གསུམ་སྟེ། ། ཙཎྜ་སོར་དོ་བཞི་ཆས་དམན། ། སྟེང་ཁེབས་སོར་བཞི་བཞི་ཆ་འོ། ། སྲིད་དུ་ས་འཛིན་ཞལ་བཅུ་གསུམ། ། ལྷ་རྣམས་སོ་སོར་ཞལ་བཅུ་གཅིག ། སེང་ཁྲི་ཞལ་བརྒྱད་སོར་བཞིའི་བརྒྱ། ། བད་ཆེན་ཞལ་ཚད་བཅུ་ཡིན་ཕྱིར། ། གཞན་རྣམས་སྐྱོང་འབུར་ཤུགས་ལས་ཤེས། ། འོན་ཀྱང་ཞིབ་ཏུ་སྦྱོར་འདོད་ན། ། ཙཎྜ་བད་ལས་སོར་བཞིས་གཏུང་། །
དེ་བས་སྟེང་ཁེབས་སོར་དོ་བཅག ། བད་ཆུང་བད་ལས་སོར་དྲུག་གཏུང་། ། དེ་བས་ནོར་བུ་སོར་དོས་དམན། ། དེ་བས་སེང་ཁྲི་སོར་དོས་བཅག ། དེ་འོག་ནོར་བུ་སོར་གསུམ་བསྲིང་། ། དེ་འོག་ནོར་བུ་སྟེང་དང་མཉམ། ། དེ་བས་བྲེ་ནི་སོར་གང་ཐུང་། ། ནོར་བུ་གཉིས་ནི་འཕང་ཙམ་བསྲིང་། ། པད་འདབ་རྩ་བ་སོར་གང་བསྲིང་། ། འདབ་མའི་རྩེ་མོ་སོར་ལྔ་བསྲིང་། །
ནོར་བུ་གཉིས་དང་ལྷ་སྣམ་དག ། སོར་མོ་དོ་དོ་ཕྱི་ལ་བསྐྱེད། ། ནོར་བུ་གསུམ་པོ་སྔ་མ་བཞིན། ། རྡོར་ཕྲེང་སོར་མོ་ས་འཛིན་ནི། ། སོར་མོ་གསུམ་ཆས་བསྲིང་བར་བྱ། ། རྒྱབ་ཡོལ་སྐུ་ཚད་ཉིས་འགྱུར་དང་། ། ཞལ་གང་ཚད་ཀྱི་ཚངས་ཐིག་གདབ། ། འོག་ནས་སྟེང་དུ་ཞལ་ལྔ་དང་། ། སོར་གང་ཚད་ཀྱིས་རྟགས་བྱས་ལ། ། དེ་ནས་སྟེང་དུའང་དེ་ཙམ་བསྐྱེད། །
སྟེང་འོག་བཏགས་ནས་གཡས་གཡོན་དུ། ། བྱ་རོག་རྗེས་རྩལ་ཐིག་གཅིག་བཏབ། ། དེ་ལ་དཔུང་ཁྲིའི་སྟེང་འབྱུང་མོད། ། འོན་ཀྱང་མཐའ་གཉིས་སོར་ལྔ་ལྔ། ། སྟོད་ནས་ཐིག་གདབ་ཅི་མཛེས་བྱ། ། ཚངས་ཐིག་དཔུང་ཐིག་འཛོམས་ས་ནས། ། སྟེང་གི་ཕྱོགས་སུ་ཞལ་དོ་བསྣུར། ། ནོར་བུ་མ་གཏོགས་སྐུ་དེ་ཡི། ། ལྟ་སྟངས་གཙུག་ཏོར་བར་ཚད་ཀྱི། ། སྲད་བུས་དཔུང་ཁྲིའི་སྟེང་ནས་བསྐོར། །
རྩེ་མོ་ཅུང་མནན་གཡས་གཡོན་དུ། ། ཅུང་ཟད་སྟེང་སྟོད་ཅི་མཛེས་བྱ། ། རྒྱབ་ཡོལ་དཔུང་པར་སོར་བརྒྱད་ཙམ། ། བསྣན་ལ་སྟོད་རྒྱས་དབྱིབས་ལེགས་བྱ། ། སྐོར་ཐིག་སྣ་ཡི་ཅི་རན་བྱ། ། འོག་ཏུ་ཚངས་ཐིག་གཡས་གཡོན་དུ། ། ཞལ་གཅིག་སོར་ལྔའི་ཚད་ཙམ་གྱི། ། ས་ནས་གྱེན་མཐུར་ཐིག་རེ་གདབ། ། དེ་དག་རྒྱབ་ཡོལ་ཕྱི་རྒྱའི་ཚད། ། སྟོད་རྒྱས་སྨད་ཕྱོགས་ཅུང་ཟད་ཞུམ། །
པད་འདབ་ཟླུམ་རྒྱས་དབྱིབས་འདྲ་བྱ། ། མཐའ་བསྐོར་མེ་རི་པ་ཊ་དང་། ། རྡོ་རྗེ་ཕྲེང་དང་ཟླུམ་བསྐོར་རྣམས། ། སོར་མོ་ཕྱེད་དང་བཞི་དང་ནི། ། སོར་དོ་དང་ནི་སོར་བརྒྱད་ཙམ། ། དེ་དག་བར་བར་མུ་ཏིག་ཕྲེང་། ། སོར་མོ་ཕྱེད་ཕྱེད་མཛེས་པས་བརྒྱན། ། དེ་ནས་བར་སྐོར་ལྡེམ་ལ་རྩེ། ། བཀོད་ལེགས་མཛེས་ཤིང་ཁྱད་འཕགས་བྱ། ། ལུགས་འདི་དེང་སང་མཛེས་པར་གྲགས། །
འོན་ཀྱང་ཕྱི་དུས་གདན་ཁྲི་རྣམས། ། བཞེངས་པ་ཤིན་ཏུ་ཉུང་བར་སྣང་། ། ཤོང་ན་ཤིན་ཏུ་གལ་ཆེ་བས། ། གང་འགྲུབ་ནན་ཏན་བསྐྱེད་པར་བྱ། ། གསུམ་པ་ལ། རྡོར་དྲིལ་ནི། བླ་མ་སྔ་མ་རྣམས་ཕྱི་དྲིལ་ནང་དྲིལ་གྱི་ཐ་སྙད་མཛད་པ་ལ། ཕྱི་རབས་པ་དག ནང་གི་རྡོར་དྲིལ་ནི་ངེས་དོན་ཡེ་ཤེས་ལ་བྱེད་དགོས་པས། རྟགས་ཀྱི་རྡོར་དྲིལ་ལ་ཕྱི་དྲིལ་གྱི་ཁྱབ་བོ་ཞེས་སྔ་རབས་པ་ལ་ཚིག་ངན་བཅས་ནས་སྨྲའོ། །
དེ་ནི་མི་འཐད་དེ། འོ་ན་ནང་གི་གསང་སྔགས་ངེས་དོན་ཡེ་ཤེས་ལ་བྱེད་དགོས་པས། བརྗོད་བྱེད་ཀྱི་གསང་སྔགས་ལ་ཕྱི་གསང་སྔགས་དང་ནང་གི་གསང་སྔགས་མེད་པར་འགྱུར་ལ། དེ་འདོད་ན་གསང་སྔགས་ཕྱི་ནང་གི་དཀྱིལ་འཁོར་ཞེས་སོགས་རྒྱུད་སྡེ་འོག་མ་ལ་ཕྱི་དང་། བླ་མེད་ལ་ནང་དུ་གྲགས་ཤིང་གྲུབ་པ་དང་། ཡོ་ག་ནས་བཤད་ཅིང་གྲགས་པའི་དེ་ཉིད་བཅུ་ལ། ཕྱིའི་དེ་ཉིད་དང་། བླ་མེད་ནས་བྱུང་བའི་དེ་ཉིད་བཅུ་ལ་ནང་གི་དེ་ཉིད་དུ་མཁས་པ་ཀུན་ལ་གྲགས་ཤིང་། རང་གི་ཀྱང་བདེན་ཞེན་གྱི་ཁས་བླངས་དང་འགལ་ལོ། ། དེས་ན་རྡོར་དྲིལ་གྱི་ཐ་སྙད་ཙམ་མདོ་སྡེ་འགའ་ཞིག་ནས་ཀྱང་འབྱུང་ཞིང་།
བྱ་སྤྱོད་ནས་ལག་ལེན་བྱེད་མོད་ཀྱི། ཆ་ཚད་སོགས་ཀྱི་མཚན་ཉིད་ནི། ཡོ་ག་དང་བླ་མེད་ནས་མ་གཏོགས་གཞན་དུ་མི་འབྱུང་ལ། ཡོ་གའི་བཤད་རྒྱུད་རྩེ་མོ་ནས་གསུངས་པའི་མཚན་ཉིད་ཅན་ལ་ཕྱི་དྲིལ་དང་དུས་འཁོར། སྡོམ་འབྱུང་། སམྤུ་ཊི་ལ་སོགས་ནས་བཤད་པ་ལ་ནང་དྲིལ་བུ་ཐ་སྙད་ངེས་པར་བྱེད་དགོས་པ་ཡིན་པས་མ་དག་པས་དག་པ་སུན་མ་འབྱིན་ཅིག འདི་གཉིས་ཀྱི་ངོས་འཛིན་ལ་ཡང་། མི་ཤེས་པ་དག་རྩེ་དགུ་དང་རྩེ་ལྔ་ལ་ཕྱི་ནང་དུ་བྱེད་པ་མི་འཐད་སྟེ། གཉིས་ཀ་ནས་གཉིས་ཀ་གསུངས་པའི་ཕྱིར་རོ། ། ཞི་དྲག་ཀྱང་དེ་དང་འདྲའོ། །
དེ་ནས་དེ་གཉིས་ཀྱི་ཁྱད་ཆོས་ཀྱི་གཙོ་བོ་ནི། རྩེ་ལྔ་དང་རྩེ་དགུ་གང་ཡིན་ཀྱང་། རྭ་རྣམས་ཆུ་སྲིན་གྱི་ཁ་ནས་མ་ཐོན་ཞིང་པདྨ་ལ་གནས་པ་དང་། མཐའ་རྭའི་རྩེ་རྣམས་དབུས་རྭ་ངོས་ལ་མ་ཟུག་པར་དབུས་རྭའི་མཐའ་པདྨ་དང་འཁོར་ལོ་ལ་སོགས་པའི་མཚོན་བྱེད་ཀྱིས་བསྐོར་བ་ལ་ཟུག་ཅིང་། རྭ་རྣམས་ནི་བ་དཱི་རའི་ཚེར་ལ་ལྟར་རྣོ་ཞིང་ཟུར་དང་ལྡན་པ་མིན་པར། ཟླུམ་པོར་གནས་པ་དང་། དྲིལ་བུའི་ཚངས་མགོའི་ཞལ་གྱི་འོག་ཏུ་བུམ་པའི་དོད་དུ་བུག་པ་ཡོད་པ་དང་། རྫ་མར་གྲགས་པའི་སྟེང་གི་པད་འདབ་ཀྱི་ཤར་དུ། སྤྱན་མའི་ས་བོན་ནམ་ཕྱག་མཚན་ཡོད་པ་རྣམས་ནི་ཕྱི་ཡིན་ལ། དེ་ལས་ལྡོག་ཅིང་སྒྲོལ་མའི་ས་བོན་ནམ།
ཕྱག་མཚན་ཡོད་པ་ནི་ནང་ཡིན་ནོ། ། དེ་ལྟར་ཕྱི་ནང་གཉིས་ལས། འདིར་ནང་གི་རྡོར་དྲིལ་གཙོ་བོར་བཤད་པར་བྱ་བ་ལ། མཚན་ཉིད་དང་། དག་པའོ། ། དང་པོ་ལ། དུས་འཁོར་ལས། ཟ་ར་རླུང་མེ་ཆུ་ས་འདོད་ལྷ་ལྷ་མིན་མི་རྣམས་ཀྱི་རྡོ་རྗེའི་ཚད་རིམ་པ་བཞིན་སོར་གཅིག་པ་དང་། གཉིས་པ་དང་། བཞི་པ་དང་།
ལྔ་པ་དང་། བརྒྱད་པ་དང་། དགུ་པ། བཅུ་གཉིས་པ་རྣམས་ནི་རིམ་པ་བཞིན་སྤྱི་བོའི་ནོར་བུ་དང་། མཐེ་བོའི་རྡོ་རྗེ་དང་། དཔྲལ་བ་དང་། མགྲིན་པ་དང་། ཕྲག་པར་འཕྱང་བའི་རྒྱན་དང་། སྙིང་ཁར་གདགས་པའི་རྒྱན་དང་། ལག་ཏུ་སོར་བའི་རྡོ་རྗེ་རྣམས་ཀྱི་ཚད་དུ་གསུངས་ཤིང་།
ཐམས་ཅད་ཀྱང་ལྟེ་བ་དང་ཕྱོགས་ཀྱི་ར་རྣམས་གསུམ་ཆ་མཉམ་དུ་བྱ་ལ། ཁྱད་པར་ཐ་མ་ཁ་གྱེས་པ་ཁྲོ་བོའི་དང་། ཟླུམ་པོ་ཞི་བའི་རྡོ་རྗེ་དང་། དྲིལ་བུ་ལ་ཚངས་མགོ་དེ་གཉིས་དང་། ཁ་སངས་པདྨ་རྒྱས་པ་དང་བ་ལང་གི་ཁའི་རྣམ་པར་གནས་པ་ནི། དེ་གཉིས་སུ་བཤད་དོ། ། རྡོ་རྗེའི་བར་གྱི་གསུམ་ཆ་ཡང་། གསུམ་ཆ་གསུམ་དུ་བྱས་པའི་བར་ལ་ལྟེ་བ་དང་། གཞན་གཉིས་ལ་པད་འདབ་རྭ་རྣམས་ཀྱི་དབུས་རྭའི་བཞི་ཆ་མཐའ་རྭ་ཟུག མཚམས་ལས་ཕྱིར་ལྷག་པ་གྲུ་བཞི་པ།
མཐའ་རྭའི་འོག་གི་གསུམ་ཆ་ཆུ་སྲིན་གྱི་ཁ་ནས་ཐོན་པ་ཕྱི་ལ་སྒྱེད་པ་སྟེང་གསུམ་གཉིས་ནང་དུ་སྒུར་བ། བ་དཱི་རའི་ཚེར་མ་ལྟར་གྲུ་བཞི་རྣོ་བ། དྲིལ་བུ་ཡང་དེ་བཞིན་དུ་གསུམ་ཆ་མཉམ་དུ་གནས་པ། དེ་ཡང་དུས་འཁོར་དགོས་ཀྱི་དབང་དུ་བྱས་ན། རྡོ་རྗེའི་ལྟེ་བ་ལ་ལྷའི་ཞལ་བཞི་བྱ་བ་ནི་ཚད་མེད་བཞི་དང་། དྲིལ་བུའི་ཚངས་མགོ་ལའང་ཞལ་བཞི་བྱ་བ་ནི་རྣམ་ཐར་བཞི་རྣམ་པར་དག་པ་ཡིན་ལ། བླ་མེད་སྤྱི་འགྲོའི་དབང་དུ་བྱས་ན། ཀཱ་ལི་ཐབས། ཨཱ་ལི་ཤེས་རབ་ཏུ་གྲགས་ལ། གསལ་བྱེད་ལ་དབྱངས་མེད་པ་མཚོན་པས་རྡོ་རྗེ་ལ་ཞལ་མེད་ཅིང་།
དབྱངས་བརྗོད་པ་དང་བཅས་པར་མཚོན་པས་དྲིལ་བུ་ལ་བཅོམ་ལྡན་མའི་ཞལ་གཅིག་གོ ། ཞེས་པ་ཙམ་གསུངས་ལ། སྒོམ་པའི་རྡོ་རྗེ་ནི་རྩེ་མོ་གསུམ་པ་དང་། ལྔ་པ་དང་། བདུན་པ་དང་། སོར་གཅིག་པ་དང་། སོར་གསུམ་པ་དང་། རེ་ལྔ་པ་སོགས་ཀྱང་བཤད་དོ། ། སྡོམ་འབྱུང་དང་སམྤུ་ཊི་ལ་སོགས་པར་ནི་སྤྱི་འགྲོའི་དབང་དུ་བྱས་པ། གཞན་འདྲ་བ་ལ།
རྭ་དང་པདྨའི་བར་དུ་ཟླ་གདན་ནམ། འོད་ཀྱི་ཕྲེང་བ་ཞེས་པ་གཅིག་བཤད་ལ། དབུས་རྭའི་རྩ་བ་ཟླུམ་པོ་དང་སྐེད་པ་ནས་ལྟར་སྦོམ་པ། གྲུ་བཞི་པ། རི་མོ་གསུམ་ཡོད་པ་བཤད་ལ། དྲིལ་བུ་ལ་ཤེར་ཕྱིན་གྱི་ཞལ་གྱི་འོག་ཏུ་སྟོང་ཉིད་ཀྱི་རང་བཞིན་གྱི་བུམ་པ་དང་། དེའི་འོག་ཏུ་བྲེའི་མིང་ཅན་ཚངས་མགོ་འཇུག་སའི་བུག་པ། དེའི་འོག་ཏུ་པདྨའི་གེ་སར་རི་མོ་གསུམ། དེ་ནས་འདབ་མགོ་མཐུར་དུ་བསྟན་པའི་པདྨ་འདབ་མ་བརྒྱད་པའི་ཤར་ལྷོ་ནུབ་བྱང་དུ་སྒྲོལ་མ། སྤྱན་མ།
མཱ་མ་ཀི། གོས་དཀར་མོ་རྣམས་ཀྱི་ཕྱག་མཚན་ནི། ས་བོན། ཏཱྃ་ལཱྃ་མཱྃ་པཱྃ། མེ་ནས་གཡས་བསྐོར་གྱི་མཚམས་བཞིར་ནོར་རྒྱུན་མ། ཙུན་དཱ། ཁྲོ་གཉེར་ཅན། ཕྲེང་བ་རྣམས་ཀྱི། བྃ་ཙུྃ་བྷྲིཾ་མཱྃ་རྣམས་དང་། འདབ་མའི་འོག་ཏུ་ཕྲེང་བ་སྟེ།
འདི་ལ་རིགས་གཞན་གྱིས་བྱེད་ན་འཁོར་ལོ་དང་པདྨ་སོགས་ཀྱི་ཕྲེང་བ་དང་། དེ་ལ་འཕྱང་བའི་དྲྭ་བ་དྲྭ་ཕྱེད། ཁ་ཁྱེར་གྱི་གོང་དུ་ཡང་རྡོ་རྗེའི་ཕྲེང་བ་བྱ་ཞིང་། ནང་དུ་ལྕགས་ཀྱི་དབྱི་གུ་ཟུར་བརྒྱད་པ་བྱ་ལ། དྲྭ་བ་དྲྭ་ཕྱེད་ཀྱི་ཁོངས་སུ་ཤར་ལ་སོགས་པའི་ཕྱོགས་བཞིར་གཡས་བསྐོར་གྱི་འཁོར་ལོ་རིན་པོ་ཆེ། པདྨ། རལ་གྲི། མེ་ལ་སོགས་པའི་མཚམས་བཞིར། སྤྱན། རྡོ་རྗེ།
པདྨ། ཨུཏྤལ་ལོ། ། དྲིལ་བུ་ཡང་སོར་བཅུ་གཉིས་པ་ཆ་མཉམ་དུ་བྱ། རྡོ་རྗེ་སེམས་དཔའི་དྲིལ་བུ་ཁ་ཅིག་སོར་དགུ་པ་དྲྭ་བ་དྲྭ་ཕྱེད་མེད་པ་ཚངས་མགོ་རྩེ་ལྔ་པ་དང་རྩེ་དགུ་པ་དཔའ་བོའི་དྲིལ་བུར་བཤད་ལ། རྡོ་རྗེ་རྩེ་དགུ་པ་ཡེ་ཤེས་ཀྱི་རྡོ་རྗེ་དང་། རྩི་ལྔ་པ་དམ་ཚིག་གི་རྡོ་རྗེར། རྡོ་རྗེ་མཁའ་འགྲོའི་རྒྱུད་ནས་བཤད་དོ། ། རྣམ་དག་ནི། དུས་འཁོར་ནས་སོར་གཅིག་པ་ནས། བཅུ་གཉིས་པའི་བར་རྣམས།
ལུས་ཀྱི་ནོར་བུ་དང་། གཙུག་ཏོར་དང་། དཔྲལ་བ་དང་། མགྲིན་པ་དང་། སྙིང་ག་དང་། ལྟེ་བ་དང་། གསང་གནས་ཀྱི་རྩ་འཁོར་གྱི་ཚད་དང་རྣམ་དག་སྦྱར་བ་ཙམ་ལས་མ་གསུངས་ལ། སམྤུ་ཊིར། ཕྱོགས་གཅིག་གི་རྭ་ལྔ་ནི་རྣམ་སྣང་དབུས་སུ་བྱས་པའི་རིགས་ལྔ། རྭ་གཞན་ལྔ་ནི།
དབུས་ཡེ་ཤེས། ཤར་རྡོ་རྗེ། བྱང་འཇིགས་བྱེད། ནུབ་རོ་ལངས། ལྷོ་གཏུམ་མོ་སྟེ། གདན་བཞིར་གསུངས་པའི་ཁྲོ་མོའམ། གཤེགས་མ་ལྔ། པདྨ་འདབ་མ་བརྒྱད་ཆ་གཉིས་ཀྱི་རིགས་ལྔ་ཕྱོགས་ནི། སྤྱན་རས་གཟིགས། བྱམས་པ།
མཁའ་སྙིང་། ཀུན་བཟང་། ཕྱག་རྡོར། འཇམ་དཔལ། སྒྲིབ་སེལ། ས་སྙིང་རྣམས་ཤར་ནས་གཡས་བསྐོར་རམ། བླ་མ་གོང་མ་རྣམས་གསང་འདུས་འཕགས་ལུགས་ཀྱི་སེམས་དཔའ་བརྒྱད་ལྟར་བཀོད། ཡུམ་ལྔ་ཕྱོགས་ནི། ཕྱོགས་བཞི་ལྕགས་ཀྱུ། ཞགས་པ།
ལྕགས་སྒྲོག དྲིལ་བུ་མ། མཚམས་བཞིར། ཙུན་དཱ། རིན་ཆེན་སྒྲོལ་མ། ལུ་གུ་བརྒྱུད་མ། གཞན་གྱི་མི་ཐུབ་མ་རྣམས་སུ་བསྒོམ་ཞིང་། ཡེ་ཤེས་པ་བཅུག་ནས་མཆོད་དེ་ཞུ་བ་ལས་བྱུང་བར་བལྟ་ཞིང་མོས་པ་ལྷའི་རྣམ་དག་དང་། བདེ་སྟོང་དབྱེར་མེད་ཀྱི་ངོ་བོར་མོས་པ་བདེན་པ་གཉིས་ཀའི་དང་། སྟོང་ཉིད་འོད་གསལ་རྐྱང་པར་མོས་པ་དོན་དམ་གྱི་དང་།
ལམ་ལྔ་དང་འབྲས་བུ་ཐམས་ཅད་ཀྱི་རང་བཞིན་དུ་མོས་པ་ཀུན་རྫོབ་ཀྱི་རྣམ་དག་རྣམས་བཤད་ལ། དྲིལ་བུ་ལ་ས་བོན་ནི། ཕྱག་མཚན་སྦྱར་བའི་ལྷའི་དང་། རྫ་མ་འདོད་ཁམས། སྟེང་གི་པད་འདབ་ས་བོན་དང་བཅས་པ་གཟུགས་ཁམས། བུམ་པ་ཤེས་རབ་ཀྱི་ཞལ་ལ་སོགས་པ་གཟུགས་མེད་དེ་ཁམས་ཀྱི་རྣམ་དག་དང་། ཁོང་སྟོང་ཕྱག་རྒྱའི་པདྨ། ལྕེ་ཟུར་བརྒྱད་པ་ཐབས་ཀྱི་རྡོ་རྗེ་སྟེ་དེས་པདྨའི་ནང་གི་རྩ་བརྒྱད་བསྐྱོད་པས་བདེ་ཆེན་འབྱུང་བ་ལྟར། ལྕེ་ཟུར་བརྒྱད་པས་ནང་གི་ཕྱོགས་མཚམས་བརྒྱད་དུ་བསྐྱོད་ནས་དཀྲོལ་བ་ནི་དྲིལ་བུ་གནས་བརྒྱད་དུ་དཀྲོལ་བའི་དོན་དུ་མན་ངག་སྙེ་མར་བཤད་ལ། ཀྲྀ་ཡ་ས་མུཙྪར།
ལྟེ་བ་དེ་ནས་སྙིང་ཀ་མགྲིན། ། ཁ་དང་སྣ་ཡི་བུ་ག་གཉིས། ། རྣ་བ་དག་དང་མིག་དག་དང་། ། དེ་བཞིན་སྤྱི་བོར་དྲིལ་བུ་དཀྲོལ། ། ཞེས་ཀྱང་བཤད་དོ། ། དེར་རྡོར་དྲིལ་ཐིག་སྒྲོམ་གྱི་ཁོག་ནས་འདོན་ལུགས་སོགས་རྒྱས་པར་བཤད་པ་ནི། སྤྲོ་ཞིང་ནུས་ན་དེར་བལྟའོ། ། ཚངས་མགོ་དང་རྡོ་རྗེ་རྩེ་དགུ་པ་ནི། ཕྱོགས་གཉིས་ཀ་རིགས་ལྔ་ཡབ་ཡུམ་བཞིའམ། བྷ་ཝ་བྷ་ཏྲས་དབུས་རྭ་རྣམས་སྣང་།
ཕྱོགས་གཅིག་གི་ར་སེམས་དཔའ་བརྒྱད། ཕྱོགས་གཅིག་གི་རྭ་སེམས་མ་བརྒྱད་དུ་བཤད་མོད་ཀྱི། པད་འདབ་བརྒྱད་ལ་དག་པ་མི་སྦྱོར་ན་མ་གཏོགས་བཟློས་པར་འགྱུར་རོ། ། རྭ་རྣམས་ཆུ་སྲིན་གྱི་ཁ་ནས་མ་ཐོན་པ་ནི། སྙིང་རྗེས་སེམས་ཅན་མི་གཏོང་བའོ། ། ཀྲྀ་ཡར་ཌཱ་མ་རུ་དང་རྩེ་གསུམ་དགྲ་སཏྭ་རལ་གྲི་སོགས་ཀྱི་ཚད་རྒྱས་པར་བཤད་པའང་སྤྲོ་ན་དེར་བལྟ་ལ། ཕྱག་མཚན་གང་དང་གང་གི་མགོ་བོ་འཛིན་མཁན་དེའི་མཐོ་རེ་དང་། ཡུ་བ་ཅན་གྱི་ཡུ་བ་རྣམས་ཁྲུ་གང་ལས་མི་ཐུང་བ་ཡུ་བའི་མཐར་རྡོ་རྗེས་མཚན་པ། ༈ རལ་གྲི་སྲིད་སོར་དྲུག་ཅུ་པ་དང་། ཞེང་དུ་སོར་བཞི་པ།
ཡུ་བའི་མཚན་ཉིད་རྒྱས་པ་སོགས་གསུངས་མོད་ཀྱི། ཕལ་ཆེར་སྒྲུབ་པ་སླ་ལ། ༈ ཁ་ཊྭཱཾ་ག་ནི། རྩེ་མོར་རྡོ་རྗེ་རྩེ་ལྔ་རྫོགས་པ། དེའི་འོག་ཏུ་མི་མགོ་སྐམ་པོ་གསུམ་བརྩེགས་དང་། དེའི་འོག་ཏུ་སྣ་ཚོགས་རྡོ་རྗེ་དང་། ཡུ་བའི་རྩེ་མོར་རྡོ་རྗེ་རྩེ་གཅིག་པའི་མཚན་པ་ལུགས་གཅིག་དང་། ཡང་ན་རྩེ་མོར་སྣ་ཚོགས་རྡོ་རྗེ། དེ་ནས་མི་མགོ་སྐམ་པོ་གཅིག དེ་ནས་རློན་པ་གཉིས།
དེ་ནས་རྡོ་རྗེ་རྩེ་རྫོགས་པ་ལ་བ་དན་གསུམ་པ་འཕྱར་བ། དེ་ནས་བུམ་པ་བཟང་པོ་ཤིང་ལོས་ཁ་བརྒྱན་པ་ཡུ་བ་དང་བཅས་པའི་ལུགས་གཅིག་དང་། གཉིས་ཀའང་ཡུ་བའི་སྟོད་སྦོམ་ཞིང་སྨད་འཕྲ་བ་དྲིལ་ཆུང་དང་བཅས་པ་དགོས་པ་དེར་བཤད་ལ། གཞུང་གཞན་དུ་ལུགས་སྔ་མ་བཞིན་ལས། མི་མགོ་སྐམ་རེད་རློན་པ་གསུམ་གྱི་འོག་ཏུ་སྣ་ཚོགས་རྡོ་རྗེ། དེ་ནས་བུམ་པ་ཡུ་བ་དང་བཅས་པའང་བཤད་དོ། ། བུམ་པ་ལ། ཞི་རྒྱས་ཀྱི་ནི་ལྟོ་བའི་སྦོམས་སུ་སོར་བཅུ་དྲུག ཞབས་ནས་ཁའི་བར་གྱི་དཔངས་སོར་ཉི་ཤུ་ལས། མགྲིན་པ་སོར་དྲུག
ཁའི་རྒྱབ་སོར་བརྒྱད་ཀྱི་དབུས་སུ་གསུམ་ཆ་བུག་པ། མཐར་མཆུ་སོར་གཉིས་འཕྱང་བ་ཡིན་ལ། ༈ བསད་བསྐྲད་ལ། སྦོམ་པོར་བཅུ་གཉིས། དཔངས་སུ་ཉེར་བཞི་ལས་མགྲིན་པ་སོར་བརྒྱད་ཡོན་པོ་ཁ་སོར་དྲུག མཆུ་སོར་གཅིག ༈ དབང་དགུག་ལ། བཟོ་བོ་མཁས་པས་ཇི་ལྟར་བྱས་པ། ༈ རེངས་པ་ལ། རྒྱ་དཔངས་མཉམ་པ་བཅུ་དྲུག་པ།
མགྲིན་པ་སོར་བཞི། ཁ་སོར་དྲུག མཆུ་སྦོར་ཞིང་སོར་གཉིས་པ་སྟེ། ཐམས་ཅད་ལ་རྩ་བ་མེད་པར་གསུངས་པས་ལྷུང་གཟེད་ཀྱི་གཤམ་ལྟ་བུ། བོད་ལ་གྲགས་པའི་མཆུ་མེད་པ་ཡིན་མོད་ཀྱི། ཁ་ནས་ཆུ་སྦྱིན་པ་མི་བདེ་བས། མཆུ་བྱས་པར་སྣང་བ་འགལ་བ་མེད་དོ། ༈ །བཞི་པ་ལ་བྲི་བྱ་ནི། གྲོ་ཁའམ་ཤིང་ཤུན་ནམ་ཤོག་བུ་དཀར་པོའམ་ཚོས་མ་རང་རང་གི་མདངས་གསལ་བ། ༈ ཚད་ནི།
རྒྱུད་གོང་མ་འགའ་ཞིག་ལས། སྐྲ་དང་མཆན་དུ་སྦ་བར་གསུངས་པས། སོར་བཅུ་གཉིས་པའམ། བཅུ་དྲུག་པའང་གསུངས་མོད་ཀྱི། བརྒྱད་སྟོང་པའི་མཇུག་ཏུ་གླེགས་བམ་ཤིན་ཏུ་ཆེན་པོ་ལ་ཡི་གེ་གསལ་བར་བྲི་བར་གསུངས་པ་སོགས་ཀྱང་ཡོད་པས་འབྱོར་སྐབས་དང་བསྟུན་ལ། རྒྱ་དཔེ་ལ་བུག་པ་གཅིག་པ་དང་གཉིས་པ་གཉིས་གསུངས་པའི་དང་པོ་ཆ་ལྔར་བྱས་པའི་ལྔ་གསུམ་ལྔ་གཉིས་ཀྱི་མཚམས་སུ་དང་། གཉིས་པ་ལ་ཆ་གསུམ་དུ་བགོས་ནས་བུ་ག་གཏོད་པའི་ཐད་སྐོར་གྲུ་བཞིའམ། ཟླུམ་པོ་རྒྱ་ཧ་ཅང་ཆེ་ཆུང་མིན་པ་མཛེས་པའོ། ། བོད་ནའང་སྤྱན་སྐོར་དུ་གྲགས་པའང་གསུང་རབ་ཆེན་པོ་ལ་རུང་ངོ་། ༈ །ཡི་གེ་ནི།
རྒྱ་གར་ན་ཚངས་པའི་ཡི་གེ་ལ་སོགས་པ་ཡིག་རིགས་དྲུག་ཅུ་རྩ་བཞི་ཡོད་པ་རྣམས་ལས། བོད་ཀྱི་མཁས་པ་མཐོན་མི་སམྦྷོ་ཊས། ཁ་ཆེའི་ཡི་གེ་དཔེར་བྱས་ནས། བོད་ཀྱི་ཡི་གེ་མ་སུམ་ཅུ། བུ་དྲུག་དང་བཅས་པ་མཛད་པ་ལས། རིམ་གྱིས་བརྒྱུད་དེ་ཁྱུང་པོ་གཡུ་ཁྲི་དང་། གསུམ་པ་གནོད་སྦྱིན་སོགས་ཀྱིས་དར་ཞིང་རྒྱས་པར་མཛད་པ། ཟབ་ཆེན་དང་ཟབ་ཆུང་། འབྲུ་ཆེན་དང་འབྲུ་ཆུང་། འབྲུ་ཆེན་ལ་ལི་ལུགས་དང་འདན་ལུགས།
གཤར་མ་དང་དཀྱུས་ཡིག་ལ་སོགས་པའི་ནང་ནས། གསུང་རབ་ཆེན་པོ་དག་ནི་ཟབ་ཆེན་དང་ཟབ་ཆུང་དང་། རྒྱ་གར་མཁས་པའི་གཞུང་འགྲེལ་རྣམས་ནི་འབྲུ་ཆེན་སོགས་དང་། བོད་ཀྱི་གཞུང་ལུགས་རྣམས་འབྲུ་ཆུང་སོགས་སུ་བྲི་བར་བྱ་ལ། ཡི་གེའི་མཚན་ཉིད་ཆ་ཚད་བརྡའ་དག་སོགས་ནི་སྤྲོ་བར་ནུས་མོད་ཀྱི་ཧ་ཅང་མང་བར་འགྱུར་བས་མ་སྤྲོས་སོ། ། སྣག་ཚ་ཡང་རབ་གསེར་དངུལ་ལ་བཙོ་ཆེན་དང་། བཙོ་ཆུང་སོགས་སྦྱང་འདུལ་ལ་ལེགས་པར་སྦྱངས་པ། ཐ་མ་སྣག་ཚ་དངོས་ཀྱང་རུང་སྟེ་མདངས་གསལ་བ་དང་། དམ་རན་པ་དང་། སྤྱིན་ཤ་ཆོད་པ།
ལག་ཆ་སྨྱུ་གུ་དང་སྨྱུ་གྲི་བདར་ལ་སོགས་པ་ཐམས་ཅད་ཚད་གཅིག་ལ་ཁེལ་བ། སླ་བཅོས་སུ་མ་སོང་བ་སྔོན་དུ་ལེགས་པར་སྦྱངས་ཤིང་བསླབས་ཏེ་བྲི་བར་བྱ་བ་ཡིན་ནོ། ། དེ་བཞིན་དུ་ཁང་བཟང་དང་རྟ་བབས་དང་ཁང་བརྩེགས་དང་དེ་དག་ཏུ་དགོས་པའི་ཤིང་གི་མཚན་ཉིད་དང་སོ་བག་གི་མཚན་ཉིད་དང་། སྒོ་གཞུག་པ་དང་། ཀ་བ་ཟུགས་པ་དང་། རྒྱ་ཕིགས་ཇི་ལྟར་བྱ་བའི་ཚུལ་ལ་སོགས་པ་ཡང་ཀྲྀ་ཡ་ས་མུཙྪར་རྒྱས་པར་གསུངས་པ་ཤེས་པར་བྱ་ལ། གཙུག་ལག་ཁང་ཆེ་ཆུང་གང་བྱེད་པ་ལ་ཆེར་གྱི་བརྒྱད་ཆའམ། བཅུ་ཆ་སྒོའི་ཞེང་དང་། དེའི་ཉིས་འགྱུར་སྲིད་དང་། སྒོའི་བཅུ་ཆ་རུ་བཞི་ལ་བྱ་བ་སོགས་ཀྱང་སྐབས་དང་སྦྱར་ལ།
ཐོག་འབུབས་ཀྱི་ཤིང་བརྩེགས་ལ་སོགས་པའང་དགོས་མོད་ཀྱི། རྒྱས་པར་བྱས་ན་ཡི་གེ་མང་ལ། རགས་རིམ་ནི་བཟོ་བོ་ཕལ་ཆེར་གྱིས་ཤེས་ཤིང་། གནས་མལ་གྱི་གཞི་ལ་སོགས་པ་ནས་བཤད་པས་འབུབས་ཚུལ་ནི། ད་ལྟ་སྒྲུབ་པ་ཡང་དཀའ་བས་འདིར་མ་སྤྲོས་སོ། ༈ །ལྔ་པ་ཇི་ལྟར་བཞེངས་པའི་ཆོ་ག་ལ་སྦྱོར་དངོས་རྗེས་གསུམ་ལས། དང་པོ་ལ་ས་ཆོག་དང་། སྟ་གོན་ནོ། ། དང་པོ་ལ་བརྟག་པ་དང་། སླང་བ་དང་།
སྦྱང་བ་དང་། བཟུང་བ་དང་། བགེགས་བཟློག་པ་རྣམས་ཕལ་ཆེར་དཀྱིལ་ཆོག་རྣམས་སུ་ཇི་ལྟར་བཤད་པ་བཞིན་བྱ། ཁྱད་པར་འགའ་ཞིག་འདིར་ཡང་བརྗོད་ན། དགེ་འདུན་གྱི་སྡེ་དང་རྟེན་གསུམ་སོགས་བཞེངས་པའི་ས་འམ། ཡོ་བྱད་འཚོལ་ཏུ་ཆས་པའི་ཚེ་ཕྱིའི་བལྟས་དང་། ༈ ས་བོན་འདེབས་དང་ལྗོན་ཤིང་འཇུག ། རྟ་དང་ཕྱུགས་ལུགས་འདེད་པ་དང་། ། ཁུར་བཟང་ཁྱེར་ནས་འོངས་དང་འཕྲད། ། ཕྱོགས་དེར་ལོངས་སྤྱོད་འཕེལ་བར་འགྱུར། །
ལྷ་གསོལ་མཁར་རྩིག་བག་མ་ལེན། ། ཁྱེ་འུ་མང་པོ་བརྩེ་བ་དང་། ། བཀྲ་ཤིས་རབ་གནས་བྱ་བ་དང་། ། བཞད་གད་དང་འཕྲད་བདེ་བསྐྱེད་འབྱུང་། ། དཀོན་མཆོག་གསུམ་དང་ཆོས་སྒྲོག་དང་། ། ཁ་ཏོན་བསམ་གཏན་སྒོམ་པ་དང་། ། ངུར་སྨྲིག་གྱོན་པ་སོགས་མཐོང་ན། ། སློབ་དང་འཆད་ཉན་འཕེལ་བར་འགྱུར། ། རྣལ་འབྱོར་ལྡན་པས་དེ་དུས་དང་། ། དེ་ཡིས་གླེང་མོ་བྱེད་དུས་ཀྱི། །
རླུང་གི་བལྟས་ལ་ཁྱད་པར་བརྟག ། གཞན་ཡང་བྱ་དང་ཁྱི་སོགས་ཀྱི། ། སྐད་དང་ཁ་ཡི་བལྟ་ཕྱོགས་སོགས། ། དུས་སྦྱོར་ཆེན་མོར་བཤད་རྣམས་བརྟག ། བལྟས་མཚན་བཟང་ན་མྱུར་དུ་བརྩམས། ། ངུ་དང་སྣོད་སྟོང་ཁྱེར་ལ་སོགས། ། ངན་པ་བྱུང་ན་ཕྱི་ལ་མནུར། ། ཡང་ཡང་ངན་ན་རིམ་གྲོ་དང་། ། གཞན་དུ་སྤོ་བ་ལ་སོགས་བྱ། ། གཟའ་སྐར་དུས་སྦྱོར་ལ་སོགས་རྩམ། །
བྱེད་པའམ་ས་རྡོ་སྐོ་བའི་སར། ། རྡོ་ལེགས་བྱང་ངམ་ཤར་རམ་སྟེང་། ། ཁ་བལྟས་མཐོང་ན་དགེ་བར་བཤད། ། རྡོ་ངན་ཕྱོགས་གཞན་བལྟས་ན་ངན། ། ས་བརྐོས་པ་ཡི་ཁ་དོག་སོགས། ། ཟུག་རྔུ་རྣམས་ཀྱི་བརྟག་ཚུལ་དང་། ། གང་དུ་དང་པོ་བསྐོ་བའི་ཚེ། ། ལྟོ་འཕྱེ་བརྟག་ཚུལ་ལ་སོགས་པ། ། ཁོ་བོས་དུས་འཁོར་འཇམ་རྡོར་སོགས། ། དཀྱིལ་ཆོག་མང་པོར་བཤད་ལ་བལྟོས། །
ལྟོ་འཕྱེ་བརྟག་ཚུལ་མདོར་བསྡུ་ན། ། སྟོན་ཟླ་གསུམ་ལ་མགོ་བོ་ཤར། ། དེ་བཞིན་གཡས་བསྐོར་བྱེད་པས་ན། ། ཇི་ཙམ་འོས་པའི་ཟླུམ་ཐིག་ལ། ། ཕྱོགས་རེར་གསུམ་གསུམ་ཚད་པ་ཡིས། ། དུམ་བུ་བཅུ་གཉིས་སྙོམས་པར་བྱ། ། རེ་རེའང་གསུམ་གསུམ་བགོས་པ་རྣམས། ། ཞག་བཅུའི་གནས་ཡིན་རགས་རྩིས་ནི། ། དེ་ཙམ་གྱིས་རྟོགས་རྒྱས་པར་ནི། ། དེ་ཡང་བཅུ་བཅུར་མཚན་མ་རྣམས། །
ཟླུམ་ཐིག་ཉིད་ལས་བགོས་བྱས་ལ། ། སྲིད་ཚད་མཐའ་ནས་མཐར་སླེབ་ཅིང་། ། ཞེང་ཚད་བཅུ་ཆའི་ཚད་ལྟར་བགྱིས། ། ཤིང་ངམ་ཤོག་བུ་ལ་སོགས་ཀྱི། ། ལྟེ་བར་དྲང་པོར་གཟེར་ནས་ནི། ། སྟོན་ཟླ་ར་བའི་ཚེས་གཅིག་ལ། ། སྟོད་མདུན་བྱང་ཤར་རི་མོ་དང་། ། སྨད་རྒྱབ་ལྷོ་ནུབ་རི་མོ་ལ། ། རེག་པར་བྱས་ལ་བཞག་རེ་བཞིན། ། སྟོད་ཀྱི་མདུན་ལ་གཡས་སུ་བསྐོར། །
དུས་ཚེས་གང་ཡིན་དེ་ཉིད་དུ། ། གནས་པའི་མདུན་དུ་རི་མོ་ལྔ། ། ཕྱེད་བཅས་ནང་གི་རྐོ་ས་དེར། ། སྲིད་ལ་བཅུ་ཆར་བྱས་པ་ཡི། ། སྟོད་ལ་གསུམ་དང་སྨད་དུ་དྲུག ། བོར་བས་བཅུ་ཆ་དེ་ཉིད་ཡིན། ། རིའུ་མིག་མང་པོ་དགོས་པ་ཆུང་། ། རྐོ་སའི་དམིགས་ནས་རྐོ་བ་ནི། ། ཆོས་དོན་འདོད་པ་དངོས་གྲུབ་འབྱུང་། ། ཡོན་ཏན་ཐམས་ཅད་འཕེལ་བར་གསུངས། །
མགོ་བོར་བརྐོས་ན་ཉེ་དུ་འཆི། ། རྒྱབ་ཏུ་རང་ཉམས་གནས་ནོར་བསྐྲོད། ། མཇུག་མ་རྟ་གླང་ཕྱུགས་རྣམས་དང་། ། འབངས་དང་སྟོབས་ནི་ཉམས་པར་འགྱུར། ། ཁམ་ལྔ་བརྐོས་པར་ཤིང་གྲོག་སྦུར། ། སྐྲ་སེན་ཐལ་བས་འཚེ་བར་འབྱུང་། ། རྡོ་ལས་རླུང་གིས་འཇིགས་པ་དང་། ། རུས་པས་ནད་འབྱུང་འགལ་དུམ་གྱིས། ། སྣ་ཚོགས་རིམས་རྣམས་འབྱུང་བར་བཤད། ། དེ་བཞིན་དུ་དཀྱིལ་ཆོག་རྣམས་ནས་བཤད་པའི་ཁ་དོག་དྲི་རོས་བརྟག་པ་སོགས་ཀྱི་སས་བརྟག་པ་དང་།
ཆུས་བརྟག་པ་ཡང་བྱས་ལ་ས་གཞི་འདོམ་གྲུ་བཞི། བ་བྱུང་དང་བདུད་རྩི་ལ་སོགས་པ་བྱུགས་པས། སློབ་དཔོན་རང་ཉིད་ཁྲུས་བྱས་ནས་ཆས་གོས་གཙུག་ཏོར་སོགས་དང་ལྡན་པས་ཡི་དམ་གང་ཡང་རུང་བའི་བདག་བསྐྱེད་བཟླས་པ་མཆོད་གཏོར་དང་བཅས་པ་བྱ་ཞིང་། ཆོས་སྐྱོང་དང་ཞིང་སྐྱོང་ལ་གཏོར་མ་བྱིན་ནས། གསང་འདུས་འཇམ་རྡོར་དུ་བཤད་པའི། ཁམས་གསུམ་གནས་པས་ལྷ་རྣམས་དང་། ། ཞེས་སོགས་ནས། དེ་ལྟར་བདག་གིས་ཁྱོད་ལ་ནི། ། མཆོད་ཅིང་གསོལ་གྱིས་མ་བསླུ་བར། ། རྨི་ལམ་ལ་སོགས་མཚན་མ་དང་། །
ལེགས་ཉེས་ལྟས་རྣམས་བསྟན་དུ་གསོལ། ། ཞེས་ལན་གསུམ་དང་། ཨོཾ་མུ་ཙི་ལི་སྭཱ་ཧཱ། ཨོཾ་མོ་ཧ་ནི་སྭཱ་ཧཱ། ཨོཾ་དནྟི་ལི་སྭཱ་ཧཱ། ཞེས་པ་རྨི་ལམ་བརྟག་པའི་སྔགས་འདི་ལན་ཉི་ཤུ་རྩ་གཅིག་བཟླས་ཏེ་ཁ་ལ་བསྔགས་ན། འཕགས་པ་འཇིག་རྟེན་དབང་ཕྱུག་གི་མདུན་པས་མཆོད་པ་སྔོན་དུ་འགྲོ་བས། མགོ་ལྷོ་དང་ཁ་ཤར་དུ་ཕྱོགས་པ་གོས་གཙང་མ་གྱོན་ཏེ་ཉལ་ནས་རྨི་ལམ་བརྟག་ཅིང་། ངན་ན་བཟློག་པ་བྱ་སྟེ་བསྐྱར་ཞིང་། བཟང་ན་མངོན་པ་དང་མི་མངོན་པ་ལ་བླང་བ་དང་།
གནང་བ་གསོལ་བ་དང་། སྦྱིན་སྲེག་ཞི་དྲག་དང་། རྫས་སྔགས་ལྟ་བ་དང་། སྟོང་པས་སྦྱང་བ་དང་། ས་བཟུང་བ་ལ་སོགས་པ་དཀྱིལ་ཆོག་ཇི་བཞིན་བྱ་ལ། དཀྱིལ་འཁོར་བྲི་བ་འཚལ་ཞེས་པའི་གནས་སུ། ལྷ་ཁང་ངམ། མཆོད་རྟེན་ནམ། རྟེན་གསུམ་བཞེངས་པར་འཚལ། ཞེས་སོགས་སྐབས་དང་སྦྱར་བའི་འདོན་པ་སྤོ་བར་བྱའོ། །
སྟ་གོན་ལའང་། ས་དང་ལྷ་དང་བུམ་པ། སྟ་གོན་གྱི་དཀྱིལ་ཆོག་བཞིན་དུ་བྱས་ཏེ། ལྷ་ལ་འདོན་པ་སྤོ་བའི་གསོལ་བ་བཏབ་ནས། ནམ་མཁར་བཞུགས་སུ་གསོལ་བར་བྱའོ། ། ཁྱད་པར་དུ་བཟོ་བོ་དང་རྒྱུ་ཆ་སྟ་གོན་ནམ། རང་གཙོ་བོའི་ང་རྒྱལ་དང་ལྡན་པས། བཟོ་བོ་དང་རྒྱུ་ཆ་རགས་རིམ་གང་བསོགས་དང་ལག་ཆ་རྣམས་བསགས་པའི་མདུན་དུ་མཆོད་གཏོར་བཤམས། བསང་སྦྱངས་བྱིན་གྱིས་བརླབས། བཟོ་བོ་སོགས་ཀྱང་ལས་སྔགས་དང་བགེགས་མཐར་བྱེད་ཀྱི་ཕྲེང་སྔགས་དང་བདུད་བགེགས་བསྲེག་པའི་སྔགས་ལ་སོགས་པ་དང་།
ལས་བུམ་གྱི་ཆུས་བགེགས་བསངས། སྭ་བྷཱ་ཝས་སྟོང་པར་སྦྱངས། སྟོང་པའི་ངང་ལས་བཞེངས་པར་བྱ་བའི་ལྷ་དེའམ། རྣམ་སྣང་ངམ། བགེགས་མཐར་བྱེད་དུ་ཆོ་ག་གསུམ་གྱིས་བསྐྱེད། དབང་བསྐུར་ཐོབ་པ་ཡིན་ན་དེ་རང་ཡང་བསྒོམ་དུ་གཞུག་ཅིང་། གྲུབ་ན་དབང་ཡང་བསྐུར། རྒྱུ་དང་ལག་ཆ་རྣམས་ཀྱང་བསང་སྦྱང་བྱས་ནས། སྟོང་པའི་ངང་ལས་རྣམ་སྣང་དུ་བསྐྱེད། རས་བྲིས་ཀྱི་ཐིག་ཚོན་གྱི་དཀྱིལ་ཆོག་བཞིན་དུ་བསྐྱེད་པ་རྣམས་ལ།
རིགས་གསུམ་མམ། ལྔའམ། དྲུག་གི་ས་བོན་ལ་སོགས་པ་རྣམས་ལ་སྤྱི་བོ་ལ་སོགས་པར་བཀོད། ཡེ་ཤེས་པ་ཡང་དང་ཡང་དུ་བཅུག དབང་ལྷ་སྤྱན་དྲངས་ཏེ་དབང་བསྐུར། མཆོད་ཅིང་བསྟོད། ན་མོ་བྷ་ག་ཝ་ཏེ་ཤཱཀྱ་མུ་ན་ཡེ་ཏ་ཐཱ་ག་ཏ་ཡ་ཨརྷ་ཏེ་སཾམྱག་སཾ་བྷཱུ་དྷ་ཡ། ཏདྱ་ཐཱ། ཨོཾ་མུ་ནེ་མུ་ནེ་མ་ཧཱ་མུ་ནེ་ཡ་སྭཱ་ཧཱ། ཞེས་དང་།
ཨོཾ་ན་མོ་བྷ་ག་ཝ་ཏེ་བཻ་རོ་ཙ་ནཱ་ཡ་པྲ་བྷ་རཱ་ཛ་ཡ། ཏ་ཐཱ་ག་ཏ་ཡ་ཨརྷ་ཏེ། སཾམྱག་སཾ་བུདྡྷཱ་ཡ། ཏདྱ་ཐཱ། ཨོཾ་སུཀྵྨེ་སུཀྵྨེ། ས་མེ་ས་མ་ཡ། ཤནྟི་དནྟེ། ས་མཱ་རོ་སྱ། ཨ་ན་ལཾ་བྷེ། ཏ་ར་བེ།
ནིར་ཀུ་ལེ་ནིར་ཝ་ནེ། ཡ་ཤོ་ཝ་ཏེ། མ་ཧཱ་ཏེ་ཛེ། སརྦ་བུདྡྷ་དྷིཥྛ་ན་དྷིཥྛི་ཏེ་སྭཱ་ཧཱ། ཞེས་དང་། རྟེན་འབྲེལ་སྙིང་པོ་བདུན་ལ་སོགས་པ་བཟླས་ཏེ་བྱིན་གྱིས་རླབས། ལྷ་རྣམས་ཞུ་བ་ལས་བྱུང་བའི་རྒྱུ་ཆ་རིན་པོ་ཆེའི་ཕུང་པོ་དང་། ལག་ཆ་རང་རང་གི་གཟུགས་སུ་བསྒྱུར། མེ་ཏོག་གཏོར་ཞིང་ཤིས་པ་བརྗོད་པ་རྒྱས་པར་བྱའོ། ། ཕྲེང་བ་སོགས་སུ་ཡིག་མཁན་འོད་དཔག་མེད་དུ་བསྐྱེད་པ་དང་།
སྨྱུ་གུ་དང་སྣག་ཚ་བྱིན་བརླབ་བཤད་པ་ནི་དངོས་གཞི་ཡིག་མགོ་འཛུགས་པའི་དུས་སུ་བྱེད་པ་ཡིན་ནོ། ། རྙིང་པ་གསོ་བའི་མཆོད་རྟེན་ལ། ཨརྒྷའི་ཆོ་གར་གྲགས་པ་ནི། ཆེན་པོ་ཆུང་ངུ་གཏོང་བ་སོགས་ནི་གཏན་མི་རུང་ལ། རྒྱུ་དང་ཚད་བཟང་དུ་གཏོང་བའམ། གནས་འོ་རྒྱལ་བ་ནས་མི་རྒྱལ་སར་སྤོ་བ་བྱེད་པ་ནི། རྒྱུད་དང་མཁས་པའི་གཞུང་ལས་གནང་བ་རིག་པས་ཀྱང་འཐོབ་ལ། འཆོས་རྒྱུའི་རྟེན་གྱི་དྲུང་དུ་མཆོད་པ་གང་འབྱོར་བཤམས། བདག་བསྐྱེད་གང་འགྲུབ་བཟླས་པ་དང་བཅས་པའང་བྱས་ཏེ། ལྷ་ལ་མཆོད་བསྟོད་རྒྱས་པར་བྱས་ནས།
ལྷ་སྟ་གོན་ནམ། རབ་གནས་ཀྱི་སྙན་གསན་གྱི་ཚིགས་བཅད་ལ། ཁྱེད་ཀྱི་དཀྱིལ་འཁོར་བྲི་བ་འམ། ། རབ་གནས་བགྱིད་པར་འཚལ་གྱི་གནས་སུ། ཁྱེད་ཀྱི་རྟེན་ནི་མཆོད་པར་འཚལ། ། ཞེས་པས་འདོན་པ་སྤོ་བའི་གསོལ་བ་ལན་གསུམ་གདབ། ཕྱོགས་སྐྱོང་ལའང་གཏོར་མ་བྱིན། ལེགས་ཉེས་ལྟས་རྣམས་བསྟན་དུ་གསོལ། ། གྱི་བར་ལན་གསུམ་དང་། རྨི་ལམ་བརྟག་པ་ཡང་སྔ་མ་བཞིན་བྱས་ལ།
རུང་བར་ཤེས་ན། སྐབས་སུ་བབ་པའི་ཚེ་ཆོ་ག་སྔ་མ་ལ་སང་ནི་བགྱིད་པར་འཚལ་གྱི་གནས་སུ་ད་ལྟ་བགྱིད་པར་འཚལ་བཅུག་པས་གསོལ་གདབ་ལན་གསུམ་གྱི་བར་དུ་བྱས་ནས། རྒྱུད་སྡེ་འོག་མ་ནས་མེ་ལོང་ལ་གཟུགས་བརྙན་འཆར་དུ་བཅུག་སྟེ། ཡེ་ཤེས་པ་དང་དམ་ཚིག་པ་མཐའ་དག་མེ་ལོང་གི་ནང་དུ་བཞུགས་པར་མོས་པ་བརྟན་པོ་བྱ། དར་དམར་པོས་ཞལ་བཀབ། རྒྱབ་ཏུ་རྒྱ་བྱས། མགོ་མཇུག་མི་ལོག་པའི་མཚན་མ་བྱས་ནས་མཆོད་གྲལ་དུ་བཞུགས་པ་ལ་མཆོད་པ་རྟག་ཏུ་འབུལ་བར་བཤད་ཅིང་། ཀྲྀ་ཡ་ས་མུཙྪར་རྡོ་རྗེའམ། ཕྲེང་བའམ། སྲད་བུ་ཁ་དོག་ལྔ་པས་བཅིངས་པ་ལ་བཞུགས་པའམ།
ཡང་ན་བུམ་པ་རྒྱན་དང་མཚན་མས་བརྒྱན་པའི་ནང་དུ་བཞུགས་པ་ལ་མཆོད་པ་འབུལ་བར་བཤད། དུས་འཁོར་རྒྱུད་དུ་རང་གི་ལག་པའི་རྡོ་རྗེ་ལ་བཞུགས་པར་ཡང་གསུངས་མོད་ཀྱི། སློབ་དཔོན་རང་ཉིད་ཀྱི་སྙིང་ཁའི་ས་བོན་ལ་བཞུགས་པ་ནི། བླ་མེད་ཀྱི་ཐུན་མོང་མ་ཡིན་པའི་ཆོས་ཡིན་པས། དེ་རྣམས་གང་ཡང་རུང་བ་ཇི་ལྟར་མོས་པ་བྱས་ལ། གཙུག་ཁང་དང་མཆོད་རྟེན་ནི་རྣམ་སྣང་དུ་བསྐྱེད་ནས་སྔར་བཞིན་བྱའོ། ། དེ་ནས་རྒྱུ་ཆ་རྙིང་པ་རྣམས་བཤིག་སྟེ། གསར་པ་ལ་གང་འདྲེ་བསྲེ་བ་དང་། མི་འདྲེ་བའམ། བསྐྱེད་པའི་མི་ཐུབ་པ་སོགས་ཡིན་ན།
རིའི་ཕུག་གམ་ཆུ་ཆེན་པོ་སོགས་ལ་དོར་སྟེ། རྙིང་པའི་རྗེས་མི་མངོན་པར་བྱས་ལ། གསར་པ་སྒྲུབ་ཚུལ་བཤད་ཟིན་དང་འཆད་འགྱུར་ལྟར་བྱའོ། ། དངོས་གཞི་ལ་སྔར་མེད་གསར་དུ་སྒྲུབ་པ་དང་། གྲུབ་ཟིན་གྱི་སྐྱོན་བསལ་བའོ། ། དང་པོ་ནི། གཙུག་ལག་ཁང་ངམ་མཆོད་རྟེན་དང་ཁང་བཟང་སོགས་ལ་འོག་གཞིར་བུམ་གཏེར་གཞུག་པར་གསུངས་པས་འབྱོར་ན་རིན་པོ་ཆེའམ། མ་འབྱོར་ན་རྫ་བུམ་གསར་པ་མཆུ་ལུང་མེད་པ་བྲེ་གང་ཡན་ཆད་ཤོང་བ་ལྔ་བྱི་དོར་བྱས་པའི་ནང་དུ་འབྲུ། སྨན། དྲི།
རིན་པོ་ཆེ། སྙིང་པོ་རྣམས་ལྔ་ལྔ། ཟས་སྣ་དར་ཟབ་ལ་སོགས་པ་དང་། རིགས་བརྒྱུད་མ་ཉམས་པའི་བཙན་པོའི་ཕོ་བྲང་། ཕྱུག་གི་ཁང་པའམ་བང་མཛོད། གནས་གཞིའི་སྒོ་ཁང་། གྲོང་ཁྱེར་གྱི་དབུས། བོད་ཀྱི་ཞིང་། འབྲོག་གི་ལྷས་བཟང་པོ་རྣམས་ཀྱི་ས་སྣ། རྡོ་སྣ།
རྡོའི་སྒྲོམ་བུ་བྱ་བའི་ཕྱིར་དུ་གཡམ་ལེབ་བཟང་པོ་ལ། འོག་ཏུ་འདིང་རྒྱུའི་པདྨ་དང་། སྟེང་དུ་འགེབས་རྒྱུའི་འཁོར་ལོ་དང་། ལོགས་སུ་བསྐོར་རྒྱུའི་བཀྲ་ཤིས་རྟགས་བརྒྱད་ལེགས་པར་བྲིས་པ་རྣམས་བཤམས། དགེ་འདུན་གྱི་བསྙེན་བཀུར་དང་། བཟོ་བོ་ལ་ལྟད་མོ་ལ་སྟོན་མོ་ལ་སོགས་པ་ཡང་ཚགས་སུ་ཚུག་པར་བྱས། རིགས་དང་གཟུགས་དང་ལང་ཚོ་དང་དཔལ་འབྱོར་དང་ལྡན་པའི་ཁྱིའུ་འམ། བུ་མོ་གཞོན་ནུ་བཞི་དང་། དེ་དག་གི་ལག་ཏུ་གཟུང་བར་བྱ་བའི་སྣོད་བཟང་པོར་བཅུད་ཉེར་ལྔ་དཔལ་བཤོས་ལ་སོགས་པ་ཡང་མི་འཐོགས་པར་བྱ་སྟེ། གཟའ་སྐར་དང་སྦྱོར་བྱེད་བཟང་པོའི་སྔ་དྲོའི་ཆར་དུས་སྦྱོར་བཟང་བ་ལ།
སློབ་དཔོན་རང་གིས་སྔགས་དང་བསྟུན་ནས། རྡོ་རྗེ་སློབ་དཔོན་གྱི་ཆས་གོས་བཟང་པོ་རྡོར་དྲིལ་དང་ལྡན་པའམ། འདུལ་བ་ལྟར་ན་ཆོས་གོས་རྣམ་གསུམ་ལེགས་པར་བགོས་དབུ་རེག་ཞབས་རྗེན། དགེ་འདུན་ཙམ་ཡོད་ཀྱང་དེ་བཞིན་དུ་བྱས། བཟོ་བོ་དང་ལས་བྱེད་པ་དང་ཁྱེའུ་སོགས་ཀྱང་རྒྱན་ཐམས་ཅད་ཀྱིས་བརྒྱན། བཟའ་བཏུང་བཟང་པོ་བཟོས་ཟིན་པའི་མཇུག་ཏུ། གང་དུ་བྱེད་པའི་གནས་དེར་ཕྱིན་ཏེ་མེ་ཏོག་འཐོར། ཡེ་དྷརྨཱ་དང་བཀྲ་ཤིས་བརྗོད་ཅིང་། ཕྱོགས་དེར་ཇི་ཙམ་མཚམས་པར་གཡས་བསྐོར་དུ་བཅགས། ཤེས་ན་ནག་རྩིས་ཀྱི་ཕྱོགས་བརྟག་པ་དང་།
དཀར་རྩིས་ཀྱི་སྒྲ་གཅན་གདོང་མཇུག་སོགས་ལ་འགྲམ་འཚོལ་བ་པོའི་གདོང་མ་ཐུག་པར་བྱ་ཞིང་། མི་ཤེས་ན་ཕྱོགས་ཐམས་ཅད་རང་བཞིན་མེད་པར་མོས་ཤིང་། བྱང་དང་ཤར་གང་རུང་དུ་ཁ་བལྟ་བར་བཤད་པ་བཞིན་དུ་བྱས། འདིར་ཡང་ལྟོ་འཕྱེ་བརྟགས་ནས་དབང་ལྡན་གྱི་ཟུར་ནས་གཡས་བསྐོར་གྱི་འགྲམ་འབྲུ་ཞིང་། ལས་མི་ཡང་ལས་ཐམས་ཅད་པར་བསྐྱེད་པ་སོགས་བྱས་ནས་བྱའོ། ། འགྲམ་ལེགས་པར་རྙེད་པ་ན། ཁྱེའུ་འམ་བུ་མོ་བཞི་པོས་ལག་པ་གཡོན་དུ་སྣོད་བཟང་པོ་བཅུད་ཀྱིས་བཀང་བ་དང་དཔལ་བཤོས་ལ་སོགས་པ་བཟུང་ཞིང་། གཡས་པས་སྲད་བུ་བཟུང་སྟེ། ཟུར་བཞིར་འཐེན་དུ་བཅུག་ནས། ཕྱོགས་ཅུང་ཟད་ཀྱང་མ་འཆུགས་པར་བྱས་ནས་ཟུར་བཞི་པོར་ཕུར་བུ་གདབ་ལ།
སྲད་བུ་བརྒྱངས་ཏེ་ཐིག་སྐུད་ལས་མ་འཆུགས་པར་འགྲམ་གཞུག་གོ ། ཕྱོགས་འཚོལ་བ་ན། ཕལ་ཆེར་སྨིན་དྲུག་འཆར་ས་ལ་ཤར་དུ་བྱེད་ནའང་། སྨིན་དྲུག་ནི་བྱང་ཤར་ནས་ནུབ་བྱང་དུ་ནུབ་པར་མངོན་སུམ་གྱིས་གྲུབ་པས། ཁང་པ་ཕལ་ཆེར་བྱང་ཤར་དུ་འཆུས་པ་མང་བར་སྣང་བ་ནི་སྐྱོན་ཡིན་པས། སྨིན་དྲུག་ནམ་མཁའི་དབུས་སུ་སླེབ་དུས་ཀྱི་ནར་སྟབས་མ་འཆུགས་པའམ། ཡང་ན་སྟོན་དཔྱིད་ཉིན་མཚན་མཉམ་པའི་ཉི་མ་འཆར་བ་དང་ནུབ་པ་ལ་ཤར་ནུབ་དྲང་ཐད་དུ་བྱ་ཞིང་། ས་ཆ་དང་ལུང་པའི་སྟབས་ཀྱི་བྱར་མེད་ན། གཙུག་ལག་ཁང་ལྟ་བུའི་ནར་སྟབས་དགོས་པ། དགོས་ཀྱི་ལུང་པའི་འཕྲད་གཅོད་དུ་ཡོང་ཞིང་།
ས་ཕྱོགས་དེ་ཉིད་ཀྱི་མདུན་ལ་མདུན་ཡོང་བར་བྱའོ། ། དེའི་ཚེ། ཕྱོགས་བཞིའི་རི་བཟང་དཔྱད་དང་ལྡན་པ་བཞི་ནས། རྡོ་ལེགས་ཚད་དང་ལྡན་པ་རེ་རེ་སྐྱེས་བུ་བཟང་ལྟས་ཚང་བ་རེ་ལེན་དུ་བཏང་ལ། ཟུར་བཞིར་བཞག་པར་བྱ་ཞིང་། གསེར་དངུལ་ལ་སོགས་པའི་རིན་པོ་ཆེ་གང་འབྱོར་ཡང་དེར་གཞུག་པར་བཤད་དོ། ། བུམ་གཏེར་ཡང་འགྲམ་གྱི་ཕྱོགས་བཞི་དང་དབུས་སུ་ས་བྲུས་པར་རྡོ་རྗེའི་སྒྲོམ་བུ་ལེགས་པར་བྱས་ཏེ་བཞག ཕྱོགས་སྐྱོང་གཞི་བདག་ལ་གཏོར་མ་བྱིན། གཏེར་ཆེན་པོའི་བུམ་པར་བསྒོམ་ནས། ཁྱེད་དཀར་ཕྱོགས་ལ་མངོན་པར་དགའ་བ་དང་།
ཁྱད་པར་གནས་གཞིའམ། གཙུག་ལག་ཁང་ངམ། མཆོད་རྟེན་འདི་བསྲུང་བའི་སྲུང་མ་ཐམས་ཅད་ལོངས་སྤྱོད་ཟད་མི་ཤེས་པའི་གཏེར་ལ་སྤྱོད་པར་གྱུར་ཅིག ཕྱོགས་འདིར་གནས་པའི་སྐྱེ་བོ་ཐམས་ཅད་ལ་ཡང་དགོས་འདོད་ཟད་མེད་དུ་འབྱུང་བའི་རོགས་མཛོད་ཅིག ཅེས་སོགས་ཀྱི་འཕྲིན་ལས་བཅོལ་ཞིང་ཤིས་བརྗོད་བྱ། ཡིད་ཀྱིས་གཞི་དེར་གང་འདོད་པའི་གཙུག་ལག་ཁང་ལ་སོགས་པ་དེ་ཉིད་སངས་རྒྱས་ཐམས་ཅད་ཀྱི་ཡེ་ཤེས་ལས་གྲུབ་པ་བཟང་ཞིང་གྱ་ནོམ་ལེགས་པར་གྲུབ་ཟིན་པ་ལ། སངས་རྒྱས་ཐམས་ཅད་ཀྱིས་བྱིན་གྱིས་རླབས་ཅིང་རྒྱུན་དུ་ཤིས་བརྗོད་མཛད་པ་དང་། ལྷ་དང་ཆོས་སྐྱོང་ཐམས་ཅད་ཀྱིས་སྒྲུབ་གྲོགས་དང་བསྲུང་སྐྱོབ་ལ་གཡེལ་བ་མེད་པ་དང་། ལྷ་མི་ཐམས་ཅད་ཀྱིས་ཉིན་མཚན་ཀུན་ཏུ་མཆོད་པ་འབུལ་བ་དང་། དེ་ཐམས་ཅད་སྲུང་འཁོར་ཐུན་མོང་དང་ཐུན་མོང་མ་ཡིན་པའི་ནང་དུ་ཚུད་པས།
བདུད་བགེགས་ནག་པོ་ལ་དགའ་བ་གང་གིས་ཀྱང་མི་མཐོང་བར་མོས་ཤིང་ས་ཆོག་གི་སྐབས་སུ་ཕུར་གདབ་བྱས་པའི་ཕུར་བུ་བསྲུང་བའི་ཁྲོ་བོ་དང་ཆོས་སྐྱོང་ཕྱོགས་སྐྱོང་ལ་གཏོར་མ་བྱིན་པ་སོགས་བྱས་པས་བགེགས་མེད་ཅིང་འགྲུབ་ཆེ་བར་འགྱུར་རོ། ། ལྷ་ཁང་ལ་སོགས་པ་ཤིན་ཏུ་རྒྱ་ཁྱོན་དང་ལྡན་པ་བྱེད་ན། གླིང་བཞི་གླིང་ཕྲན། གསེར་གྱི་རི་བདུན་རི་རབ་དང་བཅས་པའི་བཀོད་པའམ། རྣམ་པར་རྒྱལ་བའི་ཁང་བཟང་ལ་གྲོང་ཁྱེར་ལྟ་ན་སྡུག་ཚལ་གྱི་བསྐོར་བའམ། དཀྱིལ་འཁོར་ཆེན་པོའི་བཀོད་པའམ། གནས་མལ་གྱི་གཞི་ནས་འབྱུང་བ་ལྟར། དྲི་གཙང་དང་། ཁྱམས་དང་། སྒོ་ཁང་དང་།
གློ་འབུར་ལ་སོགས་པའི་བཀོད་པའམ། ཆུང་ངུ་ལ་ཇི་ལྟར་འཚམས་པའི་དཔྱད་དང་བཀོད་པ་མཛེས་པ། ཕྱི་ནང་གི་ས་དགྲ་མེད་པ་མཁས་པ་ཡིད་འཕྲོག་ཅིང་མཐོང་དགུ་དང་བ་འདྲེན་པ། སྣོད་མི་འཇིག་པའི་བར་དུ་འཇིག་མི་སྲིད་པ་ཙམ་གྱི་བརྟན་ཅིང་བསྲ་བ། ཐོག་གི་ཤིང་བརྩེགས་ལ་སོགས་པ་ཡང་འབྱོར་པ་དང་བསྟུན་པས་གང་ཤོམ་དང་གང་མཛེས་མཐངས་གསལ་ཞིང་ས་རྡུལ་ཆུང་བ་ལ་སོགས་པ་སྒོ་དུ་མ་ནས་ལེགས་པར་འབད་དེ། རང་གཞན་གྱི་ལུས་དང་ལོངས་སྤྱོད་དོན་ཡོད་པར་བྱའོ། ། མཆོད་རྟེན་དང་ལྷ་སྐུ་ལྷ་ཁང་གླེགས་བམ་ལ་སོགས་པ་སྒྲུབ་ཚུལ་ཆ་ཚད་དང་སྦྱར་ཏེ་གོང་དུ་བརྗོད་པ་བཞིན་ནོ། ། བཟོ་བོ་རྣམས་རྒྱན་གོས་བཟང་པོ་གྱོན། གསོ་སྦྱོང་ལ་གནས་པའི་ལག་ཏུ་བྱིན་གྱིས་བརླབས་པའི་ལག་ཆ་རྣམས་གཏད། ཁྱད་པར་ཡིག་མཁན་སྐད་ཅིག་གིས་འོད་དཔག་མེད་དུ་བསྐྱེད།
ཨོཾ་བཛྲ་ས་ཏྭ་ཧཱུྃ་གིས་སྨྱུ་གུ་དང་། ཨོཾ་ཨཱཿབིགྣན་ཏ་ཀྲྀཏ་ཧཱུྃ་གིས་སྣག་ཚའི་སྣོད་ལ་ལན་ཉེར་གཅིག་རེ་མངགས་ཏེ། རྡོ་རྗེ་དང་ཆོས་འབྱུང་དུ་མོས་པས་ལག་པ་གཡས་དང་གཡོན་དུ་གཏད་ལ། ཨོཾ་དྷཱིཿཤྲུ་ཏྲི་སྨྲྀ་ཏི་བི་ཛ་ཡེ་སརྦ་ཨཱ་ཛྙཱ་ན་པ་ཊ་ལ་ཨ་པ་ཧ་རི་ཎི་ཧྲི་སྭཱ་ཧཱ། ཞེས་བཟླས་ཤིང་། ཤེས་རབ་དང་ཡེ་ཤེས་སྦྱར་ཏེ་འོད་ཟེར་རྣམ་པར་འཕྲོ་བས་གང་བྲིས་པ་དེ་རྣམས་དེས་ཡོངས་སུ་རྫོགས་པར་འགྱུར་རོ། ། ཞེས་མོས་པར་བྱའོ། ། གཉིས་པ་ནི། དགོན་གནས་གྲོང་ཁྱེར་ལ་སོགས་ལ། ། སའི་དགྲས་སྐྱོན་བསྐྱེད་བཅོས་པར་བྱ། །
གཤིན་རྗེའི་ཁ་དང་སྲིན་པོའི་གདོང་། ། བྲག་དམར་སྤྲེ་འུ་ཁྲོས་འདྲ་དང་། ། མཚོན་ཆའི་ཟུར་གཏད་ལོགས་ཟུར་ནོར། ། བྲག་རི་མི་གཉིས་ཤིབས་འདྲ་དང་། ། སྔོན་པོ་བེར་ཁྲབ་གྱོན་འདྲ་རྣམས། ། རྨེ་དང་གྲི་འཛིངས་དམར་ངོ་ཡིན། ། བྲག་ཕུག་དམར་པོ་ཁ་བལྟས་ན། ། གློ་བུར་ནད་འབྱུང་ནོར་ལ་གཟན། ། ནག་པོ་འཕོངས་འདྲས་གླེན་ལྐུགས་ཡོང་། ། གཅན་གཟན་གདོང་སོགས་མི་མཛེས་པས། །
དོན་མེད་རྐྱེན་ངན་སྣ་ཚོགས་འབྱུང་། ། ཀུན་ལ་མཆོད་རྟེན་མཛེས་འདྲ་བའི། ། རི་ལས་སྲུབས་མེད་རྡོ་བླངས་ཏེ། ། གསེར་རམ་དངུལ་གྱི་རིན་པོ་ཆེ། ། འབར་དང་གཙུག་གི་ནོར་བུའི་སྔགས། ། བྲིས་ནས་དེར་གནས་ཐམས་ཅད་ཐུབ། ། མི་གཉིས་གཤགས་འགྱེད་འདྲ་བ་དང་། ། སེངྒེ་བྱ་ཁྱི་འཐབ་འདྲ་ན། ། དེ་དག་རྡོ་ལ་སྔ་མ་བཞིན། ། ས་བོ་སྟོད་སྨད་རལ་དང་འཁྱོམས། །
གྲགས་ངན་འབྱུང་ཕྱིར་རྫ་ལས་ནི། ། རིན་ཆེན་སྒྲོམ་བྱས་ཤིང་ཐོག་དང་། ། འགྲོན་བུ་དུང་དང་རིན་པོ་ཆེ། ། སྨན་དང་འབྲུས་བཀང་རིན་པོ་ཆེའི། ། གཏེར་དུ་བྱིན་རླབས་སྦས་པས་ཐུབ། ། སྦྲུལ་ནག་མཐུར་རྒྱུག་ཉ་སྦལ་དང་། ། སྡིག་པའམ་ཆུ་སྲིན་ཁ་གདངས་འདྲ། ། གློ་ལྕོང་སྨུ་ཆུ་མཛེ་ནད་འབྱུང་། ། ས་ལྕགས་རྡོ་ལ་བྱ་ཁྱུང་གཟུགས། ། མཐོ་གང་ལྷག་བྱས་བསྟན་པས་ཐུབ། །
རྔ་མོའི་གདོང་དང་རུ་སྦལ་མགོ ། བྱ་གཅན་སྡེར་མོས་བྲད་འདྲ་ན། ། ཡན་ལག་སྐྱོག་དང་གཞོན་དར་འཆི། ། ཆུ་སེར་ནད་འབྱུང་མི་མི་ཆགས། ། རྡོ་འམ་རྫ་ལ་སེང་གེའི་གཟུགས། ། བྱས་ཏེ་དེར་ཁ་བསྟན་པས་ཐུབ། ། རི་སྣ་སེམས་ཅན་གཟུགས་འདྲ་དང་། ། ཁྱི་ཚུགས་བསྒྱིད་ཆོམ་རེ་སྣ་ཟུག ། སྐྱེས་པ་གྲི་དང་བྱེས་སུ་འཆི། ། མི་ནོར་གཉིས་ཀ་མེད་པར་འགྱུར། །
རྡོ་འམ་རྫ་ལ་སེང་གེའི་གཟུགས། ། བཞི་བྱས་ཕྱོགས་བཞིར་ཁ་བསྟན་ཅིང་། ། ཟུར་བཞིར་གདུགས་དཀར་རྒྱན་མཚན་འཛུགས། ། དུར་ཁྲོད་ཆུ་འགྲམ་སྡིག་པའི་རྭ། ། བཀྲག་ཉམས་ས་མདོག་སྐྱ་ལ་ལོད། ། བསོད་ནམས་ལོངས་སྤྱོད་དབང་ཐང་ཆུང་། ། ཟས་ནོར་དགྲ་མང་ཚིག་མི་བཙན། ། ཤ་བ་ཡུ་ཐོད་དངུལ་ཆུ་དང་། ། རིན་ཆེན་འབྲུ་སྣས་བཀང་ལ་སྦ། ། རྫ་ཡི་ཀོང་བུ་ཕུལ་རེ་ལ། །
དགུ་རུ་སྨན་སྣ་བག་ཕྱེ་དང་། ། བསྲེས་པའི་རིལ་བུ་བ་དམར་གྱིས། ། འོ་མས་བཙོས་པས་ཀོང་བུ་བཀང་། ། རིན་ཆེན་གཏེར་དུ་བྱིན་རླབས་ནས། ། དབུས་དང་ཕྱོགས་མཚམས་བརྒྱད་སྦས་ཐུབ། ། སྲིན་མོའི་འདོམས་དང་མོ་མཚན་འདྲས། ། ཚུལ་འཆལ་འཁྲིག་པ་ལ་སྲེད་འགྱུར། ། རྡོ་ཡི་དབང་ཕྱུག་སྟེན་བཅས་ལ། ། ཚོགས་བདག་གཟུགས་བྲིས་བསྟན་པས་ཐུབ། ། རི་ཡོན་ཐལ་མདོག་མྱ་ངན་བྱེད། །
རྒན་མོ་ཉལ་འདྲས་མི་ཕྱུགས་ཉམས། ། རྫ་ཡི་ག་འུར་དྲི་མེད་གཟུངས། ། རྟེན་འབྲེལ་སྙིང་པོ་གུར་ཀུམ་གྱིས། ། བྲིས་གཞུག་རྒྱལ་མཚན་རྩེ་མོར་བཏགས། ། མཚོན་ཆའི་རྩེ་དང་ཧོམ་ཁུང་གཟུགས། ། གཅན་གཟན་མཆེ་གཙིགས་བྱ་མཆུ་འདྲས། ། གྲི་དམེ་གཞོན་དར་འཆི་ནད་རིང་། ། མཚོ་ནང་བླངས་པའི་རྡོ་ལེབ་ལ། ། གསེར་དངུལ་རྡོ་རྗེ་རྒྱ་གྲམ་བྲིས། ། ཤར་སོགས་ཕྱོགས་བཞིར་མཆོད་རྟེན་དང་། །
མེ་འབར་རི་དང་རྐང་གཅིག་ཤིང་། ། མཚོ་རྣམས་ཡོད་ན་སྐྱོན་འབྱུང་ཞིང་། ། རྒྱལ་བློན་མི་ཆེན་གྲར་ལྡང་བས། ། ཤར་དུ་ཤེལ་གྱི་མཆོད་རྟེན་དང་། ། ལྷོ་རུ་བུམ་པ་ཆུས་བཀང་བཞག ། ནུབ་ཏུ་མི་བསད་མཚོན་ཆ་ཟུགས། ། བྱང་དུ་རིན་ཆེན་བཞི་ཡི་ས། ། བླངས་ཏེ་མཚོ་དེར་བླུག་པས་ཐུབ། ། སྟེང་ངམ་འོག་ཏུ་རྒྱ་གྲམ་ལམ། ། བྲག་དང་ཆུ་འཐབ་པ་ཡི་སྣ། །
སྦྲུལ་ལྕེ་འདྲ་ན་གོད་ཆེ་ཞིང་། ། མི་འཐོར་ངག་གཙུག་གཟའ་ཟླ་འགྲས། ། ཕུར་པའི་མཆོད་རྟེན་ཕྱོགས་མཚམས་བཙིག ། བཀྲ་ཤིས་རི་ལས་རྡོ་བླངས་ལ། ། གསེར་དངུལ་བཀྲ་ཤིས་རྟགས་བརྒྱད་བྲིས། ། གྲོང་ཁྱེར་བཤིག་འདྲ་ཟངས་གོག་གཞོམ། ། རྒན་པོ་བྱ་ར་བྱེད་འདྲ་དང་། ། རྒན་མོ་ངུ་འདྲ་ཚིག་མི་བཙན། ། བརྗིད་ཆུང་ནོར་རྫས་མི་འདུ་བས། ། རྫ་གསར་གསེར་དངུལ་ཟངས་ལྕགས་བསྲེས། །
རིན་ཆེན་འབར་བའི་གཟུགས་བྱས་ནང་། ། སྟོན་པའི་རིང་བསྲེལ་སྨན་བཅས་གཞུག ། མཁར་རམ་དབུ་རྩེའི་རྩེར་བཙུགས་ཐུབ། ། སྟག་སྐྱ་ཁ་གདངས་ཟོར་གཞུ་འདྲས། ། ལོངས་སྤྱོད་སྒྲུབ་དཀའ་རྩོད་མང་ཞིང་། ། ཐ་མར་མྱུར་དུ་འཇིགས་འགྱུར་བས། ། གླང་ཆེན་ཤ་ཅན་རྟ་རུས་ལ། ། སྟོབས་པོ་ཆེའི་གཟུགས་བྲིས་ནས། ། ཕྱོགས་བཞིར་གདབ་ཅིང་རྩ་བརྒྱད་བྱ། ། སཱ་ཙྪས་བསྐོར་བས་ས་དགྲ་འཇོམས། །
གཟུགས་དང་ཡི་གེ་ལ་སོགས་ཀུན། ། རབ་གནས་བྱས་ནས་ཕྱོགས་དེར་བསྟན། ། ས་དགྲའི་རྡོ་བླངས་འགྲམ་འོག་ཏུ། ། སྦས་ན་ངན་དཔྱད་མཐའ་དག་ཐུབ། ། ས་སྒོ་གནམ་སྒོ་རི་བྱེ་དང་། ། གོང་ཉག་རི་གདོང་ཐག་རིང་གི ། ལུ་ཆུའི་རྒྱང་མདའ་ཤར་གྱི་བྲག ། མཆོད་རྟེན་འདྲ་ལ་སཱ་ཙྪ་དང་། ། གབ་རྩེ་བཀྲ་ཤིས་ཀྱིས་བཀང་བའི། ། རིགས་གསུམ་རིགས་ལྔའི་རྩ་བརྒྱད་བྱ། །
རི་བྱེའི་སྟེང་དུ་སཱ་ཙྪ་འམ། ། ཁང་སྟེང་རྡོ་བཟང་བཞག་པས་ཐུབ། ། གངས་ཟེར་མཐོང་སར་མེ་དཔུང་བྲི། ། ཕ་ཝམ་ཕོ་རང་ས་འོག་གཞུག ། ཡང་ན་དེ་སྟེང་མཆོད་རྟེན་བྱ། ། ནུབ་བྱང་སྟག་སྐྱ་རྒྱུ་སྲང་བཅད། ། ཡང་ན་ཤིང་གི་ཁྲམ་གཉེར་བསྟན། ། ལྷོ་བྱང་འབྲུག་སྔོན་ཟམ་པ་བྱ། ། ལྷོ་ཡི་རུས་སྦལ་དབྱུང་ངམ་སྒྲིབ། ། བྱང་གི་བྱ་དམར་བྲག་གིས་མནན། །
ཤིང་སྐམ་གང་ན་འདུག་ཀྱང་བཅད། ། ཁྱུང་གླང་འདྲ་ལ་སེང་གེ་བསྟན། ། སེང་གེ་འདྲ་ལ་མཆོད་རྟེན་བསྟན། ། ཆུ་རྒྱུན་ས་ཡིས་བསྲུབས་པ་དབྱེ། ། ལམ་ལ་ཁྲམ་གཉེར་མང་དུ་བྱ། ། ས་གྲུམ་ཕུག་དང་ས་དོང་སུབ། ། གོང་གི་ལམ་ཆེན་གྲོག་པོ་ཡང་། ། མགོ་ཟླུམ་རི་ལ་རྩེ་མོ་གདགས། ། ཡིད་དུ་མི་འོང་གང་མཐོང་སྒྲིབ། ། ཕྱི་ཡི་ས་དགྲ་དེ་ལྟར་བཅོས། །
ནང་གི་བཅོས་ཐབས་བཤད་ཀྱིས་ཉོན། ། ཀ་བ་མཐོང་ཁ་གྲུ་གསུམ་ལ། ། ཀ་མཐོངས་ངོས་ལ་གྲུ་གསུམ་བྲི། ། ཀ་བརྒྱད་གཡུ་རུང་རིས་རེ་བྲི། ། ཉི་མ་ཕྱེད་འགྲིབ་མེ་ཤེལ་བཞག ། གང་འོག་གདུང་གི་མཐོ་དམན་ལ། ། སྟག་པ་ཤིང་ལ་ཕོ་གཟུགས་དང་། ། གླང་མར་མོ་བྲིས་གོང་འོག་བརླན། ། རྒྱ་གྲམ་གདུང་གི་སྟེང་འོག་ལ། ། འཁོར་ལོ་རྩིབས་བརྒྱད་པདྨ་བྲི། །
རོ་མཐོན་གདུང་ལ་གྲོ་ག་ལ། ། རུས་སྦལ་ལྐོག་སྔགས་བྲིས་ལ་སྦྱར། ། དེ་རྣམས་མ་བཅོས་སྐྱོན་མཐུན་པར། ། ཆོམ་རྐུན་འབྱུང་ཞིང་འཐབ་མོ་མང་། ། བྱེས་སུ་འཆི་དང་ནོར་ལག་ཟན། ། སྒོ་ལ་དངུར་གདོང་གཏད་པ་ལ། ། སྟག་དང་ནོར་བུ་འཁྱིལ་པ་བྲི། ། རལ་པོ་གྲུ་གསུམ་བྲུས་ལ་བསུབ། ། ཕྱོགས་ལ་ཟུར་སོང་ཤིང་ཆ་རྣམས། ། དྲང་པོར་ཕུབ་པས་བཅོས་པར་བྱ། །
མ་བཅོས་ཚེ་ཐུང་ནོར་མི་ཆགས། ། འཁོར་གཡོག་མི་འཕེལ་མི་ཁ་སྡང་། ། ཕུག་མཐོས་དཀར་ཁུང་མཐོས་པ་ལ། ། མེ་ཏོག་རིན་ཆེན་འཕྱང་བ་བཏགས། ། ཁྱམས་ཀྱི་སྟོད་ལས་སྨད་མཐོ་ན། ། རིམ་བཞིན་རྡོ་རྗེ་གཡུ་རུང་བྲི། ། སྣོད་ལས་ཁྱམས་སྨད་ཤིང་བཟང་ན། ། རིམ་བཞིན་ཨཱཿདང་ཧཱུྃ་རེ་བྲི། ། གདུང་ལས་ཕྱམ་རྣམས་སྦོམ་པ་ལ། ། རིམ་བཞིན་ཟླ་རྫོགས་ཟླ་ཚེས་བྲི། །
མ་བཅོས་དཔོན་གཡོག་གོ་ལྡོག་ཅིང་། ། ཕ་ལ་བུ་མི་སྙན་པ་དང་། ། ཁྱོ་ལས་ཆུང་མ་དབང་ཆེར་འགྲོ། ། ཕྱི་སྒོ་གཉིས་བྱས་བོ་སར་བསྟན། ། སྒོ་གོང་བྱང་ཆེན་མཆོད་རྟེན་བཞེངས། ། སྒོ་གོང་གདུང་བཀལ་རྟགས་བརྒྱད་བྲི། ། གཞན་གྱི་ཁང་ཟུར་ཟུག་པ་ལ། ། ལྷ་བབས་མཆོད་རྟེན་ལེགས་པ་བཞེངས། ། ཚང་བང་གཞན་ལས་མཐོས་ན་དམད། ། འཁོར་སར་རང་འཐག་བཙུགས་འཁོར་ན། །
ཁྲོ་བོའི་དྲག་སྔགས་བྲིས་པས་ཐུབ། ། བྲེས་ལ་གདོང་བཙུགས་བུམ་གཏེར་གཞུག ། རོ་མཆན་བཏོན་ལ་གཏེར་གཞུག་བསུབ། ། མ་བཅོས་ནང་འཐབ་འབྲུ་མི་སྨིན། ། ནོར་ཕྱུགས་གོད་ཆེ་གང་སྟོངས་ཡོང་། ། ཁང་བདག་འཕོས་དང་ཞིག་མང་ལ། ། འཁོར་ལོ་རྩིབས་ལྔར་འབྱུང་བ་ལྔའི། ། སྔགས་བྲིས་རྩེ་སྨན་དཀུས་ལ་དྲིལ། ། རུས་སྦལ་ཁོག་པར་རིན་ཆེན་བཅས། ། བཅུག་ནས་གདུང་ལ་ཁ་ཕྱིར་བསྟན། །
གཡོས་མ་གདུང་གི་ཐད་སོང་དང་། ། ཉལ་བའི་ཐད་དུ་གདུང་བྱུང་ན། ། གདུང་ལ་ཁྲམ་གསུམ་བྲིས་པས་ཐུབ། ། ཤིང་གི་མགོ་མཇུག་ལོག་པ་ལ། ། ཤིང་ལོ་བྲི་བྱ་མ་བཅོས་ན། ། འཁོར་འཆི་ན་ཚ་འབྱུང་ཕྱིར་བཅོས། ། བུག་པ་མང་ན་བསྲིས་མི་རྨེ། ། སྒོ་ལ་བུག་མང་ནང་ཚགས་ཆུང་། ། ནང་དུ་བྲག་ཆ་འབྱུང་བ་དང་། ། ཤིང་ཁ་ཧྲག་ཤར་བསྟན་པ་དང་། །
ཕྱམ་སྣ་གདུང་སྣ་ཕྱིར་མཐོན་དང་། ། ཕྱི་སྒོ་བྱང་ངམ་ནུབ་བསྟན་དང་། ། ཁང་པ་གྲུ་གསུམ་གྱེན་ལ་ནར། ། ཀ་བ་ཁ་ཡར་རྩིག་ཟུར་མང་། ། ཉི་ཟླ་ལན་གཉིས་འཆར་བ་དང་། ། ཉི་ཟླ་ཁལ་དུ་བཀལ་བ་དང་། ། སྒོ་ཀུན་ཐད་ཀར་ཟང་ཐལ་རྣམས། ། ནད་དང་སྡུག་བསྔལ་ཡིད་མི་བདེ། ། མགྲོན་མང་འཐབ་རྩོད་འབྱུང་ཕྱིར་བཅོས། ། སྤྱིར་ན་ཡོན་ཏན་མང་ལྡན་ཡང་། །
སྐྱོན་ཆེན་གཅིག་གིས་འཇོམས་པ་དང་། ། སྐྱོན་མང་དེ་ལས་ལྡོག་པའི་ཕྱིར། ། ཆོས་ཀུན་མཉམ་ཉིད་དུ་ཤེས་ཤིང་། ། ཚོགས་གཉིས་རྒྱ་ཆེན་སྔོན་སོང་བའི། ། བཤེས་གཉེན་ཡོན་ཏན་ཀུན་ལྡན་དང་། ། རྟེན་གསུམ་བྱིན་རླབས་ཁྱད་འཕགས་དང་། ། སྐྱེས་བུ་བསོད་ནམས་ཆེར་ལྡན་པའི། ། ངན་དཔྱད་མཐའ་དག་ཐུབ་པར་འགྱུར། ། དེ་ཕྱིར་དེ་དག་འབད་པས་བཙལ། ། ཤེས་པའི་སྐྱོན་རྣམས་ལེགས་པར་བཅོས། །
མི་ཤེས་བཟློག་ཕྱིར་དགེ་ལ་འབད། ། ཡུལ་ཁམས་བཀྲ་ཤིས་འབྱུང་འདོད་པས། ། ཤར་དུ་ལྗོན་ཤིང་ཁྱད་འཕགས་འཛུགས། ། ལྷོ་རུ་བུམ་གཏེར་བཟང་པོ་གཞུག ། ནུབ་ཏུ་རིགས་གསུམ་མགོན་པོ་བརྩིག ། བྱང་དུ་མཚན་ལྡན་མཆོད་རྟེན་བཞེངས། ། བཀྲ་ཤིས་དགེ་མཚན་གཞན་ཡང་བྱ། ། ཞེས་བསྟན་པ་རིན་པོ་ཆེ་ཡུན་རིང་དུ་གནས་པ་དང་། འཕེལ་ཞིང་རྒྱས་པ་དང་། ཕན་བདེ་འབྱུང་བའི་རྟེན་འབྲེལ་ཁྱད་པར་ཅན་ཡིན་པས།
ལེགས་པར་བསླབས་ཏེ་བླང་དོར་བྱའོ། ། མཇུག་ནི་ལེགས་པར་གྲུབ་ནས། ཐོག་མར་བཟོ་བོ་རྣམས་ཡོན་དང་རྫོངས་ལ་ཁ་སྨྲས་མེད་པར་མཉེས་པར་བྱ་ཞིང་། རྟེན་གསུམ་ཐམས་ཅད་རབ་གནས་དང་མངའ་གསོལ་གྱི་བཀྲ་ཤིས་ཤིང་བསྟན་པར་བྱ་བ་ཡིན་པས། རབ་གནས་ཀྱི་སྔོན་དུ་དགོས་པའི་གཟུངས་ཞུགས་ཅི་དགོས་རྣམས་མ་འཆུགས་པ་ཤིན་ཏུ་གལ་ཆེ་སྟེ། དུས་ཕྱིས་མཁས་རློམས་བསྟན་པ་ལ་དབང་ཟ་བ་དག་གིས་རྟོག་བཟོ་མང་དུ་བྱས་ཤིང་། རྟེན་བཞེངས་ཀྱང་ཕྲན་ཚགས་དར་དུ་སོང་ཞིང་། དེ་དག་ལ་རང་བཟོའི་གཟུངས་གཞུག་བྱས་པས་ཕྱིན་ཅི་ལོག་ཏུ་སོང་བ་དག་གིས། བོད་འབངས་འཐབ་རྩོད་ཀྱིས་གང་བ་འདིའི་དངོས་རྒྱུ་བྱས་པར་ངེས་པའི་ཕྱིར་རོ། ༈ །དེས་ན་གཟུངས་ཞུགས་སྤྱིར་བཤད་པ་དང་།
གནོད་སྦྱིན་འཁོར་ལོ་བྱེ་བྲག་ཏུ་བཤད་པ་དང་། དེས་གནམ་རྒྱན་གྱི་དཀྱིལ་འཁོར་བྲི་ཚུལ་བདེ་བླག་ཏུ་གྲུབ་པའོ། ། དང་པོ་ནི། སྐུ་གཟུགས་དང་མཆོད་རྟེན་གྱི་ནང་དུ་བཞུགས་པར་བྱ་བའི་རིང་བསྲེལ་ནི་བཞིར་གསུངས་ཏེ། སྐུ་གདུང་གི་དང་། ཡུངས་འབྲུ་ལྟ་བུའི་དང་། སྐུ་བལ་གྱི་དང་། ཆོས་སྐུའི་རིང་བསྲེལ་ཏེ། གདུང་རུས་རྐྱང་པ་དང་། རིང་བསྲེལ་དངོས་དང་།
སྐུ་སྐྲ་ཕྱག་སེན་དང་། གཟུངས་སྔགས་རྣམས་ཏེ། དང་པོ་གསུམ་ནི་གོས་དར་རམ། རས་གྱི་འཐུམ་བཟང་པོར་དྲི་སྨན་ཁྱད་པར་ཅན་དང་བཅས་ཏེ་རྟེན་གྱི་ཇི་ལྟར་མཐོ་སར་བཞུགས་ཤིང་། གང་ཟག་དམན་པའི་རུས་པ་སོགས་ནི་རྟེན་གྱི་ནང་དུ་བཅུག་ན། དེ་ལ་གང་ཟག་ཁྱད་པར་ཅན་གྱིས་ཕྱག་མཆོད་མཛད་པའི་ཚེ། གང་ཟག་དེ་ལ་ཤིན་ཏུ་གནོད་པར་འོད་བསྲུངས་རྫོགས་བྱེད་ཀྱི་གཏམ་རྒྱུད་ལས་གྲུབ་པས་མི་རུང་ལ། གལ་ཏེ་འཇུག་ན་ལྷར་བསྐྱེད་པའི་རུས་ཆོག་ཁྱད་པར་ཅན་བྱས་ཏེ་སཱ་ཙྪ་གདབ་པའམ། ཡི་གེའི་སྣག་ཚ་ལ་བསྲེ་བ་སོགས་བྱས་ན་རུང་ངོ་། ། དེ་ན་དང་པོ་གསུམ་ནི།
སངས་རྒྱས་དངོས་སམ། དེ་དང་འདྲ་བའི་གང་ཟག་ཁྱད་པར་ཅན་གྱི་དབང་དུ་བྱས། བཞི་པ་ལ་སྟོད་སྨད་ཀུན་ཏུ་རུང་བའི་གཟུངས་ཆེན་བཞིའམ་ལྔར་གྲགས་ཏེ། གཙུག་ཏོར་རྣམ་རྒྱལ་དང་། དྲི་མེད་དང་། བྱང་ཆུབ་རྒྱན་འབུམ་དང་། གསང་བ་རིང་བསྲེལ་རྣམས་སམ། ཡེ་དྷརྨཱ་དང་ལྔའོ། ། ཨོཾ་བཛྲ་ཨཱ་ཡུ་ཥེ་སྭཱ་ཧཱ། ཞེས་པ་སྲོག་ཤིང་བརྟན་པའི་གཟུངས་ཏེ་མཆོད་རྟེན་གྱི་སྲོག་ཤིང་ལ་མང་དུ་བཀྲི་ཞིང་།
ལྷ་སྐུ་ཆེ་བ་རྣམས་ལའང་ཙནྡན་དཀར་པོའམ་ཤུག་གསར་སོགས་ལ་གང་རན་བྱས་ཏེ་བཀྲི་བར་བྱའོ། ། ཨོཾ་སརྦ་བི་དྱཱ་སྭཱ་ཧཱ། ཞེས་པ་རིག་པ་ཆེན་པོའི་གཟུངས་ནི་མཆོད་རྟེན་གྱི་བུམ་པ་དང་ལྷའི་ཐུགས་ཀ་དང་། ཐང་ཀའི་ཡང་རྒྱབ་ཀྱི་ཐུགས་ཀའི་ཐད་དུ་མང་དུ་བཞུགས་ཤིང་བྲིའོ། ། གཞན་ཡང་མིད་པ་སྙིང་། རྣ་བར་ཕྱག་རྡོར་ལ་སོགས་པ་བསྐྱེད་དམ། སྐུ་གསུང་ཐུགས་དང་ལུས་དཀྱིལ་གྱི་ལྷ་ལ་སོགས་པའི་སྙིང་པོ་དང་ས་བོན་ཡང་གནས་དེ་དང་དེར་གཞུག་པར་བྱའོ། ། གཞན་ཡང་དངོས་བརྒྱུད་ཀྱི་བླ་མའི་མཚན། ཨོཾ་ཨཱཿན་མོ་བཛྲ་དྷ་ར་ཡ་ཧཱུྃ། ཞེས་སོགས་འབྲུ་གསུམ་གྱི་དབུས་སུ་ཚུད་ཅིང་།
ན་མོ་བཞི་པའི་རྣམ་དབྱེ་དང་བཅས་པ་རྒྱ་སྐད་དག་པ་དང་། མི་ཤེས་ན། ཨོཾ་ཨཱཿརྡོ་རྗེ་འཆང་ལ་ཕྱག་འཚལ་ལོ་ཧཱུྃ། ཞེས་སོགས་བོད་སྐད་དུ་བྱས་པའང་རུང་སྟེ། ཤོང་ན་མདོ་སྔགས་ཀྱི་བརྒྱུད་པ་གང་ཤོང་བུ་སྟོན་རིན་པོ་ཆེས་བསྒྲིགས་པའི་གཟུངས་འབུམ་ན་གང་བཞུགས་ཀྱི་མཇུག་ཏུ། ཨོཾ་ཨཱཿན་མོ་རཏྣ་སིདྡྷ་ཡེ་ཧཱུྃ། དེ་བཞིན་དུ། པུཎྱ་དྷྭ་ཛ་ཤྲཱི་བྷ་ཏྲ། ཤ་ར་ཎ་ཨ་གྲ་ཤྲཱི་བྷ་དྲ། སེང་ཧ་དྷྭ་ཤ་ཤྲཱི་བྷ་ཏྲ།
ཨཱ་ཀ་ཤ་པྲ་ཝ་རྣམས་སྦྱར་ཏེ། རིན་ཆེན་གྲུབ། བསོད་ནམས་རྒྱལ་མཚན་དཔལ་བཟང་པོ། སྐྱབས་མཆོག་དཔལ་བཟང་པོ། སེང་གེ་རྒྱལ་མཚན་དཔལ་བཟང་པོ། ནམ་མཁའ་འོད་ཟེར་རྣམས་ཀྱི་བར་དང་སྤེལ་ཚིག་དང་བཅས་ཏེ་བྲིས་ནས། དབུའི་ནང་དུ་གང་ཤོང་གཞུག་པར་བྱའོ། ། དེའི་འོག་ཏུ་བླ་མེད་ཀྱི་གཙོ་བོ་དུས་ཀྱི་འཁོར་ལོ་དང་། ཀྱཻ་རྡོ་རྗེ་གཉིས་སུ་མེད་པའི་རྒྱུད་དང་། དེ་ནས་མ་རྒྱུད་བདེ་མཆོག་འཁོར་ལོ་དང་བཅས་པ་དང་།
དེ་ནས་ཕ་རྒྱུད་གསང་བ་འདུས་པ་ལ་སོགས་ཏེ་བླ་མེད་རྣམས་ཐུགས་ཀ་དང་། དེ་ནས་རྣལ་འབྱོར་རྒྱུད་རྣམས་ལྟེ་བ་དང་། བྱ་སྤྱོད་རྣམས་སྐུའི་སྨད་དང་། ཆོས་སྐྱོང་དང་ནོར་ལྷ་རྣམས་པད་གདན་ལ་བཞུགས་ཏེ། གཟུངས་འབུལ་ཆེན་མོའི་རིམ་པ་ཇི་བཞིན་ནོ། ། མི་ཚུད་ན་བཏུས་ཏེ་ཇི་ལྟར་འོས་པར་གཞུག་པར་བྱས་ལ། གཟུངས་ཀུན་ལའང་སྔོན་དུ་རབ་གནས་བསྡུས་པ་རེ་གྲུབ་ནའང་ལེགས་ཤིང་། མ་གྲུབ་ཀྱང་རུང་སྟེ། རབ་གནས་དངོས་ཀྱི་དུས་སུ་ཡིག་འབྲུའི་རབ་གནས་རྒྱས་པར་བྱའོ། ། རྒྱུད་སྡེའི་རིགས་དབྱེ་ལ་སོགས་པར་ནི་གཞན་དུ་མང་པོ་བྲིས་ཟིན་པས་འདིར་མ་སྤྲོས་སོ། །
གཟུངས་རྣམས་ཀྱང་རབ་གསེར་དངུལ། འབྲིང་ཟངས། ཐ་མ་སྣག་ཚས་བྲིས་པའམ་སྤར་དུ་བྱས་པའང་རུང་སྟེ། ཡི་གེ་དག་པ་ཤིན་ཏུ་གལ་ཆེ་ཞིང་། དབུ་གཟུངས་རྣམས་ཀྱང་གདུང་རུས་ཀྱི་བྲིས་པའང་རུང་ཞིང་། ཡི་གེའང་རབ་ལཉྫ། འབྲིང་དབུ་ཅན། ཐ་མ་དབུ་མེད་དུ་བྲིས་པས་ཀྱང་འགྲུབ་སྟེ། ཐམས་ཅད་སྒྲིལ་ལུགས་ཤིན་ཏུ་དམ་པ་མི་འཇིག་པ་དང་དབུ་ཞབས་མི་ལྡོག་པའི་མཚན་མ་བྱས། དྲི་ཞིམ་པོ་ཅུང་ཟད་བཀུས།
རྟེན་གྱི་ནང་ཡང་དྲི་བཟང་པོའི་ཀོ་བ་ཙམ་བྱུགས་པ་སྐམས་ཏེ་བགེགས་བསྐྲད་གུ་གུལ་གྱི་དུད་པ་བདུགས་པ་དང་བཅས་པ་བྱས་ནས། བློ་ཤིན་ཏུ་ཞིབ་པར་སྟོད་གཟུངས་སྨད་གཟུངས་རྣམས་མ་འཆོལ་བ་དང་མགོ་མཇུག་མ་ལོག་པར་ཚགས་ཤིན་ཏུ་དམ་པས་གཞུག་པར་བྱའོ། ༈ །གཉིས་པ་ལ་གཞན་འདོད་དགག་པ་ནི། ཕྱིས་ཀྱི་བསྟན་འཛིན་རང་བཟོ་ཤེས་པ་ལ་མཁས་པར་བྱེད་ཅིང་། རང་གིས་མྱོང་བ་དང་མངོན་སུམ་ལྟར་སྣང་རྒྱུ་མཚན་དུ་བྱས་ནས། ཤིན་ཏུ་ལྐོག་གྱུར་གྱི་ཞལ་ལུགས་ལུང་རྣམ་དག་འབའ་ཞིག་གིས་མཇལ་དགོས་པ་རྣམས་ལ་དབང་ཟ་བར་བྱེད་པ་དག་གི་འདོད་ཚུལ་དུ་མ་བྱས་ཏེ། ཁ་ཅིག་གིས་ཕོ་འཁོར་སྟེང་དུ་བྱས་པ་གཞིར་བྱས་ལ། གཙོ་བོ་དབུ་ཤར་བསྟན་མདུན་ནུབ་བསྟན། འཁོར་ཐམས་ཅད་དབུ་ནང་བསྟན་ལ་འོག་མ་ཕྱོགས་མཚམས་ཇི་བཞིན་གཡས་བསྐོར་དང་། སྟེང་མ་གཡོན་བསྐོར་དུ་བྱས་པའི་ཡབ་ཡུམ་སོ་སོར་ཞལ་སྦྱོར་བ་འོང་ཞིང་།
ལངས་པའི་ཚེ་ཕོ་ཕྱི་ནས་ཞལ་ནང་བསྟན་དང་མོ་ནང་ནས་དེ་ལ་ཞལ་བསྟན་པ་ཤོག་གུ་པད་འདབ་སོ་སོར་བཀོལ་ནས་དྲས་ཏེ་སྦྱར་ནས་གྲུབ་པས། འདི་ལས་ལྷག་པ་མེད་དོ་ཞེས་ཟེར་ཞིང་། དེང་སང་ལུགས་འདི་ཤིན་ཏུ་དར་བར་འགྱུར་རོ། ། ཁ་ཅིག་སྟེང་འཁོར་གཡོན་བསྐོར་དགོས་པ་བདེན་མོད་ཀྱི། གཙོ་བོ་དབུ་ཤར་བསྟན་དུ་བྱས་ན། ཞལ་གང་བསྟན་ཤར་དུ་བྱེད་དགོས་པ་དང་འགལ་ཞིང་། ཤར་གྱི་གཙོ་འཁོར་གཙོ་བོའི་རྒྱབ་ཏུ་འབྱུང་བས་སྐྱོན་ཡོད་པས། དབུ་ནུབ་བསྟན་ཡིན་ལ། འཁོར་གྱི་དབུ་ནང་དུ་བསྟན་པའང་ཕྱིན་ཅི་ལོག་ཡིན་པས། ཕྱིར་བསྟན་དུ་བྱེད་ལ།
དེ་ལ་ལངས་པའི་ཚེ། གཙོ་བོ་ཡབ་ཡུམ་ཞལ་ནུབ་ཏུ་བསྟན་ལ་ཐོད་པར་མཐོང་ཞིང་། ༈ དཔའ་བོ་གཅིག་སྒྲུབ་ཀྱི་རྒྱུད་དུ། མོ་འཁོར་ཉིས་བརྩེགས་ཀྱི་སྒྲུབ་ཐབས་བཤད་པ་ལ་བརྟེན་པ་དང་། རས་བྲིས་སྒྱེལ་བའི་ཚེ་ཕོ་འོག་ཏུ་འོང་བར་མངོན་སུམ་གྱིས་གྲུབ་པ་རྒྱུ་མཚན་དུ་བྱས་ནས། མོ་རྐྱང་ཉིས་བརྩེགས་ནི་དགོས་པ་ཆུང་ལ། ཕོ་གཙོ་བོར་བྱེད་ན་མོ་འོག་དང་། མོ་གཙོ་བོར་བྱེད་ན་ཕོ་འོག་ཏུ་བྱས་ནས་བྲི་བའི་རྣམ་བཞག་རྒྱས་པར་བྱེད་དོ། ། འདི་དག་ནི་འཐད་པ་མིན་ཏེ། ལུང་རིག་དང་འགལ་བའི་ཕྱིར་རོ། །
ལུང་ནི། རྟེན་གྱི་གཟུངས་ཞུགས་ལ་འཁོར་ལོ་བྱེད་པ་མི་གསལ་ཡང་། དཔའ་བོ་གཅིག་སྒྲུབ་ཏུ། སྤྱིར་ནོར་སྒྲུབ་པ་ལ། གསེར་དངུལ་སོགས་ཀྱི་སྣོད་སྟེང་འོག་ལ། མོ་འཁོར་ཉིས་སྦྱར་རམ། ཕོ་འཁོར་སྦྱར་བར་བྱ་བ་གསུངས་པའི་སྟེང་འོག་གཉིས་ཀ་ལ་ཕྱོགས་དང་ཕྱོགས་བྲལ་གཡས་བསྐོར་ཁོ་ན་བྱ་བར་གསུངས་པ་འདིས། ཁྱེད་ལྟར་ན་རྡོ་རྗེ་འཆང་གི་གདུལ་བྱ་བསླུས་པར་འགྱུར་ཏེ། འདི་ལ་སྟེང་འོག་མི་འགྲིག་པ་མངོན་སུམ་གྱི་གྲུབ་པས་ཉེས་དམིགས་ཤིན་ཏུ་ཆེན་པོ་ཡོད་པ་གང་ཞིག རྒྱུད་དང་མཁས་པའི་གཞུང་ཀུན་ཏུ་སྐྱོན་ཕྲ་མོ་ལའང་བླང་དོར་བྱ་བར་གསུངས་པའི་ཕྱིར་རོ། །
སྟེང་འཁོར་ལ་གཡོན་བསྐོར་བྱ་བ་དངོས་སུ་མ་གསུངས་ཀྱང་། དོན་ལ་མི་བྱེད་དཀའ་མེད་དོ། ། གཉིས་ཀ་གཡས་བསྐོར་བྱས་ན་ཤར་ལྷོའི་ལྷ་དང་བྱང་ཤར་གྱི་ལྷ། ལྷོའི་ལྷ་དང་བྱང་གི་ལྷ་ཞལ་སྦྱོར་དུ་འོང་བར་མངོན་སུམ་གྱིས་གྲུབ་པའི་ཕྱིར་རོ། ། ཞེ་ན་དེ་ལྟར་རིག་པ་དང་འགལ་ཏེ། ལོགས་བྲིས་དང་འདྲེས་སམ། ཐང་ཀའི་སྟེང་གི་ལྷ་གཙུག་ཏོར་འཁོར་ལོས་བསྒྱུར་བ་ལྟ་བུ་ནུབ་ཀྱི་ནུབ་ཏུ་བྲི་བར་མ་གསུངས་ཀྱི། ཤར་གྱི་ཤར་དུ་འདྲི་བར་གསུངས་ཀྱང་། དོན་ལ་ལྡོག་དགོས་པར་གསུངས་ཏེ། མ་ལྡོག་དེ་དཀྱིལ་འཁོར་པ་ཐམས་ཅད་ཀྱི་འོག་ཏུ་འབྱུང་ཞིང་།
འོག་གི་གནོད་མཛེས་སྟེང་དུ་འབྱུང་བར་མངོན་སུམ་གྱིས་གྲུབ་པའི་ཕྱིར་རོ། ། ལྷ་ཤར་ཕྱོགས་པ་ཐམས་ཅད་དབུ་ནང་བསྟན་དུ་འདྲི་དགོས་པར་འགྱུར་ཏེ། ཕྱིར་བསྟན་ལ་མགོ་མཇུག་ལོག་ཡོང་བ་མངོན་སུམ་གྱིས་གྲུབ་པའི་ཕྱིར། ཁྱད་པར་གཙོ་བོ་དབུ་ཤར་བསྟན་ནི་ཤིན་ཏུའང་ཐ་ཆད་དེ། ལུགས་ཕྱི་མས་བཀག་པ་ལྟར། པུརྦ་ཞེས་པ་ཤར་དང་མདུན་གཉིས་ཀའི་སྐད་དོད་ཡིན་ཞིང་། པཉྩི་མ་ཞེས་པ་ནུབ་དང་རྒྱབ་ཀྱི་སྐད་དོད་ཡིན་པས་མིང་གི་རྣམ་གྲངས་ཡིན་པར་ཕྱིར་རྒྱབ་ཏུ་ཁ་བལྟས་པ་ལས་སྐྱོན་ཆེ་བ་ཅི་ཞིག་ཡོད། ༈ ཡིག་མགོ་ནང་དུ་བསྟན་པ་ནི། རྗེ་བཙུན་གྲགས་རྒྱལ་གྱི་སྔོན་དུའང་བྱུང་འདུག་པ། བླ་མ་དེས་ལས་འཇམ་པོ་གསུམ་ལ་ཡིག་མགོ་ཕྱིར་བསྟན་བྱ་བར་རྒྱུད་ལས་གསུངས་པ་དང་འགལ་ཞེས་བཀག་པ་བཞིན་དུ།
དུས་འཁོར་སོགས་སུ་གསལ་བར་འབྱུང་ངོ་། ། ལུགས་ཕྱི་མས་ཉེས་པ་འདི་མཐོང་ནས་ཞལ་ཤར་དུ་བསྟན་ཀྱང་སྟེང་འཁོར་གཡོན་དུ་བསྐོར་བས་སྐྱོན་ཞུགས་ཏེ། གཡས་སམ་ཤར་རྣམ་གྲངས་ཡིན་པ་ལས། གཙོ་བོའི་གཡས་ཀྱི་ལྷ་གཡོན་དང་། གཡོན་གྱི་ལྷ་གཡས་སུ་འབྱུང་བའི་ཕྱིར་རོ། ། ཕོ་གཙོ་བོར་གྱུར་པ་ལ། ཕོ་འོག་ཏུ་འབྱུང་བར་རས་བྲིས་སྒྱེལ་བའི་མངོན་སུམ་གྱིས་གྲུབ་ན་ལྷོ་ནས་ཀྱང་ཁས་བླངས་དགོས་པར་འགྱུར་ཏེ། ཀཀ་ཎི་སོགས་ཀྱི་གནམ་རྒྱན་ལ་ཕོ་སྟེང་དུ་འབྱུང་བར་མངོན་སུམ་གྱིས་གྲུབ་པའི་ཕྱིར་རོ། ། མངོན་སུམ་ལ་རྩིས་བྱེད་ན། ཕོ་འོག་ཏུ་མི་རིགས་ཏེ།
འོག་ཏུ་བྱས་ན་ཕོ་མོ་གོ་ལོག་པར་མངོན་སུམ་གྱིས་གྲུབ་ཅིང་། དེ་འདྲ་དོན་ཐོབ་ཀྱི་རིགས་པ་དང་འཇིག་རྟེན་གྱི་ཐ་སྙད་ཐམས་ཅད་དང་འགལ་བའི་ཕྱིར་རོ། ། དེ་དག་ནི་མངོན་སུམ་ཕལ་པ་ལ་སྣང་བ་ཙམ་ཡིན་གྱི། དོན་ལ་བཞེངས་ནས་ཕོ་མོ་ཞལ་སྦྱོར་མཛད་པ་ཡིན་པས་སྐྱོན་མེད་དོ་ཞེ་ན། དེ་ལྟར་ན་ལྷོའི་ལྷ་དང་བྱང་གི་ལྷ་ཞལ་སྦྱོར་བར་མངོན་སུམ་ལ་བྲིས་པ་ཕལ་པ་ལ་སྣང་བ་ཡིན་གྱི། དོན་ལ་ལྷོའི་ཕོ་མོ་དང་བྱང་གི་ཕོ་མོ་ཞལ་སྦྱོར་དུ་འོང་པས་ཤོག་ལྡེབས་ལག་ཏུ་བཟུང་བའི་མངོན་སུམ་ལ་བརྟེན་པའི་ང་རོ་མ་བྱེད་ཅིག འགལ་རྟགས་འདི་དག་ལ་འཛེམས་ནས། ལྡེར་སྐུ་སོགས་ཀྱི་འབུར་མ་བྱེད་པ་རྣམས་ཀྱང་མི་འཐད་དེ། རྒྱུད་དུ་སྣོད་དམ་བྱང་བུ་བྲིས་པ་ཁ་སྦྱར་གྱི་བར་དུ་ནོར་འབྲུ་དང་ཟས་ལ་སོགས་པ་བཅུག་ཏེ་སྦྲང་རྩིས་ཁ་བསྡམས་ནས་སྒྲུབ་པར་ནན་གྱིས་གསུངས་པའི་ཕྱིར་རོ། ༈ །དེས་ན།
གང་ཕྱིར་རྒྱལ་ལས་ཆེས་མཁས་འགའ་ཡང་འཇིག་རྟེན་དག་ན་ཡོད་མིན་ཏེ། ། དེ་ཕྱིར་དྲང་སྲོང་རང་ཉིད་ཀྱིས་བཞག་མདོ་སྡེ་གང་ཡིན་དེ་མི་དཀྲུག ། ཐུབ་ཚུལ་བཤིག་ཕྱིར་དེ་ཡང་དམ་ཆོས་ལ་ནི་གནོད་པ་བྱེད་པར་འགྱུར། ། ཞེས་རྒྱུད་བླར་བྱམས་མགོན་གྱིས་གསུངས་པ་ནི། ཚུལ་ལུགས་འདི་འདྲས་མཚོན་ནས། རང་བཟོས་བསྟན་པ་འཛིན་པ་རྣམས་ལ་གོ་རྒྱུ་རེ་ནས་གསུངས་པའོ། ། གཞན་ཡང་མངོན་སུམ་ཕལ་པ་ལ་སྟེང་འོག་ཇི་བཞིན་མ་འགྲིག་པས། ཐབས་ཤེས་མ་འགྲིག་པ་སོགས་ཀྱི་སྐྱོན་བྱུང་ན། སྟེང་འོག་གང་རུང་གི་ཡི་གེ་རྣམས་ཀྱང་གོ་ལྡོག་དགོས་པར་འབྱུང་ཞིང་། དེ་ལྟར་འདོད་ཅིང་ལག་ལེན་ལ་འགེལ་ན།
ཡབ་ཡུམ་ཐབས་ཤེས་སྦྱོར་བའི་ཚེ། གཡས་ཞལ་དང་གཡས་ཞལ། ཕྱག་ཞབས་གཡས་པ་དང་གཡས་པ། ནུ་མ་གཡས་པ་དང་གཡས་པ་སོགས་མི་འགྲིག་པས། ཡབ་ཡུམ་གང་རུང་གཅིག་གི་གཡས་གཡོན་ཐམས་ཅད་གོ་ལྡོག་དགོས་པར་འགྱུར་ཞིང་། ༈ ཐང་སྐུའི་རྒྱབ་ཡིག་སོགས་ལའང་། ཡིག་ལོག་བྲི་དགོས་པར་འགྱུར་ཏེ་ཉེས་པ་མཚོན་པས་ཆོག་གོ ༈ །དེས་ན་རང་ཉིད་ཀྱི་ལུགས་ནི། དཔའ་བོ་གཅིག་སྒྲུབ་ཀྱི་རྒྱུད་ལེའུ་གཉིས་པ་ལས། ཨོཾ་བ་སུ་དྷཱ་རི་ཎྱཻ་སྭཱ་ཧཱ།
ཨོཾ་ཙནྟྲ་ཀན་ཏྱཱཻ་སྭཱ་ཧཱ། ཨོཾ་དད་ཏཱ་ཡེ་སྭཱ་ཧཱ། ཨོཾ་སུ་དད་ཏཱ་ཡཻ་སྭཱ་ཧཱ། ཨོཾ་ཨཱརྻ་ཡཻ་སྭཱ་ཧཱ། ཨོཾ་སུ་བྷཱ་ཏྲཱ་ཡཻ་སྭཱ་ཧཱ། ཨོཾ་གུཔྟ་ཡཻ་སྭཱ་ཧཱ། ཨོཾ་དེ་ཝཻ་སྭཱ་ཧཱ། ཨོཾ་སྭ་ར་སྭ་ཏྱཱ་སྭཱ་ཧཱ། གསེར་གྱི་སྣོད་དང་ཟངས་མའི་སྣོད་རྣམས་ཀྱང་རུང་སྟེ། འདབ་མ་བརྒྱད་པའི་དབུས་སུ་ནོར་འཛིན་མ་དང་།
ཤར་ལ་སོགས་པའི་ཕྱོགས་བཞི་དང་ཕྱོགས་བྲལ་གྱི་འདབ་མ་རྣམས་ལ་ཙནྟི་ཀནྟི་ལ་སོགས་པའི་གནོད་སྦྱིན་ཆེན་མོ་རྣམས་མངོན་པར་བྲིས་པའི་སྣོད་གཉིས་ཁ་སྦྱོར་ཏེ། མར་དང་སྦྲང་རྩི་དང་ཀ་ར་རྣམས་བཅུག་ནས་སྔར་གསུངས་པའི་ཆོ་གས། སྔར་གསུངས་པའི་ལས་ཐམས་ཅད་བྱེད་དོ། ། ཨོཾ་ཛམྦྷ་ལ་ཛ་ལེན་ཏྲ་ཡེ་སྭཱ་ཧཱ། ཨོཾ་མ་ཎི་བྷ་ཏྲ་ཡ་སྭཱ་ཧཱ། ཨོཾ་སུ་རྦ་བྷ་ཏྲ་ཡ་སྭཱ་ཧཱ། ཨོཾ་དྷ་ན་དཱ་ཡ་སྭཱ་ཧཱ། ཨོཾ་བཻ་ཤྲ་ཝ་ཎ་ཡ་སྭཱ་ཧཱ། ཕྱོགས་སུའོ། ། ཕྱོགས་བྲལ་དུ།
ཨོཾ་ཀཱི་ལི་མཱ་ལི་ནི་སྭཱ་ཧཱ། ཨོཾ་པི་ཙི་ཀུནྡྷ་ལི་ཡ་སྭཱ་ཧཱ། ཨོཾ་མུ་ཁེན་ཏྲ་ཡ་སྭཱ་ཧཱ། ཨོཾ་ཙ་རིནྟྲ་ཡ་སྭཱ་ཧཱ། གནོད་སྦྱིན་གྱི་རྒྱལ་པོ་ཆེན་པོ་བརྒྱད་ཀྱིས་ཡོངས་སུ་བསྐོར་བ། བ་སུ་དྷཱ་རི་དང་བཅས་པའི་བཅོམ་ལྡན་འདས་གསེར་གྱི་མདོག་ཅན་ནེའུ་ལེ་དང་བཱིན་ཛ་པཱུ་ར་འཛིན་པ་གསུས་པ་འཕྱང་བ། རྒྱན་ཐམས་ཅད་ཀྱིས་བརྒྱན་པ་སྔར་གསུངས་པའི་གནོད་སྦྱིན་མོ་རྣམས་དང་བཅས་པའི་གནོད་སྦྱིན་གྱི་དབང་པོས། འཇིག་རྟེན་གསུམ་གྱི་རྒྱལ་སྲིད་སྟེར་བར་འགྱུར་རོ། ། ཐུན་གསུམ་དུ་མངོན་པར་མཆོད་དེ། བསམ་གཏན་དང་བཟླས་པ་བྱ་ཞིང་།
ཐོ་རང་ཆུ་ཁྱོར་བ་བརྒྱ་རྩ་བརྒྱད་བྱིན་ལ། བྱ་རོག་གི་སྒྲ་མི་སྒྲག་པ་ན་ཆུ་ཡི་ནང་དུ་ཞུགས་ཏེ་བཟླས་པ་བྱེད་པ་དེའི་ནོར་དང་འབྱོར་པ་མི་ཟད་པར་འགྱུར་རོ། ། ཡང་ན་གསེར་ལ་སོགས་པའི་སྣོད་དུ་བ་སུ་དྷ་ར་གནོད་སྦྱིན་མོ་དང་བཅས་པ་དང་། སྣོད་གཉིས་པ་ལ་བཅོམ་ལྡན་འདས་ཛམྦྷ་ལ་གནོད་སྦྱིན་རྣམས་ཀྱིས་ཡོངས་སུ་བསྐོར་བ་བྲིས་ནས་ཁ་སྦྱོར་བྱས་ཏེ་མཉེས་པར་བྱས་ནས། གྲུབ་པ་ཆེན་པོ་བརྒྱད་ཀྱང་སྟེར་བར་འགྱུར་ན་དངོས་གྲུབ་གཞན་རྣམས་ལྟ་ཅི་སྨོས། ཞེས་གསུངས་སོ། ། དེ་ལྟར་ན་ཕོ་ལ། མ་ཎི་བྷ་ཏྲ་སོགས་ཤར་ནས་ཕྱོགས་དང་། ཀཱི་ལི་མཱ་ལི་ལ་སོགས་པ་བཞི་ཕྱོགས་བྲལ་ལ་འཁོད་པ་དང་། མོ་ལའང་།
དང་པོ་བཞི་དང་ཕྱི་མ་བཞི་དེ་དང་འདྲ་བར་གསུངས་ལ། རྒྱུད་སྡེ་འདི་རྣམས་སུ་གཡོན་དུ་བསྐོར་བའི་རྣམ་བཞག་གཅིག་ཀྱང་མེད་པས།

གཡས་བསྐོར་དང་། ཕྱོགས་ཤར་ནས་མགོ་རྩོམ་པ་བཞིན་དུ། མཚམས་མེ་ནས་རྩོམ་པ་ཤ་སྟག་ཡིན་པས། ཆོ་ག་ལ་སོགས་པའི་འགྲོས་མི་གསལ་བ་རྣམས་སྐབས་ཀྱི་རྒྱུད་གང་ཡིན་རྣམས་ཀྱིས་ཇི་ལྟ་བ་བཞིན་སྦྱར་དགོས་ཀྱི་རྒྱུད་སྡེ་གོང་འོག་བདེ་མཆོག་ལ་སོགས་པའི་རྒྱས་བཀབ་མི་རུང་སྟེ། འདི་བྱ་རྒྱུད་རིགས་དྲུག་གི་ནང་ནས། འཇིག་རྟེན་ལས་འདས་པའི་རིགས། དེ་ལ་ཡང་དེ་བཞིན་གཤེགས་པ་དང་པདྨ་དང་རྡོ་རྗེའི་རིགས་གསུམ་གྱི་ནང་ནས་དང་པོ། དེ་ལ་ཡང་རིགས་ཀྱི་གཙོ་བོ་དང་། འཁོར་ལོས་བསྒྱུར་བ་དང་། ཡུམ་དང་གཙུག་ཏོར་དང་། སེམས་དཔའ་སེམས་མ་ལ་སོགས་མང་བའི་ནང་ནས།
འཁོར་ལོས་བསྒྱུར་བ་འཇམ་དཔལ་རྩ་རྒྱུད་དང་སྦྲེལ་བར་བྱ་བ། འཇམ་དཔལ་དཔའ་བོ་གཅིག་སྒྲུབ་ཏུ་གྲགས་པའི་ཕྱིར་རོ། ། སྤྱིར་ཛམྦྷ་ལ་གཅིག་ཉིད་ཆོ་ག་དང་བླ་མེད་ཀྱིའང་གསང་འདུས་དང་དུས་འཁོར་སོགས་ནས་བཤད་པའི་སྒྲུབ་ཐབས་མང་བས་སྐབས་འདིར་ནི་དཔའ་བོ་གཅིག་སྒྲུབ་ལ་རྟེན་དགོས་ཏེ། བྱ་སྤྱོད་ཀྱི་གཟུངས་ཐམས་ཅད་ཀྱི་འོག་ཏུ་བླ་མེད་ཀྱི་ལྷ་སྔགས་གཞག་ཏུ་མི་རུང་བའི་ཕྱིར་རོ། ། དེས་ན་རྟེན་གང་ཡིན་གྱི་ཞབས་དང་ཚད་པའི་གསེར་དངུལ་ཟངས་ཀྱི་འདབ་མའི་ཤོག་གུ་སོགས་ལ་པདྨ་འདབ་བརྒྱད་བྲིས་པའི་ལྟེ་བ་ལ་གཙོ་བོ་ཡབ་ཡུམ་དང་། འདབ་མ་ལ་རྒྱུད་ལས་བཤད་པ་དེ་རྣམས་ཇི་སྐད་བརྗོད་པ་བཞིན་གོ་རིམ་དང་ཡི་གེ་འབྲུ་ལེན་མ་ནོར་བ་ཤིན་ཏུ་དག་པ་བྲིས་པ་སྭཱ་ཧཱའི་གོང་དུ། དྷ་ན་བྲུ་ཧཾ་ཤྲཱི་བྷཱུ་ཏི་པུཥྚིཾ་ཀུ་རུ་ཞེས་པའི་སྤེལ་ཚིག་རྒྱས་བསྡུས་གང་ཤོང་། མི་ཤོང་ན་སྔགས་རྐྱང་པ། དེ་ཡང་མ་ཤོང་ན། ཡབ་དགུ་ལ་ཛཾ་དང་།
ཡུམ་དགུ་ལ་བྃ་ཡིག་རྐྱང་པ་རུང་སྟེ། གཙོ་བོ་ཡབ་ཡུམ་དབུ་ནུབ་བསྟན་དང་། ཞལ་ཤར་བསྟན། འཁོར་ཐམས་ཅད་དབུ་ཕྱིར་བསྟན་དང་ཞལ་ནང་བསྟན་དུ་བྱས་པ་བྲི་ཞིང་། ཤོང་ན་ཕྱི་རུ་མུ་ཁྱུད་གསུམ་རིམ་གྱིས་ནང་མ་ལ་དབྱངས་གསལ། བར་མ་ལ་ཡེ་དྷཱར། ཕྱི་མ་ལ་རྡོ་རྭ། དེའི་མཐར་མེ་རིའང་རུང་སྟེ། དབྱངས་གསལ་ནི་སྔགས་ཐམས་ཅད་ཀྱི་གཞི་ལ། ཡེ་དྷརྨཱ་ནི་སྟོད་སྨད་ཀུན་ཏུ་ཇི་ལྟར་མང་གིན་བཟང་བའི་ཕྱིར་དང་།
རྡོ་རྭ་མེ་རི་ནི་རྒྱུད་ཀྱི་ལྷ་ཐམས་ཅད་ཀྱི་ཐུན་མོང་མ་ཡིན་པའི་ཕྱིར་དང་། ཤོང་ན་ལྷ་བྲིས་པའི་ཐུགས་ཀར་སྔགས་བྲིས་ནའང་རུང་ལ། ལྷ་ནི་ཡབ་ཐམས་ཅད་གཡས་བི་ཛ་པུ་ར་དང་། གཡོན་ནེའུ་ལེ། ཡུམ་ཐམས་ཅད་གཡས་མཆོག་སྦྱིན་དང་། གཡོན་རིན་པོ་ཆེའི་སྙེ་མ་འཛིན་པ། གསུས་པ་ཆེ་བ་ལ་སོགས་པ་གནོད་སྦྱིན་གྱི་ཉམས་དང་ལྡན་པའོ། ། ལེགས་པར་གྲུབ་ནས་ཁ་སྦྱར་གྱི་ནང་དུ་རིན་པོ་ཆེ་དང་། གོས་དར། འབྲུ་དང་ཟས་ལ་སོགས་པ་བཟང་དགུ་གང་ཤོང་བཅུག
སྦྲང་དང་ཀ་ར་དང་མར་གྱིས་ཁ་སྦྱར་ཏེ། ཕོ་འཁོར་སྟེང་དང་མོ་འཁོར་འོག་གཙོ་བོ་ཡབ་ཡུམ་གྱི་མདུན་ཕྱོགས་སུ་འོང་བར་བྱས་ལ། དར་དམར་པོས་དྲིལ་ནས་མ་ནོར་བར་གཞུག་གོ ༈ །གསུམ་པ་རྩོད་པ་སྤང་བ་ནི། འོ་ན་བུ་སྟོན་ཐམས་ཅད་མཁྱེན་པས་ཡིག་མགོ་ཕྱིར་བསྟན་མཛད་ཀྱང་ལྷོ་བྱང་གོ་ལྡོག་སྟེང་འཁོར་ལ་བྱེད་པ་མན་ངག་ཡིན་གསུངས་པ་དང་། བླ་མ་དམ་པས་ཀྱང་སྟེང་མ་གཡོན་བསྐོར་དང་། འཁོར་གྱི་ཡིག་མགོ་ནང་བསྟན་མཛད་པ་མ་ཡིན་ནམ་ཞེ་ན། ཕྱི་མས་དེ་ལྟར་མཛད་པའི་ཡིག་ཆ་མ་མཐོང་ལ། མཛད་དུ་ཆུག་ཀྱང་སླ་སྟེ། དེ་དག་བསྟན་འཛིན་གྱི་གཙོ་བོ་ཡིན་མོད་ཀྱི།
དུས་དང་བསྟན་པའི་སྐུ་ཆགས་ཀྱི་དབང་གིས་ཡི་གེར་བྲིས་པ་ལ་འཁྲུལ་པ་ཅུང་ཟད་སྲིད་པས་གང་གསུངས་ཁས་མི་བླང་ངོ་། ། རྒྱུ་མཚན་ནི་སྔར་རྒྱས་པར་བཤད་པའི་རིགས་པ་རྣམས་ལ་ལན་གསུང་རྒྱུ་མེད་པའི་ཕྱིར་དང་། ༈ རྗེ་བཙུན་གོང་མ་རྣམས་དང་ཡང་འགལ་བའི་ཕྱིར་རོ། ། ཡང་ཁ་ཅིག སྟེང་འཁོར་གཡོན་བསྐོར་དགོས་ཏེ། ཀཀ་ཎིའི་དཀྱིལ་འཁོར་སོགས་ལ་ས་རྒྱན་དང་གནམ་རྒྱན་གྱི་ཁྱད་པར་སོགས་ཀྱིས། ལྷོ་བྱང་གོ་ལྡོག་དགོས་ཀྱི། ལག་ལེན་ལ་ཡང་བྱེད་པ་མང་གིས། ཁྱེད་ཀྱིས་བཤད་པ་ནི་བྱེད་མཁན་ཉུང་བས་མི་འཐད་དོ་ཞེ་ན། དགོས་པ་གང་གིས་སྒྲུབ།
རྒྱུད་དང་རྒྱ་གཞུང་གི་ལུང་ནི་མེད། མན་ངག་ཡིན་གསུང་བ་ལ་ནི་ལན་བརྗོད་ཟིན་ཏོ། ། རིག་པས་གྲུབ་སྟེ་མ་སློག་ན་འཇིག་རྟེན་སྤྱིའི་ལྷོ་བྱང་དང་མི་མཐུན་པའི་ཕྱིར་ཞེ་ན། ལྷོ་བྱང་ལ་སོགས་པའི་ཕྱོགས་ཐམས་ཅད་ལྟོས་འཇོག་ཁོ་ན་ཡིན་ལ། འདིར་ལྟོས་པའི་གཙོ་བོ་ནི། རང་རང་སའི་དཀྱིལ་འཁོར་གྱི་གཙོ་བོ་དེ་ཡིན་གྱི། འཇིག་རྟེན་སྤྱི་དང་བསྟུན་དོན་མེད་ཅིང་། གཙོ་བོའི་གཡས་གཡོན་ལྡོག་པའི་སྐྱོན་འབྱུང་བས་མི་འཐད་དོ། ། མི་འབྱུང་སྟེ་གཙོ་བོའི་དབུ་ཤར་ལ་སྟོན་ནོ་ཞེ་ན། རྒྱབ་མདུན་ལོག་པས་དེ་ལས་ཀྱང་སྐྱོན་ཆེའོ་ཞེས་བརྗོད་ཟིན་ཏོ། །
མང་བས་ཉུང་བ་སུན་འབྱིན་པ་མི་ནུས་ཏེ། དག་པ་དང་མ་དག་པ་གཉིས་ཕྱི་མ་ཆེས་མང་བའི་ཕྱིར་ཏེ། ཤེས་པ་དང་མི་ཤེས་པ་གཉིས་ཕྱི་མ་ཤིན་ཏུའང་མང་བའི་ཕྱིར་རོ། ༈ །གསུམ་པ་ནི། དེ་ལྟར་ན་གནམ་རྒྱན་གྱི་དཀྱིལ་འཁོར་ཡང་། ས་རྒྱན་ཇི་བཞིན་དུ་བྲིས་ནས། སྟེང་དུ་སྦྱར་བར་བྱ་བ་ཡིན་གྱི། མངོན་སུམ་ལྟར་སྣང་གི་འཁྲུལ་པ་བསྐྱེད་པར་མི་བྱའོ། ། དེ་ལྟར་ན་ལྷོ་བྱང་འཆུགས་པ་དང་། འཁོར་གྱི་ལྷ་རྣམས་བཞེངས་པའི་ཚེ།
དབུ་འཐུར་དུ་འཕྱངས་པར་འགྱུར་བས། ས་རྒྱན་དང་མི་འདྲ་བར། གནམ་རྒྱན་ལ་ནི་འཁོར་གྱི་ལྷ་རྣམས་དབུ་ནང་བསྟན་དུ་བྱ་དགོས་སོ། ། ཞེས་ཁ་ཅིག་ལག་ལེན་དུ་ཡང་བྱེད་དོ། ། དེ་ལ་ནི། དེ་ལྟར་ན་གནམ་རྒྱན་གྱི་དཀྱིལ་འཁོར་ལ་མདའ་ཡབ་ནང་དུ་བྲི་དགོས་པར་འགྱུར་བས་རྒྱན་ལྟར་བྲིས་ན། བསླང་བའི་ཚེ་བྲེ་ཁ་སྤུབ་པ་ལྟར་འགྱུར་བའི་ཕྱིར་རོ། ། འདོད་ན་དེ་འདྲའི་དཀྱིལ་འཁོར་ནི་རྡོ་རྗེ་འཆང་གིས་ཀྱང་མི་མཁྱེན་ནོ། ། སྐྱོན་མེད་པར་སྣང་། དེ་ཉིད་དུ་བསྒྱུར་ནས་སྟེང་དུ་ལྡང་བས་སོ་ཞེ་ན།
རྟེན་གྱེན་དུ་ལངས་ནས། བརྟེན་པ་མགོ་མཐུར་དུ་འཕྱངས་ཡོང་པར་གཟིགས་པ་དེ་འདྲའི་བློས་ལོང་ངོ་མཚར་ཆེའོ། ། དེ་ལྟར་ལེགས་པར་གྲུབ་ནས་རབ་གནས་ཀྱི་ཆོ་ག དགེ་ལེགས་རྒྱ་མཚོར་ཇི་སྐད་བཤད་པའི་ཆོ་ག་ཐུན་མོང་དང་ཐུན་མོང་མ་ཡིན་པ་སྐབས་སུ་གང་བབས་ཀྱི་རབ་གནས་ལེགས་པར་བྱའོ། ། དེ་ལྟར་ན་རབ་གནས་བྱ་བའི་རྟེན་གྱི་སྒྲུབ་ཚུལ་མདོ་ཙམ་བརྗོད་པ་སྟེ། ཤིན་ཏུ་རྒྱས་པར་ནི་རྡོ་རྗེ་སློབ་དཔོན་ཆེན་པོ་དག་གི་སྤྱོད་ཡུལ་ཡིན་པས། ད་ལྟར་གྱི་སློབ་དཔོན་རྣམས་ཀྱི་ཡུལ་ལས་འདས་ཤིང་། ཡི་གེ་མང་གིས་དོགས་པས་མ་སྤྲོས་སོ། ༈ །ཕན་བདེའི་རྩ་བ་ཐུབ་བསྟན་ནམ་མཁའི་ངོགས། ། རྟེན་གསུམ་དགེ་འདུན་སྡེ་དང་བཅས་པ་ཡི། །
ཉི་ཟླ་རྒྱུ་སྐར་སྣང་བས་ཁྱབ་ཕྱིར་དུ། ། དེ་དག་སྒྲུབ་ཚུལ་དཔལ་འབྱོར་རྒྱ་མཚོ་འདི། ། ཤེས་བྱའི་གནས་ཀུན་ལྷག་པའི་མུན་བྲལ་བ། ། ཇི་བཞིན་སྣང་བྱེད་བློ་གྲོས་རྟ་ལྗང་ཅན། ། ཕན་བདེའི་པད་ཚལ་ཆེར་རྒྱས་འདོད་པ་ཡི། ། སྐད་གཉིས་སྨྲ་བ་པྲ་ཛྙ་རཏྣས་སྦྱར། ། འདིས་མཚོན་དགེ་བའི་གཟི་འོད་དུ་མ་འབར། ། མི་ཤེས་མུན་པའི་དགྲ་ལས་རྣམ་རྒྱལ་སྟེ། ། ཆོས་ཀྱི་རྒྱལ་སྲིད་གླིང་ལ་དབང་བསྒྱུར་བའི། ། ཆོས་ཀྱི་རྒྱལ་པོའི་ཉི་མར་བདག་གྱུར་ཅིག །
མྱོས་ལྡན་གྱི་ལོ་སྣྲོན་གྱི་ཟླ་བའི་བཅུ་དགུ་མཆོད་པ་ལ་གྲུབ་པའོ།། །། མངྒ་ལཾ།། །། PAGE * MERGEFORMAT 16 སྟག་ཚང་ལོ་ཙཱ་བ། རྟེན་གསུམ་བཞེངས་ཚུལ། PAGE * MERGEFORMAT 15
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
