ཤེས་རབ་རིན་ཆེན་གྱི་གསུང་སྐོར།
པོད ༣
རིག་གནས་ཀུན་ཤེས་ནས་བདག་མེད་གྲུབ་པ་ཞེས་བྱ་བའི་བསྟན་བཅོས་ཀྱི་རྣམ་པར་བཤད་པ་ཉུང་གསལ་ཀུན་དགའ།
༄༅། །བི བྷཱ ཥི ཏཱ ལྤ ཀཱ ཤཱ ན ནྡ ནཱ མཻ རྦི དྱ སྡྱཱ ནཱ ཛྙཱ ཏྭ ནི རཱ ཏྨ སཱ དྷ ཀ ནཱ མ ཤཱ སཏྲོ བི ཛ ཧཱ ར།། ༄༅། །རིག་གནས་ཀུན་ཤེས་ནས་བདག་མེད་གྲུབ་པ་ཞེས་བྱ་བའི་བསྟན་བཅོས་ཀྱི་རྣམ་པར་བཤད་པ་ཉུང་གསལ་ཀུན་དགའ་ཞེས་བྱ་བ་བཞུགས།། ན་མོ་མཉྫུ་གྷོ་ཥཱ་ཡ། ལྷ་མིའི་སྟོན་མཆོག་ཟླ་མེད་ཐུབ་དབང་དང་། ། བསྟན་འཛིན་རིག་གནས་ཀུན་ཤེས་མཁས་རྣམས་དང་། ། བླ་མ་ལྷག་པའི་ལྷར་བཅས་གུས་བཏུད་ནས། ། རིག་གནས་ཀུན་ཤེས་རྣམ་བཤད་འདིར་བརྗོད་བྱ། ། འདིར་མཁས་པ་འཇུག་པའི་སྒོའི་གཙོ་བོ་ནི་རིག་པའི་གནས་ལྔ་ཞེས་བྱ་སྟེ། རྒྱལ་ཚབ་དམ་པས།
རིག་པའི་གནས་ལྔ་དག་ལ་བརྩོན་པར་མ་བྱས་ན། ། འཕགས་མཆོག་གིས་ཀྱང་ཐམས་ཅད་མཁྱེན་ཉིད་མི་འགྱུར་ཏེ། ། དེ་ལྟ་བས་ན་གཞན་དག་ཚར་གཅད་རྗེས་གཟུང་དང་། ། བདག་ཉིད་ཀུན་ཤེས་བྱ་ཕྱིར་དེ་ལ་དེ་བརྩོན་བྱེད། ། ཅེས་ཆོས་ཚོལ་གྱི་སྐབས་སུ་རིག་པའི་གནས་ལྔ་པོ་འདི་དོན་གཉིས་མཐར་ཕྱིན་པའི་སངས་རྒྱས་སྒྲུབ་པའི་ཐབས་སུ་ངེས་པར་བཙལ་དགོས་པར་གསུངས་པའི་ཕྱིར་རོ། ། དེ་ཡང་སྒྲ་རིག་པས་ནི་ཚིག་ལ་དང་། གཏན་ཚིགས་རིག་པས་ནི་དོན་ལ་ལོག་པར་རྟོག་པ་ཚར་གཅད་དགོས་ཤིང་། བཟོ་རིག་པས་ནི་འདོད་དགུ་སྤྱི་དང་། གསོ་བ་རིག་པས་ནི་ཁྱད་པར་ནད་མེད་དོན་དུ་གཉེར་བ་རྗེས་སུ་འཛིན་པ་དང་། ནང་རིག་པས་ནི་བདག་ཉིད་དེ་ཁོ་ན་ཉིད་དང་ལམ་ཟབ་རྒྱས་ཀུན་ཤེས་ནས་ཉམས་སུ་བླངས་དགོས་པའི་ཕྱིར་རོ། །
དེས་ན་འདི་བཤད་པ་ལ་སྦྱོར་དངོས་མཇུག་གོ ། དང་པོ་ལ་མཆོད་པར་བརྗོད། བཤད་པར་དམ་བཅའ། མཉན་པར་གདམས་པའོ། ། དང་པོ་ནི། རྗོད་བྱེད་བར་གྱི་ཟུང་ལྡན་བར་མ་ཆོད་ཀྱི་སྒྲ་རྒྱན་དུ་བྱས་ལ། བརྗོད་བྱ་རྒྱུ་ཚོགས་གཉིས་ཡོངས་རྫོགས། ངོ་བོ་དོན་གཉིས་མཐར་སོན་ཏེ་རང་དོན་ཐོགས་མེད་ཀྱི་མཁྱེན་པ་དང་དམིགས་མེད་ཀྱི་ཐུགས་རྗེ། གཞན་དོན་འགྲོ་བའི་མ་རིག་པ་ཀུན་བཅོམ་པའི་འཕྲིན་ལས་རྣམས་ཉི་མའི་གཟུགས་སུ་བཀོད་པས་དོན་རྒྱན་གྱི་གཙོ་བོ་ཡང་ཚང་ངོ་། ། གཉིས་པ་ནི།
རྩོམ་པ་མཐར་ཕྱིན་ཞིང་གཞན་ལ་ཕན་པའི་ཆེད་དུ་སྟོན་པ་ལ་གུས་པས་བཏུད་ནས། གཞུང་རྩོམ་པར་ཞེ་ནས་ཁས་བླངས་པའོ། ། གསུམ་པ་ནི། འཕགས་པའི་མཆོག་ཉན་རང་གི་དགྲ་བཅོམ་པས་ཀྱང་རང་ལམ་དེ་ཙམ་གྱིས་རྫོགས་པའི་སངས་རྒྱས་འགྲུབ་མི་སྲིད་པས། དོན་གཉིས་མཐར་ཕྱིན་འདོད་ན་འདི་ལ་མི་འབད་པའི་ཐབས་མེད་ཅེས་ནན་གྱིས་བསྐུལ་བའོ། ། དངོས་གཞི་ལ་སྤྱིར་བསྟན། སོ་སོར་བཤད་པའོ། ། དང་པོ་ལ་དགོས་པའི་སྒོ་ནས་མདོར་བསྟན། བརྗོད་བྱའི་སྒོ་ནས་རྒྱས་པར་བཤད། ཐུན་མོང་དང་དེ་མིན་གྱི་རྒྱུ་མཚན་བསྟན་པའོ། །
དང་པོ་ནི། དོན་གཉེར་སོགས་ཏེ། གོ་རིམ་འདིར་བསྟན་པའི་རིག་གནས་དང་པོ་གཉིས་ཀྱིས་དོན་གཉེར་ཁྱད་པར་རྗེས་སུ་འཛིན་ལ། བར་པ་གཉིས་ཀྱིས་ཚིག་དང་དོན་ལ་ལོག་པར་སྨྲ་བ་ཚར་གཅོད་ཅིང་། ཕྱི་རོལ་པ་དང་ཐུན་མོང་མིན་པའི་སྲོལ་ལམ་ལྷག་པར་སྟོན་པ་ནང་པ་སངས་རྒྱས་པའི་གཞུང་གི་སྒོས་ཆོས་ཡིན་པས་ནང་རིག་སྟེ། དེ་ལ་ཡང་གདུལ་བྱ་ཐུན་མོང་བ་ལ་མདོ་ཕྱོགས་སྡེ་སྣོད་གསུམ་དང་། ཐུན་མོང་མ་ཡིན་པ་ལ་སྔགས་ཕྱོགས་རྒྱུད་སྡེ་བཞི་རྣམས་ནི་འདིར་བཤད་པར་བྱ་བའི་བརྗོད་བྱ་མདོར་བསྡུས་པའོ། ། གཉིས་པ་ནི། ལྔ་པོ་རེ་རེའང་བརྗོད་བྱའི་ལུས་བསྡུས་ན་གསུམ་གསུམ་ཉིད་དུ་གནས་པའི་བཟོ་ནི། སྤྱིར་ཡིད་ཀྱིས་རྟོགས་ནས་ལུས་དབང་ལ་འཇུག་པར་ཁྱད་མེད་ཀྱང་།
ཡིད་དང་འབྲེལ་བའི་ལུས་ཀྱི་གཡོ་བ་དང་ངག་གི་བརྗོད་པ་གཙོ་བོར་གྱུར་པས་ལུས་ངག་གི་བཟོ་གཉིས་དང་། མ་འབྲེལ་བར་ཡིད་ཀྱི་བསམ་པ་ཙམ་གྱི་དབང་དུ་བྱས་པ་ཡིད་བཟོའོ། ། གསོ་རིག་ལ་གསོ་བྱ་ནད་དང་ནད་པ། གསོ་ཐབས་སྨན་དང་དཔྱད། གསོ་བ་པོ་ནད་གཡོག་དང་སྨན་པའོ། ། ཡན་ལག་བརྒྱད་པར་སྨན་དང་ནད་པ། ནད་གཡོག་དང་སྨན་པ་སྟེ་བཞི་ལ་སྐྱོན་བཞི་བཞི་སྤངས་པའི་ཡོན་ཏན་བཞི་བཞི་ལྡན་པ་སྟེ། བཞིར་བཤད་མོད་ནད་གཡོག་དང་སྨན་པ་གཉིས་ཀ་གསོ་བ་པོར་འདིར་བསྡུས་སོ། ། སྒྲ་ལ་དཔང་ལོས། རང་བཞིན་རྐྱེན་དང་རྣམ་འགྱུར་རྣམས། །
བརྡ་སྤྲོད་གཞུང་གི་བརྗོད་བྱ་ཡིན། ། ཞེས་གསུངས་པ་ལྟར་འོག་ནས་སྟོན་ནོ། ། ཚད་མ་ལ་བརྗོད་བྱ། མངོན་སུམ་དང་ནི་རྗེས་སུ་དཔག ། ལྟར་སྣང་བཅས་པ་བདག་རིག་བྱེད། ། སྒྲུབ་པ་དང་ནི་སུན་འབྱིན་དག ། ལྟར་སྣང་བཅས་པ་གཞན་རྟོགས་བྱེད། ། ཅེས་མངོན་སུམ་དང་རྗེས་དཔག་ཡང་དག་དང་ལྟར་སྣང་། སྒྲུབ་ངག་དང་ཐལ་འགྱུར་ཡང་དག་དང་ལྟར་སྣང་སྟེ་རྟོག་གེའི་ཚིག་དོན་བརྒྱད་དུ་གྲགས་ཤིང་། རང་དོན་དང་གཞན་དོན་གཉིས་སུའང་འདུས་ལ།
ཞིབ་མོ་རྣམ་འཐག་གི་ཕྱོགས་སྔར། རྟོག་གེའི་ཚིག་དོན་བཅུ་དྲུག་ཏུ་ཡང་གསུངས་མོད་ཀྱི། གནས་གསུམ་གཞལ་བྱ་གཏན་འབེབས་སུ་རྒྱ་ཆེར་གསུངས་པ་ལྟར་བྱས་སོ། ། ནང་རིག་ནི་ཐེག་པ་གསུམ་དུ་གྲགས་ཤིང་། གྲགས་པ་ལྟར་དོན་ལའང་གྲུབ་ལ། དེ་ཡང་བརྗོད་བྱའི་དབང་དུ་བྱས་ན་ཉན་ཐོས་ཀྱི། རང་སངས་རྒྱས་ཀྱི། བྱང་སེམས་ཀྱི་ཐེག་པ་རྣམས་ཏེ་ཕྱི་མ་ལ་ཐེག་ཆེན་ཞེས་བརྗོད་དོ། ། རྗོད་བྱེད་ཀྱི་དབང་དུ་བྱས་ན་ཐེག་པ་ཐུན་མོང་བ་འདུལ་ལུང་སྡེ་བཞི་ལྟ་བུ་དང་། ཐུན་མོང་མིན་པ་ལ་མདོ་ཕྱོགས་ཤིན་ཏུ་རྒྱས་པའི་སྡེ་སྣོད་དང་།
སྔགས་ཕྱོགས་རྒྱུད་སྡེ་རྡོ་རྗེའི་ཐེག་པའོ། ། གསུམ་པ་ལ་རིག་གནས་ཐུན་མོང་བའི་དང་། ཐུན་མོང་མིན་པའི་རྒྱུ་མཚན་ནོ། ། དང་པོ་ལ་དངོས་དང་། རྩོད་སྤང་ངོ་། ། དང་པོ་ནི། རིག་གནས་དང་པོ་བཞི་ལ་ཐུན་མོང་བ་ཞེས་ངེས་པར་བརྗོད་དགོས་ཏེ། བཞི་པོའི་བརྗོད་བྱ་གསུམ་ཚན་ཐམས་ཅད་ཀྱང་ནང་པར་མ་ཟད་ཕྱི་རོལ་པ་ལའང་ཚང་བར་ཡོད་པའི་ཕྱིར། དེས་ན་མཁས་པ་རྣམས་ལ་ནི་དེ་ལྟར་དུ་གྲགས་སོ། ། གཉིས་པ་ལ་རྩོད་པ་སྤྱིར་སྤང་པ་དང་།
བཞི་བའི་གཞུང་ལ་སྤང་པའོ། ། དང་པོ་ནི། མཁས་རློམ་ཁ་ཅིག་ན་རེ། གལ་ཏེ་ཕྱི་རོལ་པའི་རིག་གནས་བཞི་པོ་སྟོན་པའི་བརྗོད་བྱ་སོགས། ཞེ་ན། ཕྱེ་བའི་གཞུང་ལ་སྐྱོན་ཅན་འབའ་ཞིག་གིས་མ་ཁྱབ་སྟེ། གཞོན་ནུ་ཀརྟི་ཀས་བཤད་པའི་སྒྲ་ཀ་ལཱ་པ་དང་། དེའི་འགྲེལ་པ་མུ་སྟེགས་ཀྱི་མཁས་པ་ཇོ་བོ་དྲག་འབྱོར་གྱིས་སྦྱར་བའི་སློབ་ཕན་ལ་སྐྱོན་ཅན་གྱི་གཏན་ཚིགས་མ་གྲུབ་པའི་ཕྱིར་ཏེ། སྒྲ་རིག་སྟོན་པའི་ལེགས་བཤད་དུ་གྲུབ་པའི་ཕྱིར་རོ། ། གལ་ཏེ།
རྣལ་འབྱོར་པ་ཡང་བློ་ཁྱེད་ཀྱིས། ། གོང་མ་གོང་མ་རྣམས་ཀྱིས་གནོད། ། ཅེས་པ་ལྟར། རང་རང་གི་གཞུང་ལུགས་ལ་མཁས་པ་གོང་མ་གོང་མའི་རིག་པས་འོག་མ་ལ་ཅུང་ཟད་གནོད་པ་ཙམ་གྱིས་ཐུན་མོང་བ་ཞེས་བྱ་བར་མི་རིགས་ན་ནི། རང་སྡེ་བྱེ་མདོ་སེམས་ཙམ་སྟེ་དངོས་སྨྲ་སྡེ་གསུམ་པོ་ནང་པ་སངས་རྒྱས་པར་གཅིག་པ་མི་འཐད་པར་འགྱུར་རོ། ། གཉིས་པ་ནི། ནང་པ་སངས་རྒྱས་པའི་རིག་གནས་བཞི་པ་སྟོན་པའི་གཞུང་། སྡེ་བདུན་མདོ་དང་བཅས་པ་ནི། བོད་ཀྱི་རྗེ་བཙུན་གོང་མ་རྣམས་ཀྱང་གཏན་ཚིགས་རིག་པ་ཡིན་གྱི། ནང་རིག་མ་ཡིན་པས་སྒྲ་ཚད་ལ་ཆོས་འབྲེལ་དུ་མི་བཞེད་དེ།
འོ་སྐོལ་གྱི་སྟོན་པས་ཕྱི་བའི་དྲང་སྲོང་རིང་འཕུར་སྐྱེས་དང་ལྷག་སྤྱོད་ལ་བསམ་གཏན་གཟུགས་མེད་ཀྱི་མན་ངག་གསན་པ་བཞིན་ནོ། ། ཞེས་བཞེད་ལ། ཀུན་མཁྱེན་བུ་སྟོན་གྱིས་ཀྱང་ཆོས་འབྱུང་དུ་རིག་གནས་ཐུན་མོང་བར་བགྲངས་སོ། ། ཕྱིས་ཆོས་རྗེ་བླ་མ་དམ་པ་སོགས་ནི། མངོན་འདུའི་ཕྱིར་དང་ཡང་ཡང་དང་། ། ཟིལ་གནོན་རྟོགས་ཕྱིར་མངོན་པའི་ཆོས། ། ཞེས་པའི་མཚན་ཉིད་བཞི་པ་ཚང་བས་མངོན་པར་བཞེད་ཅིང་། དཔང་ལོ་ཡབ་སྲས་ཀྱིས་ལུང་གི་མངོན་པ་དང་། རིག་པའི་མངོན་པ་ཞེས་གཉིས་སུ་བྱ་བའི་ཕྱི་མའི་མཚན་གཞིར་མཛད་པས་བསྟན་འཛིན་ཆེན་པོ་བཙོང་ཁ་པས་ཀྱང་། བྱང་ཕྱོགས་འདི་ན་ཚད་མའི་གཞུང་ལུགས་ལ། །
སྦྱངས་དང་མ་སྦྱང་དུ་མ་མགྲིན་གཅིག་ཏུ། ། མདོ་དང་སྡེ་བདུན་ཀུན་ན་བྱང་ཆུབ་ཏུ། ། བགྲོད་པའི་གོ་སྐབས་རིམ་པ་ཡོད་མིན་ཟེར། ། འཇམ་པའི་དབྱངས་ཀྱིས་ཕྱོགས་ཀྱི་གླང་པོ་ལ། ། དངོས་སུ་འདི་རྩོམས་འདི་ནི་མ་འོངས་དུས། ། འགྲོ་བ་ཀུན་གྱི་མིག་ཏུ་འགྱུར་རོ་ཞེས། ། གསུང་གི་སྣང་བ་སྩལ་བའང་ཚད་མར་འཛིན། ། འདི་ནི་མི་རིགས་སྨྲ་བའི་ཕུལ་བྱུང་དུ། ། མཐོང་ནས་ཚུལ་དེར་ལེགས་པར་དཔྱད་པ་ན། ། ཞེས་སོགས་ཀྱི་འགལ་འདུ་འཛིན་མོད་ཀྱི། །
དེ་ནི་སྒྲ་རིག་ལའང་འདི་ལྟར་མཚུངས་ཏེ། བྱང་ཕྱོགས་འདི་ན་སྒྲ་ཡི་གཞུང་ལུགས་ལ། ། སྦྱངས་དང་མ་སྦྱངས་དུ་མ་མགྲིན་གཅིག་ཏུ། ། ཀ་ལཱ་ཙནྡྲ་ཀུན་ན་བྱང་ཆུབ་ཏུ། ། བགྲོད་པའི་གོ་སྐབས་རིམ་པ་ཡོད་མིན་ཞེས། ། སྤྱན་རས་གཟིགས་ཀྱིས་ཙནྡྲ་གོ་མི་ལ། ། དངོས་སུ་འདི་རྩོམས་འདི་ནི་མ་འོངས་དུས། ། འགྲོ་བ་ཀུན་གྱི་མིག་ཏུ་འགྱུར་རོ་ཞེས། ། གསུང་གི་སྣང་བ་སྩལ་བའང་ཚད་མར་འཛིན། ། འདི་ཡང་མི་རིགས་སྨྲ་བའི་ཕུལ་བྱུང་དུ། །
འགྱུར་བའི་ཕྱིར་རོ། ། དེ་ནི་སློབ་དཔོན་ཙནྡྲ་གོ་མིས་སྒྲ་མདོ་ཙནྡྲ་པ་བརྩམས་ཟིན་པ་ན། སློབ་དཔོན་ཟླ་བ་གྲགས་པས་སྒྲ་ཀུན་ཏུ་བཟང་པོ་ཞེས་བྱ་བ་རྗོད་བྱེད་ཚིགས་བཅད་དུ་བྱས་ཤིང་བརྗོད་བྱ་མཆོག་ཏུ་གྱུར་པ་ཞིག་མཛད་ནས་མཁས་པའི་གྲྭ་འགྲིམ་དུ་བྱུང་བས། རང་གི་བསྟན་བཅོས་མི་ལེགས་པར་གཟིགས་ནས་ཐུགས་ཕྱུང་སྟེ་ཁྲོན་པར་བསྐྱུར་བ་ན། འཕགས་པ་སྤྱན་རས་གཟིགས་ཀྱིས་ཁྱོད་རང་གི་འདི་མ་འོངས་པ་ན་འགྲོ་ཕན་ཆེ་བས་ཁྲོན་པ་ནས་ཐོན་ཅིག་ཅེས་དངོས་སུ་བཀའ་སྩལ་ནས་བཏོན་པས་ཆུས་ཅུང་ཟད་ཀྱང་མ་ཉམས་པར་ཐོན་ཞིང་ཁྲོན་པ་དེ་ལ་ཙནྡྲ་ཁྲོན་པ་ཞེས་གྲགས་ནས་ཆུ་འཐུངས་ཚད་བློ་རྣོ་བར་གྱུར་ཏོ་ཞེས་གསལ་བར་གྲགས་སོ། ། མངོན་པར་འཇོག་པའི་ཆོས་བཞིའི་ཡང་ཡང་དང་ཟིལ་གནོན་ཚད་དུ་ཆུག་ཀྱང་། ཆོས་ཉིད་མངོན་སུམ་དུ་བྱེད་ཚུལ་དང་། ལམ་མངོན་པར་རྟོགས་ཚུལ་མ་ཚང་སྟེ། ཚོགས་སྦྱོར་སོགས་ལམ་གྱི་རྣམ་གཞག་ཅུང་ཟད་ཀྱང་མེད་པའི་ཕྱིར་དང་། བདག་མེད་ཀྱི་གཞི་གཏན་འབེབས་ཅུང་ཟད་ཡོད་ཀྱང་།
མཆོད་བརྗོད་ཀྱི་འཕྲོས་དོན་ཙམ་ཡིན་པས། བསྟན་བྱའི་གཙོ་བོ་མ་ཡིན་ཞིང་དེ་ཡང་མངོན་དུ་བྱེད་ཐབས་ཀྱི་བསྒོམ་རིམ་མངོན་པ་ལྟ་བུ་ཅུང་ཟད་ཀྱང་མེད་པའི་ཕྱིར་རོ། ། གཞན་ཡང་ནང་པ་ལ་རིག་གནས་བཞི་པ་སྟོན་པའི་གཞུང་མེད་པར་འགྱུར་བ་དང་། གསུང་རབ་སྤྱིའི་དོན་གྱི་དགོངས་འགྲེལ་ཡིན་པ་ཙམ་གྱིས་ནང་རིག་ཏུ་འཇོག་ན་སྒྲ་རིག་སྐྱོན་དུ་འཇུག་པ་དང་། མདོའི་མཆོད་བརྗོད་ཀྱི་དངོས་བསྟན་ནང་རིག་དང་མཐུན་པ་ཙམ་གྱིས་དེར་འཇོག་ན། སྨན་ཡན་ལག་བརྒྱད་པའི་མཆོད་བརྗོད་དུ། འདོད་ཆགས་ལ་སོགས་ཉོན་མོངས་པ་ཡི་ནད། ། རྒྱུན་དུ་འབྲེལ་པས་ལུས་ཀུན་ཁྱབ་གྱུར་པ། ། འདོད་དང་ཁྲོ་བ་གཏི་མུག་སེལ་མཛད་པའི། ། སྨན་པ་སྔོན་མེད་དེ་ལ་ཕྱག་འཚལ་ལོ། །
ཞེས་དང་། ཙནྡྲ་པར། གྲུབ་པ་ཀུན་མཁྱེན་ཀུན་ལ་ཕན། ། ཐམས་ཅད་མཁྱེན་ལ་ཕྱག་འཚལ་ནས། ། ཉུང་ངུ་རྣམ་གསལ་ཡང་དག་རྫོགས། ། སྒྲ་ཡི་མཚན་ཉིད་བཤད་པར་བྱ། ། ཞེས་དང་། སྡེབ་སྦྱོར་རིན་ཆེན་འབྱུང་གནས་སུ། ། ནང་གི་མཚན་མོ་བཤེས་བྲལ་གྱི། ། ནང་གི་ཐུབ་པ་ཉི་མ་ནི། །
སྣང་བ་མཆོག་གི་བདག་ཉིད་ཅན། ། རྒྱལ་བ་ཉི་མ་ལ་ཕྱག་འཚལ། ། ཞེས་དང་། མངོན་བརྗོད་འཆི་མེད་མཛོད་ཀྱི་མཆོད་བརྗོད་ནི། དེ་དག་ལས་ཀྱང་ནང་གི་གཉེན་པོར་ཤིན་ཏུ་གསལ་བ་རྣམས། ཆོས་གྲགས་ལྟ་བུས་རྒྱས་པར་བཤད་ན། ནང་རིག་དང་ཤིན་ཏུ་མཐུན་པ་འབྱུང་མོད། དེ་དག་ནང་རིག་ཏུ་འདོད་ན་ཧ་ཅང་ཐལ་ལོ། ། དེས་ན་དངོས་བསྟན་དང་དེ་ཡང་བསྟན་བྱའི་གཙོ་བོའི་སྒོ་ནས་ཐུན་མོང་རིག་གནས་སུ་གཟུང་དགོས་ཏེ། གཞལ་བྱའི་གནས་གསུམ་དང་རྟོག་གེའི་ཚིག་དོན་བརྒྱད་པོ་དངོས་བསྟན་བསྟན་བྱའི་གཙོ་བོར་ངེས་པའི་ཕྱིར་རོ། །
ཁྱབ་སྟེ། དྲང་དོན་དང་ངེས་དོན་གྱི་མདོ་དང་། མདོ་ཕྱོགས་སྡེ་སྣོད་གསུམ་དང་སྔགས་ཕྱོགས་ལ་རྒྱུད་སྡེ་བཞིར་འབྱེད་པ་སོགས་ཀྱང་དངོས་བསྟན་བསྟན་བྱའི་གཙོ་བོས་འབྱེད་པའི་ཕྱིར་རོ། ། གཉིས་པ་ཐུན་མོང་མིན་པའི་རྒྱུ་མཚན་ནི། ཐུན་མོང་པ་ལ་བསྟན་བྱའི་གཙོ་བོར་མེད་པའི་འཁོར་བའི་རྩེ་མོ་སྲིད་རྩེ་ལས་ངེས་པར་འབྱུང་བའི་གསུམ་པ་སོགས་བསྟན་བྱའི་གཙོ་བོར་རྩལ་འདོན་གང་དུ་མཛད་པའི་གསུང་རབ་དེ་ནི་ནང་རིག་ཉིད་དུ་རྒྱུ་མཚན་དུ་མས་ལེགས་པར་གྲུབ་བོ་ཞེས་བློའི་ནོར་ཅན་རྣམས་ཀྱིས་རྟོགས་པར་བྱའོ། ། ལེའུ་དང་པོ་ཅུང་ཟད་བཤད་པའོ།། ༈ །སོ་སོར་བཤད་པ་ལ་ལྔ་ལས། དང་པོ་བཟོ་རིག་བཤད་པ་ལ། བཟོ་རིག་ལ་གུས་པས་འཇུག་དགོས་པའི་རྒྱུ་མཚན། འཇུག་བྱ་བཟོ་རིག་གི་རང་བཞིན།
འདིར་མ་སྤྲོས་པའི་རྒྱུ་མཚན་བསྟན་པའོ། ། དང་པོ་ལ་སྒྲུབ་པ་ཉམས་ལེན་གྱི་འཁོར་ལོ་དང་བསོད་ནམས་མཉམ། འདོད་རྒུ་མཐའ་དག་གི་འབྱུང་གནས་མཆོག་ཏུ་བསྟན། དེས་ན་བཟོ་རིག་ལ་མི་གུས་པ་གཅེར་བུའི་གྲུབ་མཐའ་ཡིན་པའོ། ། དང་པོ་ནི། རིག་གནས་དང་པོ་སོགས་ཏེ། སྔོན་གྱི་ཆོས་རྒྱལ་བཟོ་སྦྱངས་གཟུགས་ཅན་སྙིང་པོ་སོགས་དང་། མཉན་ཡོད་ཀྱི་ཁྱིམ་བདག་མགོན་མེད་ཟས་སྦྱིན་དང་། ཀོའུ་ཤམ་བྷིའི་ཁྱིམ་བདག་གདངས་ཅན་ལ་སོགས་པ་ཤིན་ཏུ་མང་པོ་དང་། ཕྱིས་ཀྱི་ཆོས་རྒྱལ་མྱ་ངན་མེད་དང་།
བོད་ཀྱི་ཆོས་རྒྱལ་མེས་དབོན་རྣམ་གསུམ་ལ་སོགས་པ། བསྟན་པའི་སྦྱིན་བདག་དང་བདག་རྐྱེན་མཛད་པའི་རྒྱལ་པོ་དང་ཁྱིམ་བདག་ནི། བསྟན་འཛིན་གྱི་པཎ་གྲུབ་ལས་ཀྱང་གྲངས་མང་བ་འཇམ་དཔལ་རྩ་བའི་རྒྱུད་ལས་ལུང་བསྟན་པ་རྣམས་ནི། དགེ་འདུན་གྱི་སྡེ་དང་ཀུན་དགའ་ར་བ་སོགས་བཞེངས་ནས་ཞབས་ཏོག་མཛད་པའི་ཆ་ནས་ལུང་བསྟན་པ་ཡིན་གྱི། རྒྱལ་པོ་དེ་དག་མཁས་པ་དང་གྲུབ་པའི་ཆ་ནས་མ་ཡིན་ལ། ཀུན་དགའ་ར་བ་གཙུག་ལག་ཁང་། ། མལ་སྟན་འཚོ་བ་ནར་མ་དང་། ། གློ་བུར་ནད་པ་ནད་གཡོག་དང་། ། ཡུལ་ངན་ཚེ་ན་སྦྱིན་པ་ནི། ། རྫས་ལས་བྱུང་བའི་བསོད་ནམས་བདུན། །
ཞེས་པའི་དང་པོ་དང་། བཞི་ཡིས་ཚངས་པའི་བསོད་ནམས་ཡིན། ། ཞེས་པའི་དང་པོ་གཉིས། དགེ་འདུན་བྱེ་བ་བསྡུམ་པ་དང་། ཉམས་ལེན་གྱི་གཙོ་བོ་བྱམས་སོགས་ཚད་མེད་བཞི་བསྒོམ་པ་དང་བསོད་ནམས་མཉམ་པར་གསུངས་པའི་ཕྱིར་རོ། ། དེས་ན་བསྟན་པའི་བདག་རྐྱེན་ཆེན་པོ་དེ་དག་དགྱེས་པ་སྐྱེད་ཅིང་རྗེས་སུ་འཛིན་པའི་ཐབས་ཀྱི་གཙོ་བོ་ནི་རིག་གནས་འདི་ཉིད་དོ། ། དེ་ཕྱིར་དང་པོ་གཉིས་པོ་དོན་གཉེར་ལ། ། ཞེས་སོགས་སྨྲས་སོ། ། གཉིས་པ་ནི། ཆུ་ཆེན་སོགས་ཏེ།
ཕྱིའི་རྒྱ་མཚོ་ནས་ཡིད་བཞིན་གྱི་ནོར་བུ་ལེན་པའི་གྲུ་གཟིངས་ཆེན་པོ་དང་། གཞན་ཡང་ཆུ་བོ་བཞི་དང་བོད་ཀྱི་གཙང་པོ་སོགས་བརྒལ་བའི་གྲུ་ཆུང་གི་བར་དང་། གཞན་ཕྱོགས་འཇོམས་པ་ལ། ཐང་རྫོང་བཤིག་པའི་རྡོའི་འཁྲུལ་འཁོར་ཏེ་རྒྱོགས་སུ་གྲགས་པ་དང་། དེ་བཞིན་དུ། ཆུ་རྫོང་འཇོམས་པ་གྲུའི། རི་རྫོང་འཇོམས་པ་མེའི། རལ་གྲི་འཁོར་བ་གྲི་གུག་གི རྩེ་མོ་འབྱེད་པ་རླུང་གི རྩིག་པ་འཇིག་པ་གུར་གྱི།
གོ་ཆ་འཇིག་པ་ལྕགས་མདའི་འཁྲུལ་འཁོར་རྣམས་དང་། རང་ཕྱོགས་བསྲུང་བ་ལ་ཕོ་བྲང་བསྲུང་བ་རལ་གྲིའི་འཁྲུལ་འཁོར། རྒྱལ་རིགས་འཐབ་པ་ཤིང་རྟའི་ཚད། དེ་བཞིན་དུ་བདེ་བར་སྤྱོད་པའི་འཁྲུལ་འཁོར་ལ། ལྟད་མོ་ལ་འགྲོ་བའི་དོན་དུ་ཁང་བཟང་གི་མཚན་ཉིད། དཔྱིད་ཀྱི་དགའ་སྟོན་གྱི་དོན་དུ་ཁྱོགས་ཀྱི་མཚན་ཉིད། ལྡུམ་ར་བཅུ་བའི་དོན་དུ་ཆུ་གྱེན་དུ་འདྲེན་པའི་འཁྲུལ་འཁོར་རྣམས་དུས་འཁོར་དུ་གསུངས་ལ། གཞན་ཡང་བཟའ་བཏུང་རྒྱན་གོས་སོགས་ཀྱི་ཉེར་མཁོའི་དགོས་དགུ་ཐམས་ཅད་རིག་གནས་འདི་ལ་མ་བརྟེན་པར་མི་འགྲུབ་པའོ། གསུམ་པ་ནི། དེས་ན།
ཚེ་འདི་ཡུན་ཐུང་ཤེས་བྱའི་རྣམ་པ་མང་། ། ཚེ་ཡི་ཚད་ཀྱང་ཇི་ཙམ་མི་ངེས་པས། ། ངང་པས་ཆུ་ལ་འོ་མ་ལེན་པ་ལྟར། ། རང་གི་འདོད་པ་དང་དུ་བླང་བར་མཛོད། ། ཅེས་ཇོ་བོ་ཆེན་པོས་གསུངས་པ་དང་། གཞི་གཅིག་ཏུ་ཡུན་མ་རིང་། གཙུག་ལག་ཁང་དང་གནས་གཞིའི་རྩོམ་པ་མ་བྱེད་ཅེས་སོགས་ནི། རང་སེམས་ཁོ་ན་འདུལ་བ་རྩལ་དུ་འདོན་པའི་ལས་དང་པོ་པ་ལ་དགོངས་མོད་ཀྱི། གཅེར་བུ་ཀུན་དགའ་ར་བ་སོགས། ། རྩིག་པ་སྡིག་པའི་རྒྱུ་རུ་སྨ། །
ཞེས་སྲོག་ཆགས་ཕྲ་མོ་ལ་འཕྲལ་དུ་གནོད་པ་རྒྱུ་མཚན་དུ་བྱས་ནས་ཕུགས་ཀྱི་ཕན་ཡོན་མ་མཐོང་བར་ཟད་དེ། ། དེ་ལྟ་ན། ལུས་ཀྱི་དཀའ་ཐུབ་བགྱིས་པ་ཡིས། མདུད་པ་འཇིག་པ་གཅེར་བུ་འཚལ། ། ཞེས་ཟས་གཅོད་པ་སོགས་ཀྱི་དཀའ་ཐུབ་ཀྱང་བྱར་མི་རུང་སྟེ། ལུས་ཀྱི་སྲིན་བུའི་རིགས་བརྒྱད་ཁྲི་བཞི་སྟོང་ལ་གནོད་པའི་ཕྱིར་རོ། ། དེས་ན་ལུང་དེ་གཉིས་ཀྱི་འཕྲོ་ལས་རིམ་པ་བཞིན། ཐམས་ཅད་མཁྱེན་པ་ཁྱོད་ཀྱིས་ནི། ། དེ་ཉིད་བསོད་ནམས་རྒྱུ་ཞེས་གསུངས། ། ཞེས་དང་།
ཁྱོད་ནི་སེམས་ཀྱི་དཀའ་ཐུབ་ཀྱིས། ། མདུད་པ་འཇིག་པར་བཞེད་པ་ལགས། ། ཞེས་གསུངས་པ་ལྟར། རང་གཞན་གྱི་ལུས་སོགས་ལ་འཕྲལ་དུ་གནོད་པ་ཅུང་ཟད་སྲིད་ཀྱང་རང་གཞན་གྱི་ཕན་པའི་རྒྱུ་དང་། ཁྱད་པར་བསྟན་པའི་རྒྱུན་དང་སེམས་ཅན་ལ་ཕན་པ་འབྱུང་ན་དེ་གཉིས་ཀྱི་སྤང་བླང་མ་ལོག་པར་བྱའོ། ། གཉིས་པ་ལ། བཟོ་རིག་གི་ཁུངས་བཙལ་བ་དང་། དེའི་དབྱེ་བ་རྒྱ་ཆེར་བསྟན་པ་དང་། དེ་རིག་གནས་ཀུན་གྱི་ལུས་སུ་བསྟན་པའོ། ། དང་པོ་ནི།
བཟོ་རིག་སྟོན་པས་གསུངས་ཤིང་བསྟན་འཛིན་གྱིས་བཀྲལ་ནས་ཕྱག་ལེན་དུ་མཛད་པར་ཤེས་ནས་གུས་པ་བསྐྱེད་པར་བྱའོ་ཞེས་པ་ནི། རྒྱལ་བས། འདུལ་བ་ལུང་གི་གནས་མལ་གཞིར། ། ཞེས་སོགས་ཚིགས་བཅད་ཕྱེད་དང་བཞིའོ། ། གཉིས་པ་ལ་མདོར་བསྟན། རྒྱས་པར་བཤད་པའོ། ། དང་པོ་ནི། ཐམས་ཅད་ལ་ཡིད་སྔོན་དུ་འགྲོ་ཡང་། དེས་ཀུན་ནས་བསླངས་པའི་ལུས་གཙོ་བོར་བྱེད་པས་ལུས་བཟོ་སྟེ། གར་ཐིག་དབྱངས་གསུམ་དུ་གྲགས་པའི་དང་པོ་གཉིས་ལྟ་བུའོ། །
ངག་གཙོ་བོར་བྱེད་པས་ངག་བཟོ་སྟེ། གསུམ་པ་ལྟ་བུའོ། ། ལུས་ངག་གཙོ་བོར་མི་བྱེད་པར་ཡིད་ཉིད་ཀྱིས་འགྲུབ་པས་ཡིད་བཟོ་སྟེ། བསམ་བྱུང་གི་རིག་ཤེས་ཁྱད་པར་ཅན་ལྟ་བུའོ། ། གཉིས་པ་ལ་གསུམ་ལས། ལུས་བཟོ་ལ་གཙོ་ཕལ་གཉིས་ཀྱི་དང་པོ་ལ་སྐུ་གསུང་ཐུགས་ཀྱི་རྟེན་ནོ། ། དང་པོ་ནི། སྐུ་ལ་ཞེས་སོགས་ཏེ། ལོངས་སྐུ་དང་སྤྲུལ་སྐུའོ། ། དང་པོ་ནི།
དབུ་སྐྲའི་རྩེ་མོ་ནས་གསང་གནས་ཀྱི་བར་ལ་ཞལ་ལྔ། དེ་ནས་རྟིང་པའི་བར་ལ་ཞལ་ལྔ་སྟེ་ཞལ་བཅུ་པོ་རེ་རེ་ལ་རང་སོར་ཕྱེད་དང་བཅུ་གསུམ་རེ་སྟེ་བསྡོམས་པས་བརྒྱ་ཉེར་ལྔའོ། ། འདི་ནི་འཕོ་རླུང་སྟོང་བརྒྱད་བརྒྱ་པ་ཕྲག་བཅུ་གཉིས་པོའི་ས་བོན་ཟད་པར་སྤངས་པ་སྟེ། སངས་རྒྱས་ཀྱི་ས་ཉིད་ལ། ཀུན་ཏུ་འོད་དང་རྡོ་རྗེའི་འོད་ལ་སོགས་པའི་ས་བཅུ་གཉིས་སུ་ཕྱེ་བའི་ཐུན་མོང་མ་ཡིན་པ་བེམ་ཆོས་ཀྱི་སྒྲིབ་པ་ཡིན་པས། སྟོབས་བཅུ་དང་མི་འཇིགས་པ་བཞི་ལ་སོགས་པ་ཡོངས་སུ་རྫོགས་པའི་སངས་རྒྱས་ཀྱི་སའི་དྲི་མར་གསུངས་པས་ཕར་ཕྱིན་ཐེག་པའི་རྫོགས་པའི་སངས་རྒྱས་ཀྱི་སྤང་བྱ་ཡིན་པའི་ཕྱིར་དེའི་ལོངས་སྐུ་ལ་ནི་སོར་ཚད་འདི་ཙམ་དང་མི་ལྡན་པས་མདོ་ཕྱོགས་སུ་དང་། རྒྱུད་སྡེ་འགར་ཡང་། རྡོ་རྗེ་སེམས་དཔའ་བཞེངས་པའི་ཚད། ། གདོང་པ་དགུ་ལས་འགྱུར་བ་མེད། ། ཅེས་གསུངས་པ་ཉིད།
ཞལ་རེ་ལ་རང་སོར་བཅུ་གཉིས་མར་གྲགས་པས་རང་སོར་བརྒྱ་དང་བརྒྱད་དུ་ལོངས་སྤྲུལ་ཁྱད་མེད་དུ་བྱས་ནས་དེ་གཉིས་ཀྱི་ཁྱད་པར་རྒྱན་ཡོད་མེད་ཀྱིས་འཇོག་པར་གྲགས་ལ། དུས་འཁོར་དུ་ཞལ་བཅུ་པར་བཤད་པ་ཞབས་མཐིལ་གྱི་དཀྱུས་བསྣན་ནས་བགྲངས་པའོ་ཞེས་དེ་ཕྱོགས་ཀྱི་མཁས་རློམ་དག་ཟེར་མོད། ཞབས་མཐིལ་ནི་ཞལ་བཅུ་པོ་ལ་མི་ཐེ་བར་རང་སོར་བཅུ་བཞིར་གསལ་བར་གསུངས་པ་མ་མཐོང་བར་ཟད་དོ། ། དེས་ན་བརྒྱ་དང་བཅུ་གཉིས་སམ་བརྒྱ་དང་བརྒྱད་པ་ནི། དུས་འཁོར་ལུགས་ཀྱི་སྤྲུལ་སྐུའི་ཕྱག་ཚད་རགས་པར་བྱེད་དགོས་སོ། ། བྱང་སེམས་གཞིར་བྱས་ལ་ཡང་། ཕྱག་རྡོར་དང་ཟླ་བཟང་གཉིས་ལོངས་སྤྲུལ་དུ་གསལ་བར་གསུངས་ཤིང་། མི་ཕལ་པའི་ལུས་ཀྱི་སྲིད་ཚད་ལ་སོར་བརྒྱད་ཅུ་གྱ་བཞི་ལས་མེད་པས་དེས་ན་ཕར་ཕྱིན་པའི་ལོངས་སྐུ་ལ་སོར་བརྒྱ་དང་བཅུ་གཉིས་པར་བྱས་ནས་དེའི་བར་གྱི་སོར་བརྒྱད་པོ། ས་བཅུ་གཉིས་ཀྱིས་བགོས་པས་སོར་གཉིས་རེ་དང་ནས་ཕྱེད་དང་གསུམ་རེ་ལྷག་ཙམ་རེ་ལ་འཕེལ་བར་འགྱུར་རོ། ། ཞེས་ཀྱང་དོན་གྱིས་ཐོབ་བོ། །
འོ་ན་དུས་འཁོར་འགྲེལ་ཆེན་དུ། རྒྱལ་པོ་ཟླ་བཟང་གི་སྤངས་རྟོགས་འཆད་པ་ན། ས་བཅུ་པ་ཆོས་ཀྱི་སྤྲིན་ལ། སྟོང་བརྒྱད་བརྒྱ་པ་ཕྲག་བཅུ་འགགས་ཟིན་ནས་གཉིས་པ་འགོག་པར་བཤད་པ་དང་། འདིར་ཕྲག་བཅུ་གཉིས་པོ་ཕར་ཕྱིན་ཐེག་པའི་སངས་རྒྱས་ཀྱི་དྲི་མར་བཤད་པ་འགལ་ལོ་ཞེ་ན། མི་འགལ་ཏེ། དེར་དབུགས་འབྱུང་བ་དང་འཇུག་པ་སུམ་སྟོང་དྲུག་བརྒྱས་དམན་པ་ཞེས་གསུངས་པས་འཕོ་རླུང་མངོན་གྱུར་བ་ལ་དགོངས་ཤིང་། བྱང་སེམས་ཀྱང་ཕར་ཕྱིན་ཐེག་པའི་ས་བཅུ་པའི་བྱང་སེམས་ཡིན་པ་ལ་དགོངས་སོ། ། དེ་ལ་ནི། ས་དང་པོ་རབ་དགའ་ཐོབ་མ་ཐག་ཏུ་འཕོ་རླུང་མངོན་གྱུར་བ་སྟོང་བརྒྱད་བརྒྱ་ཕྲག་གཅིག་འགགས་པ་ནས་ཆོས་ཀྱི་སྤྲིན་ཐོབ་མ་ཐག་བཅུ་འགགས།
ས་དེ་ཉིད་མཐར་ཕྱིན་ཕྱིན་གྱི་བར་ལ་ཕྲག་གཉིས་འགགས་ནས་ཕར་ཕྱིན་ཐེག་པའི་རྫོགས་པའི་སངས་རྒྱས་ཐོབ་མོད་ཀྱི། ད་དུང་འཕོ་བའི་བག་ཆགས་བེམ་ཆོས་ཕྲ་མོ་སྟོང་བརྒྱད་བརྒྱ་པ་ཕྲག་བཅུ་གཉིས་ལུས་པ་ཀུན་ཏུ་འོད་ལ་སོགས་པའི་ས་བཅུ་གཉིས་ཀྱིས་སྤོང་ཞིང་བཅུ་གཉིས་པའི་སྤངས་རྟོགས་ཡོངས་སུ་རྫོགས་པ་ན་མཐར་ཐུག་གི་ལོངས་སྐུ་འཐོབ་བོ། ། ཀུན་ཏུ་འོད་ལ་སོགས་པ་བཅུ་གཅིག་སྔགས་ཀྱི་བྱང་འཕགས་ཀྱི་སར་བྱེད་དགོས་མོད་ཀྱང་དེ་ལ་ནི་ཡུན་རིང་མི་འགོར་བས་ལུས་ཚད་ཆེ་ཆུང་སོགས་གཞག་པར་དཀའ་ཡང་། ཞིབ་ཏུ་སྦྱོར་ན་སོར་བཅུ་གསུམ་པ་ནས་ཉེར་ལྔའི་བར་གྱི་བཅུ་གསུམ་པོ་ལ་བཅུ་གཉིས་ཀྱིས་བགོས་པས་རྟོགས་མོད་ཀྱི་འདི་དག་ལག་ལེན་དུ་བྱེད་པའང་དཀའ་བས་ཞིབ་པར་མ་བཤད་དོ། ། དེ་ལྟར་ན་ཕར་ཕྱིན་ཐེག་པའི་ལོངས་སྤྲུལ་ལའང་སོར་བཞིའི་ཁྱད་དུ་བྱའོ། ། དུས་འཁོར་ལུགས་ཀྱི་སྤྲུལ་སྐུའི་ཕྱག་ཚད་རགས་པར་བཤད་པ་དེ་ཡང་སྟོན་པ་ཤཱཀྱ་ཐུབ་སོགས་མདོ་ཕྱོགས་ཀྱི་མཆོག་གི་སྤྲུལ་སྐུའི་དབང་དུ་བྱས་ཀྱི། སྔགས་ཀྱི་ལོངས་སྤྲུལ་ལ་ནི་ཁྱད་པར་མི་བྱེད་དེ། རྒྱུད་དུ་གསུངས་པའི་ཚད་ཉིད་དཀྱིལ་འཁོར་གཙོ་བོའི་ཕྱག་ཚད་དུ་བཞེད་པའི་ཕྱིར་རོ། ། སྟོན་པ་བཅོམ་ལྡན་འདས་ཀྱི་སྐུ་གཟུགས་ཆུ་ལོན་མར་གྲགས་པ་ནི། རྡོ་རྗེ་གདན་གྱི་མ་ཧཱ་བོ་དྷིའི་སྐུ་དྲི་བཟང་ཁ་དོག་ལེགས་པོས་བྱུགས་ནས་རས་གཙང་གཤེར་བ་བཀབ་སྟེ་བླངས་པས་བྱིན་རླབས་ཀྱིས་ཕྱག་གཡས་གཡོན་སོགས་ཐད་ཀར་བྱོན་པ་ཞིག་ལ་དཔེར་བྱས་ནས་བྲིས་པ་སྟེ།
སྐུའི་ཞེང་ཤིན་ཏུ་རྒྱས་ཤིང་མགུལ་པ་ཐུང་པ་ཤིན་ཏུ་བརྗིད་པ་ཞིག་འབྱུང་སྟེ་ཕྱག་ཚད་སྦྱར་དུ་མེད་དོ། ། སྤྱིར་སྤྲུལ་སྐུ་ལ་བཟོའི་དང་སྐྱེ་བའི་དང་མཆོག་གི་སྤྲུལ་སྐུ་གསུམ་གསུངས་པའི་དང་པོ་ནི་དྲི་ཟའི་རྒྱལ་པོ་རབ་དགའ་འདུལ་བའི་དོན་དུ་དྲི་ཟའི་ཆ་བྱད་དུ་སྤྲུལ་པ་ལྟ་བུའོ། ། གཉིས་པ་ནི་འཁོར་ལོས་སྒྱུར་རྒྱལ་དུ་དང་གཞན་ཡང་རྒྱལ་བློན་དང་སྐྱེས་པ་བུད་མེད་ཁྱེའུ་དང་བུ་མོ་དང་རི་དྭགས་ལ་སོགས་པའི་རྣམ་པར་སྤྲུལ་པ་སྟེ། གང་ལ་གང་འདུལ་ལོ། ། སྔ་མའང་འདི་ཉིད་ཡིན་མོད་ཀྱང་དེ་འཕྲིན་ལས་ཁྱད་པར་བ་ཡིན་པས། བཟོ་དང་སྐྱེ་དང་བྱང་ཆུབ་ཆེ། ། ཞེས་ཟུར་དུ་མཛད་དོ། ། གསུམ་པ་ལ་ཐུན་མོང་བ་བྱང་ཆུབ་ཆེན་པོ་བརྙེས་ཚུལ་དང་། མྱ་ངན་འདས་ཚུལ་སོགས་སྟོན་པར་མཛད་པ་ཤཱཀྱའི་རྒྱལ་པོ་དང་། ཐུན་མོང་མིན་པ་རྒྱུད་སྡེ་བཞིའི་དཀྱིལ་འཁོར་གྱི་རྟེན་དང་བརྟེན་པ་མཐའ་དག་སྟེ།
འདི་དག་ལོངས་སྐུར་འདོད་པའི་མཁས་རློམ་ཤིན་ཏུ་མང་མོད་ཀྱི། གང་ལ་གང་འདུལ་གྱི་མདོག་དབྱིབས་ཤིན་ཏུ་ཐ་དད་པ་སྤྱིར་སྤྲུལ་སྐུའི་མཚན་ཉིད་དུ་རང་རང་གིས་ཁས་བླངས་པ་བརྗོད་པ་དང་། དཀྱིལ་འཁོར་རེ་རེ་ཞིང་སྤྲུལ་བཤད་མཛད་པ་མ་གོ་བར། སྤྲུལ་སྐུ་ལ་རབ་བྱུང་གི་རྣམ་པ་ཅན་གྱིས་ཁྱབ་པར་བཟུང་བས་ནོངས་སོ། ། བརྟེན་པ་ལྷ་རྣམས་སྤྲུལ་སྐུ་ཡིན་དུ་ཆུག་ཀྱང་རྟེན་གཞལ་ཡས་ཁང་ནི་བེམ་པོའི་རྣམ་པར་སྣང་བས་སྤྲུལ་སྐུར་མི་རུང་ངོ་ཞེ་ན། ཁྱེད་རང་གིས་གཟིངས་དང་ཟམ་པ་ལ་སོགས་པ་སྐྱེ་བའི་སྤྲུལ་སྐུའི་མཚན་གཞིར་འདོད་པའང་མཚུངས་སོ། ། དེ་དག་ནི་བེམ་པོར་སྣང་བ་ཙམ་ཡིན་གྱི་ངོ་བོ་ནི་སངས་རྒྱས་ཀྱི་སྐུ་དང་ཡེ་ཤེས་ཀྱི་ཆ་ཤས་ཡིན་ནོ་ཞེ་ན་འདིར་ཡང་དེ་བཞིན་ནོ། ། དེ་ལྟར་ན་མཆོག་གི་སྤྲུལ་སྐུ་ཐུན་མོང་བ་ནི་བདེ་གཤེགས་བརྒྱད་མི་འཁྲུགས་པ་ལ་སོགས་པ་ཤིན་ཏུ་ཞི་བའི་ཉམས་ལྡན་ནོ། ། ཐུན་མོང་མ་ཡིན་པ་ལ། འཇམ་པའི་རྡོ་རྗེའི་དཀྱིལ་འཁོར་ལྟ་བུ་ཤིན་ཏུ་ཞི་བས་སྤྱན་དཀྱུས་ཕྲ་ཞིང་རིང་བ་སོགས་ཀྱི་ཉམས་ལྡན་དང་།
མི་བསྐྱོད་རྡོ་རྗེ་ལྟ་བུ་ཁྲོ་ཆགས་གཉིས་ཀའི་ཉམས་ཚང་བ་ཞི་མ་ཁྲོ་དང་། གཤིན་རྗེ་གཤེད་སྐོར་ལྟ་བུ་སྦོམ་ཞིང་ཐུང་བ་སྲིན་པོ་དང་གནོད་སྦྱིན་གྱི་ཆ་བྱད། མི་སྡུག་པའི་ལྟས་བཅོ་བརྒྱད་ཚང་བས་ཤིན་ཏུ་ཁྲོས་པ་དབུ་སྐྲ་མ་གཏོགས་པའི་བཞེངས་པའི་སྤངས་ལའང་ཞལ་བཞི་ལས་མེད་པ་དང་། འབྱུང་པོ་འདུལ་བྱེད་ཞལ་གསུམ་པ་ཞེས་གསུངས་པའི་བསྟན་དོན་གུར་གྱི་མགོན་པོ་ལྟ་བུ་དབུ་ཆེ་ཞིང་མཇིང་པ་ནུབ་པས། ཞལ་གསུམ་གྱི་དཔངས་ལས་མེད་པས་ལྷག་པར་ཁྲོས་པའོ། ། སྐུ་དེ་དག་གི་ཕྱག་མཚན་གྱི་གཙོ་བོ་རྡོ་རྗེ་དང་དྲིལ་བུའི་མཚན་ཉིད་ནི་དུས་འཁོར་ལ་སོགས་པའི་རྒྱུད་སྡེ་དུ་མར་འབྱུང་བའི་ནང་ནས། བཤད་རྒྱུད་རྩེ་མོ་སོགས་ནས་འབྱུང་བ་ལ་ཕྱི་དྲིལ་དང་། དུས་འཁོར་དང་སམ་པུ་ཊི་སོགས་ནས་འབྱུང་བ་ནང་དྲིལ་ཞེས་བྱ་སྟེ། དེ་དག་ལ་གསང་སྔགས་ཕྱི་ནང་དུ་ཀུན་ལ་གྲགས་ཤིང་རྒྱུད་ནས་ཀྱང་གསུངས་པའི་ཕྱིར་རོ། ། དེས་ན་དྲང་དོན་རྟགས་ཀྱི་རྡོར་དྲིལ་ཡིན་ན་ཕྱི་དྲིལ་ཡིན་པས་ཁྱབ་བོ་ཞེས་ཟེར་བ་ནི་མཁས་རློམ་དྲེགས་པའི་ང་རོ་སྒྲོགས་པར་ཟད་དོ། །
འདི་དག་ཐམས་ཅད་ཀྱི་ཕྱག་ཚད་སོགས་དང་གཞན་ཡང་ཁ་ཊྭཱཾ་ག་ལ་སོགས་པའི་ལག་ཆ་དང་། རྒྱན་དྲུག་སོགས་ཀྱི་བཤད་པ་ནི། ཁོ་བོས་རྟེན་གསུམ་བཞེངས་ཚུལ་དཔལ་འབྱོར་རྒྱ་མཚོ་དང་། ཀྱེ་རྡོར་མཆོད་འཕྲེང་སོགས་སུ་བཤད་པར་བལྟའོ། ། གཉིས་པ་གསུང་གི་རྟེན་ནི། ཡི་གེའི་ཨི་ན་ལ། དེ་ལ་ཡང་ཡི་གེའི་ངོ་བོ་ནི། སྐད་ཀྱི་གདངས་ཏེ། དབྱངས་དང་གསལ་བྱེད་དོ། ། འདིར་བཟོ་རིག་གི་གནས་སུ་གཞག་པར་བྱ་བ་ནི།
ཡི་གེའི་གཟུགས་ཡིན་ལ། དེ་ཡང་མདོ་རྒྱ་ཆེ་རོལ་པ་ལས་ཡིག་རིགས་དྲུག་ཅུ་རྩ་བཞིར་བཤད་དེ། འདི་སྐད་དུ་བྱང་ཆུབ་སེམས་དཔའ་ཡི་གེའི་གྲྭ་ཞུགས་ཏེ། ཡི་གེ་པ་ཀུན་གྱི་བཤེས་གཉེན་གྱི་དྲུང་དུ་བྱོན་པ་ན། དེས་བྱང་ཆུབ་སེམས་དཔའི་དཔལ་དང་གཟི་བརྗིད་མ་བཟོད་དེ་ཁ་བུབ་ཏུ་འགྱེལ་ལོ། ། དེ་དགའ་ལྡན་གྱི་ལྷའི་བུ་ཡན་ལག་བཟང་པོ་ཞེས་བྱ་བས་བསླངས་ཏེ། ཡབ་ཟས་གཙང་ལ་སོགས་པ་སྐྱེ་བོ་མང་པོའི་མདུན་དུ་བྱང་ཆུབ་སེམས་དཔའ་ལ་རྒྱས་པར་བསྟོད་ཅིང་མཆོད་ནས་མི་སྣང་བར་གྱུར་ཏེ། དེ་ནས་བྱང་ཆུབ་སེམས་དཔའ་ཙནྡན་སྦྲུལ་གྱི་སྙིང་པོ་ལས་བྱས་པའི་ཡི་གེའི་གླེགས་ཤིང་ཚོན་གྱིས་བྱུགས་པ་གསེར་གྱི་ཡང་མིག་གིས་བཏགས། མཐའ་ནོར་བུ་རིན་པོ་ཆེས་བརྒྱན་པ་ཐོགས་ཏེ། སློབ་དཔོན་ཀུན་གྱི་བཤེས་གཉེན་ལ་འདི་སྐད་ཅེས་སྨྲས་སོ། །
ཀྱེ་མཁན་པོས་བདག་ལ་ཡི་གེ་གང་སློབ། ཚངས་པའི་ཡི་གེའམ། ཁ་རོཥྚཱའི་ཡི་གེའམ། པདྨའི་སྙིང་པོའི་ཡི་གེའམ། དེ་བཞིན་དུ་སྦྱར་ཏེ། ཨངྒའི། བངྒའི། མ་ག་དྷའི། བཀྲ་ཤིས་པའི། སོར་མོའི།
ཤཱ་ཀ་ནའི། ཡ་བ་ནའི། པ་ག་ལེའི། པ་རུ་ཤའི། འགྲོ་ལྡིང་བའི། ཀི་ར་ཏའི། ལྷོ་ཕྱོགས་པའི། དྲག་ཤུལ་ཅན་གྱི། གྲངས་ཀྱི། སྤྱིའུ་ཚུགས་པའི།
རྗེས་སུ་མཐུན་པའི། བྲུ་ཤའི། ཁ་ཆེའི། རྒྱའི། བུ་ནའི། ཧུ་ནའི། འབྲིང་རྒྱས་སུ་བྲི་བའི། རྒྱལ་གྱི། ལྷའི། ཀླུའི།
གནོད་སྦྱིན་གྱི། དྲི་ཟའི། མི་འམ་ཅིའི། ལྟོ་འཕྱེ་ཆེན་པོའི། ལྷ་མ་ཡིན་གྱི། ནམ་མཁའ་ལྡིང་གི རི་དྭགས་འཁོར་ལོའི། བྱ་རོག་སྒྲ་གཅན་གྱི། ས་བླའི། བར་སྣང་གི
བ་ལང་སྤྱོད་ཀྱི། སྒྲ་མི་སྙན་གྱི། ལུས་འཕགས་པོའི། འདེགས་པའི། བཞག་པའི། བསྣན་པའི། རྒྱ་མཚོའི། རྡོ་རྗེའི། སྤྲིང་ཡིག་དང་ལེན་གྱི། རྣམ་ཐར་གྱི།
རིངས་མེད་ཀྱི། བསྟན་བཅོས་སྐོར་བའི། རྩིས་སྐོར་བའི། འདེགས་པ་སྐོར་བའི། བཞག་པ་སྐོར་བའི། རྐང་པས་བྲིས་པའི། ཚིག་ལན་གཉིས་སུ་གདབ་པ་མཚམས་ཀྱི། ཚིག་གི་མཚམས་བཅུར་བརྒྱུད་པའི་བར་གྱི། བླ་ཐབས་སུ་བསྣན་པའི། སྒྲ་ཐམས་ཅད་ཀུན་ཏུ་བསྡུས་པའི།
རིག་པ་དང་མཐུན་པའི། རྣམ་པར་འདྲེས་པའི། དྲང་སྲོང་གིས་དཀའ་ཐུབ་སྤྱད་པའི། ལྡེང་བའི། ས་བལྟ་བའི། ནམ་མཁའ་བལྟ་བའི། སྨན་ཐམས་ཅད་ཀྱི་རྒྱུ་མཐུན་པའི། སྙིང་པོ་ཐམས་ཅད་ཀུན་ཏུ་བསྡུས་པའི། འབྱུང་པོ་ཐམས་ཅད་ཀྱི་སྒྲ་བསྡུས་པའི་ཡི་གེ་སྟེ། ཀྱེ་སློབ་དཔོན།
ཡི་གེ་དྲུག་ཅུ་རྩ་བཞི་པོ་དེ་དག་གི་ནང་ནས་བདག་ལ་གང་བསླབ་ཅེས་གསུངས་པས། སློབ་དཔོན་ང་རྒྱལ་དང་དྲེགས་པ་དང་རྒྱགས་པ་མེད་པར་བྱས་ཏེ་ངོ་མཚར་ནས་བཞིན་གྱི་འཛུམ་བྱུང་སྟེ། སེམས་ཅན་དག་པ་ངོ་མཚར་ཆེ། ། བསྟན་བཅོས་ཀུན་ལ་བསླབས་གྱུར་ཀྱང་། ། འཇིག་རྟེན་འཇིག་རྟེན་རྗེས་བསྙེག་ཕྱིར། ། ཡི་གེའི་གྲྭར་ནི་བྱོན་པར་གྱུར། ། ཅེས་སོགས་ཚིགས་བཅད་དུ་མས་བསྟོད་དོ། ། དེ་ཡང་རེ་རེ་ནས་བགྲངས་ན་ར་ེ་བདུན་སྣང་བས་རེ་བཞི་ཞེས་པ་མ་དག་པའམ། ཡང་ན་ས་བླ་དང་བར་སྣང་གཅིག་ཏུ་སྣང་ཞིང་། འདེགས་བཞག་བསྣན་གསུམ་གཅིག་ཏུ་བྱས་སམ་སྙམ་མོ། །
མདོ་འདིར། རྀ་ལྀ་བཞི་བོར་བའི་དབྱངས་བཅུ་གཉིས་དང་། གསལ་བྱེད་ཀ་སྡེ་སོགས་སྡེ་པ་ལྔ་དང་། མཐར་གནས་བཞི་དང་དྲོ་བ་བཞི་དང་ཀྵ་ཡིག་སྟེ་སོ་བཞི་པོ་རྣམས་བྱིས་པ་ཁྲི་ཕྲག་གཅིག་དང་ལྷན་ཅིག་བརྗོད་པའི་ཚེ། མི་རྟག་བདག་མེད་ལ་སོགས་པའི་ཆོས་ཀྱི་སྒྲ་དབྱངས་གསལ་གྱི་གྲངས་དང་མཉམ་པ་བྱུང་བས་བྱིས་པ་སུམ་ཁྲི་ཉིས་སྟོང་བྱང་ཆུབ་ཏུ་སྨིན་པར་མཛད་ཅེས་གསུངས་སོ། ། བོད་ཀྱི་ཡི་གེ་མ་བགྲངས་པ་ནི། རྒྱལ་བ་མྱ་ངན་ལས་འདས་རྗེས་ཐོན་མིས་ལྷ་སའི་ཆོས་རྒྱལ་གྱི་དུས་སུ། ཁ་ཆེའི་ཡི་གེ་ལ་དཔེ་བྱས་ནས་གསར་དུ་བརྩམས་པས་ཡིན་ལ་ཧོར་གྱི་ཡིག་གསར་དུ་གྲགས་པ་ཡང་འཕགས་པ་རིན་པོ་ཆེས་གསར་དུ་མཛད་པའོ། ། ལཙྪ་དང་ཝརྟུ་ལ་ལ་སོགས་པའི་གཟུགས་ནི་མཐོང་བ་བརྒྱུད་པས་ཤེས་དགོས་ཤིང་རགས་པའི་རྣམ་པ་ཙམ་སྒྲའི་སྤྱི་དོན་དུ་བཤད་ཟིན་ཏོ། ། ཆོས་སྐུའམ་ཐུགས་ཀྱི་རྟེན་ནི་མཆོད་རྟེན་དུ་གྲགས་པ་སྟེ།
དེ་ཡང་བསྟན་པ་འདིའི་མཆོད་རྟེན་གྱི་གཙོ་བོ་ནི་ཤཱཀ་ཐུབ་མཆོད་རྟེན་བརྒྱད་དུ་གྲགས་པ་སྟེ། དེ་རྣམས་གང་དུ་བཞེངས་པའི་གནས་དང་དུས་དང་མིང་དང་བང་རིམ་གྱི་སྒོ་ནས་དབྱིབས་ཀྱི་ཁྱད་པར་ནི། ཁོ་བོས་སྔ་མོའི་དུས་སུ་བྱས་པའི་བསྟོད་པ་འདིར་གསལ་ཏེ། ན་མོ་མཉྫུ་ནཱ་ཐཱ་ཡ། ཕུན་ཚོགས་དགེ་ལེགས་གཟི་འོད་སྟོང་འབར་ཞིང་། ། མ་ལུས་འཕྲོ་བའི་ཉེར་འཚོ་ཕན་བདེའི་གཞི། ། ཐུབ་བསྟན་གླིང་བཞིའི་དབུས་ན་ལྷམ་མེ་བ། ། བདེ་གཤེགས་མཆོད་རྟེན་ལྷུན་པོར་གུས་ཕྱག་འཚལ། ། ཐུབ་པ་བལྟམས་ཚེ་སེར་སྐྱའི་གྲོང་ཁྱེར་དུ། ། ལེགས་སྦྱངས་གྲུ་བཞི་གློ་འབུར་དང་བཅས་པ། །
བང་རིམ་བཞི་ལྡན་སྒོ་མང་ཀྱིས་སྤྲས་པའི། ། བཀྲ་ཤིས་འབྱུང་བའི་མཆོད་རྟེན་ཕྱག་འཚལ་ལོ། ། མ་ག་དྷ་ཡི་བྱང་ཆུབ་ཤིང་དྲུང་དུ། ། བདུད་སྡེ་བཅོམ་ནས་མངོན་པར་སངས་རྒྱས་ཚེ། ། ལེགས་སྦྱངས་གྲུ་བཞི་བང་རིམ་བཞི་ལྡན་པའི། ། བྱང་ཆུབ་ཆེན་པོའི་མཆོད་རྟེན་ཕྱག་འཚལ་ལོ། ། ཝ་ར་ཎཱ་སིར་ཆོས་འཁོར་བསྐོར་བའི་ཚེ། ། ལེགས་སྦྱངས་གྲུ་བཞི་གློ་འབུར་དང་བཅས་པ། ། བང་རིམ་བཞི་ལྡན་སྒོ་མང་གིས་དབེན་པའི། ། ཆོས་ཀྱི་འཁོར་ལོའི་མཆོད་རྟེན་ཕྱག་འཚལ་ལོ། །
སུམ་ཅུ་རྩ་གསུམ་ཡུམ་ལ་ཆོས་བསྟན་ནས། ། སླར་ཡང་བབས་ཚེ་གསལ་ལྡན་དུ་སྦྱངས་པ། ། ཆོས་འཁོར་ལྟ་བུ་གདང་བུས་རབ་མཛེས་པའི། ། ལྷ་ལས་བབས་པའི་མཆོད་རྟེན་ཕྱག་འཚལ་ལོ། ། མཉན་དུ་ཡོད་པར་མུ་སྟེགས་ཕམ་བྱས་ཚེ། ། ལེགས་སྦྱངས་ཟླུམ་པོ་བང་རིམ་བཞི་པ་ནི། ། པདྨའི་དྲྭ་བས་མངོན་པར་སྤྲས་པ་ཡི། ། ཆོ་འཕྲུལ་ཆེན་པོའི་མཆོད་རྟེན་ཕྱག་འཚལ་ལོ། ། རྒྱལ་པོའི་ཁབ་ཏུ་དགེ་འདུན་དབྱེན་བཟླུམས་ཚེ། ། ལེགས་སྦྱངས་བྱང་ཆེན་ལྟ་བུ་ཟུར་བཅད་པས། །
ཟུར་བརྒྱད་ལོགས་བརྒྱད་ཀུན་ནས་ཆ་མཉམ་པའི། ། དབྱེན་བཟླུམས་བྱམས་དངོས་མཆོད་རྟེན་ཕྱག་འཚལ་ལོ། ། ཡངས་པ་ཅན་དུ་སྐུ་ཚེའི་འདུ་བྱེད་ནི། ། ཟླ་བ་གསུམ་དུ་བྱིན་གྱིས་བརླབས་པའི་ཚེ། ། ལེགས་སྦྱངས་ཟླུམ་པོ་བང་རིམ་གསུམ་ལྡན་པ། ། བྱིན་བརླབས་རྣམ་རྒྱལ་མཆོད་རྟེན་ཕྱག་འཚལ་ལོ། ། རྩྭ་མཆོག་གྲོང་དུ་མྱ་ངན་འདས་པའི་ཚེ། ། ལེགས་སྦྱངས་བང་རིམ་གྱིས་དབེན་མགུར་ཆུ་ཡན། ། རབ་བརྗིད་སེང་ཁྲིའི་དབུས་ན་ལྷམ་མེ་བ། ། མྱ་ངན་འདས་པའི་མཆོད་རྟེན་ཕྱག་འཚལ་ལོ། །
ཀུན་ཀྱང་པད་གདན་སེང་ཁྲི་རྨང་དགེ་བཅུ། ། མགུར་ཆུ་བུམ་པ་བྲེ་དང་བཅུ་གསུམ་གདུགས། ། ཆར་ཁེབས་ཏོག་སོགས་མཚན་ཉིད་ཀུན་རྫོགས་པའི། ། ལྷ་མིའི་བསོད་ནམས་རྟེན་ལ་ཕྱག་འཚལ་ལོ། ། ཞེས་སྟོན་པ་ཐུབ་པའི་དབང་པོའི་མཆོད་རྟེན་བརྒྱད་ལ་བསྟོད་པ་གནས་དང་དུས་དང་དབྱིབས་ཀྱི་ཁྱད་པར་དུ་བྱས་པ་འདི་ཡང་དགེ་སློང་ལོ་ཙཱ་བ་ཤེས་རབ་རིན་ཆེན་གྱིས་སྦྱར་རོ། ། ཞེས་ཏེ། དུས་དེ་དང་དེའི་ཚེ་གནས་དེ་དང་དེའི་གྲོང་ཁྱེར་པ་རྣམས་ཀྱིས་དགའ་སྤྲོ་ཁྱད་པར་ཅན་གྱིས་བཞེངས་ཤིང་སོ་སོའི་དུས་སྟོན་བཟང་པོ་ཡང་གནས་དེ་རྣམས་སུ་ཡོད་པར་གསུངས་སོ། ། འདི་ནི་གཙུག་ཏོར་དྲི་མེད་ཀྱི་འབྲེལ་བར་འབྱུང་བ་བཞིན་ཏེ། ཕྱག་ཚད་ཆ་ཆེན་དང་ཆ་ཕྲན་གྱི་ངེས་པའང་དཔལ་འབྱོར་རྒྱ་མཚོར་གསལ་ལོ། ། དུས་འཁོར་ལས་གསུངས་པ་ནི།
ཕྱི་རི་རབ་ཀྱི་དབྱིབས་དང་། ནང་སྐྱེས་བུའི་ལུས་ཚད། གཞན་དེ་བཞིན་གཤེགས་པའི་སྐུ་སྐྱིལ་ཀྲུང་དུ་བཞུགས་པའི་སྐྱིལ་ཀྲུང་གི་ཆ་བང་རིམ་དུ་དོན་གྱིས་ཐོབ་ཅིང་། བུམ་པ་ནི་སྐྱེས་བུ་དང་རི་རབ་ཀྱི་ལུས་དངོས། ལྟེ་བ་ནས་མགྲིན་པའི་བར་ཏེ་དཔུང་པའི་ཐད་དུ་ཇེ་རྒྱས་སུ་སོང་བ་སྙིང་གའི་ཐད་དུ་པདྨའི་འཕྲེང་བ་ཕྱིར་ལ་འབུར་དུ་དོད་པས་བསྐོར་བ། བྲེ་མགུལ་མགྲིན་པའི་དཔངས་དང་བྲེ་གདོང་ནི་བྱད་བཞིན་གྱི་དཔངས་ཚད་ཕྱི་ལ་འཕྱར་བ་དང་བཅས་པ། ཕྱོགས་ཀྱི་གསུམ་ཆའི་གློ་འབུར་ཅན་ཏེ་འོག་གི་བང་རིམ་ལ་སོང་། བྲེའི་སྟེང་དུ་གདུགས་ནི་སྐྲ་མཚམས་ཡན་ཆད་ཞལ་གང་གི་ཚད་ཅན་ཆར་ཁེབས་སོགས་དོན་གྱིས་ཐོབ་པའོ། ། དེ་ལྟར་ན་ལུགས་འདི་སོར་བཞག་ལ་མཆོད་རྟེན་བརྒྱད་ཀྱི་མཚན་ཉིད་སོ་སོར་མེད་དོ། ། ལུགས་གཉིས་ཀ་ལ་ཡང་སེང་ཁྲི་ནི་མ་བཤད་པས་ཅི་མཛེས་སོ། །
དེ་ལྟར་ན་རྫོགས་སངས་རྒྱས་ལ་སོགས་སོ། ། རང་སངས་རྒྱས་ལ་སོགས་ནི་རྒྱས་པར་བཤད་ན་མང་ལ། མདོར་བསྡུས་རྟོགས་སླ་ཞིང་དཔལ་འབྱོར་རྒྱ་མཚོར་བཤད་ཟིན་ཏོ། ། གཞན་ཡང་རྒྱལ་བ་མཆོད་པ་དང་གདུག་པ་འདུལ་བའི་ལུས་ཀྱི་རྣམ་འགྱུར་གར་གྱི་རྣམ་གཞག་ལ། མིག་གི་ལྟ་སྟངས། ལག་པའི་ཕྱག་རྒྱ། རྐང་པའི་སྟངས་སྟབས་ལ་སོགས་པ་རྒྱ་ཆེར་གསུངས་པ་རྣམས་ཀྱང་ལུས་བཟོར་གཙོ་བོར་བསྡུ་སྟེ། རང་རང་གི་གཞུང་ནས་འབྱུང་བ་ལ་གཙོ་བོར་བསླབ་བོ། ། ལུས་བཟོ་ཕལ་པ་ནི། ཁང་ཁྱིམ་ཁྱད་པར་ཅན་ཁང་པ་བརྩེགས་པ་ཁང་མིག་ལྔ་བརྒྱ་པ་ལ་སོགས་པ་དང་།
གྲུ་གཟིངས་སོགས་ཀྱང་རྒྱས་པར་བཤད་མོད་ཀྱི། བོད་ན་མེད་པའི་གྲུ་གཟིངས་དང་ཤིང་རྟ་སོགས་ནི་རྟོགས་པར་དཀའོ། ། གཞན་ཡང་བཟའ་བཏུང་ཁྱད་པར་ཅན་གྱི་གཡོ་སྟ་རྒྱན་གོས་ཁྱད་པར་ཅན་གྱི་བཟོ་ཚེམ་ལ་སོགས་པའང་ཤེས་པར་བྱ་ཞིང་། གོས་དྲ་བ་དང་དྲུབ་པ་དང་འགྲུ་བ་དང་འཆག་པ་དང་ཁ་སྒྱུར་བ་སོགས་ནི་འདུལ་བའི་གོས་གཞི་ནའང་གསལ་ལོ། ། གཉིས་པ་ངག་བཟོ་ནི། རྒྱལ་བ་མཆོད་པའི་བསྟོད་དབྱངས་སོགས་ནི་གཙོ་བོ་སྟེ། རྒོད་བག་མེད་པར་དད་པས་བྱ་དགོས་པར། བསྟོད་ཕྱག་དང་རྒྱུན་ཆགས་གསུམ་པ་སོགས་ཀྱི་དབྱངས་ཀྱི་ང་རོ་བྱ་བར་མདོ་ལུང་དང་རྒྱུད་སྡེར་རྒྱས་པར་གསུངས་སོ། ། དེས་ན་སྐད་གདངས་ཆེ་ཞིང་སྙན་པ་འབྱུང་བའི་ཐབས་ཀྱི་སྨན་དང་དཔྱད་དང་སྤྱོད་ལམ་བསྟེན་ཅིང་ཟློག་ཕྱོགས་སུ་ངེས་ལ། འགྱུར་དང་ཁུགས་དང་འདེགས་དང་འཇོག
སྒོམ་དང་ཕྲ་བ་སྟེ་དྲུག་ལྡན་ལ་སོགས་པའི་གདངས་ཀྱི་རྣམ་འགྱུར་དུ་མ་ལ་བྱང་བར་བྱས་ནས་བོད་སྔ་མ་ལ་གྲགས་པའི་མདོ་ལུགས་ཀྱི་དབྱངས་དང་། ལོ་ཆེན་ལོ་ཆུང་གིས་སྤེལ་བའི་ཡི་གེའི་དབྱངས་དང་། ཆོས་སྐྱོང་ཞི་དྲག་གི་བསྟོད་བསྐུལ་ལ་སོགས་པ་ཡང་མཁས་པའི་ངག་རྒྱུན་ལས་ལེགས་པར་བསླབ་དགོས་ལ། སྣ་ཚོགས་རོལ་མོའི་ཆ་བྱད། རྔ་བོ་ཆེ་དང་རྔ་པ་ཊ་ཧ་དང་། རྫ་རྔ་དང་ཟོམ་རྔ་དང་གླིང་བུ་དང་པི་ཝཾ་དང་རྒྱུད་མང་ལ་སོགས་པ་དང་། དུང་དང་ཟངས་དུང་རགས་དུང་ལ་སོགས་པ་མཐའ་ཡས་པ་རྣམས་ཀྱི་གཟུགས་བཟོ་བ་ལ་མཁས་པ་ནི་ལུས་བཟོ་ཡིན་ལ། འདིར་རོལ་མོའི་སྐད་གདངས་འདོན་པ་ལ་མཁས་པ་ནི་ངག་བཟོའོ། ། ཡིད་ཀྱི་བཟོ་ནི་ཐོས་བསམ་སོགས་མཐའ་ཡས་སོ། ། དེ་ལ་བརྟག་པ་བརྒྱད་ནི།
ས་གཞི་དང་། རིན་པོ་ཆེ་དང་། ལྗོན་ཤིང་དང་། གོས་དང་། གླང་པོ་ཆེ་དང་། རྟ་དང་། སྐྱེས་པ་དང་། བུད་མེད་བརྟག་པ་སྟེ། དང་པོ་ནི་ཕྱི་ནང་གིས་དཔྱད་རྒྱས་པ་དཔལ་འབྱོར་རྒྱ་མཚོར་བཤད་ཅིང་། གཞན་རྣམས་ཀྱི་གཞུང་ལུགས་ཁུངས་ཐུབ་བོད་དུ་མ་བྱོན་ལ།
མི་དཔྱད་རྟ་དཔྱད་སོགས་འགའ་རེ་སྣང་བ་ནི་ཡིད་ཆེས་ཀྱི་གནས་སུ་མ་མཐོང་བས་མ་བྲིས་སོ། ། འོན་ཀྱང་རྣལ་འབྱོར་ཕོ་མོའི་དཔྱད་དུ་མ་ནི་རྒྱུད་སྡེ་རྣམས་སུ་འབྱུང་བས་དེ་དག་གི་རྣམ་བཤད་དུ་གསལ་ལོ། ། རིག་གནས་བཅོ་བརྒྱད་ནི། བྲམ་ཟེ་རྣམས་ཀྱི་ལས། གསང་སྔགས་དང་རྒྱུད་ཀྱི་རིག་པ། ཆོ་ག་ཞིབ་མོའི་རིག་པ། གཏན་ཚིགས་ཀྱི་རིག་པ་ནས། གནས་འདུག་གི་རིག་པའི་བར་བཅོ་བརྒྱད་འདུལ་བ་ལུང་ལས་གསུངས་སོ། ། སྐར་རྩིས་ནི། རྒྱ་གར་ནས་འབྱུང་བ་ལྔ་བསྡུས་དང་སྒྲ་གཅན་གདོང་མཇུག་དང་།
ལོ་འཕོ་ཟླ་འཕོ་དང་ཉི་ཟླ་གཟའ་འཛིན་དང་། གཟའ་ལྔའི་རྩིས་དང་། དུས་སྦྱོར་གྱི་རྩིས་དང་། ཁྱད་པར་ཡུལ་དྲུག་གི་དུས་སྦྱོར་སོགས་ཏེ་ཁོ་བོས་གཞན་དུ་རྒྱུ་མཚན་དང་བཅས་ཏེ་བཤད་དོ། ། དབྱངས་འཆར་ནི་གཙོ་བོར་དུས་འཁོར་དབྱངས་འཆར་གྱི་མདོར་བསྡུས་ལས་གསུངས་ལ། དེ་དང་ཆ་མཐུན་ཞིང་ཕལ་ཆེར་དགག་པར་བྱ་བ་ནི་དབང་ཕྱུག་ཆེན་པོས་བཤད་པའི་རྒྱུད་གློ་བོ་ལོ་ཙཱ་བས་བསྒྱུར་བ་ལ་ཀུན་དགའ་ཟླ་བའི་ཊཱི་ཀ་དང་བཅས་པ་དེང་སང་གྲགས་ཆེ་སྟེ་དེ་ལ་བརྟེན་པའི་དུས་སྦྱོར་སོགས་ཀྱི་རྣམ་གཞག་ཟུར་ན་གསལ་ལོ། ། ནག་རྩིས་ནི། རྒྱ་ནག་ནས་འབྱུང་བ། འཇམ་པའི་དབྱངས་ཀྱིས་གསུངས་པས་བདག་གི་རིགས་བརྟག་པ་ལ་ཤིན་ཏུ་ཉེ་བར་མཁོ་ཡང་བོད་ཀྱི་ཕ་ཇོ་བླུན་པོས་མང་དུ་བསླད་པས་རྣམ་དག་ཟུར་ན་བཤད་པར་བྱའོ། ། གསུམ་པ་ནི།
ཡིད་བཟོ་ཐོས་བསམ་བྱ་ཡུལ་དུ་མ་འདུས་པའི་རིག་གནས་མེད་པ་དེའི་ཕྱིར་བཟོའི་རིག་གནས་འདིར་རིག་གནས་མཐའ་དག་འདུས་པས་རིག་གནས་ཀུན་གྱི་ལུས་ཡིན་པའི་ཕྱིར་ཟས་འཚོལ་བའི་རིག་གནས་ཞེས་བརྙས་པར་མི་བྱའོ། ། གསུམ་པ་ནི། དེ་དག་ཕལ་ཆེར་སོགས་ཏེ་བརྗོད་ཟིན་ཏོ། ། རིག་གནས་དང་པོ་ཅུང་ཟད་བཤད་པ་སྟེ་ལེའུ་གཉིས་པའོ།། ༈ །གསུམ་པ་གསོ་རིག་ལ། གསོ་རིག་གི་དགོས་པ། དེའི་བྱུང་ཁུངས། དེའི་རང་བཞིན། དེའི་ཁ་འཕངས་སོ། ། དང་པོ་ནི།
རིག་གནས་གཉིས་པ་གསོ་བ་རིག་པ་ནི་དོན་གཉེར་རྗེས་སུ་འཛིན་པའི་ཐབས་ཀྱི་མཆོག་ཏུ་གྲུབ་སྟེ། འགྲོ་ཀུན་སོགས་དེའི་ཕྱིར་ཏེ། འདོད་ཆགས་ལ་སོགས་མ་ལུས་པ་ཡི་ནད། ། རྗེས་སུ་འབྲེལ་བས་ལུས་ཀུན་ཁྱབ་གྱུར་པ། ། ཞེས་གསུངས་པ་ལྟར། ཉོན་མོངས་པས་བསྐྱེད་པའི་ཟག་བཅས་ལས་ཀྱིས་འཕངས་པའི་རྣམ་སྨིན་གྱི་ལུས་ནི་འབྱུང་བཞི་འདུས་པ་ལས་འབྱུང་ལ། འབྱུང་བཞི་ནི་ཚ་གྲང་མི་མཐུན་པས་དེ་ལ་བརྟེན་པའི་ནད་རླུང་མཁྲིས་བད་ཀན་ཆ་སྙོམས་ན་ནད་མེད་བྱེད་མོད་ཀྱང་ཚ་གྲང་ཆ་སྙོམས་སུ་ཟས་དང་སྤྱོད་ལམ་དུ་མས་མི་འཇུག་པའི་ཕྱིར། དེ་བཞིན་གཤེགས་པའི་འབྱུང་ལུས་རགས་པ་ཡང་སྐུ་རྒྱབ་བསྙུན་པ་སོགས་སུ་གདུལ་བྱ་ཐུན་མོང་བ་མཐའ་དག་ལ་སྣང་ཞིང་གཟུགས་ཁམས་ཀྱི་ལྷ་ཆེན་ཚངས་པ་ལ་སྒྲ་གཅན་གྱི་འཁོར་ལོས་དཔྲལ་བར་སྣད་པའི་ཟུག་རྔུས་བརྒྱལ་བར་ཕྱི་རོལ་པ་ཀུན་ལ་ཐུན་མོང་དུ་གྲགས་ཤིང་གྲུབ་པའི་ཕྱིར་རོ། ། གཉིས་པ་ལ་རྒྱལ་བས་གསུངས་ཚུལ། ཚངས་པ་ནས་བརྒྱུད་ཚུལ།
རྒྱ་གར་དུ་དར་ཚུལ། བོད་དུ་བྱོན་ཚུལ་ལོ། ། དང་པོ་ནི། ཐུབ་པའི་དབང་པོ་སོགས་ཏེ། རྒྱུད་སྡེ་སྤྱིར་ཡང་ལུས་ཀྱི་ཆགས་ཚུལ་དང་དེའི་ཁམས་འཁྲུགས་པས་ནད་སྐྱེད་ཚུལ་དང་དེ་ལ་ཕན་པའི་ཕྱི་ནང་གི་སྨན་དང་དཔྱད་ལ་སོགས་པ་གསུངས་པ་རྣམས་ལམ་འབྲས་ལ་སོགས་པའི་མན་ངག་དུ་མར་བསྡུས་ཤིང་། ཁྱད་པར་དུས་ཀྱི་འཁོར་ལོའི་ནང་ལེར། དང་པོར་མཐའ་དག་རྒྱལ་བའི་ལུས་ནི་སྔགས་པ་རྣམས་ཀྱིས་དངོས་གྲུབ་རྒྱུ་རུ་ཡང་དག་བསྲུང་བར་བྱ། ། ཞེས་སོགས་བསྲུང་དགོས་པའི་རྒྱུ་མཚན་ཁྱད་པར་ཅན་གསུངས་ནས། བསྲུང་ཐབས་ཀྱི་གཙོ་བོ་རྣལ་འབྱོར་གྱི་རླུང་སྦྱོར། བསྲུང་ཐབས་ཕལ་པ་སྨན་དང་བཅུད་ལེན།
སྨན་ལ་ཡང་ཀུན་སྤངས་ཀྱི་རང་གི་ལུས་ལ་ཡོད་པའི་སྨན། མི་བསྐྱོད་པ་ནི་ཅུང་ཟད་དྲོ་བས་ཁ་ནད་ཞི་བར་བྱེད་དེ། སོ་ཡི་ཟུག་རྔུ་ཉིད་ལ་ཡང་། ། ཞེས་སོགས་དུ་མ་དང་། འབྱོར་ལྡན་གྱི་ཕྱིའི་སྨན། རླུང་འཇོམས་ལན་ཚྭ་སྐྱུར་པོ་དག་ཏུ་རབ་ཏུ་འགྱུར་ཏེ་མངར་དང་བསྐ་བ་དག་ནི་མཁྲིས་པའི་དགྲ། ཞེས་སོགས་རྒྱ་ཆེར་གསུངས་ལ། བཅུད་ལེན་ཡང་། སྨན་འབྲིང་མཆོག་གསུམ་དང་ཆེན་པོའི་ཆེན་པོ་རོ་ཆེན་གྱི་སྦྱོར་བ་སོགས་རྒྱ་ཆེར་གསུངས་སོ། ། དེ་བཞིན་དུ་འདུལ་བ་ལུང་སྨན་གྱི་གཞི་ལས།
སྨན་རྣམ་པ་བཞིའི་བསྟེན་ཚུལ་སོགས་དང་གསེར་འོད་དམ་པའི་མདོ་སྡེ་སོགས་སུ་ཡང་གསུངས་ཏེ་དེ་དང་དེར་བལྟའོ། ། གཉིས་པ་ནི། ཕྱི་རོལ་པ་ལ་གྲགས་པ། ལྷ་མིན་སྟོབས་ལྡན་གྱིས། རི་རབ་ཀྱིས་སྲུབས་ཤིང་། ཀླུའི་རྒྱལ་པོ་གཉིས་ཀྱིས་སྲུབས་ཐག་བྱས་ནས་ཕྱིའི་རྒྱ་མཚོ་བསྲུབས་པས་དུག་དང་བདུད་རྩི་དང་ཟླ་ཉི་ལ་སོགས་པ་བྱུང་བའི་དུག་དབང་ཕྱུག་གིས་འཐུངས་པས་མགྲིན་སྔོན་དུ་སོང་བ་སོགས་ཀྱི་ཚེ། ཚངས་པས་བདུད་རྩི་སྒོས་སུ་ཁྱེར་བས། སྒྲ་གཅན་གྱིས་འཁོར་ལོ་བསྣུན་པ་དཔྲལ་བར་ཕོག་པས་ཤིན་ཏུ་སྣད་ནས་ཡུན་རིང་དུ་བརྒྱལ། དེ་ལས་བསོས་དྲན་པ་རྙེད་ནས་ཕན་པའི་ཐབས་བསམས་པས། སྔོན་སྟོན་པས་སྨན་གྱི་རྒྱུད་ཐོས་པ་རྣམས་བརྗེད་བསོས་ཏེ་རང་གི་ནད་ཀྱང་བཅོས་ཤིང་།
སྐྱེ་རྒུའི་བདག་པོ་ཞེས་པ་ཚངས་པ་གཉིས་པ་ཞིག་ལ་རྒྱ་ཆེར་བསྟན། དེས་ཐ་སྐར་གྱི་བུ་གཉིས་ཞེས་པ་སྔོན་གྱི་རྒྱལ་པོ་སྐྱ་བསྲེང་གི་བུ་ལྔར་གྲགས་པའི་འཐབ་བརྟན་ཆོས་ཀྱི་བུ། འཇིགས་སྡེ་རླུང་གི་བུ། སྲིད་སྒྲུབ་དབང་པོའི་བུ། རིགས་མེད་དང་ལྷར་བཅས་གཉིས་སྐར་མ་ཐ་སྐར་གྱི་བུ་ཡིན་པའི་ནང་ནས་ཐ་མ་གཉིས་ལ་བཤད། དེ་གཉིས་ཀྱིས་ལྷའི་དབང་པོ་བརྒྱ་བྱིན་ལ་བརྒྱུད་པ་ནས་བཟུང་སྟེ། ཁོ་བོས་བྱས་པའི་གསོ་དཔྱད་སྤྱི་དོན་དུ་བཀོད་པ་བཞིན་ལྷའི་དྲང་སྲོང་དུ་མ་ལ་བརྒྱུད་དོ། ། གསུམ་པ་ནི། སྟོན་པ་བཞུགས་ཚེ་སོགས་ཏེ། འདུལ་བ་གོས་བཞིའི་གླེང་གཞིར་རྒྱས་པར་འགྱུར་བ་བཞིན་དུ།
ཐུབ་པ་སྙུན་གསོའི་སྨན་པའི་རྒྱལ་པོ་འཚོ་བྱེད་གཞོན་ནུས་བསོ་ཞེས་གྲགས་ཏེ། རྒྱལ་པོ་གཟུགས་ཅན་སྙིང་པོ་ལ་བཙུན་མོའི་བུ་མ་སྐྱེས་དགྲ། ཟུར་བུ་ཆེ་བ། ཡངས་པ་ཅན་གྱི་ཨ་སྨྲ་སྐྱོང་མ་དང་འགྲོགས་པ་ལས་བྱུང་བ། གཞོན་ནུ་འཇིགས་མེད་ཅེས་པ་ལ། རྒྱལ་པོའི་ཁབ་ཉིད་ཀྱི་ཚོང་དཔོན་གྱི་ཆུང་མ་ཞིག་དང་འགྲོགས་པ་ལས་འདི་བྱུང་ནས་རང་གི་ཕུ་བོ་གཞོན་ནུ་འཇིགས་མེད་ཀྱིས་འདི་བསོས་པས་གཞོན་ནུས་བསོས་ཞེས་བྱའི། འཚོ་བྱེད་གཞོན་ནུ་ཞེས་པ་ནི་མིང་གི་ཟུར་ཉམས་ལ། གཞོན་ནུ་གསོ་ཞེས་པའང་རྣམ་དབྱེ་ཉམས་སོ། ། རྒྱུན་ཤེས་གྱི་བུ་ནས་འདི་ལས་བརྒྱུད་པའང་རིགས་ནའང་མ་མཐོང་ལ། མ་བཞིན་འཇུག་སོགས་ནས་མིའི་དྲང་སྲོང་བརྒྱུད་ཚུལ་རྒྱས་པའང་སྤྱི་དོན་དུ་གསལ་ཞིང་།
ཁྱད་པར་ལམ་འདིའི་ཤིང་རྟའི་སྲོལ་འབྱེད་སོགས་ཏེ། མཁས་མཆོག་དཔའ་བོ་ནི། དབུ་མ་ལ་ལེགས་ལྡན་སོགས་རང་རྒྱུད་པ་དང་། སངས་རྒྱས་བསྐྱངས་སོགས་ཐལ་འགྱུར་བར་གྱེས་ཀྱང་། འཕགས་པ་ཀླུ་སྒྲུབ་དང་ཨཱརྻ་དེ་ཝ་ནི་ཕྱོགས་སུ་མ་ལྷུང་བས་གཞུང་ཕྱི་མོའི་དབུ་མ་པ་ཞེས་བོད་ན་གསལ་བར་གྲགས་པའི་ནང་དུ་གཞུག་དགོས་པར་ངེས་ཏེ། འདིས་མཛད་པའི་དོན་དམ་བྱང་ཆུབ་སེམས་ཀྱི་བསྒོམ་རིམ་ཁྱད་པར་ཅན་རིན་ཆེན་སྒྲོན་མེ་ཞེས་བྱ་བ་ལ་བལྟས་པས་ལྟ་བའི་མཐར་ཐུག་དང་ལྡན་པར་གསལ་བའི་ཕྱིར་རོ། ། འདི་དང་འདུལ་བྱེད་འཕགས་པ་ལྷའི་རྣམ་ཐར་དང་འདིས་གཞུང་ལུགས་དང་འཕྲིན་ལས་མཛད་ཚུལ་ཡང་སྨན་གྱི་སྤྱི་དོན་ན་གསལ་ལོ། ། བཞི་པ་ནི། དཔའ་བོ་ཡབ་སྲས་དེ་ནས་བརྒྱུད་པ་རིང་ཐུང་གཉིས་སུ་ལེགས་པར་བརྒྱུད་པ་སྐྱེས་མཆོག་རིན་ཆེན་བཟང་པོ་ནས་བརྒྱུད་དེ་སྨན་གྱི་རྒྱུད་བཞི་བྱུང་ཚུལ་གྱི་བར་ཡང་སྔ་མ་བཞིན་ཏེ་འདིར་ལྡབ་ནས་མ་བྲིས་སོ། ། གསུམ་པ་ལ་ཡང་།
མཛད་པ་པོ་སངས་རྒྱས་བྱང་སེམས། ལྷ་མིའི་དྲང་སྲོང་སོགས་ཀྱིས་མཛད་པའི་རྒྱ་གར་རྒྱ་ནག ཧོར་དང་གེ་སར་བོད་ལ་སོགས་པའི་གསོ་དཔྱད་ཀྱི་རྣམ་གཞག་དུ་མ་ཡོད་པར་གྲགས་ཀྱང་། གཞུང་གི་མཐར་ཐུག་པ་མཁས་རྨོངས་ཀུན་ལ་མཐུན་སྣང་དུ་གྲུབ་པ། ཁུངས་ནས་བརྒྱུད། མཁས་པས་བཤད། ལོ་ཆེན་གྱིས་བསྒྱུར། མཁས་གྲུབ་ལ་གྲགས་པ་ནི། གསོ་དཔྱད་ཡན་ལག་བརྒྱད་པའི་སྙིང་པོ་བསྡུས་པ་འདིའོ། ། འདིའི་གཞུང་ཚད།
བརྗོད་བྱ་ཡན་ལག་བརྒྱད། བརྗོད་ཚུལ་གནས་དྲུག ལེའུ་བརྒྱ་ཉི་ཤུ། རྩ་རྒྱུད། བཤད་རྒྱུད། ཕྱི་མའི་རྒྱུད་དེ་རྒྱུད་གསུམ་དུ་བསྡུ་ཚུལ་སོགས་ནི་གཞུང་གིས་ཤིན་ཏུ་གསལ་ལོ། ། འོན་ཀྱང་འདི་ཉམས་སུ་ལེན་པ་པོའི་གང་ཟག་གི་བསམ་སྦྱོར་དང་། བླང་བྱ་ལེའུ་སོ་སོའི་བརྗོད་བྱ་བསྡུས་ཏེ་བསྟན་ན་འདི་ལྟ་སྟེ། སྤྱིར་འཇིག་རྟེན་པའི་ཚེ་དང་བསོད་ནམས་སོགས་དོན་དུ་གཉེར་བས་ཀྱང་། རང་གི་འཚོ་བའི་ལྷག་མ་གང་བྱུང་བླ་མ་དཀོན་ཅོག་གི་ཕྱོགས་སུ་གཏོང་བར་འདོད་པའི་སྦྱིན་པ་དང་།
མི་དགེ་བཅུ་སྤོང་གི་ནང་ནས་སྣ་རེ་སྣ་གཉིས་ཡན་ཆད་ཇི་ཙམ་ནུས་པ་སྤོང་བ་སོགས་དང་། འདུལ་པ་དང་མདོ་སྡེ་ནས་འབྱུང་བའི་ཡ་རབས་ཀྱི་སྤྱོད་པའི་ངང་ནས་བྱ་བར་གསུངས་ཏེ། གཞུང་འདིའི་མདོ་གནས་ལེའུ་གཉིས་པ་ཉིན་རེ་སྤྱོད་པའི་ལེའུ་ལས། སེམས་ཅན་ཐམས་ཅད་བདེ་འདོད་ཕྱིར། ། རྩོམ་པ་ཀུན་ལ་འཇུག་པར་འདོད། ། བདེ་བ་ཆོས་མེད་པར་མ་ཡིན། ། དེ་བས་ཆོས་ལ་བརྩོན་པར་བྱ། ། མོས་པས་དགེ་བའི་བཤེས་གཉེན་བསྟེན། ། ཅིག་ཤོས་རིང་དུ་སྤང་བར་བྱ། ། འཚེ་དང་རྒྱུ་དང་འདོད་ལོག་སྤྱོད། །
ཕྲ་མ་ངག་རྩུབ་རྫུན་ཚིག་དང་། ། མ་འབྲེལ་སྨྲ་དང་གནོད་སེམས་དང་། ། བསྣབ་སེམས་ལྟ་བ་ཕྱིན་ཅི་ལོག ། དེ་ལྟར་སྡིག་པའི་ལས་རྣམས་བཅུ། ། ལུས་ངག་ཡིད་ཀྱིས་སྤང་བར་བྱ། ། ཕོངས་པ་ནད་པ་མྱ་ངན་གཟིར། ། ཅི་ནུས་པར་ནི་ཕན་གདགས་ཕྱིར། ། འབུ་སྲིན་གྲོག་སྦུར་དག་ལ་ཡང་། ། རང་དང་འདྲ་བར་བལྟ་བར་བྱ། ། ལྷ་དང་དགེ་སློང་བྲམ་ཟེ་དང་། །
སྨན་པ་རྒན་རྒྱལ་འགྲོན་འོངས་མཆོད། ། སློང་ལ་རྒྱབ་ཀྱིས་ཕྱོགས་མི་བྱ། ། བརྙས་པར་མི་བྱ་ཚར་མི་གཅོད། ། ཅེས་སོགས་སྡིག་སྤོང་དགེ་བ་སྒྲུབ་པ་དང་ཁྱད་པར། གནོད་པར་བྱེད་བརྩོན་དགྲ་གཞན་ལའང་། ། ཕན་གདགས་པ་ནི་གཙོ་བོར་བྱ། ། ཞེས་སོགས་བདག་པས་གཞན་གཅེས་དང་། ། འབྱོར་རྒུད་ལ་ཡང་ཡིད་གཅིག་བྱ། ། རྒྱུ་ལ་ཕྲག་དོག་འབྲས་བུ་མིན། ། ཞེས་སོགས་བརྟན་ཞིང་བསྲན་ཚུགས་པ་དང་།
རྒྱུ་ནས་བཙོས་ཀྱི་འབྲས་བུ་གྲུབ་ཟིན་ལ་བཟོད་པར་བྱ་བ་སོགས་བསམ་སྦྱོར་ཁྱད་པར་ཅན་དུ་མ་དང་། སྦྲིད་པ་གད་མོ་གླལ་བ་ལ། ། ཁ་ནི་གདང་བར་མི་བྱ་འོ། ། ཞེས་སོགས་འཕྲལ་གྱི་ཀུན་སྤྱོད་འདུལ་བ་ལྟར་ཞིབ་པ་མང་དུ་གསུངས་པའི་ཕྱིར་རོ། ། གཞན་ཡང་ཆོས་དང་མི་མཐུན་པའི་གནས་དང་གྲོགས་དང་བཟའ་བཏུང་ཐམས་ཅད་སྤང་ཞིང་། མདོར་ན་འཇིག་རྟེན་མཛངས་པའི་ཀུན་སྤྱོད་མཐའ་དག་ནི་དམ་པའི་ཆོས་དང་མཐུན་པས་དེ་ལ་བསླབ་པར་གསུངས་ཏེ། བློ་ལྡན་སྦྱོར་བ་ཐམས་ཅད་ལ། ། འཇིག་རྟེན་ཉིད་ནི་སློབ་དཔོན་ཡིན། ། དེ་བས་འཇིག་རྟེན་པ་ཡི་དོན། ། རྟོགས་པར་བྱ་བ་དེ་ཉིད་བྱ། །
ཞེས་གསུངས་སོ། ། འདི་ནི་དབུ་མ་བཞི་བརྒྱ་པར། འཇིག་རྟེན་ཚུལ་ལུགས་གང་དང་གང་། ། དེ་དང་དེ་ལ་ཆོས་རྗེས་འཇུག ། དེ་ཡི་ཕྱིར་ན་ཆོས་པས་ཀྱང་། ། འཇིག་རྟེན་སྟོབས་ལྡན་ལྟ་བུར་སྣང་། ། ཞེས་དང་། འཕགས་པ་ཀླུ་སྒྲུབ་ཀྱིས། མི་ཡི་ཆོས་ལུགས་ལེགས་སྤྱད་ནས། ། ལྷ་ཡུལ་བགྲོད་པ་ཐག་མི་རིང་། །
ཞེས་སོགས་གསུངས་པ་དང་མཐུན་མོད་ཀྱི། དིང་སང་ནི་འཇིག་རྟེན་ཡ་རབས་ཀྱི་ཆོས་ལུགས་བྱས་ན་ཚེ་འདི་མི་འགྲུབ་པར་བྱས་ནས་རྒྱལ་རིགས་ངན་པའི་གཞུང་དང་ཆོམ་རྐུན་གྱི་གཞུང་ལུགས་ཚད་མར་བྱེད་པས་ཡ་རབས་ཀྱི་སྤྱོད་ཚུལ་ནུབ་པའི་ཕྱིར་ན། དེ་སྤྱོད་པར་འདོད་པས་གཞུང་ལུགས་འདི་ལྟ་བུ་ཆོས་གཙོ་བོར་སྟོན་པ་ལ་བསླབ་ཅིང་། ཁྱད་པར་སྨན་པའི་བསམ་སྦྱོར་གྱི་གཙོ་བོ་གཞན་ཕན་གྱི་བྱ་བ་ཉིད་ལྷུར་བླངས་ནས་ཉམས་སུ་བླངས་ན། མཐར་ཐུག་སངས་རྒྱས་ལ་ཉེ་བར་མ་ཟད་འཕྲལ་གྱི་བླུན་པོ་ལ་གྲགས་པའི་སྨན་བསོད་སོགས་ཀྱང་བདེ་བླག་ཏུ་འབྱུང་བར་ངེས་སོ། ། དེ་སྐད་དུ་ཡང་། ལེའུ་དེའི་མཇུག་ཏུ། སྙིང་རྗེས་བརླན་ཞིང་གཏོང་དང་ལྡན། ། ལུས་དང་ངག་ཡིད་དུལ་བ་དང་། ། གཞན་གྱི་དོན་ལ་རང་དོན་སེམས། །
དེ་དག་དམ་པའི་སྤྱོད་མཐར་ཐུག ། ཅེས་དང་། དེ་ལྟར་སྤྱོད་པ་མདོར་བསྡུས་པས། ། གང་ཞིག་ཀུན་ཏུ་སྦྱོང་བྱེད་པ། ། ཚེ་དང་ནད་མེད་དབང་ཕྱུག་དང་། ། གྲགས་པ་འཇིག་རྟེན་རྟག་ཐོབ་འགྱུར། ། ཞེས་སོ། ། ཁྱད་པར་དུ། རང་གཞན་གྱི་ཚེ་བསྲིང་བར་འདོད་པའི་ཀུན་སློང་གིས། ཆོས་དང་འབྱོར་པ་སྒྲུབ་ཅིང་སྨན་དཔྱད་ཀྱི་གཞུང་འདི་ལ་ནན་ཏན་དུ་བྱ་བར་གསུངས་ཏེ།
མགོའི་བཤད་པར་དམ་བཅའ་ལས། ཚེ་ནི་རིང་བར་འདོད་པ་ཡིས། ། ཆོས་དང་ནོར་དང་བདེ་བ་སྒྲུབ། ། ཚེ་ཡི་རིག་བྱེད་ལུང་བཤད་པ། ། རབ་ཏུ་གུས་པར་བྱ་བར་གྱིས། ། ཚངས་པས་ཚེ་ཡི་རིག་བྱེད་དྲན། ། སྐྱེ་རྒུའི་བདག་ལ་བཤད་པ་ཡིན། ། དེ་ཡིས་ཐ་སྐར་དེས་བརྒྱ་བྱིན། ། དེས་རྒྱུན་ཤེས་སོགས་དྲང་སྲོང་ལའོ། ། དེ་ཡིས་མེ་བཞིན་འཇུག་ལ་སོགས། །
དེ་རྣམས་ཀྱིས་ཀྱང་སོ་སོར་བྱས། ། ཤིན་ཏུ་འཐོར་བ་དེ་རྣམས་ལས། ། རབ་གཅེས་ཕལ་ཆེར་བཏུས་པ་ནི། ། ཤིན་ཏུ་བསྡུས་མིན་རྒྱས་མིན་པར། ། ཡན་ལག་བརྒྱད་པའི་སྙིང་པོ་བྱ། ། ཞེས་སོགས་སོ། ། བརྗོད་བྱ་ཡན་ལག་བརྒྱད་ནི། ལུས་དང་བྱིས་པ་གདོན་ལུས་སྟོད། ། མཚོན་དང་མཆེ་བ་རྒས་རོ་ཙ། ། གསོ་དཔྱད་གང་ལ་གནས་གྱུར་པ། །
ཡན་ལག་བརྒྱད་ཅེས་དེ་ལ་བརྗོད། ། ཅེས་སོ། ། ལེའུ་སོ་སོའི་བརྗོད་བྱ་ནི། མདོ་གནས་ལེའུ་དང་པོ་ཚེ་རིང་བའི་ལེའུས་ནི། བརྗོད་བྱ་ཡན་ལག་བརྒྱད། ནད་གསུམ་གྱི་ངོ་བོ། སྨན་དང་སྨན་པ། ནད་པ་དང་ནད་གཡོག་རྣམས་ཆོས་བཞི་ལྡན་སོགས་ཀྱི་སྨན་དཔྱད་སྤྱིའི་རྣམ་གཞག་དང་། ལེའུ་བརྒྱ་ཉི་ཤུའི་མཚན་རྣམས་བསྟན་ནོ། ། གཉིས་པ་ཉིན་རེའི་སྤྱོད་པའི་ལེའུས་ནི།
ཞག་གཅིག་གི་ཁྲུས་དང་གཙང་སྦྲ་སྒོ་གསུམ་གྱི་ཀུན་སྤྱོད་བསྟན་ནོ། ། གསུམ་པ་དུས་སུ་སྤྱད་པའི་ལེའུས་ནི། ལོ་གཅིག་གི་དུས་དྲུག་དང་བཞི་ལ་སོགས་པའི་ཚེ་ནད་ལྡང་ཚུལ་དང་ཟས་སྤྱོད་སོ་སོར་བསྟེན་ཚུལ་ལོ། ། དེ་བཞིན་དུ་ནད་མི་འབྱུང་བར་བྱ་བའི་དཔྱད་ཀྱིས་ནི། དུས་དེ་རྣམས་སུ་ནད་གསར་དུ་མི་གསོག་པའི་སྨན་དང་དཔྱད་དང་། གལ་ཏེ་བསགས་ན། དགུན་བསགས་པ་དཔྱིད་དང་། དཔྱིད་བསགས་པ་དབྱར་སེལ་ཚུལ་སོགས་སོ། ། ལྔ་པ་ཆུ་སྣོད་སོགས་ཀྱི་བྱེ་བྲག་ཤེས་པས་ནི། ཆུ་དང་འོ་མ་བུ་རམ་ཤིང་། །
ཏིལ་མར་ཆང་གི་སྡེ་ཚན་རིམ། ། ཞེས་དེ་རྣམས་ཀྱི་སྡེ་ཚན་སྟོན་ནོ། ། དྲུག་པ་ཁ་ཟས་ཀྱི་ཚུལ་བསྟན་པས་ནི། གྲ་མ་ཅན་དང་། གང་དུ་ཆགས་པ་དང་། གཡོས་སུ་བྱས་པ་དང་། ཤ་དང་ཚོད་མ་དང་། འབྲས་བུ་དང་། ཚྭ་རྣམས་ཀྱི་སྡེ་ཚན་རྒྱས་པའོ། ། བདུན་པ་ཁ་ཟས་སྲུང་བས་ནི།
རང་གིས་བསླབས་སམ། སྨན་པ་མཁས་པ་རང་གི་དྲུང་དུ་བཞག་ནས་ཟས་སྤྱོད་གནོད་པར་འགྱུར་བ་བསྲུང་ཞིང་ཕན་པ་བསྟེན་ཚུལ་ལོ། ། བརྒྱད་པ་ལ་ཟས་ཚོད་བཟུང་གི་ལེའུས་ནི། དེའི་ཚུལ་རྒྱས་པར་རོ། ། དགུ་པ་སྨན་སོགས་ཀྱི་བྱེ་བྲག་ཤེས་པར་བྱ་བས་ནི། སྨན་གྱི་རོ་ནུས་སོགས་རྒྱ་ཆེར་རོ། ། བཅུ་པ་རོ་ཐ་དད་ཤེས་པར་བྱ་བས་ནི། རོ་དྲུག་གི་སྡེ་ཚན་ནོ། ། བཅུ་གཅིག་པ་ནད་ལ་སོགས་པའི་ཚུལ་ཤེས་པས་ནི། ནད་དང་།
ལུས་ཟུངས་དང་། དྲི་མའི་དབྱེ་བའོ། ། བཅུ་གཉིས་པ་ནད་ཀྱི་བྱེ་བྲག་ཤེས་པས་ནི། ནད་རྣམས་ལུས་ཀྱི་གནས་སོ་སོར་ལྡང་ཚུལ་དང་། ཡང་ལྕི་དང་འཕེལ་ཟད་དང་། དེ་དག་ལ་བརྟེན་པའི་དབྱེ་བ་སོགས་སོ། ། བཅུ་གསུམ་པ་ནད་གསོ་ཐབས་ཀྱིས་ནི། ནད་གསུམ་དང་ལྡན་འདུས་གསོ་ཚུལ་ལོ། ། བཅུ་བཞི་པ་གསོ་ཐབས་རྣམ་པ་གཉིས་པས་ནི། ལུས་བརྟས་ཤིང་རྒྱས་པ་དང་།
ཉམས་སྨད་ཅིང་བསྙུང་བར་བྱེད་ཚུལ་ལོ། ། བཅོ་ལྔ་པ་སྦྱང་པ་ལ་སོགས་པའི་སྡེ་ཚན་སྣ་ཚོགས་འདུས་པས་ནི། སྐྱུག་སྨན། འཁྲུ་སྨན། འཚོ་བྱེད། ལུང་སེལ་གྱི་སྡེ་ལ་སོགས་ཏེ་ནད་སྣ་ཚོགས་སེལ་བ་སྟོན་ནོ། ། བཅུ་དྲུག་པ་སྣུམ་གྱི་ཆོ་གས་ནི། རླུང་ནད་གཙོ་བོར་གྱུར་པ་ལ་སྣུམ་པར་བྱེད་པའི་ཐབས་སོ། ། བཅུ་བདུན་པ་དུག་གི་ཆོ་གས་ནི། དུག་སྣ་ཚོགས་སོ། །
བཅོ་བརྒྱད་པ་འཁུ་སྐྱུགས་ཆོ་གས་ནི། དེ་གཉིས་རྒྱས་པའོ། ། དེ་བཞིན་དུ། བཅུ་དགུ་པ་མས་གཏང་ཚོགས་དང་། ཉི་ཤུ་པ་སྣ་ནས་གཏང་བའི་དང་། ཉེར་གཅིག་པ་དུད་པ་གཏང་བའི་དང་། ཉེར་གཉིས་པ་མཁུར་བ་དགང་བའི། ཉེར་གསུམ་པ་མིག་ཏུ་ཐིགས་པ་བླུག་པའི། ཉེར་བཞི་པ་མིག་བརྟས་པར་བྱེད་པའི། ཉེར་ལྔ་པ་གཏར་དང་དཔྱད་ཀྱི།
ཉེར་དྲུག་པ་གཏར་དཔྱད་ཀྱི། ཉེར་བདུན་པ་གཏར་ག་གདབ་པའི། ཉེར་བརྒྱད་པ་ཟུག་རྔུ་དབྱུང་བའི། ཉེར་དགུ་བ་གཏར་ག་གདབ་པའི་ལས་ཀྱི། སུམ་ཅུ་པ་ཐལ་སྨན་རྣོན་པོ་དང་མེ་བཙའ་གདབ་པའི་ལས་ཀྱི་ཆོ་གའི་ལེའུ་རྣམས་ཀྱིས་ནི་རང་མིང་གི་ཆོ་ག་རྒྱས་པར་གསུངས་ཏེ་ཚུལ་རྒྱས་པར་མ་སྤྲོས་སོ། ། མདོ་གནས་ལེའུ་སུམ་ཅུའོ། ། གནས་གཉིས་པ་ལུས་གནས་ལེའུ་དྲུག་ནི། ལུས་ཀྱི་རུམ་དུ་ཞུགས་པའི་དང་། དེའི་ནད་ཀྱི་བྱེ་བྲག་གི་དང་། ལུས་ཀྱིས་ཡན་ལག་གི་བྱེ་བྲག་གི་དང་།
ལུས་ཀྱི་གནད་ཀྱི་བྱེ་བྲག་གི་དང་། ལུས་ཀྱི་འགྱུར་བའི་བྱེ་བྲག་དང་། ལུས་ཀྱི་ཕོ་ཧའི་བྱེ་བྲག་རྣམས་ཀྱི་ལེའུ་སྟེ། རིམ་བཞིན་ཁུ་ཁྲག་གི་སྐྱོན་ཡོན་ཉལ་པོ་བྱ་ཚུལ། མངལ་ཆགས་ནས་བསྐྱེད་ཚུལ། བཙའ་ཁར་ཇི་ལྟར་བྱ་ཚུལ་སོགས་རྒྱས་པ་དང་། མངལ་མའི་ཟས་སྤྱོད་ཀྱི་རྐྱེན་ངན་པས་ནད་སྐྱེད་ཚུལ་སྨན་དང་བཅས་པ་སོགས་དང་། ལུས་ལ་ཡན་ལག་དྲུག་དང་། རུས་པ་དང་ཚིགས་སུམ་བརྒྱ་དྲུག་ཅུ་སོགས་ཡོད་ཚུལ་དང་། བརླ་གཉིས་དང་ལག་ངར་གཉིས་ལ་གནད་བཅུ་གཅིག་རེ་དང་།
ལྟོ་བ་ལ་གསུམ་དང་བྲང་ལ་དགུ་དང་། རྒྱབ་ལ་བཅུ་བཞི་དང་། ནམ་ཚོད་ཡན་ཆད་ལ་སོ་བདུན་ཏེ་གནད་བརྒྱ་དང་བདུན་དང་གཞན་ཡང་གནད་མིང་ཅན་འགའ་རྣམས་ལ་གཏར་མེ་སོགས་བྱས་ན་སྐྱོན་སྐྱེད་ཚུལ་དང་། སྨན་པ་འགུགས་པའི་ཕོ་ཉ་བ་མཆོག་དམན་དང་དེ་ཡི་རྒྱན་གོས་དྲི་ཚིག་སོགས་ལ་བརྟག་པ་དང་། སྨན་པ་དང་ནད་པ་གཉིས་ཀའི་རྨི་ལམ་བརྟག་པ་རྣམས་རྒྱ་ཆེར་གསུངས་སོ། ། གནས་གསུམ་པ་ནད་གཞིའི་ལེའུ་བཅུ་དྲུག་ནི། རླུང་སོགས་སྤྱིའི། རིམས་ནད་ཀྱི། ཁྲག་མཁྲིས་ལུད་པའི། དབུགས་མི་བདེ་བ་དང་སྐྱིགས་བུའི།
གློ་གཅོད་ཆེན་པོའི། ཆང་ནད་ཀྱི། གཞང་འབྲུམ་གྱི། ཚད་པས་འཁྲུ་བ་དང་ཕོ་བའི། གཅིན་འགགས་པ་བསྲི་བའི། གཅིན་རྙི་ཟ་གུའི། ཁོང་འབྲས་དང་རྒྱུ་རླུགས་དང་སྐྲན་གྱི། རྨུ་རྫིང་གི སྐྱ་རྦབ་དང་འོར་ནད་ཀྱི། མཛེ་དང་ཤ་བཀྲ་དང་ཟ་གུ་དང་སྲིན་བུའི་ནད་ཀྱི།
རླུང་ནད་ཀྱི། དྲེག་ནད་ཀྱི་ནད་གཞིའི་ལེའུ་རྣམས་ཏེ། རང་རང་གི་མིང་གིས་བསྟན་པའི་ནད་དེ་རྣམས་ཀྱི་རྒྱུ་དང་རྐྱེན་དང་རྣམ་འགྱུར་སོགས་སོ། ། གནས་བཞི་པ་ནད་གསོ་བའི་གནས་ལ། ནད་གཞི་གཉིས་པ་རིམས་གསོ་བ་ནས་བརྩམས་ཏེ་ཉི་ཤུ་རྩ་གཉིས་གསུངས་སོ། ། དེ་ཡང་འདི་ལྟར་རིམས་ནད་དང་། ཁྲག་མཁྲིས་དང་། ལུད་པ་དང་། དབུགས་མི་བདེ་བ་དང་། གཅོང་ཆེན་གསོ་བ་སྟེ་ལྔ།
རློན་ནད་ཅེས་པ་སྐོམ་དད་དང་། ཆང་ནད་དང་། གཞང་འབྲུམ་དང་། ཚད་ནད་དང་། ཕོ་ནད་གསོ་བ་སྟེ་ལྔ། གཅིན་ནད་གཉིས་ཞེས་པ་བསྲི་བ་དང་རྙི་བ། ཁོང་འབྲས་དང་། སྐྲན་དང་རྨུ་རྫིང་གསོ་བ་སྟེ་ལྔ། སྐྱ་རྦབ་དང་། འོར་ནད་དང་།
མེ་དབལ་དང་། མཛེ་དང་། ཤ་བཀྲ་དང་། རླུང་ནད་དང་། དྲེག་ནད་གསོ་བ་སྟེ་བདུན་རྣམས་སོ། ། འདི་དག་ལས་བཏུས་ཤིང་ཕྱི་མའི་ལེའུ་སོགས་ནས་ཁ་བཀངས་ཏེ། ལག་ལེན་གཅེས་བསྡུས་ཞེས་བྱ་བ་ལེའུ་བཅུ་པ་ཞིག་ཀྱང་ཁོ་བོས་ཟུར་ན་བྱས་པར་གསལ་ལོ། ། གནས་ལྔ་པ་ཆོ་ག་གྲུབ་པའི་གནས་ལེའུ་དྲུག་ནི། སྐྱུག་སྨན་གྱི། བཀྲུ་སྨན་གྱི།
དེ་གཉིས་ངེས་པར་གྲུབ་པའི་ཆོ་ག་རེ་རེ། མས་གཏང་གི་དེ་ངེས་པར་གྲུབ་པའི་ཆོ་ག་རྣམས་ཏེ། འདི་ལ་དཔེ་འགའ་རེར་ཉེས་པར་གྲུབ་པ་ཞེས་འབྱུང་བ་ནི། ད་ལྟར་ཡང་ཡུལ་སྐད་མ་དག་པ་འགའ་རེར། ངེས་པ་ཅན་དུ་འདུག་ཟེར་རྒྱུ་ལ་ཉེས་པ་ཅན་དུ་འདུག་ཅེས་ཟེར་བ་བཞིན་དུ་སྒྲ་ཉམས་པ་ཡིན་གྱི། ཉེས་པར་གྲུབ་པ་བཅོས་པའི་ལེའུ་ཞེས་ཚིག་སྣོན་མི་དགོས་སོ། ། ཡང་ཁ་ཅིག སྨན་གྱིས་མ་གྲུབ་ཀྱང་། དཔྱད་ཆེན་འདིས་ནད་མེད་གྲུབ་པས་ན་ཆོ་ག་གྲུབ་པའོ། ། ཞེས་ཟེར་བ་ཡང་དོན་མ་ཡིན་ཏེ།
སྐྱུག་སྨན་བཀྲུ་སྨན་མས་གཏང་སྟེ་ཆོ་ག་གསུམ་དང་། དེ་གསུམ་བོགས་འདོན་ལྟ་བུའི་སྒོ་ནས་ངེས་པར་གྲུབ་པ་གསུམ་སྟེ་ལེའུ་དྲུག་ཡིན་ནོ། ། གནས་དྲུག་པ་ཕྱི་མའི་གནས་ལེའུ་བཞི་བཅུ་པས། བྱིས་པ་གསོ་བ་ལ་གསུམ། གདོན་གསོ་བ་ལ་བཞི། ལུས་ཀྱི་སྟོད་གསོ་བ་ལ་བཅུ་བདུན། རྨ་ལ་བཅུ། དུག་ལ་བཞི། རྒས་པ་དང་རོ་ཙ་གསོ་བ་ལ་ལེའུ་རེ་རེ་རྣམས་སོ། ། དེ་ཡང་དང་པོ་གསུམ་ནི།
བྱིས་པ་ཉར་སྤྱོད་ཀྱི། དེའི་ནད་ཀྱི། དེའི་གདོན་གྱི་ལེའུའོ། ། དེ་ནས་བཞི་ནི། འབྱུང་པོའི་གདོན་དམིགས་ཤེས་པར་བྱ་བ་དང་། དེ་གསོ་བ། སྨྱོ་བྱེད་ཀྱི་དང་། བརྗེད་བྱེད་ཀྱི་གདོན་གསོ་བ་རྣམས་སོ། ། བཅུ་བདུན་པོ་ཡང་། ལུས་སྟོད་ཀྱི་གཙོ་བོ་མིག་གསོ་བ་ལ་དགུ་དང་།
གཞན་ལ་བརྒྱད་དོ། ། དགུ་ནི་མིག་མཆུ་ཞེས་པ་ཡས་ལྕིབས་མས་ལྕིབས་སུ་གྲགས་པ་དང་། རྫི་མ་དང་། གྲྭ་ཟུར་རྣམས་ལ་ནད་དམིགས་ཤེས་པར་བྱ་བ་དང་། དེ་གསོ་བའི་ལེའུ་སྟེ་གཉིས་གཉིས། མིག་འབྲས་དང་། རབ་རིབ་དང་། མཐོང་ཉམས་ཏེ་གསུམ་གསོ་བ་གསུམ་སྟེ་དགུའོ། ། གཞན་ལ། རྣ་བ་དང་།
སྣ་དང་། ཁ་དང་། མགོ་བོ་སྟེ། བཞི་ལ་ནད་དམིགས་ཤེས་པར་བྱ་བ་དང་དེ་གསོ་བ་གཉིས་གཉིས་ཏེ་བརྒྱད་དོ། ། རྨ་ལ། རྨ་སྤྱི་དང་། འཕྲལ་གྱི་རྨ་དང་། ཆག་གྲུགས་དང་། མཚན་བར་རྡོལ་བ་རྣམས་གསོ་བ་སྟེ་བཞི། འབྲས་སོགས་དང་།
ཕྲ་མོའི་ནད་དང་། གསང་བའི་ནད་རྣམས་ལ་ནད་དམིགས་ཤེས་པར་བྱ་བ་དང་། དེ་དང་དེ་གསོ་བ་གཉིས་གཉིས་ཏེ་དྲུག་རྣམས་སོ། ། དྲུག་ལ། དུག་ནད་སྤྱི། སྦྲུལ་གྱི། སྲིན་བུའི། བྱི་བའི་དུག་རྣམས་གསོ་བའོ། ། རྒས་པ་གསོ་བ་ནི་བཅུད་ལེན་གྱི་ལེའུའོ། ། རོ་ཙ་གསོ་བ་ནི།
བུད་མེད་ས་བོན་གསོ་བའི་ལེའུ་སྟེ་བཞི་བཅུ་པའོ། ། འདིའི་མཇུག་ཏུ། རྒྱུན་ཤེས་བུས་སྦྱར་བའི་ནད་སྣ་ཚོགས་གསོ་བའི་མདོ་ཡང་བཞུགས་སོ། ། ལེའུའི་མཚན་འདི་དག་ནི་ལེའུ་དང་པོའི་མཇུག་ཚིགས་བཅད་དུ་ཡོད་པས་ལེའུ་དང་པོ་འདི་ལ་བརྗོད་བྱ་ཀུན་འདུས་པས་རྩ་བའི་རྒྱུད་ཅེས་བྱ་སྟེ། ཆེར་རྗེ་ཞིག་པོ་ལ་སོགས་པ་བོད་ཀྱི་མཁས་པས་ཟུར་དུ་ཊཱི་ཀ་ཡང་བྱས་སོ། ། ལེའུ་འདིར་གསོ་དཔྱད་ཀྱི་བརྗོད་བྱ་མཐའ་དག་དོན་བཞི་དང་བཞི་པོ་རེ་རེ་ཡང་བཞི་བཞི་ཚང་དགོས་པར་བསྟན་ཏེ། གསོ་བ་དག་ཏུ་བསྟན་པ་ནི། ། སྨན་པ་སྨན་དང་ནད་གཡོག་དང་། ། ནད་པ་ཡན་ལག་རྣམ་བཞི་སྟེ། ། རེ་རེའང་རྣམ་པ་བཞི་བཞི་ཡིན། །
སྨན་པ་མཁས་སྟེགས་གཞུང་དོན་ཤེས། ། ལས་རྣམས་མཐོང་ཞིང་གཙང་བ་ཡིན། ། སྨན་ནི་ཆོ་ག་མང་པོ་དང་། ། ཡོན་ཏན་མང་ལྡན་ཕུན་ཚོགས་འཕྲོད། ། ནད་གཡོག་རྗེས་བརྩེ་གཙང་སྦྲ་ཅན། ། སྒྲིན་ཞིང་བློ་དང་ལྡན་པ་ཡིན། ། ནད་པ་ཕྱུག་ཅིང་བསྒོ་བ་ཉན། ། ཤེས་པར་ནུས་ཤིང་སྙིང་སྟོབས་ལྡན། ། ཞེས་སོ། ། མཁས་སྟེགས་ནི།
མཁས་པ་བརྒྱུད་པའི་མན་ངག་ཅན་ནོ། ། དེ་མ་གོ་བར་མཁས་བསྟེན་ཞེས་པ་འཆོས་པའང་ཡོད་མོད་སྔ་མ་འཆུན་ཆེའོ། ། གཞུང་གཞན་འདུལ་བའི་གཞུང་དུ་ནད་ལ་བཀྲེས་སྐོམ་དང་། འདུ་བའི་ནད་ཅེས་པ་གཉིས་སུ་བསྡུས་ཞེས་སོགས་ཀྱང་གོ་སླའོ། ། དུས་འཁོར་ལ་སོགས་པའི་རྒྱུད་དུ་ཞེས་པའང་དེ་བཞིན་ཏེ། འདིར་རྒྱས་པར་འཆད་པ་སྐབས་མིན་པས་སྦྱོར་དྲུག་གི་གེགས་སེལ་རྣམ་གྲོལ་རོལ་མཚོ་སོགས་སུ་བལྟའོ། ། བཞི་པ་ནི། སྤྱིར་རྒྱ་གར་རྒྱ་ནག་བོད་སོགས་གསོ་དཔྱད་སྤྱི་འབྱུང་ཚུལ། ཁྱད་པར་མཁས་མཆོག་དཔའ་བོའི་རྣམ་ཐར་རྒྱས་པ། དེ་འདུལ་བྱེད་འཕགས་པ་ལྷའི་རྣམ་ཐར་དང་བཅས་པ།
དེ་ནས་ལོ་ཆེན་ལ་རིམ་གྱིས་བརྒྱུད་ཚུལ། བོད་ཀྱི་མཁས་པ་རྣམས་ཀྱི་དབྱེ་བསྡུ། སྨན་དཔྱད་སྤྱིའི་རྣམ་གཞག་རྣམས་ཕྱོགས་གཅིག་ཏུ་བསྡུས་པའི་གཞུང་མཁས་པའི་ཡིད་འཕྲོག་གཅིག་དང་། ལག་ལེན་གཅེས་བསྡུས་རེག་པས་ནད་སེལ་ཞེས་པ་ལེའུ་བཅུ་པ་ཀུན་ལ་མཁོ་བ་གཅིག་སྟེ་སྨན་དཔྱད་ཀྱི་ཡི་གེ་གཉིས་ཙམ་གཞན་དུ་བཤད་ཟིན་པས་གཞུང་འདིར་ནི་དེ་ཙམ་ལ་བསྡུའོ་ཞེས་པའོ། ། ལེའུ་གཉིས་པའི་བཤད་པའོ།། ༈ །རིག་གནས་གསུམ་པ་སྒྲ་རིག་ལ་ཡང་དགོས་པ་དང་། བྱུང་ཚུལ་དང་། རང་བཞིན་དང་། ཁ་འཕངས་སོ། ། དང་པོ་ནི།
ཚིག་གི་བསྒྲུབ་གཞི་བྱིངས་ཀྱི་འཇོག་ཚུལ་དང་། དེས་སྒྲུབ་བྱེད་ཀྱི་རྐྱེན་ལ་ལས་ཀྱི་དོན་ལ་བྱེད་པ་དང་། བྱེད་པའི་དོན་ལ་ལས་སྦྱོར་བ་སོགས་དང་། དེ་ཚིག་ཏུ་སྒྲུབ་པའི་རྣམ་དབྱེ་སྦྱིན་མི་དགོས་པ་དང་། དགོས་ཀྱང་གང་དྲན་གྱིས་ཆོག་པར་འདོད་པ་སོགས་སྒྲ་དོན་གཉིས་ཀྱི་ནང་ནས་དང་པོ་ལ་ལོག་པར་སྨྲ་བ་ཐམས་ཅད་ནི་རིག་གནས་འདི་མི་ཤེས་ན་སེལ་ཐབས་མེད་པས་ཤིན་ཏུ་དགོས་པ་ཆེའོ། ། གཉིས་པ་ལ་ཡང་། རྒྱལ་བས་གསུངས་ཚུལ། རྒྱལ་སྲས་ཀྱིས་མཛད་ཚུལ། རྒྱ་གར་དུ་བྱོན་ཚུལ། བོད་དུ་འགྱུར་ཚུལ་ལོ། །
དང་པོ་ནི། སྒྲ་རིག་པ་ནི། ཕྱི་རོལ་པའི་དྲང་སྲོང་སོགས་ཀྱིས་བྱས་པ་ཡིན་གྱི་རྒྱལ་བའི་གསུང་རབ་ལས་མི་འབྱུང་ངོ་སྙམ་ན། སྤྱིར་ཆོས་དང་དོན་དང་ངེས་པའི་ཚིག་དང་སྤོབས་པ་སོ་སོར་ཡང་དག་པར་རིག་པ་སྟེ་བཞིའི་གསུམ་པ་འཆད་པར་མཛད་པའི་ཚེ། ཡུལ་ལྗོངས་ཀྱི་སྐད་རིག་དང་། ངེས་ཚིག་མཐའ་དག་ལ་སློབ་དགོས་ཚུལ་དང་། སྐད་རིགས་སྤྱི་དང་ཁྱད་པར་སཾསྐྲྀ་ཏ་ལ་ཡི་གེ་དབྲི་བ་དང་བསྣན་པ་དང་བསྒྱུར་བ་དང་། ཚིག་ཐམས་ཅད་ཀ་ལཱ་པ་ལྟར་ན་སེ་སོགས་ཏི་སོགས་དང་། ཙནྡྲ་པའི་བརྡ་ལས་སུབ་དང་ཏིང་གི་མཐའ་ཅན་གྱི་རྣམ་དབྱེ་གང་རུང་ཅན་དུ་གསལ་བར་གསུངས་ལ། ཁྱད་པར་འཁོར་ལོ་ཐ་མའི་མདོར་གཏོགས་པ་བདེ་གཤེགས་སྙིང་པོ་རྒྱ་ཆེར་སྟོན་པ་རྔ་བོ་ཆེ་ཆེན་པོའི་མདོ་ལས།
དེ་བཞིན་གཤེགས་པའི་གསུང་ལ་སངས་རྒྱས་རྟག་པ་དང་བདག་ལ་སོགས་པ་མེད་པས་དེ་དག་ནི་ཕྱིས་འགའ་ཞིག་གིས་རང་བཟོར་བྱས་པའོ་ཞེས་སྨྲ་བར་འགྱུར་ཡང་དེ་ལྟ་མ་ཡིན་ཏེ། དེ་དག་དེ་བཞིན་གཤེགས་པའི་གསུང་ལས་རྒྱས་པར་འབྱུང་ཚུལ་གསུངས་ཤིང་། དེ་བཞིན་དུ་དེ་བཞིན་གཤེགས་པའི་གསུང་ལ་སྐད་ཀྱི་བྱིངས་ལ་སོགས་པ་མེད་པས་དེ་དག་ཕྱིས་འགའ་ཞིག་གིས་རང་བཟོར་བྱས་སོ་ཞེས་སྨྲ་བར་འགྱུར་ཡང་། དེ་བཞིན་གཤེགས་པའི་གསུང་ལ་བྱིངས་ལ་སོགས་པ་ཡོད་པར་གསུངས་ཏེ། སངས་རྒྱས་མྱ་ངན་ལས་འདའ་ཚུལ་སྟོན་ཡང་དོན་ལ་ཐར་པའམ་མྱང་འདས་ནི་རྟག་བརྟན་ཐེར་ཟུག་ཡིན་པས་སྐྱེ་འཇིག་མེད་པའི་དཔེ་ཁང་བཟང་ཞིག་ཀྱང་དེའི་ནམ་མཁའ་མི་འཇིག་པ་དང་གཞན་ཡང་། དེ་དཔེར་བྱས་ན་ཥི་དྷུ་ཞེས་བྱ་བའི་སྐད་ཀྱི་བྱིངས་ཀྱི་དེ་ན་ནི་ཀྟ་ཞེས་བྱ་བའི་རྐྱེན་གྱིས་དེ་གྲུབ་པ་ཞེས་བྱ་བའི་རང་བཞིན་དུ་འགྱུར་ཏེ། ཇི་ལྟར་འཇིག་རྟེན་པའི་བསྟན་བཅོས་རྣམས་ལས། ནཱ་མཱ་ཁྱཱ་ཏ་ཨུ་པ་སརྒ་ཀྲྀཏ་ཏ་ད་དྷི་ཧ་ཞེས་བྱ་བ་ལ་སོགས་པས་བསྡུས་པའི་གྲུབ་པའི་ཚིག་དེ་ལ་གྲུབ་པ་ཞེས་བྱའོ། ། གྲུབ་པའི་ཆོ་ག་དེའི་གྲུབ་པ་གང་ཡིན་པ་དེ་ནི་ཡང་མི་མངོན་པ་མེད་དོ་ཞེས། བྱིངས་རྐྱེན་གྱིས་བསྒྱུར་ཡང་བྱིངས་ཀྱི་རང་བཞིན་མི་འགྱུར་བ་ནི་ཐར་པའི་དཔེར་གསུངས་ཤིང་།
སྒྲུབ་ཚུལ་དེ་དག་སྟོན་པའི་གཞུང་ནི། ནཱ་མ་ཞེས་པ་མིང་ལེ་དང་། ཨཱ་ཁྱ་ཏ་ཀུན་བཤད། ཀྲིཏ་ཅེས་པ་ཀྲིཏ་ཀྱི་ལེའུ་སྟེ། སྒྲའི་ལུས་གཞུང་ཚན་གསུམ་དུ་བསྡུས་ཤིང་། དེ་དག་གི་རྣམ་འགྱུར་དང་ཉེར་མཁོ་ནི། ཨུ་པ་སརྒ་ཉེར་བསྒྱུར་དང་ཏད་དྷི་ཏ་དེ་ཕན་ལ་སོགས་པས་བསྡུས་པའི་གཞུང་ངོ་། ། དེ་ཡང་ཥི་དྷུ་བསྟན་བཅོས་ལ་སྟེ་བཀྲ་ཤིས་ལའང་ངོ་ཞེས་པའི་བྱིངས་ལས་ལ་ཀྟའོ་ཞེས་ཀྟའི་རྐྱེན་བྱིན། བྱིངས་ཀྱི་དང་པོའི་ཥའི་ས་དང་། དྷ་ད་རུ་བསྒྱུར་བའི་ཆོ་ག་དང་།
རྐྱེན་གྱི་ཀ་ཡོན་ཏན་འགོག་པའི་རྗེས་འབྲེལ་དང་། ཏེ་དྷ་རུ་བསྒྱུར་བའི་ཆོ་ག་ཡོད་པ་རྣམས་བྱས་པས། སིདྡྷི་ཞེས་ས་མ་སིད་དྷི་ཞེས་པ་གྲུབ་པ། གྲུབ་པ་ལ་འཇུག་པའི་གྲུབ་པའི་ཚིག་སྟེ། བརྡ་སྤྲོད་པ་ཅི་དགར་ཀློག་པ་དག་གིས་ཥི་དྷ་ཞེས་སོགས་སུ་འདོན་སྲིད་ཀྱང་། ཐོབ་ཐང་བཞིན་དུ་བྱེད་ན་མ་འོངས་པའི་ཆོས་མ་འོངས་ནའང་མི་འགྱུར་བ་ལྟ་བུའོ། ། དེ་བཞིན་དུ་དེ་བཞིན་གཤེགས་པའི་སྐད་ཀྱི་བྱིངས་ནི་མཁས་ཤིང་ཁོང་དུ་ཆུད་པའོ་ཞེས་གསུངས་ཏེ། བུ་དྷ་ཁོང་དུ་ཆུད་པའམ་རྟོགས་པ་ལའོ་ཞེས་པའི་བྱིངས་ལས་སྒྲུབ་ཅེས་གསལ་བར་གསུངས་པའི་ཕྱིར་རོ། ། གཉིས་པ་ནི། འཇམ་པའི་དབྱངས་སོགས།
དུས་འཁོར་དབྱངས་འཆར་གྱི་མདོར་བསྡུས་ཀྱི་ཐོག་མར་གསལ་ཏེ། དེར། དབྱངས་དག་གི་དང་པོ་ཨ་ཡིག་ཡིན་པ་དེ་ནི་ཨ་སོགས་ལྔ་སྟེ། ཨ་ཨི་རྀ་ཨུ་ལྀ་ཞེས་པ་རང་བྱུང་གིས་བཤད་པའོ། ། ཨ་ཨི་ཨུ་ཎ། རྀ་ལྀ་ཀ་ཅེས་པ་ནི་སོ་སོར་བསྡུས་པ་གཟུང་ཕྱིར་རོ། ། ཨེ་ཨོ་ཙ་ཞེས་པ་ཀླག་པ་ལས་མཚམས་སྦྱོར་གྱི་ཡི་གེ་སྟེ། ཨི་ཡིག་དང་ཨུ་ཡིག་དག་གི་ཡོན་ཏན་གྱིས་སོ། ། རྀ་ཀའི་ཨ་ཎ་ལས་ར་ལ་དག་གོ་ཞེས་པའི་མདོའི་ཕྱིར་རྀ་ལྀ་དག་ནི་མ་ནིང་དུ་མི་འགྱུར་ཏེ། དེ་གཉིས་ཀྱང་ཡོན་ཏན་དང་ལྡན་པས་ཨི་ཡིག་ལ་སོགས་པ་རྣམས་དང་ཁྱད་པར་མེད་དོ། །
ཞེས་སོགས་ནས། དེ་དག་ཀྱང་ནམ་མཁའ་ལ་སོགས་པའི་རང་བཞིན་གྱི་དབང་གིས་གྲངས་བཞིན་དུ་འཇམ་དཔལ་གྱིས་རང་གི་བརྡ་སྤྲོད་པ་ལས་བྲིས་ཞེས་གསུངས་པའི་ཕྱིར་རོ། ། གསུམ་པ་ནི། ཚངས་པ་རྟག་གཞི་པས་བྱས་པའི་སྒྲ་མདོ་དང་། དེ་ལས་བརྒྱ་བྱིན་གྱིས་བསྡུས་པ་དང་། དེ་ལ་ཕུར་བུས་སྦྱངས་ཚུལ་སོགས་ནི་གཞུང་གིས་གསལ་ཏེ་ལྷ་ཡུལ་དུ་བྱུང་ཚུལ་ལོ། ། དེ་དག་ལ་བརྟེན་ནས་རྒྱ་གར་དུ་བྲམ་ཟེ་པཱ་ཎི་ནིས་བྱས་ཚུལ་སོགས་ཀྱང་དེ་བཞིན་ནོ། ། བཞི་པ་ནི། སྔ་མ་ཙནྡྲ་པའི་རྣམ་དབྱེའི་བཤད་པ་སུབ་མཐའ། རིན་ཆེན་འབྱུང་གནས་ལ་སོགས་པ་སྒྲ་རིག་དངོས་ཀྱི་རྒྱ་གཞུང་གོང་དུ་བརྗོད་པ་དང་མ་བརྗོད་པ་ཡང་བསྟན་འགྱུར་དཀར་ཆག་ན་གསལ་བ་རྣམས་དང་།
སྒྲ་རིག་པའི་ཡན་ལག་ཏུ་གཏོགས་པའི་སྡེབ་སྦྱོར་སོགས། ཤོང་རྡོ་རྗེ་རྒྱལ་མཚན་དང་དེའི་གཅུང་བློ་བརྟན་དང་། དཔང་བློ་གྲོས་བརྟན་པ་དང་། སྲས་ལོ་ཆེན་བྱང་རྩེ་དང་། དེའི་བུ་ཆེན་ལོ་ཙཱ་བ་ནམ་མཁའ་བཟང་པོས་སློབ་ཕན་གྱི་འགྱུར་བཅོས་ཤིང་ཕྲན་མང་པོ་ཡང་བསྒྱུར། དེའི་སློབ་མ་ལོ་ཙཱ་བ་ཤེས་རབ་དཔལ་དང་། དེ་དཔོན་སློབ་གཉིས་ཀ་ལ་གཏུགས་པ་བདག་གི་བླ་མ་སེམས་དཔའ་ཆེན་པོ་ཐུགས་རྗེ་དཔལ་བཟང་པོས་ཙནྡྲ་པའི་འགྲེལ་པ་དྷརྨ་དཱ་ས་དང་། ཨུ་ཎའི་འགྲེལ་པ་སོགས་བསྒྱུར་ཅིང་བཤད་པས། སྤྱིར་ཆོས་རྗེ་ས་པཎ་ཡན་ལ་ཐ་སྙད་ཀྱི་རིག་གནས་མ་དར་ཞིང་དེ་ནས་ཐར་ལོ་ཉི་མ་རྒྱལ་མཚན་ཡན་ལ་དར་ཡང་བོད་སྐད་དུ་མ་བསྒྱུར་མོད་ཀྱི། སྒྲ་རིག་དངོས་ནི་དཔང་ལོ་ཡབ་སྲས་ཀྱིས་བསྒྱུར་ཅིང་བཤད་ནས་དར་ཞིང་རྒྱས་པར་མཛད་པས་རིག་གནས་འདི་ལ་ཤིན་ཏུ་བཀའ་དྲིན་ཆེའོ། །
གསུམ་པ་ལ་ཐུན་མོང་དང་། དེ་མིན་གྱི་ཡན་ལག་གཉིས་ལས། དང་པོ་ལ། ཡི་གེ་དང་། མིང་དང་། ཚིག་གསུམ་སྟེ། སྒྲའི་སྤྱི་དོན་ན་གསལ་ཞིང་རྒྱས་ལ་འདིར་བསྡུས་ཤིང་གསལ་ལོ། ། ཐུན་མོང་མིན་པ་ནི། དཔང་ལོས་རང་བཞིན་རྐྱེན་དང་རྣམ་འགྱུར་རྣམས། ། བརྡ་སྤྲོད་གཞུང་གི་བརྗོད་བྱ་ཡིན། །
ཞེས་གསུངས་པ་ལྟར། རང་བཞིན་དང་། རྐྱེན་དང་། རྣམ་འགྱུར་གསུམ་དུ་སྡུད་པར་རྒྱ་གར་གྱི་གཞུང་རྣམས་ན་དངོས་སུ་མི་གསལ་ཡང་ངེས་པར་དོན་གྱིས་ཐོབ་པས་ཤིན་ཏུ་ལེགས་སོ། ། དེ་ལ་དང་པོ་རང་བཞིན་ནི། རྐྱེན་གྱིས་ཟླས་དྲངས་པའི་ཚེ། བྱིངས་དང་། མིང་ངམ་རྟགས་གཉིས་ཀའང་རང་བཞིན་དུ་བྱ་དགོས་ཏེ། རྐྱེན་གྱི་དབང་གིས་རྣམ་འགྱུར་སྣ་ཚོགས་སུ་བསྒྲུབ་པར་བྱ་བའི་གཞི་ཡིན་པའི་ཕྱིར་རོ། ། དེ་ཡང་བྱིངས་ནི།
སྒྲ་མདོ་རྣམས་སུ་སྒྲུབ་ཚུལ་རིགས་མི་འདྲ་བ་གཉིས་གཉིས་གསུངས་ཏེ། ཀ་ལཱ་པར་མིང་གིས་དང་ཀུན་བཤད་ཀྱིས་དང་། ཙནྡྲ་པར་སུབ་མཐའ་ཅན་དང་ཏིང་མཐའ་ཅན་གྱིས་སྒྲུབ་ཚུལ་ལོ། ། སྒྲུབ་ཚུལ་དང་པོའི་དབང་དུ་བྱས་ནས་བརྗོད་བྱའི་དོན་ཅུང་ཟད་སྟོན་ཡང་གསལ་པོར་མི་སྟོན་པ་ལྷ་སྐུའི་རུས་ཚུགས་ལྟ་བུ་སྟེ། རྐྱེན་གྱི་ནང་ནས་གཙོ་བོར་ཀྲྀཏ་རྐྱེན་སྟེར་བའི་གཞིར་གྱུར་པ་སྟེ་དེ་བྱིན་ནས་དོན་གྱི་ངོ་བོ་ཙམ་སྟོན་ཡང་བྱ་བྱེད་སོགས་ཀྱི་སྒོ་ནས་གསལ་བར་མི་སྟོན་པ་ལྷ་སྐུ་ཚོན་གྱིས་སྤྲས་ཀྱང་རྒྱན་དང་སྤྱན་དབྱེ་མ་སྦྱར་བ་ལྟ་བུ་སྟེ། མིང་ངམ་རྟགས་ཞེས་པ་སི་སོགས་ཀྱི་རྣམ་དབྱེ་སྦྱར་བའི་གཞི་ཡིན་པས་འདི་ལའང་རང་བཞིན་ཞེས་བྱའོ། ། དེ་ལ་རྣམ་དབྱེ་སྦྱར་ནས་ཚིག་ཏུ་རྫོགས་པར་གྲུབ་པ་ནི། དེ་དག་ཀྱང་ལེགས་པར་སྦྱར་བའི་ལྷ་སྐུ་ལྟ་བུའོ། ། གཉིས་པའི་དབང་དུ་བྱས་ནས། བྱ་བ་རྟོགས་བྱེད་ནི་བྱིངས་སོ་ཞེས་དང་།
རྐྱེན་ཕ་རོལ་ལོ། ། ཞེས་པས། དུས་དང་དོན་གྱི་བྱ་བ་རྟོགས་ཤིང་སྟོན་པར་བྱེད་པའི་གཞིའོ། ། རྟོགས་བྱེད་དངོས་ནི། ཏི་སོགས་རྣམ་དབྱེ་སྟེ། སྡེ་ཚན་བཅུ་ཡོད་པའི། བརྟ་མཱ་ན་སོགས་བརྒྱད་ཀྱིས་དུས་དང་། སྡེ་ཚན་གཉིས་པ་སཔྟ་མཱི་བར་གསུམ་པ་སཔྟ་མཱིས་དོན་རྟོགས་པར་བྱེད་པས་དེ་དག་བྱིན་པ་ཉིད་ཀྱིས་བར་དུ་རྐྱེན་གཞན་སྦྱིན་པ་ལ་མི་ལྟོས་པར་ཚིག་ཉིད་དུ་གསལ་པར་འགྲུབ་པའོ། ། བྱིངས་ལ་དབྱེ་ན། གླེགས་བམ་ནས་འབྱུང་བའི་དང་།
མདོ་ལས་འབྱུང་བའི་དང་། མིང་གི་དང་། དེ་ལས་གཞན་པའི་བྱིངས་ཏེ་བཞི་ཞེས་གསུང་ཡང་ཕྱི་མ་གཉིས་ལ་རྐྱེན་གྱིས་བཅོས་པའི་བྱིངས་ཞེས་གཅིག་ཏུ་བྱས་ནས་གསུམ་མོ། ། དང་པོ་ནི། བྱིངས་མདོ་ལེའུ་དགུ་ནས་འབྱུང་བ་བྷཱུ་ཡོད་པ་ལའོ་ཞེས་སོགས་སོ། ། གཉིས་པ་ནི། མཉྫུ་མདོའི་བྱིངས་སོ་ཞེས་སོགས་བྱིངས་མདོ་ན་མེད་པ་འགྲེལ་པ་རྣམས་ཀྱི་ཟུར་ནས་རྙེད་པ་འགའ་རེ་ལ་ཟེར་རོ། ། གསུམ་པ་ནི། ཀུན་བཤད་རྐང་པ་གཉིས་པའི་མགོར་བཤད་པའི་སན་དང་ཡིན་དང་། ཀཱ་མྱ་དང་།
ཨ་ཡི་དང་། ཨི་ན་ཀཱ་རི་ཏ་དང་། ཡ་སྒྲ་དང་། ཨཱེ་ཡ་རྣམས་བྱིངས་ལ་བྱིན་ནས་ཀྱང་ད་དུང་བྱིངས་ཉིད་དུ་གནས་པ་སྟེ། དེ་དག་གི་མཐར་དེ་རྣམས་བྱིངས་སོ་ཞེས་བཤད་པས་སོ། ། དེ་ཡང་ཀཱ་རི་ཏའི་ཕྱེད་བྱིངས་ལས་ཀྱང་རྒྱུ་ལའོ་ཞེས་པ་དང་སན་ནི། བྱིངས་ཉིད་ལ་སྟེར་བས་དེ་གཉིས་ལ་བྱིངས་ལས་གྱུར་པའི་བྱིངས་དང་། གཞན་རྣམས་མིང་ལས་བདག་ཉིད་འདོད་པ་ལ་ཡིན་ནོ་ཞེས་མིང་ལ་སྟེར་ཞིང་ཀཱ་རི་ཏའི་ཕྱེད། བྱིངས་དོན་ལ་ཨི་ན་ཏེ་ཀཱ་རི་ཏའོ་ཞེས་པ་ནི་མིང་བྱིངས་སུ་སྒྲུབ་པས་ན་མིང་ལས་གྱུར་པའི་བྱིངས་ཏེ་གཉིས་ཀ་རྐྱེན་གྱིས་བཅོས་པའོ། ། རང་བཞིན་གཉིས་པ་མིང་ནི།
བྱིངས་དང་རྣམ་དབྱེ་བོར་བའི་དོན་དང་ལྡན་པ་རྟགས་སོ། ། ཞེས་པས། བྱིངས་དང་པོ་གཉིས་གང་རུང་ལ་ཀྲྀཏ་རྐྱེན་བྱིན་ནས་བྱིངས་ཡིན་པ་ཡང་བོར། སན་སོགས་མ་བྱིན་པས་རྐྱེན་གྱིས་བཅོས་པའི་བྱིངས་ཀྱང་མ་ཡིན། རྣམ་དབྱེ་གཉིས་པོ་མ་བྱིན་པས་ཚིག་ཏུ་ཡང་མ་གྲུབ་པ་ཞིག་ཡིན་ལ། དེ་ལ་མིང་རྐང་དང་པོར་དངོས་སུ་བསྟན་པ། ཨི་ཏ་ཨུ་ཏ་ཨགྣིའོ། ། ཨཱི་ཏ་ཨཱུ་ཏ་བུད་མེད་རྗོད་པ་དག་ན་དཱིའོ། ། ཨཱ་ཤྲ་དྡྷའོ། ། ཞེས།
ཨ་ཨི་ཐུང་ངུའི་མཐའ་ཅན་ཨགྣིའི་རྟགས་དང་། རིང་པོའི་མཐའ་ཅན་བུད་མེད་བརྗོད་ན་ན་དཱིའི་རྟགས་དང་། ཨཱ་ཡིག་རིང་པོའི་མཐའ་ཅན་ཤྲདྡྷཱའི་རྟགས་ཞེས་པ་གསུམ་དང་།

ཨ་ཡིག་ཐུང་ངུའི་མཐའ་ཅན་དང་། རྀཏ་མཐའི་རྟགས་ཞེས་པ་རྣམས་བཤད་ཀྱང་། ཕོ་མོ་མ་ནིང་གི་རྟགས་གསུམ། དེ་ལའང་རྟགས་གསུམ་སོ་སོ་བ་དང་། ཐུན་མོང་བ་གཉིས། དང་པོ་ལ་སྐྱེས་པ་ཁོ་ནའི་རྟགས་སོགས་གསུམ། དེ་རེ་རེ་ལ་དབྱངས་མཐའ་ཅན་དང་གསལ་བྱེད་མཐའ་ཅན་གཉིས། གཉིས་པ་ལ་རྟགས་གཉིས་ཐུན་མོང་བ་དང་། གསུམ་ཐུན་མོང་བ་གཉིས། དང་པོ་ལ་སྐྱེས་པའི་རྟགས་ཅན་གྱི་རྟགས་གཉིས་པ་སོགས་གསུམ། གཉིས་པ་ལ་སྐྱེས་པ་གཙོ་བོར་གྱུར་པའི་གསུམ་པ་སོགས་གསུམ་སྟེ་རྒྱས་པར་སི་སོགས་ཀྱི་བྱ་བ་རྒྱས་པ་ཞེས་བྱ་བའི་གཞུང་ལས་འབྱུང་བ་སྤྱི་དོན་དུ་ཡང་རགས་པ་བྲིས་པ་བཞིན་ནོ། །
རྐྱེན་ནི། རང་བཞིན་རྣམ་འགྱུར་དུ་སྒྲུབ་པར་བྱེད་པའི་སྒྲའི་ཡན་ལག་ཡིན་ལ། དབྱེ་ན་རྣམ་དབྱེ་ཡང་རྐྱེན་དུ་བསྡུས་ནས། བྱིངས་རྟགས་སུ་དང་། བྱིངས་ཚིག་ཏུ་དང་། བྱིངས་བྱིངས་སུ་དང་། རྟགས་རྟགས་སུ་དང་། མིང་མིང་དུ་དང་། རྟགས་བྱིངས་སུ་དང་། རྟགས་ཚིག་ཏུ་སྒྲུབ་པར་བྱེད་པའི་རྐྱེན་ཏེ་བདུན་ནོ། །
མཚན་གཞི་རིམ་པ་བཞིན། ཀྲྀཏ་དང་། ཏི་སོགས་དང་། སན་དང་། མོ་རྟགས་དང་། དེ་ཕན་དང་། ཡིན་སོགས་དང་། སི་སོགས་རྣམས་ཡིན་ནོ། ། དང་པོ་ནི། ཀྲྀཏ་ལེ་རྐང་པ་དྲུག་དང་།
དེའི་ཆ་ཤས་ཨུ་ཎ་རྐང་པ་གསུམ་མོ། ། དེ་དག་ཀྱང་བརྗོད་བྱ་ངོ་བོ་དང་ལས་དང་བྱེད་པ་པོ་ལ་འཇུག་པ་སོགས་ཏེ་རྒྱས་པར་གཞུང་དུ་གསལ་ལོ། ། གཉིས་པ་ལ་ཏི་སོགས་དངོས་དང་། དེ་དང་འབྲེལ་བ་གཉིས་ཏེ། དང་པོ་ལ་བརྟ་མཱ་ན་སོགས་སྡེ་ཚན་བཅུའི་དོན་སྟོན་བྱེད་ནི། འདོད་པ་དང་སྨོན་པ་དང་ནུས་པའི་དོན་ལ་པཉྩ་མཱི་དང་། སྒྲུབ་པ་སོགས་ལ་སཔྟ་མཱི་དང་། བྱེ་བྲག་ཏུ་བྱ་བ་ཡང་དག་པར་སྡུད་པ་རྣམས་ལ་པཉྩ་མཱིའི་དབུས་མའི་གཅིག་ཚིག་ཧི་ཉིད་འཇུག དགག་པའི་མཱ་བྱིངས་ཀྱི་སྔོན་དུ་སྦྱོར་བ་ལ་ཨ་དྱ་ཏཱ་ནཱི་དང་། མཱསྨ་སྦྱོར་བ་ལ་དེ་དང་ཧྱསྟ་ནཱི་ཡང་འཇུག་གོ །
གཞན་རྣམས་ནི་དུས་ལ་འཇུག་སྟེ། བརྟ་མཱ་ན་ནི་སྤྱིར་ད་ལྟར་བ། ཏིསྨ་ཞེས་སོགས་སྨ་དང་སྦྱར་ན་འདས་པ། ཧྱསྟ་ནཱི་ནི་ཁ་སང་། ཨདྱ་ཏ་ནཱི་ནི་སྔོན་མ། བ་རོ྅ཀྵཱ་ནི་ལྐོག་གྱུར། ཤྭ་སྟ་ནཱི་ནི་ནང་པར། ཨཱ་ཤི་ཥ་ནི་སྨོན་པ། བྷ་བི་ཥྱནྟི་ནི་འབྱུང་འགྱུར། ཀྲྀ་པཏྟི་ནི་བྱ་བ་ཤོར་བའམ་ཐལ་བའི་མིང་ཡིན་པས་རང་མིང་གིས་དུས་དང་དོན་གྱི་ཁྱད་པར་གོ་བར་གསུངས་སོ། །
དེ་དང་འབྲེལ་པ་ནི། སྡེ་ཚན་དང་པོ་བཞི་ལ་བྱིངས་ཐམས་ཅད་པ་ཟེར་ལ། དེ་རྣམས་ལ་བྱིངས་སོ་སོའི་དབང་གིས། ཨ་ཎ་བི་ཀ་ར་ཎ་དང་སན་བི་ཀ་ར་ཎ་དང་། དེ་བཞིན་དུ་ནུ་དང་། ཨུ་སོགས་བི་ཀ་ར་ཎ་རྣམས་ཀྱང་བྱིངས་མཐའ་ཡིན་པ་ལྟར་བཤད་ཀྱང་དོན་རྐྱེན་གྱི་ཆ་ཤས་ཡིན་པས་ཏི་སོགས་དང་འབྲེལ་བའི་རྐྱེན་དུ་བསྡུ་བར་བྱ་ཞིང་། བྱིངས་ཐམས་ཅད་པ་མ་ཡིན་པའི་བ་རོ྅ཀྵཱ་ལ་བྱིངས་དང་རྐྱེན་གྱི་བར་དུ་ཨཱཾ་དང་། དེའི་དབང་གིས་ཀྲིཉ་དང་། ཨདྱ་ཏ་ནི་ཡ་སི་ཙ་དང་། སཎ་དང་ཙཎ་དང་ཨཎ་ལ་ཨི་ཙ་སོགས་རྣམས་སོ། །
གསུམ་པ་ནི། ཀུན་བཤད་རྐང་པ་གཉིས་པའི་ཐོག་མར་བཤད་པའི་སན་ཡིན་ཏེ། དེ་ཡང་བྱིངས་ཉིད་ཀྱི་མཐར་དང་། ཀྲྀཏ་རྐྱེན་དུ་མ་ཞེས་པ་བྱིངས་ལ་བྱིན་ན་ཏུམ་མཐའི་བྱིངས་ཞེས་ཟེར་ལ་དེའི་མཐར་སན་ངེས་པར་སྟེར་བར་གསུངས་ཏེ། དེར་བྱིན་ནའང་བྱིངས་ཉིད་དུ་གནས་པའོ། ། བཞི་པ་ནི། དཔང་ལོས་མོ་རྟགས་དོན་དུ་དཱི་ཨཱི་སོགས། ཞེས་གསུངས་པ་ལྟར་བྱིངས་ལ་ཀྲྀཏ་བྱིན་ནས་རྟགས་སུ་གྲུབ་པ་མོའི་རྟགས་སུ་བྱ་བའི་ཕྱིར་དུ། བུད་མེད་ལ་ཨ་ལས་ཨཱ་པའོ་ཞེས་སོགས་དང་ཀ་ལཱ་པར་ཨཱི་དང་ཙནྡྲ་པར་དཱིའི་ང་རྗེས་འབྲེལ་དུ་བྱས་པ་ལྟ་བུ་མོ་རྟགས་སུ་གྲགས་པའོ། ། ལྔ་པ་ནི།
དེ་ཕན་གྱི་རྐྱེན་ཙནྡྲ་པར་ཤིན་ཏུ་རྒྱས་པ་དང་ཀ་ལཱ་པར་མདོར་བསྡུས་པ་བཤད་པ་རྣམས་ཏེ། རྣམ་འགྲེལ་དུ། དེ་ལ་ཕན་པའམ་བྱེད་ལྡན་ནམ། ། ཞེས་པའི་དེ་ཕན་ནོ། ། བྱེད་ལྡན་ནི་འགྱུར་ཐལ་བ་སྟེ། དེ་ལ་ཕན་པའམ་ཀྲིཏའོ། ། ཞེས་པ་ཀྲྀཏ་རྐྱེན་སྟོན་ནོ། ། དེ་ཡང་དེའི་བུ། དེས་བཅོས། དེས་རྫོགས་ཞེས་སོགས་ལ།
བུ་དང་བཙོས་པ་སོགས་ཀྱི་སྐད་དོད་མེད་ཀྱང་རྐྱེན་གྱི་ནུས་པས་དེ་དང་དེ་སྟོན་པར་ནུས་པ་ཞིག་གོ ། རྐྱེན་དེའི་མཐར་ནི་ཕལ་ཆེར་སི་སོགས་ཀྱི་རྣམ་དབྱེ་འཇུག་ལ། དེ་ཕན་ཉིད་ལ། ལྔ་པ་ལ་ཏས་སོ། ། བདུན་པ་ལ་ཏྲའོ་ཞེས་སོགས་དེ་ཕན་ཉིད་རྣམ་དབྱེར་སོང་བའང་ཡོད་དེ། ལ་ཧྲ་ཞེས་པ་གང་དུ་ཞེས་སོགས་སྟོན་པ་ལྟ་བུའོ། ། དྲུག་པ་ནི། ཀུན་བཤད་གཉིས་པར། མིང་ལས་བདག་ཉིད་འདོད་པ་ལ་ཡིན་ནོ་ཞེས་སོགས། ཡིན་སོགས་ཀྱི་རྐྱེན་ནོ། །
བདུན་པ་ནི། རྣམ་དབྱེ་སྟེ། བི་བྷ་ག་ཞེས་པ་དོན་རྣམ་པར་འབྱེད་པའོ། ། དབྱེ་ན་སི་སོགས་ཉི་ཤུ་རྩ་གཅིག ཏི་སོགས་བརྒྱ་དང་བརྒྱད་ཅུ། དེ་ཕན་གྱི་རྣམ་དབྱེ་དང་གསུམ་མོ། ། གསུམ་པ་རྣམ་འགྱུར་ནི། དཔང་ལོས། རང་བཞིན་རྐྱེན་དང་འབྲེལ་བ་འམ། ། ཡི་གེ་ཙམ་དང་འབྲེལ་བ་ཡི། །
སྒྱུར་དང་དབྱི་བ་རྣམ་འགྱུར་ཏེ། ། ཞེས་གསུངས་པ་ལྟར་སྒྲའི་ཡན་ལག་གི་ཡི་གེ་སྒྱུར་བའམ་དབྱི་བ་གང་རུང་གིས་ཡི་གེའི་ལུས་འགྱུར་བ་ནི་རྣམ་འགྱུར་གྱི་ངོ་བོ་ཡིན་ལ། དབྱེ་ན་ཡན་ལག་སོ་སོ་བའི་དང་། ཕྲད་པའི་རྣམ་འགྱུར་གཉིས་ཡིན་ལ། དང་པོ་ལ་སྦྱར་བ་མིན་པ་དང་། ཨཱ་ག་མའོ། ། དང་པོ་ནི་རྗེས་འབྲེལ་དུ་གྲགས་པ་སྟེ། དེ་ཡང་གང་རྗེས་སུ་འབྲེལ་བ་མི་སྦྱོར་རོ། ། ཞེས་པ་ལྟར་སྒྲ་དེའི་ཆ་ཤས་སུ་དང་པོར་བྱུང་ཡང་དེ་དང་ལྷན་ཅིག་མི་གནས་པ་སྟེ། དེ་ལ་དབྱེ་ན་རྗེས་འབྲེལ་མ་དང་།
བརྗོད་དོན་དང་། ངོ་བོའི་དོན་གྱི་རྗེས་འབྲེལ་ཏེ་གསུམ་དུ་བདག་གི་བླ་མ་བཞེད་ལ། དང་པོ་ལ་དབྱེ་ན་དྲུག བྱིངས་དང་། རྐྱེན་དང་། རྟགས་དང་། ཨཱ་ག་མ་དང་། མི་ཟད་པ་དང་། ཚིག་གི་རྗེས་འབྲེལ་ལོ། ། དང་པོ་ལ་བཞི།
དབྱངས་དང་། གསལ་བྱེད་དང་། གསལ་བྱེད་སྲོག་ཡིག་ཅན་དང་། དབྱངས་གསལ་གཉིས་ཀ་རྗེས་འབྲེལ་ལོ། ། དང་པོ་ལ་དགུ་དང་། གཉིས་པ་ལ་བརྒྱད་དང་། གསུམ་པ་ལ་ཉི། ཊུ། ཌུ། ཉཱ་དང་།
བཞི་པ་ནི་ཨིར་རྗེས་འབྲེལ་ལོ། ། གཉིས་པ་རྐྱེན་གྱི་རྗེས་འབྲེལ་ལ། ཀྲྀཏ་དང་། མོ་རྟགས་དང་། དེ་ཕན་དང་། སི་སོགས་དང་། སན་སོགས་དང་། ཏི་སོགས་དང་དེ་དང་འབྲེལ་བའོ། ། དང་པོ་ལ་དབྱངས་ནི། རྀ་དང་།
ཀྭི་པ་ཀྱི་ཨི་ལྟ་བུའོ། ། གསལ་བྱེད་ནི་ཀ་སོགས་བཅུ་བཞི་ཙམ་མོ། ། མོ་རྟགས་ལ། པ་དང་ངའོ། ། དེ་ཕན་ལ། ཏ། ཊ། ཌ། ཎ་རྣམས་སོ། ། སི་སོགས་ལ།
ཨི། ང་། ཊ། ཛ། པ། ཤ་རྣམས་སོ། ། སན་སོགས་ལ། ན། ཨིན། ཨི།
ཀཱ་རི་ཏ་འི་ན་རྣམས་སོ། ། ཏི་སོགས་ལ། དི་སི་འི་ཨི་དང་། ཨ་ཊ་འི་ཊ་དང་། ཐལ་གྱི་ལ་རྣམས་སོ། ། དེ་དང་འབྲེལ་བ་ལ། ཨ། ཙ། ཎ། ན་རྣམས་སོ། །
རྟགས་ཀྱི་རྗེས་འབྲེལ་ནི་ཏའོ། ། ཨཱ་ག་མི་ནི་ཨུ་དང་ཊའོ། ། ཚིག་གི་རྗེས་འབྲེལ་ཡང་ཏའོ། ། བརྗོད་དོན་གྱི་རྗེས་འབྲེལ་ནི། ཨ། ཨི། ཨུ། ཨིན། ཨུན་རྣམས་སོ། ། ངོ་བོའི་དོན་གྱི་རྗེས་འབྲེལ་ནི།
ཙནྡྲ་པར། རང་གི་ངོ་བོ་ལ་ཨི་ཀི་ཤཱི་པ་རྣམས་སོ། ། དེས་ནི་འདིས་ཟླས་དྲངས་པའི་རྗེས་འབྲེལ་ཙམ་པོ་ཐམས་ཅད་ལ་ཁྱད་པར་གྱི་དོན་གྱི་རྗེས་འབྲེལ་ཞེས་བྱའོ། ། ཨཱ་ག་མ་ནཱི། ངོ་བོ་གོང་དུ་བཤད་པ་ལྟར་ཏེ། རྟགས་ཀྱི་དོན་དུ་དགོས་པ་ཁྱད་པར་པ་ཡོད་ཀྱང་གར་ཡོད་དང་ནམ་འོང་གི་གནས་དུས་མ་ངེས་པས་སྒྲའི་ཡི་གེ་རྣམ་པ་གཞན་དང་གཞན་དུ་སྒྱུར་བྱེད་དོ། ། གཉིས་པ་ཕྲད་པའི་རྣམ་འགྱུར་ལ། སྤྱིར་དང་། བྱིངས་རྐྱེན་དང་། ཚིག་ཕྲད་པའི་རྣམ་འགྱུར་རོ། །
དང་པོ་ནི། འཚམས་སྦྱོར་རྐང་པ་གཉིས་པ་དང་གསུམ་པའི་བསྟན་དོན་རྣམས་སོ། ། གཉིས་པ་ཡང་བྱིངས་དང་རྐྱེན་སྤྱིར་ཕྲད་པས་ནི། བྱིངས་ཀྱི་ཡོན་ཏན། ཨི་ཨེ་དང་། ཨུ་ཨོ་དང་། རྀ་ཨར་དང་། ལྀ་ཨལ་དུ་འགྱུར་བ་རྣམས་ཏེ། དེ་ལྟར་སྒྱུར་ནུས་ཀྱི་རྐྱེན་ནི་གཙོ་བོར་ཀྲྀཏ་རྐྱེན་གྱི་ནང་ནས་ཀ་ང་རྗེས་འབྲེལ་ལ་ཡོན་ཏན་བཀག་པས་དེ་གཉིས་རྗེས་འབྲེལ་དུ་མེད་པའི་རྐྱེན་རྣམས་སོ། ། བྱེ་བྲག་ཏུ་ཕྲད་པས་ནི།
གཙོ་བོར་ཀུན་བཤད་ཀྱི་དབང་དུ་བྱས་ནས། བྱིངས་ཀྱི་ལུས་འགྱུར་ནི། རྐང་པ་བདུན་པ་ཡན་གྱིས་བསྟན་པ་རྣམས་སོ། ། རྐྱེན་གྱི་ལུས་འགྱུར་ནི། རྐང་པ་བརྒྱད་པས་བསྟན་པ་རྣམས་སོ། ། བྱིངས་དང་ཀྲྀཏ་རྐྱེན་ཕྲད་པའི་རྣམ་འགྱུར་ནི། ཀྲྀཏ་རྐང་དང་པོར་བསྟན་པ་རྣམས་བྱིངས་དང་། དྲུག་པའི་སྨད་ནས་བསྟན་པ་རྣམས་རྐྱེན་གྱི་ལུས་འགྱུར་གཙོ་ཆེའོ། ། དེ་བཞིན་དུ་རྟགས་དང་རྣམ་དབྱེ་ཕྲད་པ་ལ་ཡང་། རྣམ་དབྱེ་ལ་བརྟེན་པའི་རྟགས་ཀྱི་དང་།
རྟགས་ལ་བརྟེན་པའི་རྣམ་དབྱེའི་དང་། གཉིས་ལ་བརྟེན་པའི་གཉིས་ཀའི་ལུས་འགྱུར་རྒྱས་པ་མིང་རྐང་དང་པོ་བཞིས་རྒྱས་པར་བསྟན་པ་རྣམས་སོ། ། རྟགས་དང་རྟགས་ཕྲད་པའི་རྣམ་འགྱུར་ནི་མོ་རྟགས་ལ་བརྟེན་པ་རྣམས་སོ། ། མིང་དང་མིང་ཕྲད་པ་ནི། དེ་ཕན་གྱི་རྐྱེན་ལ་བརྟེན་པ་རྣམས་སོ། ། ཚིག་ཕན་ཚུན་ཕྲད་པའི་རྣམ་འགྱུར་ནི། སྡེ་པའི་དང་པོ་ཚིག་མཐའ་རྣམས་དབྱངས་དང་སྒྲ་ལྡན་རྣམས་ལ་གསུམ་པ་རྣམས་སོ། ། ཞེས་འཚམས་སྦྱོར་བཞི་པས་བསྟན་པ་ཀུན་དང་། ཚིག་མཐར་ཨེཏ་ཨོཏ་ལས་ཕ་རོལ་གྱི་ཨ་ཡིག་དབྱིའོ། ། ཞེས་སོགས་དང་།
རྣམ་པར་གཅད་བྱ་ཙའམ་ཚ་ལ་ཤའོ་ཞེས་སོགས་འཚམས་སྦྱོར་ལྔ་པས་བསྟན་པ་རྣམས་དང་། ཚིག་སྡུད་ཀྱི་ལུས་འགྱུར་ཇི་སྙེད་བཤད་པ་སོགས་སོ། ། བཞི་པ་ནི། དེ་ལྟར་རྣམ་འགྱུར་གྱི་དབྱེ་བ་སོགས་སྒྲའི་ཡན་ལག་མཐའ་ཡས་པའི་ཕྱིར། འདིར་ཅུང་ཟད་བཤད་པ་རྣམས་དིང་སང་རྒྱུག་ཆེ་བར་སྣང་བས་ཀ་ལཱ་པའི་བརྡ་ཆད་ཀྱི་སྟེང་ནས་མདོར་བསྡུས་བརྗོད་པ་ཙམ་དུ་ཟད་པས། ཙནྡྲ་པ་ལ་སོགས་པའི་ལེགས་སྦྱར་གྱི་གཞུང་ལུགས་ཆེན་པོ་རྩ་འགྲེལ་རྣམས་སུ་བསླབ་ཅིང་། རྗེས་འབྲེལ་འཕྱིད་པའི་མདོ་ལ་སོགས་པ་རྒྱས་པར་ནི། ཁོ་བོས་ཀ་ལཱ་པའི་སྤྱི་དོན་དུ་གསལ་བས་དེར་བལྟ་བར་བྱའོ། ། རིག་གནས་ཀུན་ཤེས་ཀྱི་ལེའུ་བཞི་པ་ཅུང་ཟད་བཤད་པའོ།། ༈ །ལྔ་པ་ཚད་མའམ་གཏན་ཚིགས་རིག་པའི་གནས་བཤད་པ་ལའང་།
དགོས་པ། བྱུང་ཚུལ། རང་བཞིན། ཁ་འཕངས་དང་བཞིའོ། ། དང་པོ་ནི། ཤེས་བྱ་ཇི་སྙེད་པ་ཕུང་ཁམས་སྐྱེ་མཆེད་ཀྱི་རང་སྤྱིའི་མཚན་ཉིད་ལ་སྒྲོ་སྐུར་སེལ་བ་ནི་གཞུང་འདིར་རྒྱས་པར་མི་འབྱུང་ལ། ཇི་སྙེད་པ་མི་རྟག་པ་དང་སྟོང་བདག་མེད་ལ་སོགས་པ་ལ་འཁྲུལ་པ་སེལ་བ་ཡང་དངོས་བསྟན་བསྟན་བྱའི་གཙོ་བོ་མིན་ཀྱང་རྣམ་འགྲེལ་ལེའུ་གཉིས་པར་བདེན་བཞི་མི་རྟག་སོགས་བཅུ་དྲུག་དང་། རང་བཞིན་རྟགས་ཀྱི་ཁྱབ་འབྲེལ་ལ་དོགས་པ་སྤོང་བའི་གཞན་སེལ་གྱིས་སྤྱི་རྟག་དངོས་རྒྱ་ཆེར་བཀག་ཅིང་། ལྡོག་ཁྱབ་གནོད་པ་ཅན་གྱིས་འདུས་བྱས་རང་གྲུབ་དུས་ཀྱི་སྐད་ཅིག་གཉིས་པར་སྡོད་མི་སྲིད་པ་དངོས་སུ་གྲུབ་པར་སྤྱིར་རྟག་འཛིན་དང་། ཁྱད་པར་རྟག་གཅིག་རང་དབང་ཅན་གྱི་བདག་ཤུགས་ལ་ཁེགས།
མངོན་སུམ་ལེའུའི་མངོན་སུམ་གྱིས་ཡུལ་འཛིན་ཚུལ་ལ་འཕྲོས་ནས་གཟུང་འཛིན་གྱི་ཆོས་བདག་བཀག་གོ ། གཞན་ཡང་རང་བློ་ཀློག་གྱུར་དུ་འདོད་པའི་ལོག་རྟོག་དང་། བློ་ལ་ཚུལ་གཉིས་དང་རང་རིག་མི་འདོད་པ་སོགས་ཀྱི་ལོག་སྨྲ་ཚར་བཅད་ཅིང་། དངོས་བསྟན་ལ་མེད་པའི་ཤེས་བྱ་ཇི་སྙེད་ཀྱི་གནས་ལ་ལོག་པར་རྟོག་པའི་སྨྲ་ངན་ཐམས་ཅད། ཐལ་འགྱུར་གྱི་ཚར་གཅོད་ཚུལ་དང་སྒྲུབ་ངག་གིས་རྗེས་སུ་འཛིན་ཚུལ་རྒྱ་ཆེར་དངོས་སུ་བསྟན་པས་ཟློག་པར་ནུས་པའི་ཕྱིར་ལོག་སྨྲ་ཚར་གཅོད་ཀྱི་རིག་གནས་མཆོག་ཏུ་གྲུབ་བོ། ། གཉིས་པ་ལ་རྒྱལ་བས་གསུངས་ཚུལ། མཁས་པས་བཀྲལ་ཚུལ། བོད་དུ་བྱུང་ཚུལ་ལོ། ། དང་པོ་ནི། རྣམ་འགྲེལ་ལེའུ་གཉིས་པའི་མཇུག་ཏུ།
ད་ལྟའི་དངོས་སྟོན་བསྟོད་པ་ནི། ། དེ་ཡི་བསྟན་པ་ཉིད་ལས་ནི། ། ཚད་མའི་དེ་ཉིད་གྲུབ་དོན་ཏེ། ། རྗེས་སུ་དཔག་པ་མ་བཟློག་ཕྱིར། ། ཅུང་ཟད་སྐྱེ་བའི་བདག་ཉིད་ཅན། ། གང་དེ་ཐམས་ཅད་འགག་ཆོས་ཅན། ། ཞེས་སོགས་རྣམ་པ་དུ་མར་ནི། ། དེ་ཡི་སྦྱོར་བ་མཐོང་ཕྱིར་རོ། ། མེད་ན་མི་འབྱུང་མཚན་ཉིད་ཅན། ། རྟགས་ནི་རྗེས་དཔག་རྟེན་ཡིན་ནོ། །
བསྒྲུབ་བྱས་གཏན་ཚིགས་ཁྱབ་པ་ནི། ། བསྟན་ཕྱིར་དེ་ཡང་གསལ་བར་བཤད། ། ཅེས་པས་ཚད་མ་མདོར་སྟོན་པ་ལ་ཚད་མར་གྱུར་པ་དེ་ལྟ་བུའི་དངོས་པོར་བསྟན་ནས་བསྟོད་པ་ནི། ཚད་མའི་མཚན་གཞི་དང་མཚན་ཉིད་མི་སླུ་བའི་དེ་ཁོ་ན་ཉིད་ཐམས་ཅད་ཕྱོགས་གླང་གི་རང་བཟོ་མ་ཡིན་གྱི། རྒྱལ་བའི་གསུང་རབ་ཉིད་ལས་གསལ་བར་འབྱུང་ངོ་ཞེས་གུས་པ་སྐྱེད་པའི་ཆེད་དུ་ཡིན་ལ། དེ་ཡང་མངོན་སུམ་ནི་རྟོགས་སླ་བས་ལོག་རྟོག་གི་གནས་མེད་མོད། རྗེས་སུ་དཔག་པ་ནི་རྟོགས་དཀའ་བའི་གཞལ་བྱའི་གཙོ་བོ་རྟོགས་པའི་ཐབས་ཡིན་མོད་ཀྱང་རྒྱལ་བས་མ་གསུངས་སམ་སྙམ་པ་བཟློག་ཕྱིར་དུ་གསུངས་ཚུལ་གསལ་བར་བསྟན་ནོ། ། མངོན་སུམ་བཞི་ག་དང་། རྗེས་དཔག་ཐམས་ཅད་ཀྱི་རྟེན་གཏན་ཚིགས་གསུམ་ཀ་མདོ་ལས་བསྟན་ཚུལ་ནི་གཞུང་འདིའི་རྩ་བ་ཉིད་ཀྱིས་ཤིན་ཏུ་གསལ་ལོ། ། དེ་ཡང་མངོན་སུམ་བཞིའི་ཡ་གྱལ་གྱི་ཡིད་མངོན་ནི།
དབང་ཤེས་ཀྱི་བདག་རྐྱེན་ལས་དངོས་སུ་སྐྱེས་པ་ཉིད་དུ་མདོས་ཀྱང་བསྟན་པས། སྐྱེ་མཆེད་དྲུག་པ་ཆོས་ཀྱི་གསལ་སྣང་ཡོད་པ་ཙམ་ལ་ཡིད་མངོན་དུ་བྱས་ན། རང་རིག་དང་རྣལ་འབྱོར་མངོན་སུམ་ཡང་དེར་འགྱུར་ཞིང་། ཡིད་དང་མངོན་སུམ་གྱི་གཞི་མཐུན་ཡིན་པ་ཙམ་གྱིས་དེར་བྱས་ན་དབང་མངོན་ཡང་དེར་ཐལ་ཏེ། ལུས་ངག་ཡིད་གསུམ་དུ་ཕྱེ་བའི་ཡིད་ཡིན་པའི་ཕྱིར་རོ། ། གཉིས་པ་ནི། སངས་རྒྱས་ནས་བརྒྱུད་དེ། མངོན་པ་སྡེ་བདུན་གྱི་ནང་ཚན་བསྟན་བཅོས་རབ་ཏུ་བྱེད་པ་མཛད་པ་པོའི་དགྲ་བཅོམ་དབྱིག་སོགས་དང་དུས་དང་མཁས་མཐོངས་སོགས་མཉམ་ཞིང་། ཆེད་དུ་བརྗོད་པའི་ཚོམས་མཛད་པ་པོའི་དགྲ་བཅོམ་ཆོས་སྐྱོབ་དང་། དེས་པཎ་ཆེན་མེ་ཝི་ག་དང་།
དེས་མཁས་མཆོག་དབྱིག་གཉེན་ལ་བརྒྱུད་པར་ཚད་མ་བ་རྣམས་ལ་གྲགས་སོ། ། ཚད་མའི་རིག་པའི་གཙོ་བོ་རྣམས་ནི་མཛོད་འགྲེལ་ན་ཤིན་ཏུ་གསལ་ཞིང་། དེས་ནི། ཁ་ཆེའི་མཁས་པ་དགེ་འདུན་བཟང་པོའམ་འདུས་པ་བཟང་པོ་ལ་གསན་ལ། དེས་ནི། འོད་སྲུངས་ཉེར་འཁོར་ཀུན་དགའ་ཤ་གོས་ཅན། ། ཉེར་སྦས་དྷི་དྷི་ནག་པོ་ལེགས་མཐོང་བློ། ། ཞེས་བསྟན་པ་གཏད་རབས་བདུན་དུ་གྲགས་པའི་ཐ་མ་ཕྱིར་མི་འོངས་བློས་མི་འབེབས་ལ་གསན་པ་ནས་བརྒྱུད་ཀྱང་རུང་ངོ་། ། ཀུན་མཁྱེན་གཉིས་པས་ནི་ཚད་མའི་བསྟན་བཅོས་རྩོད་སྒྲུབ་ཏུ་གྲགས་པ་མཛད་ཀྱང་གཞོན་ནུ་བློ་གྲོས་མ་སྨིན་པའི་དུས་མཛད་པས། བཤད་པ་འགའ་ཞིག་སྙིང་པོ་མེད་པར་དགོངས་སོ་ཞེས་ཀུན་བཏུས་སུ་དགག་པ་ཡང་འགའ་རེ་མཛད་དོ།
ཀུན་མཁྱེན་གཉིས་པ་ལ་ནི་རང་ལས་མཁས་པའི་སློབ་མ་བཞིར་གྲགས་ཏེ། ཕར་ཕྱིན་དང་། ཚད་མ་དང་། འདུལ་བ་དང་། མངོན་པ་རྣམས་རང་ལས་མཁས་པ་ནི་རིམ་བཞིན། འཕགས་པ་གྲོལ་སྡེ་དང་། ཕྱོགས་གླང་དང་། ཡོན་ཏན་འོད་དང་། བློ་བརྟན་རྣམས་སོ། ། འདིར་ཕྱོགས་ཀྱི་གླང་པོ་ནི།
རང་སྡེ་གནས་མ་བུ་པའི་ནང་དུ་རབ་ཏུ་བྱུང་སྟེ་བརྗོད་དུ་མེད་པའི་བདག་ལ་དགག་པའི་རྣམ་པ་ཅུང་ཟད་བྱས་པས་མ་མཐུན་ནས་རྒྱ་གར་ལྷོ་ཕྱོགས་སུ་ཀུན་མཁྱེན་གཉིས་པའི་ཞབས་པད་ལེགས་པར་བསྟེན། སེམས་ཙམ་རྣམ་རྫུན་གྱི་གྲུབ་མཐའ་ལ་ལེགས་པར་སྦྱང་། བརྒྱད་སྟོང་དོན་བསྡུ་རྩ་འགྲེལ་ལ་སོགས་པ་ཐེག་ཆེན་གྱི་བསྟན་བཅོས་ཀྱང་མང་དུ་བརྩམས། ཁྱད་པར་གཏན་ཚིགས་རིག་པའི་ཤིང་རྟའི་སྲོལ་འབྱེད་ཀྱི་ཐོག་མར་གྱུར་ཏེ། ཚད་མའི་བསྟན་བཅོས་ཐོར་བུ་བ་མང་དུ་མཛད། ཕྱིས་རྒྱ་གར་བྱང་ཕྱོགས་རི་བོ་འབིགས་བྱེད་ཀྱི་ཕྱོགས་གླང་ཕུག་པར་དེ་དག་ཕྱོགས་གཅིག་ཏུ་བསྡུས་པའི་ཚད་མ་མདོ་རྩོམ་པར་བཞེད་ནས། ཚད་མར་གྱུར་པ་འགྲོ་ལ་ཕན་བཞེད་པ། ། སྟོན་པ་བདེ་གཤེགས་སྐྱོབ་ལ་ཕྱག་འཚལ་ནས། ། ཚད་མ་བསྒྲུབ་ཕྱིར་རང་གི་གཞུང་ཀུན་ལས། ། བཏུས་ནས་སྣ་ཚོགས་འཐོར་རྣམས་འདིར་གཅིག་བྱ། །
ཞེས་པའི་ཚིགས་བཅད་ཐོད་ལེ་ཀོར་གྱིས་ཕུག་པའི་སྒོ་གོང་དུ་བྲིས་པས། མུ་སྟེགས་ཀུན་གྱི་བྱིན་པ་རེངས། ས་གཡོས་པ་ལ་སོགས་པ་ངོ་མཚར་གྱི་ལྟས་མང་དུ་བྱུང་བ་མུ་སྟེགས་ཀྱིས་མ་བཟོད་པས། སྟོན་པ་ཐུབ་རྒྱལ་ནག་པོས་ལན་གཉིས་ལན་གསུམ་དུ་བསུབས་པས། རྩོད་པར་ནུས་ན་ལུས་དངོས་སུ་སྟོན། མི་ནུས་ན་ཐོད་ལེ་ཀོར་གྱི་རི་མོ་བསུབས་པར་ནུས་ཀྱང་བློ་གྲོས་ཀྱི་རི་མོ་བསུབ་པར་མི་ནུས་སོ་ཞེས་བྲིས་པས་ལུས་དངོས་སུ་བསྟན་ནས། བརྩད་པས་རིག་པས་ལན་དུ་མར་ཚར་བཅད་ཀྱང་རྫུ་འཕྲུལ་དང་གཡོ་སྒྱུ་སྣ་ཚོགས་ཀྱིས་འཕམ་པའི་ངོས་ལེན་མ་བྱུང་ཞིང་འདུལ་བར་མ་ནུས་པས་ཐུགས་ཕྱུང་ནས། ཐོད་ལེ་ཀོར་ནམ་མཁར་འཕངས་ནས་འདི་ས་ལ་ལྷུང་བ་ན་བྱང་ཆུབ་ཀྱི་སེམས་གཏོང་ཞེས་དམ་བཅས་པས་ཡུན་རིང་དུ་ས་ལ་མ་ལྷུང་། བལྟས་པས་བར་སྣང་ན་རྗེ་བཙུན་འཇམ་པའི་དབྱངས་མངོན་སུམ་དུ་བཞུགས་ནས། བུ།
དམན་པའི་སེམས་མ་སྐྱེད་ཅིག་རྫོགས་བྱང་གི་བར་དུ་ཁོ་བོས་རྗེས་སུ་བཟུང་ངོ་། ། བསྟན་བཅོས་དེ་ཡང་ལེགས་པར་རྩོམས་ཤིག འགྲོ་བ་ཀུན་གྱི་མིག་ཏུ་འགྱུར་རོ་ཞེས་སྣང་བ་བྱིན་ཏེ། རྣམ་ངེས་ཀྱི་འགོར། གང་ལ་འཕགས་པ་ཉིད་རྗེས་བཟུང་བ་དེ་ནི་དཔལ་ལྡན་དྲི་མེད་བློ་མངའ་སྟེ། ། ཞེས་སོ། བསྟན་བཅོས་ཇི་ལྟར་བརྩམས་ཚུལ་གཞུང་དུ་གསལ་ལ། དགོངས་པ་མ་རྙེད་བཞིན་དུ་བརྩམས་པའི་འགྲེལ་བྱེད་འགའ་ཡང་འབྱུང་ཞིང་ཁྱད་པར་དངོས་སློབ་སློབ་དཔོན་དབང་ཕྱུག་སྡེས་བཤད་སྲོལ་མ་ཉམས་ཙམ་མཛད་པའི་དྲུང་དུ། ཕྱི་རོལ་མུ་སྟེགས་ཀྱི་བྲམ་ཟེའི་རིགས་ལ་སྒྲ་ཚད་བྱང་ཞིང་། ཁྱད་པར་རྟོག་གེའི་གསང་ཚིག་ལ་མཁས་པར་སྦྱངས་པ་ཞིག་ནང་པའི་བསྟན་པ་ལ་ཞུགས་ཏེ།
མདོ་སྔགས་དུ་མའི་ལུས་རིག་དང་མན་ངག་གི་སྒོ་ནས་འཁོར་ལོ་བདེ་མཆོག་གིས་དངོས་སུ་བྱིན་གྱིས་བརླབས་པའི་དཔལ་ལྡན་ཆོས་ཀྱི་གྲགས་པས་ཀུན་བཏུས་ཚར་གསུམ་གསན་པས་བཤད་སྲོལ་རྣམས་ཕྱོགས་གླང་གི་དགོངས་པ་མིན་པར་རྟོགས་ཏེ། སློབ་དཔོན་གྱིས་ཀྱང་དེ་ལྟ་ན་ཁོ་བོ་ཕྱོགས་སྔར་བྱས་པའི་བསྟན་བཅོས་རྩོམས་ཤིག་ཅེས་གནང་བ་ཐོབ་ནས་ཚད་མ་སྡེ་བདུན་མཛད། ཇི་ལྟར་མཛད་ཚུལ་ནི་གཞུང་གིས་ཤིན་ཏུ་གསལ་ལོ། ། ཚད་མའི་གཞུང་འགྲེལ་ཕལ་ཆེར་ལ་བམ་གྲངས་སོགས་ཀྱི་གཞུང་ཚད་མ་མཛད་ཀྱང་། ལེའུ་དང་པོའི་རང་འགྲེལ་ལ་སྟོང་ཕྲག་ཕྱེད་དང་བཞི་པ་ཞེས་གསལ་བར་གྲགས་སོ། ། འདི་སློབ་དཔོན་རྒྱན་མཁན་པོ་རྗེས་འབྲང་དང་བཅས་པ་ནི། རྗེས་དཔག་ཤིན་ཏུ་དཀའ་བས་འགྲེལ་པ་བྱས་པ་ཡིན་གྱི། ལེའུའི་གོ་རིམ་ནི་མདོ་དང་བསྟུན་དགོས་པས་མཆོད་བརྗོད་ཀྱི་འགྲེལ་པ་ཚད་མ་གྲུབ་པ་ནི་ལེའུ་དང་པོར་བྱས་ནས་དེ་རྗེས་མངོན་སུམ་དང་། དེ་རྗེས་རང་དོན་དང་གཞན་གྱི་རྗེས་དཔག་རིམ་པ་བཞིན་ཡིན་པས་ལྷ་ཤཱཀ་ནི་ལེའུའི་གོ་རིམ་ཙམ་ལ་ཡང་འཁྲུལ་ཞེས་ཟེར་ཡང་། རང་འགྲེལ་ཉིད་ཀྱི་ཐོག་མར།
དོན་དང་དོན་མིན་པ་རྣམ་པར་འབྱེད་པ་ནི་རྗེས་སུ་དཔག་པ་ལ་རག་ལས་ཞེས་གསུང་ལ་དོན་བསྟན་པ་སྐྱོན་མེད་དང་། དོན་མིན་སྐྱོན་ཅན་རྣམ་པར་འབྱེད་པ་སྟེ་སོ་སོར་ཤེས་པ་དང་། དེ་སྟོན་པའི་བསྟན་བཅོས་རྩོམ་པ་ཡང་རྗེས་དཔག་ལ་རག་ལས་ཞེས་པས་རྗེས་དཔག་བསྟན་བཅོས་རྩོམ་པའི་རྒྱུར་བསྟན་པའི་ཕྱིར་ལེའུ་དང་པོར་རིག་པས་ལྷ་ཤཱཀ་གི་བཞེད་པ་ཉིད་དུ་རྒྱ་དཔེ་བོད་དཔེ་ཀུན་ལ་གྲགས་པ་ནི་ལེགས་པ་ཡིན་ལ། རང་འགྲེལ་འདི་ལ་བྲམ་ཟེ་ཆེན་པོ་ཤད་དཀར་ནནྡས་མཐོང་བ་བློས་སླད་དམན་ལ་འགྲེལ་བཤད་མ་མཛད་པས། དེ་མན་ཆད་རང་འགྲེལ་མིན་ཟེར་མཁན་རྒྱ་གར་དུ་ཡང་བྱུང་མོད། དེ་ལྟ་ན་དེ་མིན་གྱི་ལེའུ་དང་པོ་ལ་འགྲེལ་པ་འཐད་ལྡན་མེད་པར་འགྱུར་ལ། ཤཱཀྱ་བློས་ཀྱང་འགྲེལ་རྫུས་ལ་འགྲེལ་བཤད་བྱས་པར་འགྱུར་རོ། ། གསུམ་པ་ནི། རྒྱན་གྱི་རྗེས་འབྲང་སོགས་ཚད་མའི་གཞུང་ཆེ་ཆུང་གོང་དུ་བརྗོད་ཟིན་རྣམས་དང་བཅས་པ་གཞུང་ཕྲན་དུ་མ་བསྟན་འགྱུར་དཀར་ཆག་ཏུ་གསལ་བ་མང་པོ་ཡོད་པ་རྣམས་ལས། བསྟན་པ་སྔ་དར་གྱི་དུས་སུ་རིག་ཐིགས་དང་གཏན་ཚིགས་ཐིགས་པ་ལ་སོགས་པའི་སྡེ་བདུན་ཕྱི་མ་འགའ་ཞིག
དུལ་ལྷ་སོགས་ཀྱི་འགྲེལ་པ་དང་བཅས་པ་འགྱུར་ཡོད་ཀྱང་། མདོ་དང་རྣམ་འགྲེལ་རྣམ་ངེས་འགྲེལ་ཆེན་དང་བཅས་པ་ནི་ཕྱི་དར་གྱི་ལོ་ཙཱ་བ་རྨ་དགེ་བློ་སོགས་ཀྱིས་ཐོག་མར་བསྒྱུར་ཅིང་ཕལ་ཆེར་ནི་རྔོག་ལོ་ཆེན་པོས་གསར་འགྱུར་དང་འགྱུར་བཅོས་དུ་མ་མཛད་ནས་འཆད་ཉན་གྱིས་རྒྱས་པར་གཏན་ལ་བབ་མོད། རྣམ་འགྲེལ་ནི་རྣམ་ངེས་ལ་ལྟོས་ཏེ་བཤད་སྲོལ་མ་ནུབ་ཙམ་དུ་གནས་པ་ལས། དུས་ཕྱིས་ཆོས་རྗེ་ས་པཎ་གྱིས་རྩལ་དུ་བཏོན་ནས་བསྒྱུར་བཤད་གཏན་ལ་ཕབ། འཕགས་པས་གསང་ཕུར་རྣམ་འགྲེལ་གྱི་ཚད་རྒྱགས་སྦྱར། ཆོས་རྗེ་བླ་མ་དམ་པ་སྐུ་མཆེད་ཀྱིས་ཀྱང་རྩལ་དུ་བཏོན་པས་ཤིན་ཏུ་རྒྱས་པར་མཛད་པ་ཡིན་ནོ། ། རང་བཞིན་ལ། གཞལ་བྱ་མངོན་གྱུར། ལྐོག་གྱུར། ཤིན་ཏུ་ལྐོག་གྱུར་གསུམ་གྱི་དང་པོ་ལ།
གཞལ་བྱ་དང་། དེ་འཇལ་བྱེད་ངོས་གཟུང་བའོ། ། དང་པོ་ནི། གཞུང་དེ་དག་གི་བརྗོད་བྱ་ནི། གོང་དུ་བཤད་པ་ལྟར། རྟོག་གེའི་ཚིག་དོན་བརྒྱད་དང་། དེ་བསྡུ་ན་རང་གི་གཞལ་བྱ་རྟོགས་པའི་ཐབས་དང་། རྟོགས་ནས་གཞན་རྗེས་སུ་འཛིན་པའི་ཐབས་ཞེས་པ་གཉིས་སུའང་འདུ་ཞིང་། གཞུང་གཞན་དུ་རྟོག་གི་ཚིག་དོན་བཅུ་དྲུག་ཏུའང་གྲགས་མོད་ཀྱི། གཏན་ལ་དབབ་བྱ་གཞལ་བྱའི་གནས་གསུམ་དུ་འདུ་སྟེ།
དེ་རྣམས་ཀྱི་འཇལ་བྱེད་ཚད་མ་དང་སྟོན་བྱེད་ཐལ་རང་གི་ངག་ཀྱང་གཞལ་བྱ་གསུམ་དུ་འདུས་ཤིང་གཞལ་བྱ་བཤད་པ་ན་འཇལ་བྱེད་དང་སྟོན་བྱེད་ཀྱང་དོན་གྱིས་འཕངས་ཡོད་པས་འཆད་དགོས་པའི་ཕྱིར་རོ། ། དེ་ལ་གཞལ་བྱ་མངོན་གྱུར་ནི། ཚུར་མཐོང་གི་དབང་དུ་བྱས་ཕྱི་རོལ་གཞན་རིག་མངོན་སུམ་གྱིས་མཐོང་བའི་ཚུལ་གྱིས་མྱོང་སྟོབས་ཀྱིས་སྒྲོ་འདོགས་གཅོད་ནུས་པ་གཟུགས་སྒྲ་དྲི་རོ་རེག་བྱའི་སྐྱེ་མཆེད་ལྔ་དང་། རང་རིག་ཚད་མས་མྱོང་ཞིང་རིག་པའི་སྒོ་ནས་སྒྲོ་འདོགས་གཅོད་ནུས་པ་ཤེས་པའི་སྟེང་གི་མྱོང་བྱ་ཙམ་དུ་ཟད་པས་རྣམ་ཤེས་ཚོགས་དྲུག་གི་སྐྱེ་མཆེད་དང་། ཆོས་ཀྱི་སྐྱེ་མཆེད་ཀྱི་ཕྱོགས་གཅིག་སེམས་བྱུང་རྣམས་ཀྱི་མྱོང་རིག་གི་ཆའོ། ། དེས་ན་དོན་དམ་རིག་པས་དཔྱད་བཟོད་དུ་གྲུབ་པ་ཡང་དེ་དག་ཏུ་ཟད་དེ། ལྷ་དབང་བློས་རང་རིག་མངོན་སུམ་གྱི་སྐབས་སུ་གཙོ་བོ་འགོག་པའི་ཚེ། གཟུགས་དང་བདེ་བ་ལ་སོགས་པ་བཞིན་དུ་དོན་དམ་དུ་གྲུབ་པ་ཞིག་གམ། ཆུ་དང་འོ་མ་ལ་སོགས་པ་བཞིན་དུ་ཀུན་རྫོབ་ཏུ་གྲུབ་པ་ཞིག་ཡིན་ཞེས་དཔྱད་པའི་ཕྱིར་ར་ོ། ། དེས་ན་མཛོད་དུ།
གང་ལ་བཅོམ་དང་བློ་ཡིས་གཞན། ། བསལ་ན་དེ་བློ་མི་འཇུག་པ། ། བུམ་ཆུ་བཞིན་དུ་ཀུན་རྫོབ་ཏུ། ། ཡོད་དེ་དོན་དམ་ཡོད་གཞན་ནོ། ། ཞེས་པ་དང་གཅིག་པས། འདི་བྱེ་སྨྲའི་བདེན་གཉིས་དང་། དངོས་པོ་ལ་བདེན་གྲུབ་ཀྱིས་ཁྱབ་པ་མདོ་སྡེ་པའི་ལུགས་སུ་རླུང་ལྟར་གྲགས་ཤིང་ཐམས་ཅད་ཐེ་ཚོམ་མེད་པར་ཁས་ལེན་པ་ནི། མདོ་སྡེ་པ་ལ་སྐུར་པ་ཤིན་ཏུ་ཆེན་པོ་ཡིན་ཏེ། གཞན་དུ་ཡང་བཤད་ཟིན་ནོ། ། འཕགས་པ་ལ་ནི།
བདེན་བཞི་མི་རྟག་བཅུ་དྲུག་སོགས་བདག་མེད་ཀྱི་གནས་ལུགས་གཞལ་བྱ་མངོན་གྱུར་ཡིན་པར་ཐམས་ཅད་འདོད་མོད། འོན་ཀྱང་རྟོག་གེའི་དབང་ཕྱུག་གི་བཞེད་པ་ནི། མེད་དགག་མངོན་སུམ་ལ་དངོས་སུ་མི་སྣང་བས་དགག་བྱས་སྟོང་པའི་དགག་གཞི་རང་ཚན་དངོས་སུ་རྟོགས་པས་དེའི་སྟེང་གི་མེད་དགག་ཤུགས་ལ་རྟོགས་པས་ན། གཅིག་དམིགས་ཉམས་སུ་མྱོང་བ་ལས། ། འདི་ནི་དམིགས་སོ་ཞེས་བྱ་བའམ། ། མ་དམིགས་སོ་ཞེས་རྟོགས་ཅན་གྱི། ། བློ་ནི་གཉིས་སུ་སྐྱེ་བར་འགྱུར། ། ཞེས་པའི་ཚུལ་གྱིས་རྟོགས་བྱའི་གཙོ་བོ་མེད་དགག་ནི་ཤུགས་ལ་རྟོགས་པས་རང་བཞིན་མ་དམིགས་པའི་རྟགས་ཀྱི་ཕྱོགས་ཆོས་མངོན་སུམ་གྱིས་གྲུབ་པ་དང་འདིར་ཡང་འདྲ་བར་བཞེད་དེ། བདག་དང་བདག་གིར་འཛིན་བྱས་པས། ། འདུས་བྱས་སྤྱོད་ཡུལ་ཅན་ཆགས་ནི། །
རྒྱུ་ཡིན་དེ་ཡི་གཅོད་བྱེད་ནི། ། བདག་མེད་མཐོང་བ་འགལ་བ་ཡིན། ། ཞེས་སྤང་བྱའི་རྒྱུ་བདག་འཛིན་ནི་འདུས་བྱས་ཕུང་པོའི་སྤྱོད་ཡུལ་ཅན་ཡིན་ལ། དེ་དང་བདག་མེད་རྟོགས་པའི་ཤེས་རབ་ནི་དམིགས་ཡུལ་གཅིག་ལ་དམིགས་ནས་རྣམ་པ་འཛིན་སྟངས་འགལ་བར་སྐྱེ་དགོས་པས་བདག་གིས་སྟོང་པའི་ཕུང་པོ་དག་པ་བ་ལ་དངོས་སུ་དམིགས་པས་དེ་ཡི་སྟེང་གི་བདག་མེད་ནི་ཡུལ་གྱི་གཙོ་བོ་ཡིན་ཀྱང་ཤུགས་ལ་རྟོགས་པ་དོན་སྨྲའི་ལུགས་དང་། གཟུང་འཛིན་གཉིས་སྟོང་གི་གཞན་དབང་དངོས་སུ་རྟོགས་པས་དེའི་སྟེང་གི་གཉིས་སྟོང་མེད་དགག་ཏུ་གྱུར་པའི་འགྱུར་མེད་ཡོངས་གྲུབ་ཤུགས་ལ་རྟོགས་པ་ནི་རྣམ་རིག་པའི་ལུགས་སུ་བཞེད་པར་མངོན་ནོ། ། ཀུན་མཁྱེན་སངས་རྒྱས་བཅོམ་ལྡན་འདས་ལ་ནི། ཐམས་ཅད་མཁྱེན་པའི་གཟིགས་པ་ལས་ལོག་པ་ནི་ཐམས་ཅད་དུ་མེད་པ་གོ་བར་བྱེད་པ་ཡིན་ནོ། ། ཞེས་རྣམ་ངེས་སུ་གསུངས་པའི་དོན་དུ་བྱས་ནས་ཤེས་བྱ་ཇི་སྙེད་དབང་པོ་གཟུགས་ཅན་ལྔ་དང་ལྡན་མིན་འདུ་བྱེད་དང་འདུས་མ་བྱས་གསུམ་ལ་སོགས་པའང་མངོན་གྱུར་ཡིན་ནོ་ཞེས་བོད་ཀྱི་མཁས་མང་མགྲིན་གཅིག་ཏུ་སྨྲ་མོད་ཀྱི། དཔལ་ཆོས་ཀྱི་གྲགས་པས་ནི། ཤེས་བྱ་ཇི་ལྟ་བ་བདག་མེད་གནས་ལུགས་ནི།
ཡུལ་དངོས་སྟོབས་རིག་པས་འགྲུབ་ཅིང་དེ་ལ་གོམས་ན་གསལ་སྣང་རབ་ཀྱི་མཐར་ཐུག་པ་འབྱུང་བ་ཡང་དངོས་སྟོབས་ཀྱིས་གྲུབ་པས་ཇི་ལྟ་བ་མཁྱེན་ཚུལ་བསམ་གྱིས་མི་ཁྱབ་ཀྱང་། ཇི་སྙེད་པའི་མཁྱེན་ཚུལ་ནི། སྤྱིར། འདི་ཡིས་སྲིན་བུའི་གྲངས་མཁྱེན་པ། ། ངེད་ལ་འགར་ཡང་ཉེར་མཁོ་མེད། ། ཅེས་དང་། གལ་ཏེ་རིང་མཐོང་ཚད་ཡིན་ན། ། ཚུར་ཤོག་བྱ་རྒོད་བསྟེན་པར་གྱིས། ། ཞེས་གྲོལ་པ་དོན་གཉེར་ལ་མི་མཁོ་བ་དང་། མཁོ་ཡང་།
རྣལ་འབྱོར་རྟོགས་པ་བསམ་མི་ཁྱབ། ། ཅེས་དང་། རྒྱུད་གཞན་གྲུབ་པའི་མཇུག་ཏུ། སངས་རྒྱས་བཅོམ་ལྡན་འདས་རྣམས་ཀྱི་དོན་ཐམས་ཅད་ཐུགས་སུ་ཆུད་པ་ནི་བསམ་གྱིས་མི་ཁྱབ་སྟེ་ཤེས་པ་དང་བརྗོད་པའི་ཡུལ་ལས་འདས་པའི་ཕྱིར་རོ། ། ཞེས་གསུངས་ཤིང་། འགྲེལ་པར་ཐ་མལ་པ་གཉིད་དུ་སོང་པས་རང་གི་རྩ་ན་གནས་པའི་གཉིད་མ་ལོག་པའི་གང་ཟག་གི་རྒྱུད་ཚོད་མི་ཤེས་པ་དཔེར་བྱས་ནས་བཤད་དོ། ། མཛོད་འགྲེལ་དགུ་པར་ནི། མེས་ནགས་ཐམས་ཅད་རིམ་གྱིས་བསྲེགས་ནས་མཐར་མ་ལུས་ན། མེས་ནགས་ཐམས་ཅད་བསྲེགས་ཞེས་པ་ལྟར། རྒྱུན་གྱིས་རིམ་གྱིས་མཁྱེན་པ་ལ་ཐམས་ཅད་མཁྱེན་ཞེས་བཞག་པར་གསུངས་པ་སོགས་བཤད་ཚུལ་མང་པས་བསམ་གྱིས་མི་ཁྱབ་བོ། །
འོན་ཀྱང་སངས་རྒྱས་ལ་ལྐོག་གྱུར་དུ་སོང་བ་ནི་མི་སྲིད་ལ། ཤུགས་ལ་རྟོགས་པ་ཡོད་པར་སྐབས་འདི་རྣམས་སུ་ཁས་བླང་ངོ་། ། ཀ་བུམ་སོགས་ནི་གཞུང་གིས་ཤིན་ཏུ་གསལ་ལོ། ། གལ་ཏེ་ཟློག་ཕྱིར་རོ་ཞེས་པ་མ་གྲུབ་སྟེ། དབུ་མ་འཇུག་པ་ལས། གལ་ཏེ་དངོས་རྣམས་དེ་ཉིད་དུ་མེད་ན། ། ཐ་སྙད་དུ་ཡང་མོ་གཤམ་བུ་ཇི་བཞིན། ། འདི་དག་མེད་པ་ཉིད་འགྱུར་དེ་ཡི་ཕྱིར། ། འདི་དག་རང་བཞིན་གྱིས་ནི་ཡོད་པ་ཡིན། ། ཞེས་པ་ཕྱོགས་སྔའི་གཞུང་ཡིན་ལ།
རང་བཞིན་གྱི་དངོས་པོར་སྨྲ་བ་ཐམས་ཅད། ཡོད་ན་རང་བཞིན་གྱིས་ཡོད་པ་དང་། བདེན་པར་མེད་ན་གཏན་མེད་དུ་འདོད་པ་ཁོ་ན་ཡིན་གྱི། དོན་དམ་པར་མ་གྲུབ་ཀྱང་ཐ་སྙད་ཡོད་པའི་རྣམ་གཞག་ནི་དབུ་མ་པ་ལས་གཞན་གྱིས་འཇོག་མི་ཤེས་སོ་ཞེས་པ་འདི་བོད་སྔ་ཕྱི་ལ་རླུང་ལྟར་གྲགས་པའི་ཕྱིར་རོ་ཞེ་ན། གྲགས་པ་ནི་བདེན་མོད། ཤིན་ཏུ་མི་རིགས་ཏེ། མུ་སྟེགས་གྲངས་ཅན་པ་ཡང་། ། ཡོན་ཏན་རྣམས་ཀྱི་རང་བཞིན་མཆོག ། སྣང་བའི་ལམ་དུ་འགྱུར་མ་ཡིན། ། སྣང་བའི་ལམ་དུ་གང་གྱུར་པ། །
དེ་ནི་སྒྱུ་མ་བཞིན་དུ་གསོབ། ། ཅེས་རང་བཞིན་གཙོ་བོ་དང་བདག་ཤེས་རིག་ནི་རྟག་དངོས་རིག་པས་དཔྱོད་པ་ཡིན་ཀྱང་ཐ་མལ་པ་ལ་མི་སྣང་། ད་ལྟར་སྣང་བའི་རྣམ་འགྱུར་སྣ་ཚོགས་འདི་ནི་རང་སྟོང་གསོག་གསོབ་རྫུན་པ་སླུ་ཆོས་ཡིན་ནོ་ཞེས་ཟེར་ཞིང་། རྣམ་འགྱུར་མེད་པར་ཁས་མི་ལེན་ལ། བདག་ཤེས་རིག་གི་ཚ་བ་བདེ་གཤེགས་སྙིང་པོ་ལ་བྱས་ནས་གཞན་འདི་དང་མཐུན་པར་ཀུན་རྫོབ་རང་སྟོང་དུ་སྨྲ་བ་བོད་ནའང་ཡོད་ཅིང་། གཉིས་སྟོང་གི་ཤེས་རིག་བདེན་གྲུབ་དོན་དམ་བདེན་པ་དང་། སྣང་བ་ཐམས་ཅད་རབ་རིབ་ཅན་གྱི་སྐྲ་ཤད་ལྟར་སེམས་ཙམ་རྣམ་རྫུན་པས་ཀྱང་འདོད་ལ། སྣང་བ་མེད་པར་མི་འདོད་པར། ། རྣམ་རིག་དེ་བཞིན་མིན་རྣམ་པ། ། སྐྱེ་འགྱུར་རབ་རིབ་ལ་སོགས་བཞིན། །
ཞེས་གཉིས་སྣང་གི་བག་ཆགས་ལས་སྐྱེ་བར་འདོད་པའི་ཕྱིར་དང་། འཇུག་པ་ཉིད་དུ། བུམ་སོགས་འདི་དག་དེ་ཉིད་དུ་མེད་ཀྱང་། ། འཇིག་རྟེན་རབ་ཏུ་གྲགས་པར་ཡོད་ཇི་བཞིན། ། ཞེས་བུམ་པ་བདེན་གྲུབ་མ་ཡིན་པར་དངོས་སྨྲ་རང་གིས་ཁས་བླངས་པ་དཔེར་བཀོད་པའི་ཕྱིར་དང་། རང་སྡེ་དམའ་ཤོས་མཐར་ཐུག་གནས་མ་བུ་པས་ཀྱང་། གལ་ཏེ་ཁྱོད་བུམ་དངོས་པོར་མ་གྲུབ་པའི། ། ངོ་བོས་གཟུགས་སོགས་ལས་བརྗོད་མེད་འདོད་ལྟར། ། བདག་གང་ཕུང་པོ་ལས་བརྗོད་མེད་གྱུར་ན། ། རང་གི་ངོ་བོས་ཡོད་པར་རྟོགས་མི་བྱ། །
ཞེས་བུམ་པ་བློ་ཆོས་བཏགས་ཡོད་དུ་འདོད་པ་ལྟར་བདག་ཀྱང་དེ་བཞིན་འདོད་པར་གྱིས་ཤིག་ཅེས་གསུངས་པའི་ཕྱིར་རོ། ། གཞལ་བྱ་མངོན་གྱུར་འདིའི་འཇལ་བྱེད་མངོན་སུམ་ནི་མངོན་སུམ་བཞི་སྟེ། དབང་པོའི་དང་། ཡིད་ཀྱི་དང་། རང་རིག་དང་། རྣལ་འབྱོར་མངོན་སུམ་མོ། ། གཉིས་པ་ལྐོག་གྱུར་ནི། དབང་པོ་གཟུགས་ཅན་རྣམས་དང་། བདེན་བཞིའི་མི་རྟག་པ་དང་། འགྱུར་བའི་སྡུག་བསྔལ་དང་།
བདག་གི་བས་སྟོང་པ་དང་། བདག་མེད་པ་སོགས་རྣམ་པ་བཅུ་དྲུག་པོ་རྣམས་དང་། དེས་མཚོན་པའི་གང་ཟག་གི་བདག་མེད་དང་ཆོས་ཀྱི་བདག་མེད་དང་། བདག་གཅིག་དང་དེ་བྱུང་གི་འབྲེལ་པ་དང་། རྒྱུའམ་ནུས་པ་དང་། སེམས་ཀྱི་སྟེང་གི་ཀུན་བྱང་གི་ས་བོན་དང་སྤང་གཉེན་གྱི་བྱ་བྱེད་ལ་སོགས་པ་ནི། གཞལ་བྱ་གཉིས་པ་ལྐོག་གྱུར་ཡིན་ཏེ། དངོས་པོ་སྟོབས་ཤུགས་ཀྱི་གཏན་ཚིགས་ཁོ་ནས་སྒྲུབ་དགོས་པའི་ཕྱིར་ཏེ། དེ་གཞལ་བྱ་གང་ཟག་གི་མངོན་སུམ་གྱིས་མི་འགྲུབ་ཅིང་ཁུངས་རྣམ་དག་ལ་ལྟོས་མི་དགོས་པའི་ཕྱིར་རོ། ། གཞལ་བྱ་འདིའི་འཇལ་བྱེད་དང་སྒྲུབ་བྱེད་དངོས་སྟོབས་རྗེས་དཔག་གི་རྟེན་གཏན་ཚིགས་དེ་ནི་རྣམ་པ་གསུམ་སྟེ།
འབྲས་བུའི་དང་། རང་བཞིན་གྱི་དང་། མ་དམིགས་པའི་གཏན་ཚིགས་ཞེས་བྱའོ། ། འབྲས་རྟགས་ནི། མཐུན་དཔེ་ཁང་ནང་གི་ཚང་མང་དུ་མེ་དུའི་རྒྱུ་འབྲས་ངེས་བྱེད་དང་པོར་མེ་དུ་གཉིས་ཀ་མ་དམིགས། དེ་ནས་མེ་དམིགས། དེ་ནས་དུ་བ་དམིགས་པའི་ཕྲུགས་གསུམ་དང་། དེ་ནས་དུ་བ་དམིགས་པའི་རྗེས་སུ་མེ་མ་དམིགས། དེ་ནས་དུ་བ་ཡང་མ་དམིགས་པ་སྟེ། མ་དམིགས་པ་སྔོན་དུ་འགྲོ་བ་གསུམ་རྗེས་འགྲོ་བ་དང་།
དེ་ནས་དམིགས་པ་སྔོན་དུ་འགྲོ་བ་གསུམ་ལྡོག་པ་ངེས་བྱེད་ཡིན་པས་དྲུག་ལྟར་སྣང་། ཡང་རྗེས་སུ་འགྲོ་ལྡོག་སྲོག་གཅིག་པས་གསུམ་དུ་བསྡུས་པ་ལས་མེ་དུ་གཉིས་རྒྱུ་འབྲས་དེར་ངེས་པའི་རྗེས་སུ། ལ་ཁར་སོགས་ཏེ། རྟགས་འཛིན་སེམས་ཀྱིས་བསྒྲུབ་བྱ་ལ་རྒྱབ་ན་མེ་ཡོད་པར་ངེས་པའི་རྗེས་དཔག་བསྐྱེད་པ་དངོས་བསྟན་དུ་མཛད་ནས་འབྲས་རྟགས་ཀྱི་རྣམ་གཞག་གཞུང་དུ་བསྟན་པས་ནི། སྤྱིར་རྒྱུ་འབྲས་སུ་ངེས་པའི་ཚིག་དང་དོན་ནམ་ལུང་རྟོགས་ཀྱི་འབྲས་བུ་ནི་རང་རྒྱུད་ལ་མངོན་སུམ་དུ་གྲུབ་པའི་རྟགས་ལས། རང་གི་རྒྱུ་གསལ་བར་རྟོགས་ནས་དུ་བ་འདོད་པས་མེ་ལ་འབད་དགོས་པ་ལྟར། འབྲས་བུ་དེ་རྫོགས་པར་འདོད་པས་རྒྱུ་ལ་འབད་དགོས་པ། འགྲུབ་པས་འབྲས་རྟགས་བཤད་པ་ཡང་ཕུགས་ཀྱི་དོན་ཆེན་པོ་དང་ལྡན་ནོ། ། དེ་བཞིན་དུ་རྣམ་ཤེས་ལ་བདག་རྐྱེན་དབང་པོ་ཡོད་པར་ཡང་། དབང་ཤེས་སྤྱིར་སྐྱེ།
དམིགས་རྐྱེན་དང་དེ་མ་ཐག་རྐྱེན་ཡོད་ཀྱང་མི་སྐྱེ། རེས་འགའ་སྐྱེ་བར་མངོན་པའི་རྒྱུའི་བྱེད་པར་སྒྲུབ་པའི་འབྲས་རྟགས་ཀྱིས་སྒྲུབ་པ་སོགས་རྐྱེན་གཞན་གཉིས་ལའང་སྦྱར་རོ། ། གཞན་ནི་མཚོན་པ་ཙམ་སྟེ། རྒྱས་པར་ཚད་མའི་བསྟན་བཅོས་ལས་རྟོགས་པར་བྱའོ། ། རང་བཞིན་གྱི་རྟགས་ནི། སྒྲ་སོགས་སོགས་ཏེ། རྟགས་འདི་ལ་རང་བཞིན་ལྟོས་པ་པ་དང་། དག་པ་བ་གཉིས་སུ་གསུངས་ཞེས་པའི་བར་རྒྱས་པར་བཤད་ན་ཤིན་ཏུ་མང་ལ། མདོར་བསྡུས་ནི་གཞུང་གིས་ཤིན་ཏུ་གསལ་ལོ། ། མ་དམིགས་པའི་རྟགས་ལ་རིགས་གཉིས་ཏེ།
མི་སྣང་བ་མ་དམིགས་པ་དང་། སྣང་རུང་མ་དམིགས་པའོ། ། དེ་ཡང་། རྣམ་འགྲེལ་དུ། ཚད་མ་རྣམས་ནི་མི་འཇུག་པ། ། མེད་ལ་མི་འཇུག་འབྲས་བུ་ཅན། ། གཏན་ཚིགས་བྱེ་བྲག་ལ་ལྟོས་ནས། ། འགའ་ཞིག་མེད་ཤེས་འབྲས་བུ་ཅན། ། ཞེས་པས་བསྟན་ཏེ། དང་པོ་ནི།
བསྒྲུབ་བྱ་དེ་གང་ཟག་དེའི་ཚད་མས་མེད་པར་ཡང་མ་ངེས། མངོན་སུམ་དང་ལུང་སོགས་རྟགས་ཀྱིས་ཡོད་པར་ཡང་མི་འགྲུབ་པའི་ཤིན་ཏུ་ལྐོག་གྱུར་བསྐལ་དོན་དེ་ལྟར་གྱུར་པས་ཡོད་ངེས་ཀྱི་ཐ་སྙད་དོན་མཐུན་མི་འཇུག་པ་སྟེ། སྤྱིར་ཡོད་སྲིད་ཀྱང་གང་ཟག་དེའི་མངོན་རྗེས་ཚད་མས་ཡོད་མེད་གང་དུ་ཡང་མ་གྲུབ་པའི་ཕྱིར་རོ། ། དེ་ཡང་སྣང་དུ་རུང་བཞིན་དུ་མ་དམིགས་ན་མེད་པར་འགྲུབ་ཀྱང་གང་ཟག་དེ་ལ་བསྐལ་དོན་དུ་སོང་བས་སྣང་དུ་མི་རུང་ནས་མ་དམིགས་པ་ཙམ་ཡིན་པའི་ཕྱིར་རོ། ། འདིས་ནི་སོགས་ཏེ། གཞན་རྒྱུད་ཀྱི་སྐྱོན་ཡོན་ཁྱད་པར་བ་ཁ་ཚོན་གཅོད་པ་ནི། མདོ་དང་བསྟན་བཅོས་སྤྱི་དང་། ཁྱད་པར་རྒྱུད་གཞན་གྲུབ་པར་ཡང་ཡང་ཡང་བཀག་སྟེ། ལུས་ངག་གི་རིག་བྱེད་ལས་དེ་ཀུན་ནས་སློང་བའི་ཤེས་རིག་ཡོད་པར་ངེས་ཀྱིས་དད་སྡང་སོགས་ཀྱི་ཁྱད་པར་ལ་ནི་འཁྲུལ་པར་ལན་མང་དུ་གསུངས་པའི་ཕྱིར་རོ། ། གཉིས་པ་སྣང་རུང་མ་དམིགས་པ་གཞུང་དུ་གསུངས་པ་ནི།
སྣང་རུང་བུམ་པས་དབེན་པའི་གཞིར་བུམ་པ་མེད་དེ། དེ་སྣང་རུང་ཚད་མས་མ་དམིགས་པའི་ཕྱིར། ཞེས་སོགས་ཀྱི་ཕྱོགས་ཆོས་དང་ཁྱབ་པ་ངེས་བྱེད་རྣམ་འགྲེལ་དུ་ཡང་སྐབས་འགར་གསུངས་ལ། རྣམ་ངེས། རིག་ཐིགས། གཏན་ཚིགས་ཐིགས་པ། རྩོད་རིག་རྣམས་སུ་ནི་འདི་ཁོ་ན་ལ་རྩལ་དུ་བཏོན་བ་ལྟར་གསུངས་ཏེ། འདིར་རྒྱས་པར་བྲིས་ན། གང་ཟག་ཐུན་མོང་བ་མང་པོས་མི་གོ་བས་གཞུང་དེ་རྣམས་དང་ཁོ་བོས་བྱས་པའི་དེ་དག་གི་རྣམ་བཤད་ན་གསལ་ལོ། ། རྟགས་འདི་རྒྱ་ཆེར་བཤད་པའི་གཙོ་བོའི་དགོས་པ་ནི།
མུ་སྟེགས་ཀུན་གྱིས་ཕུང་པོ་ལས་དོན་གཞན་དུ་རང་སྐྱ་ཐུབ་པའི་གང་ཟག་གི་བདག་འདོད་པས་དེ་སྣང་རུང་མ་དམིགས་པའི་རྟགས་ཀྱིས་འགོག་པའི་ཆེད་ཁོ་ན་སྟེ། རྒྱལ་བ་བྱམས་པས་ཀྱང་། གང་ཟག་བརྟགས་པར་ཡོད་ཉིད་དུ། ། བརྗོད་བྱ་རྫས་ཡོད་མ་ཡིན་ནོ། ། མི་དམིགས་ཕྱིན་ཅི་ལོག་པ་དང་། ། ཀུན་ནས་ཉོན་མོངས་ཉོན་མོངས་རྒྱུ། ། ཞེས་སོགས་རྒྱས་པར་དང་མཛོད་འགྲེལ་དགུ་པར་ཤིན་ཏུ་ཡང་རྒྱས་པར་རོ། ། འདི་ཡི་ཕྱོགས་ཆོས་ཀྱང་མངོན་སུམ་གྱིས་འགྲུབ་སྟེ། ཕུང་པོ་དག་པ་བ་དངོས་སུ་དམིགས་པའི་མངོན་སུམ་གྱི་བྱེད་པས་བདག་སྣང་རུང་མ་དམིགས་པ་གྲུབ་པའི་ཕྱིར་རོ། ། རྟགས་འདི་ལ་རྩ་བའི་དབྱེ་བ་འབྲེལ་ཟླ་མ་དམིགས་པ་དང་།
འགལ་ཟླ་དམིགས་པ་གཉིས། དང་པོ་ལ་རང་བཞིན་དང་། ཁྱབ་བྱེད་དང་། རྒྱུ་དང་། དངོས་འབྲས་མ་དམིགས་པ་དེ་བཞི་དང་། གཉིས་པ་ལ་ཡང་རང་བཞིན་འགལ་དམིགས་སོགས་ཀྱི་དབྱེ་བ་རྒྱས་པར་རིག་པའི་གཞུང་ལས་ཚ་རེག་གྲང་རེག་སོགས་ལ་སྦྱར་ནས་གསུངས་པ་རྣམས། བདག་འཛིན་དང་བདག་མེད་རྟོགས་པའི་ཤེས་རབ་སོགས་ལ་ལེགས་པར་སྦྱར་ནས་ཤེས་པར་བྱ་བའི་ཆེད་དེ། ཁ་ཅིག་རྨ་སོགས་ཕྱིར་ན་སྐྱོན། ། ཟད་མིན་ཞེས་ཟེར་འདི་ལྡོག་ལ། ། ཐེ་ཚོམ་ཟ་བ་དེ་ཕྱིར་འཁྲུལ། །
རྟག་ཉིད་ཕྱིར་རམ་ཐབས་མེད་ཕྱིར། ། ཡང་ན་ཐབས་ནི་མི་ཤེས་ཕྱིར། ། སྐྱོན་རྣམས་མི་ཟད་པ་ཉིད་ཅེས། ། བྱ་བར་ཡོངས་སུ་རྟོག་དྲང་ན། ། རྒྱུ་ཡོད་ཕྱིར་ན་རྒྱུ་ཡི་ནི། ། གཉེན་པོ་གོམས་པས་ཟད་ཕྱིར་དང་། ། རྒྱུ་ཡི་རང་བཞིན་ཤེས་པ་ཡིས། ། དེ་ཤེས་པ་ཡང་གྲུབ་པ་ཡིན། ། ཞེས་དང་། ལུང་དང་རིག་པས་རྣམ་དཔྱོད་པ། །
སྡུག་བསྔལ་ཉིད་ཀྱི་ཁྱད་པར་གྱིས། ། སྡུག་བསྔལ་རྒྱུ་དང་དེ་མི་རྟག ། ལ་སོགས་རང་བཞིན་རྟོག་པར་མཛད། ། གང་ཕྱིར་དེ་ལྟར་རྒྱུ་གནས་ན། ། འབྲས་ལོག་གཟིགས་པ་མེད་ཕྱིར་རོ། ། དེ་རྒྱུ་གཞོམ་ཕྱིར་དེ་ཡི་ནི། ། མི་མཐུན་ཕྱོགས་ལ་རྟོག་པར་མཛད། ། རྒྱུ་ཡི་ངོ་བོ་རྟོགས་པའི་ཕྱིར། ། དེ་མིན་མཐུན་ཕྱོགས་ཀྱང་ངེས་འགྱུར། ། བདག་དང་བདག་གིར་འཛིན་བྱས་པས། །
ཞེས་སོགས་གསུངས་པ་རྣམས་གོ་བ་ལ་ཤིན་ཏུ་ཕན་པས། རིག་པས་གཞུང་ལ་མ་སྦྱངས་པར་བདག་མེད་རྟོགས་པའི་ཤེས་རབ་སྐྱེད་པར་འདོད་པ་རྣམས་ནི་ཆེར་འཁྲུལ་ལོ། ། གསུམ་པ་ཤིན་ཏུ་ལྐོག་གྱུར་ནི། ། དགེ་སྡིག་སོགས། མངོན་སུམ་དང་དངོས་སྟོབས་ཀྱི་གཏན་ཚིགས་གཉིས་ཀས་མི་འགྲུབ་པར་ལུང་ཙམ་ལ་བརྟེན་ནས་རྟོགས་དགོས་པའི་གཞལ་བྱ་སྟེ། ལུང་ཡང་དཔྱད་གསུམ་གྱིས་མ་དག་པ་ནི་ལོག་ཕྱོགས་སྟོན་པའི་ལུང་ཡང་ཡོད་པས་ངེས་པའི་གེགས་བྱེད་ཙམ་དུ་ཟད་ལ། དཔྱད་གསུམ་གྱིས་དག་པའམ། ཡིད་ཆེས་ཉེས་ཟད་ཀྱི་དགོངས་གཞི་དགོས་པ་སོགས་མེད་པའི་ངེས་དོན་གྱི་ཚིག་ནི། བརྗོད་བྱའི་ཟློག་ཕྱོགས་ལ་གནོད་བྱེད་ཉིད་དུ་ངེས་མོད། རྣམ་ངེས་སུ་ནི།
ལུང་གེགས་བྱེད་ཀྱི་ཕྱོགས་ཉིད་གཙོ་བོར་གསུངས་ཏེ་གཞན་དུ་བལྟའོ། ། བཞི་པ་ནི། རིག་གནས་འདིའི་བརྗོད་བྱ་རྒྱས་པ་དེ་དག་སོགས་བྱའོ། ། རིག་གནས་བཞི་པ་ཅུང་ཟད་བཤད་པའོ།། ༈ །ལྔ་པ་རིག་གནས་ཀྱི་གཙོ་བོ་རྒྱལ་བའི་བསྟན་པ་ནང་རིག་པ་བཤད་པ་ལ་ཡང་། བརྗོད་བྱ་བསྡུས་ཏེ་བསྟན་པ་དང་། རྗོད་བྱེད་རྒྱས་པར་བཤད། རྒྱས་པར་གཞན་དུ་ཁ་འཕངས་པའོ། ། དང་པོ་ནི། འོག་ས་ལས་ཞི་རགས་ཀྱི་སྒོ་ནས་ཅི་ཡང་མེད་མན་ཆད་ལས་འདོད་ཆགས་དང་བྲལ་ཞིང་ངེས་པར་འབྱུང་བ་ནི།
ཕྱི་རོལ་པ་ལའང་ཡོད་མོད་ས་དགུ་མཐའ་དག་ལས་ངེས་པར་འབྱུང་བ་མེད་ལ། དེ་ཡང་བདེན་པའི་རྣམ་པ་ཅན་གྱི་ལམ་གྱིས་སྤང་བྱའི་ས་བོན་འཇོམས་པ་མེད་ཅིང་། རྒྱལ་བའི་བསྟན་པ་ལ་ནི། ས་མཐའ་དག་ལས་དང་སྤང་བྱའི་ས་བོན་ལས་ངེས་པར་འབྱུང་བས་ན་ངེས་འབྱུང་མཆོག་སྟེ། འདི་ཁོ་ནས་ཀྱང་བསྟན་པ་དང་། དེ་སྟོན་བྱེད་ལ་དད་པ་རྐང་གི་ཁོངས་ནས་ཅིའི་ཕྱིར་མི་སྐྱེ་སོམས་ཤིག ཁྱད་པར། གང་ཟག་གི་སེམས་རྒྱུད་ལ་ཐོག་མར་ཆུང་ངུའི་ཆུང་ངུ་ཙམ་སྐྱེས་ན་ཡང་། བཞི་བརྒྱ་པར། བྱང་ཆུབ་སེམས་དཔའི་སེམས་དང་པོ། །
ས་སྟེང་སྐྱེ་བོ་ཐམས་ཅད་ནི། ། འཁོར་ལོས་སྒྱུར་རྒྱལ་ཉིད་གྱུར་པ། ། དེ་དག་བསོད་ནམས་ལས་ཁྱད་འཕགས། ། ཞེས་དང་། མདོ་ལས། ཉན་རང་གི་དགྲ་བཅོམ་པ་ཆེས་མཆོག་ཏུ་གྱུར་པ་ཤིན་ཏུ་མང་པོ་བསྡོམས་པའི་བསོད་ནམས་ཀྱིས་ཀྱང་བྱང་སེམས་སེམས་དང་པོ་བསྐྱེད་པའི་བསོད་ནམས་ཀྱི་ཆ་ཙམ་ལའང་བསྐྲུན་དུ་མེད་པར་ལན་མང་དུ་གསུངས་ཤིང་། སྤྱོད་འཇུག་ལས། སེམས་ཅན་དེ་དག་རྣམས་ལ་སྔོན། ། རྨི་ལམ་དུ་ཡང་འདི་འདྲའི་སེམས། ། རང་གི་དོན་དུའང་མ་རྨིས་ན། །
གཞན་གྱི་དོན་དུ་ག་ལ་སྐྱེ། ། ཞེས་སོགས་གསུངས་པས་ན་ཁོ་བོས། དམན་པ་རྣམས་ཀྱིས་རྗེས་སུ་ཡི་རང་ཡང་། ། བྱ་བར་དཀའ་ཞིང་རྨི་ལམ་ཙམ་དུ་ཡང་། ། སྐྱེད་མ་མྱོང་བའི་ལྷག་བསམ་བྱང་ཆུབ་སེམས། ། ཡིད་བཞིན་ནོར་བུའི་མཆོག་དེ་རྙེད་པར་ཤོག ། ཅེས་ཤིན་ཏུ་སྨོན་པའི་གནས་སུ་བྱས་པས་དངོས་བསྟན་ཀུན་རྫོབ་བྱང་ཆུབ་ཀྱི་སེམས་དང་། འཇུག་པར་སློབ་པའི་བཅུ་དང་སངས་རྒྱས་ཀྱི་བཅུ་གཅིག་པ་སྟེ་དོན་དམ་སེམས་བསྐྱེད་བཅུ་གཅིག་གསུངས་པ་སོགས་ནི་ཀུན་ལ་ཐུན་མོང་དུ་གྲགས་པའི་གསུང་རབ་ཀྱི་བརྗོད་བྱའི་གཙོ་བོ་དང་། རྣམ་གྲོལ་གསུམ་ཞེས་པ་ཡང་། ཐུན་མོང་ལ་གྲགས་པའི་ཉན་རང་ཐེག་ཆེན་གྱི་ཐར་པའམ་མྱང་འདས་གསུམ་ཡང་ཡིན་ལ།
ཐུན་མོང་མིན་པ་རྡོ་རྗེ་ཐེག་པ་ཡང་བསྣན་པའི་གསུང་རབ་ཡོངས་རྫོགས་ཀྱི་རྣམ་གྲོལ་ལ་ཡང་རྒྱ་བོད་མང་པོ་ན། དོན་གཅིག་ན་ཡང་མ་རྨོངས་དང་། ། ཞེས་སོགས་ཀྱི་དོན། མདོ་སྔགས་ལ་ཉེ་རིང་དང་ཐབས་ལ་མཁས་མི་མཁས་སོགས་ཀྱི་ཁྱད་པར་ཡོད་ཀྱི། འབྲས་བུའི་རྣམ་གྲོལ་ཁྱད་པར་མེད་དོ་ཞེས་གསུངས་ཤིང་། ཕྱིས་ཀྱི་མཁས་པས། གསང་སྔགས་མ་བསྣན་ན། ཕར་ཕྱིན་ཐེག་པ་རྐྱང་པ་ལ་སངས་རྒྱས་མེད་དེ། ཕར་ཕྱིན་ཐེག་པར་གསུངས་པའི་སྤང་བྱ་མཐར་ཐུག་རྒྱུན་མཐའི་གནས་ངན་ལེན་གྱི་དྲི་མ་ཕྲ་མོ་དེ་སྤོང་བར་མི་ནུས་པས་སྔགས་ལམ་སྣོན་ལ། དེ་ཡང་ལམ་འོག་མའི་དོད་ཐུབ་ཕར་ཕྱིན་ཐེག་པ་ལ་ཡོད་པས་སྔགས་ཀྱི་མཐོང་ལམ་ནས་སོན་ཞིང་།
བསྣན་པས་ཐོབ་པའི་རྣམ་གྲོལ་ནི་ཕར་ཕྱིན་ཐེག་པར་བཤད་པའི་སངས་རྒྱས་ལས་ལྷག་རྒྱུ་མེད་དོ་ཞེས་བྱ་བ་ནི་ལེགས་བཤད་དུ་གྲགས་མོད། ལམ་འོག་མ་དང་ཕར་ཕྱིན་ཐེག་པའི་སྤང་བྱ་གཞན་ལ་ཡང་མཚུངས་ཤིང་ཕར་ཕྱིན་ཐེག་པའི་རིང་ལམ་ལ་རྡོ་རྗེ་ལྟ་བུའི་ཏིང་ངེ་འཛིན་དང་བར་ཆད་མེད་པའི་རྩེ་སྦྱོར་མེད་ལ། ལམ་གཞན་རྣམས་ཡོད་པའི་ཁྱད་པར་མི་འཐད་པ་དང་། དེ་བས་སངས་རྒྱས་སེམས་དཔའ་མཆོག ། སྔགས་ཀྱི་སྤྱོད་མཆོག་སྤྱོད་པ་རྣམས། ། ཞེས་སངས་རྒྱས་དང་སེམས་དཔའ་མཆོག་གཉིས་ཀ་སྔགས་ལ་འཇུག་པར་གསུངས་པ་སོགས་དང་། རྡོ་རྗེ་ཅན་གྱིས་སངས་རྒྱས་ལ། ། འགྲོ་བ་བསྐྱབ་པའི་ཆེད་དུ་དབང་། ། ཞེས་སོགས་དང་། ཁྱད་པར་མཚན་བརྗོད་ཀྱི།
གྲོལ་བ་ཐར་པ་རྣམ་གྲོལ་ལུས། ། ཞེས་གྲོལ་བ་དང་ཐར་པ་དང་ལུས་རྣམ་གྲོལ་ཞེས་བྱ་བར་གནས་པའི་ཐ་མ་ནི་སྔགས་ཀྱི་རྣམ་གྲོལ་དུ་ཤིན་ཏུ་གསལ་ཏེ། དུས་འཁོར་དུ། དེས་ན་གཙོ་བོས་གང་ཞིག་འཕོ་མེད་ལྷན་སྐྱེས་ལུས་ཀྱི་བདེ་བ་དག་ནི་སྔགས་ཀྱི་ཐེག་པར་བསྟན། ཅེས་ཕར་ཕྱིན་ཐེག་པ་ལ་རྟོགས་བྱའི་སྟོང་ཉིད་རྫོགས་པར་སྒོམ་པ་ཡོད་ཀྱང་། ཡུལ་ཅན་འགྱུར་མེད་བདེ་བ་དང་བྲལ་བ་དེས་ན་ཞེས་སྦྱར་ནས་གསལ་བར་གསུངས་ཤིང་། གཙོ་བོར་ལུས་ལ་གནད་དུ་བསྣུན་པ་ཡོད་མེད་ཀྱིས་མདོ་སྔགས་དང་རྒྱུད་སྡེ་གོང་འོག་གི་ཁྱད་པར་འཇོག་པར་གྲགས་ཤིང་གྲུབ་པའི་ཕྱིར། མཚན་བརྗོད་པས། ཉོན་མོངས་པས་ནི་སེམས་དཀྲུགས་ཤིང་། ། མི་ཤེས་འདམ་དུ་བྱིང་བ་ཡི། །
སེམས་ཅན་ནི་ཕར་ཕྱིན་ཐེག་པའི་གདུལ་བྱ་ཡིན་ལ། སྒྲིབ་པ་དེ་གཉིས་ལས་གྲོལ་བ་ཞིག་གིས་ད་དུང་། བླ་མེད་འབྲས་བུ་ཐོབ་བྱའི་ཕྱིར། ། ཞེས་པས་ཕར་ཕྱིན་ཐེག་པའི་སྒོས་ཀྱི་མཐར་ཐུག་གི་རྣམ་གྲོལ་ལས་ལྷག་པའི་འབྲས་བུའམ་སྤངས་པའི་མྱང་འདས་ཤིན་ཏུ་གསལ་བར་གསུངས་སོ། ། གཉིས་པ་ལ་མདོར་བསྟན། རྒྱས་པར་བཤད་པའོ། ། དང་པོ་ལ་དངོས་དང་། རྩོད་སྤང་ངོ་། ། དང་པོ་ནི། རྒྱལ་བའི་གསུང་རབ་ཀྱི་རྗོད་བྱེད་ནི་བསྡུ་ན་གཉིས་ཏེ།
སངས་རྒྱས་གཞན་དང་ཐུན་མོང་བ་མདོ་ཕྱོགས་སྡེ་སྣོད་གསུམ་དང་། ཤཱཀྱ་ཐུབ་ཀྱི་ཐུན་མོང་མིན་པ་སྔགས་ཕྱོགས་རྒྱུད་སྡེ་བཞིའོ། ། དེ་གཉིས་ཀྱི་ཁྱད་པར་ནི། ཁ་ཅིག་གཟུངས་སྔགས་ཡོད་མེད་ལ་བྱེད་མོད། དེ་ལྟར་ན་འདུལ་བ་སྨན་གྱི་གཞི་སོགས་དུ་མ་རྒྱུད་དུ་འགྱུར་རོ། ། ཁ་ཅིག་དཀྱིལ་འཁོར་ཡོད་མེད་ལ་བྱེད་པ་ནི། སྨན་བླའི་མདོ་ཡང་རྒྱུད་དུ་འགྱུར་ལ། རིན་ཆེན་ལས་གྲུབ་གྲུ་བཞི་སྒོ་བཞི་པ། ། ཞེས་གནས་བརྟན་ཕྱག་མཆོད་ཀྱང་རྒྱུད་ཀྱི་ཆོ་གར་འགྱུར་རོ། ། དེས་ན་སྔགས་དང་དཀྱིལ་འཁོར་ཁྱད་མེད་དུ་ཡོད་ཀྱང་།
སྒྲུབ་པ་པོ་ལ་ཆོས་སྨྲ་བ་ངེས་ཞེས་དང་། རིག་པ་འཛིན་པ་དེས་ཞེས་སོགས་ཀྱིས་འབྱེད་ཅེས་མཁས་པ་དག་གསུང་བའང་ཁས་བླངས་དུ་རུང་ཙམ་མོ། ། སྡོམ་གསུམ་རབ་དབྱེར། མདོ་དང་རྒྱུད་ཀྱི་ཁྱད་པར་ནི། ། བྱ་བའི་ཆོ་ག་ཡོད་མེད་ཡིན། ། ཞེས་པ་ལ་གཞན་དག་གི་བཤད་པ་རྣམས་ཀྱིས་ནི་ཁྱད་པར་འབྱེད་ནུས་པ་མི་སྣང་མོད། བྱ་བའི་ཆོ་ག་ཁྱད་པར་བ། སྔགས་དང་། སྔགས་དོན་བདེ་སྟོང་ཕྲ་རགས་དང་སྦྱོར་བའི་ཏིང་འཛིན་དང་། དེ་དང་དེའི་ལག་པའི་ཕྱག་རྒྱ་ཐུན་མོང་མིན་པ་རྣམས་སྦྱར་རྒྱུ་ཡོད་པའི་ཆོ་ག་དང་ལྡན་ན་རྒྱུད་དང་།
མི་ལྡན་ན་མདོ་སྡེ་ཡིན་ནོ་ཞེས་པ་ནི། རྗེ་བཙུན་གོང་མ་ནས་བརྒྱུད་པའི་ཆོས་རྗེ་ས་པཎ་གྱི་བཞེད་པར་གསལ་ལོ། ། བླ་མ་སྔ་མས་ལམ་བདེ་བས་བརྒྱན་མ་བརྒྱན་ལ་རྒྱུད་སྡེ་དང་མདོ་སྡེར་མཛད་པ་ནི། བདེ་བའི་ཐུགས་རྩེ་གཏད་ས་ཁྱད་པར་བ་མེད་ན་ནི། ཚིག་གི་བརྗོད་ཚུལ་རྩིངས་པས། བླ་མ་ཕྱི་མ་དག་གིས་བསམ་གཏན་གྱི་བདེ་བ་སོགས་ཀྱིས་མ་ངེས་གསུང་བ་མེད་དོ། ། ཁྱད་པར་བ་ཡོད་དུ་ཆུག་ཀྱང་། རྒྱན་ཞེས་པས་རྒྱན་སའམ་ལམ་གྱི་ངོ་བོ་གཞན་ཞིག་ཡོད་པར་ཁས་བླངས་པས་ཀྱང་འཐད་པ་མ་ཡིན་ཏེ། བདེ་བ་ནི་རྡོ་རྗེ་ཐེག་པའི་ལམ་གྱི་གཙོ་བོའི་ངོ་བོ་ཡིན་གྱི་གོས་དང་རྒྱན་ཙམ་མ་ཡིན་པའི་ཕྱིར་རོ། ། དེས་ན་མདོ་ཕྱོགས་ལ་ཐབས་ཤེས་གཅིག་ལ་གཅིག་གིས་རྩིས་ཟིན་པ་ཙམ་ལ་དབྱེར་མེད་བྱེད་དགོས་ཤིང་།
དེ་ལ་རྡོ་རྗེའི་དོན་མི་ཚང་བས་སྔགས་ལ་ནི། ཚོར་བ་བདེ་བ་ལ། སྡུག་བསྔལ་ཅན་རྣམས་ཡོངས་སྐྱོབ་པས། ། སྙིང་རྗེའོ་ཞེས་པའི་དོན་རྫོགས་པར་ཚང་ཞིང་། བློ་དེ་ཉིད་སྟོང་ཉིད་རྟོགས་པའི་ཤེས་རབ་ཀྱི་ངོ་བོར་བསྐྱེད་ཅིང་ལེགས་པར་གོམས་པ་ཉིད་ལམ་གྱི་ངོ་བོ་ཡིན་པའི་ཕྱིར། སྤྱིར་ཚོར་བ་དང་སྒོས་ལུས་སེམས་གཉིས་སུ་ཕྱེ་བའི་ལུས་ཚོར་གྱིས་སྟོང་ཉིད་མངོན་སུམ་དུ་བྱེད་པ་ལམ་གྱི་གཙོ་བོར་ཡོད་པ་སྔགས་དང་མེད་པ་མདོ་ཡིན་ནོ། ། གཉིས་པ་ནི། རྒྱ་བོད་མང་པོ་རྣམས་མགྲིན་གཅིག་ཏུ་སྔགས་ལའང་སོགས་ཏེ། སྔགས་ཀྱི་ནང་ན་ལྷག་པ་ཚུལ་ཁྲིམས་ཀྱི་ཆ་དམ་ཚིག་དང་སྡོམ་པ་སོགས་སྟོན་པ་རྣམས་འདུལ་བ་དང་། ཏིང་ངེ་འཛིན་གྱི་སྒོམ་རིམ་སྟོན་པ་རྣམས་མདོ་སྡེ་དང་།
ཤེས་རབ་ཁྱད་པར་ཅན་སྟོན་པ་རྣམས་མངོན་པ་ཡིན་པས་སྡེ་སྣོད་གསུམ་ཉིད་དུ་འདུས་པའི་ཕྱིར་ཟུར་པ་མིན་ནོ་ཞེ་ན། རིག་པ་སོགས་སྡེ་སྣོད་བཞི་པར་ས་པཎ་སོགས་ཀྱི་རྒྱ་བོད་མཁས་པ་རྣམས་བཞེད་པ་ལྟར་འཐད་དེ། དཔལ་ལྡན་གསང་བ་སོགས་སྣོད་དང་རྩ་བ་མཚན་ཉིད་ཐ་དད་པའི་ཁྱད་པར་ཕྱེ་ནས་ཡེ་ཤེས་རྡོ་རྗེ་ཀུན་ལས་བཏུས་ཀྱི་རྒྱུད་དང་སྒྲོན་གསལ་དུ་གསུངས་པའི་ཕྱིར་རོ། ། གཉིས་པ་ལ། མདོ་དང་། སྔགས་སོ། ། དང་པོ་ལ་སྡེ་སྣོད་གསུམ་ནི་འདུལ་བ་སོགས་ཏེ། མཚན་ཉིད་རིམ་བཞིན་ལྷག་པའི་ཚུལ་ཁྲིམས་དང་སེམས་དང་ཤེས་རབ་ཀྱི་བསླབ་པ་གསུམ་པོ་དངོས་བསྟན་བསྟན་བྱའི་གཙོ་བོར་མཛད་པའོ། ། དེ་རྣམས་ཀྱི་མཚན་གཞི་ལ་འདུལ་བ་ནི། ལུང་སྡེ་བཞི་ཡིན་ཏེ།
ལུང་གཞི་དང་། རྣམ་འབྱེད་དང་། ཕྲན་ཚེགས་དང་། གཞུང་དམ་པ་ཞེས་བྱ་བ་དང་བཞིའོ། ། དང་པོ་གཉིས་ལ་གླེགས་བམ་པོ་ཏི་བཞི་བཞི་ལས། གཞི་ལ་བཅུ་བདུན་ཏེ། རབ་བྱུང་གསོ་སྦྱོང་གཞི་དང་ནི། ། དགག་དབྱེ་དབྱར་དང་ཀོ་ལྤགས་དང་། ། སྨན་དང་གོས་དང་སྲ་བརྐྱང་དང་། ། ཀོ་ཤཾ་བི་དང་ལས་ཀྱི་གཞི། །
དམར་སེར་ཅན་དང་གང་ཟག་དང་། ། སྤོ་དང་གསོ་སྦྱོང་བཞག་པ་དང་། ། གནས་མལ་དང་ནི་རྩོད་པ་དང་། ། དགེ་འདུན་དབེན་རྣམས་བསྡུས་པ་ཡིན། ། ཞེས་ལུང་ལས་ཁྲག་ཁྲུགས་སུ་གསུངས་པ། སློབ་དཔོན་གྱི་ཉམས་སུ་བླང་བདེ་བར་གོ་རིམ་སྣོལ་ནས་སྦྱར་ཏེ་གསུངས་སོ། ། རྣམ་འབྱེད་ལ་ཕ་མའི་རྣམ་འབྱེད་གཉིས་ཀ་ལ་ལྟུང་བ་སྡེ་ལྔ་ལྔར་ཕྱེ་ནས་ཕལ་ཆེར་གླེང་གཞི་དང་བཅས་ཏེ་གསུངས་སོ། ། ཕྲན་ཚེགས་ལ་ཡང་ལྟུང་བ་སྡེ་ལྔའི་མ་ཚང་ཁ་སྐོང་མང་དུ་གསུངས་ཤིང་། ལུང་དམ་པ་ལ་ནི། ཞུ་བ་དང་།
འདུལ་བྱེད་དང་། གླེང་གཞི་དང་། གཏམ་གྱི་གཞི་དང་། སིལ་བུ་དང་། བྲམ་ཟེའི་བུ་མོས་ཞུས་པ་སོགས་གཞུང་ཕྲན་བཅུ་ཙམ་གསུངས་སོ། ། མདོ་སྡེའི་སྡེ་སྣོད་ཀྱི་ཐེག་ཆུང་ནི། དྲན་པ་ཉེར་གཞག་སྔ་འགྱུར་པོ་ཏི་གསུམ་ལྷག་དང་། ཕྱི་འགྱུར་ཡང་དེ་ཙམ་མོ། ། གཞན་ཡང་ཐེག་ཆུང་གི་མདོ་མང་ཕྲན་ཚེགས་མང་པོ་ནི་སོགས་སོ། ། མདོ་མང་ཐེག་ཆེན་སོགས་འཁོར་དང་བཅས་པ་སྟེ།
ཏིང་ངེ་འཛིན་རྒྱལ་པོ་སོགས་ཤེར་ཕྱིན་དང་། བརྗོད་བྱ་གཅིག་པ་དུ་མ་བཞུགས་སོ། ། མངོན་པའི་སྡེ་སྣོད་ཐེག་ཆུང་ནི། ཡེ་ཤེས་ལ་འཇུག་ཀ་ཏྱའི་བུས། ། རབ་ཏུ་བྱེད་པ་དབྱིག་ཤེས་ཀྱིས། ། ཆོས་ཀྱི་ཕུང་པོ་ཤཱ་རིའི་བུས། ། གདགས་པའི་བསྟན་བཅོས་མཽ་གལ་བུས། ། རྣམ་ཤེས་ཚོགས་ནི་ལྷ་སྐྱིད་ཀྱིས། ། འགྲོ་བའི་རྣམ་གྲངས་གསུས་པོ་ཆེས། ། ཁམས་ཀྱི་ཚོགས་ནི་གང་པོས་བྱས། །
ཞེས་པ་རྣམས་མདོ་སྡེ་པ་ནི་དགྲ་བཅོམ་པ་དེ་དག་གིས་མཛད་པའི་བསྟན་བཅོས་སུ་འདོད་ལ། བྱེ་སྨྲ་ནི། ཆད་དུ་བརྗོད་པའི་ཚོམས་བཞིན་དུ་དགྲ་བཅོམ་པ་དེ་དག་གིས་བསྡུས་པ་ཙམ་ཡིན་གྱིས་མདོ་ཡིན་ནོ་ཞེས་སྨྲའོ། ། ཐེག་ཆེན་མངོན་པའི་སྡེ་སྣོད་སྟོང་ཕྲག་བརྒྱ་པ་ཞིག་དགའ་ལྡན་ན་བཞུགས་ཤིང་གཞན་འཛམ་བུ་གླིང་ན་བཞུགས་པ་རྣམས་ལ་ནི། གཎྜེའི་སྒྲ་ལ་བརྟགས་ནས་མུ་སྟེགས་ཀྱི་དམག་དང་། ཡུལ་དབུས་ཀྱི་རྒྱལ་པོའི་སྐྱེས་ཀྱི་གོས་ལ་སྙིང་ག་ན་རྐང་རྗེས་ལྟ་བུའི་རི་མོ་ཡོད་པ་ལ་བརྟགས་ནས་མཐའ་འཁོབ་ཀྱི་རྒྱལ་པོའི་དམག་གིས་བཅོམ་པ་དང་། མུ་སྟེགས་ཀྱི་སྤྲང་པོ་ལ་ཁྲུས་ཆུ་གཏོར་བས་ཁྲོས་ནས་ཉི་མ་བསྒྲུབས་ཏེ་གཙུག་ལག་ཁང་ཐམས་ཅད་བསྲེགས་པ་སྟེ་དགྲ་ལན་གསུམ་བྱུང་བས་བརླག་པར་གྲགས་སོ། ། གཉིས་པ་རྒྱུད་སྡེ་ནི། སྡེ་ལྔ་དང་བདུན་དུ་འབྱེད་པ་སོགས་དུ་མ་ཡོད་ཀྱང་། གྲགས་ཆེ་ཞིང་མཐུན་སྣང་དུ་གྲུབ་པ་ནི།
རྡོ་རྗེ་གུར་གྱི་རྒྱུད་ལས། དམན་པ་རྣམས་ལ་བྱ་བའི་རྒྱུད། ། བྱ་མིན་རྣལ་འབྱོར་དེ་ལྟག་ལ། ། རྣལ་འབྱོར་མཆོག་ནི་སེམས་ཅན་མཆོག ། རྣལ་འབྱོར་བླ་མེད་དེ་ལྟག་ལའོ། ། ཞེས་གདུལ་བྱ་ལ་དམན་པ་དང་། འབྲིང་དང་། ཆེན་པོ་དང་། ཆེན་པོའི་ཆེན་པོ་སྟེ་བཞིར་ངེས་པ་དེ་དག་འདུལ་བྱེད་ཀྱི་རྒྱུད་ལའང་བྱ་སྤྱོད་རྣལ་འབྱོར་བླ་མེད་བཞིའོ། ། བླ་མེད་ལ་ཡང་ཕ་མ་གཉིས་སུ་ངེས་པར་ཕྱིས་ཀྱི་མཁས་པས་བསྒྲུབས་ཤིང་།
དེ་དང་མི་མཐུན་པ་དག་གིས་ཀྱང་ལེགས་སོ་བྱས་མོད་ཀྱི། བླ་མེད་ཀྱི་དབང་ལ་གསུམ་དང་། དེའི་ལམ་ཡང་རིགས་གསུམ་དང་། འབྲས་བུ་ཡང་གསུམ་དུ་འབྱེད་བཞིན་དུ་རྗོད་བྱེད་ལ་གསུམ་དུ་མི་འབྱེད་པ་མི་རིགས་ལ། ཕ་མ་གཉིས་ཀ་གཉིས་མེད་ཡིན་པས་དེ་གཉིས་ལས་དོན་གཞན་པའི་གཉིས་མེད་ཀྱི་རྒྱུད་མེད་པས་དུས་ཀྱི་འཁོར་ལོར་ཡང་མ་རྒྱུད་ཉིད་དོ་ཞེས་བསྒྲགས་ཤིང་རྗེས་འབྲང་ཤིན་ཏུ་མང་པོས་ཀྱང་རྗེས་སུ་བརྗོད་པ་ལ་ནི། དབང་བཞི་པ་དེ་དང་པོ་གཉིས་སུ་འདུས་པས་ཟུར་དུ་གཞག་རྒྱུ་མེད་དོ་ཞེས་སོགས་བརྗོད་པ་ལ་གཟུར་གནས་བློ་ལྡན་བྱེད་ན་ལན་མེད་དོ། ། གསུམ་པ་ནི། འདི་དག་གཞུང་ཚད་སོགས་ཏེ། གཞན་རྒྱུད་སྡེ་ཀུན་ཤེས་སོགས་སུ་རྒྱ་ཆེར་བཤད་པ་ལས་རྟོགས་པར་བྱའོ། ། མཁས་པའི་བྱ་བ་འཆད་རྩོད་རྩོམ་གསུམ་སྟེ། །
དེ་ཡི་གཞི་ནི་རིག་པའི་གནས་ལྔ་ཡིན། ། དེ་དག་རྒྱ་ཆེར་སོ་སོར་བརྗོད་ཟིན་ཀྱང་། ། བྱུང་ཚུལ་རང་བཞིན་མདོར་བསྡུས་འདོད་རྣམས་ལ། ། ཕན་གདགས་བྱ་ཕྱིར་རྩ་འགྲེལ་མདོ་ཙམ་བྱས། ། འདི་ཡིས་མིག་ཕྱེ་རྒྱས་བཤད་གཟུགས་རྣམས་ལ། ། ངོ་མཚར་ལྟད་མོའི་དགའ་སྟོན་ཆེར་མྱོངས་ནས། ། ཀུན་མཁྱེན་ལམ་ལ་འགྲོ་ཀུན་འཇུག་པར་ཤོག ། ཅེས་རིག་གནས་ཀུན་ཤེས་ནས་བདག་མེད་གྲུབ་པ་ཞེས་བྱ་བའི་བསྟན་བཅོས་ཀྱི་རྣམ་པར་བཤད་པ་ཉུང་གསལ་ཀུན་དགའ་ཞེས་བྱ་བ། གཙང་སྟག་ཚང་གི་དགེ་སློང་ལོ་ཙཱ་བ་ཤེས་རབ་རིན་ཆེན་རྒྱལ་མཚན་དཔལ་བཟང་པོས། གསེར་འཕྱང་ཞེས་བྱ་བ་མེ་མོ་བྱའི་ས་ག་ཟླ་བའི་སྔ་ཚེས་ཉི་ཤུ་གཅིག་ལ།
ལོ་ཆེན་ཆོས་ཀྱི་རྒྱལ་པོ་ཨ་ཏི་ཤའི་ཟླ་མཆོད་དང་། ཕྱི་ཚེས་ཉི་ཤུ་སྔོན་གྱི་འབྲོམ་ཆོས་ཀྱི་རྒྱལ་པོའི་བླ་མཆོད་ལ་སྦྱར་བ་དགེའོ།། །། ཤེས་བྱར་སྲིད་ཀུན་མང་ཐོས་གསེར་སྒོང་དུ། ། རྣམ་དཔྱོད་དྲོད་ཀྱིས་སྨིན་པ་ཚངས་པའི་སྤུན། ། འཇིག་རྟེན་མིག་གཅིག་སྟག་ཚང་ལོ་ཙཱ་བ། ། ངེས་པ་དོན་ལྡན་མ་ཧཱ་པཎྜི་ཏ། ། གང་གི་ཕྱི་ནང་གྲུབ་མཐའི་དབྱེ་བ་དང་། ། སྒྲ་ཚད་བཟོ་གསོ་ནང་དོན་རིག་པའི་ཚོགས། ། ཀུན་གྱི་གནས་ལུགས་མཚོ་ལ་བྱད་ལྟར་དུ། ། མཐོང་ནུས་གླེགས་བམ་འདི་ཀོས་ཆོས་རྣམས་ཤེས། །
རྨོངས་ཞེན་མུན་པའི་ཁུང་བུར་བག་ཕབ་ནས། ། ཕྱོགས་ལྷུང་ལྕེ་གཉིས་རྐྱོང་མིན་བློ་གྲོས་བྱ། ། གཙུག་ལག་ནམ་མཁའི་ཕ་མཐའ་གཞལ་འདོད་པའི། ། གཟུར་གནས་བློ་ལྡན་ཀུན་དགའ་སྐྱེད་པའི་ཡུལ། ། སྔོན་བྱོན་མཁས་པའི་ལེགས་བཤད་ཡིད་བཞིན་ནོར། ། ལམ་ཁའི་རྡོ་བ་ལྟ་བུར་དོར་བྱས་ནས། ། དེང་དུས་ཆེར་རློམ་ངག་སྒྲོས་མཆིང་བུ་ལ། ། རིན་ཐང་གཞལ་བའི་ཚུལ་དེར་མཆི་མ་དཀུ། ། འོན་ཏེ་བླང་དོར་ཤེས་པ་སྲིད་པའི་ཕྱིར། ། དཔྱོད་ལྡན་མང་པོར་ཕན་འདོད་ལྷག་བསམ་གྱིས། །
ཚད་མེད་ཆོས་སྦྱིན་སྤེལ་འབྲས་ཚེ་རབས་ཀུན། ། གསལ་མྱུར་ཟབ་པའི་ཤེས་རབ་འཐོབ་པར་ཤོག ། ཅེས་འཇིག་རྟེན་གྱི་མིག་གཅིག་པུ་སྟག་ཚང་ལོ་ཙཱ་བ་ཤེས་རབ་རིན་ཆེན་གྱིས་མཛད་པའི་རིག་གནས་ཀུན་ཤེས་དང་གྲུབ་མཐའ་ཀུན་ཤེས་རྩ་འགྲེལ་གཉིས་ཀྱི་པར་བློ་གསལ་མང་པོར་ཕན་འདོད་ཀྱི་བསམ་པས་ཀུན་ནས་བླངས་ཏེ་དགའ་ལྡན་ཕུན་ཚོགས་གླིང་དུ་པར་དུ་བརྐོས་པའི་ཚེ་ཟླ་ཧོར་གྱི་བནྡེས་སྦྱར་བའི་ཡི་གེ་པ་ནི་ཆང་ཁྱིམ་པ་ངག་དབང་མཁྱེན་བརྩེའོ།། །། སརྦ་མངྒ་ལཾ།། །། PAGE * MERGEFORMAT 10 སྟག་ཚང་ལོ་ཙཱ་བ། རིག་གནས་ཀུན་ཤེས་ནས་བདག་མེད་གྲུབ་པའི་རྣམ་བཤད། PAGE * MERGEFORMAT 9
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
