ཤེས་རབ་རིན་ཆེན་གྱི་གསུང་སྐོར།
པོད ༧
དཔལ་དུས་ཀྱི་འཁོར་ལོའི་སྤྱི་དོན་གྱི་སྒོ་ནས་གཏན་ལ་འབེབས་པར་བྱེད་པའི་ལེགས་བཤད་བསྟན་པའི་རྒྱ་མཚོ།
༄། །སུ བྷ ཥ ཤཱ ས ན སྱ ས མུ དྲ ཤྲཱི ཀཱ ལ ཙ ཀྲ ས མཱ ནྱཱ རྠ ཏོ མུ ཁ ཏ ནི ཛེ པ ཏྟ ཀ རོ ནཱ མ བི ཧ ར ཏི སྨ།། ༄། །དཔལ་དུས་ཀྱི་འཁོར་ལོའི་སྤྱི་དོན་གྱི་སྒོ་ནས་གཏན་ལ་འབེབས་པར་བྱེད་པའི་ལེགས་བཤད་བསྟན་པའི་རྒྱ་མཚོ་ཞེས་བྱ་བ་བཞུགས་སོ།། ན་མོ་མཉྫུ་བཛྲ་ཡ། དཔལ་དུས་ཀྱི་འཁོར་ལོ་སྤྱི་དོན་གྱི་སྒོ་ནས་གཏན་ལ་འབེབས་པར་བྱེད་པའི་ལེགས་བཤད་བསྟན་པའི་རྒྱ་མཚོ་ཞེས་བྱ་བ། དཔལ་ལྡན་བླ་མ་དམ་པ་མཆོག་གི་དང་པོའི་སངས་རྒྱས་ཐམས་ཅད་ལ་དངོས་པོ་ཐམས་ཅད་ཀྱིས་རྟག་ཏུ་ཕྱག་འཚལ་ལོ། ། ཕྱི་ནང་དུས་སྦྱོར་བཅུ་གཉིས་འགགས་པས་བདེན་དོན་རྣམ་པ་བཅུ་གཉིས་ལྡན་ཕྱིར་རྡོ་རྗེ་ཉི་མ་སྣང་བ་ཆེ། ། འགྱུར་བའི་བདེ་བ་བཅུ་དྲུག་ཟད་པས་འགྱུར་མེད་དེ་ཉིད་བཅུ་དྲུག་རིག་ཕྱིར་རྡོ་རྗེ་ཟླ་བ་དྲི་མེད་འོད། ། གནས་སྐབས་བཞི་ཡི་སྒྲིབ་པ་ཟད་པས་ཐིག་ལེ་བཞི་པོ་མི་འགྱུར་འཛིན་ཕྱིར་སྐུ་བཞི་རྡོ་རྗེ་བཞི་རང་བཞིན། ། ཟབ་མོ་རྡོ་རྗེའི་རྣལ་འབྱོར་དྲུག་གིས་ཁམས་དྲུག་སྒྲིབ་པ་ཟད་པར་སྤངས་པའི་རིགས་དྲུག་གཙོ་བོར་གྱུར་ལ་འདུད། །
སྟོང་གཟུགས་ཕྱག་རྒྱའི་མཁའ་དང་རྟག་ཏུ་དབྱེར་མེད་སྦྱོར། ། འགྱུར་མེད་བདེ་བའི་སྒྲ་གཅན་ཆོས་སྐུ་བླ་ན་མེད། ། སྐལ་བཟང་སྐྱེ་བོ་རྣམ་གྲོལ་ཆེ་ལ་དགོད་པའི་ཕྱིར། ། འཆར་ནུབ་ཉི་ཟླའི་གཟུགས་སྐུ་རྒྱ་ཆེར་སྟོན་ལ་འདུད། ། སྟོང་ཆེན་ཡིག་ལྔའི་མཐར་ཐུག་བདེ་བ་ཆེ། ། ཐིག་ལེ་ཡིག་དྲུག་ཕྱག་རྒྱ་ཆེན་མོ་དང་། ། མཉམ་པར་སྦྱར་བའི་ཨེ་ཝཾ་བླ་ན་མེད། ། སྟོང་ཉིད་སྙིང་རྗེའི་བདག་ཉིད་ལ་ཕྱག་འཚལ། ། དང་པོའི་སངས་རྒྱས་གཞོན་ནུའི་སྐུ། ། རྟག་ཏུ་གཉིས་སྦྱོར་ཚངས་སྤྱོད་ཆེ། །
འཇིག་རྟེན་གཉེན་གྱུར་གཤིན་རྗེའི་དགྲ། ། ངག་དབང་ཡེ་ཤེས་སྐུ་ལ་འདུད། ། རིགས་གསུམ་མངའ་བདག་ལ་སོགས་ས་བཅུའི་མགོན། ། ཆོས་རྒྱལ་ཚུལ་བཟུང་དཔལ་ལྡན་ཀ་ལཱ་པར། ། དང་པོའི་སངས་རྒྱས་གསལ་བར་མཛད་རྣམས་དང་། ། རྒྱ་བོད་མཁས་གྲུབ་ཀུན་ལ་གུས་ཕྱག་འཚལ། ། དེ་དག་ཀུན་གྱི་ཕུན་ཚོགས་མ་ལུས་པ། ། གཅིག་ཏུ་བསྡུས་ནས་བསྟན་པའི་དཔལ་གྱུར་ཅིང་། ། ཁྱད་པར་བདག་བློ་དབྱར་གྱི་ཆུ་བོ་ལྟར། ། རྒྱས་མཛད་རྩ་བའི་བླ་མར་གུས་ཕྱག་འཚལ། །
རྒྱལ་དང་རྒྱལ་སྲས་རྣམས་ལས་ལེགས་འོངས་པའི། ། གསུང་རབ་ཀུན་གྱི་མཐར་ཐུག་བླ་ན་མེད། ། རྒྱུད་སྡེ་ཀུན་གྱི་ཟབ་ལམ་ཀུན་འདུས་པ། ། དབང་མཆོག་བཞི་པའི་རྣལ་འབྱོར་མ་སྦས་པར། ། སྐལ་བཟང་སྐྱེ་བོའི་ངོར་མཛད་རིན་པོ་ཆེ། ། འདོད་དགུ་ཀུན་འབྱུང་བསམ་འཕེལ་དབང་གི་རྒྱལ། ། རྡོ་རྗེ་ཐེག་པའི་གསང་ཆེན་བླ་ན་མེད། ། དང་པོའི་སངས་རྒྱས་འཆད་པར་བདག་གུས་སོ། ། འདི་ན་ལ་ལ་གཅིག་པུར་སྡོད་པས་ངོམས། ། གཞན་དག་ཐ་སྙད་ཚིག་གི་སྤུན་པ་འཕྱར། །
ལ་ལ་རང་བཟོའི་གྲུབ་མཐས་ཁེངས་ཤིང་འགྱིང་། ། ཕལ་ཆེར་འདུ་འཛིའི་དབང་དུ་གྱུར་པའི་ཕྱིར། ། གཞན་ཕན་བསམ་པའི་ཁུར་ཆེན་མེད་མོད་ཀྱི། ། རང་ཉིད་བསྟན་པའི་མཆོག་འདིས་ཡིད་ཕྲོགས་ཤིང་། ། བླ་མའི་དྲིན་གྱིས་ལེགས་བཤད་རྙེད་པ་རྣམས། ། གནས་བྱའི་ཕྱིར་དང་བློ་ལྡན་འགའ་ཡིས་ཀྱང་། ། རིང་ནས་བསྐུལ་བས་འདིར་འབད་བགྱིས་པ་ལགས། ། སྡེ་དྲུག་སྲུང་མས་རྟག་ཏུ་གྲོགས་མཛད་ཅིང་། ། གཟུར་གནས་བློ་ལྡན་དོན་གཉེར་སྤྲོ་བར་མཛོད། ། འདི་ལ་གསུམ།
དུས་འཁོར་བསྟན་པའི་མཆོག་ཏུ་སྒྲུབ། དེའི་བྱུང་ཚུལ་རྒྱས་པར་བཤད། རྗོད་བྱེད་དང་བརྗོད་བྱ་གསུམ་གཏན་ལ་དབབ་པའོ། ། དང་པོ་ལ་སྒྲུབ་བྱེད་དགོད་པ་དང་། གནོད་པ་སྤང་བའོ། ། དང་པོ་ལ་བསྟན་པ་མཐའ་དག་སངས་རྒྱས་ཀྱི་འཕྲིན་ལས་སུ་སྒྲུབ། དེ་གདུལ་བྱ་ལ་བལྟོས་ནས་མཆོག་དམན་དུ་དབྱེ་བའོ། ། དང་པོ་ལ་སྤྱིར་ཕྱི་ནང་དང་། ནང་གི་མདོ་རྒྱུད་དང་། རྒྱུད་སྡེ་བཞི་ལ་སོགས་པའི་དངོས་བསྟན་ལ་ཟབ་རྒྱས་མཆོག་དམན་ཡོད་ཀྱི།
ཀུན་ཀྱང་དེ་བཞིན་གཤེགས་པས་གདུལ་བྱའི་ཁམས་དང་བག་ལ་ཉལ་གཟིགས་ནས་གང་ལ་གང་འཚམ་གྱི་ཆོས་བསྟན་པ་ཁོ་ན་ཡིན་པས། དེ་བཞིན་གཤེགས་པའི་ཐབས་མཁས་ལ་དད་པ་བསྒོམ་པར་བྱ་ཡི། གཅིག་རྒྱུ་མཚན་དུ་བྱས་ནས་གཞན་ལ་སྡང་ཞུགས་ཀྱིས་སྨོད་པ་ནི་རྣམ་པ་ཀུན་ཏུ་མི་བྱ་སྟེ། ནང་ལེའི་མཇུག་ཏུ། རང་གཞན་རིགས་སུ་གྱུར་པའི་ཆོས་ནི་འགའ་ཡང་རྣལ་འབྱོར་པ་ཡིས་སུན་མི་དབྱུང་། ། ཞེས་དང་། དེའི་རྒྱུ་མཚན། དེའི་གོང་དུ་མུ་སྟེགས་སོགས་ཀྱི་འདོད་པ་བཤད་པ་ཐམས་ཅད་དེ་བཞིན་གཤེགས་པའི་ཐབས་མཁས་སུ་གསུངས་ཤིང་། ཁམས་ལེར། ཐིག་ལེ་ནུས་པ་མིག་སྨན་སོགས།
གདུལ་བྱ་ལ་ཕན་པའི་གཟུགས་སྣ་ཚོགས་བཟུང་ནས་ས་ལ་འཇུག་ཅིང་། བྱུང་བར་གྱུར་དང་བྱུང་དང་འབྱུང་འགྱུར་རིག་བྱེད་རྟོག་གེ་ལ་སོགས་བསྟན་བཅོས་མཐའ་དག་རབ་ཏུ་གསུང་། ། ཞེས་ཕྱི་ནང་གི་བསྟན་བཅོས་མཐའ་དག་གསུང་བ་པོར་བཤད་པའི་ཕྱིར་རོ། ། དེ་ལྟ་ན་ཡང་། དངོས་བསྟན་གྱི་བསྟན་པ་མཐའ་དག་མཆོག་དམན་ཁྱད་མེད་དུ་བཟུང་བར་ཡང་མི་བྱ་སྟེ། ཁྱད་པར་འཕགས་བསྟོད་སོགས་སུ་ཕྱི་ནང་གི་བསྟན་པའི་མཆོག་དམན་རྒྱས་པར་བཤད་པ་བཞིན་དུ་འདུལ་བ་དང་མདོ་སྡེ་དང་རྣམ་འགྲེལ་སོགས་སུ་རྒྱས་པར་གསུངས་ལ། འདི་ཉིད་དུ་ཡང་། ནང་ལེར། ཡན་ལག་དང་བཅས་རིག་བྱེད་ཅེས་སོགས་ཀྱིས། གདུལ་བྱ་དེ་དང་དེའི་ངོར།
རིག་བྱེད་སོགས་རྣམས། རྒྱས་པ་དང་མེས་བྱིན་དང་ཁྱབ་འཇུག་སོགས་སྟོན་པ་གཞན་གྱིས་བྱས་པ་དང་། དེ་རྣམས་རིག་པ་རྣམ་དག་མ་ཡིན་པར་བཤད་ཅིང་། ལྟ་བ་བརྟག་པའི་མདོར་བསྡུས་སུ། རང་གཞན་གྱི་ལྟ་བ་དམན་པ་རྣམས་བཀག་ནས། དབུ་མ་ཆེན་པོའི་ལྟ་བ་རྡོ་རྗེའི་རྣལ་འབྱོར་གྱིས་བསྒོམ་པ་ཉིད་མཆོག་ཏུ་ལེགས་པར་བསྟན་པའི་ཕྱིར་རོ། ། གཉིས་པ་ལ་ཤེས་རབ་ཀྱི་སྒོ་ནས་དང་། ཐབས་ཀྱི་སྒོ་ནས་དབྱེ་བའོ། ། དང་པོ་ནི། འོ་ན་གདུལ་བྱ་ལ་བལྟོས་ནས་མཆོག་དམན་དུ་ཇི་ལྟར་གསུངས་སྙམ་ན།
གདུལ་བྱ་རིག་གནས་ལ་མཁས་པ་ཙམ་འདོད་ཀྱི། དགེ་སྡིག་གི་བླང་དོར་བྱེད་མི་འདོད་པ་ལ་མུ་སྟེགས་རྒྱང་ཕན་གྱི་བསྟན་བཅོས་རྣམས་བསྟན་ནས་ཐོག་མར་སྐྱེ་བ་སྔ་ཕྱི་དང་རྒྱུ་འབྲས་མེད་པའི་ལོག་ལྟ་གཏན་ཚིགས་ལ་བརྟེན་ནས་སྐྱེད་པར་བྱེད་དོ། ། འདི་ནི་ཤིན་ཏུ་ཡ་ང་བའི་ལྟ་བ་ཡིན་པས་དེ་ལྟ་བུ་བསྐྱེད་པ་དེ་བཞིན་གཤེགས་པའི་ཐབས་མཁས་སུ་གཏན་མི་རིགས་སོ་སྙམ་ན་རིགས་ཏེ། འདི་ཡང་ཉོན་མོངས་ཆེན་པོའི་རིགས་ཅན་གྲུབ་མཐའ་ལ་ཡེ་མ་ཞུགས་པའི་བླུན་པོ་ལས་ཡང་དག་པའི་ལྟ་བ་སྐྱེ་བ་ལ་ཉེ་བའི་ཕྱིར་ཏེ། དེ་རིགས་པ་དུ་མ་ཁས་ལེན་པས་ནམ་ཞིག་ན་ཐལ་འགྱུར་རྣམ་དག་འགོད་མཁན་གྱི་རྒོལ་བའམ་གསུང་རབ་དང་ཕྲད་པའི་ཚེ་ཐོག་མར་ཐེ་ཚོམ་དང་། དེ་རྟིང་ལྡོག་ཕྱོགས་ཀྱི་སྒྲུབ་བྱེད་རྣམ་དག་མཐོང་ནས་ཡང་དག་པའི་ཚད་མ་སྐྱེ་བའི་ཕྱིར་རོ། ། དེ་རྗེས་གདུལ་བྱ་སྐྱེ་བ་སྔ་ཕྱི་ཡོད་པར་མཐོང་ནས་མངོན་མཐོའི་ལམ་ལ་བླང་དོར་བྱེད་ཀྱང་ཐར་པ་བློར་མི་ཤོང་བ་རྣམས་ལ། མུ་སྟེགས་དཔྱོད་པ་པའི་བསྟན་བཅོས་ལ་སོགས་པ་ཐར་པའི་རྣམ་གཞག་མེད་པ་མཐོང་བས་མཐོ་རིས་ཀྱི་རྣམ་གཞག་ཡོད་པ་རྣམས་སྟོན་ནོ། ། དེ་རྗེས་ཐར་པ་བློར་ཆུད་ཀྱང་སྡུག་བསྔལ་འགགས་པའི་བྲལ་བ་ཙམ་ལ་ཐར་པར་འཇོག་མི་ནུས་པ་རྣམས་ལ། གྲངས་ཅན་དང་གཅེར་བུ་ལ་སོགས་པའི་བསྟན་བཅོས་ཐར་པ་གཟུགས་ཅན་དང་དངོས་པོར་གྲུབ་པའི་རྣམ་གཞག་ཡོད་པ་རྣམས་སྟོན་ནོ། །
དེ་ལྟ་བུའི་མཐོ་རིས་དང་ཐར་པ་ལ་ཐོབ་འདོད་ཡོད་ཀྱང་། ཐོབ་བྱེད་ཀྱི་ལམ། ཐོབ་བྱ་དང་མ་འབྲེལ་བ་དུ་མ་བཤད་པ་རྣམས་ཀྱང་གདུལ་བྱ་དེ་དག་གི་བློ་དང་འཚམ་པར་བསྟན་པ་ཙམ་དུ་ཟད་དོ། ། དེ་རྗེས་ཐར་པ་འདུས་མ་བྱས་ཤིང་བྲལ་བའི་འབྲས་བུ་དང་། སྡུག་བསྔལ་ཐམས་ཅད་ཟད་པའི་མྱང་འདས་སུ་ཁས་ལེན་ནུས་ཤིང་། དེ་ཐོབ་པའི་ཕྱིར་དུ་གང་ཟག་གི་བདག་མེད་དང་། གཟུང་བ་ཆོས་ཀྱི་བདག་མེད་པའི་ལྟ་བ་བསྒོམ་ནུས་ཀྱང་། འཛིན་པ་ཆོས་ཀྱི་བདག་མེད་བློར་མི་ཤོང་བ་རྣམས་ལ། ཉན་ཐོས་སྡེ་གཉིས་ཀྱི་གྲུབ་མཐའ་སྟོན་པར་མཛད་དོ། ། དེ་ལ་ཡང་།
ཐར་པ་མེད་དགག་ཏུ་ཁས་ལེན་མི་ནུས་ཤིང་། དེ་དང་དེ་སྒྲུབ་བྱེད་ཀྱི་ལམ་ལ་སོགས་པ་དང་། དེ་དག་བརྒྱུད་ལྡན་གྱི་གང་ཟག་སྦྲེལ་བར་བྱེད་པའི་ལྡན་པ་དོན་གཞན་མེད་ན་གང་ཟག་དང་དེའི་ཐོབ་བྱ་འཇོག་མི་ཤེས་པ་རྣམས་ལ་བྱེ་བྲག་ཏུ་སྨྲ་བའི་གྲུབ་མཐའ་བསྟན་ལ། དེ་ལས་ལྡོག་པར་ཁས་བླངས་ནས་བསྒྲུབ་བྱ་དང་སྒྲུབ་བྱེད་སོགས་ཀྱི་བྱ་བྱེད་ལས་གསུམ་ཡུལ་གྱི་སྟེང་ནས་མ་གྲུབ་པའི་བློས་བཏགས་ཙམ་དུ་ཁས་ལེན་ནུས་པ་ལ་མདོ་སྡེ་པའི་གྲུབ་མཐའ་བསྟན་ནོ། ། ཆོས་ཀྱི་བདག་མེད་ཁས་ལེན་ནས་ཀྱང་། ཤེས་རིག་ཙམ་ཞིག་བདེན་པར་གྲུབ་པའི་སྟེང་ནས་བྱ་བྱེད་འཇོག་དགོས་ཀྱི། དེ་བདེན་པར་མ་གྲུབ་ན། འཁོར་འདས་གང་ཡང་མི་འགྲུབ་པར་འཛིན་པ་ལ། ཕྱི་དོན་བཀག་ནས་གཟུང་འཛིན་གཉིས་སྟོང་གི་ཤེས་པ་བདེན་གྲུབ་ཏུ་སྟོན་པའི་སེམས་ཙམ་གྱི་གྲུབ་མཐའ་སྟོན་པར་མཛད་དོ། ། བདེན་གྲུབ་ཀྱི་ཆོས་ཅུང་ཟད་ཀྱང་མེད་པ་ཉིད་ཀྱི་བྱ་བྱེད་འཐད་ཀྱི།
བདེན་གྲུབ་ལ་དེ་མི་འཐད་པར་འཛིན་པའི་བློ་གྲོས་མཆོག་དང་ལྡན་པ་རྣམས་ལ་དབུ་མའི་གྲུབ་མཐའ་བསྟན་ཏེ། དེ་ཡང་ཐ་སྙད་ཀྱི་འཇོག་ཚུལ་ལ་བལྟོས་ན། མདོ་སྡེ་སྤྱོད་པ་དང་། རྣལ་འབྱོར་སྤྱོད་པ་དང་། གྲགས་སྡེ་སྤྱོད་པ་རྣམས་སུ་གྲགས་པ་རྣམས་ལའང་དེ་བཞིན་ནོ། ། གཉིས་པ་ལ་མདོ་སྡེ་དང་། རྒྱུད་སྡེའི་མཆོག་དམན་ནོ། ། དང་པོ་ནི། དེ་དག་ནི་གྲུབ་མཐའ་སྨྲ་བའི་སྒོ་ནས་བཤད་ལ། གང་ཟག་བསམ་པ་སེམས་བསྐྱེད་ཀྱི་སྟོབས་མཆོག་དམན་གྱི་སྒོ་ནས་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཐོབ་ཕྱིར་དུ་སྤྱོད་པ་རླབས་པོ་ཆེ་དང་ཆོས་ཀྱི་བདག་མེད་རྒྱས་པར་སྒོམ་པ་དེ་བསྟན་པའི་མཆོག་ཏུ་ཤེས་ཀྱང་།
རང་ཉིད་ལྷག་བསམ་གྱི་ནུས་པ་ཞན་ཅིང་སྙིང་རྗེའི་བལྟོས་པ་ཆུང་བས། རང་ཉིད་གཅིག་པུ་འཁོར་བ་ལས་གྲོལ་ཕྱིར་དུ་ལམ་ལ་བརྩོན་པར་འདོད་པའི་ཉན་རང་གི་རིགས་ཅན་ལ། ཐེག་པ་དམན་པའི་ལམ་གྱི་རྣམ་པར་བཞག་པ་སྟོན་པར་མཛད་ལ། དེ་ལ་ཡང་། རང་ཉིད་གཞན་ལ་རག་མ་ལས་པར་བྱང་ཆུབ་མངོན་དུ་བྱ་བའི་ཕྱིར་དུ། མཁས་པར་བྱས་པའི་དངོས་པོ་དྲུག་ལ་མཁས་པ་ལ་སོགས་པའི་ཤེས་རབ་གཙོ་བོར་འདོད་པ། ང་རྒྱལ་ཤེས་ཆེ་བའི་རིགས་ལ་རང་རྒྱལ་དང་། གཞན་ལ་རག་ལས་ཤིང་། ཤེས་རབ་རླབས་ཆེ་བ་མ་ཐོབ་ཀྱང་ཤེས་རབ་ཟབ་པ་ཁོ་ནས་མྱུར་དུ་བྱང་ཆུབ་པར་འདོད་པ་ལ་ཉན་ཐོས་ཀྱི་ཐེག་པ་དང་། དེ་གཉིས་ཀྱིས་མ་ནུས་པའི་བསྟན་པ་ཁྱད་པར་ཅན་དུ་ཉམས་སུ་ལེན་པར་ནུས་པ་ལ་བྱང་ཆུབ་སེམས་དཔའི་ཐེག་པ་ལེགས་པར་བསྟན་ནོ། །
འདི་དག་ནི། དཔལ་མགོན་ཀླུ་སྒྲུབ་ཀྱིས་བརྡ་སྤྲོད་པ་དག་ཇི་ལྟ་བུར་ཞེས་སོགས་ཀྱི་དོན་ཡིན་ནོ། ། དེ་ལྟར་དབུ་མ་ཆེན་མོའི་རྟོགས་བྱའི་ཡུལ་སྤྲོས་བྲལ་ཟབ་མོ་དེ་ཉིད་ཡིད་ཤེས་འཁོར་དུ་འབྱུང་བའི་ཤེས་རབ་ཕལ་པ་ཞིག་གིས་བསྒོམ་གྱི། དབང་ཤེས་ཀྱི་འཁོར་དུ་འབྱུང་བའི་ཚོར་བ་བདེ་བ་ཤེས་རབ་ཏུ་བསྒྱུར་ནས་བསྒོམ་པར་མི་ནུས་པའི་གདུལ་བྱ་ལ་ཕར་ཕྱིན་གྱི་ཐེག་པ་ཆེན་པོ་བསྟན་ལ། དེ་བསྒོམ་པར་ནུས་པ་ལ་རྡོ་རྗེའི་ཐེག་པ་བསྟན་ཏོ། ། དེ་ལྟར་ན་མདོ་སྔགས་ཀྱི་ཁྱད་པར་ཡང་། སྦྱང་གཞི་ཤིན་ཏུ་རགས་པའི་ལུས་སེམས་རྫས་ཐ་དད་ཀྱི་ནང་ནས་གཙོ་བོར་སེམས་སྦྱོང་ཞིང་། སྦྱོང་བྱེད་སྙིང་རྗེ་དང་ཤེས་རབ་གཉིས་སློབ་ལམ་དུ་བློ་རྫས་གཅིག་པ་ལྟ་ཞོག་རྣམ་ཤེས་གཅིག་གི་འཁོར་དུ་ཅིག་ཅར་ཡང་མི་འབྱུང་མོད་ཀྱི། གཅིག་ལ་གཅིག་གིས་རྩིས་ཟིན་པ་ཙམ་ལ་ཐབས་ཤེས་དབྱེར་མེད་དུ་བྱས་པའི་ཤེས་རབ་གཙོ་བོར་བསྒོམ་ཞིང་། དེ་ཡང་སེམས་ལ་གནད་དུ་བསྣུན་པ་གཙོ་བོར་བྱས་ཏེ་བསྒོམས་ནས་སྦྱངས་པས།
སྦྱངས་འབྲས་སྐུ་གཉིས་རྫས་ཐ་དད་པའི་གཟུགས་སྐུ་གཙོ་བོར་བསྒྲུབ་པ་ཕར་ཕྱིན་གྱི་ཐེག་པ་དང་། སྦྱང་གཞི་ཤིན་ཏུ་ཕྲ་བའི་ལུས་སེམས་རྫས་གཅིག་གི་ནང་ནས་ལུས་གཙོ་བོར་སྦྱོང་ཞིང་། སྦྱོང་བྱེད་སྙིང་རྗེ་བདེ་བ་དང་། ཤེས་རབ་སྟོང་ཉིད་རྟོགས་པའི་ཡེ་ཤེས་གཉིས་ལམ་དུས་ནས་བློ་རྫས་གཅིག་གི་ངོ་བོར་བྱས་ནས་བསྒོམ་ཞིང་། དེ་ཡང་གཙོ་བོར་ལུས་ལ་གནད་དུ་བསྣུན་ནས་བསྒོམས་ཏེ་སྦྱངས་པས། སྦྱངས་འབྲས་སྐུ་གཉིས་རྫས་གཅིག་པའི་ཆོས་སྐུ་གཙོ་བོར་བསྒྲུབ་པ་རྡོ་རྗེའི་ཐེག་པ་ཡིན་ཏེ། མདོར་ན་རྡོ་རྗེའི་དོན་མི་ཕྱེད་པ་ཡིན་ལ། དེ་ཡང་རྒྱུ་ཐབས་དང་འབྲས་བུ་ཤེས་རབ་གཉིས་དབྱེར་མེད་ཀྱི་ཐ་སྙད་ཙམ་ཕར་ཕྱིན་ཐེག་པར་ཡང་བྱུང་མོད་ཀྱི། རྡོ་རྗེ་ལྟར་དབྱེར་མི་ཕྱེད་པ་སྟེ། དེ་ཡང་འདིས་འགྲོ་བ་ལམ་དང་།
འདིར་འགྲོ་བ་འབྲས་བུའི་ཐེག་པ་གཉིས་ཀ་ལ་མི་ཕྱེད་པའི་དོན་རྫོགས་པར་ཚང་བའི་དོན་ལ་རྡོ་རྗེ་ཐེག་པར་འཇོག་དགོས་པས་སོ། ། དེ་ཡང་བདེ་བ་ནི་ཚོར་བ་ཡིན་པས་དེ་ཤེས་རབ་དང་ངོ་བོ་ཤིན་ཏུ་མི་མཚུངས་པས་ན། ཕར་ཕྱིན་ཐེག་པར་ཡེ་མ་བཤད་པའི་མན་ངག་ཁྱད་པར་ཅན་གྱིས་ཤེས་རབ་ཀྱི་ངོ་བོར་གསར་དུ་བསྐྱེད་ལ། དེ་ཡང་ཡིད་ཤེས་འཁོར་གྱི་བདེ་བའང་དེར་བསྐྱེད་པ་སྲིད་མོད་ཀྱི། གཙོ་བོ་ནི་དབང་ཤེས་འཁོར་གྱི་བདེ་བ་ལ་བྱ་ལ། དེ་ཡང་རྒྱུད་སྡེ་བཞིའི་བྱ་སྤྱོད་གཉིས་མིག་ཤེས་དང་། གོང་མ་གཉིས་ལུས་ཤེས་སོ། ། དེ་ཡང་ཁ་ཅིག་འདོད་ལྷའི་འཁྲིག་པ་དང་བསྟུན་ནས་བལྟ་བ་ལ་བྱ་བ་དང་། དགོད་པ་ལ་སྤྱོད་རྒྱུད་སྦྱོར་མོད་ཀྱི། དེ་ནི་མ་ཡིན་ཏེ།
དགོད་པ་ནི་མས་རིམ་གྱིས་སྦྱར་བ་ཤ་སྟག་སྣང་བའི་ཕྱིར་རོ། ། དེས་ན་མིག་ཤེས་རབ་ཀྱིས་ལྷ་ཕོ་མོའི་བྱད་བཞིན་ལ་བལྟས་ནས་དགོད་པ་དང་། བདེ་བ་སྐྱེ་པའི་གནས་ཁྱད་པར་བ་ལ་བལྟས་པའི་བདེ་བའོ། ། གོང་མ་གཉིས་ནི། ཕྱག་རྒྱའི་ཕྱིའི་རེག་པ་ལ་འཁྱུད་པ་ཙམ་དང་། ནང་གི་ན་ར་སི་ཀའི་རྩའི་རེག་པ་ཁྱད་པར་བ་ལ་ནང་དུ་རག་པ་ལས་བྱུང་བའི་བདེ་བ་ཤེས་རབ་ཁྱད་པར་ཅན་དུ་བསྒྱུར་བ་ཉིད་རྡོ་རྗེ་ཐེག་པའི་དོན་དུ་ཟུངས་ཤིག དེ་ལྟར་ན་སྡུག་བསྔལ་གྱི་མཐར་ཐུག་མནར་མེད་པའི་དམྱལ་བའི་སྡུག་བསྔལ་དེ་ལུས་ཚོར་ཡིན་པ་བཞིན་དུ་བདེ་བའི་མཐར་ཐུག་སྲེད་པ་མཐའ་དག་ཟད་པའི་བདེ་བའང་ལུས་ཚོར་ཡིན་པར་གྲུབ་བོ། ། འོ་ན་ཆོས་མངོན་པ་རྣམས་སུ་དབང་ཤེས་ངོ་བོ་ཉིད་ཀྱི་རྣམ་གཡེང་ཁ་ཕྱིར་བལྟས་སུ་བཤད་པས། དེ་ལམ་གྱི་གཙོ་བོར་གྱུར་པའི་མཉམ་གཞག་ཡེ་ཤེས་སུ་ཇི་ལྟར་རུང་ཞེ་ན། རྒྱུ་མཚན་དེ་ཉིད་ཀྱིས་ན་མདོ་སྔགས་ཀྱི་ཁྱད་པར་རོ། །
དེར་མ་ཟད་མཛོད་འགྲེལ་དུ་དཔེ་སྟོན་སྡེ་པ་སོགས་ཀྱང་བསམ་གཏན་གྱི་ཡན་ལག་ཏུ་ཏིང་ངེ་འཛིན་གྱི་ཁྱད་པར་ལས་སྐྱེས་པའི་ནང་རེག་གི་ཡུན་བདེ་བ་འབྱུང་བར་ཡང་བཤད་དོ། ། དེ་དག་ནི་རང་བཟོས་སྦྱར་བ་ཡང་མ་ཡིན་ཏེ། རྒྱུད་སྡེ་རྣམས་སུ། ལུས་ལ་ཡེ་ཤེས་ཆེན་པོ་གནས། ། ཞེས་སོགས་ལུས་ཉིད་སྦྱང་གཞི་སོགས་སུ་བཤད་པ་མང་ལ། ཁྱད་པར་སྒྲུབ་ལེའི་ཚིགས་བཅད་ཉིས་བརྒྱ་པར། གྲུབ་མཐའི་རིམ་པ་བཤད་པའི་མཇུག་ཏུ། དེས་ན་གཙོ་བོས། གང་ཞིག་འཕོ་མེད་ལྷན་སྐྱེས་ལུས་ཀྱི་བདེ་བ་འདི་ནི་སྔགས་ཀྱི་ཐེག་པར་བསྟན། ། ཅེས་ཤིན་ཏུ་གསལ་བ་དང་།
ཤེས་རབ་ཕལ་པས་སྟོང་ཉིད་བསྒོམ་པ་ཐར་ལམ་མཐར་ཐུག་ཏུ་མི་རུང་བར་ཡང་། དེའི་ཉིས་བརྒྱ་ཉེར་བརྒྱད་པར། ཤེས་རབ་གཞན་གྱིས་མི་གྲོལ་བར་བཤད་ནས། གང་ཞིག་མཁའ་ཡི་ཤེས་རབ་ལ་འཁྱུད་ལྷན་སྐྱེས་བདེ་ལ་གནས་པའི་རང་སེམས་འདི་ནི་ཐར་པ་སྟེར། ། ཞེས་གསལ་བར་གསུངས་སོ། ། ཡེ་ཤེས་ལེའུར་ཡང་མང་ངོ་། ། དེས་ན་མདོ་སྔགས་ཀྱི་ཁྱད་པར་བོད་སྔ་མ་རྣམས་ཀྱིས་བཞག་པ་ནི་ཕྱིས་ཀྱི་མཁས་པས་བཀག་པ་ལྟར་གནས་ལ། དེས་རང་ལུགས་སུ་བཞག་པའི་སངས་རྒྱས་ཀྱི་གཟུགས་སྐུ་དང་རྣམ་པ་མཐུན་པར་སྒོམ་པ་མེད་པ་དང་ཡོད་པར་བཤད་པ་ཡང་མི་འཐད་དེ། གཟུགས་སྐུའི་རྣམ་པ་བསྒོམ་པ་ཙམ་གྱིས་ཆོག་ན་མདོ་ཕྱོགས་ནའང་མང་ལ། རང་གཟུགས་སྐུར་བསྒོམ་པ་ལ་བྱེད་ན།
བྱ་རྒྱུད་ལ་མ་ཁྱབ་ཅིང་། ཆོས་སྐུ་ལའང་མཚུངས་ཏེ། མདོ་ལ་ཆོས་སྐུའི་འཛིན་སྟངས་བསྒོམ་པ་ཙམ་ཡོད་ཀྱང་ཆོས་སྐུའི་ངོ་བོ་བསྒོམ་པ་མེད་དེ། ཆོས་སྐུའི་ངོ་བོ་བདེ་སྟོང་མཐར་ཐུག་ཡིན་པས་སོ། ། དེས་ན་ཆོས་སྐུའི་ངོ་བོ་བསྒོམ་པ་མེད་པ་དང་ཡོད་པ་མདོ་སྔགས་ཀྱི་ཁྱད་པར་བསྡུས་པའོ། ། གང་དག་མདོ་སྔགས་ལ་ཁྱད་པར་ཤིན་ཏུ་མང་བ་བཞག་པའི་མཐར། སྨན་བླ་ལྟ་བུ་མདོ་སྔགས་གཉིས་ཀ་ཡིན་པས་མི་འགལ་ལོ་ཞེས་ཟེར་བ་ནི་རིགས་པ་མི་ཤེས་པར་ཟད་དོ། ། སྐྱོན་མེད་དེ་མདོ་ཕལ་པ་ལས་ཁྱད་པར་འཕགས་སོ་ཞེས་ཟེར་ན། མདོ་དང་སྔགས་ཀྱི་ཁྱད་པར་དཔྱོད་པའི་སྐབས་སུ་མདོ་སྔགས་གཞི་མཐུན་དུ་ཁས་བླངས་པ་ནི་ཁྱད་པར་མེད་དོ་ཞེས་སྨྲས་པ་ཡིན་ནོ། ། གཙོ་ཕལ་ཙམ་གྱི་དབྱེ་བར་མི་ནུས་ཏེ།
རབ་བྱུང་ཕལ་པ་ལས་ཁྱིམ་པ་མཆོག་ལྷག་པ་དུ་མ་སྲིད་ཀྱང་། དེ་གཉིས་མི་འགལ་བར་འདོད་པ་ལས་བླུན་པ་སུ་ཞིག་འབྱུང་། དེ་བཞིན་དུ་མི་དང་དུད་འགྲོ་སོགས་ལའང་སྦྱར་རོ། ། འོ་ན་རང་ལུགས་ལ་སྨན་བླ་ལྟ་བུ་མདོ་སྔགས་གང་དུ་བྱེད་ཅེ་ན། མདོ་ཡིན་ཏེ། མ་ཡིན་ན་མདོ་ལུགས་ཀྱི་ཆོ་ག་མི་སྲིད་པར་འགྱུར་བའི་ཕྱིར་དང་། དཀྱིལ་འཁོར་བཤད་ཀྱང་། རྡོ་ར་མེ་རི་ལ་སོགས་པའི་སྲུང་འཁོར་དང་། བྱ་བ་སྤྱིའི་རིགས་གསུམ་གང་རུང་དང་འབྲེལ་བའི་ཆོ་ག་གང་ཡང་ཞི་འཚོས་མ་སྦྱར་བའི་ཕྱིར་དང་། གང་དག་རང་ལྷར་བསྒོམས་པ་མེད་ན་རྒྱུད་སྡེ་མ་ཡིན་པས་ཁྱབ་པ་ལེགས་པར་བཅས་ནས།
སྨན་བླའི་མདོ་དང་ཆོ་ག་སོགས་རྒྱུད་དུ་འདོད་པ་དེ་དག་ནི་མི་རིགས་པར་བླུན་པོས་ཀྱང་ཤེས་སོ། ། དེས་ན་མཁས་རློམ་ཁ་ཅིག བདག་གིས་གསང་སྔགས་མདོ་སྡེའི་ཚུལ་དུ་བཤད། ། ཅེས་པ་དང་། མདོ་སྡེ་འདི་ནི་ཉན་བྱེད་ན། ། ཞེས་སོགས་དང་། དེ་ཉིད་འདུས་པའི་རྩ་རྒྱུད་ལ་ཐེག་པ་ཆེན་པོའི་མདོ་ཞེས་སོགས་བཤད་པ་དང་། སྒྲུབ་ཐབས་མདོ་དང་བསྲེས་པ་ཞེས་པའི་མདོ་དེ་གསང་འདུས་རྩ་བཤད་ཀྱི་རྒྱུད་ལ་གསུངས་པ་སོགས་མང་བས། མདོ་རྒྱུད་མི་འགལ་ཞེས་ཟེར་བ་དང་། དེ་བས་ཀྱང་རློམ་པ་མཁས་པར་རློམ་པ་དག
འགལ་ཡང་སྡེ་སྣོད་གསུམ་གྱི་ནང་ནས་མདོ་སྡེའི་སྡེ་སྣོད་དུ་སྡུད་པ་ཡིན་པར་ལུང་དེ་དག་གིས་བསྟན་ཏོ། ། ཞེས་ཟེར་བ་ལ་ནི། འོ་ན་ཀ་ལཱ་པའི་མདོ་དང་། ཙནྡྲ་པའི་མདོ་དང་། ཚད་མ་མདོ་དང་། ཙ་ར་ཀའི་མདོ་ཞེས་སོགས་བཤད་པས་དེ་དག་དང་། ནང་རིག་གི་མདོ་དང་མི་འགལ་བའམ། འགལ་བ་ཡང་མདོ་སྡེའི་སྡེ་སྣོད་དུ་སྡུད་དགོས་པར་འགྱུར་རོ། ། ཁ་ཅིག་གསང་སྔགས་མདོ་སྡེའི་སྡེ་སྣོད་མ་ཡིན་གྱི། སྡེ་སྣོད་གསུམ་གྱི་བརྗོད་བྱ་རྣམས་འཐོར་ནས་དཀྱུས་གཅིག་ཏུ་མེད་པས།
ལྷག་པ་ཚུལ་ཁྲིམས་སྟོན་པའི་ཆ་རྣམས་འདུལ་བའི་སྡེ་སྣོད་ཡིན་པ་སོགས་སྦྱར་ནས་སྡེ་སྣོད་གསུམ་ཀས་བསྡུས་སོ་ཞེས་ཟེར་བ་ནི། བློ་གྲོས་ཞིབ་མོར་རློམས་ནས་རང་ཉིད་མཁས་པར་གོ་བར་བྱེད་འདོད་ནས་མི་མཁས་པ་གསལ་བར་བྱས་པ་ཡིན་ཏེ། དེ་ལྟ་ན་ཕར་ཕྱིན་ཐེག་པའི་སྡེ་སྣོད་གསུམ་པོ་རེ་རེ་ཡང་སྡེ་སྣོད་གསུམ་ཆར་ཡིན་པར་འགྱུར་བ་དང་། དྲང་དོན་ངེས་དོན་གྱི་མདོ་སྡེ་རྣམས་ཀྱང་རེ་རེ་བཞིན་དྲང་ངེས་གཉིས་ཀ་ཡིན་པར་ཐལ་བ་ལ་ལན་ཅུང་ཟད་ཀྱང་མེད་པའི་ཕྱིར་རོ། ། དེ་ལྟར་འདོད་ན་མི་ལྐུགས་པ་ཡང་མི་དང་དུད་འགྲོ་གཉིས་ཀར་དུ་འགྱུར་བ་དང་། ས་རློན་པ་ཡང་ས་ཆུ་གཉིས་ཀར་དུ་འགྱུར་བ་སོགས་ཤིན་ཏུ་མང་ངོ་། ། དེ་དག་གཙོ་ཆེ་བའི་སྒོ་ནས་འཇོག་དགོས་ཏེ། མཚན་ཉིད་ཐ་དད་པས་སོ། ། ཞེ་ན་འདིར་ཡང་ཀུན་ཏུ་མཚུངས་སོ། ། གཉིས་པ་ནི།
འོ་ན་རྒྱུད་སྡེ་བཞི་པོ་གདུལ་བྱའི་དབང་གིས་ཇི་ལྟར་གསུངས་ཤེ་ན། འདི་ལ་ཁ་ཅིག་མི་རིགས་བཞི་དང་གྲུབ་མཐའ་བཞི་ལ་སོགས་པའི་དབང་གིས་བཞག་པའི་རྣམ་གཞག་མང་པོ་གསུང་བ་ནི་སྙིང་པོ་མེད་ལ། སྔགས་ཀྱི་རིམ་པས་གདུལ་བྱ་མཆོག་དམན་གྱི་དབང་གིས་གསུངས་པ་ཁོ་ན་ཡིན་ཏེ། གུར་དུ། དམན་པ་རྣམས་ལ་བྱ་བའི་རྒྱུད། ། བྱ་མིན་རྣལ་འབྱོར་དེ་ལྟག་ལ། ། རྣལ་འབྱོར་མཆོག་ནི་སེམས་ཅན་མཆོག ། རྣལ་འབྱོར་བླ་མེད་དེ་ལྟག་ལ། ། ཞེས་གསུངས་པ་ལྟར་གདུལ་བྱ་ཕར་ཕྱིན་ཐེག་པའི་ལམ་ཐུན་མོང་བ་ཐམས་ཅད་རྒྱུད་ལ་རྫོགས་པར་སྐྱེས་ཀྱང་། རང་དང་ལྷ་གཉིས་མཆོག་དམན་ཤིན་ཏུ་ཆེ་བར་འཛིན་པའི་དབང་གིས་རང་ཉིད་དམ་ཚིག་པ་ཙམ་དུ་ཡང་བསྒོམ་མི་ནུས་ཤིང་།
ཁྲུས་དང་གཙང་སྦྲ་དང་སྨྱུང་གནས་ལ་སོགས་པ་གཙོ་བོར་བྱས་པའི་ལྷ་བསྒྲུབ་པར་འདོད་པ་ལ། ཐུན་མོང་གི་སྡོམ་པ་བཟུང་སྟེ་ཆུ་ཅོད་པན་གྱི་དབང་ཙམ་བསྐུར་ནས་ལམ་གྱི་ངོ་བོ་དགོད་པའི་བདེ་སྟོང་སྦྱར་ནས་ལམ་གྱི་ཁྱད་པར། སྟོང་པ་སྒྲ་གཟུགས་ཡི་གེ་དང་། ། ཕྱག་རྒྱ་མཚན་མ་ལྷ་རུ་བསྒོམ། ། ཞེས་པ་ལྟར་སྟོང་པའི། སྒྲའི། ཡི་གེའི། གཟུགས་ཀྱི། མཚན་མའི། ཕྱག་རྒྱའི་ལྷ་སྟེ།
ལྷ་དྲུག་གམ་བདུན་དུ་བགོས་ནས་རས་བྲིས་ལྟ་བུ་བསྒྲུབས་ཏེ། ཕྱག་རྒྱ་དང་སྔགས་དང་ཏིང་ངེ་འཛིན་གྱི་མཆོད་བསྟོད་བཟླས་པ་སོགས་བྱེད་ཅིང་། རང་གི་སྙིང་གར་ས་བོན་ཙམ་ལ་བརྟེན་པའི་མེར་གནས་ཀྱི་དང་། སྒྲར་གནས་ཀྱི་དང་། སྒྲ་མཐར་ཐར་པ་སྟེར་བའི་བསམ་གཏན་རྣམས་སྟོན་པར་བྱེད་པ་བྱ་བའི་རྒྱུད་གསུངས་ཏེ། དེ་ལ་བྱ་བ་སྤྱིའི་ཆོ་ག་ལ། སྒྲུབ་ཐབས་སྟོན་པ་ལེགས་གྲུབ་དང་། དཔུང་བཟང་། དཀྱིལ་ཆོག་སྟོན་པ་གསང་བ་སྤྱི་རྒྱུད། བྱ་བ་སོ་སོའི་ཆོ་ག་ལ་རིགས་དྲུག་གི་དང་པོ་དེ་བཞིན་གཤེགས་པའི་རིགས་ལ་རིགས་ཀྱི་གཙོ་བོ་ཤཱཀ་ཐུབ་ཡིན་པས་དེའི་སྒྲུབ་ཐབས་སྟོན་པ་དམ་ཚིག་གསུམ་བཀོད།
རིགས་ཀྱི་འཁོར་ལོས་སྒྱུར་བ་འཇམ་དབྱངས་ཡིན་པས་དེའི་འཇམ་དཔལ་རྩ་རྒྱུད། དཔའ་བོ་གཅིག་གྲུབ་སོགས། རིགས་ཀྱི་ཡུམ་གྲྭ་ལྔ་དང་འོད་ཟེར་ཅན། རིགས་ཀྱི་གཙུག་ཏོར་གདུགས་དཀར་རྣམ་རྒྱལ་དྲི་མེད་འབར་བ། རིགས་ཀྱི་སེམས་དཔའ་བྱམས་པའི་མཚན་བརྒྱ་སོགས། རིགས་ཀྱི་ཁྲོ་བོ་མི་གཡོ་བ། ཁྲོ་མོ་དབྱངས་ཅན་མ་སོགས་སོ། ། པདྨའི་རིགས་ཀྱི་གཙོ་བོ་ཚེ་དཔག་མེད། འཁོར་ལོས་སྒྱུར་བ་སྤྱན་རས་གཟིགས། ཡུམ་སྒྲོལ་མ།
སེམས་དཔའ་ནམ་སྙིང་སོགས། ཁྲོ་བོ་རྟ་མགྲིན་སོགས། ཁྲོ་མོ་ལུ་གུ་རྒྱུད་སོགས་སོ། ། རྡོ་རྗེའི་རིགས་ཀྱི་གཙོ་བོ་མི་འཁྲུགས་པ། འཁོར་ལོས་སྒྱུར་བ་ཕྱག་ན་རྡོ་རྗེའི་རིགས་པ་མཆོག་དང་རྣམ་འཇོམས་སོགས། ཡུམ་ཁྲོ་གཉེར་ཅན། སེམས་དཔའ་སྒྲིབ་སེལ་སོགས། ཁྲོ་བོ་སྟོབས་པོ་ཆེ་སོགས། ཁྲོ་མོ་ལོ་མ་གྱོན་མ་སོགས་ཏེ། དེ་ལྟར་འཇིག་རྟེན་ལས་འདས་པའི་རིགས་གསུམ་མོ། །
འཇིག་རྟེན་པའི་རིགས་ལ། ནོར་བུའི་རིགས་དང་། ལྔས་རྩེན་གྱི་དང་། བན་གླང་གི་རིགས་རྣམས་ཀྱི་གར་མཁན་མཆོག་དང་སྣོད་གནས་དབང་པོའི་རྟོག་པ་སོགས་ཏེ། མདོར་ན་བོད་དུ་འགྱུར་བའི་རྒྱུད་འབུམ་པོ་ཏི་བཅུ་དྲུག་ཙམ་ཡོད་པའི་ཕྱེད་ལྷག་ཙམ་བྱ་རྒྱུད་དུ་བཞུགས་མོད་ཀྱི། དེ་དག་གི་ནང་ན་རང་ཉིད་ལྷར་བསྒོམ་པའི་ཚིག་ཟུར་ཙམ་ཡང་མེད་དོ། ། བསམ་གཏན་ཕྱི་མ་ན་ཡོད་དོ་ཞེ་ན། དེ་ནི་རྣམ་སྣང་མངོན་བྱང་གི་རྒྱུད་ཕྱི་མ་ཡིན་པས་བྱ་རྒྱུད་ལ་མི་ཕན་ཞིང་། དེའི་རྩ་བ་ན་རང་ལྷར་བསྒོམ་པ་མི་གསལ་ལོ། ། སངས་རྒྱས་གསང་བའི་འགྲེལ་པར་གསལ་ལོ་ཞེ་ན།
དེ་ནི་བྱ་སྤྱོད་ཐུན་མོང་གི་རྣམ་གཞག་ཏུ་ཀུན་ལ་གྲགས་ཤིང་གྲུབ་ལ། གཞན་ཡང་བཅུ་གཅིག་ཞལ་དང་། གདུགས་དཀར་སོགས་ལ་རང་ལྷར་བསྒོམ་པར་མཛད་པའི་རྒྱ་གཞུང་མང་པོ་ཡོད་པ་རྣམས་ཀྱང་ལྷ་བྱ་རྒྱུད་ནས་གསུངས་པ་དེ་ཆོ་ག་རྣལ་འབྱོར་རྒྱུད་དང་མཐུན་པར་ཉམས་སུ་ལེན་པའི་རྣམ་གཞག་ཤ་སྟག་ཡིན་པས་རྒྱུད་དེའི་ལྷ་དང་ཆོ་ག་གཉིས་མ་འདྲེས་པར་མཛོད་ཅིག གཞན་དུ་ན་རྒྱུད་སྡེ་བཞིའི་ལྷ་ཚོགས་ལ་ད་ལྟར་ཀུན་གྱིས་ནང་མཆོད་འབུལ་བ་རྣམས་ཇི་ལྟར་འགྱུར་བསམ་དགོས་སོ། ། དེ་དག་ཏུ་མ་ཟད་ཡེ་ཤེས་རྡོ་རྗེ་ཀུན་ལས་བཏུས་སུ་རང་ཉིད་ལྷའི་སྙེམས་པ་དང་། ཡེ་ཤེས་སེམས་དཔའི་བདེ་བ་དམ་པ་མེད་པ་སོགས་བྱ་རྒྱུད་ཀྱི་མཚན་ཉིད་དུ་གསུངས་པ་དེས་བྱ་རྒྱུད་ལ་མ་ཁྱབ་ན། རྒྱུད་གཞན་གྱི་མཚན་ཉིད་དེར་གསུངས་པ་རྣམས་ཀྱང་མ་ཁྱབ་པར་འགྱུར་བས་རྒྱུད་ཀྱི་མཚན་ཉིད་འཇོག་པ་པོ་རྡོ་རྗེ་འཆང་ལས་མཁས་པ་ཁྱོད་ལ་ཕྱག་འཚལ་ལོ། ། གདུལ་བྱ་གཉིས་པ་ཕྱིའི་སྤྱོད་པ་ཁོ་ན་གཙོ་བོར་མི་བྱེད་ཀྱི་དེ་དང་ནང་གི་རྣལ་འབྱོར་ཆ་མཉམ་དུ་སྦྱོང་ནུས་ཤིང་། རང་ཉིད་དམ་ཚིག་པ་ཙམ་དུ་བསྒོམ་ནུས་ཀྱང་། ཡི་དམ་ལ་མཆོག་དམན་ཚོད་འཛིན་པའི་དབང་གིས་ཡེ་ཤེས་པ་དང་དབྱེར་མེད་ལྟ་ཅི་སྨོས།
ཡེ་ཤེས་པ་འཇུག་པ་ཙམ་ཡང་མི་ནུས་པ་ལ་སྡོམ་པ་སྔར་བཞིན་བཟུང་ནས་ཆུ་དང་ཅོད་པན་གྱི་སྟེང་དུ་རྡོར་དྲིལ་མིང་གསུམ་གྱི་དབང་བསྐུར་ནས་ལམ་གྱི་ངོ་བོ་བལྟས་པའི་བདེ་སྟོང་སྦྱར་ནས་ལམ་གྱི་ཁྱད་པར། རང་ལྷར་བསྒོམ་པའི་མདུན་དུ་རང་འདྲའི་ཡེ་ཤེས་པ་སྤྱན་དྲངས་ཏེ། ཕྱིའི་བཟླས་བརྗོད་ནང་གི་བཟླས་བརྗོད་གཉིས་ཡན་ལག་བཞི་བཞི་དང་ལྡན་པར་བསྒོམ་པའི་ཚུལ་སྟོན་པ་རྣམ་སྣང་མངོན་བྱང་དང་ཕྱག་རྡོར་དབང་བསྐུར་བའི་རྒྱུད་ལ་སོགས་པ་སྤྱོད་པའི་རྒྱུད་བསྟན་པར་མཛད་དེ། རྒྱུད་སྡེ་འདི་ལ་ནི་རྡོ་རྗེའི་རིགས་ལས་གཞན་པའི་རིགས་ཀྱི་དབྱེ་བ་མ་གསུངས་སོ། ། རྒྱུད་སྡེ་དེ་གཉིས་ལ་རང་ཡེ་ཤེས་ཀྱི་ལྷར་བསྒོམ་པ་ཡོད་ན། ལྷ་སྐུ་ཕྱག་ཆེན་གྱི་དམ་ཚིག་སྦྱིན་པ་ཡོད་དགོས་ལ། དེ་ལྟ་ན་རྡོ་རྗེ་ཐུགས་དང་དྲིལ་བུ་གསུང་གི་དམ་ཚིག་ཀྱང་ཡོད་པར་འགྱུར་ཞིང་། དེ་ལྟ་ན་རྡོ་རྗེ་སློབ་དཔོན་གྱི་དབང་བསྐུར་བ་ཡོད་པར་འགྱུར། དེ་ལྟ་ན་སྔགས་སྡོམ་ཡོད་པར་འགྱུར་ཞིང་། དེའི་ཕྱིར་སྔགས་ཀྱི་རྩ་བཞིའི་ལྟུང་བ་ཡོད་པར་འགྱུར་ན།
རྒྱུད་སྡེ་དེ་གཉིས་ཀྱི་གླེགས་བམ་འདི་ཙམ་ཞིག་ནས་དེ་དག་གང་ཡང་མ་བྱུང་ཞིང་། རང་ལྷར་བསྒོམ་པ་ནན་གྱིས་བསྒྲུབ་པའི་རྒྱ་བོད་རང་རང་གིས་ཀྱང་དེ་དག་མེད་པར་འདོད་པས་ལེགས་པར་གསལ་ལོ། ། སྤྱིར་ཡང་ཚོགས་ལམ་རྫོགས་ནས་དེ་དང་རིགས་མཐུན་ཞིང་རྣམ་པ་འདྲ་ལ་ཁྱད་པར་ཅུང་ཟད་ཞུགས་པའི་སྦྱོར་ལམ་གྱི་ཐོག་མ་ནས་འཇུག་པར་རིགས་ཀྱི་ཚོགས་ལམ་རྫོགས་མ་ཐག་ཏུ་མཐོང་ལམ་དུ་འཇུག་མི་ནུས་པ་བཞིན་དུ། ཕར་ཕྱིན་ཐེག་པའི་མཐར་ཐུག་ལས་ཁྱད་པར་ཅུང་ཟད་ཀྱིས་ལྷག་པ་ལ་དང་པོར་ཞུགས་ནས་ཇེ་འཕེལ་དུ་འགྲོ་བ་འཐད་ཀྱི། དེ་མ་ཐག་ནས་རང་ཉིད་ཡན་ལག་བཞི་རྫོགས་ཀྱི་ཡེ་ཤེས་ཀྱི་ལྷ་སྐུར་བསྒོམ་པ་ནི་རིགས་པའི་ལམ་ལས་འདས་སོ། ། གདུལ་བྱ་གསུམ་པ། རང་ཉིད་སྐྱེད་ཆོག་ཁྱད་པར་ཅན་གྱི་སྒོ་ནས་དམ་ཚིག་པར་མཉམ་རྗེས་ཐམས་ཅད་དུ་བསྒོམ་ནུས་ཀྱང་། ཡི་དམ་ལ་མཆོག་དམན་ཅུང་ཟད་འཛིན་པའི་དབང་གིས་རྟག་ཏུ་དབྱེར་མེད་དུ་བསྒོམ་མི་ནུས་པར་མཉམ་གཞག་ཕྱག་རྒྱ་མ་དཀྲོལ་གྱི་བར་ལ་ཡེ་དམ་བསྲེ་བར་བྱེད་ཅིང་། དེ་ཡང་ཡེ་དམ་ཡུད་ཀྱིས་དབྱེར་མེད་དུ་བྱ་མི་ནུས་པར་ཆོས་དང་ལས་དང་དམ་ཚིག་དང་ཕྱག་རྒྱ་ཆེན་པོ་སྟེ་ཕྱག་རྒྱ་བཞིའི་སྒོ་ནས་རིམ་གྱིས་ཡུན་རིང་དུ་ཚེགས་ཆེན་པོས་རྒྱས་བཏབ་སྟེ་བསྲེས་ནས་བསྒོམ་ལ། དེ་ཡང་སྦྱང་གཞི་དང་སྦྱོར་མི་ནུས་པར་སྦྱངས་འབྲས་ཡེ་ཤེས་ལྔ་ལ་སོགས་པ་ལ་དམིགས་ཏེ་སྒོམ་པར་བྱེད་ཅིང་ཕྱག་རྒྱ་བཀྲོལ་ནས་ཡེ་ཤེས་པ་གཤེགས་ཏེ་དམ་ཚིག་པ་ཙམ་དུ་འཛིན་པའི་གང་ཟག་ལ་སྔགས་སྡོམ་ཡང་བཟུང་སྟེ།
སྡོམ་བཟུང་གི་ལྡོག་ཕྱོགས་ཀྱི་རྩ་ལྟུང་བཅུ་བཞི་ཙམ་བསྲུང་བའི་ཕྱིར་དུ་རིག་པའི་དབང་ལྔ་རྡོ་རྗེ་སློབ་དཔོན་གྱི་དབང་གསང་དབང་རྗེས་མཐུན་པ་དང་བཅས་པ་བསྐུར་ཏེ། དང་པོར་སྦྱོར་བ་དང་། དཀྱིལ་འཁོར་རྒྱལ་མཆོག་དང་ལས་རྒྱལ་མཆོག་སྟེ་མཚན་བཅས་ཀྱི་རྣལ་འབྱོར་དང་འཁྱུད་པའི་བདེ་སྟོང་སྦྱོར་བ་གཙོ་བོར་གྱུར་པའི་སྟོང་ཉིད་བསྒོམ་པ་མཚན་མེད་ཀྱི་རྣལ་འབྱོར་གྱི་རྒྱུད་བསྟན་ཏོ། ། དེ་ལ་ཡང་རྣལ་འབྱོར་དང་། རྗེས་སུ་རྣལ་འབྱོར་དང་། ཤིན་ཏུ་རྣལ་འབྱོར་དང་། རྣལ་འབྱོར་ཆེན་པོའི་རིམ་པ་བཞི་ལས། དང་པོ་ལ་རྩ་རྒྱུད་དེ་ཉིད་འདུས་པ། དེའི་ཐབས་ཀྱི་བཤད་རྒྱུད་རྩེ་མོ། ཤེས་རབ་ཀྱི་རྒྱུད་དཔལ་མཆོག་འཁོར་བཅས་ཆ་མཐུན་གྱི་རྒྱུད།
སྦྱོང་རྒྱུད་ཆ་གཉིས་སོགས་སོ། ། གཉིས་པ་ནི་འཇམ་དཔལ་སྒྱུ་དྲ། གསུམ་པ་ནི་གསང་བ་ཐིག་ལེ། བཞི་པ་ནི་ནོར་བུ་ཐིག་ལེ་སོགས་སོ། ། གདུལ་བྱ་གསུམ་པོ་དེ་དག་ནི་ཐ་མ་དང་འབྲིང་དང་རབ་ཏུ་ཤེས་པར་བྱ་ལ། རྒྱུད་སྡེ་དེ་གསུམ་ལ་ཟབ་ཟབ་ལྟར་སྣང་བ་ཇི་སྙེད་ཅིག་འབྱུང་ཡང་། བསྐྱེད་རིམ་དང་རྫོགས་རིམ་གྱི་རྣམ་པར་བཞག་པ་ཅུང་ཟད་ཀྱང་མེད་པས། རྡོ་རྗེ་ཐེག་པའི་གསང་བ་ཡོངས་སུ་མ་རྫོགས་པའི་ཕྱིར། ཕྱིའི་གསང་སྔགས་སུ་ལེགས་པར་གྲགས་སོ། ། ཡང་འོག་མ་གཉིས་ནི་སྟོན་པ་ཡང་རབ་བྱུང་གི་རྣམ་པས་གནས་ཀྱང་འཛམ་གླིང་གི་གནས་ཕལ་པ་རྣམས་སུ་གསུངས་ཤིང་།
སྔགས་ཀྱི་སྡོམ་པ་དང་རྩ་ལྟུང་ཡང་མེད་ལ། རང་ཉིད་ཡན་ལག་བཞི་རྫོགས་ཀྱི་ལྷར་བསྒོམ་པ་མེད་པས་ཤིན་ཏུ་ཡང་ཕྱི་ཡིན་པའི་ཕྱིར། ཕྱི་དང་གསང་བ་ཐེག་པ་གསུམ་ཞེས་པའི་འགྲེལ་པ་མན་སྙེར། ཕྱི་བྱ་སྤྱོད། གསང་བ་རྒྱུད་སྡེ་གོང་མ་གཉིས་སུ་བཤད་དོ། ། གདུལ་བྱ་བཞི་པ་དབང་པོ་རྣོན་པོའི་རྣོན་པོ། རྡོ་རྗེའི་སློབ་དཔོན་ཆེན་པོ་རྡོ་རྗེ་འཆང་དང་དབྱེར་མེད་དུ་འཛིན་པ་སོགས་ཐུན་མོང་མིན་པའི་དམ་སྡོམ་བསྲུང་བར་ནུས་ལ། རང་ཉིད་སངས་རྒྱས་ཐམས་ཅད་ཀྱི་ཡེ་ཤེས་ཀྱི་སྐུ་དང་དབྱེར་མེད་དུ་བསྒོམ་པར་ནུས་ཤིང་། ཕྱི་རོལ་གྱི་ལྷར་ཞེན་ཙམ་ཡང་རྟག་ཏུ་འགོག་ན་ཐ་མལ་གྱི་སྣང་ཞེན་ལྟ་སྨོས་ཀྱང་ཅི་དགོས། དེ་ཡང་ཐ་མལ་སྣང་ཞེན་གྱི་གཙོ་བོ་སྐྱེ་འཆི་བར་དོ་སྐུ་གསུམ་གྱི་ལམ་དུ་བསྒྱུར་ནས་ཚེ་འདིར་སྐུ་གསུམ་བསྒྲུབ་པར་ནུས་པ་ལ།
སྔགས་སྡོམ་བཟུང་ནས་ཐུན་མོང་མིན་པའི་རྩ་ལྟུང་བཅུ་བཞི་ཡན་ལག་དང་བཅས་པ་བསྲུང་བའི་ཕྱིར་དུ་བུམ་དབང་མཐའ་དག་གི་སྟེང་དུ་གསང་བ་དང་ཤེས་རབ་ཡེ་ཤེས་དང་དབང་བཞི་པ་ཡོངས་སུ་རྫོགས་པར་བསྐུར་ནས། ཏིང་ངེ་འཛིན་གསུམ་མམ་བསྙེན་སྒྲུབ་བཞིའམ། རྣལ་འབྱོར་བཞིའམ། རྡོ་རྗེ་བཞིའམ། ཡན་ལག་དྲུག་གིས་བསྡུས་པའི་སྔགས་སྐུའི་རྣལ་འབྱོར་རམ། རྟོག་པའི་རྣལ་འབྱོར། བསྐྱེད་རིམ་ཕྲ་རགས། ཡེ་ཤེས་ཀྱི་སྐུའི་རྣལ་འབྱོར་རམ། རྟོག་མེད་ཀྱི་རྣལ་འབྱོར་རྫོགས་པའི་རིམ་པ། མཐར་ཕྱིན་བྱེད་ཀྱི་སྤྱོད་པ་དང་བཅས་པ་རྣམས་ལམ་གྱི་ངོ་བོ།
གཉིས་སྦྱོར་གྱི་བདེ་སྟོང་སྦྱར་བ་དང་འབྲལ་མེད་དུ་བསྒོམ་ཞིང་། དེ་ཡང་དབང་གི་ཡེ་ཤེས་དབབ་པའི་དུས་ཉིད་ནས་བྱང་ཆུབ་མ་ཐོབ་ཀྱི་བར་དུ། ཡིད་ཀྱིས་གང་དྲན་དང་མིག་གིས་གང་མཐོང་སོགས་ཀྱི་ཡེ་ཤེས་པ་ཐམས་ཅད་རང་ལ་བཅུག་ནས་དབྱེར་མེད་དུ་བྱས་ཏེ་ཡེ་དམ་ལ་མཆོག་དམན་ཅུང་ཟད་ཀྱང་འཛིན་དུ་མི་རུང་བར་སྟོན་པའི་རྣལ་འབྱོར་ཆེན་པོ་བླ་མེད་རྣམས་བསྟན་ཏོ། ། དེས་ན་རྒྱ་བོད་གང་དག བླ་མེད་ཀྱི་སྐབས་སུ་ཡེ་ཤེས་པ་གཤེགས། དམ་ཚིག་པ་བདག་ལ་བསྡུ་ཞེས་བཤད་པ་ནི། ཡོ་གའི་ཆོ་ག་བླ་མེད་ལ་འཆུགས་པ་ཡིན་པས་རྣམ་པ་ཀུན་ཏུ་མི་རུང་སྟེ། བླ་མེད་ཀྱི་སྐབས་གང་དུའང་མདུན་བསྐྱེད་ཀྱང་རང་དང་དབྱེར་མེད་དུ་བྱས་པ་དང་། དེའི་གསལ་ཁ་མ་བྱས་ཀྱང་། ཉེར་བསྡུའི་སྐབས་སུ་ཡེ་དམ་ཅུང་ཟད་ཀྱང་མ་ཕྱེ་བར་བདག་ཉིད་ཀྱི་ལུས་དཀྱིལ་ལམ།
དེ་མེད་པ་ལ་རྡོ་རྗེ་གསུམ་མམ། སྙིང་ག་ལ་སོགས་པར་བསྡུ་པ་ཁོ་ན་བཤད་པའི་ཕྱིར། དེས་ན་ཡི་དམ་ལ་ཤན་ཤུན་ཕྱེ་ནས་གསོན་བཤས་བྱེད་ནུས་པའི་སྔགས་པ་དེ་ལ་བླ་མེད་ཀྱི་རྣལ་འབྱོར་བའི་དྲི་ཙམ་ཡང་མི་བྲོའོ། ། དེའི་ཕྱིར་ཚོགས་ཞིང་རང་གནས་སུ་གཤེགས། ཞེས་ཟེར་བ་རྣམས་ཀྱིས་ཀྱང་རང་གནས་ཀྱི་གོ་རྒྱུ་ཁྱད་པར་ཅན་ཡོད་ན་མ་གཏོགས། རྒྱུད་སྡེ་འོག་མའི་ཆོ་གར་འགྱུར་རོ། ། འདི་དག་ལའང་ཤེས་བྱེད་ཀྱི་ལུང་རིགས་རྒྱས་པར་སྤྲོ་ནུས་མོད་ཀྱི་ཡི་གེ་མངས་ཀྱི་དོགས་ནས་དོན་གྱི་སྙིང་པོ་ཙམ་རེ་བཀོད་དོ། ། བླ་མེད་ཀྱི་གདུལ་བྱ་ལ་ཡང་སངས་རྒྱས་པའི་སྐུ་ཐུགས་ངོ་བོ་གཅིག་པའི་ཡན་ལག་བདུན་ལྡན་གྱི་རང་བཞིན་རྫོགས་པར་བློར་མི་ཤོང་། དེ་སྒྲུབ་བྱེད་ཟུང་འཇུག་གི་ལམ་རྣམས་ཀྱང་མིང་ཙམ་མ་གཏོགས་རང་བཞིན་ཡོངས་སུ་རྫོགས་པར་བསྒོམ་པར་མི་ནུས་པའི་གང་ཟག་ལ་རྣལ་འབྱོར་ཕ་མའི་རྒྱུད་སྡེ་གཉིས་བསྟན་ལ། དེ་རྣམས་ལེགས་པར་བློ་ལ་འཚམ་ཞིང་དབང་བཞི་པའི་ལམ་དང་འབྲས་བུ་ལ་ལྷག་པར་མོས་པ།
དེ་བཞིན་གཤེགས་པའི་གདུལ་བྱའི་མཐར་ཐུག་རྣམས་ལ་ནི་དབང་བཞི་པའི་ལམ་དང་འབྲས་བུ་མ་སྦས་མ་བསྒྲིབས་པར་ཤིན་ཏུ་གསལ་བར་སྟོན་པས། རྒྱུད་ཀྱི་སྒྲས་ཟིན་ལ་སྦས་དོན་སོགས་ཀྱི་བཤད་པ་བླ་མའི་མན་ངག་གིས་སྦྱར་མི་དགོས་པ་དེ་བཞིན་གཤེགས་པའི་བསྟན་པའི་མཐར་ཐུག་གཉིས་མེད་རྒྱུད་ཀྱི་རྒྱལ་པོ་བསྟན་པར་མཛད་དེ། ཕ་མ་གཉིས་ལའང་སྐུ་གཙོ་བོར་འཛིན་པ་ལ་ཕ་རྒྱུད་དང་། ཐུགས་གཙོ་བོར་འཛིན་པ་ལ་མ་རྒྱུད་བསྟན་ཏེ། དེ་ལྟར་ན་བླ་མེད་ཀྱི་རྒྱུད་སྡེ་ལ་རིགས་གསུམ་དུ་གནས་ཏེ། དེའི་བརྗོད་བྱ་གསུམ་ཚན་དུ་གནས་པའི་ཕྱིར་ཏེ། དབང་ལ་གསང་དབང་དང་ཤེས་རབ་ཡེ་ཤེས་དང་བཞི་པ་གསུམ། ལམ་ལ་སྒྱུ་ལུས་དང་། འོད་གསལ་དང་། ཟུང་འཇུག་གསུམ།
རང་མིང་ངམ་མིང་གཞན་གྱིས་བསྟན་པ་གསུམ། འབྲས་བུ་ལ་སྐུ་དང་ཐུགས་དང་། དེ་གཉིས་ཟུང་དུ་འཇུག་པ་གསུམ་དུ་གནས་པར་གསུངས་ཤིང་། ཕ་རྒྱུད་ཀྱི་གསང་དབང་གི་ལམ་སྒྱུ་ལུས་གཙོ་བོར་དང་། མ་རྒྱུད་ཀྱིས་ཤེས་རབ་ཡེ་ཤེས་ཀྱི་ལམ་བདེ་ཆེན་ནམ་འོད་གསལ་གཙོ་བོར་བསྟན་པར་གྲགས་ཤིང་ལེགས་པར་གྲུབ་ལ། རང་རང་ཡང་ཁས་ལེན་བཞིན་དུ་དབང་བཞི་པའི་ལམ་སྟོན་པའི་རྒྱུད་སྡེ་ཟུར་བ་མེད་པར་ཁས་ལེན་པའི་མཁས་པ་དུ་མ་ཞིག་སྔོན་བྱུང་ཞིང་ད་ལྟར་སྣང་བ་ནི་བདག་དང་འདོད་པ་མི་མཐུན་ནོ། ། ཅིས་ཏེ་གཉིས་སུ་མེད་རྒྱུ་ཐབས་ཤེས་རབ་གཉིས་ཡིན་ལ། དེ་ཡང་ཐབས་བདེ་ཆེན་དང་། ཤེས་རབ་སྟོང་ཉིད་རྟོགས་པ་ལ་བྱེད་པས་དེ་གཉིས་དབྱེར་མེད་མ་ཡིན་པའི་བླ་མེད་ཀྱི་རྒྱུད་མེད་པས་བླ་མེད་ཀྱི་རྒྱུད་ཐམས་ཅད་གཉིས་མེད་ཀྱི་རྒྱུད་ཡིན་ནོ་ཞེ་ན། འོ་ན་གཉིས་སུ་མེད་རྒྱུའི་ཐབས་སྙིང་རྗེ་དང་།
ཤེས་རབ་སྟོང་ཉིད་རྟོགས་པ་ལ་བྱེད་པས། དེ་གཉིས་དབྱེར་མེད་པ་ཡིན་པའི་ཐེག་ཆེན་མེད་པས་ཐེག་ཆེན་གྱི་མདོ་དང་རྒྱུད་སྡེ་འོག་མ་རྣམས་ཀྱང་གཉིས་མེད་ཀྱི་མདོ་དང་རྒྱུད་དུ་འགྱུར་རོ། ། དེས་ན་འདིར་གཉིས་མེད་ཀྱི་དོན་ནི། ཕ་མ་གཉིས་པོ་གང་རུང་རེ་རེར་ཕྱོགས་སུ་ལྟུང་བའི་སྒོ་ནས་ཕ་མ་གཉིས་སོ་སོ་བར་མེད་པ་ལ་བྱེད་པ་ཡིན་ཏེ། རྡོ་རྗེ་སེམས་དཔའ་མ་ནིང་གི་གོ་འཕང་ཞེས་ཤིན་ཏུ་གསལ་བར་བཤད་པའི་ཕྱིར་རོ། ། དེ་བཞིན་དུ་དེ་གཉིས་ཀྱི་བརྗོད་བྱ་གཉིས་ཆ་མི་མཉམ་པར་མེད་པ་ལ་ཡང་བཤད་དེ། རྒྱུ་སྟོང་གཟུགས་སམ། སྒྱུ་ལུས་དང་། འབྲས་བུ་བདེ་ཆེན་ནམ་འོད་གསལ་ཆ་མི་མཉམ་པ་མེད་པ་གཉིས་མེད་ཀྱི་དོན་དུ་དབང་མདོར་བསྟན་སོགས་སུ་བཤད་པའི་ཕྱིར་རོ། ། དེས་ན་གང་དག་སྒྱུ་ལུས་གཙོ་བོར་སྟོན་པ་ཕ་རྒྱུད་དང་།
འོད་གསལ་གཙོ་བོར་སྟོན་པ་མ་རྒྱུད་དུ་ལེགས་པར་ཁས་ལེན་བཞིན་དུ། དེ་གཉིས་ཆ་མཉམ་དུ་སྟོན་པ་གཉིས་སུ་མེད་པའི་རྒྱུད་དུ་མ་ཤེས་ཤིང་། ཆ་མཉམ་དུ་སྟོན་པའི་རྒྱུད་ཀྱི་མཚན་གཞི་མ་རྙེད་པ་ནི། སྔ་རབས་པ་དག་གིས་གཉིས་མེད་ཀྱི་དོན་ཐབས་ཤེས་གཉིས་མེད་ཙམ་ལ་བྱས་ནས། ཕ་མ་སོ་སོ་ལས་གཞན་པའི་གཉིས་མེད་ཀྱི་རྒྱུད་ཁས་བླངས་པ་རྣམས་ལ་དགག་པ་རྒྱས་པར་བྱེད་པའི་ང་རྒྱལ་གྱིས་ཤེས་རབ་ཀྱི་མིག་ལ་གནོད་པ་བྱས་པར་ངེས་སོ། ། དེ་ལྟར་ན་དམ་པ་དང་པོའི་སངས་རྒྱས་ནི། རྩ་འགྲེལ་མཐའ་དག་ཏུ་དབང་བཞི་པའི་ལམ་གསལ་བར་བྱེད་པ་ཁོ་ནས་རྒྱུད་སྡེ་གཞན་ལས་ཁྱད་པར་དུ་འཕགས་པར་ཡང་དང་ཡང་དུ་གསུངས་ཤིང་གསུངས་པ་ལྟར་ལེགས་པར་གྲུབ་པས་གཉིས་མེད་ཀྱི་རྒྱུད་དུ་ཁོ་བོ་ལེགས་པར་རྟོགས་ཀྱི། གཞན་དག་རྒྱུ་མཚན་ཁྱད་པར་ཅན་མེད་པར་རང་ཉིད་བློ་མོས་པ་ཙམ་ལ་བརྟེན་ནས་དུས་འཁོར་གཉིས་མེད་ཀྱི་རྒྱུད་དུ་འདོད་པ་དང་། དེ་བཞིན་རང་གང་མོས་ཀྱི་རྒྱུད་སྡེ་རེ་ལ་དེ་ལྟར་དུ་འདོད་པ་དག་གིས་ནི་ད་དུང་ང་རྒྱལ་སྤངས་ཏེ་མཁས་པ་བསྟེན་ན་ལེགས་སོ། ། དེ་ལྟར་ན་སྙིང་པོ་ཀྱེ་རྡོ་རྗེ་ཡང་བརྟག་པ་དང་པོ་འདིས་དབང་བཞི་པ་རྩལ་དུ་བཏོན་པ་ཙམ་ཞིག་གསང་བདེ་སོགས་ཀྱིས་མི་སྟོན་པས་འདི་ཡང་གཉིས་མེད་རྒྱུད་དུ་ཁས་བླང་བར་བྱའོ། །
དེ་དག་ནི་གཉིས་མེད་ཀྱི་རྒྱུད་བསྒྲུབ་པའི་སྒྲུབ་བྱེད་ཀྱི་གཙོ་བོ་ཡིན་ལ། ཕལ་པ་ནི་དུས་འཁོར་ལས་དུ་མ་འབྱུང་སྟེ། དེ་ཡང་འགྲེལ་ཆེན་སོགས་ནས་འབྱུང་བའི་ཕ་མའི་འཇོག་བྱེད་ཕལ་པ་རྣམ་དག་ཕུང་པོ་ལ་སྦྱོར་བ་ཕ་རྒྱུད། ཁམས་ལ་སྦྱོར་བ་མ་རྒྱུད། དེ་བཞིན་དུ་དཀྱིལ་འཁོར་འབྱུང་བཞི་རི་རབ་བསྒྱུར་ནས་བསྒོམ་པ་དང་། སྟེང་དུ་བསྒོམ་པ། ལྷ་གཙོ་འཁོར་ཀུན་བཞུགས་པ་དང་བཞེངས་པ། རྒྱན་རིན་པོ་ཆེ་དང་རུས་པ། དུར་ཁྲོད་མི་གསལ་བ་དང་གསལ་བ། ལས་ཐམས་ཅད་པ་ཕོས་བྱེད་པ་དང་མོས་བྱེད་པ་སོགས་བཤད་ལ།
དུས་འཁོར་དེ་རྣམས་ཕལ་ཆེར་ཆ་མཉམ་དུ་སྟོན་པས་ཕྱོགས་སུ་མ་ལྷུང་བར་གནས་པའི་ཡང་ཕྱིར་རོ། ། གང་དག་ནང་ལེའི་ལོ་གསུམ་ཕྱོགས་གསུམ་གྱི་ཞག་གི་གྲངས་དཔལ་ལྡན་རྒྱུ་སྐར་གྱི་དཀྱིལ་འཁོར་གྱི་ལྷ་གྲངས་ལ་སྦྱར་བའི་སྐབས་སུ་ལོ་གསུམ་ཉི་མའི་ལྷ་དང་ཕྱོགས་གསུམ་ཟླ་བའི་ལྷ་ཞེས་གཉིས་སུ་བསྡུས་ནས། ལོ་གསུམ་གྱི་ཞག་གྲངས་ལ་སྟོང་བརྒྱད་ཅུ་འབྱུང་བ་དེ་དུས་འཁོར་རྩ་བའི་ལྷ་ཡི་གྲངས་སུ་བགྲང་རྒྱུ་སྟོང་དང་གཉིས། དེའི་སྟེང་དུ་འཁོར་ལོ་སྡོམ་པའི་རྣལ་འབྱོར་མ་སོ་དྲུག་ཐབས་བཅས་དོན་གཉིས། ཕྱག་རྒྱ་དྲུག་རྣམས་དང་སྦྱར། ཕྱོགས་གསུམ་གྱི་ཞག་ཞེ་ལྔ་པོ་འཕོ་ཆེན་བཅུ་གཉིས་ཀྱིས་བསྒྱུར་བའི་ལྔ་བརྒྱ་བཞི་བཅུ་པོ་འདུས་པ་དྲུག་དང་སྒྱུ་འཕྲུལ་དྲ་བ་གསུམ་གྱི་ལྷ་གྲངས་དང་སྦྱར་ནས་ཟླ་བ་ཕ་རྒྱུད་དང་། ཉི་མ་མ་རྒྱུད་དུ་བཤད་པས་དུས་འཁོར་མ་རྒྱུད་དུ་གྲུབ་བོ་ཞེས་ཟེར་བ་ནི་དེ་ཉིད་ཀྱིས་གཉིས་མེད་དུ་གྲུབ་སྟེ། ཕ་རྒྱུད་མ་རྒྱུད་ཀྱི་ལྷ་མཐའ་དག་འདུས་པའི་དཀྱིལ་འཁོར་དེ་དུས་འཁོར་གྱི་དཀྱིལ་འཁོར་ཡིན་པའི་ཕྱིར་རོ། ། གཞན་ཡང་དེ་ལྟ་ན། དུས་འཁོར་ཕ་རྒྱུད་དུ་འགྱུར་ཏེ།
ཡེ་ཤེས་ལེའུར། ལྷ་ཕོས་ལས་ཐམས་ཅད་པ་བྱེད་པ་ཕ་རྒྱུད་དང་། མོས་ལས་ཐམས་ཅད་པ་བྱེད་པ་མ་རྒྱུད་དུ་གསུངས་པ་གང་ཞིག དུས་འཁོར་གྱི་ལས་ཐམས་ཅད་པ་རྡོ་རྗེ་ཤུགས་ཡིན་པའི་ཕྱིར་རོ། ། དེ་ནི་ཕ་རྒྱུད་ལ་དེ་ཤེས་ཆེ་བ་ཙམ་ལ་དགོངས་ཀྱི། དུས་འཁོར་ཕ་རྒྱུད་དུ་སྟོན་པ་མ་ཡིན་ནོ་ཞེ་ན། འོ་ན་མ་རྒྱུད་ལ་ཉི་མའི་ཆོས་ཤས་ཆེ་བ་ཙམ་ལ་དགོངས་ཀྱི། དུས་འཁོར་མ་རྒྱུད་དུ་སྟོན་པ་མ་ཡིན་ནོ། ། དེ་ལྟར་ན་ཐུན་མོང་དུ་ཐུན་མོང་མིན་པའི་ལམ་ཐམས་ཅད་ཀྱི་ཡང་རྩེ་བ་མཐར་ཐུག་པ་ནི་དོན་དམ་ངེས་དོན་གྱི་དབང་བཞི་པའི་ལམ་ཡིན་པར་དོན་ལ་གནས་ཤིང་ལུང་རིགས་དང་ཁས་བླངས་ཀྱིས་གྲུབ་པའི་ཕྱིར་ན་དེ་གཙོ་བོར་རྩལ་དུ་སྟོན་ནས་འཆད་པའི་གསུང་རབ་ལས་མཆོག་ཏུ་གྱུར་པ་ཅུང་ཟད་ཀྱང་མེད་པར་ཁོང་དུ་ཆུད་པར་བྱོས་ཤིག དེ་ཡང་འདི་ལྟར་ཕ་རྒྱུད་འདུས་པ་རྩ་བཤད་དང་།
མ་རྒྱུད་བདེ་མཆོག་རྩ་བཤད་སོགས་སུ་ནི། བཞི་པ་དེ་ཡང་དེ་བཞིན་ནོ་ཞེས་སྦས་ནས་བཤད་པར་ཀུན་ལ་གྲགས་ཤིང་། གཞན་དུ་སྦས་པ་འདིར་གསལ་བར་བསྟན་ནོ་ཞེས་རྩ་འགྲེལ་ཀུན་ཏུ་ལན་མང་དུ་འབྱུང་ཞིང་། ཁྱད་པར་བཞི་པའི་ངེས་དོན་སྟོན་པའི་རྒྱུད་ནི། མཚན་ཡང་དག་པར་བརྗོད་པ་ལས་མཆོག་ཏུ་གྱུར་པ་མེད་ལ། དེ་ཡང་དུས་ཀྱི་འཁོར་ལོའི་རྩ་བའི་རྒྱུད་ཡིན་པའི་ཕྱིར་ཏེ། རྡོ་རྗེ་འཛིན་པའི་ཡེ་ཤེས་ཀྱི་སྐུ་མངོན་དུ་གྱུར་པའི་མཚན་ཡང་དག་པར་བརྗོད་པས་འཁྱུད་པ་རྒྱུད་ཐམས་ཅད་ཀྱི་རྡོ་རྗེའི་ཚིག་མངོན་དུ་གྱུར་པ། སངས་རྒྱས་རིན་ཆེན་ཟ་མ་ཏོག་ཁ་འབྱེད་པར་མཛད་པ་ཞེས་པས་དོན་དེ་དག་གསལ་བར་གསུངས་པའི་ཕྱིར་རོ། ། དེ་དག་གིས་ནི་རྒྱུད་འདི་བསྟན་པའི་མཆོག་ཏུ་བསྒྲུབ་པའི་སྒྲུབ་བྱེད་ལེགས་པར་བཀོད་པ་ཡིན་ལ།། ༈ །ད་ནི་དེ་ལ་རྩོད་པ་སྤང་བ་བརྗོད་པར་བྱ་སྟེ།
དེ་ཡང་མན་ངག་སྙེ་མར། འདི་ལ་གསུང་རབ་གཞན་དང་འགལ་བ་མང་བས་འདི་བྱེད་པ་པོའི་བྱང་སེམས་སུ་བཤད་པ་དེ་རྣམས་རིགས་གསུམ་མགོན་པོ་དངོས་མ་ཡིན་ནོ་ཞེས་མང་དུ་མཁྱེན་པ་རྣམས་གསུང་ཞེས་བཀོད་པའི་མང་དུ་མཁྱེན་པ་ནི་ཤཱནྟི་པ་ལ་ཟེར་ཞེས་གྲགས་ཤིང་། རྣམས་ཞེས་པས་གཞན་ཡང་ཡོད་པར་གསལ་ལ། ཨ་བྷ་ཡ་རང་ཉིད་ཀྱང་། དུས་འཁོར་ཚད་མར་བྱེད་མོད་ཀྱི་རླུང་གི་རྒྱུ་ཚུལ་བཤད་རྒྱུད་རྡོར་འཕྲེང་དང་མ་མཐུན་པས་འདིར་བཤད་དྲང་དོན་ཡིན་ལ། དེས་མཚོན་ནས་དྲང་དོན་མང་ངོ་ཞེས་གསུང་། དེ་བཞིན་དུ་བོད་ཀྱི་མཁས་པ་བུ་སྟོན་རིན་པོ་ཆེས་ཀྱང་འདི་རྒྱུད་ཐམས་ཅད་ཀྱི་གཙོ་བོར་བཞེད་ཀྱང་། འདིའི་འཇིག་རྟེན་གཏན་བཞག་དྲང་དོན་ཡིན་པའི་དགོངས་གཞི་དགོས་པ་དངོས་ལ་གནོད་བྱེད་དང་བཅས་པ་སྦྱར་རོ། བཅོམ་རལ་ནི། ཕྱི་ནང་འདྲེས་པའི་བསྟན་བཅོས་ཡིན་ཏེ།
འདི་ནས་ཁམས་གསུམ་རི་རབ་ལ་ཆུད་པ། སྟོང་གསུམ་ཡོངས་སུ་ཆད་པ། ཕྱིའི་རྒྱ་མཚོ་མེའི་ཁོར་ཡུག་གིས་འཁོར་བ། རི་རབ་ཀྱི་ལྷོ་པདྨ་རཱ་ག་ལས་གྲུབ་པ། རྩོད་དུས་འཁོར་ལོས་སྒྱུར་བ་འབྱུང་བ། གཟའ་སྐར་ཁ་ཤར་དུ་བལྟས་ནས་འགྲོ་བ། རྒྱ་ནག་བོད་ཀྱི་བྱང་ན་ཡོད་པ། ཟད་པར་ཁམས་གོང་དུ་སྐྱེ་བའི་རྒྱུ་རྣམས་བཤད་པས་སོ་ཞེས་ཟེར་ལ། རྗེ་བཙུན་རེད་མདའ་པས་ནི། ཨེ་ཝཾ་མེད་པ་སོགས་ཀྱི་སྐྱོན་དུ་མ་བཀོད་པའི་རྩོད་ཡིག་དང་།
འདིར་སྐད་ཕལ་ཆེར་དྲང་བའི་དོན་དུ་ཤེས་ཞེས་སོགས་ཀྱི་རང་ལན་དང་བཅས་པ་མཛད་པ་རྣམས་ཀྱིས་ནི། ཐོགས་མེད་ཀྱི། དམྱལ་བ་ཡི་དྭགས་དུད་འགྲོ་དང་། ། ལྷ་མི་ཇི་ལྟར་རིགས་རིགས་སུ། ། དངོས་གཅིག་ཡིད་ནི་ཐ་དད་ཕྱིར། ། དོན་མ་གྲུབ་པར་འདོད་པ་ཡིན། ། ཞེས་དང་། རིགས་པའི་དབང་ཕྱུག་གིས། ཕྱི་རོལ་དོན་ནི་ཡོད་ན་ཡང་། ། ཇི་ལྟར་ཉམས་སུ་མྱོང་ཉིད་དེ། །
ངེས་པའི་བདག་ཉིད་རང་ངོས་སོ། ། མ་ཡིན་དུ་མའི་བདག་སྐྱོན་ཕྱིར། ། ཞེས་སོགས་ཀྱི་ཚུལ་ལ་ལེགས་པར་སྦྱངས་པ་རློམ་ཡང་། དོན་ཁོང་དུ་མ་ཆུད་པ་འབའ་ཞིག་ཏུ་ཟད་དོ། ། ཅི་དེ་དག་ནི་ཕྱི་དོན་བདེན་མེད་དུ་བསྒྲུབ་པ་མ་ཡིན་ནམ། འདིར་ཕྱི་དོན་ཞལ་གྱིས་བཞེས་པས་མི་མཚུངས་སོ་ཞེ་ན། འདིར་ཡང་ཕྱི་དོན་བདེན་གྲུབ་ཏུ་བཞེད་པར་སུ་ཞིག་འདོད་དེ། སྒྲུབ་ལེའི་ཉིས་བརྒྱ་པར། སྲིད་གསུམ་ཕྲ་རབ་གཟུགས་མིན་འདིར་ནི་རྣམ་པར་ཤེས་པའོ་དེ་བཞིན་རྣམ་པར་ཤེས་པ་ཉིད་མེད་དེ། ཞེས་སོགས་ཏེ་མ་དཔྱད་པའི་ངོར།
བྱེ་སྨྲ་སོགས་དང་བསྟུན་ནས་རྡུལ་ཕྲན་བཞེད་ལ། ཅུང་ཟད་དཔྱད་ན་རྣམ་ཤེས་ཀྱི་ངོ་བོ། དེ་ཡང་དཔྱད་ན་མ་གྲུབ་པར་ལེགས་པར་གསུངས་ཤིང་། ཐ་སྙད་དུ་ཕྱི་རོལ་གྱི་དོན་ཁས་ལེན་པ་ཟླ་གྲགས་ཀྱིས་ཀྱང་། ཆུ་འབབ་ཀླུང་ལ་ཡི་དྭགས་རྣག་བློ་ཡང་། ། ཞེས་དངོས་གཅིག་ཡིད་ནི་ཐ་དད་ཕྱིར་དང་འདྲ་བར་བཤད་པ་རང་གིས་ཀྱང་ཚིག་རྒྱ་ཆེར་མ་བྱས་སམ། དེས་ན་འདི་དག་ནི་སེམས་ཅན་སོ་སོའི་བསམ་པ་སོ་སོས། བག་ཆགས་སོ་སོར་བཞག་པའི་ལས་སྣང་གི་ནུས་པ་བསམ་གྱིས་མི་ཁྱབ་པས། དངོས་པོ་གཅིག་ཉིད་ཆེ་ཆུང་མདོག་དབྱིབས་བཟང་ངན་མི་འདྲ་བ་དུ་མར་གཞི་གཅིག་ཏུ་མཐོང་བ་མངོན་སུམ་དང་ལུང་རིགས་ཀྱིས་གྲུབ་ལ། དེ་དག་ལས་འགའ་ཞིག་འཁྲུལ་ལ་འགའ་ཞིག་མ་འཁྲུལ་བའི་ཁྱད་པར་ཡང་བྱ་བར་མི་ནུས་པའི་རྒྱུ་མཚན་གྱིས།
རྒྱལ་བས་རང་རང་གི་སྣང་ཚུལ་དང་མཐུན་པར་ཆོས་སྟོན་པའི་ཚུལ་ལ་བློ་ཁ་མ་ཕྱོགས་པར། རང་ཉིད་གང་ལ་འདྲིས་ཤིང་གོམས་ཤས་ཆེ་ལ་བློ་འགྲོ་བའི་གཞུང་གཅིག་རྒྱུ་མཚན་དུ་བྱས་ནས། དེ་དང་མི་མཐུན་པ་མཐོང་ན་འདོར་བར་བྱེད་པའི་བློ་སྐྱོན་ཡིན་མོད། འོན་ཀྱང་མངོན་པ་གོང་འོག་དང་། འདུལ་བ་ལུང་དང་། མདོ་སྡེ་ཕལ་ཆེན་སོགས་དང་། གདགས་པ་དང་བཞག་པ་སོགས་ཀྱང་འཇིག་རྟེན་གྱི་ཚད་དབྱིབས་མི་མཐུན་པ་དུ་མ་དངོས་སུ་བྱུང་བ་རྣམས་ལ་གཅིག་རྒྱུ་མཚན་དུ་བྱས་ནས། གཅིག་འདོར་བར་མཐོང་བས། ཆོས་འདི་གསུང་རབ་ཀྱི་མཐར་ཐུག་དང་ངེས་དོན་ཁྱད་པར་ཅན་སྟོན་པའི་ལུང་དུ་ལེགས་པ་རྟོགས་པའི་ལས་ཀྱི་བགོ་སྐལ་དམན་པས་ནོངས་སོ། ། འོན་ཀྱང་རྩོད་པ་དེ་དག་གི་ནང་ནས་དཔལ་རེད་མདའ་བའི་རྩོད་པ་རྣམས་དོགས་པའི་གནས་ཆེ་ཞིང་།
སྔོན་ཆད་ལན་ལེགས་པར་ཐེབས་པ་མ་བྱུང་མོད་ཀྱི། ཁོ་བོས་ཟུར་དུ་བཀོད་པའི་ཡིག་ཆུང་གིས་དོགས་པ་ལེགས་པར་དཔྱད་ནས་ལྷག་མ་མེད་པར་ལན་བཏབ་སྟེ། ཕ་རོལ་པོ་མི་སྨྲ་བའི་བརྟུལ་ཞུགས་ལ་བཀོད་ཟིན་ལ། རྟོགས་ལྡན་གྱི་དོགས་པ་འགོད་ན། དེ་རྣམས་ལས་ལྷག་པ་འདི་ལྟར་བཀོད་ནས། ལན་ལེགས་པར་གདབ་པར་བྱ་སྟེ། དུས་འཁོར་གྱི་གྲུབ་མཐའ་ནི་སྐྱོན་དང་བཅས་ཏེ། གཞི་ལམ་འབྲས་གསུམ་ལ་འཁྲུལ་པ་མཐོང་བའི་ཕྱིར་ཏེ། གཞི་ལ་སྟོང་ཉིད་གཟུགས་ཅན་དུ་བཤད་པ་དང་། སེམས་ཅན་སངས་རྒྱས་སུ་བཤད་པ་དང་།
སྣོད་བཅུད་བཞི་ཚན་དུས་འཁོར་གྱི་ཞལ་བཞི་ལས་འབྱུང་བ་དང་། འཛག་བདེ་འཁོར་བའི་རྒྱུའི་གཙོ་བོར་བཤད་པ་དང་། ཕྱི་འཇིག་རྟེན་གྱི་རྣམ་གཞག་མངོན་པ་དང་འགལ་བ་དང་། ནང་རྩ་རླུང་གི་རྣམ་གཞག་རྒྱུད་སྡེ་དང་འགལ་བ་རྣམས་ཀྱིས་ཕྱིར་དང་། ལམ་ལ་དབང་དང་དམ་ཚིག་རྒྱུད་སྡེ་དང་མི་མཐུན། བསྐྱེད་རིམ་མཆོག་གི་རྒྱུར་མི་རུང་། རྫོགས་རིམ་གྱི་སྟོང་གཟུགས་ཆོས་སྐུར་བཤད། བར་དོའི་རྟེན་ལ་སངས་རྒྱས་མི་རུང་བ་རྣམས་ཀྱིས་ཕྱིར་དང་། འབྲས་བུ་སངས་རྒྱས་པའི་སྐུ་ཐུགས་ངོ་བོ་གཅིག བེམས་པོའི་ཆོས་མེད་ལོངས་སྐུ་ངག་གི་རང་བཞིན་དུ་བཤད་པ་རྣམས་ཀྱིས་ཕྱིར་རོ་ཞེ་ན།
དེ་ལྟར་དུ་ལུགས་འདི་སྦྱངས་ཀྱང་ལེགས་པར་མ་རྟོགས་པ་རྣམས་ལ་གྲགས་མོད་ཀྱི། རྩོད་པ་དེ་དག་གི་གནས་མེད་དེ། འདི་ལྟར་གཞིའི་རྩོད་པ་དང་པོ་རྟགས་མ་གྲུབ་སྟེ། རྣམ་པ་ཀུན་ཏུ་སྟོང་པ་ཉིད་ཀྱི་གཟུགས་ཞེས་གསུངས་ཀྱི་སྟོང་པ་ཉིད་གཟུགས་ཡིན་ནོ་ཞེས་གང་དུ་ཡང་མ་གསུངས་སོ། ། སྟོང་པ་ཉིད་ཀྱི་གཟུགས་ཞེས་པ་ནི། ཡུལ་སྟོང་ཉིད་ཟབ་མོ་རྡོ་རྗེའི་རྣལ་འབྱོར་གྱིས་བསྒོམས་པའི་གནས་སྐབས་གསུམ་དུ་མཚན་མ་དམན་འབྲིང་མཆོག་གསུམ་འབྱུང་བས་སྟོང་པ་ཉིད་ཀྱི་ཡུལ་ཅན་གྱི་གཟུགས་སྣང་ལ་གཟུགས་སུ་བྱེད་ལ། དེ་ཡང་རྣལ་འབྱོར་དེ་དང་དེའི་གཟུགས་རྣམ་རྣམས་ལ་གཟུགས་ཀྱི་སྣང་བ་འབྱུང་ཞིང་། དེ་ཡང་བེམས་པོ་རྡུལ་ཕྲན་གྱི་ཆོས་ལས་འདས་པའི་གཟུགས་སུ་ཡང་ཡང་གསུངས་པས་འབྱུང་གཟུགས་སུ་གཏན་བཟུང་དུ་མི་རུང་ངོ་། ། དེས་ན་ཡེ་ཤེས་ཀྱི་ཚོགས་ལྟ་བུའི་སྟོང་ཉིད་བསྒོམ་པའི་ཚེ་ཡང་། སྤྱིར་གསང་སྔགས་དང་སྒོས་ལུགས་འདི་ལ་ཕར་ཕྱིན་ཐེག་པ་ལྟར་གྱི་སྣང་བ་གཏན་མེད་ཀྱི་སྟོང་ཉིད་བསྒོམ་པར་མི་བྱ་སྟེ།
སངས་རྒྱས་ཀྱི་མཉམ་གཞག་ཡེ་ཤེས་ལ་ཆོས་ཅན་སྣང་བར་ཕར་ཕྱིན་ཐེག་པར་ཡང་འདོད་ལ། གསང་སྔགས་འབྲས་བུ་དང་མཐུན་པར་བསྒོམ་ཞེས་ཀུན་གྱི་ཁ་ཏོན་དུ་བྱས་ནས་ལམ་གྱི་སྙིང་པོ་སྟོང་ཉིད་སློབ་ལམ་དུ་སྒོམ་ལུགས་ཕར་ཕྱིན་སློབ་ལམ་ལྟར་བསྒོམ་པ་འདི་ལས་མི་མཁས་པ་སུ་ཞིག་འབྱུང་། དེས་ན་སྔགས་ཀྱི་ལམ་དང་འབྲས་བུའི་མཉམ་གཞག་ཐམས་ཅད་སྣང་བཅས་སུ་ཁོ་བོ་འདོད་ལ། དེ་ཡང་གཟུང་འཛིན་དང་བྲལ་བའི་གཟུགས་སྣང་དུ་ཡང་ཡང་དུ་གསུངས་པས་གཟུང་འཛིན་ཅན་གྱི་སྣང་བཅས་ནི་ནམ་ཡང་མ་ཡིན་ནོ། ། འོ་ན་སྟོང་ཉིད་མེད་དགག་ཏུ་འདོད་པའི་གྲུབ་མཐའ་འདོད་དམ་ཞེ་ན་མ་ཡིན་ཏེ། བློ་དེའི་འཛིན་སྟངས་མེད་དགག་གམ་སྤྲོས་བྲལ་གྱི་རྣམ་པ་ཅན་ཡིན་ཡང་། དམིགས་པའི་སྣང་ཡུལ་སྟོང་གཟུགས་ཁྱད་པར་ཅན་དུ་འདོད་དེ། དཔེར་ན་སངས་རྒྱས་ཀྱི་མཉམ་གཞག་བཞིན་ནོ། ། གང་དག་གིས་འདི་ལྟར་མ་གོ་བར་སྟོང་ཉིད་གཟུགས་ཅན་དུ་སྟོན་སྙམ་ནས། གཟུགས་དང་རང་བཞིན་སྐད་དོད་གཅིག་ཡོད་པས།
རང་བཞིན་དུ་བསྒྱུར་བར་བྱ་བ་ཡིན་ནོ་ཞེས་དང་། གཞན་ཡང་རང་གི་གྲུབ་མཐའ་གསུང་རབ་དང་མི་མཐུན་པ་རེ་བཅས་ནས་དེ་དང་འགལ་བ་ཐམས་ཅད་འགྱུར་འཆོས་པ་གཙོ་བོར་བྱེད་ཅིང་། དེ་ཡང་ལེགས་སྦྱར་གྱི་གཞུང་ཕྲ་མོ་རེ་ཡང་མ་བསླབས་པས་འགྱུར་བཅོས་ཀྱི་གླེང་མོ་མང་དུ་བྱེད་པའི་འཆད་པ་པོ་དག་ནི་རེ་ཞིག་རང་གིས་བསླབ་པར་རིགས་སོ། ། རྩོད་པ་གཉིས་པ་ལ་ཁྱབ་པ་མེད་དེ། སངས་རྒྱས་ཡིན་ན་སྒྲིབ་གཉིས་ཟད་པས་མ་ཁྱབ་པའི་ཕྱིར་ཏེ། ས་བཅུ་པའི་བྱང་སེམས་དང་རང་སངས་རྒྱས་བཞིན། དེས་ན་སེམས་ཅན་ཐམས་ཅད་གཞིའི་བདེ་མཆོག་སོགས་ཡིན་ཞེས་མང་པོ་ལ་འདུག་པ་ལྟར་ཡིན་ནོ། ། འདིས་ནི་སངས་རྒྱས་ཀྱི་རྒྱུའི་གཙོ་བོ་རང་བཅས་སུ་རང་ལ་ཡོད་པས་ཕྱི་རོལ་ནས་མི་བཙལ་བར། མདོའི་འཁོར་ལོ་ཐ་མ་ན་རྒྱས་པར་གསལ་བ་བཞིན་དུ་རྒྱུད་སྡེ་ཀུན་ན་གསལ་བ་དེ་རྒྱས་པར་མཛད་དོ། ། གཞིའི་སངས་རྒྱས་དེ་ཡང་སངས་རྒྱས་ཀྱི་རང་བཞིན་གནས་རིགས་ལྟ་བུ་ལ་བྱེད་ཀྱི།
སྒྲིབ་པས་ལེགས་པར་བསྒྲིབས་པའི་སངས་རྒྱས་མཚན་དཔེ་སྟོབས་སོགས་ཀྱིས་བརྒྱན་པ་གདོད་མ་ནས་རང་ཆས་སུ་ཡོད་པའི་སྒྲིབ་པ་སྤོང་བ་ཡིན་ནོ་ཞེས་སྨྲ་བ་ནི་བསྟན་པ་ལ་རྨ་འབྱིན་པའི་གཏམ་ཡིན་ཏེ། སྒྲིབ་པ་མ་སྤངས་ཤིང་ཡོན་ཏན་ཡོངས་སུ་རྫོགས་པའི་སངས་རྒྱས་འདོད་པར་འདུག་པའི་ཕྱིར་རོ། ། དེ་ལྟ་བུའི་སྒྲིབ་པ་དེ་སངས་རྒྱས་དེ་ཉིད་ཀྱིས་སྤོང་ངམ། དེ་ལས་རྒྱུད་གཞན་པའི་སེམས་ཅན་ཞིག་གིས་སྤོང་། དང་པོ་ལྟར་ན་རྫོགས་པའི་སངས་རྒྱས་དེ་སློབ་ལམ་པར་འགྱུར་ལ། གཉིས་པ་ལྟར་ན་རྒྱུད་གཞན་གྱི་སྒྲིབ་པ་རྒྱུད་གཞན་གྱིས་སྤོང་བར་འགྱུར་བ་དང་། སེམས་ཅན་དེ་ཡང་རྒྱུད་གཉིས་སུ་འགྱུར་བ་སོགས་སྐྱོན་གྱི་ཚོགས་ཤིན་ཏུ་མང་མོད་ཀྱི། མཁས་པ་མང་པོ་དག་གིས་ལེགས་པར་བཀག་ཟིན་པས་འདིར་མི་སྤྲོའོ། ། རྩོད་པ་གསུམ་པ་ལའང་ཁྱབ་པ་མེད་དེ། དུས་འཁོར་ལ་འབྲས་བུའི་དུས་འཁོར་གྱི་ཁྱབ་པ་མེད་པའི་ཕྱིར་ཏེ།
གཞི་ཤིན་ཏུ་ཕྲ་བའི་རྒྱུད་སེམས་གཞོམ་དུ་མེད་པའི་ནཱ་ད་ཆ་མེད་ཀུན་འགྲོའི་ཆོས་དབྱིངས་ཀྱི་རྟེན་དེ་གཞིའི་དུས་འཁོར་ཡིན་ལ། དེའི་སྟེང་ན་སད་རྨི་གཉིད་འཐུག་བཞི་པའི་གནས་སྐབས་བསྐྱང་བའི་ནུས་པ་བཞི་ཡོད་པ་སོ་སོར་སད་པ་ལས། དེ་དང་དེའི་རིགས་ཅན་གྱི་སྣོད་བཅུད་འཁོར་འདས་འབྱུང་བའི་ཕྱིར་ཏེ། རྒྱས་པར་ཡེ་ཤེས་ལེའུར་བལྟ་བར་བྱའོ། ། དེས་ན་ཀྱེ་རྡོ་རྗེར། འགྲོ་བ་འདི་ཀུན་ང་ལས་འབྱུང་། ། ང་ཡིས་འདི་ལ་ཁྱབ་པ་སྟེ། ། འགྲོ་བའི་རང་བཞིན་གཞན་མ་མཐོང་། ། ཞེས་སོགས་མང་དུ་འབྱུང་བ་དང་། སེམས་ཅན་ཀུན་གྱི་ཡབ་ཉིད་དེ། །
ཞེས་སོགས་ཀྱི་དོན་དེ་ཉིད་དོ། ། རྩོད་པ་བཞི་པ་རྟགས་མ་གྲུབ་སྟེ། འགྱུར་བའི་བག་ཆགས་སམ། འཕོ་བའི་བག་ཆགས་ལ་ཁམས་གོང་འོག་གི་ཁམས་ཀྱི་དབང་གིས་ཡོན་ཏན་དྲུག་ལྡན་ནས་གཅིག་ལྡན་གྱི་བར་གྱི་ཕྲ་རགས་ཕྱེ་ནས་འཁོར་བ་འགྲུབ་ཚུལ་བཤད་པས། སེམས་རྒྱུད་ཀྱི་སྟེང་གི་ཐོག་མ་མེད་པའི་འགྱུར་བདེའི་བག་ཆགས་ནུས་པའི་ཚུལ་གྱིས་གནས་པ་དེ་ཉིད་འཁོར་བའི་རྒྱུར་གསལ་བར་གསུངས་ཀྱི་འཛག་བདེ་འཁོར་བའི་རྩ་བར་ཅུང་ཟད་ཀྱང་མ་བཤད་པའི་ཕྱིར་རོ། ། རྩོད་པ་ལྔ་པ་ནི། ཁྱབ་པ་མེད་པར་གོང་དུ་བཤད་ཟིན་པ་ཉིད་དེ། མངོན་པ་ནས་འབྱུང་བའི་འཇིག་རྟེན་སྣང་བའི་ལས་ཐུན་མོང་དུ་བསགས་པ་ལ་དེ་ཁོ་ན་ལྟར་སྣང་ཞིང་། དུས་འཁོར་ནས་བཤད་པའི་འཇིག་རྟེན་སྣང་བའི་ལས་ཐུན་མོང་དུ་བསགས་པ་ལ་དེ་ཁོ་ན་ལྟར་སྣང་བར་ལུང་རིགས་དང་མྱོང་བ་དང་མངོན་སུམ་དུ་མས་འགྲུབ་ལ། འགྲེལ་ཆེན་གྱི་དཔེར་བརྗོད་རྣམས་ཀྱིས་ཀྱང་བསྟན་ཏོ། །
གཞན་ཡང་དུས་འཁོར་ནས་གསུངས་པ་དེ་དྲང་དོན་ཡིན་ན། འདི་ནས་བཤད་པའི་ས་ལ་རི་མོ་བྱས་པས་ནམ་མཁའི་གཟའ་སྐར་གྱི་ཕྲད་ཚུལ་དང་འགྲོས་བཞི་དང་གཟས་འཛིན་ཐམས་ཅད་དྲང་དོན་དུ་འགྱུར་ལ། འདོད་ན་མངོན་སུམ་དང་འགལ་བ་ལས་ཐ་ཆད་པའི་གྲུབ་མཐའ་རྒྱང་ཕན་ཡང་མི་འདོད་དོ། ། དེས་ན་འཇིག་རྟེན་མཐའ་དག་མངོན་པ་དང་མི་མཐུན་པར་ངེས་བཞིན་དུ། སྒྲ་མི་སྙན་དུ་ཆོས་འཇུག་ཚུལ་ལ་རྩོད་པ་སོགས་ནི་ཤེས་རབ་ཆུང་བ་གསལ་བར་བྱེད་པའོ། ། འོ་ན་ཚངས་པའི་ཡུལ་ལ་དཔག་ཚད་བྱེ་བའི་ཁྱོན་བཤད་པ་རྒྱུད་འདིས་འགོག་པར་བཤད་པ་མི་རིགས་སོ་ཞེ་ན། དེ་འགོག་པ་ལྟར་མཛད་པ་དེ་ཉིད་ཉི་མའི་ཤིང་རྟ་སོགས་དྲང་པའི་དོན་ཡིན་ཏེ། ལུགས་དེ་དྲང་སྲོང་དེ་དག་གི་དགག་ཡུལ་ཡིན་པའི་ཕྱིར་རོ། ། དེས་ན་ཁོ་བོས་ནི་འགྲེལ་ཆེན་འདི་ནས་དྲང་དོན་དུ་བསྟན་པ་འདི་ཙམ་ཞིག་རྟོགས་ཀྱི། གཞན་ཐམས་ཅད་གནས་སྐབས་དང་མཐར་ཐུག་ལ་བལྟོས་པའི་ངེས་དོན་ཉིད་དུ་རིགས་པ་ནི་ཤིན་ཏུ་རྣམ་དཔྱོད་ཀྱི་སྐལ་བ་བཟང་ངོ་། །
རྩོད་པ་དྲུག་པ་ནི། ཨ་བྷ་ཡས་འདིར་བཤད་པ་མུ་སྟེགས་ཀྱི་གཞུང་དང་བསྟུན་པའི་དྲང་དོན་ཡིན་ལ། བཤད་རྒྱུད་རྡོར་ཕྲེང་དུ་བཤད་པ་ངེས་དོན་ནོ། ། ཞེས་ཟེར་བ་ནི་ལུགས་འདི་ལ་མཆོག་ཏུ་བཟུང་ཡང་འཛིན་ཚུལ་ནོངས་པ་ཡིན་ཏེ། འདི་ལྟར་གཞིའི་གཙོ་བོ་ནང་གི་རྩ་རླུང་ཡིན་ལ། དེའི་གནས་ཚུལ་དང་འཕོ་ཆེན་བཅུ་གཉིས་དང་འཕོ་བ་རེ་རེ་ལ་དཀྱིལ་འཁོར་ལྔ་ལ་སོགས་པ་དྲང་དོན་ཡིན་ན། བསྐྱེད་རྫོགས་མཐའ་དག་དེ་རྣམས་དང་སྦྱང་གཞི་སྦྱོང་བྱེད་སྦྱར། ནང་གི་རྩ་རླུང་གི་བྱེད་པས་ཕྱི་རོལ་གྱི་སྣང་བ་འབྱུང་བའི་རྒྱུ་མཚན་གྱིས་ནང་དང་ལེགས་པར་མཚུངས་པའི་སྦྱང་གཞི་ཕྱི་འཇིག་རྟེན་ལ་ཡང་ཡོད་པས་དེ་དག་ཀྱང་སྦྱང་བྱར་འགྱུར་བའི་ཆ་ནས་རྣམ་དག་རྒྱས་པར་སྦྱར་བའི་བསྐྱེད་རྫོགས་ཐམས་ཅད་དྲང་དོན་དུ་འདོད་དགོས་པས་དུས་ཀྱི་འཁོར་ལོ་ལ་མི་གུས་པ་བསྐྱེད་པའི་ཚིག་ཡིན་ནོ། ། དེས་ན་ལམ་གྱི་ཆ་དུ་མ་ཕ་རྒྱུད་མ་རྒྱུད་ན་སྦས་པ་འདིར་གསལ་བ་བཞིན་དུ། ནང་རྡོ་རྗེ་ལུས་ཀྱི་གནས་ཚུལ་ཡང་གཞན་རྣམས་སུ་སྦས་ནས་འདིར་གསལ་བ་ཡིན་པས།
རང་ཉིད་ལུགས་ཕར་ཕྱོགས་ལ་འདྲིས་པ་རྒྱུ་མཚན་དུ་མི་བྱ་ཞིང་། མུ་སྟེགས་དང་བསྟུན་ཟེར་བ་འདི་མི་འཐད་དེ། མུ་སྟེགས་ཀྱི་རླུང་དང་རྩ་སྟོན་པའི་གཞུང་ཤིན་ཏུ་གསལ་བ་ནི་དབྱངས་འཆར་གྱི་རྒྱུད་ཡིན་ལ། དེ་ན་དུས་འཁོར་དང་མི་མཐུན་པར་ཡོད་པ་དེར་བལྟས་པས་གསལ་ལོ། ། གཞན་ཡང་རང་ཉིད་ཡིད་ཆེས་པའི་ཚད་མ་ནི་མྱོང་བ་ཉིད་ཡིན་ལ། ཁོ་བོས་ནི་རླུང་གི་འཕོ་མཚམས་འདི་ནས་བཤད་པ་ཇི་བཞིན་དུ་མྱོང་བས་གྲུབ་ཀྱི། རྡོར་ཕྲེང་གི་ཐུན་ཚོད་ཉེར་བཞི་དང་། རེ་རེ་ལ་གཤེགས་པའི་རླུང་དགུ་བརྒྱ་པ་རེ་དང་། དེ་ལ་ལྷ་མོ་བཞིས་ཉིས་བརྒྱ་ཉེར་ལྔ་རེ་བགོས་ནས་སྣ་བུག་གི་ཐད་ཀ་དང་བསྲེས་ནས་རྒྱུ་བ་སོགས་ལོ་དང་ཟླ་བར་བསྒུགས་ཀྱང་མ་བྱུང་བས་ལུགས་འདི་ལ་ཤེས་ནས་དང་པོ་ཐོབ་བོ། ། ལམ་གྱི་རྩོད་པ་དང་པོ་ནི།
འགལ་བས་ཁྱབ་པ་ཡིན་ཏེ། འོ་ན་འདི་ལྟར་སྔགས་བླ་མེད་ཙམ་སྐྱོན་ཅན་དུ་ཐལ། སྔགས་ཀྱི་དབང་དང་དམ་ཚིག་སྟོན་པའི་གཞུང་གི་རྩ་བ་དེ་ཉིད་བསྡུས་པ་དང་བཤད་རྒྱུད་རྩེ་མོ་སོགས་ཡིན་ལ་དེ་དག་དང་དབང་གིས་རྣམ་གཞག་མི་མཐུན་པའི་ཕྱིར་ཏེ། དེ་དག་ཏུ་བུམ་དབང་རྫོགས་པ་དང་གསང་དབང་གི་མིང་ཙམ་ལས་མ་བྱུང་ལ། བླ་མེད་དུ་མཆོག་དབང་གསུམ་པོ་རྒྱས་པར་བྱུང་བས་སོ། ། འདིར་ཡང་མཚུངས་ཏེ། བླ་མེད་གཞན་དུ་སྒོ་གསུམ་ཙམ་སྦྱོང་གི་ཡེ་ཤེས་སྦྱོང་བ་ཟུར་དུ་མི་གསལ་ལ། སྒོ་གསུམ་ཡང་རགས་པ་ཙམ་སྦྱོང་གི འདིར་ཤིན་ཏུ་གསལ་ཏེ། ལུས་ལ་ཁམས་དང་ཕུང་པོ།
ངག་ལ་རླུང་དང་རྩ། སེམས་ལ་དབང་ཡུལ་དང་ལས་དབང་བྱ་བ་སོགས་སོ་སོར་ཕྱེ་ནས་སྦྱོང་བའི་དབང་གི་རྣམ་གཞག་མེད་ལ། འདིར་དེ་དག་ཡོད་ཅིང་། བླ་མེད་གཞན་ལ་མཆོག་དབང་ལ་བུམ་དབང་མེད་ཅིང་གཞན་གསུམ་ཡོད་ཀྱང་དྲང་དོན་དང་ངེས་དོན་མ་ཕྱེ། འདིར་དེ་དག་ལེགས་པར་སྦྱར་བས་མཆོག་ཏུ་གྲུབ་པ་ཉིད་དོ། ། དེ་བཞིན་དུ་དམ་ཚིག་ཀྱང་རྣལ་འབྱོར་རྒྱུད་དང་བླ་མེད་གཉིས་མིང་དང་གྲངས་ཙམ་མཐུན་ཀྱང་རྩ་ལྟུང་གི་ངོ་བོ་མི་མཐུན་པས་བླ་མེད་ལྷག་པ་བཞིན་དུ་བླ་མེད་གཞན་དང་འདི་ཡང་རྩ་ལྟུང་གི་གྲངས་དང་ངོ་བོ་ཕལ་ཆེར་མཐུན་ཀྱང་འཛག་མེད་ཀྱི་ཚུལ་ཁྲིམས་མི་འགྱུར་བདེ་ཆེན་གྱི་རྟེན་དུ་དགོས་པས་ཀུནྡ་རང་གར་ཉམས་པ་རྩ་ལྟུང་དུ་བསྟན་པ་དང་། བདེ་གཤེགས་བཀའ་འདས་རྡོ་རྗེ་སློབ་དཔོན་གྱི་བཀའ་ལས་འགྲོངས་པ་ལ་སོགས་པ་ལ་བྱེད་པ་ཉིད་ཀྱི་མཆོག་ཏུ་གྲུབ་བོ། ། དེའི་རྩོད་པ་གཉིས་པ། གཟུགས་ལ་སོགས་པ་རྟོག་པ་དཀྱིལ་འཁོར་གྱི། ། འཁོར་ལོ་བསྒོམས་པར་གོམས་པ་གྱུར་པས་ནི། །
གྲུབ་པ་འཇིག་རྟེན་པ་དག་ཐོབ་འགྱུར་གྱི། ། འདོད་པའི་དངོས་གྲུབ་ཆེན་པོ་ག་ལ་ཞིག ། ཅེས་སོགས་བཤད་པ་ནི། བསྐྱེད་རིམ་རྐྱང་པས་མཆོག་མི་འགྲུབ་ཀྱི། མཆོག་འགྲུབ་པ་ལ་རྫོགས་རིམ་གཙོ་བོར་དགོས་སོ་ཞེས་པ་ཤ་སྟག་ཡིན་གྱི། མཆོག་བསྒྲུབ་པ་ལ་བསྐྱེད་རིམ་དོན་མེད་དོ་ཞེས་པ་ནམ་ཡང་མ་ཡིན་ཏེ། དེ་ལྟ་ཡིན་ན་ཚོགས་ལམ་གྱིས་སངས་རྒྱས་མི་འགྲུབ་པས། སངས་རྒྱས་བསྒྲུབ་པ་ལ་ཚོགས་ལམ་མི་དགོས་པར་འགྱུར་རོ། ། རྩོད་པ་གསུམ་པ། ཇོ་ནང་པ་ལ་དེ་ལྟར་གྲགས་ཤིང་ངོ་སྤྲོད་པ་ནི།
གཞིའི་ཆོས་སྐུ་ཙམ་ལ་བྱེད་ན་ཁྱབ་པ་མེད་ལ། འབྲས་བུའི་ཆོས་སྐུར་བྱེད་ན་རྟགས་མ་གྲུབ་སྟེ། རྒྱུད་འགྲེལ་གྱི་གང་དུ་ཡང་དེ་ལྟར་མི་འབྱུང་ལ། རིགས་པས་ཀྱང་གནོད་པའི་ཕྱིར་ཏེ། རྫོགས་པའི་སངས་རྒྱས་ཀྱི་ཆོས་སྐུ་དེ་ནི་རང་ཉིད་ལས་གཞན་གྱི་མངོན་སུམ་དུ་བྱ་བར་མདོ་སྔགས་གང་ནས་ཀྱང་མ་བཤད་དོ། ། རྩོད་པ་བཞི་པ་ལ། ཁྱབ་པ་མེད་དེ། མི་འགྱུར་བའི་བདེ་ཆེན་རྫོགས་པར་མ་སྐྱེས་པར་རྫོགས་པའི་སངས་རྒྱས་མི་སྲིད་ལ། དེ་རྫོགས་པ་ཁམས་དྲུག་ལྡན་གྱི་ལུས་ལ་བལྟོས་པའི་ཕྱིར་རོ། ། དེས་ན་ད་ལྟར་གསང་འདུས་ནས་བཤད་པ་དང་།
དུས་འཁོར་ནས་བཤད་པའི་འཚང་རྒྱ་ཚུལ་གཉིས་ཀ་སྲིད་པར་བྱས་ནས། བར་དོར་འཚང་རྒྱ་བའི་རྣམ་གཞག་མང་དུ་མཛད་མོད་ཀྱི། མི་འགྱུར་བའི་བདེ་ཆེན་མ་རྫོགས་པའི་ཟུང་འཇུག་གི་སྐུ་དེ་ཤིན་ཏུ་བྱ་དཀའ་བས་ལུགས་དེ་དག་དགོངས་པ་ཅན་དུ་ཁོ་བོ་སྨྲའོ། ། འབྲས་བུའི་རྩོད་པ་གསུམ་ག་ལ་ཁྱབ་པ་མེད་དེ། སྐུ་ཐུགས་ངོ་བོ་གཅིག་པ་གསང་འདུས་སོགས་ནས་ཀྱང་གསལ་བར་འབྱུང་བའི་ཕྱིར་དང་། བེམས་པོའི་ཆོས་མེད་པ་རྣམ་རིག་པས་ཀྱང་འདོད་ལ། སྔགས་གཞན་དུ་ཡང་འབྱུང་བའི་ཕྱིར་དང་། གསང་དབང་ལམ་དང་བཅས་པས་ངག་གི་རྩ་བ་རླུང་དང་བཅས་པ་སྦྱངས་པས་ལོངས་སྐུ་འགྲུབ་པར་ཀུན་ལ་གྲགས་པའི་ཕྱིར་རོ། ། གཉིས་པ་བྱུང་ཚུལ་ནི། སྐལ་བ་ཞན་པ་གང་དག
ཆོས་འདི་ལ་རྣམ་པར་དག་པའི་ཁུངས་མེད་པས་ཡིད་ཆེས་པའི་གནས་མ་ཡིན་ཞིང་། རྒྱུད་སྡེ་རྣམས་ཕན་ཚུན་གཅིག་གིས་གཅིག་འཆད་པ་དང་། ཆེ་བ་བརྗོད་པ་ཡིན་པ་ལས། རྒྱུད་གཞན་རྣམས་སུ་འདིའི་མིང་དང་བཤད་པ་གང་ཡང་མ་བྱུང་པས་ཀྱང་དེ་ལྟར་རོ་ཞེས་ཟེར་རོ། ། འདི་ལ་ཐོག་མར་རྒྱུད་གཞན་དུ་མ་བཤད་དོ་ཟེར་བ་ནི་མཐོང་རྒྱ་ཆུང་པའམ་རྣམ་དཔྱོད་རྩིངས་པར་ཟད་དེ། རྡོ་རྗེ་གདན་བཞིའི་རྒྱུད་དུ་འདིའི་ཕྱི་ནང་གཞན་གསུམ་གྱི་རྣམ་གཞག་མང་པོ་བཤད་པའི་ཕྱིར་དང་། བཤད་རྒྱུད་རྡོ་རྗེ་ཕྲེང་བར། ཨེ་ནི་གསང་བ་མཁའ་དབྱིངས་དང་། ། བྷ་ག་ཆོས་འབྱུང་པདྨ་དང་། ། ཆོས་དབྱིངས་སེང་གེའི་ཁྲི་དང་ནི། །
མཆོག་ཏུ་རྨད་བྱུང་རྗོད་པར་བྱེད། ། བམ་ནི་རྡོ་རྗེ་རྡོ་རྗེ་སེམས། ། རྡོ་རྗེ་འཇིགས་བྱེད་དབང་ཕྱུག་ཆེ། ། ཧེ་རུ་ཀ་དང་དུས་འཁོར་ལོ། ། དང་པོའི་སངས་རྒྱས་ལ་སོགས་མཚན། ། ཞེས་ཤིན་ཏུ་གསལ་བར་གསུངས་ལ། ཁྱེད་རང་དེ་སྐད་དུ་སྨྲ་བ་དེ་དག་གི་ལུགས་ལས་རྡོ་རྗེ་ཕྲེང་བ་ལས་ཡིད་ཆེས་པའི་རྒྱུད་མེད་པར་འདོད་པའི་ཕྱིར་རོ། ། སྤྱིར་ནི་ཇི་སྐད་བཤད་པའི་རིམ་པས་གདུལ་བྱ་ལ་བལྟོས་ནས་གསུང་རབ་ལ་དམན་མཆོག་མཛད་པའི་འོག་མ་འོག་མའི་ནང་དུ། གོང་མ་གོང་མའི་ཆོས་སྐད་དང་བཤད་པ་རྒྱས་པར་མི་འབྱུང་བ་ནི་སྤྱི་ལུགས་ཡིན་ཏེ། རྒྱུད་སྡེ་འོག་མ་རྣམས་སུ་འཁོར་ལོ་བདེ་མཆོག་སོགས་ཀྱི་མཚན་ཙམ་ཡང་མེད་པ་བཞིན་ནོ། །
དེ་ལྟར་ན་གསང་བདེ་སོགས་སུ་འདིའི་བཤད་པ་མི་རྒྱས་པ་ཉིད་ཀྱིས་འདི་མཆོག་ཏུ་གྲུབ་པ་ཡིན་ནོ། ། ལུགས་འདིའི་ཆོས་འབྱུང་གི་རྣམ་པར་གཞག་པ་ནི། སྔ་མ་དག་གིས་རྒྱས་པར་མཛད་པ་རྣམས་ལ། འདས་ལོའི་གྲངས་ལ་སོགས་པ་མི་འཐད་པ་མང་རབ་སྣང་མོད་ཀྱི། ཐོག་མར་རང་ཉིད་ཀྱི་འདོད་པ་མདོར་བསྡུས་ཏེ་བརྗོད་ནས་དེ་ལ་བརྒལ་ལན་གྱི་དོགས་པ་དཔྱད་པར་བྱའོ། ། དེ་ཡང་རྒྱལ་བས་ས་གའི་ཉ་ལ་སངས་རྒྱས་ནས་ནག་པའི་ཉ་ལ་དུས་འཁོར་གསུངས་པ་དང་། མྱ་ངན་ལས་འདས་ནས་ལོ་དྲུག་བརྒྱ་ན། ཤམྦྷ་ལར་འཇམ་དབྱངས་གྲགས་པས་དུས་ཀྱི་འཁོར་ལོ་སྟོན་པ་དང་། དེ་ནས་གྲགས་པ་རང་ཉིད་ཀྱི་ལོ་བརྒྱ་དང་བཅས་པའི་དགུ་བརྒྱ་འདས་ནས་མ་ཁའི་ཡུལ་དུ་ཀླ་ཀློ་འབྱུང་བ་དང་། ཀླ་ཀློ་བྱུང་ནས་ད་ལྟའི་བར་གྱི་འདས་ལོ་བྱེད་རྩིས་ལ་འཆར་བ་རྣམས་ནི་ལུགས་འདི་རང་ལ་གསལ་བར་བཤད་མོད་ཀྱི།
སྟོན་པ་ལོ་གང་ལ་བལྟམས་པ་དང་། ལོ་གང་ལ་སངས་རྒྱས་པ་དང་། གང་ལ་མྱ་ངན་ལས་འདས་པ་རྣམས་ནི་མི་གསལ་ཡང་། སངས་རྒྱས་པའི་དུས་མདོ་ལུང་ཀུན་དང་མཚུངས་པར་འདུག་པས། དགུང་ལོ་བརྒྱད་ཅུ་ལ་མྱ་ངན་ལས་འདས་པ་དང་། སོ་དྲུག་ལ་མངོན་པར་སངས་རྒྱས་པ་སོགས་ཀྱང་ལུགས་གཞན་ནས་འབྱུང་བས་ཁ་བསྐང་སྟེ། ཡར་ལ་ལོག་ནས་ཞིབ་ཏུ་བརྩིས་པས་འདི་ལྟར་འབྱུང་སྟེ། བདག་ཅག་རྣམས་ཀྱི་སྟོན་མཆོག་དེ། ། ཆུ་མོ་ཕག་ལ་ལྷུམས་སུ་ཞུགས། ། ཤིང་ཕོ་བྱི་བའི་ལོ་ལ་བལྟམས། །
ཉི་ཤུ་རྩ་དགུ་ཁབ་ཏུ་བཞུགས། ། ལོ་དྲུག་དཀའ་བ་སྤྱད་པའི་མཐར། ། ས་མོ་ཕག་ལ་མངོན་སངས་རྒྱས། ། ཐེག་པ་གསུམ་དང་རིམ་གསུམ་གྱི། ། ཆོས་འཁོར་རྫོགས་པར་བསྐོར་བའི་མཐར། ། དགུང་ལོ་དོན་བརྒྱད་ལྕགས་སྤྲུལ་ལ། ། ལྷོ་ཕྱོགས་དཔལ་ལྡན་འབྲས་སྤུངས་སུ། ། ཟླ་བཟང་ལ་སོགས་འཁོར་མང་ལ། ། དམ་པ་དང་པོའི་སངས་རྒྱས་གསུངས། ། ཆུ་མོ་ལུག་ལ་མྱ་ངན་འདས། །
རྟ་ལུག་གཉིས་ལ་ཟླ་བཟང་གིས། ། ཤམྦྷ་ལ་རུ་རྩ་རྒྱུད་བསྟན། ། འགྲེལ་ཆེན་སྟོང་ཕྲག་དྲུག་ཅུ་པ། ། གཞལ་མེད་ཁང་དང་བཅས་པ་མཛད། ། ཤིང་ཕོ་སྤྲེའུ་ལ་དེ་ཡི་སྲས། ། ལྷ་དབང་སེང་གེའི་ཁྲིར་བཞུགས་ནས། ། ལོ་བརྒྱའི་བར་དུ་རྩ་རྒྱུད་བསྟན། ། དེ་ནས་གཟི་བརྗིད་ཅན་དང་ནི། ། ཟླ་བས་བྱིན་དང་ལྷ་དབང་ཕྱུག ། སྣ་ཚོགས་གཟུགས་དང་ལྷ་དབང་ལྡན། །
རེ་རེས་ལོ་བརྒྱར་རྩ་རྒྱུད་བསྟན། ། སླར་ཡང་ཤིང་ཕོ་སྤྲེ་འུ་ལ། ། འཇམ་དབྱངས་གྲགས་པ་ཁྲི་ཐོག་བྱོན། ། རྩ་རྒྱུད་ལོ་བརྒྱར་བསྟན་པའི་མཐར། ། ཉི་མའི་ཤིང་རྟ་ལ་སོགས་པའི། ། ཚངས་པའི་དྲང་སྲོང་བྱེ་བ་ཕྲག ། ཕྱེད་དང་བཞི་ལ་བསྡུས་རྒྱུད་བསྟན། ། དེ་སྲས་པདྨ་དཀར་པོ་ལ། ། འགྲེལ་བཤད་བྱེད་པར་བཀའ་སྩལ་གནང་། ། དེ་ཡིས་དྲི་མ་མེད་པའི་འོད། །
སྟོང་ཕྲག་བཅུ་གཉིས་པ་འདི་མཛད། ། བསྡུས་རྒྱུད་ལོ་བརྒྱའི་བར་དུ་བསྟན། ། དེ་བཞིན་བཟང་པོ་རྣམ་རྒྱལ་དང་། ། བཤེས་གཉེན་བཟང་པོ་ཕྱག་དམར་དང་། ། ཁྱབ་འཇུག་སྦས་པ་ཉི་མ་གྲགས། ། ཤིན་ཏུ་བཟང་རྣམས་རེ་རེས་ཀྱང་། ། ལོ་བརྒྱ་ལོ་བརྒྱར་བསྡུས་རྒྱུད་བསྟན། ། དེ་ནས་ཤིང་ཕོ་སྤྲེ་འུ་ལ། ། རྒྱ་མཚོ་རྣམ་རྒྱལ་སྟོན་པ་པོར། ། གྱུར་པའི་ལོ་དེ་ཀླ་ཀློའི་ཆོས། །
མ་ཁའི་ཡུལ་དུ་འབྱུང་བ་དང་། ། ཀླ་ཀློ་སྦྲང་རྩིའི་བློ་གྲོས་དེ། ། སྟོན་པར་གྱུར་པ་དུས་མཉམ་ཡིན། ། རིགས་ལྡན་རྒྱ་མཚོ་རྣམ་རྒྱལ་གྱིས། ། ལོ་བརྒྱ་བསྟན་མཐར་རྒྱལ་དཀས་བསྟན། ། དེ་ཡིས་དམ་ཆོས་བསྟན་ནས་ནི། ། བརྒྱད་ཅུ་རྩ་གཉིས་འདས་པའི་ལོ། ། མེ་ཕོ་ཁྱི་ཡི་ལོ་དེ་ནི། ། བྱེད་རྩིས་འདི་ཡི་ལོ་དག་གི ། ཐོག་མ་ཡིན་པར་ཁོ་བོས་སྨྲས། །
དེ་ནས་ཉིས་བརྒྱ་ཉེར་གཅིག་འདས། ། རབ་བྱུང་ལོ་ལ་དམ་ཆོས་འདི། ། ཆུ་བོ་ཤཱི་ཏའི་ལྷོ་རུ་བྱོན། ། དེ་ནས་བརྒྱ་དང་ང་དྲུག་ལོ། ། འདས་པ་ཆུ་ཕོ་སྟག་ལོ་ལ། ། ཆོས་རྗེ་ས་པཎ་མི་ཡུལ་བྱོན། ། དེ་ཡིས་བདུན་ཅུ་བཞུགས་ནས་ནི། ། ལྕགས་མོ་ཕག་ལ་ཞིང་གཞན་གཤེགས། ། དེ་ནས་སོ་བརྒྱད་འདས་པ་ཡི། ། ལྕགས་ཕོ་སྟག་ལ་བུ་སྟོན་བྱོན། །
དེ་ཡིས་དྲུག་ཅུ་གཅིག་བཞེས་པའི། ། ལྕགས་ཕོ་སྟག་ལ་ལོ་ཆེན་འཁྲུངས། ། དེ་ཡིས་ང་གསུམ་བཞེས་པ་ཡི། ། ཆུ་ཕོ་རྟ་ལ་ཆོས་འཁོར་བཏབ། ། དེ་ནས་ང་གསུམ་འདས་པ་ཡི། ། ད་ལྟའི་ལོ་འདི་ཤིང་མོ་ཕག ། ཆོས་འདི་ཁ་ཆེ་ཟླ་མགོན་དང་། ། ཙ་མི་སོགས་ཀྱིས་བོད་ཡུལ་དུ། ། སྟོན་ཕྱིར་ཆོས་འདི་རྒྱ་གར་དུ། ། བྱོན་ནས་ལོ་བརྒྱ་མ་འགྱངས་པར། །
གངས་རིའི་ལྗོངས་འདིར་བྱོན་པར་ངེས། ། འོན་ཀྱང་ལོ་ཡི་ངེས་པ་དཀའ། ། དེ་ལྟར་རྒྱལ་བ་འདས་ནས་ལོ། ། ཉིས་སྟོང་སུམ་བརྒྱ་སོ་གཅིག་ནི། ། སྔར་འདས་ལོ་རུ་ངེས་པ་ཡིན། ། རྒྱལ་དཀའི་ལྷག་མ་བཅོ་བརྒྱད་པོ། ། འདས་རྗེས་ཉི་མས་ལོ་བརྒྱ་དང་། ། སྣ་ཚོགས་གཟུགས་ཀྱིས་ལོ་བརྒྱ་འདས། ། ཟླ་བའི་འོད་ཀྱིས་ཆོས་བསྟན་ནས། ། ལོ་གསུམ་ལོན་ཚེ་རྒྱ་གར་དུ། །
ཆོས་འདི་བྱུང་ཞིང་དེ་ནས་ནི། ། དེ་ལྷག་གོ་བདུན་རྫོགས་རྗེས་སུ། ། མཐའ་ཡས་ས་སྐྱོང་དཔལ་སྐྱོང་གིས། ། བརྒྱ་བརྒྱར་བསྟན་ནས་སེང་གེ་ཡིས། ། སོ་གཅིག་འདས་ནས་སོ་གཉིས་པའི། ། སྟེང་དུ་ད་ལྟ་གནས་པ་ཡིན། ། ཞེས་བྱའོ། ། འདི་ལ་དོགས་པ་བཅད་པ་ལ། སྟོན་པས་གསུངས་ཚུལ་ལ་དང་། སྡུད་པ་པོས་བསྡུས་ཚུལ་ལ་དང་།
རྒྱ་བོད་དུ་བྱོན་ཚུལ་དང་། བསྟན་པ་གནས་ཚོད་ལ་དོགས་པ་བཅད་པའོ། ། དང་པོ་ལ་ངོ་བོ་ལ་དང་། གནས་ལ་དང་། དུས་ལ་དོགས་པ་བཅད་པའོ། ། དང་པོ་ནི། ཁ་ཅིག་ན་རེ། འདི་སྟོན་པ་ཤཱཀ་ཐུབ་ཀྱིས་མྱ་ངན་ལས་མ་འདས་གོང་དུ་གསུངས་པ་ཡིན་པས། རབ་བྱུང་གི་ཆ་བྱད་དེ་ཉིད་ཀྱིས་གསུངས་སོ་ཞེས་ཟེར་རོ། ། ཤིན་ཏུ་མི་རིགས་ཏེ།
དབང་ལེའི་འགྲེལ་ཆེན་དུ་དཔལ་ལྡན་འབྲས་སྤུངས་ཀྱི་མཆོད་རྟེན་དུ། སྟེང་དུ་དཔལ་ལྡན་རྒྱུ་སྐར་དང་། འོག་ཏུ་ཆོས་དབྱིངས་གསུང་དབང་གི་དཀྱིལ་འཁོར་ལེགས་པར་སྤྲུལ་ནས་དུས་ཀྱི་འཁོར་ལོའི་རྣམ་པས་གསུངས་པར་ཤིན་ཏུ་གསལ་བའི་ཕྱིར་དང་། བླ་མེད་ཀྱི་རྒྱུད་ཐམས་ཅད་ལ་དེ་ལྟར་སྐུའི་བཀོད་པ་བསྒྱུར་ནས་གསུངས་པ་ཤ་སྟག་འབྱུང་བའི་ཕྱིར། འོ་ན་ཤཱཀ་ཐུབ་དང་ཟླ་བཟང་གཉིས་མངལ་སྐྱེས་ཡིན་པས་སྟོན་སྡུད་དུ་མི་འཐད་པའི་རྩོད་སྤོང་མང་དུ་གསུངས་པ་དོན་མེད་དུ་འགྱུར་རོ་ཞེ་ན་མི་འགྱུར་ཏེ། མངལ་སྐྱེས་དེ་ཉིད་མྱ་ངན་ལས་འདའ་ཚུལ་མ་བསྟན་གོང་དུ་སྐུ་དང་འཁོར་དང་གནས་ལ་སོགས་པའི་བཀོད་པ་བསྒྱུར་ནས་གསུངས་པའི་ཕྱིར་ཏེ། ད་ལྟར་གྱི་རྡོ་རྗེ་སློབ་དཔོན་དགེ་སློང་རྡོ་རྗེ་འཛིན་པ་ཁྱད་པར་ཅན་དག་ཆ་ལུགས་བསྒྱུར་ནས་སྔགས་ཀྱི་སྤྱོད་པ་ལ་འཇུག་པ་བཞིན་ནོ། ། གཉིས་པ་ནི། དུས་ཞབས་པའི་འགྲེལ་ཆུང་པདྨ་ཅན་ལས། སྟོན་པ་མྱ་ངན་ལས་འདས་ནས་བྱང་ཤམྦྷ་ལར་བྱོན་ཏེ།
དེར་ཟླ་བཟང་སོགས་ལ་དུས་འཁོར་གསུངས་ཞེས་བཤད་པ་བཞིན་རིན་ཡེ་སོགས་ཀྱང་ས་གའི་ཉ་ལ་སངས་རྒྱས་ནས་ཟླ་བ་བཅུ་གཅིག་གི་བར་དུ་ཆོས་བསྟན་ཏེ། དཔལ་ལྡན་འབྲས་སྤུངས་ཀྱི་མཆོད་རྟེན་དུ་ལྷ་ལ་སོགས་པའི་འཁོར་ཐམས་ཅད་བསྡུས་ཏེ་དབང་བསྐུར། མ་འོངས་པ་ལུང་བསྟན། སླར་ཡང་ཐེག་པ་གསུམ་གྱི་ཆོས་བསྟན་ནས་རྩྭ་མཆོག་ཏུ་མྱ་ངན་ལས་འདས་ཏེ། རྡོ་རྗེ་ཐེག་པ་མ་བསྟན་ན་ཉི་ཚེ་བའི་གསུང་དུ་འགྱུར་དུ་དགོངས་ཏེ་ཤམྦྷ་ལར་བྱོན། ཟླ་བཟང་གིས་བཞེངས་པའི་མ་ལ་ཡའི་གཞལ་མེད་ཁང་གི་ཤར་སྒོའི་མཐར་རིན་ཆེན་སེང་གེའི་ཁྲི་ལ་བཞུགས་ནས་རྩ་རྒྱུད་སྟོང་ཕྲག་བཅུ་གཉིས་པ་གསུངས། དེ་ཟླ་བཟང་གིས་བསྡུས་ནས་རིམ་པར་བརྒྱུད་དོ་ཞེས་ཟེར་རོ། ། དེ་ནི་མི་རིགས་ཏེ། རྩ་བའི་རྒྱུད་དུ། སྟོན་པས་བྱ་རྒོད་ཕུང་པོ་རུ། །
ཤེས་རབ་ཕ་རོལ་ཕྱིན་ཚུལ་བཞིན། ། ཆོས་བསྟན་དཔལ་ལྡན་འབྲས་སྤུངས་སུ། ། དེ་བཞིན་གསང་སྔགས་ཚུལ་རབ་གསུངས། ། ཞེས་དང་། བྱ་རྒོད་ཕུང་པོའི་རི་ཆེན་པོར། ། ཐེག་པ་ཆེན་པོ་བླ་ན་མེད། ། ཤེས་རབ་ཕ་རོལ་ཕྱིན་པའི་ཚུལ། ། བྱང་ཆུབ་སེམས་དཔའ་རྣམས་ལ་བསྟན། ། དེ་ནས་གཅིག་ཏུ་མཆོད་རྟེན་ཆེར། ། ཆོས་ཀྱི་དབྱིངས་ཀྱི་དཀྱིལ་འཁོར་དུ། །
ཞེས་སོགས་ནས། རྒྱུད་བསྟན་སྐྱེས་བུ་རྣམས་ཀྱིས་ནི། ། བསོད་ནམས་ཡེ་ཤེས་དོན་དུ་འོ། ། ཞེས་དང་། མདོར་བསྡུས་དང་པོའི་བཤད་སྦྱར་སྙིང་པོའི་སྣང་བར་ཡང་། ཟླ་བ་བཟང་པོ་གྲོང་དགུ་བཅུ་རྩ་དྲུག་གི་རྒྱལ་པོ་དང་བཅས་པས་ཤམྦྷ་ལ་ནས་འབྲས་སྤུངས་སུ་འོངས་ཏེ་རྒྱུད་བསྟན་པའི་དོན་དུ་གསོལ་བ་བཏབ་པར་བཤད་པ་དང་། ཉི་མ་དཔལ་ཡེ་ཤེས་ཀྱི་མཚན་བརྗོད་འགྲེལ་པར་ཡང་། དེ་དང་འདྲ་བར་དེར་གསང་སྔགས་ཀྱི་ཚུལ་ཐམས་ཅད་བསྟན་ཏོ། ། ཞེས་གསུངས་ཤིང་བཤད་པ་རྣམས་ཀྱི་ཕྱིར་ན་ཆོས་འདི་གསུངས་པའི་གནས་ནི་དཔལ་ལྡན་འབྲས་སྤུངས་ཉིད་ལ་བྱ་ལ། དེ་ནི་རྒྱ་གར་ལྷོ་ཕྱོགས་ན་སྔོན་དྲང་སྲོང་གིས་འབྲས་ཀྱི་ཆར་ཕབ་པའི་གནས་ལ་དེར་གྲགས་པའོ། །
གསུམ་པ་ནི། ཁ་ཅིག་བཤད་མ་ཐག་པ་ལྟར་མྱ་ངན་ལས་འདས་པའི་རྗེས་སུ་བསྟན་པ་འདོད་པ་ལ་ནི། ཟས་གཙང་གི་སྲས་དང་། ཉི་མའི་འོད་ཀྱི་སྲས་ཟླ་བཟང་གཉིས་མངལ་སྐྱེས་ཡིན་པས་སྟོན་སྡུད་དུ་མི་འཐད་དམ་སྙམ་པའི་དོགས་པ་དུ་མ་བཀོད་པ་ལ། ཁྱབ་པ་མ་གྲུབ་ཀྱི་ལན་མང་དུ་མཛད་པ་རྣམས་ཀྱིས་ཁེགས་ཏེ། མྱ་ངན་ལས་འདས་ནས་ཟས་གཙང་གི་སྲས་ཀྱི་དོགས་པ་མེད་པའི་ཕྱིར་རོ། ། དེ་ནི་བདེན་མོད་ཀྱི་ཁྱོད་ཀྱིས་དགུང་ལོ་དོན་བརྒྱད་པ་ལ་དུས་འཁོར་བསྟན་པར་བཤད་པ་མི་འཐད་དེ། ས་གའི་ཉ་ལ་སྐྱ་རེངས་འཆར་བའི་ཚེ་མངོན་པར་རྫོགས་པར་སངས་རྒྱས་ཏེ། དེ་ནས་ཆོས་ཀྱི་འཁོར་ལོ་བསྐོར་ཞིང་ཐེག་པ་གསུམ་བསྟན་པར་མཛད་ནས། ཟླ་བ་བཅུ་གཉིས་པ་ནག་པའི་ཉ་ལ་ཤྲཱི་དྷ་ནྱ་ཀ་ཊ་ཀར་ཞེས་སོགས་བཤད་པས།
སངས་རྒྱས་ནས་ལོ་དེའི་ལོ་ཅུང་མ་ལོན་པའི་ནག་པའི་ཉ་ལ་འབྲས་སྤུངས་སུ་རྒྱུད་བསྟན་པས་སོ། ། ཞེས་སྔོན་དང་ཕྱིས་ཀྱི་མཁས་པར་གྲགས་པ་དག་མགྲིན་གཅིག་ཏུ་སྨྲའོ། ། འདི་ནི་རེ་ཞིག་རིགས་པ་མི་དགོས་ཀྱི། རང་རང་གིས་སྒྲུབ་བྱེད་དུ་དྲངས་པའི་ལུང་དེ་དག་ཉིད་ཀྱིས་དམ་བཅའ་དེ་བཀག་པ་ཡིན་ཏེ། སངས་རྒྱས་ནས་ཆོས་འཁོར་བསྐོར་ཞིང་ཐེག་པ་གསུམ་བསྟན་པར་མཛད་ནས་ཞེས་བཤད་ལ། ཟླ་བ་བཅུ་གཅིག་པོའི་ཞག་ཞེ་དགུའི་བར་དུ་ནི་ཆོས་མ་གསུངས་པར་ཀུན་ལ་གྲགས་ཤིང་། དེ་ལྷག་ལ་ཐེག་པ་གསུམ་ག་བསྟན་པར་སུ་ཡང་མི་འདོད་ཅིང་། ཁྱད་པར་རྩ་རྒྱུད་ཀྱི་ལུང་། བྱ་རྒོད་ཕུང་པོར་ཤེར་ཕྱིན་བསྟན་ཚར་ནས། འབྲས་སྤུངས་སུ་ཆོས་གསུངས་པར་བཤད་པས་ཤིན་ཏུ་བཀག་སྟེ།
བདེན་བཞིའི་ཆོས་འཁོར་བསྐོར་བ་ལ་ལོ་མང་དུ་འགོར་ཞིང་། དེ་རྗེས་ཡབ་སྲས་མཇལ་བ་སོགས་ཀྱི་ཕྱིས་ཤེར་ཕྱིན་གསུངས་པར་བཤད་པའི་ཕྱིར་རོ། ། གཞན་ཡང་འདི་ལྟ་བུ་རྣམས་ནི་ལུང་ཉིད་ལ་བརྟེན་དགོས་ལ། ལུང་ཡང་རང་ལས་གྲགས་པ་ཉིད་གཙོ་བོར་བྱ་ཞིང་། ཁམས་ལེར་ཆོས་བསྟན་པའི་ལོ་འདི་ནས་དྲུག་བརྒྱ་ན་དང་། ཡེ་ལེར། ང་མྱ་ངན་ལས་འདས་ནས་ལོ་དྲུག་བརྒྱ་ན་འཇམ་དབྱངས་གྲགས་པ་འབྱུང་ཞེས་བཤད་པ་གང་ཞིག ཁྱེད་ལྟར་ན་དེ་གཉིས་ཀྱི་བར་དུ་ལོ་ཁྱད་བཞི་བཅུ་ལྷག་ཅིག་ཞུགས་པས་གནད་དོ། ། འདི་ལ་ཁ་ཅིག་མྱ་ངན་ལས་འདས་ཞེས་པ་རྒྱ་དཔེའི་སྐྱོན་ཡིན་ཞེས་དང་། ཁ་ཅིག་མྱ་ངན་ལས་འདས་པ་སངས་རྒྱས་པ་དང་གཅིག་ཏུ་བྱེད་ཟེར་བ་ལ་སོགས་པ་རྣམས་ནི།
ལུང་མཉམ་པོ་ལ་ཟླ་བ་བཅུ་གཉིས་པ་ནག་པ་ཞེས་པ་དེ་ཡིད་དུ་འོང་ལ། མྱ་ངན་ལས་འདས་ཞེས་པའི་ལུང་ལ་མི་མཐུན་པར་འཛིན་པ་ཙམ་དུ་ཟད་པས་སྙིང་པོ་མེད་ཅིང་། འཇམ་དཔལ་རྩ་རྒྱུད་སོགས་མ་འོངས་པ་ལུང་སྟོན་པའི་མདོ་རྒྱུད་ཀུན་ནས་ང་མྱ་ངན་ལས་འདས་ནས་ཞེས་བཤད་པ་རྣམས། མ་འོངས་ལུང་བསྟན་ལ་དེ་མི་མཁོ་བས་རྒྱ་དཔེའི་སྐྱོན་ཡིན་པའམ། ཡང་ན་སངས་རྒྱས་ནས་ཞེས་པ་ལ་འཆད་དགོས་ན་ལུང་ཕྲ་མོ་གཅིག་གིས་འཆད་པ་མ་ཤེས་པས་ཀུན་ལ་ཚེགས་ཀྱི་ཁུར་ཆེན་པོ་འཁྱེར་བར་ཟད་དོ། ། རིགས་པ་ཡང་གནས་ཚད་ཅན་གྱིས་བསྟན་པའི་ལོ་གྲངས་ཀྱི་མགོ་སངས་རྒྱས་མ་ཐག་ནས་བཞག་པས། བསྐལ་བཟང་སོགས་ནས་སྐུ་ཚེའི་ཚད་དང་དེ་རྗེས་བསྟན་པའི་གནས་ཚད་བཤད་པ་ཀུན་དང་འགལ་ལ། ཟླ་བཟང་གིས་ཆོས་ཐོས་ནས་ལོ་གཉིས་ཀྱི་ནང་དུ་འགྲེལ་ཆེན་སྟོང་ཕྲག་དྲུག་ཅུ་པ་བརྩམས་པར་གསལ་བར་བཤད་ཅིང་ཀུན་ལ་གྲགས་ལ་ཁྱེད་རང་གིས་ཀྱང་བཅུག་ཡིག་ལན་མང་དུ་བྱས་པ་གང་ཞིག དེ་ལྟ་ན་སངས་རྒྱས་ནས་ལོ་གཉིས་སམ་གསུམ་གྱི་ནང་དུ་བསྟན་པ་འདིའི་གསུང་རབ་ཀྱི་དགོངས་འགྲེལ་གྱི་ཆོས་ཤིན་ཏུ་ཆེ་བ་ཞིག་བྱུང་བར་གྱུར་ན། དེ་ལྟར་འདོད་པའི་མཁས་པ་ནི་སུ་ཡང་མ་བྱུང་ངོ་། །
དེ་ཡང་བསྟན་པའི་གསུང་རབ་འགོ་བརྩམས་མ་ཐག་ནས་གསུང་རབ་ཡོངས་སུ་རྫོགས་པའི་དགོངས་པ་འགྲེལ་པ་པོ་དེ་སངས་རྒྱས་རང་ཉིད་ཡིན་ཀྱང་སྔས་པའི་སྐྱོན་ཡོད་པས་སོ། ། དེས་ན་ཟླ་བ་བཅུ་གཉིས་པ་ཞེས་པ་ནི། ཁྱེད་ལྟར་ན། རྒྱ་དཔེའི་སྐྱོན་ཡིན་ནོ་ཞེས་སྨྲས་ཀྱང་སྐྱོན་མེད་ལ། སྤྱིར་ས་ག་ནས་བགྲངས་པའི་ཟླ་བ་བཅུ་གཉིས་པ་ཞེས་པ་ཡིན་ལ། ས་ག་ནི་སངས་རྒྱས་ལོའི་ས་གར་མ་ཟད་ལོ་རེ་ལ་རེ་རེ་ཡོད་པས་སོ། ། དེ་ལྟར་གསུངས་པ་ལ་དགོངས་པ་ཡང་ཡོད་དེ།

འཇིག་རྟེན་ཁ་ཅིག ནག་ཉ་མི་འདོད་པས་ས་ག་དང་གཅིག་ཏུ་འཛིན་པ་ཡོད་པས་དེ་ཁོ་ན་འགོག་པའི་ཆེད་དུ་ངེས་སོ། ། དེས་ན་ཁ་ཅིག་སངས་རྒྱས་པའི་ཐོ་རངས་ཟླ་བ་སྒྲ་གཅན་གྱིས་བཟུང་བར་འདུལ་བ་ལུང་ལས་བཤད་པ་དང་ནན་གྱིས་བསྒྲིག་པ་དང་། ཁ་ཅིག་གཟའ་ད་ལྟར་བ་བསྒྲུབ་པའི་ཕྱིར་དུ་སངས་རྒྱས་རྒྱལ་ཕུར་འཛོམ་པ་ལ་བལྟམས་པར་རྒྱ་ཆེ་རོལ་པ་སོགས་ཀྱིས་བསྒྲུབ་པ་ལ་ནི་རྣམ་དཔྱོད་དང་ལྡན་པས་དཔྱད་པར་བཟོད་པ་གང་ཡང་མི་སྣང་སྟེ། མ་བྱུང་གི་བར་དུ་གཟུ་ལུམས་ཀྱིས་བསྒྲིགས་པ་མ་གཏོགས་སངས་རྒྱས་པ་དང་བལྟམས་པའི་ཉིན་ཞག་གི་ཚེས་རྩིས་ལ་དྷྲུ་བ་ཀ་ལ་སོགས་པར་རྩིས་འཕྲོ་ཇི་ཙམ་བསྲེ་བ་སོགས་ཀྱི་ངེས་པ་གང་ཡང་མེད་པའི་ཕྱིར་དང་། ཏོག་གཟུངས་སུ། ཁྱོད་ནི་རྒྱལ་ལ་སྐྱེས་པ་སྟེ། ། ཞེས་བཤད་ཀྱང་། རྒྱ་ཆེ་རོལ་པར། དཔྱིད་ཟླ་ཐ་ཆུང་ཟླ་བ་ཉ་བའི་དུས་ཀྱི་སྐར་མ་རྒྱལ་ལ་བབས་པའི་ཚེ་ཞེས་བཤད་མོད། དཔྱིད་ཟླ་ཐ་ཆུང་གི་ཉ་ལ་རྒྱལ་དང་ཟླ་བ་འཛོམ་པར་སྨྲ་བ་ཁྱེད་ལས་མཁས་པའི་རྩིས་པ་སུ་ཞིག་འབྱུང་།
འོ་ན་ཁྱོད་རང་གི་ལུགས་ལ་ཡང་ཆོས་བསྟན་པ་དང་མྱ་ངན་ལས་འདས་པ་ལ་ལོ་གཉིས་ཀྱི་ཁྱད་ཞུགས་པ་ལ་མི་འཐད་དོ་ཞེ་ན། དེ་ཙམ་ནི་རིགས་པའི་རྣམ་གཞག་ལ་ཤིན་ཏུ་རིགས་ཏེ། དེ་ལྟར་མ་ཡིན་ན། དེ་ནས་ལོ་དྲུག་བརྒྱ་ནས་འཇམ་དབྱངས་གྲགས་པ་འབྱུང་བར་བཤད་པ་དང་། དེའི་ཚེ་དེས་ཆོས་སྟོན་པའི་དུས་ཡིན་པར་བཤད་པ་སོགས་ཀྱང་མི་འཐད་པར་འགྱུར་ཏེ། སྐྱེས་མ་ཐག་ནས་ཆོས་རྫོགས་པར་སྟོན་པའི་སྤྲུལ་སྐུ་མི་སྲིད་པའི་ཕྱིར་རོ། ། འོ་ན་རྒྱལ་བ་མྱ་ངན་ལས་མ་འདས་པའི་ལོ་གཉིས་ཀྱི་གོང་དུ་དགོངས་འགྲེལ་ཆེན་མོ་ཡོད་པར་མི་རིགས་སོ་ཞེ་ན། དེ་ལྟ་བུ་ནི་ཡོད་དེ། མཆོག་ཟུང་གཅིག་རྒྱལ་བའི་གོང་དུ་མྱ་ངན་ལས་འདས་ཀྱང་ཆོས་ཀྱི་ཕུང་པོ་དང་གདགས་པའི་བསྟན་བཅོས་སོགས་དེ་གཉིས་ཀྱིས་བྱས་པ་ཡོད་པར་ཀུན་ལ་གྲགས་སོ། ། གཉིས་པ་ལ།
རྩ་རྒྱུད་ཀྱི་དང་། བསྡུས་རྒྱུད་ཀྱི་སྡུད་པ་པོ་ལ་དོགས་པ་བཅད་པའོ། ། དང་པོ་ནི། མདོར་བསྡུས་གསུམ་པའི་འགོར་བཀོད་པའི་དོགས་སྤོང་རྣམས་ཡིན་ཏེ། སྤྱིར་བླ་མེད་ཀྱི་རྒྱུད་ཀྱི་སྟོན་སྡུད་ལ་ལོངས་སྐུས་ཁྱབ་པར་འཛིན་ཅིང་། བྱེ་བྲག་ཏུ་ཕྱག་རྡོར་དང་རྡོར་སྙིང་སོགས་སྡུད་པ་པོར་གཞུང་གཞན་དུ་གྲགས་པ་དེ་དག་ནི་ས་བཅུ་པའི་བྱང་སེམས་ཡིན་པས་རིགས་ན། རྒྱལ་པོ་ཉི་མའི་འོད་ཀྱི་ལྷ་མོ་རྣམ་པར་རྒྱལ་བའི་མངལ་སྐྱེས་ཟླ་བཟང་སྡུད་པ་པོར་མི་འཐད་དེ། མངལ་སྐྱེས་ཡིན་པས་སོ་ཞེས་པའི་རྩོད་པ་ལ། འོ་ན་ཤཱཀ་ཐུབ་སྟོན་པར་མི་འཐད་པར་འགྱུར་ཏེ། མངལ་སྐྱེས་ཡིན་པས་སོ། །
དེ་མངལ་སྐྱེས་ཀྱི་ཚུལ་བཟུང་བའི་སྤྲུལ་སྐུ་ཡིན་པས་སྐྱོན་མེད་དོ་སྙམ་ན་མཚུངས་ལ། བྱང་སེམས་བསམས་བཞིན་དུ་སྐྱེ་གནས་དང་འགྲོ་བ་ངན་པར་འགྱུར་བ་ངེས་པ་དང་བཅས་ཏེ་བསྒྲུབས་སོ། ། འདི་ལ་ཁ་ཅིག་འདི་ལྟ་བུའི་བརྒལ་ལན་རྣམས་མ་མཐོང་བའམ་མཐོང་ཡང་མ་ངེས་པས། སྔགས་ཀྱི་རྒྱུན་བཤགས་རྣམས་ལ་མྱ་ངན་ལས་མི་འདར་གསོལ་བ་དང་། ཆོས་འཁོར་བསྐོར་བར་བསྐུལ་བ་གཉིས་ཕལ་ཆེར་ལ་མི་འབྱུང་བའི་རྒྱུ་མཚན། ལོངས་སྐུར་དེ་གཉིས་མི་དགོས་པས་སོ་ཞེས་པའི་ལས་ཟློས་རྙིང་པ་ཙམ་ལ་བརྟེན་ནས་སྔགས་ཀྱི་སྟོན་སྡུད་ལ་ལོངས་སྐུས་ཁྱབ་པ་དང་། ལོངས་སྐུའི་གནས་ལ་གནས་གཙང་གི་འོག་མིན་གྱིས་ཁྱབ་པ་དང་། དཔལ་འདུས་པ་ལྟ་བུ་སྔགས་གོང་ན་མེད་པ་ཡིན་ལ་དེ་ཨོ་རྒྱན་དུ་རྒྱལ་པོ་ཨིནྡྲ་བོ་དྷི་འཁོར་བཅས་ཉོན་མོངས་དང་བཅས་བཞིན་པ་ལ་གསུངས་པ་ཡིན་ཞེས་པ་འདི་རྣམས་རེ་རེ་བཞིན་སྒྲུབ་བྱེད་དང་བཅས་ནས་ཁས་ལེན། ཡི་གེར་འདྲི་བར་བྱེད་པ་རྣམས་ནི། རྟོག་པ་སེལ་བས་འཇུག་པའི་སྐྱོན་གྱིས་སྒྲ་བྱས་པར་ཡང་ཁས་ལེན།
བྱས་ན་མི་རྟག་པས་ཁྱབ་པར་ཡང་ངེས་བཞིན་སྒྲ་རྟག་པར་ཁས་ལེན་པ་དང་ཁྱད་པར་ཅུང་ཟད་ཀྱང་མེད་དོ། ། གཉིས་པ་ནི། སྡུད་པ་པོ་ཡིན་ན། སངས་རྒྱས་ལ་དངོས་སུ་ཆོས་ཉན་པ་པོ་ཡིན་དགོས་པ་ལས། ཁྱོད་ཀྱི་བསྡུས་རྒྱུད། རྒྱལ་བ་མྱ་ངན་ལས་འདས་ནས་ལོ་བདུན་བརྒྱ་ལ་ཉེ་བའི་ཚེ་རྒྱལ་པོ་གྲགས་པས་སྡུད་པར་འདུག་པས། རྩ་རྒྱུད་ནས་ཁོང་གི་ཤེས་རབ་ཀྱིས་བསྡུས་པའི་ཕྱིར་བསྟན་བཅོས་སུ་འགྱུར་བ་མ་ཡིན་ནམ་ཞེ་ན། མདོ་རྒྱུད་རྣམས་ཀྱི་གླེང་གཞི་དང་མཚམས་སྦྱོར་སོགས་ཀྱང་བསྟན་བཅོས་སུ་འགྱུར་ཏེ། སངས་རྒྱས་ཀྱིས་དངོས་སུ་གསུངས་པ་སྡུད་དགོས་པ་ལས། སྡུད་པ་པོའི་ཤེས་རབ་ལས་སྦྱར་བས་སོ། །
སྐྱོན་མེད་དེ། རྒྱལ་བ་ཉིད་ཀྱིས་འདི་དང་འདི་ལྟ་བུ་ཆུག་ཅིག་ཅེས་ལུང་བསྟན་པས་རྗེས་སུ་གནང་བའི་བཀའ་ཡིན་ནོ་ཞེ་ན། རྩ་རྒྱུད་ཉིད་དུ་དུས་འདི་ཙམ་གྱི་ཚེ་དགོས་པ་འདི་འདིའི་དོན་དུ་གང་ཟག་འདིས་རྩ་རྒྱུད་ལས་བསྡུས་རྒྱུད་སྡུས་ཤིག་ཅེས་གསུངས་པས་ལེགས་པར་མཚུངས་སོ། ། གསུམ་པ་རྒྱ་བོད་དུ་ཇི་ལྟར་བྱོན་ཚུལ་ལ། རྒྱ་གར་དུ་དང་། བོད་དུའོ། ། དང་པོ་ལ། རྭ་འབྲོའི་ལུགས་དགོད་པ་དང་། དེ་དག་ལ་དོགས་པ་བཅད་པའོ། ། དང་པོ་ལ།
རྭ་པ་ན་རེ། ཆོས་འདི་རྒྱ་གར་དུ་རྒྱལ་པོ་པཱ་ལ་གསུམ་གྱི་རིང་ལ་བྱོན་ཏེ། ན་ག་པཱ་ལ། ནཱ་ར་པཱ་ལ། ཨ་ཤྭ་པཱ་ལའོ། ། དེ་ཡང་གླང་པོ་དང་མི་དང་རྟ་སྐྱོང་བ་ཞེས་བྱ་ལ་རྒྱ་གར་ཤར་ལྷོ་ནུབ་གསུམ་གྱི་རྒྱལ་པོའོ། ། དེའི་ཚེ་རྒྱ་གར་ཤར་ཕྱོགས་ན་ཡུལ་སྡེ་ཆེན་པོ་ལྔ་ཡོད་པའི་ནང་ན་ལ་ཨེ་བི་སར་འཁྲུངས་པའི་སློབ་དཔོན་ཙི་ལུ་པ་ཞེས་བྱ་བས། ནཱ་ལེནྡྲ་ལ་སོགས་པའི་གཙུག་ལག་ཁང་ཀུན་དང་། ཁྱད་པར་དུ་དུ་རུ་ཀའི་གནོད་པ་མེད་པའི་རིན་ཆེན་རི་བོར་པོ་ཏི་རྣམས་ལ་གཟིགས་པས་སྤྱིར་ཚེ་གཅིག་ལ་སངས་རྒྱས་ཐོབ་པ་ལ་རྡོ་རྗེ་ཐེག་པ་དགོས། ཁྱད་པར་བྱང་ཆུབ་སེམས་དཔས་མཛད་པའི་འགྲེལ་པ་ལ་བརྟེན་དགོས་ལ།
དེ་ཤམྦྷ་ལ་ན་ཡོད་དོ། ། ཞེས་གཟིགས་ནས་དེར་འབྱོན་པར་བཞེད་དེ་ཚོང་པ་རྒྱ་མཚོར་འགྲོ་བ་དང་འགྲོགས་ཏེ་ཟླ་བ་དྲུག་གི་དུས་བྱས་ནས་བྱང་གི་རི་ཆེན་པོ་ལ་འཛེགས་ཏེ་བྱོན་པས་མི་ཞིག་དང་འཕྲད་པ་ལ་དེ་ན་རེ། གང་དུ་འགྲོ་ཟེར་ནས་རྒྱུ་མཚན་བསྙད་པས་ཤེས་པ་བྱུང་ན་འདི་ཀར་ཉན་དུ་མི་རུང་ངམ་ཟེར་བ་འཇམ་དབྱངས་ཀྱི་སྤྲུལ་པར་ཤེས་ཏེ། གསོལ་བ་བཏབ་པས་དབང་རྒྱུད་འགྲེལ་པ་མཐའ་དག་གནང་ནས་མེ་ཏོག་གཅིག་སྤྱི་བོར་བཞག་སྟེ། སེམས་འགྲེལ་མཐའ་དག་ཁོང་དུ་ཆུད་པར་གྱུར་ཅིག་ཅེས་གསུངས་པས་ལེགས་པར་ཁོང་དུ་ཆུད་ནས་ཚོང་པ་དང་འགྲོགས་ཏེ་རྒྱ་གར་དུ་བྱོན་ནས་རིམ་གྱིས་འཕེལ་ལོ་ཞེས་ཟེར། ཡང་ན་ཙི་ལུ་པ་དེ་རྣལ་འབྱོར་པ་ཞིག་གི་བུ་ཡིན་པ། ཕ་དེ་རྫུ་འཕྲུལ་དང་ལྡན་པས་དེས་ཤམྦྷ་ལར་ཁྲིད་དེ། སྤྱན་རས་གཟིགས་ཀྱི་སྤྲུལ་པ་དགེ་སློང་ཤིན་ཏུ་གཟུགས་བཟང་བ་ཞིག་ལ་སྤྲད། དེས་བྱིན་གྱིས་བརླབས་ནས་ཞག་རེ་ལ་ཤླཽ་ཀ་སྟོང་སྟོང་ཟིན་པར་གྱུར་ཏེ་རྒྱུད་དང་སེམས་འགྲེལ་ཐམས་ཅད་ཐུགས་ལ་བཟུང་སྟེ་རྒྱ་གར་དུ་བྱོན་རྒྱལ་པོ་ཤ་ཏྲ་ཀའི་སར་བཞུགས་པས་སློབ་མ་གསུམ་བྱུང་བའི་གཅིག་རྣལ་འབྱོར་པ་ཕལ་པ། གཅིག་ཛ་ཡཱ་ཀ་གུཔྟ།
གཅིག་ཤར་ཕྱོགས་བྷཾ་ག་ལར་འཁྲུངས་པའི་པཎྜི་ཏ་ཨཱ་ཙརྻ་དེ་གསུམ་གྱིས་རྒྱུད་དང་འགྲེལ་པ་གླེགས་བམ་དུ་འདྲི་བར་ཞུས་ཏེ་བྲིས། དེས་རྒྱུད་འགྲེལ་མཐའ་དག་ཐུགས་སུ་ཆུད་དེ་ཉམས་སུ་བཞེས་པའི་སྐབས་སུ་ཡུལ་དེར་རྒྱལ་པོ་གཞན་གྱི་དམག་བྱུང་སྟེ་རྒྱུད་འགྲེལ་གྱི་དཔེ་ཆ་ཐམས་ཅད་དོང་དུ་སྦས་ཏེ་བྲོས། ཕྱིས་བཏོན་པས་བདེ་དགྱེས་ཀྱི་འགྲེལ་པའི་སྨད་མ་ཚང་བ་སླར་ཡང་འདྲི་བར་ཞུས་པས་མཁའ་འགྲོ་མས་སྦས་པར་གསལ་བས་འདྲིར་མི་རུང་གསུངས་ནས་མ་གནང་། ཙི་ལུ་ཨཱ་ཙརྻ་ཤར་ཕྱོགས་སུ་གཤེགས་སོ། ། པཎྜི་ཏ་སྲ་ས་ནཱ་ལནྡཱར་འཁྲུངས་པའི་དུས་ཞབས་པ་ཆེན་པོ་ལ་གནང་། དེས་ཀྱང་རྫོགས་པར་ཐུགས་སུ་ཆུད་དེ་ཐུགས་ཉམས་སུ་བཞེས་སོ། ། ཡང་ན་དུས་ཞབས་པ་ཆེན་པོ་དེས་སྒྲོལ་མ་གྲུབ་ནས་ཤམྦྷ་ལར་བྱོན་ཏེ། མ་ལ་ཡར་སྤྱན་རས་གཟིགས་ཀྱི་དབང་རྒྱུད་འགྲེལ་མཐའ་དག་གནང་ནས། དཔེ་ཐམས་ཅད་ཀྱང་གནང་སྟེ་རྒྱ་གར་དུ་བྱོན། ཤར་ཕྱོགས་མེ་ཏོག་ཁྱིམ་ཞེས་བྱ་བར་བཞུགས་པས་སློབ་མའི་མཆོག་བཞི་བྱུང་བ་ནི།
དུས་ཞབས་པ་ཆུང་བའམ། བོ་དྷི་པའམ། ནཱ་ལེནྡྲ་བ་ཞེས་ཀྱང་གྲགས་པ་དང་། འདུལ་བ་འབྱུང་གནས་སྦས་པ། སེང་གེ་རྒྱལ་མཚན། མཐའ་ཡས་རྣམས་སོ། ། ཁ་ཅིག་དུས་ཞབས་པ་ཆུང་བ་དང་དྷརྨ་ཀ་ར་གཅིག་ཏུ་བྱེད་པ་མི་འཐད་དེ། དེ་སཱ་དྷུ་པུ་ཏྲའི་སློབ་མ་ཡིན་པས་སོ། ། དུས་ཞབས་པ་ཆུང་བས་རཏྣ་ཀ་ར་ལ་བཤད། དེས་ནཱ་ལནྡྲར་དར་བར་བྱས་པའམ།
ཡང་ན་དུས་ཞབས་པ་ཆུང་བ་ཉིད་ཀྱིས་ནཱ་ལནྡྲར་དར་ན་ཐམས་ཅད་དུ་དར་བར་འགྱུར་རོ་སྙམ་དུ་དགོངས་ནས། རྒྱལ་པོ་ཤིང་སྟན་ཅན་གྱིས་མ་ག་དྷའི་རྒྱལ་པོ་བྱེད་ཅིང་། སནྡྷ་པས་ཨོ་ཏནྟྲ་པཱུ་རིའི་གཙུག་ལག་ཁང་འཛིན་པའི་དུས་སུ་ནཱ་ལནྡྲར་བྱོན་ཏེ། སྒོ་གོང་ལ་རྣམ་བཅུ་དབང་ལྡན་དང་། གང་གིས་དང་པོའི་སངས་རྒྱས་མི་ཤེས་པ་དེས་མཚན་ཡང་དག་པར་བརྗོད་པ་མི་ཤེས་སོགས་བྲིས་པས། པཎྜི་ཏ་ལྔ་བརྒྱ་ཙམ་མ་རངས་ནས་རྩད་པས་ཆོས་ཀྱི་རང་བཞིན་ཟབ་ཅིང་རྒྱ་ཆེ་བས་ཐམས་ཅད་བཏུལ་ནས་སློབ་མར་གྱུར། ཁྱད་པར་མཉྫུ་ཀཱིརྟི། ཨ་བི་ཡུཀྟྲ། པཎྜི་ཏ་རི་བོ། དྷཱ་བྱང་སེམས།
ཨ་བྷ་ཡ། པུཎྱ་ཆེན་པོ། ཁ་ཆེ་གྷཾ་དྷཱི་ར། ཤཱནྟ་གུཔྟ། གུ་ན་རཀྵི་ཏ། ཟླ་མགོན། ཙ་མ་ལ་སོགས་པའི་མཁས་པ་མང་དུ་བྱུང་ཞིང་། རྒྱལ་རིགས་དང་། རྗེ་རིགས་དང་ཚོང་པ་སོགས་ཀྱང་ཆོས་འདི་ལ་ཤིན་ཏུ་དད་པས་དཔེ་འདྲི་ཞིང་བག་ཆགས་འཇོག་པ་མང་དུ་བྱུང་སྟེ་ཤིན་ཏུ་དར་བར་མཛད་དོ། ། དེ་ནས་བལ་པོ་ཡེ་རང་པ་ས་མནྟ་ཤྲཱིས་མཁས་པ་ལྔ་ལ་གསན་ཅིང་།
ཁྱད་པར་མཉྫུ་ཀཱིརྟིའི་རྗེས་སུ་འབྲངས་ནས་བལ་བོད་དུ་དར་བར་བྱས་སོ། ། ཁ་ཅིག་རིགས་ལྡན་སེང་གེས་ཆོས་སྟོན་པའི་དུས་ཞེས་དང་། ཁ་ཅིག་ཉི་མས་ཆོས་སྟོན་པའི་དུས་ཞེས་སོགས་འབྲོ་པའི་ལུགས་སུ་སྦྱར་ནས་རང་རང་གི་འདོད་པ་དང་བསྒྲིག་མོད་ཀྱི། འབྲོ་པ་རང་གི་འདོད་པ་རིགས་ལྡན་རྒྱལ་པོ་དཔལ་སྐྱོང་ལ་དུས་ཞབས་པས་ཐུག་པར་མཛད་ཀྱི། ཤམྦྷ་ལར་དེས་ཆོས་སྟོན་པའི་དུས་ཞེས་པའི་ངེས་པ་མི་འདོད་དོ། ། དེ་ཡང་རྒྱ་གར་དུ་གཤིན་རྗེ་གཤེད་ཀྱི་རྣལ་འབྱོར་པ་ཡབ་ཡུམ་གཉིས་ཀྱིས་གཤིན་རྗེ་གཤེད་ཀྱི་རྒྱུད་ནས་འབྱུང་བའི་རིགས་ཀྱི་སྲས་བསྐྲུན་པའི་ཆོ་ག་བྱས་པས་ཁྱེའུ་ཞིག་འཁྲུངས་ཏེ། ཆེར་སྐྱེས་པ་ན་བྱང་ཕྱོགས་ན་བྱང་ཆུབ་སེམས་དཔའ་དངོས་སུ་ཆོས་སྟོན་པ་ཡོད་པར་གྲགས་ནས་ཉན་དུ་བྱོན་པས་ཁྱེའུའི་ལྷག་བསམ་ཁྱད་པར་ཅན་དང་། ཤམྦྷ་ལར་འོངས་ན་ཆུ་མེད་པའི་མྱང་ངམ་གྱི་ཐང་ལ་ཟླ་བ་བཞི་འགྲོ་དགོས་པས་སྲོག་གི་བར་ཆད་དུ་འགྱུར་བར་བྱང་ཆུབ་སེམས་དཔས་དགོངས་ཏེ། བྱང་སེམས་སའི་སྙིང་པོས་རིགས་ལྡན་གྱི་རྒྱལ་པོ་དཔལ་སྐྱོང་གི་སྤྲུལ་པ་བཟུང་སྟེ། ཁྱོད་གང་དུ་གང་གི་ཕྱིར་འགྲོ་ཞེས་གསུང་བ་ལ་ལན་ཞུས་པས།
དེར་བགྲོད་པ་ནི་ཤིན་ཏུ་དཀའ་བས་ཤེས་པ་བྱུང་ན་འདིར་ཉན་དུ་རུང་ངམ་ཞེས་གསུང་བ་ན། རིགས་ལྡན་གྱི་སྤྲུལ་པར་ཤེས་ཏེ་གསོལ་བ་བཏབ་པས་དེར་ཟླ་བ་བཞིའི་བར་དུ་དབང་རྒྱུད་སེམས་འགྲེལ་དང་བཅས་པ་དང་། གཞན་ཡང་རྒྱུད་སྡེ་མཐའ་དག་གནང་བ་བུམ་པ་གང་བྱོའི་ཚུལ་དུ་མཁྱེན་ནས་རྒྱ་གར་དུ་བྱོན་པས་འཇམ་དབྱངས་ཀྱི་སྤྲུལ་པར་གྲགས་པ་དུས་ཞབས་པ་ཆེན་པོ་ཡིན་ནོ། ། འདི་ནི་མཁྱེན་པ་བསམ་གྱིས་མི་ཁྱབ་སྟེ། དེ་དུས་རྒྱ་གར་ན་དགེ་སློང་བློ་ཤིན་ཏུ་རྟུལ་བ་ཞིག་གིས་འདོད་པའི་ལྷ་ལ་གསོལ་བ་བཏབ་པས་རྨི་ལམ་དུ་ལྷས་ལུང་བསྟན་པ་ལ་བརྟེན་ནས། བྱུ་རུ་ལ་ཀུ་རུ་ཀུལླེའི་སྐུ་མཚོན་གང་པ་བྱས་ནས་བུད་མེད་ཀྱི་རོའི་ཁར་བཅུག་པའི་རྒྱབ་ཏུ་སྐྱིལ་ཀྲུང་བཅས་ནས་ཞག་བདུན་བསྒྲུབས་པས་ཁ་གྱེན་དུ་བསྟན་ནས་ཅི་འདོད་ཟེར་བ་ལ་མཐོང་ཚད་ཟིན་པ་འདོད་བྱས་ཀྱང་ཆོག་པ་ལ་བློ་ཞུམ་པས་བྲིས་ཚད་ཟིན་པ་འདོད་བྱས་པས་དེ་ལྟར་གྱུར་ཅིག་ཟེར་བའི་མོད་ལ་དེ་ལྟར་གྱུར་པའི་པཎྜི་ཏ་ངག་དབང་གྲགས་པ་ཞེས་བྱ་བ་ཁརྶ་པ་ཎིའི་གཙུག་ལག་ཁང་དུ་གནས་པ་དེས་སློབ་དཔོན་འདི་དང་མཇལ་ནས་རྒྱུད་དུ་ཤེས་དྲིས་པ་ན། འདི་དང་འདི་ཤེས་ཞེས་པའི་རྒྱུད་ཀྱི་མཚན་བགྲང་བ་ཡང་དེས་བཟུང་བར་མ་ནུས་ཞེས་གྲགས་སོ། ། དེ་འདྲའི་དུས་ཞབས་པ་ཆེན་པོ་དེ་ལ་སློབ་མ་མང་དུ་བྱུང་ཡང་ཕལ་ཆེར་རྣལ་འབྱོར་པར་གྱུར་པས་བཤད་སྲོལ་འཛིན་པ་ནི། དུས་ཞབས་པ་ཆུང་བའམ། ནཱ་ལནྡྲ་པར་གྲགས་པ་སློབ་དཔོན་དང་ཡོན་ཏན་མཉམ་པར་བྱེད་པ་དེ་ཡིན་ལ།
ལོ་རྒྱུས་ཁ་ཅིག་ལས་དུས་ཞབས་བ་ཆུང་བ་དང་ནཱ་ལནྡྲ་པ་ཡབ་སྲས་སུ་བྱེད་ཟེར་རོ། ། དེ་དུས་ཁ་ཆེར་བྲམ་ཟེ་ཞིག་ལ་ཁྱེའུ་ཞིག་བཙས་པ་ཁ་ཆེ་ཟླ་མགོན་དུ་བཏགས་ཏེ། བློ་ཤིན་ཏུ་རྣོ་བ་ཞིག་བྱུང་བ་ཡབ་མུ་སྟེགས་ཀྱི་ཆོས་ལ་མཁས་པ་རྣམས་ལོ་བཅུ་གཉིས་ལ་ཤེས། ཡུམ་སངས་རྒྱས་པ་ཡིན་པས་སངས་རྒྱས་ཀྱི་ཆོས་ཀྱང་བསླབ་དགོས་ཟེར་ནས་ཁ་ཆེ་བྲམ་ཟེ་ཞབས་ཞེས་བྱ་བའི་པཎྜི་ཏ་ལ་སློབ་ཏུ་བཅུག ཟླ་མགོན་དེ་གཟུགས་ཤིན་ཏུ་མཛེས་པས་སློབ་དཔོན་གྱི་སྲས་མོ་ན་རེ་ང་དང་ལྷན་ཅིག་འགྲོགས་ནས་ཆོས་ཉན་དགོས་ཟེར་བ་ལ་དེ་ལྟར་ཁས་བླངས་ནས་ཆོས་མང་དུ་གསན་ནོ། ། དེའི་ཚེ་དུས་ཞབས་པ་ཆེན་པོའི་སློབ་མ་འདུལ་བའི་འབྱུང་གནས་བློ་གྲོས་ཀྱིས་དབང་མདོར་བསྟན་དང་དབང་གི་རབ་བྱེད་ཀྱི་འགྲེལ་པ་རྣམས་བྲམ་ཟེ་ཞབས་ལ་བསྐུར་བྱུང་བ་ཟླ་མགོན་གྱིས་གཟིགས་པས་ཤིན་ཏུ་དད་པར་གྱུར་ཏེ་མ་ག་དྷར་བྱོན་ནས་དུས་ཞབས་པ་ཆེ་ཆུང་ལ་སེམས་འགྲེལ་སྐོར་གསུམ་ཆ་ལག་དང་བཅས་པ་རྫོགས་པར་ཞུས། དེའི་དུས་སུ་ཁ་ཆེའི་མཁས་པ་རིན་ཆེན་རྡོ་རྗེ་དང་བརྩད་པས་ཟླ་མགོན་རྒྱལ་ནས། རིན་ཆེན་རྡོ་རྗེས་ང་ལ་སློབ་མ་མི་དད་དུ་འོང་བས་ཁྱེད་གཞན་དུ་བྱོན་གསུང་བ་ཁས་བླངས་ཏེ། ཆོས་འདི་བོད་དུ་དར་བར་བྱའོ་སྙམ་ནས་བོད་དུ་བྱོན་ནོ། ། གཉིས་པ་ནི།
ཁ་ཅིག་ན་རེ། ལུགས་དེ་གཉིས་ལས། འབྲོའི་ལུགས་ཀྱི་བྱུང་ཚུལ་མི་རིགས་ཏེ། དུས་ཞབས་པས་དཔལ་སྐྱོང་ལ་ཆོས་གསན་པ་མི་འཐད་པའི་ཕྱིར་ཏེ། དུས་ཞབས་པའི་དུས་སུ་དཔལ་སྐྱོང་ཤམྦྷ་ལའི་རྒྱལ་པོར་མ་འཁྲུངས་པའི་ཕྱིར་ཏེ། གོང་དུ་བཤད་པ་བཞིན། དེའི་ཚེ་ཟླ་འོད་ཆོས་སྟོན་པའི་མགོ་ཚུགས་ཙམ་ཡིན། དེ་ནས་དེས་ལོ་བརྒྱ་དང་། དེ་རྗེས་མཐའ་ཡས་དང་ས་སྦྱོར་གཉིས་ཀྱིས་ལོ་བརྒྱ་བརྒྱ་རྫོགས་ནས་དཔལ་སྐྱོང་གིས་ཆོས་བསྟན་ལ། དེས་ཆོས་སྟོན་པ་རྫོགས་ནས།
ད་ལྟ་སེང་གེས་བསྟན་ནས་ལོ་སོ་གཅིག་འདས་པའི་ཕྱིར་རོ། ། ཞེ་ན་འདིའི་ལན་ལ། ཁ་ཅིག་རྩ་རྟགས་ལ་རྟགས་མ་གྲུབ་ཀྱི་ལན་མི་ཐེབས་པས། དེ་ནི་ཡི་གེ་ནོར་བ་ཡིན་པས། རང་རང་གི་འདས་ལོའི་གྲུབ་མཐའ་རེ་དང་སྦྱར་བའི་རྒྱལ་པོའི་མིང་དང་བརྗེ་བར་བྱེད་ལ། ཁ་ཅིག་ནི། རིགས་ལྡན་རྣམས་ཀྱིས་ལོ་བརྒྱ་བརྒྱར་ཆོས་སྟོན་པའི་ངེས་པ་མེད་པས་དེ་དུས་སུ་དཔལ་སྐྱོང་གིས་ཆོས་བསྟན་པ་འཐད་པས་རྟགས་མ་གྲུབ་བོ་ཞེས་ཟེར། ཁ་ཅིག་ནི་འབྲོ་པའི་ལུགས་ཀྱི་བྱུང་ཚུལ་མི་འཐད་པ་ནི་འདོད་པ་ཉིད་དོ། ། ཞེས་ལན་འདེབས་སོ། ། ཁོ་བོ་ནི་འདི་སྐད་ཅེས་སྨྲ་སྟེ།
འོ་ན་རྭ་པའི་ལུགས་ཀྱང་མི་འཐད་པར་འགྱུར་ཏེ། ཙི་ལུ་པའམ་དུས་ཞབས་པས་འཇམ་དབྱངས་སམ་སྤྱན་རས་གཟིགས་ལ་ཆོས་ཉན་པ་མི་འཐད་པའི་ཕྱིར་ཏེ། དེའི་དུས་སུ་འཇམ་དབྱངས་དང་སྤྱན་རས་གཟིགས་ཤམྦྷ་ལའི་རྒྱལ་པོ་མཛད་དེ་མྱ་ངན་ལས་འདས་ཚར་ནས་ཡུན་རིང་དུ་ལོན་པའི་ཕྱིར་ཏེ། ཀླ་ཀློ་མ་བྱུང་གི་བར་ལའང་བརྒྱད་བརྒྱའམ་བདུན་བརྒྱ། བྱུང་ནས་ཀྱང་མེ་མཁའ་རྒྱ་མཚོ་ལོན་པའི་ཕྱིར་རོ། ། སྐྱོན་མེད་དེ། ཤམྦྷ་ལའི་རྒྱལ་པོའི་ཚུལ་བཟུང་བའི་སྤྲུལ་སྐུ་བསྡུས་ཀྱང་། ཡེ་ཤེས་ཀྱི་སྐུ་ལ་སྐྱེ་འཆི་མེད་པས་དེ་དག་གི་སྤྲུལ་སྐུ་གཞན་བཟུང་ནས་བསྟན་པས་སོ་ཞེ་ན། འབྲོ་ལུགས་ལའང་ལེགས་པར་མཚུངས་པས། ཕྱིན་ཅི་ལོག་གི་གྲུབ་མཐའ་རྣམས་བསུབ་པར་རིགས་སོ། །
གཉིས་པ་བོད་དུ་ཇི་ལྟར་བྱོན་ཚུལ་ལའང་། རྭ་འབྲོ་གཉིས་ལས། དང་པོ་རྭ་ལུགས་ཀྱི་ལོ་རྒྱུས་ནི། སྙེན་མ་སྣང་ཡུལ་དུ་འཁྲུངས་པ་རྭ་རྡོ་རྗེ་གྲགས་ཀྱི་སྲས་པོ་རྭ་ཆོས་རབ་ཀྱིས་ཡབ་ཀྱི་ཆོས་རྣམས་ལེགས་པར་ཐུགས་སུ་ཆུད་དེ། དུས་འཁོར་དོན་དུ་གཉེར་ནས་བལ་པོ་མཐིལ་དུ་བྱོན། པཎ་ཆེན་ས་མནྟ་ཤྲཱི་ལོ་ལྔ་ཟླ་བ་བརྒྱད། ཞག་ལྔ་བར་མ་ཆད་པར་བསྟེན། དབང་བཤད་མན་ངག་བུམ་པ་གང་བྱོ་གནང་། བོད་དུ་གདན་དྲངས་ནས་བསྒྱུར་བཤད་གཏན་ལ་ཕབས་ནས་གསེར་སྲང་བརྒྱ་ཕུལ། བསྐྱེལ་མ་ཡང་སྐྱིད་གྲོང་བར་དུ་བྱས་ཏེ་པཎྜི་ཏ་དགྱེས་ཏེ།
པཎ་ཆེན་འབུམ་ཕྲག་གསུམ་པའི་པྲོག་ཞུ། ཕྱགས་ལྷམ། རྡོར་དྲིལ་དུས་འཁོར་ལུགས་ཀྱི་ཕྱག་ཚད་མ་དང་བཅས་པ་གནང་ངོ་། ། རྭ་ཆོས་རབ་དེས་ནུབ་མདའ་རྡོ་ཅན་དུ་བཞུགས་སོ། ། དེའི་སྲས་རྭ་ཡེ་ཤེས་སེང་གེ དེའི་སྲས་རྭ་འབུམ་སེང་རྣམས་ཀྱིས་ཀྱང་རིམ་པར་བུམ་པ་གང་བྱོར་མཁྱེན་ནོ། དེ་ལ་རོང་པ་རྒྭ་ལོས་ཞུས་ཏེ། འདི་ནི་བོད་ཆོས་རྒྱལ་ཕྱི་དུས་སུ་རྒྱ་ནག་ནས་ཧྭ་ཤང་སྤྱན་དྲངས་ཟླ་ལ་མི་ནག་ཧ་ཤྭང་གཅིག་ཡོངས་པ་རྒྱལ་པོའི་མཆོད་གནས་སུ་གྱུར་པ་ནས་བཟུང་སྟེ་སྔགས་འཆང་བར་མ་ཆད་པའི་བརྒྱུད་པ་ལ་ཡར་འབྲོག་སྒང་དུ་མི་ཉག་གཞོན་ནུ་སྙིང་པོ་ཞེས་བྱ་བ་བྱུང་། དེའི་སྲས་གཞོན་ནུ་སེང་གེ དེའི་སྲས་རིགས་འཛིན་སྙིང་པོ།
དེས་རོང་གི་རྒྱ་མ་ཁ་བཟུང་། དེའི་སྲས་རྡོ་རྗེ་སེང་གེས་རོང་མཁར་ཕུག་བཟུང་། དེའི་སྲས་རྗེ་བཙུན་རྒ་ལོ་ཡིན་ཏེ། མཚན་ལྡན་ལ་བརྟེན་ནས་སྔོན་གྱི་ཁམས་པ་རྒྭ་ལོའི་སྐྱེ་བར་ཡབ་ཀྱིས་དགོངས་ནས་མཚན་དུའང་དེ་ག་བཏགས། དགུང་ལོ་གསུམ་ཙམ་གྱི་དུས་སུ་ཁ་ཆེ་པཎ་ཆེན་དུར་སྨྲིག་ཏུ་བྱོན་པའི་དྲུང་དུ་ཡུམ་མ་གཅིག་སྐྱིད་མོས་བསྣམས་ནས་བྱིན་རླབས་ཞུས་པས་དབུ་ལ་ཕྱག་གིས་བཞམས་སཾསྐྲྀ་ཏའི་སྐད་དུ་དབུགས་དབྱུང་བྱིན་གྱིས་བརླབས་པས་སྐྱེ་བོ་ཀུན་གྱིས་བྱིན་གྱིས་བརླབས་པའི་སྐྱེས་བུ་དམ་པར་འགྱུར་བར་ཐག་བཅད་དོ། ། ཡབ་ཀྱི་དྲུང་དུ་མངོན་པ་དང་མདོ་སྡེ་དང་མན་ངག་མང་དུ་གསན། དཔྱལ་ཆོས་བཟང་གི་དྲུང་དུ་རྒྱ་ཀློག་དང་རྒྱ་ཡིག་དང་སཾསྐྲྀ་ཏའི་སྐད་དང་། ཁྱད་པར་དགྱེས་ཕག་གཉིས་ལ་སྦྱངས། དགུང་ལོ་དྲུག་པ་ལ་ངུར་སྨྲིག་ཏུ་བཤད་གསར་མཛད་ནས་དགྱེས་ཕག་གསུངས། གཞན་ཡང་ནཱ་རོ་འགྲེལ་ཆེན་དང་།
བདེ་མཆོག་གཞུང་འགྲེལ་མན་ངག་དང་བཅས་པ་གསན། བདེ་མཆོག་གི་གཞུང་ཞུས་དུས་སུ་དཀྱིལ་འཁོར་གྱི་དབུས་ནས་ངོ་མཚར་བའི་སྒྲ་ཐོས། ཤངས་ཁྲག་ཟགས་ཤིང་ཟགས་པར་རྨིས་ནས་སྡིག་སྒྲིབ་དག་ལུས་བདེ་ཤེས་རབ་གསལ་བར་འགྱུར། ཁྱད་པར་གཤེད་དམར་གྱི་དབང་ཞུས་དུས་བདུད་ཀྱི་བར་ཆད་ལས་ཐར་ཏེ་འདི་ལྟར། དང་པོ་དུར་སྨྲིག་ཏུ་བཙུན་པ་ལྷམ་མཐིལ་བརྡོལ་གྱི་ཁྲེས་པོ་ཁུར་བ་ཞིག་བྱུང་ནས་ངས་འདི་ཙམ་ཟད་ཟད་དུ་བཙལ་བས་དེ་ད་རྙེད་པས་ཨ་རེ་དགའ་ཟེར་ཞིང་ཕན་པ་མང་དུ་སྒྲུབ་པར་བྱེད། ཕྱིས་འདོལ་བྱུང་དུ་སྙུན་པའི་དུས་སུ་འགྲོན་བཙུན་རྒྱ་དཔེ་སྐོང་རྩེ་གང་ཁུར་བ་ཞིག་གིས་ཁྱོད་མཁས་ན་འདི་རྣམས་ཀྱི་དོན་ཤོད་ཟེར་ཞིང་དཔེ་རིས་ཤད་ཤུད་བྱེད། ཡི་གེ་ལ་ནི་མ་བརྟེན་པར། ། དམ་པའི་དོན་ནི་རྟོགས་མི་འགྱུར། ། ཞེས་སོགས་ཟེར་རོ། ། དེ་རྗེས་ཡབ་ཀྱི་དྲུང་དུ་བྱོན་པས་མདང་འབྱུང་པོའི་ཆོ་འཕྲུལ་མང་བ་ལ་དེ་རིང་དགེ་བཤེས་བྱོན་པས་དེའི་ཕན་པ་ལ་ཡིད་མ་གཏོད་པར་ཐུགས་དམ་ལ་འབུངས་ཤིག་གསུང་བ་བཞིན་དུ་ལྷའི་སྒོམ་བཟླས་དྲག་ཏུ་མཛད་པ་དང་།
འཐབ་པ་དང་བགྲད་པ་སོགས་མཛད་ཀྱང་། དེ་ཡི་མི་ཞུམ་པར་རེས་འགའ་ནི་བཤེས་གཉེན་གྱི་ཚུལ་དུ་འཆོས། ཡུན་རིང་ནས་གྲོགས་སུ་གྱུར་པས་སྐྱེ་བ་འདི་དང་འདིར་ཡང་ཕན་པ་འདི་དང་འདི་ལྟ་བུ་བྱས་སོ་ཞེས་སྐྱེ་བརྒྱུད་སྣ་ཚོགས་གླེང་། རེས་འགའ་ནི་གཙུག་ལག་ཁང་གི་བདག་པོ་ལྟར་འཆོས། རེས་འགའ་ནི་མཁས་པ་ཆེན་པོ་ལྟར་འཆོས། རེས་འགའ་ནི་གྲུབ་ཐོབ་ཆེན་པོ་ལྟར་འཆོས་ཏེ། ཁོ་བོའི་གཙུག་ལག་ཁང་ནི་འདི་ལྟ་བུའོ། ། ཞེས་སོགས་དང་། ཁོ་བོའི་གཞུང་ལུགས་ནི་འདི་ལྟ་བུའོ་ཞེས་སོགས་དང་། ཁོ་བོའི་རིག་སྔགས་ནི་འདི་ལྟ་བུའོ་ཞེས་སོགས་སྟོན་ནོ། །
རེས་འགའ་ནི་བྱ་སེ་མོ་ཆེན་པོ་མི་སྐད་འདོན་པའི་གཟུགས་སུ་བྱས་ཏེ་ཐོ་རངས་གཤོག་པ་རྡབ་ཅིང་། ཟླ་འོད་གཞོན་ནུ། སེང་གེ་རྒྱལ་མཚན། འོད་ཀྱི་སྙེ་མ་ཞེས་འབོད་ཅིང་ཡར་ལོངས་ཤིག་གཞུང་ཤོར་ཞིག ལྟ་རྟོག་དང་ཐུགས་དམ་མཛོད་ཅིག་ཅེས་ཆོས་ལ་བསྐུལ་བ་ལྟར་འཆོས་པ་ལས། ཐར་པར་བྱོན་གཤེད་དམར་གྱི་དབང་ཞུ་བར་བརྩམས་པ་ན། ད་ནི་ཡུལ་དུ་འགྲོ་བར་རིགས་སོ། ། ཡབ་ཡུམ་ལ་སོགས་པ་ནའོ། ། དབང་བསྐུར་ནི་ཕྱིས་ཞུ་བར་རིགས་སོ་ཞེས་ཟེར་རོ། ། ཕྱིས་དཀའ་བས་ད་ལན་རང་ཞུའོ་ཞེས་སྨྲས་པ་ན།
ངས་དེ་ཙམ་དུ་ཁྱོད་ལ་བསམས་ནས་ཁྱོད་འདི་ལྟར་བྱེད་པ་མི་རིགས་པས་ད་ལྟ་འདིར་ཞེས་སྨྲ་ཞིང་འབྲང་དང་ཁྲེས་པོ་བརྡེག་པར་བྱེད་དོ། ། དེ་ལྟར་ཟེར་ཡང་མ་ཉན་པ་ན། ཁྲེས་པོ་སྐས་འོག་ཏུ་བསྐྱུར། ཡུན་རིང་འགྲོགས་པའི་གྲོགས་པོས་བསླུས་སོ། ། ཁྱོད་ཉིད་ཅི་བདེར་གྱིས་ཤིག ང་འགྲོ་བས་ཁྱོད་ཀྱིས་སྐྱེལ་ཐུང་གྱིས་ཤིག་ཟེར་བ་ལ་ཐར་པའི་མོ་དབེན་སྒང་བར་བསྐྱལ་བས། དེ་ན་འདུག་པའི་རྟ་ལ་ཞོན་ནམ་མཁའ་ལ་འཕགས། རྟ་དེ་སེང་གེར་བསྒྱུར། དབེན་གུ་རུབ་ཅེས་བྱ་བའི་རྣམ་པས་ལག་པ་གཡས་པས་འགྲམ་པ་སྐྱོར་ཏེ་གླུ་ལེན་ཅིང་ལ་རྒན་ལ་མགོ་ལེ་རེ་རེ་བརྒལ་ནས་སོང་སྟེ་དེ་ཕྱིན་ཆད་བདུད་ཀྱིས་མ་ཚུགས་སོ། ། གཞན་ཡང་ཆོས་རྗེ་ས་པཎ།
ལྕེ་སྟོན་མདོ་སྡེ་སེང་གེ བི་བྷཱུ་ཏི་ཙནྡྲ། ཁྲོ་ཕུ་ལོ་ཙཱ་བ་བྱམས་པ་དཔལ་ལ་སོགས་པ་བླ་མ་མང་པོ་ལ་ཟབ་རྒྱས་ཀྱི་ཆོས་དཔག་མེད་གསན། རྟེན་དཀར་པོ་ཡིན་ཀྱང་སྔགས་མཚན་ཉིད་དུ་མ་ལ་སྦྱངས་ཏེ། འདིས་མཛད་པའི་དབུ་ཚད་ཀྱི་བསྡུས་ཆེན་སོགས་ཀྱང་ཡོད་དོ། ། ཁྱད་པར་དུ་འཇམ་གསར་ཤེས་རབ་འོད་ཟེར་ལ་མདོ་སྔགས་མང་པོ་དང་དུས་འཁོར་འགྲོ་ལུགས་ཀྱི་དབང་བཤད་མན་ངག་ཐམས་ཅད་རྫོགས་པར་ནོས། བླ་མ་རྭ་འབུམ་སེང་ཡུན་རིང་དུ་བསྟེན་ནས་དུས་འཁོར་རྭ་ལུགས་ཀྱི་དབང་བཤད་མན་ངག་ཐམས་ཅད་རྫོགས་པར་ནོས་ཏེ་རྭ་འབྲོ་གཅིག་ཏུ་འདྲིལ་བའི་ཞལ་པོ་ཡོད་དོ། ། གཞན་ཡང་འདི་ཉིད་ཀྱི་སྐུའི་སྲས་རྒྱ་གར་གྲགས་དང་སློབ་མ་གཞོན་ནུ་རྒྱལ་མཚན་གཉིས་བྱིས་པ་ཆུང་ངུར་ཡོད་པ་ཧོར་དམག་གིས་ཁྱེར་བ་ལ་སྒྲོལ་མ་བཙོན་འདོན་གྱི་ཆོ་ག་མཛད་པས། སྒྲོལ་མའི་སྐུ་ནམ་མཁའི་ཁྱོན་ཙམ་གྱི་ལྟེ་ཁུང་ན་བུ་ཆུང་གཉིས་པོ་མགོ་རུག་གེ་འདུག་པ་གཟིགས། ཞག་གསུམ་ཙམ་ནས་ཁོང་གཉིས་ཐར།
སྣར་བུའི་དགོན་པ་མཛོ་སྒང་ན་བཟའ་མི་གཉིས་ལ་བུ་ལོ་དྲུག་ལོན་ཀྱང་ལྐུགས་ཤིང་འགྲོ་མི་ཤེས་པ་ཞིག་ཡོད་པ་ལ་བྱིན་རླབས་མཛད། གོས་བརྗེས་མིང་བཏགས་པས་དེ་མ་ཐག་འགྲོ་བ་དང་སྨྲ་བ་ཤེས་པར་མཛད་ཅིང་། གཞན་ཡང་ལྐུགས་འཕྱེ་མང་པོ་ལ་དེ་ལྟར་མཛད། ཐར་པ་ན་སྟོན་པ་གཞོན་བརྩོན་ཞེས་བྱ་བ་རྨ་འབྲས་ཀྱིས་རྣག་ཁྲག་ཟགས་པས་གློ་སྙིང་ཕྱི་རོལ་ནས་མཐོང་བ་ཞིག་ཡོད་པ་ལ་སྟོན་པ་རྭ་རྩེར་མིང་བཏགས་ནས། སྟོན་པ་གཞོན་བརྩོན་སྟོན་པ་རྭ་རྩེར་རེད། སྟོན་པ་རྭ་རྩེས་མི་ཁ་རེ་ཐོ་བསད། ཅེས་པ་སྒོ་གོང་ལ་བྲིས་པས་དེ་མ་ཐག་སོས་པ་དང་། དེ་བཞིན་དུ་སོ་ན་བ་ལ་ཐབ་ཀྱི་སེར་ག་བསུབས་པ་དང་། ཀླད་པ་གཟེར་བ་ལ་སྒོའི་གཟེར་ཕྱུང་པ་དང་། བུད་མེད་བུ་མ་ཐོན་པ་ལ་ཐད་ཀའི་གྱང་ལ་བུག་པ་ཕུག་པས་ཕན་པ་དང་།
སྨྱོ་བ་སངས་པ་སོགས་སྣང་བ་ལ་དབང་བསྒྱུར་ཞིང་རྟེན་འབྲེལ་ལ་མངའ་བརྙེས་པའི་ལོ་རྒྱུས་མཐའ་ཡས་པ་ཡོད་ལ། རྒོད་དཀར་ལ་ལ་བྱོན་པའི་ཚེ་ཇག་པ་ལ་ལྟ་སྟངས་སྡིགས་མཛུབ་མཛད་པ་ཙམ་གྱིས་བྲོས་པ་ལ་སོགས་པ་གྲུབ་པའི་མཚན་མ་ཡང་བསམ་གྱིས་མི་ཁྱབ་ཅིང་། ཁྱད་པར་དུ་དུས་འཁོར་གྱི་བཤད་པ་ཡུན་རིང་དུ་མཛད་ནས་སློབ་མ་མཁས་པར་གྱུར་པ་ཉིད་ཀྱི་སྐུའི་སྲས་རྣམས་དང་། སྐུ་དེ་ཉིད་པོ་ཏ་ལར་གཤེགས་པའི་མན་ལུང་གུ་རུ་དང་། ལྷོ་པ་གྲུབ་སེང་། ལ་སྟོད་ཆོས་ལྡན། དབུས་པ་ཚུལ་དར། ཐང་སྟོན་ལོ་ཙཱ་བ་ལ་སོགས་པ་དུས་འཁོར་ལ་མཁས་པའི་མཆོག་ཏུ་གྲགས་པ་མང་པོ་དང་། འཕགས་པ་དང་། ཁྲོ་ཕུ་རིན་པོ་ཆེ་ལ་སོགས་པ་སྐྱེས་བུ་དམ་པའི་སློབ་མ་མང་པོ་སྨིན་གྲོལ་ལ་བཀོད་ནས་དགུང་ལོ་བརྒྱད་ཅུ་བཞེས་པ་ཆུ་ཕོ་རྟའི་ལོ་ཆོ་འཕྲུལ་ཆེན་པོའི་ཡར་ངོའི་ཆོས་གསུམ་གྱི་སྔ་དྲོ་ངོ་མཚར་བའི་ལྟས་དུ་མ་དང་བཅས་ཏེ་གཤེགས་སོ། །
དེ་ལ་སྲས་བཞི་བྱུང་བའི་ཆེ་བ་རྒྱ་གར་གྲགས་རབ་ཏུ་བྱུང་བའི་མཚན་ནམ་མཁའ་དཔལ་བས་དུས་འཁོར་ལ་སོགས་ཡབ་ཀྱི་ཆོས་མ་ལུས་པར་མཁྱེན། དབེན་དམར་གྱི་གདན་ས་བཟུང་། གཙུག་ལག་ཁང་དང་རྟེན་གསུམ་མང་པོ་བཞེངས། ཆོས་ཀྱི་བྱ་བ་རྒྱ་ཆེར་མཛད་ནས། སྲས་གཅིག་བླ་མ་ཤེས་རབ་སེང་གེ གཞོན་ནུ་ནས་དུས་འཁོར་སོགས་ཡབ་ཀྱི་ཆོས་རྣམས་མཁྱེན། དགུང་ལོ་བཅུ་དྲུག་པ་ལ་དུས་འཁོར་འགྲེལ་ཆེན་གསུངས། ཉི་ཤུ་པ་ལ་ཐར་པར་བྱོན། དཔྱལ་པའི་ཆོས་རྣམས་ཞུས། ཉེར་གཉིས་པ་ལ་སྟག་སྡེ་སེང་རྒྱལ་ལ་ཕར་ཚད་མངོན་གསུམ་གསན།
ཁྱད་པར་ཚད་མ་ལ་མཁས་པར་གྱུར་ཏེ་གྲྭ་སྐོར་མཛད། སུམ་ཅུ་པ་ལ་འགྲོ་མགོན་འཕགས་པ་དང་མཆིམས་ནམ་མཁའ་གྲགས་ལ་རབ་བྱུང་བསྙེན་རྫོགས་མཛད་ཆོས་མང་དུ་ཞུས། ལོ་ཙཱ་བ་གྲགས་རྒྱལ་གདན་དྲངས་ནས་འཕྲེང་བ་སྐོར་གསུམ་ལ་སོགས་པ་མང་དུ་གསན། དབེན་དམར་གྱི་གདན་ས་བཟུང་ནས་དུས་འཁོར་གྱི་བཤད་པ་ཡུན་རིང་དུ་མཛད། གཞན་ཡང་ཐར་པ། ཁྲོ་ཕུ། བསམ་ཡས། སྟག་ལུང་། གཞུ་ཀུན་དགའ་ར་བ། ཤངས་རྩེ་གདོང་སྟོན་མོ་ལུང་གཡུས་དཀའ་ལྡན་ལ་སོགས་པ་རྣམས་སུ་དུས་འཁོར་གྱི་བཤད་པ་རྒྱ་ཆེར་མཛད།
དགུང་ལོ་ཞེ་གཅིག་པ་ལ་དབེན་དམར་གྱི་གདན་ས་བླ་མ་རྡོ་རྗེ་རྒྱལ་མཚན་ལ་གཏད་ནས་མུ་ལ་ཤམ་འབར་གྱི་དགོན་པ་བཏབ་སྟེ། གཙུག་ལག་ཁང་དང་གསུང་རབ་མང་དུ་བཞེངས། དུས་འཁོར་གྱི་བཤད་པ་ཡུན་རིང་དུ་མཛད་པས། ཏི་ཤྲཱི་ཀུན་བློ་སྐུ་མཆེད་ལ་སོགས་པ་མི་ཆེ་བའི་སློབ་མ་དུ་མ་དང་། ལོ་ཙཱ་བ་ཡར་ཐར་དཔང་གསུམ་ལ་སོགས་པ་མཁས་བཙུན་བཟང་གསུམ་གྱི་སློབ་མ་དང་། ཁྱད་པར་དུས་འཁོར་ལ་མཁས་པ་མང་དུ་བྱུང་། དགུང་ལོ་དྲུག་ཅུ་རྩ་ལྔ་པ་ཡོས་བུའི་ལོ་ལ་སྐུ་གཤེགས་ཏེ། ལུགས་འདིའི་བཤད་བཀའ་ཡང་རྒྭ་ལོ་ཡབ་སྲས་གཉིས་ཤིན་ཏུ་བཀའ་དྲིན་ཆེའོ། ། སྲས་གཅིག་སློབ་དཔོན་རྣལ་འབྱོར་གྱིས་ཡུལ་འཁོར་བསྐྱངས། སྲས་གཅིག་བླ་མ་ཨ་ཀ་ར་སིདྡྷིས་དུས་འཁོར་རྭ་འབྲོ་སོགས་ཡབ་ཀྱི་ཆོས་ཕལ་ཆེ་བ་མཁྱེན།
དེའི་སྲས་བླ་མ་རྡོ་རྗེ་རྒྱལ་མཚན་ཆུ་མོ་ལུག་གི་ལོ་ལ་འཁྲུངས། གཞོན་ནུ་ནས་རྒྱ་བོད་ཀྱི་ཡིག་ཀློག་དུ་མ་མཁྱེན། དུས་འཁོར་ལ་སྦྱངས་ནས་དགུང་ལོ་བཅུ་དྲུག་ལ་རྒྱུད་འགྲེལ་གསུངས། ས་སྐྱའི་ཤར་པ་འཇམ་དབྱངས་རིན་རྒྱལ་དང་། སློབ་དཔོན་ཤེར་རྒྱལ་ལ་མཁན་སློབ་ཞུས། དགེ་ཚུལ་མཛད། དགུང་ལོ་བཅུ་དྲུག་ནས་དབེན་དམར་གྱི་གདན་ས་བཟུང་སྟེ། དུས་འཁོར་གྱི་བཤད་གྲྭ་བསྐྱངས། བཀའ་བཞི་པ་གྲགས་པ་གཞོན་ནུ་དང་ཞལ་སྔ་མཁན་པོ་ལས་བསྙེན་པར་རྫོགས་པར་མཛད། ཐར་ལོ་ལ་སྒྲ་དང་མངོན་པ་གསང་སྔགས་མང་དུ་གསན།
ཁྱད་པར་བླ་མ་ཤེར་སེང་ལ་དུས་འཁོར་གྱིས་གཙོ་བྱས་དབང་བཤད་མན་ངག་བུམ་པ་གང་བྱོ་གསན། དུས་འཁོར་ལ་མི་བདེ་བ་གང་བྱུང་ཞུ་ཡིག་ཏུ་བསྐུར་བ་དང་། དྲིས་ལན་གྱི་སྒོ་ནས་ཀྱང་དུས་ཕྱིས་ཀྱི་བར་དུ་གཏན་ལ་ཕབ་ནས་ཤིན་ཏུ་མཁས་པར་གྱུར་ཏོ། ། གཞན་ཡང་བླ་མ་མང་དུ་བསྟེན། མདོ་སྔགས་དུ་མ་ལ་མཁས། བླ་མ་ཤེས་རབ་སེང་གེ་གཤེགས་ནས་ཤང་འབར་དང་གཉིས་ཀ་བཟུང་། དུས་འཁོར་གྱི་བཤད་ཉན་ཡུན་རིང་དུ་མཛད། དེ་ནས་དེ་ཉིད་རྒྱལ་པོས་གདན་དྲངས་ཏེ་རྒྱ་ཡུལ་དུ་བྱོན། འགྲོ་དོན་རྒྱ་ཆེར་མཛད། གླང་ལོ་ལ་རྒྱ་ཡུལ་དུ་སྐུ་གཤེགས།
དེ་ལ་བུ་སྟོན་ཆོས་ཀྱི་རྒྱལ་པོས་གསན། འདི་ནི་གངས་རིའི་ཁྲོད་དུ་བྱུང་པའི་བསྟན་འཛིན་གཅིག་ལ་མཁྱེན་བརྩེ་འཕྲིན་ལས་བསྟན་པ་ལ་བྱ་བ་བྱས་ཚུལ་ཆེས་མཆོག་ཏུ་གྱུར་པར་ཀུན་ལ་གྲགས་ཤིང་། རྣམ་ཐར་ཞིབ་པ་ཟུར་དུ་བལྟའོ། ། གཉིས་པ་འབྲོའི་བརྒྱུད་པ་ནི། ཁ་ཆེ་ཟླ་མགོན་གྱིས་བོད་དུ་བྱོན། ཁ་རག་གཉོས་ཡོན་ཏན་གྲགས་ལ་བབས། རྒྱུད་འགྲེལ་བསྒྱུར་བ་དང་གསེར་སྲང་བརྒྱ་འབུལ་བར་འཆད་པ་ལས། ཕྱེད་ཙམ་འགྱུར་བ་ན་པཎྜི་ཏ་བྲོས། འགྱུར་བྱེད་འཕྲོ་བསྣམས་ཏེ་འཕན་ཡུལ་གྲབ་ཏུ་བྱོན། ཞང་ཕོ་ཆུང་བས་བཏེག
འབྲོ་ལོ་ཙཱ་བ་ཤེས་རབ་གྲགས་བོས་ཏེ། རྒྱུད་འགྲེལ་རྫོགས་པར་བསྒྱུར། དེ་ཁ་རག་གཉོས་ཀྱིས་ཐོས་ཏེ། ཞང་ལ་ཡི་གེ་བསྐུར་ཁྱེད་ཀྱིས་ངའི་བླ་མ་ཕྲོགས་པ་ཡིན་པས། ཝ་པའི་གསེབ་ཏུ་ཡུངས་ཀར་རྩང་ངེ་བ་ཞིག་དགོས་ན་མ་གཏོགས་བླ་མ་སྐྱོལ་ཞེས་ཟེར་བ་བྱས་པས། ཞང་ན་རེ། ང་ལྷ་མོ་བརྒྱས་འཛུམ་བསྟན་ཀྱང་མི་ཆགས། ཁྲོ་བོ་བརྒྱས་མཆེ་བ་གཙིགས་ཀྱང་མི་འཇིགས་པ་ཡིན་ཟེར་ནས་མ་བསྐྱལ་བར་ཡུན་རིང་དུ་ཞབས་ཏོག་བྱས་གསེར་སྲང་བཅོ་བརྒྱད་ཕུལ། གཞན་ཡང་གཉོས་སྟོན་ཡེ་ཤེས་མཆོག་གིས་གསེར་སྲང་བཅོ་བརྒྱད་ཕུལ། གྲྭ་པ་མངོན་ཤེས་ཀྱིས་ལོ་གསུམ་ཆོས་སྟོན་དྲངས།
མཇལ་རེས་ཀྱི་ཕྱག་རྟེན་མ་ཆག་པར་བྱས། ཇོ་བཙུན་ཚུལ་རིན་གྱིས་གསེར་སྲང་དྲུག་ཕུལ། གཡོ་རུ་བ་འགར་སྟོན། མང་ཡུལ་བ་སྟོན་མ་སྲི་ཐར། སྨོན་འགྲོ་བ་འཇམ་སྒོམ་ལ་སོགས་པས་ཀྱང་ཞབས་ཏོག་ཡུན་རིང་དུ་བྱས་ཀྱང་སོར་སྡུད་ཙམ་ལས་མ་གནང་། འཕན་ཡུལ་གྲབ་ཏུ་སྐུ་འཁྲུངས་པའི་སྒོམ་པ་དཀོན་ཅོག་བསྲུང་ཞེས་བྱ་བ་མངོན་པ་དང་ས་སྡེ་དང་སྨན་དཔྱད་ལ་ཤིན་ཏུ་མཁས་ཤིང་ཡོན་ཏན་ཆེ་བར་གྲགས་པ་དེས་ཡོ་བྱད་ཐམས་ཅད་བསྡུས་པས་གསེར་སྲང་དྲུག་བྱུང་བ་དང་བདག་ཉིད་ཀྱི་སྐེ་ལ་དར་ཡུག་བཏགས་ནས་ཕུལ། ཞབས་ཏོག་ཡུན་རིང་དུ་མཛད་དེ། ཇི་ལྟར་གསུང་བ་བཞིན་བསྒྲུབས་པས་ཤིན་ཏུ་དགྱེས་ནས་སེམས་འགྲེལ་སྐོར་གསུམ་གཞུང་གདམས་ངག་དང་བཅས་པ་མ་ལུས་པར་གནང་ངོ་། ། བླ་མ་འདིའི་ཕྱི་རྟེན་རིང་བསྲེལ་མང་པ་འབྱུང་བ་ཞིག་འཕན་ཡུལ་རགས་མའི་ནང་ན་དུས་ཕྱིས་ཀྱི་བར་དུ་ཡོད་ཅེས་ཟེར་ལ། ནང་ན་ཕྱག་དཔེ་དང་རྒྱན་དྲུག་སོགས་བཞུགས་པའི་ཕྱི་རྟེན་ཆེ་བ་ཞིག་གྲབ་ན་བཞུགས་པ་དུས་ཕྱིས་ཞིག་ནས་ནང་བཞུགས་རྣམས་འཐོར་བར་གྲགས་སོ། །
དེ་ལ་སྒྲོ་སྟོན་གནམ་ལ་རྩེགས་ཞེས་བྱ་བས་གསན་ཏེ། དེ་ནི་འཕན་ཡུལ་སྒྲོ་རིང་དུ་འཁྲུངས། དགུང་ལོ་ཉེར་དྲུག་པ་ལ་སྡུས་སྡེའི་དགེ་བཤེས་ལོ་རོའི་དྲུང་དུ་གཡུ་ཆེ་ཆུང་འདྲེས་པ་ཕུལ་གང་བརྒྱགས་སུ་ཁྱེར་ནས་བྱོན་ཏེ་དགུང་ལོ་ང་བརྒྱད་པའི་བར་དུ་སློབ་གཉེར་རྒྱ་ཆེར་མཛད་པ་ན། ལོ་རོ་པའི་གསུང་གིས་མཆིམས་ན་སྔགས་པ་ཆེན་པོ་ཞིག་ཡོད་པ་འདི་རྡོ་རྗེ་འཛིན་པ་དང་འདྲ། ང་བ་ལང་དང་འདྲ་བ་ཡོད་པ་ལ། དུས་ཕྱིས་ངས་ཀྱང་ལོ་ཙཱ་བ་ཆེན་པོ་ལེང་ཤཱཀྱ་བརྩོན་འགྲུས། འབྲོག་མི་ཤཱཀྱ་ཡེ་ཤེས། འགོས་ཁུག་པ་ལྷས་བཙས་རྣམས་ལ་ཐུག་པས་རྡོ་རྗེ་འཛིན་པ་དང་འདྲ་བར་སོང་སྟེ། དུས་འཁོར་ཤེས་པ་ཞིག་དང་ཐུག་ན་ད་དུང་བ་ལང་དང་འདྲ་བར་འདུག་གསུངས་པས་བླ་མ་གནམ་ལ་རྩེགས་དུས་འཁོར་ལ་ཤིན་ཏུ་དད་པར་གྱུར་ཏེ། སུས་ཤེས་དྲིས་པས་པཎྜི་ཏ་སོ་མ་ནཱ་ཐས་མཁྱེན་ཟེར་ནས་དེ་མ་ཐག་བྱོན་ཏེ།
གསེར་སྲང་བཅུ་གཉིས་དང་རྟ་ནག་པོ་གཅིག་ཕུལ་ཞབས་ཏོག་ཡུན་རིང་དུ་བྱས་ཀྱང་སོར་སྤོང་ཙམ་ལས་མ་གནང་། སྒོམ་པ་ལ་གསེར་སྲང་ཉུང་ཤས་ཤིག་ཕུལ་ནས་ཞུས་ཀྱང་པཎྜི་ཏའི་བཀའ་རྒྱ་ཡོད་གསུངས་ནས་མ་གནང་། པཎྜི་ཏ་བལ་པོ་མངའ་རིས་སུ་བྱོན་རིང་ལ། སྣོར་བཟངས་སུ་ལོ་གསུམ་དང་ཡེར་པར་ལོ་གསུམ་སྒོམ་པ་ལ་མགོ་བཏེག་བྱས་ནས་ཞུས་པས་ཡོངས་སུ་རྫོགས་པར་གནང་། པཎྜི་ཏ་ཕེབས་པ་དང་གཞན་རྣམས་ཀྱིས་སྒོམ་པས་སྒྲོ་སྟོན་ལ་ཆོས་ཐམས་ཅད་བྱིན་ནོ་ཞུས་པས། སྒྲོ་སྟོན་ལ་པཎྜི་ཏས་ད་ཤོག་ཆོས་སྦྱིན་གྱི་གསུངས་པ་ན། གཞོན་དུས་ནི་མ་གནང་། ད་རྒས་པས་མི་ཞུ་ཞུས་པས་ཁོ་དཀོན་ཅོག་བསྲུང་གི་ཆོས་ཀྱིས་ངོམས་འདུག་སྟེ། དེ་ང་ལས་མ་བྱུང་ན་སུ་ལས་བྱུང་གསུངས་ནས་ཕྱགས་པས། བླ་མ་ཆེན་པོའི་བཀའ་དྲིན་ལགས་མོད་ཞུས་པས།
གང་གང་བྱིན་གསུང་། འདི་དང་འདི་ཐོབ་ཞུས་པས། ང་ལའང་དེ་ལས་མེད། ད་གཞན་ལ་སྟེར་རིའི་མནའ་སྐྱོལ་གསུངས་ནས་ཕྱག་ཕྲེང་སྐེ་ལ་བཅུག་པ་ན་བླ་མས་ནི་མ་གནང་། སྒོམ་པ་ལ་ཞུས་པ་ལགས་མོད་ཞུས་པས། ངན་པ་འདི་གསུངས་ནས་དབུ་ལ་བྱེ་མ་བཏབ། ད་ཆུད་མ་གསན་གསུང་། དེ་གསུང་མི་འཚལ་ཞུས། མདོར་ན་དེས་པཎྜི་ཏ་དང་སྒོམ་པ་གཉིས་ཀ་ལ་རྫོགས་པར་ཞུས། ཉམས་རྟོགས་ཕུལ་དུ་བྱུང་བ་བརྙེས་སོ། །
འདིའི་ཕྱི་རྟེན་མཆོད་རྟེན་ཁང་བུ་བརྩེགས་པ་ཞིག་འཕན་ཡུལ་སྒྲོ་རིས་ཀྱི་གནས་ཁང་ཞེས་བྱ་བ་ན་བཞུགས་པ་ཞིག་ནས་ས་འབུམ་ཙི་རུ་གྱུར་པའི་གསེབ་ནས་རིང་བསྲེལ་བརྒྱ་ཕྲག་དུ་མ་ནར་མར་འབྱུང་བ་ཡོད་པ། བར་སྐབས་སུ་དགེ་བའི་བཤེས་གཉེན་འགའ་ཞིག་གིས་སཱཙྪ་བཏབ་ནང་དུ་བཞུགས་པའི་མཆོད་རྟེན་ཁང་བརྩེགས་མ་བྱས་པ་ཡོད་དོ་ཞེས་གྲགས་སོ། ། དེ་ལ་ཡུ་མོས་ཞུས། དེ་ནི་གངས་ཏི་སེའི་འགྲམ་དུ་འཁྲུངས་པའི་འབྲོག་པ་ཡིན་ཏེ། རྔམ་ཁྲོ་བོ་ཞེས་བྱ་བ་ལ་སྲས་བཞི་འཁྲུངས་པའི་ཆུང་ཤོས་ཡིན། དགུང་ལོ་བཅུ་ཙམ་ལ་ལ་སྟོད་ལྷོ་རུ་བྱོན། ལྷོ་མཆེར་གནས་སུ་མཁན་པོ་སྟག་ལོ་གཞོན་བྱང་ལ་རབ་ཏུ་བྱུང་བས་ཁྱེད་རུས་པ་རྔམ་ཡིན་པ་དད་པ་ཤིན་ཏུ་ཆེ་བ་ཞིག་འདུག་པས། རྔམ་བཅུན་དད་པ་རྒྱལ་པོ་ཞེས་མིང་འདོགས་སོ་གསུངས་ནས་བཏགས། ལོ་གཉིས་མཁན་པོའི་དྲུང་དུ་ཆོས་གསན། དེ་ནས་དོན་མོ་རིར་བྱོན་ཏེ།
བསེ་སྟོན་སྒྲ་གཅན་དང་། དགེ་གནས་སུ་བར་སྟོན་ཐོས་པ་དགའ་ལ་ཕར་མངོན་གསན། དེའི་ཚེ་ལུ་མོ་ཞེས་མཚན་ཡང་རང་ཉིད་ཀྱིས་བཏགས། དེ་ནས་དཔའ་དགེ་མཐོང་དང་སྙེགས་ལ་དབུ་ཚད་གསན། དེ་ནས་ལྷན་པ་སོར་སོག་པོ་ཚུལ་ཁྲིམས་བླ་མ་ལ་འདུལ་བ་དང་སྤྱོད་ཕྱོགས་དང་གསང་སྔགས་འགའ་ཡང་གསན། འདུལ་བ་ལེགས་པར་མཁྱེན་ནས་མདོ་རྩ་རྫོགས་པར་ཐུགས་ལ་གསུངས། དེ་དུས་གྲོགས་པོ་ཞིག་གིས་ཁྱོད་དགུན་འདི་ཅི་བྱེད་ཟེར་བ་ལ། གསང་སྔགས་ཀྱི་དཔེ་འདྲ་འདྲི་བྱས་པས། ཁོ་ན་རེ་ཆ་ལག་ཚང་ན་རྡོ་རྗེ་སྙིང་པོས་མཛད་པའི་ཀྱེ་རྡོར་གྱི་འགྲེལ་པ་འདུག་ཟེར་བ་མི་འདྲིའམ། ཞེས་ཐོས་པ་ན་སྔོན་གྱི་བག་ཆགས་ཀྱིས་འགྲེལ་པའི་མཚན་ཐོས་པས་བ་སྤུ་གཡོས།
དེ་ནས་དཔེ་གཡར་བས་གཏང་ནས་བྲིས། གཟིགས་པས་དད་པ་དཔག་མེད་འཁྲུངས། འདི་ཤེས་པ་སུ་ཡོད་དྲིས་བས་སོ་མ་ནཱ་ཐས་ཤེས་ཟེར་བ་ལ་སྔོན་གྱི་མི་ཞིག་ཀ་ཡིན་ཡོང་སྙམ་སྟེ་རྩད་མ་བཅད། དེ་ནས་དབུས་སུ་བྱོན། ཁམས་པ་ལྟེའུ་བ་ལ་སྤྱོད་ཕྱོགས་ཉན་དུས་པཎྜི་ཏ་བླ་མགོན་དགར་ཆུང་ན་བཞུགས་པ་གསན། སྔར་གྱི་གཏམ་དྲན་ཏེ་དེས་རྡོ་རྗེ་སྙིང་འགྲེལ་མཁྱེན་ནམ་བྱས་པས་སློབ་དཔོན་ན་རེ། དེར་མ་ཟད་སེམས་འགྲེལ་སྐོར་གསུམ། ཁྱད་པར་དུས་འཁོར་ཆ་ལག་དང་བཅས་པ་ལ་མཁས་པར་གྲགས་གསུང་། ཞུས་ན་གནད་ངམ་བྱས་པས། སྤྱིར་བཀའ་དོག་སྟེ་ད་ལྟ་བལ་ཡུལ་དུ་འབྲོན་པར་ཆས་པ་ལ་ཞབས་ཏོག་པ་མ་རྙེད་པ་འདུག་ཟེར་བས་ཞབས་ཏོག་པ་ལ་འགྲོ་ནུས་ན་གནང་འོང་གསུང་།
དེར་སྤྲོ་བ་ཆེན་པོས་མཇལ་དུ་བྱོན། སུམ་པ་རྡོ་རྗེ་གཞོན་ནུ་ལ་ཞུ་སྣ་བཅོལ་ཏེ་ཕྱིན་པ་ན། པཎྜི་ཏ་དང་སྒྲོ་སྟོན་ཀྱེ་རྡོ་རྗེའི་རྩ་སྔགས་དང་ཡིག་བརྒྱ་ལ་ཞུས་དག་མཛད་ཅིང་བཞུགས་པ་དང་ཐུག ཆོས་འབྲེལ་ཞུས་པས་སྔགས་དེ་གཉིས་ལ་བཤད་པ་མཛད། ཆང་གསོལ་འཕྲོ་དཀར་ཡོལ་གང་གནང་བ་མ་འཐུངས་པས་གཞན་གྱིས་འཆའ་བ་དང་ཕྱིས་ཁ་ཐུག་བྱུང་། པཎྜི་ཏས་གསེར་ཐིག་པོ་དང་གླ་རྩིའི་རྐྱལ་པ་མང་པོ་བསྟན་ནས་འདི་རྣམས་བལ་ཡུལ་བར་དུ་འཁུར་ནུས་ཤིང་མགོ་ཐོན་ན་དེ་ནས་བོད་དུ་འོངས་ནས་ཆོས་གང་དགོས་སྦྱིན་ནོ་གསུང་བ་ལ་དེ་ལྟར་ཁས་བླངས། སྒོམ་པ་ཚུལ་གྲགས་ལ་དཔེ་ཆ་བཅོལ་ཡོད་པ་ལེན་དུ་བྱོན། རྒྱུ་མཚན་བསྙད་པས་པཎྜི་ཏ་ལ་སྔར་ཡང་མང་པོས་ཆོས་མ་ཁུགས་པ་ཞིག་ཡིན། ཆོས་ཐམས་ཅད་ངེད་ཀྱི་བླ་མ་སྣོར་བཟང་བ་ལ་ཡོད་པས་དེར་ཞུས་པ་མི་འཐད་དམ་བྱས་པས་བློ་འགྱུར་ཏེ་ཁོ་ལ་ཞུ་སྣ་བཅོལ། གསེར་ཞོ་འགའ་དང་དུང་ཆོས་ལེགས་པ་གཅིག་དང་ཀ་པ་ལི་གཅིག་རྣམས་ཕུལ་ཏེ་ཞུས་པས་བླ་མ་མཉེས་ཏེ།
ཁྱེད་ཀྱི་འབུལ་བ་འདི་རྣམས་ཀྱང་ལ་ཉེ་བཟང་། སོག་འདུལ་བ་འཛིན་པ་དེ་གང་ཟག་ཁྱད་པར་ཅན་ཅིག་ཡོད་འདུག་པ། ཁྱེད་དེའི་ཐུགས་ཟིན་པ་ཞིག་ཡིན་ཟེར་བས་ཁྱེད་ལ་ཡོན་ཏན་ཞིག་ཡོད་པ་ཡིན་ཏེ་གསུངས་ནས་ཆོས་གནང་བར་ཞལ་གྱིས་བཞེས། བླ་མ་དགུང་ལོ་བདུན་ཅུ་རྩ་གཉིས་པ་དང་མཇལ། ལོ་བཞི་བར་མ་ཆད་དུ་བསྟེན། འགྲེལ་པ་སྐོར་གསུམ་བཤད་པ་མན་ངག་དང་བཅས་པ་དང་། མཚན་བརྗོད་མན་ངག་གི་བཤད་པ་དང་། གསང་འདུས་སྒྲོན་གསལ་ལ་སོགས་པ་གནང་བའི་དུས་སུ་སྙུན་བག་རེ་བྱུང་ནའང་གཙང་སྟོན་འདི་ལ་ཆོས་མ་ཚར་གྱི་བར་དུ་ང་མ་གསོད་ཅིག་གསུངས་ནས་ཆོས་སྐྱོང་ལ་གཏོར་མ་བཏང་ཆོས་ཐམས་ཅད་རྫོགས་པར་གནང་ངོ་། ། དེ་ནས་དགུང་ལོ་ལྔ་བཅུ་པ་ལ་འུ་ཡུག་ཏུ་བྱོན། ནུབ་མའི་མདའ་རྒྱལ་ཁབ་ཅེས་བྱ་བར་གཞི་ཕབ།
ཕུ་རུ་དབེན་གནས་ཤིག་མཛད། གག་ཚངས་ཕུའི་གྲ་ག་ལུང་དུ་ཡང་སྒྲུབ་པ་མཛད་པས་གྲུབ་པ་ཐོབ་སྟེ། དབང་ཁྲིད་སྐོར་གསུམ་གྱི་བཤད་པ་དང་བཅས་པ་མང་དུ་མཛད། གསལ་སྒྲོན་དང་གཅེས་བསྡུས་ལ་སོགས་བསྟན་བཅོས་ཀྱང་མང་དུ་བརྩམས། མངོན་ཤེས་ཐོགས་མེད་མངའ། རང་གི་སློབ་མ་ཝ་བྲག་དཀར་བའི་བྲག་ཁུང་འགག་ཏུ་སྐྱ་ཀ་རུ་སྤྲུལ་ནས་སྐད་སྣ་ཚོགས་སྟོན་པས། དེས་ཀྱང་ངོ་ཤེས་ནས་བླ་མ་རིན་པོ་ཆེ་བདག་ལ་དེ་འདྲའི་ཀྱལ་ཀ་མི་མཛད་པ་ཞུ་ཞེས་ཞུས་པ་སོགས་རྫུ་འཕྲུལ་ལ་དབང་འབྱོར། ཡོན་ཏན་དཔག་མེད་བརྙེས་ནས་དགུང་ལོ་བརྒྱད་ཅུའི་བར་དུ་བཞུགས་ཏེ་དུས་ཀྱི་འཁོར་ལོའི་དབང་བཤད་མན་ངག་གི་སྲོལ་རྒྱ་ཆེར་དར་བར་མཛད་དོ། ། དེས་དགུང་ལོ་ལྔ་བཅུ་ང་ལྔ་པ་ལ་རིགས་ཀྱི་སྲས་བསྐྲུན་པའི་ཆ་ོ་ག་མཛད་པས་ཡུམ་གྱི་རྡུལ་སྟོབས་སུ་གྱུར་ནས་སྲས་མོ་གཅིག་འཁྲུངས་པ་ནི་མ་གཅིག་སྤྲུལ་སྐུ་ཇོ་འབུམ་དུ་གྲགས་ཏེ། ལུང་རྟོགས་དཔག་མེད་མངའ།
འགྲེལ་ཆེན་ཐུགས་ལ་རྫོགས་པར་གསུང་བ་བོད་དུ་འདི་ལས་མ་བྱུང་བར་གྲགས། དེ་རྗེས་སྲས་གཅིག་འཁྲུངས་པ་དྷརྨེ་ཤྭ་ར་ཞེས་གྲགས། ཆུང་ངུ་ནས་རྒྱ་བོད་ཀྱི་ཀློག་ཡིག་མཁྱེན། དགུང་ལོ་བཅུ་གཉིས་པ་ལ་དབང་མདོར་བསྟན་གསུངས། བཅུ་དྲུག་པ་ནས་འགྲེལ་ཆེན་གྱིས་ཐོག་དྲངས་སེམས་འགྲེལ་མཐའ་དག་གསུངས། གཞན་ཡང་སྤྱོད་ཕྱོགས་དང་དབུ་ཚད་དང་། ལམ་རིམ་དང་སྔགས་ཀྱི་རྒྱུད་དང་སྒྲུབ་ཐབས་མང་པོ་སོགས་ལ་དགུང་ལོ་སུམ་ཅུའི་བར་དུ་སློབ་གཉེར་མཛད། མཁས་པར་སྦྱངས་ཏེ་གཞན་ཕན་རྒྱ་ཆེར་མཛད་དོ། ། དེ་ལ་སྲས་ནམ་མཁའ་རྒྱལ་མཚན་ཞེས་བྱ་བ་ལ་སྟོད་གཙང་གི་འུ་ལུང་གི་དགོན་པ་སེ་མོ་ཆེ་ཞེས་བྱ་བར་བཞུགས་གྲུབ་པ་ཐོབ་པས་གྲུབ་ཐོབ་སེ་མོ་ཆེ་ཞེས་གྲགས། ཡབ་ལ་དུས་འཁོར་སོགས་སེམས་འགྲེལ་གསུམ་གྱི་དབང་བཤད་མན་ངག་རྫོགས་པར་གསན།
སྤྲུལ་སྐུ་ཇོ་འབུམ་ལ་ཡང་འགྲེལ་ཆུང་པདྨ་ཅན་དང་སྒྲུབ་ཐབས་མན་ངག་ཕྲན་ཚེགས་མང་དུ་གསན། ཡབ་ཀྱི་བུ་ཆེན་ཁང་གསར་བ་ནམ་མཁའ་འོད་ཟེར་ལ་ཡང་ཡབ་ཀྱི་ཆོས་ཁ་ཡར་གསན། བླ་མ་འདི་ནི་ཏིང་ངེ་འཛིན་ལ་མངའ་བརྙེས་དུས་གསུམ་ལུང་སྟོན་པ་ལྐོག་གྱུར་གྱི་དོན་ཧོར་བོད་དུ་འབྱུང་ཚུལ་སོགས་གསུངས་པ་རྣམས་ཇི་ལྟར་ལུང་བསྟན་པ་བཞིན་བྱུང་བར་གྲགས་སོ། ། རང་གི་སྐྱེ་བ་དུ་མ་དྲན་པ་རྣམས་རས་བྲིས་ལ་བཀོད་པ་ཡོད་པར་བྱེད་དོ། ། དེ་ལ་ཆོས་རྗེ་འཇམ་གསར་གྱིས་གསན། དེ་ནི་མཚན་ཉིད་ཕྱོགས་ལ་ཤིན་ཏུ་མཁས། ཕར་ཚད་ཀྱི་ཊཱིཀྐ་ཁྱད་པར་ཅན་ཡོད། འཆད་ཉན་བསྟན་པའི་བྱ་བ་རྒྱ་ཆེར་མཛད། འཇམ་དབྱངས་ཀྱིས་ཞལ་གཟིགས། བདག་རྗེས་འཛིན་གྱི་བླ་མ་དང་གདམས་ངག་དང་གནས་ལ་སོགས་པ་གང་ན་ཡོད་ཞུས་པས།
གྲོང་ཆུང་དུ་བླ་མ་གྲུབ་ཐོབ་ལ་དུས་འཁོར་ཞུས། དེས་ལམ་བགྲོད་པར་འགྱུར་ཞེས་ལུང་བསྟན། དགེ་བཤེས་ཁྱུང་ལ་དེའི་གཏམ་དྲིས་ནས་སོས་ཀ་ཞིག་གཤེགས་པར་བཞེད་པའི་ནུབ་མོ་ནམ་གུང་ལ་ནག་ཕྱོགས་མི་མ་ཡིན་གྱི་དམག་ཚོགས་ཆེར་འདུས་ཏེ། ཆོ་འཕྲུལ་བསམ་གྱིས་མི་ཁྱབ་པ་སྟོན་དུ་བྱུང་བ་ན། དངོས་གྲུབ་སྟེར་བའི་ཡི་དམ་དང་། ། གནོད་པར་སེམས་པའི་འདྲེ་གདོན་གཉིས། ། མི་བདག་ལ་རོ་མཉམ་ཁྱད་པར་མེད། ། ཅེས་སོགས་མགུར་མ་བཞེས་ཆོས་ཐམས་ཅད་དུ་མ་རོ་གཅིག་གི་དོན་ཐུགས་ལ་ཆུད་པས་ཆོ་འཕྲུལ་ཐམས་ཅད་ཞི། གཡས་རུ་གྲོད་ཆུང་དུ་བྱོན་དུས་གཙང་པོའི་གཞུང་ལ་བྱོན་པས་ནམ་མཁའ་ཐམས་ཅད་སངས་རྒྱས་བྱང་སེམས་ཀྱིས་གང་བ་གཟིགས། བླ་མ་གྲུབ་ཐོབ་དང་མཇལ་མ་ཐག་ཕྱག་རྡོར་གཟིགས།
སྣང་བ་འགྱུར་བའི་མོས་གུས་སྐྱེས། མཆོག་དབང་ཞུས་ཏེ་སྦྱོར་དྲུག་གི་ཁྲིད་བཏབ་ནས་བསྒོམ་པས་ཞག་གཉིས་ལ་སོར་བསམ་གྱི་རྟོགས་ཐམས་ཅད་རྫོགས། ཡིད་ཆེས་སུམ་ལྡན་གྱི་དོན་མངོན་དུ་གྱུར། དེ་ནས་ལེགས་པར་བསྒོམས་པས་སྲོག་འཛིན་ལ་དབང་ཐོབ། ཡོན་ཏན་དཔག་མེད་མངའ། དེས་ཀུན་མཁྱེན་ཆོས་སྐུ་འོད་ཟེར་ལ་དུས་འཁོར་གྱི་དབང་གནང་དུས་རྡོ་རྗེ་ཤུགས་སུ་དངོས་སུ་གཟིགས་ནས་དེ་ལྟར་མཐོང་ལགས་ཞུས་པས། ང་རང་གི་སྣང་ཚུལ་དང་མཚུངས་པར་བྱུང་འདུག འུ་ཅག་དཔོན་སློབ་ལ་བགེགས་ཀྱིས་མི་ཚུགས་གསུང་བ་སོགས་ཞིབ་པར་སྒོས་ཀྱི་རྣམ་ཐར་ན་ཡོད་པར་འདུག་པས་དེར་བལྟའོ། ། སྐུ་གཤེགས་དུས་ང་འདི་ནས་ལན་ཅིག་བདེ་བ་ཅན་དུ་འགྲོ། ཞིང་སྦྱོང་།
སེམས་ཅན་ཐམས་ཅད་སྨིན་པར་བྱེད་གསུངས་ནས། ཉང་སྟོད་ཀྱང་འདུར་དུ་སྐུ་གཤེགས་སོ། ། དེ་ལ་རོང་པ་རྒྭ་ལོས་ཀྱང་རྫོགས་པར་གསན། ཀུན་མཁྱེན་ཆོས་སྐུ་འོད་ཟེར་གྱིས་ཀྱང་རྫོགས་པར་གསན། དེ་ལ་ཀུན་མཁྱེན་འཕགས་འོད་ཀྱིས་གསན། དེ་ལའང་བུ་སྟོན་ཆོས་རྗེས་གསན། དེ་ལ་ཆོས་རྗེ་བླ་མ་དམ་པ་བསོད་ནམས་རྒྱལ་མཚན་གྱིས་གསན། དེ་ལ་ཆོས་རྗེ་ལོ་ཆེན་སྐྱབས་མཆོག་དཔལ་བཟང་པོས་གསན། དེ་ལ་བདག་གི་རྩ་བའི་བླ་མ་སེམས་དཔའ་ཆེན་པོ་ནམ་མཁའ་འོད་ཟེར་བས་རྫོགས་པར་གསན། འདིའི་དྲུང་དུ་བདག་གིས་དུས་ཀྱི་འཁོར་ལོའི་ཟུར་བཀའ་མ་གཏོགས་དབང་བཤད་མན་ངག་མཐའ་དག་ཚང་ལ་རྫོགས་པར་ཐོབ་བོ། །
ཡང་བུ་སྟོན་རིན་པོ་ཆེ་ལ་ཉང་སྟོད་གོང་གསུམ་བདེ་ཆེན་པ་ཆོས་ཀྱི་དཔལ་བ་ཞེས་པ་མཚན་ཉིད་ལའང་ལེགས་པར་སྦྱངས་པ་ཞིག་ཕྱིས་དུས་འཁོར་ཉིད་ལ་དྲིལ་ནས་གཞན་དུའང་བསླབས། ཕྱིས་བུ་སྟོན་རིན་པོ་ཆེ་ལ་རྒྱུད་འགྲེལ་ཚར་བཅུ་བདུན་གསན་ནས་ལེགས་པར་སྦྱངས་ཤིང་དུས་འཁོར་རང་ལས་མཁས་པའི་བུ་ཆེན་དུ་བྱེད། དེ་ལ་བདག་གི་རྩ་བའི་བླ་མ་རིན་ཆེན་བསོད་ནམས་འཕེལ་ཞེས་བྱ་བ། ཞྭ་ལུ་ན་མཁས་པའི་མཆོག་ཏུ་གྲགས་པ་དེས་ལོ་བཅུ་གསུམ་དུས་འཁོར་ལ་དྲིལ་ནས་གསན་ལེགས་པར་སྦྱངས། ཕྱིས་ཐེ་ཚོམ་ཅུང་ཟད་འཁྲུངས་ནའང་མནལ་ལམ་དུ་བྱོན་ནས་སྔ་སོར་དཔོན་སློབ་གྱིས་དཔྱད་པ་མཛད་པ་བསྙེལ་པ་ཞིག་ཡིན་ན་བཀའ་སྐྱོན་ཅུང་ཟད་དང་བཅས་ཏེ་གསུང་པ་དང་། དེ་མ་ཡིན་པ་ལ་མཉེས་བཞིན་དུ་རྒྱུ་མཚན་དང་བཅས་ཏེ་གསུང་ཞེས་གསུང་དངོས་ལས་ཐོས་ལ། གཞན་ཡང་མདོ་སྔགས་མཐའ་དག་ལ་མཁས་ཤིང་འཆད་རྩོད་རྩོམ་གསུམ་གྱི་ཆ་ལ་འགྲན་ཟླ་དང་བྲལ། ཁྱད་པར་ཏིང་ངེ་འཛིན་གྱི་ཉམས་རྟགས་སྐུའི་ཆ་བྱེད་དང་བཀོད་པ་ལ་ཡང་དཔག་པར་མི་ནུས་པ་དང་། ལྐོག་གྱུར་མངོན་སུམ་དུ་མཁྱེན་པའི་གསུང་སྒྲོས་ཐོལ་བྱུང་དུ་འབྱོན་པ་སོགས་ལུང་རྟོགས་མཐའ་ཡས་པ་ལ་མངའ་འབྱོར་བ་དེའི་དྲུང་དུ་ཁོ་བོས་དབང་བཤད་མན་ངག་ལག་ལེན་ས་རིས་སོགས་ཞྭ་ལུ་པའི་ལུགས་ཀྱི་ཡི་གེ་ན་གཅིག་མ་ལུས་པ་རྫོགས་པར་ཐོབ་པ་ཡང་དགྱེས་བཞིན་དུ་ལེགས་པར་སྩལ། བསྟན་པ་སྤྱི་སྒོས་ཀྱི་གཉེར་ཁ་གཏད་པ་ཡིན་ནོ། །
དེ་ལྟར་ན་སངས་རྒྱས་ནས་རྩ་བའི་བླ་མའི་བར་དུ་དབང་བཤད་ཀྱི་རྒྱུན་མ་ཆད། དམ་ཚིག་གི་སེལ་མ་ཞུགས། མན་ངག་གི་སྙན་བརྒྱུད་མ་ཆད་པ་ཡིན་ནོ། ། དེ་ལྟར་ན་ལུགས་འདི་གངས་རིའི་ཁྲོད་དུ་དབང་བཤད་མན་ངག་གི་སྒོ་ནས་ལེགས་པར་སྤེལ་བའི་བརྒྱུད་པ་རྣམས་ཀྱི་གཙོ་བོ་ནི་རྭ་འབྲོ་གཉིས་ཡིན་ལ། གཞན་ཡང་གྱི་ཇོ་ཟླ་བའི་འོད་ཟེར་གྱིས་དུས་ཞབས་པའི་སློབ་མ་ཤྲཱི་བྷ་དྲ་བོ་དྷི་ལ་མཉན་ནས་རྒྱུད་འགྲེལ་ལ་གཞི་འགྱུར་བྱས། ལོ་ཆུང་རྣམས་ལ་སོགས་པ་ལ་བཤད་པ་ཡུན་རིང་དུ་མཛད། ལོ་ཆུང་རྣམས་ཀྱིས་ཀྱང་རྒྱུད་འགྲེལ་དུམ་བུར་བགོས་ནས་བསྒྱུར་བ་ལ་དུས་འཁོར་འགྱུར་མངས་སུ་གྲགས་མོད་ཀྱི་མཚམས་ཤིག་ནས་དེ་དག་གི་བཤད་རྒྱུན་ཆད་པར་བྱེད་དོ། ། དཱ་ན་ཤྲཱིའི་སློབ་མ་རྨ་དགེ་བའི་བློ་གྲོས་ཀྱིས་ཀྱང་གྱི་ཇོ་འགྱུར་གྱི་སྟེང་ནས་འགྱུར་བཅོས་ནས། མང་འོར་བྱང་ཆུབ་ཤེས་རབ་དང་། བློ་གྲོས་སྙིང་པོ་དང་།
བསོད་ནམས་ཡེ་ཤེས་དང་། འ་ཞ་རྒྱ་གར་རྩེགས་རྣམས་ཀྱིས་ཀྱང་འགྱུར་བཅོས་དང་བཤད་པ་བྱས་ཀྱང་བཤད་རྒྱུན་ཚུགས་པ་མ་བྱུང་ངོ་། ། ཙ་མི་སངས་རྒྱས་གྲགས་ནི། ཁ་ཅིག་ཉང་སྟོད་སྨད་མཚམས་ཀྱི་འཁྲིས་རྩ་ཁ་བ་ཡིན་ཟེར། ཁ་ཅིག་གཡེ་རོང་གི་རྩ་པ་ཡིན་ཟེར་བ་ནི། ཁོང་རང་གིས་མཛད་པའི་རྒྱུད་འགྲེལ་གྱི་འགྱུར་བྱང་དུ་བྱང་ཕྱོགས་མི་ཉག་ཡུལ་དུ་སྐྱེས་པར་བཤད་པ་དང་འགལ་པས། མི་ཉག་ཡིན་ལ། གཞོན་ནུ་ལ་རྒྱ་གར་དུ་བྱོན། ཡུན་རིང་དུ་བཞུགས་མཁས་པར་སྦྱངས། རྡོ་རྗེ་གདན་གྱི་གདན་ས་མཛད།
དུས་འཁོར་རྒྱུད་འགྲེལ་བསྒྱུར་ཞིང་བཤད། དེའི་སློབ་མ་དིང་རི་ཆོས་གྲགས། ཨ་བྷཱ་ཡའི་སློབ་མ། ཁེ་གད་འཁོར་ལོ་གྲགས། ག་རོད་ཚུལ་ཁྲིམས་འབྱུང་གནས་དང་། རོང་རླིངས་ལོ་ཙཱ། ར་བྱིད་ལོ་ཙཱ། སེ་ལོ་ཙཱ་སོགས་ཀྱིས་ཀྱང་ཙ་མི་ལ་མཉན་ནས་འགྱུར་བཅོས་བྱས་ཀྱང་གཞན་རྣམས་ཀྱིས་བཤད་བཀའ་མ་ཟིན། སེ་ལོ་ཙཱ་བས་གཉོས་འོད་འབར་ལ་བཤད། དེ་ལ་གྲུབ་ཐོབ་ཨོ་རྒྱན་པར་གྲགས་པ་རིན་ཆེན་དཔལ་གྱིས་ཞུས་ནས་དབང་བཤད་ཁྲིད་བཀའ་རྣམས་བསྐྱངས།
ད་ལྟའང་ཨོ་རྒྱན་བསྙེན་སྒྲུབ་ཏུ་གྲགས་པ་རྣམས་ཡིན་ནོ། ། གཤོང་སྟོན་རྡོ་རྗེ་རྒྱལ་མཚན་ནི། ལ་སྟོད་ལྷོའི་དཔྱད་ལུང་པ་ཤར་ཁའི་བོང་ར་ཞེས་བྱ་བར་འཁྲུངས། བླ་མ་གོ་ལུང་བ་རྡོ་རྗེ་རྒྱལ་མཚན་ལ་རྒྱུད་སྡེ་དུ་མ་དང་ཕྲེང་བ་སྐོར་གསུམ་སོགས་ལ་སྦྱངས། གར་ཐིག་ལྔ་བསྡུས་གཟའ་ལྔ་གཡུལ་རྒྱལ་སོགས་ལ་མཁས་པར་གྱུར་ནས་གཟའ་རྣམས་གསལ་བར་བྱེད་པའི་སྒྲོན་མ་ལ་སོགས་པའི་བསྟན་བཅོས་དུ་མ་མཛད། མངོན་པ་བ་རིན་ཆེན་རྩེ་མོའི་བུ་ཆེན་སྟག་སྡེ་བ་སེང་གེ་རྒྱལ་མཚན་ལ་ཕར་ཚད་མངོན་གསུམ་དང་གཅོད་བསྡུས་ལ་མཁས་པར་སྦྱངས། དེར་དུས་འཁོར་འབྲོ་ལུགས་ཀྱི་དབང་བཤད་མན་ངག་གི་བཀའ་ཐམས་ཅད་རྫོགས་པར་གསན། འཕགས་པ་རིན་པོ་ཆེ་ཕོང་ནས་ས་སྐྱར་ཕེབས་པའི་དྲུང་དུ་བསྟོད་པའི་ཚིགས་བཅད་སྤེལ་ལེགས་པ་ཕུལ། ལོ་ཙཱ་བསླབ་ཏུ་འགྲོ་བས་རྫོང་བདར་ཞུ་ཞེས་ཞུས་པས། དེ་ལྟ་བུའི་བློ་སྐྱེ་བ་བཟང་།
གཞུང་གསར་པ་འགྱུར་བའི་ནུས་པ་འོང་བ་དཀའ་ནའང་པཎྜི་ཏ་ལ་དྲི་གཏུགས་དང་སློབ་གཉེར་ལེགས་པར་གྱིས། ཁོ་བོས་ཀྱང་ཆོས་རྗེ་བསྟེན་ཡུན་ཐུངས་པས་སྡེབ་སྦྱོར་མེ་ཏོག་གི་ཆུན་པོ་དང་ཚིག་གཏེར་ལ་སོགས་པ་མི་གོ་བར་སྣང་བས་འདི་རྣམས་ཅིས་ཀྱང་ཤེས་པ་ཞིག་གྱིས་ལ་ཤོག་ཅིག་གསུངས་ནས་དེ་དག་གི་དཔེ་དང་གསེར་སྲང་ལྔ་དར་ཡུག་བཅུ་རྣམས་གནང་། རྟེན་འབྲེལ་ཡོད་པས་དོ་ནུབ་རྗེ་བཙུན་གོང་མའི་གཟིམས་ཁང་དུ་ཉོལ་གསུང་། ཁོང་གི་ཐུགས་ལ་ང་སྐྱེས་ཐོབ་ཀྱི་ཤེས་རབ་ནི་ཆེ། སྦྱོར་བྱུང་གི་ནན་ཏན་ཡང་མཆོག་ཏུ་གྱུར་ན་ལེགས་བཤད་གསར་པ་མང་དུ་ཅིའི་ཕྱིར་བསྒྱུར་བར་མི་ནུས་སྙམ་དུ་དགོངས་ཏེ། འཕགས་པའི་གཟིམས་གཡག་པ་བློ་གྲོས་རྒྱལ་མཚན་དང་འགྲོགས་ནས་བལ་ཡུལ་དུ་བྱོན་ཏེ། པཎྜི་ཏ་མ་ཧཱ་བྷ་དྲའི་དྲུང་དུ་སྒྲ་སྙན་ངག སྡེབ་སྦྱོར་མངོན་བརྗོད། ཟློས་གར་ཏེ་རིག་གནས་ཆུང་བ་ལྔ་ལ་སྦྱངས། ཁྱད་པར་སྒྲ་རིག་ལ་ཤིན་ཏུ་མཁས་པར་གྱུར།
ས་སྐྱར་བྱོན་ནས་དུས་ཀྱི་འཁོར་ལོའི་རྒྱུད་དང་འགྲེལ་པ་ལ་ཤིན་ཏུ་རྣམ་པར་དག་པའི་འགྱུར་བཅོས་མཛད། སླར་ཡང་མ་ཧཱ་བོ་དྷི་མཆོད་པ་སོགས་ལ་རྡོ་རྗེ་གདན་དུ་བྱོན། པཎྜི་ཏ་ཆེན་པོ་ལཀྵྨཱི་ཀ་ར་སྤྱན་དྲངས་ནས་དཔག་བསམ་འཁྲི་ཤིང་དང་། ཀླུ་ཀུན་ཏུ་དགའ་བའི་ཟློས་གར་དང་སྙན་ངག་མེ་ལོང་དང་། འཇིག་རྟེན་དབང་ཕྱུག་གི་བསྟོད་པ་བརྒྱ་པ་དང་། འཕགས་པ་འཇམ་དཔལ་གྱི་བསྟོད་པ་བྲྀཏྟ་མ་ལའི་སྟོད་དང་། སྒྲ་ཙནྡྲ་པའི་མདོ་ལ་སོགས་པ་སྔོན་བོད་དུ་མ་འགྱུར་བ་རྣམས་བསྒྱུར། ཨ་མར་ཀོ་ཥ་ལ་སོགས་པ་ལའང་མཆན་བུ་གསལ་པར་བཀོད་དེ་རིག་པའི་གནས་འདི་དག་ཤིན་ཏུ་དར་བར་མཛད། དེ་དང་དེའི་གཅུང་པོ་གཤོང་བློ་བརྟན་གཉིས་ཀ་ལ་ལོ་ཙཱ་བ་མཆོག་ལྡན་གྱིས་གསན། དེ་ནི་མང་མཁར་ཁྲ་ཚང་དུ་འཁྲུངས།
གཞོན་ནུའི་ཚེ་འཕགས་པ་རིན་པོ་ཆེ་ལ་རབ་བྱུང་ཞུས། མཆོག་ལྡན་ལེགས་པའི་བློ་གྲོས་དཔུང་རྒྱན་མཛེས་པའི་ཏོག་ཅེས་འདོགས་པར་ཞུ་ཞེས་ཞུས་ནས་མིང་དེ་ལྟར་བཏགས། བོད་དུ་འགྱུར་བའི་བཀའ་ཐམས་ཅད་དང་། བསྟན་བཅོས་ཕལ་ཆེ་བ་དང་དབང་དང་མན་ངག་ཕལ་མོ་ཆེའི་ལུང་བཞུགས། དེ་ལ་བླ་མ་དཔལ་ལྡན་སེང་གེས་གསན། དེ་ལ་བུ་སྟོན་རིན་པོ་ཆེས་ཆོས་དང་དབང་བཀའ་མང་དུ་གསན་ནའང་རྒྱུད་འགྲེལ་གྱི་བཤད་པ་མ་གསན། དཀའ་གནས་ལ་གསུང་གླེང་དང་དྲི་གཏུགས་མང་དུ་མཛད། འོན་ཀྱང་འགྱུར་མི་འདྲ་བ་བཅུ་བདུན་འདུག་པ་དེ་ཐམས་ཅད་ཀྱི་ནང་ནས་གཤོང་འགྱུར་ཉིད་མཆོག་ཏུ་དགོངས་ནས་བཤད་པ་ཐམས་ཅད་འགྱུར་དེའི་སྟེང་ནས་མཛད། ད་ལྟའི་བར་དུ་དེ་ལྟར་བྱེད་པས་གཤོང་སྟོན་འདི་ཡང་ལུགས་འདི་ལ་བཀའ་དྲིན་ཆེའོ། ། བཞི་པ་ལ་མདོ་སྡེའི་ཕྱོགས་ལ་བརྟེན་པའི་བསྟན་རྩིས་ཡོངས་གྲགས་བཤད་པ་དང་།
དུས་ཀྱི་འཁོར་ལོ་ནས་བཤད་པའི་བསྟན་རྩིས་ཚད་གྲུབ་བཤད་པའོ། ། དང་པོ་ནི། སྤྱིར་བསྟན་པའི་གནས་ཚད་ལ་བསྐལ་བཟང་གི་ཡི་གེ་ཁ་ཅིག་དང་། བློ་གྲོས་མི་ཟད་པའི་མདོའི་འགྲེལ་པ་དང་། མཛོད་འགྲེལ་གྱི་ཁ་ཆེ་བའི་རང་ལུགས་རྣམས་སུ་ལོ་སྟོང་དང་། སྙིང་རྗེ་པད་དཀར་དུ་ཕྱེད་དང་ཉིས་སྟོང་། ཟླ་བའི་སྙིང་པོའི་མདོར་ནི་ཉིས་སྟོང་། རྡོར་གཅོད་འགྲེལ་པར་ཕྱེད་དང་སུམ་སྟོང་དུ་གནས་པར་གསུང་ལ། བསྐལ་བཟང་གི་ཡོ་ག་ཁ་ཅིག་ལས་ལྔ་སྟོང་དང་། སངས་རྒྱས་དྲིན་ལན་བབས་པའི་མདོ་ལས།
བདུན་སྟོང་གནས་རྒྱུ་ལ་བུད་མེད་རབ་ཏུ་བྱུང་བས་ཉིས་སྟོང་འགྲིབས་པར་བཤད་པ་དང་མཐུན་པར་ཡུམ་གསུམ་གནོད་འཇོམས་ལས་བཤད་ཅིང་། དཾཥྚ་སེ་ནས་འབུམ་ཊཱིཀ་ཏུའང་བཤད། གནོད་འཇོམས་འདི་ནི་དབྱིག་གཉེན་གྱིས་མཛད་པར་གྲགས་ནའང་རྣམ་བཤད་རིགས་པ་སོགས་ཀྱི་མདོ་འཆད་ཚུལ་དང་མི་མཐུན་པའི་གནོད་པ་མང་དུ་འབྱུང་བས་དབྱིག་གཉེན་གྱིས་མ་མཛད་ཀྱི། དཾཥྚ་སེ་ནས་བྱས་པའམ། ལོ་ཙཱ་བ་ཡེ་ཤེས་སྡེས་བྱས་པ་གང་རུང་དུ་མཁས་པ་དག་བཞེད་དོ། ། འོན་ཀྱང་སློབ་དཔོན་ཆེན་པོ་འཇམ་དཔལ་གྲགས་པས་ཀྱང་ལྔ་སྟོང་དུ་གནས་པ་དང་། དེ་ལ་ལྔ་བརྒྱ་པ་ཕྲག་བཅུར་ཕྱེ་ནས། རྟོགས་པའི་དང་། སྒྲུབ་པའི་དང་། ལུང་གི་ལྔ་བརྒྱ་པ་གསུམ་གསུམ་དང་།
རྟགས་ཙམ་གྱིས་གཅིག་ཏུ་ཕྱེ་ནས་གསུངས་པ་བཞིན་འབུམ་ཊཱི་ཀ་ལས་ཀྱང་འབྱུང་བར་ཀུན་ལ་གྲགས། མཛོད་འགྲེལ་དུ། ཁ་ཅིག་རྟོགས་པའི་ནི་སྟོང་ཡིན་གྱི། ལུང་གི་ནི་དེ་ལས་རིང་བར་ཡང་གནས་སོ་ཞེས་བཤད་དོ། ། དེ་དག་ལས་ལྔ་སྟོང་དུ་གསུངས་པ་ངེས་དོན་དུ་བྱས་ནས། གཞན་རྣམས་དྲང་དོན་དུ་བཞེད་པ་མང་ལ། ཤེར་ཕྱིན་དང་གསང་འདུས་སོགས་ཀྱི་རྒྱུད་སྡེ་འགའ་རེར་མདོ་རྒྱུད་དེ་དག་འཇིག་རྟེན་ན་ཇི་སྲིད་སྤྱོད་པ་དེ་སྲིད་དུ་བསྟན་པ་གནས་པར་བཤད་པ་དང་། བྱམས་པ་ལུང་བསྟན་པའི་མདོར་ཚེ་ལོ་ཡར་འཕེལ་གྱི་དྲུག་བརྒྱ་པའི་བར་དུ་བསྟན་པ་གནས་པར་བཤད་པ་སོགས་མང་དུ་འབྱུང་ངོ་། ། དེ་ལྟ་མོད་ཀྱི་དེ་དག་ནི། ལུང་རྟོགས་ཐུགས་རྒྱུད་ལ་ལྡན་པའི་གང་ཟག་ཁྱད་པར་ཅན་རེ་རེ་ཙམ་འཇིག་རྟེན་ན་བཞུགས་པ་ལྟ་བུ་ལ་དགོངས་ནས་གསུངས་པ་ཡིན་པས་ལོ་གྲངས་ཀྱི་གནས་ཚད་གསུངས་པ་དང་དགོངས་གཞི་མི་གཅིག་པར་ངེས་སོ། །
འོ་ན་ལོ་གྲངས་ཀྱི་གནས་ཚད་གསུངས་པའི་དགོངས་གཞི་གང་ཡིན་ཞེ་ན། འདུལ་བ་ལུང་གི་གླེང་གཞི་ལས། བཙུན་པ་ཇི་ཙམ་གྱིས་ན་དམ་པའི་ཆོས་མཆིས་པ་ཞེས་བགྱི། ཇི་ཙམ་གྱིས་ན་ཞིག་པ་ཞེས་བགྱི། ཨུ་པཱ་ལི། ལས་ཀྱང་ཡོད་ལ་ནན་ཏན་བྱེད་པ་ཡང་ཡོད་པའི་བར་དུ་སྟེ་དེ་ཙམ་གྱིས་ན་མཆིས་པ་ཞེས་བྱའོ། ། ལས་ཀྱང་མེད་ལ་ནན་ཏན་བྱེད་པ་ཡང་མེད་ན་དམ་པའི་ཆོས་ཞིག་པ་ཞེས་བྱའོ། ། ཞེས་གསུངས་པ་ལྟར་ལས་མཚན་ཉིད་པ་ལ་བརྟེན་ནས་དགེ་སློང་གི་སྡོམ་པ་གསར་དུ་སྐྱེ་བ་ནམ་ཡོད་ཀྱི་བར་དུ་ཡོད་ལ། དེ་མེད་པ་ནས་ཞིག་པ་ཡིན་ཏེ། ཐོགས་མེད་ཀྱིས།
དམ་པའི་ཆོས་ནུབ་པ་ན་ལས་ཀྱི་མཐའ་རྣམས་མེད་པའི་ཕྱིར་དགེ་སློང་གི་སྡོམ་པ་མ་བླངས་པ་ནི་བླང་དུ་མེད་ལ་བླངས་པ་ནི་མི་གཏོང་བར་རིག་པར་བྱའོ། ། ཞེས་གསུངས་པས་སོ། ། དེ་ལྟར་ན་སོ་སོ་ཐར་པ་བསྟན་པའི་རྩ་བར་གསུངས་པ་ཡང་དེ་ལ་དགོངས་ལ། དེ་འདྲའི་ལས་མཚན་ཉིད་པ་འགྲུབ་པ་ལ། དགེ་སློང་རྣམ་དག་གྲངས་དང་མཚན་ཉིད་ཚང་བ་མཚམས་ནང་གཅིག་ཏུ་ཚོགས་པ་དགོས་པས། སྔོན་དང་ཕྱིས་ཀྱི་མཁས་པ་དག་གིས་དགེ་འདུན་གྱི་སྡེ་དང་འདུལ་བའི་ལག་ལེན་ལ་གཙོ་བོར་མཛད་པ་ཡིན་པས་གང་དག་ནགས་ཁྲོད་སོགས་སུ་གཅིག་པུར་གནས་པས་བསྟན་པ་འཛིན་པར་འདོད་པ་ནི་བསྟན་པའི་རྩ་བ་ལ་གཅེས་སྤྲས་མེད་པ་ཡིན་ནོ། ། དེ་ལྟར་ན་གནས་ཚད་ནི་རང་ལུགས་ཀྱང་ལྔ་སྟོང་ལ་བྱའོ། ། འོ་ན་ལྔ་སྟོང་ལས་སྔར་ཇི་ཙམ་འདས། ད་ཇི་ཙམ་གནས་སྙམ་ན། འདི་ལ་སྔ་རབས་ལ་གྲགས་པ་ནི།
རྒྱལ་བ་འདས་ནས་ལོ་བརྒྱ་དང་སོ་བདུན་ན་རྒྱལ་པོ་དགའ་བྱེད། དེ་ནས་བརྒྱད་བརྒྱ་ན་ཟླ་བསྲུངས། དེ་ནས་ཉིས་བརྒྱ་སོ་བརྒྱད་ན་མཛོད་ལངས། དེ་ནས་བདུན་བརྒྱ་ཉེར་བཞི་ན་བལ་པོར་ཆོས་ཀྱི་གོ་ཆ། དེ་ནས་བརྒྱད་བརྒྱ་བཅུ་བཞི་ན་འོད་ཟེར་གོ་ཆ། དེ་ནས་ཉིས་བརྒྱ་ཞེ་གཉིས་ན་བོད་དུ་མངའ་བདག་ཁྲི་རལ་བྱུང་སྟེ། དེ་ཡན་ཆད་ལ་ཉིས་སྟོང་དགུ་བརྒྱ་དང་ང་ལྔ་འདས་སོ་ཞེས་བལ་པོ་ལོ་བཅོས་དང་བོད་ཀྱི་རྒྱལ་པོས་བརྩིས་པ་ལས་འབྱུང་། དེ་ནས་བརྒྱ་དང་གོ་བདུན་འདས་པ་མེ་ཕོ་འབྲུག་ལ་ལྷ་བླ་མ་ཡབ་སྲས་ཀྱིས་བརྩིས་པས་སུམ་སྟོང་བརྒྱ་རེ་གཉིས། དེ་ནས་སོ་ལྔ་འདས་པ་ལྕགས་མོ་ཡོས་ལ་ཇོ་བོ་རྗེས་བརྩིས་པས་སུམ་སྟོང་བརྒྱ་བརྒྱད་ཅུ་རྩ་བདུན། དེ་ནས་ང་དགུ་འདས་པ་ས་མོ་གླང་ལ་ལོ་ཆེན་བློ་ལྡན་ཤེས་རབ་འདས་པའི་ཕྱིས་ལོ་བརྩིས་པས་སུམ་སྟོང་ཉིས་བརྒྱ་ཞེ་དྲུག
དེ་ནས་ལྔ་བཅུ་འདས་པ་ལྕགས་ཕོ་འབྲུག་ལ་ཕྱ་བའི་ཆོས་གྲྭར་བརྩིས་པས་སུམ་སྟོང་ཉིས་བརྒྱ་གོ་དྲུག ཇོ་བོ་རྗེའི་བཞེད་པས་སངས་རྒྱས་ཤིང་ཕོ་བྱི་བ་ལ་ལྷུམས་སུ་ཞུགས། གླང་ལ་བལྟམས། ས་མོ་ཕག་ལ་སངས་རྒྱས། ཤང་ཕོ་སྤྲེའུའི་སྟོན་ཟླ་ཐ་ཆུང་གི་ཡར་ངོའི་ཚེས་བརྒྱད་ལ་མྱ་ངན་ལས་འདས་པར་བཞེད་པས་འདིའི་རྗེས་སུ་འབྲངས་ནས། མཆིམས་ནམ་མཁའ་གྲགས་ཀྱིས་མེ་མོ་སྦྲུལ་ལ་བརྩིས་པས་སུམ་སྟོང་སུམ་བརྒྱ་གོ་གསུམ་སོང་བར་བྱས་སོ། ། ཆོས་རྗེ་ས་པཎ་ལྟར་ན་རྒྱལ་བ་མེ་མོ་ཡོས་ལ་ལྷུམས་སུ་ཞུགས་པ་ནས་བརྩི། དེའི་དབང་དུ་བྱས་ནས་རྗེ་བཙུན་གྲགས་རྒྱལ་གྱི་གཤེགས་རྫོངས་མེ་ཕོ་བྱི་བ་ལ་མཛད་དུས་བརྩིས་པས་སུམ་སྟོང་སུམ་བརྒྱ་ཞེ་དགུ་འདས། དེ་ནས་དྲུག་ཅུ་རེ་གཅིག་འདས་པ་མེ་མོ་གླང་ལ་ཆུ་མིག་ཆོས་འཁོར་དུ་ཆོས་རྒྱལ་འཕགས་པས་བརྩིས་པས་སུམ་སྟོང་བཞི་བརྒྱ་དང་བཅུ་སོང་། དེ་ནས་ཞེ་གཉིས་འདས་པ་ས་མོ་ལུག་ལ་ཕར་ཕྱིན་བུ་ཊཱིཀ་བརྩམས་པའི་བར་ལ་སུམ་སྟོང་བཞི་བརྒྱ་དང་ང་གཉིས།
དེ་ནས་བརྒྱ་དང་སོ་དྲུག་འདས་པ་ད་ལྟའི་ཤིང་མོ་ཕག་འདི་ཡིན་ལ་སུམ་སྟོང་ལྔ་བརྒྱ་དང་གྱ་བརྒྱད་འདས། ད་སྟོང་དང་བཞི་བརྒྱ་བཅུ་གཉིས་ལུས་པར་བྱ་དགོས་པ་ཡིན་ནོ། ། པཎ་ཆེན་ཤཱཀྱ་ཤྲཱིས་ཁྲོ་ཕུར་ཡང་བརྩིས། སོལ་ནག་ཐང་ཆེན་དུ་མེ་མོ་ཡོས་ལ་བརྩིས་དུས། སྨིན་དྲུག་ཟླ་བའི་དཀར་ཕྱོགས་ཀྱི། ། ཚེས་བརྒྱད་ནམ་གུང་མཉམ་པ་ལ། ། ཟླ་བ་རི་བོ་ལ་ནུབ་ཆེ། ། ཐུབ་དབང་ཡོངས་སུ་མྱ་ངན་འདས། ། དེ་རྗེས་ལོ་ནི་སྟོང་ཕྲག་གཅིག ། བདུན་བརྒྱ་དང་ནི་ལྔ་བཅུ་དང་། །
ཟླ་བ་གཉིས་དང་ཟླ་བ་ཕྱེད། ། དེ་བཞིན་ཉི་མ་ལྔ་རབ་འདས། ། ལོ་ནི་སྟོང་ཕྲག་གསུམ་དང་ནི། ། ཉིས་བརྒྱ་དང་ནི་བཞི་བཅུ་དགུ། ། ཟླ་བ་དགུ་དང་ཉི་མ་བཅུ། ། མ་འོངས་བསྟན་པའི་ལྷག་མར་གནས། ། ཞེས་ལོ་དེའི་དཔྱིད་འབྲིང་གི་ཚེས་ལྔ་ལ་བརྩིས་པར་བཤད་པ་ལ། ཆོས་རྗེ་ས་པཎ་གྱིས། ལུགས་དེ་ནི་རྒྱ་གར་ན་ཉན་ཐོས་སེན་དྷ་བ་རྣམས་ཞག་རེ་བཞིན་དུས་བརྗོད་པའི་ཚེ་སྟོན་པ་འདས་ནས་འདི་སོང་བརྗོད་པ་ལས། མ་ག་དྷའི་བྱང་ཆུབ་ཆེན་པོ་དེ།
སློབ་དཔོན་ཐོ་བཙུན་གྲུབ་རྗེ་དང་བདེ་བྱེད་དགའ་བས་མཛད་པར་བཞེད་ནས། ཙནྡན་གྱི་ལྡེ་གུ་སྤུངས་པ་ལས་རང་བྱུང་དུ་བྱོན་པའི་ནུབ་མོ་ནས་བྱང་ཆུབ་ཆེན་པོ་བྱོན་པ་དང་སྟོན་པ་འདས་པའི་དུས་གཉིས་ནོར་ནས་བརྗོད་པའི་འཁྲུལ་པ་ཡིན་པས། རྒྱ་བལ་ཁ་ཆེའི་པཎྜི་ཏ་མང་པོ་ལུགས་དེ་འདོད་ཀྱང་ལེགས་པ་མ་ཡིན་ཏེ། ལྷ་མོ་དྲི་མ་མེད་པ་ལུང་བསྟན་པའི་མདོར། ང་མྱ་ངན་ལས་འདས་ནས་ལོ་ཉིས་སྟོང་ལྔ་བརྒྱ་ན་གདོང་དམར་ཅན་གྱི་ཡུལ་དུ་དམ་པའི་ཆོས་འབྱུང་བར་ལུང་བསྟན་པའི་གདོང་དམར་ཅན་བོད་ལ་བྱེད་དགོས་པ་དང་། གཞན་ལ་ཡང་ཀླུ་སྒྲུབ་སོགས་ལུང་བསྟན་པའི་ལོ་གྲངས་དང་རྒྱལ་པོའི་རབས་ལ་སོགས་པ་བརྩིས་ན་མི་འགྲིག་པས་ལུགས་སྔ་མ་ལེགས་སོ་ཞེས་གསུང་ངོ་། ། གསུང་མོད་ཀྱི་ཁོ་བོ་ནི་ལྡོག་ནས་སྨྲ་སྟེ། བསྟན་རྩིས་གྲགས་ཆེ་བ་འདི་ཤིན་ཏུ་མི་རིགས་པའི་ཕྱིར་རོ། ། འདི་ལྟར། སངས་རྒྱས་མྱ་ངན་ལས་འདས་ནས་ལོ་སྟོང་དུ་ཉེ་བ་ན་ཐོགས་མེད་སྐུ་མཆེད་འབྱོན་པར་གསུངས་ཤིང་འཐད་ལ།
དབྱིག་གཉེན་གྱི་སློབ་མ་བློ་བརྟན། དེའི་དངོས་སློབ་ཛི་ན་མི་ཏྲ། དེས་བོད་དུ་བྱོན་ནས་སྐ་ཅོག་དང་ལོ་པཎ་བྱས་པ་གང་ཞིག སྐ་ཅོག་ཁྲི་རལ་གྲི་དུས་ཀྱི་ལོ་ཙཱ་བ་ཡིན། དེ་དུས་ལོ་སུམ་སྟོང་དུ་ཞེ་ལྔས་ཆད་པ་སོང་བར་ཁྱེད་རང་གིས་ཁས་བླངས། དབྱིག་གཉེན་འདས་དུས་ལོ་སྟོང་ལས་མ་སོང་ཞིང་། བློ་བརྟན་སྐུ་ཚེ་རིང་པོ་མ་བྱུང་བར་གྲགས་ཤིང་གྲུབ་པས། ཛི་ན་མི་ཏྲས་བོད་དུ་བྱོན་དུས་ལོ་ཉིས་སྟོང་བཞེས་པའི་སྐྱོན་དུ་འགྱུར། དེ་བཞིན་དུ་སློབ་དཔོན་ཡེ་ཤེས་སྙིང་པོས་ཅོག་རོ་དང་ལོ་པཎ་མཛད་པར་དབུ་མ་རྩ་ཤེ་སོགས་ཀྱི་མཇུག་གིས་གསལ་ལ། དེ་དང་ཀླུ་སྒྲུབ་ཀྱི་བར་ནའང་ལེགས་ལྡན་འབྱེད་དང་དཔལ་སྦས་ལས་མེད་པས་དེ་གཉིས་ཀྱིས་སྐུ་ཚེ་སྟོང་སྟོང་བཞུགས་ནས་སྔ་མའི་སྐུ་ཚེའི་མཐར་ཕྱི་མ་སློབ་མར་བྱུང་བ་སོགས་ཁས་ལེན་དགོས་པར་འགྱུར།
གཞན་ཡང་ཟླ་གྲགས་དང་འགོས་ལོ་ཙཱ་བའི་བར་ན་སློབ་པའི་རྡོ་རྗེ། ནག་པོ་སྤྱོད་པ། བཙུན་མོ་ཅན་གསུམ་ལས་མེད་པས་དེ་གསུམ་གྱིས་བརྒྱད་བརྒྱ་རེ་ཙམ་བཞུགས་པའི་སྔ་མ་འགྲོངས་ཁར་ཕྱི་མས་ཟིན་དགོས་པར་འགྱུར་ལ། དེ་བཞིན་དུ་མདོ་སྔགས་ཀྱི་རྒྱུད་རིས་མཐའ་དག་ལ་རྟོག་པ་བཅུག་པས་ཤེས་པའི་ཕྱིར་རོ། ། རྒྱས་པར་ཙནྡན་ཇོ་བོའི་ལོ་རྒྱུས་སོགས་ལ་བརྟེན་ནས་དགག་སྒྲུབ་རྒྱས་པར་ཟུར་དུ་བཀོད་པ་ལྟར་རོ། ། དེས་ན་ལུགས་འདི་ནི་རྒྱ་གར་དུ་རྒྱལ་པོ་པཱ་ལ་ལྔ་དང་། སེ་ན་བརྒྱད་ལ་སོགས་པའི་རིང་ལ་ཉི་མ་ལྡོག་ཐེངས་རེ་ལ་ལོ་རེ་རུ་བྱེད་པའི་ཕྱེད་ལོ་བརྩི་བ་ཡུན་རིང་དུ་བྱུང་བར་གྲགས་ལ། དེ་ལྟའང་དེ་ལྟ་བུའི་ལུགས་ཡོད་པར་འདུག་པས་དེ་འདྲ་བ་ཞིག་བར་སྐབས་སུ་ཞུགས་པར་གསལ་ལོ། ། དེས་ན་བཅོམ་ལྡན་ཆེན་པོ་རིག་རལ་གྱིས་ཀྱང་དུས་འཁོར་ལ་བརྟེན་པའི་བསྟན་རྩིས་གཙོ་བོར་མཛད་ལ། ཕྱིས་ཀྱི་མཁས་པ་གཞན་དག་ཀྱང་དེ་ལྟར་དུ་འདོད་པ་ལྟར།
ཁོ་བོ་ཡང་འདས་ལོ་མདོ་རྒྱུད་ལ་བརྟེན་རྒྱུ་མེད་པར་གཏམ་རྒྱུ་རྙིང་པའི་རྒྱུན་ལ་བརྩི་བ་འདི་བོར་ནས་དུས་ཀྱི་འཁོར་ལོ་འདི་ནས་འདིའི་བར་དུ་འདི་སོང་ངེས་པ་ཅན་གྱི་ལུང་དང་། ཉི་ཟླ་གཟས་འཛིན་དང་གཟའ་ལྔ་སོགས་ས་རིས་དང་ལེགས་པར་མཐུན་པར་རིགས་པས་གྲུབ་པའི་ཚད་མ་ལ་བརྟེན་པ་འདི་ཁས་ལེན་ནོ། ། གཉིས་པ་ནི། ལུགས་འདི་ལ་བསྟན་པ་ཡུན་འདི་སྲིད་དུ་གནས་ཞེས་པའི་ལོ་གྲངས་སོགས་མདོ་སྡེའི་ཕྱོགས་བཞིན་དུ་ལུང་བསྟན་པ་དང་གསལ་བར་བཤད་པ་མེད་མོད་ཀྱི། རྒྱལ་བ་མྱ་ངན་ལས་འདས་ནས་ལོ་དྲུག་བརྒྱ་ན་འཇམ་དབྱངས་གྲགས་པ་བྱུང་བ་དང་། དེ་ནས་གྲགས་པ་རང་ཉིད་ཀྱིས་ལོ་བརྒྱ་དང་བཅས་པའི་དགུ་བརྒྱ་ན་ཀླ་ཀློ་འབྱུང་བ་དང་། ཀླ་ཀློའི་ཆོས་དེ་ལོ་སྟོང་བརྒྱད་བརྒྱའི་བར་དུ་འཇུག་ཅིང་། དེ་ནས་འཁོར་ལོ་ཅན་གྱིས་ཀླ་ཀློ་བཅོམ་སྟེ་སངས་རྒྱས་ཀྱི་ཆོས་འཇོག་པར་བཤད་པ་རྣམས་ཀྱིས་འཛམ་གླིང་ཆུང་ངུ་འདིའི་བསྟན་པའི་གནས་ཚད་རྟོགས་པར་ནུས་ལ། དེ་བཞིན་དུ་ས་དུམ་བུ་རེ་རེ་ལ་དེ་བཞིན་གཤེགས་པའི་ཆོས་འཇུག་པ་དང་། དེ་ཀླ་ཀློའི་ཆོས་ཀྱིས་ཉམས་པར་བྱེད་པ་དང་།
དེ་འཁོར་ལོ་ཅན་གྱིས་བཅོམ་ནས་རང་གི་ཆོས་ཀྱང་དུམ་བུ་རེ་ལ་ལོ་སྟོང་བརྒྱད་བརྒྱར་གནས་པར་བཤད་པ་རྣམས་ཀྱིས་འཛམ་གླིང་ཆེན་པོར་ཇི་ཙམ་གནས་པའི་ཚད་ཀྱང་རྟོགས་པར་ནུས་སོ། ། འོ་ན་རིགས་ལྡན་རྒྱ་མཚོ་རྣམ་རྒྱལ་ཁྲི་ཐོག་ཏུ་བྱོན་བྱོན་གྱི་བར་རིགས་ལྡན་ཤིན་ཏུ་བཟང་ཡན་ཆོད་ནི་རེ་རེས་ལོ་བརྒྱ་བརྒྱ་ཆོས་སྟོན་པར་ཤིན་ཏུ་གསལ་མོད་ཀྱི། རྒྱ་མཚོ་རྣམ་རྒྱལ་མན་ཆོད་ཀྱི་རིགས་ལྡན་རྣམས་ཀྱིས་ཇི་ཙམ་ཆོས་སྟོན་པ་མི་གསལ་ཞིང་། དྲག་པོ་འཁོར་ལོ་ཅན་རིགས་ལྡན་ཉི་ཤུ་རྩ་ལྔའི་ནང་དུ་བགྲང་ངམ་རྩ་དྲུག་པར་བྱེད་ལའང་མི་མཐུན་པར་སྨྲ་བ་མང་བས་ཐེ་ཚོམ་ཟ་ཞིང་། རྩ་དྲུག་པར་བྱེད་ནའང་རྒྱ་མཚོ་རྣམ་རྒྱལ་མན་ལ་བཅུ་དྲུག་ལས་མེད་པས། ཀླ་ཀློའི་ལོ་སྟོང་དྲུག་བརྒྱ་ལས་མི་རྫོགས་པར་འགྱུར་ཏེ། དྲག་པོ་འཁོར་ལོ་ཅན་གྱིས་ནི་དེ་མ་ཐག་ཏུ་ཀླ་ཀློ་འཇོམས་པས་སོ་ཞེ་ན། འདི་ལ་ཁ་ཅིག་འཁོར་ལོ་ཅན་རིགས་ལྡན་ཉེར་ལྔ་པར་བྱས། དེ་རང་གི་ལོ་བརྒྱ་པོ་བརྩིས་ཀྱང་སྟོང་དྲུག་བརྒྱ་ལས་མ་བྱུང་བས། མེ་མཁའ་རྒྱ་མཚོ་ལ་རྒྱ་མཚོ་རྣམ་རྒྱལ་དང་དེའི་སྲས་རྒྱལ་ཀས་བགོས་ནས།
ཡབ་ལ་ལག་པ་གདེངས་ཅན་ཟླ་བ་དང་། སྲས་ལ་ཉིས་བརྒྱ་ཉེར་གཅིག་སྦྱར་ནས་དེ་གཉིས་ལ་བརྒྱ་བརྒྱའི་ངེས་པ་མི་སྦྱོར། གཞན་ཐམས་ཅད་བརྒྱ་བརྒྱར་ངེས་པ་འདོད་པར་བྱེད་དོ། ། དེ་ལྟར་ན་དིང་སང་རིགས་ལྡན་མཐའ་ཡས་ཀྱིས་ཆོས་བསྟན་ནས་ལོ་ཉི་ཤུ་རྩ་བརྒྱད་འདས་པར་འདོད་དོ། ། འདི་ནི་ལུང་རིགས་ཀྱི་སྒྲུབ་བྱེད་གསལ་པོ་མེད་བཞིན་དུ་འདོད་པས་སྦྱར་བའི་རྣམ་གཞག་ཏུ་སྣང་སྟེ། རིགས་ལྡན་ཉེར་ལྔ་ལ་གཞན་རྣམས་བརྒྱ་བརྒྱར་ངེས་ནས་དེ་གཉིས་ལ་ཟུར་པ་འོང་བའི་རྒྱུ་མཚན་མེད་པའི་ཕྱིར་རོ། ། འཁོར་ལོ་ཅན་ཉེར་ལྔ་པར་བྱེད་པའང་མི་རིགས་ཏེ། འོད་ཟེར་བདུན་དང་རི་གཟའ་ཐུབ་རྣམས་འདིར་ནི་དེ་བཞིན་སྙིང་སྟོབས་ལྡན་པ་ལྷ་ཡི་སྐྱེ་གནས་ཏེ། ། ཞེས་གོ་སླའི་སྐབས་སུ་གསུངས་པའི་བདུན་དང་རི་དང་གཟའ་དང་ཐུབ་པ་སྟེ་ལྷའི་སྐྱེ་གནས་བདུན་བཞི་ཉི་ཤུ་རྩ་བརྒྱད་མི་ཚང་བའི་ཕྱིར་རོ། ། འདི་ལྟར་རིགས་ལྡན་ཉེར་ལྔའི་སྟེང་དུ་དྲག་པོ་འཁོར་ལོ་ཅན་དང་།
དེའི་སྲས་འཇམ་དཔལ་དང་འཇིག་རྟེན་དབང་ཕྱུག་གི་སྤྲུལ་པ་ཚངས་པ་དང་རྒྱ་བྱིན་རྒྱབ་དང་མདུན་དུ་སྟོན་པར་འགྱུར་པར་བཤད་པ་གཉིས་དང་བཅས་པའི་ཉི་ཤུ་རྩ་བརྒྱད་ལ་བྱེད་དགོས་པས་སོ། ། འོ་ན། སུམ་ཅུ་རྩ་གཉིས་གདན་གྱི་མཐར་ནི་ལྷ་མིན་དགྲ་བོ་ཚེ་ལོ་བརྒྱ་པ་ཕྱག་ན་འཁོར་ལོར་འགྱུར། ། ཞེས་དང་། དེ་ཡི་དབུས་སུ་གདན་ནི་ཉི་ཤུ་རྩ་ལྔ་རིམ་པར་ཡོངས་སུ་བགྲངས་པ་དག་གི་དུས་ཀྱི་མཐར། ། རིགས་ལྡན་རིགས་ལ་ལྷ་ཡི་དབང་པོ་ལྷ་ནི་མཆོག་གིས་བཏུད་པ་དྲག་པོའི་རིགས་ལྡན་འབྱུང་བར་འགྱུར། ། ཞེས་པས་ཉི་ཤུ་རྩ་ལྔ་པར་བསྟན་པ་མ་ཡིན་ནམ་ཞེ་ན་མ་ཡིན་ཏེ། མཐའ་ནི་ཟད་དང་འཇུག་ཆ་དང་ཞེས་བཤད་པས་མཇུག་གི་ཆ་ས་མཐར་བཤད་པའང་ཡོད་མོད་ཀྱི། ད་ལན་ཟད་པ་ལ་བྱེད་པའི་ཕྱིར་རོ། ། འོ་ན་པད་དཀར་གྱི་རྗེས་སུ་ཁྲོ་བོ་བཅུ་དང་སེམས་དཔའ་བཅུ་གསུམ་སྤེལ་ནས་ལུང་བསྟན་པས།
དྲག་པོ་འཁོར་ལོ་ཅན་ལ་ལུང་བསྟན་མེད་པ་མི་འཐད་དོ་ཞེ་ན། མེད་པ་མ་གྲུབ་སྟེ། མཐའ་ཡས་རྣམ་རྒྱལ་རིགས་ལྡན་ནོ། ། དེ་སྲས་འཁོར་ལོ་ཆེན་པོ་ཅན། ། རིགས་ལྡན་དྲག་པོ་འབྱུང་འགྱུར་བ། ། རིགས་ལྡན་གྲགས་པ་དེ་ཉིད་སླར། ། གྲགས་པ་རིགས་ལྡན་དེ་ནས་སླར། ། འགྱུར་བྱད་ཡིན། ཞེས་འཇམ་དབྱངས་སམ་གྲགས་པ་ཉིད་དྲག་པོ་འཁོར་ལོ་ཅན་དུ་བསྟན་པས་སོ། ། ཉེར་ལྔ་ལ་མི་གཏོགས་ན་རིགས་ལྡན་དུ་མི་འཐད་དོ་ཞེ་ན་མ་ངེས་ཏེ།
འཁོར་ལོ་ཅན་གྱིས་ཀླ་ཀློ་བཅོམ་ནས་ཚངས་པ་དང་དབང་པོ་མདུན་རྒྱབ་ཏུ་ཆོས་སྟོན་པའི་ཚངས་པའི་དུས་སུ་མི་ལོ་སྟོང་བརྒྱད་བརྒྱར་འཕེལ་བ་དང་། དེའི་ཕྱེད་ནི་འོད་སྲུངས་ཀྱིའོ་ཞེས་སོགས་ཚེ་ལོ་རིམ་གྱིས་འགྲིབ་ནས་རྡུལ་གྱི་སྐྱེ་གནས་བརྒྱད་པོའི་མཐར་ཡང་རིགས་ལྡན་དུ་བཤད་པའི་ཕྱིར་ཏེ། རིགས་ལྡན་མཐར་ནི་ཇི་སྲིད་བརྒྱ་ཕྲག་གཅིག་གི་ལོ་ཡི་གྲངས་ཀྱི་སྐྱེ་བོའི་ཚེ་རུ་རབ་ཏུ་འགྱུར། ། ཞེས་བཤད་པས་སོ། ། དྲག་པོ་བྱོན་མ་ཐག་ཏུ་ཀླ་ཀློ་འཇོམས་པའང་མ་གྲུབ་སྟེ། དེ་ལྟ་ན་བྱོན་མ་ཐག་ཏུ་བདེ་བའི་གནས་སུ་གཤེགས་པར་འགྱུར་ཏེ། རྫོགས་ལྡན་མཚམས་སུ་ཀླ་ཀློའི་ཆོས་རྣམས་མཐའ་དག་སྲིད་པ་གསུམ་གྱི་བླ་མ་དག་གིས་བཅད་བྱས་ནས། ། བཅད་ནས་ལོ་ནི་བརྒྱད་བརྒྱ་རྣམས་སུ་ཚངས་པ་བཞག་པ་མཛད་ནས་བདེ་བའི་གནས་སུ་འགྲོ་བར་འགྱུར། ། ཞེས་གསུངས་པས་སོ། ། དེས་ན་དེའི་སྐུ་ཚེ་ནི་ལོ་བརྒྱ་ཡིན་པར་སུམ་ཅུ་རྩ་གཉིས་ཞེས་པའི་རྒྱུད་ཚིག་གིས་གྲུབ་བོ། །
འོ་ན་ཀླ་ཀློའི་ལོ་སྟོང་བརྒྱད་བརྒྱ་ལ་སྟོང་བདུན་བརྒྱ་ལས་མ་ཚང་ངོ་ཞེ་ན། མ་ཚང་མོད་ཀྱི་རགས་རྩིས་དབང་དུ་བྱའོ། ། འདི་ནི་གླིང་འདིར་དེ་བཞིན་གཤེགས་པའི་བསྟན་པ་ལོ་ལྔ་སྟོང་གནས་པར་མདོ་སྡེའི་ཕྱོགས་སུ་རྒྱས་པར་གསུངས་པ་དང་བསྟུན་པའི་ཆེད་ཡིན་ནམ་སྙམ་སྟེ། འདི་ལྟར་སངས་རྒྱས་མྱ་ངན་ལས་འདས་ནས་མ་གའི་ཡུལ་དུ་ཀླ་ཀློ་བྱུང་གི་བར་ལ་ལོ་སྟོང་ལྔ་བརྒྱ། ཀླ་ཀློའི་ཆོས་བྱུང་ནས་རྫོགས་པར་བཅོམ་གྱི་བར་ལ་སྟོང་བདུན་བརྒྱ་སྟེ་བསྡོམས་པས་སུམ་སྟོང་ཉིས་བརྒྱ་ནི་བསྟན་པ་དྲག་པོ་འཁོར་ལོ་ཅན་གྱིས་མ་གསོས་བར་གྱི་ལོ་གྲངས་ཡིན་ལ། དེ་རྗེས་ཀླ་ཀློ་བཅོམ་རྗེས་སུའང་སངས་རྒྱས་ཀྱི་ཆོས་འཇུག་པར་ཡང་ཡང་གསུངས་པའི་སངས་རྒྱས་ཀྱི་ཆོས་ནི་སངས་རྒྱས་འདི་ཉིད་ཀྱིས་བསྟན་པར་བྱེད་དགོས་ཏེ། དེ་དག་ལ་འཁོར་ལོ་ཅན་གྱི་དུས་བཞིར་བཤད་པ་ཡོད་ཀྱང་དེ་བསྟན་འཛིན་ཡིན་གྱི་སྟོན་པ་མ་ཡིན་པའི་ཕྱིར་རོ། ། དེ་ནས་དེས་གསོས་པའི་བསྟན་པའང་ས་དུམ་བུ་རེ་ལ་སྟོང་བརྒྱད་བརྒྱ་རེ་འབྱུང་སྟེ། དེ་ནས་ལོ་ནི་སྟོང་ཕྲག་ཉི་ཤུ་ལྷག་པ་བརྒྱ་དང་བྲལ་བར་སངས་རྒྱས་ཆོས་ནི་རབ་ཏུ་འཇུག ། ཅེས་པ་ཉི་ཁྲི་ཆིག་སྟོང་དྲུག་བརྒྱའི་སྟེང་ནས་སྟོང་བརྒྱད་བརྒྱ་གླིང་ཆུང་འདིར་ཀླ་ཀློ་བཅོམ་རྗེས་སུ་འཇུག་ལ།
དེ་བཅད་རྟིང་ཉིས་ཁྲིད་ཉིས་བརྒྱས་ཆད་པ་གླིང་གཞན་རྣམས་ལ་འཇུག་པར་བཤད་པའི་ཕྱིར་རོ། ། དེས་ན་གླིང་འདིའི་སྟོང་བརྒྱད་བརྒྱ་པོ་དེ་ཉིད་སྔར་གྱི་སུམ་སྟོང་ཉིས་བརྒྱ་དང་བསྲེས་པས་ལྔ་སྟོང་ཉིད་དུ་ལེགས་པར་གྲུབ་པས་སོ། ། མ་གྲུབ་སྟེ། ཀླ་ཀློ་རྣམས་ནི་འཁོར་གྱི་སྐྱེ་བོ་དང་བཅས་རབ་ཏུ་བཅོམ་ནས་མི་རྣམས་ལོ་ནི་བརྒྱ་ཕྱེད་ན། རིགས་ལྡན་གྲུབ་པར་འགྱུར་ཏེ་ལྷ་ཡི་བཀོད་པའི་ཕོ་བྲང་མཐོ་བ་ཀཻ་ལ་ཤ་ཡི་རྒྱབ་ཏུ་འོ། ། ཞེས་འཁོར་ལོ་ཅན་གྱི་ལོ་བརྒྱ་པོའི་ཕྱེད་ན་ཀླ་ཀློ་འཇོམས་པར་བཤད་པས་སོ་ཞེ་ན། དེ་ལྟར་འཆད་པ་འགའ་རེ་སྣང་མོད་ཀྱི། དེ་ནི་དེ་ལྟར་མ་ཡིན་ཏེ། ཀླ་ཀློ་འཇོམས་ཀར་དེའི་ཆོས་དར། སངས་རྒྱས་ཀྱི་བསྟན་པ་དུས་བཞིའི་ནང་ནས་རྩོད་དུས་ཀྱང་ཟེར།
སྐྱེ་རྒུའི་ཚེ་ལོ་རིམ་གྱིས་འགྲིབ་ནས་ཚེ་ལོ་ལྔ་བཅུ་པར་གྱུར་པའི་ཚེ་ན་ཀླ་ཀློ་འཇོམས་པ་རྫོགས་ཞེས་པའི་དོན་དུ་སྣང་སྟེ། ཚངས་པ་སོགས་ལ་མི་རྣམས་ལོ་ནི་བརྒྱ་ཕྲག་བཅོ་བརྒྱད་དང་ལྡན་འདི་དག་མི་རྣམས་དག་གི་ཚེ། ། དེ་ཡི་ཕྱེད་ནི་འོད་སྲུངས་ཀྱིའོ་ཞེས་སོ། ། ཀླ་ཀློ་བཅོམ་ནས་འཁོར་ལོ་ཅན་གྱི་རྫོགས་ལྡན་དུ་གྱུར་ནས་ཚེ་ལོ་ཡར་འཕེལ་ཏེ། དེའི་སྲས་ཚངས་པ་དབང་པོའི་མིང་ཅན་འཇམ་དཔལ་དང་འཇིག་རྟེན་དབང་ཕྱུག་གི་རིང་ལ་མི་རྣམས་ཀྱི་ཚེ་ལོ་སྟོང་བརྒྱད་བརྒྱ། དེ་གཉིས་ཀྱི་རྗེས་སུ་འོད་སྲུངས་ཀྱི་རིང་ལ་ཚེ་ལོ་དགུ་བརྒྱ་སོགས་ཏེ། ཉ་དང་རུས་སྦལ་ཕག་པ་སོགས། རྡུལ་གྱི་སྐྱེ་གནས་བརྒྱད་ཀྱི་རིང་ལ་རིམ་གྱིས་བྲི་ནས་མཐར་ཚེ་ལོ་བརྒྱ་པར་འགྱུར་བར་བཤད་པས་ཤེས་སོ། ། འདི་རྣམས་ནི་སྔོན་ཆད་ལེགས་པར་འཆད་ཤེས་པ་མ་བྱུང་བར་སྣང་བས་རྣམ་དཔྱོད་ལྡན་པས་ལེགས་པར་དཔྱད་ན་སྤྲོ་བ་སྐྱེ་བར་འགྱུར་རོ། ། དེ་ལྟར་ན་གླིང་བཅུ་གཉིས་པོ་ཀུན་ཏུ་སངས་རྒྱས་ཀྱི་བསྟན་པ་མ་གསོས་པ་དང་གསོས་པ་ཞེས་པའམ།
ཡང་ན་སྔ་དར་དང་ཕྱི་དར་ཞེས་བརྗོད་ཀྱང་རུང་སྟེ། གཉིས་གཉིས་བྱུང་བར་རིག་པར་བྱ་ལ། གླིང་བཅུ་གཅིག་ཏུ་ནི་སྔ་ཕྱི་གཉིས་ཀའང་ལོ་སྟོང་བརྒྱད་བརྒྱ་པར་མཚུངས་པ་དང་། འདིར་ཀླ་ཀློ་མ་ཞུགས་གོང་གི་ཕྱེད་དང་ཉིས་སྟོང་པོ་ལྷག་པ་དང་། ཞིབ་པར་ན་འདིའི་ཀླ་ཀློ་ཞུགས་རྗེས་ཀྱི་སྔ་དར་ལ་སྟོང་བདུན་བརྒྱ་ལས་མེད་པ་རྣམས་གྲུབ་བོ། ། དེ་ལྟར་སྔ་དར་བསྡོམས་པ་ལ་ཉི་ཁྲི་ཆིག་སྟོང་ལྔ་བརྒྱ། ཕྱི་དར་བསྡོམས་པ་ལ་ཉི་ཁྲི་ཆིག་སྟོང་དྲུག་བརྒྱའོ། ། འདིར་གླིང་ཀུན་ཏུ་སངས་རྒྱས་ཀྱི་བསྟན་པ་འཇུག་པ་མི་འཐད་དེ། མངོན་པ་སོགས་ནས་སྒྲ་མི་སྙན་པ་དགེ་སྡིག་གི་རྟེན་དུ་མི་རུང་བར་བཤད་པས་སོ་ཞེ་ན། སྐྱོན་སྤོང་སྔར་བཤད་ཟིན་པ་བཞིན་མངོན་པ་དང་འགལ་བ་སྤོང་ན་ཤིན་ཏུ་མང་པོ་ཞིག་སྤོང་དགོས་པས་ཧ་ཅང་ཐལ་བ་དང་།
རི་གླིང་མཐའ་དག་མི་བསྟུན་པར་ངེས་བཞིན་དུ་སྒྲ་མི་སྙན་ལ་དོགས་པ་གཅོད་དོན་ཡང་མེད་ལ་ཅིས་ཀྱིས་སྒྲིག་ནའང་། མངོན་པ་ནས་གསུངས་པ་ལུས་ངག་གཙོ་བོར་གྱུར་པ་སོ་ཐར་གྱི་བསྟན་པ་དང་། འདིར་གསུངས་པ་ཡིད་གཙོ་བོར་གྱུར་པ་སྔགས་ཀྱི་བསྟན་པའི་དབང་དུ་བྱས་པས་ཅི་ཞིག་འགལ་ཞེས་ཀྱང་བརྗོད་པར་བྱའོ། ། ད་ནི་གསུམ་པ་ཚིག་དོན་གཏན་ལ་དབབ་པ་ལ། རྗོད་བྱེད་ཀྱི་ཚིག་དང་། བརྗོད་བྱའི་དོན་གཏན་ལ་དབབ་པའོ། ། དང་པོ་ནི། བསྟན་པའི་མཐར་ཐུག་འདིའི་རྗོད་བྱེད་ཀྱི་ཚིག་ནི། བསྡུ་ན་རྩ་རྒྱུད་དགོངས་འགྲེལ་དང་བཅས་པ་དང་། བསྡུས་རྒྱུད་དགོངས་འགྲེལ་དང་བཅས་པ་གཉིས་སུ་འདུས་མོད་ཀྱི།
ཕྱེ་ན་དྲུག་ཏུ་དབྱེར་ཡོད་པ་དང་། དྲུག་པོ་དེ་ལ་མཐའ་དྲུག་ཏུ་བྱེད་དེ། དྲུག་ནི་མདོར་བསྟན་དང་རྒྱས་བཤད་གཉིས། རབ་ཏུ་མདོར་བསྟན་དང་རབ་ཏུ་རྒྱས་བཤད་གཉིས། མདོར་བསྟན་ཆེན་པོ་དང་རྒྱས་བཤད་ཆེན་པོ་གཉིས། མཐའ་དྲུག་ནི་མདོར་བསྟན་གྱི་མཐའ་དང་རྒྱས་བཤད་ཀྱི་མཐའ་ཞེས་སོགས་རེ་རེ་ལ་སྦྱར་བའོ། ། མཚན་གཞི་ནི། མདོར་བསྟན་ནི་བསྡུས་རྒྱུད། རྒྱས་བཤད་ནི་རྩ་རྒྱུད། བར་པ་གཉིས་ནི་རིམ་པ་ལྟར་དེ་གཉིས་ཀྱི་དཀའ་འགྲེལ།
ཐ་མ་གཉིས་ནི་དེ་གཉིས་ཀྱི་འགྲེལ་བཤད་སོ་སོའོ། ། དེ་སྐད་དུ་རྩ་རྒྱུད་ཀྱི་དུམ་བུ་དབང་མདོར་བསྟན་ལས། རྒྱུད་ནི་མདོར་བསྟན་རྣམ་གསུམ་དང་། ། རྒྱས་པར་བཤད་པ་རྣམ་གསུམ་འགྱུར། ། མདོར་བསྟན་རབ་ཏུ་མདོར་བསྟན་ཆེ། ། རྒྱས་བཤད་རབ་ཏུ་རྒྱས་བཤད་གཞན། ། མདོར་བསྟན་རྒྱས་པར་བཤད་པ་ནི། ། བསྡུས་དང་ཡང་དག་རྒྱུད་ཡིན་ནོ། ། རབ་ཏུ་མདོར་བསྟན་རྒྱས་བཤད་པ། ། དཀའ་འགྲེལ་ཚིག་ནི་འབྱེད་པ་པོ། །
མདོར་བསྟན་ཆེན་པོ་རྒྱས་བཤད་པ། ། འགྲེལ་བཤད་དོན་ཀུན་སྟོན་བྱེད་པའོ། ། དེ་ནི་མངོན་ཤེས་ཐོབ་རྣམས་ཀྱིས། ། བྱ་ཡི་མཁས་རྣམས་ཀྱིས་མིན་ཉིད། ། དེ་ལྟར་མཐའ་དྲུག་རྣམས་ཀྱིས་དག ། རྡོ་རྗེའི་རྣལ་འབྱོར་རྣམ་བཞི་དང་། ། རྫོགས་པའི་བྱང་ཆུབ་བཞི་རྣམས་དང་། ། ཕུང་ཁམས་སྐྱེ་མཆེད་རིགས་དྲུག་རྣམས། ། དག་པ་འཇིག་རྟེན་ཁམས་ལ་སོགས། ། ལེ་འུ་ལྔར་ནི་འདོད་རྣམས་ཀྱིས། །
བདེན་གཉིས་དང་པོའི་སངས་རྒྱས་འགྱུར། ། དུས་ཀྱི་འཁོར་ལོ་མངོན་རྗོད་བྱེད། ། ཅེས་པ་གང་གསུངས་པ་འདིས་དུས་འཁོར་གྱི་བརྗོད་བྱ་རྗོད་བྱེད་བརྗོད་ཚུལ་རྣམས་བསྡུས་ནས་བསྟན་ནོ། ། དེ་ལ་མདོར་བསྟན་གྱི་མཐའ་ནི་བསྡུས་རྒྱུད། རྒྱུད་ཕྱི་མ་དང་བཅས་པ་ཡིན་ལ། བསྡུས་རྒྱུད་ནི་ཚིག་རྐང་པ་རེ་ལ་ཡི་གེ་ཉི་ཤུ་རྩ་གཅིག་པ་མེ་ཏོག་འཕྲེང་འཛིན་གྱི་སྡེབ་སྦྱོར་གྱི་ཚིགས་བཅད་གཅིག་མ་ལུས་པར་བཅིངས་པ་ཚིགས་བཅད་ཀྱི་གྲངས་ནི་སུམ་ཅུ་ལྷག་པ་ཡི་ཕྱོགས་བརྒྱ་ཞེས་སྟོང་དང་སུམ་ཅུར་འདོད་པ་དང་། སྟོང་དང་སུམ་ཅུ་ལྷག་ཙམ་དུ་འདོད་པ་ལ་སོགས་པ་ནི་རགས་པའི་རྣམ་གཞག་ཏུ་གསལ་ཏེ།

མཆོག་མི་འགྱུར་དུ། ད་ལྟའི་རྒྱུད་ན་མེད་པའི་རྒྱུད་ཚིག་འགའ་རེ་ཡང་ལུང་དུ་དྲངས་མོད་ཀྱི། ད་ལྟའི་རྒྱུད་ལའང་ཚིགས་བཅད་སྟོང་དང་ལྔ་བཅུ་ང་བརྒྱད་ཡོད་དེ། འཇིག་རྟེན་ཁམས་ལེ་ལ་བརྒྱ་དྲུག་ཅུ་རེ་དགུ། ནང་ལེ་ལ་བརྒྱ་བདུན་ཅུ་དོན་བཞི། དབང་ལེ་ལ་ཉིས་བརྒྱ་དང་གཉིས། སྒྲུབ་ལེ་ལ་ཉིས་བརྒྱ་དང་སོ་བཞི། ཡེ་ལེ་ལ་ཉིས་བརྒྱ་རེ་གཅིག་བྱུང་བའི་ཕྱིར་རོ། ། འོ་ན་འཕྲེང་འཛིན་གྱི་སྡེབ་སྦྱོར་དེ་ཇི་ལྟ་བུ་ཞིག་ལ་ཟེར་ཞེ་ན། རྒྱས་པར་ནི། ཕྱི་རོལ་པའི་མཁས་པ་དམར་སེར་དང་རྒྱལ་བ་ལྷའི་གཞུང་དང་།
དེ་དག་གི་སྐྱོན་རྣམས་བཀག་ནས་རང་ལུགས་ཡོན་ཏན་བརྒྱད་ལྡན་དུ་སྟོན་པ། ཤཱནྟི་པས་མཛད་པའི་རིན་ཆེན་འབྱུང་གནས་ལས་ཤེས་དགོས་པ་འདིར་ཉེར་མཁོ་མདོར་བསྡུས་བརྗོད་ན། སྤྱིར་སྡེབ་སྦྱོར་གྱི་ལུས་ལ་ཚིགས་བཅད་དང་རྐྱང་པ་གཉིས་སུ་ངེས་ལ། དང་པོ་ལ་བྲྀཏྟའམ་འཕེལ་བ་དང་། ཛཱ་ཏཱིའམ། བསྐྱེད་མ་གཉིས་སུ་ངེས་ཤིང་། དང་པོ་ལ་ཡི་གེ་གཅིག་པ་དང་ལྔ་པའི་བར་ཡང་མི་བཞེད་པ་མ་ཡིན་མོད་ཀྱི། དངོས་བསྟན་རྐང་པ་རེ་ལ་ཡི་གེ་དྲུག་པ་ནས་ཉེར་དྲུག་པའི་བར་ལ་སྡེབ་སྦྱོར་མིང་འདོགས་སོ་སོ་བ་དང་། ཉེར་བདུན་པ་ཡན་གྱི་ཚིགས་བཅད་ལ་རྒྱུན་ཆགས་ཞེས་མིང་འདོགས་དང་། དེ་རེ་རེ་ལ་ཡང་ནང་གསེས་ཀྱི་དབྱེ་བ་མང་པོ་དང་བཅས་པ་མཛད་པའི་ཡི་གེ་ཉེར་གཅིག་པ་ཡིན་ལ།
དེ་ལ་རིན་ཆེན་འབྱུང་གནས་ཀྱི་རྩ་བ་ཁོ་བོས་འགྱུར་བཅོས་པ་ལས། མ་ར་བ་དང་ན་ན་བ། ། ར་ར་བ་རྣམས་བདུན་གསུམ་གྱི། ། སྡོད་པ་འཕྲེང་འཛིན་ཞེས་བྱར་འགྱུར། ། ཞེས་པས་མཚན་ཉིད་བཤད་དོ། ། དེ་ཡང་ཐོག་མར་ཡི་གེ་བཅུ་གཉིས་ཀྱི་མིང་འདོགས་ཀྱི་བརྡ་ཆད་ཤེས་དགོས་ལ། བཅུ་གཉིས་ཀྱི་ནང་ནས་བ་དང་ཀ་གཉིས་ནི་ངལ་གསོའི་དང་ཡི་གེ་རཻར་བཏགས་ཏེ། ངལ་གསོ་ལྕི་བ་ལ་བ་ཞེས་བརྗོད། ངལ་གསོ་ཡང་བ་ལ་ཀ་ཞེས་བརྗོད་དོ། ། ལ་དང་ག་ནི་ངལ་གསོར་བ་མ་ངེས་པའི་ཡི་གེ་རེ་རེ་ལ་བཏགས་ཏེ།
ལ་ནི་ཡང་བ་གཱ་ནི་ལྕི་བའོ། ། བྷ་དང་ཛ་དང་ས་དང་མ་དང་། ཡ་དང་ར་དང་ཏ་དང་ན་རྣམས་ནི་ཚིགས་བཅད་ཀྱི་ནང་གི་ཡི་གེ་གསུམ་གསུམ་ལ་མིང་དུ་བཏགས་ཤིང་། འདིར་ཡི་གེ་བགྲང་བ་ནི་དབྱངས་བགྲང་བའོ། ། ཞེས་པས་དབྱངས་ཀྱི་ཡི་གེ་ལ་བྱའོ། ། དབྱངས་ཀྱང་ཡང་ལྕིའི་སྒོ་ནས་ཤེས་པར་བྱ་ལ། ཡང་ལྕི་ཡང་། ཡི་གེ་སོ་སོ་ལ་འགྲེང་བུ་ན་རོ་རིང་ཆ་ཀླད་ཀོར་མཐའ་བརྟེན་རྣམས་མེད་པ་ནི་ཡང་བ་དང་ཡོད་པ་ནི་ལྕི་བའོ། ། དེ་ཡང་ཡི་གེ་གསུམ་པོའི་ཐོག་མ་ལྕི་བ་ནི་བྷ། བར་པ་ལྕི་བ་ནི་ཛ།
ཐ་མ་ལྕི་བ་ནི་ས། ཀུན་ལྕི་བ་ནི་མའོ། ། དེ་བཞིན་དུ་ཐོག་མ་དང་བར་དང་། མཐའ་དང་ཀུན་ཡང་བ་ནི་རིམ་པ་བཞིན་དུ། ཡ་དང་ར་དང་ཏ་དང་ན་རྣམས་སོ། ། དེ་ལྟར་ན་འདིར་རྐང་པ་གཅིག་ལ་ཡི་གེ་ཉེར་གཅིག་ཡོད་པ་ལ་བདུན་གསུམ་ཡོད་པའི་བདུན་དང་པོ་མ་ར་བ་སྟེ། སུམ་ཚན་གཉིས་ཀྱི་དང་པོ་ཀུན་ལྕི་བ་དང་གཉིས་པའི་པར་པ་ཡང་བ་དང་། བདུན་པ་ངལ་གསོ་ལྕི་བ་ཡོད་པས་སོ། ། བདུན་བར་པ་ན་ན་བ་ཡིན་ཏེ། ཀུན་ཡང་བ་སུམ་ཚན་གཉིས་དང་བདུན་པ་སྔ་མ་བཞིན་ཡིན་པས་སོ། །
བདུན་ཐ་མ་ར་ར་བ་ཡིན་ཏེ། སུམ་ཚན་གཉིས་དབུས་ཡང་བ་དང་། བདུན་པ་ངལ་གསོ་ལྕི་བ་ཡོད་པས་སོ། ། དཔེར་ན་གླེང་གཞིའི་རྐང་པ་དང་པོ། ཐམས་ཅད་མཁྱེན་པ་ཡེ་ཤེས་སྐུ་དང་ཉིན་མོར་བྱེད་པའི་སྐུ་སྟེ་པདྨའི་འདབ་མ་རྒྱས་པའི་སྤྱན། ། ཞེས་པའི་སཾ་སྐྲྀ་ཏ་ལ། སརྦ་ཛྙཱ་ཛྙཱ་ན་ཀཱ་ཡཾ་དི་ན་ཀ་ར་ཝ་པུ་ཥཾ་པདྨ་པཏྲཱ་ཡ་ཏཱ་ཀྵཾ། བུདྡྷ་སིཾ་ཧཱ་ས་ན་སྡྱཾ་སུ་ར་བ་ར་ན་མི་ཏཾ་མ་སྟ་ཀེ་ན་པྲ་ཎ་མྱཾ། པྲྀཙྪཱ་རཱ་ཛཱ་སུ་ཙནྡྲཿཀ་ར་ཀ་མ་ལ་པུ་ཊཾ་སྡྱཱ་པ་ཡཱི་ཏོཏྟ་མཱངྒེ། ཡོ་གཾ་ཤྲཱི་ཀཱ་ལ་ཙཀྲཾ་ཀ་ལི་ཡུ་ག་ས་མ་ཡེ་མུཀྟི་ཧེ་ཏེ་ཏྣ་རཱ་ཎཱཾ།
ཞེས་པ་ལྟ་བུའོ། ། རྐང་པ་ཐམས་ཅད་ལྕི་ཡང་ལ་སོགས་པ་དེ་ཇི་ལྟ་བ་བཞིན་དུ་གནས་པས་ཤིན་ཏུ་ངོ་མཚར་ཏེ་ཡི་གེ་མངས་སུ་དོགས་པས་སྙིང་པོ་ཙམ་ཞིག་བཀོད་དོ། ། ཡང་ལྕིའི་བརྡ་ཆད་ནི། པྲ་སྟཱར་ཞེས་པ་འཁྱོག་ཡོད་མེད་ཀྱི་རི་མོས་ཤེས་ཏེ། འཁྱོག་པོ་རྣམས་ལྕི་བ་དང་དྲང་པོ་རྣམས་ཡང་བ་དང་། ཀླད་ཀོར་ཅན་རྣམས་ངལ་གསོའོ། ། དེ་དག་ནི་ཡི་གེ་བགྲང་བ་བྲྀཏྟའི་དཔེར་བརྗོད་སྐབས་སུ་བབ་པ་ཡིན་ལ། ཞར་ལ་ཛཱ་ཏི་ནི་ཕྱི་མོ་བགྲང་བར་བཤད་པའི་ཕྱི་མོ་ནི། ཡི་གེའི་གཅིག་ཡུན། གཉིས་ཡུན།
གསུམ་ཡུན་སོགས་སོ་སོར་བགྲང་བ་སྟེ། དབྱངས་ཐུང་ངུ་ནི་ཕྱི་མོ་གཅིག་པ། རིང་པོ་ནི་ཕྱི་མོ་གཉིས་པ། ཤིན་ཏུ་རིང་པོ་ནི་པླུ་ཏའི་མིང་ཅན་གྱི་ཕྱི་མོ་གསུམ་པར་བཤད་དོ། ། དེ་ལྟར་བྱས་ན་ད་ལྟའི་རྒྱུད་འདི་ལ་ཚིགས་བཅད་སྟོང་དང་ང་བརྒྱད། རྐང་པ་བཞི་སྟོང་ཉིས་བརྒྱ་སོ་གཉིས། ཡི་གེ་བརྒྱད་ཁྲི་བརྒྱད་སྟོང་བརྒྱད་བརྒྱ་དོན་གཉིས། ཕྱི་མ་ནི་རྐང་པ་རེ་རེ་ལ་ཕྱི་མོ་བཅུ་གཉིས་རེ་ལྷག་པས་ཚིགས་བཅད་རེ་ལ་ཞེ་བརྒྱད་རེ་ལྷག་པོ་བསྡོམས་ནས་ལྔ་ཁྲི་བདུན་བརྒྱ་གྱ་བཞི་ལྷག་པོ་བསྣུན་པས་ཕྱི་མོ་འབུམ་སུམ་ཁྲི་དགུ་སྟོང་དྲུག་བརྒྱ་ང་དྲུག་ཏུ་འགྱུར་ལ། པླུ་ཏ་ནི་རེ་རེ་ཙམ་ཡོད་སྲིད་ཀྱང་མང་པོ་ཡོད་པར་མ་མཐོང་ཞིང་གང་ཡོད་ཀྱི་ཕྱི་མོ་རེ་རེ་ལྷག་པ་ཡང་བསྣན་དགོས་སོ། ། དེ་ལྟར་ན་རྒྱུད་འདི་སྡེབ་སྦྱོར་ངེས་པ་ཅན་གྱི་ཚིགས་བཅད་མ་ལུས་པ་བཅིངས་པ་ནི་འཇམ་པའི་དབྱངས་ཀྱི་མཁྱེན་རབ་ལ་ཤིན་ཏུ་གུས་པ་སྐྱེ་བའི་རྒྱུ་ཡིན་ཏེ།
གཞུང་ལུགས་གང་ལའང་ཚིགས་བཅད་རྣམས་ཡི་གེའི་གྲངས་མཉམ་པ་སྲིད་ཀྱང་སྡེབ་སྦྱོར་གཅིག་གིས་གཞུང་མ་ལུས་པར་བཅིངས་པ་རེ་རེ་ཙམ་དུ་ཟད་པའི་ཕྱིར་ཏེ། འདུལ་བ་སུམ་བརྒྱ་པ་ཡི་གེ་བཅུ་གཅིག་པའི་བྱེ་བྲག་དབང་པོའི་རྡོ་རྗེ་དང་། ཉན་ཐོས་ཞི་ཚོལ་གྱི་ཚིགས་བཅད་གཅིག་པོ་ཡི་གེ་བཅུ་དགུ་པ་སྟག་རྣམ་རྩེན་དང་། བཤེས་པའི་སྤྲིང་ཡིག ཛཱ་ཏི་ལ་འཕགས་མ་དང་རོ་ལངས་ཅན་དང་། ཕྱི་མོ་མཉམ་པའི་ཛཱ་ཏི་གསུམ་ཡོད་པའི་འཕགས་མའི་བྱེ་བྲག་གིས་བཅིངས་པ་ལྟ་བུ་སིད་ཙམ་ལས་མི་སྣང་བའི་ཕྱིར་རོ། ། དེ་ལྟར་ན་སྡེབ་སྦྱོར་ངེས་པས་བཅིངས་པའི་དགོས་པ་ནི་མཁས་རློམ་དག་གིས་ཆོས་ལ་ཚིག་དོན་གྱི་ལྷད་འཇུག་པ་མང་བས་དེ་མི་འཇུག་པའི་ཆེད་ཡིན་ཏེ། སྡེབ་སྦྱོར་ངེས་པ་དང་ཚིགས་བཅད་ཀྱི་གྲངས་ངེས་པ་མཛད་པས་ཡི་གེ་གཅིག་ཀྱང་འཛུད་པར་མི་ནུས་པའི་ཕྱིར་རོ། ། ཡང་སྒྲའི་རྣམ་དབྱེ་ལ་དང་པོ་ངོ་བོ་བརྗོད་པ། གཉིས་པ་ལས་བརྗོད་པ།
གསུམ་པ་བྱེད་པ། བཞི་པ་དགོས་ཆེད། ལྔ་པ་འབྱུང་ཁུངས། དྲུག་པ་འབྲེལ་པ། བདུན་པ་གནས་གཞི་བརྗོད་པ་སྟེ་བདུན་དང་། དེ་རེ་རེ་ལ་གཅིག་ཚིག གཉིས་ཚིག མང་ཚིག་སྟེ་གསུམ་གསུམ་དང་། ཁ་ཅིག་བོད་པ་དང་བརྒྱད་དུ་འདོད་ཀྱང་བོད་པ་ངོ་བོ་བརྗོད་པའི་ནང་དུ་འདུ་སྟེ། དེ་ལྟར་རྣམ་དབྱེ་ངེས་པ་མེད་ན་བརྗོད་བྱ་གསལ་བར་མི་རྟོགས་ཏེ།
བོད་སྐད་ལའང་ཤིང་། ཤིང་ལ། ཤིང་གིས། ཤིང་གི་ཆེད། ཤིང་ལས། ཤིང་གི། ཤིང་ལ་གནས་ཞེས་པ་རྣམས་ཉམས་པའམ་གཞན་དང་གཞན་དུ་བརྗོད་ན་དོན་མི་རྟོགས་པ་ཡིན་ནོ་སྙམ་པ་ལྟ་བུ། སྒྲ་ལ་མཁས་པའི་ང་རྒྱལ་ཅན་རྣམས་ལ། ཚིག་ལ་མི་རྟོན་གྱི་དོན་ལ་རྟོན་དགོས་པ་ཚིག་གྲོགས་དང་སྐབས་ཐོབ་སོགས་ལ་དོན་གོ་ན་ཚིག་ལ་ཞེན་མི་དགོས་སོ། ། ཞེས་བསྟན་པ་དང་།
སྒྲ་ལ་མཁས་པའི་སྣོད་མིན་དག་གིས་གླེགས་བམ་མཐོང་ན་གསལ་བར་རྟོགས་ཀྱི་དོགས་པས་ཀྱང་རྒྱུད་འདི་ལ་རྣམ་དབྱེ་རྣམས་ནི་ཉམས་པ་དང་གཞན་དང་གཞན་དུ་བསྟན་པར་གསུངས་སོ། ། རྒྱུད་ཕྱི་མ་ནི་སྔར་གྱི་འགྱུར་འདི་རྭ་འགྱུར་ངན་པ་ཞིག་ཏུ་ཡོད་པས། རྐང་པ་རེ་རེ་ལ་ཡི་གེ་བཅུ་དགུ་པ་ཚིགས་བཅད་ཀྱི་གྲངས་ཀྱང་ངེས་པོ་མི་འདུག་པས་ངེས་པ་ཅན་གྱིས་ལེགས་པར་བཅོས་ནས་བཤད་པར་བྱའོ། ། དབང་གི་རབ་དབྱེ་དང་རྒྱུད་ཀྱི་སྙིང་པོ་ལ་སོགས་པ་ནི་བསྡུས་རྒྱུད་འདི་ཉིད་ཀྱི་དབང་ལ་དགོས་པ་དང་། རྫོགས་རིམ་ལ་དགོས་པ་རྣམས་ཟུར་དུ་ཕྱེ་ནས་སློབ་དཔོན་དཱ་རི་ཀ་པ་སོགས་ཀྱིས་འགྲེལ་པ་བྱས་པ་ཡིན་པས་རྒྱུད་ཟུར་པ་མིན་ནོ། ། གཉིས་པ་རྒྱས་བཤད་ཀྱི་མཐའ་རྩ་བའི་རྒྱུད་ལ་ངེས་དོན་གྱི་རྩ་རྒྱུད་ནི། མཚན་བརྗོད་ཡིན་ལ། འདི་ནི་རྒྱུད་ཀྱི་རྒྱལ་པོ་སྒྱུ་འཕྲུལ་དྲྭ་བ་ཁྲི་དྲུག་སྟོང་པའི་ལེའུ་ཞེ་གསུམ་པ་རྡོ་རྗེ་གླུར་བླངས་ཀྱི་ལེའུ་ཡིན་པར་གཞུང་གཞན་ནས་བཤད་མོད་ཀྱི། གཞུང་ལུགས་འདིར་དེ་འདྲའི་ངེས་པ་མ་བྱུང་ངོ་། ། འོན་ཀྱང་དེ་ནས་དཔལ་ལྡན་རྡོ་རྗེ་འཆང་། །
ཞེས་པ་ནས། ཡེ་ཤེས་སྐུ་ཉིད་ཁྱོད་ལ་འདུད། ། ཅེས་པའི་བར་གྱི་ཚིགས་བཅད་བརྒྱ་དང་རི་གཉིས་ཀྱིས་དབང་བཞི་པའི་ཡེ་ཤེས་ཀྱིས་སྐུ་བསྟན་པར་ནི་ཡང་དང་ཡང་དུ་གསུངས་སོ། ། དེ་ལ་ཚིགས་བཅད་ཀྱི་གྲངས་དེ་ལྟར་ཡོད་པ་ནི་རྒྱ་དཔེ་ཀུན་ལས་ལེའུ་སོ་སོའི་མཚམས་སུ་ཚིགས་བཅད་ཀྱི་གྲངས་བཤད་པ་ཡོད་པ་བཞིན་དུ་མཆོག་མི་འགྱུར་དུ་བཤད་དེ། ཞུས་པའི་ཚིགས་བཅད་བཅུ་དྲུག ལན་གྱི་དྲུག རིགས་དྲུག་ལ་གཟིགས་པའི་གཉིས། སྒྱུ་འཕྲུལ་དྲྭ་བས་བྱང་ཆུབ་པའི་གསུམ། རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོའི་བཅུ་བཞི། ཆོས་དབྱིངས་ཡེ་ཤེས་ཀྱི་རྐང་པས་དམན་པའི་ཉེར་ལྔ།
མེ་ལོང་ཡེ་ཤེས་ཀྱི་རྐང་པ་ལྷག་པའི་བཅུ། སོར་རྟོག་ཡེ་ཤེས་ཀྱི་ཞེ་གཉིས། མཉམ་ཉིད་ཡེ་ཤེས་ཀྱི་ཉེར་ལྔ། བྱ་གྲུབ་ཡེ་ཤེས་ཀྱི་བཅོ་ལྔ། ཡེ་ཤེས་ལྔ་ལ་ཕྱག་འཚལ་བའི་ལྔ་རྣམས་ཡོད་པས་སོ། ། དེ་རྣམས་ཀྱི་མཚམས་ནི། ལུས་བཏུད་ནས་ནི་སྤྱན་སྔར་འདུག་གི་བར་དང་། དེ་ནས་བཅོམ་ལྡན་དེ་ནི་ལེགས་ཞེས་གསོལ་གྱི་བར་དང་། དེ་ནས་ཆེར་གཟིགས་ནས་ཀྱི་བར་དང་། དེ་ནས་ན་མཿའི་བར།
ཐེག་པ་ཆེན་པོའི་ཚུལ་གྱི་མཆོག་གི་བར། དེ་ནས་རྡོ་རྗེ་ལྕགས་ཀྱུ་ཞགས་པ་ཆེའི་བར། དེ་ནས་སྒྲ་དང་ལྡན་པ་རྣམས་ཀྱི་མཆོག་གི་བར། དེ་ནས་འོད་རབ་གསལ་གྱི་བར། དེ་ནས་རིན་ཆེན་ཏོག་གི་བར། དེ་ནས་འཇམ་དཔལ་དཔལ་དང་ལྡན་པའི་མཆོག་གི་བར། དེ་ནས་ཡེ་ཤེས་སྐུ་ཉིད་ཁྱོད་ལ་འདུད་ཀྱི་བར་རོ། ། དེ་ནས་སྒྲུབ་ལེའི་མཇུག་ཏུ་འདི་ལྟར་སངས་རྒྱས་བཅོམ་ལྡན་འདས་ནས་ཡེ་ཤེས་སྐུ་ཉིད་ཁྱོད་ལ་འདུད་ཀྱི་བར་ལ་བརྒྱ་རེ་གཉིས་ཡོད་པར་བཤད་པ་འདྲ་མོ་ཡོད་པ་ནི། བརྒྱ་རེ་གཉིས་པོའི་ནང་ནས་ངེས་དོན་པའི་འགོ་འཛུགས་པ་ངོས་བཟུང་བའོ། ། རྒྱ་དཔེ་ལ་ལར་རྡོ་རྗེ་དབྱིངས་ཀྱི་དཀྱིལ་འཁོར་དང་།
མཉམ་ཉིད་ཡེ་ཤེས་ལ་ཚིགས་བཅད་རེ་རེ། ལྷག་པར་མར་ལ་བརྒལ་ནས་བགྲངས་པ་ནི། ཡོ་གའི་འགྲེལ་པ་འགའ་རེ་དང་བསྟན་པའི་བཤད་པ་ཡིན་ནོ། ། དེ་ལྟར་བརྒྱ་དང་རེ་གཉིས་པོ་ནི། ནང་སྐྱེས་བུའི་ལུས་ལ་གཙུག་ཏོར། དཔྲལ་བ། མགྲིན་པ། སྙིང་ག ལྟེ་བ། གསང་བ་རྣམས་སུ་རིམ་པ་བཞིན་རྩའི་འཁོར་ལོ་འདབ་མ་བཞི་དང་།
བཅུ་དྲུག་དང་། སོ་གཉིས་དང་། བརྒྱད་དང་། རེ་བཞི་དང་སོ་གཉིས་རྣམས་བསྡོམས་པས་བརྒྱ་དང་ང་དྲུག འཁོར་ལོ་དྲུག་གི་དབུས་དྲུག་བགྲངས་པས་བརྒྱ་དང་རེ་གཉིས་པོ་རྣམས་དག་པ་དང་། གཞན་ལ་པདྨ་གདན་ཅན་གྱི་ལྷ་བརྒྱ་དང་ང་དྲུག ཕྱག་རྒྱ་དྲུག་རྣམས་རྣམ་པར་དག་པའོ། ། པདྨ་གདན་ཅན་གྱི་ལྷ་ནི་ནང་ལེར། ནུས་མ་རྣམས་དང་ཁྲ་བོ་རྣམས་ནི་རིམ་པས་བཅུ་རུ་རབ་ཏུ་འགྱུར་ཏེ་ཞེས་སོགས་ཀྱིས་བསྟན་ཏེ། ནུས་མ་བཅུ།
གཤེགས་པ་གཤེགས་མ་བཅུ། སེམས་དཔའ་སེམས་མ་བཅུ་གཉིས། ཁྲོ་བོ་བཅུ། ལྷ་ཆེན་བཅུ་གཉིས། རྣལ་འབྱོར་མ་དང་། ཀླུ་དང་གཏུམ་མོ་རྣམས་བརྒྱད་བརྒྱད་དེ་བདུན་ཅུ་དོན་བརྒྱད་པོ་ཡབ་ཡུམ་གཉིས་གཉིས་སུ་བགྲངས་པའོ། ། དེ་ནས་ཕན་ཡོན་གྱི་ལེའུ་དྲུག་དང་། སྔགས་ཀྱི་བསྟོད་པ་ཚིགས་བཅད་གསུམ་དང་། བསྡུ་བ་མཐར་ཕྱིན་པའི་བྱ་བ་ཚིགས་བཅད་ལྔ་པོ་རྣམས་ནི་བསྡུ་ཚིག་ཡིན་མོད་ཀྱང་ངེས་དོན་དངོས་སུ་མི་སྟོན་པས་དག་པ་སོགས་ཀྱང་མི་སྐྱོར་ལ་བཤད་པ་ཡང་མ་མཛད་དོ། འདི་ཡང་ཚིགས་བཅད་ཀྱི་ཡི་གེ་བརྒྱད་པ་ཡིན་མོད་ཀྱི།
རྗེས་སྔགས་ཀྱི་སྡེབ་སྦྱོར་གྱི་ངེས་པ་མེད་དོ། ། དྲང་ངས་ཐུན་མོང་གི་རྩ་རྒྱུད་ནི་བྱང་ཤམྦྷ་ལ་ན་བཞུགས་པ། རྒྱ་བོད་དུ་དུམ་བུ་རེ་ཙམ་ལས་མ་བྱོན་པ། རྗེས་སྔགས་ཀྱི་ཚིགས་བཅད་སྟོང་ཕྲག་བཅུ་གཉིས། རྐང་པ་བཞི་ཁྲི་བརྒྱད་སྟོང་། ཡི་གེ་སུམ་འབུམ་བརྒྱད་ཁྲི་བཞི་སྟོང་གི་བདག་ཉིད་དོ། ། འདིའི་རྗེས་སྔགས་ནི། བྲྀཏྟ་ཡི་གེ་བརྒྱད་པའི་ཚིགས་བཅད་ཀྱི་སྤྱི་མིང་ཡིན་ལ། དབྱེ་ན་འདྲ་མཚུངས་དང་། གཞལ་དཔག་དང་།
རྐང་བཀྲ་དང་། གློག་ཕྲེང་དང་། བྲམ་ཟེའི་བུ་སྟེ་ལྔ། དེ་ལྔའི་མཚན་ཉིད་ནི། གདང་ལ་ཚར་བཞི་སྤེལ་བ་སྟེ་ལྕི་ཡང་སྤེལ་མར་གནས་པ་དང་། ལ་དང་ག་སྤེལ་བ་སྟེ། ཡང་ལྕི་སྤེལ་མར་གནས་པ་དང་། བྷ་ག་དང་ག་བསྒྲིགས་པ་ལན་གཉིས་ཏེ། གསུམ་གྱི་ཐོག་མ་ལྕི་བའི་རྩར་ལྕི་བ་གཅིག་བཞག་པ་ལན་གཉིས་སུ་གནས་པ་དང་། མ་དང་ག་སྤེལ་བ་ལན་གཉིས་ཏེ།
ཡི་གེ་བརྒྱད་ཀ་ལྕི་བ་དང་། བྷ་དང་ཏ་དང་ལག་གཉིས་རྣམས་བསྒྲིགས་པ་སྟེ་གསུམ་གྱི་ཐོག་མ་ལྕི་བ་དང་། གསུམ་གྱི་ཐ་མ་ཡང་བ་དང་། ཡང་བ་དང་ལྕི་བ་རྣམས་སུ་གནས་པར་བཤད་དེ། ལྕི་ཡང་བཞི་པ་དེ་འདྲ་མཚུངས། ། ལ་ག་བཞི་པ་དེ་གཞལ་དཔག ། གལ་ཏེ་བྷ་ག་གཉིས་རྐང་བཀྲ། ། གལ་ཏེ་མ་ག་ཟུང་ཀློག་ཕྲེང་། ། བྷ་ལས་ཏ་དང་ལ་དང་ནི། ། ག་རྣམས་ཡོད་པ་བྲམ་ཟེའི་བུ། །
ཞེས་སོ། ། དེ་ལྟར་ན་རྩ་རྒྱུད་ནི། རྗེས་སྔགས་ལྔ་པོ་དེ་གང་རུང་ཞིག་ཏུ་ཡོད་དམ། ངེས་མེད་ཅི་རིགས་སུ་ཡོད་ནི་རྒྱ་དཔེ་མ་མཐོང་ཞིང་གཞན་གྱིས་བཤད་པ་ཡང་མ་མཐོང་བས་ཁོང་དུ་མ་ཆུད་དོ། ། རྒྱ་བོད་དུ་བྱོན་པའི་རྩ་རྒྱུད་ཀྱི་ཆ་ཤས་ཀྱི་གཙོ་བོ་ནི་དབང་མདོར་བསྟན་ཡིན་ཏེ། དུས་ཞབས་པ་དང་། དཔལ་ནཱ་རོ་པའི་འགྲེལ་པ་དང་བཅས་པ་ཡོད་དོ། ། འདི་ལ་ཡི་གེ་བརྒྱད་པའི་ཚིགས་བཅད་བརྒྱ་དང་དོན་བཞི་བཞུགས་ལ། རྩ་རྒྱུད་ཀྱི་འཇིག་རྟེན་ཁམས་ཀྱི་ལེའུའི་དུམ་བུ་རེ་ཙམ་ལས་མ་བྱོན་ལ། རྗེས་སྔགས་ཀྱི་མཚན་ཉིད་སྟོང་ཕྲག་བཅུ་གཉིས་གསུངས་ཤིང་།
དབང་བཅུ་གཅིག་གི་རྣམ་གཞག་ཅིག་མགོ་རུ་གསུངས་ནས། རྩ་ཡི་ཀུན་སྤྱོད་རྩོལ་བ་པོ། ། མདོར་བསྡུས་པ་ཡིས་ཁྱོད་ལ་བཤད། ། ཅེས་པ་ལྟར་རྩ་རླུང་ཐིག་ལེའི་རྣམ་བཞག་རྒྱས་པ་དང་བཅས་ནས་སྦྱོར་བ་ཡན་ལག་དྲུག་འབྲས་བུ་དང་བཅས་པ་རྒྱས་པར་གསུངས་སོ། ། གཞན་ཡང་ཁྲི་རྒྱབ་ཀྱི་རྒྱན་སྣ་དྲུག་སྟོན་པའི་དུམ་བུ་སོགས་ཕྲན་ཚོགས་འགའ་རེ་ཡང་མཐོང་ལ། གཙོ་བོར་འགྲེལ་ཆེན་རྣམས་ཀྱི་ལུང་དུ་དྲངས་པ་སྟེ། རྡོ་རྗེ་སྙིང་འགྲེལ་དང་ཕྱག་རྡོར་སྟོད་འགྲེལ་གཉིས་སུ་བགྲངས་པ་འདི་ན་མེད་པ་ཡང་འགའ་རེ་སྣང་ཞིང་། འགྲེལ་ཆེན་འདི་ན་བགྲངས་པ་ལ་ལ་མས་ལ་ན་ཚིགས་བཅད་གྱ་བཞི། ནང་ལེ་ན་བཅུ་གཉིས་རྐང་པས་ཆད་པ། དབང་ལེ་ན་ཞེ་བཞི།
སྒྲུབ་ལེ་ན་དོན་དགུ། ཡེ་ལེའི་མདོར་བསྡུས་དང་པོ་ན་ཉེར་གསུམ། གསུམ་པ་ན་སོ་གཅིག བཞི་པ་ན་ལྔ་སྟེ་བསྡོམས་པས་ལྔ་བཅུ་ང་བརྒྱད། བསྡོམས་པས་ཉིས་བརྒྱ་དང་དོན་གསུམ་ཙམ་སྣང་སྟེ། ལེའུ་སྔ་ཕྱི་ན་བལྡབས་པ་རེ་རེ་ཙམ་དང་། རྩ་རྒྱུད་ཀྱི་ལུང་ཡིན་མིན་ཅུང་ཟད་ཐེ་ཚོམ་ཟ་བའང་འགའ་རེ་ཡོད་དོ། རབ་ཏུ་མདོར་བསྟན་དང་རབ་ཏུ་རྒྱས་བཤད་ཀྱི་མཐའ་གཉིས་ཀྱི་མཚན་གཞི་ནི་ལུགས་འདི་ལ་སྔར་མ་གྲགས་སོ། ། དུས་ཞབས་པས་བྱས་པའི་བསྡུས་རྒྱུད་ཀྱི་དཀའ་འགྲེལ་པདྨ་ཅན་ལྟ་བུ་མ་ཡིན་ནམ་ཞེ་ན། མ་ཡིན་ཏེ།
མཐའ་དྲུག་ཏུ་བསྡུ་བའི་འགྲེལ་པ་ཡིན་ན། མངོན་ཤེས་དང་ལྡན་པའི་བྱང་ཆུབ་སེམས་དཔས་མཛད་པའི་ཡིན་དགོས་པའི་ཕྱིར་ཏེ། དེ་ནི་མངོན་ཤེས་ཐོབ་རྣམས་ཀྱིས། ། བྱའོ་མཁས་རྣམས་ཀྱིས་མིན་ཉིད། ། ཅེས་འབྱུང་བས་སོ། ། དེ་དག་ལ་བརྟེན་ནས་ནི་མཁས་པ་གཞན་གྱིས་བྱར་རུང་བས་ན། རྗེ་བཙུན་རེད་མདའ་པས། མངོན་ཤེས་མེད་པས་རྒྱུད་ལ་འཐད་པ་གཏན་བྱར་མི་རུང་བར་གོ་ནས་དགག་པ་བྱས་པས་ནི། ཕྱོགས་སྔ་མ་དགོངས་པར་ཟད་དོ། ། མདོར་བསྟན་ཆེན་པོའི་མཐའ་ནི་བསྡུས་རྒྱུད་ཀྱི་འགྲེལ་ཆེན་སྟོང་ཕྲག་བཅུ་གཉིས་པ་འདི་ཡིན་ལ།
རྒྱས་བཤད་ཆེན་པོའི་མཐའ་ནི་རྩ་རྒྱུད་ཀྱི་རྒྱ་ཆེར་འགྲེལ་སྟོང་ཕྲག་དྲུག་ཅུ་པ་ཤམྦྷ་ལ་ན་བཞུགས་པ་དེ་ཡིན་ནོ། ། དེ་ཡང་འགྲེལ་ཆེན་འདིས་ནི་བསྡུས་རྒྱུད་དབྱངས་སོ་གཉིས་དག་པའི་མདོར་བསྡུས་སོ་གཉིས་ཀྱིས་འཆད་ལ། སྟོང་ཕྲག་དྲུག་ཅུ་པས་ནི་རྩ་རྒྱུད་དཔེ་བྱད་བརྒྱད་ཅུ་དག་པའི་གནས་པ་བརྒྱད་ཅུས་འཆད་པ་ཡིན་ནོ། ། དེས་ན་མཁས་པ་ཆེན་པོ་བུ་སྟོན་གྱིས་བསྡུས་རྒྱུད་རྩ་འགྲེལ་གནས་པ་དང་སྦྱར་ནས་བསྡུས་དོན་ནན་གྱིས་མཛད་པ་བཞིན་དུ་མཁས་པ་གཞན་གྱིས་སྦྱར་བ་ནི་བསྒྲིག་པར་དཀའ་སྟེ། བསྡུས་རྒྱུད་དུ་གནས་པ་རྣམས་སྟོད་སྨད་ཕྱེད་ཚལ་བྱས་པ་དང་རིམ་པ་དཀྲུགས་པ་སོགས་དུ་མ་ཡོད་པས་སོ། ། ཡོད་ཚུལ་མདོར་བསྡུས་གཉིས་པར་གསུངས་པའི་གནས་པ་རྣམས་དང་སྦྱོར་ཚུལ་ལ་བལྟས་པས་ཤིན་ཏུ་གསལ་བས་མ་སྤྲོས་སོ། ། དེ་ཡང་གནས་པ་གྱ་གཅིག་ཏུ་གསལ་བ་ལྟར་བྱེད་ན་གང་ལ་བརྒྱན་རྒྱུའི་སྐུ་དང་རྒྱན་བྱེད་དཔེ་བྱད་བརྒྱད་ཅུ་དང་བཅས་པར་བྱ་ལ། བརྒྱད་ཅུར་བྱེད་ན་སྒྲུབ་ལེའི་གནས་པ་དང་པོ་གཉིས་གཅིག་ཏུ་བགྲང་བར་གསལ་ཏེ། བརྗོད་བྱ་རྗོད་བྱེད་ཤིན་ཏུ་ཉུང་བར་སྣང་བས་དབྱེ་རིན་མཆོག་པའི་ཕྱིར་དང་། དག་པ་སྦྱོར་བའང་ཟུར་བདུན་དང་སྐྱེ་བདུན་ལྟ་བུ་ལ་སྦྱར་དགོས་པས་མི་འགྲིག་ལ།
གནས་པ་དྲུག་ཏུ་བྱས་ན་བསྐྱེད་རིམ་ལ་བསྒྲུབ་བྱ་རིགས་དྲུག་དང་རྫོགས་རིམ་ལ་ཡན་ལག་དྲུག་དག་པར་བྱས་པས་ཤིན་ཏུ་བདེ་བའི་ཕྱིར་རོ། ། དེ་ལྟར་ན་སྒྲུབ་ལེའི་གནས་པ་དྲུག་གིས་དག་པ་ནི་དེ་ལྟར་ཡིན་ལ། ཁམས་ལེའི་ཉེར་བཞི་ནི། དུས་སྦྱོར་བཅུ་གཉིས་དང་རྟེན་འབྲེལ་བཅུ་གཉིས་དག་པའོ། ། ནང་ལེའི་བཅོ་བརྒྱད་ནི། ནང་གི་མཛོད་དྲུག་དང་། འཁོར་ལོ་དྲུག་དང་ཁམས་དྲུག་རྣམས་དག་པའོ། ། དབང་ལེའི་བཅུ་གཉིས་ནི། དབང་བཅུ་གཅིག་པ་ལ་དྲང་ངེས་གཉིས་སུ་ཕྱེ་བ་དག་པའོ། ། ཡེ་ལེའི་ཉི་ཤུ་ནི།
རྣམ་པ་ཉི་ཤུས་བྱང་ཆུབ་པ་དག་པའོ། ། དེ་བཞིན་དུ་བསྡུས་རྒྱུད་རྩ་འགྲེལ་གྱི་མདོར་བསྡུས་སོ་གཉིས་ལས། ཁམས་ལེའི་བཅུ་ནི། ཕྱི་ནང་གི་རྣམ་བཅུ་དབང་ལྡན་དང་། ནང་ལེའི་བདུན་ནི། དྲུག་ཚན་རེ་རེ་བའི་སྟེང་དུ་རྟེན་ལུས་ཙམ་བགྲངས་པ་དང་། དབང་ལེའི་དྲུག་ནི། དག་བྱ་ཁམས་དྲུག་དང་། སྒྲུབ་ལེའི་ལྔ་ནི་བསྒྲུབ་བྱ་རིགས་ལྔ་དང་། ཡེ་ལེའི་བཞི་ནི་རྡོ་རྗེ་བཞི་རྣམ་པར་དག་པའོ་ཞེས་བཤད་པར་བྱའོ། །
གཉིས་པ་ལ་ཕྱི་ནང་གཞན་གསུམ་སོ་སོར་དང་། ཐུན་མོང་དུ་བཤད་པའོ། ། དང་པོ་ལ། ཕྱི་འཇིག་རྟེན་ཁམས་ཀྱི་རྣམ་གཞག་འཇིག་འབྱུང་གནས་གསུམ་གྱི་སྒོ་ནས་དང་། ནང་རྡོ་རྗེ་ལུས་ཀྱི་རྣམ་གཞག་སྐྱེ་འཇིག་བསྲུང་གསུམ་གྱི་སྒོ་ནས་དང་། གཞན་དཀྱིལ་འཁོར་འཁོར་ལོའི་རྣམ་གཞག་སྨིན་གྲོལ་འབྲས་གསུམ་གྱི་སྒོ་ནས་བཤད་པའོ། ། དང་པོ་ལ། ངེས་དོན་དོན་དམ་གྱི་དང་། དྲང་དོན་ཀུན་རྫོབ་ཀྱི་འཇིག་རྟེན་ཁམས་བཤད་པའོ། ། དང་པོ་ནི།
ཁམས་ལེའི་ཚིགས་བཅད་ལྔ་པ་ལ་སོགས་པའི་དོན་ཏེ། འདི་ལ། བརྗོད་བྱའི་དོན་དང་། རྗོད་བྱེད་ཀྱི་སྔགས་ལ་སྦྱར་བ་གཉིས་ཀྱི་དང་པོ་ལ། རྣམ་བཅུ་དབང་ལྡན་ལ་དང་། སྟོང་ཆེན་ཡིག་ལྔ་ལ་དང་། རྡོ་རྗེའི་ཟླ་ཉི་ལ་སྦྱར་བའོ། ། དང་པོ་ནི། མཚན་ཡང་དག་པར་བརྗོད་པའི་ཆོས་དབྱིངས་ཡེ་ཤེས་ཀྱི་བསྟོད་པའི་བསྟོད་ནས། ཕ་རོལ་ཕྱིན་བཅུ་ཐོབ་པ་སྟེ།
ཞེས་སོགས་ནས་གསུངས་པའི་ཕར་ཕྱིན་བཅུ་དང་ས་བཅུ་དང་ཤེས་པ་བཅུ་དང་། སྟོབས་བཅུ་དང་། དབང་བཅུའི་རང་བཞིན་རྣམ་བཅུ་དབང་ལྡན་ནི་ངེས་དོན་གྱི་འཇིག་རྟེན་ཡིན་ཏེ། ཕྱི་ནང་གི་འཇིག་རྟེན་བཅུ་པོ་གང་ནས་འབྱུང་བ་དང་གང་དུ་སྡུད་པའི་གཞི་ཡིན་པའི་ཕྱིར། འདིའི་ཚུལ་ལ། ཇོ་ནང་པས་ཕྱི་ནང་གཞན་གསུམ་རེ་རེ་ལ་ཡང་ཀུན་རྫོབ་དྲང་དོན་གྱི་འཁྲུལ་པའི་དང་། དོན་དམ་ངེས་དོན་འོད་གསལ་གྱི་རླུང་ལ་སོགས་པ་བཅུ་བཅུར་ཕྱེ་ནས། འདིར་དོན་དམ་འོད་གསལ་གྱི་འཇིག་རྟེན་བཅུ་པོ་དེ་ཀུན་རྫོབ་འཁྲུལ་པའི་འཇིག་རྟེན་བཅུ་པོ་འབྱུང་སྡུད་ཀྱི་གཞིར་འདོད་ལ། དོན་དམ་དེ་རྟག་བརྟེན་ཐེར་ཟུག་ཆ་མེད་ཀུན་འགྲོའི་དངོས་པོར་ཁས་ལེན་ནོ། ། འདི་ལ་དངོས་པོ་དང་།
རྟག་པའི་དང་། ཆ་མེད་ཀུན་འགྲོའི་གཞི་མཐུན་ཁས་བླངས་པ་ཉིད་ཀྱིས་རང་ཚིག་འགལ་བའི་སྐྱོན་དང་རིགས་པ་དུ་མས་གནོད་དོ། ། རང་ལུགས་ནི། དག་མ་དག་གི་སྣང་བ་མཐའ་དག་རང་གི་ཤིན་ཏུ་ཕྲ་བའི་རླུང་སེམས་ཆོས་དབྱིངས་དང་བཅས་པ་ལས་འབྱུང་ཞིང་དེར་སྡུད་པ་ཡིན་ལ། འདིར་རྣམ་པ་བཅུ་ནི། བརྟན་པའི་རྣམ་པ་ལྔ་དང་། གཡོ་བའི་རྣམ་པ་བཞི་དང་ཀུན་ལ་ཁྱབ་པ་སྒྲ་གཅན་གྱི་མིང་ཅན་ནམ་མཁའ་རྣམས་ཡིན་ཏེ། བརྟན་པ་ནི་རླུང་མེ་ཆུ་ས་རི་རབ། གཡོ་བ་ནི་འདོད་གཟུགས་གཅིག་ཏུ་བྱས་པ་དང་། ལྷ་མཐོང་བ་མི་བསྐྱེད་པ་གཟུགས་མེད་དང་།
བར་སྣང་གི་ཟླ་ཉི་གཉིས་རྣམས་ཡིན། འདི་རྣམས་གཞན་དཀྱིལ་འཁོར་ལ་བསྒོམ་པ་ནི། བརྟན་པ་ལྔ་རང་མིང་དང་། གཡོ་བ་རི་རབ་ཀྱི་སྟེང་གི་པདྨ། ཟླ་བ། ཉི་མ། སྒྲ་གཅན་རྣམས་ཡིན་ཞིང་། ཁྱབ་བྱེད་ཀྱི་ནམ་མཁའ་ནི་ཆོས་འབྱུང་ཡིན་ལ། གཞན་ཡི་གེ་ནི་ཧཾཀྵམལཝརཡ་རྣམས་མས་བགྲངས་པ་བདུན་གྱི་སྟེང་དུ་ཟླ་ཕྱེད་དང་། ཐིག་ལེ་གཉིས་ཏེ་དགུ་དང་།
ཀུན་གྱི་སྲོག་ཨ་ཡིག་རྣམས་ཡིན་པས་དེ་དག་ནང་ལ་སྦྱར་བ་ན། སྒྲུབ་ལེར་མངལ་སྐྱེས་ཀྱི་མའི་ལུས་དང་སྦྱར་བའི་སྐབས་སུ་མའི་དཔྲལ་མགྲིན་སྙིང་ག་ལྟེ་བ་རྣམས་རླུང་མེ་ཆུ་ས་ལྟེ་བ་རི་རབ། གསང་གནས་པདྨ། མས་སྣའི་རྩ་གསུམ་ཟླ་ཉི་སྒྲ་གཅན་ལུས་རིམ་པ་ཀུན་གྱི་ཁྱབ་བྱེད་དུ་བྱས་སོ། ། འདི་ནི་ཕྱི་དང་གཞན་གཉིས་དང་གོ་རིམ་ཤིན་ཏུ་འགྲིག་ལ། ནང་ལེར་ལུས་ཀྱི་སྲ་བ། དྲོ་བ། གཤེར་པ། གཡོ་བ་རྣམས་འབྱུང་བཞི། སྒལ་ཚིགས་རི་རབ།
ལུས་ཀྱི་སྟོད་སྨད་བར་གསུམ་མཐོ་རིས་ས་འོག་མི་ཡུལ་གསུམ་ཙམ་དུ་དང་། སྙིང་གའི་རྩ་བརྒྱད་དང་བུག་པ་དགུ་གཟའ་དང་སྦྱར་བ་ཙམ་ལས་མེད་པས་མི་གསལ་ལ། ཡེ་ལེའི་རེ་གསུམ་པར། ལུས་ལ་རྣམ་པ་བཅུ་བཤད་པའི་སྐབས་སུ་སྐྲ་དང་བ་སྤུ་ནམ་མཁའ། ཤ་དང་པགས་པ་རླུང་། ཁྲག་དང་དམར་ཆ་མེ། རྔུལ་དང་དྲི་ཆུ་ཆུ། རྐང་དང་རུས་པ་ས། རྩ་དང་རླུང་རྣམས་ཡེ་ཤེས། རོ་རྐྱང་གཉིས།
དབུ་མའི་ཡས་སྣ་དང་མས་སྣ་རྣམས། ཉི་མ་ཟླ་བ་སྒྲ་གཅན་དུས་མེ་སྟེ་རྡོ་རྗེ་བཞི་དང་སྦྱར་ནས་བཤད་དེ། རི་རབ་དང་བཅུད་ཀྱི་སེམས་ཅན་ལ་སྦྱར་རོ། ། དེ་ལྟར་ན་ཡང་ཕྱི་དང་གཞན་ཀུན་གྱི་འབྱུང་སྡུད་ཀྱི་གཞི་ནི་ནང་ལུས་ལ་གནས་ལ། དེའི་ཡང་རྩ་བ་མཐར་ཐུག་ནི་ཤིན་ཏུ་ཕྲ་བའི་སེམས་དང་རླུང་དང་ཐིག་ལེ་རྣམས་ངོ་བོ་གཅིག་ཏུ་གྱུར་པ་གཞོམ་མེད་གཞིའི་དུས་འཁོར། ཆ་མེད་ཀུན་འགྲོའི་ཆོས་དབྱིངས་ཀྱི་རྟེན་དུ་གྱུར་བ་འདི་ཉིད་ཡིན་ལ། འདིའི་སྟེང་ན་ལུས་ཀྱི་རླུང་སོགས་ཁམས་རགས་པ་བཞི་དང་། དེ་རྣམས་འདུས་པའི་རྩ་རླུང་རགས་པ་དང་། ནང་གི་རྩ་ཁམས་སྲ་བ། དཀར་དམར་རྣམ་ཤེས་ཡེ་ཤེས་བཞི་དང་།
ཀུན་ལ་ཁྱབ་པའི་ནམ་མཁའ་རྣམས་ཀྱི་ནུས་པ་ཁྱད་པར་བའི་ཆ་བཅུ། རང་རང་གི་ཆོས་དབྱིངས་དང་བཅས་པ་ཡོད་པ་ནི། ངེས་དོན་གཞིའི་རྣམ་བཅུ་དབང་ལྡན་ཡིན་ལ། དེ་རྣམས་ལས་ཡི་གེ་བཅུ་འགྲུབ་སྟེ། དེ་ཡང་ཕྲ་རིམ་གྱིས་འགྲུབ་པས་ན་གཡོན་སྐོར་དུ་བརྩམས་ཏེ། ཐིག་ལེ་དང་། ཚེག་དྲག་དང་། ཨ་ཡིག་དང་། ཨི་དང་། རྀ་དང་།
ཨུ་དང་། ལྀ་དང་། མ་དང་། ཀྵ་དང་། ཧ་རྣམས་དགོད་པར་བྱ་ལ། མ྄་ཀྵ་ཧ྄་གསུམ་གསལ་བྱེད་སྲོག་མེད་ཡིན་པས་གསལ་བྱེད་དབྱངས་མེད་པ་ཕ་རོལ་ཡི་གེར་དྲང་ངོ་ཞེས་པས་ཧ་སྲོག་མེད་ཀྵའི་སྟེང་དུ་དང་། དེ་གཉིས་སྲོག་མེད་མའི་སྟེང་དུ་དྲང་། དེར་རྟིང་། ཙནྡྲ་པར། རྀ་ཀའི་ཨ་ན་ར་ལ་དག་གོ །
ཞེས་དང་། ཀ་ལཱ་པར། ཨིའི་ཡི་གེ་འདྲ་བའི་ཡི་གེ་མ་ཡིན་པ་ལ་ཡ྄་སྟེ་ཕ་རོལ་དབྱི་བ་ཡང་མ་ཡིན་ནོ། ། ཨུའི་ཡི་གེ་ཝ྄འོ། ། རྀའི་ཡི་གེ་རའོ། ། ལྀའི་ཡི་གེ་ལའོ་ཞེས་པས་ལྀ་ཡིག་ཕ་རོལ་གྱི་ཨུ་མཐོང་བས་ལ྄་རུ་བསྒྱུར། དེ་བཞིན་དུ་ཨུ་ཝ྄་དང་། རྀ་ར྄་དང་། ཨི་ཡ྄་རྣམས་སུ་བསྒྱུར་ཞིང་དེ་རྣམས་ཀྱང་སྔར་བཞིན་གྱི་ཕྱི་མའི་སྟེང་དུ་དྲངས་ཤིང་ཐམས་ཅད་ཨ་ཡིག་གི་སྟེང་དུ་དྲངས་པ་སྟེ་ཨ་ཡིག་སྲོག་ཏུ་བཅུག་པའི་སྟེང་དུ་ཚེག་དྲག་ཟླ་ཕྱེད་དུ་བྱས། དེའི་སྟེང་དུ་ཐིག་ལེ་ནཱ་དས་མཚན་པ་བསྣན་པས་རྣམ་བཅུ་དབང་ལྡན་གྱི་ཡི་གེ་འགྲུབ་པའོ། །
དེ་བཅུ་ལས་སྔར་བཤད་པའི་བརྟན་གཡོ་བཅུ་པོ་ཐ་སྙད་ཙམ་དུ་འགྲུབ་ཅིང་། དེ་རྣམས་ཀྱང་མཐར་ཡི་གེ་བཅུ་དང་། དེ་ཡང་གཞིའི་ངེས་དོན་གྱི་རྣམ་བཅུ་དབང་ལྡན་ལ་དང་། དེ་ཡང་ཤིན་ཏུ་ཕྲ་བའི་རླུང་སེམས་ཆོས་ཅན་དུ་གྱུར་པ་ལ་བསྡུས་ནས་དེ་ཐ་སྙད་དུ་ཐོག་མཐའ་མེད་པར་གནས་པ་དང་། ལས་ཀྱི་ནུས་པ་སྨིན་རེས་ཀྱི་སྔར་བཞིན་འགྲུབ་པ་དང་། འཕེན་པ་ཚར་གཅིག་གི་ནུས་པ་ཟད་པ་ན་སྡུད་པ་ཡིན་ལ། དོན་དམ་དུ་དེ་ཡང་སྤྲོས་བྲལ་ཆོས་ཀྱི་དབྱིངས་ཀྱི་རང་བཞིན་ལས་མ་འདས་པས། འཁོར་འདས་དོན་དམ་དུ་གཞི་མེད་དང་། ཐ་སྙད་དུ་འཁྲུལ་པའི་གཞི་དང་གཉིས་ཀ་མེད་བཞིན་དུ་བླུན་སྒོམ་བྱེད་པ་མ་ཡིན་པར་ལེགས་པར་གྲུབ་པ་ཡིན་ནོ། ། འོ་ན་འཁྲུལ་པ་གཞི་བཅས་ཡིན་ན་བཟློག་པར་མི་འགྱུར་རོ་ཞེ་ན།
དམིགས་པའི་གཞི་བཅས་ཡིན་ཀྱང་འཛིན་སྟངས་བདེན་གྲུབ་ཏུ་དང་། རགས་པར་འཛིན་པ་གཞི་མེད་ཡིན་པས་སྐྱོན་མེད་དོ། ། དེ་ལྟར་གང་གིས་ཡང་དག་རིག་པ་དེ་ནི་ཕྱུགས་མིན་ཞེས་པ་བླུན་པོ་མིན་པ་ཤིན་ཏུ་མཁས་པ་ཡིན་ལ། སྣོད་བཅུད་དང་སྤྱི་དོན་བདེན་འཛིན་གྱི་སེམས་ཀྱི་ཀུན་ཏུ་རྟོག་པ་དག་ལས་གོལ་ཏེ། རགས་སྣང་གི་རྩ་བ་རང་གི་རླུང་སེམས་ལ་ཐུག་པར་ལེགས་པར་གྲུབ་པས་སོ། ། གཉིས་པ་ནི། ཕྱོགས་བཞིར་ཟུར་བདུན་བཀོད་ནས། དེ་སྟོང་ཆེན་ཡིག་ལྔ་ལ་དང་། དེ་ཡང་དབུས་ཀྱི་གཞོམ་མེད་ལ་སྡུད་ཅིང་འབྱུང་འཇིག་བྱེད་པར་བསྒྲུབ་པ་ཡིན་ལ། ཟུང་བདུན་གཞིར་མ་འདུས་པའི་ཕྱི་ནང་གི་འཇིག་རྟེན་ཡང་མེད་པ་ཡིན་ནོ། །
དེའི་ཚུལ་ནི། ཕྱོགས་རེར་བདུན་ཚན་རེ་རེ་ཡོད་པ། ཕྱོགས་གཉིས་བསྡོམས་པས་ཟུང་བདུན་ཡོད་པ་ལ་ཟུང་བདུན་དུ་གྲགས་པ་ཡིན་ནོ། ། དེ་ཡང་ཚིགས་བཅད་དྲུག་པ་བདུན་པའི་དོན་བསྡུ་ན། དབུས་སུ་སྔགས་མཚན་གཉིས་པས་བཤད་པས་སྟོང་ཆེན་ཡིག་ལྔ་སྟེ། ཨེ་ཝཾ་གཉིས་ཀྱི་ནང་ནས་ཝཾ་ཡིག་གི་ཆ་ཤས་ལྔ་འགོད་པ་ཡིན་ལ། དེ་ཡང་དབུས་སུ་རྣམ་ཤེས་སྒྲིབ་བྲལ་ཆོས་དབྱིངས་ཡེ་ཤེས་ཀྱི་རང་བཞིན། ཝ་ཡིག་གི་ཁོག་པ་གྲི་གུག་གི་རྣམ་པ་ནམ་མཁའི་ཁམས་དང་། གཡས་སམ་ལྷོ་རུ་ཚོར་བ་སྒྲིབ་བྲལ་མཉམ་ཉིད་ཡེ་ཤེས་ཀྱི་རང་བཞིན་ཟླ་ཕྱེད་ཀྱི་རྒྱུ་ཚེག་དྲག་མེའི་ཁམས་དང་། གཡོན་ནམ་བྱང་དུ་འདུ་ཤེས་སྒྲིབ་བྲལ་སོར་རྟོག་ཡེ་ཤེས་ཀྱི་རང་བཞིན་ཐིག་ལེ་ཆུའི་ཁམས་དང་།
མདུན་ནམ་ཤར་དུ་འདུ་བྱེད་སྒྲིབ་བྲལ་བྱ་གྲུབ་ཡེ་ཤེས་ཀྱི་རང་བཞིན་ཝའི་རྐང་པ་དབྱུག་པའི་རྣམ་པ་རླུང་གི་ཁམས་དང་། རྒྱབ་བམ་ནུབ་ཏུ་གཟུགས་ཕུང་སྒྲིབ་བྲལ་མེ་ལོང་ཡེ་ཤེས་ཀྱི་རང་བཞིན་ཝའི་མགོ་བོར་ཐོང་གུག་གི་རྣམ་པས་ཁམས་རྣམས་དགོད། དེ་རྣམས་བསྡུས་པ་ལས་ཝཾ་ཡིག་ཟླུམ་པོ་འགྲུབ་པ་ནི་དབྱངས་དང་ཟླ་བའི་ཆོས་མཐའ་དག་བསྡུས་པས་ཐབས་གཙོ་བོར་གྱུར་པ་དང་། ཞར་ལ་ཁམས་དྲུག་གི་རང་བཞིན་གསལ་བྱེད་སྡེ་པ་དྲུག་གི་རེ་རེ་ལ་མཚོན་བྱེད་སྟོང་པའི་ཐིག་ལེ་དབྱུག་པའི་རྣམ་པ་རེ་རེ་སྟེ་དྲུག་འབྱུང་། དྲུག་པོ་ས་རླུང་གཉིས། ཆུ་མེ་གཉིས། ནམ་མཁའ་རྣམ་ཤེས་གཉིས་རྣམས་ཟུང་གསུམ་དུ་བྱས་ཏེ་གཤིབས་པ་གསུམ་འབྱུང་བ་རྩེ་སྤྲད་པས་ཨེ་ཡིག་གྲུ་གསུམ་འགྲུབ་པ་ནི། གསལ་བྱེད་དང་ཉི་མའི་ཆོས་ཐམས་ཅད་འདུས་པས་ཤེས་རབ་གཙོ་བོར་གྱུར་པ་སྟེ་རྒྱ་གར་དྷ་རིའི་ཡི་གེ་ལ་ཨེ་ཝཾ་གྱི་དབྱིབས། འདི་བཞིན་དུ་ཡོད་པ་ལེགས་པར་འགྲུབ་པས་འདིའི་ནང་ནས་ད་ལན་ཨེ་ཡིག་ནམ་མཁའི་ཁམས་ཐམས་ཅད་ཀྱི་གཞི་རུ་བྱས་ནས། ཝཾ་ཡིག་གི་ཡི་གེ་སོ་སོ་བ་ལྔ་པོ་དབུས་དང་ཕྱོགས་བཞིར་བཀོད་པའི་དེ་མ་ཐག་ཏུ་ལྔ་པོ་རང་རང་གི་འོད་ཟེར།
བྱང་དུ་དཀར་པོ་འབར་བ། ལྷོ་རུ་དམར་པོ་འབར་བ། ཤར་དུ་ནག་པོ་འབར་བ། ནུབ་ཏུ་སེར་པོ་འབར་བ་རྣམས་དགོད་པ་དང་། གཡོན་དུ་སྒྲ་གཅན། ཟླ་བ། ལྷག་པ། པ་སངས། མཇུག་རིང་། ཆར་པ་ཆུ་རྣམས།
གཡས་སུ་དུས་མེ། ཉི་མ། མིག་དམར། ཕུར་བུ། སྤེན་པ། གློག མེ་རྣམས་དགོད་པའི་ས་བོན། ནང་ནས་གཡོན་གཡས་གཉིས་གཉིས་ནས་སྦྱར་ཏེ། ཨཾ་ཨཿ ཨུ་རྀ།
ཨཱུ་རཱྀ། ཨོ་ཨར། ཨཽ་ཨཱར། ཝ་ར། ཝཱ་རཱ་རྣམས་ཡིན་པའི་བར་ལ་སུ་ཡང་རྩོད་པ་མེད་ལ། ཤར་ནུབ་ཀྱི་ཟུང་བདུན་ལ་རྩོད་པ་ཤིན་ཏུ་ཆེ་སྟེ། རྭ་པ་སྔ་མས་ནུབ་ཏུ་ས་གསུམ་དང་རླུང་བཞི། ཤར་དུ་རླུང་གསུམ་དང་ས་བཞི་སྟེ་སྤེལ་ནས་བགྲངས། དེ་ལ་འབྲོ་པས། གཡས་གཡོན་གཉིས་མེ་ཆུ་སོ་སོར་ངེས་པ་བཞིན་དུ།
ནུབ་ཏུ་ས་དང་ཤར་དུ་རླུང་ཡོང་རྒྱུ་ལ་སྤེལ་བས་ནོར་ཞེས་དགག་པ་བྱས། རྭ་པ་ཕྱི་མ་རྡོ་རྗེ་རྒྱལ་མཚན་པས། འབྲོ་པའི་དགག་པ་ལ་དག་པ་བྱིན། རང་ལུགས་ནུབ་ཏུ་སྐར་མ་ཕྲ་རགས་གཉིས། ས་ཕྲ་རགས་གཉིས། རྡོ་ཕྲ་རགས་གཉིས་ཏེ་དྲུག་ལས་དགོད་རྒྱུ་མ་རྙེད་པས། རླུང་ནོར་ལས་རྒྱལ་བསྣན། དེ་རླུང་ཡིན་ཡང་ནུབ་ཏུ་དགོད་ཉན་ཏེ། མ་ནིང་དུ་བཤད་པའི་ཕྱིར། དེ་ཡང་མ་ནིང་ལ་ཕོ་མོ་གཉིས་ཀའི་ཆགས་པ་ཡོད་ཅིང་བྱ་བ་བྱེད་པ་བཞིན་དུ་ས་དང་རླུང་གཉིས་ཀ་ཡིན་པས་སའི་ནང་དུ་བཞག་གོ་ཞེས་ཟེར་རོ། །
འབྲོ་པ་སྔ་མ་དང་། ཤོང་པ་དང་། ཇོ་ནང་པ་རྣམས་ཀྱིས་སེར་པོ་འབར་བ་དང་ནོར་ལས་རྒྱལ་བགྲངས་ནས་གཞན་ལྔ་ལ། སྐར་མ་ཕྲ་རགས་གཉིས། ལྷ་གཞུ། ས་རྡོ་གཉིས་རྣམས་བགྲང་སྟེ། རྒྱུད་དུ་རྣམ་བཞི་གཉིས་ཀྱི་དབྱེ་བས་སོ་ཞེས་བཤད་པས། རྣམ་བཞི་ནི་སེར་པོ་འབར་བ། སྐར་མ་ཕྲ་རགས། ལྷ་གཞུ་རྣམས་ཡིན།
གཉིས་ནི་ས་རྡོ་ཡིན་པས་སོ་ཞེས་ཟེར། བུ་སྟོན་རིན་པོ་ཆེས་དེ་ཐམས་ཅད་འགོག་སྟེ། རྭ་པ་ཕྱི་མས་ལྷ་གཞུ་ལ་ཕྲ་རགས་གཉིས་བྱས་པ་མི་འཐད་དེ། རྒྱ་དཔེ་ལ་གཅིག་ཚིག་ཏུ་ཡོད་ཀྱི། གཉིས་ཀྱི་རྣམ་དབྱེ་མེད་པས་སོ། ། འབར་བ་གྲངས་སུ་འགྲོ་བ་མི་འཐད་དེ། ཕྱོགས་གཞན་གྱི་འབར་བ་ལའང་མཚུངས་པས་སོ། ། ནོར་ལས་རྒྱལ་བགྲང་པ་མི་འཐད་དེ། མ་ནིང་ལ་མཚན་གཉིས་འབྱུང་བ་བཞིན་དུ་དེའི་ས་བོན་ཀྵ་ཡིག་ཡིན་ལ། དེ་ཟུང་བདུན་གྱི་ས་བོན་ལས་ལོགས་སུ་བཤད་པས་དང་།
བི་བྷུ་ཏི་མི་བགྲང་བར་བཤད་པས་སོ། ། དེས་ན་སྙེ་མདོ་བས། ས་ལ་ས་ཕྲ་རགས་གཉིས་དང་། རྡོ་ལ་རྡོ་ཕྲ་རགས་གཉིས་ཏེ་བཞི། སྐར་མ་ལ་ཕྲ་རགས་གཉིས་ཏེ་རྣམ་བཞི་གཉིས་སུ་དབྱེ་ནས་ལྷ་གཞུ་བསྣན་པ་ཤིན་ཏུ་ལེགས་པར་གསུངས་པ་འདི་འདིར་ཡང་རང་ལུགས་སུ་ཁས་བླངས་པར་བྱའོ། ། འོ་ན་ཇོ་ནང་ཕྱོགས་པས། ནོར་ལས་རྒྱལ་མི་བགྲང་ན་ཁམས་ཀྱིས་མ་བསྡུས་པ་དང་། སྟོང་ཆེན་ཡིག་ལྔས་དེ་ལ་མ་ཁྱབ་པར་འགྱུར་རོ། ། ཞེས་སྐྱོན་བརྗོད་པ་ཇི་ལྟར་སྤང་ཞེ་ན། འོ་ན་ལུས་དང་སྣོད་རགས་པའང་དེར་ཐལ་ལོ། །
སྐྱོན་མེད་དེ། འདིར་བཤད་པ་རྣམས་སུ་འདུས་སོ་ཞེ་ན། མཚུངས་པ་ཉིད་དོ། ། ཤར་དུ་ནི་རླུང་མཉམ་གནས་དང་། གྱེན་རྒྱུ་དང་། ཁྱབ་བྱེད་དང་། རུས་སྦལ་དང་། ཀླུ་དང་། རྩངས་པ་དང་། ལྷ་སྦྱིན་རྣམས་འགོད་ལ།
རླུང་བཅུའི་སྲོག་འཛིན་ནམ་མཁའི་ཁམས་ས་སྟེང་དུ་དང་ཐུར་སེལ་ཡེ་ཤེས་ཡིན་པས་འོག་ཏུ་འགོད། ནོར་ལས་རྒྱལ་ནི་ཤི་བའི་ལུས་ལའང་འབྱུང་བས་མ་ནིང་ཡིན་པའི་ཕྱིར་སྐབས་འདིར་གྲངས་སུ་མི་འཛུད་པ་ཡིན་ནོ། ། སྟེང་འོག་གི་རླུང་གཉིས་ཀྱི་ས་བོན་ནི་ཧ་ཧཱ་ཡིན་ལ། ཤར་ནུབ་ཀྱི་ཟུང་བདུན་གྱི་ས་བོན་ནམ། ཤར་དང་ནུབ་ཀྱི་དང་པོ་ནས་རེ་རེ་སྤེལ་ཏེ་རིམ་པ་བཞིན། ཨ་ཨཱ། ཨི་ལྀ། ཨཱི་ལཱྀ། ཨེ་ཨ་ལ། ཨཻ་ཨཱ་ལ།
ཡ་ལ། ཡཱ་ལཱ་རྣམས་ཡིན་ལ། འདིའི་མཐར་ཀྵ་ཡིག་བྱུང་བ་ན་སྔར་བཤད་པ་ལྟར་ནོར་ལས་རྒྱལ་གྱི་ས་བོན་ཡིན་ཏེ། ས་བོན་འདི་རྣམས་བཤད་པའི་སྔོན་དེ་མ་ཐག་ཏུ་རླུང་བཅུ་བགྲངས་པའི་ཕྱིར་རོ། ། དེས་ན་ཁ་ཅིག་ནོར་ལས་རྒྱལ་གྱི་ས་བོན་མ་ཡིན་གྱི། འོག་ཏུ་རྡོ་རྗེ་སེམས་དཔའི་ཡུལ་ལ་ཡིག་ལྔ་ཝཾ་ཡིག་དང་ཡིག་དྲུག་ཨེ་ཡིག་ཡིན་པ་བཞིན་དུ་རྡོ་རྗེ་ཡན་ལག་མེད་པའི་ཡུལ་ལ་ཡིག་ལྔ་ཧཾ་ཡིག་དང་ཡིག་དྲུག་ཀྵ་ཡིག་ཏུ་བཤད་པའི་ཀྵ་ཡིག་ཡིན་ནོ་ཞེས་ཟེར་བ་མི་རིགས་ཏེ། དེ་ལྟ་ན་ས་བོན་འདི་རྣམས་ཀྱི་ནང་ཞིག་ཏུ་ཧཾ་ཡིག་ཀྱང་འབྱུང་བར་རིགས་ཏེ། རྒྱུ་མཚན་ཁྱད་མེད་པ་ལ་ཀྵ་ཡིག་བྱུང་འདུག་པས་སོ། ། དེས་ན་མ་ནིང་མ་ཡིན་པ་རྣམས་ཀྱི་ས་བོན་ཐམས་ཅད་དབྱངས་སུ་འདུག་པ། མ་ནིང་དེའི་ས་བོན་གསལ་བྱེད་འདུས་པའི་ཀྵ་ཡིག་དེ་བྱུང་བར་གསལ་ལོ། །
དེ་ལྟར་ཕྱོགས་བཞིའི་ཡི་གེ་ཉེར་བརྒྱད་པོ་ཐམས་ཅད་རེས་གཟའ་བདུན་གྱི་ལྷག་པའི་ལྷར་བཤད་དེ། ཉིན་ཞག་ཕྲུགས་གཅིག་གི་ཐུན་མཚམས་བཞི་ལ་གླིང་བཞི་རུ་འཆར་བའི་ཕྱིར་ཏེ། གླིང་འདིར་དེ་རིང་རེས་གཟའ་སྤེན་པ་ལ་ཡོད་པའི་དོ་ནུབ་མཚན་ཕྱེད་ཀྱི་དུས་སུ་གཟའ་ཉི་མ་ཤར་ལུས་འཕགས་པོ་ན་ཤར་ཏེ། དེ་ན་སྔ་དྲོའི་དུས་ཡིན་པས་སོ། ། འདིའི་ནམ་ལངས་པའི་དུས་ན་ལྷོ་རུ་ཤར་ཏེ། གླིང་རང་རང་གི་རེས་གཟའ་ཤར་བའི་དང་པོ་ནམ་ལངས་ཡིན་པས་སོ། ། འདིར་ཉི་མ་ཕྱེད་པའི་དུས་ནུབ་ཏུ་ཤར་ཏེ། བ་ལང་སྤྱོད་ཀྱི་སྔ་དྲོ་ཡིན་པས་སོ། ། འདིར་ས་སྲོས་ཀྱི་དུས་སུ་བྱང་དུ་འཆར་ཏེ། སྒྲ་མི་སྙན་པའི་སྔ་དྲོ་ཡིན་པས་སོ། །
དེ་བཞིན་དུ་ཟླ་བ་སོགས་དྲུག་ལའང་སྦྱར་རོ། ། འདིས་རེས་གཟའི་འཕོ་མཚམས་ནམ་ཕྱེད་ཀྱི་དུས་ཡིན་པ་བསྟན་ཞེས་ལྷོ་པ་གྲུབ་སེང་ཟེར་ཡང་མི་འཐད་དེ། འཛམ་བུ་གླིང་གི་ནམ་ཕྱེད་ན་ཤར་ལུས་འཕགས་པོར་དེས་གཟའ་དང་པོ་ཤར་བའི་ཕྱིར་རོ་ཞེས་པར་སོང་ལ། དེ་ལྟ་ན་ཉིན་ཕྱེད་དང་ས་སྲོས་མཚམས་ཡིན་པར་ཡང་འགྱུར་ཏེ། འདིའི་དུས་དེ་གཉིས་ལ་རིམ་པ་བཞིན་བ་ལང་སྤྱོད་དང་སྒྲ་མི་སྙན་དུ་དང་པོ་ཤར་པས་སོ། ། དེས་ན་འདིས་གླིང་རང་རང་གི་རེས་གཟའ་རང་རང་གི་སྔ་དྲོ་དང་པོར་འཕོ་ཞེས་བསྟན་ལ། གླིང་བཞི་ཀའི་བསྡོམས་ན་ཞག་གཅིག་ལ་རེས་གཟའ་དང་པོར་འཆར་དུས་བཞི་ཡོད་ཅེས་བསྟན་ནོ། ། ཤུགས་ལ་ས་དུམ་བུ་བཅུ་གཉིས་ལ་བལྟོས་ཏེ་བཅུ་གཉིས་སུ་ཡང་འགྱུར་མོད་དེ། འདིར་ཟུང་བདུན་གྱི་ས་བོན་ཉེར་བརྒྱད་རེས་གཟའ་བདུན་གྱི་འཆར་དུས་བཞི་ལ་སྦྱར་བ་ཡིན་ནོ། ། དེ་ཡང་ཉི་མའི་བཞི་ལ་རིམ་པ་བཞིན་དུ།
ཨ་ཨཱཿ ཨཱ་ཨཾ། དེ་བཞིན་དུ་ཟླ་བའི་ཨི་རྀ་ལྀ་ཨུ། མིག་དམར་གྱི། ཨཱི་རཱྀ་ལཱྀ་ཨཱུ། ལྷག་པའི་ཨེ་ཨར་ཨལ་ཨོ། ཕུར་བུའི་དེ་བཞི་རིང་པོ། པ་སངས་ཀྱི་ཡ་ར་ལ་ཝ། སྤེན་པའི་དེ་བཞི་རིང་པོ་རྣམས་སྦྱར་རོ། ། དེ་ལྟར་ཟུང་བདུན་གྱི་རྣམ་གཞག་གི་ངེས་དོན་བསྟན་བྱའི་གཙོ་བོ་གང་ཡིན་ཞེ་ན།
དངོས་སུ་ཁྱབ་བྱ། ཕྱོགས་བཞིའི་རླུང་མེ་ཆུ་ས། སྟེང་འོག་གི་ནམ་མཁའ་ཡེ་ཤེས་རྣམས་ཀྱིས་བསྟན་པའི་ཆོས་སུམ་ཅུ་ལ་ཁྱབ་བྱེད་གཞོམ་མེད་ཀྱི་སྟོང་པ་ལྔ་པོ་འོད་ཟེར་དང་བཅས་པས་ཁྱབ་སྟེ། གཞོམ་མེད་ཀྱི་བརྡའི་ཡི་གེ་ལྔ་པོས་ས་བོན་གྱི་ཡི་གེ་སུམ་ཅུ་པོ་ཐམས་ཅད་ལ་ཁྱབ་པའི་ཕྱིར་རོ། ། ཞེས་པའི་དོན་ནི་ཀུན་ཏུ་ཡེ་ཤེས་དང་ནི་སྟོང་པ་ཞི་བ་གནས་དང་བཅས་པ་ཞེས་པས་སྟོན་ནོ། ། སྟོན་ཚུལ། ཁ་ཅིག་འདིས་དབུས་ཀྱི་ཡི་གེ་ལྔ་ལས་ཝ་ཡིག་གྲུབ་ཚུལ་བཤད་ཟེར་བ་དང་། ཁ་ཅིག་སྔགས་ཀྱི་ས་བོན་རྣམས་ལ་ཐིག་ལེས་བརྒྱན་པ་དགོས་པར་བསྟན་ལ། དེས་བསྐྱེད་རྫོགས་ཀྱི་གནད་ཆེན་པོ་བསྟན་ཞེས་པ་ཟེར་ཡང་མ་ཡིན་ཏེ། འགྲེལ་པར།
ཕྱི་རོལ་གྱི་ཡི་གེའི་ཆོས་ཐམས་ཅད་ལ་རྐང་པ་དང་མགོ་བོར་རླུང་དང་ས་དག་གྲངས་ཇི་ལྟ་བ་བཞིན་ནོ་ཞེས་བཤད་པས། དབུས་ཀྱི་ཝཾ་ཡིག་མཚན་མའི་ཡི་གེ་ལྔ་ལས་བསྒྲུབས་ནས་མགོ་བོས་རྐང་པ་རླུང་། ལུས་ཀྱི་ཁོག་པ་ནམ་མཁའ་སྟེང་གི་ཟླ་ཕྱེད་མེ། ཐིག་ལེ་ཆུ། ནཱ་ད་ཡེ་ཤེས་སུ་ཡོད་པ་བཞིན་དུ་ཟུང་བདུན་སྟེང་འོག་གཉིས་དང་བཅས་པའི་ས་བོན་གྱི་ཡི་གེ་སྔར་བཤད་པ་རྣམས་ལ་ཡང་དེ་ཇི་བཞིན་བྱས་པས་ཟླ་ཕྱེད་དང་ཐིག་ལེས་བརྒྱན་པར་གྱུར་པའི་དཔེར་བརྗོད་དངོས་སུ་བསྟན་པ་ཡིན་ནོ། ། དེ་ལྟར་ན་ཁྱབ་པའི་དོན། དེས་དེ་ལ་དབང་བསྒྱུར་ཞེས་པ་ཙམ་དང་། ཐམས་ཅད་མཐར་ཝཾ་ཡིག་ལ་སྡུད་ཅེས་པ་ཙམ་མིན་པ། ངོ་བོ་གཅིག་པའི་ཚུལ་གྱིས་ཁྱབ་པ་ཡིན་ལ། དེ་ལྟར་བཤད་པས་ངེས་དོན་བཞིའི་ཡེ་ཤེས་ལྔ་པོས་གཞིའི་ཁམས་ལྔའམ་དྲུག་གིས་བསྡུས་པའི་ཆོས་ཐམས་ཅད་ཀྱི་རང་བཞིན་འདི་གསལ་ལ་ངོ་བོ་དབྱེར་མེད་དུ་དང་།
ལམ་དང་འབྲས་བུ་ལ་ཡང་དེ་བཞིན་དུ་སྦྱར་བས། སྣོད་བཅུད་དུ་དང་ལམ་འབྲས་ཀྱི་སྣང་བ་ཐམས་ཅད་ཡེ་ཤེས་ལྔའི་རྣམ་རོལ་དང་འོད་ཟེར་འཕྲོ་བ་ལས་བྱུང་ཞིང་། གཞོམ་མེད་ཀྱི་འགྱུར་མེད་ལྔའི་རྩ་བ་ཅན་དུ་རྟོགས་ནས་སྤྱིར་ཐ་མལ་གྱི་སྣང་ཞེན་ཕྲ་རགས་དང་ཁྱད་པར་ཅན་སྣོད་བཅུད་ཀྱི་མ་དག་པའི་སྣང་བ་ལ་མཚན་མར་འཛིན་པ་ལོག་ནས་རྡོ་རྗེའི་རྣལ་འབྱོར་གྱི་སྟོང་ཆེན་ཡིག་ལྔའི་རང་བཞིན་མངོན་དུ་བྱེད་པར་འདོད་པའི་དོན་གཉེར་ཁྱད་པར་ཅན་བསྐྱེད་པའི་ཆེད་དུ་ཁོ་བོས་རྟོགས་སོ། ། གསུམ་པ་ནི། ཕྱི་ནང་གཞན་གསུམ་ཐམས་ཅད་བདེན་དོན་བཅུ་གཉིས་དང་། དེ་ཉིད་བཅུ་དྲུག་ཏུ་གནས་ཏེ་ཕྱི་མ་ཉི་མའི་ཁྱིམ་བཅུ་གཉིས་དང་དུས་སྦྱོར་བཅུ་གཉིས། གླིང་བཞི་སྤྱི་ལ་གནས་དང་ཉེ་བའི་གནས་སོགས་བཅུ་གཉིས། སྒོས་འཛམ་བུ་གླིང་ལ་ས་དུམ་བུ་བཅུ་གཉིས། ནང་ལ་ལྟེ་བའི་རྩ་འདབ་བཅུ་གཉིས། བུ་ག་བཅུ་གཉིས།
རླུང་འཕོ་བ་བཅུ་གཉིས། རྟེན་འབྲེལ་བཅུ་གཉིས། ལུས་ལ་གནས་སོགས་བཅུ་གཉིས་མང་དུ་སྦྱར་བ། རྡོ་རྗེ་སྙིང་འགྲེལ་ནས་སེམས་ཅན་སྐྱེ་བ་ལ་རྟེན་འབྲེལ་བཅུ་གཉིས། གཞན་བསྐྱེད་རིམ་ལ་སྟེང་སྒོ་དང་སྒོ་འཁྱུད་རྟ་བབས་སོགས་བཅུ་གཉིས། བརྟེན་པ་ལ་རྟེན་འབྲེལ་བཅུ་གཉིས་སྦྱར་བ། བསྙེན་སྒྲུབ་བཞི་ལ་དམན་འབྲིང་མཆོག་གསུམ་དུ་དབྱེ་བ། རྫོགས་རིམ་ལའང་ང་དང་སྦྱོར་དྲུག་ལ་སྟོང་གཟུགས་དང་བདེ་ཆེན་ཡུལ་ཡུལ་ཅན་དུ་དབྱེ་བ་སོགས་འབྲས་བུ་ལ་ས་བཅུ་གཉིས་རྫོགས་པ་སོགས་ཡིན་པས་སོ། ། དེ་ཐམས་ཅད་ལ་ངེས་དོན་གྱི་རྡོ་རྗེ་ཉི་མ་སྣང་བ་ཆེས་ཁྱབ་པ་དང་། ཡང་ཕྱི་ལ་ཟླ་བའི་ཆ་བཅུ་དྲུག
དེས་བཞག་པའི་ཚེས་བཅུ་དྲུག ནང་ན་ཐིག་ལེའི་གནས་བཅུ་དྲུག འཕོ་མཚམས་བཅུ་དྲུག དེ་གཉིས་ཀྱིས་བཞག་པའི་ཐིག་ལེ་བཅུ་དྲུག རྩ་སོ་གཉིས་ལ་དཀར་ཕྱོགས་དང་ནག་ཕྱོགས་སུ་ཕྱེ་བས་བཅུ་དྲུག་པ་གཉིས། སྤུ། པགས་པ། ཤ་ཁྲག་རུས་པ་རྩ་རྐང་ཁུ་བ་རྣམས་ལ་ཕྲ་རགས་གཉིས་གཉིས་ཏེ་ཁམས་བཅུ་དྲུག མཚན་ཕྱེད་ནས་ཉིན་ཕྱེད་ཀྱི་བར་དུ་རླུང་རྒྱུ་བ་རྣམས་དཀར་ཕྱོགས་སྐྱེ་རིམ་གྱི་འཕོ་བ་བཅོ་ལྔ་དང་། དེའི་མཐར་བཅུ་དྲུག་པ།
ཉིན་ཕྱེད་ནས་མཚན་ཕྱེད་ཀྱི་བར་ནག་ཕྱོགས་ཀྱི་འཕོ་བ་བཅོ་ལྔ་སྟེ་རླུང་འཕོ་བ་བཅུ་དྲུག དབང་དང་ལམ་ལ་དགའ་བ་བཞི་ལ་རེ་རེ་ཡང་བཞི་བཞིས་ཕྱེ་བའི་བཅུ་དྲུག་དང་། སྟོང་པ་ཉིད་དང་དེ་ཁོ་ན་ཉིད་དང་། སྙིང་རྗེ་རྣམས་བཅུ་དྲུག འབྲས་བུ་ལ་སྐུ་བཅུ་དྲུག་ལ་སོགས་པ་ཡིན་ལ། དེ་ཐམས་ཅད་ལ་ངེས་དོན་གྱི་རྡོ་རྗེ་ཟླ་བ་དྲི་མེད་འོད་ཀྱིས་ལེགས་པར་ཁྱབ་པའི་ཚུལ་ནི་ཚིགས་བཅད་བརྒྱད་པས་འཆད་ལ། དེའི་ཚུལ་ནི་དང་པོར་རྡོ་རྗེ་ཟླ་བའི་ཆོས་བཤད་ན། དཀར་ནག་རེ་རེ་ལའང་ཆ་བཅུ་དྲུག་བཅུ་དྲུག་སྟེ། ཚེས་དགའ་བ། བཟང་པོ།
རྒྱལ་བ། སྟོང་པ། རྫོགས་པ་སྟེ་ལྔ་ནི། ནམ་མཁའ་རླུང་མེ་ཆུ་སའི་རང་བཞིན་རིམ་པ་ལྟར་ཡིན་ལ། དེ་ལྔ་ཡར་ངོ་ལ་ཚར་གསུམ་དང་། མར་ངོ་ལ་ཚར་གསུམ་འཆར་བ་རྣམས་ལ། དང་པོ། གཉིས་པ། གསུམ་པ་ཞེས་བྱ་སྟེ། དཔེར་ན་ཡར་ངོའི་ཚེས་གཅིག་ནི་ཡར་ངོའི་དགའ་བ་དང་པོ།
ཚེས་དྲུག་ནི་ཡར་ངོའི་དགའ་བ་གཉིས་པ། བཅུ་གཅིག་ནི་ཡར་ངོའི་དགའ་བ་གསུམ་པ་ཞེས་བྱ་ལ། དེ་བཞིན་དུ་བཟང་པོ་སོགས་ལའང་སྦྱར་ཞིང་མར་ངོ་ལའང་འདོན་པ་སྤོའོ། ། དེ་དག་ནི་ཆ་རགས་པ་བཅོ་ལྔ་ཡིན་ལ། གཉིས་ཀའི་མཐའ་རུ་ཆ་བཅུ་དྲུག་པ་རེ་རེ་བྱེད་པ་ནི་ཆ་བཅུ་དྲུག་པ་སྟེ། འདི་བརྟག་གཉིས་སུ། གང་ཕྱིར་བཅུ་དྲུག་ཆ་མེད་པས། ། འབད་པས་ཀུན་གྱིས་ལྷག་མ་སྤང་། ། ཞེས་བདག་མེད་ལྷ་མོ་བཅོ་ལྔ་ལས་མི་ཡོང་པའི་རྒྱུ་མཚན་དུ་བཤད་པའི་དངོས་བསྟན་ལྟ་བུས་འཁྲུལ་ནས་དོན་སྟེང་ན་མེད་ཀྱི་བློས་བཟོ་བ་ཡིན་ནོ། ། ཞེས་ཟེར་པ་མང་མོད་ཀྱི།
དོན་ལ་ཡོད་དེ། ཚེས་བཅོ་ལྔའི་ཟླ་བ་ནུབ་བ་ལང་སྤྱོད་ཀྱི་དབུས་དྲང་པོ་རང་དུ་མ་སླེབ་ཙམ་ན་ཉི་མའི་དཀྱིལ་འཁོར་ཤར་ལུས་འཕགས་པོའི་དབུས་དྲང་པོར་རེ་འགའ་ཡང་མ་སླེབ་པ་ཡོད་པས། ཟླ་བའི་ཤར་དུ་ཉི་མའི་འོད་ཟེར་ཅུང་ཟད་ཕོག་པས་མ་གང་ལ། དེ་ནས་ཉི་མ་རླུང་འགྲོས་མགྱོགས་པས་ཟླ་བས་ནུབ་ཀྱི་དྲང་པོར་སླེབ་པ་ན། ཉི་མས་ཀྱང་ཤར་གྱི་དྲང་པོར་སླེབ་ནས་ཉི་མའི་འོད་ཟེར་ཅུང་ཟད་ཀྱང་མི་རེག་པའི་ཚེ་ཉ་གང་བའི་མཐར་ཐུག་པས་ཚེས་བཅོ་ལྔ་ལེགས་པར་རྫོགས། དེ་ནས་ཉི་མས་ཤར་ལྷོའི་ཟུར་དུ་སླེབ་པ་ན་ཟླ་བས་ནུབ་བྱང་གི་ཟུར་དུ་སླེབ་མ་ནུས་པར་ཟླ་བའི་ནུབ་ཟུར་ན་ཉི་མའི་འོད་ཟེར་ཕྲ་མོ་ཕོག་མ་ཐག་ནག་པོའི་ཚེས་གཅིག་གི་འགོ་རྩོམ་ལ། དེ་གཉིས་ཀྱི་བར་དུ་རི་རབ་ཀྱིས་ཉི་མ་བསྒྲིབས་ནས་ཟླ་བ་ལ་ཉི་མའི་འོད་ཟེར་ཕོག་འཕྲོ་རྫོགས་ནས་རྟིང་མ་མ་ཕོག་པའི་བར་སྐབས་ཡོད་པའི་ཕྱིར་དང་ནག་ཕྱོགས་ལ་ཡང་ཉི་ཟླ་ཡ་ཡོ་མེད་པར་དྲང་ཐད་རང་དུ་ནམ་སླེབས་མ་ཐག་ནག་པོའི་བཅོ་ལྔ་ཟད་ཅིང་། ཡང་ཉི་མ་མགྱོགས་པས་ནུབ་ཏུ་ཅུང་ཟད་ཐལ། ཟླ་བའི་ནུབ་ཏུ་རང་གི་ཁ་ཁྱེར་གྱི་གྲིབ་མ་ཤིན་ཏུ་ཕྲ་བའི་འགོ་བརྩམས་མ་ཐག་ནས་དཀར་ཕྱོགས་ཀྱི་འགོ་བརྩམས་པས། དེ་གཉིས་ཀྱི་བར་སྐབས་དེ་ནག་པོའི་བཅུ་དྲུག་པར་གྲུབ་པའི་ཕྱིར་དང་།
སྤྱིར་ཆ་བཅུ་དྲུག་པ་ཕྱི་ན་མེད་ན་ནང་ལུས་ལ་ཡང་ཆ་བཅུ་དྲུག་པ་མེད་པར་འགྱུར་ལ། དེ་གཉིས་མེད་ན་གཞན་ཡི་གེ་ལ་དབྱངས་བཅུ་དྲུག་པ་དང་། ལམ་ལ་སྙིང་རྗེ་སོགས་བཅུ་དྲུག་པ་དང་། འབྲས་བུ་ལ་སྐུ་དང་ཡེ་ཤེས་བཅུ་དྲུག་མེད་པར་ཡང་འགྱུར་བས་སོ། ། འོ་ན་བརྟག་གཉིས་སོགས་སུ་མེད་པར་བཤད་པ་ཅི་ཞེ་ན། དེ་ནི་ཚེས་གཞན་བཅོ་ལྔ་པོ་དང་ཡུན་ཚད་མཉམ་པའི་རགས་པ་མེད་པ་ལ་དགོངས་ནས་རགས་རྩིས་མཛད་པའོ། ། དེ་ལྟར་ན་དཀར་ཕྱོགས་ཀྱི་ཆ་རྣམས་ཁམས་དང་ཡི་གེ་བསྐྱེད་རིམ་གྱི་མཐར་ཐིག་ལེ་དང་། ནག་ཕྱོགས་ཀྱི་ཆ་རྣམས་སྡུད་རིམ་གྱི་མཐར་རྣམ་བཅད་སྦྱར་ཏེ་ཡར་ངོ་ཟླ་བ་དང་མར་ངོ་ཉི་མའི་ཆོས་ཡིན་པས་སོ། ། དེ་ཡང་ཡར་ངོའི་ཡི་གེ་ཐུང་ངུ་དང་། མར་ངོའི་རིང་པོའོ། །
ཡར་ངོའི་ལྔ་ཚན་གསུམ་ཡང་རིམ་པ་བཞིན་དུ་མུན་པ་དང་རྡུལ་དང་སྙིང་སྟོབས་ཀྱི་རང་བཞིན་ཡིན་པས་རྩ་བ་རང་བྱུང་གི་ཡི་གེ་ཨ་ཨི་རྀ་ཨུ་ལྀ། དེའི་ཡོན་ཏན་ཨ་ཨེ་ཨར་ཨོ་ཨལ། རྩ་བའི་ཡ་ཎར་བསྒྱུར་བ་ཧ་ཡ་ར་ཝ་ལ་རྣམས་རིམ་པ་བཞིན་དུ་ས་བོན་དུ་འགྱུར་ཞིང་། མར་ངོའི་ལྔ་ཚན་གསུམ་ནི་ཡོན་ཏན་གསུམ་ཡང་ལྡོག་པས། ཡན་རིང་པོ་ལྔ་དང་། ཡོན་ཏན་གྱི་འཕེལ་བ་ལྔ་དང་། རང་བྱུང་རིང་པོ་ལྔ་རྣམས་ཏེ། ལཱ་ཝཱ་རཱ་ཡཱ་ཧཱ། ཨཱལ་ཨཽ་ཨཱར་ཨཻ་ཨཱ། ལཱི་ཨཱུ་རཱྀ་ཨཱི་ཨཱ་རྣམས་སོ། །
སླར་ཡང་ཡོན་ཏན་གསུམ་པོ་རེ་རེ་ཡང་ཆུང་འབྲིང་ཆེན་པོ་གསུམ་དུ་བྱ་ཞིང་། དཀར་ཕྱོགས་ལ་མུན་པ་གསལ་བ་ཞེས་པ་དང་། ནག་ཕྱོགས་ལ་མུན་པ་འཇུག་པ་ཞེས་པའི་ཐ་སྙད་བྱས་ལ། ཚེས་རེ་རེ་ཡང་བུ་མོ་དང་གཞོན་ནུ་དང་ལང་ཚོ་དང་རྒན་མོ་དང་སྨིན་པ་ཞེས་པ་ལྔ་ལྔ་ཚང་བ་དང་། དེ་རེ་རེ་ལ་ཡང་ཆུང་ངུ་དང་འབྲིང་དང་ཆེན་པོའི་ཚད་གསུམ་གསུམ་རྫོགས་པ་ན་ནུབ་ནས་ཕྱོགས་གཞན་གྱི་ཆ་དང་པོར་འཇུག་པ་ཡིན་ནོ། ། དཔེར་ན་ཚེས་གཅིག་གི་ཟླ་བའི་དཀར་ཆ་གྱུ་ཙམ་དེ་ཉིད་ཚེས་གཅིག་ལ་མུན་པའི་མུན་པ་བསལ་བ་ཆུང་ངུའི་བུ་མོ། ཚེས་གཉིས་ཀྱི་ཉིན་མུན་པའི་མུན་པ་བསལ་བ་ཆུང་ངུའི་གཞོན་ནུ་མ། དེ་བཞིན་དུ་ཚེས་གསུམ་བཞི་ལྔ་རྣམས་ལ་དེའི་ལང་ཚོ་རྒན་མོ་སྨིན་པ་ཞེས་བྱ་ལ། ཚེས་དྲུག་ནས་བཅུའི་བར་ལ་འབྲིང་པོའི་ལྔ། བཅུ་གཅིག་ནས་བཅོ་ལྔའི་བར་ཆེན་པོའི་ལྔ་རྫོགས་ནས་མར་ངོའི་ཚེས་གཅིག་ལ་དེ་ཉིད་སྙིང་སྟོབས་ཀྱི་མུན་པ་འཇུག་པ་དང་པོའི་བུ་མོར་འགྱུར་ཞིང་།
སྔར་བཞིན་དུ་སྦྱར་བས་ཡར་ངོའི་ཚེས་གཅིག་ཤར་བ་ན་སྔར་གྱི་དེ་ཉིད་དུ་ལྡོག་གོ ། དེ་བཞིན་དུ་ཚེས་གཉིས་ལ་སོགས་པ་རེ་རེ་ནས་སྦྱར་ཏེ། ཚེས་དྲུག་གི་ཟླ་བའི་ཆ་ཁོ་རང་གི་ཐོབ་ཆ་དེ་ཉིད། ཚེས་དེ་ལ་རྡུལ་གྱི་མུན་པ་བསལ་བ་ཆུང་ངུའི་བུ་མོ་སོགས་སྦྱར་ནས་ཚེས་ཉི་ཤུ་ལ་རྡུལ་གྱི་མུན་པ་བསལ་བ་ཆེན་པོའི་སྨིན་པར་གྱུར་ནས་ཉེར་གཅིག་ལ་རྡུལ་གྱི་མུན་པ་འཇུག་པ་ཆུང་ངུའི་བུ་མོར་གྱུར་པ་དང་། ཚེས་བཅུ་གཅིག་གི་ཆ་དེ་ཉིད་ཚེས་དེ་ལ་སྙིང་སྟོབས་ཀྱི་མུན་པ་བསལ་བ་ཆུང་ངུའི་ཚད་ཀྱི་བུ་མོ་ཡིན་པ་སོགས་སྦྱར་བར་བྱའོ། ། དེ་ལྟར་ན་ཟླ་བའི་དཀར་ཆ་ནི་ནུབ་ནས་རིམ་གྱིས་བསགས་ནས་ཤར་དུ་ཆ་རྫོགས་པར་འགྱུར་ཞིང་། ཆ་བཅུ་དྲུག་པ་རྩོམ་པ་དང་མཉམ་དུ་སྒྲ་གཅན་འཇུག་པས་ཟླ་བ་གཟས་འཛིན་ན་ཤར་ནས་འཛིན་པས་ཁྱབ་པར་བུ་སྟོན་རིན་པོ་ཆེས་གསུང་བ་ནི་ལེགས་ལ། བླ་མ་དེས་ནག་ཆ་ཤར་ནས་བསགས་ནས་ནུབ་ཏུ་རྫོགས་པས། ཉི་མ་ནུབ་ནས་འཛིན་པས་ཁྱབ་ཅེས་གསུང་བ་ནི་མི་རིགས་ཏེ། ཚེས་གཅིག་གི་ཆ་དེ་ཟླ་བའི་ནུབ་ཉིད་ན་ཇེ་གསལ་དུ་སོང་ནས་གནས་ཡོད་པ་དེ།
ཚེས་བཅུ་དྲུག་ནས་མུན་པ་འཇུག་པ་ཡིན་པར་རང་གིས་བཤད་པའི་ཁས་བླངས་དང་དེ་ལས་མ་འདས་པའི་རིག་པ་དང་འགལ་བས་སོ། ། དེས་ན་རང་ལུགས་ནི་དཀར་ཆ་ནག་ཆ་གཉིས་ཀ་རྩོམ་པ་ནུབ་དང་རྫོགས་པ་ཤར་དུ་ཁྱད་མེད་པ་ཡིན་ནོ། ། ཟླ་བའི་ནག་ཆ་ནུབ་ཏུ་རྫོགས་ན་ཉི་ཤུ་དགུའི་ཟླ་བའི་གྲས་ཁའི་སྒུར་དེ་ནུབ་ཏུ་བསྟན་ཞིང་ཉི་མའི་ཕྱོགས་ལ་སྒུར་གྱི་ཁ་བལྟས་ཡོང་བར་ཐལ་བ་ལས་མངོན་སུམ་གྱིས་གསལ་ལོ། ། ཁ་ཅིག་གོང་གི་ཆ་བཅུ་དྲུག་པའི་སྒྲུབ་བྱེད་མི་འཐད་དེ། ཉི་མས་ས་གཞི་ལ་གླིང་བཞིའི་ཕྱེད་ལས་ལྷག་པ་གསལ་མི་ནུས་པ་བཞིན་དུ་ནམ་མཁའ་ལ་ཡང་རྒྱུ་སྐར་གྱི་ཕྱེད་ལས་ལྷག་པ་གསལ་མི་ནུས་པས་ཚེས་བཅོ་ལྔ་ལ་ཉི་མའི་འོད་ཟླ་བ་རེག་པར་འདོད་པ་མི་འཐད་པས་སོ་ཞེ་ན་སྐྱོན་མེད་དེ། ས་གཞི་ལ་གླིང་བཞིའི་ཕྱེད་ལས་གསལ་མི་ནུས་པ་ནམ་མཁའ་དང་ས་གཞིའི་བར་འགྱངས་ཆེས་པ་ཡིན་པའི་ཕྱིར་ཏེ། ཉི་མའི་གནས་ནས་དྲང་ཐད་ཀྱི་ས་གཞིའི་བར་ལ་ཡང་རྒྱུ་སྐར་འཁོར་ལོའི་ཕྱེད་ཀྱི་ཐག་ཙམ་ཡོད་པས་སོ། ། འོ་ན་ཟླ་བ་འཕེལ་འགྲིབ་ཏུ་སྣང་བའི་རྒྱུ་ཅི་ཡིན་ཞེ་ན། ཆོས་མངོན་པ་ལས། ཉི་མ་དང་ཉེ་བ་ལས་རང་གི་གྲིབ་མ་ཆེ་རུ་འགྲོ་བས་སྒྲིབ་ལ།
ཉི་མའི་འོད་ཟེར་ཕོག་པའི་ཆ་མཐོང་བར་བཤད་ཟེར་བ་དང་། ཁ་ཅིག་ཉི་མའི་འོད་ཟེར་ཕོག་པས་མཐོང་ན་བཅོ་ལྔའི་མཚན་ཕྱེད་ན་ཉི་མར་རི་རབ་ཀྱི་བྱང་དྲང་ཐད་ནས་ཡོད་པ་མིན་པར་འགྱུར་པ་དང་། སྐར་མ་ཉིན་བར་མཐོང་བར་གསལ་བ་སོགས་ཀྱིས་གནོད་པས། ཟླ་བའི་ཁ་ཁྱེར་གྱི་གྲིབ་མ་ཕོག་པའི་ཆ་དེ་མཐོང་ལ། ཉི་མ་དང་ཉེ་རུ་སོང་ནས་གྲིབ་མ་དེ་ཇེ་ཆུང་དུ་འགྲིབ་པས་གནམ་གང་ལ་ཉི་མའི་འོད་ཟེར་རྫོགས་པར་བབས་པས་མི་མཐོང་བ་ཡིན་ནོ་ཞེས་འདོད་པ་དང་། ཁ་ཅིག་དེ་གཉིས་ཀ་ལ་ཉི་མས་རྒྱུ་སྐར་གྱི་འཁོར་ལོའི་ཕྱེད་ལས་ལྷག་པ་མི་མཐོང་བའི་རིགས་པས་གནོད་པས་མེ་ལོང་གི་སྟེང་དུ་ཉི་བུའི་རས་མ་བཅུ་དྲུག་རིམ་གྱིས་བསྒྲིགས་ནས་བཞག་པ་བཞིན་དུ་སའི་རྡུལ་ལྟ་བུའི་རྡུལ་གྱིས་སྒྲིབ་པ་ཆོས་ཉིད་ཀྱི་རིགས་པ་མ་གཏོགས་རྒྱུ་མཚན་མེད་ཅེས་ཟེར་བ་ཡང་། དེ་ཐམས་ཅད་ཀྱི་ནང་གི་རྒྱུ་མཚན་ཅུང་ཟད་ཀྱང་མ་འབྱོར་པས། ཁོ་བོ་ནི་འདི་ལྟར་སེམས་ཏེ། སྤྱིར་སྣང་བ་ཐམས་ཅད་ནང་གི་རྩ་རླུང་དང་དེས་སད་པའི་བག་ཆགས་ཀྱི་དབང་གིས་ཡིན་ལ། ཁྱད་པར་ཟླ་བའི་འཆར་ནུབ་ལྟ་བུ་ནི་འགྲོ་བ་ཀུན་ལ་མཚུངས་པར་མེད་དེ།
ལྷ་ཕལ་ཆེར་ལ་ཉི་ཟླ་མི་སྣང་ཞིང་སྣང་བ་རྣམས་ལའང་ཟླ་བའི་འཕེལ་འགྲིབ་མེད་པས་མི་དང་དུད་འགྲོའི་སྒོས་ཆོས་ཡིན། མི་ཡང་འཛམ་གླིང་ཆེན་པོ་ལས་ཀྱི་ས་པའི་ཡིན་གྱི། ནང་གི་གླིང་དྲུག་གི་མི་ལ་ཉི་ཟླའི་འཆར་ནུབ་མེད་པར་བཤད་དོ། ། དེ་ནས་ལས་ཀྱི་ས་པའི་ཁམས་དྲུག་ལྡན་ལ་ཟླ་བ་འཕེལ་འགྲིབ་ཏུ་སྣང་བ་ནི་རླུང་ལ་སྦྱར་ན་གཡས་གཡོན་གྱི་འཕོ་རླུང་གི་སྟེང་ནས་ཡེ་ཤེས་ཀྱི་རླུང་ཞག་རེ་ལ་དྲུག་བརྒྱ་དོན་ལྔ་རེ་ཆད་པའི་སྟེང་ནས་ཟླ་བའི་བུ་ལོན་ལ་ཡེ་ཤེས་རེ་བཞི་ཆ་དེའི་རེ་ལས་མེད་ཀྱང་ཉི་མའི་བུ་ལོན་ལ་སོ་གཉིས་ཆ་ཡོད་པར་བཤད་ལ། ནང་གི་ཉི་མ་ནི་གཡས་འཕོ་དང་། གཡོན་འཕོ་ནི་ཟླ་བ་ཡིན་པས་དེ་གཉིས་ཀྱི་མྱུར་བུལ་གྱི་ཁྱད་ཀྱིས་ཕྱི་རུ་ཡང་དེ་ལྟར་བྱུང་བ་ཡིན་ནོ། ། དེ་ལས་ཀྱང་ནང་གི་དཀར་ཆའི་འཕེལ་འགྲིབ་ཀྱི་དབང་གིས་ཡིན་ཏེ། ནང་གི་ཟླ་བ་ནི་དཀར་ཆ་དང་དམར་ཆ་འདི་ཉི་མ་ཡིན་པར་ཀུན་ལ་གྲགས་ཤིང་། ཕྱིའི་ཉི་མའི་ཉེ་རིང་གི་དབང་གིས་ཟླ་བ་ལ་འཕེལ་འགྲིབ་འབྱུང་བ་འདི་ཡང་ནང་གི་ཉི་མས་ཟླ་བ་ཉམས་པར་བྱས་པ་ཡིན་ལ། དེའི་ཚུལ་ནི་སྒྲུབ་ལེའི་བརྒྱ་ཉེར་ལྔ་པར་བཤད་པ་བཞིན་དུ་ལུས་ཀྱི་གཡོན་ཕྱོགས་ཀྱི་གནས་བཅོ་ལྔ་ལ་ཐིག་ལེ་མས་རིམ་གྱིས་ཡར་འགྲོ་བ་དང་།
གཡས་ཀྱི་གནས་བཅོ་ལྔ་ལ་ཡས་རིམ་གྱིས་མར་འགྲོ་བར་གཞུང་གཞན་ནས་ཀྱང་བཤད་ལ། དེ་ཡང་འཇམ་དཔལ་ཞལ་ལུང་སོགས་ནས་ཚུལ་གཞན་དུ་བཤད་ཀྱང་འདིར་རྐང་པའི་སོར་ཚིགས་གསུམ། ལོང་བུ། པུས་མོ། དཔྱིའི་ཚིགས་གསུམ། ལག་པའི་སོར་ཚིགས་གསུམ། མཁྲིག་མ། དཔུང་པ། ཕྲག་པའི་ཚིགས་གསུམ། སྙིང་ག
མགྲིན་པ། དཔྲལ་བའི་ཚིགས་རྣམས་ནི་གནས་བཅོ་ལྔ་སྟེ། དེ་ཡང་ཡར་ངོའི་ཚེས་གཅིག་ལ་རྐང་པ་གཡོན་པའི་ཚིགས་ཐ་མ། ཚེས་གཉིས་ལ་ཚིགས་བར་མ་སོགས་རིམ་གྱིས་སྦྱར་ནས་ཚེས་བཅོ་ལྔ་ལ་དཔྲལ་བར་སླེབས་ནས་ཉ་གང་བའི་མཐར་ཆ་བཅུ་དྲུག་པ་ལ་གཙུག་ཏོར་དུ་འགྲོ་ཞིང་བཅུ་དྲུག་པ་རྫོགས་པ་ན་གཙུག་ཏོར་ནས་འོངས་ནས་མར་ངོའི་ཚེས་གཅིག་ལ་དཔྲལ་བ་གཉིས་ལ་མགྲིན་པ་སོགས་སྔར་གྱི་ལུགས་ལྡོག་གཡས་ལ་འོངས་ནས་ཚེས་བཅོ་ལྔ་ལ་རྐང་པ་གཡས་ཀྱི་ཚིགས་ཐ་མར་སླེབས་ནས་གནམ་སྟོང་རྫོགས་པའི་མཐར་ཆ་བཅུ་དྲུག་པ་ལ་སེན་མོའི་རྩེའི་བར་དུ་འགྲོ་ཞེས་གསུངས་པ་འདིའི་སྟེང་ནས་ལེགས་པར་ཤེས་དགོས་སོ། ། དེ་ཡང་འདི་ལྟར། གནས་དེ་དང་དེར་འགྲོ་ཞེས་པས་ཐིག་ལེ་རིལ་བུ་ལྟ་བུ་ཞིག་གནས་གཉིས་པར་འཕོས་པ་ན། དང་པོའི་གནས་སུ་གཏན་མེད་དུ་སོང་བ་ལྟ་བུ་ནི་འོང་དོན་མེད་དེ། དེ་ལྟ་ན་ཡར་ངོ་ལ་འཕེལ་བ་དང་། མར་ངོ་ལ་འགྲིབ་པའི་ཁྱད་པར་མི་འཐད་པའི་ཕྱིར་རོ། ། དེས་ན་ཡར་ངོའི་ཚེས་གཅིག་ལ་རྐང་སོར་གྱི་ཚིགས་ཐ་མར་ཚེས་གཅིག་གི་ཟླ་བའི་ཆ་ཙམ་སྐྱ་ཁྱུག་པ་ཞིག་ཤར་བ་དེ།
ཚེས་གཉིས་ལ་གནས་དེ་དང་ཚིགས་བར་པ་གཉིས་ཀར་དུ་ཚེས་གཉིས་ཀྱི་ཟླ་བའི་དཀར་ཆ་ཙམ་རེ་ཤར། ཚེས་གསུམ་ལ་དེ་གཉིས་དང་རྩ་བའི་ཚིགས་གསུམ་ཆར་དུ་ཚེས་གསུམ་གྱི་དཀར་ཆ་ཙམ་དུ་འགྱུར་བ་ནས་བཟུང་སྟེ། ཚེས་བཅོ་ལྔ་ལ་དཔྲལ་བའི་བར་གྱི་གནས་བཅོ་ལྔ་པོ་ཐམས་ཅད་དུ་ཉ་གང་བའི་ཚུལ་གྱིས་རྫོགས་ཤིང་། ཟླ་བ་ཕྱེད་པོ་དེའི་བར་དུ་གཡོན་ཕྱོགས་ཀྱི་དཀར་ཆ་རྣམས་རིམ་གྱིས་འགྲིབ་ཤིང་། གཡས་ཕྱོགས་དམར་ཆ་ཁོ་ནས་གང་ནས་དཀར་ཆ་མི་མངོན་པར་གྱུར་པ་ཡིན་ནོ། ། དེ་ནས་ཆ་བཅུ་དྲུག་པ་རྫོགས་པའི་མཐར་དཀར་ཆ་གཡས་ཀྱི་ཕྱོགས་ལ་བབས་བར་བརྩམས་པ་ན། དཔྲལ་བར་དཀར་ཆའི་ཆ་ཅུང་ཟད་ཉམས་པ་དང་དུས་མཉམ་དུ་རྐང་པ་གཡོན་གྱི་ཚིགས་འཕྲེང་ཐ་མའི་ཆ་ནས་ཀྱང་ཅུང་ཟད་ཉམས་ཏེ། ཚེས་བཅུ་དྲུག་གི་ཟླ་བ་བཞིན་དུ་གྱུར། དེ་བཞིན་དུ་གཡས་ཕྱོགས་ཀྱི་དཀར་ཆ་མར་བབས་རིམ་གྱིས་ཆུང་དུ་འགྱུར་བ་བཞིན་དུ་གཡོན་གྱི་དཀར་ཆ་ཡར་འཛེགས་རིམ་གྱིས་ཇེ་ཆུང་དུ་གྱུར་ཏེ། གནམ་གང་ལ་ལུས་ཀྱི་ཕྱོགས་གཉིས་པའི་དཀར་ཆ་རྣམས་དམར་ཆས་ནོན་ནས་མི་སྣང་བར་འགྱུར་ཏེ།
ཉི་མ་ཁོ་ན་འབྱུང་ལ་འདིའི་མཐར་དམར་ཆ་ལ་དང་། སྔ་མའི་མཐར་དཀར་ཆ་ལ་ནང་གི་སྒྲ་གཅན་དབུ་མ་ལ་འཇུག་པའི་སྐབས་ཁྱད་པར་བ་ཞིག་ཡོང་བ་ཡིན་པར་སེམས་སོ། ། དེ་ལྟ་ན་གནམ་གང་ལ་གནས་ཐམས་ཅད་དམར་ཆས་གང་བ་བཞིན་དུ་བཅོ་ལྔ་ལ་དཀར་ཆས་གང་བར་རིགས་མོད། བཅོ་ལྔ་ལུས་ཀྱི་གཡས་ཕྱོགས་མཐའ་དག་དམར་པོ་མི་འཐད་དོ་ཞེ་ན། དེ་ཉིད་ཀྱིས་ཚེས་བཅོ་ལྔའི་ནུབ་མོ་གླིང་བཞིའི་ཕྱེད་ཉི་མས་ཁྱབ་ཅིང་ཟླ་བ་མཐོང་བ་ཡིན་ལ། གནམ་གང་གི་ཉིན་ཞག་ལ་ནི་གླིང་བཞི་མཐའ་དག་ན་ཟླ་བ་མི་སྣང་བར་འགྲུབ་པ་ཡིན་པས། ནང་གི་ཉི་ཟླའི་འཆར་ནུབ་ཀྱི་དབང་གིས་ཕྱི་རོལ་གྱི་ཉི་ཟླའི་འཆར་ནུབ་དང་འཕེལ་འགྲིབ་འགྲུབ་པ་ཡིན་ཏེ། སྔོན་ཆད་གངས་རིའི་ཁྲོད་དུ་མངོན་དུ་མ་གྱུར་པའི་ཕྱི་ནང་གི་རྡོ་རྗེ་ཉི་ཟླའི་རྣམ་པར་བཞག་པ་འདི་ལྷ་དང་བླ་མ་ལ་གསོལ་བ་བཏབ་པས། ལེགས་པར་རྙེད་པ་ནི་སྐལ་བ་བཟང་ཞེས་གཏམ་དུ་བརྗོད་པར་བྱའོ། ། འདིས་མཚོན་ནས་ལས་མཐུན་སྣང་དུ་བསགས་པས་བག་ཆགས་མཐུན་ཞིང་དེའི་དབང་གིས་ནང་གི་རླུང་དང་བྱང་སེམས་ཀྱི་གནས་ཚུལ་མཐུན་པ་དག་ལ་ཕྱི་རོལ་གྱི་སྣང་བ་མཐུན་པར་འཆར་པ་ཡིན་ནོ་ཞེས་ཡིད་ཆེས་པར་བྱ་སྟེ།
རྒྱས་པར་སྤྲོས་པས་ཆོག་གོ ། དེ་ནི་རྡོ་རྗེ་ཉི་མའི་ཆོས་བཅུ་གཉིས་ཀྱི་འཕེལ་འགྲིབ་དང་ས་བོན་གྱི་ཡི་གེ་ཅུང་ཟད་བརྗོད་ན། ཟླ་བའི་ཆོས་དེ་ཉིད་བཅུ་དྲུག་ཟླ་བ་རེ་རེ་ལ་སྦྱར་དགོས་པ་བཞིན་དུ་ཉི་མའི་ཆོས་བདེན་དོན་རྣམ་པ་བཅུ་གཉིས་ལོ་རེ་ལ་གཙོ་བོར་སྦྱར་དགོས་པས། ལོ་གཅིག་ལ་ཁྱིམ་མམ་དུས་སྦྱོར་བཅུ་གཉིས། དེ་རེ་རེ་ལ་ཞག་སུམ་ཅུ་སུམ་ཅུ་བསྡོམས་པས་ཞག་སུམ་བརྒྱ་དྲུག་ཅུ། དེ་ཡང་བསྡུ་ན་བྱང་བགྲོད་དང་ལྷོ་བགྲོད་ཀྱི་བགྲོད་པ་གཉིས་སུ་འདུས་ཏེ། བགྲོད་པ་རེ་ལ་ཁྱིམ་དྲུག་རེ་དང་ཞག་བརྒྱ་དང་བརྒྱད་ཅུ་རེ་ཡོད་པས་སོ། ། དེ་ཡང་ཁྱིམ་གྱི་རྣམ་གཞག་རྒྱས་པ་ཞིག་འོག་ཏུ་འཆད་དགོས་པས། འདིར་སྐབས་སུ་བབ་པ་ཙམ་བརྗོད་ན། ཀར་སེང་བུ་མོ་གསུམ།
སྲང་སྡིག་གཞུ་གསུམ་པོ་ལྷོ་བགྲོད་ཀྱི་ཁྱིམ་ཡིན་ཏེ། དབྱར་ཉི་ལོག་ནས་དགུན་ཉི་ལྡོག་ལྡོག་གི་བར་གྱི་ཁྱིམ་ཡིན་པས་སོ། ། ཆུ་སྲིན་བུམ་པ་ཉ་གསུམ། ལུག་གླང་འཁྲིག་གསུམ་རྣམས་བྱང་བགྲོད་ཀྱི་ཁྱིམ་ཡིན་ཏེ། དགུན་ཉི་ལོག་ནས་དབྱར་ཉི་ལྡོག་ལྡོག་གི་བར་ཡིན་པས་སོ། ། དེ་ཡང་ད་ལྟ་དུས་སྦྱོར་གྱི་རྩིས་དང་ཉི་མ་ལྡོག་མཚམས་མ་མཐུན་པ་འབྱུང་བ་ནི། གཞུང་ནས་བཤད་པ་ཀཻ་ལཱ་ཤའི་དབང་དུ་བྱས་ལ། འདིར་བོད་ཀྱི་ཉི་མ་ལྡོག་མཚམས་མ་མཐུན་པ་ཡིན་ལ། ཞིབ་པར་ན་འཛམ་གླིང་ལ་ཡུལ་དུམ་བུ་དྲུག་དང་དེ་རྣམས་ལ་ཉིན་མཚན་འཕེལ་འགྲིབ་ཀྱི་ཡུན་ཚད་བྱང་ནས་རིམ་པ་བཞིན་དུ་ལྔ་ཆ་དང་། དྲུག་ཆ་དང་བདུན་ཆ་དང་བརྒྱད་ཆ་དང་དགུ་ཆ་དང་བཅུ་ཆར་བཤད་པའི་ཁྱད་པར་ཡིན་ལ།
དུམ་བུ་དྲུག་ནི། གངས་ལྡན་ཆེན་པོ་དང་། ཤུམྦྷ་ལའམ། ཀཻ་ལཱ་ཤ་དང་། རྒྱ་ནག་དང་། ལི་ཡུལ་དང་། བོད་དང་། འཕགས་ཡུལ་རྣམས་སོ། ། དེ་ལྟར་ལྷོ་བགྲོད་དྲུག་ལ་གསལ་བྱེད་ཀ་ཙ་ཊ་པ་ཏ་ས་རྣམས་ཀྱི་སྡེ་པ་རེ་རེ་བཞིན་ལྔ་པ་ནས་བགྲངས་པའི་ཡི་གེ་རེ་རེ་ལ་དབྱངས་ཨ་ཨི་རྀ་ཨུ་ལྀ་ཨཾ་སྟེ་དྲུག་དྲུག་སྦྱར། དེ་ཡང་གསལ་བྱེད་རེ་རེ་པ་ལ་དབྱངས་ཐུང་ངུ་ཞུགས་པ་སྟེ།
དཔེར་ན། ད་དི་དྀར་ངུ་བླྀ་ངཾ་ཞེས་སོགས་སྡེ་པ་རེ་རེའི་སུམ་ཅུ་སུམ་ཅུས་ཟླ་རེ་སྤྱོད་ལ། བྱང་བགྲོད་དྲུག་ལ། དབྱངས་ཐིག་ལེ་ཅན་གྱི་ཚབ་ཏུ་ཚེག་དྲག་ཅན་བཅུག་ལ། དབྱངས་རིང་པོར་བྱས་པ་སྔ་མ་ལས་ལྡོག་ནས་སྡུད་རིམ་བཞིན་དང་། གསལ་བྱེད་ཀྱང་ས་སྡེ་ནས་མགོ་བོ་བཙུགས་ཤིང་། རེ་རེའི་ཡང་དང་པོ་ནས་སྡུད་རིམ་དུ་བྱས་པའི་གསལ་བྱེད་ཉིས་བརྩེགས་བྱ་སྟེ། དཔེར་ན། སྶཱཾཿསྶྀལཱཿསྶཱུཿསྶཱྀཿསྶཱིཿསྶཱཿཞེས་སོགས་སྦྱར་བའི་སུམ་ཅུ་པ་དྲུག་གིས་ཟླ་བ་དྲུག་གི་ཞག་རེ་ལ་སྤྱོད་པ་ཡིན་ཏེ། མདོར་ན་ལྷོ་བགྲོད་ལ་དབྱངས་གསལ་ཐམས་ཅད་སྤྲོ་རིམ་དང་།
བྱང་བགྲོད་ལ་སྡུད་རིམ་དུ་སྦྱར་བའོ། ། དེའི་རྒྱུ་མཚན་ཡང་སྤྱིར་ཉིན་མཚན་གཉིས་ཀྱི་མཚན་མོ་ཟླ་བའམ་ཐབས་ཀྱི་ཆོས་དང་། ཉིན་མོ་ཉི་མའམ་ཤེས་རབ་ཀྱི་ཆོས་ཡིན་ལ། ལྷོ་བགྲོད་ལ་མཚན་མོ་འཕེལ་ཞིང་། བྱང་བགྲོད་ལ་ཉིན་མོ་འཕེལ་བའི་ཕྱིར་དང་། ཟླ་བའི་ཆོས་ལ་སྤྲོ་རིམ་དང་ཉི་མའི་ཆོས་ལ་སྡུད་རིམ་དུ་འབྱུང་བའི་ངེས་པ་ཡིན་ཕྱིར་དང་། གསལ་བྱེད་ཀྱང་རེ་རེ་ལ་ཟླ་བ་དང་། ཉིས་བརྩེགས་ཉི་མ་ཡིན་ཞིང་དབྱངས་ཀྱང་ཐུང་ངུ་ཟླ་བ་དང་རིང་པོ་ཉི་མ་ཡིན་ཞིང་། ཞར་ལ་ཤིན་ཏུ་རིང་པོ་གསུམ་ཡུན་ཅན་ལྟ་བུ་རྣམས་སྒྲ་གཅན་ཡིན། སྤྱིར་དབྱངས་ཟླ་བ་དང་གསལ་བྱེད་ཉི་མ་ཡིན་པ་སོགས་ངེས་པས་གསལ་བྱེད་གཅིག་ལ་དབྱངས་ཐུང་ངུ་ཞུགས་པ་ཟླ་ཉི་སྦྱར་བ་ཡིན་ཀྱང་དབྱངས་ཐུང་རིང་ལ་བལྟོས་པའི་ཆ་ནས་ཟླ་བ་རྐྱང་པ།
གསལ་བྱེད་ཉིས་བརྩེགས་ལ་དབྱངས་རིང་པོ་ཞུགས་པ་ཉི་མ་རྐྱང་པ་དེས་མཚོན་ནས་གཞན་ལའང་སྦྱར་བར་བཤད་དོ། ། དེ་ལྟར་ས་བོན་ནམ་ཡི་གེ་རྣམས་ཚེས་དེ་དག་ལ་འཆར་ཞིང་ས་བོན་བྱེད་ཅེས་པའང་འོག་དབྱངས་འཆར་ནས་འབྱུང་བ་བཞིན་དུ་ཚེས་དེ་དག་གི་དུས་ཀྱི་ནང་གི་རླུང་རྣམས་དེ་ལྟར་འཆར་བར་བཤད་པ་བཞིན་དུ་ནང་གི་རླུང་གི་བྱེད་ལས་ཕྱི་རུ་སྤྱིར་དུས་སྦྱོར་ཆེ་ཆུང་འཆར་ཞིང་ཁྱད་པར་ཁྱིམ་རྣམས་ཀྱི་ཚེས་ཀྱི་ཡི་གེ་འཆར་བས། གཙོ་བོར་གཞན་ཡི་གེ་དང་ཕྱི་ནང་སྦྱར་བའི་ཕྱི་ནང་གཞན་གསུམ་གྱི་རྣམ་གཞག་ཡིན་ལ། འདིར་ཟླ་ཉི་སྒྲ་གཅན་གསུམ་པོ་ཐུང་རིང་ཤིན་ཏུ་རིང་པོར་བཤད་པ་ལ། བུ་སྟོན་རིན་པོ་ཆེས། འདི་རྣམས་ཀྱི་ནོར་གྱི་ཆ་རྣམས་ལྡོག་ནས་གནས་ཀྱང་། བུ་ལོན་གྱི་དབང་གིས་ཡིན་ཏེ་ཞག་རེའི་ཡེ་ཤེས་ཆའི་དྲུག་ཅུ་རྩ་བཞི་ཆ་དང་། སོ་གཉིས་ཆ་དང་། བཅུ་དྲུག་ཆ་རིམ་པ་བཞིན་གྱི་བུ་ལོན་དུ་ཡོད་པས་སོ། ། ཞེས་གསུངས་ནས་དེའི་རྒྱུ་མཚན་མ་བཤད་ཀྱང་།
དེའི་རྒྱུ་མཚན་ནི། གཡོན་དང་གཡས་དང་མཉམ་རྒྱུའི་རླུང་གསུམ་རྒྱུ་བ་དལ་མྱུར་དང་ཤིན་ཏུ་མྱུར་པས་ཡིན་ནོ། ། དེ་ལྟར་ན་ཕྱིའི་དུས་སྦྱོར་དང་ནང་གི་དུས་སྦྱོར་ཐམས་ཅད་གཙོ་བོར་ཁམས་དྲུག་དང་ཡི་གེའི་ནང་ནས་གསལ་བྱེད་གཙོ་ཆེ་བས་སྟོང་པ་ཡིག་དྲུག་གཙོ་ཆེ་ཞིང་། སྔ་མ་རྡོ་རྗེ་ཟླ་བའི་ཆོས་ནི་ཕུང་པོ་དང་དབྱངས་གཙོ་ཆེ་བས་སྟོང་ཆེན་ཡིག་ལྔ་གཙོ་བོར་གྱུར་བ་ཡིན་མོད་ཀྱི་སྔ་མ་ལ་བཅུ་དྲུག་ཆ་ཡོད་པས་གཉིས་ཀ་སྦྱོར་བ་བཞིན་དུ་འདི་ལའང་དབྱངས་དང་ཕུང་པོའི་ཆོས་ཀྱང་ཡོད་པས་གཉིས་ཀ་སྦྱར་བར་ཤེས་པར་བྱའོ། ། དེ་ལྟར་ན་འདི་གཉིས་ཀྱང་སྟོང་ཆེན་ཡིག་ལྔ་དང་ཐིག་ལེ་ཡིག་དྲུག་གིས་ཁྱབ་བྱ་ལས་མ་འདས་སོ། ། དེ་གཉིས་ཀ་ལ་སྦྱར་དུ་རུང་བའི་ཞག་རེའི་ཆུ་ཚོད་དྲུག་ཅུ་ལ་ནི་ཧ་ཡ་ར་ཝ་ལ་ལྔ་ལ་དབྱངས་སྔར་གྱི་བཅུ་གཉིས་པོ་སྤྲོ་རིམ་དང་། སྡུད་རིམ་དུ་སྦྱར་ནས་མཚན་མོ་འཕེལ་བ་ལ་དབྱངས་ཐུང་ངུ་སྤྲོ་རིམ་སྦྱར་བ་སུམ་ཅུ། ཉི་མ་ཕྱེད་ནས་མཚན་ཕྱེད་ཀྱི་བར་གྱི་ཆུ་ཚོད་སུམ་ཅུ་ལ་སྤྱོད་ཅིང་། ནམ་ཕྱེད་ནས་ཉིན་ཕྱེད་ཀྱི་བར་ལ་ཡང་དེ་ཉིད་བསྐྱར་ནས་སྤྱོད་ལ། ཉིན་མོ་འཕེལ་པ་ལ་དབྱངས་རིང་པོ་སྡུད་རིམ་གྱི་མཚན་ཕྱེད་ནས་ཉིན་ཕྱེད་ཀྱི་བར་ལ་སྤྱོད་ཅིང་།
དེ་བཞིན་དུ་བསྐྱར་ནས་སྤྱོད་དེ། འོ་ན་ཞག་རེ་ལ་ཉིན་མཚན་གྱི་ཆོས་དང་ཟླ་ཉི་དང་ཐབས་ཤེས་མ་ཚང་བར་མི་འགྱུར་རམ་ཞེ་ན། ཐུང་ངུ་ཐབས་ཀྱི་ཆ་ཡང་ལུས་ཀྱི་སྒོ་ནས་ཡིན་གྱི་བསམ་པའི་ཆ་ནས་ཤེས་རབ་ཡིན་ལ། རིང་པོ་དེ་ལས་ལྡོག་པས་སོ། ། དེ་ལྟར་ན་ཞག་རེ་ལ་ཡང་ཉི་ཟླ་དབྱངས་གསལ་ཐབས་ཤེས་སྦྱར་བས་གཞིའི་རྡོ་རྗེ་ཟླ་ཉི་ལེགས་པར་གནས་པ་ཡིན་ལ། ཉི་ཟླའི་འཆར་ནུབ་དང་འཕེལ་འགྲིབ་ཕྱི་ནང་དུ་འབྱུང་བའི་ཕྲ་རགས་འདི་ཐམས་ཅད་ཀྱང་རྡོ་རྗེ་རྣལ་འབྱོར་གྱི་རླུང་སེམས་ཀྱི་འཕོ་འགྱུར་མཐའ་དག་བཅོམ་པ་ན། སྒྲིབ་བྲལ་གྱི་རྡོ་རྗེ་ཉི་ཟླ་དང་ཨེ་ཝཾ་དང་རྣམ་བཅུ་དབང་ལྡན་མངོན་དུ་འགྱུར་བར་ཤེས་པར་བྱའོ། ། གཉིས་པ་ནི། དབྱངས་གསལ་གྱི་ཁམས་དང་འབྱུང་སའི་གནས་རྣམས་གང་ཞེ་ན། འདིར་ཚིགས་བཅད་དགུ་པ་དང་།
སྒྲུབ་ལེའི་སྔགས་བཟླས་པའི་རྣམ་གཞག་གི་སྐབས་དང་། ཡེ་ལེའི་ཚིགས་བཅད་དྲུག་པ་སོགས་ཀྱིས་གསུངས་པའི་དོན་བསྡུ་ན། དབྱངས་ཀྱི་ཨ་ཡིག་གིས་དེ་རང་གི་རིང་པོ་དང་ཡོན་ཏན་དང་འཕེལ་བ་དང་ཡ་ཎར་བསྒྱུར་བ་ཐམས་ཅད་མཚོན་པར་བྱེད་པས་འབྱུང་སའི་གནས་དང་ཁམས་རྣམས་གཅིག་སྟེ། དཔེར་ན། ཨ་དང་དེའི་རིང་པོ་ཨཱ་དང་ཡོན་ཏན་ཨ་ཨེ་ཨར་ཨོ་ཨལ་གྱི་ནང་ཚན་གྱི་ཨ་དང་། འཕེལ་བ་ཨཱ་ཨཻ་ཨཱར་ཨཽ་ཨཱལ་གྱི་ནང་ཚན་གྱི་ཨཱ་དང་། ཡ་ཎར་བསྒྱུར་བ་ཧ་ཡ་ར་ཝ་ལའི་ནང་ཚན་གྱི་ཧ་རིང་ཐུང་རྣམས་གཅིག་པའོ། ། དེ་བཞིན་དུ་ཨས་ཀྱང་ཨཱི་དང་ཨེ་དང་ཨཻ་དང་ཡ་རིང་ཐུང་སོགས་སོ། ། དེ་བཞིན་དུ་ཨུ་ཏ་ཀྱི་སྡེ་དང་བཅས་པའོ། ། ཞེས་བཤད་པས།
ཀུ་ཞེས་པས་ཀ་སྡེ་དང་། ཙུ་ཞེས་པས་ཙ་སྡེ་སྡུད་པ་སོགས་ཡིན་ལ། ས་སྡེ་སོ་སོར་ཕྲལ་ནས་སྦྱོར་དགོས་པས། བསྡོམས་ཚིག་ཏུ་བརྗོད་ན། ཨ་ཀུ་ཧ་ཟླ་མགྲིན་པ་ལས། ། ཨི་ཙུ་ཡ་ཤ་རྐན་ལས་འབྱུང་། ། རྀ་ཊུ་ད་ཥ་སྤྱི་བོ་ལས། ། ཨུ་པུ་ཝ་བ་མཆུ་ལས་འབྱུང་། ། ལ་ཏུ་ལ་ས་སོ་ལས་ཏེ། ། རྗེས་སུ་སྣ་ལྡན་སྣ་ལས་ཀྱང་། །
ཞེས་པར་འབུལ། འདི་ལ་ནི་ཡ་ཎར་བསྒྱུར་བ་རྣམས་བྱང་ཨ་ཡིག་སོགས་ལས་ཟུར་དུ་བྱས་པའོ། ། རྗེས་སུ་སྣ་ལྡན་ནི་སྡེ་པའི་ལྔ་པ་རྣམས་དང་ཀླད་ཀོར་གྱི་མིང་ཡིན་ལ། ཚེག་དྲག་ནི་ཀ་དང་ཁའི་སྟེང་དུ་བཞག་པ་ནི། ཐཀ་ཞེས་པ་ལྕེ་རྩ་ཅན་དུ་གྲགས་ལ། པ་དང་ཕའི་སྟེང་དུ་བཞག་པ་ནི། ཞེས་པ་མཆུ་ཅན་དུ་གྲགས་པ་སྟེ། དེ་གཉིས་གང་ནས་འབྱུང་ནི་བཤད་ཟིན་ལ། ཚེག་དྲག་ཅན་གཞན་རྣམས་ནི་གྲོགས་ཀྱི་དབང་གིས་ར་དང་ས་གང་རུང་དུ་འདུས་པ་ཡིན། དེ་དག་གི་ཁམས་ནི།
མགྲིན་པ་དང་། རྐན་དང་། སྤྱི་བོ་དང་། མཆུ་དང་། སོ་ལས་འབྱུང་བ་རྣམས་རིམ་པ་བཞིན་དུ་ནམ་མཁའ་རླུང་མེ་ཆུ་སའི་ཁམས་ཡིན་ལ། སྤྱིར་ས་སྡེ་ཟུར་དུ་བགྲང་ན་ཡེ་ཤེས་ཀྱི་ཁམས་དང་དབྱངས་གསལ་གྱི་ཧ་སོགས་ལྔ་ཡང་ཡེ་ཤེས་ཀྱི་ཁམས་སུ་བཤད་ལ། གནས་ཀྱི་རྩ་བ་ནི། མགྲིན་འབྱུང་སོགས་སྡེ་ལྔ་པོ་རིམ་པ་བཞིན་དུ། གཙུག་ཏོར། སྙིང་ག
མགྲིན་པ། དཔྲལ་བ། ལྟེ་བ་རྣམས་ཀྱི་འཁོར་ལོ་རྣམས་ཡིན་པར་གསུངས་ཏེ། བཟླས་པ་བྱེད་པའི་ཚེ་སྐྱེ་གནས་དང་ཁམས་ཀྱི་སྟེང་ནས་རང་གི་མིང་ཡིག་དང་པོ་དང་དགྲ་གྲོགས་ཕལ་གསུམ་བརྩི་བར་བྱ་ལ། བསྒོམ་པའི་ཚེ་འཁོར་ལོ་དེ་རྣམས་སུ་སྐྱེ་རིམ་གྱི་ཕུང་པོ་ལྔ་དང་ཁམས་ལྔའི་ལྷག་པའི་ལྷ་གཤེགས་པ་གཤེགས་མ་སོགས་དང་ལྡན་པར་ཁ་དོག་རིམ་པ་བཞིན་ལྗང་ནག་དམར་དཀར་སེར་པ་དང་། ཁམས་དྲུག་པ་བྱེད་ན་སྔོན་པོ་གསང་གནས་ཀྱི་འཁོར་ལོ་བསྒོམ་པར་བྱ་ལ། དེ་ལྟར་གནས་དང་ཡི་གེ་ཁམས་མ་འཁྲུགས་པར་འོག་གི་ཡན་ལག་དྲུག་ཀྱང་འགོད་དགོས་པར་འདིར་གསུངས་པས། གང་དག་ཡན་ལག་དྲུག་དགོད་འོག་མ་མི་འདོད་པ་མི་རིགས་སོ། ། འདི་དག་གི་རྣམ་གཞག་རྒྱས་པར་སྒྲ་ཀ་ལཱ་པའི་སྤྱི་དོན་ཆེན་མོར་བཤད་ཟིན་ཅིང་། ཐུན་མོང་མ་ཡིན་པ་རྣམས་འོག་དབྱངས་འཆར་དང་བཅས་པའི་སྐབས་སུ་བཤད་པར་བྱའོ། །
ད་ནི་གཉིས་པ། ཀུན་རྫོབ་དྲང་དོན་གྱི་འཇིག་རྟེན་བཤད་པ་ལ་གསུམ། ཆགས་ཟིན་ཇི་ལྟར་འཇིག་ཚུལ། ཞིག་ནས་ཇི་ལྟར་ཆགས་ཚུལ། ཆགས་པ་ཇི་ལྟར་གནས་ཚུལ་ལོ། ། དང་པོ་ནི། སྤྱིར་རྒྱུད་སྡེ་གཞན་རྣམས་སྦྱང་གཞི་སྦྱོར་བ་སོགས་ཀྱི་འཇིག་རྟེན་འཇིག་འབྱུང་གནས་པའི་ཚུལ་ནི། ཆོས་མངོན་པ་དང་བསྟུན་པར་རྣམ་གཞག་རིམ་པ་དང་མན་ངག་སྙེ་མ་སོགས་ནས་བཤད་ལ། འདིར་ནི་མུ་སྟེགས་རྡུལ་ཕྲན་འདོད་པ་རྣམས་རྗེས་སུ་བཟུང་བ་དང་། རྡོ་རྗེ་སློབ་དཔོན་ཐོས་པས་རྒན་པར་བྱེད་པ་ལ་ཉན་ཐོས་ཀྱི་སྡེ་སྣོད་ཤེས་དགོས་ལ།
དེ་ཁྱིམ་པས་རྫོགས་པར་སློབ་ཏུ་མི་རུང་བས་སློབ་དཔོན་གྱི་གཙོ་བོ་དགེ་སློང་རྡོ་རྗེ་འཛིན་པ་ལ་གུས་པ་བསྐྱེད་པའི་ཕྱིར་དུ། བྱེ་བྲག་སྨྲ་བ་འདོད་པ་ལྟར་གྱི་རྡུལ་ཕྲན་ཙམ་ཞིག་འཇིག་འབྱུང་གནས་པའི་རྒྱུར་ཁས་ལེན་པར་ཁམས་ལེ་དང་ཡེ་ལེ་གཉིས་ཀར་དུ་གསུངས་ཤིང་། དེ་ཡང་ཁམས་ལེར་འབྱུང་བའི་རྒྱུ་གཙོ་བོར་གསུངས་ལ། ཡེ་ལེར་ཐོག་མར་འཇིག་པའི་རྒྱུ་གསུངས་པ་དང་བསྟུན་ནས་བཤད་པར་བྱ་བ་ལ། སྤྱིར་སྟོང་པའི་རྡུལ་དུ་གྲགས་པ། ཁམས་རང་རང་གི་ཕྲ་བའི་མཐར་ཐུག་པ་དྲུག་སྟེ། ས་ཆུ་མེ་རླུང་ནམ་མཁའ་ཡེ་ཤེས་ཀྱི་སྟོང་རྡུལ་དྲུག་འདོད་ཀྱང་། འཇིག་བྱེད་ཀྱི་རྡུལ་ནི་རིགས་པ་བཞིའི་སྟེང་ནས་བཤད་ལ། དེ་ཡང་མངོན་པ་དང་འཇིག་བྱེད་མི་མཐུན་ཏེ། མངོན་པ་ནས།
མེ་ཡིས་བདུན་ནོ་ཆུ་ཡིས་གཅིག ། དེ་ལྟར་ཆུ་བདུན་ཐལ་ནས་ཀྱང་། ། མ་ཡིས་བདུན་ནོ་དེ་ནས་ཀྱང་། ། མཇུག་ཏུ་རླུང་གིས་འཇིག་པ་ཡིན། ། ཞེས་འཇིག་བྱེད་མེ་ཆུ་རླུང་གསུམ་དུ་ངེས་པ་དང་། དེ་ཡང་མེས་འཇིག་ང་དྲུག་ལ་ཆུས་འཇིག་བདུན་རྫོགས་པ་དང་། ཀུན་གྱི་མཇུག་ཏུ་རླུང་གིས་འཇིག་ཐེངས་གཅིག་ལས་མི་འབྱུང་བ་དང་། འཇིག་ཆ་ཡང་མེས་འཇིག་ལ་བསམ་གཏན་དང་པོ་མན་དང་། ཆུས་འཇིག་ལ་གཉིས་པ་དང་། རླུང་འཇིག་ལ་གསུམ་པ་མན་འཇིག་གོ །
བཞི་པ་ཡན་ཆད་འཇིག་བྱེད་ཀྱིས་མི་འཇིག་པ་སོགས་བཤད་ཀྱང་འདིར་དག་པའི་འཇིག་རྟེན་ལས་ཀྱིས་མ་བསྐྱེད་པ་རྣམས་མི་འཇིག་པར་མངོན་པ་བཞིན་དུ་བཤད། མ་དག་པ་ལས་ཉོན་གྱིས་བསྐྱེད་པ་མཐའ་དག་འཇིག་བྱར་བཤད་ཅིང་། འཇིག་བྱེད་དང་། འབྱུང་བྱེད་དང་། གནས་བྱེད་མཐའ་དག་རླུང་གི་སྟེང་ནས་འཇོག་ལ། དེ་ཡང་འཇིག་བྱེད་ལ། བརྟན་པའི་དང་། གཡོ་བའི་རླུང་རྡུལ་གཉིས་སུ་བཤད་པའི་དང་པོ་ནི། ནམ་མཁའ་དེ་ཉིད་དུ་མི་མངོན་པར་གནས་པ་དང་། གཉིས་པ་ནི།
རྣམ་པར་ཤེས་པའི་ཆོས་ཅན་ཡིན་པས་ཞིང་གཞན་དུ་འགྲོ་སྟེ་སྔ་མས་སྣོད་འཇིག་འབྱུང་དང་ཕྱི་མས་བཅུད་འཇིག་འབྱུང་གི་རྒྱུ་བྱེད་དོ། ། དེ་གཉིས་ཀྱང་སེམས་ཅན་གྱི་ཐུན་མོང་དང་སོ་སོའི་ལས་ཀྱིས་བསྐྱེད་པ་སྟེ། རྩ་བའི་རྒྱུ་ནི་ལས་ཉོན་ཁོ་ནར་རྣམ་པ་ཀུན་ཏུ་གསུངས་སོ། ། དེ་ཡང་སྤྱིར་ལས་ཀྱི་མཐུ་ལས་ནང་དུ་སྲོག་གི་རླུང་བཅུ་འགྲུབ་པ་བཞིན་དུ་ཕྱི་རོལ་ཡང་རླུང་བཅུས་བྱ་བ་བྱེད་ལ། དེའི་ཚུལ་ནི། ཆགས་པའི་ཚེ་སྲུབ་བྱེད་ཀྱི་རླུང་གིས་ཁམས་ཐམས་ཅད་སྲ་བར་བྱས་ནས་གནས་པ་དེ་སྤྱི་མཐུན་གྱི་ལས་ཟད་པ་ན། སྣོད་འཇིག་བྱེད་ཀྱི་རླུང་རྡུལ་དེས་དང་པོར་སའི་རྡུལ་ལས་ཆུ་སོགས་ཕྱེ་ནས་གསིལ་བུར་གནས་པ་དེ་ཆུ་ལ་ལན་ཚྭ་བཞིན་དུ་འཇུ་བར་བྱེད་ཅིང་། དེ་ལས་ཆུ་རྡུལ་ཕྱེ་བ་དེ་མེ་ཡིས་བསྐེམས་པ་དང་། དེ་ལས་ཕྱེ་བའི་མེ་དེ་རླུང་གིས་གསོད་ཅིང་། རླུང་རྡུལ་དེ་ཉིད་ནམ་མཁའ་ལ་མི་སྣང་བར་གནས་ལ།
འདི་བྱེ་བྲག་པ་རྟག་པར་འདོད་ཀྱང་འདིར་མི་རྟག་པ་དང་། ད་གཟོད་འཇིག་རྟེན་ཆགས་པའི་རྒྱུར་ཁས་ལེན་ནོ། ། དེ་ལྟར་ན་མུ་སྟེགས་ཁ་ཅིག་འོག་ནས་དུས་ཀྱི་མེ་ཞེས་བྱ་བའི་ལྷ་ཞིག་གིས་འོངས་ནས་དེས་འཇིག་རྟེན་ཟ་བར་འདོད་མི་རིགས་སོ་ཞེས་བཀག་ནས། འཇིག་བྱེད་ཀྱི་རླུང་རྡུལ་དེ་ལ་དུས་མེ་ཞེས་འདོགས་ན་ནི་མི་འགོག་པར་གསུངས་སོ། ། གཡོ་བའི་རྡུལ་དེ་ནི་སེམས་དང་ངོ་བོ་གཅིག་པའི་རླུང་ཡིན་པས། དེ་ཉིད་ཞིང་གཞན་དུ་སོང་སྟེ་སེམས་ཅན་རང་རང་གི་ལུས་འགྲུབ་པར་བྱེད་ལ། དེའི་ཚེ་དག་པའི་ཞིང་ཁམས་མི་འཇིག་པའི་ཚུལ་ཡང་དག་པའི་རྡུལ་ཕྲན་སྟོང་གཟུགས་ཀྱི་རང་བཞིན་ས་བཅུ་པོ་རྣམས་ལ་བརྟེན་ནས་གནས་པ་སྟེ། ཇི་སྲིད་སེམས་ཅན་གྱི་ཚོགས་གཉིས་མངོན་དུ་མ་གྱུར་གྱི་བར་དུ་ནམ་མཁའ་ཆོས་སྐུའི་ཚུལ་གྱིས་བཞུགས་པ་དང་། ལས་བཟང་པོ་མངོན་དུ་གྱུར་པ་ན་གཟུགས་སྐུ་སྣང་བར་གསུངས་ཏེ། ཡེ་ལེའི་བརྒྱ་རེ་ལྔ་རེ་དྲུག་པ་རྩ་འགྲེལ་དུ་ཤེས་པར་བྱའོ། །
དེ་ཡང་སྣོད་ཞིག་པའི་རྗེས་སུ་རྣམ་པར་ཤེས་པའི་ཆོས་ཅན་གྱི་རླུང་མ་དག་པའི་ཞིང་གཞན་དུ་འགྲོ་བར་གསུངས་པས། སྣོད་བཅུད་རགས་པའི་ཁམས་རྣམས་མཉམ་དུ་འཇིག་པར་གྲུབ་བོ། ། གཉིས་པ་ནི། སྤྱིར་སྣོད་བཅུད་ཀྱི་འཇིག་རྟེན་སྡུག་བསྔལ་གྱི་བདེན་པས་བསྡུས་པ་འདིའི་དངོས་ཀྱི་རྒྱུ་ནི་སྟོང་པའི་རྡུལ་ཕྲན་དྲུག་པོ་ཡིན་ཏེ། ཡེ་ཤེས་ཁམས་ཀྱི་སྟོང་རྡུལ་ནི། ཆོས་ཉིད་ལ་རྡུལ་དུ་མིང་བཏགས་པ་ཡིན་པས་ཆོས་ཅན་ཐམས་ཅད་ཆོས་ཉིད་ཀྱི་དབང་གིས་འབྱུང་བར་མདོ་སྔགས་གཞན་ནས་འབྱུང་བ་བཞིན་དུ་ཀུན་གྱི་ཐུན་མོང་གི་གཞིའམ་རྒྱུ་ཡིན་ལ། ནམ་མཁའི་ཁམས་ཀྱི་སྟོང་རྡུལ་འདི་ལ་བསྡུས་པ་འདིའི་དངོས་ཀྱི་རྒྱུ་ནི་གཟུགས་ཅན་ཀུན་གྱི་སྒོ་འབྱེད་པའི་ནམ་མཁའ་ལ་བཞག་པ་ཞིག་དང་། སྒྲའི་ཡོན་ཏན་གཅིག་པུ་དང་ལྡན་པའི་ནམ་མཁའ་གཟུགས་མེད་ཁམས་པའི་རྒྱུར་འགྲོ་བ་ཞིག་ཀྱང་ཁས་ལེན་དགོས་པར་དངོས་སུ་མ་བཤད་ཀྱང་རིགས་པས་འགྲུབ་ཅིང་། རླུང་རྡུལ་སོགས་བཞི་པོས་འཇིག་རྟེན་རགས་པ་རྩོམ་ཚུལ་ཁམས་ལེའི་ཚིགས་བཅད་བཞི་པའི་འགྲེལ་པར་འབྱུང་བ་བཞིན་རླུང་རྡུལ་ནམ་མཁའ་ལ་མ་འབྱར་བའི་དབང་གིས་མི་སྣང་བར་གནས་པ་རྣམས་ལས་ཀྱི་ནུས་པས་འདབ་འབྱར་དུ་གྱུར་པས་རླུང་གི་དཀྱིལ་འཁོར་དང་། དེ་དང་མེ་རྡུལ་འབྱར་བ་ཕྲད་ནས་མེ་སྟེ་གློག་དང་།
དེ་དང་ཆུ་རྡུལ་འབྱར་བ་ཕྲད་པས་ཆར་པ་དང་། དེ་དང་ས་རྡུལ་འབྱར་བ་ཕྲད་པས་འཇའ་ཚོན་རྣམས་དང་པོར་འགྲུབ་ལ་དེ་ནས་རིམ་གྱིས་རླུང་རྡུལ་འཕེལ་བ་འཛིན་བྱེད་དང་སྲུབ་བྱེད་དང་དབྱིབས་བྱེད་པའི་རླུང་གསུམ་དུ་གྱུར་པའི་དང་པོས་མི་ལྟུང་བར་ནམ་མཁར་འཛིན། གཉིས་པས་ལན་ཚྭའི་ཆུ་ཉི་མས་གདུངས་པ་བཞིན་དུ་སྲ་བར་བྱེད། གསུམ་པས་སྟོང་པའི་རྡུལ་གྱི་དབུས་སུ་སྣོད་བསྐྱེད་པ་ལ་ཆུ་ལ་ལན་ཚྭ་བཞིན་དུ་དང་། བཅུད་བསྐྱེད་པ་ལ་སྒོ་ངའི་དབུས་སུ་སྒོང་སྐྱེས་ཀྱི་ལུས་དབྱིབས་རིམ་གྱིས་དོད་པ་བཞིན་དུ་སྒྲུབ་པར་བྱེད་པས། སྣོད་ཀྱི་དཀྱིལ་འཁོར་ཆེན་པོ་བཞི་དང་རི་རབ་ལྷུན་པོ་དང་གཞན་རི་བདུན་དང་། གླིང་བདུན་དང་། རྒྱ་མཚོ་བདུན་དང་། རྒྱུ་སྐར་དང་། ཉི་ཟླ་གཟའ་སྐར་དང་།
དྲང་སྲོང་བདུན་གྱི་གནས་ལ་སོགས་པ་གྲུབ་ཅིང་། བཅུད་ཀྱི་ལྷ་ཀླུ་འབྱུང་ངོ་། དུད་འགྲོ་མི་དང་དམྱལ་བ་སོགས་འགྲུབ་པར་བྱེད་དོ། ། འདིར་དུད་འགྲོ་སྐྱེ་གནས་རྣམ་པ་བཞི་ཞེས་པའི་སྐབས་སུ་རྫུས་ཏེ་སྐྱེས་པ་ནི་ལྗོན་པ་ལ་སོགས་པ་སྟེ་སའི་སྐྱེ་གནས་སོ་ཞེས་གསུངས་པ་ལ་བརྟེན་ནས། ཁ་ཅིག་གིས། ལྗོན་ཤིང་དུད་འགྲོའི་སྐྱེ་གནས་སུ་བསྟན་པས་སེམས་ལྡན་ཡིན་ཞེས་ཟེར། ཁ་ཅིག་དེ་གཅེར་བུ་པའི་ལུགས་དང་ཁྱད་མེད་པས་དུས་འཁོར་སྐྱོན་བཅས་སུ་གྲུབ་ཟེར། བུ་སྟོན་རིན་པོ་ཆེ། འདི་རྭ་པས་ཤིང་དུ་བསྒྱུར་ཅིང་ཤིང་གི་སྐད་དོད་ཡོད་མེད་ཀྱི་ལྗོན་པ་རྟ་མགོ་ཅན་ནམ། ལྗོན་པའི་མིང་ཅན་དུད་འགྲོ་མི་གཟུགས་ཅན་ནམ།
ཡང་ན་མདོ་སྡེ་འཛངས་བླུན་ནས་ཤིང་ལ་སྲིན་བུས་ཟོས་པས་ཤིང་ཉེན་སྐད་འདོན་པར་བཤད་པ་ལྟ་བུ་ཉི་ཚེ་བའི་དམྱལ་བ་ཡིན་གསུང་། བླ་མ་དམ་པ་ལྗོན་པ་རྟ་མགོ་ཅན་དུད་འགྲོར་སྡུད་པ་ཡིན་གསུང་ངོ་། ། འདི་ནི་མི་འཐད་དེ། རྒྱ་བོད་གཉིས་ཀའི་སྐད་ལ་ཤིང་དུ་ཡོད་ཀྱང་ཤིང་མ་ཡིན་ཞེས་པར་འདུག་པས་འགྲེལ་པ་འགོག་པར་གསལ་ལ། དེ་ལྟར་བཀག་ན་གནས་སྐབས་མང་པོར་འགྲེལ་པ་འགོག་དགོས་པར་འགྱུར་ཏེ། འོག་ཏུ་ལྷ་མིན་གདེངས་ཅན་འབྱུང་པོའི་སྐྱེ་གནས་ཞེས་པའི་འགྲེལ་པར། འབྱུང་པོའི་སྐྱེ་གནས་ནི་སྔར་བརྗོད་པ་བཞིན་ནོ། ། བརྟན་པའི་སྐྱེ་གནས་ནི་ལྷུན་པོ་དང་ཤིང་ལ་སོགས་པ་སྟེ། དེ་དག་ཐམས་ཅད་སྔགས་ཀྱི་མིང་གིས་མིང་ཅན་དུ་བྱས་པའི་སྔགས་སུ་འགྱུར་རོ་ཞེས་བཤད་པ་དང་། སྒྲུབ་ལེར་དངོས་པོའི་སྐྱེ་བ་རྣམ་པ་བརྒྱད་ཀྱི་སྐབས་སུ་དེ་ལྟར་སའི་སྐྱེ་བ་ནི་ཤིང་ལ་སོགས་པ་བརྟན་པ་རྣམས་སོ། །
ཞེས་པ་རྣམས་ཀྱིས་ཤིང་ཐམས་ཅད་རྟ་མགོ་ཅན་ནམ། དུད་འགྲོའམ། དམྱལ་བར་སྡུད་དགོས་པར་འགྱུར་རོ། ། ཁྱད་པར་འདི་སའི་སྐྱེ་གནས་སུ་བཤད་པ་འདི་དམྱལ་བ་ཡིན་ཞེས་གསུང་བ་ནི་མི་འཐད་པ་ཤིན་ཏུ་ཆེ་སྟེ། སྐྱེ་བ་བརྒྱད་ཀྱི་སྐབས་སུ་ས་ཆུ་མེ་རླུང་གི་བཞི་དང་། ནམ་མཁའི་སྐྱེ་བ་ལ་ཟླ་བའི་སྐྱེ་བ་ཀླུ་དང་ལྷ་མིན། ཉི་མའི་སྐྱེ་བ་ལྷ་དང་འབྱུང་པོ་གཉིས། རྣམ་ཤེས་ཀྱི་སྐྱེ་བ་ལ་སྒྲ་གཅན་གྱི་སྐྱེ་བ་གཟུགས་མེད། དུས་མེའི་སྐྱེ་བ་དམྱལ་བར་བཤད་པས། དམྱལ་བ་སྐྱེ་གནས་ཕྲ་བའི་མཐར་ཐུག་དེ་རགས་པའི་མཐར་ཐུག་ཏུ་མཛད་པས་སོ། །
བླ་མ་དམ་པས་ཀྱང་དེ་བཞིན་རོའི་སྐྱེ་གནས་ནི་རྫུས་ཏེ་སྐྱེས་པ་ཡིན་ནོ། ། ཞེས་པ་རོའི་སྐྱེ་གནས་ཀྱི་མཚན་གཞི་སྒྲུབ་ལེར་བཤད་པའི་གཟུགས་མེད་ལ་མཛད་པ་འདི་ཡང་མཚན་གཞིའི་གཙོ་བོ་མ་ཟིན་ཏེ། རོ་ཞེས་པ་ནམ་མཁའ་ལ་ཟེར་བར་ཁས་བླངས་ནས་རྣམ་ཤེས་ཀྱི་སྐྱེ་བ་མཚན་གཞིར་བཟུང་བས་སོ། ། དེས་ན་ཇོ་ནང་ཕྱོགས་པས་འདིར་བརྟན་གཡོ་གཉིས་ཀའི་སྐྱེ་གནས་ངོས་བཟུང་བ་ཡིན་པས་ལྗོན་པ་དང་ལྷུན་པོ་སྒྲ་དྲང་ཐད་ཡིན་ལ། དེ་ད་ལྟ་ཡོངས་གྲགས་ཀྱི་རྫུས་སྐྱེས་དང་མི་གཅིག་ཅེས་བཤད་པ་ལེགས་མོད་ཀྱི།

དེས་ཀྱང་དེ་མ་ཐག་པའི་རྫུས་སྐྱེས་ཆེན་པོ་འདི་རྩ་ཚིག་གིས་མ་བསྟན་ཞེས་བྲིས་པས། ལྗོན་ཤིང་དུད་འགྲོ་སྐྱེ་གནས་རྣམ་པ་བཞི་ཞེས་པའི་ནང་དུ་བསྡུས་པས་ལྗོན་པ་དེ་དུད་འགྲོའི་གཞི་མཐུན་དུ་ཁས་བླངས་སོ། ། དེས་ན་བརྟན་པའི་སྐྱེ་བ་འདི་ཞར་བྱུང་ཡིན་ལ། རོའི་སྐྱེ་བ་འདི་ལ་དུད་འགྲོ་རྫུས་སྐྱེས་དང་། འགྲོ་བ་གཞན་གྱི་རྫུས་སྐྱེས་ལ་སྐྱེ་བ་བརྒྱད་ཀྱི་ནང་གི་ནམ་མཁའི་གཉིས་དང་རྣམ་ཤེས་ཀྱི་གཉིས་པོ་ཐམས་ཅད་བསྡུས་ཏེ། མདོར་ན་དུད་འགྲོ་ལ་མཚན་གཞི་གཙོ་བོར་སྦྱར་བའི་འགྲོ་བ་ཀུན་གྱི་སྐྱེ་གནས་བཞི་དང་། ཞར་ལ་སྣོད་འགྲུབ་པ་ཡང་རྫུས་སྐྱེས་བཞིན་དུ་ནམ་མཁའ་ལ་རང་འཁྲུངས་ལྟ་བུར་ཡོང་བས་རྫུས་སྐྱེས་དང་འདྲ་བས་རྫུས་སྐྱེས་ཏེ་དེ་ཡང་སའི་རྫུས་སྐྱེས་ཡིན་པས་སོ། ། དེས་ན་ལྗོན་ཤིང་ལ་སོགས་དུད་འགྲོའི་སྐྱེ་བར་བསྡུས། འདི་ནི་གཅེར་བུ་པ་ཡི་ལུགས་བཟང་ཡིན། ། ཞེས་པས་སྐྱོན་མེད་དེ། དུད་འགྲོའི་སྐྱེ་བར་མ་བསྡུས་པའི་ཕྱིར་ཏེ།
རྩ་བས་ཀྱང་དུད་འགྲོའི་སྐྱེ་གནས་རྣམ་པ་བཞི་དང་། ཞེས་མ་གསུངས་ཀྱི། དུད་འགྲོ་སྐྱེ་གནས་རྣམ་པ་བཞི་ཞེས་གསུངས་པ་དང་། འགྲེལ་པའི་དགོངས་པ་ཡང་ཇི་སྐད་བཤད་པ་བཞིན་གནས་པས་སོ། ། ཡང་འདི་རྣམས་སུ་སའི་སྐྱེ་གནས་སོགས་བཤད་པས་འཁྲུལ་ནས། འགྲོ་བ་འབྱུང་བའི་སྐྱེ་གནས་ཅན་དུ་བཤད། ། འདི་ནི་ཚུར་རོལ་མཛེས་པའི་གཞུང་ལུགས་ཡིན། ། ཞེས་ཟེར་བའང་མི་འཇུག་སྟེ། རྒྱང་ཕན། ས་སོགས་རྣམ་ཤེས་ཀྱི་ཉེར་ལེན་དུ་འདོད་ལ།
འདིར་ལྷན་ཅིག་བྱེད་རྐྱེན་དུ་འདོད་པས་སོ། ། དེ་ལྟ་མིན་ན་མངལ་སྐྱེས་སྒོང་སྐྱེས་ཀུན་ལ་གྲགས་པས། མངལ་དང་སྒོ་ང་རྣམ་ཤེས་ཀྱི་ཉེར་ལེན་དུ་འགྱུར་རོ། ། གསུམ་པ་ལ་དོན་དམ་པར་ཚད་དང་དབྱིབས་ངེས་པ་མེད་པ། ཀུན་རྫོབ་ཏུ་ཚད་དབྱིབས་ངེས་པའི་རྒྱུ། འདིར་བསྟན་གྱི་སྣོད་རྒྱས་པར་བཤད་པའོ། ། དང་པོ་ནི། སྐབས་འདི་ལྟ་བུ་ལ་སོགས་པ་རྣམས་སུ་དོན་དམ་དང་ཀུན་རྫོབ་བཤད་པའི་དོན་ནི། འཇིག་རྟེན་པའི་ལས་སྣང་ངམ་འཁྲུལ་སྣང་ལ་ཀུན་རྫོབ་དང་། ལས་སྣང་ལས་གྲོལ་བའི་གཟུགས་ཀྱི་སྣང་བ་དོན་དམ་དུ་བྱས་པ་ཡིན་ནོ། །
དེས་ན་དོན་དམ་པར་ངེས་པ་མེད་དེ། ངེས་པ་ཞིག་ཡོད་ན། འཇིག་རྟེན་གྱི་ཚད་དབྱིབས་མཐའ་གཅིག་ཏུ་ངེས་དགོས་ལ། ངེས་ན་ཚད་དབྱིབས་མི་འདྲ་བ་གསུངས་པ་རྣམས་ཀྱི་གང་རུང་ཞིག་ལས་གཞན་པ་རྣམས་ཚད་མས་མ་གྲུབ་པའི་དྲང་དོན་འབའ་ཞིག་ཏུ་འགྲོ་དགོས་པས་སོ། ། འདི་ལ་གོང་དུ་བརྗོད་པ་ལྟར་ཁ་ཅིག་མངོན་པ་ནས་གསུངས་པ་ངེས་དོན་དང་འདིར་བཤད་དྲང་དོན། ཁ་ཅིག་ལྡོག་སྟེ་སྨྲ་བ་དང་། ཁ་ཅིག་གཞི་ཐ་དད་དུ་སྨྲ་བ་དང་། ཁ་ཅིག་སྣང་བ་སེམས་སུ་སྟོན་པ་ཡིན་པས་གཉིས་ཀ་ལ་དོན་མེད་པར་སྨྲ་བ་སོགས་མང་དུ་བྱུང་ཡང་། ལས་སྣང་མི་མཐུན་པ་ལ་ནི་གཉིས་ཀ་ཡང་མི་སྣང་ལ། ལས་སྣང་མཐུན་པ་སོ་སོ་ལ་ནི་གཞི་གཅིག་ཏུ་གཉིས་ཀ་སྣང་བ་མི་འགལ་ཞིང་།
འཕྲལ་གྱི་འཁྲུལ་རྒྱུས་མ་བསླད་པའི་ལས་སྣང་བརྟན་ཤོས་ཀྱིས་མངོན་སུམ་ལ་ཚད་མར་མ་བཞག་པ་ན། ཐ་སྙད་པའི་ཚད་མ་མི་རྙེད་པས་ན། ཐ་སྙད་པའི་ཚད་མའི་དོན་འདི་གྲུབ་ལ་འདི་མ་གྲུབ་པའི་རྣམ་དབྱེ་མེད་ལ་ལས་སྣང་ས་བོན་དང་བཅས་པའི་སྐྱོན་ལས་གྲོལ་བའི་སངས་རྒྱས་ལ་ནི། འདི་ལ་སྣང་བ་འདི་ཤར་འདུག་ནའང་འདི་ལ་དེ་དང་མི་མཐུན་པ་འདིར་ཤར་འདུག་ཅེས་པའི་ཡེ་ཤེས་ཀྱི་གཟིགས་པ་ཐོགས་མེད་དུ་ཞུགས་ནས་རང་རང་གི་སྣང་བ་དང་མཐུན་པར་ཆོས་སྟོན་གྱི་རང་དབང་གི་སྣང་བ་གཅིག་ཏུ་ངེས་པ་ཅུང་ཟད་ཀྱང་མེད་པར་ཡེ་ཤེས་ལེའུའི་རེ་དགུ་པས་ལེགས་པར་བསྟན་ནོ། ། དེ་བཞིན་དུ་མདོ་དང་བསྟན་བཅོས་དུ་མ་ལས་སྣང་བ་ངན་པ་ཐམས་ཅད་མི་དགེ་བ་དང་། བཟང་པོ་ཐམས་ཅད་དགེ་བའི་དབང་གིས་འཆར་བར་མགྲིན་གཅིག་ཏུ་གསུངས་པ་བཞིན་ཁམས་ལེའི་མདོར་སྔས་བརྒྱད་པའི་མགོར་ཡང་ཁྲུ་ལྔ་པའི་ས་ཕུག་ཏུ་འཁོར་ལོས་སྒྱུར་རྒྱལ་སྡེ་དང་བཅས་པ་ཡངས་དོག་མེད་པར་ཤོང་བ་དེ་དེར་བཞུགས་བྱང་སེམས་ལྟ་བུའི་ཡེ་ཤེས་ཀྱི་མཐུ་དང་། འཁོར་ལོས་སྒྱུར་བའི་བསོད་ནམས་ཀྱི་མཐུས་ཡིན་པའི་རིགས་པ་དང་། མཇུག་ཏུ་རྩ་རྒྱུད་ཀྱི་ལུང་གིས་ལེགས་པར་བསྒྲུབས་སོ། ། གཉིས་པ་ནི། འོ་ན་མངོན་པ་དང་མི་མཐུན་པའི་ཚད་གསུངས་པའི་རྒྱུ་མཚན་དང་དགོས་པ་ཅི་ཞེ་ན།
སངས་རྒྱས་པའི་མཛོད་དང་རིག་བྱེད་ཀྱི་གྲུབ་མཐའ་སྣ་ཚོགས་ནས་ཚད་དབྱིབས་སྣ་ཚོགས་གསུངས་པ་རྣམས་ལས་སྣང་སོ་སོའི་དབང་གིས་མི་འགལ་ཡང་། འདིར་འབུམ་ཕྲག་བཞི་པའི་འཇིག་རྟེན་འདི་ཉིད་སྟོན་ཅིང་ཚངས་པའི་ཡུལ་ལ་དཔག་ཚད་བྱེ་བའི་ཁྱོན་འགོག་པའི་རྒྱུ་མཚན། ནང་ལུས་དང་གཞན་དཀྱིལ་འཁོར་དང་དག་པའི་ཆོས་མཐུན་ནམ་སྦྱང་གཞི་སྦྱོང་བྱེད་སྦྱོར་བ་ན་འདི་ཁོ་ན་ལྟར་གནས་ལ། གཞན་ལ་དེ་ལྟར་མི་འགྲིག་པས་སོ། ། དེས་ན་འདིར། ཇི་ལྟར་ཕྱི་རོལ་དེ་བཞིན་ལུས། ། ཞེས་གསུངས་པའི་ཕྱིར་འཇིག་རྟེན་གྱི་ཁམས་ཀྱི་ཚད་འཇིག་རྟེན་གྱི་ཁམས་དཀྱིལ་འཁོར་གྱི་དོན་དང་ལུས་ཀྱི་ཚད་ལུས་ཀྱི་དཀྱིལ་འཁོར་གྱི་དོན་དུ་སྟེ། ལུས་ནི་དཀྱིལ་འཁོར་ཞེས་བརྗོད་དོ་ཞེས་གསུངས་པའི་ཕྱིར་རོ། ། ཞེས་པའི་འགྲེལ་ཚིག་འགྱུར་ཅུང་ཟད་བཅོས་ཏེ། ལུས་ཀྱི་དོན་གྱིས་དཀྱིལ་འཁོར་ལུས་ཀྱི་ཚད་དང་།
དཀྱིལ་འཁོར་གྱི་དོན་དུ་འཇིག་རྟེན་ཁམས་ཀྱི་ཚད་ཀྱིས་འཇིག་རྟེན་གྱི་ཁམས་ཏེ་ཞེས་པར་ཤིན་ཏུ་གསལ་ལོ། ། དགོས་པ་ནི། ཚངས་པའི་ཡུལ་ལ་དཔག་ཚད་བྱེ་བའི་ཁྱོན་ཡང་ལས་སྣང་མཐུན་པ་ལ་མི་འགལ་མོད་ཀྱི། དེ་ལྟར་འདོད་པ་དེ་ཉི་མའི་ཤིང་རྟ་སོགས་ཀྱི་དགག་ཡུལ་ཡིན་པས། དེ་དང་མཐུན་པར་འགོག་པས་བསྟན་ན་དེ་དག་ཡོངས་སུ་སྨིན་ཅིང་ལམ་དང་འབྲས་བུ་ཆེན་པོ་ལ་འགོད་པའི་དགོས་པ་གཟིགས་པ་སྟེ་བཤད་ཀྱང་ཟིན་ཏོ། ། དེ་ལྟར་ན་རྒྱུ་མཚན་སྦྱང་གཞི་འགྲིག་པ་དང་དགོས་པ་དྲང་སྲོང་འདུལ་བའི་ཕྱིར་ན། ཀུན་རྫོབ་ལས་སྣང་མཐུན་པ་ལ་སྐབས་འདིར་འདི་ཁོ་ན་བཤད་པར་བྱའོ། ། གསུམ་པ་ལ། ལས་དང་ལོངས་སྤྱོད་ཀྱི་འཇིག་རྟེན་སྤྱིའི་རྣམ་གཞག་བསྡུས་ཏེ་བསྟེན། ལས་ས་གཙོ་བོར་གྱུར་པའི་འཇིག་རྟེན་གཅིག་རྒྱས་པར་བཤད་པའོ། །
དང་པོ་ནི། ཡེ་ལེར། དབྱིབས་ཀྱི་རླུང་སྲོག་ཐུར་ལ་སོགས་པ་བཅུ་ཡིས་སངས་རྒྱས་ཀྱི་ཞིང་མཐའ་ཡས་པ་དུས་གཅིག་ཏུ་ཆགས་པར་བྱེད་པའི་གླིང་བཞི་པ་སོ་སོ་བ་ཐམས་ཅད་ཁོར་ཡུག་གི་རི་བོ་ཆེན་པོ་གཅིག་གིས་བསྐོར་ནས་གནས་ཏེ། ནང་གི་རླུང་བཅུས་ལུས་ཀྱི་རྩ་དུ་མ་ཆགས་པར་བྱེད་ལ་ཐམས་ཅད་ཀྱི་མཐའ་པགས་པ་དང་བ་སྤུས་བསྐོར་བ་བཞིན་དུ་གནས་པ་དང་། རྩའི་ནང་ནས་གཙོ་བོ་ཨ་བ་དྷཱུ་ཏཱི་སོགས་གསུམ་སྟེང་འོག་གི་ལམ་དྲུག་དང་བཅས་པ་དབུས་ན་གནས་པ་ལྟ་བུ་ནི་ལས་ས་གཙོ་བོར་གྱུར་པའི་གླིང་བཞི་པ་འདི་ཡིན་ལ། རྩ་ལྷག་མ་རླུང་མི་རྒྱུ་བར་ཁྲག་གིས་གང་བ་ལྟ་བུ་ནི་གླིང་བཞི་པ་གཞན་རྣམས་ལོངས་སྤྱོད་ཀྱི་ས་ཡིན་པར་བསྟན་ནོ། ། འདིར་ཨ་བ་དྷཱུ་ཏཱི་གཅིག་ཇི་ལྟ་བ་བཞིན་ནོ་ཞེས་པ་ནི། གཞན་རྣམས་ཁྲག་གིས་གང་བའི་རྩར་བཤད་པའི་ཤུགས་ཀྱིས་འཁོར་དང་བཅས་པ་ལ་དགོངས་པར་བྱེད་དགོས་ཏེ། གཞན་དུ་ན་རོ་རྐྱང་ནས་རླུང་མི་འབབ་པར་འགྱུར་རོ། ། འདི་དག་གིས་ནི་བཅོམ་རལ་ལ་སོགས་པས་འཇིག་རྟེན་གྱི་ཁམས་རྒྱ་ཆད་དུ་བཤད་ཅེས་མངོན་པ་ནས་འབྱུང་བའི་སྟོང་སྤྱི་ཕུད་ལ་སོགས་པའི་རྣམ་བཞག་དང་མཐུན་པར་འཇིག་རྟེན་མཐའ་མེད་དུ་མ་བཤད་དོ་ཞེས་ཟེར་བ་རྣམས་ལེགས་པར་བཀག་སྟེ།
དགག་སྒྲུབ་བྱེད་པ་ཀུན་གྱིས་གཞུང་ལུགས་དེའི་སྟོད་སྨད་ཀུན་ལ་གཟིགས་ལོང་ཡོད་པ་རེ་མཛད་དུ་གསོལ། འདི་ནི་མདོ་སྡེ་འགའ་ཞིག་ཏུ་སྟོང་གསུམ་མི་མཇེད་འདི་ཡི་ནང་ཚན་གྱི་གླིང་བཞི་པ་གཞན་མང་པོ་དག་པའི་འཇིག་རྟེན་དང་། གླིང་བཞི་པ་འདི་མ་དག་པའི་འཇིག་རྟེན་དུ་བཤད་པ་དང་མཐུན་པར་སྣང་ངོ་། ། གཉིས་པ་ལ། སྣོད་བཅུད་སྤྱིའི་རྣམ་གཞག་ཐུན་མོང་དུ་བསྟན། འཛམ་གླིང་ཆེན་པོའི་རྣམ་གཞག་ཁྱད་པར་དུ་བཤད། འཛམ་གླིང་ཆུང་ངུའི་རྣམ་གཞག་བྱེ་བྲག་ཏུ་བསྟན་པའོ། ། དང་པོ་ལ་གང་དུ་འཁོར་བ་སྣོད་ཀྱི་འཇིག་རྟེན་གང་ཞིག་འཁོར་བ་བཅུད་ཀྱི་སེམས་ཅན། ཇི་ལྟར་འཁོར་བ་དུས་བཞིའི་རྣམ་གཞག་གོ ། དང་པོ་ལ་སྣོད་ཟླུམ་པོའི་ཚད་དབྱིབས་རྒྱས་པར་བཤད་པ།
དེ་ནང་དང་གཞན་གྱི་ཚད་དབྱིབས་ལ་སྦྱར་བའོ། ། དང་པོ་ལ་དངོས་དང་། འཇལ་བྱེད་བཤད་པའོ། ། དང་པོ་ལ་དཀྱིལ་འཁོར་བཞི་རི་རབ་དང་བཅས་པའི་དང་། རི་མཚོ་གླིང་བདུན་གྱི་ཚད་དབྱིབས་སོགས། དང་པོ་ནི། འོག་ནས་རླུང་མེ་ཆུ་སའི་དཀྱིལ་འཁོར་བཞི་དང་། སའི་སྟེང་གི་རི་རབ་དང་བཅས་པ་ཐམས་ཅད་དབྱིབས་ཟླུམ་པོ། རྒྱ་དཔངས་གཉིས་ཚད་མཉམ་པ་སྟེ་འབུམ་ཕྲག་བཞི་བཞིར་མཉམ་པའི་ཕྱིར་ཏེ། རྒྱ་ལ་རླུང་གི་ཤར་མཐའ་ནས་ནུབ་མཐའི་བར་ལ་དཔག་ཚད་འབུམ་ཕྲག་བཞི་ཡོད་པ་བཞིན།
རླུང་གི་འོག་མཐའ་ནས་རི་རབ་ཀྱི་སྐྲ་རྩེའི་བར་ལ་ཡང་དེ་ཡོད་པའི་ཕྱིར་ཏེ། དཀྱིལ་འཁོར་བཞིའི་མཐུག་རྔམས་ལ་འབུམ་ཕྲག་ཕྱེད་ཕྱེད་དེ། རི་རབ་ཀྱི་ས་མཚམས་བར་ལ་ཡོད་ཅིང་། རི་རབ་ཀྱི་ལུས་དཔུང་པའམ་མགྲིན་ཕྲེང་འོག་མའི་བར་ལ་གཅིག་དང་། མགྲིན་ཕྲེང་ངམ་དཔུང་པ་ནས་ཡར་བཅལ་བའི་མགོ་བོ་ལ་གཅིག་ཡོད་པའི་ཕྱིར་ཏེ། གདོང་ལ་སྟོང་ཕྲག་ལྔ་བཅུ་དང་། མགྲིན་པ་དང་སྐྲ་གཉིས་ལ་ཉེར་ལྔ་རེ་ཡོད་པ་རྣམས་བསྡོམས་པས་ས་མཚམས་ཡན་ལག་གཉིས་ཡོད་པས་སོ། ། འདིར་མགྲིན་པ་དང་གདོང་ལ་སོགས་པ་རྣམས་ཁ་ཅིག་ལྷ་དེ་རྣམས་ཀྱི་གནས་སོ་སོ་ལ་དེ་ལྟར་བཏགས་པ་ཡིན་གྱི། མགྲིན་པ་སོགས་ཀྱི་དབྱིབས་སུ་མེད་ཅེས་ཟེར། ཁ་ཅིག་དབྱིབས་དང་རྒྱུ་ལ་སོགས་པ་ཇི་བཞིན་ཡིན་ཟེར།
ནང་གཞན་གཉིས་དང་སྦྱར་དགོས་པས་དབྱིབས་ནི་ཇི་བཞིན་ལ་རྒྱུ་བཤད་པ་ནི་དཔུང་པ་མན་གྱི་དབང་དུ་བྱས་ཀྱི། ཡན་ཆོད་རྒྱུའི་ཁམས་ཇེ་ཕྲ་ཇེ་ཕྲར་གྱུར་པ་དེར་གནས་པའི་ལྷའི་ཁམས་དང་མཐུན་པས་སོ། ། དཀྱིལ་འཁོར་བཞིའི་མཐུག་རྔམས་ཀྱང་སའི་དཀྱིལ་འཁོར་ནི་འབུམ་ཕྲག་ཕྱེད་པ་ཉིད་དུ་ངེས་ལ། གཞན་རྣམས་ནི་མཆོད་རྟེན་གྱི་བང་རིམ་བཞིན་དུ་མེད་པར་མཐའ་རྣམས་ཕྱི་མ་ཕྱི་མས་ནང་མ་ནང་མ་རྣམས་སྐྱོར་བའི་ཚུལ་དུ་གནས་པས་བརྩེགས་པའི་མཐུག་རྔམས་འབུམ་ཕྲག་ཕྱེད་པར་ངེས་ཀྱང་མཐའ་རྣམས་ནི་ཐ་དད་དེ། རླུང་གི་མཐའི་རྔམས་ལ་འབུམ་ཕྲག་གཉིས་དང་། མེ་ལ་ཕྱེད་དང་གཉིས་དང་ཆུ་ལ་གཅིག་ཡོད་པས་སོ། ། རི་རབ་ནི་ཕྱི་དབྱིབས་ཟླུམ་པོ་ལ་དཀར་ཡོལ་ཁ་བསླང་བ་ལྟ་བུ་རྩ་བའི་ཐད་ཀར་སྟོང་ཕྲག་བཅུ་དྲུག་དང་། སྟེང་གི་ཐད་ཀར་ལྔ་བཅུ་པ་ཟླུམ་པོ་ཐམས་ཅད་མཐའ་སུམ་འགྱུར་དུ་ངེས་པ་ལྟར་གནས་པ། སྟེང་རྒྱ་འདི་ཡང་སྐྱེས་བུའི་ལུས་དབྱིབས་སུ་གནས་པའི་དཔུང་པའི་ཐད་ཀྱི་དབང་དུ་བྱས་པ་སྟེ་གཞན་འཕྲུལ་དབང་བྱེད་མན་ཆད་ཀྱི་གནས་ཡིན་ནོ། ། མགྲིན་པའི་སོར་བཞི་ཡན་ཆད་ཁམས་གོང་མ་གཉིས་ཀྱི་གནས་སུ་བཤད་ལ་མགྲིན་པའི་སྨད་སོར་གཉིས་ནི་འཐབ་བྲལ་མན་ཆད་འདོད་ལྷའི་གནས་སུ་བཤད་པས།
མངོན་པ་ནས་ཚངས་པའི་འཇིག་རྟེན་ཡན་ཆད་གླིང་བཞི་པ་ལས་རྒྱ་ཆེ་བར་བཤད་པ་བཞིན་དུ་འདིར་མི་འདོད་དོ། ། དེ་རྣམས་ཀྱི་རྒྱུ་ལ། དཀྱིལ་འཁོར་བཞི་ནི་གཙོ་བོའི་དངོས་ལ་ཆུང་བའི་དངོས་རྣམས་གནས་པར་ལན་མང་དུ་གསུངས་པ་བཞིན་དུ་ཁམས་རང་རང་གཙོ་ཆེ་བ་རྡུལ་རྫས་བརྒྱད་འདུས་པ་སྟེ། མངོན་པ་ནས་ཆུ་དང་ཁམས་ལ་ཀུན་རྫོབ་དང་། དོན་དམ་བདེན་པར་བཤད་པ་དང་མཐུན་ནོ། ། རི་རབ་ནི་ཤར་ཨིནྡྲ་ནཱི་ལ། ལྷོ་པདྨ་རཱ་ག ནུབ་ཀརྐེ་ཏ་སེར་པོ། བྱང་ཟླ་བ་ཆུ་ཤེལ་དཀར་པོ། དབུས་མ་ཤར་ལྗང་གུ་སྟེ།
ཡ་ར་ཝ་ལ་ཧ་རྣམས་ཀྱི་རང་བཞིན་ནོ། ། ཁྱད་པར་རི་རབ་ཀྱི་དབྱིབས་དབུས་སུ་ལྷུན་པོ་སྟོང་པའི་རྣམ་པ་ཞེས་པས་འཁྲུལ་ནས་ཁོང་སྟོང་དུ་འདོད་པ་དང་། སྟོང་པ་གཅིག་པ་གཅིག་ནི་ཁོར་ཡུག་ཏུ་བཤད་པ་རི་རབ་ཀྱི་པགས་པའི་འཐུག་རྔམས་སུ་འདོད་པ་རྣམས་ལ་ནི། ཡེ་ལེར། རི་རབ་ཀྱི་དབུས་ལྗང་ཁུར་བཤད་པ་དང་། སྟེང་དུ་དུས་ཀྱི་འཁོར་ལོའི་དཀྱིལ་འཁོར་བཞུགས་པར་བཤད་པས་ཁེགས་སོ། ། དེ་ན་སྟོང་པའི་རྣམ་པ་ཞེས་པ་ནི། ཁམས་ཐམས་ཅད་འདུས་པ་ནམ་མཁའི་ཁམས་ཡིན་པ་ལ་དགོངས་སོ། ། རི་རབ་ཀྱི་རྭ་ལྔ་བཤད་པ་ལ་འདོད་པ་མི་མཐུན་པ་ཤིན་ཏུ་མང་སྟེ། རྭ་པ་ཀ་བ་ལ་ཕུབ་ལྔ་ཇེ་ཆུང་དུ་བརྩེགས་པ་བཞིན་དུ་སྟེང་དུ་གཏོར་སྐུའི་རྣམ་པར་འདོད་པ་དང་།
བི་བྷཱུ་ཏི་དང་། ཙ་མི་རྭ་གཅིག་རི་རབ་ཀྱི་སྟེང་དུ་དང་བཞི་ཟུར་བཞི་ནས་གངས་ཅན་གྱི་སྟེང་དུ་ཟུག་ཟེར་བ་དང་། ཁ་ཅིག་རྫ་མ་དང་རྫ་ལུང་གི་ཚུལ་དུ་འདོད་པ་རྣམས་ལ། རྭ་གངས་རི་ལ་རེག་པར་བཤད་པ་དང་། ཉི་མ་དུས་ཐམས་ཅད་དུ་རྭ་ལ་རེག་པར་བཤད་པ་རྣམས་ཀྱིས་གནོད་ལ། རང་ལུགས་ནི། རྭ་གངས་རི་ལ་རེག་པ་དང་རྭ་བཞིའི་ནང་དུ་གླིང་དྲུག་ཤོང་བར་བཤད་པས། སྡེར་མ་ཁ་འཕྱང་ལྔ་ཇེ་ཆེར་སོང་བ་བརྩེགས་པའི་ཕྱི་རོལ་འོག་ཕྱོགས་བཞིན་དུ་མཐའ་ཁོར་ཡུག་ཏུ་གནས་པའི་ནང་མ་འོག་མ་འགྲམ་སྟེགས་སྟོང་ཕྲག་གཅིག་པ་གཅིག་ཁོར་ཡུག་ཏུ་ཡོད་པར་བཤད་པ་དང་མཉམ་ཞིང་། ཕྱི་མ་གངས་རི་དང་མཉམ་པོར་ཁ་སྦྱར་བ་བཞིན་དུ་གནས་པ་བར་མ་གསུམ་གྱི་འོག་ན་གླིང་དྲུག་མཚོ་དྲུག་རི་ལྔ་རྣམས་གནས་པ་ཡིན་ནོ། ། གླིང་དེ་རྣམས་ལ་ཉི་ཟླའི་བྱ་བ་མེད་ཀྱང་ལོངས་སྤྱོད་ཀྱི་ས་པའི་མི་རྣམས་གནས་པས་རང་འོད་ཀྱིས་འཚོ་བ་ཡིན་ནོ། །
གཉིས་པ་ནི། དེ་ལྟར་རི་རབ་ཀྱི་རྩ་བའི་འགྲམ་སྐྱོར་ལྟ་བུའི་ཁོར་ཡུག་དཔག་ཚད་སྟོང་ཕྲག་གཅིག་པོ་དེའི་ཕྱི་ནས་གླིང་ཟླ་བ་དག་འོད་དཀར་དང་། ཀུ་ཤ་དང་། མིའམ་ཅི་དང་། ཁྲུང་ཁྲུང་དང་། དྲག་པོ་སྟེ་ལོངས་སྤྱོད་ཀྱི་ས་དང་། བདུན་པ་ལས་ཀྱི་ས་འཛམ་གླིང་ཆེན་པོ་སྟེ་བདུན། གླིང་རེ་རེའི་མཐར་རིམ་པ་བཞིན། སྦྲང་རྩི་དང་། མར་དང་།
ཞོ་དང་། འོ་མ་དང་། ཆུ་དང་། ཆང་དང་། ལན་ཚྭའི་རྒྱ་མཚོ་སྟེ་བདུན། མཚོ་རེ་རེའི་མཐར་རིམ་པ་བཞིན། འོད་སྔོན་དང་། མནྡ་ར་དང་། ནི་ཥ་ཊ་དང་། ནོར་བུའི་འོད་དང་།
དྲོ་ཎ་དང་། བསིལ་རིའམ་གངས་རི་དང་། རྡོ་རྗེའི་རི་སྟེ་རི་བདུན་རྣམས་གནས་པའི་རི་ཐ་མ་འདི་ལ་རྒྱ་དཔངས་ཀྱི་ཚད་མ་བཤད་པས་རྟ་གདོང་གི་མེ་དང་གཅིག་པར་འདོད་དོ། ། མཚོ་ཕྱི་མ་ནི། འབུམ་ཕྲག་ཕྱེད་ཁ་ཞེང་ལ་ཡོད་ལ། གླིང་ཕྱི་མ་ནི་སྟོང་ཕྲག་ཉི་ཤུ་རྩ་ལྔ་ཁ་ཞེང་ལ་ཡོད་ཅིང་། གཞན་དྲུག་གསུམ་བཅོ་བརྒྱད་པོ་ནི་རགས་རྩིས། དཔག་ཚད་བརྒྱད་བརྒྱ་བརྒྱད་ཅུ་གྱ་དགུ་རེ་ཞེང་ལ་མཉམ་པོར་ཡོད་པར་རྒྱུད་ནས་གསུངས་ལ། ཞིབ་ཏུ་རྩི་ན་སྟོང་ཕྲག་བཅུ་དྲུག་ལ་བཅོ་བརྒྱད་ཀྱིས་བགོས་པའི་ཐོབ་ནོར་ཡིན་ཏེ། བགོ་བྱེད་རི་གླིང་མཚོ་གསུམ་རེ་རེ་ལ་དྲུག་དྲུག་སྟེ་བཅོ་བརྒྱད་ཡོད་ལ།
བགོ་བྱ་ལ་རི་རབ་ཀྱི་དབུས་ནས་འཛམ་གླིང་ཆེན་པོའི་བར་ལ་སྟོང་ཕྲག་ཉེར་ལྔ་ཡོད་པའི་སྟེང་ནས་རི་རབ་རང་གི་རྩ་བ་སྟོང་ཕྲག་བཅུ་དྲུག་པའི་ཕྱེད་དང་། འགྲམ་སྐྱོར་གྱི་སྟོང་ཕྲག་གཅིག་སྟེ་དགུ་པོ་བཅད་པའི་ལྷག་མ་བཅུ་དྲུག་ཡོད་པས་སོ། ། འདི་ཞིབ་པོར་བརྩིས་ན་དཔག་ཚད་བརྒྱད་བརྒྱ་གྱ་བརྒྱད། རྒྱང་གྲགས་གསུམ། གཞུ་སྟོང་དང་བརྒྱ་དང་བཅུ་གཅིག་སོར་བཅུ། ནས་ལྔ། ཤིག་གཉིས། སྐེ་ཚེ་ལྔ། སྐྲ་རྩེ་གཉིས། རྡུལ་ཕྲ་མོ་ལྔ་དང་།
ཕྲ་མོའི་སུམ་ཆ་གཅིག་རྣམས་རེ་རེ་ལ་འབྱུང་ངོ་། ། སྐབས་འདིར། དེ་ཡི་ཕྱི་རོལ་སྟོང་པ་གཅིག་པུ་སྲིད་པ་གསུམ་བྲལ་ཡོན་ཏན་མེད་ཅིང་དེ་ཉིད་ཀྱིས་དམན་པའོ། ། ཞེས་པའི་འགྲེལ་པར་རྡུལ་ཕྲན་སོ་སོའི་ངོ་བོ་ཁམས་ལྔ་པ་སྟོང་པ་གཅིག་པུའོ། ། ནམ་མཁའ་ནི་མིན་ཏེ། ཐམས་ཅད་ལ་ཁྱབ་པར་བྱེད་པའི་ཕྱིར་སྟོང་པ་གཅིག་པུར་རྟོགས་པར་མི་བྱའོ། ། ཞེས་གསུངས་པའི་དོན་ལ། སྟོང་པ་གཅིག་པུའི་རྡུལ་འདི་རྡུལ་ཕྲན་སོ་སོ་བཞི། བསྐལ་པ་ཆགས་པའི་ཚེ་ཡང་འབྱོར་མི་སྲིད་པའི་ཆ་ནས་ནམ་མཁའི་རྡུལ་དང་མཚུངས་ཀྱང་ནམ་མཁའི་རྡུལ་ནི་ཁམས་ལྔ་པ་མིན་ཏེ། ནམ་མཁའ་གཅིག་པུའི་ཁམས་ཡིན་པས་སོ། །
སྲིད་པ་གསུམ་དང་མ་བྲལ་ཏེ། གཟུགས་མེད་ཁམས་ཀྱི་སྣོད་བཅུད་ནམ་མཁའི་ཁམས་ཀྱིས་ཕྱེ་བས་སོ། ། ས་སོགས་ཀྱི་ཡོན་ཏན་མེད་ཅིང་དེ་ཉིད་ཀྱིས་དམན་པ་མིན་ཏེ། སྒྲའི་ཡོན་ཏན་དང་ལྡན་པས་སོ། ། གནས་ངེས་པ་མེད་དེ་གཟུགས་ཅན་གར་ཡོད་ན་ཡོད་པས་སོ། ། འདི་ནི་ནམ་མཁའི་རྡུལ་ལ་མེད་པ་ཐམས་ཅད་ཁྱད་ཆོས་སུ་ལྡན་ལ། གནས་འབུམ་ཕྲག་བཞི་པའི་འཇིག་རྟེན་གྱི་ཕྱི་རོལ་ན་རྭ་གུར་གྱི་ཚུལ་དུ་གནས་པ་ཡིན་ལ། ཚད་དངོས་སུ་མ་བཤད་ཀྱང་། ཡེ་ལེར་འཁོར་ལོ་སྡོམ་ཆེན་གྱི་དཀྱིལ་འཁོར་འཇིག་རྟེན་གྱི་ཁམས་འབུམ་ཕྲག་ལྔ་པ་དང་དག་པ་སྦྱར་བས། ཕྱོགས་རེ་སྟོང་ཕྲག་ལྔ་བཅུ་པའི་ཚད་ཅན་དུ་བྱ་ཞེས་བུ་སྟོན་རིན་པོ་ཆེ་གསུང་ངོ་། །
བླ་མ་དམ་པ་ནི་ཁྱབ་པར་བྱེད་པའི་ཕྱིར་ཞེས་པ་འདིའི་ཁྱད་ཆོས་ཡིན་ཏེ། ཁམས་ལྔ་པོ་ཐམས་ཅད་ལ་ཁྱབ་པ་ཡིན་ལ། ནམ་མཁའ་ཁམས་གཞན་ལ་མ་ཁྱབ་ཅེས་གསུང་སྟེ། གོང་དུ་སྟོང་རྡུལ་དྲུག་པ་ནི། ཆོས་ཀྱི་དབྱིངས་ཏེ་ཐམས་ཅད་ལ་ཁྱབ་པར་བྱེད་པས་སོ། ། ཞེས་གསུངས་པ་དེ་དང་བསྟུན་པར་སྣང་ངོ་། ། སྤྱིར་ན་མངོན་པ་ནས་བཤད་པའི་རྡུལ་ཕྲན་ནི། འདིར་འབྱུང་བཞི་རྡུལ་ཕྲན་ཉིད་ཡིན་ལ། ནམ་མཁའི་རྡུལ་དང་སྟོང་པ་གཅིག་པུའི་རྡུལ་འདི་ལྟ་བུས་ནི་མངོན་པ་ནས་བཤད་པའི་རྡུལ་གྱི་གོ་མི་ཆོད་ལ། དོན་སྨྲ་གཉིས་ཀྱིས་དོན་དམ་དུ་གྲུབ་པར་འདོད་པའི་རྡུལ་ཕྲན་ཆ་མེད་ཀྱང་དོན་སྟེང་ནས་འགྲུབ་ཐབས་མེད་པས་བློས་ཕྱེ་ནས་འཇོག་པ་ལས་མ་འདས་ལ།
བློས་ཕྱེ་བའི་རྡུལ་ཕྲན་ནི་ཁམས་ཕྲ་བ་ལའང་བཞག་ཏུ་རུང་ངོ་སྙམ་དུ་དགོངས་པར་གསལ་གྱི། རྡུལ་ཕྲན་གྱི་སྒྲས་འཁྲུལ་ནས་ནམ་མཁའི་ཁམས་བེམ་པོའི་གཞི་མཐུན་གྱི་གྲུབ་མཐའ་ཁས་བླངས་པར་མི་བྱའོ། ། ནམ་མཁའ་ཙམ་དང་བེམ་པོའི་གཞི་མཐུན་ནི་མངོན་པར་ཡང་བཤད་དེ། མངོན་པར་སྐབས་ཡོད་ཅེས་པ་རྒྱན་ནམ་མཁའ་དང་བུ་ག་ནམ་མཁའ་ལ་བཞག་པས་སོ། ། གཉིས་པ་ནི། ཆོས་མངོན་པ་ལས་རྡུལ་དང་ནི། ། ལྕགས་ཆུ་རི་བོང་ལུག་དང་གླང་། ། ཉི་ཟེར་རྡུལ་དང་སྲོ་མ་དང་། ། དེ་ལས་བྱུང་དང་དེ་བཞིན་ནས། ། སོར་ཚིགས་ཞེས་བྱ་གོང་བདུན་བསྒྱུར། །
ཞེས་དང་། ལུང་རྣམ་འབྱེད་ལས། དེ་རྣམས་སྔ་མ་ལས་ཕྱི་མ་དྲུག་འགྱུར་དུ་བཤད་ཅེས་པའང་ཡོད་ཀྱང་། འདིར་ཕྲ་རབ་དང་། ཕྲ་མོ་དང་། སྐྲ་རྩེ་ཕྲ་མོ་དང་། སྐེ་ཚ་དང་། ཤིག་དང་། ནས་དང་། སོར་རྣམས་སྔ་མ་ལས་ཕྱི་མ་བརྒྱད་འགྱུར་དུ་བགྲེས་པའི་སོར་མོ་ཉེར་བཞི་ལ་ཁྲུ་དང་།
དེ་བཞི་ལ་གཞུ་བྱེད་པ་ནི་ཀུན་མཐུན་ལ། གཞུ་ལྔ་བརྒྱ་ལ་རྒྱང་གྲགས་དང་། དེ་བརྒྱད་ལ་དཔག་ཚད་དུ་མངོན་པ་ནས་བཤད་ཅིང་། འདིར་གཞུ་ཉིས་སྟོང་ལ་རྒྱང་གྲགས་ཏེ་རྒྱང་གྲགས་ལ་བཞི་འགྱུར་གྱི་ཁྱད་ཡོད་པ་མཛད་ནས། རྒྱང་གྲགས་བཞི་ལ་དཔག་ཚད་དུ་གསུངས་པས་མངོན་པའི་དཔག་ཚད་ལས་ཉིས་ལྡབ་ཀྱིས་རིང་བ་ཡིན་ནོ། ། དེ་ལྟར་ན་མངོན་པ་ནས་བཤད་པའི་གླིང་བཞི་པའི་འཇིག་རྟེན་ལ་མངོན་པ་རང་ལུགས་ཀྱི་དཔག་ཚད་འབུམ་ཕྲག་སོ་དྲུག་ལྷག་པ་ཡོད་ཀྱང་འདིའི་དཔག་ཚད་བཅོ་བརྒྱད་ལྷག་པ་ལས་མི་འབྱུང་ལ། འདི་ལ་རང་ལུགས་ཀྱི་འབུམ་ཕྲག་བཞི་ལས་མེད་ཀྱང་། མངོན་པའི་འབུམ་ཕྲག་བརྒྱད་དུ་འགྱུར་བས། བཞི་ལྡབ་ཅུང་ལྷག་ལས་ཁྱད་མེད་དོ། ། གཉིས་པ་ནི།
སྤྱིར་ཕྱི་རུ་འཇིག་རྟེན་ཁམས་ལ་དཔག་ཚད་འབུམ་ཕྲག་རེ་དང་ནང་ལུས་ལ་ཁྲུ་རེ་མག་བསྡོས་སྦྱར་ནས་ལུས་ལ་རགས་རྩིས་ཁྲུ་བཞི་མཆུ་ཞེང་མཚུངས་པ་བཞིན་དུ། འཇིག་རྟེན་འབུམ་ཕྲག་བཞི་བཞིར་མཆུ་ཞེང་མཉམ་པ་དང་། གཞན་དཀྱིལ་འཁོར་ལ་ཡང་སྐུ་དཀྱིལ་གྱི་རྩ་ཐིག་ནས་རྩ་ཐིག་གི་བར་ལ་སློབ་དཔོན་གྱི་ཁྲུ་བཞི་མཆུ་ཞེང་མཉམ་པར་བཤད་ལ། དཀྱིལ་འཁོར་ལ་བྲི་བྱ་ཁོ་ནའི་དབང་དུ་བྱས་ནས་ཕྱི་འཇིག་རྟེན་དང་ནང་ལུས་གཉིས་ཀའི་རྒྱ་དང་དཔངས་གཉིས་ཀ་དཀྱིལ་འཁོར་གྱི་རྒྱ་ཁོ་ན་ལ་བསྐྱར་ནས་སྦྱར་མོད་ཀྱི་ཤུགས་ལ། བསྒོམ་པ་དང་བློས་སློངས་ཀྱི་དཔངས་ཀྱང་རྒྱ་དང་དཔངས་མཉམ་པར་འགྲུབ་སྟེ། སྐུ་དཀྱིལ་གྱི་རྒྱའི་ཕྱེད་ཁོ་རང་གི་དཔངས་ལ་བྱ་ཞིང་། དེ་དང་མཉམ་པའི་རྡོ་རྗེའི་ས་གཞི་དབུས་འབུར་བའི་སྟེང་དུ་སྐུ་དཀྱིལ་གྱི་དཔངས་ཕྱེད་གསུང་དཀྱིལ་བྱ། དེ་བཞིན་དུ་བྱས་ནས་ཐུགས་དཀྱིལ་ལ་གསུང་གི་བྱེད། ཐུགས་ཀྱི་ནང་གི་ཡེ་ཤེས་འཁོར་ལོ་ཕྱུར་བུར་གྱུར་པའི་དཔངས་ནི་ཐུགས་དཀྱིལ་ཉིད་ཀྱི་རྒྱ་དང་མཉམ་པོར་བྱས་པས་དཀྱིལ་འཁོར་ལ་ཡང་དཔངས་རྒྱ་དང་མཉམ་པར་འགྲུབ་བོ། ། སྐྱེས་བུའི་ལུས་འདོམ་གང་གྲུ་བཞིར་བཤད་པ་ཡང་མཆུ་ཞེང་གབ་པའི་གང་ཟག་སོ་སྐྱེ་ཁྱད་པར་བའི་དབང་དུ་བྱས་ཀྱི།
ཅི་རིགས་ནས་ཞིབ་ཏུ་བརྩིས་ན་མ་ངེས་ཏེ་མི་ཕལ་པའི་འདོམ་ལ་སོར་དགུ་བཅུ་གོ་དྲུག་ཡོད་ཀྱང་དཔངས་ལ་བརྒྱད་ཅུ་གྱ་བཞི་ལས་མེད་པ་དང་། དེ་ནས་ལས་རླུང་རིམ་གྱིས་འགགས་ཏེ། རྫོགས་པར་འགགས་པའི་སངས་རྒྱས་ཀྱི་ལོངས་སྐུ་ཁྲུ་ལྔ་གྲུ་བཞི་མཉམ་པ་དང་། ཁྲུ་རེ་ལའང་རང་སོར་ཉེར་ལྔ་རེ་སྟེ་བསྡོམས་པས་སོར་མོ་བརྒྱ་ཉེར་ལྔ་ཡོད་པ་དང་། ས་བཅུ་གཉིས་པོ་རེ་རེ་ལ་སོར་མོ་ཕྱེད་དང་གསུམ་རེ་ཙམ་འཕེལ་བར་འགྱུར་བའི་རྣམ་གཞག་གསུངས་ཏེ། ལྷའི་ཕྱག་ཚད་རྒྱས་པར་གཞན་དུ་བཤད་ཟིན་ཅིང་འོག་ཏུའང་བཤད་པར་བྱའོ། ། འཇིག་རྟེན་གྱི་དབྱིབས་ཀྱང་རགས་རྩིས་ནས་ནང་དང་གཞན་ལ་སྦྱར་ནས་གསུངས་ཏེ། མི་དང་སངས་རྒྱས་ཀྱི་སྐུ་སྐྱིལ་མོ་ཀྲུང་དུ་བཞུགས་པའི་ལྟེ་བ་མན་ཆོད་ལྟ་བུ་ནི་རི་བར་ཀྱི་ས་མཚམས་མན་གྱི་དཀྱིལ་འཁོར་གཞི་བརྩེགས་ཡིན་ལ། ལྟེ་བ་ཡན་ཆད་ལྟ་བུ་ནི་རི་རབ་སྟེ། ལུས་ཀྱི་ཁོག་པ་ལྟོ་བ་ནས་དཔུང་པའི་བར་དུ་ཇེ་སྦོམ་དུ་གྱུར་པ་དང་།
དེ་ནས་མགྲིན་པ་དང་གདོང་དང་སྐྲ་ལ་སོགས་པའི་དབྱིབས་དང་འདྲ་པར་གནས་པས་སོ། ། དེ་བཞིན་དུ་ཆོས་སྐུའི་རྟེན་མཆོད་རྟེན་གྱི་ཕྱག་ཚད་དང་དབྱིབས་ཀྱང་དྲི་མེད་འགྲེལ་པ་སོགས་ནས་འབྱུང་བ་ལྟ་བུའི་མགྲིན་རིངས་དང་བྲེ་ཆུང་ངུར་མི་བྱེད་ཀྱི། ལྟེ་བ་མན་དང་རི་རབ་ཀྱིས་མཚམས་མན་ཆད་ལྟ་བུ་ནི་བང་རིམ་རྩེག་ཏུ་བྱ་ལ། ལྟེ་བའི་ཐད་ལ་བུམ་གདན་དང་། དཔུང་པའི་བར་ལ་བུམ་པ་སྟོད་ཇེ་སྦོམ་དུ་གཏོང་བ་དང་། མགྲིན་པ་ཕྲ་བ་ལྟ་བུར་བྲེའི་མགྲིན་པ་ཕྲ་བ་དང་། སྨིན་མཚམས་བར་གྱི་གདོང་པ་ཇེ་སྦོམ་དུ་སོང་བ་ལྟ་བུར་བྲེའི་གདོང་དང་། དེ་ནས་གཙུག་ཏོར་དང་། རལ་པའི་ཐོར་ཅོག་དང་། རི་རབ་ཀྱི་སྐྲ་ཇེ་ཕྲར་སོང་བ་ལྟར་གདུགས་དང་ཆར་ཁེབས་བྱ་བར་གསུངས་པས་ལས་མཐུན་སྣང་དུ་བསགས་པ་ལ་ལེགས་པར་སྣང་བའི་འཇིག་རྟེན་འདི་ནི་ཕྱི་ནང་གཞན་གསུམ་ཐམས་ཅད་ལ་ཚད་དབྱིབས་ལེགས་པར་འགྲིག་པས་ཆོས་མཐུན་དང་སྦྱང་གཞི་སྦྱོང་བྱེད་ཤིན་ཏུ་འཕྲོད་པའི་འཇིག་རྟེན་ཡིན་ནོ། །
གང་དག་མུ་སྟེགས་ཀྱི་གཞུང་ནས་བཤད་པ་དོན་ལ་མེད་པའི་དྲང་དོན་ཡིན་ནོ་ཞེས་སྨྲ་བར་བྱེད་པ་དག་གིས་ནི། སྦྱང་གཞི་དང་མཐུན་ཡུལ་དང་དེ་དང་སྦྱར་བའི་ནང་དང་གཞན་གྱི་ཆོས་མཐུན་མཐའ་དག་དྲང་དོན་དུ་ཁས་ལེན་དགོས་པས་དུས་ཀྱི་འཁོར་ལོ་ལ་ངེས་དོན་ཅུང་ཟད་ཀྱང་མེད་པ་ཞིག་ཏུ་སྨྲ་དགོས་པར་འགྱུར་རོ། ། གཉིས་པ་བཅུད་ཀྱི་སེམས་ཅན་ལ། དབྱེ་བ་དང་། གནས་དང་། ཚེ་ཚད་དོ། ། དང་པོ་ནི། རྒྱས་པར་དབྱེ་ན། སྲིད་པ་སུམ་ཅུ་རྩ་གཅིག་ཏུ་གསུངས་ཏེ། འདོད་པ་ན་བཅུ་གཅིག
གཟུགས་ན་བཅུ་དྲུག གཟུགས་མེད་ན་བཞིའོ། ། དང་པོ་ནི། དམྱལ་བ་ཡི་དྭགས་དུད་འགྲོ། མི་དང་ལྷ་མིན་འདོད་ལྷ་རིགས་དྲུག་རྣམས་ཏེ། དྲུག་ནི་རྒྱལ་ཆེན་བཞི། སུམ་ཅུ་རྩ་གསུམ། འཐབ་བྲལ། དགའ་ལྡན། འཕྲུལ་དགའ།
གཞན་འཕྲུལ་དབང་བྱེད་དོ། ། གཟུགས་བཅུ་དྲུག་ནི། ཚངས་རིས། ཚངས་པ་མདུན་ན་འདོན། ཚངས་ཆེན། འོད་ཆུང་། ཚད་མེད་འོད། འོད་གསལ། དགེ་ཆུང་། ཚད་མེད་དགེ།
དགེ་རྒྱས། སྤྲིན་མེད། བསོད་ནམས་སྐྱེས། འབྲས་བུ་ཆེ་རྣམས་མངོན་པ་བཞིན་བྱས་ནས་གནས་གཙང་ལ་མི་ཆེ། མི་གདུང་། ཤིན་ཏུ་མཐོ། འོག་མིན་ཏེ་བཞི་ལས་མི་བགྲང་བར་བཅུ་དྲུག་ཏུ་བྱེད་པ་ཡིན་གྱི་བྱེ་བྲག་ཏུ་སྨྲ་བ། ཚངས་ཆེན་དང་། མདུན་ན་འདོན་གནས་གཅིག་ཏུ་འདོད་པ་ལྟ་བུ་ནི་མིན་ནོ། ། གཟུགས་མེད་བཞི་ནི།
ནམ་མཁའ་དང་རྣམ་ཤེས་དང་། ཅི་ཡང་མེད་པ་དང་། འདུ་ཤེས་མེད། འདུ་ཤེས་མེད་མིན་སྐྱེ་མཆེད་ཏེ་སྐྱེ་མཆེད་བཞིའོ། ། འདི་དག་གི་སྒྲ་དོན་སོགས་ནི་འདིར་མ་བཤད་ཀྱང་མངོན་པ་དང་འདྲ་བར་བྱ་ལ། རྒྱུ་ཚོགས་ནི། གཟུགས་མེད་བཞི་པོ་ཟད་པར་ནམ་མཁའ་བསྒོམ་པ་དང་། གཟུགས་ཀྱི་གནས་བཞི་མཚན་བཞིར་ནི། བསམ་གཏན་དང་པོ་དང་གཉིས་པ་དང་གསུམ་པ་བཞི་པར་བྱས་པའི་བཞི་པ་ནས་ཡས་རིམ་བཞིན་ཟད་པར་རླུང་མེ་ཆུ་ས་བསྒོམ་པ་དང་། ཐུན་མོང་དུ་ཚུལ་ཁྲིམས་ཀྱི་སྟོབས་དང་།
འདོད་ལྷ་དྲུག་པོ་སྦྱིན་པ་དང་། སྔགས་བཟླས་པའི་སྟོབས་དང་། ལྷ་མིན་ཡང་སྦྱིན་པའི་སྟོབས་དང་། མི་དགེ་མི་དགེའི་ལས་ཀྱི་སྟོབས་དང་། མི་དགེ་བ་ཆུང་འབྲིང་ཆེན་པོས་དུད་འགྲོ་ཡི་དྭགས་དམྱལ་བ་རྣམས་སུ་སྐྱེ་བར་བཤད་དོ། ། དེ་རྣམས་ཀྱི་ས་བོན་ནམ་མིང་ཡིག་ནི། གཟུགས་མེད་བཞིའི། ཨ་ཨཱ་ཨཾ་ཨཱཿརླུང་བཞིའི། ཨི་ཨཱི་ཨེ་ཨཻ། མེ་བཞིའི།
རྀ་རཱྀ་ཨར་ཨཱར། ཆུ་བཞིའི། ཨུ་ཨཱུ་ཨོ་ཨཽ། ས་བཞི་ལྀ་ལཱྀ་ཨལ་ཨཱལ། འདོད་ལྷ་དྲུག་གི། ཧ་ཧཱ་ཡ་ཡཱ་ར་རཱ། ལྷ་མིར་དང་མིའི། ཝ་ཝཱ། དུད་འགྲོ་དང་ཡི་དྭགས་ཀྱི་ལ་ལཱ། དམྱལ་བའི་ཀྵ་ཡིག་གོ །
སྲིད་པ་སོ་གཅིག་པོ་དེ་བསྡུ་ན། འགྲོ་བ་རིགས་དྲུག་ཏུ་བཤད། སྟོད་སྨད་མང་པོར་རོའི་འགྲོ་བ་ཞེས་ཡང་ཡང་གསུངས་ཤིང་། ནང་ལེའི་ལྟ་བ་རྟག་པར་འགྲོ་པ་ནི་དྲུག་སྟེ་ཞེས་གསུངས་པས་སོ། ། མངོན་པ་ནས་ལྷ་མིན་ཟུར་དུ་མི་བགྲང་བར་འགྲོ་བ་ལྔར་བཤད་པ་ལྟར་འདིར་ཡང་བསྡུ་ན་ལྔར་བཞེད་དེ། ལྷ་མིན་ནི། སྤྱིར་ལྷ་དང་ཁྱད་པར་རྒྱལ་ཆེན་བཞིར་བསྡུས་པས་སོ། ། དེ་ལས་ཀྱང་བསྡུ་ན། ཁམས་གསུམ་དང་། སྲིད་པ་གསུམ་དང་།
ཡང་སྲིད་གསུམ་མཐའ་དག་དུས་ཀྱི་སྦྱོར་བ་དག་ལས་ཞེས་པའི་འགྲེལ་པར། མཐོ་རིས་དང་། མི་ཡུལ་དང་། ས་འོག་དང་གསུམ་དུ་ཡང་བསྡུས་ནས་གསུངས་སོ། ། གཉིས་པ་ནི། གཟུགས་མེད་བཞི་པོ་རི་རབ་ཀྱི་གཙུག་ཏོར་ནས་སྐྲ་མཚམས། རླུང་བཞི་པོ་དཔྲལ་བ། མེ་བཞི་པོ་སྣ། ཆུ་བཞི་པོ་ཀོས་ཀོ། ས་བཞི་པོ་མགྲིན་པའི་སུམ་གཉིས།
འདོད་ལྷ་དྲུག་གི་བཞི། མགྲིན་པའི་སུམ་ཆ། དཔག་ཚད་བརྒྱད་དང་སུམ་ཆ་ལ་ཆ་བཞིར་བགོས་ནས་སུམ་ཅུ་རྩ་གསུམ་རི་རབ་ཀྱི་སྟེང་རྒྱལ་ཆེན་བཞི་དཔུང་པ་མན་ནས་ས་མཚམས་ཀྱི་ས་བར་ཏེ། མངོན་པ་བཞིན་དུ་འདིའི་གནས་མང་ངོ་། ། རི་རབ་ཁོང་གསེང་འོག་གི་གླིང་དྲུག་ལ་ལོངས་སྤྱོད་ཀྱི་ས་པའི་མི་དང་། འཛམ་གླིང་ཆེན་པོ་ལ་ལས་ཀྱི་ས་པའི་མི་རྣམས་གནས་སོ། ། འོག་གི་དཀྱིལ་འཁོར་བཞི་པོ་རེ་རེ་ཡང་ཕྱེད་མར་བྱས་པའི་གནས་བརྒྱད་ཀྱི་དང་པོ་སྟེང་མ་ནི་རིན་ཆེན་སྣང་བའི་གནས་ཞེས་བྱ་ལ། དེ་ལ་ཕྱེད་མ་བྱས་པའི་ཕྱེད་གོང་མ་ལ་ལྷ་མིན་དང་འོག་མ་ལ་ཀླུ་གནས་སོ། ། དེ་འོག་བདུན་ལ་དམྱལ་བ་བདུན་ཏེ། སའི་དམྱལ་བ་གཅིག་དང་།
ཆུ་མེ་རླུང་གསུམ་གྱི་གཉིས་གཉིས་རྣམས་སོ། ། དང་པོ་ནི། གསེག་མའི་ཆུའི། གཉིས་པ་གཉིས་བྱེ་མའི་ཆུའི་དང་། འདམ་གྱི་ཆུའི། དེ་ནས་གཉིས། མི་བཟད་པའི་དུ་བའི་དང་མེའི། དེ་ནས་གཉིས། མུན་པའི་དང་། ངུ་འབོད་ཆེན་པོ་དྲག་པོའི་རླུང་གི་དམྱལ་བའོ། །
དང་ཡིག་གིས་རྡོ་རྗེའི་དམྱལ་བ་ཞེས་བྱ་བ་རྩ་ལྟུང་དང་པོ་དང་ལྡན་པ་རྣམས་ཀྱི་གནས་ཏེ། འཇིག་རྟེན་གྱིས་མ་བསྡུས་པའི་རྡོ་རྗེའི་མེ་ལྕེ་དང་བཅས་པ་ལ་དམྱལ་བ་བརྒྱད་པ་རྡོ་རྗེའི་ཁབ་རྩེ་མེ་སྟག་ཏུ་འབར་བ་གཞུང་གཞན་ནས་མནར་མེད་དུ་བཤད་པའི་དོད་དོ། ། གསུམ་པ་ནི། ལོའི་ཚད་ནི་འོག་ཏུ་འཆད་ཅིང་འདིར་དགོས་ཀྱང་མི་དགོས་ཏེ། མི་ལོས་འཇལ་བའི་ཚེ་ཚད་མེད་པས་སོ། ། དེས་ན་བསྐལ་པའི་ཚད་དགོས་ལ། དེ་ཡང་སྡིག་པའི་དབང་གིས་ངན་སོང་དང་། དགེ་བའི་དབང་གིས་མཐོ་རིས་སུ་བསྐལ་པ་དུ་མར་གནས་པར་གསུངས་སོ། ། བསྐལ་པ་ནི་བཞི་སྟེ། བསྐལ་པ་ཆུང་ངུ་དང་།
བར་མ་དང་། མཆོག་དང་། ཆེན་པོ་རྣམས་ཡིན་ལ། བསྐལ་པ་ཆུང་ངུ་ནི། མཆུ་ཞེང་གཉིས་ཀ་ལ་དཔག་ཚད་གཅིག་པའི་དོད་གཅིག་སྐྲ་རྩེ་ཟླུམ་པོས་བཀང་པ་ལས་ལོ་བརྒྱ་བརྒྱ་ན་རེ་རེ་བཏོན་པས་མ་ལུས་པར་སྟོངས་པའི་ཡུན་ལ་ཞག དེ་སུམ་ཅུ་ལ་ཟླ་བ་དེ་བཅུ་གཉིས་ལ་ལོར་བྱས་པའི་ལོ་བརྒྱ་ནི་བསྐལ་པ་ཆུང་ངུའི་ཚད་ཡིན་ལ། དེ་ལ་ཞག་གཅིག་སོགས་བརྩིས་པའི་རང་ལོ་རང་ལོ་བརྒྱ་ནི་བར་མ་དང་། དེ་ལ་ཞག་གཅིག་སོགས་བརྩིས་པའི་མཆོག་གི་བསྐལ་པ་དང་། དེ་ལ་ཞག་ཏུ་བྱས་ནས་བརྩིས་པའི་ལོ་བརྒྱ་ནི་བསྐལ་པ་ཆེན་པོ་ཡིན་ལ། འཇིག་རྟེན་ཆགས་ནས་གནས་པའི་ཡུན་ནི་བསྐལ་ཆེན་ལས་ཀྱང་རིང་སྟེ།
ཀླུའི་གནས་དང་དམྱལ་བ་དང་པོར་བསྐལ་པ་ཆུང་ངུའི་ཚེ་ཚད། དེ་ནས་དམྱལ་བ་གཉིས་བར་པ་དང་། དེ་ནས་གཉིས་མཆོག་དང་། དེ་ནས་གཉིས་བསྐལ་ཆེན་དང་། དམྱལ་བ་བརྒྱད་པ་འཇིག་རྟེན་སྡུད་པའི་ཚད་དུ་བཤད་དོ། ། མི་དང་། ལྷ་མིན་དང་། དུད་འགྲོ་ཡི་དྭགས་ཀྱི་ཚེ་ཚད་མ་བཤད་ལ། འདོད་ལྷ་དྲུག་པོ་བསྐལ་ཆུང་གཅིག་ནས་དྲུག་གི་བར་གྱི་ཚེ་ཚད་དོ། ། གཟུགས་དང་གཟུགས་མེད་ཀྱི་ཚེ་ཚད་ལ་ཆོས་བཟང་དང་།
ཚངས་པ་དང་། འཇིག་རྟེན་འདས་པ་དང་། དཔལ་དང་། དཀར་པོའི་བསྐལ་པ་རྣམས་གཟུགས་མེད་ནས་ཡས་རིམ་གྱིས་སྦྱར། རང་རང་གི་མས་རིམ་ནས་གཅིག་དང་གཉིས་ལ་སོགས་པར་སྦྱར་དགོས་པ་ལྟ་བུར་བསྟན་པས་གཟུགས་ཀྱི་མི་རྣམས་མི་གསལ་ཡང་། གཟུགས་མེད་ཀྱི་བཞི་པོ་བསྐལ་ཆེན་དུ་གསུངས་ཤིང་། མས་རིམ་ནས་གཅིག་གཉིས་གསུམ་བཞི་སྦྱོང་བར་གསལ་བར་བཤད་པ་དང་། འདོད་ལྷའི་ཚེ་བསྐལ་ཆུང་དུ་བཤད་པས་གཟུགས་ལ་བར་མ་དང་མཆོག་གཉིས་སྦྱར་དགོས་ལ། དེ་ཡང་འོག་མ་བརྒྱད་ལ་བར་མ་གཅིག་ནས་བརྒྱད་ཀྱི་བར་དང་། གོང་མ་བརྒྱད་ལ་མཆོག་བསྐལ་གཅིག་ནས་བརྒྱད་ཀྱི་བར་སྦྱོར་བ་ལས་མ་འདས་སོ། །
གསུམ་པ་ལ། རྩོམ་བྱེད་ཉིན་ཞག་གི་དང་། དེས་བརྩམས་པའི་དུས་བཞིའོ། ། དང་པོ་ནི། འདིར་ཉིན་ཞག་གི་ཚད་གཅིག་ཏུ་མ་ངེས་ཏེ། སྲོག་ཆགས་བདུན་པོ་རང་རང་གི་དབུགས་ཉིས་ཁྲི་ཆིག་སྟོང་དྲུག་བརྒྱ་ལ་རང་རང་གི་ཞག་རེ་བྱེད་པས་སོ། ། སྲོག་ཆགས་བདུན་ནི་ཤིག་ལ་སོགས་པའི་ལུས་སྐྱེས་ཕྲ་མོ་དང་། མི་དང་། ཡི་དྭགས་ཆེན་པོ་དང་། ལྷ་དང་།
ལྷ་མིན་དང་། ནུས་པའི་མིང་ཅན་འོག་མིན་པ་དང་། གཙོ་བོའི་མིང་ཅན་སྲིད་རྩེ་པ་རྣམས་སོ། ། དེ་རྣམས་ཀྱི་དབུགས་ནི་མིའི་དབུགས་འབྱུང་རྔུབ་གཅིག་གི་ཉིས་ཁྲི་ཆིག་སྟོང་དྲུག་བརྒྱ་ཆ་གཅིག་དང་། མིའི་དབུགས་འབྱུང་རྔུབ་གཅིག་ཉིད་དང་། དེ་སུམ་བརྒྱ་དྲུག་ཅུ་སྟེ་ཆུ་ཚོད་གཅིག་དང་། དབུགས་ཉིས་ཁྲི་ཆིག་སྟོང་དྲུག་བརྒྱ་སྟེ་ཞག་གཅིག་དང་། དེ་སུམ་བརྒྱ་དྲུག་ཅུས་ལོ་གཅིག་དང་། ལོ་དེ་ཉིས་ཁྲི་ཆིག་སྟོང་དྲུག་བརྒྱ་སྟེ་དུས་བཞི་གཅིག་རྣམས་རིམ་པ་བཞིན་དུ་བདུན་པོའི་དབུགས་ཡིན་ལ། དབུགས་རང་རང་གི་ཉིས་ཁྲི་ཆིག་སྟོང་དྲུག་བརྒྱ་རེ་ནི་རང་རང་གི་ཞག་དང་།
དེ་སུམ་བརྒྱ་དྲུག་ཅུ་ནི་རང་དང་གི་ལོ་ཡིན་པས་ཕྲ་མོའི་ལོ་གཅིག་ལ་ནི་ཆུ་ཚོད་གཅིག་ལས་མེད་པས་ཞག་རེ་ལ་ལོ་དྲུག་ཅུ་རེ་ལོན་པར་འགྱུར་རོ། ། ཡི་དྭགས་ཆེན་པོའི་ཞག་གཅིག་ལ་ཉིན་ཞག་སུམ་ཅུ་ཡོང་བས། མངོན་པར་ཟླ་བ་ཉིན་ཞག་གི་ལྔ་བརྒྱ། ། ཞེས་དང་། བཤེས་སྤྲིང་དུ། ལྔ་སྟོང་དག་དང་ཁྲིར་ཡང་འཆིར་མི་འགྱུར། ། ཞེས་བཤད་པ་རྣམས་ཀྱིས་ཁོ་རང་གི་ཉིན་ཞག་གི་ཡུན་ནི་འདི་དང་མཉམ་པོ་ཡིན་ལ། འདིར་རང་ལོ་ལྔ་བརྒྱའི་ངེས་པ་ནི་མ་བཤད་དོ། ། དེ་ལྟར་ན་དེའི་ལོ་གཅིག་ལ་ནི་མིའི་ཉིན་ཞག་ཁྲི་དང་སྟོང་བརྒྱད་བརྒྱ་འབྱུང་བས་མི་ལོ་སུམ་ཅུའོ། ། ལྷའི་ཉིན་ཞག་གཅིག་ལ་མི་ལོ་གཅིག་དང་ལོ་གཅིག་ལ་མི་ལོ་སུམ་བརྒྱ་དྲུག་ཅུ།
ལྷ་མིན་གྱི་ཞག་གཅིག་ལ་མིའི་ཉིན་ཞག་ཉིས་ཁྲི་ཆིག་སྟོང་དྲུག་བརྒྱ་སྟེ་མི་ལོ་དྲུག་ཅུ། ལོ་གཅིག་ལ་མི་ལོ་ཉིས་ཁྲི་ཆིག་སྟོང་དྲུག་བརྒྱའོ། ། ནུས་པའི་ཞག་གཅིག་ལ་མི་ལོ་ཉིས་ཁྲི་ཆིག་སྟོང་དྲུག་བརྒྱ་སྟེ་ལོ་གཅིག་ལ་ས་ཡ་བདུན་བདུན་འབུམ་བདུན་ཁྲི་དྲུག་སྟོང་། གཙོ་བོའི་ཞག་གཅིག་ལ་མི་ལོ་བྱེ་བ་གཉིས། ས་ཡ་ལྔ། དགུ་འབུམ། ཉིས་ཁྲི་ཡོད་དེ། དེའི་ལོ་གཅིག་ལ་ནི་ཞག་གཅིག་གི་ལོ་གྲངས་དེ་སུམ་བརྒྱ་དྲུག་ཅུས་བསྒྱུར་བས་མི་ལོ་ཐེར་འབུམ་དགུ། དུང་ཕྱུར་གསུམ། བྱེ་བ་གསུམ།
ས་ཡ་གཅིག འབུམ་ཕྲག་གཉིས་རྣམས་ཡོང་བ་ཡིན་ནོ། ། འོན་ཀྱང་འདི་ནི་གཙོ་བོ་ཆུང་བ་གཅིག་ཡིན་པར་ཕྱེད་དགོས་ཏེ། འདིའི་དབུགས་གཅིག་ལ་མི་ལོ་སྟོང་དང་ཉིས་བརྒྱ་ལས་མི་འབྱུང་བས་སོ། ། འདིར་དངོས་སུ་བསྟན་པའི་གཙོ་བོའི་དབུགས་གཅིག་ལ་མི་ལོ་ཉིས་ཁྲི་ཆིག་སྟོང་དྲུག་བརྒྱ་ཡོང་བར་བཤད་པ་སྟེ། ཞག་ཏུ་ལོངས་ན་མི་ལོ་དུང་ཕྱུར་བཞི། བྱེ་བ་དྲུག ས་ཡ་དྲུག ལྔ་འབུམ་དྲུག་ཁྲི་རྣམས་ཡོང་བས་སོ། ། དེས་ན་གཙོ་བོ་ཆུང་བ་འདི་ནམ་མཁའ་མཐའ་ཡས་པ་ཡིན་ནམ་བརྟག་པར་བྱའོ། །
རང་རང་གི་དབུགས་དྲུག་ལ་ཆུ་སྲང་དང་། དེ་དྲུག་ཅུ་ལ་ཆུ་ཚོད་དང་། དེ་དྲུག་ཅུ་ལ་ཉིན་ཞག་དང་། དེ་བཅོ་ལྔ་ལ་ཕྱོགས་དང་། དེ་གཉིས་ལ་ཟླ་བ་དང་། ཟླ་བ་གཉིས་ལ་དུས་དྲུག་གི་དུས་གཅིག་དང་། ཟླ་བ་གསུམ་ལ་དུས་བཞིའི་དུས་གཅིག་དང་། ཟླ་བ་བཞི་ལ་དུས་གསུམ་གྱི་དུས་གཅིག་དང་། ཟླ་བ་དྲུག་ལ་བགྲོད་པ་དང་། དེ་གཉིས་ལ་ལོར་བྱེད་པ་ནི་ཀུན་ལ་འདྲ་བར་ཤེས་པར་བྱའོ། །
འདིར་རིག་བྱེད་ཀྱི་གཞུང་ལས་སྐྱེས་བུ་ཚེ་ལོ་བརྒྱ་པ་དབང་པོ་བརྒྱ་པ་ཞེས་བཤད་པ་ལ་ལུང་རིགས་ཀྱི་ངེས་པ་མེད་དེ། མི་རྣམས་ཀྱི་མཆོག་གི་ཚེ་ལོ་བརྒྱའོ་ཞེས་པ་ནི་རྟོག་པས་སྤྲོས་ཤིང་བཏགས་པ་སྟེ། རྫོགས་ལྡན་གྱི་ཚེ་ལོ་བརྒྱ་ལས་ཤིན་ཏུ་མང་བའི་ཕྱིར་རོ། ། དེས་ན་གཙོ་བོ་ཆུང་བའི་འཕོ་ཆེན་གཡོན་པ་ལ་ཚེ་ལོ་བརྒྱ་པ་དང་། གཡས་པ་ལ་དབང་པོ་བརྒྱ་པ་ཞེས་བྱ་སྟེ། འཕོ་བ་གཉིས་ལ་ནང་གི་ཟླ་བ་གཉིས་དང་། དུས་དྲུག་གི་དུས་གཅིག་ཡོང་བས་སོ། ། ཇི་ལྟར་ན་རང་རང་གི་སྤྱིའི་ཆུ་ཚོད་དྲུག་ཅུ་ལ་ཞག་དང་། ཆུ་ཚོད་ཉིས་ཁྲི་ཆིག་སྟོང་དྲུག་བརྒྱ་ལ་ལོ་ཡོང་བ་བཞིན་དུ་ནང་གི་ལོ་ཟླ་དབུགས་ལ་ཆུ་ཚོད་དུ་བྱས་ནས་བྱེད་པའི་ཕྱིར་ཏེ། དབུགས་དྲུག་ཅུ་ལ་ནང་གི་ཞག་གཅིག
དབུགས་དགུ་བརྒྱ་ལ་ཕྱོགས་སྟོང་བརྒྱད་བརྒྱ་ལ་ཟླ་བར་བྱ་ལ། འདིས་སྐྱེས་བུ་རང་རང་གི་འཕོ་བ་རེ་འགྲོ་ཞིང་། སུམ་སྟོང་དྲུག་བརྒྱས་དུས་གཅིག་འགྲུབ་པས་སོ། ། དེ་བཞིན་དུ་མི་ལོ་ཉིས་བརྒྱ་ལ་ཡང་སྦྱར་ཏེ། མི་ལོ་ཉིས་བརྒྱའི་ཆུ་ཚོད་ཀྱི་གྲངས་དང་དུས་བཞི་ཆེན་པོའི་ལོ་གྲངས་མཉམ་པས་སོ། ། འདིར་བུ་སྟོན་རིན་པོ་ཆེ་དུས་བཞི་ཆེན་པོའི་ལོ་གྲངས་དང་གཙོ་བོ་ཆུང་བའི་རླུང་དཀྱིལ་འཁོར་བཅུའི་དབུགས་ཀྱི་གྲངས་མཉམ་ཞེས་གསུང་བ་ཤིན་ཏུ་མི་འཐད་དེ། ཁོ་རང་གི་དཀྱིལ་འཁོར་ལྔ་ལ་ཁོ་རང་གི་དབུགས་གྲངས་སུམ་སྟོང་དྲུག་བརྒྱ་ལས་ལྷག་པ་ཡོང་མི་སྲིད་ལ། སྲོག་ཆགས་གཞན་གྱི་དབུགས་གྲངས་ནི་དེའི་དཀྱིལ་འཁོར་གྱི་དབུགས་གྲངས་ལ་སྦྱར་དོན་མེད་པའོ། ། གཉིས་པ་ནི། སྤྱིར་གྱི་དུས་བཞི་ཞེས་བྱ་བ་ནི་རྫོགས་ལྡན་དང་སུམ་ལྡན་དང་གཉིས་ལྡན་དང་རྩོད་ལྡན་ཞེས་བྱ་བ་བཞི་ལ་བྱེད་ལ།
འདིའི་རྣམ་གཞག་ལུགས་འདིར་མ་ཟད་གཞུང་གཞན་ནས་ཀྱང་འབྱུང་སྟེ། སྐྱེས་རབས་ལས་རྫོགས་ལྡན་གྱི་སྤྲིན་བཞིན་དུ་གྱུར་ཏོ་ཞེས་སོགས་དང་། སྟོན་པ་ཤཱཀྱ་ཐུབ་པ་རྩོད་དུས་ཀྱི་སངས་རྒྱས་སུ་བཤད་པ་སོགས་ཡོད་པས་སོ། ། འདིའི་དུས་བཞི་ནི་སྔོན་གྱི་འཁོར་ལོས་སྒྱུར་བ་ལྔའི་དུས་ལྟ་བུ་ཚེ་ལོ་དཔག་མེད་ནས་ཅུང་ཟད་ཀྱང་མ་བྲི་བ་ལས་དགེ་བ་བཅུ་ཀ་རྫོགས་པར་སྤྱོད་ཅིང་། མི་དགེ་པ་བཅུ་མ་ཚང་བའི་སྐབས་ནི་རྫོགས་ལྡན་དང་། དེ་ནས་ཚེ་ལོ་འགྲིབ་པའི་མགོ་བརྩམས་ཏེ་དགེ་བ་བཅུའི་བཞི་ཆ་ཉམས་པ་དང་། ཕྱེད་ཉམས་པ་དང་། བཞི་གསུམ་ཉམས་པ་རྣམས་སུམ་ལྡན་གཉིས་ལྡན་རྩོད་དུས་སུ་བྱེད་པར་གསལ་ལོ། ། གཞུང་འདི་ནས་འབྱུང་བ་ལ་ཕལ་ཆེར་དུས་བཞི་ཆེ་ཆུང་གཉིས་བསྟན་ཏེ། ཆེ་བ་དྷྲུ་བ་སྟོང་པ་ལ་འཇུག་པའི་དུས་ལོ་གྲངས་ས་ཡ་བཞི་དང་སུམ་འབུམ་ཉིས་ཁྲིར་གསུངས་པ་འདི་དང་།
ཆུང་བ་འཁོར་ལོས་སྒྱུར་བ་འཁོར་བའི་དུས་ལོ་གྲངས་ཉིས་ཁྲི་ཆིག་སྟོང་དྲུག་བརྒྱ་པར་གསུངས་པ་གཉིས་ཡིན་ལ། འདི་ལ་སངས་རྒྱས་བསྟན་པའི་དུས་བཞི་གཅིག་དང་། ཕྱེ་དང་དྲག་པོ་འཁོར་ལོ་ཅན་ཉིད་ཀྱི་དུས་བཞི་གཉིས་སུ་དབྱེར་ཡོད་ཀྱང་གཉིས་ཀས་དུམ་བུ་རེར་སྟོང་བརྒྱད་བརྒྱ་པར་མཉམ་པས་ལོ་གྲངས་མཉམ་པར་འདོད་དོ། ། ཁོ་བོ་ནི་འདི་གཉིས་མི་མཉམ་སྟེ། སྔ་དར་སངས་རྒྱས་བསྟན་པའི་ལོ་གྲངས་ལ་ཀླ་ཀློ་མ་ཞུགས་གོང་གི་ལོ་སྟོང་ལྔ་བརྒྱ་པོ་ལྷག་པས་སོ། ། དེས་ན་བསྟན་པ་སྔ་དར་གྱི་དུས་བཞི། ཕྱི་དར་འཁོར་ལོ་ཅན་གྱི་དུས་བཞི། དྷྲུ་བ་སྟོང་པ་ལ་འཇུག་པའི་དུས་བཞི་སྟེ་གསུམ་དུ་བྱའོ། ། འདིའི་བར་པ་ནི་བསྡོམས་པའི་ལོ་གྲངས་ཉིས་ཁྲི་ཆིག་སྟོང་དྲུག་བརྒྱ་དང་། རེ་རེ་ལྔ་སྟོང་བཞི་བརྒྱ་པར་མཉམ་ལ།
དེ་ཡང་དུམ་བུ་རེ་རེར་དུས་བཞི་ལོ་གྲངས་ཕྱེད་དང་ལྔ་བརྒྱ་པར་མཉམ་པར་འབྱུང་པ་རྣམས་བསྡོམས་པ་ཡིན་ལ། སྔ་མའི་ཕྱི་མ་གསུམ་དེ་དང་འདྲ། དེ་རྫོགས་ལྡན་ལ་དྲུག་སྟོང་དགུ་བརྒྱ་ཡོད་པ་ཡིན་ནོ། ། འཁོར་ལོས་སྒྱུར་བའི་འཁོར་ཚུལ་གྱི་སྐབས་སུ་དྲག་པོ་འཁོར་ལོ་ཅན་རང་ཉིད་ཀྱི་དུས་བཞི་ཁོ་ན་བཤད་པ་མ་ཡིན་ནམ། ཇི་ལྟར་སངས་རྒྱས་པའི་བསྟན་པ་སྔ་དར་ལ་དུས་བཞི་བྱ་ཞེ་ན། རྒྱལ་པོའི་རྒྱབ་ཏུ་སུམ་ལྡན་ཞེས་པས་རྒྱལ་པོ་རང་ཉིད་ཀྱི་སུམ་ལྡན་རྩོད་པའི་དུས་ཀྱང་མདུན་དག་ཏུ་ཞེས་པས། སངས་རྒྱས་བསྟན་པའི་རྩོད་ལྡན་དངོས་སུ་བསྟན་ལ། ཤུགས་ལ་དེའི་སུམ་ལྡན་སོགས་ཀྱང་དངོས་སུ་ངེས་པར་གྲུབ་པས་སོ། ། རྒྱས་པར་འོག་ཏུ་བཤད་པར་བྱའོ། ། དུས་བཞི་ཆེན་པོ་ནི།
བསྡོམས་པའི་ལོ་གྲངས་ས་ཡ་བཞི་དང་སུམ་འབུམ་ཉིས་ཁྲི་ཡིན་ལ། དེ་གཙོ་བོ་ཆུང་བའི་ཕོ་ཆེན་གཉིས་ཀྱི་ཡུན་ཚད་ཡིན་པས། ཕྱེད་མར་བགོས་པས་ས་ཡ་གཉིས་འབུམ་དྲུག་ཁྲི་དེ་ནི་འཕོ་བ་རེའི་ཡུན་དུ་འགྱུར་ཞིང་། བསྡོམས་པའི་ལོ་གྲངས་ལ་བཅུས་བགོས་པའི་བཞི་འབུམ་སུམ་ཁྲི་ཉིས་སྟོང་ནི་འཕོ་ཆུང་རེ་རེའི་ཡུན་ཚད་ཡིན། འཕོ་ཆུང་བཅུ་པོའི་སྟེང་ནས་བཞི་དང་གསུམ་དང་གཉིས་དང་། གཅིག་རྣམས་རིམ་པ་བཞིན་དུ་རྫོགས་ལྡན་དང་སུམ་ལྡན་དང་གཉིས་ལྡན་རྣམས་ཀྱི་ཡུན་ཚད་དེ། གྲངས་ནི་འཕོ་ཆུང་རེ་རེ་བའི་ཚད་དེ་ཉིད་བཞི་དང་གསུམ་དང་གཉིས་ཀྱིས་བསྒྱུར་བ་དང་མ་བསྒྱུར་བའི་གྲངས་སོ། ། འདིར་བསྡོམས་པའི་ལོ་གྲངས་དེ་བསྒྲུབ་པའི་ཚུལ་ནི། གཟའ་བརྒྱད་ཀྱི་རྒྱུ་སྐར་རྫོགས་པར་འཁོར་བའི་ཡུན་ཚད་ལ། གཟའ་རང་གི་ཞག་གཅིག་ཏུ་བྱས་པའི་ཞག་ཕྱེད་དང་གཉིས་ལ་མི་ལོ་བརྒྱ་ཡིན་པས་ཞག་གསུམ་ལ་ཉིས་བརྒྱ།
ཟླ་གཅིག་ལ་ཉིས་སྟོང་། ལོ་གཅིག་ལ་ཉིས་ཁྲི་བཞི་སྟོང་འབྱུང་ལ། དེ་ལྟར་ན་གཟའ་རྣམས་ཀྱི་ལོ་བརྒྱའི་ཡུན་ཚད་དེ་མི་ལོ་བརྒྱ་ཐམ་པས་བསྒྱུར་བ་ལ། ས་ཡ་གཉིས་དང་བཞི་འབུམ་འབྱུང་ལ། འདི་གཙོ་བོ་འཕོ་ཆེན་གཅིག་གི་ཡུན་ཚད་དུ་བྱས་ན་བཅུ་ཆས་ལྷག་པའི་སྐྱོན་ཡོད་པས་བཅུ་ཆ་སྦྱོང་བའི་ཕྱིར་དུ་གནས་གཉིས་སུ་བྱས་པའི་འོག་མ་བཅུས་བགོས་པའི་ཐོབ་ནོར་གྱིས་གོང་མ་སྦྱངས་པའི་ལྷག་མ་ལ། ས་ཡ་གཉིས་དང་འབུམ་དྲུག་ཁྲི་འབྱུང་བ་འདི་གཙོ་བོའི་འཕོ་ཆེན་གཅིག་གི་ཡུན་ཡིན་པས་དེ་གཉིས་ཀྱིས་བསྒྱུར་བས་ས་ཡ་བཞི་དང་། སུམ་འབུམ་ཉིས་ཁྲི་པོ་འབྱུང་བ་ཡིན་ནོ། ། དེ་ལྟར་ན་གཟའི་ལོ་བརྒྱ་པོས་མི་ལ་དགུ་བཅུ་བསྒྱུར་བས་ཆོས་རྒྱུ་ཡིན་པ་ལ་བརྒྱས་བསྒྱུར་ནས་བཅུ་ཆ་སྦྱོང་བ་ནི་རྒྱུད་ཀྱི་སྡེབ་སྦྱོར་གྱི་ཆེད་ཡིན་ནམ་རྒྱུ་མཚན་གཞན་རྙེད་པར་དཀའོ། ། གཉིས་པ། འཛམ་གླིང་ཆེན་པོ་བྱེ་བྲག་ཏུ་བཤད་པ་ལ་དྲུག
ས་བཞི་ལ་དུམ་བུ་བཅུ་གཉིས། ནམ་མཁའ་ལ་ཁྱིམ་འཁོར་བཅུ་གཉིས། དེ་གཉིས་ལ་འཁོར་བྱེད་བཅུ་གཉིས། ཐུན་མོང་དུ་དུས་སྦྱོར་བཅུ་གཉིས། དུས་སྦྱོར་ལ་རྟེན་འབྲེལ་བཅུ་གཉིས། དེ་དག་ལ་བླང་དོར་བཅུ་གཉིས་སོ། ། དང་པོ་ནི། གླིང་བདུན་པ་ཕྱི་ནས་ལན་ཚྭའི་རྒྱ་མཚོས་འཁོར་ཞིང་ནང་གངས་ཅན་ཆེན་པོས་ནོན་པའི་ལྷག་མར་གྱུར་པ། ཞེང་དུ་དཔག་ཚད་ཉིས་ཁྲི་ལྔ་སྟོང་། ཕྱིའི་མཐའ་སྐོར་ལ་སུམ་འབུམ།
ནང་གི་མཐའ་སྐོར་ལ་དེའི་ཕྱེད་ལོང་པ་འདི་ལ་མཆུ་ཞེང་མཉམ་པའི་དུམ་བུ་བཅུ་གཉིས་བྱས་པས་རེ་རེའི་ཕྱི་མཐའ་ལ་སྟོང་ཕྲག་བརྒྱད། སུམ་བརྒྱ་སོ་གསུམ་ཆ་རེ། ནང་མཐའ་ལ་དེའི་ཕྱེད་ཡོད་པ་པད་འདབ་ལྟ་བུ་བཅུ་གཉིས་ཡོད་པས་ལྷོ་གླིང་གསུམ། ནུབ་གླིང་གསུམ། བྱང་གླིང་གསུམ། ཤར་གྱི་གླིང་གསུམ་དུ་གནས་ལ། དབུས་གླིང་བཞི་ལ། འཛམ་བུ་གླིང་དང་། ནུབ་བ་ལང་སྤྱོད་དང་། བྱང་སྒྲ་མི་སྙན་དང་།
ཤར་ལུས་འཕགས་པོ་ཞེས་དངོས་སུ་བཤད་ཅིང་། གླིང་གཡོག་བརྒྱད་ལ། མངོན་པ་ནས་རྔ་ཡབ་དང་རྔ་ཡབ་གཞན། གཡོན་ལྡན་དང་ལམ་མཆོག་འགྲོ། སྒྲ་མི་སྙན་དང་སྒྲ་མི་སྙན་གྱི་ཟླ། ལུས་དང་ལུས་འཕགས་ཞེས་བཤད་པ་བཞིན་གྱི་མིང་འདོགས་དང་གླིང་དངོས་ལས་ཆུང་བར་བཤད་པ་སོགས་མི་འདོད་པས་ཆེ་ཆུང་མཉམ་པོ་དང་། མིང་ལའང་ལྷོ་གླིང་ཤར་མ་དང་ནུབ་མ་ཞེས་སོགས་ཀྱི་ཐ་སྙད་ལས་མི་འདོད་དོ། ། གླིང་དབུས་མ་བཞིའི་དཀྱིལ་ན་ཤར་དུ་རླུང་ཟླུམ་པོ། ལྷོ་རུ་མེ་གྲུ་གསུམ། བྱང་དུ་ཆུ་ཟླ་གམ།
ནུབ་ཏུ་ས་གྲུ་བཞི་རྣམས་ལ་རིམ་པ་བཞིན་དུ་དཔག་ཚད་སྟོང་ཕྲག་བདུན་དང་། བརྒྱད་དང་། དགུ་དང་། བཅུའི་ཚད་དུ་གསུངས་ནའང་འོག་ཏུ་འགྲེལ་པས་ཤར་ཟླུམ་པོ་ཕྱེད་པ་དང་། ལྷོ་གྲུ་གསུམ་དང་། བྱང་ཟླུམ་པོ་དང་། ནུབ་གྲུ་བཞི་རྣམས་ནང་ལུས་ཀྱི་དབྱིབས་དང་སྦྱར་ནས་གསུངས་ཏེ། མངོན་པར་ཤར་གྱི་ལུས་འཕགས་ཟླ་གམ་འདྲ། ཞེས་སོགས་དང་ཚུལ་འདྲ་ལ། འོན་ཀྱང་བྱང་དང་ནུབ་གཉིས་གོ་ལྡོག་གོ །
རྩ་བའི་རྒྱ་དཔེར་ཡང་། བཱུརྦཾ་པཱ་ཡཱརྡྷ་པྲྀཏྟཾ་བྷ་བ་ཏི། ཞེས་འབྱུང་བའི་ཨརྡྷ་ཕྱེད་ལ་འཇུག་པས་རྩ་བ་དང་དངོས་ཀྱི་འགྲེལ་པར་རླུང་ཟླུམ་པོར་བཤད་པ་མི་ལེགས་སོ། ། གཉིས་པ་ནི། རྒྱུ་སྐར་ཉི་ཤུ་རྩ་བདུན་གྱི་སྐར་མ་གཉིས་དང་བཞི་ཆ་རེ་ལ་ཁྱིམ་དུ་བྱས་པའི་ཁྱིམ་བཅུ་གཉིས་ནམ་མཁའ་ལ་འཁོར་བ་ལ་ནམ་མཁའི་ཁྱིམ་འཁོར་ཞེས་བྱ་བར་གྲགས་པས་ཁྱིམ་གྱི་གཞི་ནི་རྒྱུ་སྐར་ལ་བྱའོ། ། དེས་ན་ཐོག་མར་རྒྱུ་སྐར་གྱི་རྣམ་གཞག་བཤད་ན་ཏོག་གཟུངས་ནས། དྲང་སྲོང་སྐར་མ་ལ་དགའ་བས་སྐར་མའི་མཚན་ཉིད་དང་བྱེད་ལས་བཤད། རྨ་བྱ་ཆེན་མོ་ལས། སྨིན་དྲུག་ནས་བཟུང་ནས་བདུན་ཚན་བཞི་དང་། ཤར་དང་ལྷོ་དང་ནུབ་དང་བྱང་ཕྱོགས་རྣམས་བསྲུང་ཞིང་སྐྱོང་བར་བཤད།
གརྒའི་མདོ་ལ་སོགས་པས། སྐར་མ་རྣམས་རེ་རེ་བཞིན་རེ་རེར་བརྒྱུད། གྲངས། དབྱིབས། རྟག་ལོངས། ཁ་ཟས། རིགས་ཀྱི་ལྷ་དང་དྲུག་དྲུག་གིས་བཤད་པས། ཐ་སྐར་ནི། རྒྱུད་དྲང་སྲོང་རྟ་ལེན་གྱི། གྲངས་སྐར་མ་གསུམ།
དབྱིབས་རྟའི་མགྲིན་པ་ལྟ་བུ། སྐར་ཁོངས་ལ་རྟག་ལོངས་ཡུད་ཙམ་སུམ་ཅུ། ཁ་ཟས་སྦྲང་རྩི་དང་ཤ ལྷ་ནི་དྲི་ཟ་ལ་ལྷར་འཛིན་དྲི་ཟའི་བུར་ཡང་བཤད་དོ། ། རྒྱུད་གཞན་ནས་སྐར་མ་འདི་རྣམས་ལྷ་མོར་བཤད་དོ། ། བྲ་ཉེ་ནི། བྷ་རྭའི་བརྒྱུད། སྐར་མ་གསུམ། དབྱིབས་མོ་མཚན། རྟག་ལོངས་སྔ་མ་བཞིན།
ཁ་ཟས་ཏིལ་འབྲས། ལྷ་གཤིན་རྗེའོ། ། སྨིན་དྲུག་ནི། གརྒའི་བརྒྱུད་གྲངས་དྲུག དབྱིབས་སྤུ་གྲི། ལོངས་སྤྱོད་སྔར་བཞིན། ཟས་ཞོ། ལྷ་མེ་ལྷའོ། ། སྣར་མ་ནི། གོའུ་ཏ་མའི།
གྲངས་ལྔ། དབྱིབས་ཤིང་རྟ། ལོངས་སྤྱོད་ཡུད་ཙམ་སོ་ལྔ། ཟས་ཞོ་དང་སྒྲད། ལྷ་ནི་སྐྱེ་རྒུའི་བདག་པོ། མགོ་ནི། བ་ར་དྷ་ཚའི། གྲངས་གསུམ། དབྱིབས་རི་དྭགས་མགོ ཡུད་ཙམ་སུམ་ཅུ།
ཟས་རི་དྭགས་ཀྱི་ཤ ལྷ་ཟླ་བའོ། ། ལག་ནི། ལྗང་སྔོན་གྱི། གྲངས་གཅིག དབྱིབས་སོག་པོ། ཡུད་ཙམ་བཅོ་ལྔ། ལྷ་དྲག་ཤུལ་ཅན་ནོ། ། ནབས་སོ་ནི། གནས་འཇོག་གི
སྐར་མ་གཉིས། དབྱིབས་ཁང་པའི་གདུང་། ཡུད་ཙམ་སོ་ལྔ། ཟས་མར་དང་ཁུ་བ། ལྷ་ཉི་མའོ། ། རྒྱལ་ནི། གརྒའི། སྐར་མ་གསུམ། དབྱིབས་རིལ་པ། ཡུད་ཙམ་སུམ་ཅུ།
སྦྲད་དང་ཡོས། ལྷ་ཕུར་བུའོ། ། སྐག་ནི། མཛའ་བོའི། དྲུག་གམ་ལྔ། སྦྲུལ་མགོ བཅོ་ལྔ། སྦྲུལ་ཤ སྦྲུལ་ལོ། ། མཆུ་ནི།
སེར་སྐྱའི། ལྔའམ་དྲུག ཆུ་གོ་སུམ་ཅུ། ཏི་ལ། ལྷ་སྤེན་པའོ། ། གྲེ་ནི། གོ་ཏམ། གཉིས། རྩིག་པ། སུམ་ཅུ།
འབྲས། ཏིལ། ཁྱབ་འཇུག་གོ ། དབོ་ནི། ཨེ་ཏའི། གཉིས་ཁྲི་ལྟར་འཕྲེད་ལ་གནས་པ། ཞེ་ལྔ། ཁྲེ། ཉི་མ་དང་གཤིན་རྗེའོ། ། མེ་བཞི་ནི།
འོད་སྲུང་གི ལྔ། ལག་པ། སུམ་ཅུ། བྱ་སྣ་ཚོགས་ཀྱི་ཤ མེ་ལྷའོ། ། ནག་པ་ནི། ཀ་ཏྱའི། གཅིག པདྨའི་སྙིང་པོ།
སུམ་ཅུ། ཤིང་ཏོག ཉི་མ་ཅན་ནོ། ། ས་རི་ནི། ཀ་ཏྱའི་བུ་ཆེན་པོའི། གཅིག ནོར་བུ་རིན་པོ་ཆེ། བཅོ་ལྔ། ཕྱེད་དང་ཏིལ་ཐུག རླུང་ལྷ་ཅན་ནོ། །
ས་ག་ནི། ཀ་ཏྱའི་བུ་རྒན་པའི། བཞི། རའི་རྟེན་མགོ ཞེ་ལྔ། ཏིལ་དང་མེ་ཏོག་རྒྱ་སྲན། དབང་པོ་དང་མེ་ལྷ་ཅན་ནོ། ། ལྷ་མཚམས་ནི། སྤེན་པའི། བཞི།
གླང་པོའི་སྣ། སུམ་ཅུ། ཆང་དང་སྲན་ཆུང་། ཉི་མ་ཅན་ནོ། ། སྣྲོན་ནི། ལེགས་བྱེད་ཀྱི། གསུམ། ཐེམ་སྐས། བཅོ་ལྔ། སཱ་ལུ་དང་འབྲས་ཐུག
དབང་པོའོ། ། སྣྲུབས་ནི། ཀ་ཏྱ་ནའི། གསུམ། སེང་གེའི་རལ་པ། སུམ་ཅུ། ནགས་ཀྱི་རྩ་བ་སོགས། སྡོམ་པ་ཅན་ནོ། ། ཆུ་སྟོད་ནི། ཀ་ཏྱའི།
བཞི། མཆོད་རྟེན། སུམ་ཅུ། ནྱ་གྲོ་ཏའི་ཟས། ཆུ་ལྷ་ལའོ། ། ཆུ་སྨད་ནི། སྟག་གུའི། གྲངས་བཞི། གོམ་པ་གཡོན་པའི་རྗེས། སོ་ལྔ།
སྦྲང་ཡོས། ཀུནྡ་ལྷར་འཛིན་པའོ། ། རྒྱུ་སྐར་ཉེར་བརྒྱད་བྱང་བའི་ཚེ་དགས་པ་བྱི་བཞིན། སྲེད་མེད་བུའི། གསུམ། གླང་མགོ དྲུག རླུང་ཟ། ཚངས་པའོ། ། གྲོ་བཞིན་ནི།
གོ་དཔལ་གྱི། གསུམ། རྔ་ལྟ་བུ། སུམ་ཅུ། མར་སར། ཁྱབ་འཇུག་གོ ། མོན་གྲེ་ནི། གནས་སའི་བཞི། བྱ་ལྟ་བུ། སུམ་ཅུ།
བྱི་བའི་ཤ ནོར་ལྷའོ། ། མོན་གྲུ་ནི། དེ་བརྩེའི། བརྒྱད་དམ་གཅིག མེ་ཏོག་གི་ཕུང་པོ། བཅོ་ལྔ། ར་ཤ ཆུ་ལྷའོ། ། ཁྲུམས་སྟོད་ནི།
སྐྱོ་བའི་ལས་ཀྱི། གཉིས། ཤིང་རྟ། སུམ་ཅུ། ལུག་གི་ཤ ར་འབའ་ཞིག་འཚོ་བའི་ལྷའོ། ། ཁྲུམས་སྨད་ནི། ནོར་རྒྱལ་གྱི། གཉིས། ཤིང་རྟ།
ཞེ་ལྔ། བལ་སྲན། སྦྲུལ་ལྷར་འཛིན་པའོ། ། ནམ་གྲུ་ནི། དྲང་སྲོང་དབང་པོའི། སོ་གཉིས་ཏེ་གཅིག་དང་འབྲེལ་བ། གྲུ། སུམ་ཅུ། ཤ་དང་བྱེ། ཉི་མའོ། །
བརྒྱུད་འདི་རྣམས་ནི་དྲང་སྲོང་ཤ་སྟག་གོ ། དེ་རྣམས་ལས་ཐ་སྐར། མགོ ནབས་སོ། ། དབོ། མེ་བཞི། ནག་པ། ས་རི་རྣམས་རླུང་། བྲ་ཉེ། སྨིན་དྲུག
རྒྱལ། མཆུ། གྲེ། ས་ག་ཁྲུམས་སྟོད་རྣམས་མེ། ལག སྐག སྣྲུབས། ཆུ་སྟོད། མོན་གྲེ། ཁྲུམས་སྨད།
ནམ་གྲུ་རྣམས་ཆུ། སྣར་མ། ལྷ་མཚམས། སྣོན། ཆུ་སྨད། བྱི་བཞིན། གྲོ་བཞིན། མོན་གྲུ་རྣམས་ས་ཁམས་ཡིན་པར་དྲང་སྲོང་གརྒས་བཤད་མོད་ཀྱི། སྐར་མ་འདི་རྣམས་ཀྱི་དབྱིབས་དང་ཁམས་ལ་སོགས་པ་རྒྱུད་འགྲེལ་འདིར་མི་གསལ་ལོ། ། དེ་ལྟར་རྒྱུ་སྐར་ཉི་ཤུ་རྩ་བརྒྱད་དུ་གྲགས་ཀྱང་།
བྱི་བཞིན་ནི། ལོངས་སྤྱོད་ཉུང་བར་བཤད་པ་ལྟར་སྐར་ཁོངས་ཀྱང་གྲོ་བཞིན་དང་གང་སྔོན་ལ་ཡོད་མི་ཤེས་པ་ལྟ་བུར་མིག་སྐར་ལ་མངོན་སུམ་གྱིས་གྲུབ་པས་དོར་ནས་ཉི་ཤུ་རྩ་བདུན་དུ་བྱས་པའི་སྟེང་ནས་ཁྱིམ་འཇོག་ལ། དེ་ཡང་སྐར་མ་གཉིས་གཉིས་དང་བཞི་ཆ་རེ་ཁྱིམ་རེར་བྱས་ནས། ཐ་སྐར་བྲ་ཉེ། སྨིན་དྲུག་གི་རྐང་པ་གཅིག་རྣམས་ལུག་ཁྱིམ། དེའི་བཞི་གསུམ། སྣར་མ། མགོའི་ཕྱེད་རྣམས་གླང་ཁྱིམ། དེའི་ཕྱེད། ལག
ནབས་སོའི་བཞི་གསུམ་རྣམས་འཁྲིག་པའི་ཁྱིམ། དེའི་བཞི་ཆ། རྒྱལ། སྐག་རྣམས་ཀརྐ་ཊའི་ཁྱིམ། མཆུ། གྲེ། དབོའི་བཞི་ཆ་རྣམས་སེང་གེའི་ཁྱིམ། དེའི་བཞི་གསུམ། མེ་བཞི། ནག་པའི་ཕྱེད་རྣམས་བུ་མོའི་ཁྱིམ།
དེའི་ཕྱེད། ས་རི། ས་གའི་བཞི་གསུམ་རྣམས་སྲང་ཁྱིམ། དེའི་བཞི་ཆ་ལྷ་མཚམས། སྣྲོན་རྣམས་སྡིག་ཁྱིམ། སྣྲུབས། ཆུ་སྟོད། ཆུ་སྨད་ཀྱི་རྐང་པ་གཅིག་རྣམས་གཞུ་ཁྱིམ། དེའི་བཞི་གསུམ། གྲོ་བཞིན།
མོན་གྲེའི་ཕྱེད་རྣམས་ཆུ་སྲིན་གྱི་ཁྱིམ། དེའི་ཕྱེད། མོན་གྲུ། ཁྲུམས་སྟོད་ཀྱི་བཞི་གསུམ་རྣམས་བུམ་པའི་ཁྱིམ། དེའི་བཞི་ཆ་ཁྲུམས་སྨད། ནམ་གྲུ་རྣམས་ཉའི་ཁྱིམ་དུ་བཤད་པ་རྣམས་ནི། གླིང་དུམ་བུ་ཀུན་ཏུ་ཁྱིམ་གྱི་མིང་འདོགས་དང་སྐར་མ་དང་། རྐང་པ་དེ་རྣམས་ལ་ཁྱིམ་དེ་རྣམས་སུ་བྱེད་པ་ནི་ཁྱད་པར་མེད་མོད་ཀྱི། ཁྱིམ་གྱི་ཡུན་ཚད་ལ་ཆུ་ཚོད་མང་ཉུང་དང་། དེ་ཡོང་བ་ཡང་སྐར་མ་སོ་སོའི་ལོངས་སྤྱོད་མང་ཉུང་དང་།
དེ་ཡང་སྐར་ཁོངས་ཡངས་དོག་མངོན་སུམ་གྱིས་གྲུབ་པ་དང་མཐུན་པར་འབྱུང་བ་དང་། གོང་གི་གརྒའི་སྐར་མའི་བསྟན་བཅོས་ནས་ལོངས་སྤྱོད་མང་ཉུང་བཤད་པ་འདི་རྣམས་ནི་གླིང་ཆུང་དུམ་བུ་འདི་གའི་དབང་དུ་བྱས་པའི་རྣམ་གཞག་ཡིན་ནོ། ། དེ་བཞིན་དུ་དབྱར་ཉི་ཀརྐ་ཊ་དང་དགུན་ཉི་ཆུ་སྲིན་དུ་ལྡོག་པར་བཤད་པ་ཡང་གླིང་དུམ་བུ་འདིའི་དབང་དུ་བྱས་པ་དང་། འདིའི་ནང་ནས་ཀྱང་ཀཻ་ལཱ་ཤའི་དུམ་བུའི་དབང་དུ་བྱས་པ་ཡིན་པར་ཤེས་དགོས་སོ། ། དེ་ལྟར་ན་གླིང་ཆུང་འདིའི་དབང་དུ་བྱས་ནས་ལུག་ཁྱིམ་ལ་ཆུ་སྲང་མཁའ་དགུ་ལག་སྟེ་ཆུ་ཚོད་བཞི་དང་ཆུ་སྲང་ལྔ་བཅུ། གླང་ལ་མཁའ་དུས་མིག་སྟེ་ཆུ་ཚོད་བཞི་དང་ཆུ་སྲང་ཉི་ཤུ། དེ་ལྟར་དེ་གཉིས་ལ་ཆུ་ཚོད་ཕྱེད་ཀྱི་ཁྱད། འཁྲིག་པ་ལ་མཁའ་མཁའ་གཉིས་ཏེ་ཆུ་ཚོད་གསུམ་དང་ཆུ་སྲང་ཉི་ཤུ། དེ་ལྟར་ན་དེ་གཉིས་ལ་ཆུ་ཚོད་གཅིག་གི་ཁྱད། ཀར་སེང་བུ་མོ་གསུམ་ལ་རིམ་པ་བཞིན་དུ་ཆུ་ཚོད་ལྔ་དང་།
དྲུག་དང་། ཕྱེད་དང་བདུན་ཏེ། དེ་ལྟར་འཁྲིག་ཀར་ལ་ཆུ་ཚོད་གཅིག་དང་ཆུ་སྲང་བཞི་བཅུ། ཀར་སེང་ལ་གཅིག སེང་གེ་བུ་མོ་ལ་ཕྱེད་ཀྱི་ཁྱད་ཞུགས་པ་དང་། སྲང་སོགས་དྲག་པོ་སྔ་མའི་ལུགས་ལྡོག་ཏུ་གནས་ཏེ། དེ་ལྟར་ན་དེ་ཁྱིམ་བར་ཡངས་པ་དྲུག་ནི་ཀརྐ་ཊ་ནས་གཞུའི་བར་དང་། དོག་པ་དྲུག་ནི་ཆུ་སྲིན་དང་འཁྲིག་པའི་བར་དྲུག་ཡིན་ཏེ། ཡངས་པ་དྲུག་ལ་སྡོམས་པའི་ཆུ་ཚོད་སོ་ལྔ། དོག་པ་དྲུག་ལ་ཉི་ཤུ་རྩ་ལྔ་འབྱུང་བ་འདི་ནི།
ཆུ་གཏོར་སྲོག་དང་ཆུ་སྲང་མེ་ནི་ཉིན་ཞག་སོ་སོའི་དུས་སུ་འཕེལ་འགྲིབ་བགྲོད་པའི་ཡན་ལག་གིས། ཞེས་པ་དྲུག་ཅུའི་སྔ་ཆས་འཕེལ་འགྲིབ་བྱེད་པ་ཤམྦྷ་ལའི་དབང་དུ་བྱས་ཀྱི། འགྲིབ་པ་དང་འཕེལ་བ་དྲུག་ཆས་སོ་ཞེས་པ་དྲུག་ཅུའི་དྲུག་ཆས་འཕེལ་འགྲིབ་བྱེད་པ་འཛམ་གླིང་ཆུང་ངུ་འདིའི་ཡུལ་དུམ་བུ་དྲུག་གི་ནང་ནས་གཉིས་པ་ཀཻ་ལཱ་ཤའི་དབང་དུ་བྱས་ནས་གསུངས་པ་ཡིན་ཞིང་། དབྱངས་འཆར་གྱི་རྒྱུད་ལས་དུས་སྦྱོར་ཆུ་ཚོད་འདིར་བཤད་པ་དང་མ་མཐུན་པ་ཡང་དུམ་བུ་གཞན་གྱི་དབང་དུ་བྱས་པ་ཡིན་པས་གླིང་ཆུང་འདིའི་དུམ་བུ་རྣམས་ཀྱང་དུས་སྦྱོར་གྱི་ཡུན་ཚད་དང་ཉི་མ་ལྡོག་མཚམས་མི་མཐུན་པ་ཡིན་པས་དུས་སྦྱོར་དུམ་བུ་དྲུག་ཏུ་གྲགས་པའི་བརྩི་ཚུལ་ལེགས་པར་ཤེས་དགོས་པ་ཡིན་ནོ། ། འདི་དག་ཅུང་ཟད་ཞིབ་པར་འཛམ་གླིང་ཆུང་ངུའི་ཁྱད་ཆོས་ཀྱི་སྐབས་སུ་བཤད་པར་བྱའོ། ། དེ་ལྟར་སྤྱིར་གླིང་སོ་སོ་དང་ཁྱད་པར་ཡུལ་སོ་སོ་ལ་ཁྱིམ་གྱི་ལོངས་སྤྱོད་མི་འདྲ་བ་ཡོང་བ་ནི་རང་རང་སོ་སོ་ལ་སྣང་བའི་སྐར་ཁོངས་ཡངས་དོག་གི་དབང་གིས་དེ་ལ་ཉི་ཟླ་སོགས་ཀྱི་སྤྱོད་པ་བུལ་མྱུར་དང་། འཆར་བའི་སྐར་ཡོངས་རྫོགས་པ་བུལ་མྱུར་གྱི་ཡིན་པ་ལས་མ་འདས་ཤིང་། རྒྱུ་མཚན་དེས་ན། ཁྱིམ་སྐར་འདི་དག་ཀྱང་ཉི་མའི་གོ་ལ་བཞིན་དུ་མཐོ་དམན་དུ་བྱས་ནས་འཁོར་ཏེ། དཔེར་ན།
གླིང་ཆུང་འདིའི་དགུན་ཉི་ལྡོག་དུས་ཉི་མས་སྐོར་མ་ཕུལ་དང་འགྲོགས་ཏེ་འདིའི་ནམ་མཁའི་ཤར་ནས་ནུབ་ཀྱི་བར་དུ་ཕྱིན་པས། སྲོད་ལ་ནུབ་ཏུ་བྱ་སྦོ་གཞུག་གམ་གྲོ་བཞིན་མོན་གྲེ་ནུབ་རིའི་རྩེ་དང་། མགོ་ལག་རྒྱལ་གསུམ་ཤར་རིའི་རྩེ་ལ། དེའི་བར་ནི། དེ་རིང་ཉི་མས་སྤྱད་པའི་ཁྱིམ་དྲུག་པོ་ཡིན་ཞིང་། དེ་རྣམས་ཁྱིམ་བར་དོག་པའི་མཐར་ཐུག་དྲུག་པོ་ཡིན་པས་ཉི་མ་ཐུང་བའི་མཐར་ཐུག་པ་དང་། མཚན་མོ་ནབས་སོ་ནས་གྲེའི་བར་སྐར་ཁོངས་ཡངས་པའི་ཁྱིམ་དྲུག་པོ་ཤར་ནས་ནུབ་ཀྱི་བར་ལ་བགྲོད་དགོས་ལ། དེ་རྣམས་ཁྱིམ་བར་ཡངས་པའི་མཐར་ཐུག་ཡིན་པས་མཚན་མོ་རིང་བའི་མཐར་ཐུག་འབྱུང་ཞིང་། ཉིན་ཞག་དེ་ཉིད་ལ་སྒྲ་མི་སྙན་གྱི་ཉིན་མཚན་གོ་ལྡོག་པས་ན། འདིར་ཁྱིམ་བར་དོག་པར་སྣང་བ་དྲུག་པོ་གླིང་དེར་ཡངས་པར་སྣང་བ་ལས་མ་འདས་ཤིང་།
དེ་ལྟར་འབྱུང་བ་ཡང་རང་རང་གི་ནམ་མཁའ་ལ་སྒར་པོར་བྱས་ནས་མཐོ་བའི་ཚེ་ཡངས་པ་དང་། གཤོང་མོར་བྱས་ནས་དམའ་བའི་ཚེ་དོག་པར་སྣང་བ་ལས་མ་འདས་སོ། ། འདི་ཡང་ཕལ་ཆེར་མངོན་སུམ་གྱིས་གྲུབ་སྟེ། དོག་པའི་མགོ་ལག་རྒྱལ་གསུམ་དང་། ཕུལ་སྦོ་གཞུག་གསུམ་སོགས་སྐར་མ་ཆེ་བ་དང་གསལ་བར་སྣང་ཞིང་། ཡངས་པའི་ཝ་ནས་ཕུལ་གྱི་བར་ཕལ་ཆེར་སྐར་མ་ཆུང་བར་སྣང་ལ། ཆེ་ཆུང་ཡང་ནམ་མཁའ་ཉིད་ན་ཆེ་ཆུང་མཉམ་པ་ཞིག་ཡོད་ཀྱང་། མཐོ་དམན་གྱི་སྣང་མཁན་ལ་ཉེ་རིང་གིས་ཆེ་ཆུང་དུ་སྣང་བར་གྲུབ་སྟེ། ཞི་གཟའ་གཉིས་ལ་སྐར་ཆེན་དུ་གྲགས་ལ། མིག་དམར་སྤེན་པ་སྐར་ཆུང་དུ་སྣང་བ་ཡང་དམའ་བ་དང་མཐོན་པའི་གཟར་བཤད་པ་བཞིན་མཐོ་དམན་གྱིས་ཡིན་པ་བཞིན་ནོ། །
གསུམ་པ་ལ། ས་གཞི་ལ་དུས་དང་རྒྱལ་པོ་གཉིས་འཁོར་ཚུལ་དང་། ནམ་མཁའ་ལ་གཟའ་ཆེན་པོ་བཅུ་འཁོར་ཚུལ་ལོ། ། དང་པོ་ལ། དུས་འཁོར་ཚུལ་དང་། འཁོར་ལོས་སྒྱུར་བ་འཁོར་ཚུལ་ལོ། ། དང་པོ་ནི། ད་ལྟར་དང་སྔོན་གྱི་མངོན་པ་བ་ཁ་ཅིག གླིང་བཞིའི་དུས་བཞི་ཐམས་ཅད་མཉམ་པོ་ཡིན་ཏེ། འཛམ་གླིང་ན་དབྱར་ཉི་ལྡོག་པའི་ཉིན་ཞག་དེ་ཉིད་ལ་གླིང་བཞི་གའི་དབྱར་ཉི་ལྡོག་པ་དང་།
འདི་ན་སྟོན་ཉིན་མཚན་མཉམ་པ་དང་དགུན་ཉི་ལྡོག་པ་དང་། དཔྱིད་ཉིན་མཚན་མཉམ་པའི་ཉིན་ཞག་དེ་ཉིད་ལ་གླིང་གཞན་གསུམ་ནའང་དེ་རྣམས་ཡོད་པ་ཡིན་ཏེ། དེ་ལྟ་མིན་ན། ནམ་ཕྱེད་ཉི་མ་ནུབ་པ་དང་། ། ཉི་མ་ཕྱེད་དང་འཆར་དུས་གཅིག ། ཞེས་པ་མི་སྲིད་པས་སོ་ཞེས་ཟེར་རོ། ། འདི་ནི་ཤིན་ཏུ་མི་རིགས་ཏེ། ཉིན་མཚན་གྱི་རྣམ་གཞག་ལ་སོགས་པ་མངོན་སུམ་དང་མཐུན་པའི་རྒྱུད་འདི་དང་ཤིན་ཏུ་འགལ་བའི་ཕྱིར་དང་། འདི་དང་མི་བསྟུན་ནའང་། མཛོད་ཉིད་ཀྱི་འགྲེལ་བཤད་དུ།
འདི་ནི་སྟོན་དཔྱིད་ཉིན་མཚན་མཉམ་པའི་དུས་ཀྱི་ཉིན་ཞག་གཉིས་ལ་སྲིད་ཀྱི་གཞན་ལ་མི་སྲིད་པར་བཤད་པ་དང་འགལ་བའི་ཕྱིར་དང་། གཙོ་བོ་རིགས་པས་གནོད་པའི་ཕྱིར་ཏེ། གླིང་འདིའི་ཉི་མ་ནུབ་ནས་སང་ཤར་ཤར་གྱི་བར་དང་། བྱང་སྒྲ་མི་སྙན་གྱི་ཉི་མ་ཤར་ནས་དགོངས་མོ་ནུབ་ནུབ་ཀྱི་བར་ཡུན་མཉམ་མམ་མ་མཉམ། མི་མཉམ་ན་རྩ་བའི་དམ་བཅའ་དང་འགལ། མཉམ་ན་དགུན་ཉི་ལྡོག་ཁར་འདིར་ཉིན་མོ་ཡུད་ཙམ་ཉི་ཤུ་རྩ་བཞི་ལས་མེད་ཅིང་མཚན་མོ་ཡུད་ཙམ་སོ་དྲུག་ཡོད་པས། བྱང་སྒྲ་མི་སྙན་གྱི་ཉིན་མོ་ལ་འདིའི་མཚན་མོ་དང་མཉམ་པོར་བྱུང་བས་གླིང་ཐམས་ཅད་ཀྱི་དགུན་ཉི་ལྡོག་ཁའི་ཉི་མ་ཐུང་མཉམ་ཡིན་པའི་དམ་བཅའ་ལ་གནོད་ཚབས་ཤིན་ཏུ་ཆེ་སྟེ། བླུན་པོའི་བློའི་འཇུག་པ་ལ་དགག་པ་རྒྱས་པར་བྱ་མི་དགོས་སོ། ། ཡང་མངོན་པ་བ་ཁ་ཅིག འགྲེལ་བཤད་ཀྱི་ལུང་གཙོ་བོར་བཟུང་ནས་ལྷོ་བྱང་དབྱར་མཉམ་དང་།
ཤར་ནུབ་སྟོན་དཔྱིད་དང་། དེ་མཐུན་དུ་འཁོར་བའི་སྒོ་ནས་ཉི་མའི་གོ་ལ་ལྕགས་སྒྲོག་གམ་མཚོན་ཆའི་འཁོར་ལོ་བཞིན་དུ་འཁོར་ཏེ། མཚོན་ཆའི་འཁོར་ལོ་བཞིན་དུ་རྒྱུ། ཞེས་རྨ་བྱ་ཆེན་མོར་བཤད་པས་ཀྱང་ངོ་ཞེས་ཟེར་རོ། ། འདིས་ཀྱང་གླིང་འདིའི་དབྱར་ཁ་བྱང་བགྲོད་མཐར་ཐུག་གི་ཉིན་མོ་ཡུད་ཙམ་སོ་དྲུག་བྱས་པའི་མཚན་གང་དེ་ལ་བྱང་སྒྲ་མི་སྙན་གྱི་བྱང་བགྲོད་མཐར་ཐུག་ཉི་མ་རིང་མཐའ་ཡིན་པས་ཡུད་ཙམ་སོ་དྲུག་ཡོད་པར་ཁས་བླངས་པས་འདིའི་ཉི་མ་ཤར་ནས་ཀྱང་ཡུན་རིང་པོར་བྱང་སྒྲ་མི་སྙན་གྱི་ཉི་མ་མི་ནུབ་པ་དང་། འདིའི་མ་རྒས་གོང་དུ་བྱང་དུ་འཆར་བ་སོགས་སུ་འགྱུར་བ་དང་། འདིའི་བྱང་བགྲོད་ལས་ལྷོ་བགྲོད་མཐར་ཐུག་ཉི་མ་འཆར་སྔ་བ་དང་འཆར་ས་སོགས་མཐོ་བར་འགྱུར་བའམ། ཡང་ན་ལྷོ་བགྲོད་ཀྱི་དུས་སུ་འཆར་ནུབ་ཀྱི་འགྲམ་དུ་ཡོལ་བས་བསྒྲིབས་པའི་ཕག་ནས་ཉི་མ་འགྲོ་དགོས་པར་ཐལ་བ་སོགས་ཀྱིས་གནོད་ཅིང་། གཙོ་བོར་ནི། འདིར་ས་དུམ་བུ་བཅུ་གཉིས་ལ་དུས་བཞི་རིམ་ཅན་དུ་འཁོར་བ་དང་ཉིན་མཚན་མཉམ་པ་དང་བགྲོད་པ་གཉིས་ཀྱི་མཐར་ཐུག་རིམ་གྱིས་འཁོར་བར་གསུངས་པ་དང་འགལ་བས།
ལས་སྣང་སོ་སོའི་དབང་གིས་གཉིས་ཀ་སྲིད་པར་ཁས་ལེན་ན་མ་གཏོགས་ལུགས་དེ་དག་ནི་འདིར་མི་འདོད་དོ། ། འོ་ན་འདིའི་རང་ལུགས་ཀྱི་དབྱར་དགུན་སྟོན་དཔྱིད་སོགས་ཀྱི་དུས་རྣམས་གཡས་སུ་འཁོར་རམ་གཡོན་དུ་འཁོར་ཞེ་ན། འདི་ལ་དུས་ཀྱི་འཁོར་ལོའི་ཚུལ་ཁོང་དུ་ཆུད་པར་རློམ་པའི་མཁས་རློམ་ཁ་ཅིག་ནི། འོག་གི་སའི་གོ་ལའམ་དུས་བཞི་ཡང་གཡོན་དུ་འཁོར་ཏེ། ནམ་མཁའི་ཉི་མས་ཁྱིམ་ལ་བསྐོར་བའི་དབང་གིས་ས་གཞིའི་དུས་འཁོར་བ་གང་ཞིག ཉི་མས་ཁྱིམ་ལ་གཡོན་དུ་བསྐོར་བའི་ཕྱིར་ཏེ། རང་འགྲོས་གཡོན་དུ་བསྐོར་བའི་ཕྱིར་དང་། ཁམས་ལེའི་ང་གསུམ་པའི་འགྲེལ་པར། འདིར་ཤར་གྱི་ཕྱེད་དུ་ལུག་གོ ། དབང་ལྡན་དུ་གླང་ངོ་། །
བྱང་གི་ཕྱེད་དུ་འཁྲིག་པའོ། ། ཞེས་སོགས་གཡོན་དུ་བསྐོར་ནས་ཤར་གྱི་ཕྱེད་དུ་ཉའོ་ཞེས་པ་ནི་འོག་ལ་ཁྱིམ་དགོད་པའོ། ། ཞེས་དང་། ཚིགས་བཅད་དྲུག་ཅུ་པའི་འགྲེལ་པར། ལྷུན་པོའི་ལྷོ་ཡི་དུམ་པ་འདིར་ལུག་ལ་ཉི་མ་གནས་པས་དཔྱིད་ཀྱི་དུས་སུ་ས་གའི་ཟླ་བ་བྱེད་དོ། ། མེ་ཡི་ཟུར་གྱི་ཕྱེད་དུམ་བུ་གཉིས་པ་ལ། སྣྲོན་གྱི་ཟླ་བ་བྱེད་དོ། ། དེ་བཞིན་དུ་མེའི་ཟུར་གྱི་ཕྱེད་དུམ་བུ་གསུམ་པ་ལ་ཆུ་སྟོད་ཀྱི་ཟླ་བ་བྱེད་དོ། ། ཞེས་སོགས་གཡོན་དུ་བསྐོར་ནས། བདེན་བྲལ་གྱི་ཟུར་གྱི་ཕྱེད་གཞན་གྱི་དུམ་བུ་ལ་ནག་པའི་ཟླ་བ་བྱེད་དོ། །
ཞེས་སོགས་གསལ་བར་བཤད་པས་སོ། ། ཞེས་ཟེར་རོ། ། འདི་ནི་ཤིན་ཏུ་མི་རིགས་ཏེ། ཚིགས་བཅད་ང་ལྔ་ང་དྲུག་པ་རྩ་འགྲེལ་གྱིས་ལེགས་པར་བཀག་པའི་ཕྱིར་ཏེ། གང་ཕྱིར་རི་ལ་སྐྱེ་བོ་རྣམས་ཀྱི་ཉིན་མཚན་མཉམ་པར་འགྱུར་ཏེ་ལུག་ཉི་སྲང་གི་ཉི་མ་ལའོ། ། ཞེས་པས་དུམ་བུ་སོ་སོ་ནས་བཅལ་བའི་བདུན་པ་དེ་དང་རང་རང་ཕན་ཚུན་བལྟོས་ནས་གཅིག་ཏུ་དཔྱིད་ཉིན་མཚན་མཉམ་པའི་ཞག་དེ་ལ་བདུན་པར་སྟོན་ཉིན་མཚན་མཉམ་པ་དང་། གཅིག་ཏུ་སྟོན་ཉིན་མཚན་མཉམ་པའི་ཞག་དེ་ལ་བདུན་པར་དཔྱིད་ཉིན་མཚན་མཉམ་པར་འགྱུར་ཞེས་སྤྱིར་རྣམ་པར་བཞག་ནས་སོ་སོ་ལ་སྦྱར་བ་ན། གླིང་ཆུང་འདིར་ལུག་ཁྱིམ་དུ་དཔྱིད་ཉིན་མཚན་མཉམ་པའི་ཞག་དེ་ལ་བྱང་སྒྲ་མི་སྙན་དུ་སྟོན་ཉིན་མཚན་མཉམ་པ་དང་། འདིར་སྲང་ཁྱིམ་དུ་སྟོན་ཉིན་མཚན་མཉམ་པ་ན་བྱང་དུ་དཔྱིད་མཉམ་པ་དང་། དེ་བཞིན་དུ་ཅུང་ཟད་བདེན་བྲལ་གྱི་ཟུར་དུ་གནས་པ་དང་དབང་ལྡན་གྱི་ཟུར་ཕྱེད་ཀྱི་ཆར་གནས་པ་ལ་ཡང་།
ཞེས་དེ་གཉིས་གླང་དང་སྡིག་པ་ལ་སྦྱར་བ་ནས་གཡས་སུ་བསྐོར་ཏེ། བཅུ་གཉིས་པ་མེའི་ཟུར་གྱི་ཕྱེད་གཞན་ལ་གནས་པ་དང་། རླུང་གི་ཟུར་གྱི་ཕྱེད་གཞན་ལ་གནས་པ་ལ། ཉི་མ་ཉ་དང་བུ་མོ་ལ་གནས་པས་ཉིན་མཚན་མཉམ་པ་གཉིས་སུ་འགྱུར་ཏེ། ཞེས་ཚིགས་བཅད་ང་ལྔ་པར་ཉིན་མཚན་མཉམ་པ་ལ་སྦྱར་བའི་མཇུག་ཏུ་ང་དྲུག་པས་ཉི་མ་ལྡོག་མཚམས་ལ་སྦྱར་ནས་ཀྱང་གཡས་སྐོར་དུ་གསལ་བར་གསུངས་པས་འདི་ན་ད་ལྟ་དཔྱིད་གནས་པ་དེ་འདིའི་དབྱར་སླེབས་པ་ན་ནུབ་ཏུ་འཕོ་ཞིང་། འདིའི་སྟོན་སླེབ་པ་ན་བྱང་དུ་འཕོ་ནས་ནུབ་ཏུ་དབྱར་གྱིས་སླེབ། དེའི་དགུན་སླེབ་པ་ན་དཔྱིད་ཤར་དུ་སླེབ་ནས་བྱང་དུ་དབྱར་དང་ནུབ་ཏུ་སྟོན་འབྱུང་བའི་ཚུལ་གྱིས་གཡས་སུ་འཁོར་བ་ཡིན་ནོ། ། འོ་ན་སྔ་མའི་ལུང་རིགས་ཀྱི་དོན་ཅི་ཡིན་ཞེ་ན། རིགས་པ་ནི་འགལ་བས་ཁྱབ་པ་ཡིན་ལ། ལུང་གི་དོན་ནི།
འཁོར་ཚུལ་གཡས་སུ་འཁོར་ཡང་ད་ལྟ་ཡོད་ཚུལ་གཡོན་སྐོར་དུ་ཡོད་པ་ཡིན་ཏེ། འདིའི་དཔྱིད་ཀྱི་དུས་དེ་ཉིད་ན་ཤར་ན་དབྱར་དང་བྱང་ན་སྟོན་དང་ནུབ་ན་དགུན་ཡོད་པ་དང་། ཟླ་བ་ཡང་འདིའི་དཔྱིད་ཟླ་ཐ་ཆུང་གི་དུས་དེ་ཉིད་ན། འདིའི་མེ་ཟུར་གྱི་དུམ་བུ་ན་དབྱར་ཟླ་ར་བ་དང་། དེའི་ཤར་མ་ན་དབྱར་ཟླ་འབྲིང་པོ་དང་། ཤར་དྲང་པོ་ན་དབྱར་ཟླ་ཐ་ཆུང་ལ་སོགས་པ་གཡོན་སྐོར་དུ་གནས་ཡོད་པ་གསལ་བར་གསུངས་པ་ཡིན་པས། འཁོར་ཚུལ་དང་གནས་ཚུལ་འཁྲུལ་པའི་གྲུབ་མཐའ་འདི་ལྟ་བུ་ཡང་རྣམ་དཔྱོད་ཞིབ་མོར་རློམ་པའི་རྩིང་པོ་ཡིན་ནོ། ། དེས་ན་འདིར་སྣྲོན་གྱི་ཟླ་བར་བྱེད་དོ། ། ས་གའི་ཟླ་བ་བྱེད་དོ་ཞེས་སོགས་ནི་ལོ་ཙཱ་བས་དོན་འགྱུར་བྱས་པས་འཁྲུལ་གཞི་བཟོས་པ་ཡིན་ཏེ། དབྱར་ཟླ་ར་བ་བྱེད་དོ། །
དཔྱིད་ཟླ་ཐ་ཆུང་བྱེད་དོ་ཞེས་སོགས་སུ་འགྱུར་གཞན་ལ་ཡོད་པ་ལྟར་སྒྲ་དྲང་འགྱུར་བྱས་ནས་འཁྲུལ་གཞི་མེད་པར་གནས་པ་ལ་ཤོང་གི་མཁས་ཁྱད་ཀྱི་སྐབས་འདིར་འཁྲུལ་གཞི་བཟོས་ཤིང་། འདུལ་བ་རྩ་འགྲེལ་དུ་སྐར་མའི་མིང་གིས་ཟླ་བ་བསྟན་ཡོད་པ་རྣམས་དབྱར་ཟླ་འབྲིང་པོའི་ཉའིའོ་ཞེས་སོགས་བོད་ལ་གྲགས་ཆེ་བ་ལ་དགོངས་ནས་ཅོག་རོས་དོན་འགྱུར་བྱས་པས་འདུལ་འཛིན་ལ་འཁྲུལ་པ་བསྐྱེད་པས། མཁས་པའི་མཁས་པ་ལ་ཡང་འཁྲུལ་པ་ཅུང་ཟད་འབྱུང་བར་ངེས་སོ། ། དེ་ལྟར་གནས་ཚུལ་དང་འཁོར་ཚུལ་འཁྲུལ་བ་ནི་ནམ་མཁའི་ཁྱིམ་འཁོར་ལ་ཡང་མང་དུ་བྱུང་སྣང་སྟེ་འོག་ཏུ་བཤད་པར་བྱའོ། ། གཉིས་པ་ནི། བཅོམ་རལ་གྱིས་རྩོད་དུས་འཁོར་ལོས་སྒྱུར་བ་འབྱུང་བར་བཤད་པས་མངོན་པ་བ་དང་འགལ་ཞེས་བཀག་པས་འཇིགས་ནས། ཀུན་མཁྱེན་བུ་སྟོན་གྱིས་ཀྱང་འཁོར་ལོས་སྒྱུར་བ་འཁོར་བར་བཤད་པ་རྫོགས་པའི་སངས་རྒྱས་འཁོར་བ་ཡིན་ཞེས་གསུངས་ལ། ཁ་ཅིག་བསྟན་པ་ལྔ་སྟོང་དུ་གནས་པ་འཛམ་གླིང་ཆེན་པོ་མཐའ་དག་གི་ལོ་གྲངས་བསྡོམས་པའི་དབང་དུ་བྱས་པར་ཐག་བཅད་ནས། དུམ་བུ་དུམ་བུར་འཁོར་བར་ཡང་ཡང་བཤད་པ་རྣམས་ཁྱད་དུ་བསད་དེ། མི་འཁོར་བར་དུས་གཅིག་ལ་དུམ་བུ་ཐམས་ཅད་དུ་ཀླ་ཀློ་ཅིག་ཅར་དུ་འཛེམས་པར་འདོད་ཅིང་།
རྒྱལ་པོའི་རྒྱབ་ཏུ་སུམ་ལྡན་ཞེས་སོགས་ཀྱང་། རྒྱབ་ཀྱི་སའི་དུམ་བུ་ལ་མི་བྱེད་ཀྱི། རྒྱབ་ཕྱི་མ་དང་དོན་གཅིག་པས་རྒྱལ་པོའི་ཕྱིས་ཞེས་པ་དང་། མདུན་ཞེས་པ་སྔོན་དུ་ཞེས་པར་བསྒྱུར་ནས་འཆད་པར་བྱེད་དོ། ། སྐབས་འདིའི་མདུན་རྒྱབ་ནི། བུ་སྟོན་རིན་པོ་ཆེ་དང་བླ་མ་དམ་པ་ཡང་སྲཥྚི་རྒྱབ་དང་ཕྱི་མ་གཉིས་ཀ་ལ་འཇུག་པ་ལས་ཕྱིས་ཞེས་བཤད་པར་བྱའོ། ། ཞེས་གསུང་ངོ་། ། འདི་དག་ནི་རང་དགའ་དང་འདོད་རིགས་ཀྱིས་བཤད་པ་ཁོ་ནར་སྣང་སྟེ། མདུན་གྱི་ཚིག་མཉམ་པོ་ལ་ཀླ་ཀློ་རྣམས་ཀྱང་གཡུལ་དུ་བཅོམས་ཏེ་རང་གི་ཆོས་ལ་དགོད་པར་བྱས་ནས་མདུན་དུ་རྣམ་པར་རྒྱུ། ཞེས་པའི་མདུན་འདི་སྔོན་དུ་ཞེས་པར་བཤད་མ་ཤེས་ནས་རང་སོར་འཇོག་དགོས་ཀྱི་འདུག་པའི་ཕྱིར་དང་།
འདི་དང་ལེའུ་འདིའི་མཇུག་དང་། ནང་ལེ་སོགས་སུ་ཀླ་ཀློ་དང་འཁོར་ལོ་ཅན་གཉིས་ཀ་སའི་དུམ་བུ་ལ་འཁོར་བར་ཡང་ཡང་བཤད་པ་དང་། དུམ་བུ་དུམ་བུར་ཞེས་དང་། དུམ་བུ་གང་དུ་ཞེས་སོགས་ཀྱི་ཚིག་ཐམས་ཅད་ནུས་མེད་དུ་འགྱུར་ཏེ། ཅིག་ཅར་དུ་འཁོར་བའི་ཕྱིར་རོ་ཞེས་དང་། དུས་རྣམས་དག་གི་ལོའི་གྲངས་ནི་ཞེས་སོགས་དང་། ས་གཞི་དག་ལ་དུས་བཞི་ནུས་པའི་ཚད་དུ་འཇུག ། ཅེས་སོགས་དོན་མེད་དུ་འགྱུར་ཏེ། ས་གཞི་ལ་དུས་བཞིའི་ལོ་གྲངས་ལ་ཕན་རྒྱུ་སྟོང་བརྒྱད་བརྒྱ་ལས་མེད་པའི་ཕྱིར་རོ། ། ས་རེ་རེ་ལ་དུས་མཉམ་དུ་སྟོང་བརྒྱད་བརྒྱ་པ་རེ་ཡོད་པ་བསྡོམས་པས་ཉིས་ཁྲི་ཆིག་སྟོང་དྲུག་བརྒྱ་འབྱུང་ངོ་ཞེ་ན།
འོ་ན་འཛམ་གླིང་ཆུང་ངུ་ལ་ཡུལ་དུམ་བུ་དྲུག་ཡོད་པས་ལོ་གཅིག་ཀྱང་འཛམ་གླིང་ཆུང་ངུ་རིལ་པོ་ལ་བལྟོས་ཏེ་ལོ་དྲུག་ཏུ་ཁས་བླངས་ན་གནོད་བྱེད་མེད་པར་འགྱུར་བ་དང་། གྲོང་བྱེ་བ་ཕྲག་དགུ་བཅུ་རྩ་དྲུག་ཡོད་པས་དེ་སྟེང་དུ་འགྱུར་བ་དང་། དཔེ་ནུས་པའི་ཞག་གཅིག་པ་ཁོ་རང་གི་དབུགས་སྐད་ཅིག་རིམ་ཅན་དུ་འབྱུང་བ་སྟོང་བརྒྱད་བརྒྱ་ལས་མེད་པར་འགྱུར་བ་སོགས་དང་། ནང་གི་སྤང་བྱའི་ལས་རླུང་དང་གཉེན་པོའི་ཡེ་ཤེས་ཀྱི་རླུང་ལྟེ་བའི་རྩ་འདབ་བཅུ་གཉིས་ལ་ཅིག་ཅར་དུ་རྒྱུ་བར་འགྱུར་བ་སོགས་ཀྱི་སྐྱོན་མཐའ་ཡས་སོ། ། འོན་ཀྱང་བུ་སྟོན་ཡབ་སྲས་མི་འཁོར་བར་མི་བཞེད་པར་འདུག་མོད་ཀྱི། འཁོར་མཁན་རྒྱལ་པོ་མིན་པ་དང་། མདུན་རྒྱབ་སྔ་ཕྱིར་འགྱུར་འཆོས་པར་སྣང་ལ། བླ་མ་དམ་པས། འོག་ཏུ་ཚངས་པ་རྒྱབ་ཏུ་དུམ་བུ་གཅིག་ལ་ཞེས་པར་རྒྱབ་ཀྱི་དོན་སྔོན་ལ་མཛད་པར་སྣང་བས་སྟབས་གང་བདེ་བྱེད་པར་ཟད་དོ། ། དེས་ན་རང་ལུགས་ནི་གོང་དུ་བཤད་པ་ལྟར།
དུམ་བུ་ཐམས་ཅད་དུ་གཞོམ་བྱ་དང་པོར་སངས་རྒྱས་ཀྱིས་བསྟན་པ་དང་། དེ་རྗེས་ཀླ་ཀློའི་ཆོས་དང་། དེ་རྗེས་འཇོམས་བྱེད་དྲག་པོ་འཁོར་ལོ་ཅན་རྣམས་རིམ་ཅན་དུ་འཁོར་ཞིང་ཐམས་ཅད་ཀྱི་ཆོས་རྣམས་དུམ་བུ་རེར་ལོ་སྟོང་བརྒྱད་བརྒྱ་རེ་རིམ་པ་ཅན་གནས་ལ། འདིར་དམིགས་བསལ་ཅུང་ཟད་སྔར་བཤད་པ་བཞིན་ནོ། ། འཇུག་ཚུལ་ནི། དུམ་བུ་གཞན་དུ་སངས་རྒྱས་ཀྱི་ཆོས་དང་ཀླ་ཀློའི་ཆོས་ལོ་གཅིག་གི་སྔ་ཕྱིའི་ཆ་ཙམ་བྱས་ནས་ཞུགས་ཏེ། སྟོང་བརྒྱད་བརྒྱའི་བཞི་ཆ་ནི་ཤར་དུ་གླིང་གི་ཤར་ནུབ་སོགས་སའི་ཆ་ཐ་དད་ནས་གནས་པས་ཆོས་གཉིས་མི་ཕྲད་པའི་བར་བསྟན་པའི་རྫོགས་ལྡན་དང་། དེ་ནས་བཞི་ཆའི་བར་དུ་ཕྲད་ཀྱང་བཞི་ཆ་ལས་ཉམས་མི་ནུས་པས་སུམ་ལྡན་དང་། དེ་ནས་བཞི་ཆའི་བར་དུ་ཕྱེད་འཇོམས་པས་གཉིས་ལྡན་དང་། དེ་ནས་བཞི་ཆའི་བར་དུ་བཞི་གསུམ་འཇོམས་པས་རྩོད་ལྡན་དུ་འགྱུར་ཏེ།
དེའི་མཐར་འཁོར་ལོ་ཅན། གླིང་འདིར་ནི་མངལ་སྐྱེས་ཇི་སྐད་བཤད་པའི་ཡབ་ཡུམ་ཅན་གླིང་གཞན་དུ་སྤྲུལ་ནས་ཀླ་ཀློ་བཅོམས་ཏེ་སླར་ཡང་ལོ་དེ་ཉིད་ལ་དུམ་བུ་གཞན་དུ་ཆོས་སྔ་མ་གཉིས་འཕོ་བའི་ཚུལ་གྱིས་འཇུག་པར་འདོད་དོ། ། དུམ་བུ་གཅིག་ཏུ་དུས་མཉམ་དུ་ཞུགས་ནས་མི་གནོད་པ་མི་འཐད་དོ་སྙམ་ན། དུམ་བུ་འདིར་ཡང་མ་གའི་ཡུལ་དུ་ཀླ་ཀློ་ཞུགས་ནས་ལོ་མེ་མཁའ་རྒྱ་མཚོའི་བར་དུ་ནི་ཀླ་ཀློས་དུས་འཁོར་རྣ་བས་ཀྱང་མ་ཐོས་ཏེ། ཀླ་ཀློ་རྒྱ་གར་ནུབ་ན་ཡོད་པས་སོ། ། གྲུབ་པའི་མཐའ་རྣམས་ཉམས་ཞེས་པའི་འགྲེལ་པར་ཡང་། མུ་སྟེགས་ཀྱི་གྲུབ་མཐའ་ཉམས་པ་ཡིན་གྱི་བྱང་ཤམ་བྷ་ལར་དུས་འཁོར་ཉམས་པ་ནི་མ་ཡིན་ནོ་ཞེས་གསུངས་པས་སོ། ། གཉིས་པ་ལ། གཟའ་བཅུའི་འཁོར་ཚུལ་སྤྱིར་བཤད། ཉི་མའི་གོ་ལ་བྱེ་བྲག་ཏུ་བཤད།
དེ་རྣམས་ཀྱི་ལོངས་སྤྱོད་ངོས་བཟུང་བའོ། ། དང་པོ་ནི། སྤྱིར་གཞུང་ལུགས་འདིར་གཟའི་གྲངས་ལ་རེས་འགའ་བདུན་དུ་བྱས་པ་དང་། ལ་ལར་བརྒྱད་དང་། ལ་ལར་དགུར་བཤད་པ་སོགས་ཡོད་ཀྱང་། ལོངས་སྤྱོད་འཆད་པ་དང་། དཀྱིལ་འཁོར་ལ་འགོད་པ་སོགས་ལ་བཅུ་རུ་བཤད་པས། འདིར་ནམ་མཁའ་ལ་འཁོར་བར་བྱེད་པའི་གཟའ་ནི་བཅུ་ཡིན་ཏེ། ཉི་མ་དང་། ཟླ་བ་དང་།
མིག་དམར་དང་། ལྷག་པ་དང་། ཕུར་བུ་དང་། པ་སངས་དང་། སྤེན་པ་སྟེ་རེས་གཟའ་བདུན་དུ་གྲགས་པ་རྣམས་དང་། སྒྲ་གཅན་དང་། དུས་མེ་དང་། དུ་བ་མཇུག་རིང་རྣམས་སོ། ། རྨ་བྱ་ཆེན་མོ་ལས། གཟའ་གང་དག་རྒྱུ་སྐར་གྱི་ཁྲོད་ན་རྒྱུ་ཞིང་འཇིག་རྟེན་གྱི་བདེ་སྡུག་དང་འཕེལ་འགྲིབ་དང་ལོ་ལེགས་ཉེས་རྣམས་ཀྱང་སྟོན་པར་བྱེད་པ་འདི་ལྟ་སྟེ།
ཉི་མ་དང་། ཟླ་བ་དང་། མིག་དམར་དང་། ལྷག་པ་དང་། ཕུར་བུ་དང་། པ་སངས་དང་། སྤེན་པ་དང་། ལྷ་མ་ཡིན་གྱི་དབང་པོ་སྒྲ་གཅན་དང་། དུ་བ་མཇུག་རིང་རྣམས་སོ། ། ཞེས་བཤད་པ་དང་།
འདིར་སྐབས་མང་པོར་དུས་མེ་མ་བགྲངས་པ་ནི། སྒྲ་གཅན་གྱི་མཇུག་མ་ཡིན་པས་དེར་བསྡུས་པ་ལ་དགོངས་སོ། ། དེ་དག་གི་མིང་གི་རྣམ་གྲངས་ནི། འཆི་མེད་མཛོད་དུ། ཉི་ཟླ་གཉིས་ལ་མིང་གི་རྣམ་གྲངས་སམ་མངོན་བརྗོད་རེ་རེ་ལ་སུམ་ཅུ་ལྷག་པ་བཤད་དེ། ཉི་མ་ལ་ཉིན་བྱེད་དང་། རྟ་བདུན་པ་དང་། ཚ་ཟེར་བརྒྱ་པ་དང་། འོད་སྟོང་པ་དང་། ནམ་མཁའི་ནོར་བུ་དང་།
པདྨོའི་གཉེན་ལ་སོགས་པ་མང་ལ། འདིར་ནབས་སོ་སྐྱེས་ཀྱང་ཟེར་རོ། ། ཟླ་བ་ལ་མཚན་བྱེད་དང་། མཚན་མོའི་མགོན་དང་། འོད་བརྒྱ་པ་དང་། ཀུ་མུད་གཉེན་དང་། བསིལ་ཟེར་ཅན་དང་། རེ་བོང་ཅན་དང་། འདིར་མགྱོགས་འགྲོ་ཞེས་ཀྱང་བྱའོ། ། མིག་དམར་ལ་ལུས་དམར་དང་།
བཀྲ་ཤིས་དང་། ས་སྐྱེས་དང་། ཡན་ལག་དམར་པོ་ཞེས་ཀྱང་བྱ་ལ། བཀྲ་ཤིས་བཀྲ་མི་ཤེས་པ་ལ་བསྟིང་ཚིག་ཏུ་བཤད་དོ། ། ལྷག་པ་ལ་ཟླ་སྐྱེས་དང་། ཟླ་བའི་བུ་དང་། ལྷ་མཚམས་སྐྱེས་ཀྱང་ཟེར་རོ། ། ཕུར་བུ་ལ་སྒྲ་མཁན་དང་། བླ་མ་དང་། ལྷ་བདག་དང་།
ལྷའི་སློབ་དཔོན་ཞེས་ཟེར་རོ། ། པ་སངས་ལ་དཀར་པོ་དང་། སྦྱིན་བྱེད་དང་། སྦྱིན་མའི་བུ་དང་། ལྷ་མིན་བླ་མ་དང་། སྙན་ངག་མཁན་སོགས་གྲགས་སོ། ། སྤེན་པ་ལ་ཉི་སྐྱེས་དང་། ཉི་མའི་བུ་དང་། དལ་འགྲོ་ཞེས་སོགས་གྲགས་སོ། ། སྒྲ་གཅན་ལ་སྟོབས་ལྡན་དང་།
མུན་ཅན་དང་། གདོང་དང་། གཡས་སྐོར་ཅན་ཞེས་ཀྱང་བྱའོ། ། དུས་མེ་ནི། མེ་དང་། མཇུག་དང་། དུས་ཞེས་བྱའོ། ། མཇུག་རིངས་ལ་དུ་བ་དང་། མཇུག་ཕོད་དང་། འཕྲུ་དོ་ཅན་ཞེས་སོགས་བརྗོད་དོ། །
བཅུ་པོ་དེ་དག་ཐམས་ཅད་ཀྱང་རླུང་གིས་མཁའ་ལ་བསྐྱོད་པའི་རླུང་འགྲོས་སུ་གྲགས་པ་ནི། དེ་ལྟར་མངོན་སུམ་གྱིས་མཐོང་བ་བཞིན་དུ་རི་རབ་ལ་གཡས་སུ་བསྐོར་བ་ལ་ཁྱད་པར་ཅུང་ཟད་ཀྱང་མེད་ལ། གཟའ་རྣམས་ཀྱི་ལོངས་སྤྱོད་སྐར་མ་ཉི་ཤུ་རྩ་བདུན་པོ་ཡིན་པས་དེ་རྣམས་ལ་ལོངས་སྤྱོད་ཚུལ་མི་མཐུན་ཏེ། སྒྲ་གཅན་གདོང་མཇུག་ནི་གཡས་སྐོར་དུ་སྤྱོད་ལ། གཞན་ཐམས་ཅད་གཡོན་སྐོར་དུ་སྤྱོད་པས་སོ། ། དེ་གཉིས་ཀྱི་རྒྱུ་མཚན་ཡང་རླུང་འགྲོས་མྱུར་བུལ་གྱིས་ཡིན་ཏེ། སྒྲ་གཅན་ནི་རླུང་འགྲོས་རྒྱུ་སྐར་ལས་ཅུང་ཟད་མགྱོགས་པས་ཞག་རེ་བཞིན་ཅུང་ཟད་ཅུང་ཟད་སྐར་མའི་སྡུན་ལ་ཐལ་ནས་རགས་རྩིས་ཟླ་བ་དགུ་ཅུང་མེད་ཙམ་རེ་ལ་སྐར་མ་རེ་སྤྱད་ནས་གཡས་སྐོར་དུ་ལོངས་སྤྱོད་ལ་བཟའ་བར་བྱེད་ལ། གཞན་བརྒྱད་པོ་རྒྱུ་སྐར་ལས་རླུང་འགྲོས་བུལ་བས་ཞག་རེ་བཞིན་སྐར་མའི་ཤུལ་དུ་ལུས་ནས་ཕྱིར་ལོག་ཏུ་ལོངས་སྤྱོད་པར་བྱེད་པས་སོ། ། དེ་རྣམས་ཀྱི་ནང་ནས་སྤེན་པ་རླུང་འགྲོས་ཤིན་ཏུ་མགྱོགས་པས་སྐར་མ་དང་མཉམ་རྒྱུགས་ལྟ་བུ་བྱས་ནའང་ཅུང་ཟད་ཤུལ་དུ་ལུས་པ་བསགས་པས་ལོ་རེ་ལྷག་ཙམ་ལ་སྐར་མ་རེ་སྤྱད་ཚར་ནའང་དེ་ལས་ལྷག་པོ་མི་སྤྱོད་པས་ལོ་སུམ་ཅུ་ཙམ་གྱི་བར་དུ་རྒྱ་སྐར་མི་འཁོར་བའི་ཕྱིར་གཟའ་འདི་ལ་དལ་འགྲོ་ཞེས་བྱའོ། ། དེ་འོག་ནས་ཕུར་བུ་རླུང་འགྲོས་མགྱོགས་པས་རྒྱུ་སྐར་འཁོར་བ་ལ་ལོ་བཅུ་གཉིས་ཙམ་དགོས་སོ། །
དེ་འོག་ནས་མིག་དམར་མགྱོགས་ཏེ་རྒྱུ་སྐར་འཁོར་བ་ལ་ལོ་ཕྱེད་དང་གཉིས་དགོས་པས་སོ། ། ཉི་མ་དང་པ་སངས་གཟའ་ལྷག་གསུམ་ནི་མཉམ་སྟེ་རྒྱུ་སྐར་ལོ་རེ་ལ་འཁོར་བས་སོ། ། ཟླ་བ་ནི་ཀུན་གྱི་ནང་ན་རླུང་འགྲོས་བུལ་བས་དོ་ནུབ་སྨིན་དྲུག་དང་འགྲོགས་ནས་རི་རབ་འཁོར་བ་ན་ཤུལ་དུ་ལུས་ནས་སྣར་མའི་སྟེང་དུ་ལུས་པ་སོགས་ཞག་རེ་ལ་རྒྱུ་སྐར་རེ་རེ་ཡང་ལྷག་པར་སྤྱོད་པས་སོ། ། དེས་ན་འདི་ནི་རླུང་འགྲོས་ཀྱི་དལ་འགྲོ་ཡིན་ཀྱང་རྒྱུ་སྐར་ལ་ལོངས་སྤྱོད་པའི་ཆ་ནས་མིང་དུ་བཏགས་པས་མགྱོགས་འགྲོ་ཡིན་ནོ། ། དུ་བ་མཇུག་རིང་ཡང་ལོ་གསུམ་གྱི་རིང་ལ་རླུང་འགྲོས་ཉི་མ་དང་ཁྱད་པར་ཆེར་མེད་པས་ཉི་མ་དང་འགྲོགས་ནས་མི་མངོན་ལ། ཅུང་ཟད་བུལ་པའི་མྱུར་འགྲོས་བྱས་པ་ན་ལོ་གསུམ་ནས་ཉི་མའི་ཤར་དུ་རྗེས་ལ་ལུས་ཤིང་ཕྱོགས་གསུམ་ལ་བུལ་ཁྱད་ཆེ་བར་བྱས་པས་ཉི་མའི་རྗེས་སུ་ནུབ་རིའི་ཕྱོགས་སུ་ཁྲུ་དོ་ཅན་དུ་མཐོང་བར་འགྱུར་ལ། ཁ་ནུབ་ཏུ་ཕྱོགས་པའི་འཁྱོག་འགྲོས་བྱེད་པའི་ཚེ་ན་ཉི་མ་ལས་རླུང་འགྲོས་ཅུང་ཟད་མགྱོགས་པར་ལོ་གསུམ་གྱི་བར་དུ་འགྲོགས་ཤིང་། ཕྱོགས་གསུམ་ལ་ཉི་མའི་ནུབ་ཏུ་ཐོ་རངས་ཤར་རིའི་ཕྱོགས་སུ་མཐོང་བར་འགྱུར་བ་ཡིན་པས། རྒྱུ་སྐར་ནི་ལོ་རེ་བཞིན་ཉི་མ་བཞིན་དུ་འཁོར་ཡང་། འགྲོས་བཞི་ནི་ལོ་དྲུག་ཟླ་བ་གསུམ་གྱི་བར་དུ་མི་རྫོགས་པས་འགྲོས་བཞི་དང་རྒྱུ་སྐར་འཁོར་བ་ཡུན་མི་མཉམ་ལ།
གཟའ་ལྔ་ནི་འགྲོས་བཞི་དང་རྒྱུ་སྐར་འཁོར་བ་ཡུན་མཉམ་པ་ཡིན་ཏེ། དེ་ཡང་ཉི་མ་དང་བྲལ་ནས་ཤར་དུ་ཕྱོགས་པས་ཤར་དུ་མཐོང་བ་ལ་མྱུར་འགྲོས་དང་། དེ་བཞིན་དུ་ནུབ་ཏུ་མཐོང་བ་ལ་འཁྱོག་འགྲོས་དང་། ཤར་ནས་ལོག་སྟེ་ལྷོ་རུ་ཕྱོགས་པ་ལ་དལ་འགྲོས་དང་། ནུབ་ནས་ལོག་སྟེ་བྱང་དུ་ཕྱོགས་པ་ལ་འབྱུང་འགྲོས་ཞེས་བྱ་སྟེ། རང་རང་གི་སྐྱེས་ཁྱིམ་སྦྱངས་རྗེས་ཀྱི་ཁྱིམ་དང་པོ་དྲུག་ལ་སྔ་རྐང་ཕྱི་རྐང་གཉིས་ཡོད་པའི་དང་པོ་ནི་བར་ལ་མྱུར་བ་དང་། ཕྱི་རྐང་ལ་དལ་བ་དང་། ཁྱིམ་ཕྱི་མ་དྲུག་གི་སྔ་རྐང་ལ་འཁྱོག་པོ་དང་།

ཕྱི་རྐང་ལ་འབྱུང་འགྲོས་བྱེད་པ་ཡིན་ནོ། ། ཟླ་ཉི་སྒྲ་གཅན་གདོང་མཇུག་རྣམས་ལ་ནི་འགྲོས་བཞི་མེད། ཟླ་ཉི་གཉིས་ལ་ཡེ་ཤེས་ལེའུར་འགྲོས་བཞི་གསུངས་པས་འགྲོས་བཞི་ཡོད་ཀྱང་གཟའ་ལྔ་དང་འདྲ་བའི་མིག་སྐར་གྱི་ཉི་མ་ལ་ཁྱིམ་གྱི་རྐང་རྩིས་ཡོད་ཀྱང་སྐར་མའི་རྐང་རྩིས་མེད་ཅིང་། ཟླ་བ་དང་གདོང་མཇུག་ལ་ནི་སྒོས་ཀྱི་རྐང་རྩིས་གཏན་ནས་མེད་པ་ཡིན་ནོ། ། འོ་ན་འབྱུང་དང་འབྱུང་བ་མདའ། རིག་བྱེད་སོགས་ལ་ཟླ་བའི་རྐང་རྩིས་སུ་གྲགས་པ་མིན་ནམ་ཞེ་ན། ཟླ་བའི་དབང་གིས་བཞག་པའི་ཚེས་ཞག་ལ་རེས་གཟའ་བདུན་གྱིས་སྤྱོད་པའི་ཡུན་ཚད། ཚེས་ཞག་བདུན་གྱི་རིང་ལ་མི་མཉམ་ཞིང་། དེ་ཡང་བདུན་ཕྲག་དང་པོ་ལ་འཕེལ་བ་དང་ཕྱི་མ་ལ་འགྲིབ་པར་འགྱུར་ལ། དེ་ཡང་བདུན་ཕྲག་གཉིས་ཚན་གཉིས་གཉིས་ཟླ་རེ་བཞིན་འབྱུང་བའི་གཉིས་ཚན་དང་པོ་ལ་རིམ་པས་སྤྱོད་པས་ནོར་དུ་འགྱུར་ལ། གཉིས་ཚན་ཐ་མ་ལ་བུ་ལོན་དུ་འགྱུར་བ་ལ་ཟླ་རྐང་དུ་གྲགས་པ་ཡིན་ནོ། །
འོན་ཀྱང་ཚེས་ཀྱི་ལོངས་སྤྱོད་ཀྱིས་ཟླ་སྐར་ལ་སྦྱོང་དགོས་པའི་ཆ་ནས་ཟླ་བའི་སྐར་མ་ཡང་ནམ་ལངས་གོང་དུ་སྤྱང་ཚར་བའི་ཚད་འཛིན་ལ་བལྟོས་ཏེ་ཕན་གནོད་ཡོད་པས་ཀྱང་ཟླ་རྐང་དུ་བཞག་པ་ཙམ་མོ། ། འདིར་ཁ་ཅིག་གཟའ་ཐམས་ཅད་ཀྱི་ཁ་བལྟ་ཕྱོགས་ནི་རླུང་འགྲོས་བཞིན་དུ་ཡིན་ཏེ། གཞན་དུ་ན་བཅོམ་རལ་སོགས་ཀྱིས་དུས་འཁོར་སྐྱོན་དང་བཅས་ཏེ་ཟླ་བ་ཤར་དུ་འགྲོ་བར་བཤད་པས་སོ། ། ཞེས་པ་ལ་ལན་མི་ཐེབས་ཤིང་། ཁ་ཤར་དུ་བལྟ་ན་ལུང་འགྲོས་ཀྱི་འགྲོས་ཐམས་ཅད་ཕྱི་འགྲོས་སུ་ཐལ་བས་སོ། ། ཞེས་ཟེར་བ་ནི་ལུགས་འདི་ལ་འདྲིས་ཧ་ཅང་ཆུང་བའི་སྐྱོན་ཡིན་ཏེ། ཉི་མའི་གཡས་དང་གཡོན་ནས་གཟའ་རྣམས་རྒྱུ་བར་བཤད་པ་ཐམས་ཅད་ཁ་ཤར་བལྟའི་གཡས་གཡོན་ཁོ་ནའི་དབང་དུ་བྱས་པ་དང་། རྒྱུ་སྐར་ལ་སྤྱོད་པའི་འགྲོས་ཐམས་ཅད་ཕྱི་འགྲོས་སུ་ཐལ་བའི་ཕྱིར་རོ། ། དེས་ན་བུ་སྟོན་རིན་པོ་ཆེས། གདུགས་ཀྱི་སྟེང་དུ་སྲོག་ཆགས་གཅིག་ཁ་ཤར་དུ་བསྟན་ནས་བཞག་པའི་གདུགས་ལ་ཁྱིམ་བཅུ་གཉིས་ཀྱི་སྐར་མ་བྲིས་གདུགས་དེ་གཡས་སུ་བསྐོར།
སྲོག་ཆགས་རང་གིས་འཁོས་གང་ཡོད་ཀྱིས་ཤར་ལ་ཕྱིན་ནས་གཡོན་དུ་བསྐོར་བ་དང་འདྲ་བར་གསུངས་པས་ཕྱོགས་རེའི་དཔེ་བསྟན་པ་ཡིན་ཏེ། ཟླ་ཉི་ལ་དེ་ལྟར་ཡིན་པས་སོ། ། ཡང་ཁ་ཅིག་དེ་ལྟ་བུ་རྒྱུ་མཚན་དུ་བྱས་ནས་གཟའ་ཐམས་ཅད་ཁ་ཤར་བལྟས་ཡིན་པས་ཁྱབ་ཟེར་བའང་མི་འཐད་དེ། མྱུར་ལ་ཤར་དུ་ཁ་ཕྱོགས་འགྱུར་ཏེ་སླར་ཡང་འཁྱོག་པོར་རྒྱུ་ལ་གཞན་དུ་མངོན་པར་ཕྱོགས། དལ་ལ་ལྷོ་རུ་བཞིན་ཕྱོགས་འགྱུར་ཏེ་ཞེས་སོགས་བཤད་པས་འགྲོས་བཞི་བྱེད་པའི་ཚེ་ཕྱོགས་གཞན་དུ་ཡང་ཁ་བལྟ་བའི་ཕྱིར་རོ། ། འདིར་གཟའ་ཐམས་ཅད་ཀྱི་གནས་ངེས་པ་མི་གཏོང་བར་ངེས་པ་ཅན་དུ་ཕྱི་རོལ་པས་ཁས་བླངས་པ་ལ། པད་དཀར་གྱིས། འོ་ན་སྟེང་འོག་ཏུ་བརྩེགས་གམ་ལྷོ་བྱང་དུ་བསྒྲིབས་ནས་ཡོད། གཉིས་ཀ་ལྟར་ནའང་དག་མྱུར་གྱི་འགྲོས་ཀྱི་མཚམས་སུ་ཉི་མ་དང་ཕྲད་པའི་དབང་གིས་རེས་འགའ་མི་མཐོང་བ་དང་བྲལ་བའི་དབང་གིས་རེས་འགའ་མཐོང་བའི་ཁྱད་པར་མི་འཐད་པར་འགྱུར་ཏེ། གནས་ངེས་པ་ཡོངས་སུ་མི་གཏོང་བའི་ཕྱིར་རོ། །
མི་མཐོང་བ་དེ་སྟེང་འོག་ནས་གནས་པས་མ་ཕྲད་ཀྱང་འོག་མས་སྟེང་མ་བསྒྲིབས་པས་མི་མཐོང་བ་ཡིན་ནོ་ཞེ་ན། དེ་ཉིན་གུང་ལ་སྲིད་ཀྱང་སྔ་དགོང་མི་སྲིད་དེ། སྟོང་འོག་གི་གནས་ངེས་པ་ཡོད་ན་ཤར་དུ་འོང་བ་འོག་མ་ཕྱི་དང་སྟེང་སྡུན་མ་མཐོང་བར་འགྱུར་ལ་ནུབ་པའི་ཚེ་དེ་ལས་ལྡོག་པར་འགྱུར་བས་སོ། ། དེས་ན་ཁྱིམ་གྱི་འཁོར་ལོའི་ཕྱོགས་གཅིག་ནས་རིམ་པས་བསྒྲིབས་ཏེ། ཟླ་བ། གཟའ་ལྷག པ་སངས། ཉི་མ། མ་སྐྱེས། ཕུར་བུ།
སྒྲ་གཅན། སྤེན་པ་རྣམས་གནས་སོ་ཞེས་མུ་སྟེགས་ཀྱིས་བཤད་པ་ནི་ལན་རེ་ཙམ་སྲིད་ཀྱང་རྟག་ཏུ་དེར་མ་ངེས་ལ། སོ་བ་འཆག་པའི་དགས། ཁྱིམ་ལ་འཁོར་བའི་ཡུན་མཉམ་པར་འདོད་པ་ཡང་མངོན་སུམ་གྱིས་གསལ་ལོ། ། འདིར་ནི་ཉི་མ་ལ་བལྟོས་ནས་གཡོན་དང་གཡས་ཀྱི་ཡན་ལག་གི་གཟའ་གསུམ་གསུམ་གསུངས་ཏེ། གཡོན་གྱི་ཡན་ལག་ནི། གཟའ་ལྷག པ་སངས། མཇུག་རིང་རྣམས་ཏེ། ཉི་མ་ལ་ནུབ་པ་དང་ཤར་བ་གཉིས་ཀ་གཡོན་ནས་བྱེད་ལ།
དྲག་གཟའ་གཞན་གྱི་མིག་དམར། ཕུར་སྤེན་གསུམ་ནི་གཡས་ཀྱི་ཡན་ལག་སྟེ། ཉི་མ་དང་ཞི་གཟའ་གཞན་རྣམས་ཀྱིའང་གཡས་ནས་འགྲོ་ཞིང་ཤར་ནུབ་བྱེད་པས་སོ། ། འདིར་མཇུག་རིང་བསམ་པ་དྲག་ཀྱང་ལུས་ཞི་བས་དང་ཕུར་བུ་དེ་ལས་ལྡོག་པས་དེ་ལྟར་བཤད་དོ། ། གཡས་གཡོན་གྱི་གཟའ་དེ་དག་རང་རང་གི་ཞིང་དང་སྐར་མ་ལ་རང་དང་རང་གི་དགྲ་ཟླ་དང་ལྷན་ཅིག་ཏུ་ཞུགས་ན་གཟའ་ཕན་ཚུན་འཐབ་པས་འཇིག་རྟེན་དུ་འཐབ་རྩོད་ལ་སོགས་པའི་རྐྱེན་དུ་བཤད་པའི་དགྲ་ཟླ་ནི། མིག་དམར་དང་ལྷག་པ། ཕུར་བུ་དང་པ་སངས། སྤེན་པ་དང་མཇུག་རིང་ངོ་། ། ཞིང་ནི་མིག་དམར་གྱི་ལུག་དང་སྡོག་པ། ལྷག་པའི་འཁྲིག་པ་དང་བུ་མོ།
ཕུར་བུའི་གཞུ་དང་ཉ། པ་སངས་ཀྱི་གླང་དང་སྲང་། སྤེན་པའི་ཆུ་སྲིན་དང་བུམ་པའོ། ། མཇུག་རིང་ལ་སྒོས་ཀྱི་ཞིང་མེད་ཀྱང་དེ་ཟླ་བའི་རིགས་ཅན་ཡིན་ལ་ཟླ་བའི་ཞིང་ཀརྐ་ཊ་ཡིན་པས། དེར་སྤེན་པ་དང་མཇུག་རིང་མཉམ་དུ་སྤྱོད་ན་འཐབ་བོ། ། སྐར་མ་ན། མིག་དམར་མཆུ། ལྷག་པ་ལྷ་མཚམས། ཕུར་བུ་མེ་བཞི། པ་སངས་ནབས་སོ། །
སྤེན་པ་སྣྲུབས། མཇུག་རིང་ཆུ་སྨད་ལ་སྐྱེས་ཞེས་ཏེ། སྐྱེས་ཚུལ་སྔར་བཤད་པ་ལྟར་རོ། ། དེ་ཡང་མཆུའི་སྟེང་དུ་མིག་དམར་ལྷག་པ་གཉིས་ཀ་སླེབས་ན་འཐབ་ཅེས་སོགས་སོ། ། གཉིས་པ་ལ། གོ་ལའི་རྣམ་གཞག་སྤྱིར་བཤད་པ་དང་། འཁོར་ཚུལ་གྱི་མཚན་ཉིད་སོ་སོར་བཤད་པའོ། ། དང་པོ་ནི། གོ་ལ་ཞེས་པ་སཾསྐྲྀ་ཏའི་སྐད་ཡིན་ལ། ལོ་ཆེན་གྱིས་སྦུབས་སུ་བསྒྱུར།
འགོས་ཀྱིས་ཁོངས་དང་། ཆག་ལོ་སོགས་ཀྱིས་ཟླུམ་པོ་དང་། ལ་ལས་སྒང་གཤོངས་སོགས་སུ་བསྒྱུར། ཤོང་པས་རང་སོར་བཞག་ལ། དོན་ནི་ཟླུམ་སྐོར་ཞེས་པ་ཡིན་པས་ལྕགས་སྒྲོག་མར་གྲགས་པ་སོགས་མི་འདོད་པ་ཡིན་ནོ། ། འདི་ལ་ཁ་ཅིག་ཁྱིམ་དང་གོ་ལ་གཉིས་ཀ་སྟེང་འོག་མཐོ་དམན་དང་ལྷོ་བྱང་མི་འཕྱུགས་པའི་རྨོག་བརྩེག་མར་འདོད་པ་དང་། འབྲོ་བ་དང་ཇོ་ནང་པ་དང་བླ་མ་དམ་པས་གོ་ལ་འཕྱུགས་པ་བཞིན་དུ་ཁྱིམ་ཡང་འཕྱུགས་པར་འདོད་པ་དང་། རྭ་པས་ཁྱིམ་མི་འཕྱུགས་ལ་གོ་ལ་འཕྱུགས་པར་འདོད་པ་རྣམས་ལས། དང་པོ་ལ་དུས་བཞི་དང་ཉི་མའི་རིང་ཐུང་མཉམ་པར་ཐལ་བ་སོགས་ཀྱིས་གནོད་ལ། གཉིས་པ་ལ་སྨིན་དྲུག་སོགས་ཀྱི་ཁྱིམ་སྐར་རྣམས་ཀྱང་ཉི་མ་བཞིན་དུ་འཆར་བ་ལ་མཐོ་དམན་འབྱུང་བར་ཐལ་བས་གནོད་པས་རྭ་པའི་ལུགས་འདི་བུ་སྟོན་ཐམས་ཅད་མཁྱེན་པ་ཡང་བཞེད་དོ། །
འདི་ལ་ཡང་གོ་ལའི་ཐིག་བཏབ་པའི་རི་མོ་དང་ད་ལྟའི་ལྷོ་བགྲོད་དང་བྱང་བགྲོད་ཀྱི་འཆར་ས་མི་མཐུན་ཏེ། བྱང་བགྲོད་ཀྱི་རི་མོ་དམའ་ལ་ལྷོ་བགྲོད་ཀྱི་རི་མོ་མཐོ་བར་འགྱུར་བས་སོ། ། ཞེས་པའི་དོགས་པ་བཀོད་ནས་བུ་སྟོན་རིན་པོ་ཆེས་འདི་ནས་བལྟ་སའི་ཁྱད་ཡིན་པས་མི་གནོད་ཅེས་གསུངས་ཏེ། འདིར་བྱང་བགྲོད་ཀྱི་ཚེ་ཤར་གྱི་སྟོན་ཉིན་མཚན་མཉམ་པས་གོ་ལའི་དབུས་ཀྱི་རི་མོ་ནས་འཆར་ལ། ལྷོ་བགྲོད་ཀྱི་ཚེ་དཔྱིད་ཉིན་མཚན་མཉམ་པས་འཆར་ས་དབུས་ཀྱི་རི་མོར་འདྲ་ཡང་། སྟོན་གྱི་འཆར་ས་མཐོ་ལ་དཔྱིད་ཀྱི་འཆར་ས་དམའ་བས་རི་རབ་ཀྱིས་སྒྲིབ་མི་སྒྲིབ་ཁྱད་པར་ཡོད་པས་སོ། ། འོན་ཀྱང་བུ་སྟོན་རིན་པོ་ཆེ་སོགས་ནི། སྐར་ཁྱིམ་ལ་ལྷོ་བྱང་འཕོ་འཕྱུགས་མེད་པ་བཞིན་དུ་སྟེང་འོག་འཕོ་འཕྱུགས་ཀྱང་མེད་ཟེར་མོད་ཀྱི། རང་ལུགས་གོང་དུ་བརྗོད་པ་ལྟར་མཐོང་དམན་མེད་ན་འདིའི་ནམ་མཁའ་ལ་ཁྱིམ་བར་དོག་པ་དེ་རྣམས་བྱང་དུ་ཡངས་པ་དང་། འདིར་ཡང་པ་རྣམས་ཞག་གཅིག་པོ་དེ་ལ་བྱང་དུ་དོག་པར་འབྱུང་བ་ལ་རྒྱུ་མཚན་བཙལ་བས་མི་རྙེད་དོ། །
དེས་ན་རང་ལུགས་ལ་སྐར་ཁྱིམ་ལ་ལྷོ་བྱང་གི་འཕོ་འཕྱུགས་མེད་ཀྱང་གླིང་ཐམས་ཅད་ལ་བལྟོས་ཏེ་སྟེང་འོག་གི་འཕོ་འཕྱུགས་ཡོད་ལ། གླིང་གཅིག་ལ་བལྟོས་ཏེ་སྟེང་འོག་གི་འཕོ་འཕྱུགས་ཀྱང་མེད་པ་དང་། ཉི་མའི་གོ་ལ་ནི་སྟེང་འོག་དང་ལྷོ་བྱང་གི་འཕོ་འཕྱུགས་གླིང་རེ་རེ་བཞིན་ཡང་ཡོད་པ་ཡིན་ལ། ཞར་ལ་འགོས་བཞི་ཅན་གྱི་གཟའ་དྲུག་གི་དང་ཟླ་བ་ཡང་ཉི་མ་དང་འདྲ་ཞིང་། གདོང་མཇུག་གཉིས་ནི་དངོས་སུ་བཤད་པ་མི་གསལ་ཡང་འཕོ་འཕྱུགས་མེད་པ་ཉིད་དུ་སེམས་སོ། ། གཉིས་པ་ལ། རྒྱུའི་ཚད། དཔངས་ཀྱི་ཚད། མགྱོགས་བུལ་གྱི་ཚད་དོ། ། དང་པོ་ནི།
འཇིག་རྟེན་སྤྱི་ལུགས་ཀྱི་གོ་ལའི་རྒྱ་གསུངས་པ། མེ་ནས་བསིལ་བའི་རི་ཡི་མཚམས་སུ་དཔག་ཚད་སྟོང་ཕྲག་མཁའ་དང་ནམ་མཁའ་མཁའ་དང་མདའ་རི་བོ། ཞེས་པ་སྟེ་འདིར་ལྷོའི་མེའི་དཀྱིལ་འཁོར་ནས་བྱང་དུ་ཁ་བ་ཆེན་པོའི་མཚམས་སུ་གོ་ལའི་ཚད་དཔག་ཚད་སྟོང་ཕྲག་བདུན་ཅུ་རྩ་ལྔའོ་ཞེས་ལྷོ་བྱང་དུ་འཕྱུགས་པའི་བར་འགྱངས་ཀྱི་ཚད་ལ་དཔག་ཚད་བདུན་ཁྲི་ལྔ་སྟོང་ཡོད་པར་གསུངས་པ་འདི་ལ། ལྷོ་བགྲོད་མཐར་ཐུག་གི་དུས་སུ་ལྷོའི་མེ་རི་ལ་རེག་པ་དང་། བྱང་བགྲོད་མཐར་ཐུག་གི་ཉིན་བྱང་ཁ་བའི་རི་ལ་རེག་པར་ནི་གྲུབ་སྟེ། དེ་གཉིས་ཀྱི་བར་ལ་བདུན་ཁྲི་ལྔ་སྟོང་ལས་མེད་པས་སོ། ། རེག་ཚུལ་ལ། བུ་སྟོན་གདུང་ཕྱེད་རེག་པ་ཡིན་གྱི་དཀྱིལ་འཁོར་རེག་པ་མ་ཡིན་ཏེ། བྱང་བགྲོད་ཀྱི་ཚེ་ཐུར་ཤིང་གི་གྲིབ་མ་བྱང་དུ་ཅུང་ཟད་འབབ་པའི་ཕྱིར་དང་། ལྷོ་བགྲོད་ཀྱི་ཕྱི་རོལ་ཏུ་སྐར་མ་མང་པོ་མཐོང་བ་མངོན་སུམ་གྱིས་གྲུབ་པའི་ཕྱིར་དང་།
ཡེ་ཤེས་ལེའུའི་གོ་ལར། ལན་ཚྭའི་རྒྱ་མཚོའི་བཞི་གསུམ་དང་། འཛམ་གླིང་ཆེན་པོའི་ཕྱེད་ཀྱི་བར་དཔག་ཚད་སྟོང་ཕྲག་ལྔ་བཅུའི་བར་ལ་ཉི་མ་རྒྱུ་བར་བཤད་པ་དང་། དེས་ན་གདུང་བྱེད་ལ་དཔག་ཚད་སྟོང་ཕྲག་ཕྱེད་དང་བཅུ་གསུམ་རེ་ཡོད་པས་གདུང་བྱེད་ཀྱིས་རེག་མ་ཐག་ཏུ་ཕྱིར་ལྡོག་ལ། དེ་ཡང་ཉིན་གུང་ཁོ་ན་ལ་རེག་པས་ཉི་མ་ལྡོག་དུས་ལ་ཉི་ཕྱེད་ཀྱིས་ཁྱབ་པ་དང་། དེ་ཡང་ཉི་མ་རེ་རེ་བཞིན་རེག་པས་གླིང་མཐའ་དག་ལ་བལྟོས་ཏེ་ཉིན་རེ་བཞིན་ལྡོག་ལ། ས་དུམ་བུ་གཅིག་ལ་བལྟོས་ཏེ་ལྡོག་ཐེངས་སུམ་ཅུར་ཡོང་བ་སོགས་བཞེད་དོ། ། ཇོ་ནང་པ་སོགས་ནི། ཉི་མ་ཉིད་མེ་རི་ལ་རེག་པར་བཤད་པ་མ་གཏོགས། གདུང་བྱེད་རེག་པར་མ་བཤད་པ་དང་།
གདུང་བྱེད་ནི་འཕྲེད་ལ་མི་ཡོང་གི་ཐུར་ཚུགས་སུ་ཡོང་བས་དཀྱིལ་འཁོར་ཉིད་རེག་པར་འདོད་དོ། ། འདི་ཡང་ལུང་ནི། ལན་ཚྭའི་རྒྱ་མཚོ་འགོངས་ནས་ཉིན་མོར་བྱེད་པ་དག་ནི་ལྷོ་རུ་མེ་ཡི་བར་དུ་འགྲོ་བར་བྱེད། ། ཅེས་སོགས་འབྱུང་བས་ཇོ་ནང་པ་གསལ་བ་ལྟར་ཡོད་ཀྱང་། བུ་སྟོན་གྱི་རིགས་པ་ལ་ལན་མེད་པས་གདུང་བྱེད་འཕྱུགས་པའི་འགྱངས་ཁྱད་དུ་རང་ལུགས་ཀྱང་བྱ་ཞིང་བླ་མ་དམ་པ་ཡང་བཞེད་དོ། ། གོ་ལ་ཟླུམ་སྐོར་གྱི་ཚད་ལ་གྲང་ཐད་དུ་འབུམ་ཉིས་ཁྲི་ལྔ་སྟོང་ཡོད་པས། མཐའ་སྐོར་ལ་དེ་སུམ་འགྱུར་གྱི་སུམ་འབུམ་བདུན་ཁྲི་ལྔ་སྟོང་བཤད་པས་ནི་ལུགས་གཉིས་ཀ་ལ་ཕན་གནོད་མེད་དེ། གདུང་བྱེད་རྟ་གདོང་ལ་རེག་པའི་ཕྱོགས་ལ་ཡང་ལྷོ་རུ་ཉི་མའི་དཀྱིལ་འཁོར་ནང་དུ་ལུས་པ་ཙམ་ཞིག་བྱང་དུ་ཕྱི་ལ་ཉེ་བར་ཡོད་པའི་ཕྱིར་རོ། ། གཉིས་པ་ནི། ཉི་མའི་གོ་ལ་སྟེང་འོག་མཐོ་དམན་གྱི་ཚུལ་དུ་འཕྱུགས་པའི་འགྱངས་ཁྱད་ནི་དཔག་ཚད་སྟོང་ཕྲག་བཅུ་གཅིག་ཡིན་ཏེ།
བྱང་བགྲོད་མཐར་ཐུག་ལ་དུམ་བུ་སོ་སོའི་ས་མཐིལ་ནས་སྟེང་དུ་སྟོང་ཕྲག་བརྒྱད་ཅུ་རྩ་དྲུག་གི་ནམ་མཁའ་ལ་འགྲོ་ལ་ལྷོ་བགྲོད་ཀྱི་མཐར་ཐུག་གི་ཉིན་བདུན་ཅུ་རྩ་ལྔ་ནས་འགྲོ་བས་སོ། ། དེས་ན་སྟོན་དཔྱིད་ཉིན་མཚན་མཉམ་དུས་སུ་བཅུ་གཅིག་པོ་ཕྱེད་མར་བཏང་བས་བརྒྱད་ཁྲི་དང་ལྔ་བརྒྱ་ནས་འགྲོ་བས། ཉིན་ཞག་རེ་ལ་དཔག་ཚད་ཉི་ཤུ་རྩ་ལྔ་ཅུང་མེད་རེས་མཐོ་དམན་བྱེད་པ་ཡིན་ནོ། ། འདིར་སྟེང་དྲུག་དང་ཀླུའི་གྲངས་ནི་ཉི་མའི་གདུང་བྱེད་དག་ཀྱང་ཞེས་བཤད་པས། མཐོ་དམའི་ཚད་ནི་ཉི་མ་ལ་སྦྱར་བའི་ཕྱིར་ན་དཀྱིལ་འཁོར་ནི། དེ་ལས་མཐོ་བ་ནི་འགྲོ་བར་ངེས་སོ། ། གསུམ་པ་ནི། ཉི་མའི་རླུང་འགྲོས་ཀྱི་མགྱོགས་ཁྱད་ནི། ཆུ་ཚོད་གཅིག་གི་ཡུན་ལ་དཔག་ཚད་སྟོང་ཕྲག་དྲུག་དང་། སྟོང་ཕྲག་གཅིག་གི་རྐང་པ་སྤྱོད་པར་གསུངས་པས།
དབུགས་གཅིག་གི་ཡུན་ལ་དཔག་ཚད་བཅུ་བདུན་དང་རྒྱང་གྲགས་ཕྱེད་དང་གཉིས་ཙམ་བགྲོད་པས་ན་ཤིན་ཏུ་མགྱོགས་ཏེ། མདོ་མྱང་འདས་ལས། སྐྱེས་བུ་བཞིས་དུས་གཅིག་ཏུ་ཕྱོགས་བཞིར་མདའ་འཕངས་པ་དེ་བཞི་ཀ་ས་ལ་མ་ལྷུང་བར་འཛིན་ནུས་ན་ཤིན་ཏུ་མགྱོགས་མོད་ཀྱི། དེ་ལས་ས་ལ་རྒྱུ་བའི་ཡི་དྭགས་དང་། དེ་ལས་མཁའ་ལ་འགྲོ་བའི་ཡི་དྭགས་དང་། དེ་ལས་རྒྱལ་ཆེན་བཞི་དང་། དེ་ལས་ཉི་ཟླ་མགྱོགས་པར་བཤད་པ་བཞིན་ནོ། ། འདིར་ཤུགས་འདི་ནི་ཁྱིམ་གྱི་ཡིན་གྱི་ཁྱིམ་གྱི་གཞི་ལ་གནས་པའི་ཉི་མའི་མ་ཡིན་ནོ་ཞེས་བཤད་པས་འཁྲུལ་ནས་ཉི་མ་ལ་རང་གི་རླུང་འགྲོས་མེད་པར་འདོད་པ་ནི། དེ་མ་ཐག་ཏུ། འདིར་ཁྱིམ་གྱི་འཁོར་ལོ་ནི་གཡས་བསྐོར་གྱིས་འཁོར་ཏེ།
གཟའ་རྣམས་ནི་ཁྱིམ་དག་ལ་གཡས་མིན་གྱིས་རྒྱུའོ། ། ཞེས་དང་། སྒྲ་གཅན་གཡས་སུ་འཁོར་བས་སྟོབས་ལྡན་དུ་བཤད་པ་སོགས་མ་གོ་བར་ཟད་དེ། མགྱོགས་ཁྱད་དེ་ཁྱིམ་འཁོར་བའི་རླུང་འགྲོས་ཡིན་གྱི་ཉི་མའི་རང་འགྲོས་ཁ་ཤར་ལྟའི་མགྱོགས་ཁྱད་མ་ཡིན་ནོ་ཞེས་དགོངས་པའི་ཕྱིར་རོ། ། གསུམ་པ་ལ་སྤྱིའི་ལོངས་སྤྱོད་དང་། སོ་སོའི་ལོངས་སྤྱོད་དོ། ། དང་པོ་ལ་ལོ་དང་། ཟླ་བ་དང་། ཞག་གོ ། དང་པོ་ནི།
འདི་རྣམས་ཀྱི་ལོངས་སྤྱོད་དག་པར་བརྩི་བ་ལ་ཐོག་མར་ལོ་དག་རྟོགས་དགོས་པས་ལོ་དག་བཤད་པར་བྱའོ། ། འདི་ལ་རྒྱུད་འདིར་བྱེད་རྩིས་གསུང་བའི་རྒྱུ་ནི་སྤྱིར་མུ་སྟེགས་ཀྱི་ལུགས་ལ་དག་པ་གྲུབ་མཐའི་རྩིས་དང་། མ་དག་པ་བྱེད་པའི་རྩིས་ཞེས་བྱ་སྟེ། དང་པོར་གཟའ་སྐར་གྱི་རང་བཞིན་ཤེས་པའི་དྲང་སྲོང་མཁས་པ་དག་གིས་ལེགས་པར་བཤད་པའི་རྩིས་རྣམས་ནི་ཐ་སྙད་ཀྱི་རྣམ་གཞག་ཕལ་ཆེར་ལ་འཇིག་རྟེན་མི་བསླུ་བའི་དག་པོར་གནས་པ་ན་དུས་ཀྱི་སྦྱོར་བས་དེ་དག་ཉམས་པའི་རྐྱེན་དུ་ཀླ་ཀློའི་ཆོས་ལུགས་རྒྱ་གར་ནུབ་ཕྱོགས་སུ་ཞུགས་པའི་རྐྱེན་གྱིས་གདུག་པའི་དྲང་སྲོང་ཕྱི་མ་དག་གིས་རྒྱུད་བསྒྱུར་ཏེ། ཀུན་གྱིས་ཤེས་ན་བདག་ཅག་གི་རྙེད་བཀུར་ཉམས་པར་འགྱུར་རོ་སྙམ་ནས་གྲུབ་མཐའི་རྩིས་སྦས་ཏེ་བྱེད་པའི་རྩིས་དག་བརྩམས་སོ། ། དེ་ལྟར་བསམ་པ་ལ་སྐྱོན་ཆགས་པའི་སྒོ་ནས་དཔེ་མཁྱུད་དེ་ལྟར་བྱས་པས། ཀླུ་རྒྱལ་སོག་མ་མེད་སྔོན་དྲང་སྲོང་དུ་གྱུར་པ་ལ་ཀླུའི་དུག་སེལ་བའི་རིག་སྔགས་ལ་དཔེ་མཁྱུད་བྱས་ནས་གསངས་པས་སྔགས་བརྗོད་ཅིང་། རྒྱལ་པོའི་ཁབ་ཀྱི་མཚོ་འགྲམ་ནས་བཙལ་བའི་ཀླུའི་དུག་སེལ་བའི་སྨན་སྦས་པ་རྣམས་རུལ་ཏེ། སེར་སྲུང་གི་གླ་རྔན་མ་བྱིན་པའི་སྙིང་ནད་ཀྱིས་ཁྱོ་ཤུག་ཀུན་གྱིས་རྒྱལ་པོའི་ཁབ་ཏུ་སོག་མ་ཙམ་ཡང་མེད་པར་བྱེད་པའི་ཀླུ་རུ་སྐྱེ་བར་སྨོན་ལམ་ལོག་པར་བཏབ་པ་དང་འདྲ་བར། གྲུབ་མཐའི་རྩིས་སྦེད་པ་པོ་རང་རང་རྣམས་ཀྱང་བརྗེད་ནས་གྲུབ་མཐའི་རྩིས་མཐའ་དག་ཉམས་ཏེ།
བྱེད་རྩིས་བྱས་པས་འཇིག་རྟེན་བསླུས་པར་གྱུར་ཏེ། དེ་ཡང་དེ་དག་གིས་བྱས་པའི་བྱེད་པ་ལ་ཉི་མའི་ལོངས་སྤྱོད་དག་པ་མེད་དེ། ཉི་མའི་ལྡོག་མཚམས་སོགས་གྲིབ་མ་དང་བརྟགས་ན་མངོན་སུམ་དང་འགལ་བ་ཡོད་པས་སོ། ། ཉི་མ་མ་དག་ན་གཟའ་མཐའ་དག་གི་ལོངས་སྤྱོད་མི་དག་སྟེ། གཞན་ཐམས་ཅད་ཉི་མའི་ལོངས་སྤྱོད་གཞིར་བྱས་ནས་བརྩི་དགོས་པས་སོ། ། དེ་ལྟར་ཀླ་ཀློའི་བྱེད་པས་དྲང་སྲོང་གདུག་པའི་འཇུག་པ་གཟིགས་ནས་རྒྱལ་བས་ཉུང་ངུའི་བྱེད་པ་ཞེས་མིང་བྱེད་རྩིས་སུ་བཏགས་ཀྱང་དོན་ལ་གྲུབ་མཐའི་རྩིས་རྣམ་པར་དག་པ་འདི་མ་འོངས་ལུང་བསྟན་གྱི་ཚུལ་དུ་རྩ་རྒྱུད་ལས་གསུངས་ཤིང་། དེའང་འདིའི་བླང་དོར་ལ་བརྟེན་མི་དགོས་ཀྱི་བར་དུ་དགོས་པ་མེད་ལ། དུས་འདི་ཙམ་ནས་དགོས་པར་འགྱུར་སྙམ་དུ་དགོངས་ཏེ། ཀླ་ཀློ་ཞུགས་ནས་རྩིས་གཞི་ཆུ་བོ་ཤཱི་ཏའི་ལྷོ་རུ་འཐོན་འཐོན་གྱི་བར་གྱི་ལོ་གྲངས་མེ་མཁའ་རྒྱ་མཚོ་གཞིར་འཇོག་པ་དང་། ཀླ་ཀློ་བྱུང་ནས་རྒྱལ་དཀས་རྩིས་གཞི་རྣམ་པར་དག་པ་བྱེད་བྱེད་ཀྱི་བར་གྱི་ལག་པ་གདེངས་ཅན་ཟླ་བས་སྦྱོང་དགོས་ཚུལ་དང་བཅས་པ་རྒྱལ་བས་རྩ་རྒྱུད་ལས་གསུངས་ཤིང་།
འཇམ་པའི་དབྱངས་ཀྱིས་བསྡུས་རྒྱུད་དུ་ཡང་བསྡུས་པ་ཡིན་ནོ། ། དེ་ལྟར་ན་ཕྱི་རོལ་པའི་བྱེད་རྩིས་སྐྱོན་བཅས་སུ་སངས་རྒྱས་སྲས་དང་བཅས་པས་གཟིགས་ནས། དེས་སེམས་ཅན་བསླུས་པ་མ་བཟོད་དེ་དུས་ཀྱི་འཁོར་ལོའི་ཉུང་ངུའི་བྱེད་པ་གསུངས་པའི་ཚུལ་མ་ཐོས་ཤིང་ཐོས་ནའང་ཁ་ཏོན་བྱེད་པ་དག་གིས་མ་རྟོགས་པར། ཕྱི་རོལ་པའི་དབྱངས་འཆར་གྱི་རྒྱུད་ལ་སོགས་པ་དང་རྒྱ་བལ་གྱི་མུ་སྟེགས་འགའ་ཞིག་གི་རྩིས་ལུགས་འགྲིག་འགྲིག་འགའ་ཞིག་ལ་གཙོ་བོར་འཛིན་ཞིང་ལུགས་འདི་སྤོང་བ་དང་། ལུགས་འདི་ཚད་མར་བྱེད་བཞིན་དུ་རྒྱུད་ནས་གསུངས་པ་སྐྱོན་དུ་མ་ཡོད་པས་སྐྱོན་འདོན་པར་འདོད་པའི་མཁས་རློམ་མང་དུ་བྱུང་བ་ནི་བསྟན་པ་དང་སེམས་ཅན་གྱི་ཡམས་ནད་ཆེན་པོའོ། ། དེས་ན་རྒྱལ་བ་མྱ་ངན་ལས་འདས་ནས་ལོ་དྲུག་བརྒྱ་ན་འཇམ་དབྱངས་གྲགས་པ་བྱོན། དེས་རྩ་རྒྱུད་ལོ་བརྒྱ་བསྟན་ནས་བསྡུས་རྒྱུ་བསྡུས་ཏེ། པད་དཀར་ལ་གཏད་པ་ནས་ལོ་བརྒྱད་བརྒྱ་ན་ཀླ་ཀློ་སྦྲང་རྩི་བློ་གྲོས་ཀྱིས་ཆོས་ལོག་དར་བར་བྱས་པའི་མགོ་བརྩམས་པ་དང་། ཤམྦྷ་ལར་རྒྱ་མཚོ་རྣམ་རྒྱལ་གྱིས་ཆོས་བསྟན་པ་དུས་མཉམ། དེས་ལོ་བརྒྱར་ཆོས་བསྟན་ནས་རྒྱལ་དཀའ་ལ་གཏད་དེ།
དེས་ལོ་གྱ་གཉིས་འདས་འདས་ཀྱི་བར་ལ་རྒྱུད་ཀྱི་རྩིས་གཞི་འདིས་ཕན་ཡང་མི་ཐོགས་ལ་དགོས་ཀྱང་མི་དགོས་སོ། ། དེ་ནས་རྒྱལ་དཀས་རྩིས་འདིའི་ལག་ལེན་བྱས་མོད་ཀྱི། ད་འབྱུང་འགྱུར་གྱི་ལོ་ཉིས་བརྒྱ་ཉེར་གཅིག་གཞིར་བཞག་ནས་བརྩིས་པ་ཡིན་པས་ན། ཆུ་བོ་ཤཱི་ཏའི་ལྷོ་ཕྱོགས་རྒྱ་གར་དུ་མ་ཐོན་གྱི་བར་ལ་གཟའ་ཚེས་མི་རྟོགས་ཤིང་དགོས་ཀྱང་མི་དགོས་ཏེ། ཤམྦྷ་ལ་ན་དགོས་པ་མེད་ལ་དགོས་པར་མ་ཐོན་པས་སོ། ། མེ་མཁའ་རྒྱ་མཚོ་གཞིར་བཞག་པ་ལ་རྒྱུད་འདིའི་བྱེད་པ་ལ་བལྟོས་པའི་རྩིས་འཕྲོ་བསྲེས་ནས་བརྩིས་ན་ནི་འདས་ལོ་གཅིག་ཀྱང་མ་བསྲེས་ཀྱང་འདྲ་ལ། བྱེ་བ་ཕྲག་བསྲེས་ཀྱང་འདྲ་སྟེ། རྩིས་མཁན་མ་ནོར་ན་རྣམ་པར་དག་པར་འགྱུར་རོ། ། འོན་ཀྱང་ལོ་དག་ཧ་ཅང་མངས་ན་ཟླ་དག་ཆེས་མང་བར་འགྱུར་བས། རྩིས་མཁན་མགོ་འཁྲུག་པའི་སྐྱོན་འབྱུང་བས།
རྩིས་གཞི་འདི་ནི་མི་བརྟན་ཏེ། ལོ་དྲུག་ཅུ་ན་འཕོ་བའི་ཕྱིར་རོ། ། ཞེས་གསུངས་པ་ཡིན་ནོ། ། ཁ་ཅིག་དེ་གསུངས་པ་རྒྱུ་མཚན་དུ་བྱས་ན་འདིའི་ལོ་དག་མངས་པས་མ་དག་གོ་ཞེས་ཟེར་བ་དག་གིས་ནི་རྩིས་ཀྱི་རྒྱུ་མཚན་ཅུང་ཟད་ཀྱང་མ་གོ་བར་ཟད་དོ། ། དེས་ན་མེ་མཁའ་རྒྱ་མཚོ་གཞིར་འཇོག་པའི་རྒྱུ་མཚན་ནི། རྩིས་འདིའི་མི་མཐུན་ཕྱོགས་མུ་སྟེགས་ཀྱི་བྱེད་རྩིས་ཡིན་ལ། དེས་གྲུབ་མཐའི་རྩིས་རྣམ་པར་དག་པ་ཉམས་པའི་རྒྱུར་འགྲོ་བའི་རྐྱེན་གྱི་གཙོ་བོ་ཀླ་ཀློས་བྱས་ཤིང་། གཞན་ཡང་ཀླ་ཀློ་དེ་གསུང་རབ་འདིའི་འགལ་ཟླའི་གཙོ་བོ་ཡིན་པས། དེ་ནམ་གྱི་ཚེ་བྱུང་བ་ནས་བཟུང་སྟེ་བྱེད་རྩིས་འདིས་གཟའ་སྐར་དག་པར་རྟོགས་པ་ནམ་གྱི་ཚེ་འབྱུང་འབྱུང་གི་བར་གྱི་ལོ་གྲངས་ཡིན་པས། མེ་མཁའ་རྒྱ་མཚོའི་ལོ་གྲངས་ཀྱིས་རིགས་ལྡན་རྒྱ་མཚོ་རྣམ་རྒྱལ་དང་རྒྱལ་དཀའ་གཉིས་ཀྱི་ལོ་གྲངས་རྟོགས་པར་འདོད་པ་འགའ་རེ་བྱུང་སྣང་བ་ལ་ནི་རྒྱུ་མཚན་དང་འབྲེལ་ཅུང་ཟད་མེད་པ་ཡིན་ནོ། །
འོ་ན་འགྲེལ་ཆེན་དུ། འདིར་བྱེད་པ་ལ་ངེས་པ་ནི་དེ་བཞིན་གཤེགས་པའི་དུས་ནས་ལོ་དྲུག་བརྒྱ་ན་འཇམ་དཔལ་གྱི་དུས་སོ། ། དེ་ནས་བརྒྱད་བརྒྱ་ན་ཀླ་ཀློའི་དུས་སོ། ། ཀླ་ཀློའི་དུས་དེ་ལས་བརྒྱད་ཅུ་རྩ་གཉིས་ལྷག་པའི་བརྒྱ་ཡིས་དམན་པ་ནི་རྒྱལ་དཀའ་གང་གི་ཉུང་ངུའི་བྱེད་པ་རྣམ་པར་སྤྱོད་པ་རིགས་ལྡན་རྒྱལ་དཀའི་དུས་སོ། ། དུས་འདི་ཉིད་ནི་བྱེད་པ་ལ་ངེས་པར་འགྱུར་ཏེ་ཀླ་ཀློའི་ལོ་ལས་སོ། ། ཞེས་བཤད་པ་འདིས་ཀླ་ཀློ་བྱུང་ནས་བརྒྱ་དང་གྱ་གཉིས་པོ་རྒྱ་མཚོ་རྣམ་རྒྱལ་གྱིས་ཆོས་བསྟན། གྱ་གསུམ་པ་ནས་རྒྱལ་དཀའ་ཁྲི་ཐོག་ཏུ་ཐོན་ཏེ། མེ་མཁའ་རྒྱ་མཚོའི་ལྷག་མ་ཉིས་བརྒྱ་ཉེར་གཅིག་པོ་རྒྱལ་དཀའི་སྐུ་ཚེའི་ཚད་དུ་བསྟན་པ་མ་ཡིན་ནམ་ཞེ་ན། འགྲེལ་ཚིག་དེ་ནི་བྱེད་རྩིས་འདིའི་ལོ་དག་གི་ངེས་པའི་ཐོག་མ་ངོས་བཟུང་བ་དང་། རིགས་ལྡན་གྱི་ནང་ནས་ཉུང་ངུའི་བྱེད་རྩིས་ཀྱི་ལག་ལེན་ཐོག་མར་བྱེད་པ་པོ་ངོས་བཟུང་བ་ཡིན་ཏེ།
འགྲེལ་ཚིག་ཐ་མ་དེས་དེ་ལྟར་སྟོན་པའི་དོན་བསྡུས་པས་སོ། ། དེ་ཡང་འདིའི་རྩ་རྒྱུད་དང་། བསྡུས་རྒྱུད་དང་། འགྲན་ཟླའི་གཙོ་བོ་དང་། བྱེད་རྩིས་ལག་ལེན་གྱི་ཐོག་མ་རྣམས་ངོས་འཛིན་པ་སྐབས་སུ་བབ་ནས་གསུངས་པ་ཡིན་གྱི་རིགས་ལྡན་གཉིས་ཀྱི་ལོ་གྲངས་མང་ཉུང་གང་ཡིན་ཀྱང་སྐབས་ཀྱི་བསྒྲུབ་བྱ་ལ་ཕན་གནོད་ཅུང་ཟད་ཀྱང་མེད་པས་ཁོང་ཡབ་སྲས་ཀྱིས་ལོ་གྲངས་རྟོགས་པའི་ཆེད་དུ་འགྲེལ་ཚིག་དེ་གསུངས་པ་གཏན་མ་ཡིན་ནོ། ། བླ་མ་དམ་པས་ཚུལ་གཞན་དུ་གསུངས་པ་རྣམས་ནི་ཧ་ཅང་ཡང་མི་འགྲིག་པས་བཏང་སྙོམས་སུ་བཞག་པར་བྱའོ། ། འོ་ན་འདས་ལོ་སྔར་དྲུག་ཅུ་སྐོར་བདུན་དང་ཉག་མ་དགུ་ཁ་སང་ཤིང་མོ་ཕག་ཡན་ཆོད་ལ་བསྲེ་བ་འདི་ལ་རྒྱུ་མཚན་མེད་དེ། དུས་འཁོར་ཆུ་བོ་ཤཱི་ཏའི་ལྷོར་ཐོན་ནས་དེའི་བར་དེ་ལས་མང་བ་དང་ཉུང་བ་གཉིས་ཀ་ལ་འགལ་བ་མེད་པའི་ཕྱིར་ཏེ། དེ་བར་ལ་ལོ་དུ་སོང་། བླ་མ་སྔ་རིམ་གྱི་ལག་ལེན་བརྒྱུད་པ་ཙམ་མ་གཏོགས་ཤེས་བྱེད་མེད་ལ།
ལག་ལེན་དུས་ཀྱི་དབང་གིས་འཕྱུགས་པ་སྲིད་པས་སོ་ཞེ་ན། འདི་ནི་མངོན་སུམ་གྱིས་འགྲུབ་སྟེ། འདི་ལས་དྲུག་ཅུ་སྐོར་མང་ཉུང་དུ་འགྱུར་ན་ལྟ་ཅི་སྨོས། ཉག་མ་མང་ཉུང་དུ་བཏང་ནས་བརྩི་ནའང་། ལྔ་བསྡུས་གཟའ་ལྔ་ཉི་ཟླ་གཟའ་འཛིན་སོགས་མི་འགྲིག་པར་འགྲུབ་པའི་ཕྱིར་ཏེ། རི་མོ་བཏབ་པས་ཤེས་སོ། ། གཉིས་པ་ནི། ལོ་དག་བཅུ་གཉིས་ཀྱིས་བསྒྱུར་བས་ཁྱིམ་ཟླའི་ཕུང་པོར་འགྱུར་ཏེ། ལོ་རེ་ལ་ཁྱིམ་བཅུ་གཉིས་སུ་ངེས་པའི་ཕྱིར་རོ། ། འོན་ཀྱང་ཁྱིམ་ཟླས་ཆེས་རྩིས་མི་རྟོགས་པས་ཚེས་ཟླ་བཟོ་དགོས་ལ།
དེ་གཉིས་ཀྱི་ཁྱད་ལ་ཟླ་བ་སུམ་ཅུ་སོ་ཕྱེད་དང་གསུམ་ན་ཟླ་རེའི་ཁྱད་ཞུགས་པས། དེ་གཞུག་པའི་ཕྱིར་དུ་ཁྱིམ་ཟླའི་ཟླ་བ་བར་པ་གནས་གཉིས་སུ་བྱས་པའི་གཅིག་སུམ་ཅུ་སོ་ཕྱེད་དང་གསུམ་གྱིས་བགོས་པའི་ཐོབ་ནོར་གནས་གོང་མ་ལ་བསྲེ་བར་བྱ་བ་ཡིན་པ་ལ། བགོད་བྱེད་ཕྱེད་མ་དེས་འགོད་པ་དཀའ་བས་ཕྱེད་མ་གྲལ་ལ་གཞུག་པའི་ཕྱིར་དུ་རིལ་པོ་སོ་གཉིས་པོ་གཉིས་ཀྱིས་བསྒྱུར་ནས་ཕྱེད་མ་གཅིག་པོ་དང་བསྲེས་པས་དྲུག་ཅུ་རེ་ལྔ་འབྱུང་ལ། བགོད་བྱེད་གཉིས་ཀྱིས་བསྒྱུར་བས་ན་ཤེད་མཚུངས་པའི་ཕྱིར་དུ་བགོ་བྱ་ཡང་གཉིས་ཀྱིས་བསྒྱུར་ནས་རེ་ལྔས་བགོས་པའི་རྙེད་ནོར་བྱིན་པས་ཟླ་བ་ལ་འགྲུབ་ཅིང་སླ་མོད་ཀྱི། རྒྱུད་ཀྱི་སྡེབ་སྦྱོར་གྱི་ཆེད་དུ་འགོད་བྱེད་བཞི་ཡིས་བསྒྱུར་བས་བཞི་ཆའི་ཕུང་པོ་མཁའ་མེ་ཟླ་བ་འབྱུང་ལ། བགོད་བྱེད་བཞིས་བསྒྱུར་བའི་ཚེ་བགོ་བྱ་ཡང་བཞིས་བསྒྱུར་དགོས་པས་གནས་གཉིས་འོག་མ་ཆུ་བོས་བསྒྱུར་བར་མཛད་པ་ཡིན་ནོ། ། དེ་ཡང་སྔོན་དུ་ནག་ཉ་ལ་སོགས་པའི་འདས་ཟླ་བསྲེ་བ་སྐབས་སུ་བབ་པ་ན། རྩིས་བྱེད་དུས་སུ་འདས་པའི་ལོ་དེའི་ཟླ་གྲངས་གང་སོང་བསྲེ་དགོས་ཏེ། མ་བསྲེས་ན་ཟླ་བ་དེའི་ཚེས་རྩིས་མི་རྟོགས་པས་སོ། ། དེ་ལྟར་ན་འདས་ཟླ་མ་བསྲེས་པའི་ཟླ་དག་ལས་བྱུང་བའི་དྷྲུ་བ་ཀ་རྣམས་ནི་ལོ་སྔ་མའི་མཇུག་དབོ་ཟླའི་གནམ་གང་གི་རི་མོ་འཆར་བ་ཡིན་ལ།
བསྲེས་ན་ནི་གང་བསྲེས་དེའི་གནམ་གང་གི་རི་མོ་འཆར་བ་ཡིན་ནོ། ། འོ་ན་ཟླ་བའི་ཐོག་མ་ནག་པ་ལ་བྱེད་པའི་རྒྱུ་མཚན་ཅི་ཞེ་ན། ལུགས་འདིའི་རྩ་རྒྱུད་བསྡུས་རྒྱུད་གཉིས་ཀ་ནས་ཉ་ལ་སྟོན་པས་རྒྱུད་གསུངས་པའི་ཟླ་བ་ཡིན་པའི་ཕྱིར་དང་། ཁྱིམ་བཅུ་གཉིས་ཀྱི་དང་པོ་ལུག་ཁྱིམ་ལ་བྱེད་ལ། ལུག་ཁྱིམ་ནག་པ་ལ་འབྱུང་བའི་ཕྱིར་དང་། ཕྱི་རོལ་གྱི་དངོས་པོ་རྣམས་དང་པོར་སྐྱེ་བའི་དུས་ཡིན་པའི་ཕྱིར་ཡང་ངོ་། ། ཁྱིམ་གྱི་དང་པོ་ལུག་ལ་བྱེད་པའི་གཙོ་བོ་ནི། གཞུང་ལུགས་གཞན་དུ་ཡང་སྐར་མའི་དང་པོ་ཐ་སྐར་ལ་བྱས་པ་དང་། སྨིན་དྲུག་ལ་བྱས་པ་གཉིས་འབྱུང་ལ། གཉིས་ཀའང་ལུག་ཁྱིམ་དང་འབྱོར་བས་སོ། །
འདིར་ཟླ་ཤོལ་འབྱུང་བའི་རྒྱུ་མཚན་ནི་ཞག་གི་དབྱེ་བ་ཤེས་པ་ལ་རག་ལུས་པས་འོག་ཏུ་བཤད་པར་བྱའོ། ། གསུམ་པ་ལ་ཞག་གསུམ་གྱི་རང་བཞིན། དེའི་རྒྱུ་མཚན། དེས་ཟླ་བཤོལ་བཤད་པའོ། ། དང་པོ་ནི། དུས་འཁོར་བ་སྔ་མ་རྣམས་ཀྱིས་ཞག་གསུམ་རྣམ་དབྱེ་ཞེས་པའི་བཤད་པ་མཛད་པ་ལྟར། ལུགས་འདི་ལ་ཞག་གི་དབྱེ་བ་གསུམ་དུ་བྱ་སྟེ། ཁྱིམ་ཟླ་བཅུ་གཉིས་ཀྱི་དབང་གིས་བཞག་པའི་ཕྱི་མ་ཞག རེས་གཟའ་འཕོ་མཚམས་ཀྱི་དབང་གིས་བཞག་པའི་ཉིན་ཞག ཟླ་བ་འཕེལ་འགྲིབ་ཀྱི་དབང་གིས་བཞག་པའི་ཚེས་ཞག་གོ །
དང་པོ་ནི། སྤྱིར་ཞག་གིས་བརྩམས་པའི་ལོ་གཅིག་ཞེས་པ་ནི། ཉི་མས་རྒྱུ་སྐར་རྫོགས་པར་འཁོར་འཁོར་གྱི་ཡུན་ཚད་ཡིན་ལ། དེ་ལ་ད་ལྟར་གྲགས་པའི་ཟླ་བ་བཅུ་གཉིས་ཀྱིས་མི་ཆོག་སྟེ། གྲགས་པ་འདི་ཚེས་ཟླ་ཡིན་ལ། ལོ་གཅིག་ལ་ཁྱིམ་ཟླ་བཅུ་གཉིས་རྫོགས་དགོས་པའི་ཕྱིར་ཏེ། ཉི་མས་སྐར་ཁྱིམ་བཅུ་གཉིས་རྫོགས་པར་འཁོར་དགོས་པས་སོ། ། དེས་ན་ལོ་གཅིག་ལ་ཁྱིམ་ཞག་ནི་སུམ་བརྒྱ་དྲུག་ཅུ་ལས་ཅུང་ཟད་ཀྱང་མི་ཉུང་མི་མང་སྟེ། ཁྱིམ་ཟླ་བཅུ་གཉིས་བགོས་ལ་ཁྱིམ་ཟླ་རེ་ལ་ཁྱིམ་ཞག་སུམ་ཅུ་རེ་ངེས་པས་སོ། ། ཉིན་ཞག་ནི་དེས་མི་ཆོག་སྟེ།
ལོ་གཅིག་ལ་རེས་གཟའ་སུམ་བརྒྱ་རེ་ལྔ་ཅུང་ལྷག་སྤྱོད་པར་གསུངས་པས་ཉིན་ཞག་ཀྱང་སུམ་བརྒྱ་རེ་ལྔ་ཅུང་ལྷག་དགོས་པས་སོ། ། ཚེས་ཞག་ནི་གྲངས་དེས་ཀྱང་ལོ་མི་འཁོར་ཏེ། སུམ་བརྒྱ་དང་དོན་གཅིག་ཅུང་ལྷག་དགོས་པའི་ཕྱིར་ཏེ། ཞག་འདི་གསུམ་རྟག་ལོངས་དང་བཅས་པ་རྩ་རྒྱུད་ཀྱིས་ལེགས་པར་གསུངས་པ་དོན་བསྡུ་ན། ཁྱིམ་ཞག་སུམ་བརྒྱ་དྲུག་ཅུ་གནས་གཉིས་སུ་བྱས་ཏེ་འོག་མ་གཉིས་ཀྱིས་བསྒྱུར་ནས་རེ་ལྔས་བགོས་པའི་རྙེད་པ་ལ་ཞག་བཅུ་གཅིག་འབྱུང་བ་སྟེང་མ་ལ་བསྣན་པས་ལོ་གཅིག་གི་ཚེས་ཞག་གི་གྲངས་འབྱུང་ལ། ལྷག་མ་ལྔ་ལུས་པ་ཁྱིམ་ཞག་ཕྱེད་པ་ལྔ་ཡིན་པས་དེ་ཆུ་ཚོད་དུ་གསིལ་ནས་བགོས་པས་རྙེད་པ་བཞི་དང་ལྷག་མ་ཆུ་སྲང་དུ་བྱས་ནས་བགོས་པས་སོ་དྲུག་དང་། ལྷག་མ་དབུགས་སུ་བྱས་ནས་བགོས་པས་ལྔ་ཐོབ་ཅིང་རྒྱུད་དུ་དེ་ལས་མ་གསུངས་ཤིང་ལྷག་མ་སུམ་ཅུ་སོ་ལྔ་ལུས་པ་བཅུ་གསུམ་གྱིས་བསྒྱུར་ནས་བགོས་པས་འདོད་ཆ་བདུན་ཐོབ་སྟེ་ལྷག་མེད་དུ་སོང་ངོ་། ། དེ་ལྟར་ན་སུམ་བརྒྱ་དོན་གཅིག ཆུ་ཚོད་བཞི། སྲང་སོ་དྲུག
དབུགས་ལྔ། འདོད་ཆ་བདུན་རྣམས་ལོ་གཅིག་ལ་དགོས་སོ། ། ཚེས་ཞག་དེ་ལ་ཉིན་ཞག་བཟོ་ན། རྒྱུད་དུ་དབུགས་ཡན་ཆད་དབུགས་སུ་གསིལ་ནས་སྦྱང་བར་གསུངས་ཀྱང་འདོད་ཆ་ཡན་འདོད་ཆར་གསིལ་བའི་ཕུང་པོ་གནས་གསུམ་དུ་བྱས་པའི་འོག་མ་ལ་རི་མཁའ་རིས་བགོས་པའི་རྙེད་ནོར་བར་མ་ལ་བསྲེས་པ་དེ་རེ་བཞིས་བགོས་པའི་རྙེད་ནོར་གྱིས་སྟེང་མ་སྦྱངས་པའི་ལྷག་མ་འདོད་ཆས་འཁོར་ལོ་ཕུད་པའི་ལྷག་མེད་རྙེད་ནོར་དབུགས་ཀྱིས་ཕུད་པའི་ལྷག་མ་གཉིས། རྙེད་ནོར་སྲང་གིས་ཕུད་པའི་ལྷག་མ་བཅུ་བཞི། རྙེད་ནོར་ཆུ་ཚོད་ཀྱིས་ཕུད་པའི་ལྷག་མ་བཅུ་དྲུག རྙེད་ནོར་ལ་སུམ་བརྒྱ་རེ་ལྔ་འབྱུང་བ་རྣམས་ནི་ཉིན་ཞག་ཡིན་ནོ། ། གཉིས་པ་ནི། ཁྱིམ་ཞག་སུམ་ཅུ་སོ་ཕྱེད་དང་གསུམ་ན་ཚེས་ཞག་རེ་ལྷག་པས་ཕྱེད་མ་དེ་གཞུག་པའི་དོན་དུ་ཁྱིམ་ཞག་གནས་གཉིས་སུ་བྱས་པའི་འོག་མ་གཉིས་ཀྱིས་བསྒྱུར་ནས། བགོ་བྱེད་སོ་གཉིས་པོ་གཉིས་ཀྱིས་བསྒྱུར་ནས་རེ་བཞི་ལ་ཕྱེད་པོ་བསྲེས་པས་ཕྱེད་པ་རེ་ལྔ་པོས་བསྒྱུར་བྱ་ཕྱེད་པའི་ཕུང་པོ་བགོས་པའི་རྙེད་པ་དང་ལྷག་མ་དབུགས་སྲང་སོགས་སུ་བྱས་པ་ཚེས་ཞག་ཏུ་འགྲོ་བ་ཡིན་ནོ། །
དེ་ལ་ཉིན་ཞག་བཟོ་བ་ན། ཚེས་ཞག་རེ་བཞིན་ཞག་རེ་ཆད་པས་གནས་བར་པ་རེ་བཞིས་བགོས་པའི་རྙེད་པས་སྟེང་མ་ལ་འབྲིང་པ་ཡིན་ལ། དེ་ལས་ལྷག་ཆད་མེད་དེ་གས་ཆོག་ཀྱང་། ཚེས་ཞག་རེ་བཞིན་ཞག་རེར་མ་ཟད་ཞག་གི་བདུན་བརྒྱ་དང་བདུན་གྱི་ཆ་རེ་ཡང་ཆད་ཡོད་པས། དེ་གཞུག་པའི་དོན་དུ་གནས་འོག་མ་རི་མཁའ་རིས་བགོས་པའི་རྙེད་པ་བར་མར་བསྲེས་སྟིང་རེ་བཞིས་བགོད་པ་ཡིན་ནོ། ། དེ་ལྟར་ཕྱིའི་ཞག་ལ་ཁྱད་པར་ཡོད་པའི་རྒྱུ་མཚན་ནི། ཁྱིམ་ཞག་རེ་ལ་ཚེས་ཞག་གི་སུམ་ཅུ་སོ་ཕྱེད་དང་གསུམ་གྱི་ཆ་རེ་ལྷག་པ་རྣམས་བསགས་པ་ན་ཚེས་ཞག་རེ་ལ་ཉིན་ཞག་གི་རེ་བཞི་ཆ་རེ་ཆད་པ་རྣམས་བསགས་པས་ཚེས་ཞག་རེ་བཞིན་ཉིན་ཞག་རེ་ཆད་འགྲོ་བ་ཡིན་ནོ། ། དོན་འདི་ལ་དགོངས་ནས་རྒྱལ་བས། བགོད་བྱེད་རྣམས་འཇུག་པ་བདེ་བའི་ཕྱིར་དུ་ཟླ་བ་གཉིས་གཉིས་ན་ཞག་མི་ཐུབ་རེ་རེ་འདོར་བར་གསུངས་པ་ཡིན་ནོ། ། ཞག་རེ་ལ་དེ་ལྟ་བུའི་ཁྱད་པར་ཡོད་པའི་རྒྱུ་མཚན་ཡང་།
ནང་གི་རླུང་གིས་ཉི་མའི་ཡེ་ཤེས་ཀྱི་དུ་ལོན་ལ་རགས་རྩིས་སོ་གཉིས་དང་ཞིབ་རྩིས་སོ་ཕྱེད་དང་གསུམ་གྱི་ཆ་ཡོད་པ་དང་། ཟླ་བའི་ཡེ་ཤེས་ཆའི་བུ་ལོན་ལ་རེ་བཞི་ཡོད་པས་ཡིན་ལ། དེའི་དོན་ནི་ཞིབ་ཏུ་ནང་ལེར་བཤད་པར་བྱའོ། ། ཞག་གསུམ་པ་འདི་ལས་ཡོངས་གྲགས་དང་བསྟུན་པའི་གང་ཤུགས་ཆེ་སྙམ་ན། ཟླ་བ་མ་ལོངས་ཀྱི་བར་དུ་ནི་ཉིན་ཞག་ཉིད་ཤུགས་ཆེ་སྟེ། མཁས་རྨོངས་ཐམས་ཅད་ནམ་ལངས་ནས་ནམ་ལངས་ཀྱི་བར་གྱི་ཉིན་ཞག་དུ་སོང་གི་ཞག་གྲངས་བརྩི་བའི་ཕྱིར་རོ། ། ཟླ་བར་ལོངས་ནས་ཚེས་ཞག་ཤུགས་ཆེ་སྟེ། ཟླ་བ་ཉ་ནས་ཉའི་བར་ལ་ཚེས་ཞག་སུམ་ཅུའི་ངོས་འཛིན་ཡོད་པས་ཉིན་ཞག་སུམ་ཅུ་མ་སོང་ཀྱང་ཟླ་བ་རྫོགས་པར་འདོད་པའི་ཕྱིར་རོ། ། ལོ་རུ་ལོངས་ནས་ཁྱིམ་ཞག་ཤུགས་ཆེ་སྟེ། ལོ་གཅིག་ལ་ཞག་སུམ་བརྒྱ་དྲུག་ཅུ་ལས་མེད་པར་འཇིག་རྟེན་དང་བསྟན་བཅོས་ཕལ་ཆེར་ལ་གྲགས་པས་སོ། །
འོན་ཀྱང་ཚེས་ཟླ་བཅུ་གཉིས་རྫོགས་པ་ན་ལོ་རྫོགས་པར་གྲགས་པ་ནི་ཤིན་ཏུའང་འཁྲུལ་པ་ཡིན་ཏེ། ཟླ་བ་གཉིས་གཉིས་ན་ཞག་མི་ཐུབ་འདོར་བའི་ལག་ལེན་ཡོད་པ་རྣམས་ཀྱིས་ཉིན་སུམ་བརྒྱ་དང་ང་བཞི་ལས་མ་སོང་བར་མངོན་སུམ་གྱིས་གྲུབ་ལ། དེའི་ལག་ལེན་མི་བྱེད་པ་རྣམས་ལའང་དོན་གྱི་ལག་ལེན་ཡོད་དེ། དེ་ལྟར་མ་ཡིན་པར་ཉིན་ཞག་གཏན་མ་དོར་བར་བརྩིས་ན། ལོར་ལོངས་པའི་ཚེ་ཚེས་བཅོ་ལྔར་སླེབ་ནས་ཚེས་བརྒྱད་དགུ་ཙམ་གྱི་མིང་འདོགས་པའི་ཕྱིར་རོ། ། དེ་ལྟར་ཡང་ཕོགས་ཀྱི་ཡི་གེ་ཐར་ཆགས་སུ་བཏབ་པའི་གཉེར་པ་རྣམས་ཀྱི་དེབ་ཐེར་གྱིས་གསལ་ལོ། ། དེས་ན་ཚེས་ཟླ་བཅུ་གཉིས་ལ་ཆོས་ཞག་སུམ་བརྒྱ་དྲུག་ཅུར་ལོངས་ཀྱང་ཉིན་ཞག་སུམ་བརྒྱ་ང་ལྔ་ཅུང་ལྷག་ལས་མ་སོང་བས་ད་དུང་ཉིན་ཞག་བཅུ་གཅིག་ཅུང་ལྷག་མ་སོང་གི་བར་དུ་ལོ་ནི་མི་རྫོགས་པ་ཡིན་ནོ། ། དེ་ལྟར་ན་ཉིན་ཞག་ནི་ནམ་ལངས་ནས་ནམ་ལངས་ཀྱི་བར་ཏེ་ཀུན་ལ་ཉིན་ཞག་ཏུ་གྲགས་པ་ལྟར་ཡིན་ལ། ཁྱིམ་ཞག་ནི་དེ་ལས་ཅུང་ཟད་ཡུན་རིང་བ་དང་། ཚེས་ཞག་ནི་ཅུང་ཟད་ཡུན་ཐུང་བ་ཡིན་པས་ཞག་གསུམ་གྱི་དཀྱིལ་འཁོར་གྱི་བསྡོམས་ཚིག་ནི།
མཁའ་རོ་མེ་ཡི་ཞག་གྲངས་ནི། ། ཉི་མའི་ཁྱིམ་ཞག་དཀྱིལ་འཁོར་ཡིན། ། ཟླ་རི་མེ་ཡི་ཞག་དང་ནི། ། མཚོ་དབྱུག་རོ་མེ་སྲང་དབུགས་མདའ། ། འདོད་ཆ་རི་རྣམས་ཚེས་ཞག་གིའོ། ། མདའ་རོ་མེ་ཡི་ཉིན་ཞག་དང་། ། ཆུ་ཚོད་རོ་ཟླ་ཆུ་མདའ་སྲང་། ། དབུགས་ཟུང་ཉིན་ཞག་དཀྱིལ་འཁོར་ཡིན། ། ཞེས་བྱའོ། ། ཞག་གསུམ་པོ་དེས་རྒྱུ་སྐར་ལ་སྤྱོད་པའི་ཞག་རེ་བཞིན་གྱི་རྟག་པའི་ལོངས་སྤྱོད་ཇི་ཙམ་ཞེ་ན།
རྒྱུ་སྐར་ཉེར་བདུན་གྱི་ཆུ་ཚོད་སྟོང་དྲུག་བརྒྱ་ཉི་ཤུ་པོ་འདི་ནི་ཀུན་གྱི་ལོངས་སྤྱོད་ཡིན་པས། དཀྱིལ་འཁོར་སོ་སོས་དེ་ལ་བགོས་པའི་ཐོབ་ནོར་ནི་ཞག་རེའི་རྟག་ལོངས་ཡིན་ཏེ། བསྡོམས་སུ་བསྡུ་ན། ཆུ་ཚོད་རིག་བྱེད་མཁའ་མེ་སྲང་། ། ཉི་མའི་ཁྱིམ་ཞག་རྟག་ལོངས་ཡིན། ། ཆུ་ཚོད་རིག་བྱེད་ཟླ་མིག་སྲང་། ། དབུགས་མངའ་འདོད་པའི་ཆ་ཤས་དགུ། ། ཉི་མའི་ཚེས་ཞག་ལོངས་སྤྱོད་ཡིན། ། ཆུ་ཚོད་རིག་བྱེད་རོ་མིག་སྲང་། ། འདོད་བྱ་ཀླུ་རྣམས་ཉིན་ཞག་གིའོ། །
ཞེས་བྱ་སྟེ། ཆ་ཤས་ཕྲ་མོ་ཞིབ་ཏུ་བརྩི་ན་ཅུང་ཟད་ཡོད་ཀྱང་རྩིས་ཀྱི་གྲུབ་མཐའ་དང་བྱེད་པ་གང་ལའང་ཕན་གནོད་བྱེད་མི་ནུས་པའི་མཛུབ་མོ་ཚ་བ་འབྲས་བུར་ཟད་དེ། གསུམ་པོ་དེའི་ནང་ནས་ཚེས་ཞག་གི་རྟག་ལོངས་ནི་ཉི་མའི་ཚེས་རྩིས་ཀྱི་སྐབས་སུ་གོང་མ་ཆུ་བོས་བསྒྱུར་བ་སོགས་རྟག་ལོངས་སྟེར་བའི་རྒྱུ་མཚན་ལ་ཕན་པ་ཡིན་ནོ། ། ཞག་གི་རྟག་ལོངས་དེ་དག་སུམ་ཅུས་བསྒྱུར་བའི་ཟླ་བའི་རྟག་ལོངས་ནི། སྐར་གཉིས་དབྱུག་ཚེས་ཁྱིམ་ཟླའི་འོ། ། སྐར་མིག་དབྱུག་ཕྱོགས་ནོར་འབྱུང་སྲང་། ། དབུགས་ཟུང་འདོད་ཆ་བཅུ་རྣམས་ནི། ། ཉི་མའི་ཚེས་ཟླའི་རྟག་ལོངས་ཡིན། ། སྐར་ཟུང་དབྱུག་འདོད་སྲང་མ་དང་། ། འདོད་ཆ་རོ་རྣམས་ཞག་ཟླའི་འོ། །
འདིའི་ཡང་ཉི་མ་བར་པའི་དྷཱུ་བ་ཀའི་སྐབས་སུ་གནས་གསུམ་དབུས་མ་དྲག་པོས་བསྒྱུར་བ་དང་། འོག་མ་བུ་ག་མེས་བགོས་ནས་དབུས་མ་སྦྱོང་བའི་རྒྱུ་མཚན་སྟོན་ལ། དང་པོས་དུས་སྦྱོར་གྱི་རྟག་ལོངས་ཀྱི་རྒྱུ་མཚན་ལ་ཕན་པ་ཡིན་ནོ། ། གསུམ་པ་ནི་ཟླ་བ་ལྷག་པོའི་ཟླ་བཤོལ་དུ་གྲགས་པའི་མངོན་ཚུལ་ལ། མཁས་རློམ་འགའ་ཞིག་ལོ་རེ་ན་ཞག་མི་ཐུབ་དྲུག་དྲུག་དོར་བ་བསགས་པས་དྲུག་ལྔ་སུམ་ཅུ་ན་ཟླ་བ་ལོངས་པས་ལོ་ལྔ་ལྔ་ནས་འབྱུང་བ་ཡིན་ནོ། ། ཞེས་ཟེར་བ་དག་གིས་ནི། དུས་འཁོར་མ་ཐོས་ཤིང་ཐོས་ཀྱང་མ་གོ་བར་མ་ཟད། ཆོས་མངོན་པ་ཉིད་མ་ངེས་པ་ཡིན་ཏེ། ཞག་མི་ཐུབ་དང་བཅས་པ་ཡི། ། ཟླ་བ་བཅུ་གཉིས་ལ་ལོ་གཅིག །
ཞེས་གསུངས་ཤིང་། དེ་གའི་གོང་དུ། ཡུད་ཙམ་ཉིན་ཞག་ཟླ་གསུམ་ནི། ། གོང་ནས་གོང་དུ་སུམ་ཅུས་བསྒྱུར། ། ཞེས་ཟླ་རེ་ལ་ཉིན་ཞག་སུམ་ཅུ་རེ་དགོས་པ་གང་ཞིག ལོ་རྩོམ་པའི་ཟླ་བ་ལ་ཞག་སུམ་ཅུ་རེ་མི་དགོས་པར་སྨྲ་བའི་ཕྱིར་ཏེ། ཞག་མི་ཐུབ་དོར་བ་དྲུག་པོ་དེ་སྔ་མའི་ཟླ་བ་བཅུ་གཉིས་པོའི་ནང་དུ་མི་སྡུད་པར་ཟུར་དུ་བགྲངས་ནས་སྔར་གྱི་ཞག་མི་ཐུབ་དོར་བའི་ཟླ་བ་བཅུ་གཉིས་པོ་སྣོན་པར་འདུག་པའི་ཕྱིར་རོ། ། དེས་ན་གཞུང་གི་དགོངས་པ་ནི། ཞག་སུམ་ཅུ་རེ་ལ་ཟླ་བར་བྱས་པའི་ཟླ་བ་བཅུ་གཉིས་དང་དེས་ཀྱང་མི་ཆོག་ཞག་མི་ཐུབ་ཀྱི་གྲངས་ཀྱི་ཞག་དྲུག་དང་བཅས་པའི་ཞག་སུམ་བརྒྱ་རེ་དྲུག་ན་ལོ་གཅིག་རྫོགས་པར་དགོངས་པས་སོ། ། འདིས་ནི་འདིར་ལོ་གཅིག་ལ་ཉིན་ཞག་སུམ་བརྒྱ་རེ་ཕྱེད་དང་དྲུག་ཅུང་མེད་ཅིག་དགོས་པར་གསུངས་པ་འདི་དང་ཞག་ཕྱེད་ཙམ་མ་གཏོགས་ལེགས་པར་འགྲིག་གོ །
དེ་ལྟར་ན་ཞག་མི་ཐུབ་དོར་བའི་ཚེས་ཟླ་བཅུ་གཉིས་ལ་ལོ་མི་རྫོགས་པར་ཉིན་ཞག་བཅུ་གཉིས་རེ་བསྣན་པར་གསུངས་པས་ན། ལོ་གསུམ་ཅུང་མེད་ཀྱི་ནང་དུ་ཟླ་བ་ལྷག་པོ་རེ་ཡོང་བར་ཆེས་མངོན་པས་ཀྱང་བཤད་དོ། ། དེས་ན་སྔ་མ་ལས་ཅུང་ཟད་མཁས་པ་དག་གིས་ཀྱང་། རྟ་བྱ་བྱི་བ་ཡོས་ལ་བཤོལ། ། སྟོན་དགུན་དཔྱིད་དབྱར་འབྲིང་པོ་གཉིས། ། ཞེས་པ་བྲིས་ནས། རྟ་ལོ་ལ་སྟོན་ཟླ་འབྲིང་པོ་གཉིས་བྱུང་ན། བྱ་ལོ་ལ་དགུན་ཟླ་འབྲིང་པོ་གཉིས་བྱའོ། ། ཞེས་ཟེར་བ་དག་ཀྱང་མི་འཐད་དེ། ལོ་གསུམ་དང་ཟླ་བ་གསུམ་གསུམ་ན་འབྱུང་བར་ཁས་བླངས་པས་སོ། །
དེས་ན། སྟོན་དགུན་དཔྱིད་དབྱར་འབྲིང་པོ་གཉིས། ། མས་རིམ་བཞིན་དུ་སྦྱར་བར་བྱ། ། ཞེས་བྱས་ན་རགས་རྩིས་འགྲིག་པ་ཡིན་ལ། འདིར་ནི་ཚེས་ཟླ་བཅུ་གཉིས་རེའི་སྟེང་དུ་ཚེས་ཞག་བཅུ་གཅིག་རྗེས་འབྲང་དང་བཅས་པ་རྫོགས་ནས་ལོ་རྫོགས་པར་གསུངས་པ་ལས། ཁྱིམ་ཟླ་རེ་དང་ཚེས་ཟླ་རེའི་བར་ཁྱད་ལ་དུས་ཀྱི་ཆུ་ཚོད་ང་ལྔ་དང་ཆུ་སྲང་ཉེར་གསུམ་དབུགས་གསུམ་ཡོད་པ་རྣམས་སུམ་ཅུ་སོ་ཕྱེད་དང་གསུམ་གྱིས་བསྒྱུར་བ་ན་ཟླ་རེར་ལོངས་པའི་ཕྱིར་དང་། ཁྱིམ་ཟླའི་རྟག་ལོངས་དང་ཚེས་ཟླའི་རྟག་ལོངས་ཀྱི་བར་ཁྱད་ལ་ཡུལ་གྱི་ཆུ་ཚོད་བཞི་ཆུ་སྲང་གཅིག་དབུགས་གསུམ་འདོད་ཆ་གསུམ་རྣམས་ཡོད་པ་སུམ་ཅུ་སོ་ཕྱེད་དང་གསུམ་གྱིས་བསྒྱུར་ན་ཚེས་ཟླའི་རྟག་ལོངས་རྫོགས་པར་འཆར་བའི་ཕྱིར་རོ། ། ལོངས་དང་ཚེས་ཟླའི་རྟག་ལོངས་ཀྱི་བར་ཁྱད་ལ་ཡུལ་གྱི་ཆུ་ཚོད་བཞི་ཆུ་སྲང་གཅིག་དབུགས་གསུམ་འདོད་ཆ་གསུམ་རྣམས་ཡོད་པ་སུམ་ཅུ་སོ་ཕྱེད་དང་གསུམ་གྱིས་བསྒྱུར་ན་ཚེས་ཟླའི་རྟག་ལོངས་རྫོགས་པར་འཆར་བའི་ཕྱིར་རོ། ། དེས་ན་ཚེས་ཟླ་ཞེས་བྱ་བ་ཀུན་ལ་གྲགས་པའི་ཟླ་བ་འདི་འདྲ་སུམ་ཅུ་སོ་ཕྱེད་དང་གསུམ་གསུམ་ན་ཟླ་བཤོལ་རེ་འབྱུང་བ་ཡིན་ནོ། ། དེ་ཡང་རགས་རྩིས་ལ་ནང་གི་འཕོ་རླུང་སུམ་ཅུ་སོ་ཕྱེད་དང་གསུམ་གསུམ་ན་ཡེ་ཤེས་ཀྱི་རླུང་རེ་རེ་ཡོད་པས་འཕོ་རླུང་སྟེང་ནས་ཆད་པ་བསགས་ནས་ཁྱིམ་ཞག་སོ་ཕྱེད་དང་གསུམ་ན་ཚེས་ཞག་གཅིག་ཡེ་ཤེས་ཀྱི་རླུང་གི་ཆར་གྱུར་པས་ཆད་པ་བསགས་པ་ཡིན་ཏེ།
དེ་ཚེས་ཟླ་སུམ་ཅུ་སོ་ཕྱེད་དང་གསུམ་དུ་བསགས་པས་ཚེས་ཟླ་གཅིག་ཡེ་ཤེས་ཀྱི་རླུང་རྐྱང་དུ་སོང་ནས་འཕོ་རླུང་ལ་མ་ཕན་པས། འཕོ་བའི་ཟླ་བ་གཅིག་ལོ་ལ་ཟུར་ནས་བསྣན་པར་ཤེས་པར་བྱའོ། ། གཉིས་པ་སོ་སོའི་ལོངས་སྤྱོད་ལ་ལྔ་བསྡུས་ཀྱི། གདོང་མཇུག་གི གཟའ་ལྔའི། མཇུག་རིང་གི་ལོངས་སྤྱོད་བཤད་པའོ། ། དང་པོ་ལ། ཟླ་བ་སོ་སོའི་དང་། ཚེས་སོ་སོའི་ངེས་པའོ། ། དང་པོ་ལ།
གཟའ་ཚེས་ཀྱི་གཞི་དང་། སྐར་སྦྱོར་གྱི་གཞིའོ། ། དང་པོ་ལ། རྟག་ལོངས་ཀྱི་དང་། རྐང་རྩིས་ཀྱི་གཞིའོ། ། དང་པོ་ལ། འདིར་ལྔ་བསྡུས་ནི། གཟའ་དང་། ཚེས་དང་། སྐར་མ་དང་།
སྦྱོར་བ་དང་། བྱེད་པ་དང་ལྔ་ཡིན་ལ། བྱེད་པ་ནི་ཟླ་བ་མ་ངེས་ཀྱང་གཟའ་འཛིན་ལྟ་བུ་གཅིག་ནས་བརྩིས་པའི་ཚེས་ངེས་ན་དེས་འགྲུབ་པས། ཟླ་བའི་ངེས་པ་གཞིར་འཇོག་པ་ལ་སྒོས་སུ་མི་བལྟོས་ལ། གཞན་རྣམས་བལྟོས་ཤིང་། དེ་ཡང་གཟའ་ཚེས་ཐུན་མོང་དུ་རི་མོ་འཆར་བས་དེ་གཉིས་ཐུན་མོང་དུ་བཤད་པར་བྱ་ཞིང་། དེ་ཡང་དང་པོར་ཚེས་སོ་སོའི་ཆ་འཕེལ་འགྲིབ་ཀྱི་དབང་གིས་ནོར་དང་བུ་ལོན་དུ་འགྱུར་བའི་རྐང་རྩིས་བྱ་བའི་གཞི་ནི། ཚེས་རེའི་རྟག་པའི་ལོངས་སྤྱོད་ཡིན་པས་ཟླ་བའི་དྷྲུ་བ་ཀ་ཡང་རྟག་ལོངས་ཀྱི་སྒོ་ནས་བཞག་པ་ཡིན་ཏེ། དེ་ལྟར་ཟླ་བའི་ཚེས་ཞག་གི་དཀྱིལ་འཁོར་ནི་ཞག་ཉེར་བདུན་དང་ཆུ་ཚོད་ཞེ་དགུ། ཆུ་སྲང་ལྔ་བཅུ།
དབུགས་བཞི། འདོད་ཆ་བརྒྱད་དང་བཅས་པ་རྣམས་ཡིན་པས། ཐུབ་མིག་ཚེས་ཞག་བུག་མཚོ་དབྱུག ། མཁའ་འབྱུང་སྲང་དང་རིག་བྱེད་དབུགས། ། འདོད་ཆ་ཀླུ་དང་བཅས་པ་ནི། ། རི་བོང་ཅན་གྱི་དཀྱིལ་འཁོར་ཡིན། ། ཞེས་བྱ་ལ། གཟའ་གཞན་རྣམས་དཀྱིལ་འཁོར་གྱི་རྟག་ལོངས་འཚོལ་བ་ཡིན་ཀྱང་། ཟླ་བའི་དཀྱིལ་འཁོར་གྱིས་ཚེས་ཞག་གི་རྟག་ལོངས་མི་རྙེད་པས་ཟླ་བ་རང་གི་ཁྱིམ་ཞག་རེའི་རྟག་ལོངས་ཆུ་ཚོད་ང་བཞི་པོ་ཚེས་ཞག་གི་རྟག་ལོངས་བྱ་བའི་ཕྱིར་དུ། གནས་གཉིས་སུ་བྱས་པའི་འོག་མ་གཉིས་ཀྱིས་བསྒྱུར་བ་ལ་མདའ་རོས་རྙེད་པ་སྟེང་མ་ལ་བྱིན།
ལྷག་མ་ལ་ཆུ་སྲང་སོགས་བཟོས་པ་རྣམས་སུམ་ཅུས་བསྒྱུར་བས་ཐུབ་མིག་སོགས་འབྱུང་བ་ཡིན་ནོ། ། དེས་ཀྱང་ཚེས་ཞག་གི་རྟག་ལོངས་མི་འགྲུབ་པ་དེ་ནི་ཉིན་ཞག་གཅིག་གི་དབུགས་ཉི་ཁྲི་ཆིག་སྟོང་དྲུག་བརྒྱ་པོ་ལ་ཚེས་ཞག་གི་བཟོ་བའི་ཆེད་དུ། རི་མཁའ་རིས་བསྒྱུར་བ་གནས་གསུམ་དུ་བྱས་པའི་འོག་མ་རི་མཁའ་རིས་བགོས་པའི་ནོར་བར་མ་ལ་སྦྱིན་ནས་ཆུ་རོས་བགོས་པའི་ནོར་གྱིས་སྟེང་མ་ལ་སྦྱངས་པའི་ལྷག་མ་རི་མཁའ་རིས་ཕུད་པས་ལྷག་མ་བཅུ་དྲུག རྙེད་པ་དབུགས་ཀྱིས་འབུད་པ་སོགས་སྟེང་དུ་དྲིལ་བས་ཆུ་ཚོད་ང་དགུ། སྲང་གསུམ། དབུགས་བཞི་སོགས་འབྱུང་བས། བུ་ག་མདའ་ཡི་ཆུ་ཚོད་དང་། ། ཡོན་ཏན་སྲང་ཡིན་རིག་བྱེད་དབུགས། ། རི་མཁའ་རི་ཆ་མི་བདག་རྣམས། ། ཚེས་ཀྱི་རྟག་པའི་ལོངས་སྤྱོད་དོ། །
ཞེས་བྱ་ལ། ཚེས་རེའི་རྟག་ལོངས་དེ་སུམ་ཅུས་བསྒྱུར་ནས། གཟའ་ཉེར་དགུ། ཆུ་ཚོད་སོ་གཅིག སྲང་ལྔ་བཅུ། རི་མཁའ་རི་ཆ་བཞི་བརྒྱ་བརྒྱད་ཅུ་འབྱུང་བ་ནི་ཚེས་ཟླའི་རྟག་ལོངས་ཡིན་པས། བུག་མིག་གཟའ་དང་ཟླ་མེ་དབྱུག ། མཁའ་འབྱུང་སྲང་དང་དབུགས་ཀྱིས་ནི། ། རི་མཁའ་རི་ཆ་མཁའ་ཀླུ་དང་། ། རྒྱ་མཚོ་རྣམས་ནི་ཚེས་ཟླ་འོ། །
ཞེས་བྱའོ། ། རྒྱུད་དུ་ནི་རི་མཁའ་རི་ཆ་དོར་བའི་དབང་དུ་མཛད་དོ། ། དེ་ལྟར་ན་ཟླ་དག་གནས་གསུམ་གྱི་གོང་མ་ཉེར་དགུ་དང་། བར་མ་སོ་གཅིག་དང་། འོག་མ་ལྔ་བཅུས་བསྒྱུར་ནས་འཁོར་ལོ་རྣམས་ཕུད་ན་ཤིན་ཏུ་དག་མོད་ཀྱི། གཟའ་བདུན་གྱི་འཁོར་ལོས་ཕུད་པའི་ལྷག་མ་གཅིག་ལས་མི་འབྱུང་བར་ངེས་པས། གནས་དང་པོ་མི་བསྒྱུར་བ་དང་། སྡེབ་སྦྱོར་གྱི་ཆེད་དང་། འཇུག་པ་བདེ་ཞིང་། ཚེས་རྩིས་ཀྱི་སྐབས་སུ་ཅུང་ཟད་མ་ཆུད་པ་འབྱུང་བས་ཆུ་སྲང་ལྔ་བཅུ་པོ་ཆུ་ཚོད་གཉིས་སུ་བྱས་ནས་བར་མ་སོ་གཉིས་ཀྱིས་བསྒྱུར།
དེ་ལ་ཟླ་རེ་ལ་ཆུ་ཚོད་ཀྱི་དྲུག་ཆ་རེ་ཡོད་པས། དེ་སྦྱང་བའི་ཕྱིར་དུ་འོག་མ་རོས་ཐོབ་པའི་ནོར་གྱི་བར་ལ་སྦྱོང་བ་ཡིན་ནོ། ། འོག་མ་རོས་ཐོབ་ནས་ལྷག་མེད་པའི་དུས་སུ་མ་དག་པ་མེད་ཀྱང་། གཅིག་ནས་ལྔ་ཚུན་ལུས་པའི་ཚེ་དག་ཆ་འདོན་ན་བཅུས་བསྒྱུར། བར་མ་ནས་གཅིག་ཕབ་ནས་ཆུ་སྲང་དུ་བྱས་པ་ལ་སྦྱངས་པས་དག་པར་འགྱུར་རོ། ། འདིར་སྟེང་འོག་མིག་དང་སུམ་ཅུ་བསྲེ་བ་ནི་རྩིས་འཕྲོ་ཡིན་ཏེ། མིག་དམར་ལ་སོགས་པ་ནུབ་ཅིང་ཉི་མ་ལ་སོགས་པ་འཆར་བར་བྱེད་པ་ལ་འོང་བར་འགྲེལ་པས་བཤད་པས་སོ། ། ལོ་དག་འདས་ལོ་གང་ཡང་མ་བསྲེས་པ་འདི་ལ་འདས་ཟླ་ཡང་མ་བསྲེས་པར་ཟླ་དྷྲུ་བྱས་རི་མོར་གཟའ་བཞི་དང་ཆུ་ཚོད་གཅིག་འཆར་བ་ནི་མིག་དམར་དངོས་སུ་མ་ཤར་ཡང་། ལྷག་པ་ཤར་བ་ཡིན་པས་མིག་དམར་སོགས་ཤར་བ་དེ་ལ་ཚེས་རྩིས་ཀྱི་ཐོག་མ་རང་ཚེས་གཅིག་བྱིན་པའི་ཚེ་ཕུར་བུ་འཆར་ཞིང་། ཚེས་གཉིས་ལ་སོགས་པ་བྱིན་པ་ན་པ་སངས་འཆར་བར་འགྱུར་ལ།
དེ་ལྟར་ན་མི་དག་སྟེ། ལོ་དག་གི་གཞི་མེ་མཁའ་རྒྱ་མཚོ་ལ་ལག་པ་གདེངས་ཅན་ཟླ་བས་སྦྱངས་པའི་ལྷག་མ་ཉིས་བརྒྱ་དང་ཉེར་གཅིག་པོ་གཞིར་བཞག་ནས། རབ་བྱུང་གི་ལོའི་ནག་པའི་ཚེས་གཅིག་ལ་ཉི་མ་དང་། གཉིས་པ་ལ་སོགས་པར་ཟླ་བ་འཆར་དགོས་པས་སོ། ། དེའི་རྒྱུ་མཚན་ནི། རྩིས་གཞི་འདིའི་ལོ་དག་གི་ཐོག་མར་འདས་མ་ཐག་པའི་དབོ་ཟླའི་གནམ་གང་གི་གཟའ་གནས་ན་གཉིས་དང་ཆུ་ཚོད་ན་སུམ་ཅུ་ཡོད་པའི་རྒྱུ་མཚན་གྱིས་ཡིན་པས་ན། དང་པོའི་ཚེས་འཕྲོ་གཟའ་གཉིས་པོ་དང་ཆུ་ཚོད་སུམ་ཅུ་པོ་དེ་བསྲེས་པས། རྩིས་གཞི་འདིས་བྱ་བ་བྱེད་པའི་ཐོག་མ་རང་གི་ཚེས་གཅིག་གི་ཉིན་གཟའ་ཉི་མ་འབྱུང་བར་འགྲུབ་པ་ཡིན་ནོ། ། འདི་ལ་ཡང་རི་མོར་འཆར་བ་རང་གི་དབང་དུ་བྱས་ན་ཐིག་ལེ་འཆར་བས་སྤེན་པ་ཤར་བ་ཡིན་ཀྱང་དེ་འདས་ཟིན་ཡིན་པས་ཉི་མ་ལོངས་སྤྱོད་པ་པོར་འཆར་ཞེས་པའི་དོན་ཡིན་ནོ། ། སྙེ་མདོ་བ་ཀུན་དགའ་དོན་གྲུབ་འདིས་གཟའ་ད་ལྟར་བའི་སྒྲུབ་བྱེད་བསྟན་ཟེར་བ་ལ་ནི་རྒྱུ་མཚན་ཅུང་ཟད་ཀྱང་མ་མཐོང་ཞིང་།
བུ་སྟོན་རིན་པོ་ཆེས། མིག་དམར་ལ་སོགས་པ་ནུབ་པར་བྱེད་པ་གསལ་བ་ལས་འོངས། ཉི་མ་ལ་སོགས་པ་འཆར་བ་ཡང་སེལ་བར་བྱེད་པ་ལས་འོངས་ཞེས་གསུང་བ་ལ་རྒྱུ་མཚན་ནི་མིག་དམར་ལ་སོགས་པ་འཆར་ཏེ། ཟླ་དྷྲཱུ་ལ་པ་སངས་འཆར་བའི་ཕྱིར་ཏེ་དྲུག་འཆར་བས་སོ། ། ཉི་མ་ལ་སོགས་པ་འཆར་བ་སེལ་ཏེ། མི་འཆར་བའི་ཕྱིར་ཏེ། གཅིག་ཡིག་མི་འཆར་བས་སོ་སྙམ་དུ་དགོངས་མོད་ཀྱི། དོན་དེ་ནི་རྩིས་འཕྲོ་དེ་མ་བསྣན་ཀྱང་ལེགས་པར་གྲུབ་འདུག་པས་རྩིས་འཕྲོ་བསྲེས་པའི་དགོས་པར་མི་འགྱུར་བས་ན། ཇི་སྐད་བཤད་པ་དེ་ཉིད་སྔོན་མ་བྱུང་བའི་ལེགས་བཤད་བོད་འདིར་གསར་དུ་བྱུང་བ་ཡིན་ནོ། འདིར་དེས་ན་ཉི་མ་ལ་སོགས་པ་འཆར་བར་བྱེད་པའི་དོན་དུ་ཞེས་པའི་རྒྱ་དཔེར།
ཨ་ཏ་ཨཱ་དི་ཡོ་དྷུ་ད་ཡ་ག་ར་ཎཱརྠ་ཞེས་འབྱུང་བ། ཨ་ཏ་ཞེས་པ་དེས་ན་དང་། ཨཱ་དི་ནི་ལ་སོགས་དང་། དང་པོ་ལ་ཡང་འཇུག་པས། དེས་ན་དང་པོར་གང་ཉི་མ་འཆར་བར་བྱེད་པའི་དོན་དུ། ཞེས་པར་སྣང་བས་ཀྱང་རང་ལུགས་ཀྱི་གྲུབ་མཐའ་ལ་ཕན་གྱི། རྒྱ་སྐད་ལ་སོགས་ཞེས་པ་དངོས་སུ་བསྟན་པ་དེའི་སྔོན་དུ་ཡོད་པ་མི་སྣང་ངོ་། ། གཉིས་པ་ནི། ཚེས་ཐམས་ཅད་ཆུ་ཚོད་ང་དགུ་པར་མཉམ་ན་རྟག་ལོངས་ཀྱི་སྟེར་སྦྱིན་ཁོ་ནས་དག་པའི་ཕྱིར་རྐང་རྩིས་མི་དགོས་ཀྱང་ཚེས་རྣམས་ཡུན་མི་མཉམ་པས་རྐང་རྩིས་དགོས་ལ། དེ་ལ་ཡང་ཆུ་ཚོད་ང་དགུ་ལས་ཡུན་རིང་བའི་ཚེ་རྐང་པའི་ལོངས་སྤྱོད་བུ་ལོན་དུ་འགྱུར་ལ།
ང་དགུ་ལས་ཡུན་ཐུང་བའི་ཚེ་ནོར་དུ་འགྱུར་ཞིང་། དེ་ཡང་རེས་གཟའ་བདུན་གྱི་བཞི་ཆ་རེ་ལ་རྐང་པར་བྱས་པས་རྐང་པའི་འཁོར་ལོ་ཀླུ་ལག་གི་མིང་ཅན་ཉེར་བརྒྱད་ཡིན་ལ། དེ་ཡང་ལུགས་འབྱུང་བཅུ་བཞི་དང་ལུགས་ལྡོག་བཅུ་བཞི་ལ་རྐང་པ་རྫོགས་པའི་ཕྱིར་ན་ཟླ་རྐང་ལ་བཅུ་བཞི་ལས་མི་ཉུང་མི་མང་ཞིང་རྐང་པ་ཐ་མ་ལ་གཟའ་ལྔའི་རྒྱུར་རྐང་བཞིན་དུ་ཕྱེད་པ་སོགས་ཀྱང་མི་དགོས་ཏེ། དེ་ནི་སྐར་མའི་རྐང་པ་ཡིན་ལ། སྐར་མའི་འཁོར་ལོ་ཉེར་བདུན་གྱི་ཕྱེད་ལ་རྐང་རྩིས་བྱེད་པ་ཡིན་པས་རྐང་པ་བཅུ་བཞི་ཡོད་ཀྱང་བཅུ་བཞི་པ་ལ་ཕྱེད་མར་བྱེད་པ་ཡིན་ལ། འདིར་གཟའ་རྐང་ལ་ཕྱེད་མ་མེད་པའི་ཕྱིར་རོ། ། འདིར་གཟའ་རྐང་ཞེས་པའང་ཚེས་རེ་ལ་གཟའི་བཞི་ཆ་རེའི་འཕེལ་འགྲིབ་བྱེད་པས་དོན་ལ་རིང་ཐུང་དུ་འགྱུར་བ་ཡིན་ནོ། ། དེ་ཡར་ཚེས་བདུན་ལ་རྐང་པ་སོ་སོའི་རི་མོའི་གྲངས་རྣམས་འཕེལ་བར་འགྱུར་ཞིང་། དེས་ན་ཚེས་བདུན་ལ་སྤྱད་ཟིན་གྱི་རི་མོ་རྣམས་འགྲིབ་པར་འགྱུར་བའི་ཕྱིར་རོ། ། སྔ་རྐང་ལ་སྤྱད་ཟིན་དང་ཕྱི་རྐང་ལ་མ་སྤྱད་པ་བསྡུམས་པ་ཡིན་ནོ། །
དེ་ཡང་གཅིག་ནས་བཅུ་བཞིའི་བར་ལ་ལོངས་སྤྱོད་མཐའ་དག་ནོར་དུ་འགྱུར་ཏེ། རྒྱ་མཚོ་ཟླ་བས་བགོས་པའི་རྙེད་པ་མཉམ་པའམ་མེད་པར་འགྱུར་བའི་རྒྱུ་མཚན་གྱིས་ལུགས་འབྱུང་ཡིན་པའི་ཕྱིར། བཅོ་ལྔ་ནས་ཉེར་བརྒྱད་ཀྱི་བར་ལ་བུ་ལོན་དུ་འགྱུར་ཏེ། རྙེད་པ་མི་མཉམ་པའི་རྒྱུ་མཚན་གྱིས་ལུགས་ལྡོག་ཏུ་འཛིན་པའོ། ། བཞི་ཆ་པ་རྣམས་ཀྱང་ལོངས་སྤྱོད་མི་མཉམ་པས། གསུམ་ལ། ལྔ་ལྔ་ལྔ་དང་། དེ་ནས་གཅིག་ལ་བཞི་དང་། དེ་ནས་གཅིག་ལ་གསུམ་དང་། དེ་ནས་གཅིག་ལ་གཉིས་དང་།
དེ་ནས་གཅིག་ལ་གཅིག་ལོངས་སྤྱད་ཡིན་པས། སྔ་རྐང་བདུན་བསྡོམས་པའི་ཚེ་ཉི་ཤུ་རྩ་ལྔ་རྐང་པའི་ཆུ་ཚོད་དུ་འབྱུང་བ་ནི་མང་མཐའ་དང་། རྒྱ་མཚོ་ཟླ་བས་བགོས་པའི་ལྷག་མ་གཅིག་གམ་བཅུ་གསུམ་བྱུང་བའི་ཚེ་ལྔ་ཆུ་ཚོད་དུ་འབྱུང་བ་ནི་ཉུང་མཐའ་ཡིན་ནོ། ། མང་མཐའ་ནོར་དུ་སོང་བའི་ཚེ་དེ་ལ་རྟག་ལོངས་ཆུ་ཚོད་ང་དགུའི་སྟེང་དུ་རྐང་པའི་ཆུ་ཚོད་ཉེར་ལྔ་བསྣན་པས་བརྒྱད་ཅུ་གྱ་བཞིར་སོང་ཡང་། ཚེས་བདུན་གྱི་བར་དུ་འཕེལ་བ་རྣམས་བསགས་པ་ཡིན་པས་ཚེས་དེ་རང་གི་ནོར་ལ་གཅིག་ལས་མེད་ལ། དེའི་སྔ་ཉིན་གཉིས་དང་། དེའི་སྔ་ཉིན་གསུམ་ལ་སོགས་པ་ནོར་དུ་སོང་བ་ཡིན་པས། ནོར་གྱི་མང་མཐའ་ལྔ་ལས་མི་ལྷག་པས། ཚེས་ཀྱི་རང་མཐའ་ལ་ཆུ་ཚོད་རེ་བཞི་ཅུང་ལྷག་དང་། ཐུང་མཐའ་ལ་ང་བཞི་ཅུང་མེད་ལས་ལྷག་པའི་ཡུན་མེད་པར་ཤེས་པར་བྱའོ། །
དེ་ལྟར་ན་ཚེས་རེ་ལ་གཟའི་རྐང་པ་རེ་རེ་འཕེལ་འགྲིབ་བྱེད་ལ་ཚེས་ཞག་སུམ་ཅུ་རེ་ན་ཁོ་རང་གི་འཁོར་ལོ་ཀླུ་ལག་ཏུ་ལོངས་པའི་ལྷག་མ་གཉིས་གཉིས་འབྱུང་བས་ཟླ་དག་གནས་གཉིས་ཀྱི་གོང་མ་མིག་གིས་བསྐྱར་བ་ཡིན་ནོ། ། ཚེས་རེ་ལ་རྐང་པ་རེར་མ་ཟད་རྐང་པའི་སུམ་སྟོང་བདུན་བརྒྱ་བརྒྱད་ཅུའི་ཆ་རེ་ཚེས་རེ་ལ་འཕེལ་འགྲིབ་བྱེད་ལ། དེ་ཞག་སུམ་ཅུར་བསགས་ན་རྐང་པའི་དུས་ཉི་ཆ་རེར་འགྱུར་བས་ཟླ་དག་གནས་འོག་མ་མི་བསྒྱུར་བར་དུས་ཉས་བགོད་པ་ཡིན་ནོ། ། གནས་འོག་མ་ལ་ཉི་ཟླ་བསྲེ་བ་ནི། རྩིས་གཞི་འདིའི་ལོ་དག་གི་ཚེས་ཟླ་བའི་ཆ་ཤས་ཀྱི་འཁོར་ལོ་ཕུད་པའི་ལྷག་བཅུ་བཞི་ལུས་ཡོད་པས་དེ་ལ་བརྒྱ་བཅུ་གཉིས་བསྲེ་པས་འཁོར་ལོ་ཚར་གཅིག་ལོངས་པར་འགྱུར་བ་ཡིན་ནོ། ། དེ་ལྟ་ན་གནས་འོག་མ་ནས་བཅུ་བཞིས་སྦྱངས་པར་གྱུར་ན་དག་པར་མི་འགྱུར་རམ་ཞེ་ན་མ་ཡིན་ཏེ། ནོར་ལ་འབྱུང་བ་བསྲེ་བར་བཤད་པའི་སྟེང་དུ་ཆ་ཤས་ཉི་ཟླ་སྣན་དགོས་པའི་ཕྱིར་ཏེ། ཆ་རིལ་གྱི་རྩིས་འཕྲོ་བསྲེ་རྒྱུ་ལ་རྐང་པ་དྲུག་ཏུ་ཆ་ཤས་བཅུ་བཞིས་ཆད་པ་ཡོད་པའི་ཕྱིར་རོ། ། གཉིས་པ་ནི། ཉི་མའི་ཚེས་ཟླ་རེའི་རྟག་ལོངས་སྐར་མིག་དབྱུག་ཕྱོགས་ནོར་འབྱུང་སྲང་།
དབུགས་ཟུང་འདོད་ཆ་བཅུར་བཤད་པས། ཟླ་དག་གནས་ལྔར་བྱས་པའི་སྟེང་མ་གཉིས་དང་། གཉིས་པ་བཅུ་དང་། གསུམ་པ་ང་བརྒྱད་དང་། བཞི་པ་གཉིས་དང་། ལྔ་པ་བཅུས་བསྒྱུར་ནས་འཁོར་ལོ་ཕུད་ན་དག་མོད་ཀྱི་འབྲས་བུ་ལ་གནས་གཉིས་མཛད་པའི་ཆེད་དུ་བར་མ་བཅུ་གཅིག་གིས་བསྒྱུར། དེ་ལ་ཟླ་བ་སོ་དགུ་རེ་ན་ཆུ་ཚོད་རེ་ལྷག་པས་འོག་མ་བུག་མེས་བགོས་ནས་དབུས་མ་སྦྱང་དགོས་ཏེ། ཟླ་བ་རེ་ལ་ཆུ་སྲང་རེ་དབུགས་གསུམ་འདོད་ཆ་གསུམ་རྣམས་ལྷག་པོར་ཤོར་བའི་ཕྱིར་རོ། ། དེ་ལྟར་ཟླ་བ་རེའི་གཟའ་ཚེས་སྐར་མའི་རྟག་ལོངས་རགས་རྩིས་རྣམས་ངེས་སྦྱིན་དུ་མཛད་པ་ནི། གཟའ་ལ་གཟའ་ནི་རབ་སྦྱིན་སོགས་ཏེ།
གཟའ་ཉེར་དགུ་ཡོད་ཀྱང་ཉེར་བརྒྱད་འཁོར་ལོར་ལོངས་ཟིན་ཡིན་པས་བྱིན་པ་དང་ཁྱད་མེད་ལ། དག་པར་བྱེད་ན་ཆུ་ཚོད་སོ་གཅིག་དང་ཆུ་སྲང་ལྔ་བཅུ། རིལ་པོ་སུམ་ཅུའི་ཉེར་བརྒྱད་འཁོར་ལོར་ལོངས་ཟིན་ཡིན་པས་གཉིས་དང་། ཆ་ཤས་སུ་གཅིག་དང་། སྐར་མར་མིག་དང་། ཆུ་ཚོད་དུ་བཅུ་དང་། ཆུ་སྲང་ང་བརྒྱད་སོགས་བྱིན་ན་དག་མོད་ཀྱང་། རྒྱུད་ལས་གནས་གཉིས་ཙམ་མཛད་པའི་དབང་དུ་བྱས་ནས་རགས་རྩིས་བྱིན་པ་ཡིན་ནོ། ། གཉིས་པ་ལ། གཟའ་ཚེས་ཀྱི་དང་།
སྐར་སྦྱོར་གྱི་དང་། བྱེད་པའི་ཚེས་ཀྱི་ངེས་པའོ། ། དང་པོ་གཟའ་དང་ཆུ་ཚོད་ལ་ཚེས་གྲངས་བྱིན་པ་དང་དོར་བ་ནི། ཚེས་ཀྱི་རྟག་ལོངས་ཆུ་ཚོད་ང་དགུ་པོ་བྱིན་པའི་ཆེད་ཡིན་ལ། ཆུ་སྲང་གསུམ་རེ་དང་དབུགས་བཞི་རེ་ཆད་ཀྱང་ཟླ་དྷྲུའི་ཟླ་བ་ལྔ་ཚུན་ལ་ལྷག་པོ་ཅུང་ཟད་ཡོད་པས་མགོ་མཉམ་པ་ལ་དགོངས་པ་དང་གནས་གཉིས་ཙམ་གྱི་སྒོ་ནས་འཇུག་པ་བདེ་བའི་ཕྱིར་དུ་མཛད་པ་ཡིན་ནོ། ། སླར་ཡང་རིལ་པོར་ཚེས་གྲངས་དུ་ཡོད་སྦྱིན་པའི་རྒྱུ་མཚན་བཤད་ཟིན་ལ། རྒྱ་མཚོ་ཟླ་བས་བགོད་པའི་རྒྱུ་མཚན་དང་ལྷག་མས་ཟླ་རྐང་འཛིན་པ་དང་། རྐང་པའི་ལོངས་སྤྱོད་བསྡོམས་ཚུལ་དང་ནོར་དང་བུ་ལོན་དུ་འགྱུར་ཚུལ་སོགས་ཀྱང་བཤད་ཟིན་ལ། རྐང་པ་བཟང་ཆར་བའི་སྔོན་ན་ཡོད་པ་དེ་རྒྱུ་ཞིང་ཡོད་པ་ཞེས་པའི་མིང་གིས་གསུངས་ཏེ། ད་ལྟ་ལོངས་སྤྱོད་བཞིན་པ་ཡིན་པས་སོ། །
དེ་ཡང་རྐང་པ་མ་ལོངས་པའི་ཆ་ཤས་ལ་སྤྱོད་བཞིན་པ་ཡིན་པས་དེས་ཆ་ཤས་བསྒྱུར་ནས་རང་གི་འཁོར་ལས་སྟེང་དུ་ཕུད་པ་ནི་རྒྱུ་བཞིན་པའི་ཆུ་ཚོད་དང་ལྷག་མ་ལ་ཆུ་སྲང་སོགས་བཟོས་པ་ཡང་དེ་གའི་ཆར་གཏོགས་པ་དེ་རྣམས་སྤྱད་ཟིན་ཡིན་པས་སྔ་རྐང་ལ་སྤྱད་ཟིན་སྡོམ་པའི་སྟེང་དུ་སྣོན་པ་དང་། ཕྱི་རྐང་ལ་སྤྱད་རྒྱུ་སྡོམ་པའི་སྟེང་ནས་འབྲིད་དགོས་པ་ཡིན་ནོ། ། དེ་ལྟར་ཕྲི་བསྣན་གང་རུང་བྱས་པའི་གྲུབ་འབྲས་རྣམས་ནི་ནོར་རམ་བུ་ལོན་གང་རུང་གི་གྲངས་ཡིན་པས། ལུགས་འབྱུང་གི་ཚེ་ཚེས་ཀྱི་ཆུ་ཚོད་ལ་སྣོན་ལ་ལུགས་ལྡོག་གི་ཚེ་སྦྱོང་བ་ཡིན་ནོ། ། འདི་ལ་ཡང་ཁ་ཅིག ལུགས་འབྱུང་ལུགས་ལྡོག་གཉིས་ཀའི་སྔ་རྐང་ལ་ནོར་དུ་འགྱུར་ཏེ། སྔ་མ་སྔ་མ་ལས་ཕྱི་མ་ཕྱི་མ་འཕེལ་བར་འགྱུར་བའི་ཕྱིར། ཕྱི་རྐང་གཉིས་ཀ་བུ་ལོན་ཡིན་ཏེ་འགྲིབ་པར་འགྱུར་བའི་ཕྱིར་ཞེས་ཟེར་མོད་ཀྱི། དེ་ནི་ནོར་དང་བུ་ལོན་གྱི་གནད་མ་གོ་བ་ཡིན་གྱི། རྟག་ལོངས་ཀྱི་སྟེང་དུ་སྦྱིན་པ་ལ་ནོར་དང་འབྲིད་པ་ལ་བུ་ལོན་དུ་བྱེད་དགོས་པའི་ཕྱིར་རོ། །
འོ་ན་ཕྱི་རྐང་ལ་འགྲིབ་པ་ཅི་ཞེ་ན། ནོར་ཉིད་དང་བུ་ལོན་ཉིད་ལ་མང་དུ་འགྲོ་བ་དང་ཉུང་དུ་འགྲོ་བ་ནི་འཇིག་རྟེན་གྱི་ནོར་དང་བུ་ལོན་ལ་ཡང་འབྱུང་བར་གྲགས་པ་དང་འདྲ་བས་སྐྱོན་མེད་དོ། ། དེ་ཡང་ནོར་གྱི་འཕེལ་འགྲིབ་དང་བུ་ལོན་གྱི་འཕེལ་འགྲིབ་ལ་མང་ཉུང་མེད་པས་བུ་ལོན་གྱིས་ཕྲོགས་པ་ཐམས་ཅད་ནོར་གྱིས་བསབས་པས་ན། ཕུགས་ཀྱི་རྟག་ལོངས་ཆུ་ཚོད་ང་དགུ་སོགས་ལས་མི་ལྷག་མི་ཉུང་བ་ཡིན་ནོ། ། ཚེས་སོ་སོ་ཡུན་རིང་ཐུང་ཡོང་བ་ནི། ཟླ་བའི་ཆ་སོ་སོ་ལ་ཡུན་རིང་ཐུང་འབྱུང་བས་ཡིན་ལ། དེ་འབྱུང་བ་ཡང་སྐར་མ་ལ་སྤྱོད་པའི་རང་འགྲོས་མགྱོགས་བུལ་གྱིས་ཡིན་ཞིང་། དེ་འབྱུང་བ་ཡང་ཟླ་བའི་རླུང་འགྲོས་འཕེལ་འགྲིབ་དང་བུ་ལོན་གྱི་ཚད་གཅིག་ཏུ་མ་ངེས་པར་མྱུར་བུལ་གྱིས་ཡིན་ཏེ། རླུང་འགྲོས་བུལ་བའི་ཚེ་རང་འགྲོས་མགྱོགས་ལ་མགྱོགས་པའི་ཚེ་རང་འགྲོས་བུལ་བའི་ཕྱིར་ཏེ། རླུང་འགྲོས་མགྱོགས་པའི་ཚེ་རྐང་པའི་ལོངས་སྤྱོད་བུ་ལོན་དུ་སོང་ནས་རྟག་ལོངས་མྱུར་དུ་མི་སྤྱོད་ལ།
བུལ་བའི་ཚེ་ནོར་དུ་སོང་ནས་རྟག་ལོངས་མྱུར་དུ་སྤྱོད་པའི་ཕྱིར་རོ། ། དེས་ན་གང་དག་བུ་ལོན་དུ་སོང་བའི་ཚེ་རྟག་ལོངས་ང་དགུའི་སྟེང་ནས་ལྔ་ཕྲི་པས་ཚེས་ཀྱི་ཆུ་ཚོད་ང་བཞི་ལས་མེད་པས་ཚེས་ཀྱི་ཡུན་ཐུང་བ་དང་། ནོར་དུ་སོང་བའི་ཚེ་རེ་བཞི་འབྱུང་བས་ཚེས་ཀྱི་ཡུན་རིང་བ་ཡིན་ནོ། ། ཞེས་འདོད་པ་དག་གིས་གནད་འདི་མ་རྟོགས་པར་ཟད་དེ། ལོངས་སྤྱོད་ནོར་དུ་སོང་བའི་ཚེ་གཟར་ལོངས་པ་མགྱོགས་ལ་བུ་ལོན་དུ་སོང་བའི་ཚེ་གཟར་མ་ལོངས་པ་བུལ་བར་མངོན་སུམ་གྱིས་གྲུབ་པས་སོ། ། དེས་ན་ཚེས་ཀྱི་ལྷག་ཆད་དུ་གྲགས་པ་ཡང་ཞག་གསུམ་གྱི་ནང་ནས་ཚེས་ཞག་ལ་ལྷག་ཆད་མེད་དེ། ཚེས་ཟླ་རེ་ལ་ཚེས་ཞག་སུམ་ཅུར་ངེས་པའི་ཕྱིར་རོ། ། དོན་འདི་ལ་དགོངས་ནས་དམ་ཆོས་འདུལ་བར་ཡང་གསོ་སྦྱོང་བཅུ་བཞི་པའི་ཉིན་ཞག་ཚེས་བཅོ་ལྔ་ཡིན་པར་གསུངས་པ་ཡིན་ནོ། ། འོ་ན་ལྷག་ཆད་འདོན་དགོས་པ་ཅི་ཞེ་ན། ཉིན་ཞག་དང་ཚེས་ཞག་ཆ་མ་སྙོམས་པས་ཉིན་ཞག་ལ་ཆད་ལྷག་འདོན་པ་ཡིན་ཏེ།
རྐང་པའི་ལོངས་སྤྱོད་ནོར་དུ་སོང་བའི་ཚེ་གཟའ་མཆོད་པར་འགྱུར་བ་ལ་དེའི་ཚེ་རི་མོ་མ་ཤར་བའི་གཟའ་དེའི་ཐོབ་སྐལ་དུ་ཉིན་ཞག་གཉིས་ལ་ཚེས་གཅིག་ཏུ་བྱས་ནས་གཅིག་པོ་དང་ལན་གཉིས་སུ་སྐྱོར་བ་ཡིན་ལ། བུ་ལོན་དུ་སོང་བའི་ཚེ་ཚེས་རྩིས་གཉིས་ལ་གཟའ་གཅིག་ལྡབ་པར་འགྱུར་ཞིང་། གཟའ་དང་ཉིན་ཞག་མིང་གི་རྣམ་གྲངས་ཡིན་པས། ཉིན་ཞག་གཅིག་ཉིད་ལྡབ་པ་མི་སྲིད་པས་ན་རི་མོ་ལན་གཉིས་ཤར་བའི་གཟའ་གཅིག་འདོར་བའི་ཕྱིར་དུ་ཚེས་ཀྱི་མིང་གཅིག་དོར་ནས་གཉིས་པ་དེར་མིང་འདོགས་པ་ཡིན་ནོ། ། འདིའི་མང་ཆད་དང་ཉུང་ཆད་ལ་མི་མཐུན་པ་བྱེད་མོད་ཀྱི། ཚེས་ཀྱི་ལོངས་སྤྱོད་རྣམས་ད་སྤྱད་རྒྱུ་ཡིན་པས། ཉུང་བ་ཆད་པར་འདོད་པ་འཐད་དོ། ། འདིར་ཚེས་ཀྱི་ལོངས་སྤྱོད་ལས་གྲུབ་པའི་གཟའི་རི་མོ་འདི་ལ་སྔ་རབས་དང་ཕྱི་རབས་ཀྱི་བོད་མང་པོ་འཁྲུལ་ནས་གཟའ་དེ་ལྟར་བ་ཞེས་གྲགས་པའི་གྲུབ་མཐའ་ངན་པ་བ་ཟུང་ནས། དེ་རིང་སྤྱོད་པའི་རེས་གཟའ་དེ་རིང་གི་ཚེས་རྩིས་ཀྱི་རི་མོར་འཆར་བར་བདེན་ཞེན་གྱིས་འདོད་ཅིང་དེ་ལ་བརྟེན་པའི་འབྲས་བུ་ལ་འཇུག་ལྡོག་བྱས་པས་འཇིག་རྟེན་བསླུས་ལ། དེ་ལ་བརྟེན་ནས་གཟའི་མིང་ཐོགས་ཚད་ཀྱི་རི་མོ་ཐམས་ཅད་དེ་ལྟར་བར་ཁས་བླངས་ནས་འཁྲུལ་པའི་འཕྲེང་བ་ཆེས་ཆེ་བ་དག་འབྱུང་ཞིང་།
ཆོས་དང་ཆོས་མིན་སྤྱོད་པ་གཉིས་ཕྱི་མ་ཆེས་མང་བ་བཞིན་དུ་གཟའ་འདས་ད་ལྟར་བའི་ལུགས་གཉིས་ཀྱང་ཕྱི་མ་ཆེས་མང་བར་འགྱུར་རོ། ། འཁྲུལ་བ་འདིའི་རྐྱེན་གང་གིས་བྱས་སྙམ་ན། རྒྱུ་སྐར་ལ་གཡོན་སྐོར་གྱིས་སྤྱོད་པའི་གཟའ་དང་སྐར་སྦྱོར་མཐའ་དག་གི་གནས་སྟེང་མའི་རི་མོ་མཐའ་དག་སྔར་ཁ་ས་འདས་པ་དེ་རིང་ཤར་ནས་དེའི་རྟིང་མ་དེ་དེ་རིང་སྤྱོད་པ་ཡིན་པས། རི་མོར་གཅིག་ཤར་ན་རེས་གཟའ་ལ་གཟའ་ཟླ་བ་དང་། སྐར་གནས་སུ་གཅིག་ཤར་ན་བྲ་ཉེ་དེ་རིང་སྤྱོད་པ་པོ་ཡིན་པའི་རྒྱུ་མཚན་གྱིས་རྩིས་པ་མི་མཁས་པ་ཕལ་ཆེར་གྱིས་གཟའ་གནས་ཀྱི་གཅིག་པོ་དེ་ཟླ་བ་ཡིན་ནོ་ཞེས་སྨྲས་པ་དང་། གཟའི་དང་པོ་ཉི་མ་ཡིན་པར་མང་དུ་བཤད་ཅིང་དོན་ལ་གནས་པ་དང་། ཕོ་ཉའི་དྲི་ཚིག་ལ་བརྟེན་པས་སྐབས་སུ་གཅིག་ཤར་ན་ཉི་མ་དང་། གཉིས་ཤར་ན་ཟླ་བ་སོགས་ཡིན་པར་བཤད་པས་འཁྲུལ་རྐྱེན་བྱས་པ་ཡིན་ནོ། ། དེས་ན་གཟའ་དེ་ལྟར་བ་འདོད་པ་དག་གི་ཐལ་འགྱུར་གྱི་གཙོ་བོ་ཡང་། གཟའ་གནས་ས་གཅིག་ཤར་བ་འདི་ཟླ་བ་ཤར་བ་མ་ཡིན་པར་ཐལ།
གཅིག་གི་བདག་པོ་ཉི་མ་སྟེ་ཞེས་སོགས་ཀྱི་གཅིག་ཤར་པ་དེ་ཉི་མ་ཤར་བ་ཡིན་པར་མང་དུ་གསུངས་ཤིང་། གཟའི་དང་པོ་ཉི་མ་ཡིན་པའི་ཕྱིར་ཞེས་པ་འདིར་སྣང་ལ། འདི་ནི་ཚེས་ལ་ལོངས་སྤྱོད་པ་པོ་དེ་ཀ་རི་མོ་ལ་འཆར་བར་འདོད་པའི་ཕ་ཇོ་བླུན་པོ་རྣམས་ལ་ནི་ཐོག་བབས་པ་ལྟར་སྲོང་མོད་ཀྱི། རྩིས་འདིའི་རང་བཞིན་ཤེས་པའི་མཁས་པ་ཤོང་དང་། བུ་སྟོན་རིན་པོ་ཆེ་ལ་སོགས་པ་ལ་ནི་ཅུང་ཟད་ཀྱང་མི་འགྲོ་བའི་ཐལ་འགྱུར་ཡིན་ཏེ། འདོད་ལན་ལེགས་པར་ཐེབས་པའི་ཕྱིར་ཏེ། རི་མོར་གཅིག་ཤར་བ་དེ་ཤར་བ་ཉི་མ་ཤར་བ་ཡིན་ཀྱང་དེ་ཁར་སང་འདས་པ་དེ་ཤར་བ་ཡིན་པས་དེ་རིང་ལོངས་སྤྱོད་མཁན་མ་ཡིན་ལ། དེ་རིང་ལོངས་སྤྱོད་མཁན་ཟླ་བ་ཡིན་པར་འདོད་པའི་ཕྱིར་རོ། ། དེ་ལྟ་མ་ཡིན་ན་ཁྱེད་རང་ད་ལྟར་བ་འདོད་མཁན་གྱི་སྔོན་གྱི་རྭ་པ་དང་སྙེ་མདོ་བ། ཕྱིས་ཀྱི་སྒྲ་པ་ནམ་བཟང་པ་རྗེས་འབྲང་དང་བཅས་པ་ཐམས་ཅད་སྐར་གནས་སུ་གཅིག་ཤར་བའི་ཚེ་ལོངས་སྤྱོད་པ་པོ་བྲ་ཉེ་ཡིན་པར་འདོད་ཅིང་།
འདོད་པ་ལྟར་དོན་ལ་ཡང་གནས་པས། སྐར་གནས་སུ་གཅིག་ཤར་བ་དེ་བྲ་ཉེ་ཤར་བ་མ་ཡིན་པར་ཐལ། སྐར་མའི་གཅིག་གི་བདག་པོ་ཐ་སྐར་དུ་བཤད་ཅིང་སྐར་མའི་དང་པོ་ཐ་སྐར་ཡིན་པའི་ཕྱིར། ཞེས་པ་ལ་ལན་ཅུང་ཟད་ཀྱང་མེད་དོ། ། ཅིས་ཏེ་ཤར་པ་ཐ་སྐར་ཤར་ཀྱང་དེ་འདས་ཟིན་ཤར་བ་ཡིན་པས་ལོངས་སྤྱོད་པ་པོ་བྲ་ཉེར་འདོད་པ་ཡིན་ནོ་ཞེ་ན་ནི། གཟའ་ལའང་དེ་ཇི་ལྟ་བ་བཞིན་ནོ། ། ཅིས་ཏེ་མི་མཚུངས་ཏེ། སྐར་མའི་ལོངས་སྤྱོད་སྤྱད་ཟིན་ལ་གཟའི་ལོངས་སྤྱོད་སྤྱད་རྒྱུ་ཡིན་པས་སོ་ཞེ་ན། དེ་ལྟ་ན་ནི་ཚེས་ཀྱི་ལོངས་སྤྱོད་མ་སྦྱངས་པའི་ཚེས་འཁྱུད་ཀྱི་ཟླ་སྐར་ད་ལྟར་བར་འགྱུར་ཏེ། ཚེས་ཟད་ཟད་ཀྱི་བར་དུ་ད་སྤྱོད་རྒྱུ་རྣམས་འཆར་བས་སོ། །
གཞན་ཡང་དེ་ལྟར་བར་འཇོག་པ་ལ་ལོངས་སྤྱོད་སྤྱད་རྒྱུར་ཤར་བ་དགོས་ན། ཚེས་ཀྱི་ཆུ་ཚོད་སྟོངས་པའི་དུས་ཀྱི་གཟའ་གནས་ཀྱི་རི་མོ་ད་ལྟར་བ་མ་ཡིན་པར་འགྱུར་ཏེ། ལོངས་སྤྱོད་སྤྱད་རྒྱུ་མ་ཤར་བའི་ཕྱིར་རོ། ། དེ་བཞིན་དུ་ཉི་སྐར་གྱི་ལོངས་སྤྱོད་ལ་ཡང་ཁ་ས་ཕན་ཆད་ཀྱི་ལོངས་སྤྱོད་ཡོད་ན་འདས་ཟིན་ཤར་བ་ཡིན་ཀྱང་། དེ་རིང་གི་ཚེས་ཀྱི་རྟག་ལོངས་དང་རྐང་པའི་ལོངས་སྤྱོད་ཐམས་ཅད་ནི་ཚེས་དེ་ཟད་ཟད་ཀྱི་བར་དུ་ད་སྤྱོད་རྒྱུ་འཆར་བ་ཡིན་པས་རྒྱུ་མཚན་དེ་ལ་ཡང་རྩིས་ལ་ཞིབ་ཏུ་མ་སྦྱངས་པའི་རི་མོ་ཤེས་པ་ཙམ་གྱི་རིགས་པར་སྣང་ངོ་། ། ཡང་སྒྲུབ་བྱེད་ཀྱི་གཙོ་བོ་དྷྲུ་བ་ཀ་སྟོང་པ་ལ་གཞུག་པའི་ཕྱིས་ཉིན་གྱི་ཚེས་རྩིས་ཀྱིས་འགྲུབ་སྟེ། གཟའ་གནས་སུ་ཚེས་གཅིག་བྱིན། དེ་ཆུ་ཚོད་ནས་སྦྱངས་པའི་ཕྱིར་དུ་ཕབ་པའི་དྲུག་ཅུའི་སྟེང་ནས་གཅིག་སྦྱངས་པའི་ང་དགུ་ཡོད་པ་དེ་ལ་རིལ་པོར་ཚེས་གཅིག་བྱིན་པས་ཟླ་རྐང་ལྔ་ཟིན་པ་དེ་རྙེད་པ་མེད་པའི་རྒྱུ་མཚན་གྱིས་གཟའི་ཆུ་ཚོད་ང་དགུ་པོ་ལ་བསྣན་པས་གཟར་ལོངས་ནས་གཟའ་གནས་སུ་གཅིག་འཆར་བ་མངོན་སུམ་གྱིས་གྲུབ་ལ། དེ་ཉིན་གཟའ་ཉི་མ་ཡོད་པ་ལེགས་པར་བཤད་ཅིང་བཤད་པ་ལྟར་གྲུབ་པའི་ཕྱིར་དང་། སྐར་མ་ལ་མི་མཚུངས་ཏེ།
སྐར་གནས་སུ་ཐིག་ལེ་ཁོ་ན་འཆར་བའི་ཕྱིར་རོ། ། ཞེས་ཟེར་རོ། ། འདི་ལ་བླ་མ་དམ་པས་ཚེས་དང་པོ་ལ་ཚེས་རྩིས་ཀྱི་གཞི་མེད་པས་རྐང་རྩིས་མི་བྱེད་ལ། ཚེས་གཉིས་ནས་བྱེད་ཅིང་དེའི་ཚེ་གཅིག་ཤར་བ་དེ་ཁ་ས་འདས་པ་དེ་ཤར་བ་ཡིན་པས་སྐྱོན་མེད་ཅེས་གསུངས་ལ། ཁ་ཅིག་གནམ་གང་གི་བར་དུ་རྐང་རྩིས་མི་བྱེད་ལ་གནམ་གང་ལ་བྱེད་པས་སྐྱོན་མེད་ཟེར་མོད་ཀྱི། རང་དགར་འདོད་པ་གཙོ་བོར་གྱུར་པའི་རྣམ་གཞག་ཡིན་གྱི་རྒྱུ་མཚན་མེད་དོ། ། དེས་ན་བུ་སྟོན་རིན་པོ་ཆེས། ཟླ་གཅིག་པོ་དེ་ལ་རྐང་རྩིས་མི་ཐོབ་པས་སྐྱོན་མེད་དོ་ཞེས་གསུངས་པ་ནི་ཤིན་ཏུ་མང་པས། འདི་ནི་གཟའ་ད་ལྟར་བ་ལ་གནོད་བྱེད་ཀྱི་གཙོ་བོར་འགྱུར་ཏེ། འདི་ལྟར་ཟླ་གཅིག་པོ་ལ་རྐང་རྩིས་འོང་དོན་མེད་དེ།
རྐང་པ་ལ་མི་མཉམ་པ་མེད་པའི་ཕྱིར་རོ། ། བྱས་ན་སྐྱོན་ཆགས་ཏེ། དེ་ལྟར་ན་གཟའ་གནས་སུ་གཅིག་ཕུད་པའི་ཚེས་ཀྱི་ཆུ་ཚོད་བཞི་ལས་མི་འཆར་བ་མངོན་སུམ་གྱིས་གྲུབ་ལ། དེ་ལྟ་ན་ཚེས་འདིའི་ནམ་ལངས་ནས་རབ་བྱུང་གི་ལོའི་ནག་ཟླའི་ཚེས་ཀྱི་ཐོག་མའི་འགོ་མ་བཙུགས་པར་འགྱུར་ཏེ། ཚེས་དེའི་ཐོག་མ་དེ་ཟད་པའི་ལོའི་དབོ་ཟླའི་གནམ་གང་ལ་ཕལ་ཆེར་རྫོགས་འདུག་པས་སོ། ། དེ་བཞིན་དུ་ཉི་སྐར་ལ་རྐང་རྩིས་བྱས་ནའང་ཆུ་ཚོད་དགུ་དང་ཆུ་སྲང་དགུ་ལ་སོགས་པ་འབྱུང་ལ། ཚེས་དེའི་རྟག་ལོངས་སྤྱོད་རྒྱུ་ལ་ནི་ཆུ་ཚོད་བཞི་དང་ཆུ་སྲང་ཉེར་གཅིག་སོགས་ལས་མེད་པའི་ཕྱིར་ཏེ། ཆུ་ཚོད་ལྔ་ཙམ་ལོ་སྔ་མའི་མཇུག་ཏུ་སྤྱད་ཟིན་པར་འགྱུར་ལ། དེ་གཉིས་འདོད་ན། སྔ་མའི་མཇུག་གི་གནམ་སྟོང་ལ་ལོངས་སྤྱོད་ཐམས་ཅད་སྟོང་པ་ལ་ཞུགས་ནས་གནས་ཐམས་ཅད་དུ་ཐིག་ལེ་ཤར་བ་མ་ཡིན་པར་ཐལ་བ་ལ་ལན་ཅུང་ཟད་ཀྱང་མེད་དོ། །
དེས་ན་རྐང་རྩིས་མ་བྱས་པའི་ཚེ་གཟའ་སྐར་གྱི་གནས་ཐམས་ཅད་དུ་ཐིག་ལེ་ཤར་བ་དེ་ཁ་ས་འདས་ཟིན་པ་ཤར་ནས་ལོངས་སྤྱོད་ཀྱི་རི་མོ་གང་བྱུང་རྣམས་ཚེས་དེ་ཟད་ཟད་ཀྱི་བར་དུ་སྤྱོད་རྒྱུ་རྣམས་འཆར་བ་ཡིན་པས་གཟའ་འདས་པ་མངོན་སུམ་དུ་གྲུབ་པ་ཡིན་ནོ། ། མི་མཁས་པ་ཁ་ཅིག འདས་ཞེས་པའི་མིང་མི་སྙན་པས་ཀྱང་མི་རིགས་སོ་ཞེས་ཟེར་ཞིང་། འདས་པའི་སངས་རྒྱས་མར་མེ་མཛད་ཅེས་ཕྱག་འཚལ་དུ་ཡང་བྱེད། སྐར་མ་འདས་པ་བདེན་ཞེན་གྱི་འདོར་ཏེ་རང་ཉིད་ཀྱིས་རང་ཉིད་འགོག་པར་སྣང་ངོ་། ། དེ་བཞིན་དུ་གཟའ་འདས་པ་མི་འཐད་དོ། ། རྒྱ་གར་ན་འདས་དེ་ལྟར་གྱི་རྣམ་གཞག་དང་བརྒལ་བརྟག་མེད་པའི་ཕྱིར་རོ། ། ཞེས་པའང་མི་འཐད་པར་ཐལ། དེའི་ཕྱིར་ཞེས་པ་དེ་མ་ཐག་ཏུ་འབྱུང་བའི་རིགས་པ་མི་ཤེས་པར་ཟད་དོ། ། ཁྱད་པར་གཟའ་ཐམས་ཅད་ད་ལྟར་བ་ཡིན་ན་སྒྲ་གཅན་གྱི་གདོང་མཇུག་ཀྱང་ད་ལྟར་བར་འགྱུར་ལ།
འདོད་ན། སྐར་གནས་སུ་གཅིག་ཤར་བའི་ཚེ་ཐ་སྐར་གྱི་སྟེང་ན་ཡོད་པར་ཐལ་ལོ། ། དེ་ལྟར་ན་ཉི་སྐར་དུ་གཅིག་ཤར་བའི་ཚེ་བྲ་ཉེའི་སྟེང་ན་ཉི་མ་ཡོད་པ་དང་འགལ་ཏེ། སྐར་ཁོངས་གཅིག་གི་ཁྱད་ཡོད་ན་གཟའ་འཛིན་མི་འབྱུང་བར་འགྱུར་ལ། འདོད་ན། ཉི་སྐར་གྱི་གནས་བཞི་དང་། གདོང་མཇུག་གང་རུང་གི་གནས་བཞི་གྲངས་མཚུངས་ན་ཐིག་ལེ་བཞི་བརྩེགས་འཆར་བས་དེའི་ཚེ་ཉི་མ་རིལ་པོར་འཛིན་པ་ཚད་མས་ཀྱང་གྲུབ་ཅིང་ཁས་ཀྱང་བླངས་པས་གནོད་དོ། ། དེས་ན་སྒྲ་གཅན་གྱི་གདོང་མཇུག་ནི་མ་འོངས་པ་འཆར་བ་ཡིན་ཏེ། རྒྱུ་སྐར་ལ་གཡས་སྐོར་དུ་ལོངས་སྤྱོད་པས་སོ། ། གཞན་ཐམས་ཅད་ཀྱི་གཟའ་སྐར་གྱི་རི་མོ་ནི་འདས་པ་འཆར་ལ།
ལོངས་སྤྱོད་ཀྱི་རི་མོ་ནི་ཁ་ས་ཕན་ཆད་སྤྱད་ཟིན་རྣམས་འདས་པ་དང་ཚེས་དེའི་ཐོབ་སྐལ་གྱི་ལོངས་སྤྱོད་གང་ཡོད་ཀྱི་སྤྱོད་རྒྱུ་འཆར་བ་ཡིན་པས་རིགས་པ་ཤེས་པའི་རྩིས་པ་ཐམས་ཅད་གཟའ་འདས་པའི་གྲུབ་མཐའ་སྨྲ་ཞིང་། རྩིས་ཀྱི་རྒྱུ་མཚན་ལ་བློ་ཁ་ཞིབ་ཏུ་ཕྱོགས་པའི་གང་ཟག་ལ་དོགས་པའི་གནས་མེད་མོད་ཀྱི། འཇིག་རྟེན་སྤྱི་མཐུན་གྱི་ལས་ངན་པས་བོད་འདིར་ཕྱིན་ཅི་ལོག་འདི་འབྱུང་བ་ཡང་ཀླ་ཀློའི་བྱེད་པ་ཅིག་ཏུ་སྣང་ངོ་། ། དེ་བཞིན་དུ་གཟའ་ལྔའི་རང་འགྲོས་བུལ་བ་རྣམས་ལ་མིག་སྐར་གྱིས་ཀྱང་མངོན་སུམ་གྱིས་གསལ་བས་ཡང་ཡང་སྟོན་པས་གཟུར་གནས་དག་གིས་ལེགས་པར་རྟགས་ཤིག ཅུང་ཟད་མཁས་པ་དག་རེས་གཟའ་གཟའ་ལྔ་སོགས་འདས་པ་ཡིན་ཀྱང་། དབྱངས་འཆར་གཡུལ་རྒྱལ་ལ་ད་ལྟར་བ་ཡིན་ཏེ། དེ་རྣམས་སུ་གཅིག་ཤར་བ་ཉི་མ་དང་། གཉིས་ཤར་བ་ཟླ་བར་བཤད་ཅིང་དེའི་བླང་དོར་དགོས་པས་སོ་ཞེས་ཟེར་བ་དེ་ལ་ད་ལྟར་བ་བླུན་པོ་དག་ནི། རྒྱུ་མཚན་དེས་ཀྱང་གཟའ་འདས་པ་བའི་གྲུབ་མཐའ་མི་འཐད་དེ། གགས་ཐུག་པའི་གཡུལ་རྒྱལ་ལ་སོགས་ཀྱི་ལོངས་སྤྱོད་ཚེ་ད་ལྟར་བ་བྱེད་པས་སོ་ཞེས་ཟེར།
གཡུལ་རྒྱལ་སོགས་ལ་ནི་འདས་ད་ལྟར་གྱི་ཐ་སྙད་འོང་དོན་མེད་དེ། གང་ཤར་དེ་གའི་སྟེང་ནས་འབྲས་བུ་བཤད་པས་ཆོག་གི ཤར་བ་དེ་ད་ལྟར་ལོངས་སྤྱོད་མཁན་ཡིན་ནམ་ཁ་སང་ལོངས་སྤྱོད་བྱས་ཟིན་ཤར་བ་ཡིན་ཞེས་པའི་དཔྱད་པ་བྱེད་མི་དགོས་པའི་ཕྱིར་ཏེ། དེ་རྣམས་ཀྱི་རི་མོ་ལ་ཆུ་ཚོད་སོགས་ཀྱི་ལོངས་སྤྱོད་ཅུང་ཟད་ཀྱང་མེད་པས་སོ། ། གཞན་དུ་ན་གཡུལ་རྒྱལ་གྱི་སྐར་མ་ཡང་ད་ལྟར་བར་འགྱུར་ཏེ། གཅིག་ཤར་བ་ལ་ཐ་སྐར་དང་གཉིས་ཤར་བ་ལ་བྲ་ཉེ་གཉིས་སུ་བཤད་ཅིང་དེའི་བླང་དོར་བྱེད་དགོས་པས་སོ། ། འདོད་ན། སྐར་མ་འདས་པར་འདོད་པའི་གྲུབ་མཐའང་མི་འཐད་པར་འགྱུར་རོ། ། གཉིས་པ་ལ་རྟག་པའི་དང་། རྐང་པའི་ལོངས་སྤྱོད་དོ། །
དང་པོ་ནི། ཚེས་གྲངས་གནས་གཉིས་ཀྱི་གོང་མ་བཞིས་བསྒྱུར་ཞིང་འོག་མ་གསུམ་གྱིས་བགོས་པའི་ནོར་བསྲེས་ནས་ཆུ་ཚོད་ཀྱི་གནས་སུ་དང་། གསུམ་དུ་མ་ལོངས་པ་ཉི་ཤུས་བསྒྱུར་ནས་ཆུ་སྲང་དུ་སྦྱིན་པར་གསུངས་པ་ནི་ཉི་མའི་ཚེས་ཞག་གི་རྟག་ལོངས་སྟེར་བ་ཡིན་ལ། དེ་ལ་ཆུ་ཚོད་བཞི་དང་སྲང་ཉེར་གཅིག་དང་དབུགས་ལྔ་དང་འདོད་ཆ་དགུ་ཡོད་ཀྱང་ཆུ་སྲང་ཉི་ཤུར་བཅུག་ནས་བྱིན་པ་ནི་ཟླ་བའི་ཉི་དྷྲུ་ལ་ཟླ་བ་སོ་དགུའི་ནང་དུ་ཅུང་ཟད་རེ་ལྷག་ཡོད་པ་མགོ་སྙོམས་པའི་ཕྱིར་དུ་ཆད་པར་མཛད་པ་ཡིན་ནོ། ། དེ་ཡང་ཟླ་བ་ཉི་ཤུ་ལན་དུ་ལོངས་ནས་ལྷག་པོ་ཅུང་མང་ལ། དེ་མན་དུ་ཚེས་ཀྱི་རྟག་ལོངས་ཆད་པ་མང་མོད་ཀྱི། ཆུ་སྲང་མན་ཆད་ཀྱི་ཚེས་རྩིས་རང་དགའ་བ་ལ་ཉེས་པ་ཅི་ཡང་མི་བསྐྱེད་པས། དག་ཆ་གཉིས་ཀར་སྟོན་པའི་གནས་ལྔ་བྱེད་པ་རྣམས་མཛུབ་མོ་ཆེ་བ་ཙམ་འབྲས་བུར་ཟད་ལ། གནམ་གང་གི་ཉི་ཟླ་གཟའ་འཛིན་སོགས་ལ་ཆུ་ཚོད་རེ་ཙམ་ལོངས་ནས་གཟའ་འཛིན་ཡུན་རིང་ཐུང་སོགས་ལ་ཉེས་པ་ཅུང་ཟད་བསྐྱེད་པས་དག་བཏོན་ནས་བརྩི་བར་བྱའོ། ། གཉིས་པ་ནི།
ཁྱིམ་གྱི་རྐང་པའི་རྩིས་ཡིན་ལ། དེ་ཡང་ཁྱིམ་བཅུ་གཉིས་ཀྱི་ཀརྐ་ཊ་ལ་སོགས་པ་དྲུག་ལུགས་འབྱུང་དང་ཆུ་སྲིན་སོགས་དྲུག་ལུགས་ལྡོག་ཏུ་སྤྱོད་པས་ཁྱིམ་དྲུག་གི་རྐང་པས་ཚེག་ལ། དེའི་རྒྱུ་མཚན་གྱིས་འཁོར་ཕྱེད་ལྷག་ནའང་འདོར་བ་ཡིན་ནོ། ། དེ་ཡང་ཁྱིམ་རྐང་ཡོད་པའི་གཟའ་སོ་སོའི་སྐྱེས་ཁྱིམ་སྦྱངས་རྗེས་ཀྱི་དེ་མ་ཐག་པའི་ཁྱིམ་དྲུག་ལུགས་འབྱུང་དུ་སྤྱོད་པས་རྐང་པའི་ལོངས་སྤྱོད་གང་བྱུང་བུ་ལོན་དུ་འགྱུར་ལ། དེ་རྗེས་ཀྱི་ཁྱིམ་དྲུག་ལུགས་ལྡོག་ཏུ་སྤྱོད་པས་རྐང་པའི་ལོངས་སྤྱོད་ནོར་བུ་འགྱུར་བ་ཡིན་ནོ། ། དེས་ན། དོར་མ་དོར་གྱི་རིམ་མིན་རིམ། ། རིམ་མིན་ལ་སྦྱིན་རིམ་པར་དབྲོག ། ཅེས་བཤད་དོ། ། དཔེར་ན།
ཉི་མའི་སྐྱེས་ཁྱིམ་ཀརྐ་ཊའི་ཐོག་མ་ཡིན་པས། རྒྱལ་སྟོད་ཀྱི་བཞི་ཆ་ནས་ཆུ་སྨད་ཀྱི་བཞི་ཆ་རུ་མ་སླེབ་ཀྱི་བར་ནི་སྐྱེས་ཁྱིམ་སྦྱངས་མ་ཐག་གི་ཁྱིམ་དྲུག་ཡིན་པས་ལུགས་འབྱུང་དུ་སྤྱོད་ལ། སྐྱེས་ཁྱིམ་སྦྱོང་བའི་ཚེ་འཁོར་ལོ་བསྣན་ཡང་མི་དགོས། སྦྱངས་རྗེས་འཁོར་ཕྱེད་དོར་རྒྱུ་ཡང་མེད་པས་འཁོར་ཕྱེད་མ་དོར་བས་རིམ་པ་ཡིན་ལ། དེས་ན་བུ་ལོན་དུ་འགྱུར་པ་ཡིན་པ་ལ། ཉི་མ་ལ་དོར་མ་དོར་གྱི་བརྡ་ཆད་བྱེད་པ་ཉུང་བ་ནི། མ་དོར་བའི་ཁྱིམ་དྲུག་ལྷོ་བགྲོད་དང་། དོར་བའི་ཁྱིམ་དྲུག་བྱང་བགྲོད་ཡིན་པས། བགྲོད་པ་གཉིས་ཀུན་གྱིས་གོ་སླ་བས། བྱང་བགྲོད་ཚེ་བྱིན་ལྷོ་བགྲོད་དོར། །
ཞེས་གྲགས་པ་ཡིན་ནོ། ། ཆུ་སྨད་ཀྱི་བཞི་གསུམ་ནས་ནམ་གྲུ་རྫོགས་རྫོགས་ཀྱི་བར་ལ་སྐྱེས་ཁྱིམ་སྦྱོང་དུས་འཁོར་ལོ་བསྣན་མི་དགོས་ཀྱང་འཁོར་ཕྱེད་འདོར་དགོས་ལ། ཐ་སྐར་ནས་རྒྱལ་སྟོད་ཀྱི་བཞི་གསུམ་དུ་སླེབ་ཀྱི་བར་ལ་འཁོར་ལོ་བསྣན་ནས་འཁོར་ཕྱེད་འདོར་དགོས་པས་འདོར་བའི་ཁྱིམ་དྲུག་ལ་རིམ་མིན་དང་བྱང་བགྲོད་ཡིན་པས་ནོར་དུ་འགྱུར་བ་ཡིན་ནོ། ། དེའི་རྒྱུ་མཚན་ཡང་བྱང་བགྲོད་དྲུག་ལ་ཉིན་མོ་འཕེལ་ཞིང་མཚན་མོ་འགྲིབ་པ། ལྷོ་བགྲོད་དྲུག་ལ་ལྡོག་པ་ཡིན་ཞེས་ཀུན་ལ་གྲགས་སོ། ། གྲགས་པ་འདི་ནི་ཉིན་མོ་འཕེལ་བའི་རྒྱུ་མཚན་གྱིས་རིང་བས་ནོར་དང་མཚན་མོ་འཕེལ་བའི་རྒྱུ་མཚན་གྱིས་ཉི་མ་ཐུང་བས་བུ་ལོན་ཡིན་ནོ་སྙམ་དུ་བསམས་ཏེ། ནོར་གྱི་ཚེ་ཁྱིམ་ཡུན་རིང་ལ་བུ་ལོན་གྱི་ཚེ་ཐུང་བར་བཟུང་བའི་བླུན་བཟོ་ཡིན་པས། རྒྱུ་མཚན་ཕྱིན་ཅི་ལོག་ཡིན་ཏེ། ཉི་ཁྱིམ་གྱི་བྱང་བགྲོད་དྲུག་ནི། ཆུ་སྲིན་ནས་འཁྲིག་ཁྱིམ་གྱི་བར་ཡིན་པས་ཁྱིམ་ཡུན་ཐུང་ལ།
ལྷོ་བགྲོད་དྲུག་ནི་ཀརྐ་ནས་གཞུའི་བར་ཡིན་པས་རིང་བའི་ཕྱིར་རོ། ། དེས་ན་ལོངས་སྤྱོད་བུ་ལོན་དུ་སོང་བའི་ཚེ་མྱུར་དུ་རྫོགས་པའི་གེགས་བྱས་པས་ཁྱིམ་རྫོགས་ཡུན་རིང་བ་ཡིན་ལ། ནོར་དུ་སོང་བའི་ཚེ་ཁྱིམ་མྱུར་དུ་རྫོགས་པའི་གྲོགས་སུ་གྱུར་པས་ཁྱིམ་རྫོགས་པ་ཡུན་ཐུང་བ་ཡིན་པས། ཁྱིམ་རྫོགས་ཡུན་ཐུང་བ་ནོར་དང་རིང་བ་བུ་ལོན་དུ་འགྱུར་བའི་རྒྱུ་མཚན་དུ་ཤེས་པར་བྱའོ། ། ཉི་མ་ལས་གཞན་པའི་གཟའ་ལ་སོགས་ལ་ནི། ཁ་ཅིག་རང་རང་གི་སྐྱེས་ཁྱིམ་སྦྱངས་མ་ཐག་གི་ཁྱིམ་དྲུག་རང་རང་གི་ལྷོ་བགྲོད་དང་། དེ་རྗེས་དྲུག་བྱང་བགྲོད་ཡིན་པས་སྐྱེས་ཁྱིམ་ཞེས་པས་གླིང་ཆུང་སོ་སོར་ལྷོ་བགྲོད་སྐྱེ་བའི་ཐོག་མ་ལ་སྐྱེས་ཁྱིམ་དུ་གྲགས་ཀྱི་དེར་གཟའ་ཉིད་གསར་དུ་སྐྱེས་པ་མིན་ཞེས་འདོད་པ་ཡོད་ཀྱང་། རྒྱུ་མཚན་མཐོང་བས་ལུགས་འབྱུང་དྲུག་ལ་ཁྱིམ་ལ་སྤྱོད་པ་བུལ་བ་དང་ལུགས་ལྡོག་དྲུག་ལ་ཁྱིམ་ལ་སྤྱོད་པ་མྱུར་བའི་རྒྱུ་མཚན་གྱིས་ནོར་དང་བུ་ལོན་དུ་འགྱུར་བ་ལས་མ་འདས་སོ། ། འོན་ཀྱང་ཤར་དུ་བལྟ་བའི་མྱུར་འགྲོས་དང་ལྷོར་བལྟ་བའི་དལ་འགྲོས་གཉིས་ལྷོ་བགྲོད་དང་། ནུབ་ཏུ་བལྟ་བའི་འཁྱོག་འགྲོས་དང་བྱང་དུ་བལྟ་བའི་འབྱུང་འགྲོས་གཉིས་བྱུང་བགྲོད་དུ་ཐ་སྙད་བཏགས་སུ་རླུང་བ་ཙམ་དུ་མངོན་ནོ། །
སྐྱེས་ཁྱིམ་ནི་ཡེ་ལེར་རང་རང་གསར་དུ་སྐྱེས་པའི་ཁྱིམ་དུ་བཤད་པ་བཞིན་དུ་བུ་སྟོན་སོགས་ཀྱང་བཞེད་པ་འཐད་ལ། དེས་ན་ཉི་མ་ལ་ནབས་སོ་སྐྱེས་ཞེས་ཀྱང་གྲགས་སོ། ། དེའི་ཕྱིར་ཉི་མ་གང་དུ་སྐྱེས་པའི་ཁྱིམ་གྱིས་ནི་རྒྱལ་སྟོད་ཀྱི་གཞི་གསུམ་རྫོགས་མ་ཐག་ཀརྐ་ཊའི་ཁྱིམ་འགོ་བརྩམས་པ་དང་སྐྱེས་པ་ཡིན། སྐར་མ་དྲུག་དང་ཆུ་ཚོད་ཞེ་ལྔས་སྦྱོང་བ་ཡིན་ནོ། ། སྦྱངས་རྗེས་རྒྱལ་གྱི་བཞི་ཆ་ནས་སྐག་རྫོགས་ཀྱི་བར་ལ་རྐང་པའི་ལོངས་སྤྱོད་བསགས་པ་ནི་དྲུག་དང་། དེ་རྗེས་སེང་གེའི་ཁྱིམ་རྫོགས་རྫོགས་ཀྱི་བར་ལ་བཞི་དང་། བུ་མོའི་ཁྱིམ་རྫོགས་རྫོགས་ཀྱི་བར་ལ་གཅིག་སྟེ་ཁྱིམ་གསུམ་པོ་ལ་དྲུག་དང་བཞི་དང་གཅིག་རྣམས་རྐང་པའི་ལོངས་སྤྱོད་ཡིན་པས་སྔ་རྐང་དུ་བྱས་ལ། དེ་རྗེས་སྲང་སྡིག་གཞུ་གསུམ་ལ་གཅིག་དང་བཞི་དང་དྲུག་ལོངས་སྤྱོད་དུ་འགྱུར་ཞིང་། དེ་རྣམས་རྟག་པའི་ལོངས་སྤྱོད་ལ་བུ་ལོན་དུ་འགྱུར་ཏེ་ཁྱིམ་དྲུག་པོ་ཁྱིམ་ཡུན་རིང་ཤོས་ཡིན་པས་སོ། ། འོ་ན་ཀརྐ་ཊ་སོགས་གསུམ་པོ་རིམ་གྱིས་རིང་དུ་སོང་ཞིང་སྲང་སོགས་གསུམ་པོ་རིམ་པས་ཐུང་དུ་སོང་བ་ཡིན་ལ།
བུ་ལོན་དུ་འགྲོ་བའི་ཁྱིམ་རྐང་གིས་ལོངས་སྤྱོད་གསུམ་པོ་གོ་ལྡོག་པ་མི་རིགས་སོ་སྙམ་ན། ཁྱིམ་རེའི་རྐང་པའི་ལོངས་སྤྱོད་ཆུ་སྲང་སོགས་སུ་བྱས་ནས་དྲུག་དང་བཞི་དང་གཅིག་གི་སྒོ་ནས་ཉུང་དུ་སོང་ཡང་ཕྱི་མ་ཕྱི་མ་ལ་སྔ་མ་སྔ་མ་བསྣན་ནས་བུ་ལོན་དུ་འགྱུར་བས་སྐྱོན་མེད་ལ། ཕྱི་རྐང་ལ་བུ་ལོན་དེ་འགྲིབ་ཕུལ་ཆེ་རུ་འགྲོ་བས་ལེགས་པར་འཐད་པ་ཡིན་ནོ། ། རྐང་པའི་ལོངས་སྤྱོད་ཀྱི་རྒྱུ་མཚན་ནི་ཚེས་ཞག་གི་རྟག་ལོངས་དྲུག་གིས་བསྒྱུར་བ་རྣམས་ཆུ་སྲང་སོགས་སུ་བྱས་ནས། འབྱུང་བ་མེ་དང་ཟླ་ཞེས་པ་ཁྱིམ་གཅིག་གི་ཆུ་ཚོད་ཀྱིས་བགོས་པས་ཚེས་ཞག་གཅིག་གི་ཚེ་ན་ཆུ་སྲང་བཅུ་གཅིག་དང་དབུགས་གསུམ་འདོད་ཆ་བཅུ་གཅིག་རྣམས་འབྱུང་ལ། ཚེས་ཞག་སོ་གཅིག་ཅུང་མེད་ན་ཉི་ཁྱིམ་ལོངས་པས། དེ་སོ་གཅིག་གིས་བསྒྱུར་ནས་འཁོར་ལོ་ཕུད་པས་ཆུ་ཚོད་དྲུག་ཅུང་ལྷག་འབྱུང་ཞིང་། དེ་བཞིན་དུ་བཞིས་བསྒྱུར་ནས་བགོས་པ་ལ་ཆུ་སྲང་བདུན་དང་དབུགས་བཞི་དང་འདོད་ཆ་བདུན་རྣམས་འབྱུང་། གཅིག་གིས་བསྒྱུར་རྒྱུ་མེད་ཀྱང་ཆུ་སྲང་སོགས་སུ་བྱས་ནས་བགོས་པ་ལ་སྲང་གཅིག་དབུགས་ལྔ་འདོད་ཆ་བརྒྱད་འབྱུང་། དེ་གཉིས་ཀྱང་སོ་གཅིག་གིས་བསྒྱུར་ནས་ཕུད་པས་ཆུ་ཚོད་བཞི་དང་གཅིག་འབྱུང་བའི་ཕྱིར་རོ། །
འདི་དག་ཀྱང་རྒྱུད་འགྲེལ་དུ། ལོངས་སྤྱོད་ཀྱིས་ནི་ཆུ་ཚོད་བསྒྱུར་ནས། ཞེས་རྐང་བཟུང་སྡུན་མས་ཆུ་ཚོད་བསྒྱུར་བ་ལས་མ་བཤད་པ་ནི། རྒྱུད་དུ་གནས་གཉིས་མའི་དབང་དུ་མཛད་ནས་ཆུ་སྲང་སོགས་མ་བྱས་པའི་རགས་རྩིས་ཡིན་ལ། ཆུ་ཚོད་རྐྱང་པ་ལས་མ་བསྒྱུར་ན་དྲུག་གིས་བསྒྱུར་བ་ལ་ཡང་ཆུ་སྲང་བཅུ་སོགས་ལས་མི་འབྱུང་པས་ཚེས་ཞག་སོ་གཉིས་ཀྱི་བར་དུ་བསག་དགོས་ལ།

དེ་ལྟ་ན་ལོ་གཅིག་ལ་ཚེས་ཞག་སུམ་བརྒྱ་དྲུག་ཅུའི་སྟེང་དུ་ཚེས་ཞག་ཉེར་བཞི་སོགས་བསྣན་དགོས་པར་འགྱུར་ན་ཚེས་ཞག་བཅུ་གཉིས་ཅུང་མེད་ལ་ས་ལྷག་པ་སྣོན་མི་དགོས་པར་མངོན་སུམ་གྱིས་གྲུབ་པ་དང་འགལ་བའི་ཕྱིར་ན། ཚེས་ཞག་གི་རྟག་ལོངས་མཐའ་དག་རྐང་བཟུང་སྡུན་མས་བསྒྱུར་དགོས་པ་ཡིན་ནོ། ། དེས་ན་ཇི་སྐད་བཤད་པའི་ཚེས་རེའི་རྐང་པའི་རྟག་ལོངས། ཁྱིམ་རྐང་གསུམ་རེའི་བར་ལ་ཆུ་སྲང་བཅུ་གཅིག་སོགས་དང་། བདུན་སོགས་དང་། གཅིག་སོགས་འདི་རྣམས་ཚེས་རེའི་རྟག་ལོངས་བྱིན་ཚར་བའི་སྟེང་དུ་བསྣན་པས་ཚེས་རྩིས་དག་པར་འགྱུར་བས་ན་མགྱོགས་རྩིས་སུ་གྲགས་པ་བྱེད་ན་འདི་བཞིན་དུ་བྱའི། གཞན་དག་གིས་རྒྱུ་མཚན་མ་གོ་བར་རང་བཟོའི་སྦྱིན་དོར་བྱེད་པ་དག་ལ་ཡིད་བརྟན་མི་བྱའོ། ། འོན་ཀྱང་རགས་རྩིས་ཙམ་ནི་དེ་དག་གིས་ཀྱང་འགྲུབ་ལ། རྒྱུད་དུ་གསུངས་པའི་ཉི་མ་ལ་ནི། དུས་རོ་སྦྲུལ་དང་ཞེས་སོགས་བྱེད་པ་ལ་བལྟོས་པའི་སྦྱིན་དོར་གྱིས་ཀྱང་འགྲུབ་བོ། ། དེ་དག་གིས་ནི་ཉི་སྐར་གྱི་ཚེས་རེའི་ལོངས་སྤྱོད་ཀྱི་རྒྱུ་མཚན་བཤད་ལ།
ཟླ་སྐར་བྱེད་པའི་ཚེ་ཉི་དགག་ནས་གཉིས་སུ་ཕྱེད་པའི་གཅིག་ནི། ཉི་དག་གཅིག་ཉིད་ལ་ཟླ་བའི་ཡི་གེ་རྣམས་མི་གསལ་་ཡིན་ལ། ཟླ་བའི་ཚེས་རེའི་ལོངས་སྤྱོད་ཀྱི་གཞིར་འཇོག་པ་ནི། ཉི་མས་ཚེས་རེ་ལ་གང་སྤྱད་དེ་ཟླ་བས་ཀྱང་སྤྱོད་པར་ངེས་པའི་ཕྱིར་རོ། ། དེའི་སྟེང་དུ་ནི་ཚེས་རེ་ལ་ཆུ་ཚོད་ཡི་གེ་རྣམས་མི་གསལ།་་་་། ཡིན་གྱིས་བསྒྱུར་ནས་བྱིན་ནའང་དག་མོད་ཀྱི། སྐར་གནས་སུ་ཚེས་གྲངས་བྱིན། དེ་ལ་ཚུ་ཚོད་དྲུག་རེ་ལྷག་ཡོད་པས་ཚེས་གྲངས་ལོགས་བྲིས་དྲུག་གིས་བསྒྱུར་བས་ཡི་གེ་རྣམས་མི་གསལ།་་་། ཀྱི་ལོངས་སྤྱོད་དང་བཅས་པའི་སྐར་མའི་ལོངས་སྤྱོད་ཡིན་པས་ཚེས་ཀྱི་ལོངས་སྤྱོད་གཟའི་འོག་ཏུ་ཤར་ཚད་ཀྱིས་དེ་ལ་སྦྱངས་པའི་ལྷག་མ་རྣམས་ནི་ཆོས་དེའི་ནམ་ལངས་ཡི་གེ་རྣམས་མི་གསལ།་་་། ལ།
དེས་ཆུ་ཚོད་དྲུག་ཅུ་ལ་སྦྱངས་པའི་ལྷག་མ་རྣམས་ནི་ང་སྐར་མ་དེའི་སྟེང་དུ་ཟླ་བས་སྤྱད་ནས་འཕོ་བ་ཡིན་ནོ། ། འདིར་ཉི་ཟླ་ཡི་གེ་རྣམས་མི་གསལ།་་་། གཟའ་ལྔ་བཞིན་དུ་མྱུར་རྐང་མེད་པ་ལ་བསམས་ནས་སྨྲ་ན་མ་གཏོགས་འཐད་པར་མ་མཐོང་སྟེ། ཡི་གེ་རྣམས་མི་གསལ།་་་། ལོངས་ཆུ་ཚོད་ང་བཞི་རེ་བྱིན། དེ་ཉིད་གནས་གཉིས་བཀང་། སྐར་མའི་གནས་ན་་་་་་་བར་ཆོད་ཉི་མ་ཇི་བཞིན་མ་བྱས་ན་མི་དག་པའི་རྒྱུ་མཚན་གྱིས་ཉི་དག་ཉིད་སྟེར་སྦྱིན་གྱི་གཞིར་འཇོག་པ་ཡིན་པས་སོ། ། སྦྱོར་བ་ནི་ཉི་ཟླ་གཉིས་ཏེ་གླིང་ཆུང་རེ་རེའི་ཉི་མ་འཆར་མཚམས་ལ་བལྟོས་ཏེ། སྟེང་འོག་དང་། ཤར་ནུབ་དང་།
ལྷོ་བྱང་དང་། མེ་རླུང་དང་། སྲིན་དྲག་སོགས་སྦྱོར་བའི་ཆ་ལ་སྤྱོད་པའི་དྲང་སྲོང་ཡིན་པའི་ཕྱིར། ཉི་ཟླའི་ལོངས་སྤྱོད་གཉིས་ཀ་བསྲེས་པ་དེའི་ལོངས་སྤྱོད་ཡིན་ལ། དེ་ཡང་གྲངས་ཉེར་བདུན་དང་དེ་རྣམས་ཀྱི་མིང་དང་། ཞི་དྲག་གི་ཁྱད་པར་གྱི་འཇམ་རྩུབ་དང་རྩུབ་པ་རྣམས་ཀྱི་ཆ་གང་སྡོང་སོགས་ནི་རྒྱུད་འབྲེལ་དུ་འབྱུང་བ་ལྟར་ཤེས་པར་བྱའོ། ། གསུམ་པ་ནི། བྱེད་པ་མཐའ་དག་ཚེས་ཀྱི་སྔ་ཆ་ཕྱི་ཆ་ལ་སྤྱོད་པས་ཚེས་རེ་ལ་བྱེད་པ་གཉིས་གཉིས་སྦྱོང་ལ། དེ་ཡང་ཚེས་གཞན་ལ་མི་འཁོར་བར་ཟླ་རེ་ལ་ཚེས་རེ་ལས་མི་སྤྱོད་པ་བརྟེན་པའི་བྱེད་པ་བཞི་ནི། ཉེར་དགུའི་ཕྱི་ཆ་དང་གནམ་གང་གི་སྔ་ཆ་ཕྱི་ཆ་གཉིས་ཀ་དང་ཚེས་གཅིག་གི་སྔ་ཆ་རྣམས་ལ་རྟག་ཏུ་སྤྱོད་པ་བཞི་ཡིན་ལ།
འཁོར་བ་བདུན་ནི་བ་བམ་ནས་པིཥྚིའི་བར་བདུན་ཏེ། ཚེས་གཅིག་གི་ཕྱི་ཆ་ནས་ཉེར་དགུའི་སྔ་ཆའི་བར་ལ་ཚར་བརྒྱ་འཁོར་རོ། ། དེས་ན་ཚེས་རེ་རེ་ལ་བྱེད་པ་གཉིས་གཉིས་སྤྱོད་པས་ཚེས་གྲངས་མིག་གིས་བསྒྱུར་ཞིང་། ཚེས་གཅིག་གི་སྔ་ཆ་ལ་བདུན་པོ་འདི་མི་སྤྱོད་པས་ཟླ་བས་དམན་པར་བྱེད་ལ། ལྷག་མ་བདུན་གྱིས་ཕུད་པས་རི་མོར་གང་ཤར་ནི་ཚེས་དེའི་ཕྱི་ཆ་ལ་སྤྱོད་འགྱུར་དེ་སྔ་དྲོ་རི་མོ་མ་བཏབ་ཀྱང་འཆར་བས་ན་ཚེས་དེའི་ཕྱེད་ཀྱི་བྱེད་པ་ནི་འདས་པ་འཆར་བ་ཡིན་ནོ། ། འདིར་ལོ་འཕོ་དང་ཟླ་འཕོ་ཞེས་བྱ་བ་ལོ་བདག་དང་ཟླ་བདག་ཏུ་གྲགས་པའི་རྩིས་ནི། སྤྱིར་ལོ་གཅིག་གི་སུམ་བརྒྱ་གོ་དགུ་ཆ་སུམ་བརྒྱ་བཅུ་བདུན་རྫོགས། བརྒྱད་ཅུ་གྱ་གཉིས་ལུས་པ་ནི་ལོ་བདག་གི་གཟའ་རེ་རྫོགས་པར་འགྱུར་བས་ན། སུམ་བརྒྱ་གོ་དགུས་ལོ་བདག་རྣམས་བསྒྱུར་ནས་སུམ་བརྒྱ་བཅུ་བདུན་གྱིས་བགོད་པ་ཡིན་ལ། རྩིས་གཞི་འདིའི་ལོ་བདག་གི་གོང་ན་འཁོར་ལོར་མ་ལོངས་པའི་རྩིས་འཕྲོ་ལ་ལོ་བརྒྱ་དང་།
གཟའ་ཕྱེད་དང་གསུམ་ཡོད་པས་ལོ་བདག་ལ་ཀླུ་དང་སྟེང་འོག་མིག་དང་སུམ་ཅུ་བསྲེ་བ་ཡིན་ནོ། ། འདིར་ཡང་འདི་ནི་མིག་དམར་ལ་སོགས་པའི་ངེས་པ་ལས་ཉི་མ་ལ་སོགས་པ་བྱ་བའི་དོན་དུ་ཞེས་འབྱུང་ཡང་། སྔར་དང་འདྲ་བར། ཉི་མ་དང་པོར་བྱ་བའི་ཞེས་པ་རྒྱ་དབེན་ཡོད་ལ། དེ་ཡང་རྩིས་གཞི་འདིས་བྱ་བ་བྱེད་པའི་དང་པོ་རབ་བྱུང་གི་ལོའི་ལོ་བདག་ཉི་མས་བྱེད་པས་སྤེན་པ་འདས་པ་ཞིག་རི་མོར་འཆར་དགོས་ལ། དེ་ལྟར་འཆར་བ་ལ་ལོ་བདག་གི་གཟའ་བདུན་གྱི་འཁོར་ལོར་ལོངས་མ་ཐག་པ་དགོས་པ་གང་ཞིག རྩིས་འཕྲོ་དེ་རྣམས་མ་བསྲེས་ན་ཟླ་བ་ནས་པ་སངས་ཀྱི་བར་གང་རུང་ཞིག་ཤར་མིག་དམར་ནས་སྤེན་པའི་བར་གང་རུང་ཞིག་ལོངས་སྤྱོད་པ་པོར་འགྱུར་བས་སོ། ། འདིར་བྱེད་པ་དག་ལ་ལོའི་འཕོ་བའོ། ། ཞེས་པ་ནི། བྱེད་རྩིས་ཀྱི་དབང་དུ་བྱས་པ་ཅུང་ཟད་མ་དག་པ་ཡིན་ཞེས་པ་ཡིན་ལ།
འདི་གཞིར་བྱས་པའི་ཟླ་བའི་འཕོ་ཚུལ་རྣམས་ཀྱང་བྱེད་པ་ལ་བལྟོས་པའི་མ་དག་པའི་རྒྱུ་མཚན་དང་། ཞག་གསུམ་རྣམ་དབྱེ་ལ་བརྟེན་པའི་རྟག་ལོངས་རྣམས་ཀྱིས་དག་པར་འགྱུར་ཚུལ་གསུངས་སོ། ། བྱེད་པ་ལ་བལྟོས་པའི་ཟླ་འཕོ་བརྩི་ཚུལ་ནི། ཟླ་བ་རི་འབྱུང་སོགས་ཏེ། བྱེད་པའི་ཟླ་རེ་ལ་གཟའ་ཉེར་དགུ་དང་ཆུ་ཚོད་སོ་གཉིས་བཤད་ལ། དེས་ཁྱིམ་མི་འཕོ་བས་ཁྱིམ་འཕོ་བ་ལ་དེའི་སྟེང་དུ་ཆུ་ཚོད་ཉེར་ལྔ་བསྣན་པས་ཟླ་བ་རི་འབྱུང་འོང་ཞིང་། འདི་ནི་བྱེད་པའི་ཁྱིམ་ཟླ་རེའི་རྟག་ལོངས་ཡིན་པས་ལུག་ཁྱིམ་ལ་རྐང་པའི་སྣོན་འབྲིད་མེད་པར་བྱས་ནས་སོར་བཞག ཁྱིམ་གཞན་ལ་རྐང་པའི་ལོངས་སྤྱོད་རྣམས་སྣོན་འབྲིད་བྱས་པས་རི་མོ་རྒྱུད་དུ་བཤད་པ་རྣམས་འབྱུང་བ་ཡིན་ནོ། ། དེ་ཡང་གླང་སོགས་དྲུག་ལ་རྟག་ལོངས་ཟླ་བ་རི་འབྱུང་གི་སྟེང་དུ་རྐང་པའི་དབང་གིས་ཆུ་ཚོད་ང་དགུ་དང་། གྱ་བདུན་དང་།
གོ་དགུ་དང་། སོ་གཉིས་དང་། རེ་ལྔ་དང་། སུམ་ཅུ་རྣམས་རིམ་པ་བཞིན་དུ་བསྣན་པ་དང་། སྡིག་པ་སོགས་ལྔ་ལ་ཟླ་བ་རི་འབྱུང་གི་སྟེང་ནས་གཅིག་དང་། ཉེར་བརྒྱད་དང་། དྲུག་དང་། སུམ་ཅུ་དང་། སོ་དགུ་རྣམས། རིམ་བཞིན་དུ་ཕྲི་བ་རྣམས་སྔ་མའི་རི་མོའི་སྟེང་དུ་བསྣན་པས་ཕྱི་མ་ཕྱི་མའི་རི་མོ་རྣམས་འཆར་ཏེ།
དཔེར་ན་ལུག་གི་ཟླ་བ་རི་འབྱུང་ལ། ཟླ་བ་རི་འབྱུང་ཉིད་དང་ཡང་ཆུ་ཚོད་ང་དགུ་བསྣན་པས་རིག་བྱེད་དང་ཡོན་ཏན་མདའ་འཆར། དེ་ལ་ཟླ་བ་རི་འབྱུང་དང་ཆུ་ཚོད་གྱ་བདུན་བསྣན་པས་རི་བོང་ཅན་དང་རེ་ཟླ་འཆར་བ་སོགས་སོ། ། དེ་རྣམས་ཀྱང་ལོ་བདག་གི་རི་མོ་གང་ཡོད་ལ། ཁྱིམ་ཟླ་དེ་དང་དེའི་ལོངས་སྤྱོད་དེ་རྣམས་བྱིན་ནས་འཁོར་ལོར་ཕུད་པས་ཁྱིམ་དེའི་བདག་པོ་གང་གིས་བྱེད་དང་ལོ་ཟླའི་བདག་པོ་ལ་བརྟེན་ནས་ཆར་ཆེ་ཆུང་དང་ལོ་ལེགས་ཉེས་སོགས་བརྟག་པར་བྱེད་མོད་ཀྱི། ཡིད་ཆེས་པའི་རྒྱུ་མཚན་དགའོ། ། གཉིས་པ་སྒྲ་གཅན་གྱི་ལོངས་སྤྱོད་ནི། བྱེད་པའི་ཟླ་དག་ལ་མིག་དང་ཉི་མ་བསྲེ་བའི་རྒྱུ་མཚན། ལོ་བདག་འདིའི་ཐོག་མར་གཟའ་དེས་ནམ་གྲུ་ནས་བརྩམས་ནས་གཡས་སྐོར་གྱིས་རྒྱུ་སྐར་ལ་ཞུགས་ནས་ཟླ་བ་བརྒྱ་ཉེར་གཉིས་འདས་ཟིན་པའི་རྩིས་འཕྲོ་བསྲེ་བ་ཡིན་ནོ། ། སྒྲ་གཅན་གྱི་དཀྱིལ་འཁོར་ནི།
རགས་རྩིས་ལ་ལོའི་དཀྱིལ་འཁོར་བཅུ་དགུ་དང་ཟླ་བ་གཉིས། ཟླ་བའི་དཀྱིལ་འཁོར་ཟླ་བ་ཉིས་བརྒྱ་སུམ་ཅུ། ཟླ་ཕྱེད་ཀྱི་དཀྱིལ་འཁོར་ཟླ་ཕྱེད་བཞི་བརྒྱ་དང་དྲུག་ཅུ་རྣམས་ཡིན་ཏེ། དེ་རྣམས་དོན་གཅིག་ལ་དེ་རྣམས་ཀྱི་རྒྱུ་སྐར་རྫོགས་པར་འཁོར་བས་སོ། ། དེ་དག་གིས་རྒྱུ་སྐར་གྱི་ཆུ་ཚོད་སྟོང་དྲུག་བརྒྱ་ཉི་ཤུ་ལ་བགོས་པའི་རྙེད་པ་རྣམས་ནི་རང་རང་གི་རྟག་པའི་ལོངས་སྤྱོད་དུ་འགྱུར་རོ། ། དེས་ན་ཟླ་དག་རྩིས་འཕྲོ་དང་བཅས་པ་སྟེ་མ་བསྒྱུར་བ་མཁའ་མེ་ལག་པས་བགོས་ནའང་ཟླ་བ་འདི་ལ་གདོང་མཇུག་གང་ན་ཡོད་རྟོགས་མོད་ཀྱི། གདོང་མཇུག་ནི་གཟའ་འཛིན་ལ་མཁོ་ལ་དེ་ནི་ཚིགས་མཚམས་གཉིས་ལ་འོང་བས་ཟླ་བ་ཕྱེད་པའི་ཕུང་པོར་བྱ་བའི་ཕྱིར་དུ་མིག་གིས་བསྒྱུར་ནས་ཉ་ལ་གཅིག་དང་སྟོང་ལ་གཉིས་བསྲེ་བ་ཡིན་ནོ། ། དེ་ལ་ཟླ་ཕྱེད་པའི་འཁོར་ལོས་བགོས་པའི་རྙེད་ནོར་ནི་རྩིས་འཕྲོ་དང་བཅས་པའི་ལོ་བདག་འདིའི་བར་ལ་རྒྱུ་སྐར་འཁོར་བའི་གྲངས་ཡིན་ལ། ལྷག་མ་སྐར་མས་བསྒྱུར་ནས་བགོས་པས་སྐར་མ་དང་ཡང་ལྷག་ཆུ་ཚོད་དང་། དེ་ལྷག་ཆུ་སྲང་དང་།
དེ་ལྷག་དབུགས་སུ་བྱས་པ་རྣམས་རེ་རེ་བཞིན་དཀྱིལ་འཁོར་གྱིས་བགོས་པའི་རྙེད་པ་ཆུ་ཚོད་སོགས་རི་མོར་ཤར་བས་བུལ་བ་ཞེས་བྱ་སྟེ། སྒྲ་གཅན་གྱིས་ནམ་གྲུ་ནས་བགྲངས་པའི་གཡས་སྐོར་དུ་སྤྱད་ཟིན་གྱི་གདོང་གི་རི་མོར་འདས་པ་རྣམས་ཤར་ནས་དེ་མ་ཐག་པ་དེའི་སྟེང་ན་ཡོད་པར་འགྲུབ་པས་དེ་ལ་རྒྱུ་སྐར་ཕྱེད་བསྲེས་ནའང་མཇུག་མའི་ལོངས་སྤྱོད་འདས་པ་འཆར་མོད་ཀྱི། འཁོར་ལོ་གཡོན་སྐོར་དུ་གནས་པ་ལ་སྦྱངས་ན་གསལ་བར་དགོངས་ནས་སྦྱོང་ལ་སྦྱངས་པའི་ལྷག་མ་དང་། དེ་ལ་འཁོར་ཕྱེད་བསྲེས་པའི་རི་མོ་རྣམས་ནི་ཐ་སྐར་ནས་བགྲངས་པའི་གཡོན་སྐོར་གྱི་རྒྱུ་སྐར་དེ་སྤྱོད་རྒྱུ་མ་འོངས་པ་རྣམས་འཆར་བ་ཡིན་པས། རི་མོར་གཅིག་ཤར་ན་ཐ་སྐར་ཤར་བ་ཡིན་པ། ད་སྤྱད་ཟིན་འདས་པ་ཤར་བ་མ་ཡིན་ཏེ། དེ་འདས་ན་སྒྲ་གཅན་གཡས་སྐོར་བ་ཡིན་པས་ནམ་གྲུའི་སྟེང་ན་སློབ་དགོས་ལ། དེ་ལྟར་ན་ཉི་སྐར་ཟླ་སྐར་ལ་གཅིག་ཤར་བ་གཅིག་དང་ལོངས་སྤྱོད་མཚུངས་པའི་ཚེ་གཟའ་འཛིན་འོང་དོན་མེད་དེ། སྐར་ཁོངས་གཉིས་ཀྱི་ཁྱད་ཞུགས་པའི་ཕྱིར་རོ། ། དེས་ན་གཅིག་ཤར་ན་ཉི་ཟླ་དང་འདྲ་བར་སྒྲ་གཅན་ཡང་བྲ་ཉེའི་སྟེང་ན་ཡོད་ལ།
ཐ་སྐར་ད་སྤྱོད་རྒྱུ་ཡིན་པའི་ཕྱིར་རོ། ། དེའི་ཕྱིར་གཟའ་ཐམས་ཅད་ད་ལྟར་བ་ཡིན་ཟེར་བ་དང་སྐར་མ་ཐམས་ཅད་འདས་པ་ཡིན་ཟེར་བ་དག་གིས་འདས་ད་ལྟར་སོགས་ཀྱི་ཆོས་སྐད་རྣམས་བཞག་ནས་རི་མོ་ལ་འབུངས་ཏེ། གང་ཡིན་ནི་མི་ཤེས། རི་མོ་འདི་ལྟ་བུ་ཞིག་ཤར་བྱུང་ངོ་ཞེས་མཁས་པ་དག་ལ་ཐ་སྙད་དྲིས་ན་འཐད་དོ། ། གསུམ་པ་གཟའ་ལྔའི་ལོངས་སྤྱོད་ལ། སྤྱིའི་ལོངས་སྤྱོད་དང་། སོ་སོའིའོ། ། དང་པོ་ནི། གཟའ་ལྔའི་ལོངས་སྤྱོད་ཐམས་ཅད་ཆུ་ཚོད་དྲུག་ཅུ་དྲུག་ཅུ་ལ་ཞག་ཏུ་བྱས་པའི་ཉིན་ཞག་ལ་བརྩི་བར་བྱ་བ་ཡིན་ཞིང་། ཟླ་དག་ཚེས་དང་བཅས་པ་ཐམས་ཅད་ཚེས་ཞག་གི་ཕུང་པོ་ཡིན་པས།
ཚེས་ཞག་ཉིན་ཞག་ཏུ་བྱ་བའི་ཆོ་ག་ཐམས་ཅད་བྱེད་པ་ཡིན་ཏེ་རྒྱུ་མཚན་གོང་དུ་བཤད་ཟིན་ཏོ། ། དེ་ལྟར་བྱས་པའི་ཉིན་ཞག་གི་ཕུང་པོ་རྣམས་བདུན་གྱིས་བགོས་པའི་ལྷག་མ་ལྔ་བསྡུས་ཀྱི་རེ་གཟའ་དང་མ་མཐུན་ན་གཅིག་དང་གཉིས་ལ་སོགས་པ་སྣོན་འབྲིད་བྱས་ནས་དག་པར་བྱ་བ་བོད་རྣམས་གསུང་ངོ་། ། དེའི་རྒྱུ་མཚན་ལ་བུ་སྟོན་རིན་པོ་ཆེ་གཟའི་དྷྲུ་པ་ལ་སྟེང་འོག་མིག་དང་སུམ་ཅུ་བསྲེས་ཡོད་པ་དེ་འདིར་དྲན་དགོས་པ་ཡིན་གསུང་བ་ནི་བདག་གིས་མ་གོའོ། ། འགྲེལ་པར། ཁ་ཅིག་ཏུ་ཉིན་ཞག་སོ་སོའི་གཟའ་ལྷག་པས་གསལ་བའི་དོན་དུ་གཟའ་གཅིག་དམན་པར་འགྱུར་རོ། ། ཞེས་པའི་གསལ་ཞེས་པའང་གསལ་བྱེད་ཀྱི་གསལ་དུ་སྣང་བས། གཟའ་ལྷག་པས་མི་གསལ་ལ་གཅིག་པོ་དེ་དམན་པར་བྱས་ན་གསལ་བ་ཞག་ཏུ་འགྱུར་ཞེས་པར་སྣང་ཞིང་། བླ་མ་དམ་པས། དཔེར་ན་ཟླ་བ་གསུམ་གྱི་དྷྲུ་པ་ལ་གཟའ་བཞི་འབྱུང་། ཟླ་བ་གསུམ་གྱི་མི་གསལ་ཞག་ལ་བདུན་གྱིས་བགོས་པའི་ལྷག་ལྔ་འབྱུང་བས་གཅིག་སྦྱོང་པ་ཡིན་ཞེས་གསུང་ཡང་།
གསལ་ཞག་གི་གྲངས་རེས་གཟའ་དང་བསྟུན་དགོས་པའི་རྒྱུ་མཚན་དུ་མི་སྣང་བས་ད་དུང་རྒྱུ་མཚན་བཙལ་བར་བྱའོ། ། འགྲེལ་ཚིག་དེས་རེས་གཟའ་དང་བསྟུན་པའི་ཕྱིར་དུ་གནས་གཉིས་སུ་བྱས་པའི་འོག་མ་བདུན་གྱིས་བགོས་ནས་ཨེ་མཐུན་བལྟ་ཞིང་མ་མཐུན་ན་སྣོན་འབྲིད་བྱེད་པར་བསྟན་པའང་དཀའ་བར་སྣང་བས་ལག་ལེན་འདི་ཡང་བླ་མ་སྔ་མ་དག་གིས་སྦྱར་བ་ཟད་དོ། ། གཟའ་ལྔའི་རྩིས་འདི་རྣམས་བསྡུ་ན་གསུམ་དུ་འདུ་སྟེ། རགས་པ་དཀྱིལ་འཁོར་གྱི་རྩིས། འབྲིང་པོ་ཁྱིམ་གྱི་རྩིས། ཞིབ་པ་སྐར་མའི་རྩིས་ཞེས་བྱའོ། ། དང་པོ་ནི། དྲག་གཟའི་དལ་བ་བར་པ་དང་། ཞི་གཟའི་རྐང་འཛིན་ལོངས་སྤྱོད་དུ་གྲགས་ཤིང་། གཉིས་པ་ནི།
དལ་དག་དང་རྐང་འཛིན་དག་པར་གྲགས་པ་དང་། གསུམ་པ་ནི། མྱུར་རྐང་གི་ཆོ་གས་དག་པར་བྱས་པའི་འབྲས་བུ་ཡིན་ནོ། ། དེ་ཡང་དཀྱིལ་འཁོར་ནི་གཟའ་རང་རང་གི་རྒྱུ་སྐར་གྱི་འཁོར་ལོ་རྫོགས་པར་འཁོར་བའི་ཉིན་ཞག་ལ་སོགས་པ་ཡིན་ལ། ། དེ་ཡང་དྲག་གཟའ་གསུམ་ལ་ཞག་གི་རྗེས་འབྲང་མེད་པས་མིག་དམར་ལ་རི་ཀླུ་དུས་དང་། ཕུར་བུ་ལ་སོ་མེ་ཆུ་གཏེར་དང་། སྤེན་པ་ལ་དྲུག་རོ་རི་མཁའ་ཟླ་བ་རྣམས་ཉིན་ཞག་གི་གྲངས་ཡིན་ལ། ཞི་གཟའ་གཉིས་ལས་ལྷག་པ་ལ་ཞག་གྱ་བདུན་ཆུ་ཚོད་ང་བརྒྱད་ཆུ་སྲང་བཅུ་གཉིས་རྣམས་དཀྱིལ་འཁོར་ཡིན་པས་རྗེས་འབྲང་གཞུག་པའི་ཕྱིར་དུ་ཐམས་ཅད་བརྒྱ་ཡིས་བསྒྱུར་ནས་འཁོར་ལོས་ཕུད་པས་ཉིན་ཞག་གི་བརྒྱ་ཆ་རི་བུ་ག་རི་ཀླུ་འབྱུང་བས་བགོ་བྱའང་བརྒྱས་བསྒྱུར་ནས་བགོད་པ་ཡིན་ལ། དཀར་པོ་ལ་ཉིན་ཞག་ཉིས་བརྒྱ་ཉེར་བཞི་དང་ཆུ་ཚོད་ཞེ་གཉིས་ཡོད་པས་ཆུ་ཚོད་གཞུག་པའི་ཕྱིར་དུ་གཉིས་ཀ་བཅུས་བསྒྱུར་ནས་འཁོར་ལོས་ཕུད་པས་རི་རྒྱལ་མིག་བྱུང་པ་ཉིན་ཞག་གི་བཅུ་ཆའི་དཀྱིལ་འཁོར་ཡིན་པས་བགོ་བྱའང་བཅུས་བསྒྱུར་ཏེ། འདིའི་བཅུས་བསྒྱུར་བཅུས་བགོད་འདི་པཎ་ཆེན་ཤཱཀྱ་ཤྲཱིས་མ་མཁྱེན་པས་པཎ་ཆེན་རྡུགས་པའི་འཕྲང་དུ་གྲགས་སོ། །
ཞི་གཟའ་གཉིས་ཀྱི་དཀྱིལ་འཁོར་དེ་ཡང་རྒྱུ་སྐར་འཁོར་ཚད་ཀྱི་དཀྱིལ་འཁོར་མ་ཡིན་གྱི། རྐང་པའི་འགྲོས་རྫོགས་པའི་དཀྱིལ་འཁོར་ཡིན་ནོ། ། དྲག་གཟའི་དཀྱིལ་འཁོར་དེ་རྣམས་ཀྱིས་རྒྱུ་སྐར་གྱི་ཆུ་ཚོད་སྟོང་དྲུག་བརྒྱ་ཉི་ཤུ་ལ་བགོས་པའི་རྙེད་ནོར་རྗེས་འབྲང་དང་བཅས་པ་ཐམས་ཅད་ཀྱིས་གཟའ་སོ་སོའི་ཉིན་ཞག་རེ་རེ་རྟག་ལོངས་དང་ཉིན་ཞག་ལ་ཁྱིམ་ཞག་དང་ཚེས་ཞག་བྱེད་ཚུལ་སྔར་བཤད་པ་བཞིན་བྱས་པའི་གྲུབ་འབྲས་རྣམས་ནི་ཞག་ཉེར་གཉིས་ཀྱི་རྟག་ལོངས་དང་དེ་དག་སུམ་ཅུས་བསྒྱུར་བ་རྣམས་ཟླ་བ་གསུམ་པོ་སོ་སོའི་རྟག་ལོངས་དང་། ཁྱིམ་ཟླའི་རྟག་ལོངས་བཅུ་གཉིས་ཀྱིས་བསྒྱུར་བ་རྣམས་ནི་ལོའི་རྟག་ལོངས་སུ་ཤེས་པར་བྱ་ཞིང་འབྲས་བུ་རྣམས་འདིར་བྲིས་ན་ཡི་གེ་མངས་ཀྱིས་དགོས་ཤིང་། བློ་ཁ་ཕྱོགས་པ་ལ་འདི་ཙམ་གྱིས་རྟོགས་པར་ནུས་ལ། མ་ཕྱོགས་པ་ལ་མགོ་འཁྲུག་པའི་རྐྱེན་དུ་འགྱུར་བས་ཀྱང་མ་བྲིས་སོ། ། དཀྱིལ་འཁོར་དེ་རྣམས་ཀྱིས་གསལ་ཞག་ལ་བགོས་པའི་རྙེད་ནོར་རྣམས་ནི་གཟའ་སོ་སོས་རྩིས་གཞི་འདི་ལ་རྒྱུ་སྐར་འཁོར་ཟིན་པའི་གྲངས་ཡིན་ལ། ལྷག་མ་རྣམས་སྐར་མས་བསྒྱུར་ནས་བགོས་པའི་ནོར་རྣམས་རྐང་རྩིས་མ་བྱས་པའི་རགས་རྩིས་ཀྱི་སྐར་མ་གང་གི་སྟེང་དུ་སླེབ་བརྟག་པར་ནུས་ལ། ལྷག་མ་རྣམས་རྒྱུད་འགྲེལ་དུ་དབུགས་ཀྱི་བར་ལས་མ་གསུངས་ཤིང་། འདོད་ན་ཟད་ཟད་ཀྱི་བར་དུ་སོ་སོར་བསྒྱུར་ཞིང་བགོས་པ་རྣམས་ནི་ཆུ་ཚོད་མན་གྱི་ལོངས་སྤྱོད་སྤྱད་ཟིན་རྣམས་འཚར་བ་ཡིན་ནོ། །
ཁྱིམ་རྩིས་ཀྱི་རྒྱུ་མཚན་ཉི་མའི་སྐབས་སུ་བཤད་ཟིན་ཅིང་སྐར་མའི་རྩིས་ཀྱང་སྐར་མ་ཕྱེད་དང་བཅུ་བཞི་པོ་རྐང་པའི་ཆུ་ཚོད་ཀྱི་གྲངས་མི་མཉམ་པས་རི་མོ་སོ་སོར་བཤད་ལ། སྔ་རྐང་དང་ཕྱི་རྐང་གཉིས་ཀྱང་སྡོམ་གྲངས་མཉམ་པ་ཞིག་མ་བྱུང་ན་སྔ་རྐང་ལ་འཕེལ་བ་དང་ཕྱི་རྐང་ལ་འགྲིབ་པ་ཤེད་མཚུངས་པ་ཞིག་མི་ཡོང་ལ། གྲངས་དེ་ཡང་སྔ་རྐང་གཉིས་བསྡོམས་པ་དང་ཕྱི་རྐང་བདུན་བསྡོམས་པ་གཉིས་མཉམ་པའི་ངེས་པ་མེད་དེ། སྐར་མ་ཡར་བདུན་དང་མར་བདུན་ལུགས་འབྱུང་ལུགས་ལྡོག་གི་ཚུལ་གྱིས་ཆུ་ཚོད་མཉམ་པར་མ་ངེས་པའི་ཕྱིར་རོ། ། དེར་མ་ཟད་ཕྱི་རྐང་གི་བདུན་པ་ནི་ཕྱེད་པ་ཡིན་པས་ཀྱང་དེར་མ་ངེས་སོ། ། དེས་ན་ལུགས་འབྱུང་ལུགས་ལྡོག་གི་རིམ་པ་དང་རིམ་མིན་གང་ཡིན་ཀྱང་། རྐང་བཟུང་སྡུན་མ་བཅུ་བཞི་པ་ལ་མ་བབས་ཀྱི་བར་དུ་སྐར་མའི་ལོངས་སྤྱོད་ཆུ་ཚོད་དྲུག་ཅུ་ཡིན་པས་དྲུག་ཅུས་ལྷག་མ་རྣམས་བསྒྱུར་བ་དང་། བཅུ་བཞི་པ་ལ་བབས་པ་ཡན་ཕྱེད་མ་ཡིན་པས་སུམ་ཅུས་བསྒྱུར་ལ། སྔ་རྐང་དང་ཕྱི་རྐང་ལ་སྤྱད་ཟིན་དང་མ་སྤྱད་པ་སྡོམ་པ་སོགས་ནི་སྔར་བཤད་པ་ཇི་ལྟ་བ་བཞིན་ཏེ་རྒྱུ་མཚན་ལ་ཁྱད་པར་མེད་པས་སོ། ། གཉིས་པ་ནི།
རང་རང་གི་གསལ་ཞག་ཏུ་གྲགས་པ་བྱེད་པ་ལ་རང་རང་གི་རྩིས་འཕྲོ་སྦྱིན་དོར་དགོས་པ་རྣམས་བྱེད་པ་ཡིན་ཏེ། རྩིས་གཞི་འདིའི་ཡ་མཐའ་མེ་མཁའ་རྒྱ་མཚོ་ལ་ལག་པ་གདེངས་ཅན་ཟླ་བས་སྦྱངས་མ་ཐག་གི་ཐོག་མར་རང་རང་གི་དཀྱིལ་འཁོར་རྫོགས་མ་ཐག་པ་ལྷག་ཆད་མེད་པ་ཡིན་ན་སྦྱིན་དོར་མི་དགོས་ཀྱང་། དཀྱིལ་འཁོར་རྫོགས་རྗེས་དཀྱིལ་འཁོར་ཚར་གཉིས་པ་གཅིག་གི་སྟེང་ནས་ཞག་ལ་སོགས་པ་ཐོགས་རེ་འདས་ཚར་ན་གང་འདས་དེ་བསྲེས་ནས་ལྷག་མ་རྣམས་དང་བཅས་པ་འཁོར་ལོས་ཕུད་པའི་ལྷག་མ་དང་། ཡང་ན་སྔར་གང་འདས་དེའི་ལྷག་མ་ད་སྤྱོད་རྒྱུའི་གྲངས་དེ་དོར་ནས་འཁོར་ལོས་ཕུད་པའི་ལྷག་མ་དང་གཅིག་ཏུ་ཡོད་པས་ན། འདིར་མིག་དམར་ལ་རྩིས་གཞིའི་སྔར་འདས་ཟིན་བསྲེས་ཤིང་། གཟའ་གཞན་བཞི་ལ་རྩིས་གཞི་མགོ་བརྩམས་ནས་ད་སྤྱོད་རྒྱུ་རྣམས་སྦྱོང་བར་མཛད་པ་ཡིན་ལ། འདས་ཟིན་བསྲེས་པ་དང་ད་སྤྱོད་རྒྱུ་འདོར་བ་གཉིས་གནད་གཅིག་ཏུ་ཡོང་བ་འདི་ཡང་རྣམ་པ་ཀུན་ཏུ་མ་ངེས་ཀྱང་གཟའ་ལྔའི་སྐབས་ཀྱི་བརྩི་ཚུལ་འདི་ལྟ་བུ་ལ་ནི་ངེས་པ་ཡིན་པས་ཁྱད་མེད་ཀྱང་འདིར་གཅིག་ལ་བསྲེ་བ་དང་བཞི་ལ་སྦྱོང་བ་མཛད་པ་ནི་སྡེབ་སྦྱོར་སོགས་ཀྱི་དགོས་པ་ཙམ་དུ་ཟད་དོ། ། དཔེར་ན་མིག་དམར་གྱི་དཀྱིལ་འཁོར་རི་ཀླུ་དུས་ཀྱི་སྟེང་ནས། ཉིན་ཞག་རི་དུས་གཅིག་སྔར་འདས་ལ་ལྔ་བརྒྱ་ཉི་ཤུ་ད་སྤྱོད་རྒྱུ་ཡིན་པས་རི་དུས་གཅིག་གིས་བསྲེས་པ་དང་ལྔ་བརྒྱ་ཉི་ཤུ་སྦྱངས་ནས་བརྩིས་པ་གཉིས་ལ་ཁྱད་མེད་པ་བཞིན་ནོ། ། དེ་བཞིན་དུ་དྲག་གཟའ་གཞན་གཉིས་ལའང་སྦྱར་ལ་ཞི་གཟའ་གཉིས་ལ་ནི་ཉིན་ཞག་གི་བརྒྱ་ཆ་དང་བཅུ་ཆ་སྔར་འདས་པའི་ལྷག་མ་གང་ལུས་རྩིས་ཀྱི་གཞི་འདིའི་ལོ་དག་གི་སྟེང་ནས་ད་སྤྱོད་རྒྱུ་དོར་ནས་བརྩི་བ་ཡིན་ནོ། །
དེ་ལྟར་བརྩིས་པའི་གྲུབ་འབྲས་ལ་རང་རང་གི་སྐྱེས་ཁྱིམ་སྦྱོང་བ་དང་སྦྱངས་རྗེས་དེ་མ་ཐག་ནས་རང་རང་གི་ལྷོ་བགྲོད་ཀྱི་ཁྱིམ་དྲུག་ལ་རིམ་པ་ཡིན་པས་ཁྱིམ་རྐང་གི་ལོངས་སྤྱོད་བུ་ལོན་དང་། དེ་རྗེས་ཀྱི་ཁྱིམ་དྲུག་བྱང་བགྲོད་རིམ་མིན་ཡིན་པས་ནོར་དུ་འགྱུར་ཚུལ་སོགས་རི་ཉི་མ་ལ་སྦྱར་བ་བཞིན་ནོ། ། འདིར་དྲག་གཟའི་ཁྱིམ་རྩིས་རང་རང་གི་དལ་བར་བྱེད་ཅིང་། ཞི་གཟའ་གཉིས་ཀྱི་ཉི་མ་བར་པ་ལ་བྱེད་པའི་རྒྱུ་མཚན་ནི། ཞི་གཟའ་གཉིས་དང་ཉི་མ་ཁྱིམ་གྱི་ལོངས་སྤྱོད་ཁྱད་པར་མེད་པས་ཡིན་ནོ། ། དལ་དག་གིས་ཉི་བར་དང་། ཉི་དག་གིས་རྐང་འཛིན་དག་པ་གཉིས་ལ་སྦྱོང་བ་ནི་མཐོན་པོའི་གཟའ་ཡིས་དམའ་བའི་གཟའ་ལ་སྤྱོད་དགོས་པར་གསུངས་པ་གང་ཞིག ཞི་གཟའ་གཉིས་ལས་ཉི་མ་མཐོ་ལ་དེ་ལས་དྲག་གཟའ་གསུམ་མཐོ་བས་ཡིན་ནོ། ། རྩིས་ཚན་གསུམ་པོ་དེའི་རྒྱུ་མཚན་ལ། དཀྱིལ་འཁོར་གྱི་རྒྱུ་མཚན་ནི།
རགས་པ་ནི་འོག་ནས་ཟླ་བའི་ཕྱོགས་དང་ཉི་མའི་བགྲོད་པ་དག་ཅེས་སོགས་སོ། ། ལོ་བརྒྱ་ལ་གཟའ་དགུའི་རང་ཞག་ཕྱེད་དང་གཉིས་སུ་བྱེད་པའི་སྐབས་དང་། ཞིབ་པར་ན། ཟླ་བ་ལ་ནི་ས་སྐྱེས་ལོངས་སྤྱོད་ཆུ་ཚོད་དགུ་བཅུ་དག་སྟེ་ཞེས་སོགས་ཚིགས་བཅད་གཉིས་ཀྱིས་བསྟན་ཏེ། གཟའ་རང་རང་གི་རྒྱུ་སྐར་རྫོགས་པར་འཁོར་བ་རྣམས་བསྡོམས་པའི་ལོ་གྲངས་ལ་གཟའ་ཀུན་གྱི་ཞག་གཅིག་ཏུ་བྱས་ཤིང་། གཟའ་སོ་སོའི་རྒྱུ་སྐར་འཁོར་བའི་ཕྱེད་ལ་རང་རང་གི་མཚན་མོར་མཛད་པ་ན། ཟླ་བའི་ཕྱོགས་ཏེ་ཉི་མའི་བགྲོད་པ་དག་དང་ས་སྐྱེས་ཟླ་བ་དགུ་རྣམས་དག་གིས་མཚན་མོའོ། ། ཞེས་སོགས་ཀྱིས། ཟླ་བའི་མཚན་མོ་ནི་ཟླ་བ་ཕྱེད་དང་ཉི་མའི་མཚན་མོ་ནི་ལོ་ཕྱེད་དང་། ས་སྐྱེས་ཀྱི་མཚན་མོ་ནི་ཟླ་བ་དགུ།
དེ་བཞིན་དུ་བླ་མའི་ལོ་དྲུག པ་སངས་ཟླ་སྐྱེས་གཉིས་ཀྱི་བགྲོད་པ་རེ་རེ། ཉི་སྐྱེས་ཀྱི་ལོ་བཅོ་ལྔ། མུན་ཅན་གྱི་ལོ་དགུ་རྣམས་མཚན་མོའི་ཆར་བཤད་པས་དེ་རྣམས་ལྡབ་ཏུ་གྱུར་པ་ནི། རང་རང་གི་ཞག་རེ་རེ་རྒྱུ་སྐར་རྫོགས་པར་བཤད་པ་རྣམས་ཀྱིས་དཀྱིལ་འཁོར་རགས་པ་སྟོན་ཏེ། དེ་ཡང་ཉི་མ་དང་ཞི་གཟའ་གཉིས་ནི་ལོ་རེས་རྒྱུ་སྐར་རྫོགས་པས་ཞིབ་རྩིས་མི་དགོས་ལ། གཞན་རྣམས་ནི་རགས་རྩིས་ཡིན་ཏེ། ཟླ་བ་ལ་ཞིབ་པར་ཞག་ཉེར་བདུན་སོགས་དཀྱིལ་འཁོར་ཡིན་ཀྱང་འདིར་ཟླ་གཅིག་ཏུ་བཤད་པའི་ཕྱིར་དང་། ས་སྐྱེས་ཀྱི་དཀྱིལ་འཁོར་ལ་ཉིན་ཞག་རི་ཀླུ་དུས་སུ་བཤད་པས་དེ་སུམ་ཅུས་བགོས་ན་ཟླ་བ་ཉི་ཤུ་རྩ་གཉིས་དང་ཞག་ཉེར་བདུན་ཡོད་ལ། འདིར་ཟླ་བ་བཅོ་བརྒྱད་ལས་མ་བཤད་པའི་ཕྱིར་དང་།
བླ་མའི་སོ་མེ་རྒྱ་མཚོ་སུམ་བརྒྱ་དྲུག་ཅུས་བགོས་ན་ལོ་བཅུ་གཉིས་དང་ཉིན་ཞག་བཅུ་གཉིས་ཡོད་ལ། འདིར་ལོ་བཅུ་གཉིས་ལས་མ་བཤད་པའི་ཕྱིར་དང་། སྤེན་པའི་དྲུག་རོ་རི་མཁའ་ཟླ་བ་རྣམས་སུམ་བརྒྱ་དྲུག་ཅུས་བགོས་ན། ལོ་ཉེར་དགུ་དང་ཉིན་ཞག་གསུམ་བརྒྱ་ཉེར་དྲུག་ལས་མི་འབྱུང་བས། ལོ་སུམ་ཅུར་ཞག་སོ་བཞིས་མ་ལོངས་ཀྱང་འདིར་ལོ་སུམ་ཅུར་བཤད་པའི་ཕྱིར་དང་། སྒྲ་གཅན་གྱི་ཟླ་ཕྱེད་ཀྱི་དཀྱིལ་འཁོར་ལ་བཞི་བརྒྱ་དྲུག་ཅུ་བྱུང་བ་ལོ་རུ་བྱས་ན་ལོ་བཅུ་དགུ་དང་ཟླ་བ་གཉིས་ཡོད་ཀྱང་། འདིར་ལོ་བཅོ་བརྒྱད་དུ་བཤད་པའི་ཕྱིར་རོ། ། འོ་ན་ཟླ་བ་ལ་ནི་ས་སྐྱེས་ལོངས་སྤྱོད་ཆུ་ཚོད་དགུ་བཅུ་ཞེས་སོགས་ཚིགས་བཅད་དོན་བཞི་དོན་ལྔ་པ་གཉིས་ཀྱིས་ནི་ཞིབ་རྩིས་ཇི་ལྟར་བསྟན་ཞེ་ན། གཟའ་ལྔའི་ཁྱིམ་ཟླ་གསུམ་གྱི་ལོངས་སྤྱོད་བསྡོམས་པའི་ཆུ་ཚོད་ཀྱི་གྲངས་ནི་དབུ་མའི་ལོ་གསུམ་གྱི་ཞག་གྲངས་དང་། མཇུག་རིང་གི་ལོ་གསུམ་གྱི་ལོངས་སྤྱོད་ནི་ཕྱོགས་གསུམ་གྱི་ཞག་གྲངས་དང་སྦྱར་ནས་བསྟན་ཏེ།
དེ་ཡང་ཟླ་གཅིག་གི་ས་སྐྱེས་ཀྱི་ལོངས་སྤྱོད་ལ་ཆུ་ཚོད་དགུ་བཅུ་འབྱུང་ཞེས་པ་ནི་འཇིག་རྟེན་ལ་གྲགས་པ་ཁྱིམ་ཟླ་བཅོ་བརྒྱད་ཀྱི་རྒྱུ་སྐར་འཁོར་བ་ཞག་རེ་ལ་ཆུ་ཚོད་གསུམ་གསུམ་སྤྱོད་པའི་དབང་དུ་བྱས་པ་ཡིན་ཀྱང་། དེའི་སྟེང་དུ་ཞི་གཟའ་གཉིས་ཀྱི་ཟླ་རེའི་ཆུ་ཚོད་བརྒྱ་སོ་ལྔ་རེ་རེ་བསྣན་པས་སུམ་བརྒྱ་དྲུག་ཅུ་དང་། དེ་ཟླ་བ་གསུམ་གྱི་ཚེ་ན་ལོ་གསུམ་གྱི་ཞག་གྲངས་སྟོང་དང་བརྒྱད་ཅུ་པོ་འབྱུང་། ཞེས་དངོས་སུ་བསྟན་ནས་དྲག་གཟའ་གཞན་གཉིས་ཀྱི་ལོངས་སྤྱོད་དངོས་སུ་མ་བསྟན་པས། མིག་དམར་གྱི་ནང་དུ་བསྡུས་པར་ཤུགས་ལ་གོ་ཞིང་། ལོངས་སྤྱོད་འདི་ནི་གསུམ་གྱིའོ་ཞེས་པའི་ཚིག་ཟུར་དང་། དེ་མ་ཐག་ཏུ་ཟླ་གཅིག་གི་ཉི་མའི་ལོངས་སྤྱོད་ལ་ཆུ་ཚོད་དྲག་པོ་རྐང་བཅས་དང་། སྤེན་པའི་ལོངས་སྤྱོད་ལ་ཆུ་ཚོད་ཕྱེད་དང་ལྔ་དངོས་སུ་བཤད་པས་མིག་དམར་གྱི་དགུ་བཅུ་པོའི་སྟེང་ནས་དེ་གཉིས་ཀྱི་ཆུ་ཚོད་བཅོ་ལྔ་དང་ཆུ་སྲང་ཞེ་ལྔ་པོ་ཕྲི་དགོས་པར་གྲུབ་ལ། དེ་ཡང་ཞིབ་ཏུ་བརྩིས་ན་རྒྱུ་སྐར་གྱི་ཆུ་ཚོད་སྟོང་དྲུག་བརྒྱ་ཉི་ཤུ་པོ་ལ་མིག་དམར་གྱི་དཀྱིལ་འཁོར་རི་ཀླུ་དུས་ཀྱིས་བགོས་པས་ཞག་རེ་ལ་ཆུ་ཚོད་གཉིས། སྲང་ཉེར་གཅིག
དབུགས་གཉིས། དེའི་བཅུ་ཆ་དགུ་རྣམས་ཁྱིམ་ཟླ་གཅིག་ལ་ཉིན་ཞག་སོ་ཕྱེད་དང་གཅིག་ཏུ་གསུངས་པས་དེས་བསྒྱུར་བས་ཆུ་ཚོད་དོན་གཉིས་ཅུང་ལྷག་བྱུང་བ་ནི་ཟླ་གཅིག་གི་ལོངས་སྤྱོད་དང་དེ་ཟླ་བ་ཉེར་གཉིས་དང་། ཞག་རེའི་རྟག་ལོངས་ཞག་ཉེར་བདུན་གྱིས་བསྒྱུར་བ་རྣམས་བསྡོམས་པས་དཀྱིལ་འཁོར་འགྲུབ་པ་ཡིན་ནོ། ། དེ་བཞིན་དུ་གཟའ་གཞན་ལའང་རང་རང་གི་དཀྱིལ་འཁོར་གྱིས་རྒྱུ་སྐར་ཆུ་ཚོད་ལ་བགོས་པའི་ཞག་དང་ཟླ་བའི་རྟག་ལོངས་བསགས་པས་རྒྱུ་སྐར་གྱི་ཆུ་ཚོད་དུ་ནམ་ལོངས་པ་དེའི་ཚེ་ན་རྒྱུ་སྐར་འཁོར་བ་ཡིན་པས་དེ་ལ་ཞག་གྲངས་དུ་བྱུང་བ་དེ་དཀྱིལ་འཁོར་དུ་གྲུབ་པ་ཡིན་ནོ། ། གཟའ་ལྔའི་དཀྱིལ་འཁོར་རི་ཀླུ་དུས་ལ་སོགས་པ་ལྔ་པོ་བསྡོམས་པའི་གྲངས་ཉིས་ཁྲི་དྲུག་སྟོང་བརྒྱད་བརྒྱ་ཉི་ཤུ་རྩ་དགུའི་རྒྱུ་མཚན་ནི། དབུ་མའི་ལོ་གསུམ་གྱི་ཞེས་གྲངས་གཟའ་ལྔས་བསྒྱུར་བས་ལྔ་སྟོང་བཞི་བརྒྱ་པོ། ཟླ་བའི་ཡོན་ཏན་ལྔས་བསྒྱུར་བས་ཉིས་ཁྲི་བདུན་སྟོང་ལས། འཁོར་ཕྱེད་འདོར་བའི་རྒྱུ་མཚན་གྱི་བགྲོད་པ་གཅིག་གི་ཉིན་ཞག་བརྒྱ་བརྒྱད་ཅུས་དམན་པས་ཉིས་ཁྲི་དྲུག་སྟོང་བརྒྱད་བརྒྱ་ཉི་ཤུའི་སྟེང་དུ། མངལ་གྱི་ཟླ་བ་དགུའི་བུ་ལོན་ཞག་དགུ་བསྲེས་པ་ལས་འགྲུབ་བོ། ། ཁྱིམ་རྩིས་ཀྱི་རྒྱུ་མཚན་ནི།
དབུ་མའི་ལོ་གསུམ་ཕྱོགས་གསུམ་གྱི་ཞག་གི་སྟེང་ནས་ཟླ་གཅིག་སྒྲ་གཅན་དང་མཇུག་རིང་ལ་གཞན་ཟླ་བ་སུམ་ཅུ་སོ་ཕྱེད་དང་བདུན་པོ་ཡོན་ཏན་བརྒྱད་ཀྱིས་བསྒྱུར་བ་ལས། ཉིས་བརྒྱ་གོ་གཉིས་འབྱུང་བ། གཟའ་ལྔའི་དལ་རྐང་གི་གྲངས་ཀྱིས་བགོས་པ་ཡིན་ལ། མྱུར་རྐང་གི་རྒྱུ་མཚན་ནི་ལོ་གསུམ་ཕྱོགས་གསུམ་ཞག་གི་སྟེང་དུ་མངལ་གྱི་བུ་ལོན་ཞག་དགུ་བསྣན་པས་ཞག་སྟོང་དང་བརྒྱ་སོ་བཞི་འབྱུང་བ་རྣམས་ཀྱིས། ཞག་རེའི་དྲུག་ཅུའི་ཆུ་ཚོད་རེ་རེ་བ་སྟོང་དང་བརྒྱ་སོ་བཞི་པ་གཟའ་ལྔའི་མྱུར་རྐང་གི་རྐང་གྲངས་ལ་སོ་སོར་བགོས་པ་ལས་གྲུབ་པ་སྟེ། རྐང་པ་སོ་སོའི་གྲངས་ལ་མང་ཉུང་ནི་ཁྱིམ་སོ་སོའི་རྫོགས་ཡུན་རིང་ཐུང་དང་། སྐར་མ་སོ་སོ་རྫོགས་པའི་ཡུན་རིང་ཐུང་གིས་ཡིན་ཚུལ་ཉི་མ་ལ་སྦྱར་བའི་རིགས་པས་ཤེས་པར་བྱ་སྟེ་འདིར་རྒྱས་པར་བྲིས་ན་ཡི་གེ་མངས་ཀྱིས་དོགས་པས་བསྡུས་སོ། ། མཇུག་རིང་གི་ལོངས་སྤྱོད་ནི། སྒྲ་གཅན་གྱི་ལོངས་སྤྱོད་ལས་བཙལ་དགོས་ཏེ། འདི་ལྟར་གཟའ་ལྔའི་ཁྱིམ་རྐང་ལ་མ་སྤྱད་པའི་ཟླ་གཅིག་པོ་ཡོན་ཏན་བརྒྱད་ཀྱིས་བསྒྱུར་པ་ནི་སྒྲ་གཅན་མཇུག་རིང་གཉིས་ཀྱི་ཐུན་མོང་གི་ལོངས་སྤྱོད་ཡིན་ཏེ།
ཉི་མའི་ཁྱིམ་རྐང་དང་པོའི་ཕྱེད་ལ་གསུམ་དང་ཟླ་རྐང་གི་ཟླ་བ་མྱོས་བྱེད་ཅེས་པ་དང་པོ་དང་བཅུ་གསུམ་པའི་ཚེ་འཆར་བའི་ལྔ་པོ་སྟེ་བརྒྱད་པོ་དེ་ཡིན་པའི་ཕྱིར། བརྒྱད་པོ་དེའི་སྟེང་ནས་ཕྱེད་ནི་མུན་པ་མེད་པའི་རང་བཞིན་ཡིན་པས་སྒྲ་གཅན་གྱིས་མི་སྤྱོད་པའི་ཕྱིར་ན། རགས་རྩིས་དུས་ཀྱི་ཉིན་ཞག་ཅེས་པ་ལོ་གཅིག་ལ་དུས་དྲུག་ཏུ་བྱས་པའི་དུས་གཅིག་སྟེ་ཟླ་བ་གཉིས་ལ་ཞག་དྲུག་ཅུ་འབྱུང་བས། ཞག་དྲུག་ཅུ་དྲུག་ཅུ་ན་ཉིན་ཞག་རེ་ཆད་ཅིང་། ཞིབ་རྩིས་དྲུག་ཅུ་རེ་བཞི་ན་ཉིན་ཞག་རེ་ཆད་པ་ཟླ་བའི་ལོངས་སྤྱོད་ཀྱི་སྟེང་ནས་ཉམས་ཤིང་ཉི་མའི་ལོངས་སྤྱོད་ལ་ལྷག་པར་འགྱུར་བས་རགས་རྩིས་ཞག་རེ་ལ་ཆུ་ཚོད་གཉིས་གཉིས་ལྷག་པས་ཁྱིམ་ཟླ་རེ་ན་ཚེས་ཞག་རེ་རགས་རྩིས་ལ་ལྷག་པོར་འབྱུང་བ་དེ་ཟླ་རེ་ཆུ་ཚོད་ཕྱེད་ཕྱེད་སྒྲ་གཅན་གྱིས་མ་སྤྱད་པའི་དབང་གིས་ཡིན་པར་གསུངས་ཏེ། མདོར་ན་ཟླ་ཉི་སྒྲ་གཅན་གསུམ་གྱི་ལོངས་སྤྱོད་སོ་སོ་ལ་རེ་བཞི་ཆ་དང་སོ་གཉིས་ཆ་དང་བཅུ་དྲུག་ཆ་བུ་ལོན་དུ་སོང་བའི་དོན་ཡིན་ནོ། ། དེ་ལྟར་སྒྲ་གཅན་གྱི་ཟླ་བ་གཅིག་གི་ལོངས་སྤྱོད་ཆུ་ཚོད་ཕྱེད་དང་བརྒྱད་པོ་གཉིས་ཀྱིས་བསྒྱུར་བ་སྟེ་ཟླ་བ་གཉིས་ཀྱི་ལོངས་སྤྱོད་ལ་ཆུ་ཚོད་བཅོ་ལྔ་འབྱུང་བ་སྟེ། ཟླ་ཕྱེད་ཀྱི་ལོངས་སྤྱོད་ཆུ་ཚོད་གསུམ་དང་ཆུ་སྲང་ཞེ་ལྔས་བགོས་པས་ཆུ་ཚོད་བཞི་ཐོབ་པ་ནི་མཇུག་རིང་གི་ཞག་རེའི་རྟག་ལོངས་ཡིན་ལ། དེར་མ་ཟད་སླར་ཡང་སྒྲ་གཅན་གྱི་ཟླ་བའི་ལོངས་སྤྱོད་ལས་ཆུ་སྲང་བདུན་དང་ཕྱེད་ཕྱོགས་ནས་དེ་གསུམ་གྱིས་བསྒྱུར་བས་ཉི་ཤུ་རྩ་ཕྱེད་དང་གསུམ་འབྱུང་བ་ཡང་དེའི་རྟག་ལོངས་སུ་འགྱུར་རོ། ། འདི་ནི་ཉི་མའི་ཉིན་ཞག་གི་རྟག་ལོངས་ལ་ཆུ་སྲང་ཉེར་དྲུག་ཡོད་ཀྱང་ཚེས་རྩིས་ཀྱི་སྐབས་སུ་འོག་མ་མེས་ཐོབ་ཅེས་ཆུ་སྲང་ཉི་ཤུར་བྱས་པ་བྱེད་པ་ལ་བལྟོས་པ་བཞིན་དུ་འདི་ཡང་བྱེད་པ་ལ་བལྟོས་པ་ཡིན་གྱི་གྲུབ་མཐའ་ལ་མ་བལྟོས་ཏེ།
ཉི་མས་གང་སྤྱོད་མཇུག་རིང་གིས་ཀྱང་སྤྱོད་པས་ཆུ་སྲང་ཕྱེད་དང་བཞི་ཆད་པར་གསུངས་སོ། ། འོན་ཀྱང་འདིར་བྱེད་པ་ཉིད་ཀྱི་དབང་དུ་བྱས་ནས་ཉི་མའི་རྟག་ལོངས་ལ་འདིའི་རྟག་ལོངས་ཀྱིས་སྦྱངས་པའི་ལྷག་མ་ཆུ་སྲང་ཕྱེད་དང་གསུམ་ལུས་པ་ནི་འདིའི་སྒོས་ཀྱི་རྟག་ལོངས་ཏེ་དེ་ཡང་རྒྱུ་བར་ཆུ་སྲང་ཕྱེད་བཅས་གཉིས་ཡོད་ཅེས་པ་ལོ་གསུམ་གྱི་བར་དུ་ཆུ་སྲང་ཕྱེད་དང་གསུམ་གསུམ་ནི་ཉིན་རེ་བཞིན་ཉི་མ་ལས་ལྷག་པོར་སྤྱོད་ལ་དེ་ཡང་མྱུར་འགྲོས་ཀྱི་ཚེ་ཁ་ཤར་དུ་བལྟས་ནས་སྤྱད་པས་ཉི་མའི་ཤར་དུ་དགོང་མོ་འཆར་བར་རྩོམ་ལ། དེ་ནས་ཕྱོགས་གསུམ་ལ་ཞག་རེ་རེ་བཞིན་ཆུ་ཚོད་གཉིས་གཉིས་རྟག་ལོངས་སུ་འགྱུར་བས་ཞག་དང་པོ་ན་མཐོང་བ་མཐོང་ཡང་ཟླ་གཅིག་གི་བར་དུ་དུ་བ་མེད་པར་མཐོང་བས་ངོས་ཟིན་པ་དཀའ། དེ་ནས་མཐའི་ཟླ་ཕྱེད་དང་། ཕྱིར་ལ་ལོག་པའི་ཟླ་ཕྱེད་དེ་ཟླ་གཅིག་གི་བར་དུ་དུ་བ་དང་བཅས་པར་མཐོང་ཞིང་། དེ་ནས་ཡང་ཟླ་གཅིག་དུ་བ་མེད་པའི་སྐར་མ་བཞིན་དུ་མཐོང་སྟེ། ཕྱོགས་གསུམ་ཕྲག་གཉིས་ཉི་མ་དང་བྲལ་བར་འགྱུར་བས་ཕྲག་གཉིས་ཀའི་རིང་ལ་ཆུ་ཚོད་གཉིས་གཉིས་ཞག་རེ་བཞིན་སྤྱོད་དོ། ། དེ་ནས་ཡང་ལོ་གསུམ་གྱི་བར་དུ་དལ་འགྲོས་བྱས་ནས་ཞག་རེ་ལ་ཆུ་སྲང་ཕྱེད་དང་གསུམ་གསུམ་སྤྱད་པས་ཉི་མ་དང་མཉམ་པོ་རང་དུ་འགྱུར་ལ་སླར་དེ་བཞིན་དུ་འཁྱོག་འགྲོས་བྱས་པས་སྔ་དྲོ་ཉི་མའི་ནུབ་ཏུ་མཐོང་བར་རྩོམ་པ་མན་ཆོད་སྔ་མ་བཞིན་དུ་སྦྱར་ཏེ། ལོ་གསུམ་གྱི་ལོངས་སྤྱོད་རྣམས་བསགས་པ་ལ་ཆུ་ཚོད་ཞེ་ལྔ་འབྱུང་བ་ཕྱོགས་གསུམ་གྱི་ཞག་གྲངས་དང་མཐུན་པ་ཡིན་ནོ། ། འདི་ལ་འཁྱོག་མྱུར་གཉིས་དངོས་སུ་བཤད་ལ་འགྲོས་གཞན་གཉིས་མེད་པ་དང་ཡོད་པར་འདོད་པ་མི་མཐུན་པ་བྱུང་ཡང་།
དལ་འབྱུང་གི་འགྲོས་མ་བྱས་ན་མྱུར་འཁྱོག་མི་ཤེས་པས་ན་ཡོད་པར་འདོད་པ་འཐད་དོ། ། དེ་ལྟར་ན་མཇུག་རིང་གིས་རྒྱུ་སྐར་འཁོར་བ་ལ་ཉི་མ་དང་མཉམ་པས་ལོ་གཅིག་གིས་ཆོག་ཀྱང་འགྲོས་བཞི་རྫོགས་པ་ལ་ལོ་བཅུ་གཉིས་དང་ཟླ་བ་དྲུག་དགོས་ཏེ། མྱུར་དལ་འཁྱོག་འབྱུང་རེ་རེ་བཞིན་ལོ་གསུམ་ཕྱོགས་གསུམ་དགོས་པས་སོ། ། ཞི་གཟའ་གཉིས་ཀྱི་འགྲོས་བཞི་ལའང་འདིའི་རིགས་པ་སྦྱར་ནས་བརྩི་བར་བྱའོ། ། བཞི་པ་དུས་སྦྱོར་བཤད་པ་ལ། སྤྱིར་བཤད་པ་དང་། བྱེ་བྲག་གླིང་ཆུང་འདིའི་དུས་སྦྱོར་བཤད་པའོ། ། དང་པོ་ནི། གོང་དུ་ཕྲ་དབུགས་དྷུ་དང་ཞེས་སོགས་ཀྱིས་བསྟན་པའི་སྲོག་ཆགས་སོ་སོའི་ཉིན་ཞག་ཐམས་ཅད་ལ་རང་རང་གི་དུས་སྦྱོར་འཆར་ཏེ། རང་རང་གི་འཕོ་ཆེན་བཅུ་གཉིས་པོ་ཐམས་ཅད་རང་རང་གི་དུས་སྦྱོར་ཡིན་པའི་ཕྱིར་ཏེ།
གཙོ་བོའི་འཕོ་ཆེན་གཉིས་ལ་དུས་བཞི་ཆེན་པོ་རྫོགས་པར་དངོས་སུ་བཤད་པ་དང་། རྒྱལ་པོ་ལོ་ནི་མཐའ་དག་རྗེས་སུ་ཉིན་ཞག་དུས་སྦྱོར་ཆུ་ཚོད་དག་དང་ཆུ་ཡི་སྲང་རྣམས་ཏེ། ། ཞེས་སོགས་རྒྱས་པར་གསུངས་པས་སོ། ། བྱེ་བྲག་མངལ་སྐྱེས་རྣམས་ལ་ལྟེ་བའི་རྩ་འདབ་བཅུ་གཉིས་ལས་དུས་སྦྱོར་བཅུ་གཉིས་ཀྱི་རླུང་འཕོ་བ་བཅུ་གཉིས་རྒྱུ་བ་རྣམས་སྣ་བུག་གཡས་གཡོན་དུ་འཕོ་ཞིང་། དེ་ཡང་ལྟེ་བའི་གཡོན་གྱི་དུས་སྦྱོར་རྣམས་སྣ་བུག་གཡོན་དང་གཡས་ཀྱི་དུས་སྦྱོར་རྣམས་སྣ་བུག་གཡས་ནས་འཆར་བའི་ཚུལ་གྱིས་རྒྱུ་ལ། རྩ་ཆེན་བཅུ་གཉིས་པོ་རེ་རེ་ལ་འདབ་མ་ལྔ་ལྔ་གྱེས་པའི་གཡས་ཀྱི་ཆ་དྲུག་ལས་ས་ཆུ་མེ་རླུང་ནམ་མཁའ་རྣམས་སྡུད་རིམ་དང་། གཡོན་གྱི་ཆ་དྲུག་ལས་ནམ་མཁའ་རླུང་མེ་ཆུ་ས་རྣམས་སྐྱེ་རིམ་དུ་རྒྱུ་བ་སྣ་བུག་གཉིས་ལས་ཀྱང་དེ་བཞིན་དེ་གཉིས་ཀའི་དབུས་དང་སྟེང་དང་མཁུར་ཚོས་དང་ཀ་བ་དང་མཆུ་རྣམས་རིམ་པ་བཞིན་དུ་ནམ་མཁའ་རླུང་མེ་ཆུ་ས་རྣམས་རྒྱུ་བའི་གནས་ཡིན་ལ། གཡོན་གྱི་ལྔ་ལ་ཡི་གེ་ཨ་ཨི་རྀ་ཨུ་ལྀ་རྣམས་གཟའ་སྒྲ་གཅན་ཟླ་བ་ལྷག་པ་པ་སངས་མཇུག་རིང་རྣམས་ཀྱིས་བདག་བྱེད་ལ། གཡས་ཀྱི་ལྔ་ལ་ཡི་གེ་ལཱྀ་ཨཱུ་རཱྀ་ཨཱི་ཨཱ་རྣམས་འཆར་ཞིང་གཟའ་སྤེན་པ་ཕུར་བུ་མིག་དམར་ཉི་མ་དུས་མེ་རྣམས་ཀྱིས་བདག་བྱེད། རེ་རེ་ཡང་རགས་རྩིས་ལ་ཆུ་ཚོད་རེ་རེ་སྟེ་འཕོ་ཆེན་རེ་རེ་ལ་ཆུ་ཚོད་ལྔ་ལྔ།
ཞིབ་པར་བརྩིས་ན་འཕོ་མཚམས་སུ་དབུགས་ང་དྲུག་བཞི་ཆ་སོས་དམན་པ་རྣམས་གཡས་འཕོ་གཡོན་འཕོ་ལ་འབྱུང་བ་དང་། དེ་ཡང་ས་དུམ་བུ་བཅུ་གཉིས་ཀྱི་མངལ་སྐྱེས་སོ་སོ་ལ་དུས་སྦྱོར་རྣམས་ས་དུམ་བུའི་དབང་གིས་ནམ་མཁའི་ཁྱིམ་བར་མི་མཉམ་པ་དང་དེ་འབྱུང་བ་ཡང་ནང་གི་དུས་སྦྱོར་གྱི་དབང་གིས་ཡིན་པས་སོ་སོར་ངེས་པ་དང་། དུམ་བུ་རེ་རེ་ལ་ཡང་ཡུལ་དུམ་བུ་དྲུག་ལ་སོགས་པ་སོ་སོའི་དབང་གིས་སོ་སོར་རེ་ཡེ་ཤེས་ཀྱི་རླུང་དུ་རྒྱུ་བས་ཆུ་ཚོད་ལྔ་ལ་སྟོང་བརྒྱད་བརྒྱ་རྒྱུ་བའི་སྟེང་ནས་ང་དྲུག་བཞི་ཆ་ངེས་པ་སོགས་ཤེས་པར་བྱ་ལ། ཕྱི་རོལ་གྱི་དུས་སྦྱོར་ནི། རྒྱུ་སྐར་གཉིས་དང་རྐང་པ་རེ་རེ་འཆར་བ་ལ་ལུག་ལ་སོགས་པའི་དུས་སྦྱོར་དུ་བཞག་ལ། ཕྱིའི་དུས་སྦྱོར་འདི་ཡང་གཙོ་བོར་ཉི་མ་ལ་སྦྱར་ནས་ལོ་རེ་ལ་དུས་སྦྱོར་བཅུ་གཉིས་སུ་བཞག་པའི་སྐབས་མང་ཞིང་འདིས་མཚོན་ནས་རང་རང་གི་རྒྱུ་སྐར་གཉིས་དང་རྐང་པ་རེ་སྤྱོད་པའི་བར་ལ་དུས་སྦྱོར་དུ་བཞག་པ་སྒྲ་གཅན་དང་སྤེན་པ་སོགས་གཟའ་རེ་རེ་བཞིན་དུས་སྦྱོར་བཅུ་གཉིས་ཚང་བར་ཡོད་པ་ཡང་ཤུགས་ཀྱིས་ཐོབ་བོ། ། ཞག་རེ་བཞིན་གྱི་དུས་སྦྱོར་གྲགས་ཆེ་བ་དང་སྤང་བླང་བཤད་པ་རྣམས་ནི། ཞག་རེ་ལ་རྒྱུ་སྐར་ཉེར་བདུན་ཚར་རེ་འཆར་བའི་སྐར་མ་གཉིས་དང་རྐང་པ་རེ་རེ་ནམ་རྫོགས་རྫོགས་ཀྱི་བར་ལ་དུས་སྦྱོར་དུ་བཞག་པ་འདི་ཡིན་ལ། འདི་དང་དབྱངས་འཆར་སོགས་སུ་དུས་སྦྱོར་གྱི་རྩིས་དང་རྣམ་གཞག་གསུངས་པ་རྣམས་ནི་གཙོ་བོར་ཉི་མ་ལ་སྦྱར་བ་ལོ་གཅིག་གི་ནང་ནས་འདས་ཁྱིམ་དང་འདས་པའི་ཞག་རྣམས་དང་པོར་བརྩིས་ནས་དེ་གཞིར་བྱས་ཏེ་ཞག་རེའི་དུས་སྦྱོར་བཅུ་གཉིས་པོའི་སྟེང་ནས་ཉིན་མོ་ཆ་བདུན་ཐུར་མ་བཙུགས་པའི་དུས་ད་ཕན་ལ་སྔར་འདས་པ་དང་ད་ལུས་པ་རྣམས་གང་ཡིན་དང་། ད་ལྟར་བ་དེ་ལ་ཏཏྐྵ་ལ་དུ་གྲགས་པའི་བརྩི་ཚུལ་སོགས་ཡིན་ནོ། །
ཕྱིའི་དུས་སྦྱོར་འདི་དག་ནང་གི་དུས་སྦྱོར་གྱི་དབང་གིས་བཞག་པ་ཡིན་མོད་ཀྱི། ཕྱིའི་དུས་སྦྱོར་ལ་ནང་བཞིན་དུ་འཕོ་མཚམས་དབུ་མའི་དུས་སྦྱོར་ནི་དངོས་སུ་གསལ་བར་ཡང་མ་བཤད་ཅིང་དོན་ལ་བཞག་པ་ཡང་དཀའ་བར་སྣང་ངོ་། ། འོན་ཀྱང་ཞག་རེའི་ཕྱིའི་དུས་སྦྱོར་རེ་རེ་ལ་རགས་རྩིས་ཆུ་ཚོད་ལྔ་ལྔ་དང་དེ་དཀྱིལ་འཁོར་ལྔ་ལྔར་བཤད་པ་དང་ཡེ་ཤེས་ཀྱི་ཆ་ལ་ཟླ་ཉི་སྒྲ་གཅན་གསུམ་གྱི་བུ་ལོན་འབྱུང་ཚུལ་སོགས་ནི་བཤད། གཙོ་བོར་ཕྱི་ལ་སྦྱར་བའི་དུས་སྦྱོར་འདི་དག་གི་རྣམ་གཞག་དབྱངས་འཆར་གྱི་རྒྱུད་ལ་བརྟེན་ནས་རྒྱས་པར་བཤད་པའི་ཡི་གེ་ཟུར་ན་ཡོད་པ་ལྟར་ཤེས་པར་བྱ་ལ། འདིར་ཁམས་དང་ཞིང་བདག་གསུངས་ཚུལ་ཅུང་ཟད་བཤད་ན། ཁམས་ནི། དབང་སྒྲུབ་གཉིས་ལས་ནག་པ་ས་ག་ལུག་གླང་ཡིན་པས་རླུང་། དེ་བཞིན་དུ་འཁྲིག་ཀར་མེ། སེང་གེ་བུ་མོ་ཆུ། སྲང་སྡིག་ས།
གཞུ་ཆུ་སྲིན་ཡེ་ཤེས། བུམ་པ་ཉ་ནམ་མཁར་བཤད། ཡེ་ལེའི་རྒྱུད་ཀྱི་དག་པའི་སྐབས་སུ། ཆུ་སྲིན་བུམ་པ་ཉ་གསུམ་ཐུགས་རྡོ་རྗེའི་ཞལ་ནག་དམར་དཀར། ལུག་གླང་འཁྲིག་གསུམ་གསུང་རྡོ་རྗེའི་ཞལ་དམར་དཀར་ནག ཀར་སེང་བུ་མོ་གསུམ་སྐུ་རྡོ་རྗེའི་ཞལ་དཀར་དམར་ནག སྲང་སྡིག་གཞུ་གསུམ་ཡེ་ཤེས་རྡོ་རྗེའི་ཞལ་སེར་དམར་དཀར་པོ་སྟེ། དཀར་པོ་རྣམས་སྙིང་སྟོབས། དམར་པོ་རྣམས་རྡུལ། ནག་པོ་རྣམས་དང་སེར་པོ་རྣམས་མུན་པའི་ཡོན་ཏན་དུ་བཤད།
ཡེ་ལེའི་ཁྱིམ་གྱི་ཁམས་ཉིད་བཤད་པའི་སྐབས་སུ། ཆུ་སྲིན་ནས་འཁྲིག་པའི་བར་རྣམས་ཕུང་པོ་དྲུག་གི་རྣམ་ཤེས་འདུ་བྱེད་ཚོར་བ་འདུ་ཤེས་གཟུགས་ཡེ་ཤེས་ཀྱི་ཕུང་པོ་ཡིན་པས་ནམ་མཁའ་རླུང་མེ་ཆུ་ས་ཡེ་ཤེས་ཀྱི་ཁམས། ཀརྐ་ཊ་ནས་གཞུའི་བར་དྲུག་པོ་དེ་ལས་ལུགས་ལྡོག་ཏུ་བཤད་པ་རྣམས་ཁམས་མ་མཐུན་པ་ཅི་ཞེ་ན། དབང་བསྒྲུབ་ཏུ་གསུངས་པ་ནི་ཡི་གེའི་སྒོ་ནས་ཡིན་ཏེ། དེ་ཡང་ཁམས་ལེའི་བརྒྱད་པར་རྡོ་རྗེ་ཉི་མའི་སྐབས་སུ་བྱང་བ་ནི་བྱང་བགྲོད་ལ་ཉི་མ་འཕེལ་བས་བསྐྱེད་རིམ་དང་ལྷོ་བགྲོད་ལ་ཉི་མ་འགྲིབ་པས་བསྡུད་རིམ་དུ་བྱས་པའི་ཡི་གེའི་སྒོ་ནས་བཞག་པས་ནི་ཡེ་ལེའི་ཁམས་ཉིད་སྟོན་པ་དང་མཐུན་ལ། དབང་སྒྲུབ་ཀྱི་ཡི་གེ་ནི་གཡོན་གཡས་ཀྱི་དུས་སྦྱོར་ཐབས་ཤེས་སུ་གནས་པ་བཞིན་དུ་ཕྱའི་ཟླ་བ་གཉིས་གཉིས་ཀྱི་ཐབས་ཤེས་སུ་སྦྱར་ནས་ཐབས་ལ་བསྐྱེད་རིམ་ཐུང་ངུ་དང་ཤེས་རབ་ལ་བསྡུད་རིམ་རིང་པོ་བྱས་པའི་རྣམ་གཞག་ཡིན་ཞིང་། རྒྱུད་ཀྱི་དག་པའི་སྐབས་ནི། རྡོ་རྗེ་བཞིའི་རྡུལ་མུན་སྙིང་སྟོབས་སྦྱར་བའི་ནང་ཚན་གྱི་མདོག་དང་། རྡོ་རྗེ་བཞི་པོ་ཡང་བསྐྱེད་རིམ་དུ་བསྟན་པ་ཡིན་པས་ལུས་བསམ་དང་གནས་སྐབས་ལ་བལྟོས་ནས་བསྟན་པ་ཙམ་ཡིན་ལ། རང་གི་ངོ་བོའམ་ལུས་ཀྱི་སྒོ་ནས་ནི་ཡེ་ལེའི་བརྒྱ་དང་དགུ་བཅུ་པར་བཤད་པ་དེ་ཉིད་གཙོ་བོར་གཟུང་དགོས་སོ། །
དེས་ན་དཀྱིལ་འཁོར་གྱི་ཁོར་ཡུག་གི་སྐབས་སུ་ཁྱིམ་བཅུ་གཉིས་ཀྱི་ཁམས་དང་མདོག་ཀྱང་དེ་དང་བསྟུན་ནས་བཤད་པ་ཡིན་ནོ། ། ཁྱིམ་གྱི་ཞིང་བདག་ནི། རགས་པ་དང་ཕྲ་བ་གཉིས་ལས། ལོ་ལ་འཁོར་བའི་ཁྱིམ་གཙོ་བོར་གྱུར་པ་རགས་པའི་དབང་དུ་བྱས་ན་ཀརྐ་ཊའི་ཟླ་བ། སེང་གེའི་ཉི་མ། ལུག་དང་སྡིག་པའི་མིག་དམར། འཁྲིག་པ་བུ་མོའི་ལྷག་པ། གཞུ་དང་ཉའི་ཕུར་བུ། གླང་དང་སྲང་གི་པ་སངས། ཆུ་སྲིན་བུམ་པའི་སྤེན་པ་ཡིན་པར་ཁམས་ལེ་དང་ཡེ་ལེ་གཉིས་ཀར་དུ་གསུངས་ཤིང་།
འཇམ་དཔལ་རྩ་རྒྱུད་དང་རྡོ་རྗེ་གདན་བཞིར་འདི་དང་མི་མཐུན་ཞིང་དེ་གཉིས་ཀྱང་ཅུང་ཟད་མ་མཐུན་ཏེ་གཞན་དུ་བཤད་ཟིན་ཏོ། ། ཕྲ་བ་ཞག་རེ་ལ་དུས་སྦྱོར་བཅུ་གཉིས་རྫོགས་པར་འཆར་བ་དང་རེ་རེ་ཡང་ཆུ་ཚོད་ལྔ་ལྔའི་དབང་དུ་བྱས་ནས་ནང་གི་འཕོ་ཆུང་རེ་དང་ཕྱིའི་ཆུ་ཚོད་རེ་ལ་ཡི་གེ་གང་འཆར་དང་ཁམས་གང་ཡིན་དང་ཁ་དོག་གང་གིས་བྱེད་བཤད་པ་ནི། ཉི་མ་ལུག་ཁྱིམ་ན་ཡོད་པའི་ཁྱིམ་རགས་པ་མ་རྫོགས་ཀྱི་བར་ལ་ཉི་མའི་འོད་ཟེར་ཤར་མ་ཐག་ནས་བཟུང་སྟེ་ཆུ་ཚོད་ལྔའི་བར་ལ་ལུག་ཁྱིམ་དང་དེ་ནས་ལྔའི་བར་ལ་གླང་ཁྱིམ་སོགས་འཆར་བའི་ལུགས་དང་ཆུ་ཚོད་ལྔའི་ཆུ་ཚོད་དང་པོ་ལ་ཡི་གེ་ཉ་ཡིག་ཁམས་ནམ་མཁའ། གཟའ་སྒྲ་གཅན། ནང་གི་གནས་སྣ་བུག་གཡོན་གྱི་དབུས་ནས་འཆར་བ་ཡིན། དེ་ནས་ཆུ་ཚོད་གཅིག་ལ་ཡི་གེ་ཛྷ། ཁམས་རླུང་། གཟའ་ཟླ་བ། ནང་གི་གནས་སྣ་བུག་གཡོན་གྱི་སྟེང་ནས་འཆར་བ་སོགས་སྔར་བཤད་པས་ཤེས་ལ། དེ་ནས་གླང་གི་ཆུ་ཚོད་དང་པོ་ལ།
ཡི་གེ་ཙཱ་རིང་པོ། ཁམས་ས། གཟའ་སྤེན་པ་སོགས་རིང་པོ་བསྡུད་རིམ་དུ་འཆར་བ་སོགས་ཀྱིས་དུས་སྦྱོར་གྱི་ཁམས་དང་། བདག་པོའི་རྣམ་གཞག་ཀྱང་བཤད་དོ། ། བྱེ་བྲག་གླིང་ཆུང་འདིའི་ཕྱིའི་དུས་སྦྱོར་ལ། འཛམ་གླིང་ཆུང་ངུ་ལ་ཡུལ་དུམ་བུ་དྲུག་སྟེ། ལྷོ་ནས་བྱང་དུ་རིམ་པས། འཕགས་ཡུལ་དང་། བོད་དང་། ལི་ཡུལ་དང་།
རྒྱ་ནག་དང་། ཀཻ་ལཱ་ཤ་དང་། ཤམྦྷ་ལ་རྣམས་ཏེ། དེ་དྲུག་ལ་ཉིན་མཚན་རིང་ཐུང་གི་བར་ཁྱད་རིམ་པ་བཞིན་དུ་ཞག་གཅིག་གི་བཅུ་ཆ་དང་དགུ་ཆ་དང་བརྒྱད་ཆ་དང་བདུན་ཆ་དང་དྲུག་ཆ་དང་ལྔ་ཆ་རྣམས་གསུངས་པས་ལྔ་ཆ་ལ་ཆུ་ཚོད་བཅུ་གཉིས་དང་། དྲུག་ཆ་ལ་བཅུ་དང་། བཅུ་ཆ་ལ་དྲུག་རྣམས་ཡོད་པ་ནི་རྟོགས་སླ་ལ། བདུན་ཆ་ལ་ཆུ་ཚོད་ཕྱེད་དང་དགུ་དང་། ཆུ་སྲང་བཞི་དང་། དབུགས་གཅིག་དང་། དབུགས་ཀྱི་བདུན་ཆ་ལྔ་རྣམས་འབྱུང་།
བརྒྱད་ཆ་ལ་ཆུ་ཚོད་ཕྱེད་དང་བརྒྱད། དགུ་ཆ་ལ་ཆུ་ཚོད་དྲུག་དང་ཆུ་སྲང་བཞི་བཅུ་རེ་རྣམས་འབྱུང་ངོ་། ། དེ་ལྟར་ན། ཆུ་གཏེར་སྲོག་དང་ཆུ་སྲང་མེ་ནི་ཉིན་ཞག་སོ་སོའི་དུས་སུ་འཕེལ་འགྲིབ་བགྲོད་པའི་ཡན་ལག་གིས། ། ཞེས་བཤད་པ་ནི། ཤམྦྷ་ལའི་དུས་སྦྱོར་ལྔ་ཆའི་དབང་དུ་བྱས་པ་ཡིན་ལ། ཡུལ་འདི་ལ་གངས་ལྡན་ཆེན་པོ་ཞེས་ཀྱང་གྲགས་སོ། ། འདིའི་ཞག་རེ་བཞིན་གྱི་ཆུ་སྲང་གསུམ་རང་དབུགས་བཞི་པོ་འདི་ནི་ཉིན་ཞག་གསུམ་བརྒྱ་རེ་ལྔའི་ཕྱེད་ཀྱི་ཞག་བརྒྱ་བརྒྱད་ཅུ་གྱ་ཕྱེད་དང་གསུམ་གྱིས་བསྒྱུར་བ་ལ་ཆུ་ཚོད་བཅུ་གཅིག་ཅུང་ལྷག་ལས་མི་འབྱུང་བས་ལྔ་ཆ་ཡིན་པར་འདོད་པ་རྣམས་ནི་མི་འཐད་དེ། འདིའི་ཐད་དུ་ཚད་འདི་ལ་ལྷོར་བགྲོད་པའི་འཕོ་བའི་ཉིན་ཞག་ལ་ཆུ་ཚོད་སོ་དྲུག་གིས་ཉིན་མོར་འགྱུར་ཞིང་། ཉི་ཤུ་རྩ་བཞིས་མཚན་མོར་འགྱུར་རོ། །
ཞེས་གསལ་བར་གསུངས་པས་བགྱངས་བྱད་ཀྱི་ཚད་ཆུ་ཚོད་བཅུ་གཉིས་པར་གསུངས་པའི་ཕྱིར་རོ། ། དུམ་བུ་གཉིས་པ་ཀཻ་ལཱ་ཤའི་ཉིན་མཚན་འཕེལ་འགྲིབ་ནི། ཉིན་ཞག་སོ་སོར་དེ་ནི་དབུགས་ཟུང་ཆུ་སྲང་གསུམ་ཞེས་པས་བསྟན་ལ་ཉིན་མཚན་རིང་མཐའ་ལ་ཆུ་ཚོད་སོ་ལྔ་དང་ཐུང་མཐའ་ལ་ཉེར་ལྔར་འགྱུར་བ་ཡིན་ནོ། ། དུམ་བུ་གཞན་རྣམས་ལ་ནི་འགྲེལ་པར། འཕགས་པའི་ཡུལ་དུ་ཉིན་མཚན་སོ་སོ་ལ་ཆུ་སྲང་གཉིས་འཕེལ་བའམ་འགྲིབ་པར་ཤེས་པར་བྱ་སྟེ་ཞེས་པ་ཙམ་ལས་གཞན་ལ་མ་གསུངས་ཤིང་། ཀཻ་ལཱ་ཤའི་དང་འཕགས་ཡུལ་གྱི་འདི་གཉིས་ནི་ཁྱིམ་ཞག་གི་དབང་དུ་མཛད་པ་ཡིན་ཏེ། ཀཻ་ལཱ་ཤའི་ཆུ་ཚོད་བཅུ་པོ་དང་། འཕགས་ཡུལ་གྱི་ཆུ་ཚོད་དྲུག་པོ་ཆུ་སྲང་སོགས་སུ་བྱས་པ་ལ། ཞག་སུམ་བརྒྱ་དྲུག་ཅུའི་ཕྱེད་བརྒྱ་དང་བརྒྱད་ཅུས་བགོས་པའི་རྙེད་ནོར་ཡིན་པའི་ཕྱིར་རོ། ། ཚུལ་དེ་དུམ་བུ་གཞན་ལའང་སྦྱར་ན་གངས་ཅན་ཆེན་པོ་ལ་ཆུ་སྲང་བཞི།
བོད་ལ་ཆུ་སྲང་གཉིས་དང་དབུགས་གཅིག དབུགས་ཀྱི་དྲུག་ཆ་གཉིས། ལི་ཡུལ་ལ་ཆུ་སྲང་གཉིས། དབུགས་གཉིས། དབུགས་ཀྱི་སུམ་ཆ་གཉིས། རྒྱ་ནག་ལ་ཆུ་སྲང་གཉིས། དབུགས་བཞི། དེའི་བདུན་ཆ་གསུམ་ཅུང་ལྷག་རྣམས་འབྱུང་ལ། དེ་ལ་དཔགས་ནས་ཉིན་ཞག་ཚེས་ཞག་ལ་འཕེལ་འགྲིབ་ཀྱང་བརྩིས་པས་ཤེས་སོ། ། དེས་ན་ཁྱིམ་རང་རང་གི་ཡུན་ཚད་སྔར་བཤད་པའི་ལུག་གི་དུས་སྦྱོར་ལ་ནི་ཆུ་སྲང་དུ་འགྱུར་མཁའ་དགུ་ལག་སྟེ་མཁའ་རུས་མིག་ནི་གླང་ལ་འགྱུར།
ཟུང་དག་ལ་ཡང་མཁའ་མཁའ་གཉིས་ཏེ་མདའ་རོའི་ཆུ་ཚོད་དུ་འགྱུར་ཀུ་ལིར་དང་སེང་གེ་ལའོ། ། བུ་མོ་ལ་ནི། ཕྱེད་བཅས་དྲུག་སྟེ་ངེས་པར་སྲང་སོགས་རིམ་པ་མིན་པས་དེ་བཞིན་ཐམས་ཅད་འགྱུར། ། ཞེས་གསུངས་པ་རྣམས་ནི་ཡུལ་དུམ་བུ་ལྔ་པ་ཀཻ་ལཱ་ཤའི་དབང་དུ་བྱས་པར་གསུངས་ལ། གཡུལ་རྒྱལ་གྱི་རྒྱུད་ནས་གསུངས་པ། ད་ལྟ་དུས་སྦྱོར་གྱི་ཡིག་ཆ་རྣམས་སུ་འབྱུང་བ། ནམ་མཁའ་མཁའ་ཟུང་ལུག་གི་ཚད། ། ནམ་མཁའ་རིག་བྱེད་མཆེ་མ་གླང་། ། སྟོང་པ་ནོར་ལྷ་ཟུང་འབྲིག་པ། ། མཁའ་སོ་ཀརྐ་ཊ་རུ་དྲན། །
མཁའ་དུས་མེ་རྣམས་སེང་གེ་ལའོ། ། ནམ་མཁའ་མཁའ་མཚོ་བུ་མོར་དྲན། ། རིམ་པའོ་རིམ་པ་མིན་པ་ལས། ། སྲང་སོགས་ལྡོག་གོ་གངས་རིའི་བདག ། ཅེས་བཤད་པ་དང་འདིའི་རྒྱུད་ཚིག་ཤིན་ཏུ་མ་མཐུན་པ་ཅི་ཞེ་ན། སྐྱོན་མེད་དེ། གཡུལ་རྒྱལ་དེ་ནི་གངས་ལྡན་ཆེན་པོའི་དབང་དུ་བྱས་པར་བཤད་པའི་ཕྱིར་ཏེ། དེར་ཀརྐ་ཉིན་མོ་སུམ་ཅུ་དྲུག ། མཚན་མོ་ཉི་ཤུ་རྩ་བཞི་འོ། ། ཞེས་བཤད་པའི་ཕྱིར་དང་།
ཁྱིམ་ཡུན་ཐུང་བ་དྲུག་པོ་རྣམས་བསྡོམས་པ་ལ་ཉེར་བཞི་དང་རིང་བ་དྲུག་པོ་རྣམས་བསྡོམས་པ་ལ་སོ་དྲུག་འབྱུང་བའི་ཕྱིར་རོ། ། དེ་ཡང་རིང་བའི་ཀརྐ་ཊ་ལ་ཆུ་སྲང་ཉི་ཤུ་དང་བུ་མོ་ལ་ཆུ་སྲང་བཅུའི་ཁྱད་ཞུགས་ལ་སེང་གེ་ལ་མཉམ་པོར་སྣང་ཡང་། གཡུལ་རྒྱལ་གྱི་ལུང་དང་འདིའི་འཁྲིག་པ་མཉམ་པོར་འབྱུང་ལ། དེའི་འཁྲིག་པ་དང་འདིའི་ལུག་ལའང་ཆུ་སྲང་བཅས་འདི་མང་བ་ཅི་ཞེ་ན། མང་ཉུང་ནི་ལྔ་ཆ་དང་དྲུག་ཆའི་དབང་གིས་ཡིན་ཏེ། གླང་ལའང་གཡུལ་རྒྱལ་ཉི་ཤུས་ཉུང་བའི་ཕྱིར་རོ། ། ལུག་འཁྲིག་ཧ་ཅང་མ་མཐུན་པ་ནི། དྲང་སྲོང་གིས་སྒས་པ་ཡིན་པས་གོ་ལྡོག་ནས་བཤད་དགོས་པར་བླ་མ་དམ་པ་སོགས་གསུང་བ་རིགས་ཏེ། མ་ལོག་ན་ཁྱིམ་རྐང་གོ་ལྡོག་དགོས་པར་ཐལ་བས་སོ། ། འདི་གཉིས་ཀྱིས་མཚོན་ནས་བདུན་ཆ་བརྒྱད་ཆ་སོགས་ལའང་ཡུན་ཚད་སོ་སོར་ཤེས་དགོས་ཏེ་ཟུར་དུ་བརྩི་བར་བྱའོ། །
ས་སྐྱ་པ་གྲགས་པ་སེང་གེས་ཡུལ་དྲུག་གི་དུས་སྦྱོར་རྒྱས་པར་སྦྱར་བ་དག་ལ་ནི་ཡིད་ཆེས་བྱ་བར་དཀའ་སྟེ། གཡུལ་རྒྱལ་ནས་འབྱུང་བའི་གངས་ལྡན་ཆེན་པོའི་ཚད་དང་མི་མཐུན་པའི། ཀླུ་ནོར་མིག་ནི་ལུག་གི་ཚད། ། ལག་པ་འབྱུང་མིག་གླང་ཡིན་ནོ། ། ཞེས་སོགས་རང་གར་རང་འདོད་ཀྱིས་སྦྱར་བ་མང་དུ་སྣང་བའི་ཕྱིར་རོ། ། དེ་ལྟར་ན་དུས་སྦྱོར་འདི་ལ་ཡུལ་དྲུག་གི་དུས་སྦྱོར་དང་། དུམ་བུ་དྲུག་གི་དུས་སྦྱོར་ཞེས་པ་གཉིས་ཤེས་དགོས་ཏེ། ཡུལ་དྲུག་ནི་གླིང་ཆུང་འདི་ལ་ཇི་སྐད་བཤད་པ་བཞིན་འགྲེལ་ཆེན་དུ་གསུངས་པས་མི་ཕྱ་མི་རུང་ལ། གླིང་ཆུང་འདི་ལ་ཡོད་པ་བཞིན་དུ་རྒྱུ་མཚན་མཚུངས་པས་གླིང་གཞན་ལའང་སྦྱར་དགོས་པར་གསལ་ལ། དྲུག་པོའི་ནང་ནས་བོད་དུ་ནི་བོད་ཀྱི་དུས་སྦྱོར་ལེགས་པར་བརྩི་བར་བྱ་བ་ཡིན་གྱི་ད་ལྟ་བཤད་པ་བྱེད་པ་དང་ལག་ལ་ལེན་པ་དག་ནི་ལྔ་ཆ་དྲུག་ཆ་གང་རུང་ལ་བརྟེན་པར་སྣང་ངོ་། །
དུམ་དྲུག་ནི། རིལ་པོ་དང་། ཕྱེད་པ་དང་། སུམ་ཆ་དང་། དགུ་ཆ་དང་། བཅུ་གཉིས་ཆ་དང་། སུམ་ཅུ་ཆའི་དུས་སྦྱོར་དུ་བཤད་པ་རྩིས་ལོ་ལྟ་བུའི་རྩིས་འབྲས་འཆར་བ་རྣམས་ཡིན་ཏེ། གཞན་དུ་བཤད་ཟིན་པ་ལས་ཤེས་པར་བྱའོ། ། ལྔ་པ་རྟེན་འབྲེལ་བཅུ་གཉིས་ནི། ཆོས་མངོན་པ་ལས་འབྱུང་བའི་མ་རིག་པ་ནས་རྒ་ཤིའི་བར་ཡིན་ལ།
གཞུང་འདི་དེ་དག་གི་མཚན་ཉིད་དང་བྱེད་ལས་དབྱེ་བ་ལྟ་བུ་སོགས་རྒྱས་པར་མི་འབྱུང་བས་རྣམ་གཞག་རྒྱས་པ་ནི་མངོན་པ་ལས་ཤེས་པར་བྱ་ལ། འདིར་ནང་གི་འཕོ་ཆེན་བཅུ་གཉིས་དང་རྟེན་འབྲེལ་བཅུ་གཉིས་སྦྱར་བའི་སྐབས་མང་ཞིང་། སྒྲུབ་ལེར་མངལ་གྱི་ཟླ་བ་བཅུ་དང་དང་པོ་བཅུ་ལེགས་པར་སྦྱར། སྐྱེ་རྒ་གཉིས་མི་གསལ་ཡང་། སྐྱེ་བ་ནི་བཙའ་བའི་སྐབས་དང་། རྒ་བ་ནི་སྤྱིར་ན་ཚོད་འགྱུར་བའི་གནས་སྐབས་ཐམས་ཅད་རྒ་བ་ཡིན་མོད་ཀྱི། དེས་མངལ་གྱི་སྐབས་ནི་ལུས་རྫོགས་པ་དཀྱིལ་འཁོར་རྒྱལ་མཆོག་དང་། བཙས་མ་ཐག་པ་ནི་ངག་རྫོགས་པ་ལས་རྒྱལ་མཆོག་དང་། དེ་ནས་ལོ་བཅོ་ལྔའི་བར་ནི་སེམས་རྫོགས་པ་ཐིག་ལེའི་རྣལ་འབྱོར་དང་། ལོ་བཅུ་དྲུག་གི་སྐབས་ནི་བདེ་བ་རྫོགས་པ་ཕྲ་མོའི་རྣལ་འབྱོར་དུ་གསུངས་ལ།
རྟེན་འབྲེལ་ཐ་མ་གཉིས་ལས་རྒྱལ་མཆོག་ལ་ཚང་བར་བཤད་པས་རྒ་ཤི་ཡོངས་གྲགས་རང་ལ་མ་སྦྱར་ཞིང་། དེ་དག་རྟེན་འབྲེལ་དེ་དག་ཏུ་འཇོག་པའི་རྒྱུ་མཚན་གསལ་བར་ཡང་མ་གསུངས་མོད་ཀྱི། གནས་སྐབས་དེ་དག་ཏུ་རྟེན་འབྲེལ་དེ་དག་གི་མཚན་ཉིད་ཤེས་ཆེ་བ་ཙམ་ནས་བཞག་པར་གསལ་ཏེ། རྒྱས་པར་འོག་ཉིད་དུ་བཤད་པར་བྱའོ། ། འདིར་ནི། སྤྱིར་གཞུང་ལུགས་གཞན་དུ། རྟེན་འབྲེལ་རྣམས་རྒྱས་དང་། ཕྱོགས་དང་། ཞགས་འཆར་ཚུལ་དང་། ཤར་བ་ལ་བརྟེན་ནས་སྐྱེ་བ་དང་།
ལས་དང་། ཕྱོགས་དང་། རྐུན་པོ་དང་། ནད་པ་རྣམས་བརྟག་པ་དང་། མིག་འཕྲུལ་བ་དང་། རྣ་བདུ་བ་དང་། རྐང་ལག་སོགས་ལུས་ཀྱི་ཆ་ཤས་འཕྲིག་པ་དང་གཡའ་བ་ལ་སོགས་པའི་ལྟམ་ལ་བརྟེན་པའི་རྟེན་འབྲེལ་གྱི་མཚན་བལྟས་མང་པོ་བཤད་པ་རྣམས་འདིར་འབྲས་བུ་ཕལ་ཆེར་མ་ངེས་པ་དང་། ངེས་པ་རྣམས་རྩིས་ཀྱི་འབྲས་བུ་གཞན་ལས་རྟོགས་པས་རྒྱས་པར་མ་མཛད་པར་འགྲེལ་ཆེན་དུ་གསུངས་པ་ལྟར། སྤྲོས་པ་རྒྱས་པ་རྣམས་དོར་ནས་ཟླ་བ་ལ་འཆར་ཚུལ་དང་། ཚེས་ལ་འཆར་ཚུལ་གཉིས་དངོས་སུ་རྒྱས་པར་དང་ཕྱོགས་ལ་འཆར་ཚུལ་མ་སྦྱར་ཡང་འཆར་བ་ཙམ་དུ་གསུངས་ནས།
མཉམ་མི་མཉམ་གྱི་འབྲས་བུ་ཅུང་ཟད་དང་བཅས་པ་རྣམས། ཚིགས་བཅད་བརྒྱ་བཅུ་གསུམ་པ་ལ་སོགས་པ་ལྔས་གསུངས་པ་རྣམས་ཀྱི་དོན་བསྡུ་ན། སྤྱིར་ཁྱིམ་ཟླ་བཅུ་གཉིས་པོ་རེ་ལ་རྟེན་འབྲེལ་རེ་རེ་འཆར་བའི་རགས་པ་ལོ་གཅིག་ལ་ཚར་གཅིག་རྫོགས་པ་དང་། ཕྱོགས་རེ་རེ་ལ་རེ་རེ་འཆར་བའི་འབྲིང་པོ་ལོ་གཅིག་ལ་ཚར་གཉིས་རྫོགས་པ་དང་། ཞག་རེ་ལ་རེ་རེ་འཆར་བའི་ཕྲ་བ་ཟླ་རེ་ལ་ཚར་གཉིས་གཉིས་རྫོགས་པ་རྣམས་གསུངས་སོ། ། དེའི་དང་པོ་ནི། ཆུ་སྲིན་གྱི་ཁྱིམ་ནས་བཟུང་སྟེ་གཞུའི་བར་ལ་མ་རིག་པ་ནས་རྒ་ཤིའི་བར་ལ་འཆར་བར་གསུངས་ལ། ཆུ་སྲིན་གྱི་ཁྱིམ་ནི། སྤྱིར་ཉི་མས་ཕུལ་གྱི་བཞི་ཆ་རྫོགས་ནས་གཞུ་ཁྱིམ་རྫོགས་པས་དེ་རྗེས་དེ་མ་ཐག་ནས་འཛིན་པ་ཡིན་ལ། ཁྱིམ་དེར་ཉི་མ་ཞུགས་མ་ཐག་ཏུ་དགུན་ཉི་ལྡོག་པར་མང་དུ་བཤད་པ་ནི་ཀཻ་ལཱ་ཤའི་དབང་དུ་བྱས་པ་ཡིན་པས་བོད་དུ་ཉི་མས་སྐར་མ་དེར་མ་སླེབ་པའི་སྐར་ཁོངས་གཅིག་གི་གོང་དུ་དགུན་ཉི་ལྡོག་སྟེ།
དབྱར་ཉི་ཀརྐ་ཊའི་ཁྱིམ་དུ་སླེབ་མ་ཐག་ལྡོག་པར་བཤད་པས་རྒྱུ་སྐར་དྲུག་དང་རྐང་པ་གསུམ་འདས་ཚེ་དབྱར་གྱི་ཉི་མ་ལྡོག་ཅེས་བརྗོད་རྒྱུ་ཡིན་ཀྱང་། རྒྱུ་སྐར་དྲུག་པའི་རྐང་པ་གསུམ། ། འདས་ཚེ་དབྱར་གྱི་ཉི་མ་ལྡོག ། ཅེས་དེ་ལྟར་གྲགས་པ་བོད་ཀྱི་དབང་དུ་བྱས་པ་ཡིན་ཞིང་། དེ་ནས་དྲུག་ཞེ་ལྔ་རེ་རྫོགས་རྗེས་སྟོན་ཉིན་མཚན་མཉམ་པ་དང་། དགུན་ཉི་ལྡོག་པ་དང་། དཔྱིད་ཉིན་མཚན་མཉམ་པ་རྣམས་འབྱུང་བའི་ཕྱིར་རོ། ། ཁྱིམ་དེ་དག་ནི་རགས་པར་ནི་ཟླ་བ་བཅུ་གཉིས་དང་སྦྱར་ལ། དེ་ཡང་ཁ་ཅིག་ན་རེ། དཔྱིད་འབྲིང་ནག་པ་ལུག་གི་ཁྱིམ། །
ཞེས་གྲགས་པ་ལྟར་ན། ཆུ་སྲིན་རྒྱལ་ཟླ་ལ་འབབ་ཀྱང་། འདིར། རྒྱལ་གྱི་ཟླ་བར་ཉི་མ་ཆུ་སྲིན་ལ་སོན་ཞེས་སོགས་ཀྱི་འགྲེལ་པར་རྒྱལ་འདས་ཤིང་མཆུ་འཇུག་པའི་མཚམས་སུ་ཆུ་སྲིན་ཞེས་དང་། རྒྱལ་དང་མཆུའི་མཚམས་སུ་ཆུ་སྲིན་གནས་པར་བཤད་པས། མཆུ་ཟླ་ལ་ཆུ་སྲིན། དབོ་ཟླ་ལ་བུམ་པ། ནག་ཟླ་ལ་ཉ་ལ་སོགས་པ་བསྟན་པར་འདོད་ཅིང་། དེ་ཡང་ཆུ་སྲིན་རྒྱལ་ལ་གཙོ་ཆེ་ཡང་། མཆུ་ལ་སྲིད་པའི་དབང་དུ་བྱས་ཞེས་འཆད་པ་ནི་མི་རིགས་ཏེ།
སྐབས་འདིར་ཟླ་བ་མར་ངོ་སྔོན་འགྲོ་མཛད་ནས་རྒྱལ་གྱིས་ཉ་བའི་ཕྱིས་ཉིན་མཆུ་ཟླའི་འགོ་ཚུགས་ལ་དེ་ཉིན་མ་རིག་པ་འཆར་བ་ནས་བརྩམས་ཏེ། ཆུ་སྲིན་གྱི་ཁྱིམ་གྱི་མར་ངོ་ལ་ལུགས་ལྡོག་དང་། དེ་བཞིན་དུ་བུམ་ཁྱིམ་གྱི་མར་ངོ་ལ་འདུ་བྱེད་ནས་བརྩམས་ཏེ་ལུགས་འབྱུང་འཆར་བ་ལ་དེ་བཞིན་དུ་ཉ་ལ་རྣམ་ཤེས་སོགས་སྦྱར་ཞིང་། དེ་མ་ཐག་གི་འགྲེལ་པར་ཡང་ཡར་ངོ་སྔོན་འགྲོའི་རྒྱལ་ཟླའི་ཡར་ངོ་ལ་སྤྲོ་རིམ་དང་མར་ངོ་ལ་སྡུད་རིམ། མཆུ་ཟླའི་ཡར་ངོ་ལ་སྡུད་རིམ་དང་མར་ངོ་ལ་སྤྲོ་རིམ་དུ་གསུངས་པའི་ཕྱིར་རོ། ། དེས་ན་རྒྱལ་ཟླའི་མར་ངོ་ལ་ཆུ་སྲིན་གནས་པར་བཤད་པས་དེའི་སྔོན་གྱི་ཡར་ངོ་ལ་ཆུ་སྲིན་ཡོད་པ་འགོག་མི་ནུས་པས་ན་རྒྱལ་དང་ཆུ་སྲིན་སོགས་སྦྱར་ཏེ། རྒྱལ་ཟླ་ཆུ་སྲིན་གྱི་ཁྱིམ་ལ་མ་རིག་པ་འཆར། མཆུ་ཟླ་བུམ་པའི་ཁྱིམ་ལ་འདུ་བྱེད། དབོ་ཟླ་ཉའི་ཁྱིམ་ལ་རྣམ་ཤེས་སོགས་སྦྱར་བ་ནི་རགས་པ་ཟླ་བ་ལ་འཆར་བའོ། ། ཕྱོགས་ལ་འཆར་བ་ནི།
ཡར་ངོ་སྔོན་འགྲོའི་རྒྱལ་གྱི་ཟླ་སྨད་མ་རིག་པ། མཆུའི་ཡར་ངོ་འདུ་བྱེད། མར་ངོ་རྣམ་ཤེས། དབོའི་མར་ངོ་གཟུགས་སོགས་སོ། ། ཚེས་ཞག་ལ་འཆར་བ་ནི། རྒྱལ་གྱི་མར་ངོའི་ཚེས་གཅིག་ལ་མ་རིག་པ། གཉིས་ལ་རྒ་ཤི། གསུམ་ལ་སྐྱེ་བ་ནས། བཅུ་གཉིས་ལ་འདུ་བྱེད་དེ་ལུགས་ལྡོག་ཇི་བཞིན་པ་དང་། དེ་ནས་བཅུ་གསུམ་ལ་མ་རིག་པ་དང་།
བཅུ་བཞི་ལ་རྒ་ཤི་མི་འཆར་བར་རང་དང་བཅས་པའི་གཉིས་གཉིས་དོར་ནས་འཆར་བས་བཅུ་གསུམ་ལ་སྐྱེ་བ། བཅུ་བཞི་ལ་སྲིད་པ། བཅོ་ལྔ་ལ་ལེན་པ། ཚེས་བཅུ་དྲུག་ལྷག་པའི་སྐབས་བྱུང་ན་སྲིད་པ་སྟེ། མར་ངོ་ལ་ལུགས་ལྡོག་དེ་ལྟར་དང་། མཆུའི་ཟླ་བའི་མར་ངོ་ལ་འདུ་བྱེད་ནས་བརྩམས་ཏེ་ལུགས་འབྱུང་གི་ཚེས་བཅུ་གཉིས་ལ་མ་རིག་པ། བཅུ་གསུམ་ལ་སྔར་བཞིན་འདུ་བྱེད་རྣམ་ཤེས་གཉིས་དོར་ནས། མིང་གཟུགས། བཅུ་བཞི་ལ་སྐྱེ་མཆེད་དམ་དྲུག བཅོ་ལྔ་ལ་རེག་པ།
དེ་བཞིན་དུ་དབོ་ཟླའི་མར་ངོ་ལ་རྣམ་ཤེས་ནས་བརྩམས་ཏེ་སྦྱོར་ལུགས་སྔ་མ་བཞིན་གྱི་ལུགས་ལྡོག ནག་པའི་མར་ངོ་ལ་མིང་གཟུགས་ནས་བརྩམས་ཏེ་ལུགས་འབྱུང་སྔ་མ་བཞིན་སྦྱོར་བར་གསུངས་ལ། ཡར་ངོ་རྣམས་ལ་ནི་འོག་ཏུ་རྒྱལ་གྱི་དཀར་པོའི་ཕྱོགས་ཀྱི་ཚེས་གཅིག་ལ་མ་རིག་པའོ། ། གཉིས་ལ་འདུ་བྱེད་སྤྲོ་བའི་རིམ་པའོ། ། ནག་པོའི་ཕྱོགས་ཀྱི་ཚེས་གཅིག་ལ་མ་རིག་པའོ། ། གཉིས་ལ་རྒ་ཤི་སྟེ་དེ་ལྟར་ཉེ་བར་སྡུད་པའི་རིམ་པས་ཞེས་སོགས་དང་། མཆུ་ལ་འདུ་བྱེད་ནས་འགོ་འཛིན་པ་དང་། དབོ་ལ་རྣམ་ཤེས་ནས་འགོ་འཛིན་པ་སོགས་བཤད་པས་གསལ་བར་བསྟན་ཏེ། རྒྱལ་ལ་མ་རིག་པ་ནས་རྒ་ཤིའི་བར་བཅུ་གཉིས་དང་། ཚེས་བཅུ་གསུམ་ལ་རྣམ་ཤེས།
བཅུ་བཞི་ལ་མིང་གཟུགས། བཅོ་ལྔ་ལ་སྐྱེ་མཆེད་རྣམས་འཆར་བ་དང་། མཆུ་ཟླ་ལ་འདུ་བྱེད་ནས་མ་རིག་པའི་བར་བཅུ་གཉིས་ཀྱི་རྗེས་སུ་ཚེས་བཅུ་གསུམ་ལ་མིང་གཟུགས་སོགས་ཏེ། དེ་བཞིན་དུ་དབོ་ཟླ་སོགས་ལའང་སྦྱར་བར་བྱའོ། ། དེ་ལྟར་ན་རྒྱལ་ཟླའི་ཕྱོགས་གཉིས་ཀ་ལ་མ་རིག་པ་ནས་འགོ་འཛུགས་པས་ཡར་ངོ་སྔོན་འགྲོའི་རྒྱལ་ཟླ་རིལ་པོ་ལ་མ་རིག་པའི་ཟླ་བ་དང་། མཆུ་ཟླ་རིལ་པོ་ལ་འདུ་བྱེད་ཀྱི་ཟླ་བ་ཞེས་སོགས་སུ་བརྗོད་པར་བྱ་བ་ཡིན་ནོ། ། དྲུག་པ་བླང་དོར་བཅུ་གཉིས་ལ། གཟའ་སོགས་ལྔ་ལ་དང་། དབྱངས་སོགས་བདུན་ལ་བརྟེན་པའི་བླང་དོར་རོ། ། དང་པོ་ལ།
གཟའ། ཚེས། སྐར། སྦྱོར། བྱེད་པ་ལ་བརྟེན་པའོ། ། དང་པོ་ནི། གཟའ་བཅུ་པོ་ངོ་བོའི་སྒོ་ནས། སྒྲ་གཅན། ཟླ་བ། ལྷག་པ།
པ་སངས། མཇུག་རིང་རྣམས་ཞི་གཟའ། གཞན་ལྔ་དྲག་གཟའ་ཡིན་པས་ཞི་གཟའ་བླང་བྱ་དང་། དྲག་གཟའ་དོར་བ་ཡིན་ལ། ཞི་གཟའི་ཡང་བར་པ་གསུམ་པོ་ཤིན་ཏུ་ཞི་བ་དང་། གཞན་གཉིས་ཅུང་ཟད་ཞི་བ། དེ་གཉིས་ཀྱི་ཡང་མཇུག་རིང་ལུས་ཞི། བསམ་པ་དྲག སྒྲ་གཅན་ནི་དེ་ལས་ལྡོག བར་པ་གསུམ་ཡང་མས་རིམ་བཞིན་དུ་ཞི་བ་ཡིན་ནོ། །
དྲག་གཟའ་ཡང་དུས་མེ་དང་སྤེན་པ་ཤིན་ཏུ་དྲག་པོ་དང་གཞན་གསུམ་ཅུང་ཟད་དྲུག་པོ། དེ་གསུམ་གྱི་ཡང་ཕུར་བུ་ནི་ལུས་དྲག་པོ། བསམ་པ་ཞི་བ། དེ་ལས་ཉི་མ་དང་། དེ་ལས་མིག་དམར་དྲག་ལ། དེ་ལས་སྤེན་པ་དང་། དེ་ལས་མཇུག་མ་དྲག་པས་དེ་ནི་དྲག་གཟའི་མཐར་ཐུག་ཡིན་ནོ། ། ནག་རྩིས་ལས་གཟའ་འདི་རྣམས་དར་ཞུད་གྱོད་པ་སོགས་བཤད་པ་ནི། འདིར་ཁམས་ལེའི་གྱ་བཞི་པར། ཟླ་སྐྱེས་བློན་པོ་གཉིས་མྱུར་འགྲོས།
ས་སྐྱེས་མཇུག་རིང་གཉིས་འཁྱོག་འགྲོས། སྤེན་པ་པ་སངས་གཉིས་དལ་འགྲོས་སྟོབས་དང་ལྡན་པར་འགྱུར་ཞིང་། འགྲོས་གཞན་ལ་སྟོབས་མེད་པར་གསུངས་པ་དང་ཅུང་ཟད་བསྟུན་པར་མངོན་ནའང་འདིར་དེ་ཙམ་ལས་མི་གསལ་ལོ། ། འོན་ཀྱང་སྟོབས་དང་ལྡན་པར་བཤད་པའི་འགྲོས་ཀྱི་རིང་ལ་གཟའ་དེ་དར་བ་དང་། དེའི་དེ་མ་ཐག་པའི་འགྲོས་ལ་ཞུད་པ་དང་། དེའི་དེ་མ་ཐག་པ་གུད་པ་དང་། འགྲོས་བཞི་པ་ལ་གྱོད་པར་འདོད་པ་འདྲ་བས་ཚེས་རྩིས་ཀྱི་རེས་གཟའ་བཟང་ངན་བརྩི་བ་ལ། གཟའ་ལྔའི་འགྲོས་བཞི་ཤེས་པར་བྱས་ནས་འདིའི་བླང་དོར་བྱའོ། ། ཡང་ཚིགས་བཅད་ང་གཅིག་པར། རང་གི་ཞིང་ལ་ཡང་དག་གནས་རྣམས་གལ་ཏེ་དེ་ལ་དགྲ་དག་གྱུར་ན་ངེས་པར་འཐབ་པའོ། །
སྐར་མ་ལ་སྟེ་གཞན་ལ་འཐབ་པ་མིན་པར་ངེས་ཤིང་འདིར་ནི་ཕན་ཚུན་མཚུངས་པ་དག་ཏུ་བསྟན། ཅེས་པར། སྔར་བཤད་པའི་ཁྱིམ་གྱི་ཞིང་བདག་གི་གཟའ་རྣམས་གཟའ་རང་རང་གི་བདག་བྱེད་པའི་ཁྱིམ་དེའི་སྐར་མའི་སྟེང་དུ་རང་གི་དགྲའི་གཟའ་བྱུང་ན་ནམ་མཁའ་ལ་གཟའ་འཐབས་པས་ས་གཞི་ལ་མི་འཐབས་པ་སོགས་འབྱུང་ལ། སྐར་མ་གཞན་གྱི་སྟེང་དུ་འཛོམ་ཡང་མི་འཐབ་པས་མཐུན་པར་གནས་ཞེས་བྱའོ། ། དགྲ་ཟླ་ནི། མིག་དམར་དང་ལྷག་པ། ཕུར་བུ་དང་པ་སངས། མཇུག་རིང་དང་སྤེན་པ། རིགས་པ་སྦྱར་ན། ཉི་མ་དང་ཟླ་བ་ཡང་དགྲ་ཟླའོ། །
དེ་བཞིན་དུ་གཟའ་རང་རང་གི་སྐྱེས་སྐར་སྟེང་དུ་དགྲ་ཟླ་བྱུང་ནའང་འཐབ་བོ། ། ཚེས་ཀྱི་བླང་དོར་ནི། སྤྱིར་མདོ་སྔགས་གཞན་དུ། ཚེས་བརྒྱད་དང་བཅུ་བཞི་དང་བཅོ་ལྔ་རྣམས་ཡར་ངོ་མར་ངོ་གང་ཡིན་ཀྱང་དུས་བཟང་དུ་གསུངས་ལ། ལ་ལར་ཚེས་གཅིག་རྣམ་པ་གཉིས་དང་། ལ་ལར་ཚེས་བཅུ་རྣམ་པ་གཉིས་ཀྱང་དུས་བཟང་དུ་བཤད་པ་དང་། ཚེས་འདི་ལ་བྱ་བ་འདི་བྱས་ན་བཟང་ཞེས་སོགས་ཀྱང་བཤད་ལ། འདིར་ནི་དགའ་བ། བཟང་པོ། རྒྱལ་བ།
སྟོད་པ། རྫོགས་པ་རྣམས་ནམ་མཁའ་རླུང་མེ་ཆུ་སའི་ཁམས་ཡིན་པས་ཁམས་སོ་སོ་དང་མཐུན་པའི་ཞི་རྒྱས་དབང་དྲག་སོགས་བྱ་ཞིང་ཟླ་བའི་དཀར་ཕྱོགས་ཀྱི་ཁམས་བསྐྱེད་རིམ་དང་། ནག་ཕྱོགས་བསྡུད་རིམ་དུ་འབྱུང་བས་སྐྱེ་ཞིང་འཕེལ་བར་བྱ་བའི་ལས་རྣམས་ཡར་ངོ་དང་། འགོག་ཅིང་འགྲིབ་པར་བྱ་བའི་ལས་རྣམས་མར་ངོ་ལ་བྱ་བ་ཙམ་དོན་ཐོབ་ལ་འབྱུང་བ་ཙམ་མ་གཏོགས་ཚེས་ཀྱི་བླང་དོར་རྒྱས་པར་མ་གསུངས་སོ། ། སྐར་མའི་བླང་དོར་ནི། རྒྱ་ནག་གི་གཞུང་ལས། འགྲུབ་སྐར་བཞི་ལ་གང་ཡང་བཟང་། ། མེ་སྐར་བཞི་ལ་གང་ཡང་ངན། ། གཡང་སྐར་བཞི་ལ་ནོར་མི་བཏང་། ། དགྲ་སྐར་བཞི་ལ་དགྲ་ལ་བརྒལ། །
འགྲོན་སྐར་བཞི་ལ་ལམ་དུ་འཇུག ། གཤིན་སྐར་བཞི་ལ་གཤིན་ལས་བྱ། ། ཟློས་སྐར་བཞི་ལ་གཤད་སོགས་སྤང་། ། ཞེས་སོགས་དང་། སྐར་མ་རང་གི་ངོ་བོའི་སྒོ་ནས་བཟང་ངན་ལ་སོགས་པ་མང་དུ་གསུངས་མོད་ཀྱི། འདིར་ནི་གཟའ་ཚེས་དང་སྦྱར་བའི་འཕྲོད་ཀྱི་སྒོ་ནས་དག་མ་དག་གི་གཟའ་དང་ཚེས་ཞེས་པ་ཙམ་ལས་མ་གསུངས་ལ། དེ་ནི་འཕྲོད་སྦྱོར་གྱི་སྐབས་སུ་བཤད་པར་བྱའོ། ། སྦྱོར་བའི་བླང་དོར་ནི། དང་པོ་སེལ་བ་ལ་ཆུ་ཚོད་ལྔ་སྤང་། དྲུག་པ་ཤིན་ཏུ་སྐྲངས་དང་།
བཅུ་པ་སྐྲངས་པ་གཉིས་ལ་ཆུ་ཚོད་དྲུག་དྲུག་སྤང་། དགུ་པ་ཟུག་རྔུ་ལ་ཆུ་ཚོད་ལྔ་སྤང་། བཅུ་གསུམ་པ་ཀུན་འཇོམས་དང་། བཅོ་ལྔ་པ་རྡོ་རྗེ་ལ་དགུ་དགུ་སྤང་། བཅུ་བདུན་པ་ཤིན་ཏུ་ལྟུང་དང་། བཅུ་དགུ་པ་ཡོངས་འཇོམས། ཉེར་བདུན་པ་འཁོན་འཛིན་རྣམས་རིལ་པོ་སྤང་བར་བཤད་པས་དེ་རྣམས་སྤང་བྱ་དང་། གཞན་རྣམས་བླང་བྱར་བྱའོ། ། བྱེད་པ་ནི། རྟག་པའི་བྱེད་པ་ཤངྐུ་ནིའམ་བཀྲ་ཤིས་དང་།
རྐང་བཞི་དང་། ཀླུ་དང་། མི་སྡུག་པའམ། ཀིཾ་སྟུ་གྷྣཾ་སྟ་བཞི་དང་། རེས་ཀྱི་བྱེད་པ། བ་པཾ། བཱ་ལ་བཾ། ཀཽ་ལ་བཾ། ཏཻ་ཏི་ལཾ། ག་ར་ཛཾ།
བ་ནི་ཛ། བིཥྚི་སྟེ། བདུན་རྣམས་ལས་ཐ་མ་སྤང་བྱ་ཡིན་ནོ། ། བདུན་པོའི་བོད་སྐད་ནི། གདབ་པ། བྱིས་པ། རིག་ཅན། ཏིལ་བརྡུང་། ཁྱིམ་སྐྱེས། ཚོང་པ།
མཇུག་ཕོད་དོ། ། གཉིས་པ་ལ། དབྱངས། ཕྱོགས། དུས། སྐབས། གྲངས། འཕྲོད། ལས་རྣམས་ལ་བརྟེན་པའི་བླང་དོར་རོ། ། དང་པོ་ནི།
འཆར་རྒྱུའི་དབྱངས་ཀྱི་གཙོ་བོ་ནི་རང་བྱུང་གི་ཡི་གེ་ལྔ་ཞེས་པ། ཨ་ཨི་རྀ་ཨུ་ལྀ་རྣམས་ཡིན་ལ། གང་ལ་འཆར་བ་གཞིའི་གཙོ་བོ་ནི་ཚེས་དགའ་བ་བཟང་པོ་རྒྱལ་བ་སྟོང་པ་རྫོགས་པ་རྣམས་ཡིན་ཞིང་། དབྱངས་ཚེས་དེ་གཉིས་དང་གཟའ་སྐར་འཕྲད་པའི་བླང་དོར་ནི། ཚེས་དང་པོ་ལ་དབྱངས་ཨ་དང་ལྷན་ཅིག་ས་སྐྱེས་དང་སྨིན་དྲུག་ཤར་ན་དབྱངས་དང་པོ་མིང་ཡིག་དང་པོ་ན་ཡོད་པ་རྣམས་ལ་ངན་པས་གཟའ་སྐར་ཚེས་དབྱངས་དེ་རྣམས་ཀྱི་ཉིན་གང་ཟག་དེ་ནན་འཆི་བར་འགྱུར་ལ། གཡུལ་དུ་ཞུགས་ནའང་འཆིའོ། ། དེ་བཞིན་དུ་ཚེས་གཉིས་པ་ལ་ལྷག་པ་དང་མཆུ། གསུམ་པ་ལ་ཕུར་བུ་དང་སྐག བཞི་པ་ལ་པ་སངས་དང་མོན་གྲུ། ལྔ་པ་ལ་སྤེན་པ་དང་བྲ་ཉེ་ཤར་ན་ཡང་དབྱངས་དེ་དང་དེ་མིང་ཡིག་དང་པོར་ཡོད་པ་རྣམས་ལ་འཆི་བའི་སྦྱོར་བར་འགྱུར་རོ། །
དེ་བཞིན་དུ་ཚེས་དགའ་བ་ལ་དབྱངས་ཨ་འཆར་བ་དང་། ལྷག་གི་ཉི་མ་རེས་གཟའ་ལ་ཤར་ན་གཡུལ་དུ་རྨ་འབྱུང་ལ་ན་ན་ནད་ཚབས་ཆེན་པོར་འགྱུར་ཞིང་བཟང་པོ་ལ་རེས་གཟའ་ཟླ་བ་བྱུང་ནའང་འབྲས་བུ་དེ་ཇི་ལྟ་བ་བཞིན་ནོ། ། དེ་དག་ནི་ཆོས་རེ་ལ་དབྱངས་རེ་འཆར་བའི་དབང་དུ་བྱས་པའི་རྣམ་གཞག་ཕྲ་བ་ཡིན་ལ། དེ་ལས་རགས་པ་ཕྱོགས་དང་ཟླ་བ་དང་བགྲོད་པ་དང་ལོ་དང་ལོ་དྲུག་ཅུ་རེ་ལ་དབྱངས་རེ་འཆར་བའང་གསུངས་ཏེ། ནག་པ་ས་ག་གཉིས་ཀྱི་ཞག་དྲུག་ཅུ་ལ། ཞག་བཅུ་གཉིས་ཕྲག་ལྔ་པོ་ལ་ཨ་སོགས་ལྔ་རིམ་པ་བཞིན་དུ་འཆར་བ་དངོས་སུ་གསུངས་ནས་སྣྲོན་དང་ཆུ་སྟོད་སོགས་ཟླ་བ་གཉིས་གཉིས་ལ་དབྱངས་ལྔ་ཚར་རེ་འཆར་བར་བཤད་པ་ནི་ཕྱོགས་ལ་འཆར་བ་སྟེ་ཕྱོགས་ལ་ཞག་བཅོ་ལྔར་ཡོད་ཀྱང་ཞག་བཅུ་གཉིས་ལ་རགས་རྩིས་ཀྱི་དབང་དུ་མཛད་པའོ། ། ཟླ་བ་ལ་དབྱངས་རེ་འཆར་ཞེས་པའང་། ཞག་དོན་གཉིས་རེ་ལ་ཟླ་བར་བྱས་པ་སྟེ། ལོ་གཅིག་ལ་དབྱངས་ལྔ་ཚར་གཅིག་འཆར་བའོ། ། བགྲོད་པ་ལོ་དྲུག་ཅུ་ལ་འཆར་བ་ནི།
ཟླ་བ་དྲུག་དྲུག་ལ་དབྱངས་རེ་རེ་འཆར་བས་ལོ་ཕྱེད་དང་གསུམ་ལ་དབྱངས་ལྔ་རྫོགས་ལ་དབྱངས་རེ་འཆར་ཐེངས་ཉེར་བཞིས་ལོ་དྲུག་ཅུ་རྫོགས་པས་སོ། ། ལོ་ལ་འཆར་བ་ནི། ལོ་རེ་ལ་དབྱངས་རེ་འཆར་བས་ཐེངས་བཅུ་གཉིས་ཀྱིས་ལོ་དྲུག་ཅུ་རྫོགས་པ་ཡིན་ལ། ལོ་དྲུག་ཅུ་ལ་འཆར་བ་ནི། ལོ་བཅུ་གཉིས་བཅུ་གཉིས་ལ་དབྱངས་རེ་རེ་འཆར་བས་ལོ་དྲུག་ཅུ་ལ་འཆར་ཐེངས་གཅིག་རྫོགས་པས་སོ། ། དེ་ལྟར་ན་དེ་དག་གི་དབྱངས་དང་པོ་འཆར་བའི་དུས་ལ་དགའ་བ་དང་། གཉིས་པ་འཆར་པའི་དུས་ལ་བཟང་པོ་སོགས་ནི་ཕྲ་རགས་ཀུན་ལ་འདྲ་ཞིང་། དང་པོའི་དུས་ལ་དགའ་བ་དེ་ཉིད་བྱིས་པ་དང་། གཉིས་པའི་དུས་ལ་གཞོན་ནུ་དང་། གསུམ་པའི་དུས་ལ་ལང་ཚོ་དང་།
བཞི་པའི་དུས་ལ་དར་བབ་དང་། ལྔ་པའི་དུས་ལ་རྒན་པོ་སྟེ། དེ་བཞིན་དུ་རང་དུས་སུ་རང་རང་བྱིས་པ་ནས། གཉིས་པའི་དུས་སུ་གཞོན་ནུ་སོགས་ཀུན་ལ་སྦྱར་བར་བྱ་ཞིང་། ཡང་དཀར་ཕྱོགས་ནག་ཕྱོགས་ཀྱི་ཚེས་དང་པོ་ལྔ་ལ་ཨ་ཨི་རྀ་ཨུ་ལྀ། བར་པ་ལྔ་ལ་ཨ་ཨེ་ཨར་ཨོ་ཨལ། གསུམ་པ་ལ་ཧ་ཡ་ར་ཝ་ལ་སྟེ་ཐུང་ངུ་བཅོ་ལྔ། ནག་ཕྱོགས་ལ་རིང་པོ་བཅོ་ལྔ་དང་། དེ་དང་མཐུན་པའི་གསལ་བྱེད་ཀྱང་དཀར་ཕྱོགས་ནག་ཕྱོགས་ལ་འཆར་ཚུལ་དང་བཅས་པའང་ཡང་ཞག་རེ་ལ་ཡུད་ཙམ་སུམ་ཅུར་བྱས་ནས། ཡུད་ཙམ་རེ་ལ་དབྱངས་གསལ་དེ་དག་འཆར་བའང་གསུངས་སོ། །
འདི་དག་ལ་དབྱངས་འཆར་གྱི་རྒྱུད་ལས་བཤད་པ་མང་དུ་བྱས་པ་རྣམས་ནི་གཞན་ཕལ་ཆེར་འདི་དང་འདྲ་བར་སྣང་ནའང་། འཆར་རྒྱུའི་དབྱངས་ནི། ཨ་ཨི་ཨུ་ཨེ་ཨོ་ལྔ་ལ་ནམ་མཁའ་རླུང་མེ་ཆུ་སའི་ཁམས་སུ་བཞག་པ་དང་། གསལ་བྱེད་ཀྱང་སྤྱི་འགྲོ་དང་མཐུན་པ་བྱས་པ་ཡོད་དོ། ། དེར་ཉིན་མོ་ལ་དུམ་བུ་ལྔ་དང་མཚན་མོ་ལ་ལྔ་བྱས་ནས་དབྱངས་ལྔ་ཚར་རེ་ཉིན་མཚན་སོ་སོ་ལ་འཆར་བ་དང་། དབྱངས་དེ་ལྔ་ནང་གི་སྣ་བུག་གི་ཤར་ལྷོ་ནུབ་བྱང་དབུས་ལྔ་ནས་རིམ་བཞིན་འཆར་བས། དབྱངས་ཕྱོགས་གང་ནས་འཆར་བའི་དུས་དེར་ཕྱོགས་དེ་ལ་འགྲུལ་སྤང་བ་སོགས་ཀྱང་བཤད་དོ། ། ཕྱོགས་ཀྱི་བླང་དོར་ནི། ནག་རྩིས་ནས་ལོ་རེ་ལ་ཕྱོགས་དཀར་ནག་བཤད་ཀྱང་འདིར་ཞག་རེ་ལ་དཀར་ནག་བརྟག་པར་གསུངས་ལ། དེ་ཡང་རང་ཉིད་སྤྱིར་འགྲིམ་འགྲུལ་དང་།
ཟོར་གཏོར་འཕེན་པ་དང་། གཡུལ་སྤྲོད་པ་སོགས་གང་བྱེད་ཀྱང་ཁ་གང་དུ་བལྟ་བའི་གཡས་དང་། རྒྱབ་ཏུ་དྲག་གཟའ་རྣམས་གནས་ཤིང་གཡོན་དང་མདུན་དུ་ཞི་གཟའ་རྣམས་གནས་པ་བྱུང་ན་ཤིན་ཏུ་བཟང་ལ། ལྡོག་ན་ངན་པ་དང་གཟའ་འདྲེ་ས་ནས་གནས་ན་འབྲིང་བར་ཤེས་པར་བྱའོ། ། ཁྱད་པར་དུ་རྣལ་འབྱོར་མ་དང་། བིཥྚི་དང་། དྲག་པོ་དང་། སྒྲ་གཅན་གྱི་འཆར་ཚུལ་གསུངས་པའི་དང་པོ་ནི་ཚངས་མ། དྲག་མོ་དང་། གཞོན་ནུ་མ་དང་།
ཁྱབ་འཇུག་མ་དང་། ཕག་མོ་དང་། དབང་མོ་དང་། ཙ་མུནྟྲ་དང་། དཔལ་མོ་སྟེ་བརྒྱད་པོ་རྣམས་ཚེས་གཅིག་ནས་བརྒྱད་ཀྱི་བར་ལ་རིམ་པ་བཞིན་དུ། ཤར་དང་། བྱང་དང་། ཤར་ལྷོ་དང་། ལྷོ་ནུབ་དང་། ལྷོ་དང་།
ནུབ་དང་། ནུབ་བྱང་དང་། བྱང་ཤར་ནས་འཆར་ལ། ཡང་དེ་བཞིན་དུ་དགུ་ནས་བཅུ་བཞིའི་བར་ལ་དྲུག་དང་། བཅོ་ལྔའི་སྔ་ཕྱི་ལ་རྣལ་འབྱོར་མ་ཕྱི་མ་གཉིས། ཕྱོགས་སྔ་མ་བཞིན་དང་དཀར་ཕྱོགས་ནག་ཕྱོགས་གཉིས་ཀ་ལ་འཆར་བས་ཚེས་དེ་དང་། དེའི་ཚེ་རྣལ་འབྱོར་མ་འཆར་བའི་ཕྱོགས་དེ་སྤང་བར་བྱའོ། ། བིཥྚི་ནི་ཡར་ངོའི་ཚེས་བཞིའི་ཕྱི་ཆ་དང་བརྒྱད་ཀྱི་སྔ་ཆ་དང་བཅུ་གཅིག་གི་ཕྱི་ཆ་དང་། བཅོ་ལྔའི་སྔ་ཆ་དང་། བཅོ་བརྒྱད་ཀྱི་ཕྱི་ཆ།
ཉེར་གཉིས་ཀྱི་སྔ་ཆ། ཉེར་ལྔའི་ཕྱི་ཆ། ཉེར་དགུའི་སྔ་ཆ་རྣམས་ལ་རིམ་པ་བཞིན། ཤར་ལྷོ་ནུབ་བྱང་བཞི་དང་། མེ་དང་བདེན་བྲལ་དང་རླུང་དང་དཔའ་ལྡན་རྣམས་ནས་འཆར་བས་སྤྱིར་བིཥྚི་འཆར་བའི་ཚེས་དང་བྱེ་བྲག་ཕྱོགས་དེ་དང་དེ་སྤང་དགོས་སོ། ། དྲག་པོ་ནི། ཕྱོགས་བརྒྱད་ནས་ཁྱིམ་ཕྱེད་དང་གཉིས་གཉིས་ཀྱི་བར་ལ་འཆར་ཏེ། ཤར་དང་། བྱང་ཤར་དང་། བྱང་དང་།
རླུང་བཞི་པོ་བྱང་གི་ཕྱོགས་ཡིན་པས། བྱང་བགྲོད་ཀྱི་ཁྱིམ་དྲུག་གི་བར་ལ་ཕྱོགས་བཞི་པོ་དེ་ནས་འཆར་ཏེ། ཆུ་སྲིན་དང་བུམ་པའི་ཕྱེད་ལ་ཤར་ནས་དང་། བུམ་པའི་ཕྱེད་དང་ཉ་ལ་བྱང་ཤར་ནས་འཆར་བ་སོགས་སོ། ། དེ་བཞིན་དུ་ནུབ་ནས་མེའི་བར་བཞི་ལྷོའི་ཕྱོགས་ཡིན་པས་ལྷོ་བགྲོད་ཀྱི་ཁྱིམ་དྲུག་གི་རིང་ལ་སྟེ་ཀརྐ་ཊ་དང་སེང་གེའི་ཕྱེད་ལ་ནུབ་ནས་འཆར་བ་སོགས་ཡིན་པས་ཁྱིམ་དེ་དང་དེའི་བར་ལ་ཕྱོགས་དེ་དང་དེ་སྤང་བར་བྱའོ། ། གཡུལ་རྒྱལ་ལས། ཟླ་བའི་དང་ཕྱོགས་ཀྱི་དང་ཉིན་ཞག་གི་དང་། དུས་ཀྱི་དྲག་པོ་དང་རྣམ་པ་དྲུག་ནི་དོན་མེད་པར་གསུངས་སོ། ། སྒྲ་གཅན་ཐུན་ཕྱེད་པ་དང་། རྩ་བའི་སྒྲ་གཅན་གཉིས་གསུངས་པའི་དང་པོ་ནི།
ཉིན་མོ་ཐུན་ཕྱེད་པ་བརྒྱད་དང་། མཚན་མོ་ཐུན་ཕྱེད་པ་བརྒྱད་དུ་བྱས་ནས་ཐུན་རེ་ལ་རྒྱུ་ལ། རྒྱུ་སའི་ཕྱོགས་ནི། ཤར་ནས་རླུང་དང་། དེ་ནས་ལྷོ་དང་། དེ་ནས་དབང་ལྡན་དང་། དེ་ནས་ནུབ་དང་། དེ་ནས་མེ་དང་། དེ་ནས་བྱང་དང་། དེ་ནས་བདེན་བྲལ་དང་།
དེ་ནས་ཤར་དུ་རྒྱུ་ལ། དེ་ཡང་རེས་གཟའ་ཉི་མ་ལ་ཡོད་པའི་ཚེ་ཤར་ནས་མགོ་རྩོམ་ཞིང་། ཟླ་བ་ལ་བྱང་། མིག་དམར་མེ། གཟའ་ལྷག་བདེན་བྲལ། ཕུར་བུ་ལྷོ། པ་སངས་ནུབ། སྤེན་པ་ལ་རླུང་འཕོ་མཚམས་ནས་འགོ་བརྩམས་ཏེ་ཉིན་མཚན་གཉིས་ཀ་ལ་རྒྱུ་བར་བཤད་དོ། ། དབྱངས་འཆར་དུ་ཟླ་སྟོད་ལ་ཉིན་མོ་གཡས་སྐོར་དང་མཚན་མོ་གཡོན་སྐོར། ཟླ་སྨད་དེ་ལས་ལྡོག་པར་བཤད་དོ། །
རྩ་བའི་སྒྲ་གཅན་ནི། ཉིན་ཞག་རེ་ལ་གླིང་བཞི་འཁོར་བ་དེའི་གདོང་དང་མཇུག་མ་སོགས་གང་གང་ན་འདུག་བལྟས་ནས། དུས་དེའི་ཚེ་གདོང་མཇུག་ལ་མཐུག་པར་བྱས་ནས་བྱ་བ་སྣངས་ཆེ་བ་རྣམས་བྱེད་ཅིང་ཁྱད་པར་གཡུལ་སྤྲོད་པ་དང་། ཟོར་གཏོར་འཕང་བ་སོགས་གལ་ཆེའོ། ། དེ་ཡང་སྒྲ་གཅན་གྱི་གདོང་དང་མཇུག་མ་གཉིས། ལྟ་བ་དང་ལྟོ་བ་གཉིས་ཏེ་བཞི་རུ་ཕྱོགས་བཞི་ག་འདུག་པས་ཕྱོགས་རེ་ལ་སྐར་མ་བདུན་བདུན་བཀོད་ནས། གདོང་སྐར་མ་གང་གི་སྟེང་ན་འདུག་པ་དེ་ཕྱོགས་དེའི་དབུས་སུ་བྱས་ནས་གཡས་སུ་གསུམ་དང་གཡོན་དུ་གསུམ་བྱས་ནས་གདོང་སྐར་བདུན་དེ་ནས་གཡས་སྐོར་གྱིས་བཅལ་བའི་སྐར་མ་བདུན་པོ་ལྟ་བ་དེ་ནས་བདུན་པོ་ལ་མཇུག་མ། དེ་ནས་བདུན་པོ་ལ་ལྟོ་བ་ཡིན་ཏེ། དཔེར་ན་གདོང་པ་ཤར་དྲང་པོ་ན་ཡོད་པའི་ལྷོ་དྲང་པོའི་སྐར་མ་བདུན་ལྟ་བ། དེ་ནས་ནུབ་དྲང་པོ་མཇུག
དེ་ནས་བྱང་དྲང་པོ་ལྟོ་བ་ཡིན་པར་ཤེས་པར་བྱས་ནས། རང་ཉིད་ལྟོ་བར་གནས་ཏེ་ལྟ་བ་ལ་བལྟས་ན་དུས་མེ་གཡས་དང་། སྒྲ་གཅན་གཡོན་དུ་སོང་བས་ཤིན་ཏུ་རྒྱལ་ཞིང་བྱ་བ་འགྲུབ། དེ་ཡང་མཚན་མོ་ནི་གདོང་མཇུག་བརྩིས་པའི་མིག་སྐར་ཉིད་ཀྱིས་དངོས་སུ་མཐོང་བའམ། མ་མཐོང་ནའང་སྐར་ཁོངས་བརྩིས་པས་ཤེས་ལ། དབྱར་གྱི་སྤྲིན་གྱིས་བསྒྲིབས་ནས་མི་ཤེས་པ་ལྟ་བུ་ལ་ས་སྲོས་མ་ཐག་སྐར་མ་གང་གིས་ནམ་སྐྱེལ་བའི་སྐར་མ་འཆར་བ་ནས་སྐར་ཁོངས་ཀྱི་ཚད་དཔགས་འགྲིག་པོ་བྱ་ཞིང་། ཉིན་མོ་ནི་ཉི་དག་བརྩིས་ནས་ཉི་མ་སྐར་མ་གང་གང་གི་སྟེང་ན་ཡོད་པ་ངེས་པར་བྱས་ནས་དེ་ནས་བཅལ་པའི་སྐར་ཁོངས་འཇལ་བའམ། ནམ་སྐྱེལ་བའི་སྐར་མ་དེ་ནས་བགྲངས་པའི་བཅུ་བཞི་པ་དེ་ནམ་ལངས་མཚམས་སུ་འཆར་བ་ནས་བརྩམས་ཏེ་བཅལ་པས་ཤེས་པར་ནུས་ཏེ། སྒྲ་གཅན་ཆེན་པོ་རྩ་བའི་སྒྲ་གཅན་དུ་གྲགས་པ་འདི་ནི་སའི་སྟོབས་སུ་བཤད་པའི་རྣལ་འབྱོར་མ་དང་། བིཥྚི་དང་དྲག་པོ་ཀུན་ལས་སྟོབས་ཆེ་བས་འདི་ཁོ་ན་ལ་བླང་དོར་གཙོ་བོར་བྱ་བར་གསུངས་སོ། །
འདིར་ནི་དེ་ཙམ་ལས་མ་གསུངས་ལ། གཡུལ་རྒྱལ་དུ། བུམ་སྟོང་ཞེས་བྱ་བ། ལུག་ཁྱིམ་གྱི་རིང་ལ་ཤར་དང་གླང་ཁྱིམ་གྱི་རིང་ལ་ལྷོ་ན་གནས་པ་སོགས་ཕྱོགས་བཞི་ལ་ཤར་ནས་གཡས་སྐོར་གྱི་ཁྱིམ་རེ་རེ་འཁོར་བས། ལུག་སེང་གཞུ་གསུམ་ལ་ཤར། གླང་བུ་མོ་ཆུ་སྲིན་གསུམ་ལ་ལྷོ། འཁྲིག་སྲང་བུམ་གསུམ་ལ་ནུབ། ཀར་སྡིག་ཉ་གསུམ་ལ་བུམ་སྟོང་བྱང་ན་ཡོད་པས་ཁྱིམ་དེ་དང་དེའི་བར་ལ་ཕྱོགས་དེ་དང་དེར་འགྲིམ་འགྲུལ་སྤང་ཞིང་། ཅི་ནས་བྱེད་དགོས་ན་བུམ་པ་ཆུས་བཀང་སྟེ་གོམ་པ་བརྒྱ་ཙམ་གྱི་བར་དུ་འཁྱེར་བ་སོགས་དང་། གང་གི་རླུང་སྣ་བུག་གི་ཤར་ནས་རྒྱུ་བའི་དུས་སུ་ཤར་དུ།
འགྲིམ་འགྲུལ་གྱི་མགོ་མི་རྩོམ་པ་སོགས་མང་དུ་བཤད་ཀྱང་གཡུལ་རྒྱལ་གྱི་སྤྲོས་པ་ཕལ་ཆེར་ནི་སྙིང་པོ་མེད་པར་འདིར་ལན་མང་དུ་གསུངས་སོ། ། དུས་ཀྱི་བླང་དོར་ལ། ཕྱིའི་དུས་སྦྱོར་ནི། ད་ལྟར་འཆར་བཞིན་པའི་ཁྱིམ་དང་། དེ་ནས་གཡས་བསྐོར་དུ་བགྲངས་པའི་ཁྱིམ་བདུན་པ་ནི། དེའི་ཚེ་ནུབ་བཞིན་པ་ཡིན་ཏེ། དེ་གཉིས་གང་རུང་གི་སྟེང་ན་དུས་མེ་དང་། ཉི་མ་དང་། ས་སྐྱེས་དང་སྤེན་པ་རྣམས་ཡོད་པའི་དུས་སུ་དགེ་བའི་བྱ་བ་ལ་ཞུགས་ན། རིམ་པ་བཞིན་དུ་འཚེ་བ་དང་ན་བ་དང་།
རྨ་དང་། ནོར་ཉམས་པ་རྣམས་འབྱུང་བས་སྤངས་ལ། སྒྲ་གཅན་དང་ཟླ་བ་དང་། ལྷག་པ་དང་པ་སངས་ཡོད་ན་རིམ་པ་བཞིན་དུ་དགྲ་ཉམས་པ་དང་། རང་ཉིད་རྒྱས་པ་དང་གཡུལ་ལས་རྒྱལ་བ་དང་། དགའ་མ་དང་བཅས་པའི་ནོར་ཐོབ་པར་འགྱུར་བས་བླང་བར་བྱའོ། ། འདི་ནི་ཕྲ་མོའི་རྣལ་འབྱོར་རླུང་སྦྱོར་མི་ཤེས་པས་ཕྱིའི་དུས་སྦྱོར་བརྩིས་ནས་བླང་དོར་བྱ་རྒྱུ་ཡིན་ལ། རླུང་སྦྱོར་ཤེས་པས་ནི་ནང་གི་དུས་སྦྱོར་ལས་བླང་དོར་བྱས་ཏེ་སྣ་བུག་གཡོན་གྱི་རླུང་རྒྱུ་བའི་དུས་སུ་བཟང་ལ། གཡས་ཀྱི་རྒྱུ་བའི་དུས་སུ་ངན་པ་དང་། གཡོན་གྱི་ཡང་དབུས་ཤར་ལྷོ་བྱང་ནུབ་རྣམས་ནམ་མཁའ་རླུང་མེ་ཆུ་སའི་རླུང་རྒྱུ་ཞིང་སྒྲ་གཅན་ཟླ་བ་ལྷག་པ་པ་སངས་མཇུག་རིང་རྣམས་ཀྱིས་བདག་བྱེད་པས་སྔ་མ་སྔ་མ་ལས་ཕྱི་མ་ཕྱི་མའི་དུས་བཟང་བ་དང་།
གཡས་པའི་ལུགས་ལྡོག་ལ་ཁམས་ཀྱང་ལུགས་ལྡོག་དང་གཟའ་ཡང་སྤེན་ཕུར་བཀྲ་ཤིས་ཉི་མ་དུས་མེ་རྣམས་ཀྱིས་བདག་བྱེད་པས་སྔ་མ་སྔ་མ་ལས་ཕྱི་མ་ཕྱི་མ་ངན་པ་དང་། ཁྱད་པར་དུས་སྦྱོར་མཁན་པོས་རླུང་དེ་རྣམས་རྒྱུ་བའི་ཚེ་ཕོ་ཉ་བས་གཡུལ་གྱི་སླད་དུ་དྲིས་ན་གཡས་ཀྱི་ནམ་མཁའ་ལ་དུས་མེ་ཤར་དུས་ཡིན་ན་འཐབ་མོ་བྱ་འཆི་བ་དང་། རླུང་ལ་ཉི་མ་ཤར་དུས་ཡིན་ན་འཕམ་པ་དང་། མེ་ལ་སྐྱེས་ཀྱི་རྨ་དང་། ཆུ་ལ་བླ་མའི་ཚེ་འདུམས་པ་དང་། ས་ལ་སྤེན་པའི་ཚེ་འཐབ་མོ་མི་འབྱུང་ལ། ནད་པའི་དྲི་བ་ཡིན་ན་དེ་ལྔ་ལ་རིམ་པ་བཞིན་འཆི་བ་དང་། ནད་ཡུན་རིང་པོ་དང་། རྨ་དང་། བདེ་བ་དང་།
བཏང་སྙོམས་སུ་འགྱུར། གཡོན་གྱི་སྒྲ་གཅན་སོགས་ལྔ་པོ་འཆར་བའི་ཚེ་གཡུལ་གྱི་དྲི་བ་བྱས་ན། དགྲ་བོ་ཉམས་པ་དང་ཕམ་པ་དང་རྨ་དང་དགྲ་ལས་དོན་རྙེད་པ་དང་། དགྲ་དབང་དུ་འགྱུར་བ་རྣམས་གསུངས་སོ། ། ཡང་དུས་སྦྱོར་བཅུ་གཉིས་པོ་ལ་གཡོ་བ་དང་བརྟན་པ་དང་མཉམ་པ་སྟེ་གསུམ་གསུམ་དུ་བྱས་ནས་དང་པོ་ལ་བྱ་བ་བསྒྲུབས་ན་མྱུར་དུ་འགྲུབ་པ་དང་། བརྟན་པ་ལ་བསྒྲུབས་ན་མྱུར་དུ་མི་འགྲུབ་པ་དང་མཉམ་པ་ལ་འབྲིང་པོར་གསུངས་སོ། ། དེ་ཡང་ལུག་གླང་འཁྲིག་གསུམ། ཀར་སེང་བུ་མོ་གསུམ། སྲང་སྡིག་གཞུ་གསུམ། མཆུ་བུམ་ཉ་གསུམ་རྣམས་ཀྱི་དང་པོ་རྣམས་གཡོ་བ་དང་།
བར་པ་རྣམས་བརྟན་པ་དང་། ཕྱི་མ་རྣམས་མཉམ་པ་ཡིན་ནོ། ། འདིར་ནི་དེ་ཙམ་ལས་མ་གསུངས་ལ། དབྱངས་འཆར་གྱི་རྒྱུད་དུ་མང་པོ་གསུངས་པ་རྣམས་དང་། འཇམ་དཔལ་རྩ་རྒྱུད་དུ་དུས་སྦྱོར་སོ་སོའི་སྐར་མ་ལ་སྐྱེས་པ་རྣམས་ཀྱི་ཚེ་རིང་ཐུང་སོགས་ཀྱི་བལྟས་མཚན་མང་དུ་བཤད་པ་རྣམས་ནི་ཡི་གེ་ཟུར་དུ་ཡོད་པ་ལས་ཤེས་པར་བྱ་ཞིང་། རྡོ་རྗེ་གདན་བཞིའི་ལེའུ་དང་པོར་ཡང་དུས་སྦྱོར་རྣམས་རོ་ཧི་ཏ་དང་། མོ་ཧ་ཏི་དང་། བྷ་ཏྲ་སོགས་ཀྱི་མིང་འདོགས་ཟུར་པ་མཛད་ནས་དེ་དག་ལས་སྐྱེས་པའི་མི་རྣམས་ཀྱི་ཚེ་རིང་ཐུང་དང་ལོངས་སྤྱོད་དང་། གཤིས་བཟང་ངན་སོགས་བཤད་དེ་འདིར་ཡི་གེ་མངས་ཀྱིས་དོགས་པས་དེ་ཉིད་དུ་བལྟ་བར་བྱའོ། ། བཞི་པ་ལ་རྟེན་འབྲེལ་གྱི་སྐབས་ལ་བརྟེན་པའི་བླང་དོར་ནི།
མ་རིག་པ་དང་རྣམ་ཤེས་ལ་སོགས་པ་གཅིག་པ་དང་། གསུམ་པ་དང་། ལྔ་པ་དང་། བདུན་པ་དང་། དགུ་པ་དང་། བཅུ་གཅིག་པ་སྟེ་མི་མཉམ་པ་རྣམས་ཀྱི་དུས་ནི་དགེ་བའི་བྱ་བ་རྣམས་ལ་ཤེས་ཤིང་མྱུར་དུ་འགྲུབ་པས་དེ་དག་ལ་ཞི་རྒྱས་རྣམས་བསྒྲུབ་པར་བྱ་ལ། འདུ་བྱེད་དང་མིང་གཟུགས་སོགས་གཉིས་པ་དང་བཞི་པ་དང་དྲུག་པ་དང་བརྒྱད་པ་དང་བཅུ་པ་དང་བཅུ་གཉིས་པ་རྣམས་ཀྱི་དུས་ནི་དགེ་བའི་བྱ་བ་རྣམས་མི་ཤེས་ཤིང་མི་འགྲུབ་པས་བསད་བསྐྲད་སོགས་དྲག་ལས་རེ་ཙམ་མ་གཏོགས་དགེ་བ་རྣམས་བཤོལ་བར་བྱའོ། །

ཚེའི་སྐབས་ལ་གཟས་བདག་བྱེད་ཚུལ་ནི། འདིར་ཁམས་ལེའི་བརྒྱ་བཅུ་གཉིས་པར། རེས་གཟའ་བདུན་དང་སྒྲ་གཅན་གྱི་ལོ་ལ་བགོས་ནས་སྤྱོད་ལ། དེ་ཡང་འཁོར་ལོ་རྩིབས་བརྒྱད་བྱས་ནས། ཉི་མས་ལོ་དྲུག ཟླ་བས་བཅོ་ལྔ། མིག་དམར་ལོ་བརྒྱད། ལྷག་པ་བཅུ་བདུན། སྤེན་པ་བཅུ། ཕུར་བུ་བཅུ་དགུ། སྒྲ་གཅན་བཅུ་གཉིས།
པ་སངས་ཀྱིས་ཉེར་གཅིག་སྟེ། ཤར་ནས་དབང་ལྡན་གྱི་བར་ལ་བསྐོར་ཞིང་། ཕྱོགས་རྣམས་ཉུང་བ་ཁ་འཆམ་དང་མཚམས་རྣམས་མང་བ་ཁ་འཁྱར་ཏེ། གཉིས་ཀ་ལ་གཉིས་ཀ་འཕེལ་བར་མཛད། འདི་ནི་བསྡོམས་པས་སྐྱེས་བུ་ཚེ་ལོ་བརྒྱ་དང་བརྒྱད་ཐུབ་པ་ཞིག་གི་དབང་དུ་བྱས་ཤིང་། རེས་བཟའ་གང་ལ་སྐྱེས་པ་དེ་ནས་འགོ་བརྩམས་ཏེ་བསྐོར་བར་བྱ་ལ། བརྒྱད་པོ་དེ་ལ་དབྱངས་སྡེ་པ་བརྒྱད་སོ་སོར་འཆར་ཞིང་སྤྱོད་དེ། སྡེ་པ་བརྒྱད་ལ་ཡང་དབྱངས་འཆར་གྱི་རྒྱུད་ལ་སོགས་པ་འཇིག་རྟེན་ལ་གྲགས་པ་དང་། འདི་ནས་བཤད་པ་རང་བྱུང་གི་རྗོད་པ་གཉིས། དང་པོ་ལ་ཨ་ཀ་ཙ་ཊ་ཏ་པ་ཡ་ཤ་རྣམས་ཀྱི་སྡེ་སྟེ།
ཨའི་སྡེ་ནི། ཨ་ཨི་ཨུ་ཨེ་ཨོ། བར་པ་ལྔ་འདྲ་ལ། ཡའི་སྡེ་ནི། ཡ་ར་ལ་ཝ། ཤའི་སྡེ་ནི། ཤ་ཥ་ས་ཧ་རྣམས་ཡིན་ལ། འདིར་ནི་ཨ་ཨི་རྀ་ཨུ་ལྀ། ཧ་ཡ་ར་ཝ་ལ། ཀ་ཙ་ཊ་པ་ཏ་ས་རྣམས་ཀྱི་སྡེ་རྣམས་ཡིན་པས།
ཉི་མ་དང་ཟླ་བ་དང་། ནམ་མཁའ་རླུང་མེ་ཆུ་ས་ཡེ་ཤེས་ཀྱི་ཁམས་ཡིན་ཞིང་། ཉི་མའི་རིང་ལ་ཉི་མའི་ཁམས་ཀྱི། ཨ་ཨི་རྀ་ཨུ་ལྀ་རྣམས་སྤྱོད་པ་དང་། ཟླ་བའི་རིང་ལ་ཟླ་བའི་ཁམས་ཀྱི་ཡི་གེ་ཧ་ཡ་ར་ཝ་ལ་རྣམས་སྤྱོད་པ་སོགས་སྦྱར་བར་བྱ་ཞིང་། དབྱངས་རེ་རེས་ཇི་ཙམ་སྤྱོད་ནི། རང་རང་གི་ལོ་གྲངས་རྣམས་སུམ་བརྒྱ་དྲུག་ཅུས་བསྒྱུར་ཏེ་ལྔས་བགོས་པས་ཤེས་སོ། ། ཡང་ནང་གསེས་སོ་སོ་ལ་ཡང་། ཉི་མའི་ཉི་མ། ཉི་མའི་ཟླ་བ།
ཉི་མའི་མིག་དམར་སོགས་བརྒྱད་བརྒྱད་དུ་བགོས་ནས་སྤྱོད་པར་ཡང་གསུངས་ལ། དེ་རྣམས་ཀྱི་ཉི་མ་མིག་དམར་སྤེན་པ་སྒྲ་གཅན་ཏེ་ཕྱོགས་ཀྱི་རྣམས་སྤྱོད་པའི་རིང་ལ་སྐྱེས་བུ་དེ་ལ་ནོར་མང་བ་དང་ལོངས་སྤྱོད་ཉམས་པ་སོགས་འཚེ་བ་འབྱུང་ཞིང་མཚམས་ཀྱི་བཞིའི་རིང་ལ་ཞི་བ་དང་དགེ་བ་འབྱུང་བར་བཤད་དོ། ། ནང་ཚན་གྱི་བགོ་ཚུལ་ནི། ཉི་མའི་ལོ་དྲུག་པོ་ཞག་སུམ་བརྒྱ་དྲུག་ཅུས་བསྒྱུར་བས་ཉིས་སྟོང་དང་བརྒྱ་དྲུག་ཅུ་འབྱུང་ལ། དེའི་སྟེང་ནས་ཉི་མའི་ཉི་མ་ལ་ཞག་བརྒྱ་ཉི་ཤུ། ཉི་མའི་ཟླ་བ་ལ་སུམ་བརྒྱ་ཐམ་པ། ཕྱོགས་པ་རྣམས་ལ་ཉི་མའི་སྟེང་དུ་དང་། མཚམས་པ་རྣམས་ལ་ཟླ་བའི་སྟེང་དུ་ཞག་བཞི་བཅུ་རེ་བསྣན་ཏེ་ལོ་རེ་ལ་ཞག་ཉི་ཤུ་རེ་འབྱུང་བ་ཡིན་ནོ། ། དེ་བཞིན་དུ་ཟླ་བའི་ནང་གསེས་ལ། ཟླ་བའི་ཉི་མ་དང་།
ཟླ་བའི་ཟླ་བ་སོགས་སྦྱར་བར་བྱའོ། ། འདིར་དེ་ལྟར་ཚེ་ལོ་བརྒྱ་དང་བརྒྱད་པ་ལ་སྦྱར་བ་ལས་མ་གསུངས་མོད་ཀྱི། རིགས་པས་སྦྱོར་ན་དེའི་ཕྱེད་ལྔ་བཅུ་ང་བཞིའི་དབང་དུ་བྱས་ན། གཟའ་རྣམས་ཀྱི་ཡང་སྔར་གྱི་ལོ་གྲངས་ཀྱིས་བྱེད་དེ། ཉི་མའི་ལོ་གསུམ་ཟླ་བའི་ལོ་ཕྱེད་དང་བརྒྱད། མིག་དམར་གྱི་བཞི། ལྷག་པའི་ཕྱེད་དང་དགུ་སོགས་ལ་ནང་གསེས་དང་བཅས་པ་སྦྱར་བར་བྱ་ཞིང་། ལོ་བརྒྱ་དང་བརྒྱད་ཀྱི་སུམ་གཉིས། བདུན་ཅུ་དོན་གཉིས་དང་སུམ་ཅུ་སོ་དྲུག་གི་དབང་དུ་བྱས་ནས་ཡང་གཟའ་རྣམས་ཀྱི་རང་རང་གི་ལོ་གྲངས་ཀྱི་སུམ་གཉིས་དང་སུམ་ཆ་སོགས་སྦྱར་ནས་ཤེས་པར་བྱ་དགོས་པར་མངོན་ཏེ། གཡུལ་རྒྱལ་ཆུ་ལོ་བརྒྱ་ཉི་ཤུ་དང་།
བརྒྱ་ཐམ་པ་དང་། བརྒྱད་ཅུ་དང་། དྲུག་ཅུ་རྣམས་ལ་རིམ་པ་བཞིན། མཆོག་གི་ཚེ་དང་། དབུ་མའི་དང་། འབྲིང་པོ་དང་། ཐ་མའི་ཚེ་རྣམས་སུ་བཤད་ཅིང་། གཟའ་ནི་མཇུག་རིང་དང་བཅས་པའི་གཟའ་དགུ་ལ་སྦྱར་ནས་ནང་གསེས་ལ་སྦྱོར་ཚུལ་དང་བཅས་པ་བཤད། འགོ་འཛིན་ཚུལ་ཡང་གཟའ་དགུ་པོ་རེ་རེའི་ཐོབ་སྐལ་གྱི་སྐར་མ་གསུམ་གསུམ་སྦྱར་ནས་རང་རང་གི་སྐར་མ་དེ་ལ་དང་པོར་སྐྱེས་པའི་གཟའ་དེ་ནས་འགོ་བཟུང་སྟེ་བསྐོར་བ་དང་། སྐར་མའི་ཆུ་ཚོད་དྲུག་ཅུའི་ཆ་དང་པོ་དང་གཉིས་པ་དང་གསུམ་པ་དང་བཞི་པ་རྣམས་ལ་སྐྱེས་ན་རིམ་པ་བཞིན་མཆོག་གི་ཚེ་ལ་སོགས་པ་བཞིར་འགྱུར་ཚུལ་སོགས་ཤིན་ཏུ་རྒྱས་པར་བཤད་དེ།
ཕལ་ཆེར་ལ་ངེས་པ་མེད་པར་འདིར་གསུངས་ལ། སྤྲོ་ན་དེར་བལྟ་བར་བྱའོ། ། འཕྲོད་ལ་བརྟེན་པ་ལ། གཟའ་སྐར་གྱི་འཕྲོད་ནི་འགྲུབ་སྦྱོར་བདུན་ལ་གང་ཡང་བཟང་། འཆི་སྦྱོར་བདུན་ལ་གང་ཡང་ངན། ། བསྲེག་ཆོས་བདུན་ལ་གང་ཡང་འབྲིང་། ། ཞེས་གྲགས་པ་ལྟར་ཏེ། དེ་ཡང་རེས་གཟའ་བདུན་དང་གོ་རིམ་བཞིན་མེ་བཞི་གྲོ་བཞིན་ཐ་སྐར་དང་། ལྷ་མཚམས་རྒྱལ་དང་ནམ་སྲུ་དང་། ། སྣར་མ་རྣམས་འཛོམ་འགྲུབ་སྦྱོར་ཏེ། །
དག་པའི་གཟའ་ཞེས་སྐབས་འདིར་བཤད། ། ལྷ་མཚམས་སྨིན་དྲུག་མོན་དྲེ་དང་། ། ཐ་སྐར་མགོ་དང་སྣར་མ་དང་། ། མེ་བཞི་རྣམས་འཛོམ་འཆི་སྦྱོར་ཏེ། ། མ་དག་པ་ཡི་གཟའ་ཞེས་གསུངས། ། ཡང་། རེས་གཟའ་བདུན་དང་གོ་རིམ་བཞིན། ། བཅུ་གཉིས་བཅུ་གཅིག་ཚེས་བཅུ་དང་། ། གསུམ་དྲུག་གཉིས་དང་ཚེས་བདུན་རྣམས། ། འཛོམ་པ་བསྲེག་ཚེས་ཞེས་བྱར་གྲགས། །
ཞེས་བྱའོ། ། སྐྱེས་སྐར་མིང་སྐར་དང་གཟའ་འཕྲད་པའི་འཕྲོད་ནི། རང་རང་གི་སྐྱེས་སྐར་ཤེས་ན་རབ། མི་ཤེས་ན་མིང་སྐར་ལའང་གཡུལ་རྒྱལ་བ་རྣམས་ནི་བརྟེན་པར་བྱེད་ལ། འདིར་ནི་མིང་སྐར་ལ་བརྟེན་པ་དངོས་སུ་མ་གསུངས་སོ། ། དེས་ན་སྐྱེས་སྐར་ནས་འགོ་བརྩམས་ནས་སྐར་མ་དགུ་དགུར་བྱས་པའི་ཆ་གསུམ་བྱས་ནས་སྐྱེས་སྐར་ནས་བགྲངས་པའི་གསུམ་པ་ལྔ་པ་བདུན་པ་དགུ་པ་སྟེ། མི་མཉམ་པའི་གནས་ཀྱི་སྐར་མ་དེའི་སྟེང་ན་ཟླ་བ་དང་ལྷན་ཅིག ཉི་མ་མིག་དམར་སྤེན་པ་དུས་མེ་སྟེ་གདུག་པའི་གཟའ་བཞི་པོ་རྫོགས་པར་ཡོད་ན་དེའི་ཚེ་གཡུལ་དུ་ཞུགས་པ་དང་ན་བ་ཡིན་ན་འཆི་བ་ཡིན་ལ། གཉིས་པ་བཞི་པ་དྲུག་པ་བརྒྱད་པ་བཅུ་སྟེ་མཉམ་པའི་གནས་ན་ཡོད་པའི་ཚེ་ཡིན་ན། མྱུར་དུ་རྒྱལ་བ་དང་པོའི་སར་འགྱུར་ཞེས་གསུངས་ཤིང་།
འདིར་ཊཱི་ཀ་བྱེད་པ་དག་གིས་འཕྲོད་ཀྱི་དགུ་ཚན་གཅིག་ཉིད་ལ་སྦྱར་མོད་ཀྱི་དེ་ལྟ་ན་དགུ་ཚན་འོག་མ་གཉིས་བཀོད་པ་དོན་མེད་དུ་འགྱུར་བས་དགུ་ཚན་གཉིས་ཀའི་གཉིས་པ་གསུམ་པ་སོགས་ལ་བརྩི་བར་བྱའོ། ། འདི་ལ་ནི་སྐར་མའི་སྟོབས་ཞེས་གསུངས་ལ། གདེངས་ཅན་གྱི་འཁོར་ལོ་ལ་གསུམ་ལས། སྦྲུལ་འཁྱོག་ལྔ་པ་ནི། འཁྱོག་ལྔ་ལ་རྩ་རྒྱུད་དགུ་འབྱུང་བ་ལ། རྩ་རྒྱུད་རེ་རེ་ནས་ཐ་སྐར་ནས་འགོ་བརྩམས་པའི་སྐར་མ་གསུམ་གསུམ་བཀོད། རྩ་རྒྱུད་གཅིག་ལ་རང་གི་སྐྱེས་སྐར་དང་སྡིག་ཟླ་ཞེས་པ་སྡིག་གཟའ་བཞི་དང་ཟླ་བ་རྣམས་འཇོམ་པའི་ཚེ་ན་འཆི་བར་འགྱུར་རོ། ། འཁྱོག་བཞི་པ་ནི་འཁྱོག་བཞི་ལ་རྩ་རྒྱུད་བདུན་འབྱུང་ལ། སྨིན་དྲུག་ནས་བརྩམས་ཏེ་རྩ་རྒྱུད་རེ་ལ་སྐར་མ་གསུམ་གསུམ་དང་། རྩ་རྒྱུད་ཀྱི་བར་སྟོང་དུ་རེ་རེ་བཀོད་པ་ཡིན་ལ།
འཁྱོག་གསུམ་པ་ནི། འཁྱོག་གསུམ་ལ། རྩ་རྒྱུད་ལྔ་འབྱུང་ལ། ལག་ནས་བརྩམས་ཏེ་རྩ་རྒྱུད་རེ་ནས་གསུམ་གསུམ་དང་བར་སྟོང་དུ་གསུམ་གསུམ་བཀོད་ནས་སྐྱེས་སྐར་དང་ཟླ་བ་གཉིས་རྩ་ལ་ཞུགས་ན་གཡུལ་དུ་ཐོག་མར་ཞུགས་པ་དེ་རྒྱལ་བར་འགྱུར་ལ། བར་སྟོང་གི་རྩ་ལ་ཟླ་བ་གནས་ན་གཡུལ་དུ་ཕྱིས་ནས་ཞུགས་པ་དེ་རྒྱལ་བར་འགྱུར་ཞེས་གསུངས་སོ། ། འདིར་ནི་དེ་ཙམ་ལས་མ་གསུངས་པས་དབྱངས་འཆར་དུ། སྐར་མ་དང་གཟའ་འཕྲད་པའི་འཕྲོད་ལ་བརྟེན་པའི་རྩིས་ལེའུ་ལྔ་པ་རོ་རྐང་པ་བརྒྱད་པའི་འཁོར་ལོ་དང་། དྲུག་པར་རྐང་པ་བརྒྱད་ཅུ་རྩ་གཅིག་པ་དང་། བདུན་པར་སྐྱེས་བུ་ལམ་དུ་འཇུག་པ་བརྟག་པ་དམར་པོའི་འཁོར་ལོས་རི་དྭགས་བརྟག་པ་སོགས་ཉི་ཤུ་རྩ་གསུམ་དང་། བརྒྱད་པར་རྫོང་ཕེབས་སམ་མི་ཕེབས་བརྟག་པའི་འཁོར་ལོ་གཉིས་ལ་སོགས་མང་དུ་བཤད་པ་རྣམས་ཀྱང་ཕལ་ཆེར་སྔར་བཤད་པ་ལྟར་སྣང་ལ་ ༼ ༽ སྤྲོ་ན་དེར་བལྟ་བར་བྱའོ། །
དེ་བཞིན་དུ་ད་ལྟ་ཀུན་ལ་སྤྲད་པའི་ཀུན་དགའ་དུས་དབྱིག་ཏུ་གྲགས་པའང་ཕྱི་རོལ་པའི་གཞུང་དུ་སྣང་ཞིང་འདི་དང་མི་མཐུན་ཏེ། འདིར་བཟང་ཤོས་རང་དུ་བཤད་པའི་རྒྱལ་ཕུར་ལ། དར་མདུང་ལ་ནད་ཀྱི་འཇིགས་པ་འབྱུང་། ཞེས་བཤད་པ་སོགས། དེ་བཞིན་དུ་ས་ནང་ཕྲད་པ་དངོས་གྲུབ་སྦྱོར་ཞེས་སོགས། གཟའ་སྐར་འབྱུང་བ་བརྩིས་པའི་འཕྲོད་སྦྱོར་ལའང་ཡིད་བརྟན་མི་སྣང་སྟེ། འདིར་གཟའ་སྐར་གྱི་ཁམས་བཤད་པ་དང་། ཁམས་མཐུན་པ་རེ་རེ་ཙམ་ལས་མི་སྣང་བའི་ཕྱིར་རོ། ། གྲངས་ཀྱི་བླང་དོར་ནི། རྒྱལ་པོ་དགྲ་ཟླ་གཉིས་ལྟ་བུ་མིང་གི་དབྱངས་ཡིག་གྲངས་མང་པོ་རྒྱལ་ལ་ཉུང་བ་འཕམ་པ་དང་ཕོ་ཉས་མིང་དང་པོར་བརྗོད་པ་དེ་རྒྱལ་ཞིང་ཕྱིས་བརྗོད་པ་དེ་འཕམ་པར་བཤད་ལ།
ཕོ་ཉས་བྱས་པ་འདི་ལྟ་བུ་བྱས་ན་བཟང་ངམ་ཞེས་པའི་ཚིག་གི་དབྱངས་ཀྱི་གྲངས་དུ་འབྱུང་བ་དེ་དང་པོར་བཅུ་ཡིས་བསྒྱུར་བ་ལ་ཁྱིམ་བཅུ་གཉིས་བསྲེ། སླར་ཡང་དེ་ལྔས་བསྒྱུར་ཏེ་ཉེ་འཁོར་མཐོང་ས་ན་ཡོད་པའི་སྐྱེ་བོའི་གྲངས་བསྲེས་ནས་བདུན་གྱིས་བགོས་པའི་ལྷག་མ་ལ་གཅིག་དང་ལྔ་དང་ཐིག་ལེ་ཤར་ན་དྲག་གཟའ་རྣམས་ཤར་བས་ངན་ལ། གཉིས་དང་བཞི་དང་དྲུག་ཤར་ན་ཞི་གཟའ་ཤར་བས་ཤིན་ཏུ་བཟང་བར་བཤད་དོ། ། ལས་ལ་བརྟན་པའི་བླང་དོར་ནི། སྒྱོགས་སུ་གྲགས་པ་ལ་སོགས་པའི་འཁྲུལ་འཁོར་རྣམས་ཡིན་ལ། དེ་ལ་གཞན་ཕྱོགས་འཇོམས་པའི་དང་། རང་ཕྱོགས་བསྲུང་བའི་དང་། བདེ་བར་སྤྱོད་པའི་འཕྲུལ་འཁོར་ཏེ་གསུམ་དུ་བྱའོ། ། དང་པོ་ལ། ཐང་རྫོང་འབེབས་པ་རྡོའི་དང་།
ཆུ་རྫོང་འབེབས་པ་གྲུའི་དང་། རི་རྫོང་འབེབས་པ་མེའི་འཕྲུལ་འཁོར་དང་། རལ་གྲི་འཁོར་བ་གྲི་གུག་གི་དང་། རྩ་མོ་འབྱེད་པ་རླུང་གི་དང་། རྩིག་པ་འཇིག་པ་གུར་གྱི་དང་། གོ་ཆ་འཇིག་པ་ལྕགས་མདའི་འཕྲུལ་འཁོར་རྣམས་སོ། ། དང་པོ་ནི། སྤྱིར་གོང་གི་རྩ་བའི་སྒྲ་གཅན་སོགས་ལ་བརྟེན་པའི་གཡུལ་རྒྱལ་དང་། དེ་དག་གི་སྟོབས་ཀྱིས་གཡུལ་དུ་འཕམ་པའི་དགྲ་བོ་རྣམས་རྫོང་རྣམས་སུ་བྲོས་ན་འཕྲུལ་འཁོར་འདི་དག་གིས་གཞོམ་པར་གསུངས་ཤིང་། དེ་ཐམས་ཅད་ཀྱང་རང་གནས་བསྲུང་བའི་དོན་དུ་བྱའི།
ཞེ་སྡང་དང་ཆགས་པའི་དབང་གིས་མི་བྱ་བར་གསུངས་པ་རྣམས་ནི་དངོས་སྟན་དྲང་དོན་ཙམ་ཡིན་ལ། ངེས་པའི་དོན་དུ་དབྱངས་འཆར་བ་དང་། དེ་ལ་བརྟེན་པའི་སྒྲ་གཅན་སོགས་ཀྱི་སའི་སྟོབས་བཤད་པ་ཐམས་ཅད་ནང་གི་དབྱངས་དང་གཟའ་དང་རྣལ་འབྱོར་མ་ལ་སོགས་པ་ནང་ལེ་ནས་འབྱུང་བ་རྣམས་ཀྱི་བླང་དོར་དུ་ཤེས་ནས་ཉམས་སུ་བླངས་པ་ལས། ལས་ཀྱི་རླུང་དང་ཐིག་ལེ་ལ་སོགས་པའི་དགྲ་རྣམས་སྐྱོན་བསྐྱེད་པའི་རྩ་ལ་སོགས་པའི་ནང་གི་རྫོང་དུ་ཞུགས་ན་རྡོ་རྗེའི་རྣལ་འབྱོར་ཁྱད་པར་ཅན་གྱི་འཕྲུལ་འཁོར་རྣམས་ཀྱིས་ཚར་བཅད་པ་དང་། སྦྱོར་བར་དངོས་སུ་གསུངས་པའི་གསལ་ཁ་མེད་ཀྱང་དོན་ལ་ཐོབ་པས་དེ་ལྟ་བུའི་ངེས་དོན་སྦྱོར་ཚུལ་ནི། རྫོགས་རིམ་གྱི་ངོ་སྤྲོད་དང་མཐའ་གཅོད་དུ་ཤེས་པར་བྱ་རྒྱུ་ཡིན་པས། འདིར་དྲང་དོན་རྣམས་ཀྱང་གཞན་ལ་གནོད་པ་བྱེད་པའི་ཐབས་འབའ་ཞིག་ཏུ་བསམས་ནས་ཐར་པ་དོན་གཉེར་དུ་རློམ་པའི་གདུལ་བྱ་དག་གི་དོན་དུ་མི་གཉེར་ཞིང་འཆད་པ་པོ་དག་གིས་ཀྱང་དེ་ལྟར་འཆད་པ་ནི་རྡོ་རྗེ་འཆང་ལ་སུན་འབྱིན་པའི་རྣམ་པར་འགྲོ་བས་ལེགས་པར་བསྒྲུབ་པར་བྱའོ། ། དེ་ལྟར་ན་འཕྲུལ་འཁོར་འདི་དག་ལ་ཡང་གཞན་ནས་འབྱུང་བའི་སྤྲོས་པ་རྒྱས་པ་རྣམས་དོར་ནས་འདིར་དངོས་སུ་བསྟན་པ་རྣམས་ཀྱི་དོན་མདོར་བསྡུས་ཏེ་བརྗོད་ན། དང་པོར་རྡོའི་འཕྲུལ་འཁོར་ལ་ཆེ་ཆུང་འབྲིང་གསུམ་གསུངས་ཏེ། སྒྱོགས་རྐང་བཞི་པོའི་སྲིད་དུ་ཁྲུ་བཅུ་དྲུག་པ་དང་།
བཅུ་བཞི་པ་དང་། བཅུ་གཉིས་པ་རྣམས་ཏེ། ཞེང་གི་སྦོམས་སུ་གྲུ་བཞིའི་ཞེང་ལ་སྲིད་ཀྱི་ཁྲུ་གྲངས་དང་མཉམ་པའི་སོར་ཚད་དེ། ཁྲུ་བཅུ་དྲུག་པ་ལ་ཞེང་དུ་སོར་བཅུ་དྲུག་སོགས་སོ། ། རྐང་བཞིའི་སྒོམ་གྱི་རྒྱ་ནི། ཆེ་བ་ལ་རྩ་བར་ཁྲུ་བཅུ་དང་། རྩེ་མོར་ཁྲུ་ལྔ་གྲུ་བཞིར་གསུངས་ཀྱི། འབྲིང་ཐ་མ་ལ་ཚད་མ་གསུངས་ནའང་དཔགས་པས་ཤེས་སོ། ། རྐང་པ་བཞི་པོ་ལ་གདང་བུ་ནི། རྒྱབ་ཏུ་གཅིག་དང་ཕྱོགས་གཞན་གསུམ་ལ་བཞི་བཞི་སྟེ་ལྷོ་བྱང་གཉིས་དྲང་ཐད་དུ་བྱས་ནས་མདུན་གྱི་གདང་བུ་བསྣོལ་མར་བྱ་ཞིང་།
རྒྱབ་ཀྱི་གཅིག་པོ་རྩ་བར་བྱ། ལྷོ་བྱང་གཉིས་པོའི་སྟེང་མ་གཉིས་ཀྱི་དབུས་དྲང་ཐད་དུ་སོར་ཉི་ཤུ་བཞག་པའི་གཡས་གཡོན་གཉིས་སུ་ལྕགས་ཀྱི་གཟེར་བུ་ཤིན་ཏུ་བཟང་བ་གཉིས་ཀྱི་བར་དུ་ཆུག་པར། ཨོ་ལོག་བཅུའམ་འཁྲུལ་མིག་ཞེས་གསུངས་པ་སྒྱོགས་ཀྱི་སྦ་བར་གྲགས་པ། སྲིད་དུ་ཁྲུ་དྲུག་པ་དབུས་བུད་མེད་ཀྱི་ཞུད་བུའི་རྣམ་པ་ཅན། སྦོམ་པའི་སྦོམས་སུ་ཁྲུ་ཕྱེད་དང་གསུམ་པ། གཟེར་བུ་བཞི་པོ་ལ་བརྟེན་པའི་ཕྲ་སར་སོར་ཉི་ཤུ་པ། དེ་ལས་ཕྱི་རོལ་ཏུ་ལྷག་པའི་བུམ་པའམ་ཆོ་ག་ལ་སོགས་སུམ་ཅུ་ཡོད་པ། དབུས་ཀྱི་སྦོམ་པའི་དབུས་དྲང་པོར་སྒྱོགས་མདའི་རྩ་བ་ལེབ་པོར་བྱས་པའི་ཞེང་ལ་སོར་བཅུ་བཞི་དང་སྲབ་འཐུག་སོར་བདུན་པ་གཅིག་བཅུག་པའི་སྒྱོགས་མདའ་དེའི་སྲིད་ལ་ཁྲུ་བཅུ་བཞི་ཡོད་པའི་ཁྲུ་གང་ཕ་རོལ་ཏུ་ལྷག་པའི་ལེབ་པ་དུམ་བུ་གསུམ་དུ་བྱས་པའི་མཚམས་གཉིས་སུ་སྒྱོགས་ཐག་འཇོགས་པའི་ཨ་ལོང་ལྕགས་ཀྱི་དབྱུ་གུ་ཟླུམ་པོ་སྦོམས་སུ་སོར་དྲུག་པའི་ཟླུམ་སྐོར་ལ་སོར་དྲུག་ཅུ་པ་ལ་ཐག་པ་བཟང་པོ་ལྔ་བཅུ་རེ་གདགས་པར་བྱ་ཞིང་། སྒྱོགས་མདའ་དེ་བྱིན་གྱིས་ཕྲ་བ་བ་ལང་གི་མཇུག་མ་ལྟར་བྱས་པའི་རྩེ་མོར་ལྕགས་ཀྱི་གཉའ་ནོན་ལེབ་མོ་ཞེང་ལ་སོར་བཅུ་གཉིས་པ་དབྱིབས་ཟླུམ་པོར་བྱས་པས་བསྡམས་པའི་ནང་དུ་འུར་རྡོ་འདོགས་པའི་ལྕགས་ཀྱི་མཛུབ་མོའི་རྩ་ལ་ལེབ་མོ་སོར་དྲུག་གི་ཚད་དང་ལྡན་པ་བཅུག་ནས་སྒྱོགས་མདའི་ཤིང་དང་བཅས་པ་ལྕགས་གཟེར་གཉིས་ཀྱི་གཉའ་ནོན་སྟེང་ནས་འཆུགས་མེད་དུ་བཏབ་པའི་མཛུབ་རྩེ་ཅུང་ཟད་འཁྱོག་པ་ལ། འུར་རྡོ་འུར་མཐིལ་པགས་པ་ལ་བྱས་པ་ནས་ཀྱི་དབྱིབས་ཅན་སྲིད་དུ་སོར་ཉེར་བཞི་དབུས་ཀྱི་ཞེང་ལ་སོར་བཅུ་གཉིས་པ།
གཡས་གཡོན་གྱི་ཐ་གུ་གཉིས་རེ་རེ་ལ་ཁྲུ་ཕྱེད་དང་གསུམ་སྣ་གཅིག་ཤིན་ཏུ་དམ་པ་དང་། གཅིག་ཤོས་ལྷོད་ཙམ་དུ་བཏགས་པའི་མཐིལ་དུ་རྡོ་བ་བཅུག་སྟེ་རྒྱབ་ཀྱི་གཞིའི་དབུས་ལ་ཚངས་ཐིག་བྱས་ནས་གཡས་གཡོན་དུ་མཐོ་རེ་བར་དུ་བཞག་པའི་རི་མོ་བརྒྱད་བརྒྱད་བྱས་ནས་བཏེག་པའི་གཡོན་ཕྱོགས་སུ་བརྡེག་ན་འདིའི་གཡས་ཕྱོགས་དང་ལྡོག་ན་གཡོན་ཕྱོགས་དང་། དབུས་སུ་བརྡེབ་པར་འདོད་ན། དབུས་ཀྱི་རི་མོའི་སྟེང་དུ་ལག་པ་གཉིས་ཀས་འུར་མཐིལ་རྡོ་དང་བཅས་པ་བཟུང་ཞིང་། རིང་བར་འདོད་ན་ནང་དུ་དང་། ཐུང་བར་འདོད་ན་ཕྱི་རུ་ཉེ་བ་བཟུང་། ཐག་པ་འཐེན་མཁན་སྟོབས་དང་ལྡན་པ་ཐག་པའི་གྲངས་སྙེད་ཀྱིས་འཐེན་པ་བཏང་བས་དང་པོར་མྱུར་དུ་ནམ་མཁར་འགྲོ་ཞིང་སོང་ནས་ཕྲལ་ལ་ལྷུང་སྟེ་གང་འདོད་ཕྱེ་མར་བྱས་ནས་རྡོ་བ་ས་འོག་ཏུ་འགྲོ་སྟེ་རྡོ་རྗེའི་ཐོག་བབས་པ་ཇི་ལྟ་བ་བཞིན་ཏེ་འདི་དང་འགྲན་པར་ནུས་པའི་མཚོན་ཆ་ནི་གང་ཡང་མེད་དོ། ། གཉིས་པ་གྲུ་ནི། ཚིགས་བཅད་བརྒྱ་སོ་གསུམ་པ་དང་སོ་བཞི་པ་གཉིས་ཀྱིས་གསུངས་པ་ལ་འགྲེལ་པའང་ཞིབ་མོའི་ལུགས་མཛད་ཅིང་མཚན་ཊཱི་ཀ་མཛད་པ་དག་གིས་ཀྱང་འབྲུ་ནོན་གང་ཤེས་བྱས་མོད་ཀྱི་དོན་ལོངས་པར་བཤད་པ་ཡེ་མི་སྣང་ལ། འདིར་ཀ་བ་དང་སྙིང་པོ་དང་དཔུང་པའམ་ཁ་གདངས་ཞེས་པ་རྣམས་ངོས་ཟིན་པ་ཤིན་ཏུ་དཀའ་ཞིང་།
དེ་དག་ངོས་མ་ཟིན་པ་དང་། འོག་གི་ནང་དང་སྟེང་གི་ནང་ཞེས་པས་འཁྲུལ་ནས་གྲུ་ཉིས་ཐོག་མར་འདོད་པའང་བྱུང་མོད་ཀྱི། རང་ལུགས་ནི། འདིར་ཕྲུལ་འཁོར་བཞི་གསུངས་ཏེ། ཆུའི་དང་། གླང་པོ་ཆེའི་དང་། རྟའི་དང་། མིའི་འཕྲུལ་འཁོར་རོ། ། དང་པོ་ལ། ཤིང་སྦོམས་སུ་སོར་བཞི་དང་སྲིད་དུ་ཁྲུ་བཅུ་བཞི་པ་གཞན་གསུམ་ལ་སྲིད་མ་གསུངས་པར་སྦོམས་སོར་ཉེར་བཞི་དང་ཉི་ཤུ་དང་བཅུ་དྲུག་ཅེས་གསུངས་པ་རྣམས་ལ་འདི་བྱེད་གསལ་ཁ་མ་གསུངས་ཤིང་།
ཁ་ཅིག་དེ་དག་གི་གཞུང་ཤིང་བསྟན་པས་ཀ་བ་དྲུག་བཤད་པ་རྣམས་གཞུང་ཤིང་དེ་ལ་འཕྲེད་འགེལ་དུ་བཏང་བར་བཞེད་པ་བཞིན་བྱ་དགོས་པར་མངོན་ལ། དེ་ལྟ་ན་ཡང་། སྙིང་པོ་རེ་རེ་ཉི་མའི་ཁྲུ་ཞེས་དང་། འགྲེལ་པར། སྙིང་པོ་རེ་རེ་ནི་ཁྲུ་བཅུ་གཉིས་པོ་ཞེས་པའི་སྙིང་པོ་ཤིང་སྣོལ་བའི་རེ་མིག་ལ་བྱས། རེ་མིག་རེ་རེ་ལ་ཁྲུ་བཅུ་གཉིས་པར་བྱས་ན་ཤིན་ཏུ་མི་འགྲིག་པར་སྣང་བས། སྙིང་པོ་ནི་ཀ་བ་དེ་གཉིས་ཀྱི་བར་སྟོང་ཡིན་པས་ན་སྙིང་པོ་རེ་རེ་ཞེས་པ་དྲུག་སྒྲ་རྩ་བ་ལ་ཡོད་པ་ལྟར་སྙིང་པོ་རེ་རེའི་ཀ་བ་ལ་ཉི་མའི་ཁྲུ་ཞེས་པར་གསལ་ལ། གྲུ་ཆུང་སྲིད་དུ་ཁྲུ་བཅུ་བཞི་པ་འདིའི་ཞེང་དུ་འཕྲེད་ལ་བཏང་བའི་ཀ་བ་དྲུག་པོའི་སྲིད་ནི་ཁྲུ་བཅུ་གཉིས་པ་སྟེ་གྲུ་ལ་ནར་སྟབས་ཅུང་ཟད་འབྱུང་བའི་ཆེད་དོ། ། འདིར་དཔུང་པ་ཞེས་པ་འགྱུར་ཅིང་འགའ་རེ་ལས་ཁ་གདངས་ཞེས་འབྱུང་བས་དེ་གཉིས་གཅིག་ཏུ་འདོད་པ་མང་ནའང་ཐ་དད་དུ་སྣང་སྟེ། ཀ་བ་དཔུང་པ་དྲུག་དྲུག་དག་གིས་ཞེས་པའི་ཀ་བ་དྲུག་ནི་འཕྲེད་ལ་བཏང་བ་དེ་ཡིན་ལ།
དྲུག་ནི་འདིར་དཔུང་པར་བཤད་པ། ད་ལྟ་ཐོད་གུག་སྟོང་པ་འདིའི་དོད་ཕྱོགས་རེར་དྲུག་དྲུག་སྟེ་བཅུ་གཉིས་བྱེད་པར་གསལ་ལ། འདིའི་སྟེང་འོག་གི་ནང་གི་སྤངས་ལེབ་ཞེས་ཡང་ཡང་འབྱུང་བས་ན། ད་ལྟ་ཐོད་གུག་གཏོང་ལུགས་ལྟར་མི་བྱེད། འཕྲེད་ཀྱི་ཀ་བའི་སྣེ་མོ་འདི་ལ་བཙུགས་ཤིང་དེའི་བུག་པ་ལ་མ་ཐུག་ཙམ་དུ་ཁ་གདངས་ཞེས་པ་མཐིལ་དང་ལོགས་ཀྱི་སྤང་ལེབ་རྣམས་ངོས་གཉིས་ལ་གཤོར་བྲུས་ནས་འཇུག་ས་རེ་ཡང་བྱེད་པ་ཡིན་ནོ། ། དེ་ལྟར་ན་འདིའི་ཐད་ཀྱི་འགྲེལ་པ་འབྲུ་ནོན་དཀའ་ཤོས་འོག་གི་ནང་དང་སྟེང་གི་ནང་ལ་ཁྲུ་ནི་ཟུང་གི་བར་དག་ལ་སྟེ་ཁྲུ་གཉིས་ཀྱི་བར་ལའོ། ། ཀ་བ་དྲུག་དང་ནང་གཉིས་ཀྱི་སྙིང་པོ་རེ་རེ་འགྱུར་རོ་ཞེས་པ་ནི་ངེས་པའོ། ། ཞེས་པའི་སྙིང་པོ་ནི་འཕྲེད་ལ་སྟེང་འོག་ཏུ་བཏང་བའི་ཀ་བ་དྲུག་པོའི་གཉིས་གཉིས་ཀྱི་བར་གྱི་སྤང་ལེབ་སྟོང་པ་རྣམས་ལ་བརྗོད་པར་བྱེད་པ་ཡིན་ཞིང་། འོག་གི་དེ་བཞིན་དུ་འོག་དང་སྟེང་དང་ཤར་དང་ནུབ་ལ་སོགས་སུ་ཡོང་འོག་དང་སྟེང་གི་ཤར་དང་ཞེས་སོགས་བརྗོད་པར་བྱ་བ་ཡིན་པས་ཁྲུ་དོ་པའི་སྤང་ལེབ་གྲུ་བཞིའི་ངོས་གཉིས་གཉིས་ཟུར་བཅག་པའི་རྣོན་པོ་བྱས་པ་ཀ་བ་དང་འཕྲེད་བསྡམ། ཁ་གདངས་ཀྱི་གཤོར་དུ་བཅུག་ཅིང་།
ངོས་གཞན་གཉིས་ཀྱི་རེ་རེ་རྣོན་པོ་དང་། རེ་རེ་གཤོར་དུ་བྲུས་པ། གཅིག་ནང་དུ་གཅིག་གཞུག་པར་བྱས་ནས་ཆུ་མི་འཆོར་བའི་དམ་པོ་བྱ་ཞིང་། དེར་ཡང་མ་ཟད་པགས་པ་དང་། སྤྲ་ཚིལ་དང་ཆུ་དར་ལ་སོགས་པས་བསྡམས་ནས་དམ་པོར་བྱ་བར་གསུངས་སོ། ། ཆུ་རླབས་བསྲུང་བའི་སྐྱོར་མ་སྟེང་དུ་ལངས་པ་དེའི་ཚད་ནི། གྲུ་ཆུང་འདིའང་ཁྲུ་དོ་བྱ་ཞིང་དེའི་སྟེང་ལ་ཁ་སྐྱོར་གྱི་ཤིང་རིང་པོ་ཕྱོགས་ཀུན་ཏུ་བཏང་བར་བྱ་ཞིང་། འོག་གི་ཆར་སོན་པའི་ཀ་བའི་རྩ་བ་ལ་སྤང་ལེབ་ཟོ་བའི་གཤམ་ལྟ་བུ་རེ་བྱེད་དགོས་པར་མངོན་ནོ། ། གྲུ་གཞན་གསུམ་ལ་ནི་འདིའི་རིགས་པ་སྦྱར་བའི་ཚད་བྱ་སྟེ། ཤིང་སྦོམ་ཕྲ་སོར་དྲུག་པ་ལ་སྲིད་དུ་ཁྲུ་བཅུ་བཞི་དང་ཞེང་དུ་ཁྲུ་བཅུ་གཉིས་གསུངས་པས།
ཤིང་སྦོམས་སུ་སོར་ཉེར་བཞི་པ་ལ་སྲིད་ཁྲུ་ང་དྲུག་དང་ཞེང་དུ་ཁྲུ་ཞེ་བརྒྱད་པར་གསལ་ཞིང་དེས་འགྲེའོ། ། དཔངས་ནི་གླང་པོའི་ལ་ཁྲུ་གསུམ་དང་། རྟའི་ལ་ཕྱེད་དང་གསུམ་དང་། མིའི་ཁྲུ་གཉིས་བྱ་བར་དངོས་སུ་གསུངས་ཤིང་། སྙིང་པོའི་གྲངས་ཀྱང་དྲུག་དང་། བརྒྱ་དང་། བཅོ་བརྒྱད་དང་། སོ་དྲུག་དང་། དེ་ཉིས་འགྱུར་དང་རྒྱ་མཚོ་ཆེན་པོ་བརྒལ་བ་ལ་ཁྲུ་སྟོང་ཕྲག་གི་བར་དུ་བྱ་བར་གསུངས་ལ། སྙིང་པོ་དེའི་ཕྱི་རོལ་ཏུའང་སྐྱ་བ་འཛིན་པ་རྣམས་རྒྱུ་བའི་བྱ་འདབ་ལྟ་བུ་བྱ་ལ།
དེ་ནི་སྲིད་དུ་ཁྲུ་ཕྱེད་དང་གསུམ་པའི་ཀ་བའམ་གདང་ཤིང་རྣམས་བད་ཕུར་མགོ་རོག་གི་རྣམ་པར་གྲུའི་མཐིལ་གྱི་ཀ་བ་དང་གཞུང་ཤིང་དང་ཁ་གདངས་རྣམས་ལ་བཙུགས་པ་རྣམས་ཀྱང་སྤང་ལེབ་ཀྱི་བར་རྣམས་སྡོམས་ཤིང་ཟུར་བཞིར་ཀ་བ་བཞི་སྟེང་དུ་བཙུགས་པ་ཡང་ནང་གི་ཀ་བ་རྣམས་དང་དེ་དག་གི་ཟུར་གྱི་བར་སྟོང་བཞི་པོ་སྤང་ལེབ་ཀྱིས་དམ་དུ་བསྡམས་ནས་ལྷག་མ་སྤང་ལེབ་ཀྱིས་མ་བསྡམས་པ་རྣམས་སུ་སྐྱ་བ་འཛིན་པ་རྣམས་ཀྱི་རྒྱུས་བྱ་ལ་སྐྱ་བ་འཛིན་མཁན་ཡང་གྲུ་ཆུང་འདི་ལ་རྒྱབ་ཏུ་དྲུག་གིས་འཕུལ་པ་དང་མདུན་ནས་དྲུག་གིས་འཐེན་པར་བྱ་ཞིང་། གཞན་ལ་ནི་སྙིང་པོའི་གྲངས་ཀྱིས་བརྒྱད་དང་བཅོ་བརྒྱད་ལ་སོགས་པ་སྟོང་གི་མཐར་ཐུག་པ་བྱ། ཡང་ན་ཀ་བ་རྣམས་ཀྱི་ཁུང་བུར་དར་ཅོག་བཙུགས་ནས་མཐུན་པའི་རླུང་དང་སྦྱར་བས་གདུག་པའི་རྫོང་ལ་སོགས་པ་གང་འདོད་དུ་འགྲོ་བར་གསུངས་སོ། ། གསུམ་པ་ནི། ཤིང་གི་བརྟན་པ་གྲུ་བཞི་ཁྲུ་བཞི་པ་སྲ་བ་ཞིག་གི་དབུས་སུ། ཤིང་མཁྲང་བ་སྦོམས་སུ་སོར་བཅུ་གཉིས་གྲུ་བཞི་སྲིད་ཁྲུ་གསུམ་པ་ཞིག་བརྟན་པར་བཙུགས་ནས་ཤིང་ལེབ་ཀྱི་གྲ་བཞིར་ལྕགས་ཀྱི་ཨ་ལོང་ལ་བཏགས་པའི་ཐག་པ་བཟང་པོས་ཀ་བའི་རྩེ་མོར་བཅིངས་པ་ལ་རྫོང་ལ་སྟོན་པའི་ཕྱོགས་གཉིས་གོ་ཆ་བཙན་པོས་གཡོག་ཅིང་ཟུར་བཞིར་རྒྱལ་མཚན་དཔངས་སུ་ཁྲུ་ལྔ་པ་སྦོམས་སུ་ཁྲུ་གང་བ་བཞི་ཡང་བཙུགས། ཀ་བའི་རྩེ་ལ་ཐག་པ་རིང་པོ་གདགས་པར་བྱས་ལ། སླར་ཡང་ཕྱོགས་གཉིས་སུ་བཏགས་པའི་ཐག་པ་འོག་ཕྱོགས་སུ་སྤྱི་མདུད་བྱས་པའི་སྣ་ལ་ཡང་ཐག་པ་རིང་པོ་བཏགས་ནས། དེའི་ནང་དུ་སྐྱེས་བུ་དཔའ་བོ་དང་མེ་སྒྱོགས་རྒྱབ་པའི་འབྲུ་མར་དང་སྤྲ་བ་ལ་སོགས་པ་ཚང་བར་བྱས་ཏེ་རྫོང་གི་སྨད་ནས་འདྲེན་པའམ་སྟེང་ནས་གཏོང་བ་གང་རུང་བྱས་ཏེ། སྟེང་འོག་གི་ཐག་པ་གཉིས་ཀ་དམ་དུ་གཟུང་ནས་རྫོང་གི་དྲང་ཐད་ནས་མེ་རྒྱབ་པས་དགྲ་བོའི་གཞིས་རྫོང་མེས་བཤིག་པར་བྱའོ། །
བཞི་པ་ནི། འོག་ཏུ་ཆུའམ་རླུང་གིས་འཁོར་བའི་འཁོར་ལོ་རྩིབས་ལ་ཁྲུ་ཕྱེད་དང་གསུམ་པའི་ཚད་ཅན་བརྒྱད་ལ་སོགས་པ་ལྟེ་བའི་སྲོག་ཤིང་ལ་སོར་གཉིས་གཉིས་བར་དུ་བཞག་ནས་དམ་དུ་བཙུགས་ཤིང་འོག་གི་གནམ་བསྟན་ལ་ལྕགས་ཀྱི་རྩེ་མོ་རྣོན་པོ་དང་ལྡན་པའི་སྲོག་ཤིང་བཀོད་དེ་བདེ་བླག་ཏུ་འཁོར་བའི་བདེ་མོ་ཆུ་སྐོར་གྱི་འཁོར་ལོའི་རྣམ་པར་བྱས་པའི་སྟེང་དུ་ཐོག་ཕུབ་པའི་སྟེང་ནས་དགྲ་བོ་འགྲོ་བའི་ལམ་ཡོད་པར་བྱས། སྲོག་ཤིང་སྟེང་དེར་འཐོན་པ་ལ་རལ་གྲི་གཅིག་གམ་བརྒྱད་ལ་སོགས་པ་བཏགས་པ་རྣམས་མྱུར་དུ་འཁོར་བས་དགྲའི་རྐང་པ་གཅོད་པར་འགྱུར་རོ། ། ལྔ་པ་ནི། ཁ་ཅིག་ནམ་མཁའ་ལ་ཐག་པ་དྲངས་པའི་རླུང་གི་འཕྲུལ་འཁོར་གྱིས་རང་གི་མཁར་དང་དགྲའི་མཁར་གྱི་བར་ཐག་ཤེས་པར་བྱས་ནས་ས་གཞིའི་འོག་ལ་གཤོར་བྲུས་པའི་ནང་ནས་ཞུགས་ཏེ་དགྲ་མཁར་ཕྱི་ནང་གི་འོག་ནས་མེ་འཇུག་པར་འགྱུར་རྙིང་འགའ་རེའི་དོན་དུ་འདོད་ནའང་ཡི་གེའི་དོན་ལ་ཐུགས་པར་མི་སྣང་བས། སྡེར་གྱི་མེ་སྒྱོགས་བྱེད་པའི་འཕྲུལ་འཁོར་ཇི་བཞིན་དུ་བྱས་ནས་འཕྲུལ་འཁོར་སྐྱེས་བུ་མེ་ཆ་དང་བཅས་པ་དེ་དགྲ་བོའི་ཐང་རྫོང་གི་སྟེང་དུ་སླེབ་པ་ཞིག་བྱ་བའི་ཐབས་སུ་ཐོག་མར་མདའ་ལ་སོགས་པ་ལ་ཐག་པ་ཕྲ་མོ་བཏགས་སྟེང་གི་ནམ་མཁའ་ནས་འཕངས་པའི་སྣ་ལ་ཐག་པ་ཤིན་ཏུ་བཟང་བ་བཏགས་པའི་ཐག་པ་དེ་རང་གི་མཁར་གྱི་སྟེང་དུ་དྲངས་ཏེ་ཕྱོགས་གཉིས་ཀ་ནས་སྐྱེས་བུ་དུ་མས་ལེགས་པར་བརྐྱང་སྟེ་འཐེན་པ་ཐག་ཟམ་གྱི་ཐག་པ་ལྟར་བྱས་པ་དེ་ལ་ཨ་ལོང་ལྟ་བུ་བསྐོན་ཞིང་དེ་ལ་ཡང་ཐག་པ་རིང་པོ་ཕར་ཕྱོགས་སུ་སོན་པ་བཏགས། ཨ་ལོང་དེ་ལ་འཕྲུལ་འཁོར་དེ་བཏགས་ནས་ཕྱོགས་གཞན་ནས་འཐེན་པས་དགྲའི་ཐང་རྫོང་གི་སྟེང་དུ་སླེབ་པ་ན་དེའི་ཁང་པའི་གཞི་དང་མདུན་ས་ལ་མེ་ལྷུང་བར་བྱས་པས་སྲེག་པར་འགྱུར་རོ། ། དྲུག་པ་ནི། འོག་ནས་འཆད་པའི་ཤིང་རྟ་ལྟ་བུ་འཕང་ལོ་ཤིན་ཏུ་བདེ་བའི་འཕྲུལ་འཁོར་གྱི་སྟེང་དུ་ལྕགས་སམ་ཤིང་ལས་བྱས་པའི་ཁང་པ་ཟླུམ་པོ་ཤིན་ཏུ་སྲ་བ་བྱས་ཏེ། དགྲ་མཁར་གྱི་འོབས་རྣམས་ས་རོས་བསྐང་ནས།
སྟོབས་ལྡན་དུ་མས་དྲངས་ཏེ་མཁར་གྱི་འགྲམ་རྩར་སླེབ་པ་ན་གུར་ནང་དུ་སྐྱེས་བུ་དཔའ་བོ་དུ་མས་རྨང་བརྐོ་བ་ལ་སོགས་པ་བྱེད་པར་གསལ་ལོ། ། བདུན་པ་ནི། འདི་དང་ས་འོག་རལ་གྲི་དང་། ཤིང་རྟ་རྣམས་ཀྱི་རྩ་འགྲེལ་ལ་འགྱུར་མི་མཐུན་པ་མང་པོ་དང་། དེ་ལ་བརྟེན་པའི་འདོད་པ་མི་མཐུན་པ་མང་ཞིང་བཟོ་བྱས་ལག་ཁྲིད་ཀྱིས་བཤད་དགོས་པས་ཤིན་ཏུ་དཀའ་བར་ཡོད་ནའང་། འདིར་མདོར་བསྡུས་བརྗོད་ན། ཝ་ཞེས་པ་ལྕགས་མདའ་མདའ་ཐུང་གི་འགྲོས་ཤིང་ཝ་ཆུ་ལྟ་བུ་ཞེང་སོར་དྲུག་པ། སྲིད་ལྕགས་མདའི་ཚད་ཀྱི་ཝ་ཞེས་པས་བསྟན་པར་འདོད་པ་ཡོད་ཀྱང་། ད་ལྟ་མདའ་ཐུང་བྱེད་པ་ལྟར་ན། མདའི་ཚད་ཀྱིས་མི་ངེས་ཀྱིས།
གཞུ་པོ་ཆེ་གང་བར་ནུས་པའི་ཚད་ལས་སྨད་དུ་ཅུང་ཟད་ལྷག་པ་དང་བཅས་པ། ཤིང་དེའི་སྨད་ཀྱི་ཆར་ལྕགས་ཀྱི་དབྱུག་པ་གྲུ་བཞི་སོར་དྲུག་པ་རྒྱ་གྲམ་དུ་བཙུགས་པ་ལྟར་བཤད་ཀྱང་སྟེང་ཕྱོགས་སུ་བཙུགས་ན་མདའི་གྲོ་ས་འཐོག་པས་ཕྱོགས་གཞན་གསུམ་དུ་བཙུགས་པའི་གཡས་གཡོན་གཉིས་ལ་གཞུའི་འཆང་གཟུང་གཤོར་གྱི་སྟེང་ནས་བཀལ་བ་བསྐྱོན་ཏེ་གཡོ་མེད་དུ་བཏགས། རྒྱབ་ཏུ་བཙུགས་པའི་ལྕགས་ཀྱི་དབྱུ་གུ་ལག་པས་བཟུང་ནས་གང་འདོད་དུ་འཁྱེར་བའི་ལག་ཆ་བྱེད། ཤིང་དེའི་གཞུ་རྒྱུད་ཕྱོགས་ཀྱི་རྩེ་མོར་བུག་པ་གྲུ་བཞི་པ་ཁ་གདངས་ལྕགས་ཀྱིས་ལེགས་པར་གྲིལ་བ་གཅིག་གཤོར་ཟད་མཚམས་ཀྱི་ལེབ་ལ་དགོད། བུག་པ་དེ་ལ་ཐུར་དུ་ཟུག་པའི་བུག་པ་ཞིག་ཤིང་གི་རྩེ་ནས་གཏོད་པའི་ནང་ནས་ལྕགས་ཀྱི་དབྱུ་གུ་གྲུ་བཞི་གཅིག་བཙུགས་པ་བུག་པ་གྲུ་བཞིའི་དབུས་ནས་ཞུགས་ཏེ་སྟེང་ནས་འཕྲུལ་ཤིང་དུ་གྲགས་པ་གཞུ་རྒྱུད་བསྟེན་པའི་ལྕགས་ཀྱི་ར་མགོའི་མཛུབ་མོ་རྩེ་གུག་པ་ཉིས་བཤིབས་ལྟ་བུ་ཞིག་གི་རྩ་བ་ཕུབ་སྟེ་བཅུག་ནས་འཕྲུལ་མིག་གི་བུག་པ་ཆེ་བའི་མ་འགྲམ་གྱི་ནང་དུ་ཡང་དབྱུ་གུ་གྲུ་བཞི་པའི་རྩེ་མོ་བཅུག་པའི་ལོགས་ཀྱི་ཕྱི་ནང་གཉིས་ཀ་ནས་བུག་པ་བྱས་པར་ལྕགས་ཀྱི་དབྱུ་གུ་མཐེའུ་ཆུང་གི་ཚད་སོར་གསུམ་པ་ཞིག་གི་མགོ་ལ་ལྕགས་ཐག་བཏགས་ནས་ཕུར་པ་འོག་མ་ལ་ཨ་ལོང་གཡོ་བ་དང་བཅས་པས་བཏགས་ཏེ་མི་འགུལ་བར་བྱས་པའི་མཐེའུ་ཆུང་གི་རྩེ་མོ་ལྟ་བུ་དེ་བཅུག་ནས་བསྡམས་ཟིན་པ་ན། གཞུ་པོ་ཆེ་ལ་རྡོག་པ་བསྟད་པས་ལེགས་པར་བཀང་སྟེ་རྒྱུད་མཛུབ་མོ་ལ་བཀོན། མཛུབ་དབྲག་ཏུ་མདའི་སྟོང་བཅུག གང་འདོད་དུ་ཁྱེར་ཏེ་གནད་དུ་བསྣུན་དགོས་པར་ལྕགས་ཀྱི་མཐེའུ་ཆུང་བཏོན་པ་ན་འཕྲུལ་ཤིང་འགྱེལ་ནས་གོ་ཆ་དང་བཅས་པའི་གླང་ཆེན་ལུས་པོ་ཕུག་ནས་འཇོམས་པར་འགྱུར་རོ། ། གཉིས་པ་ལ། ཕོ་བྲང་བསྲུང་བ་རལ་གྲིའི་འཕྲུལ་འཁོར་དང་།
རྒྱལ་རིགས་འཐབ་པ་ཤིང་རྟའི་ཚད་དོ། ། དང་པོ་ནི། རྒྱལ་པོའི་ཕོ་བྲང་དང་དམག་གི་སྒར་སྒོ་ལྟ་བུ་གནོད་པ་འབྱུང་བའི་ལམ་ངོས་གཉིས་གཡང་སའམ་རྩིག་པས་ཆོད་པ་ལྟ་བུའི་སར་ས་དོང་གྲུ་བཞི་གྲུ་བཞིར་ཁྲུ་དོའི་དཔངས་དང་ལྡན་པ་ལྟ་བུའི་ལམ་གྱི་སྲིད་ཕྱོགས་གཉིས་སུ་ཤིང་བཟང་པོ་སྲིད་ཁྲུ་བཞི་སྦོམས་མཐོ་གྲུ་བཞི་པ་གཉིས་ཀྱི་ཁྲུ་དོ་སའི་འོག་ཏུ་བཙུགས་ཤིང་ཁྲུ་དོ་དོང་གི་ནང་དུ་རྗེན་པར་འཐོན་པའི་ཁྲུ་ཕྱེད་དང་དོའི་སར་འཕྲུལ་ཤིང་བདེ་བླག་ཏུ་འཁོར་བར་ནུས་པའི་གདང་བུ་གཅིག་བཙུགས། དེའི་སྟེང་གི་སོར་དྲུག་གི་གནས་སུ་ཐག་པ་བཟང་པོའི་གཅུས་ཕུར་བརྒྱག་པའི་འཆིང་ལུགས་ཀྱི་ཤིང་གཉིས་བཅིངས་པའི་ཐག་པའི་དབུས་སུ་རལ་གྲི་རྣོན་པོའི་འཆང་གཟུང་བཅུག་པ་འཕྲུལ་ཤིང་ལ་གཟེར་གྱིས་དགར། དེའི་རྩེ་ནས་བཏགས་པའི་ཐག་པ་ཞིག་གིས་རལ་གྲི་རེ་ཞིག་མི་འཁོར་བའི་ཕྱིར་དུ་ཕྱིན་ཅི་ལོག་ཏུ་ཐེན་ནས་རལ་གྲིའི་རྩེ་དང་ལྷན་ཅིག་སྟེང་དུ་དྲངས་ཏེ་རལ་གྲི་འཁོར་བའི་གཤོར་ལྟ་བུ་ཞིག་མ་གཏོགས་པའི་སྟེང་ཐམས་ཅད་སྤང་ལེབ་ཀྱིས་གཡོགས་ཏེ་ཐོག་ཕུབ་པ་ལ་ས་ཅུང་ཟད་ཀྱང་གཡོགས། སྤང་ལེབ་གཉིས་ཀྱི་བར་གྱི་གཤོར་ལྟ་བུའི་ཁ་མཚམས་སུ་རལ་གྲིའི་རྩེ་མོ་དང་ཐག་པ་བརྟེན་པའི་ལྕགས་ལེབ་ཆུང་ངུ་བཞག་ལ་སྤང་ལེབ་མནན་པ་ན་འབུད་པར་འགྱུར་ཞིང་དེ་མ་ཐག་ཏུ་རལ་གྲི་འཁོར་ནས་རྐང་པ་བརྒྱ་སྟོང་དུ་གཅོད་པར་བྱའོ། ། གཉིས་པ་ལ་མཚན་ཉིད་ནི། རྩ་འགྲེལ་ལ་བརྟེན། ལག་ཁྲིད་ལྟ་བུས་ཞིབ་ཏུ་བཤད་པར་བྱ་ལ། དབྱེ་བ་ལ་འདྲེན་བྱེད་ཀྱི་སྒོ་ནས་རྟའི་དང་།
གླང་པོ་ཆེའི་ཤིང་རྟ་གཉིས་ཏེ། དང་པོའི་འཕང་ལོ་ལ་ཁྲུ་ཕྱེད་དང་གསུམ་པ་དང་སྲོག་ཤིང་ལ་དེ་བཞི་ལྡབ་ཅུང་ལྷག་དང་བཅས་པ། གླང་པོ་ཆེའི་ལ་གཉིས་ཀ་ཉིས་འགྱུར། འདྲེན་བྱེད་ཀྱི་གྲངས་ཀྱི་སྒོ་ནས་རྟ་གླང་གང་ཡིན་ཀྱང་གསུམ་དང་ལྔ་དང་བདུན་གྱིས་འདྲེན་པ་ཙམ་མི་མཉམ་པའི་དང་། གཉིས་དང་བཞི་དང་དྲུག་གིས་འདྲེན་པ་མཉམ་པའི་ཤིང་རྟའོ། ། མཚན་ཉིད་ཀྱི་སྒོ་ནས། སྲོག་ཤིང་བཞིའི་སྣ་གཉིས་གཉིས་ལ་འཁོར་ལོ་བཞི་བཞི་བསྐོན་པས་འཁོར་ལོ་བརྒྱད་པ་གཡུལ་དུ་ཕྱིར་མི་ལྡོག་པའི་ཤིང་རྟ་ཆེན་པོ། ། སྲོག་ཤིང་གཉིས་ལ་འཁོར་ལོ་བཞི་པ་མཉམ་པའི་ཤིང་རྟ། འཁོར་ལོ་གཅིག་པ་ལྷ་རྣམས་ཀྱི་ཤིང་རྟ་སྟེ་བཞི་གསུངས་སོ། ། བདེ་བར་སྤྱོད་པའི་ལ།
ལྟད་མོ་ལ་འགྲོ་བའི་དོན་དུ་ཁང་བཟང་། དཔྱིད་ཀྱི་དགའ་སྟོན་གྱི་དོན་དུ་ཁྱོགས་འཁོར། ལྡུམ་ར་བཅུ་པའི་དོན་དུ་ཆུའི་འཕྲུལ་འཁོར་རོ། ། དང་པོ་ལ། ལྷའི་ཁང་བཟང་བརྩེགས་བཞི་པ་ནི། ཤིང་གི་ཀ་བ་སྲིད་དུ་ཁྲུ་ཉི་ཤུ་དང་ཞེང་དུ་སོར་ཉི་ཤུ་པ་བཞི་སྒྱོགས་ཀྱི་རྐང་བཞི་ལྟར་གདང་བུས་སྦྲེལ་བ་སྟེ། འོག་ཏུ་ཁྲུ་གང་དང་སྟེང་དུ་ཁྲུ་གང་དོར་བའི་བར་གྱི་ཁྲུ་བཅོ་བརྒྱད་པོ་ལ་འོག་མ་ཁྲུ་དྲུག་དང་། དེ་ནས་ལྔ་དང་བཞི་དང་གསུམ་གྱི་ས་རྣམས་སུ་སྒྱོགས་ཤིང་ལྟར་ངོས་མི་མཉམ་པ་མ་ཡིན་པར་ཕྱོགས་བཞི་ཀའི་གདང་བུ་རྣམས་མཉམ་པོར་ཡོང་བ་བྱས་ནས་བཏང་བར་བྱ་བའི་ཤིང་སྒྲོམས་ཀྱི་སྨད་ཀྱི་ཆ་ལ་ཁྲུ་བཅུ་གསུམ་དང་སྟོད་ཀྱི་ཆ་ལ་ཁྲུ་ཕྱེད་དང་བདུན་པ་བྱས་པའི་གདང་བུ་རྣམས་ཀྱི་སྟེང་སྤང་ལེབ་ཀྱིས་བྱས་པའི་ཐོག་ལྔ་དང་ཁང་བརྩེགས་བཞི་པར་བཤད་ལ། རྒྱལ་པོ་རྣམས་ཀྱི་ལྟད་མོའི་ཁང་བརྩེགས་ནི་བརྩེགས་གསུམ་པར་བཤད་པ་མ་གཏོགས་ཚད་ཀྱི་གསལ་ཁ་མ་གསུངས་ཀྱང་སྔ་མ་ལ་དཔགས་ནས་ཤེས་པར་བྱས་ཏེ། བརྩེགས་གསུམ་པོའི་འོག་གི་མཐིལ་གྱི་ཐད་ཀྱི་གདང་བུ་སོ་སོའི་ཕྱི་མ་བྱ་འདབ་ལྟ་བུ་བྱ་བའི་བརྩེགས་འོག་མ་ལ་གདང་བུ་ཁྲུ་གསུམ་པ་དང་།
གཉིས་པའི་རྩེགས་མ་ལ་ཕྱོགས་ཐམས་ཅད་དུ་ཁྲུ་གཅིག་འཁོར་བ་ལ་སྤང་ལེབ་ཀྱིས་བཀབ་པ་བྱ་བར་ཤོང་འགྱུར་དུ་འབྱུང་ཡང་། འགྱུར་གཞན་དུ་བརྩེགས་གཉིས་པ་ལ་ཁྲུ་དོ་དང་། གསུམ་པ་ལ་ཁྲུ་གཅིག་གིས་བསྐོར་བར་བཤད་པས་ཤོང་འགྱུར་གྱི་འདི་རྒྱ་དཔེ་མ་དག་པའི་སྐྱོན་དུ་གསལ་ལོ། ། གཉིས་པ་ནི། བཀོད་པ་ཕལ་ཆེར་དེ་དང་འདྲ་བ་ལ་འོག་གཞི་གླང་པོ་ཆེའི་ཤིང་རྟའི་ཚད་དང་འཁོར་ལོ་བརྒྱད་དང་སྲོག་ཤིང་བཞི་པའི་ཤིང་རྟའི་སྟེང་དུ་ཁང་བརྩེགས་བྱ་བ་དང་། བྱ་འདབས་མེད་པའི་འཕྲུལ་ཤིང་དང་། ལག་པ་དང་དེ་དག་ལ་བུ་མོ་རྣམས་འཁོད་པའི་སྟན་དང་བཅས་པ་ཞིག་གསུངས་སོ། ། གསུམ་པ་ནི། ལྡུམ་རའི་གནས་མཐོ་སར་དམའ་སའི་ཆུ་དྲང་བའི་ཕྱིར་དུ། ཤིང་ལ་སོགས་པ་ལ་བྱས་པའི་སྦུབས་འཁྱོག་པོ་ཞིག་བྱེད་པ་ཡིན་ལ།
དེ་ཡང་ལྡུམ་རའི་ཕྱོགས་ཀྱི་སྦུབས་དྲང་པོ་ལ་ཁྲུ་བཞིའི་ཚད་དང་སྟེང་ནས་ཆུ་བླུག་པའི་ཕྱིར་དུ་དཀྱིལ་དུ་བུག་པ་ཡོད་པ་ཞིག་ལ་རྩ་བའི་འཕྲུལ་འཁོར་ཞེས་བྱ་ལ། འདིའི་ལྡུམ་ར་ཕྱོགས་ཀྱི་སྣ་མོ་ལ་བུམ་པའི་དབྱིབས་ཅན་ལྟོ་བ་ཆེ་ཞིང་མགྲིན་པ་རིང་བ་ཞིག་གི་སྦུབས་དང་སྦྱར། ཆུའི་ཕྱོགས་ཀྱི་སྣ་མོར་དཔངས་གང་ཡོད་ལས་མི་ཐུང་བའི་སྦུབས་དྲང་པོ་ཞིག་དང་གསེགས་སྦྱོར་དུ་སྦུབས་རྩེ་སྤྲད་པ་ཐམས་ཅད་རླུང་གསང་ཅུང་ཟད་ཀྱང་མེད་པར་བསྡམས། བུམ་པའི་གཤམ་དུ་ཡང་སྦུབས་ཀྱི་བུག་པ་ལས་མི་ཆེ་བའི་བུག་པ་བྱས་པས་འགེགས་བྱེད་དམ་པོས་རེ་ཞིག་རླུང་ཆུ་མི་འཆོར་བར་བཀག ཆུ་ལ་གཏད་པའི་སྦུབས་རྩེ་ཆུ་ཟབ་མོའི་ནང་དུ་བཅིངས་ཏེ་རླུང་མི་འཆོར་བར་བྱས་ནས་རྩ་བའི་འཕྲུལ་འཁོར་གྱི་སྟེང་གི་བུག་པ་ནས་ཆུ་བླུག་སྟེ་སྦུབས་ཐམས་ཅད་ལེགས་པར་གང་ཞིང་དྲང་རྒྱུའི་ཆ་དང་དབྱེར་མེད་དུ་འདྲེས་པ་ན། སྟེང་གི་བུག་པ་དམ་དུ་བཀག་ཅིང་བུམ་པའི་གཤམ་གྱི་བུག་པ་འགེགས་བྱེད་དེ་དྲག་ཤུལ་གྱིས་བཏོན་པ་ན་བུམ་པའི་ལྟོ་བ་ཆེ་བའི་རླུང་གི་ནུས་པས་ཇི་སྲིད་འདོད་ཀྱི་བར་དུ་ཆུ་འདྲོངས་ནས་འདོད་པའི་བྱ་བ་བྱེད་པར་འགྱུར་རོ། ། གཉིས་པ་བྱེ་བྲག་འཛམ་གླིང་ཆུང་ངུའི་གནས་ཚུལ་ལའང་སྤྱིའི་དང་། བྱེ་བྲག་ཤམྦྷ་ལའིའོ། ། དང་པོ་ནི། ཆོས་མངོན་པ་ནས་དབུས་ལས་བྱང་དུ་རི་ནག་པོ་དགུ་འདས་པ་ན་རི་བོ་གངས་ཅན་དང་།
དེའི་ཕ་རོལ་ན་སྤོས་ངད་ལྡན་པའི་རི་བོ་སྟེ་དེ་གཉིས་ཀྱི་བར་ན་མཚོ་མ་དྲོས་པ་དང་། དེའི་འགྲམ་ན་ཤིང་འཛམ་བུ་བླ་ཀྵ་དང་། ཆུ་དེ་ལ་གངྒཱ་དང་། པཀྵུ་དང་། སིནྡྷུ་དང་། ཤཱི་ཏ་སྟེ་བཞི་འབབ་པ་དང་། དེ་དག་དང་ཉེ་བ་ན། རི་གསེར་གྱི་བྱ་སྐྱིབས་དང་། ཤིང་སཱ་ལ་རབ་བརྟན་དང་། རྫིང་བུ་དལ་གྱིས་འབབ་པ་ལ་སོགས་པ་ཡོད་པ་དང་།
དམྱལ་བ་དང་ཡི་དྭགས་ཀྱི་གནས་རྣམས་ཀྱང་འཛམ་གླིང་འདི་ཉིད་ཀྱི་འོག་ན་གནས་པ་སོགས་བཤད་ཀྱང་འདིར་མི་གསལ་ལ། འདིར་གོང་དུ་བཤད་པ་ལྟར། ཡུལ་དུམ་བུ་དྲུག་དང་ལྡན་པར་གསུངས་ཤིང་། འཕགས་ཡུལ་གྱི་དབུས་ན། མ་ག་དྷ་རྡོ་རྗེའི་གདན་ཞེས་བྱ་བ་སངས་རྒྱས་ཐམས་ཅད་མངོན་པར་བྱང་ཆུབ་པའི་གནས་དང་། ཤར་ཕྱོགས་རྒྱ་ནག་གི་ཡུལ་ན་རྗེ་བཙུན་འཇམ་དབྱངས་དངོས་སུ་བཞུགས་པའི་རི་བོ་རྩེ་ལྔ། ལྷོ་ཕྱོགས་ན་རྩ་རྒྱུད་གསུངས་པའི་དགའ་ལྡན་འབྲས་སྤུངས། ནུབ་ཕྱོགས་ན་མཁའ་འགྲོ་སྤྲིན་ལྟར་འདུས་པའི་ཨོ་རྒྱན་རྡོ་རྗེ་ཆེན་པོའི་ཕོ་བྲང་། བྱང་ཕྱོགས་ན་ས་བཅུའི་བྱང་སེམས་ཐེག་ཆེན་ཐུན་མོང་མ་ཡིན་པའི་ཆོས་སྟོན་པའི་གནས་ཤམྦྷ་ལ། གཞན་ཡང་རྒྱུད་སྡེ་གཞན་ནས་འབྱུང་བའི་གནས་དང་ཉེ་བའི་གནས་ལ་སོགས་པ་ཡང་རེ་རེ་ལ་བཞི་བཞིར་དབྱེ་བ་འཁོར་ལོ་སྡོམ་ཆེན་གྱི་སྐབས་སུ་རྩ་རྒྱུད་ནས་རྒྱས་པར་གསུངས་ལ།
རྨ་བྱ་ཆེན་མོ་སོགས་ནས་བཤད་པའི་ཡུལ་འཁོར་ལྔ་བརྒྱ་དང་ལྗོངས་ཆེན་པོ་བཅུ་དྲུག་དང་། འདུལ་བ་ནས་འབྱུང་བའི་འཕགས་ཡུལ་གྱི་གྲོང་ཁྱེར་ཆེན་པོ་དྲུག་དང་། གཞན་ཡང་མི་རིགས་སུམ་བརྒྱ་དྲུག་ཅུ། སྐད་རིགས་བདུན་བརྒྱ་ཉི་ཤུ་སོགས་ཀྱང་མ་བཀག་པ་ཉིད་ལས་ཡོད་དོ་ཞེས་བྱ་བར་གྲུབ་བོ། ། གཉིས་པ་ནི། ཡུལ་དུམ་བུ་དྲུག་གི་བྱང་མ་གཉིས་ཀའི་གཞི་ལ་གནས་པ་ཤཱཀྱ་ཤམྦྷས་བཟུང་བས་ཤམྦྷ་ལར་གྲགས་པ། མཐའ་གངས་རིས་འཁོར་ཞིང་ཆུས་རི་མོར་བྲིས་པ་ལྟར་བཅད་པའི་ས་པདྨ་འདབ་བརྒྱད་ཀྱི་ཚུལ་དུ་ཡོད་པའི་ཡུལ་ལྗོངས་ཁྱད་པར་བ་ཞིག་སྟེ། དེ་ཡང་ཁྱད་པར་བཞི་དང་ལྡན་པའི་གནས་ཀྱི་ཁྱད་པར་ནི། ཡུལ་དུམ་བུ་བྱང་མ་གཉིས་ཀྱི་མཚམས་ན་ཡོད་དགོས་ཏེ། དུམ་བུ་བྱང་མ་ལ་གངས་ལྡན་ཆེན་པོ་ཞེས་ཀྱང་གྲགས་ལ་ཤམྦྷ་ལ་ཞེས་ཀྱང་གྲགས་ཤིང་།
དེའི་དབུས་སུ་ཀཻ་ལཱ་ཤ་སྟེ་མཆོག་གི་གངས་རི་ཡིས་ནི་ཕྱོགས་རྣམས་ཀུན་ཏུ་བསྐོར་བའོ། ། ཞེས་ཡུལ་ལྗོངས་འདིའི་སྤྱི་མིང་ལ་ཀཻ་ལཱ་ཤ་ཞེས་ཀྱང་བཤད་པས་སོ། ། ཚད་ཀྱི་ཁྱད་པར་ནི། མདའ་ཡིས་བསྒྱུར་བའི་རྒྱ་ཡི་དཔག་ཚད་ཞེས་འབྱུང་བས། ཟླུམ་པོའི་ཐད་ཀར་དཔག་ཚད་ལྔ་བརྒྱ་པའོ། ། དབྱིབས་ཀྱི་ཁྱད་པར་ནི། པདྨའི་རི་མོ་ཆུས་བྲིས་པ་ལྟ་བུར་བཤད་པའི་འདབ་བརྒྱད་ལྟེ་བ་དང་བཅས་པའི་མཐའ་དང་ཟེ་འབྲུ་གཉིས་ཀ་ཀཻ་ལཱ་ཤའི་གངས་ཀྱིས་ཀུན་ནས་བསྐོར་བའོ། ། བཀོད་པའི་ཁྱད་པར་ནི་འདབ་བརྒྱད་རེ་རེ་ཡང་གྲོང་བྱེ་བ་ཕྲག་དགུ་བཅུ་རྩ་དྲུག་གི་ནང་ནས། བྱེ་བ་ཕྲག་བཅུ་གཉིས་བཅུ་གཉིས་དང་། བྱེ་བ་རེ་རེ་ལ་རྒྱལ་ཕྲན་དུས་འཁོར་གྱི་སྣོད་དུ་རུང་བ་རེ་རེས་གཙོ་བྱས་པའི་སྐལ་ལྡན་གྱི་སྐྱེ་བོ་གྲངས་མེད་པས་གང་བ།
པདྨའི་ལྟེ་བ་བྱང་ཕྱོགས་ན་རིགས་ལྡན་ཆེན་པོ་རྣམས་ཀྱི་གནས་ཤམྦྷ་ལ་ཞེས་གྲགས་པ་འདི་ཡང་གྲོང་བྱེ་བ་ཕྲག་གཅིག་གིས་བརྒྱན་པ་དེའི་དབུས་ན། དཔལ་ལྡན་ཀ་ལཱ་པའི་ཕོ་བྲང་ཆེན་པོ་དང་བཅས་པའོ། ། གྲོང་བྱེ་བ་ཕྲག་རེ་རེ་ལ་ནི། རྒྱལ་ཁམས་གྲོང་ངམ་གླིང་གི་ཡུལ་འབུམ་ཕྲག་བརྒྱ་བརྒྱ་ཡོད་པའོ། ། ལྟེ་བའི་ཕྱེད་ལྷོ་ཕྱོགས་ན། མ་ལཱ་ཡའི་སྐྱེད་ཚལ་དང་། དེའི་ཤར་ན་ཉེ་བའི་ཡིད་ཀྱི་མཚོ་དང་། ནུབ་ན་པདྨ་དཀར་པོའི་མཚོ་སྟེ། ཀ་ལཱ་པ་དང་བཞི་ག་དཔག་ཚད་བཅུ་གཉིས་པར་མཉམ་པ་དབྱིབས་ཟླུམ་པའོ། ། སྐྱེད་ཚལ་དེའི་དབུས་ན།
ཟླ་བཟང་གིས་བཞེངས་པའི་དུས་ཀྱི་འཁོར་ལོའི་བློས་སློངས་རྟེན་དང་བརྟེན་པ་ཐམས་ཅད་རིན་པོ་ཆེ་ལས་གྲུབ་པ། སྐུའི་རྩ་ཐིག་ནས་རྩ་ཐིག་གི་བར་ལ་ཁྲུ་བཞི་བརྒྱ། དེ་ནས་ཤར་ནུབ་གཉིས་ཀར་ཡང་བཞི་བརྒྱ་བཞི་བརྒྱ་སྟེ་བསྡོམས་པས་ཕྱི་རུ་བརྒྱད་བརྒྱ་དང་ནང་གི་བཞི་བརྒྱ་སྟེ། ཀུན་དྲིལ་མེ་རི་ལ་ཚད་མེད་པས་མ་བརྩིས་པར། རྡོ་རྭའི་མཐའ་ནས་མཐའ་ལ་ཁྲུ་སྟོང་ཉིས་བརྒྱའི་ཚད་དང་ལྡན་པ་སྟེ། ཚངས་ཐིག་གི་རྩེ་ནས་ཟླུམ་ཐིག་མ་བསྐོར་ན་འདི་མི་འགྲིག་པས། འདིས་ཀྱང་ཟླུམ་ཐིག་བུམ་རྩེ་ནས་བསྐོར་བ་ལ་གནོད་དོ། ། དེ་ལྟ་བུའི་དཀྱིལ་འཁོར་དེ་ཉིད་ནང་དུ་ཚུད་པའི་རིན་པོ་ཆེའི་ཁྱིམ་མམ། དཀྱིལ་འཁོར་ཡང་པ་ཁྱད་པར་ཅན་དང་བཅས་པ་ནི་ཤམྦྷ་ལའི་སྣོད་ཡིན་ནོ། ། དེའི་བཅུད་བཤད་པ་ལ།
དང་པོ་ལ་ཟླ་བཟང་ཤཱཀྱ་རིགས་སུ་བསྒྲུབ་ཅིང་བཤད་པ་དང་། ཆོས་རྒྱལ་རྣམས་ཀྱི་བྱུང་ཚུལ་བྱེ་བྲག་ཏུ་བཤད་པའོ། ། དང་པོ་ནི། བུ་སྟོན་རིན་པོ་ཆེའི་ཟིན་བྲིས་གཏམ་རྒྱུད་དུ། སྡིག་ཅན་འཕགས་སྐྱེས་པོས་ཤཱཀྱ་བདུན་ཁྲི་བདུན་སྟོང་བསད་པའི་ཚེ། ཤཱཀྱ་ཤམྦྷ་ཞེས་བྱ་བ་རི་དྭགས་ལ་ཕྱིན་པས་བསད་པའི་ཁྲོད་དུ་མ་ཐེབས་པར་ཕྱིར་འཁོར་ནས་མི་ཤ་བྱེད་པར་ཆས་པ་ན། བཅོམ་ལྡན་འདས་ཀྱིས། ཤཱཀྱ་རྣམས་ཀྱིས་མྱོང་བར་ངེས་པ་དང་། འཕགས་སྐྱེས་པོས་བྱེད་པར་ངེས་པའི་ལས་བསགས་པས་དེས་བཟློག་ཐབས་དུ་མ་བྱས་ཀྱང་མ་བཟློག་པ་ཡིན་པས་ན་སྡིག་པའི་བསམ་པ་ཐོང་ལ། ཡུལ་ལྗོངས་གཞན་ཚོལ་ཅིག་ཅེས་གསུངས་པ་མཉན་ནས།
ཤམྦྷས་བྱང་ཕྱོགས་ཀྱི་ཡུལ་ལྗོངས་ཞིག་ཏུ་སླེབ་པ་ན། དེ་ན་གནས་པ་རྣམས་ཀྱིས་ཁྱོད་སུ་ཞིག་གང་ནས་འོངས་ཞེས་དྲིས་པས། ཁོ་བོ་རྒྱ་གར་ནས་འོངས། ཤཱཀྱ་ཤམྦྷའི་ཕོ་ཉ་བ་ཡིན། དེ་དཔུང་དང་བཅས་ཏེ་ཡུལ་འཕྲོག་ཏུ་འོང་གི་ཡོད་དོ་ཞེས་སྨྲས་པས། ཤམྦྷ་དེ་ནུས་མཐུ་ཇི་ལྟ་བུ་ཞེས་དྲིས་པ་ན། རལ་གྲི་བྲག་ལ་བརྒྱབ་ནས་ཕྱེད་མར་བྱས་ཏེ། ང་ཕོ་ཉ་བའི་མཐུ་འདི་འདྲ་ན་དེ་ཇི་ལྟ་བུ་ཡིན་པ་མི་ཤེས་སམ་ཞེས་བྱས་པས་ཐམས་ཅད་དངངས་སྐྲག་ཏེ། ཁྱེད་རང་ཉིད་ལ་སྐྱབས་སུ་འདོད་དོ་ཞེས་ཡུལ་ལྗོངས་ཕུལ་ཏེ་བདག་གིར་བྱས་པས་ཤམྦྷ་ལ་ཞེས་གྲགས་པར་བཤད་ལ། འདི་ཟླ་བཟང་གི་ཡབ་ཉི་མའི་འོད་དང་གཅིག་པར་མ་བྱས་ན་ཟླ་བཟང་སངས་རྒྱས་ལ་ཆོས་ཉན་པ་མི་འགྲིག་པས་གཅིག་པར་སེམས་སོ། །
གཉིས་པ་ནི། སྤྱིར་གོ་སླའི་གཞུང་རྣམས་ལ་བཤད་པ་བྱེད་ལུགས་མི་འདྲ་བ་མང་དུ་བྱུང་ནའང་། ཚིགས་བཅད་བརྒྱ་རེ་བཞི་པའི་ཕྱེད་མན་ཆད་འཁོར་ལོ་ཅན་གྱི་བུ་བརྒྱུད་ལ་སྐྱར་བའི་བཤད་པ་གཅིག་དང་། སླར་ཡང་ཆོས་རྒྱལ་སོ་གསུམ་གྱི་རྣམ་ཐར་ལ་བསྐྱར་ནས་སྦྱར་བའི་བཤད་པ་གཅིག་སྟེ་གཉིས་སུ་འདུ་བར་སྣང་ཞིང་། དང་པོ་ནི། ཇོ་ནང་པ་ན་རེ། འདིའི་ལུགས་ཀྱི་ཤམྦྷ་ལའི་ཡུལ་དུ་དུས་ཀྱི་འཁོར་ལོའི་ཆོས་འཛིན་པའི་ཆོས་རྒྱལ་བཞི་བཅུ་འབྱུང་བར་འདོད་དེ། ཟླ་བཟང་ནས་བགྲངས་པའི་ཤཱཀྱ་རིགས་བདུན། གྲགས་པ་ནས་འཁོར་ལོ་ཅན་གྱི་བར་རིགས་ལྡན་ཉེར་ལྔ། འཁོར་ལོ་ཅན་གྱི་བུ་བརྒྱུད་ལ།
ཉ་དང་རུས་སྦལ་སོགས་ཀྱི་མིང་གིས་བསྟན་པའི་ཚངས་པ། དབང་པོ། འོད་སྲུངས། མིའི་སེང་གེ མིའུ་ཐུང་། ཡ་མན་ཨགྣི། རཱ་མ། ནག་པོའམ་འཇིགས་བྱེད་དེ་བརྒྱད་རྣམས་ཡིན་ལ། དྲག་པོ་འཁོར་ལོ་ཅན་གྱི་བར་ནི། དེ་བཞིན་གཤེགས་པའི་བསྟན་པའི་དུས་བཞིའི་རིང་དང་།
ཕྱི་མ་བརྒྱད་ནི་འཁོར་ལོ་ཅན་གྱི་དུས་བཞིའི་བར་གྱི་རྒྱལ་པོར་འདོད་དོ། ། དེ་ལྟར་ན་བཞི་བཅུ་པོ་བསྡུ་ན། སངས་རྒྱས་ཀྱི་དང་འཁོར་ལོ་ཅན་གྱི་བསྟན་པའི་རྒྱལ་པོ་སྟེ་གཉིས་སུའང་འདུ་ལ། དྲག་པོ་མན་ཆོད་འཛམ་གླིང་ཀུན་ལ་དབང་བསྒྱུར་བས་འཁོར་ལོ་ཅན་དང་། ཚངས་པ་དབང་པོ་གཉིས། གླིང་འདིའི་བྱང་དང་ལྷོ་ལ་ཕྱེད་མར་སྤྱོད་པས་ཕྱེད་ཅན་དང་། འོད་སྲུངས་ལ་སོགས་པ་བཞིའི་དུམ་བུ་ལ་སྤྱོད་པས་དུམ་བུ་ཅན་ཞེས་བྱ་ལ། གཞན་གྲོང་བྱེ་བའི་བདག་པོ་རྣམས་ལ་ཡུལ་གྱི་མི་བདག་ཏུ་འདོད་དོ། ། ཡང་འོད་ཟེར་བདུན་དང་རི་གཟའ་སོགས་ཀྱི་བསྟན་དོན། སྙིང་སྟོབས་ལ་བརྟེན་པ་ལྷའི་སྐྱེ་གནས་དང་།
རྡུལ་ལ་བརྟེན་པ་འབྱུང་པོའི་སྐྱེ་གནས་ཅན་ཏེ་གཉིས་སུ་འདུ་སྟེ། ཆོས་ཀྱི་འོད་ཟེར་འཕྲོ་བའི་རྒྱལ་པོ་བདུན་དང་། རི་དང་གཟའ་དང་ཐུབ་པ་རྣམས་ཀྱང་བདུན་གྱི་མིང་ཡིན་པས་བདུན་བཞི་ཉི་ཤུ་རྩ་བརྒྱད་ནི་གྲགས་པ་སོགས་ཉེར་ལྔ་པོའི་སྟེང་དུ་ཚངས་པ་དང་དབང་པོ་འོད་སྲུང་རྣམས་བསྣན་པ་སྟེ། འདི་རྣམས་ནི་ཤཱཀྱའི་རིགས་རྣམས་ལྷའི་སྐྱེ་གནས་ཅན་ཡིན་པ་དེ་བཞིན་དུ་འདིར་ཡང་ཉེར་བརྒྱད་པོ་ལྷའི་སྐྱེ་གནས་ཅན་ཡིན་ལ། མིའི་སེང་གེ་སོགས་ལྔ་པོ་འབྱུང་པོའི་སྐྱེ་གནས་ཅན་ནོ། ། ཞར་ལ་གདུལ་བྱའི་རྒྱལ་པོ་ཀླ་ཀློའི་སྟོན་པ་བརྒྱད་བུན་བའི་དབང་གིས་ལྷ་མིན་དང་ལག་འགྲོའི་སྐྱེ་གནས་ཅན་ཏེ། དེ་ཡང་ཨ་གྲ་དང་། ཨགྣ་གྷ་དང་། ཆགས་ལྡན་གསུམ་སུན་པ་ཤས་ཆུང་བ་ལྷ་མིན་གྱི་དང་། བྱི་བ་དང་།
དབང་པོ་དང་། གོས་དཀར་ཅན་དང་། སྦྲང་རྩིའི་བློ་གྲོས་དང་། འཇོམས་བྱེད་དེ་ལྔ་པོ་མུན་པ་ཆེ་བ་ཀླུའི་སྐྱེ་གནས་ཡིན་ལ། དེའི་བདུན་བ་སྦྲང་རྩིའི་བློ་གྲོས་ནི་ཀླ་ཀློའི་བྱེད་རྩིས་བྱེད་པ་པོ་ཡིན་པས། གྲགས་པ་འདས་ནས་ལོ་བརྒྱད་བརྒྱ་ན་མ་གའི་ཡུལ་དུ་འབྱུང་བར་གསུངས་པའི་ཀླ་ཀློ་ཡང་འདི་ཡིན་ནོ། ། ཚིག་བཅད་བརྒྱ་ང་གཅིག་པའི་གཅིག་གཉིས་གསུམ་དང་ཞེས་སོགས་ཀྱང་དྲག་པོ་འཁོར་ལོ་ཅན་དེ་ཉིད་ས་དུམ་བུ་གཅིག་དང་གཉིས་དང་གསུམ་སོགས་ནས། ལྔ་དང་འཇིག་རྟེན་ཏེ་བརྒྱད་དང་ལ་སོགས་པ་དགུ་པ་སོགས་བཅུ་གཉིས་སུ་འཁོར་བ་ཡིན་པར་རྣམ་ཤེས་ལྡན་པས་བཙལ་བར་བྱའོ་ཞེས་པར་འཆད་ལ། ཚངས་པ་དབང་པོ་འོད་སྲུངས་གསུམ་གྱི་རིང་ལ་ཚེ་ལོ་སྟོང་བརྒྱད་བརྒྱ་དང་། དེའི་ཕྱེད་འོད་སྲུངས།
དེའི་ཕྱེད་མིའི་སེང་གེ དེ་མན་ཆད་དྲུག་ཅུ་དྲུག་ཅུས་དམན་པའི་མཐར་ཚེ་ལོ་བརྒྱ་པར་འབབ་པའི་ཚུལ་དང་བཅས་པ་རྣམས་འདོད་དོ། ། ལུགས་གཉིས་པ་ལ་ཡང་། དུས་ཞབས་པའི་དང་། རྭ་བའི་དང་། བླ་མ་དམ་པའི་བཞེད་པ་གསུམ་མོ། ། དང་པོ་ནི། གཅིག་གཉིས་གསུམ་དང་ཆུ་གཏེར་དབྱེ་བ་སོགས་ནི། ཆོས་ཀྱི་དབྱེ་བ་སྟེ་གསང་ཆེན་རིགས་གཅིག་དང་། ཐབས་ཤེས་གཉིས་དང་།
རྡོ་རྗེ་གསུམ་དང་། རྡོ་རྗེ་བཞི་དང་། རིགས་ལྔ་ལ་སོགས་པའི་ཆོས་ཀྱི་འཁོར་ལོ་དུ་མ་ས་བཞི་ལ་འཁོར་ལ། དེ་ཡང་འཁོར་ལོ་ཅན་དང་ཕྱེད་ཅན་སོགས་དང་འོད་ཟེར་བདུན་དང་རི་གཟའ་སོགས་དང་ཉ་དང་རུས་སྦལ་སོགས་མུ་སྟེགས་ལ་གྲགས་པའི་སྟོན་པའི་རྣམ་འཕྲུལ་རྣམས་སངས་རྒྱས་བཅོམ་ལྡན་འདས་ཉིད་ཀྱིས་སྟོན་པར་མཛད་དོ་ཞེས་པའོ། ། གཉིས་པ་ནི། ཆོས་ཀྱི་རྐང་པ་གཅིག་དང་གཉིས་ལ་སོགས་པ་འཕེལ་འགྲིབ་ཏུ་འཁོར་བའི་སྒོ་ནས་གླིང་བཞི་ལ་དབང་བའི་འཁོར་ལོ་ཅན་དང་། གླིང་གཉིས་ལ་དབང་བ་ཕྱེད་ཅན་སོགས་ཡིན་ལ། འོད་ཟེར་བདུན་ལ་སོགས་པ་ནི་དུས་ཞབས་པ་ལ་སོགས་པ་ཕལ་ཆེར་མཐུན་པར་སྣང་ངོ་། ། གསུམ་པ་ནི། ཆོས་དང་ཡུལ་བྱེ་བ་གོ་དྲུག་གི་བཞི་ཆ་ལས་མི་དབང་བ་ཆོས་དང་ཡུལ་གཉིས་ཀའི་རྐང་པ་གཅིག་ལ་སྤྱོད་པ་དྲག་པོ་འཁོར་ལོ་ཅན་སོགས་ལས་བགྲངས་པའི་རྒྱལ་པོ་ལྔ་དང་།
རྐང་པ་གཉིས་ལ་སྤྱོད་པ་དེ་ནས་མས་བགྲངས་པ་དྲུག་དང་། གསུམ་ལ་སྤྱོད་པ་དེ་ནས་བདུན་དང་། བཞི་ཀ་ལ་སྤྱོད་པ་ལྔ་དང་། འཇིག་རྟེན་ཏེ་གྲགས་པའི་བར་བརྒྱད་ལ་སོགས་པས་ཤཱཀྱ་རིགས་བདུན་ཏེ་བཅོ་ལྔ་རྣམས་རིམ་པ་བཞིན་ཕྱེད་ཅན་དང་དུམ་བུ་ཅན་དང་། ཡུལ་གྱི་མི་བདག་རྣམས་ཡིན་ལ། འོད་ཟེར་ཞེས་པ་བཤད་རྒྱུད་རྡོར་ཕྲེང་ལས་བཅུ་གཉིས་ཀྱི་མིང་དུ་གསུངས་པས་གྲགས་པ་ནས་ཉི་མའི་བར་བཅུ་གཉིས། དེ་ནས་དྲག་པོའི་བར་རི་སྟེ་བདུན་དང་། གཟའ་འམ་ཐུབ་པ་སྟེ་དང་པོའི་ཤཱཀྱ་རིགས་བདུན་ཏེ། དེ་རྣམས་ལས་ཤཱཀྱ་རིགས་རྣམས་ལྷའི་སྐྱེ་གནས་དང་། རིགས་ལྡན་རྣམས་ལ་དུམ་བུ་བརྒྱད་དུ་བྱས་པའི་བརྒྱད་ཀ་འབྱུང་པོའི་སྐྱེ་གནས་ཡིན།
བརྒྱད་དུ་བྱེད་དེ། ཚུལ་ནི། ཚངས་པའི་དུས་སུ་བྱུང་ལ། གྲགས་པ་ནི་ཉའི་དང་། པད་དཀར་སོགས་བཅུ་བཞི་ནི་འོད་སྲུངས་ཀྱི་དུས་སུ་བྱུང་བས་རུས་སྦལ་གྱི་དང་ས་སྐྱོང་ནས་མ་འགགས་པའི་བར་དྲུག་ནི། ཨནྟ་ཀའི་དུས་སུ་བྱུང་བས་ཕག་པའི་དང་། དེ་ནས་མིའི་སེང་གེ དབང་ཕྱུག་ཆེན་པོ། མཐའ་ཡས། རྣམ་རྒྱལ།
འཁོར་ལོ་ཆེན་ཏེ་ལྔ་ནི། རིམ་པ་བཞིན་མིའི་སེང་གེ་དང་། མིའུ་ཐུང་དང་། ཡ་མན་ཨགྣི་དང་། རཱ་མ་དང་། ནག་པོའི་སྤྲུལ་པ་སྟེ་དེ་རྣམས་ཀྱི་དང་པོ་གཉིས་རྒྱལ་པོ་སྟོབས་ལྡན་དང་། གསེར་ཅན་གྱི་དུས་སུ་བྱུང་བར་བྱས་སོ། ། ཚིགས་བཅད་བརྒྱ་རེ་བཞི་པའི་ཚངས་པ་ནི་རིགས་ལྡན་གྲགས་པ་སྟེ་ཤཱཀྱ་རིགས་ལས་སྐྱེས་པས་ལྷའི་བླ་མའི་སྲས་དང་། དེའི་སྤྲུལ་པ་འཁོར་ལོ་ཅན་ནི་མིའི་སྲས་ཏེ་དབང་པོའི་མིང་གིས་བསྟན་པས་དེ་གཉིས་རྒྱབ་ཅེས་པ་སྔོན་དང་། མདུན་ཞེས་པ་ཕྱིས་སའི་དུམ་བུ་ལ་སྟོན་པ་གྱུར་ཞེས་བཤད་ནས།
འཇམ་དབྱངས་གྲགས་པས་རྩ་རྒྱུད་ལོ་བརྒྱ་དང་། བསྡུས་རྒྱུད་ལོ་བརྒྱ་སྟེ་ཉིས་བརྒྱ་བསྟན་པར་ལོ་ནི་བརྒྱད་བརྒྱ་རྣམས་སུ་ཚངས་པ་བཞག་པ་མཛད་ཅེས་པས་བསྟན་པར་བྱས་ནས་པད་དཀར་མན་ཆད་སྐུ་ཚེ་དྲུག་ཅུ་པར་བྱས་པའི་རྣམ་གཞག་སོགས་མཛད་མོད་ཀྱི། ལུགས་ཕྱི་མ་གསུམ་པོ་འདི་ལ་ཡིད་ཆེས་པའི་རིགས་པ་ཡང་མི་སྣང་ལ། ཡིག་དོན་དང་འབྱོར་པ་ཡང་དཀའ་བས། ལུགས་དང་པོ་དང་ཤས་ཆེར་བསྟུན་ནས་ཁས་བླངས་པར་བྱའོ།། །། སརྦ་མངྒ་ལཾ།། ༄༅། །ནང་དུས་ཀྱི་འཁོར་ལོའི་རྡོ་རྗེ་ལུས་ཀྱི་རྣམ་པར་བཞག་པའི་སྤྱི་དོན་བསྟན་པའི་རྒྱ་མཚོ་བཞུགས་སོ། ། ན་མོ་མཉྫུ་ཤྲཱི་ཡེ། ལུས་ལམ་མཆོག་གིས་ལུས་ཀྱི་སྐྱོན་ཀུན་སྦྱངས། ། ལུས་མེད་དཔུང་བཅོམ་ལུས་ཀྱི་མཆོག་བརྙེས་ནས། །
ལུས་ཅན་ཀུན་ལ་ལུས་ཀྱི་ལམ་སྟོན་དེར། ། ལུས་སོགས་བཏུད་ནས་ལུས་ཀྱི་དེ་ཉིད་བཤད། ། གཉིས་པ་ནང་དུས་འཁོར་རྡོ་རྗེ་ལུས་ཀྱི་རྣམ་གཞག་བཤད་པ་ལ། ལུས་ཀྱི་རང་བཞིན་ཤེས་དགོས་པའི་རྒྱུ་མཚན། དེའི་རང་བཞིན་རྒྱས་པར་གཏན་ལ་དབབ་པའོ། ། དང་པོ་ནི། དཔལ་སམྦུ་ཊིའི་རྒྱུད་ལས། ཆོས་ཀྱི་ཕུང་པོ་བརྒྱད་ཁྲི་དང་། ། བཞི་སྟོང་གི་ནི་ཆོ་ག་ཡང་། ། ལུས་ཀྱི་དེ་ཉིད་མི་ཤེས་པས། །
དེ་དག་ཐམས་ཅད་འབྲས་བུ་མེད། ། ཅེས་སོགས་དང་། སྒྲུབ་ལེའི་ཉིས་བརྒྱ་པར། མི་རྣམས་ཀྱིས་ནི་སྟོང་པ་ཉིད་དེ་བཟུང་ནས་སྟོང་པར་བལྟ་ཡང་གང་ཕྱིར་འགྱུར་མེད་དང་བྲལ་བ། ། དེས་ན་གཙོ་བོས་གང་ཞིག་འཕོ་མེད་ལྷན་སྐྱེས་ལུས་ཀྱི་བདེ་བ་འདི་ནི་སྔགས་ཀྱི་ཐེག་པར་བསྟན། ། ཅེས་སོགས་གསུངས་པ་ལྟར། ལུས་ཁྱད་པར་ཅན་གྱི་བདག་རྐྱེན་ལས་མ་སྐྱེས་པའི་ཡེ་ཤེས་ཇི་ཙམ་བསྒོམས་ཀྱང་འཚང་རྒྱ་བར་མི་ནུས་ཤིང་། ལུས་ཀྱི་ཡེ་ཤེས་ཁྱད་པར་ཅན་སྐྱེ་བ་ལ་ལུས་ཀྱི་གནས་ཁྱད་པར་ཅན་ལ་གནད་དུ་བསྣུན་ནས་བསྒོམ་དགོས་ལ། དེ་ལ་ལུས་ཁྱད་པར་ཅན་རྩ་རླུང་ཐིག་ལེའི་རང་བཞིན་ལེགས་པར་ཤེས་པ་དགོས་ཤིང་། མདོ་སྡེའི་ཕྱོགས་ནས་ལུས་དྲན་པ་ཉེར་བཞག་གི་སྐབས་སུ།
ལུས་ལ་མི་གཙང་བའི་རྫས་སོ་གཉིས་འདུས་ཚུལ་རྒྱས་པ་དང་། དགའ་བོ་མངལ་འཇུག་དང་། མངལ་གནས་ཀྱི་མདོར། ལུས་ཀྱི་རུས་པ་དང་ཚིགས་དང་། རྩའི་དབྱེ་བ་སོགས་བཤད་ཀྱང་། ནང་གི་རྩ་འཁོར་དང་ཁམས་ཀྱི་གནས་ཁྱད་པར་ཅན་ལ་སོགས་པ་ཅུང་ཟད་ཀྱང་བཤད་པ་མེད་ལ། བྱ་སྤྱོད་ཀྱི་མེར་གནས་བསམ་གཏན་ལ་སོགས་པའི་སྐབས་སུ། གནས་ཁྱད་པར་ཅུང་ཟད་དང་། རྣལ་འབྱོར་རྒྱུད་ཀྱི་སྙིང་གའི་བདག་འཇུག་ལ་སོགས་པར་དེ་བས་ཆེས་གསལ་བ་དང་། འདུས་པ་བདེ་མཆོག་ཀྱེ་རྡོར་སོགས་སུ་ཇེ་གསལ་དང་།
ཁྱད་པར་འདི་ཉིད་དུ་ཆེས་ཤིན་ཏུ་གསལ་ཞིང་རྒྱལ་པར་གསུངས་པའི་ཕྱིར་ན། མདོ་སྡེའི་ཕྱོགས་ལ་སེམས་སྦྱོང་བའི་ཐེག་པ་དང་། རྒྱུད་སྡེའི་ཕྱོགས་ལ་ལུས་སྦྱོང་བའི་ཐེག་པ་ཞེས་བྱ་བར་རིགས་ཤིང་། ཁྱད་པར་ནང་ལེ་བཤད་པའི་དགོས་པ། སྐྱེད་རྫོགས་ཀྱི་ལམ་ཐུན་མོང་མིན་པ་རྣམས་བསྒོམ་པའི་གནད་ཤེས་པ་དང་། རྡོ་རྗེའི་ལུས་ལ་རྙེད་དཀའ་དོན་ཆེའི་བསམ་པ་དང་བརྩོན་འགྲུས་བསྐྱེད་པའི་ཆེད་ཡིན་གྱི། གང་དག་ཕྱི་འཇིག་རྟེན་ཁམས་དང་། ཆོས་མཐུན་ཤེས་པ་ཙམ་དང་། འཇིག་རྟེན་དྲང་དོན་ཡིན་པའི་དགོངས་གཞི་ཤེས་པའི་ཆེད་མ་ཡིན་ནོ་ཞེས་སྨྲ་བ་དེ་དག་ནི་རྒྱུད་ཀྱི་རྒྱལ་པོ་འདི་ལ་སྐུར་པ་འདེབས་པ་ཟད་དོ། ། འོ་ན་ལུས་ལ་བརྟེན་པའི་ལམ་གཙོ་བོར་ཕྱེད་པ་ནི།
ལུས་ཀྱི་དཀའ་ཐུབ་བགྱིས་པ་ཡིས། ། མདུད་པ་འཇིག་པར་གཅེར་བུ་འཚལ། ། ཁྱོད་ནི་སེམས་ཀྱི་དཀའ་ཐུབ་གྱིས། ། མདུད་པ་འཇིག་པར་བཞེད་པ་ལགས། ། ཞེས་སོགས་དང་། སེམས་ནི་ཆོས་ཀྱི་གཙོ་བོ་ལགས་པར་གསུངས། ། ཞེས་སོགས་མང་དུ་གསུངས་པ་དང་འགལ་ལོ་ཞེ་ན། དེ་དག་ནི་མདོ་ཕྱོགས་ཀྱི་ལུང་ཡིན་ལ། དེ་ལྟར་གསུང་བའི་དགོངས་གཞི་ནི། གཅེར་བུ་པ་ལྟ་བུ།
ལུས་ཀྱི་ཕྱི་རོལ་རགས་པ་འདི་ལ། ཁྲུས་དང་གཙང་སྦྲ་ཟས་སྤྱོད་སོགས་དཀའ་ཐུབ་བྱས་པས་གྲོལ་བར་འདོད་པ་དགག་པ་དང་། ལུས་རགས་པ་ཙམ་སྦྱངས་ཀྱང་གྲོལ་མི་ནུས་པ་ལ་དགོངས་ལ། འདིར་ལུས་རགས་པའང་རྟེན་དུ་དགོས་མོད་ཀྱི། དེ་ལ་བརྟེན་པའི་ལུས་ཁྱད་པར་ཅན་སྦྱོང་བར་འདོད་པས་ཉེས་པ་མེད་དོ། ། དེས་ན་སློབ་དཔོན་འཕགས་པ་ལྷས། བསྐལ་པ་བྱེ་བ་དུ་མ་རུ། ། ཐོས་པའི་ཕ་རོལ་སོན་གྱུར་ཀྱང་། ། བདག་བྱིན་བརླབས་ལས་ཕྱིར་བལྟས་པས། ། དེ་ལས་དེ་ཉིད་རྟོགས་མི་འགྱུར། །
ཞེས་སོགས་རྩ་རླུང་ཐིག་ལེ་ལ་གནད་དུ་མ་བསྣུན་ན། དེ་ཁོ་ན་ཉིད་རྫོགས་པར་མི་རྟོགས་པར་གསུངས་པ་མང་ངོ་། ། འདི་ཡང་ལུས་ལ་གནད་དུ་བསྣུན་ན་རླུང་འདུ་སླ་ཞིང་། དེས་གཉིས་སྣང་ནུབ་སླ་བ་ལྟ་བུའི་སྒོ་ནས་དེ་ཁོ་ན་ཉིད་ཀྱི་རྟོགས་པ་མྱུར་བུལ་ཙམ་དུ་འདོད་པ་ལྟར་མ་ཡིན་གྱི། ཚོར་བ་སྡུག་བསྔལ་གྱི་མཐར་ཐུག་མནར་མེད་ཀྱི་ལུས་ཤེས་ཡིན་པ་བཞིན་དུ་བདེ་བའི་མཐར་ཐུག་ཁམས་དྲུག་ལྡན་གྱི་ལུས་ཁྱད་པར་ཅན་ལ་བརྟེན་པའི་ལྷན་སྐྱེས་ཀྱི་ལུས་ཤེས་ཡིན་ལ། དེ་རྟོག་མེད་ཡིན་པས་གཉིས་སྣང་ནུབ་ཚབས་ཆེ་བ་དང་། ནུབ་ཡུན་རིང་བ་དང་། རྟེན་ཐིག་ལེ་མི་གཡོ་བར་སོང་ནས་དེ་ལས་མི་གཡོ་བ་ལ་སོགས་པའི་སྟོབས་ཀྱིས་དེ་ཁོ་ན་ཉིད་རྟོགས་ཚུལ་ཙམ་ཡེ་ཤེས་རྐྱང་པ་ལ་མི་སྲབ་པའི་ཆ་ནས་ཡིན་པར་འདོད་དེ་རྒྱས་པར་འོག་ཏུ་བཤད་པར་བྱའོ། ། དབང་ཤེས་ཁ་ཕྱིར་བལྟས་ཡིན་པས་ངོ་བོ་ཉིད་ཀྱི་རྣམ་གཡེང་དུ་བཤད་པ་མ་ཡིན་ནམ་སྙམ་ན། དེ་ནི་ཕྱི་རོལ་གྱི་རེག་བྱ་སོགས་ཀྱི་ཡུལ་ཅན་ལ་དགོངས་ལ།
འདི་ནི་ནང་རེག་ཁྱད་པར་ཅན་གྱི་ཡུལ་ཅན་ཡིན་པས་ཤིན་ཏུའང་རིགས་སོ། ། དེ་ལྟར་ན་ནང་ལུས་ཀྱི་གནས་ཚུལ་ཤེས་པའི་ཕྱིར་དུ་རྡོ་རྗེ་ལུས་ཀྱི་གནས་ཚུལ་སྟོན་པའི་ལེའུ་འདི་དང་། འདི་ཡི་ཆ་ལག་ཏུ་གྱུར་པ་རྣམས་ལ་ནན་ཏན་གྱིས་བསླབ་པར་རིགས་སོ། ། གཉིས་པ་ལ་ལུས་སྤྱིའི་རྣམ་པར་བཞག་པ་དང་། མངལ་སྐྱེས་ཀྱི་ལུས་བྱེ་བྲག་ཏུ་བཤད་པའོ། ། དང་པོ་ལ། ཁམས་ཀྱི་དང་། གནས་ཀྱི་དང་། ཕྱི་ནང་གི་སྒོ་ནས་བཞག་པའོ། ། དང་པོ་ནི།
སྤྱིར་ནམ་མཁའ་རླུང་མེ་ཆུ་ས་ཡེ་ཤེས་ཀྱི་ཁམས་དྲུག་ལས། ནམ་མཁའ་ནི་སྒྲ་གཅིག་པུའི་ཡོན་ཏན་དང་ལྡན་པས། ནམ་མཁའ་ཡོན་ཏན་གཅིག་ལྡན་ཞེས་བྱ་ལ། རླུང་ལ་སྒྲ་དང་རེག་པ། མེ་ལ་དེ་གཉིས་དང་རོ། ཆུ་ལ་དེ་གསུམ་དང་གཟུགས། ས་ལ་དེ་བཞི་དང་དྲི་སྟེ་ལྔའི་ཡོན་ཏན་ཡོད་པས། ས་ཡོན་ཏན་ལྔ་ལྡན་ཞེས་བྱའོ། ། དེ་ལྟར་ཡོན་ཏན་ལྔ་པོ་དེ་ལ་ཟླ་བའི་ཡོན་ཏན་ལྔ་ཞེས་བྱ་ལ། རྡུལ་མུན་སྙིང་སྟོབས་གསུམ་ལ་ཉི་མའི་ཡོན་ཏན་གསུམ་ཞེས་བྱ་སྟེ།
དེ་ལྟར་བརྒྱད་པོ་ལ་ཡོན་ཏན་བརྒྱད་དུ་བཤད་པ་མང་ཞིང་། སངས་རྒྱས་ཀྱི་ས་ན་ཡོན་ཏན་མེད་པར་བཤད་པའང་། བེམ་ཆོས་ཀྱི་ཡོན་ཏན་བརྒྱད་པོ་འདི་མེད་པ་ཡིན་ནོ། ། ཁམས་དྲུག་པ་ནི། གཞི་ལམ་འབྲས་བུའི་སྐབས་ཀུན་ཏུ་ཡོན་ཏན་མེད་པས་རང་གི་ངོ་བོས་སངས་རྒྱས་ཀྱི་ཡོན་ཏན་དང་མཚུངས་པས་ན། སངས་རྒྱས་སུ་བཤད་པ་ཤིན་ཏུ་མང་བ་རྣམས་ཀྱང་ཡེ་ཤེས་ཀྱི་ཁམས་ལ་དགོངས་སོ། ། དེ་ལ་འདོད་པའི་ཁམས་ན་ཁམས་དྲུག་ཡོན་ཏན་ལྔ་ལྡན་གྱི་ལུས་ཡོད་ལ། དེ་ནི་མི་དང་དུད་འགྲོ་ཡིན་ཞིང་། དམྱལ་བ་དང་འདོད་ལྷའི་ཁམས་ལྔ་ཡོན་ཏན་བཞི་ལྡན། གཟུགས་ཀྱི་བསམ་གཏན་འོག་མ་གཉིས་ཁམས་བཞི་ཡོན་ཏན་སུམ་ལྡན།
གོང་མ་གཉིས་ཁམས་གསུམ་ཡོན་ཏན་གཉིས་ལྡན། གཟུགས་མེད་པ་ཁམས་གཉིས་ཡོན་ཏན་གཅིག་ལྡན་ནོ། ། དེ་ཡང་མི་དང་དུད་འགྲོ་ལ་ས་ཁམས་དང་དེའི་ཡོན་ཏན་དྲི་ཡང་ཡོད་པས་དང་། འདོད་ལྷ་ལ་དེ་གཉིས་མེད་པས་དང་། བསམ་གཏན་དང་པོ་གཉིས་ལ་ཆུ་དང་རོ་ཡང་མེད་པས་དང་། གོང་མ་གཉིས་ལ་མེ་དང་གཟུགས་ཀྱང་མེད་པས་དང་། གཟུགས་མེད་ལ་རླུང་དང་རེག་བྱ་ཡང་མེད་པར་ནམ་མཁའ་དང་དེའི་ཡོན་ཏན་སྒྲ་ཙམ་ཡོད་ལ། ཡེ་ཤེས་ནི་ཐམས་ཅད་ལ་ཁྱབ་བྱེད་དུ་ཡོད་པ་ཡིན་པས་ན། ཁམས་གོང་འོག་གི་དབྱེ་བས་ལུས་ཀྱི་ཕྲ་རགས་དེ་དག་ཏུ་གནས་ཤིང་། ལུས་ཕྲ་རགས་ཀྱི་དབང་གིས་འཛག་བདེའི་ཕྲ་རགས་ཀྱང་དེ་ལྟར་གནས་པས་ན།
འདིར་འཛག་བདེའམ་འཕོ་བའི་བག་ཆགས་འཁོར་བའི་རྒྱུར་བཤད་པ་ལ་ཁམས་གོང་དང་། དམྱལ་བ་ན་འཛག་བདེ་མེད་པས་མི་རིགས་སོ། ། ཞེས་སྨྲ་བ་དེ་དག་གིས་ནི། ཚུལ་འདི་ལ་ཞིབ་ཏུ་མ་བསླབས་པར་ཟད་དོ། ། འོ་ན་དྲི་སའི་ཡོན་ཏན་སོགས་སུ་སྨྲ་བ་འདི་མུ་སྟེགས་བྱེ་བྲག་པ་དང་མཚུངས་པ་མ་ཡིན་ནམ་སྙམ་ན། ཐ་སྙད་སྒོ་བསྟུན་ཡིན་གྱི་དོན་ཤིན་ཏུ་མི་མཐུན་ཏེ། དེ་དག་ཡོན་ཏན་དེ་རྣམས་རྟག་དངོས་སུ་འདོད་ལ་དེ་དག་འདིར་མི་རྟག་པར་འདོད་པས་སོ། ། འོ་ན་བྱེ་བྲག་པ་གཟུགས་མེའི་ཡོན་ཏན་དང་རོ་ཆུའི་ཡོན་ཏན་དུ་འདོད་ལ། དེའང་མེའི་གཟུགས་རྒྱང་རིང་པོ་ནས་ཀྱང་མཐོང་བ་དང་། ལྕེ་ཐོག་ཏུ་ཆུ་མེད་ན་རོ་མི་མྱོང་བ་རྒྱུ་མཚན་དུ་བཀོད་ནས་འཆད་པ་འཐད་ཀྱང་།
འདིར་དེ་གཉིས་གོ་ལྡོག་པས་ཐ་སྙད་ཀྱང་མ་མཐུན་ནོ་སྙམ་ན། སྐྱོན་མེད་དེ། སྤྱིར་མེ་ཏོག་གི་གཟུགས་ལྟ་བུའི་གཟུགས་ཀྱི་གསལ་བྱ་མཐའ་དག་ཆུས་བྱེད་པས་དང་། སྟོན་སེར་རོ་མཐའ་དག་སྨིན་པར་བྱེད་པ་ནི་ཆུས་མི་འགྲུབ་ཀྱི། ཉི་མ་དང་དྲོད་ལྟ་བུའི་མེ་ཁམས་ཀྱིས་བྱེད་པས་འབྱུང་བའི་ཁམས་ཀྱི་བྱེད་ལས་དང་མཐུན་གྱི། མེའི་གཟུགས་རྒྱང་རིང་པོ་ནས་མཐོང་བ་ལྟ་བུ་ནི་མེའི་བྱེད་ལས་ཐུན་མོང་མིན་པར་མི་རུང་བ་ལ་དགོངས་ཤིང་འདིར་ཁམས་གསུམ་ལ་སྦྱོར་བའི་ཚེ་མུ་སྟེགས་དང་བསྟུན་ནས་ཡེ་ལེར་བཤད་པ་ནི། རོ་མེའི་ཡོན་ཏན་དུ་བྱས་ན་བསམ་གཏན་དང་པོ་གཉིས་ན་མེའི་ཡོན་ཏན་ཡོད་པས་རོ་ཡོད་པར་འདོད་དགོས་ལ། དེ་ལྟར་ན་ཁམས་གོང་ན་དྲི་རོ་མེད་པར་མངོན་པ་ནས་བཤད་པ་དང་མ་མཐུན་པར་འགྱུར་དུ་དོགས་པར་གསལ་ཞིང་། ཡེ་ལེའི་རིགས་དང་རིགས་བདག་གི་ཞལ་གྱི་སྐབས་སུའང་དེ་ལྟར་བཤད་དོ། ། གཉིས་པ་ནི།
སྤྱིར་སེམས་ཡོད་མེད་ཀྱི་ལུས་ཅན་ཐམས་ཅད་སྐྱེ་གནས་བརྒྱད་དུ་སྒྲུབ་ལེར་གསུངས་ཏེ། འབྱུང་བཞི་ཟླ་ཉི་སྒྲ་གཅན་དུས་མེའི་སྐྱེ་གནས་རྣམས་སོ། ། དེ་ཡང་ལྗོན་ཤིང་དང་ལྷུན་པོ་ལ་སོགས་པ་བརྟན་པ་རྣམས་སའི། དྲོད་གཤེར་སྐྱེས་ཆུའི། སྒོར་སྐྱེས་རླུང་གི མངལ་སྐྱེས་མེའི། ནམ་མཁའི་ཁམས་ལ་ཟླ་ཉི་གཉིས་དང་། ཡེ་ཤེས་ལ་སྒྲ་གཅན་དུས་མེར་ཕྱེ་ནས་ཀླུ་དང་ལྷ་མིན་ཟླ་བའི། ལྷ་དང་འབྱུང་པོ་ཉི་མའི། གཟུགས་མེད་སྒྲ་གཅན་གྱི།
དམྱལ་བ་དུས་མེའི་སྐྱེ་གནས་སུ་བཤད་ལ། ཡོངས་གྲགས་ཀྱི་སྐྱེ་གནས་བཞི་དང་སྦྱོར་བའི་ཚེ། ནམ་མཁའ་ཡེ་ཤེས་ཀྱི་སྐྱེ་བ་རྣམས་རྫུས་སྐྱེས་ཆེན་པོ་རོའི་སྐྱེ་བ་དང་། སའི་སྐྱེ་བ་རྣམས་ཀྱང་རྫུས་སྐྱེས་བརྟན་པའི་སྐྱེ་གནས་སུ་ཁམས་ལེར་བཤད་པའི་དོན་ནི་རྒྱས་པར་བཤད་ཟིན་པ་བཞིན་ནོ། ། གསུམ་པ་ནི། ཕྱི་རོལ་གྱི་ཡན་ལག་ཉིང་ལག་དང་མདོག་དབྱིབས། གཟུགས་སྒྲ་སོགས་ནི་ལུས་རགས་པ་ཡིན་ལ། ནང་གི་རྩ་ཕྲ་རགས་རྣམས་ནི་ཕྲ་བ་དང་། ཁམས་དཀར་དམར་དང་། རླུང་ཕྲ་མོ་སོགས་ནི་ཤིན་ཏུ་ཕྲ་བ་དང་།
གཞོམ་མེད་ཀྱི་རྩ་རླུང་ཐིག་ལེ་རྣམས་ནི་ཆེས་ཤིན་ཏུ་ཕྲ་བ་ཡིན་ནོ། ། ཞེས་བྱ་སྟེ། དེ་ལྟར་ཕྱི་ནང་གིས་བཞག་པའི་ཕྲ་རགས་དང་། གཞན་གཉིས་ལ་ནི་ས་ཆུའི་ཁམས་གཉིས་རགས་པ་དང་། མེ་རླུང་གཉིས་ཕྲ་བ་དང་། ནམ་མཁའ་ཤིན་ཏུ་ཕྲ་བ་དང་། ཡེ་ཤེས་ཆེས་ཤིན་ཏུ་ཕྲ་བའི་ལུས་ཞེས་བྱ་བར་གྲུབ་ལ། གཞིའི་ཡེ་ཤེས་ཀྱི་ཁམས་འདིས་ནི། གཞི་ལ་བདེ་ཆེན་དང་སྟོང་གཟུགས་ཡོད་པར་བསྟན་ཏེ། ལེའུ་འདིའི་ཚིགས་བཅད་གསུམ་པའི་འགྲེལ་པར།
བཅོམ་ལྡན་འདས་རྡོ་རྗེ་སེམས་དཔའ་བདེ་བ་ཆེན་པོས་ཁམས་གསུམ་ཐམས་ཅད་བདག་ཉིད་ལ་གནས་པར་གསུངས་པ་དང་། སྟོང་པ་ལ་ནི་ཡེ་ཤེས་རྣམ་པར་བསྲེས་ཞེས་པ་རྩ་འགྲེལ་ལ་སོགས་པའི་ལུང་གིས་གྲུབ་པའི་ཕྱིར་རོ། ། རིགས་པ་ཡང་སོར་སྡུད་སོགས་བསྒོམ་པའི་ཚེ་དུ་སོགས་ཀྱི་སྟོང་གཟུགས་མཐོང་བ་རྣམས་རྒྱུ་མེད་དུ་འགྱུར་བའི་ཕྱིར་རོ། ། ལུང་དེ་དག་གིས་མི་འགྲུབ་སྟེ། རྣལ་འབྱོར་པས་ཤེས་པར་བྱ་ཞེས་སོགས་ལམ་དང་སྦྱར་ནས་བཤད་པས་སོ་ཞེ་ན། ལམ་བསྒོམ་པར་འདོད་པའི་རྣལ་འབྱོར་པས་གཞི་གཏན་འབེབས་ཀྱི་སྐབས་སུ་འདི་ལྟར་ཤེས་པར་བྱའོ། ། ཞེས་པའི་དོན་ཡིན་པས་སོ། ། བསྒོམ་པའི་སྟོབས་ཀྱིས་ཞེས་པ་གཅིག་འདིར་བཤད་པ་ནི། བསྒོམས་སྟོབས་ཀྱིས་གསལ་བར་འབྱུང་བ་དེ་དཔེར་བསྟན་པའི་ཆེད་དུ་གསུངས་པ་ཡིན་གྱི། གཞན་དུ་ན་གཞི་གཏན་འབེབས་ཀྱི་སྐབས་མ་ཡིན་པར་ཐལ་བས་གནོད་ལ།
ཚིགས་བཅད་གསུམ་པ་འདི་ཡེ་ཤེས་ལེའུར་འཆད་པར་གསུངས་པ་ལྟར་དེར་རྒྱས་པར་བཤད་པའི་སྐབས་ན་བསྒོམས་པའི་སྟོབས་ཀྱིས་ཞེས་པ་མེད་པའི་ཡང་ཕྱིར་རོ། ། གཉིས་པ་ལ། ལུས་ལ་སྣ་ཚོགས་འབྱུང་བ་མདོར་བསྟན། དེའི་སྐྱེ་གནས་འཇིག་ཆོས་རྒྱས་པར་བཤད་པའོ། ། དང་པོ་ནི། མངལ་སྐྱེས་ཁམས་དྲུག་ལྡན་གྱི་ལུས་ལ་སྔར་བཤད་པའི་ཕྱིའི་འཇིག་རྟེན་གྱི་སྣོད་བཅུད་སྣ་ཚོགས་ཚང་ལ། ཚང་ཚུལ་ཡང་ཁམས་དང་དབྱིབས་ཀྱི་སྒོ་ནས་ཚང་ཚུལ་འོག་ཏུ་སྟོན་ཅིང་། འདིར་རང་རང་ཡི་གེའི་སྒོ་ནས་ཚང་ཚུལ་གསུངས་ཏེ། ཕྱི་རོལ་གྱིས་ཆུ་མེ་རླུང་ནི། ནང་གི་ལྟེ་སྙིང་མགྲིན་སྤྱི་ཡིན་ལ།
ཡི་གེ་སོ་མཆུ་རྐན་སྤྱི་རྣམས་ལས་བྱུང་བའི་སྡེ་པ་རྣམས་ཀྱིས་ཤེས་པར་བྱ་ལ། དེ་བཞིན་དུ་ཕྱིའི་རྡོ་རྗེ་གློག་དང་ལྷ་གཞུ་འཇའ་ཚོན་ནི་དུས་མེའི་རྩ་དང་བཤང་ལམ་གྱི་རྩ་ཡིན་ལ། རྀ་དང་ལྀ་ཡིག་གིས་སོ། ། ཕྱིའི་རླུང་བཅུ་ནི་སྙིང་གའི་རྩ་བཅུ་ལ་གནས་པའི་རླུང་བཅུ་སྟེ། ཨི་ཡིག་སོགས་ཀྱིས་སོ། ། ཕྱི་རོལ་ན་རླུང་བཅུ་ཡོད་པར་ནི་ཡེ་ཤེས་ལེའུའི་ཚིགས་བཅད་བརྒྱ་རེ་ལྔ་པའི་འགྲེལ་པར་གསུངས་ལ། སྣོད་མི་འཇིག་པར་འཛིན་པ་སྲོག་འཛིན་དང་། ཆུ་ཐུར་དུ་འདོད་པ་ཐུར་སེལ་དང་། མེ་དང་ཤིང་སོགས་གྱེན་དུ་བསྐྱོད་པ་གྱེན་རྒྱུ་དང་། ཆ་མཉམ་པར་གནས་པ་མཉམ་གནས་སོགས་སུ་བཞག་པར་བུ་སྟོན་རིན་པོ་ཆེ་གསུང་ངོ་། །
ཁྱིམ་བཅུ་གཉིས་སམ་ཞག་སུམ་བརྒྱ་དྲུག་ཅུ་ནི། ཚིགས་ཆེན་བཅུ་གཉིས་ཀྱི་རྩ་ལ་གསལ་བྱེད་སུམ་ཅུ་ལ་དབྱངས་བཅུ་གཉིས་ཞུགས་པས་དང་། ཟླ་བ་ནི་དཀར་ཆ་ལ་ཐིག་ལེ་དང་ཉི་མ་ནི་དམར་ཆ་ལ་ཚེག་དྲག་དང་། སྒྲ་གཅན་ནི་རྣམ་ཤེས་ལ་གཞོམ་མེད་ཀྱི་ཧ་དང་། ལྷུན་པོ་ནི་ལྟེ་བ་ནས་གསང་བའི་བར་ལ་མིང་ཡིག་དང་པོ་མེ་རུའི་སྲོག་ཨེ་ཡིག་གིས་དང་། གདེངས་ཅན་དང་མི་དང་ལྷ་རྣམས་ཀྱི་གནས་ནི་བླ་མ་དམ་པས་དཔྲལ་མགྲིན་སྙིང་ག་ཞེས་གསུངས་པ་ལྟར། ཡང་ན་ལུས་ཀྱི་སྨད་དང་བར་དང་སྟོད་ཀྱི་ཆ་རྣམས་ལ་ཨོཾ་ཨཱཿཧཱུྃ་གིས་དང་། འཁྱོག་པོ་ནི། ཁྱིམ་ལ་ཡོན་པོར་རྒྱུ་བའི་གཟའ་བཅུ་པོ་རྣམས་ཏེ། སྙིང་གའི་གཡས་གཡོན་གྱི་རྩ་བཅུ་ལ་སྔར་ཟུང་བདུན་དུ་བརྗོད་པའི་ས་བོན་རྣམས་ཀྱིས་དང་།
སྐར་མ་ནི། མགྲིན་པའི་རྩ་སོ་གཉིས་ལས་ཉེར་བརྒྱད་ལ་སྦྱོར་དགོས་པར་གསལ་ལ། ཡི་གེ་མ་བཤད་ཀྱང་གཟའི་ཡི་གེ་རྣམས་ཀྱིས་སྟོན་པར་བཅས་ཞེས་པའི་ཚིག་ཟུར་གྱིས་ཤེས། འཕོ་བ་དང་ཟླ་བ་བཅུ་གཉིས་ནི་གསལ་བྱེད་སྡེ་པ་དྲུག་ཐུང་རིང་དུ་ཕྱེ་བས་དང་། ཕྱོགས་ཉེར་བཞི་ནི་དེའི་ཕྱེད་ཀྱི་དང་། ཉིན་མཚན་སུམ་བརྒྱ་དྲུག་ཅུ་ནི་སྡེ་པ་དྲུག་ལ་དབྱངས་ཐུང་ངུ་དྲུག་དང་རིང་པོ་དྲུག་གིས་བསྒྱུར་བས་ཤེས་པར་བྱ་ལ། ནང་གི་འཕོ་བ་བཅུ་གཉིས་ནི། གསལ་བྱེད་ཟླ་བ་དྲུག་ཀྱང་དེ་ཉིད་ལ་བྱ་ཞིང་ཕྱོགས་ཉི་ཤུ་རྩ་བཞི་ནི། རླུང་དགུ་བརྒྱ་པ་རེ་དང་། ཞག་ནི།
རླུང་དྲུག་ཅུ་པ་རེ་ལ་བྱེད་དགོས་པར་གསལ་ལོ། ། ཕྱི་ནང་གཞན་གསུམ་ཕྱོགས་གཅིག་ཏུ་སྦྱར་བ་ནི། ཡེ་ཤེས་ལེའུའི་རེ་གཅིག་པ་སོགས་ཀྱིས་བཤད་དེ། སྐྲ་དང་བ་སྤུ། ཕྱིའི་ནམ་མཁའ་དང་། གཞན་གྱི་ཀ་སྡེ་དང་རབ་དགའ། ཤ་དང་པགས་པ་རླུང་གི་དཀྱིལ་འཁོར་དང་། ཙ་སྡེ་དང་དྲི་མ་མེད་པ། ཁྲག་ཕྲ་རགས་གཉིས་མེའི་དཀྱིལ་འཁོར། ཊ་སྡེ་འོད་བྱེད།
རྔུལ་དང་དྲི་ཆུ་ཆུའི་དཀྱིལ་འཁོར་དང་། པ་སྡེ་དང་འོད་འཕྲོ། རྐང་དང་རུས་པ་སའི་དཀྱིལ་འཁོར་དང་། ཏ་སྡེ་དང་སྦྱང་དཀའ་བ། རྩ་དང་རླུང་བཅུ་བརྟན་པའི་འཇིག་རྟེན་དང་། ས་སྡེ་དང་མངོན་དུ་གྱུར་བ། དུང་ཅན་མ་སྒྲ་གཅན་གྱི་མཇུག་མ་ནི་གཡོ་བའི་འཇིག་རྟེན་དང་། ལ་ཝ་ར་ཡ་ཧ་དང་རིང་དུ་སོང་བ། ཨ་ཝ་དྷུ་ཏཱི་ནི་སྒྲ་གཅན་དང་། ཨལ་ཨོ་ཨར་ཨ་ཨ་དང་མི་གཡོ་བ།
རོ་མ་ནི་ཉི་མ་དང་། ཨ་ཨི་རྀ་ཨུ་ལི་དང་ལེགས་བློ། རྐྱང་མ་ནི་ཟླ་བ་དང་། ཧཿཨ་ཆོས་ཀྱི་སྤྲིན་རྣམས་དང་སྦྱར་ནས་གསུངས་པའི་མཐར། ལུས་ལས་མ་གཏོགས་གང་ཞིག་ཁྱབ་བྱེད་ཐར་པ་སྟེར་བའི་སངས་རྒྱས་གཞན་ན་འགའ་ཡང་ཡོད་མ་ཡིན། ། ཞེས་གསུངས་པ་དང་། གོང་རྣམ་བཅུ་དབང་ལྡན་གྱི་སྐབས་སུ་བཤད་ཟིན་པ་ལྟར་རྡོ་རྗེའི་ལུས་ལ་ཤིན་ཏུ་གུས་པར་བྱ་སྟེ། འདི་དག་ནི་དལ་འབྱོར་རྙེད་དཀའི་ཆོས་སྐོར་མང་དུ་བཤད་པ་ཐམས་ཅད་ཀྱང་ཞར་ལ་ལྷག་དང་བཅས་པ་འགྲུབ་པའི་བཤད་པའོ། ། དེ་ལྟར་ཁམས་བཅུའི་ནང་ནས་དང་པོ་ལྔ་སོ་སོར་བགྲངས་ཏེ། ནམ་མཁའ་རླུང་མེ་ཆུ་སའི་ཁམས་དང་།
ཕྱི་མ་གཅིག་ཏུ་བགྲངས་ནས་ཡེ་ཤེས་ཀྱི་ཁམས་ཞེས་གཅིག་ཏུ་བྱས་པས་ཁམས་དྲུག་པོ་འདི་ནི་མངལ་སྐྱེས་ཀྱི་ལུས་འདི་ལ་འགྲུབ་ལ། དེ་ཡང་ཕ་མ་དང་རང་གིས་རོ་དྲུག་ཟོས་ཤིང་འཐུངས་པ་དག་གི་རྐྱེན་གྱིས་མ་གྲུབ་པ་གྲུབ་པ་དང་། གྲུབ་ཟིན་གནས་པར་འགྱུར་རོ། ། རོ་དྲུག་ནི་ལན་ཚྭ་ས། མངར་བ་ཆུ། ཚ་བ་མེ། ཁ་བ་རླུང་། བསྐ་བ་ནམ་མཁའ། སྐྱུར་བ་ཡེ་ཤེས་ཀྱི་ཁམས་རྣམས་སོ། ། རོ་དྲུག་རྣམས་ཀྱང་ནམ་མཁའ་རླུང་མེ་ཆུ་ས་སྟེ་འབྱུང་བ་ལྔ་ལས་གྲུབ་པ་ལས།
འབྱུང་བའི་ཚོགས་ཀྱང་སྔར་ལེའུ་དང་པོའི་ཚིགས་བཅད་བཞི་པར་བརྗོད་པའི་ནམ་མཁའི་མིང་ཅན་སྟོང་པའི་རྡུལ་ལས་འབྱུང་ལ། སྟོང་པ་དེ་ལ་ཡེ་ཤེས་ཀྱི་མིང་ཅན་སེམས་ཅན་རྣམས་ཀྱི་ལུས་ལ་ཁྱབ་བྱེད་དུ་གནས་པའི་རྣམ་ཤེས་བསྲེས་པ་འདི་ནི་སེམས་ཅན་ཐམས་ཅད་ལ་ཁྱབ་པར་གནས་པའི་བར་དོ་དང་གཟུགས་མེད་ཀྱི་སེམས་ཅན་ཡང་འདི་དང་ལྡན་ནོ། ། འདི་ནི་ཀུན་རྫོབ་པའི་ཚུལ་གྱིས་གནས་པར་འདིའི་འགྲེལ་པར་གསུངས་ནས། ཡང་སྟོང་པ་ལ་ནི་ཡེ་ཤེས་རྣམ་པར་བསྲེས་པ་རོ་མཉམ་འགྱུར་མེད་རྟག་པར་རྩ་བས་གསུངས་པ་འདི་ནི། གཙོ་བོར་བསྒོམས་པའི་སྟོབས་ཀྱིས་གྲུབ་པའི་སྟོང་གཟུགས་གཟུང་བྱ་འཛིན་བྱེད་ཀྱི་སེམས་ལ་དགོངས་པ་སྟེ། འདི་ལ་རོ་མཉམ་དང་འགྱུར་མེད་དང་བརྟག་པའི་དོན་རྫོགས་པར་ཚང་བས་སོ་སྙམ་དུ་དགོངས་སོ། ། དེ་ཡང་རྟག་པའི་དོན་ནི་སྒྲིབ་བྲལ་དུ་གསུངས་སོ། ། དེ་ཡང་རང་གི་ངོ་བོ་སྒྲིབ་པ་མེད་པའམ་འཕོ་བའི་སྒྲིབ་པ་མེད་པ་ལ་དགོངས་ཤིང་། རོ་མཉམ་དབྱེར་མེད་ལ་འདིར་ངོས་འཛིན་མ་མཛད་ཀྱང་གནས་སྐབས་གཞན་ནས་འབྱུང་བ་བཞིན། གཟུང་བྱ་འཛིན་བྱེད་ངོ་བོ་གཅིག་པ་དང་།
རྒྱུན་འགྱུར་མི་སྲིད་པ་ལ་དགོངས་སོ། ། འདི་དག་གིས་ནི་གཞི་ལ་སྟོང་གཟུགས་ཡུན་དང་བཅས་པ་ཡོད་པར་བསྟན་ཏེ། གཞི་ལ་མེད་པ་ལམ་སྟོབས་ཁོ་ནས་བྱུང་ན་གློ་བུར་བར་སོང་བས་འགྱུར་བཅས་དང་རྒྱུན་མི་རྟག་པར་འགྱུར་རོ། ། དེ་ལྟར་འབྱུང་བས་རོ་དྲུག་གིས་ཁམས་དྲུག་བསྐྱེད་ཚུལ་ལ་ཡང་མའི་པདྨར་གནས་པའི་ཁུ་རྡུལ་རྣམ་ཤེས་གསུམ་འདུས་པའི་གོང་བུ་དེ་ལ་མའི་ས་སོགས་འབྱུང་བ་རྣམས་ཀྱིས་སྲ་བ་དང་སྡུད་པ་དང་སྨིན་པ་དང་འཕེལ་བ་དང་འཕེལ་བའི་གོ་སྐབས་སྦྱིན་པར་བྱེད་ལ། ས་བོན་ཁོ་རང་གི་སྟེང་གི་ས་སོགས་ལྔས་ཀྱང་བྱ་བ་དེ་དག་བྱས་ནས་མཐར་ལྷ་ཁྱབ་འཇུག་གི་གནས་སྐབས་བཅུ་བསྐྱེད་པར་གསུངས་སོ། ། འདིར་ས་བོན་རང་ལ་མངལ་གྲུབ་ཙམ་ནས་རླུང་བཅུ་ཡོད་པར་གསུངས་པ་དང་། འོག་ནས་ཟླ་བ་བདུན་གྱི་བར་དུ་རླུང་བཅུ་མི་འགྲུབ་པར་བཤད་པ་འགལ་ལོ་ཞེ་ན། འདིར་ནང་གི་ཕྱིའི་རླུང་གིས་ལུས་མི་འཇིག་པར་འཛིན་པ་སོགས་ལ་དགོངས་ལ་འོག་ནས་རྩ་ནང་དུ་འགྲུབ་པའི་ནང་གི་རླུང་ལ་དགོངས་པས་མི་འགལ་ལོ། ། འདིར་ཁྱབ་འཇུག་གི་འཇུག་པ་བཅུ་ནི་གནས་སྐབས་བཅུ་ལ་སྦྱར་བ་སྟེ། དེའང་དགའ་བོ་མངལ་གནས་དང་ཚེའི་མཐའི་མདོ་ལས་བཙས་པའི་གནས་སྐབས་རྐྱང་པ་ལ།
གནས་སྐབས་བཅུ་སྦྱར་བ་ལྟ་བུ་ཡང་མ་ཡིན། མངོན་པ་ལས་མངལ་གྱི་ལྔ་དང་བཙས་པའི་ལྔ་སྟེ་བཅུ་གསུངས་པ་ལྟ་བུ་ཡང་མ་ཡིན་པ་ཞིག་འདིར་གསུངས་ཏེ། དེ་ཡང་སྦྱར་བྱ་འཇུག་པ་བཅུ་ཚངས་པའི་དྲང་སྲོང་གདུག་པ་ཅན་གྱིས་བྱིས་པ་རྣམས་བསླུ་བའི་དོན་དུ་བཀོད་པར་བཟུང་བ་རྣམས་ནི་ལྷ་ཆེན་ཁྱབ་འཇུག་གིས་སྔོན་རིག་བྱེད་བཞི་པོ་རྒྱ་མཚོར་ཤོར་བ་ན། ཉ་རུ་སྤྲུལ་ནས་བཏོན་ཏེ་ལྷ་རྣམས་ལ་བྱིན་པས་དྲིན་ཆེ། དེ་བཞིན་དུ་ས་འཛིན་ལག་པ་ཆེན་པོས་ས་གཞི་འདེགས་མ་ནུས་པས་རུས་སྦལ་དུ་སྤྲུལ་ནས་བཏེག ས་གཞི་རྒྱ་མཚོར་ཤོར་བ་ཕག་ཏུ་སྤྲུལ་ནས་བཏོན། དགྲ་ངན་དང་སྐྱ་སེང་གཡུལ་འགྱེད་པའི་ཚེ། དྲང་སྲོང་ཡ་མད་ཨགྣིའི་བུ་དྲང་སྲོང་རཱ་མ་ཎར་སྐྱེས་ནས་སྲིད་སྒྲུབ་ལ་སོགས་པའི་རྒྱལ་རིགས་བྱེད་ཕྲག་བརྒྱ་བསད། རྒྱལ་པོ་ཤིང་རྟ་བཅུ་པའི་བུ་རྒྱལ་རིགས་རཱ་མ་ཎར་སྐྱེས་ནས་སྲིན་པོ་བཏུལ། ནག་པོར་སྐྱེས་ནས་ཆུ་བོ་ཡ་མུན་ལས་ཆུ་དྲངས་ནས་ཆུ་བྲན་ཐམས་ཅད་བཟོས།
ས་ཐམས་ཅད་ཐོང་གཤོལ་གྱིས་རློག་ནས་འབྲུ་བཏབ། མིའི་སེང་གེར་སྐྱེས་ནས་ལྷ་མིན་གྱི་རྒྱལ་པོ་འགྲོ་སྐྱོང་གསེར་ཅན་བསད། མིའུ་ཐུང་དུ་བརྫུས་ནས་ལྷ་མིན་གྱི་རྒྱལ་པོ་སྟོབས་ལྡན་གཡོ་སྒྱུས་བསླུས། སངས་རྒྱས་སུ་སྤྲུལ་ནས་དགྲ་ངན་དཔུང་ཚོགས་བཅུ་གཉིས་བསད་པའི་སྒྲིབ་སྦྱོང་གི་ཆོས་བསྟན། བྲམ་ཟེ་གྲགས་པའི་བུར་སྐྱེས་ནས་རིགས་བཞི་པོ་ཐམས་ཅད་བྲམ་ཟེའི་རིགས་ལྡན་དུ་བྱས་ཞེས་ལྷ་ལས་ཕུལ་བྱུང་གི་འགྲེལ་པར་བཤད་དོ། ། ཚིགས་བཅད་དུ་བྱས་ན། ཉ་དང་རུས་སྦལ་ཕག་པ་དང་། ། རཱ་མ་གཉིས་དང་ནག་པོ་དང་། ། མི་ཡི་སེང་གེ་མི་འུ་ཐུང་། ། སངས་རྒྱས་རིགས་ལྡན་དེ་ལྟར་བཅུ། །
ཉ་རུ་སྤྲུལ་ནས་རིགས་བྱེད་བཏོན། ། རུས་སྦལ་གཟུགས་ཀྱིས་འཇིག་རྟེན་བཏེག ། ཕག་རྒོད་མཆེ་བས་ས་གཞི་བཏོན། ། དྲང་སྲོང་རཱ་མས་རྒྱལ་རིགས་བསད། ། རྒྱལ་རིགས་རཱ་མས་སྲིན་པོ་བཏུལ། ། ནག་པོས་ཆུ་དྲངས་འབྲུ་རྣམས་བཏབ། ། མི་ཡི་སེང་གེས་གསེར་ཅན་བསད། ། མི་འུ་ཐུང་གིས་སྟོབས་ལྡན་བསླུས། ། སངས་རྒྱས་སྤྲུལ་ནས་སྒྲིབ་སྦྱོང་བསྟན། ། གྲགས་པས་རིགས་ཀུན་བྲམ་ཟེར་བྱས། །
ཞེས་བྱའོ། ། དེ་ལྟར་བཅུ་པོ་དེའི་ཐ་སྙད་སྒོ་བསྟུན་པའི་ཕྱིར་དུ་གནས་སྐབས་བཅུ་ལ་སྒྲོ་བཏགས་བཞི་ཡོད་པས་སྦྱར་ལ། དོན་ནི་མཆོག་མི་འགྱུར་དུ་རྒྱས་པར་འགོག་པར་མཛད་དོ། ། སྦྱོར་ཚུལ་ཡང་། མངལ་གྱི་གནས་སྐབས་ཀྱི་ཟླ་བ་དང་པོ་གཉིས་ལ་ཉ་དང་དབྱིབས་མཐུན། དེ་ནས་ཟླ་བ་གཉིས་ལ་འབུར་པོ་ལྔ་ཅུང་ཟད་དོད་པས་རུས་སྦལ། དེ་ནས་ཟླ་བ་ལྔ་དང་དྲུག་ལ་སོགས་པ་ལ་ཕག་པའི་དབྱིབས་སུ་གནས་པས་ཏེ་མངལ་ལ་གསུམ། བཙས་པའི་སྐབས་ནི་མིའི་སེང་གེ་སྟེ། རླུང་གི་ནུས་པས་རྩལ་ཆེན་པོས་སྐྱེ་གནས་ཀྱི་སྒོ་འབྱེད་པས་སོ། ། དེ་ནས་བྱིས་པའི་གནས་སྐབས་ལ་གཉིས་ཏེ།
སོ་མ་སྐྱེས་ཀྱི་བར་དུ་མི་འུ་ཐུང་སྟེ་དབྱིབས་མཐུན་པས་སོ། ། སོ་སྐྱེས་ནས་ལྷུང་བའི་བར་ལ་དགྲ་སྠྭ་རཱ་མ་ཎ་རྒྱལ་རིགས་གསོད་པ་དང་འདྲ་བར་མི་བདག་གཉིས་ལྷུར་བར་བྱེད་པས་སོ། ། གཞོན་ནུ་ལ་གཅིག་སྟེ། སོ་ཕྱི་མ་སྐྱེས་ནས་ལོ་བཅུ་དྲུག་གི་བར་དུ་ལྷ་རཱ་མ་ཎ་སྟེ་སོ་གཉིས་པ་རྣམས་ལྟུང་བར་བྱེད་པས་སོ། ། ལང་ཚོ་ལ་གཅིག་སྟེ། ལོ་བཅུ་དྲུག་ནས་སྐྲ་དཀར་སྐྱེས་ཀྱི་བར་ལ་ནག་པོ་སྟེ་ལུས་རྩལ་སེམས་དུལ་འཛོམ་པས་གཡོ་སྒྱུའི་ལས་བྱེད་པས་སོ། ། ལྷ་རཱ་མ་ཎ་དང་ནག་པོ་འདི་གཉིས་ལ་རྒྱས་པ་དང་པོ་དང་གཉིས་པ་ཞེས་བཤད་དོ། ། རྒན་པོ་ལ་གཅིག་སྟེ། སྐྲ་དཀར་ནས་འཆི་བའི་བར་ལ་སངས་རྒྱས་ཞེས་བྱ་སྟེ། བུད་མེད་ལ་ཆེར་མི་སྦྱོར་བས་ཚངས་པར་སྤྱོད་པ་དང་ལུས་སེམས་ཀྱི་རྩལ་ཉམས་པས་ཞི་བར་གནས་པས་སོ། །
འཆི་ཁར་རགས་ལྡན་ཏེ། ཁམས་རགས་པ་ཐམས་ཅད་རྣམ་ཤེས་ཀྱི་ཁམས་གཅིག་ལ་སྡུད་པས་སོ། ། གཉིས་པ་ལ། མངལ་ཆགས་ནས་སྐྱེ་ཚུལ། སྐྱེས་པ་འཕེལ་ཚུལ། འཕེལ་ནས་གནས་ཚུལ། གནས་པ་འཇིག་ཚུལ། འཇིག་པ་བསྲུང་ཚུལ་ལོ། ། དང་པོ་ལ། མངལ་འགྲུབ་ཚུལ།
མདོར་བསྟན། བདེན་པ་དང་སྦྱར་ནས་རྒྱས་པར་བཤད་པའོ། ། དང་པོ་ནི། སྤྱིར་ཕ་མའི་ཁུ་ཁྲག་གི་རྣམ་འགྱུར་ལས། རྡོ་རྗེ་སྙིང་འགྲེལ་ལྟར་ན་ནང་གི་སྐྱེ་བདུན་འགྲུབ་སྟེ། བཅུད་དང་། ཁྲག་དང་། ཤ་དང་། པགས་པ་དང་། རྩ་དང་།
རུས་པ་དང་རྐང་རྣམས་སོ། ། འགྲེལ་ཆེན་ལྟར་ན་ནང་གི་མཛོད་དྲུག་སྟེ། ཁུ་བ་ལས་ནི་རྐང་དང་རུས་པ་རྒྱུད་པ། རྔུལ་ལས་པགས་པ་ཁྲག་དང་ཤ་རྣམས་ཏེ། མཛོད་དྲུག་པོ་འདི་ནི་སྡོམ་འབྱུང་དང་སམྦུ་ཊིར་ཡང་འདི་ཇི་བཞིན་དུ་བཤད་དོ། ། བྱེ་བྲག་ཏུ་ནི་མངལ་བཟུང་བའི་ཟླ་བ་དང་པོ་ལ་ཁུ་ཁྲག་འདྲེས་པ་བདུད་རྩི་ལྔའི་རོ་དང་ལྡན་པར་འགྱུར་ཏེ། ཁུ་བ་ལ་རྐང་དང་དྲི་ཆུ་གཉིས། ཁྲག་ལ་བཤང་བ་སྟེ་དེ་རྣམས་སོ་སོར་ཕ་མ་ལས་ཐོབ་བོ། ། འོ་ན་བཤང་གཅི་ཟླ་བ་བརྒྱད་པའི་བར་དུ་མི་འབྱུང་བར་བཤད་པ་ཅི་ཞེ་ན། ཕྲ་རགས་ཀྱི་ཁྱད་པར་ཡིན་ཅིང་།
སྔ་མ་ཕ་མའི་དང་ཕྱི་མ་རང་གི་ཡིན་གསུངས་སོ། ། ཟླ་བ་གཉིས་པ་ལ་ཉའི་རྣམ་པ་གསལ་པོར་འགྱུར་ཞིང་། ཟླ་སྟོད་ལ་སྙིང་གའི་རྩ་བརྒྱད་དང་སྨད་ལ་ལྟེ་བའི་རྩ་རྣམས་སྐྲ་རྩེ་ལྟར་ཕྲ་བ་གྲུབ་བོ། ། ཟླ་བ་གསུམ་པ་ཡན་ལག་གི་འབུར་པོ་ལྔ་ཅུང་ཟད་དོད་པ་དང་། བཞི་པ་ལ་མཉམ་པོར་དོད་ཅིང་རྩ་ཕྲ་མོ་རྣམས་མགྲིན་དཔྲལ་གསང་བའི་རྩ་ཕྲ་མོའང་འགྲུབ་བོ། ། ཟླ་བ་དེ་གཉིས་རུས་སྦལ་གྱི་དབྱིབས་སོ། ། ཟླ་བ་ལྔ་པ་ལ་ཤ་དང་ཁྲག་སོ་སོར་འབྱེད་ཅིང་སྐྱེ་མཆེད་རྣམས་རྩོམ་པ་དང་། རུས་པ་སུམ་བརྒྱ་དྲུག་ཅུར་སོ་སོར་འགྱེས་ཏེ། དགའ་བོ་མངལ་གནས་ལས། མགོ་ཐོད་རུས་པ་དགུ་འདུས་ཤིང་། །
འགྲམ་པའི་རུས་པ་གཉིས་འབྲེལ་ཏེ། ། སོ་ནི་སུམ་ཅུ་རྩ་གཉིས་ལྡན། ། དེ་ཡི་རྩ་བ་དེ་བཞིན་ནོ། ། རྣ་རྩ་གཉའ་བའི་རུས་པ་དང་། ། རྒན་དང་སྣ་ཡི་རུས་པ་དང་། ། བྲང་དང་མིད་པའི་རུས་པ་ནི། ། བསྡུས་ན་རུས་པ་ཉི་ཤུ་ཡོད། ། མིག་ལ་རུས་པ་བཞི་ཡོད་དེ། ། ཕྲག་པ་བྱིན་པ་ཟུང་གཉིས་ཡོད། ། ལག་པ་བྱིན་པ་སོར་མོ་རྣམས། །
བསྡུས་ན་རུས་པ་ལྔ་བཅུ་ཡོད། ། ལྟག་རྒྱབ་རུས་པ་བརྒྱད་ཡོད་དེ། ། སྒལ་ཚིགས་ལ་ནི་སུམ་ཅུ་གཉིས། ། འདི་དག་ཀུན་ལ་རྩ་ཡོད་པས། ། འདི་ཡི་གྲངས་ཀྱི་ཆ་བཞི་འགྱུར། ། རྩིབ་ལོགས་གཡས་པའི་རུས་པ་ནི། ། ཕན་ཚུན་འབྲེལ་པ་བཅུ་གསུམ་ཡོད། ། རྩིབ་ལོགས་གཡོན་འབྲེལ་སྐྱེ་བ་ནི། ། རུས་པ་དག་ནི་བཅུ་གསུམ་ཡོད། ། རུས་པའི་ལུ་གུ་རྒྱུད་འདི་དག །
ཕན་ཚུན་དུ་ནི་གསུམ་གསུམ་འབྲེལ། ། གཉིས་གཉིས་དག་ནི་ཚིགས་ཆེན་ཏེ། ། ལྷག་མ་དག་ནི་འབྲེལ་བ་མེད། ། གཡས་གཡོན་བརླ་ནི་གཉིས་པོ་ལ། ། བསྡུས་ན་རུས་པ་ལྔ་བཅུ་ཡོད། ། ལུས་ནང་འབྲེལ་བའི་རུས་པ་ནི། ། བསྡུས་ན་སུམ་བརྒྱ་དྲུག་ཅུ་ཡོད། ། ཅེས་གསུངས་པ་རྣམས་སོ། ། དེ་བཞིན་དུ་ཚིགས་སུམ་བརྒྱ་དྲུག་ཅུ་ཡང་འགྲུབ་པར་གསུངས་ལ། སྒྲུབ་ལེར་ཚིགས་སུམ་བརྒྱ་དྲུག་ཅུ་གསུངས་པ་ནི་དུས་འཁོར་གྱི་ཕྱག་ཉི་ཤུ་རྩ་བཞིའི་སོར་མོའི་ཚིགས་གྲངས་ཡིན་ལ་འདི་ནི་རུས་པ་སུམ་བརྒྱ་དྲུག་ཅུ་པོ་སྤེལ་བའི་ཚིགས་ཡིན་པས་གཅིག་ཏུ་མི་བཟུང་ངོ་། །
ཟླ་བ་དྲུག་པ་ལ་ཤ་ཁྲག་རགས་པ་དང་ཚོར་བ་བདེ་སྡུག་འབྱུང་ཞིང་སྔོན་གནས་རྗེས་སུ་དྲན་པ་ལྟ་བུ་འབྱུང་ངོ་། །

བདུན་པ་ལ་སྨིན་མ་སྤུ་སྐྲ་བུག་པ་རྐང་ལྕེ་དང་ལྕེའི་རྣམ་ཤེས་རྩ་ནང་གི་རླུང་ཕྲ་མོ་སོགས་འབྱུང་། བརྒྱད་པ་ལ་བཤང་གཅི་ཕྲ་མོ་འབྱུང་། ཟླ་བ་དང་པོའི་ཁུ་ཁྲག་ལ་བཤང་གཅི་ཚང་བར་བཤད་པ་ཕྲ་མོའི་ཕྲ་མོ་དྭངས་མ་ལ་བྱ། ཟླ་བ་དགུ་པ་དང་ཁ་ཅིག་ལ་བཅུ་པ། ཁ་ཅིག་ལ་བཅུ་གཅིག་པའམ་བཅུ་གཉིས་པའི་མཐར་བཙའ་བའི་དུས་སུ་སྐྱེ་གནས་ཀྱིས་བཙིར་བའི་སྡུག་བསྔལ་དྲག་པོ་འབྱུང་ངོ་། ། ཟླ་བ་གཉིས་པའི་རྩ་ཕྲ་མོ་རླུང་གི་རྟེན་བྱེད་པར་བཤད་པ་ནི། འཆད་འགྱུར་གྱི་ཟླ་བ་བདུན་པ་ནས་རྒྱུ་བའི་རླུང་གི་རྟེན་བྱེད་འགྱུར་ལ་དགོངས། མངལ་ཟླ་གཉིས་པའི་འགོ་ཟུག་པའི་ཉིན་ཞག་ནས་བཟུང་སྟེ་རྩ་འཁོར་རྣམས་ཀྱི་གྲངས་ལ་མི་གཏོགས་པའི་རྩ་ཕྲ་མོ་ཞག་རེ་ལ་ཉིས་བརྒྱ་རེ་འཆགས་ལ་དེ་ནས་བགྲངས་པའི་མངལ་གྱི་བར་དང་། མངལ་ཐོན་ནས་ཀྱང་རུང་སྟེ་ཞག་སུམ་བརྒྱ་དྲུག་ཅུ་ལ་རྩ་བདུན་ཁྲི་ཉིས་སྟོང་རྫོགས་པར་འཆགས་སོ། ། ཡང་མངལ་དུ་ཇི་སྲིད་གནས་པའི་བར་ལ་མངོན་ཤེས་ལྔ་དང་ལྡན་ཞེས་བཤད་པ་ནི། དུས་འཁོར་བ་འདི་སོ་སྐྱེ་ལ་མངོན་ཤེས་མེད་པར་འདོད་པ་དང་།
མངལ་དུ་མངོན་ཤེས་ཡོད་པ་འགལ་ཞེ་ན། སོ་སྐྱེ་ལ་མེད་པ་ནི། ཕར་ཕྱིན་ཐེག་པའི་སོ་སྐྱེ་ལ་སྔགས་ཀྱི་མངོན་ཤེས་ལྔ་མེད་པ་ལ་དགོངས་ལ་མངལ་ན་ཡོད་པར་བཤད་པ་ནི་མངལ་གྱི་རིང་ལ་རླུང་དབུ་མ་ནས་ཀྱང་མི་རྒྱུ་བར་གནས་པས་མངོན་ཤེས་ཆ་མཐུན་ཡོད་པ་ལ་དགོངས་པས་སྐྱོན་མེད་དོ། ། མངལ་གྱི་གནས་སྐབས་ལ་མངོན་བྱང་བཞི་ཡང་ཚང་བར་བཤད་དེ། དང་པོར་བདེ་བས་བརྒྱལ་བ་སྐད་ཅིག་གཅིག འབུར་པོ་ལྔ་དོད་རྣམ་པ་ལྔ། སོར་མོ་ཉི་ཤུ་དོད་པ་རྣམ་པ་ཉི་ཤུ། ཕྱིར་བཙའ་སྒྱུ་འཕྲུལ་དྲྭ་བས་བྱང་ཆུབ་པའོ། ། ཕག་པའི་གནས་སྐབས་ནས་བཙའ་ཁ་བར་ལ་སྦྱོར་ན། བདུན་པ་ནས་སྐྱེ་བའི་ཉིན་ཞག་གི་བར་དུ་མིའི་སེང་གེ་ལ་རབ་ཏུ་སྐྱེ་ཞེས་པ་དང་འགལ་ཞེ་ན།
བར་དུའོ་ཞེས་པའི་རྫོགས་ཚིག་ཆད་པའི་འགྱུར་སྐྱོན་ཡིན་གྱི། གཞན་དུ་ན་འོག་ཏུ་ཟླ་བ་དགུ་པ་རྫོགས་པར་གྱུར་པའམ། ཁ་ཅིག་ཏུ་བཅུ་པའམ་བཅུ་གཅིག་པའམ་བཅུ་གཉིས་པ་ལ་ཕག་གི་དངོས་པོའི་མཇུག་ཏུ་མངལ་དྲག་པོར་འགྱུར་ཞེས་པ་དང་འགལ་ལོ། ། འོ་ན་ཁྱོད་ཀྱིས་འདིར་བཤད་པའི་ཟླ་གྲངས་ལ་རྩ་འཆགས་ཚུལ་དང་འོག་གི་སྒྲུབ་ལེར་སྦྱང་གཞི་དང་སྦྱར་བའི་སྐབས་མ་མཐུན་པས་སྐྱོན་ཡོད་དོ། ། ཞེ་ན་སྐྱོན་མེད་དེ། འདིར་རྩ་རྣམས་ཕྲ་མོ་འགྲུབ་པའི་དབང་དུ་བྱས་ལ། སྒྲུབ་ལེར་རགས་པའི་འགྲུབ་དུས་དང་སྦྱར་བས་སོ། ། གཉིས་པ་ལ་སྡུག་བདེན་དང་སྦྱར་བ་ནི། སྐྱེ་རྒ་ན་འཆིའི་སྡུག་བསྔལ་བཟོད་པར་དཀའ་བ་རྣམས་བདག་དང་བདག་གིར་འཛིན་པའི་སྒྱུ་མས་རྨོངས་པར་བྱས་པའི་ཡང་དང་ཡང་དུ་འཁོར་ཞིང་མྱོང་བར་གསུངས་པས། ལུགས་འདི་ལ་བདག་འཛིན་ལས་ཉོན་གྱི་རྩི་བར་མི་འདོད་དོ་ཞེས་སྨྲ་བ་རྣམས་བཀག་གོ །
ལམ་བདེན་དང་སྦྱོར་བ་ནི། མིར་སྐྱེ་བ་དང་དགེ་སྡིག་ལ་གླང་དོར་གྱི་བློ་སྐྱེ་བ་དང་། ནང་པ་སངས་རྒྱས་པ་ལ་གུས་པ་དང་། རྒྱུད་སྡེ་ལ་འཇུག་པ་དང་། བདེ་ཆེན་ལ་འཇུག་པ་རྣམས་ཇེ་དཀར་བསྟན་པའི་སྒོ་ནས་ལམ་གྱི་གཙོ་བོ་རྡོ་རྗེ་ཐེག་པ་དང་། ཁྱད་པར་དབང་བཞི་པའི་ལམ་དུ་གསུངས་ཤིང་ཕར་ཕྱིན་ཐེག་པ་དང་རྒྱུ་འབྲས་སུ་བསྟན་པས་ལམ་ཐུན་མོང་བས་རྒྱུད་སྦྱང་དགོས་པ་དང་། སྔགས་ཀྱི་ཡང་རིམ་གཉིས་རིམ་ཅན་དུ་དགོས་པར་བསྟན་ནོ། ། འོན་ཀྱང་བསྐྱེད་རིམ་མཐར་མ་ཕྱིན་བར་དུ་རྫོགས་རིམ་ལ་འཇུག་ཏུ་མི་རུང་བ་ནི་མི་བཞེད་དེ་འོག་ཏུ་འཆད་དོ། ། ཀུན་འབྱུང་ལ། ལམ་གྱི་འབྲས་བུར་དང་།
རྟེན་དང་བརྟེན་པར་དང་། ཁམས་ཀྱི་འགྱུར་བ་འབྱུང་བའི་ཀུན་འབྱུང་ངོ་། ། དང་པོ་ནི། ལམ་གྱི་འབྲས་བུ་ནི་སྐུ་བཞི་དང་། རྡོ་རྗེ་བཞི་ཡིན་ལ་དེ་མངལ་སྐྱེས་ཀྱི་ལུས་ལ་ཚང་ཚུལ་གྱི་སྒོ་ནས་གསུངས་ཏེ། དེའི་དང་པོ་སྐུ་བཞི་ལ་ཡང་ཡེ་ཤེས་ཀྱི་དབྱེ་བས་ལུས་གཙོ་བོར་གྱུར་པ་མངལ་གྱི་གནས་སྐབས། རྣམ་ཤེས་ཀྱི་དབྱེ་བས་ངག་གཙོ་བོར་གྱུར་པ་བཙས་པའི་གནས་སྐབས་ཏེ་གཉིས་ལ་སྐུ་བཞི་སྦྱར་ནས་སོ་སོར་དང་། ཐུན་མོང་དུ་སྦྱར་བ་གཉིས་གསུངས་པའི་དང་པོར་ཐུན་མོང་བ་ནི། མངལ་གྱི་གནས་སྐབས་རིལ་པོ་དང་། བཙས་ནས་སོ་སྐྱེས་པའི་བར་དང་།
སོ་ལྷུང་ནས་ཡང་སྐྱེས་པའི་བར་དང་། དེ་ནས་འཆི་བའི་བར་རྣམས་ལ་རིམ་པ་བཞིན་དུ་དག་པ་དང་། ཆོས་དང་ལོངས་སྤྱོད་རྫོགས་པ་དང་སྤྲུལ་པའི་སྐུར་ཐ་སྙད་སྦྱར་དུ་རུང་སྟེ། རླུང་དབུ་མར་གནས་པས་སྔོན་གནས་དྲན་པ་སོགས་ཀྱི་མངོན་ཤེས་རྗེས་མཐུན་པ་ཡོད་པ་དང་། ཡུལ་དང་པོར་རིག་པ་སོགས་ཀྱི་འདུ་ཤེས་གསལ་བ་དང་། རླུང་གི་བྱ་བ་རྫོགས་པས་ཚིག་གསལ་པོར་སྨྲ་བ་དང་། གཡོ་སྒྱུ་སོགས་ཀྱིས་ལུས་ཀྱི་བྱ་བ་དུ་མ་སྤྲོ་བར་བྱེད་པ་རྣམས་ཀྱི་ཕྱིར་རོ། ། སོ་སོ་ལ་གཉིས་ཀྱི་དང་པོ་མངལ་དང་སྦྱར་བ་ནི། མངལ་དུ་ཁུ་རྡུལ་རྣམ་ཤེས་གསུམ་འདུས་མ་ཐག་པ་དང་། ཟླ་བ་ལྔའི་བར་ལ་ཁམས་དང་།
ཕུང་པོ་ལྔ་གྲུབ་པ་དང་། དྲུག་པ་བདུན་པར་ཡུལ་དང་ཡུལ་ཅན་རྣམས་ལོངས་སྤྱད་བྱ་སྤྱོད་བྱེད་དུ་གྲུབ་པ་དང་། བརྒྱད་པ་སོགས་ལ་སྐྲ་སྤུ་བཤང་གཅི་གྲུབ་ནས་བཙའ་བ་རྣམས་དག་ཆོས་ལོངས་སྤྲུལ་ཏེ། རྡུལ་མུན་སྙིང་སྟོབས་ཆ་མཉམ་པས་ཀུན་གཞིའི་རྣམ་ཤེས་བདེ་བ་བཞི་པ་ལ་འཇུག་པའི་དང་། མུན་པའི་དབང་གིས་རྟོག་མེད་གཉིད་ལོག་པའི་དང་། རྡུལ་གྱི་དབང་གིས་ཡུལ་སྣང་རྫུན་པ་རྨི་ལམ་གྲི་དང་། སྙིང་སྟོབས་ཀྱི་དབང་གིས་ཡུལ་རགས་པ་སད་པའི་གནས་སྐབས་རྣམས་ལ་འཇུག་པའི་ཕྱིར་ཏེ། དེ་ལྟར་མངལ་གྱི་སྦུ་བཞི་པོ་གནས་སྐབས་ཀྱི་རྟོག་པ་བཞི་ལ་བཞག་པས་རྣམ་ཤེས་ཀྱིས་ཕྱེ་བར་གསུངས་ཤིང་། དེ་ལའང་རླུང་གྲོགས་སུ་ཡོད་པས་ཡེ་ཤེས་གྲོགས་སུ་ཡོད་པ་དང་། ངག་དང་འབྲེལ་པ་ཅན་ཞེས་གསུངས་ལ།
གཙོ་བོར་ཕ་ལས་སྐྱེས་པས་ཁུ་བའི་ཁམས་ལས་གྲུབ་པར་གསུངས་སོ། ། བཙས་པའི་གནས་སྐབས་དང་སྦྱར་བ་ནི། བཙས་མ་ཐག་འཕོ་རླུང་མི་རྒྱུ་བའི་མཉམ་རྒྱུ་ཡེ་ཤེས་ཀྱི་རླུང་ཉི་ཟླའི་ཡོན་ཏན་མེད་པ་ང་དྲུག་བཞི་ཆ་རྒྱུ་བ་དང་། དེ་ནས་སོ་སྐྱེས་ཀྱི་བར་དང་། སོ་ལྷུང་ནས་སྐྱར་མི་སྐྱེས་པའི་བར་དང་། དེ་ནས་འཆི་བའི་བར་རྣམས་ཀྱང་སྐུ་བཞི་སྟེ། ཉི་ཟླའི་ཡོན་ཏན་གྱི་སྣང་བ་ཡང་མེད་པ་དང་། འདུ་ཤེས་གསལ་ཞིང་ཚིག་མི་གསལ་བ་དང་། དེ་ཡང་ཤིན་ཏུ་གསལ་བ་དང་། སྒྱུ་མའི་དྲྭ་བ་སྣང་བའི་དངོས་པོ་མཐའ་དག་རིག་པ་དང་།
རིམ་པ་ལྟར་དགའ་བ་བཞིའི་གནས་སྐབས་ཡིན་པའི་ཕྱིར་རོ། ། དགའ་བཞི་གཙོ་ཆེ་བས་འདི་ལ་ཡེ་ཤེས་སུ་བཞག་ལ་དེ་ལ་ལུས་གྲོགས་སུ་ཡོད་པས་རྣམ་ཤེས་གྲོགས་སུ་ཡོད་པ་དང་། ལུས་དང་འབྲེལ་པ་ཅན་ཞེས་གསུངས་ལ། གཙོ་བོར་མ་ལས་སྐྱེས་པས་རྡུལ་གྱི་ཁམས་ལས་གྲུབ་པར་གསུངས་སོ། ། ཡང་ལུས་ཀྱི་དབྱེ་བ་ནི། ས་བོན་དང་འབྲེལ་བ་ཅན་དང་། ངག་གི་དབྱེ་བ་ནི། ཁྲག་དང་འབྲེལ་བ་ཅན་ཞེས་གསུངས་པའང་། སྤུ་ལ་སོགས་པའི་ཁམས་བཅུ་དྲུག་དང་། ཁྲག་གམ་ཉི་མའི་རང་བཞིན་འཕོ་བ་བཅུ་གཉིས་དང་གཙོ་བོར་འབྲེལ་པས་སོ། །
རྡོ་རྗེ་བཞིར་བཞག་པ་ནི། མངལ་གྱི་སྐབས་དང་། བཙས་མ་ཐག་པ་དང་། སོ་སྐྱེས་པའི་གནས་སྐབས་དང་། སོ་གཉིས་པ་སྐྱེས་པ་ཕན་ཆོད་རྣམས་ལ་སྐུ་གསུང་ཐུགས་ཡེ་ཤེས་རྡོ་རྗེར་བཞག་སྟེ། རིམ་པ་ལྟར་ལུས་རྫོགས་པ་དང་། སྲོག་འབྱུང་བ་དང་། ཡུལ་གསལ་བར་འཛིན་པ་དང་། འཕོ་བ་དེ་རྫོགས་པའི་ཕྱིར་རོ། ། གཉིས་པ་ལ་འབྱུང་བའི་དང་།
ཚོགས་པའི་རྟེན་དང་བརྟེན་པའོ། ། དང་པོ་ནི། ས་དང་ཆུ་དང་མེ་དང་རླུང་རྣམས་ཀྱི་སྙིང་པོ་ནི། རིམ་པ་ལྟར་མེ་དང་ས་དང་ཆུ་དང་ནམ་མཁའ་རྣམས་ཡིན་ཏེ། འདིར་སྙིང་པོའི་དོན་ནི། དེ་ལས་བྱུང་བ་ལ་བྱེད་པ་གང་ཞིག རྡོ་བརྡབས་པ་ལས་མེ་འབྱུང་བ་དང་། ཆུ་བསྲུབས་པ་ལས་ས་འབྱུང་བ་དང་། མེས་སྲོས་པ་ལས་ཆུ་འབྱུང་བ་དང་། ནམ་མཁའི་ཁོངས་ན་རླུང་དང་ས་སོགས་གནས་པས་སོ། །
དེའི་སྙིང་པོ་ཡིན་ཀྱང་། དེའི་རིགས་ཅན་མ་ཡིན་ཏེ། ཡིན་ན་རིགས་དེའི་བྱ་བ་བྱེད་དགོས་པ་ལས་མེས་སྲ་བའི་བྱ་བ་མི་བྱེད་ཅིང་། ཡོན་ཏན་དྲི་མེད་པའི་ཕྱིར་ཏེ་གཞན་ལའང་སྦྱར་རོ། ། གཉིས་པ་ནི། ས་ཆུ་མེ་རླུང་ནམ་མཁའ་རྣམས་ཕྱི་མ་ཕྱི་མ་ལ་སྔ་མ་སྔ་མ་བརྟེན་ལ། ནམ་མཁའ་ནི་ཡེ་ཤེས་ལ་བརྟེན་ནོ། ། འབྲས་གཟུགས་ཀྱང་། འབྱུང་བ་རྣམས་ནི་ཕུང་པོ་རགས་པའི་རྟེན་ཡིན་ཏེ། ཕ་མའི་འབྱུང་བ་མེད་ན་མངལ་སྐྱེས་ཀྱི་མ་རིག་པ་ལ་སོགས་པའི་རྟེན་འབྲེལ་མེད་ལ་དེ་མེད་ན་ཕུང་པོ་མེད་པས་སོ། །
འབྱུང་བ་ནི་རྩ་དང་། རྩ་ནི་རླུང་དང་། རླུང་ནི་སེམས་དང་། སེམས་ནི་རང་བཞིན་ཅན་ཡུལ་གྱི་རང་བཞིན་གསལ་བསད་རྨི་གཉིས་དང་། རང་བཞིན་མེད་པ་གཉིད་འཐུག་བཞི་པ་གཉིས་ཏེ། སྔ་མ་ཕྱི་མ་ལ་བརྟེན་པ་དང་། དེ་ཡང་གཙོ་བོ་སྲིད་པ་གསུམ་གྱིས་བཏུད་ཅིང་གཞོམ་མེད་ཀུན་ཏུ་འགྲོ་བ་གང་ཞེས་པ་གཞིའི་དུས་འཁོར་གཞོམ་མེད་ཀྱི་རླུང་སེམས་ལ་བརྟེན་པར་གསུངས་སོ། ། འདིར་རླུང་རྩའི་རྟེན་དུ་བཤད་པ་དང་། གོང་དུ་ལྡོག་ནས་གསུངས་པ་མི་འགལ་ཏེ། གོང་དུ་རྩ་ནང་ནས་རླུང་རྒྱུ་བ་དང་།
འདིར་རླུང་གིས་རྩ་མ་གྲུབ་པ་གྲུབ་པ་དང་། གྲུབ་ཟིན་གནས་པར་བྱེད་པ་སྟེ་རླུང་དང་བྲལ་ན་རྩ་མི་འགྲུབ་ཅིང་འཇིག་པ་ལ་དགོངས་པས་སོ། ། གསུམ་པ་ལ་ཕུང་པོ་དྲུག དབང་པོ་དྲུག ཉོན་མོངས་དྲུག ལས་དབང་དྲུག རླུང་བཅུ། འཁོར་ལོ་བཅོ་བརྒྱད། སོར་མོ་ཉི་ཤུ། སོ་སོ་གཉིས།
སྐྲ་དང་བ་སྤུ་ཁམས་ཀྱི་འགྱུར་བར་འབྱུང་བའོ། ། དང་པོ་ནི། ས་ཆུ་མེ་རླུང་ནམ་མཁའ་ཡེ་ཤེས་ལས་དྲི་གཟུགས་རོ་རེག་སྒྲ་ཆོས་རྣམས་འབྱུང་། འདིར་ཞི་བ་ཡེ་ཤེས་ལས་སྒྲ་དང་ནམ་མཁའ་ལས་ཆོས་འབྱུང་བར་བཤད་པ་ནི་འགྱུར་གྱི་སྐྱོན་ནོ། ། གཉིས་པ་ནི། ལུས་ལྕེ་མིག་སྣ་རྣ་བ་ཡིད་ཀྱི་དབང་པོ་རྣམས་ས་ཆུ་མེ་རླུང་ནམ་མཁའ་ཡེ་ཤེས་ཀྱི་ཁམས་ཏེ་ཡུལ་རེག་རོ་གཟུགས་དྲི་སྒྲ་ཆོས་རྣམས་རླུང་མེ་ཆུ་ས་ཡེ་ཤེས་ནམ་མཁའི་ཁམས་ཡིན་པས་རིམ་བཞིན་འཛིན་ཅིང་ཐབས་ཤེས་སྦྱོར་བའོ། ། དེ་ལྟར་ཁམས་དྲུག་དང་ཕུང་པོ་དྲུག་ཚོགས་པ་གཅིག་ཏུ་གྲུབ་སྟེ། གཟུགས་ཚོར་འདུ་ཤེས་འདུ་བྱེད་རྣམ་ཤེས་ཡེ་ཤེས་ཀྱི་ཕུང་པོ་རྣམས་ས་མེ་ཆུ་རླུང་ནམ་མཁའ་རྣམ་ཤེས་རྣམས་ལས་གྲུབ་སྟེ། ས་སྲ་བ་བཞིན་དུ་གཟུགས་ཀྱང་ཕུང་པོ་གཞན་ལ་བལྟོས་ཏེ་སྲ་བ་བེམ་ཆོས་ཡིན་པ་དང་། སྨིན་པའི་བྱ་བ་མེས་བྱེད་པ་བཞིན་དུ་དཀར་ནག་གི་ལས་ཀྱང་ཚོར་བ་བདེ་སྡུག་ཏུ་སྨིན་པས་དང་།
ཆུས་དངོས་པོ་སྡུད་འབྱེད་བྱེད་པ་བཞིན་དུ་འདུ་ཤེས་ཀྱིས་ཐ་སྙད་འབྱེད་སྡུད་བྱེད་པ་དང་། རླུང་གིས་གཡོ་བར་བྱེད་པ་བཞིན་དུ་འདུ་བྱེད་སེམས་པས་ཀྱང་རྣམ་ཤེས་ཡུལ་ལ་གཡོ་བར་བྱེད་པ་དང་། ནམ་མཁའ་ཀུན་ལ་ཁྱབ་པ་བཞིན་དུ་རྣམ་ཤེས་ཀྱིས་ཀུན་ལ་ཁྱབ་ཅིང་རྟེན་བྱེད་པ་དང་། རྣམ་ཤེས་ཀྱིས་རྟེན་བྱེད་པ་བཞིན་དུ་ཡེ་ཤེས་ཀྱང་ཕུང་པོ་ཐམས་ཅད་ཀྱི་རྟེན་ཡིན་པས་སོ། ། འདིར་རྣ་བ་རྡོ་རྗེ་སྟེ་ཡེ་ཤེས་ཀྱི་རང་བཞིན་དང་། ཡིད་ནམ་མཁའི་རང་བཞིན་དང་། སྣ་སའི། ལྕེ་མེའི། མིག་ཆུའི། ལུས་རླུང་གི་རང་བཞིན་དུ་བཤད་པ་རྣམས་ནི་འགྲེལ་པས་དེ་དང་དེའི་རང་བཞིན་ཅན་གྱི་ཡུལ་འཛིན་པས་དེ་དང་དེའི་རང་བཞིན་དུ་གསུངས་སོ། །
གསུམ་པ་ནི། གཏི་མུག ང་རྒྱལ། འདོད་ཆགས། ཕྲག་དོག ཞེ་སྡང་། སེར་སྣ་རྣམས་རིམ་པ་བཞིན། ས་ཆུ་མེ་རླུང་ནམ་མཁའ་ཡེ་ཤེས་ལས་འབྱུང་ལ། སེར་སྣ་ཡེ་ཤེས་ཁམས་ལ་འགྱུར་ཏེ་ཞེས་སོགས་བདུན་པ་གནས་གཞིའི་སྒྲས་གསུངས་པ་ནི། ལས་ཞེས་པ་ལྔ་པ་འབྱུང་ཁུངས་ཀྱི་སྒྲ་སྦྱར་རྒྱུ་ཡིན་པས་ལྔ་པ་ལ་བདུན་པའོ། །
ཞེས་གསུངས་ཏེ་སྐབས་གཞན་དུ་ཡང་གོ་བར་བྱའོ། ། རྒྱུ་མཚན་འགྲེལ་པར་གསལ་བར་མ་གསུངས་ལ། བུ་སྟོན། དད་འདུན་སྤྲོ་བ་མེད་པ་ལྟ་བུའི་སེམས་སྲ་བ་ནི་ས་ཡིན་པས་དང་། ཆུས་དངོས་པོ་ཐམས་ཅད་བསྐྱེད་ནས་མཐོན་པོར་བྱེད་པ་ལྟར་སེམས་མཐོ་བར་བྱེད་པས་དང་། དྲོད་ཀྱིས་གཏུམ་མོ་འབར་བ་ན་ཆགས་པ་སྐྱེ་བས་དང་། རླུང་གིས་གཡོ་བ་ལྟར་གཞན་གྱི་ཕུང་པོ་ལ་གཡོ་བར་བྱེད་པས་དང་། འཁྲུག་པ་དང་བརྡེག་འཚོག་སོགས་ཀྱི་སྒོ་ནམ་མཁས་འབྱེད་པས་དང་། སེར་སྣ་བདེ་ཚོར་ལས་འབྱུང་གི་སྡུག་བསྔལ་ལས་མི་འབྱུང་ལ་ཡེ་ཤེས་བདེ་བ་ཡིན་པས་སོ་ཞེས་གསུང་། བླ་མ་དམ་པ་དབང་པོ་རེག་པས་སྲ་བའི་བག་ཆགས་སྐྱེ་ལ།
དེ་ལས་གཏི་མུག་གི་ཆོས་སེམས་མ་གསལ་བ་འབྱུང་བས་དང་། འདུ་ཤེས་ལས་ང་རྒྱལ་འབྱུང་བས་དང་། བདེ་ཚོར་ལས་ཆགས་པ་སྐྱེ་བས་དང་། རླུང་གིས་མངལ་དུ་བྱང་སེམས་འཕངས་པ་ལ་བར་དོའི་ཕྲག་དོག་འབྱུང་བས་དང་། ནམ་མཁའི་ཁམས་ཀྱི་སྒྲ་མི་སྙན་པ་ལས་ཞེ་སྡང་སྐྱེ་བས་ཞེས་གསུངས་ལ་ཡེ་ཤེས་ལ་རྒྱུ་མཚན་མ་སྦྱར་རོ། ། གཟུགས་ཕུང་བླུན་པས་དང་། འདུ་ཤེས་རིག་པས་དང་། ཚོར་བ་ལ་བདེ་སྡུག་ལ་ཕྲད་བྲལ་དུ་སྲེད་པས་དང་། འདུ་བྱེད་སེམས་པས་གཞན་གྱི་ཡོན་ཏན་མི་བཟོད་པས་དང་། རྣམ་ཤེས་གཞན་ལ་མནར་སེམས་པས་དང་།
ཡེ་ཤེས་སྙོམས་པར་གནས་པས་གཏི་མུག་སོགས་བསྐྱེད་ལ། ཕུང་པོ་དྲུག་པོས་ཆུ་སོགས་སུ་གནས་པས་སོ་ཞེས་བྱའོ། ། བླ་མ་དམ་པས། བརྟག་གཉིས་ཀྱི། ཆུ་ནི་མི་བསྐྱོད་གཟིགས་ཀྱི་ཕྱིར། ། ཞེ་སྡང་འདྲེན་པ་མི་བསྐྱོད་པ། ། ཞེས་སོགས་དང་འདི་སྦྱར་བ་ནི། འདོད་ཆགས། ཕྲག་དོག གཏི་མུག་གསུམ་མཐུན་པ་ཙམ་དུ་ཟད་དོ། །
བཞི་པ་ནི། ཁ། ལག རྐང་པ། བཤང་ལམ། བྷ་ག མཆོག་གི་དབང་པོ་རྣམས་རླུང་མེ་ཆུ་ས་ནམ་མཁའ་ཡེ་ཤེས་ཏེ། འདི་རྣམས་ལ་ལས་དབང་དྲུག་ཅེས་བྱ་ལ། འདི་རྣམས་ཀྱི་བྱ་བ་ནི། ངག་སྨྲ་བ།
ལེན་པ། འགྲོ་བ། བཤང་བ་འདོར་བ། དྲི་ཆུ་འདོར་བ། ཁུ་བ་འཕོ་བ་རྣམས་ཡིན་ལ། དེ་རྣམས་ཀྱི་ཁམས་ནི་རླུང་མེ་ཆུ་ས་ཡེ་ཤེས་ནམ་མཁའ་ཞེས་བྱའོ། ། རྒྱུ་མཚན་ནི་སྐབས་འདིར་མ་གསུངས་སོ། ། ལྔ་པ་ནི། སྙིང་གའི་སྟེང་གི་རྩའི་རླུང་སྲོག་འཛིན་ནི་ནམ་མཁའི་ཁམས་ཏེ་གཡས་གཡོན་དབུ་མ་ནས་རྒྱུ་བ་གསུམ་གའོ། ། རྩ་རྒྱུད་དུ་གཡོན་གཡས་ཆུ་མེར་བཤད་པ་ནི་ནམ་མཁའི་ནང་ཚན་ལ་དགོངས་སོ། །
འོག་གི་ཐུར་སེལ་ནི་ཡེ་ཤེས་ཏེ་བཤང་གཅི་ཁུ་བ་གསུམ་གའི་རླུང་ངོ་། ། རྩ་རྒྱུད་དུ་བཤང་གཅི་གཉིས་ས་ཆུར་བཤད་པའང་སྔ་མ་བཞིན་ནོ། ། སྙིང་གའི་ཤར་དང་ཤར་ལྷོའི་མཉམ་གནས་དང་རུས་སྦལ་རླུང་། ལྷོ་དང་ལྷོ་ནུབ་ཀྱི་གྱེན་རྒྱུ་དང་རྩངས་པ་མེ། བྱང་དང་བྱང་ཤར་གྱི་ཁྱབ་བྱེད་དང་ལྷས་བྱིན་ཆུ། ནུབ་དང་ནུབ་བྱང་གི་ཀླུ་དང་ནོར་ལས་རྒྱལ་ས་ཁམས་པར་བཤད་པ་ནི་ཕྱོགས་ཀྱི་ངེས་པའི་དབང་གིས་སོ། ། སྐྱེས་པ་ལ་ལོ་བཅུ་དྲུག་དང་། བུད་མེད་ལ་ལོ་བཅུ་གཉིས་ཀྱི་མཐར་ཐིག་ལེ་གཡོ་བར་བྱེད་པ་དགའ་བའི་རླུང་དང་། འཛག་པར་བྱེད་པ་ལྷན་ཅིག་སྐྱེས་དགའི་རླུང་གཉིས་ནི་རིམ་པ་ལྟར་ནམ་མཁའི་ཁམས་དང་། ཡེ་ཤེས་ཀྱི་ཁམས་ལས་བྱུང་བར་བཤད་དོ། །
དྲུག་པ་ནི། ནང་གི་འཁོར་ལོ་དྲུག་ནི། གསང་བ་ལྟེ་བ་སྙིང་ག་མགྲིན་པ་དཔྲལ་བ་གཙུག་ཏོར་གྱི་རྩ་འཁོར་རྣམས་ཡེ་ཤེས་ས་རླུང་མེ་ཆུ་ནམ་མཁའི་ཁམས་ཡིན་ལ། རྐང་པའི་ཚིགས་ཆེན་དྲུག་གི་གཡོན་པ་གསུམ་ས་དང་གཡས་པ་གསུམ་ཆུ། ཕག་པའི་ཚིགས་ཆེན་དྲུག་གི་གཡས་པ་གསུམ་རླུང་དང་གཡོན་པ་གསུམ་མེ་ཁམས་ཡིན་པས། སྐྱེས་བུ་མགོ་ཤར་ལྷོ་དང་རྐང་པ་ནུབ་བྱང་དུ་བསྟན་ནས་གན་རྐྱལ་དུ་ཉལ་བའི་ལག་པ་གཡས་པའི་མཁྲིག་མ་ཤར་གླིང་བྱང་མ། གྲུ་མོ་དབུས་མ། དཔུང་ཚིགས་ལྷོ་མ། ལག་པ་གཡོན་པའི་དཔུང་ཚིགས་ལྷོ་གླིང་ཤར་མ། གྲུ་མོ་དབུས་མ།
མཁྲིག་མ་ནུབ་མ། རྐང་པ་གཡོན་མའི་ཚིགས་གསུམ་ནུབ་གླིང་གསུམ། གཡས་པའི་ཚིགས་གསུམ་བྱང་གླིང་གསུམ་དུ་གནས་པར་བཤད་དོ། ། ཡེ་ཤེས་ལེའུར་འདི་གོ་ལྡོག་ཏུ་གསུངས་པའི་འདི་བསམ་པ་དང་། ཡེ་ཤེས་ལུས་ཀྱི་དབང་དུ་བྱས་པའོ། ། བདུན་པ་ནི། སོར་མོ་ཉི་ཤུའི་མཐེ་བོང་ས། མཛུབ་མོ་ཆུ། གུང་མོ་མེ། མིང་མེད་རླུང་།
མཐེའུ་ཆུང་ནམ་མཁའ་སྟེ། རེ་རེ་ལ་མུན་རྡུལ་སྙིང་སྟོབས་ཀྱི་དབང་གིས་རྩ་བ་དང་བར་པ་དང་རྩེ་མོ་སྟེ་ཚིགས་ཕྲེང་གསུམ་པོ་ནག་དམར་དཀར་བ་ལ། སོར་མོ་དྲུག་པ་བྱུང་ན་ཡེ་ཤེས་ཀྱི་ཁམས་སུ་བུ་སྟོན་བཞེད་དོ། ། བརྒྱད་པ་ནི། སོ་སུམ་ཅུ་རྩ་གཉིས་ཀྱི། མ་སོ་གཉིས་དང་དེ་རྗེས་ཡ་སོ་གཉིས་གཉིས་སྤེལ་ནས་སྐྱེ་བ་རྣམས་ས་ཆུ་མེ་རླུང་གི་འབྱུང་བཞི་སྡུད་རིམ་དུ་སྐྱེ་སྟེ། མ་སོ་གཡས་པ་ས་དང་། གཡོན་པ་ཆུ། དེ་རྟིང་ཡ་སོ་གཡས་པ་མེ་དང་། གཡོན་པ་རླུང་།
ཡང་མ་སོ་གཡས་པ་མེ་དང་། གཡོན་པ་རླུང་། ཡ་སོ་གཡས་པ་ས་དང་། གཡོན་པ་ཆུ། ཡང་མ་སོ་གཡས་པ་མེ་དང་། གཡོན་པ་རླུང་། ཡ་སོ་གཉིས་ས་དང་ཆུ་ཡང་མ་སོ་ནས་བརྩམས་པའི་ལུགས་འབྱུང་དུ་འབྱུང་ལ། གལ་ཏེ་ཡ་སོ་གཉིས་ཐོག་མར་སྐྱེས་ན་གཡས་པ་ནམ་མཁའ་གཡོན་པ་རླུང་། དེ་ནས་མ་སོ་གཉིས་མེ་དང་ཆུ་སྟེ་སྔ་མ་ལས་ལུགས་ལྡོག་ཏུ་འབྱུང་སྟེ་མདོར་ན་ཁམས་བཞིའི་རང་བཞིན་དུ་སྐྱེ་ལ། མཆེ་བ་ལྷག་པོར་བྱུང་ན་ནམ་མཁའི་ཁམས་པའོ། །
དགུ་པ་ནི། དེ་བཞིན་དུ་ལུས་ཀྱི་སྐྲ་དང་བ་སྤུ་བྱེ་བ་ཕྲག་ཕྱེད་དང་བཞི་པོ་ཐམས་ཅད་ཀྱང་ཁུ་བ་དང་རྡུལ་གྱི་རྣམ་འགྱུར་དུ་གྱུར་པའི་ཁམས་དྲུག་གི་རང་བཞིན་དུ་ཤེས་པར་བྱ་སྟེ་དེ་ལྟར་ཀུན་འབྱུང་གི་བདེན་པས་ལུས་འགྲུབ་ཚུལ་རྒྱས་པར་གསུངས་ཤིང་། འགོག་པའི་བདེན་པ་ནི་ཤུགས་ལ་ཤེས་པར་བྱ་དགོས་ཏེ་འདིར་མ་གསུངས་སོ། ། གཉིས་པ་འཕེལ་ཚུལ་ལ། འཕེལ་བའི་རྒྱུ་དང་། ཚུལ་དངོས་སོ། ། དང་པོ་ལ། རྟེན་དང་བརྟེན་པར་གནས་པས་དང་། ཐབས་དང་ཤེས་རབ་ཏུ་གནས་པས་འཕེལ་ཚུལ་ལོ། ། དང་པོ་ལ་འཁོར་ལོ་དྲུག་དང་སྐུ་བཞི།
འཁོར་ལོ་དྲུག་དང་རིགས་དྲུག རྩ་དྲུག་དང་རིགས་དྲུག་རྟེན་དང་བརྟེན་པར་གནས་པས་འཕེལ་ཚུལ་ལོ། ། དང་པོ་ནི། ནང་གིས་འཁོར་ལོ་དྲུག་གི་གཙུག་ཏོར་གསང་གནས་ལྟེ་བ་གསུམ་ནམ་མཁའ་ཡེ་ཤེས་སའི་ཡོན་ཏན་ཡེ་ཤེས་རྡོ་རྗེ་ཡིན་པས། རྟེན་དང་ལྷན་སྐྱེས་ཀྱི་སྐུ་བརྟེན་པ། སྙིང་མགྲིན་དཔྲལ་བ་གསུམ་པོ་རླུང་མེ་ཆུའི་ཡོན་ཏན་ཐུགས་གསུང་སྐུའི་རྡོ་རྗེ་ཡིན་པས་རྟེན་དང་ཆོས་སྐུ་ལོངས་སྐུ་སྤྲུལ་སྐུ་གསུམ་བརྟེན་པར་བཞག་སྟེ། གསང་གཙུག་ལྟེ་བ་གསུམ་ལྷན་སྐྱེས་ཀྱི་སྐུའི་རྟེན་དུ་འགྲོ་ཚུལ་ནི། གཞིའི་ལྷན་སྐྱེས་རྫོགས་པ་ནིའོ། ། བཅུ་དྲུག་གི་མཐར་བྱང་སེམས་རྫོགས་པར་འཕེལ་བའི་བདེ་བ་ཡིན་ལ་དེ་ལ་གསང་གནས་སུ་ཡེ་ཤེས་ཀྱི་ཕུང་ཁམས་མཐའ་དག་རྫོགས་དགོས་པས་དང་། གཙུག་ཏོར་ནམ་མཁའི་ཁམས་ནི་ཐུགས་རྡོ་རྗེ་ཡིན་ལ་ཐུགས་རྡོ་རྗེ་ནི་ཡེ་ཤེས་རྡོ་རྗེའམ་ལྷན་སྐྱེས་ཀྱི་རྟེན་ཡིན་པས་དང་།
གཙོ་བོའི་རྒྱབ་ཞལ་ཡེ་ཤེས་རྡོ་རྗེའམ་ལྷན་སྐྱེས་ཀྱི་སྐུ་ཡིན་ལ་དེ་ནུབ་དུས་མེའི་ཁམས་ལ་བརྟེན་པས་སོ། ། སྙིང་མགྲིན་དཔྲལ་གསུམ་ཆོས་ལོངས་སྤྲུལ་སྐུའི་རྟེན་དུ་འགྲོ་བ་ཡང་སྐུ་དེ་གསུམ་གྱི་རྟེན་གྱི་ཡོན་ཏན་རླུང་མེ་ཆུ་གསུམ་ཡིན་པའི་ཕྱིར་རོ། ། དེས་ན་གཙོ་བོའི་ཞལ་བཞིའི་རྒྱུ་མཚན་ཡང་དེས་གྲུབ་བོ། ། གཉིས་པ་ནི། འཁོར་ལོ་དྲུག་པོ་དེ་ཐབས་ཤེས་ཀྱི་རིགས་དྲུག་ཏུ་ཡང་འགྱུར་ཏེ། མ་ལས་ཐོབ་པ་རྡུལ་གྱི་ཆོས་ས་མེ་ཡེ་ཤེས་ཀྱི་འགྱུར་བ་གསུམ་པོ་ནུབ་ལྷོ་འོག་གསུམ་གྱི་འཁོར་ལོ་རིན་ཆེན་གྲི་གུག་སྟེ་གཙོ་མོའི་སྐུ་གསུང་ཐུགས་གསུམ་པོ་ལྟེ་མགྲིན་གསང་བ་གསུམ། ཕ་ལས་ཐོབ་པ་ཁུ་བའི་ཆོས་ཆུ་རླུང་ནམ་མཁའི་འགྱུར་བ་གསུམ་བྱང་ཤར་སྟེང་གི་པདྨ་རལ་གྲི་རྡོ་རྗེ་སྟེ་གཙོ་བོའི་སྐུ་གསུང་ཐུགས་གསུམ་པོ་དཔྲལ་སྙིང་གཙུག་ཏོར་གསུམ་མོ། ། གསུམ་པ་ནི། སྟེང་དུ་ཟླ་ཉི་སྒྲ་གཅན་འོག་ཏུ་བཤང་གཅི་ཁུ་བའི་རྩ་གསུམ་སྟེ་རོ་རྐྱང་དབུ་མའི་ཡས་སྣ་གསུམ་དང་མས་སྣ་གསུམ་ཡིན་ལ། དེ་ཡང་སྟེང་མ་གསུམ་པོ་ཆུ་མེ་ནམ་མཁའ།
འོག་མ་གསུམ་པོ་ས་རླུང་ཡེ་ཤེས་སུ་བཤད་པ་ལས་འོག་ཏུ་བཤང་བའི་རྩ་དང་སྟེང་གི་ཉི་མ་འབབ་པ་གཡས་པའི་རྩ་དང་། འོག་གི་ཁུ་བ་འབབ་པ་གསུམ་པོ་མ་ལས་ཐོབ་པ་སོགས་ནས་གཙོ་མོའི་སྐུ་གསུང་ཐུགས་སོ། ། སྟེང་གི་ཟླ་བ་འབབ་པ་གཡོན་པའི་རྩ་དང་འོག་གི་ལྕི་བ་འབབ་པ་དང་། སྟེང་གི་དབུ་མ་སྒྲ་གཅན་གྱི་རྩ་རྣམས་ནི་ཕ་ལས་ཐོབ་པ་སོགས་ནས་གཙོ་བོའི་སྐུ་གསུང་ཐུགས་སོ། ། འདི་དག་ནི་དབང་མདོར་བསྟན་དུ། ཟླ་ཉི་སྒྲ་གཅན་བཤང་གཅི་དང་། ། ཁུ་བ་འབབ་པའི་ལམ་རྣམས་སུ། ། ཆུ་མེ་སྟོང་པ་ས་རླུང་དང་། ། ཡེ་ཤེས་ཁམས་རྣམས་སྐྱེས་རྣམས་ལ། ། ཞེས་སོགས་ཀྱིས་རྒྱས་པར་བཤད་དེ་ཤིན་ཏུ་གསལ་བས་དེར་བལྟའོ། །
གཉིས་པ་ལ། ལུས་དང་། བསམ་པ་དང་། ཕན་ཚུན་འཁྱུད་པས་ཐབས་ཤེས་སུ་གནས་ཚུལ་ལོ། ། དང་པོ་ནི། དུས་འཁོར་འདིར་ལུས་བསམ་དུ་གྲགས་པའི་ལུས་ནི་འཛིན་པའམ་ཡུལ་ཅན་གྱི་ཆོས་དང་། བསམ་པ་ནི་ཡུལ་ལམ་གཟུང་བྱར་བཤད་ལ། དེ་ཡང་ལྷ་ཡབ་ཡུམ་ལྟ་བུ་ལ། ཡབ་ལ་བལྟོས་ནས་རང་ཉིད་ལུས་དང་ཡུམ་བསམ་པ། ཡུམ་ལ་བལྟོས་ནས་ཡུམ་རང་ཉིད་ལུས་དང་ཡབ་བསམ་པའོ། །
དེས་ན་གཟུགས་ཕུང་རྣམ་སྣང་། ལུས་དབང་སྒྲིབ་སེལ། བཤང་ལམ་རེངས་བྱེད་རྣམས་ལུས་སུ་སོང་བའི་ཚེ། རླུང་སྒྲོལ་མ། རེག་རེག་བྱ་རྡོ་རྗེ་མ། བྱ་བ་བཤང་བ་འཛག་པ་རྣམས་བསམ་པ་སྟེ། ལུས་ས་ཁམས་སེར་པོ་ལས་བྱ་བ་རླུང་ཁམས་ནག་པོ་ཕན་ཚུན་དུ་ལུས་བསམ་མོ། ། དེ་བཞིན་དུ་ཆུ་ཁམས་ལ་འདུ་ཤེས། ལྕེ། རྐང་པ་རྣམས་དང་།
མེ་ཁམས་པ་མེ། རོ། འགྲོ་བའི་བྱ་བ་རྣམས་ཕན་ཚུན་ལུས་བསམ། མེ་ཁམས་ལ་ཚོར་བ། མིག ལག་པ་རྣམས་དང་། ཆུ་གཟུགས། ལེན་པའི་བྱ་བ་རྣམས་ཕན་ཚུན་ལུས་བསམ། རླུང་ཁམས་ལ་འདུ་བྱེད། སྣ་ཁ་རྣམས་དང་ས་དྲི་ངག་སྨྲ་བ་རྣམས་ལུས་བསམ།
ནམ་མཁའི་ཁམས་ལ་རྣམ་ཤེས། རྣ་བ། འདོམས་རྣམས་དང་། ཡེ་ཤེས། སྒྲ། དྲི་ཆུ་འདོར་བ་རྣམས་ལུས་དང་བསམ་པ། ཡེ་ཤེས་ཁམས་ལ། ཡེ་ཤེས། ཡིད། མཆོག་གི་དབང་པོ་རྣམས་དང་།
ནམ་མཁའ། ཆོས། ཁུ་བ་འཕོ་བ་རྣམས་ལུས་བསམ་དུ་ཤེས་པར་བྱའོ། ། དེ་ལྟར་ན་ཁ་དོག་གི་སྒོ་ནས་ཤར་ནུབ་ཀྱི་སེར་ནག་དང་། ལྷོ་བྱང་གི་དཀར་དམར་དང་། སྟེང་འོག་གི་ལྗང་སྔོན་ལུས་བསམ་དུ་བསྟན་ཏེ། དེ་ཡང་གཙོ་བོར་ནང་གི་རླུང་སྲོག་ཐུར་གཉིས་དང་། རྩ་ཁམས་དཀར་དམར་གཉིས་དང་། དྷཱུ་ཏཱིའི་ཡས་སྣ་མས་སྣ་གཉིས་རྣམས་ལུས་བསམ་དང་ཐབས་ཤེས་ཡིན་པས་སོ། ། གཉིས་པ་ནི།
ལུས་ཀྱི་ཤ་དང་རུས་པ་ཆུ་དང་ཁྲག དྲོད་དང་དྲི་ཆུ། རླུང་དང་བཤང་བ་རྣམས་ཐབས་ཤེས་སུ་སྐབས་འདིར་གསུངས་པའི་དོན་ལ། ལུས་ལ་རུས་པ་ཤ་དང་བྲལ་ན་ལུས་སྲོག་མི་གནས་པས་ཤ་རུས་འབྲལ་མེད་དགོས་པ་བཞིན་དུ། ཤ་རྣམ་པར་དག་པ་དོན་གྲུབ་དང་། རུས་རྣམ་པར་དག་པ་སྤྱན་མ་གཉིས་ཕན་ཚུན་ལུས་བསམ་མམ་ཐབས་ཤེས་སུ་གསུངས། དེ་བཞིན་དུ་ཁྲག་ཆུ་དང་བྲལ་ན་ལུས་གནས་ཀྱི་ཆུ་བསྐམས་པའི་ཁྲག་གིས་ལུས་མི་འཚོ་བས་ཟུང་འབྲེལ་དགོས་པ་བཞིན་དུ་ཁྲག་རིན་འབྱུང་མཱ་མ་ཀི་ཐབས་ཤེས། དྲི་ཆུ་དྲོད་དང་བྲལ་ན་ལུས་མི་འཚོ་བས་ཟུང་འབྲེལ་དགོས་པ་བཞིན་དུ་ཆུ་འོད་དཔག་མེད། མེ་གོས་དཀར་མོ་ཐབས་ཤེས། བཤང་བ་རླུང་དང་བྲལ་ན་འདོར་སྒོང་མི་ནུས་པས་ཟུང་འབྲེལ་དགོས་པ་བཞིན་དུ་བཤང་བ་རྣམ་སྣང་དང་།
རླུང་སྒྲོལ་མ་ཐབས་ཤེས་སོ། ། ཁུ་བ་རྡུལ་དང་བྲལ་ན་ལུས་མི་གནས་པས་ཟུང་འབྲེལ་དགོས་པ་བཞིན་དུ་ཁུ་བ་རྣམ་པར་དག་པ་མི་བསྐྱོད་པ་དང་། རྡུལ་རྣམ་པར་དག་པ་ཤེར་ཕྱིན་མ་ཐབས་ཤེས། དེ་བཞིན་དུ་རྣ་བ་ནམ་མཁའ་དང་། སྒྲ་ཡེ་ཤེས་གཉིས་ཐབས་ཤེས་ཡིན་པ་སོགས་རྒྱས་པར་སྦྱར་རོ། ། དེ་རྣམས་ནི་ལུས་འཕེལ་བའི་རྒྱུ་ཚོགས་ཡིན་ཏེ། ཇི་སྐད་བཤད་པའི་རྟེན་དང་བརྟེན་པ་དང་། ཐབས་ཤེས་སོགས་དེ་རྣམས་ཆ་སྙོམས་ཤིང་རིམ་པ་མ་འཆོལ་བ་སོགས་ཀྱི་ཡོན་ཏན་དུ་གྲུབ་ན་ལུས་ཀྱི་རྩ་ཁམས་ལ་སོགས་པ་རྣམས་ཇི་ལྟ་བ་བཞིན་དུ་འཕེལ་བར་འགྱུར་བས་སོ། ། གཉིས་པ་ནི། སྔར་བཤད་པ་བཞིན།
མངལ་ཟླ་གཉིས་པ་ནས་བརྩམས་ཏེ་ཞག་རེ་ལ་རྩ་ཕྲན་ཉིས་བརྒྱ་རེ་འཕེལ་བས་ཞག་སུམ་བརྒྱ་དྲུག་ཅུའི་བར་དུ་རྩ་འཕེལ་བས་རྩ་བདུན་ཁྲི་ཉིས་སྟོང་རྫོགས་ཤིང་དེའི་ཕྱི་ཉིན་ནས་ཞག་རེ་ལ་རྩ་ཕྲན་གཉིས་གཉིས་བསྐམས་པས། ཞག་དྲུག་ཅུ་ལ་རྩ་བརྒྱ་ཉི་ཤུ། ལོ་གཅིག་ལ་བདུན་བརྒྱ་ཉི་ཤུ། ལོ་བརྒྱའི་ཞག་སུམ་ཁྲི་དྲུག་སྟོང་ལ་བདུན་ཁྲི་ཉིས་སྟོང་ཆད་པར་འགྱུར་ཏེ། རྒྱས་པར་རྩ་ཆད་ཚུལ་དུ་བཤད་པར་བྱའོ། ། རྩ་འཕེལ་བ་རྫོགས་ནས་ལོ་བཅུ་གཉིས་ཀྱི་བར་དུ་དམར་ཆ་དང་བཅུ་དྲུག་གི་བར་དུ་དཀར་ཆ་འཕེལ་ཞིང་དེ་ནས་འཕེལ་བ་རྫོགས་ཏེ་ཉམས་པའི་འགོ་རྩོམས་པ་ཡིན་ནོ། ། རླུང་འཕེལ་ཚུལ་ནི། ཡེ་ལེའི་བརྒྱ་ཞེ་གསུམ་པར། བཙས་མ་ཐག་ཡེ་ཤེས་ཀྱི་རླུང་རྫོགས་པའི་རྗེས་ཀྱི་རླུང་དང་པོ་ཡོན་ཏན་མེད་པ་གཅིག དེ་རྗེས་སྙིང་སྟོབས་རྡུལ་མུན་གྱི་རླུང་རེ་རེ་སྟེ་དང་པོ་ཁྱབ་བྱེད་དུ་བྱས་ནས་གྲངས་མི་འཛིན་པས།
གསུམ་པོ་དེ་ལ་ཟླ་བའི་ཡོན་ཏན་ལྔ་ལྔའི་དབྱེ་བས་བཅོ་ལྔ། དེ་ལ་སྒོ་གསུམ་གྱི་དབང་གིས་ཞེ་ལྔ། དེ་ལ་གཟའི་འགྲོས་བཞིའི་དབང་གིས་བརྒྱ་བརྒྱད་ཅུ། དེ་ཐབས་ཤེས་ཀྱི་དབང་གིས་སུམ་བརྒྱ་དྲུག་ཅུ་སྟེ་གཡས་གཡོན་གང་རུང་གི་འཕོ་ཆུང་དཀྱིལ་འཁོར་གཅིག དེ་བཞིན་དུ་དཀྱིལ་འཁོར་བཅུ་ག་རིམ་གྱིས་འཕེལ་ནས་དཀྱིལ་འཁོར་དྲུག་ཅུས་ཉིན་མཚན་རྫོགས་ཏེ་གཡས་གཡོན་གྱི་འཕོ་བ་རྫོགས་པས་རྩ་སྟོང་ཕྲག་དོན་གཉིས་རླུང་གི་ས་གང་བར་གསུངས་པས་མངལ་ནང་དུ་རྩ་ཕྲན་ལ་རླུང་མེད་པར་བསྟན། འདིར་དུས་ཀྱི་རྩ་ཞེས་ཡང་ཡང་བཤད་པས་འཕོ་འཚམས་ཀྱི་བུ་ལོན་མེད་པར་བསྟན་ཞེས་ཇོ་ནང་པ་ཟེར་ཏེ་བརྟག་གོ ། འདི་ལ་རོང་པ་ཤེར་སེང་རྩ་ཆད་པ་དང་ཁམས་འཕེལ་བ་འགལ་བས་ལོ་བཅུ་དྲུག་གི་བར་དུ་རྩ་ལ་འཕེལ་འགྲིབ་མེད་ཟེར་པ་མི་འཐད་དེ་ལྟ་ན་ལོ་བརྒྱ་ལ་རྩ་ཆད་པ་མི་རྫོགས་པས་སོ། ། དེ་ན་རྩ་ཁམས་ཁྱད་པར་ཅན་རྣམས་ཀྱི་ངོ་བོའི་འཕེལ་ཚུལ་ནི་དེ་ལྟར་ཡིན་པས་མངལ་ཟླ་གཉིས་པ་ནས་བགྲངས་པའི་ཟླ་བ་བཅུ་གཉིས་རྫོགས་ནས་རྩའི་ངོ་བོ་ལ་གསར་འཕེལ་མེད་ཀྱི་སྟེང་དུ་ཞག་རེ་ལ་རྩ་ཕྲན་གཉིས་གཉིས་འགྲིབ་ཀྱང་གྲུབ་ཟིན་རྣམས་ཀྱི་ཁྱད་པར་ནི་ལུས་ཀྱི་སྟོབས་རྩལ་ཇི་སྲིད་སྐྱེ་སྐྱེའི་བར་དུ་འཕེལ་བ་དང་། ཁམས་དཀར་དམར་ཡང་མངལ་ཆགས་ནས་ཟླ་བ་བཅུ་གསུམ་གྱི་བར་མི་འཕེལ་ཞིང་། དེ་ནས་ལོ་བཅུ་གཉིས་ཀྱི་བར་དུ་དམར་ཆ་དང་བཅུ་དྲུག་གི་བར་དུ་དཀར་ཆ་འཕེལ་བ་རྫོགས་ཏེ་དེ་ནས་ཁམས་ཀྱི་ངོ་བོ་གསར་འཕེལ་མེད་ཀྱང་གྲུབ་ཟིན་གྱི་ཁྱད་པར་ནི་ལུས་སྟོབས་ལ་ཡང་སྐྱེད་ཇི་སྲིད་ཡོད་ཀྱི་བར་དུ་འཕེལ་ཞིང་ལུས་ཀྱི་ཤེད་སྟོབས་ཉམས་པ་ནས་བཟུང་སྟེ།
ཟས་དང་ཏིང་ངེ་འཛིན་གྱི་དབང་གིས་བར་སྐབས་སུ་ཅུང་ཟད་འཕེལ་བ་སྲིད་ཀྱང་། ངོ་བོ་དང་ཁྱད་པར་གྱི་རྒྱུན་ལ་བལྟོས་པའི་འཕེལ་བ་མེད་པར་ཤེས་པར་བྱའོ། ། གསུམ་པ་གནས་ཚུལ་ལ་གཉིས། ཕྱི་དང་སྦྱར་བ་དང་། གཞན་དང་སྦྱར་བའི་གནས་ཚུལ་ལོ། ། དང་པོ་ལ་ལྔ། རང་བཞིན་དང་སྐྱེས་བུར། ཕྱི་ནང་མཚུངས་པར། རླུང་གི་རང་བཞིན་དུ། རྩའི་རང་བཞིན་དུ་རྒྱུ་ཚུལ་དང་།
ཞིང་སོགས་སུ་གནས་ཚུལ་ལོ། ། དང་པོ་ལ། མུ་སྟེགས་གྲངས་ཅན་འདོད་པའི་རང་བཞིན་ཉི་ཤུ་རྩ་ལྔར་གྲགས་པ་དང་ལུས་འདི་མཚུངས་པར་གནས་པ་སྟེ། འདི་ལ་མཚུངས་ཡུལ་མུ་སྟེགས་ཀྱི་འདོད་པ་ལ་ཁམས་ལེའི་ཚིགས་བཅད་གཉིས་པའི་འགྲེལ་པར་བཤད་པ་གྲངས་ཅན་སྔ་རབས་པའམ། ཤམྦྷ་ལའི་གྲངས་ཅན་གྱི་འདོད་པ་དང་། དབུ་ཚད་ཀྱི་འགྲེལ་པར་འབྱུང་བ་གྲངས་ཅན་ཕྱི་རབས་པའམ། འཕགས་ཡུལ་གྱི་གྲངས་ཅན་པ་གཉིས་སོ། ། དང་པོ་ནི། རྩ་བའི་རང་བཞིན་གཙོ་བོ་ཞེས་བྱ་བ་བཞི་པའི་གནས་སྐབས་བསྐྱེད་པར་བྱེད་པ་སྟེ་རང་བཞིན་ཁོ་ན། དེ་ལས་ས་ཆུ་མེ་རླུང་ཡིད་བློ་ང་རྒྱལ་ཏེ་བདུན་འབྱུང་ལ་དེ་ནི་རང་བཞིན་དང་ཡིད་བློ་གཉིས་ཀ
དེ་རྣམས་ལས་དབང་པོ་ལྔ་ཡུལ་ལྔ་ལས་དབང་ལྔ་མཆོག་གི་དབང་པོ་སྟེ་བཅུ་དྲུག་འབྱུང་བ་ནི་རྣམ་འགྱུར་ཁོ་ན། ཉེར་ལྔ་པ་ཤེས་རིག་གི་སྐྱེས་བུ་ནི། ལོངས་སྤྱོད་པ་པོ་རང་བཞིན་དང་རྣམ་འགྱུར་གཉིས་ཀ་མ་ཡིན་པ་སྟེ། ངོ་བོ་ཉིད་དང་བྲལ་བའོ་ཞེས་བཤད་པའོ། ། གཉིས་པ་ནི། རྡུལ་མུན་སྙིང་སྟོབས་གསུམ་ཆ་མཉམ་པའི་གཙོ་བོ་རྟག་པ་བ་གཅིག་པུ་ཆ་མེད་ནི་རང་བཞིན་ཁོ་ན། དེ་ལས་བློའམ་ཆེན་པོ་ཞེས་བྱ་བ་འདོད་དེ་མེ་ལོང་ངོས་གཉིས་པ་ལྟ་བུ། དེ་ལས་ང་རྒྱལ་དེ་ལ་རྡུལ་མུན་སྙིང་སྟོབས་ཤས་ཆེ་བ་གསུམ་འབྱུང་རྡུལ་ཤས་ཆེ་བ་ལས་གང་ཡང་མི་འབྱུང་། མུན་པ་ཤས་ཆེ་བ་ལས་གཟུགས་སྒྲ་དྲི་རོ་རེག་བྱ་སྟེ་དེ་ཙམ་ལྔ། དེ་ལས་ནམ་མཁའ་ས་ཆུ་མེ་རླུང་སྟེ་འབྱུང་བ་ལྔ།
སྙིང་སྟོབས་ཤས་ཆེ་བ་ལས་དབང་པོ་ལྔ། ལས་དབང་ལྔ། གཉིས་ཀའི་དབང་པོ་ཡིད་དང་བཅུ་གཅིག་འབྱུང་། དེ་ལྟར་ན་བློ་ཡི་ཆེན་པོ་འབྱུང་། ང་རྒྱལ་དང་དེ་ཙམ་ལྔ་སྟེ་བདུན་ནི་རང་བཞིན་དང་རྣམ་འགྱུར་གཉིས་ཀ་སྟེ་གཞན་ལས་བྱུང་ཞིང་གཞན་བསྐྱེད་པས་སོ། ། དབང་པོ་བཅུ་གཅིག་དང་འབྱུང་བ་ལྔ་སྟེ་བཅུ་དྲུག་ནི་རྣམ་འགྱུར་ཁོ་ན་སྟེ། གཞན་ལས་བྱུང་ཞིང་གཞན་མི་བསྐྱེད་པས་སོ། ། ཤེས་རིག་ནི། རིག་པ་གཅིག་པུ་ཆ་མེད་ཟ་བ་པོ་རང་བཞིན་དང་རྣམ་འགྱུར་གང་ཡང་མ་ཡིན་པ་སྟེ་འདི་ཁོ་ན་ཤེས་རིག་ཡིན་ལ། གཞན་ཐམས་ཅད་བེམ་པོར་འདོད་དོ། །
མཐུན་ཚུལ་ལ་ཕྱི་མཐུན་ཚུལ་ནི། ཁམས་ལེའི་ཚིགས་བཅད་གཉིས་པའི་འགྲེལ་པར་གསུངས་ཏེ། ནམ་མཁའི་ནི་གཙོ་བོ། ས་ཆུ་མེ་རླུང་དང་མིང་། ཟླ་ཉི་སྒྲ་གཅན་ཡིད་བློ་ང་རྒྱལ་གསུམ། གཟའ་ལྔ་ནི་དབང་པོ་ལྔ། ཡུལ་ལྔ་རང་མིང་། རོ་དྲུག་ནི་ལས་དབང་དྲུག་ཏུ་གསུངས་ལ། ཤེས་རིག་གི་མཚུངས་ཆོས་ལ་སྦྱར་མོད་ཀྱི། ཕྱི་རོལ་སྟོང་པ་གཅིག་པུ་ལྟ་བུ་ལ་སྦྱོར་བར་མངོན་ནོ། །
འདིར་ནང་ལ་སྦྱར་ན། མངལ་དང་བཙས་པའི་གནས་སྐབས་ཀུན་གྱི་བཞི་པའི་གནས་སྐབས་སྐྱེད་པར་བྱེད་པའི་ཐིག་ལེ་འགྱུར་མེད་ནི་གཙོ་བོ་སྟེ་ནམ་མཁའི་ཁམས་ཞེས་ཀྱང་བྱའོ། ། ས་སོགས་བཞི་དང་། ཡོན་ཏན་གསུམ་དང་བཅས་པའི་ཡིད་རྟོག་བཅས་དང་། ཞེན་པས་བསྡུས་པའི་ཤེས་རིག་ནི་བློ། མངོན་པའི་ང་རྒྱལ་སོགས་ཁེངས་པའི་ཆ་ནི་ང་རྒྱལ། དབང་པོ་ལྔ་དང་ལས་དབང་ལྔ་དང་ཡུལ་ལྔ་དང་མཆོག་གི་དབང་པོ་རྣམས་ནི་རྣམ་འགྱུར་བཅུ་དྲུག སེམས་ཀྱི་རང་བཞིན་འོད་གསལ་ནི་ཤེས་རིག་ཏུ་གསུངས་ཏེ། དེ་ལྟར་ལུས་ཀྱི་ཆོས་འདི་དག་ནི། རང་བཞིན་དང་སྐྱེས་བུའི་ཚུལ་དུ་གནས་པར་བརྗོད་དོ། །
གཉིས་པ་ལ་མཚན་ཉིད་མཚུངས་པ་དང་། གྲངས་སོགས་མཚུངས་པར་གནས་ཚུལ་ལོ། ། དང་པོ་ནི། ལུས་ཀྱི་སྲ་གཤེར་ཚ་ཡང་རྣམས་ནི། ཕྱིའི་ས་ཆུ་མེ་རླུང་། བུག་པ་ནི་ནམ་མཁའ། སྒལ་ཚིགས་མཐའ་དག་ནི་རི་རབ། ལྕེ་ཆུང་གི་བདུད་རྩི་ནི་ཆར་པ། རྒྱུ་མ་འཁྲོག་པའི་སྒྲ་ནི་རྡོ་རྗེའི་སྒྲ་སྟེ་འབྲུག གསང་བ་ནི་འཇའ་ཚོན་སོགས་ཏེ།
གཞན་ཡང་མདོག་དབྱིབས་སོགས་ཀྱི་མཚན་ཉིད་ཇི་ལྟར་མཚུངས་པ་རྣམས་ཏེ། ལུས་འདི་ཕྱི་འཇིག་རྟེན་ཁམས་དང་མདོག་དབྱིབས་མཚུངས་པར་གནས་ཞེས་པའོ། ། གཉིས་པ་ནི། དབུགས་སོགས་ཆུ་ཚོད་སོགས་དང་མཚུངས་པར་གནས་ཏེ། ནང་གི་དབུགས་རེ་རེ་ནི་ཕྱིའི་ཆུ་ཚོད་རེ་རེ་དང་མཚུངས་ཏེ། དབུགས་ཟུང་དགུ་བརྒྱ་ཉིས་འགྱུར་ཞེས་པ་ཉིས་འགྱུར་ཏེ། འབྱུང་འཇུག་ཟུང་རེ་དབུགས་གཅིག་ཏུ་བགྲངས་པའི་སྟོང་བརྒྱད་བརྒྱ་ལ་ཆུ་ཚོད་ལྔ་ཡོང་ཞིང་ཆུ་ཚོད་ལྔ་ལྔ་ལ་ནང་གི་གཡས་གཡོན་གྱི་འཕོ་ཆེན་རེ་རེ་ཡོང་བ་བཞིན་དུ་ཕྱིའི་ཆུ་ཚོད་སྟོང་བརྒྱད་བརྒྱ་ལ་ཞག་དྲུག་ཚན་ལྔ་ལྔ་སྟེ་འཕོ་ཟླ་གཅིག་སོང་བས་སོ། ། དེ་ལྟར་ན་ནང་གི་འཕོ་ཆེན་བཅུ་གཉིས་ལ་དབུགས་ཉི་ཁྲི་ཆིག་སྟོང་དྲུག་བརྒྱ་ཡོད་པས། ཞག་རེ་ལ་ནང་གི་ལོར་འཇོག་པ་བཞིན་དུ་ཕྱིའི་འཕོ་ཟླའམ་ཁྱིམ་ཟླ་བཅུ་གཉིས་ལ་ཆུ་ཚོད་ཉིས་ཁྲི་ཆིག་སྟོང་དྲུག་བརྒྱར་ཡོང་བས་ཕྱིའི་ལོ་གཅིག་རྫོགས་སོ། ། དེས་ན་ནང་གི་ཞག་བརྒྱ་ལ་ལོ་བརྒྱའི་ཐ་སྙད་མཛད་པའི་སྐབས་འགའ་རེ་མཛད་ཡོད་པ་རྣམས་ཤེས་པར་བྱའོ། །
དེ་བཞིན་དུ་སྐར་རྩིས་པ་རྣམས་བུག་པའི་དབྱེ་བས་སོ། ། ཞེས་པས་བུག་པ་གཟའ་ལ་སོགས་པ་དང་མཚུངས་པར་གནས་ཏེ། ཞི་གཟའ་རྣམས་གཡོན་གྱི་བུག་པ་དང་དྲག་གཟའ་རྣམས་གཡས་ཀྱི་བུག་པ་དང་སྦྱར་ནས་གནས་པའི་ཕྱིར་ཏེ། བཤང་གཅིའི་བུག་པ་ཟླ་ཉི་ཁུ་བ་དང་ཁའི་བུག་པ་དུས་མ་སྒྲ་གཅན་མིག་གཡོན་གཡས་ལྷག་པ་མིག་དམར། སྣ་གཡོན་གཡས་པ་སངས་ཕུར་བུ། རྣ་བ་གཡོན་གཡས་མཇུག་རིང་སྤེན་པ་ཡིན་པའི་ཕྱིར། འོ་ན་སྲུང་འཁོར་གྱི་གཟའ་སོགས་སྤྲོ་བའི་སྐབས་སུ་སྒྲ་དུས་རྣ་བ་གཡོན་གཡས་ནས་སྤྲོ་བར་གསུངས་པ་ནི་སྤྲོ་བྱ་དང་སྤྲོ་ས་གཉིས་ཀ་ནམ་མཁའི་ཁམས་སུ་འཐད་ལ། ཟླ་ཉི་སྣ་གཡོན་གཡས་ནས་སྤྲོ་བ་ཡང་གཉིས་ཀ་རླུང་ཁམས་པར་མཐུན་པར་འཐད་ཅིང་། ཕུར་བུ་པ་སངས་ལྕེ་དང་ཆུ་ལམ་ནས་སྤྲོ་བ་ཡང་ལྕེ་དང་ཕུར་བུ་ཆུ་ཁམས་པར་མཐུན་པར་འཐད་མོད་ཀྱི་འདིར་བཤད་པ་རྣམས་ཁམས་མ་མཐུན་པས་མི་འཐད་ཅིང་། ཞི་གཟའ་གཡོན་དང་དྲག་གཟའ་གཡས་ཀྱི་བུག་པའི་ངེས་པ་ཡང་ཉམས་ཏེ།
ཟླ་བ་གཡོན་དུ་འོང་རིགས་པ་ལས་བཤང་ལམ་གྱི་རྩ་འོག་གི་གཡས་དང་གཅི་བའི་རྩ་མདུན་ན་ཡོད་པས་སོ་ཞེ་ན་སྐྱོན་མེད་དེ། ཟླ་བའི་ལམ་གྱིས་བཤང་བའི་རྩ། ། ཉི་མས་གཅི་བ་འབབ་པ་སྟེ། ། ཞེས་གསུངས་པས་བཤང་གཅིའི་བུག་པ་གཉིས་རིམ་པ་བཞིན་རྐྱང་མ་དང་རོ་མའི་རྩ་རྒྱུན་ཡིན་པས་སོ། ། ཁུ་བའི་བུག་པ་འོག་གི་རྩ་གསུམ་གྱི་གཡས་ཕྱོགས་ན་ཡང་གནས་ཤིང་། དེ་ཡེ་ཤེས་ཀྱི་ཁམས་དང་ཁའི་བུག་པ་དབུ་མའི་ཡས་སྣ་རྗེས་མཐུན་པ་ཡིན་པས་ནམ་མཁའི་ཁམས་ཡིན་ཞིང་། ནམ་མཁའ་ཡེ་ཤེས་སྟེང་འོག་གཡོན་དང་གཡས་ཀྱི་ཆོས་ཡིན་པས་འཐད་དོ། རྣ་བ་དང་སྤེན་འཇུག་ཁམས་མི་མཐུན་ཀྱང་རྣ་བའི་ཡུལ་ཡུལ་ཅན་དང་ནམ་མཁའ་ཡེ་ཤེས་ཡིན། དེ་གཉིས་ལ་བསད་གསོ་བྱ་བར་གསུངས་ཤིང་། སྤེན་འཇུག་ཀྱང་བསད་གསོའི་གཟར་གསུངས་པས་མཐུན།
སྣ་དང་ཕུར་སངས་ཁམས་མི་མཐུན་ཀྱང་ཟླ་བོ་རྣམས་བཀོད་པའི་ཟླ་སྟོབས་ཀྱིས་གཞག་པ་ཙམ་ལས་རྒྱུ་མཚན་བཙལ་དཀའོ། ། འདིར་ཁ་འཕངས་མཛད་པའི་ཡེ་ལེའི་ཉིས་བརྒྱ་སོ་དྲུག་པར་མུ་སྟེགས་ཀྱི་རིགས་ཀྱི་མདོའི་སྐབས་སུ། མིག་རྣ་བ་སྣ་ལྕེ་ལུས་ཡིད་དེ་དབང་པོ་དྲུག་པོ་མིག་དམར། ལྷག་པ། པ་སངས། ཕུར་བུ། སྤེན་པ། མཇུག་རིང་རྣམས་སུ་གསུངས་ཤིང་། མངལ་གྱི་ཀུན་གཞིའི་རྣམ་ཤེས། དགའ་བ།
རྡུལ། ཁུ་བ་རྣམས། སྒྲ་གཅན། དུས་མེ། ཉི་མ་ཟླ་བ་རྣམས་སུ་གསུངས་སོ། ། འདིའི་རྒྱུ་མཚན་དཀའ་ནའང་མུ་སྟེགས་དང་བསྟུན་པས་སྐྱོན་མེད་དོ། ། ལུས་ཀྱི་སོ་སུམ་ཅུ་རྩ་གཉིས་རྒྱུ་སྐར་དང་མཚུངས་ཏེ། ཟུར་གྱི་སྟེང་འོག་གཉིས་གཉིས་ཏེ་བཞི་ནི་དབྱུ་གུའི་རྒྱུ་སྐར་བཞི་ཡིན་ལ། ལྷག་མ་སྟེང་འོག་ཏུ་བཅུ་བཞི་བཅུ་བཞི་ནི་རྒྱུ་སྐར་བྱི་བཞིན་དང་བཅས་པའི་ཉེར་བརྒྱད་པོ་རིམ་པ་རིམ་མིན་གྱི་རྐང་པ་བཅུ་བཞི་ལ་རྒྱུ་བའི་བཅུ་བཞི་པ་ཕྲག་གཉིས་དང་མཐུན་ཏེ། འདི་ལའང་གྲངས་མཐུན་པ་ཙམ་དུ་མ་ཟད་ཀྱི་རིམ་པར་སྐྱེ་བ་དང་རིམ་མིན་དུ་སྐྱེ་བས་རྐང་པ་ལ་ལོངས་སྤྱོད་ཚུལ་དང་མཐུན་པས་བཞག་གོ །
ལས་འཁོར་སུམ་བརྒྱ་དྲུག་ཅུ་ནི་ཉིན་མཚན་གྱི་དབྱུ་གུའི་དབུགས་གྲངས་དང་ལོའི་ཉིན་ཞག་དང་མཚུངས་ཏེ། གྲངས་སུམ་བརྒྱ་དྲུག་ཅུར་མཉམ་པ་དང་དེ་དག་ལ་སྤྱོད་པའི་ཡི་གེ་ཐམས་ཅད་མཚུངས། ས་སོ་རྩ་སྟོང་ཕྲག་དོན་གཉིས་ནི། རྒྱ་མཚོར་འབབ་པའི་ཆུ་བོ་སྟོང་ཕྲག་དོན་གཉིས་དང་མཚུངས་ཏེ་རོའམ་ཁུ་བ་འབབ་ཅིང་གྲངས་མཚུངས་སོ། ། རྒྱུ་མ་ནི་ཆར་སྤྲིན་དང་མཚུངས་ཏེ་རོ་འབབ་ཅིང་སྒྲ་སྒྲོག་པས་སོ། ། ཁམས་བཅུ་དྲུག་ནི་ཚེས་ཞག་དང་མཚུངས་ཏེ། སྤུ་སོགས་ཁམས་བརྒྱད་པ་གཉིས་གཉིས་ཕྱེ་བས་བཅུ་དྲུག་དང་ལུས་ཀྱི་གནས་བཅུ་དྲུག་ལ་ཁུ་བ་འཕེལ་བའི་ཆ་བཅུ་དྲུག་ལ་ཚེས་ཞག་འཇོག་པས་སོ། ། དང་པོ་ནི་སྤུ་ལ་ཕྲ་རགས་གཉིས་དང་། པགས་པ་ལ་སྲབ་འཐུག་གཉིས། ཁྲག་དང་ཤ་ལ་ཕྱི་ནང་གཉིས་གཉིས།
རྩ་ལ་ཕྲ་རགས་གཉིས། རྒྱུས་པ་དང་རྐང་ལ་ཕྱི་ནང་གཉིས་གཉིས་རྣམས་དང་། ཁུ་བ་ལ་སྐ་སླ་གཉིས་སུ་ཕྱེ་བ་རྣམས་སོ། ། སྤུ་དང་། ཤིག་དང་། སྲིན་བུ་རགས་པ་དང་། ཁུ་བ་དང་སྲིན་བུ་མིག་གིས་མི་བཟོད་པའི་ཕྲ་མོ་རྣམས་སྐྱེ་གནས་བཞི་དང་མཚུངས་ཏེ། སྤུ་ནི་བརྟན་པའི་རྫུས་སྐྱེས། ཤིག་སྒོང་སྐྱེས། སྲིན་བུ་རགས་པ་དྲོད་གཤེར་སྐྱེས།
ཁུ་བ་མངལ་སྐྱེས། སྲིན་བུ་ཕྲ་བ་རྫུས་སྐྱེས་ཆེན་པོ་རོའི་སྐྱེ་གནས་ཅན་ཡིན་པས་སོ། ། རྐང་ལག་གི་སོར་སོགས་དྲུག་ཅུ་པོ་ལོ་གཅིག་ལ་དུས་དྲུག་ཏུ་བྱས་པའི་དུས་ཀྱི་ཞག་གྲངས་དང་མཚུངས་ཏེ། དཀར་ཕྱོགས་ལ་མཐེའུ་ཆུང་ནས་སྤྲོ་རིམ་དང་ནག་ཕྱོགས་ལ་མཐེ་བོང་ནས་སྡུད་རིམ་སྟེ། དེ་ཡང་ཚིགས་ཕྲེང་དང་པོ་གཉིས་པ་གསུམ་པ་རྣམས་མུན་རྡུལ་སྙིང་སྟོབས་ཀྱི་དབྱེ་བས་དགའ་བ་བཟང་པོ་རྒྱལ་བ་སྟོང་པ་རྫོགས་པ་རྣམས་དང་པོ་གཉིས་པ་གསུམ་པ་སྟེ་ཚར་གསུམ་གཡོན་ལ་དང་། གཡས་ཀྱི་ཚིགས་ཕྲེང་གསུམ་པ་གཉིས་པ་དང་པོ་རྣམས་སྙིང་སྟོབས་རྡུལ་མུན་གྱི་དབྱེ་བས་སྦྱར་བའི་ལག་པ་ལ་སྦྱར་བ་ཟླ་བ་དང་པོ་དང་། རྐང་པ་ལ་སྦྱར་བ་ཟླ་བ་གཉིས་པ་སྟེ་ཚར་དྲུག་གིས་ལོ་རྫོགས་སོ། ། སྤྱི་བོ་ནས་མགྲིན་པའི་བར་དང་། དེ་ནས་དཔྱིའི་བར་དང་། དེ་ནས་རྐང་མཐིལ་གྱི་བར་རྣམས་མཐོ་རིས་མི་ཡུལ་ས་འོག་རྣམས་དང་མཚུངས་ཏེ།
འདི་ཡང་སྟེང་འོག་བར་གསུམ་དུ་མཚུངས་པ་ཙམ་དུ་མ་ཟད་ཀྱི། གསང་གནས་མན་ཆད་ཡེ་ཤེས་ཀྱི་ཁམས་ལ་བརྟེན་པའི་དུས་མེའི་སྐྱེ་བ་དམྱལ་བ་ལ་སྦྱར་བ་ལྟ་བུ་དང་མཐུན། སྟེར་ས་ཁམས་ཡིན་པ་ནི། མི་དང་དུད་འགྲོ་ཁམས་དྲུག་ལྡན་ཡིན་པ་དང་མཐུན་པ་སོགས་ཀྱིས་ལུས་ཀྱི་ཁམས་ཀྱི་དབང་གིས་ཕྱིའི་ཁམས་ཕལ་ཆེར་བཞག་པའོ། ། ཡང་ལུས་ཀྱི་གཤེར་འཇམ་སྲ་བའི་ཁམས་གསུམ་པོ་རྣམས་མཚོ་དང་གླིང་དང་རི་རྣམས་དང་མཚུངས་པར་གནས་ཏེ། དྲི་ཆུ་དང་། རྡུལ་དང་། ལྕེ་ཆུང་གི་བདུད་རྩི་དང་། བུད་མེད་ཀྱི་འོ་མའམ་སྐྱེས་པའི་བད་ཀན་དང་། ཀླད་པ་དང་།
ཞག་དང་། ཁུ་བ་རྣམས་ནི་རིམ་པ་བཞིན། ལན་ཚྭ་དང་། ཆང་དང་། ཆུ་དང་། འོ་མ་དང་། ཞོ་དང་། མར་དང་། སྦྲང་རྩིའི་རྒྱ་མཚོ་རྣམས་དང་མཚུངས། རྐང་ལག་གི་དུམ་བུ་བཅུ་གཉིས།
ཤ མཆིན་པ། སྙིང་། ཚིལ་བུ། རྒྱུ་མ། རྩ་རྣམས་ནི། འཛམ་གླིང་། དྲག་པོ། ཁྲུང་ཁྲུང་། མིའམ་ཅི།
ཀུ་ཤ འོད་དཀར། ཟླ་བའི་གླིང་རྣམས་སོ། ། རྐང་ལག་གི་སེན་མོ། ལག་མཐིལ། ལག་པར། དཔུང་ལྷུ། རྐང་པ། རྐང་ངར། བརླ་རྣམས་ཕྱི་རུས་པ་རྣམས་ནི་རིམ་པ་བཞིན།
རྡོ་རྗེ། བསིལ་རི། དྲོ་ཎ། ནོར་བུའི་འོད། ནི་ཥ་ཊ། མནྡྷ་ར། འོད་སྔོན་རྣམས་སོ། ། སྒལ་ཚིགས་མཐའ་དག་ནི་རི་བརྒྱད་པ་ལྷུན་པོའོ། ། ལུས་ཀྱི་ཁྲག་དང་པགས་པ་ནི་མེའི་དང་རླུང་གི་དཀྱིལ་འཁོར་ཆེན་པོའོ། ། སྐྲ་དང་མཆན་ཁུང་དང་འདོམས་ཀྱི་སྐྲ་རྣམས་ནི་མཁའ་སྤྱོད་ས་སྤྱོད་ས་འོག་ན་སྤྱོད་པའི་གྲུབ་པ་རྣམས་སོ། །
སྙིང་གའི་པདྨ་གཞུ་དབྱིབས་དང་། མགྲིན་པ་ཟླུམ་པོ་དང་། ལྟེ་བ་གྲུ་བཞི་རྣམས་ན་རིམ་པ་ལྟར་གློག་གམ་ལྷོའི་མེའམ་རྟ་གདོང་གི་མེ་དང་། ཁྱིམ་བདག་གི་མེ་ཞེས་གྲགས་པ་ཉི་མ་དང་། ཤ་ཟའམ་སྲོག་ཟའི་མེ་ཞེས་བྱ་སྟེ་དེ་གསུམ་ལས་ཀྱི་མེ་ཡིན་ལ། དེ་དག་ལ་ཡོན་ཏན་གོང་ན་གནས་པ་གཏུམ་མོའི་མེ་ནི། དྲི་མེད་འོད་ཟེར་འཕྲོ་བ་ཡེ་ཤེས་ཀྱི་གཟུགས་ཅན་མུན་པ་ལས་མེ་དགག་མཐར་གནས་པ་ལྟེ་གསང་དཔྲལ་བ་ན་གནས་པའོ། ། ལུས་ཀྱི་རྩ་འཁོར་རྣམས་གཟའ་ལ་སོགས་པ་དང་མཚུངས་པར་གནས་ཏེ། སྙིང་གའི་རྩ་བརྒྱད་ཀྱི་ཤར་ཉི་མ། ཤར་ལྷོ་ཟླ་བ།
ལྷོ་དང་ལྷོ་ནུབ་མིག་དམར་དང་ལྷག་པ། ནུབ་དང་ནུབ་བྱང་ཕུར་སངས། བྱང་དང་བྱང་ཤར་སྤེན་པ་དང་རིགས་ལྡན་གྱི་མིང་ཅན་སྒྲ་གཅན་ཏེ་བྱང་ཤར་གྱི་ཕྱེད་ཀྱང་མཇུག་རིངས་སོ། ། འདིར་ཕུར་སངས་ནུབ་ཏུ་བྱུང་བ། ཚེའི་འཁོར་ལོ་དང་འདྲ་བར་རྩ་དེ་གཉིས་གཟའ་དེ་གཉིས་ཀྱི་ལོངས་སྤྱོད་གནས་པའི་དབང་གིས་ཡིན་ལ། སྲུང་འཁོར་དུ་གཟའ་དེ་གཉིས་བྱང་དུ་འབྱུང་བ་ནི་གཟའ་རང་གི་ཁམས་ཀྱི་དབང་གིས་ཡིན་ནོ། ། ལྟེ་བའི་རྩ་འཁོར་ཆུ་ཚོད་དང་མཚུངས་ཏེ་བཞི་སྟོང་པ་འབབ་པ་དང་དྲུག་ཅུ་པོ་རེ་རེ་ནས་ཆུ་ཚོད་རེ་དེའི་རླུང་འབབ་པས་སོ། ། དཔྲལ་པའི་བཅུ་དྲུག་ཟླ་རྐང་དུ་གནས་ཏེ། གཉིས་ནི་སྟོང་པ་འབབ་ལ། བདུན་ཕྱོགས་གཅིག་ལ་རིམ་པ་བཞིན་འབྱུང་དང་འབྱུང་བ་སོགས་དང་ཕྱོགས་གཅིག་ལ་ལུགས་ལྡོག་ཏུ་གནས་པའི་ཕྱིར་ཏེ།
དེ་ཡང་ཆུ་ཚོད་ལྔ་དང་ལྔ་ལ་སོགས་པ་འབབ་པས་སོ། ། མགྲིན་པའི་རྩ་སོ་གཉིས་རྒྱུ་སྐར་དུ་གནས་ཏེ། བཞི་ནི་སྟོང་པ་འབབ་ལ། མཚམས་བཞིར་གནས་ཤིང་། ལྷག་མ་རྣམས་ཕྱོགས་བཞིར་བདུན་བདུན་གནས་པའི་ཤར་གྱི་དབུས་མ་ནམ་གྲུ། དེ་ནས་གཡོན་སྐོར་དུ་ཐ་སྐར་སོགས་གནས་ཏེ་བྱི་བཞིན་དང་བཅས་པའི་ཉི་ཤུ་རྩ་བརྒྱད་དོ། ། ལས་འཁོར་བཅུ་གཉིས་ནི་ཆུ་སྲང་དུ་གནས་ཏེ། ཆུ་ཚོད་དྲུག་ཅུའི་ཆུ་སྲང་སུམ་སྟོང་དྲུག་བརྒྱ་པོ་བཅུ་གཉིས་ཀྱིས་བགོས་པས་ཆུ་སྲང་སུམ་བརྒྱ་རེ་འཁོར་ལོ་རེས་ཐོབ་ལ། འཁོར་ལོ་རེ་རེ་ལ་རྩ་སུམ་ཅུ་ཡོད་པས་རྩ་རེ་ནས་ཆུ་སྲང་བཅུ་རེ་སྟེ་ཆུ་ཚོད་ཀྱི་དྲུག་ཆ་རེ་རྒྱུ་བས་སོ། ། གསུམ་པ་རླུང་གི་རང་བཞིན་དུ་གནས་ཚུལ་ལ་གཉིས་ལྟེ་བ་སྲོག་རླུང་གི་དང་།
སྙིང་ག་རླུང་བཅུའི་རང་བཞིན་དུ་གནས་ཚུལ་ལོ། ། དང་པོ་ལ། རྩ་ཆེན་བཅུ་གཉིས་ལ་འབབ་པའི་འཕོ་ཆེན། ཡལ་ག་དྲུག་ཅུ་ལ་འབབ་པའི་འཕོ་ཆུང་། འཕོ་ཆུང་སོ་སོའི་བདག་པོ་ངོས་བཟུང་བའོ། ། དང་པོ་ལ། རླུང་སྤྱིའི་རྣམ་གཞག་དང་། གཞུང་ལ་སྦྱར་བའོ། ། དང་པོ་ལ། སྤྱིར་རླུང་ཙམ་གྱི་ངོ་བོ་ནི་གཡོ་བར་བྱེད་པའི་ལས་གཙོ་བོར་ལྡན་པས་རང་གང་ལ་ལྡན་པའི་ཆོས་སྲོག་ལྡན་ལྟ་བུར་སྟོན་པས་ན་སྲོག་ཅེས་པའི་སྒྲ་བཤད་དུ་རུང་བའི་ངོ་བོའོ། །
དབྱེ་ན་ཕྱི་ནང་གཉིས། དང་པོ་ལ། འཇིག་རྟེན་ཆགས་པ་ལ་དགོས་པ། འཛིན་པར་བྱེད་པ་དང་། སྲུབ་པར་བྱེད་པ་དང་། དབྱིབས་སུ་བྱེད་པའི་རླུང་གསུམ་གཙོ་བོར་ཆགས་ནས་གནས་པ་ལ་དགོས་པ་ཕྱིའི་སྲོག་འཛིན་དང་ཐུར་སེལ་ལ་སོགས་པ་བཅུའོ། ། ནང་གི་རླུང་ལ། སྔར་བཤད་པ་ལྟར་ཆེས་ཤིན་ཏུ་ཕྲ་བ་དང་། ཤིན་ཏུ་ཕྲ་བ་དང་། ཕྲ་མོ་དང་རགས་པ་དེ་བཞིར་གནས་པ་ནི་རིམ་པ་ལྟར་གཞོམ་མེད་ཀུན་འགྲོ་སྟེ་སངས་རྒྱས་ཀྱི་སར་ཡང་འགྲོ་བ་ཡིན་ལ།
འདི་སེམས་དང་ངོ་བོ་གཅིག་པས་རླུང་དངོས་མིན་པའི་ཕྱིར་སངས་རྒྱས་ཀྱི་ས་ན་རླུང་མེད་པར་གསུངས་པ་དང་། གཟུགས་མེད་དང་བར་དོའི་སེམས་ཅན་ལའང་ཡོད་པ་དང་། གཉིད་དང་རྨི་ལམ་གྱི་གནས་སྐབས་ན་ཡོད་པ་དང་། སད་པའི་གནས་སྐབས་ན་རྫོགས་པར་རྒྱུ་བའོ། ། ཡང་ན་ཡེ་ཤེས་ཀྱི་རླུང་ཞེས་བྱ་བ་རྟོག་མེད་བདེ་ཆེན་གྱི་རྟེན་ཡོན་ཏན་ཅན་དང་། ལས་ཀྱི་རླུང་ཞེས་བྱ་བ་རྟོག་བཅས་སྡུག་བསྔལ་གྱི་རྟེན་སྐྱོན་ཅན་གཉིས་སུ་གནས་པར་འདིར་ཡང་གསུངས་ཤིང་། རྒྱུད་རྡོར་འཕྲེང་དང་། སམྦུ་ཊ་དང་། ཕྱག་ཆེན་ཐིག་ལེའི་རྒྱུད་རྣམས་སུ་གསུངས་ཏེ། རྣམ་རྟོག་མེད་པའི་རླུང་ཤར་ན། །
གང་ཤེས་རྡོ་རྗེ་སེམས་དཔའ་ཡི། ། རང་དངོས་གོ་འཕང་བཟང་པོ་ཐོབ། ། རྣམ་རྟོག་མེད་པའི་རླུང་ཆེན་པོ། ། གཉིས་པ་ཐམས་ཅད་རྣམ་པར་སྤངས། ། དངོས་པོ་ཀུན་གྱི་རང་བཞིན་བདག ། སྒོམ་དང་སྒོམ་མིན་གོ་འཕང་བྲལ། ། རྣམ་པར་རྟོག་པའི་རླུང་གཉིས་ནི། ། ལུས་ཀུན་ལ་ནི་ཁྱབ་པར་བྱེད། ། སྣ་ཡི་བུ་ག་ལས་ནི་རྒྱུ། ། ཞེས་སོགས་གསུངས་སོ། །
འདིའི་ཡེ་ཤེས་ནི། ནམ་མཁའ་རླུང་མེ་ཆུ་སའི་ཟླས་གྲངས་པའི་ཡེ་ཤེས་ཀྱི་རླུང་ལ་མི་བྱ་སྟེ། དེ་ནི་སྣ་བུག་གཉིས་ཀའི་དབུས་ནས་མཉམ་པོར་རྒྱུ་བའི་ཕྱིར་རོ། ། རྒྱུད་འདི་དང་རྡོར་འཕྲེང་སོགས་སུ་རླུང་གི་ངོ་བོ་དབྱེ་བསྡུ་སོགས་རྒྱས་པར་གསུངས་པ་རྣམས་ནི་རགས་པའམ་ལས་རླུང་ཉིད་ཀྱི་དབང་དུ་བྱས་པ་ཡིན་ཏེ། འདུས་པ་ཕྱི་མ་ལས། འབྱུང་བ་ལྔ་ཡི་རང་བཞིན་དབུགས། ། ཡེ་ཤེས་ལྔ་ཡི་ངོ་བོ་ཉིད། ། གོང་བུའི་གཟུགས་ཀྱིས་ཕྱུང་ནས་ནི། ། སྣ་ཡི་རྩེ་མོར་ནན་ཏན་བརྟག ། རིན་ཆེན་ཁ་དོག་སྣ་ལྔ་པ། །
སྲོག་དང་རྩོལ་བ་ཞེས་བྱར་བཤད། ། ཅེས་སོ། ། དབྱེ་བ་ལ་ངོ་བོའི་སྒོ་ནས། སྲོག་འཛིན་ཐུར་སེལ་མཉམ་གནས་གྱེན་རྒྱུ་ཁྱབ་བྱེད་དེ་རྩ་བའི་རླུང་ལྔ། འདི་དང་རྒྱུད་རྡོར་འཕྲེང་དུ། ཀླུ་དང་། རྩངས་པ་དང་། རུས་སྦལ་དང་། ལྷས་བྱིན་དང་། གཞུ་ལས་རྒྱལ་ལམ་ནོར་ལས་རྒྱལ་ཏེ་ལྔའམ་གཞུང་གཞན་དུ་རྒྱུ་བ་དང་།
རྣམ་པར་རྒྱུ་བ་དང་། ཡང་དག་པར་རྒྱུ་བ་དང་། རབ་ཏུ་རྒྱུ་བ་དང་། ངེས་པར་རྒྱུ་བ་ཞེས་པའི་མིང་འདོགས་ཀྱང་འབྱུང་བ་སྟེ། མདོར་ན་ཡན་ལག་གི་རླུང་ལྔ་སྟེ་བཅུར་གསུངས་ལ་སྔར་བཤད་པའི་དགའ་བ་དང་ལྷན་སྐྱེས་ཀྱི་རླུང་གཉིས་ནི་འོག་གི་རླུང་ཐུར་སེལ་གྱི་བྱེ་བྲག་ཏུ་འདུས་སོ། ། གནས་ཀྱི་སྒོ་ནས་ལུས་ཀྱི་བུ་ག་དགུའམ་བཅུ་གཉིས་ནས་རྒྱུ་བས་དེ་སྙེད་དམ། བ་སྤུའི་བུ་ག་རེ་རེ་ནས་རྒྱུ་བས་དེ་སྙེད་དུའང་གསུངས་སོ། ། གཙོ་བོར་སྣའི་བུ་ག་ནས་རྒྱུ་བ་ལ་འབྱུང་རྔུབ་ཟུང་ལ་རེ་རེ་བགྲངས་པའི་སེམས་ཅན་རང་རང་གི་ཞག་རེ་ལ་རང་རང་གི་རླུང་རྣམས་ཉི་ཁྲི་ཆིག་སྟོང་དྲུག་བརྒྱ་རེ་རྒྱུ་བས་དེ་སྙེད་དུའང་དབྱེའོ། ། བསྡུ་ན་རྩ་བའི་དང་ཡན་ལག་གི་གཉིས་སུའང་འདུ་ལ། གཙོ་བོར་སྲོག་ཐུར་གཉིས་སའང་འདུ་ཞིང་།
སྟེང་རླུང་སྲོག་འཛིན་ནི། ཉི་ཟླ་སྒྲ་གཅན་གྱི་རླུང་གསུམ་དང་འོག་རླུང་ཐུར་སེལ་ནི་བཤང་གཅི་ཁུ་བའི་རླུང་གསུམ་དུ་འདུ་ལ། སྔ་མ་གསུམ་པོ་ཉིན་ཞག་རེ་ལ་འཕོ་ཆེན་བཅུ་གཉིས་སུ་འདུ་སྟེ། སྣ་བུག་གཡས་གཡོན་རེ་ནས་འཕོ་ཆེན་དྲུག་དྲུག་འབྱུང་བས་སོ། ། དེ་གཉིས་ཀྱི་འཕོ་མཚམས་ཡེ་ཤེས་ཀྱི་རླུང་ཡང་གང་གི་མཇུག་ཏུ་བྱུང་བའི་འཕོ་མཚམས་དེ་འཕོ་ཆེན་དེའི་ནང་དུ་ཁྱབ་བྱེད་ཀྱི་ཚུལ་དུ་བསྡུ་བས་སོ། ། དེ་ཡང་ཉིས་ཁྲི་ཆིག་སྟོང་དྲུག་བརྒྱ་པོའི་སྟེང་ནས་དྲུག་དྲུག་ལ་ཆུ་སྲང་རེ་རེ་བྱེད་པས་ཆུ་སྲང་སུམ་སྟོང་དྲུག་བརྒྱ། ཆུ་སྲང་དྲུག་ཅུ་རེ་ལ་ཆུ་ཚོད་རེར་བྱེད་པས་ཆུ་ཚོད་དྲུག་ཅུ་ཐམ་པ། ཆུ་ཚོད་ལྔ་ལྔ་ལ་འཕོ་ཆེན་རེར་བྱེད་པས་འཕོ་ཆེན་བཅུ་གཉིས་འབྱུང་བ་ཡིན་ལ། འཕོ་ཆེན་རེ་རེ་ལ་ས་ཆུ་མེ་རླུང་ནམ་མཁའི་དཀྱིལ་འཁོར་ལྔ་ལྔ་འབྱུང་བས། འཕོ་ཆུང་ལྔ་ལྔར་གྲགས་པས་འཕོ་ཆུང་དྲུག་ཅུ་སྟེ་འཕོ་ཆུང་དང་ཆུ་ཚོད་དོན་གཅིག་གོ །
དེ་ཡང་ཞིབ་ཏུ་བརྩི་ན་ཆུ་སྲང་ང་དྲུག་བཞི་ཆ་ལ་ཆུ་ཚོད་རེར་བྱས་ནས་ཆུ་སྲང་བཞི་རྐང་ཆད་རེ་སྟེ། དབུགས་བཅུ་གཅིག་བཞི་ཆ་རེ་ཡེ་ཤེས་ཀྱི་རླུང་དུ་འགྲོ་བས་དེ་འདྲ་ལྔ་བསྡོམས་པའི་ང་དྲུག་བཞི་ཆ་པ་གཅིག་ཡེ་ཤེས་ཀྱི་རླུང་དུ་བྱས་ནས་འཕོ་མཚམས་སུ་རྒྱུའོ། ། དེ་དག་ཀྱང་གཡས་པའི་འཕོ་ཆུང་རྣམས་ས་ཆུ་མེ་རླུང་ནམ་མཁའ་རྣམས་སུ་སྡུད་རིམ་གྱིས་མཆུ་དང་ཀ་བ་དང་། མཁུར་ཚོས་དང་སྟེང་དང་དབུས་རྣམས་ནས་རྒྱུ་ལ། གཡོན་ནས་ནམ་མཁའ་རླུང་མེ་ཆུ་སའི་ཚུལ་དུ་སྤྲོ་རིམ་གྱིས་གནས་སྔ་མ་ལས་ལྡོག་སྟེ་རྒྱུ་ལ། འཕོ་མཚམས་ང་དྲུག་བཞི་ཆ་བ་གཉིས་ཀའི་དབུས་ནས་ཆ་མཉམ་པོར་རྒྱུ་བས་དེ་དག་ཡེ་ཤེས་ཀྱི་རླུང་དང་འབྱུང་བའི་རླུང་ཞེས་གཉིས་སུ་བསྡུ་ནའང་རུང་ངོ་། ། འབྱུང་བ་རྣམས་ཀྱི་ཁ་དོག་ཀྱང་འབྱུང་བ་སོ་སོའི་ཁ་དོག་དང་རྩ་བའི་གནས་ཀྱང་ལྟེ་བ་ཁོ་ན་ནས་རྒྱུ་ཞིང་དེ་ཡང་ས་རླུང་ལྟེ་བའི་རྩ་བ་ནས་བྱུང་ནས་སྣ་སྒོར་སོར་བཅུ་གཉིས་ཀྱི་ཚད་དུ་ཕྱིན་ནས་ལྡོག་ལ། ཆུ་མེ་རླུང་ཡེ་བཞི་པོ་ལྟེ་བ་ནས་སོར་གཅིག་དང་། གཉིས་དང་། གསུམ་དང་།
བཞི་ཡི་ས་ནས་བྱུང་སྟེ་སྣ་སྒོར་སོར་བཅུ་གསུམ་དང་བཅུ་བཞི་དང་བཅོ་ལྔ་དང་བཅུ་དྲུག་གི་བར་དུ་འགྲོ་ཞིང་དེ་ལས་ལྡོག་པར་འདིར་གསུངས་ལ། འཕོ་ཆེན་བཅུ་གཉིས་ཀྱང་ལྟེ་བའི་རྩ་འཁོར་གྱི་འདབ་མ་བཅུ་གཉིས་པོའི་གཡོན་པ་དྲུག་ནས་རྒྱུ་བ་རྣམས་རྐྱང་མ་བརྒྱད་དེ་སྣ་བུག་གཡོན་དང་གཡས་པ་དྲུག་ནས་བརྒྱུས་པ་རྣམས་རོ་མ་བརྒྱུད་དེ་གཡས་ནས་རྒྱུ་བར་གསུངས་ལ། འཕོ་ཆུང་ཡང་ལྟེ་བའི་རྩ་བཅུ་གཉིས་པོ་རེ་རེ་ལ་ལྔ་ལྔ་གྱེས་པའི་ས་ཆུ་མེ་རླུང་གི་རྩ་ལྔ་པོ་ལས་གཡོན་སྤྲོ་རིམ་དང་གཡས་སྡུད་རིམ་དུ་ཇི་ལྟར་འབྱུང་བ་བཞིན་སྣ་བུག་གཉིས་ནས་ཀྱང་འབྱུང་ལ། འཕོ་མཚམས་དབུ་མ་ལས་བྱུང་བ་རྣམས་མཉམ་རྒྱུར་འབྱུང་བར་གསུངས་སོ། ། འདིར་ནི་དེ་ལྟར་སྲོག་རླུང་ཐམས་ཅད་ལྟེ་བ་ནས་རྒྱུ་བས་རྩ་བའི་རླུང་དང་ཡན་ལག་གི་རླུང་ཡང་ལུས་ཀྱི་གནས་ཁྱད་པར་བ་སོ་སོ་ན་ཡོད་པར་མ་གསུངས་ཀྱི་སྙིང་གའི་རྩ་བཅུ་པས་མཉམ་གནས་རུས་སྦལ་ཤར་གྱི་རྩ་ལ་སྤྱོད་པ་སོགས་སྔར་བཤད་པ་ཙམ་ཞིག་གསུངས་སོ། ། རྒྱུད་ནོར་ཕྲེང་སོགས་སུ། སྲོག་འཛིན་ཆུ་རླུང་དཀར་པོ་མི་བསྐྱོད་པའི་རང་བཞིན་སྙིང་ག་ན་གནས་ཤིང་། སྣ་བུག་གཉིས་ཀ་ནས་ཆ་མཉམ་དུ་དལ་བར་རྒྱུ་བ་དང་། ཐུར་སེལ་ས་རླུང་སེར་པོ་རིན་འབྱུང་གི་རང་བཞིན་འདོམས་ན་གནས་པ་སྣ་བུག་གཉིས་ཀ་ནས་ཆ་མཉམ་དུ་དྲག་པོར་རྒྱུ་བ་དང་། གྱེན་རྒྱུ་མེ་རླུང་དམར་པོ་སྣང་མཐའི་རང་བཞིན་མགྲིན་པ་ན་གནས་ནས་སྣ་བུག་གཡས་ཁོ་ན་ནས་རྒྱུ་བ་དང་།
མཉམ་གནས་རླུང་གི་རླུང་ལྗང་ནག་དོན་གྲུབ་ཀྱི་རང་བཞིན་ལྟེ་བར་གནས་ནས་སྣ་བུག་གཡོན་པ་ཁོ་ན་ནས་རྒྱུ་བ་དང་། ཁྱབ་བྱེད་ནམ་མཁའི་རླུང་སྔོན་པོ་རྣམ་སྣང་གི་རང་བཞིན་ལུས་ཀུན་ལ་གནས་པ་ད་ལྟ་མི་རྒྱུ་ཞིང་འཆི་ཁར་དགུ་བརྒྱ་པ་ཕྲག་གཅིག་རྒྱུ། མགོན་པོ་གཞན་བཞི་པོའང་རྒྱུ་ཐེངས་རེ་ལ་དགུ་བརྒྱ་པ་ཕྲག་རེ་རེ་སྟེ་བཞི་བསྡོམས་པས་དབུགས་སུམ་སྟོང་དྲུག་བརྒྱ་སྟེ་ཆུ་ཚོད་བཅུ་བཅུ། དེ་ལན་དྲུག་འཁོར་བས་ཆུ་ཚོད་དྲུག་ཅུ་སྟེ། མགོན་པོ་རེ་རེའི་རྒྱུ་ཐེངས་རེ་ལ་ཐུན་ཕྱེད་ཕྱེད་དུ་བྱས་པས་ཞག་གཅིག་ལ་ཐུན་ནམ་འཕོ་བ་བཅུ་གཉིས་དང་། འཕོ་བ་རེ་ལ་མགོན་པོ་གཉིས་གཉིས་རྒྱུ་བར་བཤད་དོ། ། མགོན་པོ་རེ་རེ་ལ་སྤྱན་མ། མ་མཱ་ཀི གོས་དཀར། སྒྲོལ་མ་སྟེ་ལྷ་མོ་བཞི་བཞིས་བགོས་པས་ཉིས་བརྒྱ་ཉེར་ལྔ་རེ།
སྣ་བུག་གི་བུ་གའི་ཕྱོགས་ནི། རྡོར་འཕྲེང་དང་སམྦུ་ཊིར། སྟེང་དང་ངོས་དང་དྲང་འོག་འགྲོ། ། ཞེས་གསུངས་པས་དང་། སྟེང་ཕྱོགས་དང་། ངོས་གསེགས་དང་། དྲང་པོ་ཀ་བ་དང་། འོག་མཆུ་ལ་བརྡར་ནས་རྒྱུ་བར་སྒྲོན་གསལ་སོགས་སུ་བཤད་ལ། ལྷ་མོ་བཞི་པོའང་རྣམ་སྣང་གི་རླུང་ལ་སྤྱན་མ་དང་པོར་རྒྱུ་བ་སོགས་མགོན་པོ་རང་རང་གི་ཡུམ་དང་སྦྱར་བར་བཤད་དོ། ། དེ་དག་འདིར་བཤད་དང་མ་མཐུན་པའི་འགལ་སྤོང་སློབ་དཔོན་ཨ་བྷ་ཡའི་མན་ངག་སྙེ་མར་འདིར་བཤད།
དྲང་དོན་དུ་བཤད་པ་ན་བསྡུས་རྒྱུད་འདུས་པ་སོགས་ལ་མོས་པའི་དོན་དུ་གསུངས་ན་རིགས་ཀྱི་གཞན་དུ་མི་འཐད་དེ། སེམས་འགྲེལ་རྣམས་སུ་འདུས་པ་བདེ་མཆོག་སོགས་ཀྱི་དངོས་བསྟན་ལ་སློབ་དཔོན་ལ་བལྟོས་པའི་དོན་དུ་དགོངས་ནས་གསུངས་པ་དང་དཀྲུགས་ཏེ་གསུངས་པར་ལན་མང་དུ་གསུངས་ཤིང་མྱོང་བས་ཀྱང་བརྟག་པར་ནུས་པའི་ཕྱིར་རོ། ། རྩ་བའི་རླུང་དང་ཡན་ལག་གི་རླུང་གི་བྱེད་ལས་སོགས་ནི། འདིར་ནང་ལེའི་ཞེ་གསུམ་ཞེ་བཞི་པར་བཤད་པ་དང་། རྒྱུད་རྡོར་འཕྲེང་སོགས་ཀྱང་ཕལ་ཆེར་མཐུན་ཏེ། སྲོག་འཛིན་གྱིས་སྲོག་བྱེད། ཐུར་སེལ་གྱིས་བཤང་གཅི་སོགས་འཛིན་འདོར་བྱེད། མཉམ་གནས་ཀྱིས་ཟས་དང་ཁམས་སྙོམ་པར་བྱེད། གྱེན་རྒྱུས་ལུས་གྱེན་དུ་གཡོ་བ་དང་ངག་སྨྲ། ཁྱབ་བྱེད་ཀྱིས་ལུས་ན་བ་དང་འཇིག་པར་བྱེད།
ཀླུས་སྒྲེགས་པ་དང་། རུས་སྦལ་གྱིས་ཡན་ལག་བསྐུམ་པ་དང་། རྩངས་པས་སེམས་ཁྲོ་གཡེངས། ལྷས་བྱིན་གྱིས་གླལ་བ། ནོར་ལས་རྒྱལ་གྱིས་ལུས་མི་གཏོང་བར་འཛིན་པ་རྣམས་བྱེད་པས་ཤི་བའི་ལུས་ལའང་ནོར་ལས་རྒྱལ་ཡོད་པར་གསུངས་སོ། ། ཡན་ལག་གི་རླུང་ལྔའི་བྱེད་ལས་བཞི་ནི་དབང་ཤེས་ཡུལ་ལ་འཇུག་པའི་བྱ་བ་བྱེད་པར་གསང་འདུས་རིམ་ལྔ་ལས་གསུངས་ཏེ། རླུང་རྣམས་ཕྲ་བའི་གཟུགས་ཀྱིས་ནི། ། སེམས་དང་ལྷན་ཅིག་འདྲེས་གྱུར་ཏེ། ། དབང་པོའི་སྒོ་ཡི་ལམ་ནས་ནི། ། ཡུལ་རྣམས་ལ་ནི་དམིགས་པར་བྱེད། །
ཅེས་གསུངས་སོ། ། འདི་དག་གི་ཁམས་ཀྱང་རིམ་པ་བཞིན་ས་ཆུ་མེ་རླུང་ནམ་མཁའ་རྣམས་སུ་བཞེད་པར་གསལ་ཏེ། ཡུལ་གཟུགས་སྒྲ་དྲི་རོ་རེག་བྱ་རྣམས་རིམ་པ་བཞིན། རྣམ་སྣང་། མི་བསྐྱོད་པ། རིན་འབྱུང་། འོད་དཔག་མེད། དོན་གྲུབ་རྣམས་སུ་གསུངས་པས། ཡུལ་དེ་རྣམས་ས་ཆུ་མེ་རླུང་ནམ་མཁའ་རྣམས་སུ་གྲུབ་ཅིང་འདུས་པ་བ་རང་རིགས་ལ་སྦྱོར་བས་སོ། ། གཞུང་དོན་ནི།
ཚིགས་བཅད་སོ་བརྒྱད་པ་འདིས་ནང་གི་འཕོ་བ་ཐམས་ཅད་ལ་ཕྱིའི་ལོ་ཟླ་དུས་སྦྱོར་ཉི་རྐང་གི་འཕེལ་འགྲིབ་ཐམས་ཅད་ཚང་བར་གསུངས་པ་ཡིན་ཏེ། དེ་ཡང་རྐང་པ་བཞི་པ། དུས་སྦྱོར་ཚད་དང་ནོར་དང་བུ་ལོན་མཉམ་པ་དག་ཀྱང་བགྲོད་པ་གཡས་དང་གཡོན་ལ་ཤེས་པར་བྱ། ། ཞེས་པ་བུ་ལོན་བགྲོད་པ་དག་ཀྱང་མཉམ་དང་གཡས་དང་གཡོན་ལ་ཤེས་པར་བྱ། ཞེས་འགྱུར་ཅུང་ཟད་བཅོས་པར་བྱ་ཞིང་། འགྲེལ་པའི་ཐུར་མ་བདུན་གྱིས་སོ། ། དུས་སྦྱོར་ཚད་ཤེས་པར་བྱ། ཞེས་པའི་བར་གྱི་རྫོགས་ཚིག་ཀྱང་མི་འགྲིག་པས་ཐུར་མ་བདུན་གྱི་དུས་སྦྱོར་ཞེས་སྦྱར་ན་ལེགས་སོ། ། དེ་ཡང་ནང་གི་ཞག་གཅིག་དང་ཕྱི་རོལ་གྱི་ལོ་གཅིག་ལེགས་པར་སྦྱར་ནས་ཤེས་པར་བྱ་སྟེ། དབང་མདོར་བསྟན་ལས།
ལྟེ་བའི་པདྨའི་འདབ་མ་ལ། ། དཀྱིལ་འཁོར་དྲུག་ཅུ་རྣམས་རིམ་བཞིན། ། གཡོན་དང་གཡས་པའི་དུས་སྦྱོར་ནི། ། ལུག་སོགས་གླང་ལ་སོགས་པས་སོ། ། ཞེས་ལྟེ་བའི་གཡོན་གྱི་འདབ་མ་དྲུག་ནི། ལུག་སོགས་མི་མཉམ་པ་དང་། གཡས་ཀྱི་དྲུག་ནི། གླང་སོགས་མཉམ་པའི་ཁྱིམ་དྲུག་ཡིན་ལ། དེ་ལྟར་ན་ཕྱི་རོལ་ཏུ་ཉི་མས་ཁྱིམ་བཅུ་གཉིས་མ་འཁོར་བར་དུ་ལོ་མི་རྫོགས་པ་ནི་ནང་དུ་རླུང་གིས་ནང་གི་ཁྱིམ་བཅུ་གཉིས་མ་རྫོགས་བར་དུ་ཞག་རྫོགས་མི་སྲིད་པའི་ཕྱིར་ཏེ། ཕྱི་ནང་གཉིས་གའི་ཉི་མ་བདེན་དོན་རྣམ་པ་བཅུ་གཉིས་མཚུངས་པས།
དེས་ན་ནང་གི་ཆོས་ཐམས་ཅད་རླུང་སེམས་གཉིས་སུ་བསྡུས་པའི་ཚེ། རླུང་ནི་ཉི་མ་ཡིན་པས་རླུང་ལ་ཉི་མ་དང་། ཡེ་ཤེས་སུ་གསུངས་པ་ནི། རིག་པ་དང་ཁུ་བ་གཉིས་ཀ་སེམས་སུ་བསྡུས་པའི་ཚེ་དེ་ཟླ་བ་དང་རྣམ་ཤེས་ཡིན་པས་སོ། ། དེ་ལྟར་ན་ཕྱི་རོལ་གྱི་ལོ་ལ་ཁྱིམ་ཞག་སུམ་བརྒྱ་དྲུག་ཅུ་དང་བགྲོད་པ་གཉིས་དང་། དུས་དྲུག་དང་བཞི་དང་གསུམ་དང་། ཆུ་ཚོད་ཉིས་ཁྲི་ཆིག་སྟོང་དྲུག་བརྒྱ་རྣམས་ཡོང་བ་ཡང་། ནང་ལ་ཆུ་སྲང་བཅུ་ཕྲག་སུམ་བརྒྱ་དྲུག་ཅུ་དང་ནང་གི་བགྲོད་པ་གཉིས་ལ་སོགས་པ་དང་། དབུགས་དེ་སྙེད་ཡོད་པས་སོ། ། ཕྱི་རོལ་ཉི་མའི་སྐྱེས་ཁྱིམ་ཀརྐ་ཊ་ནས་རྩོམ་པ་ཡང་།
ནང་གི་ཉི་མའི་སྐྱེས་ཁྱིམ་ཀརྐ་ཊ་ཡིན་པས་སོ། ། འདི་ལ་ཁ་ཅིག་རླུང་མངལ་དུ་ཆགས་པའི་ཐོག་མ་ལ་འདོད། ཁ་ཅིག་ཕྱི་རོལ་ཏུ་བཙས་ནས་རྒྱུ་བའི་ཐོག་མ་ལ་འདོད། སྔ་མས་མངལ་དང་པོར་ཆགས་པའི་ཟླ་བ་ཆུ་སྲིན་དུ་གསུངས་ལ། ཆུ་སྲིན་ནས་ཟླ་བ་བདུན་པ་ལ་ཀརྐ་ཊའི་ཁྱིམ་འབྱུང་བ་བཞིན་དུ་མངལ་ཆགས་ནས་ཟླ་བ་བདུན་གྱིས་མངལ་དུ་སྲོག་འགྲུབ་པས་སོ། ། ཞེས་ཟེར་ཞིང་། ཕྱི་མས་དེ་མི་འགྲིག་སྟེ། འདིར་ལྟེ་བའི་འདབ་མ་ལ་རླུང་འཁོར་ཞིང་འཕོ་བར་གསུངས་པ་གང་ཞིག་མངལ་ན་རླུང་རྩ་ནང་ནས་འཕོ་བ་དང་རྒྱུ་བ་མེད་པས་སོ། ། ཞེས་ཟེར་བ་དེ་གཉིས་ནི། ཕྱི་མ་ཇོ་ནང་བ་དང་སྔ་མ་བུ་སྟོན་རྗེས་འབྲང་གི་ལུགས་ཡིན་མོད་ཀྱི།
ཕྱི་མ་ལེགས་ཏེ། འདིར་འགྲེལ་པར་སྐྱེས་པ་ཐམས་ཅད་དུས་སྦྱོར་གང་དུ་སྐྱེས་པར་གྱུར་པ་དེ་ཁྱིམ་ནི་ཀརྐ་ཊའི་མིང་ཅན་དུ་རིག་པར་བྱ་སྟེ་སྲོག་གི་སྐྱེ་བ་གནས་པར་བྱ་ཞེས་པའི་རིགས་པས་སོ། ། ཞེས་པའི་ཚིག་འདིས་ཀྱང་སྔ་མའི་འདོད་པ་དེ་སྟོན་མི་ནུས་ཤིང་གཞན་པའི་སྒྲུབ་བྱེད་ཀྱང་མེད་ལ། ཕྱི་རོལ་ཉི་ཁྱིམ་གྱི་ཆད་ལྷག་ཉིན་ཞག་གིས་རིག་པ་བཞིན་དུ་ནང་དུ་འཕོ་བའི་ཆད་ལྷག་དབུགས་ཀྱིས་རིག་པར་བྱ་ཞེས་གསུངས་པ་མངལ་དུ་དབུགས་ལ་ཆད་ལྷག་མེད་པའི་ཕྱིར་དང་། ཉི་མའི་སྐྱེས་ཁྱིམ་སྦྱངས་ནས་རྐང་པའི་ནོར་དང་བུ་ལོན་རྟོགས་དགོས་པ་བཞིན་དུ་རླུང་གི་ཐོག་མ་ཡེ་ཤེས་ཀྱི་རླུང་ང་དྲུག་བཞི་ཆ་པོ་རྒྱུས་མ་ཚར་བར་དུ་ནང་གི་འཕོ་བ་ལ་ནོར་དང་བུ་ལོན་མེད་པས་སོ། ། སྲོག་གི་ནུས་པ་ཞེས་པས་ཀྱང་ལུགས་སྔ་མ་མི་འགྲུབ་སྟེ། སྲོག་དང་ནུས་པ་དང་མཆོག་གི་ཆ་ལ་སོགས་པ་མིང་གི་རྣམ་གྲངས་ཡིན་པས་གཞི་མཐུན་གྱི་བསྡུ་བ་ཡིན་གྱི་སྲོག་གི་ནུས་པ་ཞེས་པས་སྲོག་གི་རྒྱུ་སྟོན་པ་མིན་པས་སོ། ། དེ་ལྟར་ན་མངལ་ནས་བཙས་མ་ཐག་པའི་དུས་དེ་ཉིན་མཚན་གྱི་སྔ་དགོངས་ཕྱིའི་དུས་སྦྱོར་གང་གི་ཚེ་ཡིན་ཀྱང་འདྲའི། བྱིས་པ་དེའི་ནང་གི་དུས་སྦྱོར་ནི་ཀརྐ་ཊ་ཁོ་ན་ཡིན་པར་བཏགས་ཏེ། དེ་ནས་ཉི་ཟླའི་ལོངས་སྤྱོད་ལ་སྒྲ་གཅན་གྱིས་སྤྱད་པས་འཕེལ་འགྲིབ་ཀྱི་བུ་ལོན་འབྱུང་བའི་ཕྱིར་རོ། །
དེས་ན་ཉིན་ཞག་གཅིག་ལ་ཡེ་ཤེས་ཀྱི་རླུང་ང་དྲུག་བཞི་ཆ་བ་བཅུ་གཉིས་བསྡོམས་པས་དྲུག་བརྒྱ་དོན་ལྔ་འབྱུང་། དབུགས་དང་ཕྱིའི་ཆུ་ཚོད་དོད་ཐུབ་ཡིན་པས་ཆུ་ཚོད་དྲུག་བརྒྱ་དོན་ལྔ་ལ་ཞག་བཅུ་གཅིག་བཞི་ཆ་འབྱུང་བ་བཞིན་དུ་དབུགས་དེ་ལ་ཡང་ནང་གི་ཞག་བཅུ་གཅིག་བཞི་ཆ་འབྱུང་བས་དེ་འཕོ་རླུང་གི་སྟེང་ནས་ཆད་པ་བཞིན་དུ། ཕྱིའི་ལོ་གཅིག་ལ་ཚེས་ཞག་བཅུ་གཅིག་བཞི་ཆ་འཕོ་ཟླའམ་ཚེས་ཟླའི་སྟེང་ནས་ཆད་པས་ལོ་གཅིག་ལ་ཚེས་ཞག་སུམ་བརྒྱ་དྲུག་ཅུའི་སྟེང་དུ་བཅུ་གཅིག་བཞི་ཆ་མ་བསྣན་བར་དུ་ལོ་མི་རྫོགས་པས་ཚེས་ཟླ་སུམ་ཅུས་ཕྱེད་དང་གསུམ་ན་ཚེས་ཟླ་རེ་ལྷག་པོར་སྣོན་དགོས་པ་བཞིན་དུ། ནང་དུ་ཞག་རེ་ལ་ཆུ་སྲང་བཅུ་ཕྲག་བཅུ་གཅིག་བཞི་ཆ་རེ་འཕོ་རླུང་གི་སྟེང་ནས་ཆད་པ་བསགས་པས་ཚེས་ཞག་སུམ་ཅུ་སོ་ཕྱེད་དང་གསུམ་ན་ཚེས་ཞག་རེ་ལྷག་པོར་འབྱུང་ལ། བར་སྐབས་སུ་ཆད་པའི་དབང་གིས་ཟླ་བའི་ཆ་ཤས་འཕེལ་བ་དང་འགྲིབ་པ་མྱུར་བས་ཟླ་རེ་ལ་ཚེས་ལྷག་པ་ལས་ཆད་པ་གྲངས་མང་བར་བྱུང་བ་ཡིན་ནོ། ། དེ་ཡང་ནང་གི་འཕོ་བ་རེའི་མཚམས་སུ་ང་དྲུག་བཞི་ཆ་ཆད་པ་བཞིན་དུ་ཕྱིའི་ཁྱིམ་རེའི་འཕོ་མཚམས་སུ་ཆུ་སྲང་ང་དྲུག་བཞི་ཆ་ལ་ཞག་ཏུ་བྱས་པའི་ཞག་རེ་ཆད་པ་ཡིན་ནོ། ། འོ་ན་ཕྱིའི་ཆད་ལྷག་དུས་ངེས་པ་ཅན་དུ་འོང་རིགས་པ་ལས་ངེས་མེད་དུ་འོང་བ་ཅི་ཞེ་ན། ཕྱིའི་ཞག་སུམ་ཅུ་དང་ནང་གི་ཆུ་སྲང་བཅུ་ཕྲག་སུམ་ཅུ་ལ་འཕོ་མཚམས་སུ་བཤད་པ་འདི་ཀུན་ལ་བཅའ་དགྲམ་ཡར་མཐོ་མར་དམན་སྙོམས་པའི་དབང་དུ་བྱས་ཀྱི། སྔར་བཤད་ལྟར་ཁྱིམ་ཡུན་རིང་ཐུང་ཤིན་ཏུ་མི་མཚུངས་པའི་དབང་གིས་ཡིན་ནོ། ། དེས་ན་ནང་གི་ལྷོ་བགྲོད་བྱང་བགྲོད་སྣ་བུག་གཡས་གཡོན་ལ་བྱེད་པ་ནི་ལྷོ་བྱང་གི་རྒྱུ་མཚན་ཙམ་ཡོད་པས་འཁྲུལ་པ་ཡིན་ཏེ།
གཞན་དུ་ན་ཕྱི་རུ་ཟླ་བ་རེ་མོས་ཀྱི་ལྷོ་བགྲོད་བྱང་བགྲོད་ཡོད་པར་འགྱུར་རོ། ། དེས་ན་ཕྱི་ནང་གང་ཡིན་ཀྱང་ཀརྐ་ཊ་སོགས་དྲུག་ལ་རྐང་པའི་ལོངས་སྤྱོད་བུ་ལོན་དང་ཆུ་སྲིན་སོགས་དྲུག་ལ་ནོར་དུ་འགྱུར་ཏེ། ཀར་སོགས་དྲུག་པོ་ཁྱིམ་ཡུན་རིང་ལ་གཞན་དྲུག་ཐུང་བས་ན་བུ་ལོན་དོར་བས་རྟག་པའི་ལོངས་སྤྱོད་རྫོགས་པ་འགོར་ལ་ནོར་དུ་བྱིན་པས་རྟག་ལོངས་དང་། རྐང་ལོགས་གཉིས་ཀ་བསྡོམས་པས། རྟག་ལོངས་རྫོགས་པ་མྱུར་བའི་ཕྱིར་རོ། ། གཉིས་པ་ནི། དབང་མདོར་བསྟན་དུ། རྣམ་ཤེས་ལ་སོགས་དཀྱིལ་འཁོར་ལྔ། ། རྟག་ཏུ་གཡོན་པའི་རྩ་ལ་སྟེ། ། ས་སོགས་གཡས་ཀྱི་རྩ་ལ་འོ། །
དབུས་མ་ནས་ནི་མཉམ་པ་འབབ། ། ཅེས་སོགས་གསུངས་པ་ལྟར་ཏེ། ཕྱི་རུ་ཁྱིམ་ཟླ་གཅིག་ལ་དཀྱིལ་འཁོར་ལྔ་འཆར་ཏེ། ཞག་དྲུག་གི་ཆུ་ཚོད་སུམ་བརྒྱ་དྲུག་ཅུ་རེ་ལ་དཀྱིལ་འཁོར་ལྔ་སོགས་རེ་རེ་འཆར་བའི་ཕྱིར་ཏེ། དེ་ལྟར་ཡོད་པ་ནི། ནང་དུ་འཕོ་ཆེན་རེ་ལ་འཕོ་ཆུང་དཀྱིལ་འཁོར་ལྔ་ལྔ་སྔར་བཤད་པ་ལྟར་སྣ་བུག་གཉིས་ཀྱི་ཕྱོགས་ལྔ་ནས་འབྱུང་བ་ལྔ་སྡུད་སྤྲོའི་རིམ་པས་གཡས་གཡོན་ནས་འབབ་ལ་འཕོ་མཚམས་ང་དྲུག་བཞི་ཆ་ཡང་འཕོ་ཆུང་རེ་རེའི་བར་ནས་བཅུ་གཅིག་བཞི་ཆ་རེ་བཟུང་ནས་འབབ་བོ། ། འདིས་འཕོ་ཆུང་སོ་སོའི་མཚམས་སུ་འཕོ་ཆུང་བཅུ་གཅིག་བཞི་ཆ་རེ་རྒྱུ་བར་འདོད་པ་ནི། ཐོབ་སྐལ་ཡིན་པ་མ་གོ་བར་ཟད་དེ། མྱོང་བ་དང་འགལ་ཞིང་། བུ་སོགས་ཀྱང་ཆ་བསགས་ནས་འཕོ་ཆེན་གྱི་མཚམས་སུ་ང་དྲུག་བཞི་ཆ་རྒྱུ་བར་བཞེད་པས་སོ། །
གསུམ་པ་ནི། གཡས་གཡོན་དཀྱིལ་འཁོར་བཅུ་པོ་དེའི་བདག་པོའི་གཟའ་ནི། ནམ་མཁའི་རླུང་གཡོན་གཡས་ཀྱི་སྒྲ་དུས། རླུང་གཡོན་གཡས་ཟླ་ཉི། མེ་གཡོན་གཡས་ལྷག་མིག ཆུ་གཡོན་གཡས་སངས་ཕུར། ས་གཡོན་གཡས་མཇུག་སྤེན། རྣམས་ནི་འཕོ་ཆུང་གི་ཞིང་བདག་ཏུ་འགྱུར་བས། གཡོན་གཡས་ཐབས་ཤེས་ཡིན་པ་བཞིན་དུ་ཕྱོགས་དང་མཚམས་ཐབས་ཤེས་སུ་བྱས་པས་དཀྱིལ་འཁོར་གྱི་གཟའི་འགོད་ཚུལ་ངེས་པ་ཡང་གྲུབ་བོ། ། འཕོ་ཆེན་བཅུ་གཉིས་ཀྱི་ནི།
ལུག་སོགས་མི་མཉམ་པ་དྲུག་ལ་ཟླ་བ་དང་། གླང་སོགས་མཉམ་པ་དྲུག་ལ་ཉི་མ་བདག་པོར་གསུངས་ཏེ། གཡོན་པ་ཟླ་བ་དང་གཡས་པ་ཉི་མའི་ཆོས་ཡིན་པས་སོ། ། རླུང་རྣམས་ཀྱི་བྱེད་ལས་ནི་བཤད་ཟིན་ལ། ཡེ་ཤེས་ལེའུར་རྩ་རླུང་གི་ཞིབ་ཆ་བཤད་པ་རྣམས་ནི་དབུ་མའི་རྩ་རླུང་གི་ཞིབ་ཆ་ཡིན་པས་འོག་གཞན་དང་སྦྱར་བའི་གནས་ཚུལ་གྱི་སྐབས་སུ་བཤད་པར་བྱའོ། ། གཉིས་པ་ནི། འདིར་སྙིང་གའི་རྩ་ལ་རྒྱུ་བའི་རླུང་འཆད་པ་སྐབས་སུ་བབ་པ་ལ། ལྟེ་བའི་རྩ་འཁོར་ལ་དང་པོར་ཐུན་མཚམས་བཞི་འབབ་པའི་འདབ་མ་བཞི་དང་། དེ་ནས་ཐུན་ཚད་བརྒྱད་འབབ་པའི་འདབ་མ་བརྒྱད་དང་། དེ་ནས་འཕོ་བ་བཅུ་གཉིས་འབབ་པའི་འདབ་མ་བཅུ་གཉིས་དང་།
དེ་ནས་དབྱུ་གུ་དྲུག་ཅུ་འབབ་པའི་འདབ་མ་རེ་བཞི་རྣམས་གསུངས་པ་ནི། ལྟེ་བའི་བརྒྱད་པ་དང་སྙིང་གའི་བརྒྱད་པོ་ཐུན་ཚོད་ཀྱི་ཡུན་ཚད་འབབ་པར་མཚུངས་པ་ཤེས་པའི་ཆེད་དང་། མཉམ་པ་དག་ལ་ཞེས་པར་འཕོ་མཚམས་སུ་དྲུག་ཆ་བཞི་འབབ་པ་དེ་ལྟེ་བའི་བཅུ་གཉིས་པ་ལ་སྦྱར་བའི་ཆེད་ཡིན་ནོ། ། འདིར་སྙིང་གའི་རྩ་བརྒྱད་ཀྱི་དབུས་ནས་དུས་མེའི་མིང་ཅན་སྒྲ་གཅན། གཡོན་དུ་ཟླ་བ་དཀར་པོ་དང་། གཡས་སུ་ཉི་མ་དམར་པོ་འབབ་ཅེས་པ་ལ་གཡོན་གྱི་བཞི་ལ་ཟླ་བ་གཡས་ཀྱི་བཞི་ལ་ཉི་མའི་རྩ་འབབ་པར་འདོད་པ་དང་། ཁ་ཅིག་གཡས་སམ་ལྷོའི་དབུས་མ་ལ་དམར་སེར་དང་གཡོན་ནམ་བྱང་གི་དབུས་མ་ལ་ལུག་གི་མིང་གསུངས་པ་ལ་དགོངས་ཞེས་ཟེར་ཡང་མི་འགལ་ཏེ། ལྷོ་དང་ནུབ་ཀྱི་བཞི་པོ་གཡས་དང་། བྱང་དང་ཤར་གྱི་བཞི་པོ་གཡོན་གྱི་རྩ་རླུང་དུ་འདུས་པས་སོ། ། འདིར་སྟེང་འོག་ཏུ་སྲོག་ཐུར།
ཤར་དང་ཤར་ལྷོར་མཉམ་གནས་དང་གྱེན་རྒྱུ། ལྷོ་དང་ལྷོ་ནུབ་ཏུ་ཁྱབ་བྱེད་དང་ཀླུ། ནུབ་དང་ནུབ་བྱང་དུ་རུས་སྦལ་དང་རྩངས་པ། བྱང་དང་བྱང་ཤར་དུ་ལྷས་སྦྱིན་དང་ནོར་ལས་རྒྱལ་གསུངས་པ་ནི། རླུང་གི་ཁམས་དང་མི་མཐུན་པ་ཅི་ཞེ་ན། བུ་སྟོན་རིན་པོ་ཆེ་ཕྱོགས་དེ་དག་གི་རྩ་རླུང་དེ་དག་དང་པོར་སྐྱེས་པས་སྐྱེས་ཁྱིམ་ལྟ་བུའི་དབང་གིས་བཞག་པས་སྐྱོན་མེད་དེ། དཔེར་ན། ཟླ་བ་རླུང་ཁམས་པ་ཡིན་ཀྱང་ལུག་ཁྱིམ་དུ་སྐྱེས་པ་བཞིན་ཞེས་གསུང་ངོ་། ། དེ་བཞིན་རྩ་བརྒྱད་པོ་ལ་རླུང་ཉིས་ཁྲི་ཆིག་སྟོང་དྲུག་བརྒྱ་བརྒྱད་ཀྱིས་བགོས་པའི་ཉིས་སྟོང་བདུན་བརྒྱ་རེ་རྩ་རེ་ནས་རྒྱུ་བར་གསུངས་པས་ཆུ་ཚོད་ཕྱེད་དང་བརྒྱད་དུ་འགྱུར་ལ། དེ་བར་མ་ཆད་དུ་རྩ་རེ་ནས་བརྒྱུས་ན་སྐྱོན་འབྱུང་བས་རྩ་གཡོན་པ་ནས་ཆུ་ཚོད་ལྔ་བརྒྱུས་རྗེས་སུ་གཡས་ནས་ལྔ་རྒྱུ།
དེར་རྟིང་ཡང་གཡོན་པ་ནས་ཕྱེད་དང་གསུམ་དང་གཡས་པ་ནས་ཕྱེད་དང་གསུམ་རྒྱུ་བའི་ཚུལ་གྱིས་རྒྱུ་བ་ཡིན་ནོ་ཞེས་ཀྱང་གསུངས་སོ། ། སྔ་མའི་རྒྱུ་མཚན་ནི། མཉམ་གནས་ལ་སོགས་པ་རྣམས་ཀྱི་སྐྱེ་བའི་གནས་ཏེ་ཞེས་གསུངས་པས་ལེགས་ཤིང་ཕྱི་མའི་རྒྱུ་མཚན་བཙལ་བར་བྱའོ། ། འོག་ནས་རླུང་རྒྱུ་ཚུལ་གྱི་འགྲེལ་པར། ཐུན་མཚམས་ཡེ་ཤེས་ཀྱི་རླུང་དེ་གཡོན་པའི་འཕོ་ཆེན་གྱི་མཐར་བྱུང་ནས་རླུང་བཞིན་དུ་ཕྱི་རུ་སོར་བཅུ་གཉིས་རྒྱུ་བ་དང་། གཡས་པའི་འཕོ་ཆེན་གྱི་མཐར་བྱུང་ན་ནམ་མཁའི་རླུང་བཞིན་དུ་སོར་བཅུ་དྲུག་རྒྱུ་བར་གསལ་པོར་གསུངས་ཤིང་། མངལ་སྒོར་ཐོག་མར་རྒྱུ་བའི་ཡེ་ཤེས་ཀྱི་རླུང་ནི། དེ་རྗེས་དེ་མ་ཐག་ཏུ་གཡོན་འཕོ་འགྱུར་ན་ནམ་མཁའ་དང་མཚུངས་པ་དང་། གཡས་འཕོ་འགྱུར་ན་ས་རླུང་དང་མཐུན་དགོས་པར་ཤུགས་ལ་འགྲུབ་བོ། ། འདིར་ང་དྲུག་བཞི་ཆ་ལྟ་བུའི་བཞི་ཆ་པོ་དེ་འཕོ་རླུང་གི་སྣ་ནས་བཅད་པའི་ཚུལ་གྱིས་རྒྱུའམ།
སྦོ་ནས་བཞོགས་པའི་ཚུལ་གྱིས་རྒྱུ་ཞེས་དགོས་པ་བསླང་ནས། རོང་པ་ཤེར་སེང་གཉིས་ཀ་མི་འཐད་པས་ཡེ་ཤེས་ཀྱི་རླུང་མི་རྒྱུ་བར་འདོད་དོ། ། མི་འཐད་དེ། འོ་ན་འཕོ་རླུང་རྣམས་ཡེ་ཤེས་ཀྱི་རླུང་ང་དྲུག་བཞི་ཆས་མ་ཚང་བར་རྒྱུའམ་ཚང་བར་རྒྱུ། ཚང་བར་རྒྱུ་ན་ཚེས་ཀྱི་ཆད་ལྷག་དང་ཟླ་བའི་ཆ་དང་། རྐང་པའི་ནོར་བུ་ལོན་སོགས་མི་འཐད་པའི་རིགས་པ་དང་ཁས་བླང་གཉིས་ཀ་དང་འགལ་ལ། མ་ཚང་བར་རྒྱུ་ན་འཕོ་རླུང་འཕོ་ཆེན་རེའི་སྟོང་བདུན་བརྒྱ་ཞེ་གསུམ་དང་ཞི་གསུམ་པོའི་བཞི་གསུམ་པོ་དེ་ཡང་བཅད་བཞོགས་གཉིས་ཀ་མི་འཐད་པར་ཐལ་བ་དང་། ཚད་དང་བཅས་ནས་གསུངས་པ་ཐམས་ཅད་དོན་མེད་དུ་ཐལ་བས་གནོད་པའི་ཕྱིར་རོ། ། དེས་ན་སྣ་ནས་བཅད་པའི་ཚུལ་གྱིས་རྒྱུ་བར་འདོད་དོ། ། འོ་ན་བཞི་ཆ་པོའི་འཕྲོ་ལས་རླུང་གིས་མཐུད་ནས་རྒྱུའམ།
འཕྲོད་ཟད་དུ་བཅུག་ནས་ལས་རླུང་ལྟེ་བ་ནས་སྐྱེ་ཞེ་ན། བུ་སྟོན་ཕྱི་མ་བཞེད་དེ། སྤྱིར་རླུང་ཐམས་ཅད་ཀྱི་ཚད་ཁྲུ་ལྔ་སོར་བཅུ་དྲུག་པར་ངེས་ཏེ། ལྟེ་བ་ནས་སྙིང་ག་དང་དེ་ནས་མགྲིན་པ་དང་དེ་ནས་དཔྲལ་བ་རྣམས་ལ་ཁྲུ་ཕྱེད་ཕྱེད་དུ་གསུངས་ཤིང་། དཔྲལ་བ་ནས་གཙུག་ཏོར་དང་དེ་ནས་ཡང་མདུན་གྱི་དཔྲལ་བར་ལོག་པའི་བར་གཉིས་ལ་སོར་དྲུག་དྲུག་སྟེ་ཁྲུ་ཕྱེད་རྣམས་སྡོམས་པས་ཁྲུ་དོ། ། དཔྲལ་བ་ནས་སྣ་སྒོའི་བར་ལ་སོར་བརྒྱད། སྣ་སྒོ་ས་རླུང་ལ་མཚོན་ན་སོར་བཅུ་གཉིས་རྣམས་ཕྱིར་འབྱུང་བ་ལ་ཡོད་ལ་དེ་བཞིན་དུ་ནང་དུ་ལྡོག་པ་ལ་ཡོད་ཅིང་། ཆུ་རླུང་སོགས་སྣ་སྒོར་སོར་རེས་རིང་ཡང་ལྟེ་བ་ནས་སྐྱེས་ན་སོར་རེས་མཐོ་བས་སོ། ། དེ་ལྟར་ཚད་ཁྲུ་ལྔ་སོར་བཅུ་དྲུག་པོའི་བཞི་ཆ་ལ་ཁྲུ་གང་སོར་བཅུ་ཡོང་བས་ཡེ་ཤེས་ཀྱི་རླུང་ཕྱི་ལ་ལྟེ་བ་ནས་སྨིན་མཚམས་ཀྱི་ཐད་སོ་ཙམ་དུ་རྫོགས་ཏེ་ནུས་པ་ཟད། དེ་རྗེས་ལས་རླུང་ལྟེ་བ་ནས་སླར་ཡང་སྐྱེས་ཏེ་ཁུག་པ་སྟོང་བདུན་བརྒྱ་ཞེ་གསུམ་བརྒྱུས་པའི་མཐར་རླུང་བཞི་གསུམ་པོ་དེས་ཕྱིར་བརྒྱུས་ནས་ནང་དུ་ལོག་པ་ན་ཌཱ་ཀི་ཡེ་ཤེས་ཀྱི་རླུང་ཟད་པ་དེར་ཟད་ནས།
སླར་ཡང་ཡེ་ཤེས་ཀྱི་རླུང་དབུ་མ་ནས་རྒྱུའི་མགོ་ལྟེ་བ་ནས་རྩོམ་པ་ཡིན་ནོ། ། དེ་ལྟ་མ་ཡིན་པར་འཕྲོ་མཐུད་པ་ཡིན་ན། ལས་རླུང་ཟད་པའི་གནད་ཀྱིས་རླུང་ཕྱི་ནས་སྐྱེ་བ་ཡོང་དགོས་ཏེ་མི་སྲིད་པས་སོ་ཞེས་གསུང་བའི་རིགས་པ་འདི་ནི་མི་འཐད་དོ། ། ཡེ་ཤེས་ཀྱི་རླུང་བཞི་ཆ་པོའི་འཕྲོ་ལ་རླུང་གིས་མཐུད་ཕྱིན་ཆད་ལས་རླུང་བཞི་གསུམ་པོ་དཔྲལ་བར་ཟད་དོན་མེད་དེ་ལྟེ་བར་འགུགས་པའི་ཕྱིར་རོ། ། དེས་ན་འཕྲོ་མཐུད་མི་ནུས་ཏེ། རླུང་གཉིས་རྒྱུ་སའི་རྩ་རྒྱུན་མི་གཅིག་པས་སོ། ། ཞེས་བརྗོད་ན་ལེགས་སོ། ། དེ་ལྟར་ཕ་རྒྱུད་རླུང་རྒྱས་པར་གྲགས་ཤིང་རྡོར་ཕྲེང་དུ་རྒྱས་པར་གསུངས་ཀྱང་འདི་ལྟ་བུའི་རྒྱས་པོ་མ་གསུངས་པས་འདི་མ་རྒྱུད་དུ་འདོད་པ་རྣམས་ལ་གནོད་དོ། ། བཞི་པ་རྩའི་རང་བཞིན་དུ་གནས་པ་ནི། ཕྱི་འཇིག་རྟེན་གྱི་ཁམས་ཀྱི་ཆོས་རྣམས་ནང་ན་རྩའི་རང་བཞིན་དུ་གནས་ཏེ།
ཕྱི་ལ་ལོ་གཅིག་དང་དེ་ལ་བགྲོད་པ་གཉིས་དང་དུས་གསུམ་དང་བཞི་དང་ཞག་དོན་གཉིས་པ་ཕྲག་ལྔ་ལ་དབྱངས་ལྔ་རྫོགས་པར་བཤད་པ་ལྟར་དུས་ལྔ་དང་དུས་དྲུག་དང་། ཞག་ང་གཉིས་པ་བདུན་དང་། ཞེ་ལྔ་པ་བརྒྱད་དང་། བཞི་བཅུ་པ་དགུ་དང་། སོ་དྲུག་པ་བཅུ་ལ་སོགས་པ་ཞག་གི་སྡེས་བགྲང་དུ་ཡོད་པ་ལྟར། ཡེ་ལེའི་བརྒྱ་ཞེ་བཞི་པའི་འགྲེལ་པར་རྩའི་དབྱེ་བ་སྡེའི་སྒོ་ནས་གསུངས་སོ། ། འདིར་སྡེ་ནི་གྲངས་དེ་གྲངས་དེ་ཉིད་ཀྱིས་བསྒྱུར་བ་ལ་བྱ་ལ་གཅིག་གི་སྡེ་ནི་གཅིག་གཅིག་གཅིག་སྟེ་དབུ་མ་ལ་ཨ་ཝ་དྷཱུ་ཏཱིའོ། ། གཉིས་གཉིས་བཞི་ནི་གཙུག་ཏོར་དང་རྡོ་རྗེ་ནོར་བུའི་རྩ་དང་ལྟེ་བའི་དབུས་རྣམས་སུ་འདབ་མ་བཞི་པའོ། ། གསུམ་གསུམ་དགུ་ནི། ལྟེ་བའི་ཟླུམ་སྐོར་གཉིས་པ་དང་།
སྙིང་གའི་འདབ་མ་བརྒྱད་བརྒྱད་ཀྱི་སྟེང་དུ་ལྟེ་བའི་ཟླུམ་སྐོར་ཐ་མའམ་དྲུག་པ་ལ་གཟའ་བདུན་གྱི་སྐྱེ་གནས་ཀྱི་རྩ་བདུན་ཡོད་པའི་ཟླ་བའི་སྐྱེ་གནས་བསྣན་པའོ། ། བཞི་བཞི་བཅུ་དྲུག་ནི། དཔྲལ་བ་དང་རྡོ་རྗེ་དང་ལྟེ་བའི་ཟླུམ་སྐོར་ལྔ་པ་ཟླ་རྐང་གི་ཟླུམ་སྐོར་རྣམས་ལ་འདབ་མ་བཅུ་དྲུག་པའོ། ། ལྔ་ལྔ་ཉི་ཤུ་རྩ་ལྔ་ནི། དཔྲལ་བའི་ཟླུམ་སྐོར་གཉིས་པ་ཟླ་རྐང་གི་འདབ་མ་ཉེར་ལྔ་པའོ། ། དྲུག་དྲུག་སོ་དྲུག་ནི། མགྲིན་པ་དང་གསང་བའི་སོ་གཉིས་པ་གཉིས་དང་། ལྟེ་བའི་མིག་དམར་གཟའ་ལྷག་ཕུར་བུ་པ་སངས་རྣམས་ཀྱི་སྐྱེ་གནས་སོ། ། བདུན་བདུན་ཞེ་དགུ་ནི། མགྲིན་པའི་ཟླུམ་སྐོར་གཉིས་པ་ལ་ཁྱིམ་རྐང་བཞི་བཅུ་རྩ་བརྒྱད་དང་ཉི་མའི་སྐྱེ་གནས་སོ། །
བརྒྱད་བརྒྱད་རེ་བཞི་ནི། ལྟེ་བའི་ཟླུམ་སྐོར་བཞི་པ་དབྱུ་གུའི་ཟླུམ་སྐོར་ཀུན་ལ་གྲགས་པའོ། ། དགུ་དགུ་གྱ་གཅིག་ནི། གཅིག་སྤེན་པའི་སྐྱེ་གནས་ཡིན་པས་ལྷག་མ་བརྒྱད་ཅུ་དང་། བཅུ་བཅུ་བརྒྱ་སྟེ་བརྒྱ་བརྒྱད་ཅུ་རྡུལ་ལམ་ཤེས་རབ་དང་སྙིང་སྟོབས་སམ་ཐབས་ཀྱི་དེ་སྙེད་དེ་སུམ་བརྒྱ་དྲུག་ཅུ་ནི་ཚིགས་ཆེན་བཅུ་གཉིས་ཀྱི་རྩའོ། ། དེ་ལྟར་ནང་གི་རྩ་འཁོར་རྡོ་རྗེ་དང་ནོར་བུ་གསང་བའི་ཁོངས་སུ་བསྡུས་ན་ཡོངས་སུ་གགས་པ་དྲུག་དང་། རྒྱས་པར་ཕྱེ་ན་རྩ་འཁོར་བརྒྱད། དབང་པོ་མིག་སོགས་དྲུག་གི་རྩ་འདབ་གཉིས་གཉིས་པ་དང་། མཆོག་གི་དབང་པོ་གཙུག་ཏོར་ན་ཡོད་པས་གཙུག་ཏོར་དང་མགོ ལྕེ་དང་དཀན།
ལག་མཐིལ། རྐང་མཐིལ། བཤང་ལམ་རྡོ་རྗེ་རྣམས་ཀྱི་གཡོན་གཡས་སུ་ལས་དབང་དྲུག་གི་རྩ་འདབ་མ་བཞི་བཞི་པ་རྣམས་དང་། ཡན་ལག་གི་ཚིགས་ཆེན་ལ་སྔར་བཤད་པ་བཞིན་དང་། ཉིང་ལག་གི་ཚིགས་དྲུག་ཅུ་ལ་འདབ་མ་དྲུག་དྲུག་པ་རྣམས་དང་། རུས་ཚིགས་སུམ་བརྒྱ་དྲུག་ཅུ་ལ་རྩ་དེ་སྙེད་དང་། མིང་དུ་འཐོན་པ་བདུན་ཁྲི་ཉིས་སྟོང་རྣམས་རྒྱུད་འགྲེལ་འདིར་གསུངས་ལ། རྡོ་རྗེ་སྙིང་འགྲེལ་དུ་བ་སྤུ་བྱེ་བ་ཕྲག་ཕྱེད་དང་བཞིའི་བུ་ག་ན་རྩའང་དེ་སྙེད་གསུངས་ཤིང་། རོ་རྐྱང་དབུ་མ་གསུམ་པོ། གསང་ལྟེ་སྙིང་མགྲིན་དཔྲལ་གཙུག་རྣམས་ན་ལུ་གུ་རྒྱུད་དུ་བཅིངས་ཤིང་ལམ་གསུམ་དུ་བར་བར་དུ་གནས་པར་གསུངས་ལ།
འདིར་སྙིང་གའི་བརྒྱད་དམ་ལྟེ་འོག་དང་བཅས་པའི་བཅུ་པོ་ལ་མུ་སྟེགས་ལ་གྲགས་པའི་མིང་འདོགས་མཛད་པ་ནི། ཤར་དང་ཤར་ལྷོའི་གཉིས་ལ་སྣར་མ་དང་ལག་ལྡན་ལྕེ། ལྷོ་དང་ལྷོ་ནུབ་ཀྱི་གཉིས་ལ་དམར་སེར་དང་རྒྱལ། ནུབ་དང་ནུབ་བྱང་གི་གཉིས་ལ་རྒྱལ་བ་དང་ཨ་ལམ་བུ་ཥའི་ཀུན་འཕྱང་། བྱང་དང་བྱང་ཤར་གྱི་གཉིས་ལ་ཨེ་ཌའི་ལུག་དང་ཀུ་ཧའཾ་ཚུལ་ཆོས། སྟེང་དང་འོག་ལ་སུ་ཤུ་མ་ནའཾ་ཡིད་བཟངས་མ་དང་དུང་ཅན་མ་སྟེ་ལྷོ་བྱང་གཉིས་དང་། སྟེང་མ་ལ་ཉི་ཟླ་སྒྲ་གཅན་གྱི་ལམ་གསུམ་དུ་ཡང་རླུང་རྒྱུ་ཚུལ་བཤད་ཟིན་ཅིང་ཕྱོགས་མཚམས་བརྒྱད་ལ་དབང་པོ་དང་མེ་ལྷ་སོགས་ཕྱོགས་སྐྱོང་བརྒྱད་པོ་རི་རབ་ཀྱི་རྭ་ལ་ཇི་ལྟར་གནས་པ་ལྟར་བརྟེན་ཅིང་གནས་པར་གསུངས་སོ། ། མགྲིན་པའི་སོ་གཉིས་ནི་རྒྱུ་སྐར་ཉེར་བརྒྱད་དང་སྟོང་པ་བཞིའི་མིང་ཅན་ཏེ་ཟུར་བཞི་སྟོང་པ་བཞི་དང་ཤར་གྱི་དབུས་མ་ནམ་གྲུར་བྱས་ནས་གཡོན་སྐོར་གྱིས་བསྐོར་བར་སླར་བཤད་ལ། རླུང་ཆུ་ཚོད་དྲུག་ཅུ་རེ་ལ་ཉེར་བརྒྱད་ཀྱིས་ཐོབ་པའི་ཆུ་ཚོད་གཉིས་ཆུ་སྲང་བརྒྱད་དབུགས་བཞི་ཅུང་མེད་རེ་རྩ་ཉེར་བརྒྱད་པོ་རེ་རེ་ནས་རྒྱུ་ཞིང་སྟོང་པའི་རྩ་བཞི་ནས་མི་རྒྱུ་བ་དང་། དཔྲལ་བའི་བཅུ་དྲུག་ལ་ཆས་བཅུ་དྲུག་གི་མིང་དར་གཉིས་པོ་རླུང་མི་རྒྱུ་བས་སྟོང་པའི་རྩ་དང་ལྷག་མ་བཅུ་བཞིས་ཆུ་ཚོད་དྲུག་ཅུ་ལ་ཐོབ་པའི་ཆུ་ཚོད་བཞི་དང་ཆུ་སྲང་བཅུ་བདུན་ཅུང་ལྷག་རྩ་རེ་ལ་རྒྱུ་ཞིང་བཅུ་བཞི་པོ་ཟླ་རྐང་བཅུ་བཞི་དང་སྦྱར་ནས་ཡི་གེ་བཅུ་བཞི་དང་སྟོང་པ་གཉིས་ལ་ཐིག་ལེ་རྣམ་བཅད་འོག་ནས་འཆད་པ་འགོད་པར་གསུངས་སོ། །
ལྟེ་བའི་རེ་བཞི་ལ་འཇིགས་མ་ལ་སོགས་པའི་རེ་བཞིའི་མིང་དང་གཙུག་ཏོར་གྱི་བཞི་ལ་ཐུན་མཚམས་བཞིའི་མིང་དང་། གསང་གནས་ཀྱི་གཉིས་ལ་ནང་དུ་དྲུག་དང་བར་དུ་བཅུ་དང་ཟླུམ་སྐོར་ཐ་མར་བཅུ་དྲུག་ཏུ་ཡོད་པ་རྣམས་ལ་རིམ་པ་བཞིན་སྟོང་པ་དྲུག་དང་ཕུང་ཁམས་ལྔ་ལྔ་དང་དབྱངས་བཅུ་དྲུག་གི་མིང་འདོགས་པ་དང་། འཁོར་ལོ་དྲུག་པོ་ལ་རིམ་བཞིན་ཡེ་ཤེས་ས་ཆུ་མེ་རླུང་ནམ་མཁའི་ཁམས་ཡིན་པ་དང་། རྩ་འདབ་གཙོ་བོ་གྲགས་ཆེ་བ་དེ་རྣམས་བསྡོམས་པའི་གྲངས་བརྒྱ་ལྔ་བཅུ་ང་དྲུག་ཡོད་པ་རྣམས་གསུངས་སོ། ། ཁ་ཅིག་རོ་རྐྱང་དབུ་མ་གསུམ་པོ་གསུམ་གཤིབས་སུ་རྒྱུད་གཞན་ནས་བཤད་པ་བཞིན་དུ་འདིར་མི་འདོད་ཀྱི་གཡས་ཀྱི་རྩ་ཐམས་ཅད་ལ་རོ་མ་དང་།

གཡོན་གྱི་རྩ་ཐམས་ཅད་ལ་རྐྱང་མར་མིང་འདོགས་སོ་ཞེས་ཟེར་བ་ཡོད་ཀྱང་། རྩ་གསུམ་ལུ་གུ་རྒྱུད་དུ་བཅིངས་པ་དང་སྲོག་དང་ཐུར་སེལ་གྱི་ལམ་གསུམ་དུ་གསུངས་པ་རྣམས་ཀྱིས་གནོད་ལ། ཁྱད་པར་སྔར་བཤད་པ་ལྟར་ཡས་སྣ་གསུམ་ལ་ཟླ་ཉི་སྒྲ་གཅན་དང་། མས་སྣ་གསུམ་ལ་བཤང་གཅི་ཁུ་བའི་རྩར་ཡང་ཡང་གསུངས་པ་དང་འགལ་ལོ། ། དེ་ཡང་ལྟེ་བའི་སྟེང་དུ་ཀུན་དར་མ། ། གཉིས་པ་ཡིད་བཟང་མུན་པ་ཅན། ། འོག་ཏུ་ཁུ་བ་འབབ་གང་དེ། ། མཁའ་འགྲོ་གདོང་དང་དུང་ཅན་མ། ། ཞེས་སོགས་དབང་མདོར་བསྟན་དུ་གསུངས་པ་ལྟར། ལྟེ་བ་ཡན་ཆད་དང་མན་ཆད་མིང་འདོགས་དང་གནས་ཚུལ་ཡང་མི་འདྲ་སྟེ་ལྟེ་བ་ཡན་ཆད་ཀྱི་དབུ་མ་ལ་གཉིས་སྤངས་མ་དང་ཀུན་དར་མ་དང་ཡིད་བཟང་མ་དང་། མུན་ཅན་མ་དང་།
སྒྲ་གཅན་འབབ་པའི་རྩ་ཞེས་བྱ་ཞིང་། འོག་མན་ཆད་ཀྱི་དབུ་མ་ལ། ཁུ་བ་དང་རྡུལ་འབབ་མ་དང་། མཁའ་འགྲོ་གདོང་དང་བྱ་གདོང་མ་སོགས་ཏེ། དེ་ཡང་། རྡུལ་འབབ་ཕྱིར་དེ་གཏུམ་མོ་སྟེ། ། ཁུ་བ་འབབ་ཕྱིར་མཁའ་འགྲོ་གདོང་། ། ཞེས་པས་སྐྱེས་པའི་ལ་བྱ་གདོང་མ་དང་། བུད་མེད་ཀྱི་ལ་གཏུམ་མོ་ཞེས་བྱ་ཞིང་། ལྟེ་བ་ཡན་ཆད་ཀྱི་རོ་རྐྱང་ལ་ཉི་ཟླ་འབབ་པ་དང་ཐབས་ཤེས་ཀྱི་རྩ་དང་ཉིན་མཚན་གྱི་རྩ་ཞེས་སོགས་གསུངས་ཤིང་།
མན་ཆད་ལ་བཤང་གཅི་འབབས་དྲི་ཆེན་དྲི་ཆུའི་རྩ་ཞེས་སོགས་གསུངས། གནས་ཚུལ་ཡང་ཡན་ཆད་གཡས་གཡོན་དབུས་གསུམ་མ་འཕྱུགས་པར་ལུས་ཀྱི་རྒྱབ་ངོས་ནས་སོང་སྟེ་ཚངས་ཕུག་ནས་ཐོད་པའི་དཀྱིལ་ལ་མདུན་ཕྱོགས་སུ་གུག་ནས་སྨིན་མཚམས་སུ་དབུ་མ་དང་། རོ་རྐྱང་སྣ་བུག་གཡས་གཡོན་གྱི་ནང་ན་མར་ཅུང་ཟད་ཚུད་པའི་ཚུལ་གྱིས་གནས་ལ། མན་ཆོད་གསང་གནས་ཀྱི་འཁོར་ལོའི་བར་དུ་སྟོད་དང་འདྲ་བ་ལ། དེ་ནས་གཡོན་གྱི་རྐང་མའི་མས་སྣ་རྒྱབ་ཕྱོགས་སུ་སོང་ནས་བཤང་སྒོར་ཟུག་སྟེ་བཤང་བ་འབབ་པ་དང་རོ་མ་མདུན་གྱི་གཡོན་ཕྱོགས་སུ་སོང་ནས་དྲི་ཆུ་འབབ་ཅིང་། དབུ་མ་དེ་གཉིས་ཀྱི་བར་ནས་ཐོན་ཏེ་མདུན་མའི་གཡས་ངོས་ནས་བྱང་སེམས་འབབ་ཅིང་དབང་པོ་གཉིས་སྐྱོན་མེད་དུ་སྤྲད་པའི་ཚེ་མོའི་དབུ་མའི་མས་སྣ་ཕོའི་མས་སྣའི་ནང་དུ་ཆུད་པར་བཤད་དོ། ། དེ་ལྟར་ན་བླ་མ་གོང་མ་མང་པོས་དབུ་མའི་མས་སྣ་ལྟེ་འོག་ནས་ཟད་པ་དང་། གཞན་གཉིས་པོ་གཉིས་གཉིས་སུ་གྱེས་ཏེ་རྐྱང་མའི་རྒྱབ་མ་ནས་དྲི་ཆུ་དང་མདུན་མ་ནས་ཁུ་བ་འབབ་པ་དང་། རོ་མའི་མདུན་རྒྱབ་ནས་ཁྲག་དང་དྲི་ཆེན་འབབ་པས་དེ་བཞི་ལ་འཁོར་བའི་རྩ་བཞི་ཞེས་བརྗོད་དོ་ཞེས་སོགས་གསུང་པ་རྣམས་ནི་སེམས་འགྲེལ་ལ་ཞིབ་ཏུ་མ་གཟིགས་ཤིང་བདེ་དགྱེས་ནས་གང་བཤད་ལ་བརྟེན་པས་ནོངས་ལ། འདི་ལ་ནི་བདེ་དགྱེས་ཀྱི་ལུང་ཡང་མེད་དོ། །
ཅིས་ཀྱང་འཁོར་བའི་རྩ་བཞི་ཞེས་པའི་ཐ་སྙད་དགོས་ན་གཡས་གཡོན་གྱི་ཡས་སྣ་གཉིས་དང་མས་སྣ་གཉིས་ལ་བརྗོད་པར་རིགས་སོ། ། གཞན་ཡང་བདེ་དགྱེས་སུ་རྩ་འཁོར་བཞི་ལ་བརྟེན་པའི་རྣམ་གཞག་རྐྱང་པ་དང་། དེ་ལ་བརྟེན་པའི་ལམ་འབའ་ཞིག་གསུངས་ཏེ། སམྦུ་ཊིར། འཁོར་ལོ་བཞི་ཡི་དབྱེ་བ་ཡིས། ། ཉི་ཤུ་ལྷག་པའི་བརྒྱ་ཕྲག་གཅིག ། ཅེས་དང་། འགྲུབ་ཚུལ་ཡང་དང་པོར་ཉོན་མོངས་གསུམ་མམ་རླུང་ལྡང་འཇུག་གནས་གསུམ་གྱི་དབང་གིས་ལུས་ཀྱི་དབུས་སུ་མངལ་དུ་རྩའི་གཙོ་མོ་རོ་རྐྱང་དབུ་གསུམ་དང་། དེ་ནས་སྙིང་གའི་རླུང་ལྔ་དང་། དེ་ནས་འཁོར་ལོ་གསུམ་གྱི་ཡུལ་ཉེར་བཞིའི་རྩ་རྣམས་འགྲུབ་པར་བཤད་པ་ཙམ་ལས་ཀྱེ་རྡོར་རྩ་བཤད་ཀྱི་རྒྱུད་ནའང་མི་གསལ་ཞིང་།
རྩ་ལ་བརྟེན་པའི་རྫོགས་རིམ་ཀྱང་འདུས་པ་ལུགས་གཉིས་ལ་སྙིང་ག་ཙམ་དང་། བདེ་མཆོག་ལ་ལྟེ་བ་ཙམ་ལས་མི་གསལ་ཞིང་། ཀྱེ་རྡོར་འཁོར་ལོ་བཞི་ལ་ཆོས་ཐམས་ཅད་ཚང་ཚུལ་གྱི་སྒོ་ནས་འཁོར་ལོ་བཞི་པོ་རྒྱས་པར་བཤད་ཀྱང་། དཔྲལ་མགྲིན་བླ་མའི་གདམས་ངག་ལ་བལྟོས་པས་ལྡོག་ནས་བསྟན་ལ། འཁོར་ལོ་དྲུག་གི་རྣམ་གཞག་མ་གསུངས་ཤིང་། མི་ཕྱེད་མ་ལ་སོགས་པ་སོ་གཉིས་པོ་གསང་གནས་ཀྱི་རྩ་འཁོར་དང་སྦྲེལ་ནས་བཤད་དགོས་པའང་སྐྲ་མཚམས་དང་སྤྱི་གཙུག་ལ་སོགས་པའི་ཡུལ་ཉེར་བཞིའི་རྩ་དང་སྦྱར་བ་ཙམ་དང་། ཐ་མ་ལྔ་སྙིང་གའི་རྩ་ལྔ་ལ་སྦྱར་བ་ཙམ་ལས་མི་གསལ་བས། མ་རྒྱུད་རྩ་རྒྱས་པར་གསུངས་པས་རྒྱུད་འདི་ལ་བལྟོས་ཏེ་མི་གསལ་ཞིང་སྦས་པ་ཁོ་ན་ཡིན་ལ། ཕ་རྒྱུད་རླུང་རྒྱས་པའང་དེ་དང་མཚུངས་པས་ན། ཕ་མ་རེ་རེ་བ་ལས་དངོས་བསྟན་ཁྱད་པར་དུ་འཕགས་པར་གྲུབ་བོ། །
འོ་ན་འདིར་རྩ་འཁོར་ཀུན་ལ་རིམ་པ་མང་པོ་ཡོད་བཞིན་དུ། གསང་གནས་ཀྱི་རིམ་པ་གསུམ་བསྡོམས་ནས་འཁོར་ལོ་སོ་གཉིས་པ་ཞེས་གཅིག་ཏུ་བགྲང་ལ་གཞན་རྣམས་ལ་མི་བགྲང་བ་ཅི་ཞེ་ན། སྤྱིར་རྩ་ཐམས་ཅད་བསྡུ་ན་གསུམ་དུ་འདུ་སྟེ། རླུང་འབབ་པ་དང་ཁམས་འབབ་པ་དང་། གང་ཡང་མི་འབབ་པ་གསུམ་ཡིན་ལ། དང་པོ་ནི། ལྟེ་བ་ཡན་ཆད་ཀྱི་རྩ་འཁོར་རྣམས་ལས་སྟོང་པ་འབབ་པར་བཤད་ལ། ལྟེ་བའི་བཞི་མགྲིན་པའི་བཞི་དཔྲལ་བའི་གཉིས་རྣམས་མ་གཏོགས་པ་མཐའ་དག་རྩ་ཕྲན་བདུན་ཁྲི་ཉིས་སྟོང་མཐའ་དག་ཡིན་པར་གསུངས་སོ། ། གཉིས་པ་ནི། གསང་གནས་ཀྱི་སོ་གཉིས་པོ་འདི་དང་འདི་ནས་བརྒྱུད་པའི་དཔྲལ་གཙུག་སོགས་ཀྱི་ཡུལ་ཉེར་བཞིའི་རྩ་མཐའ་དག་ཁུ་བ་དང་སོ་སེན་སྐྲ་སྤུ་སོགས་ཀྱི་ཁམས་འབབ་པར་གསུངས་པས་སོ། །
གསུམ་པ་ནི། སྟོང་པའི་རྩ་རྣམས་དང་བ་སྤུའི་རྩ་ལ་སོགས་པ་རྣམས་སོ། ། དེ་ལྟར་ཁམས་འབབ་པ་སོ་གཉིས་པོ་གསང་བའི་རྩ་འཁོར་དུ་བྱེད་དགོས་ཤིང་། ནང་སྐོར་དྲུག་ནི་རྩའི་འཁོར་ལོ་དྲུག་ཀ་འགོག་པ་དང་། བར་སྐོར་བཅུ་ནི་ཡུལ་དབང་ཡུལ་བཅུ་འགོག་སྟེ། བཅུ་དྲུག་པོས་འདུས་པའི་ཁམས་འཁྲུག་པར་བྱེད། ཕྱི་སྐོར་བཅུ་དྲུག་པོ་ལྟེ་བའི་རེ་བཞི་དང་བསྡོམས་པའི་བརྒྱད་ཅུས་རླུང་། མགྲིན་སྙིང་བསྡོམས་པའི་བཞི་བཅུས་མཁྲིས་པ། དཔྲལ་གཙུག་ཉི་ཤུས་བད་ཀན་གྱི་ཁམས་འཁྲུག་པར་བྱེད་དེ། དེ་ལྟར་གསང་གནས་ཀྱི་རྩ་ལ་བྱེད་ལས་ཐ་དད་པ་གསུམ་གནས་གསུམ་དུ་བྱུང་བས་གཅིག་ཏུ་བསྡོམས་ལ་གཞན་ལ་དེ་འདྲའི་ཁྱད་པར་མེད་པས་ཡིན་ནོ། །
བཞི་པ་ནི། ལྟེ་བའི་འཕོ་བ་བཅུ་གཉིས་ལས་གྱེས་པའི་དབྱུ་གུ་དྲུག་ཅུའི་རྩ་འདབ་ལྔ་པོའི་ཕྱོགས་ལྔ་པ་ནས་བརྒྱུས་པ་རྣམས་སྣ་བུག་གཉིས་ཀྱི་ཕྱོགས་ལྔ་ནས་འབྱུང་ཚུལ་གོང་དུ་བཤད་པ་བཞིན་འབྱུང་ལ། ལག་པའི་དཔུང་པ་དང་གྲུ་མོ་དང་མཁྲིག་མ་དང་ལག་མཐིལ་དང་སོར་མོ་རྣམས་གནས་དང་འདུན་པ་དང་འདུ་བ་དང་དུར་ཁྲོད་དང་དུར་ཁྲོད་ཆེན་པོ་རྣམས་ཡིན་ལ། རྐང་པའི་དཔྱི་དང་པུས་མོ་སོགས་རྣམས་ཉེ་བའི་གནས་དང་འདུན་པ་སོགས་སོ། ། གཉིས་པ་གཞན་དང་སྦྱར་བ་ལ། སྤང་གཉེན་གྱི་སེམས་རིགས་ལྡན་དང་ཀླ་ཀློར་གནས། དབུ་མའི་དབུགས་རྒྱུད་སྡེ་གསུམ་གྱི་ལྷར་གནས། ལུས་ཀྱི་རྩ་རྣམས་རིགས་དྲུག་གི་ལྷར་གནས་པའོ། ། དང་པོ་ནི། ཕྱིའི་གཉེན་པོ་རིགས་ལྡན་དྲག་པོ་འཁོར་ལོ་ཅན་དང་།
གྲོགས་ལྷ་ཆེན་བཅུ་གཉིས་དང་། དམག་དཔོན་དྲག་པོ་དང་། དམག་ལས་ཧ་ནུ་མནྠ་དང་། དཔུང་ཚོགས་བཞི་རྣམས་ནི་ལུས་ཀྱི་ཐུགས་རྡོ་རྗེ་དང་། ཡན་ལག་བཅུ་གཉིས་འགོག་པ་དང་། རང་རྒྱལ་གྱི་ཡེ་ཤེས་དང་། ཉན་ཐོས་ཀྱི་ཡེ་ཤེས་དང་། ཚད་མེད་བཞི་རྣམས་ཡིན་ལ། སྤང་བྱ་ཀླ་ཀློའི་དབང་མགོན་དང་གྲོགས་ལྷ་མིན་བྱེད་པའི་བློ་གྲོས་དང་། དམག་དཔོན་རྟ་ལ་གནས་པ་ཟླ་བ་ཆེན་པོའི་བུ་དང་།
ལྷ་མིན་གྱི་དཔུང་ཚོགས་བཞི་རྣམས་ནི། སྡིག་སེམས་ཉོན་མོངས་དང་། སྡུག་བསྔལ་སྦྱིན་བྱེད་སྡིག་ལས་དང་། མ་རིག་པའི་འཇུག་པ་རྣམ་རྟོག་དང་། བདུད་བཞི་རྣམས་ཡིན་ནོ། ། ཀླ་ཀློའི་གཡུལ་བཅོམ་པ་དང་། རྒྱལ་བའི་དཔལ་ཐོབ་པ་དང་། ཀཻ་ལཱ་ཤར་ཆོས་དར་བ་དང་། ས་གཞི་ནོར་འབྲུས་གང་བ་དང་། སྲས་ཚངས་པ་དང་དབང་པོ་རྒྱབ་མདུན་གྱི་དུམ་བུ་ལ་དབང་བསྒྱུར་བ་རྣམས་ནི།
སྲིད་པའི་འཇིགས་པ་ཆོམས་པ་དང་། ཐར་པའི་ལམ་རྙེད་པ་དང་། སྲིད་པའི་འཇིགས་པ་ཟད་པ་དང་། ཁམས་ཀྱི་ཚོགས་འཕོ་མེད་དུ་དག་པ་དང་། རྡུལ་དང་ཁུ་བའི་སྨོན་འཇུག་གི་སེམས་རྣམས་ཡིན་ནོ། ། ཁ་ཅིག་འདི་ལ་ཀླ་ཀློའི་གཞོམ་བྱ་འཇོམས་བྱེད་དྲང་དོན་དུ་བསྟན་པར་སྨྲ་བ་ནི་མི་འཐད་དེ། སྒྱུ་མའི་གཟུགས་ཀྱི་ཕྱི་རོལ་ཏུ་ཡང་ངེས་པར་མ་ཁའི་ཡུལ་དུ་ཀླ་ཀློ་འཁྲུག་སྟེ་ཞེས་གསུངས་པས་སོ། ། འཁྲུག་པ་མིན་ཞེས་པ་ཡང་དྲང་དོན་དུ་མི་འགྲུབ་སྟེ། མཆོག་མི་འགྱུར་དུ་ཞལ་འཕངས་པ་ལྟར་སྲོག་གཅོད་པ་སོགས་སུ་སྣང་ཡང་སྲོག་གཅོད་པ་སོགས་ཀྱི་སྡིག་པའི་འཁྲུག་པ་མིན་ཅེས་པ་ཡིན་པས་སོ། ། གཉིས་པ་རྒྱུད་སྡེ་ནི།
ཕ་མ་དུས་འཁོར་གསུམ་ཡིན་ལ། ཕ་རྒྱུད་འདུས་པ་དྲུག་དང་སྒྱུ་འཕྲུལ་དྲྭ་བ་གསུམ་རྣམས་ལ་ལྷ་ལྔ་བརྒྱ་བཞི་བཅུར་གཉིས་ཀྱིས་ཆད་པ་དང་། དུས་འཁོར་རྩ་བའི་ལྷ་སྟོང་དང་བཞི། ཕྱག་རྒྱ་དྲུག་སྟེ་སྟོང་དང་བཅུ། མ་རྒྱུད་བདེ་མཆོག་མངོན་བརྗོད་ཀྱི་ལྷ་མོ་སོ་དྲུག་ཐབས་བཅས་ལྷ་དོན་གཉིས་རྣམས་བསྡོམས་པ་ལ་རྒྱུ་སྐར་ཉེར་བདུན་གྱི་ཆུ་ཚོད་ཀྱི་གྲངས་སྟོང་དྲུག་བརྒྱ་ཉི་ཤུ་དང་གྲངས་དང་རྒྱུ་མཚན་མཚུངས་པ་དང་དཔལ་ལྡན་རྒྱུ་སྐར་གྱི་དཀྱིལ་འཁོར་གྱི་ལྷ་གྲངས་འབྱུང་ངོ་། ། རྒྱུ་མཚན་ནི། རྒྱུད་གསུམ་ཀ་བསྡུས་པའི་དཀྱིལ་འཁོར་དེ་ལ་དུས་འཁོར་རྩ་རྒྱུད་ཀྱི་དཀྱིལ་འཁོར་ཞེས་བརྗོད་དགོས་ཏེ། ཐམས་ཅད་དུས་འཁོར་གྱི་པདྨ་གདན་ཅན་གྱི་ལྷ་བརྒྱ་དང་ང་དྲུག་ཏུ་འདུས་པའི་ཕྱིར་ཏེ་ཆུ་ཚོད་སྟོང་དྲུག་བརྒྱ་ཉི་ཤུ་པོ་ཕ་ཟླ་བའི་ཆོས་ཞག་སུམ་ཅུས་བགོས་པའི་རྙེད་ནོར་ང་བཞི་འབྱུང་། དེ་ཉི་མའི་ཡོན་ཏན་ནམ་རྡུལ་མུན་སྙིང་སྟོབས་ཀྱི་རང་བཞིན་སྒོ་གསུམ་གྱིས་བསྒྱུར་བས་ཕྱི་རོལ་ཉི་ཟླས་བཞག་པ་དྲང་དོན་དང་མཐུན་པའི་གྲངས་འབྱུང་། ཡང་བགོ་བྱ་སྔ་མ་ལ་བགོ་བྱེད་ནང་གི་རླུང་བཅུའམ་སྙིང་གའི་ཨེ་ཊ་སོགས་རྩ་བཅུས་བགོས་པའི་གྲངས་ལའང་དེ་འབྱུང་བ་ནི་ནང་ངེས་དོན་གྱི་དབང་དུ་བྱས་པ་སྟེ།
དེ་ལྟར་ཕྱི་ནང་གཞན་གསུམ་གྱི་ཕྱག་རྒྱ་དྲུག་པོས་དམན་པས་བརྒྱ་ང་དྲུག་པོ་ཐམས་ཅད་འབྱུང་བ་ཕྱི་ནང་གི་གཟའ་སྐར་ཆུ་ཚོད་ཀྱི་རྟེན་ནང་གི་རྩ་འཁོར་ལོ་དྲུག་གི་འདབ་མའི་དབང་གིས་ཡིན་པའི་ཕྱིར་དང་། རྩ་འདབ་བརྒྱ་ང་དྲུག་པའི་སྟེང་དུ་ཡས་སྣ་མས་སྣའི་རྩ་དྲུག་པོ་བསྣན་པའི་བརྒྱ་རེ་གཉིས་པོ་འདི་ཐབས་ཟླ་བའི་ཆོས་ཡིན་ལ། ཉི་མའི་ཆོས་རླུང་བཅུས་བསྒྱུར་བས་ཀྱང་སྟོང་དྲུག་བརྒྱ་ཉི་ཤུ་འབྱུང་བའི་ཕྱིར་རོ། ། དེ་ལྟར་དཔལ་ལྡན་རྒྱུ་སྐར་གྱི་ལྷ་དེ་རྣམས་ལོ་བརྒྱའི་དབུ་མའི་དབུགས་ལ་འཇོག་ཚུལ་ནི། ལོ་བརྒྱའི་དབུ་མའི་དབུགས་བསགས་པ་ལ་ལོ་གསུམ་ཕྱོགས་གསུམ་འབྱུང་བའི་ལོ་གསུམ་ནི་ཉི་མའི་ཆོས་ཡིན་ཏེ། ལོ་ཐམས་ཅད་ཉི་ཁྱིམ་བཅུ་གཉིས་ཀྱིས་འཇོག་པས་སོ། ། ཕྱོགས་གསུམ་ནི་ཟླ་བའི་ཆོས་ཡིན་ཏེ། ཟླ་བའི་ཀར་ཕྱོགས་ནག་ཕྱོགས་ཐམས་ཅད་ཟླ་བ་འཕེལ་འགྲིབ་ཀྱིས་འཇོག་པས་སོ། ། དེས་ན་འདི་ལ་ལོ་གསུམ་མ་རྒྱུད་དུས་འཁོར་དང་བཅས་པར་དང་། ཕྱོགས་གསུམ་ཕ་རྒྱུད་ཕྱག་རྒྱ་དང་བཅས་པར་དང་།
གཉིས་ཀ་གཉིས་མེད་དུས་འཁོར་གྱི་ལྷར་གནས་པའི་ཚུལ་ལོ། ། དང་པོ་ནི། འདིར་ལོ་གསུམ་ཤེས་རབ་ཁོ་ན་དང་། ཕྱོགས་གསུམ་ཐབས་ཁོ་ནར་མ་ངེས་ཏེ། གཉིས་ཀ་ལའང་གཉིས་ཀ་ཡོད་པའི་ཕྱིར་རོ། ། འོན་ཀྱང་གཙོ་ཆེ་བས་ཉི་ཟླའི་ཆོས་སུ་བཞག་གོ ། དེས་ན་ལོ་གསུམ་གྱི་རང་བཞིན་ཉི་མའི་ཆོས་ཡིན་ཏེ། སྙིང་སྟོབས་རྡུལ་མུན་གྱི་རང་བཞིན་ཡིན་པས་སོ། ། རྣམ་དག་ཟླ་བའི་ཆོས་ཡིན་ཏེ། རྡོ་རྗེ་གསུམ་ཐབས་རྒྱུད་ཀྱི་དབང་དུ་བྱས་པ་གང་ཞིག་གསུམ་དག་པས་སོ། །
དེ་ལྟར་རྡོ་རྗེ་གསུམ་གྱི་རིགས་གསུམ་གྱི་རྒྱུད་དོ། ། ལོ་གསུམ་གྱི་ཞག་གྲངས་སྟོང་དང་བརྒྱད་ཅུ་ལ་བགྲོད་པའི་ཞག་གྲངས་བརྒྱ་དང་བརྒྱད་ཅུས་བགོས་པ་དྲུག་འབྱུང་བ་དང་། ཟླ་བ་གཅིག་གི་ཞག་གྲངས་སུམ་བཅུས་བགོས་པས་སོ་དྲུག་འབྱུང་བ་དང་། ཕྱོགས་ཀྱི་ཞག་གྲངས་བཅོ་ལྔས་བགོས་པས་དོན་གཉིས་འབྱུང་བ་རྣམས་ནི་རིགས་དྲུག་དང་སོ་དྲུག་དང་དེ་ཉིས་འགྱུར་རྣམས་ཏེ་མ་རྒྱུད་བདེ་མཆོག་སྤྱི་དང་འཁོར་ལོ་གསུམ་པ་དང་འཁོར་ལོ་དྲུག་པའི་རྣལ་འབྱོར་མའི་གྲངས་འབྱུང་ངོ་། ། ཡང་སྟོང་བརྒྱད་ཅུ་པོ་ལ་ཉི་ཟླ་གཉིས་ཀའི་ཆོས་རེས་གཟའ་བདུན་གྱིས་བགོས་པས་རྙེད་པ་བརྒྱ་ང་བཞི་དང་ལྷག་མ་གཉིས་འབྱུང་བའི་རྙེད་པ་ནི། དུས་འཁོར་པདྨ་གདན་ཅན་གྱི་འཁོར་ཡིན་ལ། ལྷག་མ་གཉིས་པོ་རིགས་ལྡན་ནམ་སོ་སོ་བའི་རིགས་མེད་དེ་གཙོ་བོ་ཡབ་ཡུམ་ཡིན་ནོ། ། གཉིས་པ་ལ། སྒྱུ་འཕྲུལ་དྲྭ་བ་ལྷ་ཞེ་དགུ་མ་ཞེ་ལྔ་མ། ཞེ་གསུམ་མ་རྣམས་ཏེ།
ཕུང་པོ་ལྔ་དང་། ཁམས་བཞི་དང་། སྤུ་ལ་སོགས་པའི་ཁམས་བརྒྱད་དང་། སྐྱེ་མཆེད་བཅུ་གཉིས་དང་། འཁོར་ལོ་བཞི་དང་། རླུང་མཁྲིས་བད་འདུས་བཞི་ལས་དབང་དྲུག་རྣམས་རྣམ་པར་དག་པ་ནི་ཞེ་གསུམ་མ་དང་། དེའི་སྟེང་དུ་གཙུག་ཏོར་དང་། གསང་བའི་པདྨ་བསྣན་པས་ཞེ་ལྔ། ཆགས་སྡང་རྨོངས་རྒྱལ་བསྣན་པས་ཞེ་དགུ་མ་སྟེ་བསྡོམས་པས་བརྒྱ་སོ་བདུན། ཐབས་ཤེས་ཀྱིས་ཕྱེ་བས་ཉིས་བརྒྱ་དོན་བཞི།
འདུས་པ་ལ། རྩ་བའི་དབྱེ་བ་ཉེར་ལྔ་མ་དང་། བཅུ་དགུ་མ། དེ་གཉིས་ཀྱི་ཕྱེད་ཕྱེད་ལ་ཕྱེད་དང་བཅུ་གསུམ་དང་ཕྱེད་དང་བཅུ་སྟེ་ཕྱི་མའི་ཕྱེད་པོ་སྔ་མའི་ཕྱེད་པོ་ལ་བསྣན་པས་དགུ་མ་དང་བཅུ་གསུམ་མ། བཅུ་དགུ་ལ་བཅུ་གསུམ་དང་། ཉེར་ལྔ་ལ་དགུ་བསྣན་པས་སོ་གཉིས་མ་དང་སོ་གསུམ་རྣམས་ཏེ། མངལ་དུ་དང་པོར་ཕུང་པོ་ལྔ་དང་། ཁམས་བཞི་འགྲུབ་པས་དགུ་དང་། དེའི་སྟེང་དུ་རྩ་འཁོར་བཞི་དང་བཅས་པས་བཅུ་གསུམ་དང་། ཡུལ་དྲུག་བསྣན་པས་བཅུ་དགུ་དང་།
དེ་བཞིན་དུ་དབང་པོ་དྲུག་དང་། དེའི་སྟེང་དུ་ལས་དབང་ལྔ། གཙུག་ཏོར་གསང་བའི་རྩ་འཁོར་དང་བཅས་པ་དང་། ལས་དབང་ལྔའི་སྟེང་དུ་མཆོག་གི་དབང་པོ་དང་དགའ་བ་བཞི་རྣམས་བསྣན་པས་ཉེར་ལྔ་དང་སོ་གཉིས་དང་སོ་བཞི་རྣམས་ཏེ་བསྡོམས་པས་བརྒྱ་སོ་གཉིས། ཐབས་ཤེས་ཀྱི་དབྱེ་བས་ཉིས་བརྒྱ་རེ་བཞི་སྟེ་ཀུན་བསྡོམས་པས་ལྔ་བརྒྱ་དང་བཞི་བཅུར་གཉིས་ཆད་འབྱུང་བ་ནི་ཕྱོགས་གསུམ་ཟླ་བའི་ལྷའི་འཁོར་ཡིན་ལ། དུས་འཁོར་གཙོ་བོ་ཡབ་ཡུམ་སྣོན་དགོས་ཏེ། ཕྱོགས་གསུམ་གྱི་ཞག་ཞེ་ལྔ་པོ་ཟླ་བའི་ཆོས་ཡིན་པས་ཏེ། ཉི་མའི་ཁྱིམ་བཅུ་གཉིས་ཀྱིས་བསྒྱུར་བ་ལ་ལྔ་བརྒྱ་བཞི་བཅུ་ཉིད་འབྱུང་བས་སོ། ། དེས་ན་མཁས་པ་དག་གིས། སྐབས་འདིར་དུས་འཁོར་མ་རྒྱུད་ཡིན་ཏེ།
ལོ་གསུམ་ཉི་མའི་ལྷའི་ནང་དུ་བསྡུས་པའི་ཕྱིར་གསུང་བ་ལ་ནི། དུས་འཁོར་ཡབ་ཡུམ་ཕ་རྒྱུད་དུ་འགྱུར་ཏེ། ཕྱོགས་གསུམ་ཟླ་བའི་ལྷར་བསྡུས་པའི་ཕྱིར་ཞེས་བརྗོད་པར་བྱའོ། ། ཡང་ཕྱོགས་གསུམ་པོ་རྣལ་འབྱོར་མའི་ཕྱག་རྒྱ་དྲུག་དང་ཕའི་ཕྱག་རྒྱ་གསུམ་དུ་བཞག་སྟེ། ཞག་ཞེ་ལྔ་པོ་གཟའ་བདུན་གྱིས་བགོས་པས་ནོར་དྲུག་འབྱུང་བ་ནི་མ་རྒྱུད་ཀྱི་སྤྱི་བོའི་འཁོར་ལོ་དང་། རྣ་ཆ་དང་། མགུལ་རྒྱན་དང་། གདུ་བུ་དང་། སྐ་རགས་དང་། ཐལ་བའི་དང་།
མཆོད་ཕྱིར་ཐོགས་ཏེ་དུས་འཁོར་གྱི་ཕྱིའི་ཕྱག་རྒྱ་དྲུག་ཡིན་ལ། ལྷག་མ་གསུམ་པོ་ནི་ཕ་རྒྱུད་ཀྱི་སྐུ་གསུང་ཐུགས་སྟེ་རྡོ་རྗེ་ཅན་གྱི་ནང་གི་ཕྱག་རྒྱ་གསུམ་ཡིན་པར་གསུངས་ཏེ། ཐ་ན་ཕྱག་རྒྱ་ཙམ་གྱིས་ཀྱང་ཕྱོགས་རེ་བ་མ་ཡིན་པར་བསྟན་ནོ། ། གསུམ་པ་ལ། ལོ་ཕྱོགས་གཉིས་ཀ་འདུས་པ་དཔལ་ལྡན་རྒྱུ་སྐར་དུ་དང་། དེ་ལས་བསྡུས་རྒྱུད་ཆོས་དབྱིངས་གསུང་དབང་འབྱུང་ཚུལ་བསྟན་པའོ། ། དང་པོ་ལ། ལོ་གསུམ་ཉི་མའི་ལྷ་དང་། ཕྱོགས་གསུམ་ཟླ་བའི་ལྷ་དང་། ཐམས་ཅད་འདུས་པ་དང་པོའི་སངས་རྒྱས་སུ་བསྟན་པའོ། །
དང་པོ་ལ། པདྨ་གདན་ཅན་གྱི་ལྷ་གྲངས་བརྒྱ་ང་དྲུག འདབ་མར་གནས་པའི་ལྷ་གྲངས་བརྒྱད་བརྒྱ་ཞེ་བརྒྱད་དོ། ། དང་པོ་ནི། ནུས་མ་བཅུ། ཁྲོ་བོ་བཅུ། གཤེགས་པ་ལྔ་དང་གཤེགས་མ་ལྔ་སྟེ་བཅུ། སེམས་དཔའ་དྲུག་སེམས་མ་དྲུག་སྟེ་བཅུ་གཉིས། གསུང་གི་རྣལ་འབྱོར་མ་བརྒྱད། ལྷ་ཆེན་བཅུ་གཉིས།
ཀླུ་དང་རབ་གཏུམ་མའི་སྟེང་འོག་ཁྱབ་བྱེད་དུ་བཏང་ནས་བརྒྱད་བརྒྱད་དེ་བདུན་ཅུ་རྩ་བརྒྱད་པོ་ཐབས་ཤེས་ཀྱིས་ཕྱེ་བས་བརྒྱ་ང་དྲུག་གོ ། གཉིས་པ་ནི། ཞག་གཅིག་གི་དབུགས་ལ་ཉི་མའི་སོ་ཆས་ཐོབ་པ་ཆུ་སྲང་ང་དྲུག་བཞི་ཆ་ལ་ཆུ་ཚོད་དུ་བྱས་པའི་ཞག་རེ་ལ་ཆུ་ཚོད་གཉིས་གཉིས་བསགས་པས་ཟླ་བ་གཅིག་ལ་དྲུག་ཅུར་ལོངས་པའི་སྟེང་དུ་ཐུན་མཚམས་བཞི་བསྣན་པས་རེ་བཞི་དག་པ་ནི་འཇིགས་མ་སོགས་རེ་བཞི་ལོ་གཅིག་གི་ཁྱིམ་ཞག་མཁའ་རོ་མེད་གང་། ཚེས་ལྷའི་འཁོར་ལ་སྒེག་སོགས་བཅུ་གཉིས་བསྣན་པ་གཉིས་བསྡོམས་པས་བཞི་བརྒྱ་ཉེར་བཞི་པོ་ཐབས་ཤེས་སུ་བྱས་པས་སོ། ། གཙོ་འཁོར་དེ་དག་གི་སྟེང་དུ་ཕྱག་རྒྱ་དྲུག་དང་མངོན་སྤྱོད་ཀྱི་རྣལ་འབྱོར་མ་སོ་དྲུག་ཐབས་བཅས་རྣམས་བསྣན། གཙོ་བོ་ཡབ་ཡུམ་བཞག་པ་ནི་ལོ་གསུམ་གྱི་ཞག་སྟོང་བརྒྱད་ཅུར་ལོངས་པས་ལོ་གསུམ་ཉི་མའི་ལྷའི། གཉིས་པ་ནི། འདུས་པ་དྲུག་དང་དྲྭ་བ་གསུམ་པོ་ལ་བདག་པོ་ཟུང་བསྣན་པས་ལྔ་བརྒྱ་བཞི་བཅུའོ། ། གསུམ་པ་ནི། དེ་ལྟར་ཉི་མ་དང་ཟླ་བའི་ལྷའི་ཚོགས་གཅིག་ཏུ་གྱུར་པ་རྣམས་ཀྱིས་དང་པོའི་སངས་རྒྱས་སུ་འགྱུར་རོ། །
ཞེས་གསུངས་པ་སྟེ། འདིས་ཀྱང་མཁས་པ་དག་གི་སྒྲུབ་བྱེད་ལ། གཉིས་ཀར་འགྱུར་ཏེ་གཉིས་ཀར་འདུས་པའི་ཕྱིར་རོ། ། ཞེས་བརྗོད་པར་བྱའོ། ། ཅིས་ཏེ་འདིས་རྩ་རྒྱུད་གཉིས་མེད་རྒྱུད་དུ་བསྟན་པ་ཡིན་གྱི། བསྡུས་རྒྱུད་འདི་མ་རྒྱུད་ཡིན་ནོ་ཞེ་ན། བསྡུས་པའི་རྒྱུད་དང་རྩ་བའི་རྒྱུད་ཀྱི་ལྷ་འབྱུང་བའི་ངེས་པའོ། ། ཞེས་པས་གནོད་ཅིང་། པདྨ་གདན་ཅན་གྱི་ལྷ་སྟོང་དྲུག་བརྒྱ་ཉི་ཤུ་པོ་མ་འདུས་པར་ཐལ་ལོ། ། དེ་ལྟར་དཔལ་ལྡན་དུས་འཁོར་ནི།
རང་གི་ལུས་ལ་དབུགས་ཀྱི་རང་བཞིན་དུ་བཞུགས་པར་ཤེས་ན་སྐྱེ་བ་འདི་ལ་སངས་རྒྱས་འགྲུབ་པར་གསུངས་སོ། ། གཉིས་པ་ནི་གོང་དུ་བཤད་པ་ལྟར། སྟོང་དྲུག་བརྒྱ་ཉི་ཤུ་ལ་སུམ་ཅུས་བགོས་ནས་གསུམ་གྱིས་བསྒྱུར་བའམ། བཅུས་བགོས་བའི་ནོར་ལ་ཕྱག་རྒྱ་དྲུག་དང་བཅས་པས་བརྒྱ་རེ་གཉིས་འབྱུང་བ་འདིས་རྩ་རྒྱུད་བསྡུས་རྒྱུད་ཀྱི་ལྷ་ངོ་བོ་གཅིག་ཏུ་བསྟན་པའམ། སྟོང་དྲུག་བརྒྱ་ཉི་ཤུ་པོ་ལ་པདྨ་གདན་ཅན་དུ་འདུས་པར་བསྟན་པ་ཡིན་ནོ། ། གསུམ་པ་ནི། ལུས་ཀྱི་རྩ་རིགས་གསུམ་དང་དྲུག་དང་སོ་དྲུག་དོན་གཉིས་ཀྱི་ལྷར་གནས་ཏེ། ལྟེ་གསང་ནོར་བུ་གསུམ་དང་། ཟླ་ཉི་སྒྲ་གཅན་བཤང་གཅི་ཁུ་བའི་རྩ་སྟེ་དྲུག་དང་། ཐུན་མཚམས་བརྒྱད་ཀྱི་རྩ་སྙིང་གའི་དང་།
ཁྱིམ་བཅུ་གཉིས་ཀྱི་རྩ་ལྟེ་བའི་ཟླུམ་སྐོར་བར་པ་དང་། འཁོར་ལོ་དྲུག་གི་རྩ་གསང་བའི་ནང་སྐོར་དང་དབང་པོ་ལྔའི་རྩ་གཉིས་གཉིས་ཏེ་གསང་བའི་བར་སྐོར་གྱི་བཅུ་རྣམས་ཏེ་སོ་དྲུག་པོ་རྣམས། རོའི། ཕུང་པོ། ཁམས། དབང་། ཡུལ། ལས་དབང་བྱ་བ་རྣམས་ཀྱི་རང་བཞིན་དུ་གནས་པ་དང་། དེ་རྣམས་ཀྱི་བྱེད་པ་སྟེ། གཟུགས་ཚོར་འདུ་ཤེས་འདུ་བྱེད་རྣམ་ཤེས་ཡེ་ཤེས་རྣམས་འཇུག་པར་བྱེད་པའི་རླུང་རྩ་ལ་བརྟེན་པ་དྲུག་དང་རྩ་སོ་དྲུག་བསྡོམས་པ་རྣམས་དེ་དང་དེར་གནས་པས་སོ། །
མདོར་བསྡུས་འདིའི་མཇུག་ཏུ་རིགས་དྲུག་གི་རྩ་བསྲུང་བར་གསུངས་པའི་དོན་ནི་གསང་གནས་ཀྱི་ནང་སྐོར་དྲུག་པོ་འདི་ཕུང་ཁམས་ཐམས་ཅད་ཀྱི་དྲུག་པར་གསུངས་པས་རྩ་འཁོར་ཐམས་ཅད་ཀྱི་རྩ་བ་ཡིན་ཏེ། ཁམས་རགས་པ་ཐམས་ཅད་དྲུག་པ་ཡེ་ཤེས་ལ་བརྟེན་དགོས་པས་སོ། ། དེས་ན་དེར་དུས་ཀྱི་རླུང་ཞུགས་པའི་དབང་གིས་ལས་རླུང་མ་ཞུགས་ན་དེ་ཉམས་པར་འགྱུར་ལ་དེ་མྱུར་དུ་འཆི་བ་སོགས་ཀྱི་སྐྱོན་བསྐྱེད་པས་ཐུར་སེལ་སྟེང་དུ་གྲངས་པའི་བུམ་པ་ཅན་བསྒོམས་པས་དེར་ལས་རླུང་ཞུགས་ནས་དུས་ཀྱི་རླུང་མི་འཇུག དེས་འཕོ་མཚམས་སུ་དབུ་མ་ལ་བརྟེན་པའི་ཆད་ལྷག་མི་བསྐྱེད། དེས་སྲོག་ཡུན་དུ་གནས་པ་སོགས་སུ་འགྱུར་རོ། ། རྩ་ཚད་ཀྱི་སྐབས་སུ་བཤད་པར་བྱའོ། ། འདིར་རྩ་རླུང་གི་རྣམ་གཞག་མི་གསལ་བའི་གསལ་བྱེད་ཡེ་ཤེས་ལེའུའི་མདོར་བསྡུས་བཞི་པའི་མགོ་ནས་གསུངས་པ་རྣམས་ཀྱང་འདིར་བླངས་ནས་བཤད་པར་བྱ་བ་དང་། རླུང་དང་རྩ་བཤད་པ་གཉིས་ལས། དང་པོ་ནི། ལས་རླུང་དང་ཡེ་ཤེས་ཀྱི་རླུང་གི་ནང་ནས་དབུ་མ་ཡེ་ཤེས་ཀྱི་རླུང་གིས་དཀའ་བའི་གནས་རྣམས་གསུངས་ལ།
དེ་ཡང་ཡི་གེ་དང་སྦྱར་བ་དང་། མཁའ་འགྲོ་མ་དང་སྦྱར་ནས་གསུངས་པ་གཉིས་སུ་འདུས་ཡོད་པའི་དང་པོ་ནི། སྤྱིར་རྣལ་འབྱོར་ཕ་མའི་རྒྱུད་ལ་རྒྱུད་སྡེ་སོ་དྲུག་ཏུ་གསུངས་པ་ནི། ཀྐ་རྡོ་རྗེ་ལ་སོགས་པ་སྟེ། ཀ་སོགས་གསལ་བྱེད་སྡེ་པ་དྲུག་པོ་བསྡོམས་པའི་སུམ་ཅུ་པོ་མཐའ་དག་རེ་རེ་ནས་རང་རང་གི་བསྒྱུར་བས་གསལ་བྱེད་དགུ་བརྒྱར་འགྱུར་ཏེ། དཔེར་ན་ཀས་བསྒྱུར་ན། ཀྐ་ཀྑ་ཀག་ཀགྷ་ཀྔ། ཞེས་སོགས་ནས། ཀྶ་ཀཉྤ་ཀྵ་ཀྴ་ཀྠཀ། ཞེས་པའི་བར་བསྡུའོ། །
དེ་ལྟར་དགུ་བརྒྱ་པོ་དབྱངས་ཨ་ཨི་རྀ་ཨུ་ལྀ་ཨཾ་ཞེས་པ་ཐུང་བ་དྲུག་དང་། ཨཱ་ཨཱི་རཱྀ་ཨཱུ་ལཱྀ་ཨཿཞེས་པ་རིང་པོ་དྲུག་སྟེ་གང་རུང་རེ་རེས་བསྒྱུར་བས་དགུ་དྲུག་ལྔ་བཅུ་རྩ་བཞི་སྟེ་ལྔ་སྟོང་བཞི་བརྒྱར་འགྱུར་ཞིང་། གཉིས་ཀ་བསྡོམས་པས་ཁྲི་བརྒྱད་སྟོང་དུ་འགྱུར་བ་ནི། ཉིན་ཞག་ཕྱེད་ཀྱི་དབུགས་ལ་འཆར་ཞིང་སླར་ཡང་དེ་ལྟར་བསྐྱར་བས་ཞག་གཅིག་རྫོགས་ཏེ་དབྱངས་དྲུག་ཚར་རེས་དུས་སྦྱོར་གསུམ་གསུམ་སྤྱོད་པར་གསུངས་ལ། དེ་ཡང་དང་པོར་མཚན་ཕྱེད་ནས་ཉི་ཤར་གྱི་བར་དང་། དེ་ནས་ཉི་ཕྱེད་ཀྱི་བར་ལ་ཉིན་མོ་དང་། དེ་ནས་ཉི་རྒས་དང་། དེ་ནས་མཚན་ཕྱེད་ཀྱི་བར་ལ་མཚན་མོར་བྱས་ནས་གཉིས་ཀ་ཡང་ཐུང་ངུ་དྲུག་པོ་དང་པོར་བྱས་ནས་རྒྱུ་བ་ཞིག་གསུངས་ཤིང་། དེ་དག་གི་དུས་སྦྱོར་འཕོ་མཚམས་བཅུ་གཉིས་པོ་ལ་ང་དྲུག་བཞི་ཆ་བ་རེ་དབུ་མ་ནས་རྒྱུ་བ་ལ་དབྱངས་འཆར་ཚུལ་བྱེ་བྲག་པ་ཅིག་གསུངས་པ་ནི། ལཾ་སོགས་དབྱངས་བརྒྱད་གང་དག་ཡུལ་དང་ཡོན་ཏན་དུ་འགྱུར་དབྱངས་ཕྱེད་ཀྱིས་ནི་རྣམ་པར་དམན་པ་རྣམས།
ཞེས་སོགས་ཏེ། འདིས་དབུ་མའི་དབུགས་ལ་རྐང་པ་འཁྱར་པོ་འབྱུང་བའི་རྒྱུ་མཚན་གཙོ་བོར་བསྟན་པར་རིག་པར་བྱ་སྟེ། འདི་ལྟར་འདིར་བསྒྱུར་བྱ་སྒྱུར་བྱེད་གཉིས་ཀ་ལ་ཕྱེད་དང་བརྒྱད་དུ་ངེས་པར་བསྟན་པའོ། ། གང་ཞེ་ན། ཡུལ་གྱི་ཡོན་ཏན་ས་ཆུ་མེ་རླུང་ནམ་མཁའ་སྟེ་ལྔ་ནི་ལྀ་ཨུ་རྀ་ཨི་ཨ་རྣམས་དང་། ཉི་མའི་ཡོན་ཏན་སྙིང་སྟོབས་རྡུལ་མུན་གསུམ་པོ་ཨཾ་ཨཿཨཱཾ་རྣམས་ཡིན་པས་བརྒྱད་ཡོད་ཀྱང་ཕྱི་མ་འདི་ལ་གཞོམ་མེད་ཀྱི་དབྱངས་ཕྱེད་པ་ཧ་ཡིག་གིས་དམན་པས་ཕྱི་མ་འདི་བྲིས་པ་ཚང་མར་བྲིས་ཤིང་སྡེ་ཚན་གྱི་དབྱེ་བའི་དཔེར་བརྗོད་ལ་ཧ་གཞོམ་མེད་ཀྱང་བྲིས་པས་ཕྱེད་དང་དགུ་པ་རྐྱང་དུ་བྱུང་བ་ཡིན་ནོ། ། འདི་ལ་ཁ་ཅིག་ཡ་དང་ཡཿགྱི་བར་ནས་ཡི་ལྷག་ཅེས་སོགས་འགྱུར་སྐྱོན་དུ་བཞེད་ཀྱང་མི་འཐད་དེ། རྒྱ་དཔེ་དག་པ་ཀུན་ལའང་ཕྱེད་དང་དགུ་ཕར་གནས་པས་སོ། ། ཁ་ཅིག་ལྀ་དང་ཨུ་དང་རྀ་ལ་སོགས་པ་དབྱེ་གཞི་ཡིན་པར་འདོད་པས་ཀྱང་དོན་མགོ་སྟེ། དེ་ལྟར་ན་ཟླ་བའི་ཡོན་ཏན་ལ་ས་སོགས་རེ་ཆད་པའི་སྐྱོན་དང་།
ཉི་མའི་ཡོན་ཏན་ལ་ཕྱེད་དང་བཞི་བཞི་འབྱུང་བར་ཐལ་བའི་ཕྱིར་རོ། ། དེས་ན་ཧ་ཡིག་ནི་སྔ་མ་ཨཱཾ་ཡིག་གི་སྟེང་ནས་འཆད་རྒྱུ་བྲིས་པ་ཡིན་པས་ཕྱེད་དང་བརྒྱད་དུ་གནས་ལ། གཞན་རྣམས་བསྒྱུར་བྱ་བརྒྱད་པོ་དེ་སྒྱུར་བྱེད་ཀྱང་ཁོ་རང་བརྒྱད་པོས་བསྒྱུར་བའི་དཔེར་བརྗོད་ཡིན་ཏེ། དཔེར་ན་ལྀ་ཡིག་གཅིག་པོ་འདི་ལྀ་སོགས་བརྒྱད་ཀྱིས་བསྒྱུར་བའི་ཕྱིར་རུ། ལྀ་ལྀ་ལྀ་ཨུ་ལྀ་རྀ་ལྀ་ཨི་ལྀ་ཨ་ལྀ་ཨ་ཡ་ལྀ་ཨཱཿར་ལྀ་ཨཱཾ་ཞེས་བསྒྱུར་བྱ་གཅིག་པོ་སྒྱུར་བྱེད་རེ་རེའི་བར་དུ་བཅུག་ནས་བྲིས་ལ། ལྀའི་ཡི་གེ་འདྲ་བའི་ཡི་གེ་མ་ཡིན་པ་ལ་ལའོ། ། ཞེས་པས་ལ་སྲོག་མེད་རྐྱང་དུ་སོང་བ་ལ་སྒྱུར་བྱེད་རྣམས་སོ་སོར་བཅུག་པས། ལྀ་ལུ་ཝྀ་ཞེས་སོགས་འགྲེལ་པར་བཀོད་པ་རྣམས་བྱུང་བ་ཡིན་ནོ། ། འོན་ཀྱང་འདི་ལ་ལྀ་དང་ལྀ་མཚུངས་འདྲ་བྱས་ན་ཡི་གེ་སྔ་མ་ཀུན་ལ་རིང་པོ་དང་། མཚུངས་འདྲ་མ་བྱས་པར་ལ་ཉིད་དུ་གཟུགས་བསྒྱུར་ན་ལླི་དང་།
ཝུ་ཞེས་སོགས་སུ་འགྲོ་དགོས་པ་ལས་རིང་ཆ་མེད་པ་ཤ་སྟག་ཏུ་རྒྱ་དཔེ་བོད་དཔེ་ཀུན་ལ་བྱུང་བ་ནི་སྔོན་ཆད་སུས་ཀྱང་རྟོག་པ་མ་ཞུགས་པར་སྣང་ངོ་། ། འོན་ཀྱང་རང་གིས་རང་མ་བསྒྱུར་བར་སྒྱུར་བྱེད་ཕྱིས་པར་གསལ་ལོ། ། དེ་ལྟར་ཕྱེད་དང་བརྒྱད་ཀྱིས་ཕྱེད་དང་བརྒྱད་བསྒྱུར་བ་ལ་ནི་ང་དྲུག་བཞི་ཆ་འོས་མེད་དུ་གྲུབ་སྟེ། བསྒྱུར་བྱའི་བདུན་པོ་དེ་བདུན་གྱིས་བསྒྱུར་བས་ཞེ་དགུ། ཕྱེད་ཀྱིས་བསྒྱུར་བས་ཕྱེད་དང་བཞི། ཡང་བསྒྱུར་ཆ་ཕྱེད་པོ་དེ་བདུན་གྱིས་བསྒྱུར་བས་ཀྱང་ཕྱེད་དང་བཞི་སྟེ་ཕྱེད་དང་བཞི་པ་གཉིས་ལ་བདུན་འབྱུང་བ་ཞེ་དགུ་ལ་བསྣན་པས་ང་དྲུག བསྒྱུར་བྱའི་ཕྱེད་པོ་སྒྱུར་བྱེད་ཕྱེད་ཀྱིས་བསྒྱུར་བས་ཕྱེད་ཀྱི་ཕྱེད་ལ་བཞི་ཆ་གཅིག་འབྱུང་བས་སོ། ། འདི་ལ་ཕྱེད་བསྒྱུར་གྱི་གནད་མ་ཤེས་པར་བསྒྱུར་བས་མང་དུ་འགྲོ་དགོས་པ་ཡིན་ཟེར་བ་དག་གིས་ནི་འཁྲུལ་བ་མང་དུ་བྱ་སྟེ། ར་འགྲོ་རྩིས་བསྒྱུར་འགོད་ནས་ནོར་ཞེས་པའི་དགག་པ་བྱེད་རེས་ཀྱང་ཕྱེད་བསྒྱུར་ལ་རྩོད་པ་ཡིན་ནོ། ། རེ་རེ་ཡང་བརྒྱད་བརྒྱད་ཀྱིས་བསྒྱུར་དགོས་པའི་རྒྱུ་མཚན་ནི།
ས་དེའི་ཆུ་སོགས་རེ་ཡང་ཟླ་ཉིའི་ཡོན་ཏན་བརྒྱད་བརྒྱད་ཚང་བར་གནས་པས་སོ། ། ལུས་འགྱུར་གྱི་ཤེས་བྱེད་ནི་ཀ་ལཱ་པར། ཨིའི་ཡི་གེ་འདྲ་བའི་ཡི་གེ་མ་ཡིན་པ་ལ་ཡའོ། ། ཨུའི་ཡི་གེ་ཝུའོ། ། རྀ་རུའོ། ། ལྀ་ལུའོ། ། ཞེས་དང་། ཨའི་ཡི་གེ་ཨིའི་ཡི་གེ་ལ་ཨེ་སྟེ་ཕ་རོལ་ཡང་དབྱིའོ། ། ཨུའི་ཡི་གེ་ལ་ཨོ། རྀ་ལ་ཨར།
ལྀ་ལ་ཨལ་ལོ་ཞེས་སོགས་ཏེ། ཨའི་སོགས་རྣམས་ལ་ཕ་རོལ་གྱི་ཡི་གེ་འཕྱིད་པ་དང་། སྔ་མ་རྣམས་ལ་ཕ་རོལ་མི་འཕྱིད་པར་གསལ་བྱེད་དང་དབྱངས་མེད་ཕ་རོལ་གྱི་ཡི་གེར་དྲངས་པའོ། ། ཨྀ་དང་ཨཿདང་ཨཱཾ་སྟེ་ཉི་མའི་ཡོན་ཏན་གསུམ་གྱི་ལུས་འགྱུར་སྒྲ་མདོར་མི་འབྱུང་ཡང་། སྒྲུབ་པའི་འགྲེལ་ཆེན་དུ། ཡན་ལག་མཆོག་ལས་མདུན་དུ་དབྱངས་ཀྱིས་འཁྱུད་པ་དག་མ་རུ་འགྱུར་ཏེ་ཞེས་པས། རྗེས་སུ་ང་རོ་ཨ་དང་བཅས་པ་མ་སྲོག་མེད་དུ་བསྒྱུར་བ་ལ་སྒྱུར་བྱེད་རྣམས་སྲོག་ཏུ་བཅུག་དགོས་པར་གསུངས་པས། ཚེག་དྲག་ཨ་དང་བཅས་པར་སྲོག་མེད་དུ་བསྒྱུར་བ་ཡང་འགྲུབ་ལ། ཐ་མ་ཨཱཾ་གི་ཕྱེད་ཧ་སྲོག་མེད་བརྒྱད་ལ་སྒྱུར་བྱེད་རང་མ་གཏོགས་པ་བདུན་སྲོག་ཏུ་བཅུག་པས་ཧ་སོགས་ཀྱི་སྡེ་རྣམས་འབྱུང་བ་ཡིན་ཏེ། ལེགས་སྦྱར་གྱི་གཞུང་ལ་སྦྱངས་པ་རྣམས་ཀྱང་སྐབས་འདི་དག་ལ་འཁྲུལ་བ་མང་དུ་མཐོང་ན་ཚིག་གཅིག་ཀྱང་མ་སྦྱངས་ཤིང་།
བརྡ་སྤྲོད་ཀྱི་གཞུང་ལ་སྡང་སྨྲས་བྱེད་པའི་དུས་འཁོར་ལ་མཁས་པར་ཁས་ལེན་བདག་གིས་ནི་སྨྲ་བ་ཉུང་ན་མཛེས་སོ། ། འདིར་བསྒྱུར་བྱ་སྒྱུར་བྱེད་གཉིས་ཀ་ཆུ་ཚོད་ཕྱེད་དང་བརྒྱད་དུ་བཤད་པའི་རྒྱུ་མཚན་ནི་ཁམས་ལེར་དབུ་མའི་ལོ་ཕྱོགས་གསུམ་གྱི་ཟླ་གྲངས་ལ་གཟའ་ལྔའི་དལ་རྐང་བཞག་པའི་ལྷག་མ་ཟླ་གཅིག་ལུས་པ་སྒྲ་གཅན་དང་མཇུག་རང་གི་ལོངས་སྤྱོད་ཡིན་ལ། དེ་ཡང་ཕྱེད་དང་བརྒྱད་སྔ་མའི་དང་ཕྱེད་ཕྱི་མའི་ཡིན་པར་བཤད་ཅིང་། དེ་ཡང་ཆུ་ཚོད་བརྒྱད་པའི་ཕྱེད་འགྱུར་ཞེས་ཆུ་ཚོད་དུ་བཤད་པ་ཕྱི་རོལ་གྱི་དབང་དུ་བྱས་ནས། དེ་ནི་རང་གི་ལུས་ལ་དབུགས་ཕྱེད་ཅེས་པས་ནང་གི་དབུགས་ཕྱེད་དང་བརྒྱད་སྒྲ་གཅན་གྱི་ལོངས་སྤྱོད་དང་ཕྱེད་པོ་དེའི་ལོངས་སྤྱོད་ལས་གཞན་དུ་གནས་ཞེས་མཇུག་རིང་ལ་སྦྱོར་ཞིང་། ཕྱེད་པོ་དེ་མངལ་དུ་རྩ་ནང་དུ་རླུང་ཞུགས་ཏེ་མི་རྒྱུ་བར་དབྱུག་པ་བཞིན་དུ་གནས་པས་མངལ་དུ་མངོན་ཤེས་འབྱུང་བའི་རྒྱུ་བྱེད་པས་སྣང་བའི་རླུང་དང་། ཕྱེད་པོ་གཞན་དེ་ཤི་ནས་ཉིང་མཚམས་སྦྱར་ཏེ་རླུང་རྩ་ནང་དུ་མ་ཞུགས་ཀྱི་བར་གྱི་རླུང་ཡིན་པས་དྲན་པ་ཉམས་པའི་རྒྱུ་བྱེད་པའི་ཕྱིར་མུན་པའི་རླུང་དུ་གསུངས་ལ། སྔ་མ་ལྟེ་བར་གནས་ཤིང་རྨི་ལམ་གྱི་དང་། ཕྱི་མ་སྙིང་ག་དང་གཉིད་ཀྱི་གནས་སྐབས་བསྐྱེད་པས་འདི་ཕུག་ནས་ལྟ་བར་འཇུག་ནུས་ན་རྫོགས་རིམ་གྱི་རྣལ་འབྱོར་རྫོགས་པར་འགྱུར་ལ། དེ་ནི་དུས་འཁོར་གྱི་རྣལ་འབྱོར་དང་མི་ལྡན་པས་མི་ནུས་པར་གསུངས་སོ། །
དེ་ལྟར་རླུང་ཕྱེད་མ་འདི་གཉིས་མངལ་དང་སྦྱར་བའི་ཤུགས་ཀྱིས་ལྷག་མ་བདུན་པོ་བཙས་ནས་མ་ཤི་བར་གྱི་སད་པ་དང་བཞི་པའི་གནས་སྐབས་སྐྱེ་མཆེད་དུ་གྲུབ་ལ་དེ་ལྟར་གཟའ་འདི་གཉིས་ཀྱིས་གཞན་ཀུན་ལ་ཡང་ཁྱབ་པར་འགྲུབ་སྟེ་རྣམ་བཤད་བྱེད་པ་གཞན་གྱིས་དོགས་པ་ཙམ་ཡང་མ་ཞུགས་པར་སྣང་ངོ་། ། གཉིས་པ་ནི། ཚེས་ཞག་ལ་རགས་རྩིས་ཆུ་ཚོད་ང་དགུ་རེ་ལས་མེད་པས་ཆུ་ཚོད་རེ་རེ་ཡེ་ཤེས་ཀྱི་ཆར་སོང་བས་ཟླ་བའི་ཆ་ཉམས་པའི་ཉམས་བྱེད་ཡེ་ཤེས་ཀྱི་རླུང་ནི། ཡེ་ཤེས་ཀྱི་ཆོས་ཅན་མ་དང་། དེ་བསགས་པས་ཟླ་བ་གཉིས་གཉིས་ན་ཉིན་ཞག་རེ་རེ་དོར་དགོས་པས་ཉི་མའི་ཆ་ཉམས་པའི་ཉམས་བྱེད་ཡེ་ཤེས་ཀྱི་རླུང་ནི་རྣམ་ཤེས་ཀྱི་ཆོས་ཅན་མ་སྟེ་གཙོ་བོའི་ཡུམ་དུ་བཤད་དེ་བདེ་མཆོག་གི་རྣལ་འབྱོར་མ་སོ་དྲུག་དང་སྦྱོར་བར་གསུངས་ཏེ། ཐུན་མཚམས་བཞི་དང་། ཐུན་བརྒྱད་དང་། དུས་སྦྱོར་ཕྱེད་པ་ཉེར་བཞི་རྣམས་ལ་རིམ་པ་བཞིན་རྣལ་འབྱོར་མ་བཞི་དང་། སྒོ་མཚམས་མ་བརྒྱད་དང་། འཁོར་ལོ་གསུམ་གྱི་རྣལ་འབྱོར་མ་ཉེར་བཞི་རྣམས་ལྟེ་བའི་ནང་སྐོར་གྱི་རྩ་འདབ་བཞི་གཡས་སྐོར་དུ་དང་།
ཁ་དང་སྣ་བུག་གཡས། བཤང་ལམ་དང་སྣ་བུག་གཡོན་ལ་གཡས་སྐོར་དང་། རྣ་བ་གཡོན་གཡས། མིག་གཡས་གཡོན་རྣམས་གཡོན་སྐོར་དུ་དང་། སྙིང་གའི་རྩ་འཁོར་བརྒྱད། མགྲིན་པ་དང་དཔྲལ་བའི་ནང་སྐོར་བརྒྱད་བརྒྱད་རྣམས་ལ་ཕྱོགས་གཡས་དང་མཚམས་གཡོན་སྐོར་གྱིས་ཐུགས་གསུང་སྐུའི་འཁོར་ལོ་རྣམས་སྤྱོད་དོ། ། དེ་ཉིད་ཕྱི་དཀྱིལ་ལྟེ་བའི་འདབ་མ་བཞི་དང་སྒོ་མཚམས་བརྒྱད་དང་། འཁོར་ལོ་གསུམ་གྱི་རྩིབས་བརྒྱད་ལ་དགོད་པ་རྣམས། ཕྱོགས་མ་རྣམས་ཤར་ནས་གཡས་སྐོར་དང་། མཚམས་མ་རྣམས་དབང་ལྡན་ནས་གཡོན་སྐོར་དུ་དགོད་པར་གསུངས་པའི་བཞི་པོ་རྣམས་རིམ་པ་བཞིན་བདག་དང་གཞན་དང་།
སྔགས་དང་དེ་ཁོ་ན་ཉིད་ཀྱི་གདན་ཏེ་གདན་བཞི་པོ་ལ་རིམ་པ་བཞིན་ལོངས་སྤྱོད་པ་དང་། ཐིམ་པ་དང་བདག་བྱེད་པ་དང་། དབང་བསྒྱུར་ཏེ་དཔེར་ན། གྱིའི་ཉི་མ་གླིང་གང་དུ་ཤར་བ་དེར་ལོངས་སྤྱོད་པ་དང་། མཚན་ཕྱེད་པ་དེར་ཐིམ་པ་དང་། ནུབ་པ་དེར་བདག་པོ་དང་། ཕྱེད་པ་དེར་དབང་བྱེད་པ་བཞིན་ནོ། ། དུས་སྦྱོར་ཕྱེད་པ་རྣམས་ནི། ཐུགས་འཁོར་ལ་སྡིག་གཞུ། ཆུ་སྲིན།
བུམ། གསུང་ལ་ཉ། ལུག གླང་། འཁྲིག སྐུ་ལ་ཀར། སེང་། བུ་མོ། སྲང་ངོ་། ། སྒོ་མཚམས་མ་བརྒྱད་ཀྱི་ཕྱི་ནང་གི་གནས་ནི་རྩེ་མོས་འབིགས་པ་ལ་སོགས་པའི་དུར་ཁྲོད་བརྒྱད་དུ་གསུངས་སོ། །
ས་བོན་ནི། ཨ་ཨཱ་ཨ་ཨཿབཞི་དང་། ཨ་ཧཱ་ཧཾ་ཧཿ ཨ་ཨཱཿ ཨ་ཨཿབརྒྱད་དང་། ཨི་རྀ་ལྀ་ཨུ་དང་། དེ་ལྡོག་པ་རིང་པོ་བཞི་སྟེ་བརྒྱད་དང་། ཨེ་ཨར་ཨལ་ཨོ་དང་། དེ་ལྡོག་པ་རིང་པོ་བཞི་སྟེ་བརྒྱད་དང་། ཡ་ར་ལ་ཝ་དང་།
དེ་ལྡོག་པ་རིང་པོ་བཞི་སྟེ་བརྒྱད་རྣམས་རྣལ་འབྱོར་མ་བཞི་དང་། བརྒྱད་དང་ཐུགས་འཁོར་སོགས་གསུམ་གྱིའོ། ། འདིས་ནི་ཕྱི་ནང་གི་གནས་དེ་རྣམས་སུ་ངོ་བོ་ཡེ་ཤེས་ཀྱི་རླུང་ས་བོན་དེ་དག་ཏུ་གནས་པ་ལས་བྱུང་བའི་ཕྱི་དཀྱིལ་ལུས་དཀྱིལ་བསྒོམ་པའི་བསྐྱེད་རིམ་དང་། དེ་དག་སྲོག་ཟད་པར་བྱེད་པའི་ཕོ་ཉ་མོ་ཡིན་པས་རྩ་དེ་དག་ཏུ་ཡེ་ཤེས་ཀྱི་རླུང་དེ་ཕྱིར་མི་རྒྱུ་བར་འགོག་པའི་རྫོགས་རིམ་གསུངས་སོ། ། དེ་བཞིན་དུ་རླུང་དེ་རྒྱུ་བའི་གསང་གནས་ཀྱི་རྩ་སོ་གཉིས་ནི་མི་ཕྱེད་མ་སོགས་བརྟག་གཉིས་ནས་བཤད་པ་སོ་གཉིས་ཡིན་པས་ཀྱེ་རྡོར་ལྷ་སོ་གསུམ་མ་དང་། གསང་འདུས་སོ་གཉིས་མར་འགྱུར་ལ། དེ་ཉིས་འགྱུར་ལྟེ་བ་ནི་རྣལ་འབྱོར་མ་རེ་བཞི་དང་། སྙིང་གའི་བརྒྱད། དཔྲལ་བའི་བཅུ་དྲུག ཚིགས་ཀྱི་སུམ་བརྒྱ་དྲུག་ཅུ་ལ་སྤྱིར་རྩ་ཕྲན་བདུན་ཁྲི་ཉིས་སྟོང་རྣམས།
གཽ་རཱི་སོགས་བརྒྱད། བདག་མེད་མ་བཅུ་དྲུག་དང་། ཞག་གི་རྣལ་འབྱོར་མ་སུམ་བརྒྱ་དྲུག་ཅུ་དང་། རྩ་ཡི་རྣལ་འབྱོར་མ་བདུན་ཁྲི་ཉིས་སྟོང་དུ་གསལ་བར་གསུངས་སོ། ། ཡང་ཡེ་ཤེས་ཀྱི་རླུང་དེ་དང་ལས་རླུང་བསྡོམས་པ་ལ། ཀྱེ་རྡོར་གྱི་ལྷ་མོ་དགུ་བཞག་སྟེ། ཡེ་ཤེས་ཀྱི་རླུང་དེ་ལ་གཙོ་བོའི་ཕྱག་རྒྱ་གཉིས་སུ་བྱས་པའི་གཅིག་དོན་དམ་འོད་གསལ་དང་། གཅིག་ཀུན་རྫོབ་ཀྱི་ལྷ་མོར་བྱས། ལས་རླུང་ཉི་མ་ལ་གནས་པའི་མིང་ཅན་ལ་བརྒྱད་དུ་དབྱེ་བས་སོ། ། གཟའི་ཆུ་ཚོད་དགུ་དབུགས་ལ་རྒྱུ་བའི་ལྷ་མོ་ནི།
ཕྱིར་ཟླ་བ་གཉིས་རེ་དང་ནང་དུ་འཕོ་བ་གཉིས་རེ་ལ་དུས་གཅིག་ཏུ་བྱས་པའི་རིང་ལ་སྤེན་པའི་ཆུ་ཚོད་དགུ། སྒྲ་གཅན་གྱི་བཅོ་ལྔ། ཕུར་བུའི་ཉི་ཤུ་རྩ་ཕྱེད་དང་གསུམ་སྟེ་ཕྱེད་བཅས་ཞེ་དྲུག་ན་ཐུགས་ཀྱི་ས་བོན་ལས་སྐྱེས་པ་དང་། མིག་དམར་གྱི་བརྒྱ་བརྒྱད་ཅུར་གསུངས་པ་འཇིག་རྟེན་བཅོ་བརྒྱད་ལ་རེས་རྒྱུ་སྐར་འཁོར་བར་གྲགས་པ་དང་བསྟུན་པ་ཡིན་པས་དོན་ལ་ཉེར་གསུམ་དགོས་པས་བརྒྱ་བཞི་བཅུ། ཉི་མ་གཟའ་ལྷག་པ་སངས་མཇུག་རིང་རྣམས་ལ་ཉིས་བརྒྱ་བདུན་ཅུ་པ་རེ་བསྡོམས་པས་སྟོང་བརྒྱད་ཅུ་སྟེ་མིག་དམར་དང་བསྡོམས་པས་གཟའ་དེ་ལྔ་ལ་སྟོང་ཉིས་བརྒྱ་ཉི་ཤུ་ནི་གསུང་གི་ཐིག་ལེ་ལས་སྐྱེས་པ་དང་། ཟླ་བ་ལ་སུམ་སྟོང་དྲུག་བརྒྱ་ནི་སྐུའི་ཐིག་ལེ་ལས་སྐྱེས་པ་རྣམས་ཏེ་ཀུན་དྲིལ་བཞི་སྟོང་བརྒྱད་བརྒྱ་རེ་དྲུག་ཕྱེད་དང་བཅས་པའི་དུས་གཅིག་གི་མཁའ་འགྲོ་མའི་གྲངས་ཡིན་ལ། དེ་དྲུག་གིས་བསྒྱུར་བས་ལོ་གཅིག་གི་ནང་དུ་ཞག་གཅིག་ལ་གཟའི་མཁའ་འགྲོ་ཉི་ཁྲི་དགུ་སྟོང་སུམ་བརྒྱར་གཅིག་གིས་ཆད་དོ། ། འགྲེལ་པར་ཉིས་ཁྲི་དགུ་སྟོང་ཉིས་བརྒྱ་གོ་དྲུག་གསུངས་པ་ནི་ཕྱེད་སོ་དྲུག་གིས་བསྒྱུར་བས་གསུམ་འབྱུང་པ་མ་བསྟན་པ་ཡིན་ནོ། ། འདི་དག་སྲོག་ཆགས་རྣམས་ཀྱི་སྲོག་འཕྲོག་བྱེད་དུ་གསུངས་པ་ནི་རྒྱུས་པས་རྩ་ལ་གནོད་པའི་དབང་གིས་ཡིན་པའི་ཕྱིར་བུམ་པ་ཅན་གྱིས་དགག་པར་བྱ་བར་གསུངས་སོ། ། འདིར་ནང་གི་རླུང་ལ་ཟླ་ཉིའི་རྐང་པར་ནང་ལེར་གསུངས་པའི་རྐང་པ་རྫོགས་མཚམས་སུ་ཡིད་དང་ཁུ་བའི་ཁམས་ལ་སྒྲ་གཅན་འཇུག་པ་དང་སྦྱོར་བ་སྐབས་སུ་བབ་པ་ལས་དེའི་ཞར་ལ།
ཕྱི་ནང་གི་ཉི་ཟླ་ལ་སྒྲ་གཅན་འཇུག་ཚུལ་གསུངས་པ་ནི། ཟླ་རྐང་ཉེར་ལྔ་དང་ཉི་རྐང་བཅུ་གཅིག་སྟེ་སོ་དྲུག་པོ་བརྒྱད་ཀྱིས་བསྒྱུར་ཏེ། རྐང་པ་རེ་ལ་སྔ་རྐང་དང་ཕྱི་རྐང་། དེ་རེ་ལ་ལུགས་འབྱུང་ལུགས་ལྡོག་གཉིས་ཡོད་པའི་ཕྱིར་དང་། ཟླ་ཉི་ལ་ཡོན་ཏན་བརྒྱད་ཡོད་པས་སོ། ། དེ་བཅུ་གཉིས་ཀྱིས་བགོ་སྟེ། རྟེན་འབྲེལ་ལམ་དུས་སྦྱོར་བཅུ་གཉིས་ཀྱིས་ཐུན་མཚམས་དང་ཐུན་ལ་སོགས་པ་ལ་ཁྱབ་པས་སོ། ། བགོས་ལྷག་གཅིག་འབྱུང་བ་ནི། ཟླ་རྐང་ཉེར་ལྔ་པ་སྒྲ་གཅན་འཇུག་མཚམས་ཡིན་ནོ། ། དེ་ཡང་ཕྱིའི་ལོ་དང་ནང་གི་ཞག་ལ་དུས་སྦྱོར་བཅུ་གཉིས་བཅུ་གཉིས་ཡོད་དེ།
ཆུ་ཚོད་དང་རླུང་ཉིས་ཁྲི་ཆིག་སྟོང་དྲུག་བརྒྱ་ལ་སྟོང་བརྒྱད་བརྒྱ་པ་བཅུ་གཉིས་འབྱུང་བས་སོ། ། གཉིས་ཀ་ལ་དྲུག་དྲུག་སྟེ། དུས་སྦྱོར་རམ་ཁྱིམ་གཉིས་གཉིས་ལ་དེར་བྱེད་པས་སོ། ། དྲུག་པོའི་ཕྱེད་ཕྱེད་ན་སྒྲ་གཅན་འཇུག་སྟེ། དུས་གསུམ་པོ་ཡང་རིམ་པ་བཞིན་སྙིང་སྟོབས་དང་རྡུལ་དང་མུན་པའི་ཆོས་ཅན་དུ་གནས་པའི་ཕྱིར་དང་། ཟླ་ཕྱེད་དང་ཟླ་གཅིག་དང་ཟླ་གཉིས་ཀྱང་རེ་གསུམ་དུ་གནས་པའི་ཕྱིར་དང་། ཟླ་བ་དྲུག་ཀྱང་ས་ཆུ་མེ་རླུང་ནམ་མཁའ་ཡེ་ཤེས་སུ་གནས་པ་གང་ཞིག མུན་པའི་མཐའ་དང་ཡེ་ཤེས་ཀྱི་མཐའ་ལ་འཇུག་པས་སོ། ། འདིས་ནི་ཟླ་བ་ལ་འཇུག་པའི་དབང་དུ་བྱས་ནས་མར་ངོ་སྔོན་འགྲོ་དང་ཉི་མའི་དབང་དུ་བྱས་ནས་ཡར་ངོ་སྔོན་འགྲོ་གཉིས་ཀ་བསྟན་ནོ། ། དེ་བཞིན་དུ་དུས་སྦྱོར་བཅུ་གཉིས་རྟེན་འབྲེལ་བཅུ་གཉིས་དང་སྦྱར་ནས་རེག་པའི་སྔོན་མཚམས་སུ་འཇུག་དགོས་པས་སོ། །
འདིར་ནི་ཞག་ལ་ཡང་རྟེན་འབྲེལ་མ་རིག་པ་ནས་ཚེས་གཅིག་ལ་འགོ་བརྩམས་ཏེ། དུས་རེ་ལ་འཁོར་ཐེངས་ལྔ་ལྔ་བྱས་པས་ནང་གི་ཞག་དང་པོ་ལ་འཁོར་ཐེངས་སུམ་ཅུ་གསུངས་སོ། ། དེ་ལྟར་ན་ནང་དུ་ཞག་རེ་ལ་དང་ཕྱི་རུ་ལོ་རེ་ལ་སྒྲ་གཅན་འཇུག་ཐེངས་གཉིས་གཉིས་གསུངས་ཤིང་ཕྱིའི་གཟའ་འཛིན་ནི་ཆེས་རྩིས་ཞིབ་པར་བྱེད་ལོང་མེད་ན། ཉི་མའི་ཚེས་ཟླའི་རྟག་ལོངས་དྲུག་གིས་བསྒྱུར་བས་དུས་དྲུག་གི་ལོངས་སྤྱོད་དུ་འགྱུར་ལ། དེ་ལ་ཉིན་ཞག་གསུམ་ལྷག་པས། ཚེས་ཞག་གསུམ་གྱི་རྟག་ལོངས་བྲི་བ་དང་སྒྲ་གཅན་གྱི་ཟླ་བ་དྲུག་གི་རྟག་ལོངས་ཕན་ཚུན་སྦྱངས་པས་རྟོགས་པར་གསུངས་པའང་རགས་རྩིས་ལ་དགོངས་ལ། ནང་གི་གཟའ་འཛིན་ནི་རྣལ་འབྱོར་པ་མ་ཡིན་པས་མི་རྟོགས་གསུངས་སོ། ། ཡང་བྱིས་པའི་མངལ་དུ་རླུང་མི་རྒྱུ་ཞིང་མངལ་སྐོར་ཐོན་མ་ཐག་ནས་ཡེ་ཤེས་ཀྱི་རླུང་ང་དྲུག་རྐང་བཅས་རྒྱུ་བར་ནང་ལེར་བཤད་པས། དེའི་རྗེས་ཀྱི་འཕོ་རླུང་རྒྱུ་ཐེངས་ཉག་མ་གཅིག་ཡོན་ཏན་གསུམ་ག་མེད་པ་དང་དེ་ནས་དེ་ཁྱབ་བྱེད་དུ་བཏང་བའི་གསུམ་སྙིང་རྡུལ་མུན་པའི་ཡོན་ཏན་དང་། དེ་ནས་དེ་གསུམ་གྱི་ཁྱབ་བྱེད་དུ་བཏང་བའི་བཅོ་ལྔ་ནི་གསུམ་པོ་རེ་རེ་ལ་ཟླ་བའི་ཡོན་ཏན་ལྔ་ལྔར་བྱས་པ་དང་།
དེ་ནས་དེ་ཕྲག་གསུམ་ནི་དེ་རྣམས་ལ་སྒོ་གསུམ་དུ་དབྱེ་བ་དང་། དེ་ཕྲག་བཞི་ནི་གཟའ་ཀུན་གྱི་འགྲོས་བཞི་དང་དེ་ཕྲག་གཉིས་ནི་བགྲོད་པ་གཉིས་ཏེ་དེ་ལྟར་སུམ་བརྒྱ་དྲུག་ཅུ་པོ་ནི་འཕོ་ཆེན་གཅིག་སྟེ། དེ་བཞིན་དུ་འཕོ་ཆུང་ལྔས་འཕོ་ཆེན་གཅིག་སྣ་བུག་གཡས་གཡོན་གང་རུང་ནས་བརྒྱུས་ཏེ། དེ་བཞིན་དུ་འཕོ་ཆེན་བཅུ་གཉིས་ཀྱིས་ཞག་གཅིག་རྫོགས་ནས་སྔར་བཤད་པའི་དབྱངས་གསལ་དང་བཅས་པར་འཕོ་ཆེན་བཅུ་གཉིས་རྣམས་བརྒྱུས་པས་རྩ་སྟོང་ཕྲག་དོན་གཉིས་མ་རྫོགས་ཀྱི་བར་ལ་རྩ་ཐམས་ཅད་རླུང་གིས་གང་བར་བརྒྱུས་ཏེ། འཕོ་རླུང་ཉིད་ཀྱིས་བདེ་བ་སྟེར་བའི་སྒོ་ནས་རྩ་རྒྱས་པར་བྱེད་པར་གསུངས་པས། རྩ་ཆད་པའི་འགོ་མ་བརྩམས་པའི་བར་ལ་འཕོ་རླུང་ལ་བུ་ལོན་མེད་པར་བསྟན་ཞེས་ཇོ་ནང་པ་ཟེར་རོ། ། དེ་ལྟར་ཡེ་ལེའི་ཚིགས་བཅད་བརྒྱ་ཞེ་གཉིས་པ་འདིའི་འགྲེལ་པས། ཉི་ཟླ་ལ་འགྲོས་བཞི་མེད་ཟེར་བ་དང་། བྱིས་པའི་འཕོ་རླུང་ཐོག་མ་ཁ་ཅིག་གཡོན་ཁོ་ན་དང་། ཁ་ཅིག་གཡས་ཁོ་ན་ནས་དང་པོར་བརྒྱུ་བར་འདོད་པ་རྣམས་བཀག་གོ །
ཡང་ཚིགས་བཅད་བརྒྱ་ཞེ་དྲུག་ཞེ་བདུན་པའི་དོན་ནི། ཡེ་རླུང་དང་འཕོ་རླུང་གཉིས་ཀ་ལ་ཟླ་ཉིའི་ཡོན་ཏན་བརྒྱད་བརྒྱད་དུ་གནས་པའི་དང་པོ་ཁྲོ་སྐྱེས་ལྷ་མོ་བརྒྱད་དང་། གཉིས་པ་གཙོ་བོའི་དབང་པོ་ལྔ་དང་། རྡོ་རྗེ་གསུམ་གྱི་དག་བྱ་གཟའ་ལྔ་དང་ཉི་ཟླ་སྒྲ་གཅན་ཏེ་བརྒྱད་རྣམས་ཐབས་ཤེས་སྦྱར་ནས་སྲིད་པ་བཅུ་བཞིའི་རང་བཞིན་མྱུར་རྐང་དང་། འགྲོ་བ་དྲུག་གི་རང་བཞིན་དལ་རྐང་དྲུག་ལ་རྒྱུ་བས་འཁོར་བར་འཁྱམས་པར་གསུངས་ལ། བརྒྱ་ཞེ་བརྒྱད་དང་ཞེ་དགུ་པས། བྱིས་པའི་དབུགས་དང་པོ་བརྒྱད་ནུས་མ་བརྒྱད་པོ་ལ་མཁའ་འགྲོ་མ་ཚེས་ཀྱི་ལྷ་མོ་སུམ་བརྒྱ་དྲུག་ཅུའི་བར་གྱིས་བསྐོར་ནས་ཉི་ཟླ་དབུ་མའི་ལམ་གསུམ་ནས་བགྲོད་ཅིང་འཁྱམས་ཏེ་འགྲོ་བ་དྲུག་ཏུ་གནས་པ་དང་། དེ་དག་གི་དབུས་ན་གཞོམ་མེད་ཀྱི་རླུང་སེམས་གཞིའི་དུས་འཁོར་བདུད་རྩི་འཕྲོ་བའི་ཆ་ཡིས་འཁྱུད་པར་གྱུར་པ་ལ་གཞི་ལམ་གྱི་རླུང་ཐམས་ཅད་ཐིམ་པས་བགྲོད་པ་གསུམ་དང་དྲུག་ལ་སོགས་པ་བཀག་ནས་ཐིག་ལེ་འགྱུར་བ་བཀག་པའི་བདེ་ཆེན་མངོན་དུ་བྱེད་པས་རྫོགས་རིམ་བསྒོམ་དགོས་པར་གསུངས་སོ། ། བརྒྱ་ལྔ་བཅུ་པ་སོགས་ཀྱིས་ནི། ཕྱི་རུ་ནུས་པའི་དབུགས་ཀྱི་ཚད་མི་ལོ་ཉི་ཁྲི་ཆིག་སྟོང་དྲུག་བརྒྱ་དང་ནང་གི་ཞག་དེ་སྙེད་ལ་གཟའ་བརྒྱད་སྟོང་པ་ལ་འཇུག་ཚུལ་གསུངས་ཏེ།
ལོ་ཞག་ཏུ་གསིལ་བ། རང་རང་གི་དཀྱིལ་འཁོར་གྱི་ཞག་གྲངས་ཀྱིས་བགོས་པའི་ཐོབ་ནོར་རྣམས་བསྡོམས་པ་ལ་དེ་འབྱུང་བར་གསུངས་པས་སོ། ། གཉིས་པ་རྩ་བཤད་པ་ནི། སྤྱིར་ལུས་ལ་རྩ་འཁོར་བརྒྱད་དེ། གཙུག་ཏོར། མགོ་བོ། མགྲིན་པ། སྙིང་ག ལྟེ་བ། གསང་བ།
རྡོ་རྗེ། ནོར་བུའོ། ། ཐམས་ཅད་ཀྱི་དབུས་དྲང་ཐད་དུ་རྒྱུ་བ་ནི་ཨ་བ་དྷཱུ་ཏཱི། ཡར་སྣ་ཚངས་བུག་ནས་མདུན་ལ་གུག་སྟེ་མཛོད་སྤུར་ཟུག མས་སྣ་ནོར་བུའི་རྩེར་གནས། རོ་རྐྱང་གཡས་གཡོན་ནས་འཁོར་ལོ་རྣམས་སུ་ལུ་གུ་རྒྱུད་ལྟར་འཁྲིལ་ཏེ་ཡས་སྣ་སྣ་བུག་གཉིས་དང་། མས་སྣ་རོ་མ་རྡོ་རྗེའི་ནང་ནས་དབུ་མའི་གཡོན་དང་། རྐྱང་མ་བཤང་ལམ་དུ་ཟུག་པར་གསུངས་པའི་ལྟེ་བ་མན་ལ་རོ་རྐྱང་དབུ་མའི་མིང་མི་བྱེད་པར་བཤང་གཅི་ཁུ་བའི་རྩར་གསུངས་སོ། ། འདབ་མ་ནི། གཙུག་ཏོར་ལ་བཞི།
མགོ་བོ་ལ་ནང་སྐོར་བཅུ་དྲུག་དང་ཕྱི་སྐོར་ཉེར་ལྔ། འདི་ལ་ཟླ་རྐང་གི་རྩར་བཤད་དོ། ། མགྲིན་པར་ནང་སྐོར་རྒྱུ་སྐར་གྱི་རྩ་སོ་གཉིས་ཕྱི་སྐོར་ཉི་ཁྱིམ་གྱི་ཞེ་བརྒྱད་དོ། ། སྙིང་གར་གཟའི་རྩ་བརྒྱད་དོ། ། ལྟེ་བར་ཟླུམ་སྐོར་དང་པོ་ལ་བཞི། དེ་ནས་བརྒྱད། དེ་ནས་བཅུ་གཉིས། དེ་ནས་རེ་བཞི། དེ་ནས་ཚེས་ཀྱི་རྩ་བཅུ་དྲུག དེ་ནས་རེས་གཟའི་རྩ་བདུན་ཏེ་ཟླུམ་སྐོར་དྲུག་གོ །
གསང་བར་ཟླུམ་སྐོར་དང་པོ་ལ་དྲུག དེ་ནས་བཅུ། དེ་ནས་བཅུ་དྲུག་སྟེ་སོ་གཉིས་སོ། ། རྡོ་རྗེ་ལ་བཅུ་དྲུག་གོ ། ནོར་བུ་ལ་བཞིའོ། ། ཕྱི་རོལ། ཕྲག དཔུང་། མཁྲིག་མ། དཔྱི།
པུས། ལོང་བུ་རྣམས་ལ་སུམ་ཅུ་རེ་སྟེ་སུམ་བརྒྱ་དྲུག་ཅུའོ། ། འདི་རྣམས་ལ་སྡེ་བཅུ་སྟེ། གཅིག་གི་སྡེ་ནས་བཅུའི་སྡེའི་བར་རོ་གཅིག་གི་སྡེ་ནི་དབུ་མའོ། ། གཉིས་ཀྱི་སྡེ་ནི་གཉིས་གཉིས་བཞི་སྟེ། གཙུག་ཏོར། ལྟེ་བའི་ཟླུམ་སྐོར་དང་པོ། ནོར་བུ་རྣམས་སོ། ། གསུམ་གྱི་སྡེ་ནི་གསུམ་གསུམ་དགུ་སྟེ། སྙིང་ག་དང་ལྟེ་བའི་ཟླུམ་སྐོར་གཉིས་པ་ལ་དྲུག་པའི་རེས་གཟའ་ཟླ་བའི་སྐྱེ་གནས་བསྣན་པའོ། །
བཞིའི་སྡེ་ནི་བཞི་བཞི་བཅུ་དྲུག་སྟེ། དཔྲལ་བ། ལྟེ་བའི་ལྔ་པ། རྡོ་རྗེའིའོ། ། ལྔའི་སྡེ་ནི། ལྔ་ལྔ་ཉེར་ལྔ་སྟེ། དཔྲལ་བའི་ཕྱི་སྐོར་རོ། ། དྲུག་གི་སྡེ་ནི་སོ་དྲུག་སྟེ། མགྲིན་པའི་ནང་སྐོར་ལ། ལྟེ་བའི་དྲུག་པའི་མིག་དམར་ལྷག་ཕུར་པ་སངས་ཀྱི་རྣམས་བསྣན་པའོ། །
བདུན་གྱི་སྡེ་ནི། མགྲིན་པའི་ཕྱི་སྐོར་ལ་ཉི་མའི་བསྣན་པའོ། ། བརྒྱད་ཀྱི་སྡེ་ནི། ལྟེ་བའི་རེ་བཞི་པའོ། ། དགུའི་སྡེ་ནི། ཚིགས་ཀྱི་སྟེང་ནས་བརྒྱད་ཅུ་ལ་སྤེན་པའི་བསྣན་པའོ། ། བཅུའི་སྡེ་ནི། ཚིགས་ཀྱི་བརྒྱའོ། ། ཚིགས་ཀྱི་བརྒྱ་བརྒྱད་ཅུ་པ་ཐབས་ཤེས་གཉིས་སུ་དབྱེ་བས་སུམ་བརྒྱ་དྲུག་ཅུའོ། ། སྡེ་འདི་རྣམས་མངལ་དུ་ཁམས་དཀར་དམར་འཕེལ་བའི་དབང་གིས་སྡེའི་རིམ་གྱིས་ཆགས་ཤིང་རྫོགས་པ་དང་།
རྩ་དེ་དག་གི་ཐོག་མཐའི་ཆ་དང་། དེར་རྒྱུ་བའི་རླུང་གི་ཐོག་མཐའ་ལ་ཕྲ་མོ་གཞོམ་མེད་བཞིའི་དུས་འཁོར་ཡབ་ཡུམ་གྱིས་ལོངས་སྤྱོད་པར་གསུངས་སོ། ། གནས་པ་འཇིག་པའི་ཚུལ་ལ། འཇིག་པའི་ལྟས། འཇིག་པའི་རྒྱུ། འཇིག་པའི་ཚུལ་ལོ། ། དང་པོ་ལ། རླུང་རྒྱུ་བའི་དང་། རྩ་ཆད་པའི་དང་། ཁམས་འགྱུར་བའི་འཆི་བལྟས་སོ། །
དང་པོ་ནི། ལོ་བརྒྱའི་མཚམས་སུ་འཆི་བ་ལ་འཆི་ལྟས་མི་འབྱུང་བས། འཆི་ལྟས་ནི་དུས་མིན་དུ་འཆི་བའི་ལྟས་ཡིན་ཏེ། འགྲེལ་པར་འཆི་ལྟས་ཞེས་བྱ་བ་ནི་དུས་མ་ཡིན་པར་འཆི་བ་སྟེ། ལོ་བརྒྱའི་མཚམས་སུ་འཆི་བ་ལ་ནི་མ་ཡིན་ནོ། ། ཞེས་པ་རྒྱ་དཔེར་ཡོད་ལ། ཤོང་འགྱུར་དུ་ཡང་། འཆི་ལྟས་མ་ཡིན་པ་ནི་ལོ་བརྒྱའི་མཚམས་སུ་འཆི་བའོ་ཞེས་པ་ནི། འཆི་ལྟས་མ་ཡིན་པ་ཞེས་པ་མེད་པས་མི་བདེའོ། ། དེ་ཡང་རླུང་གི་འཆི་ལྟས་ལ།
རླུང་གི་གྲངས་ཉུང་དུ་འགྲོ་བ་ནི་མ་ཡིན་ཏེ། ཉིན་ཞག་རེ་ལ་ཉི་ཁྲི་ཆིག་སྟོང་དྲུག་བརྒྱ་ལས་ཉུང་བ་མི་སྲིད་པའོ། ། འོ་ན་ཅི་ཞེ་ན། ལྟེ་བའི་རྩ་འདབ་བཅུ་གཉིས་ལ་མ་སྙོམས་པར་བརྒྱུས་པས་ཐོབ་ཐང་ལས་མང་བ་བརྒྱུས་ནས་རྩ་དེ་ཆད་པའི་དབང་གིས་འཆི་བ་ཡིན་པས་འཆི་བའི་རྒྱུར་ཡང་འགྲོ་ལ། དེ་སྣ་བུག་ཏུའང་འཕོ་གྲངས་མི་སྙོམས་པར་འཆར་བས་འཆི་ལྟས་སུ་འགྱུར་བ་ཡིན་ནོ། ། དེས་ན་འདི་ལ་འགྲེལ་པར་ཁམས་སྙོམས་པའི་རླུང་འཕོ་ཚུལ་སྔོན་དུ་གསུངས་པ་ལྟར། སྙོམས་པ་འཚོ་བའི་རླུང་འཕོ་ཚུལ་དང་། མ་སྙོམས་པ་འཆི་བའི་རླུང་རྒྱུ་ཚུལ་གཉིས་ཀྱིས་ཤེས་པར་བྱ་ལ། འཕོ་བ་དང་། རྒྱུ་བ་ཞེས་ཡང་ཡང་བཤད་པ་རྣམས་ཀྱང་འཚོ་འཆིའི་རླུང་དུ་ཤེས་པར་བྱའོ། །
དང་པོ་ནི། ལྟེ་བར་ལུག་སོགས་ཁྱིམ་གྱི་རྩའམ་དུས་སྦྱོར་གྱི་རྩ་བཅུ་གཉིས་ཡལ་ག་དང་བཅས་པ་ཡོད་ལ། དེ་ཡང་ཁ་ཅིག་ལུག་འཁྲིག་སོགས་མི་མཉམ་པ་བཅུ་གཉིས་ལུས་ཀྱི་གཡོན་དང་། གླང་གར་སོགས་མཉམ་པ་བཅུ་གཉིས་གཡས་ལ་ཡོད་པར་འདོད་པ་མི་འཐད་དེ། འདིར་འགྲེལ་པས་གཅིག་གིས་བར་དུ་ཆོད་པར་ཞེས་སྤེལ་བར་བཤད་པས་སོ། ། ཞེས་གཞན་དག་ཟེར་མོད་ཀྱི་འོན་ཀྱང་མི་མཉམ་པ་ནས་བརྒྱུས་པ་རྣམས་སྣ་བུག་གཡོན་དུ་དང་། མཉམ་པ་ནས་བརྒྱུས་པ་རྣམས་གཡས་སུ་འཆར་ལ། འཕོ་མཚམས་དབུ་མ་ནས་བརྒྱུས་པ་རྣམས་གཉིས་ཀའི་དབུས་ནས་མཉམ་རྒྱུར་འཆར་ཞིང་རྩ་རྒྱུད་ལས། གཡོན་དང་གཡས་པའི་དུས་སྦྱོར་ནི། ། ལུག་སོགས་གླང་ལ་སོགས་པ་འོ། །
ཞེས་པ་ལྟེ་བར་སྦྱར་ནས་བཤད་དོ། ། རགས་རྩིས་འཕོ་ཆེན་རེ་ལ་ཆུ་ཚོད་ལྔ་ལྔ་ཞེས་ཀྱང་འཕོ་མཚམས་ང་དྲུག་རྐང་བཅས་དང་བསྡོམས་པའི་དབང་དུ་བྱས་པ་སྔར་བཤད་པ་ལྟར་གྲངས་མི་མཉམ་པ་མེད་པར་བརྒྱུས་ནས་དུས་མིན་དུ་འཆི་བ་མི་སྲིད་པ་ཡིན་ཅིང་། ཆད་ལས་ལྷག་པ་ནམ་བརྒྱུས་པ་ནས་རླུང་ལྟས་མི་ཤེས་པ་ཡིན་ནོ། ། གཉིས་པ་ལ། གཡས་གཡོན་དུས་མིན་གྱི་དང་། དབུ་མ་དུས་འཆིའི་ལྟས་སོ། ། དང་པོ་ལ། མི་མཉམ་ཟླ་བའི་འཆི་ལྟས། མཉམ་རྒྱུ་ཉི་མའི་འཆི་ལྟས་སོ། ། དེ་གཉིས་ངེས་བྱེད་བཤད་པའོ། །
དང་པོ་ལ། རགས་པ་ལོའི། ཕྲ་བ་ཟླ་བའི་སྒོ་ནས་བཤད་པའོ། ། དང་པོ་ནི། མི་མཉམ་པ་སྣ་བུག་གཡོན་ལ་ཟེར་ལ། ཟླ་བའི་ལམ་ཡང་རྐྱང་མ་ནས་རྒྱུ་བའི་འཆར་ས་ཡིན་པས་དེ་སྐད་དུ་བརྗོད་པ་སྟེ། འདིར་འཆི་ལྟས་ཀྱི་ཚེ་ནི་གླང་སོགས་མཉམ་པའི་དུས་སྦྱོར་གྱི་འདབ་མ་ནས་བརྒྱུས་པ་རྣམས་ཀྱང་སྣ་བུག་གཡོན་པ་ཉིད་ནས་འཆར་བ་ཡིན་ནོ། ། འདིར་ཁ་ཅིག་སྣ་བུག་གཡོན་ནས་རྒྱུ་བ་བཞིན་རྩ་འདབ་ཀྱང་མཉམ་པ་ནས་འབབ་རྒྱུ་རྣམས་ཀྱང་མི་མཉམ་པ་ཁོ་ན་ནས་འབབ་ཅིང་། ཉི་མའི་འཆི་ལྟས་ལ་ཡང་དེ་ལས་ལྡོག་སྟེ། ཞེས་སྨྲ་བ་དག་གིས་ནི་ཁམས་སྙོམས་པའི་འཆར་ཚུལ་གྱིས་འཁྲུལ་བར་ཟད་དེ།
དེ་ལྟ་ན་ཡང་འཆི་འཚོའི་རྒྱུ་ཚུལ་འདྲ་བར་ཐལ་བ་དང་། ཕྱོགས་རེའི་རྩ་འདབ་དྲུག་ལ་ཆད་པའི་རྒྱུ་མེད་པར་ཐལ་བ་དང་། རྩ་འདབ་བཅུ་གཉིས་པོར་རིམ་གྱིས་འཆི་རླུང་བརྒྱུས་ནས་རིམ་གྱིས་འདོར་བར་གསུངས་པ་དང་འགལ་བས་མི་འཐད་དོ། ། དེས་ན་རྩ་འདབ་རེ་མོས་སུ་བརྒྱུས་ཀྱང་སྟེང་སྐོར་ཟླ་ཉིའི་འཆི་བལྟས་སོ་སོར་གཡོན་གཡས་སུ་འཆར་བ་ཡིན་ཏེ། སྣ་བུག་གཡོན་པའི་རྒྱུ་བ་རྣམས་ནི་ཞག་རེ་རེ་བ་ཁོ་ནར་ངེས་ཀྱང་བསྡོམས་ནས་བརྩི་ལ། གཡས་པའི་རྒྱུ་བ་ལ་ནི་ཞག་ལྔ་དང་བཅུ་ལ་སོགས་པ་འཆི་རླུང་གིས་བར་མ་ཆད་པར་རྒྱུ་བ་ཡིན་ནོ། ། དེ་ལྟར་ན་གཡོན་པ་ནས་ཞག་གཅིག་བར་མ་ཆོད་དུ་བརྒྱུས་ན་ལོ་གསུམ་ནས་དང་། དེ་འདྲ་ལན་བཅོ་ལྔ་བརྒྱུས་ན་ལོ་ཕྱེད་དང་གཉིས་ནས་དང་། སུམ་ཅུ་བརྒྱུས་ན་ཟླ་བ་གསུམ་ནས་འཆི་ཞེས་པ་ནི་ལོའི་སྒོ་ནས་བཞག་པའོ། ། གཉིས་པ་ནི་སྤྱིར་རྩ་འདབ་བཅུ་གཉིས་ལས་དང་པོ་བཅུ་གཅིག་གཅོད་པ་ལ་རྒྱུ་ཞག་གསུམ་གསུམ་དང་།
བཅུ་གཉིས་པ་གཅོད་པ་ལ་ཞག་གཉིས། དབུ་མར་དབུགས་ཀྱིས་འཁོར་ལོ་གཅོད་པ་ལ་རྒྱུ་ཞག་གཅིག་སྟེ་རྒྱུ་ཞག་སོ་དྲུག་གིས་འཆི་བ་ཡིན་པས་སོ་གསུམ་གྱིས་ཟླ་བ་རེ་རེ་ལ་རྒྱུ་ཞག་རེ་དང་འཚོ་ཞག་རེ་དང་འཚོ་ཞག་ཉེར་དགུ་རེར་ངེས་པ་ཡིན་ནོ། ། དེ་ཡང་འདབ་མ་དང་པོ་གཅོད་པ་ལ་རྒྱུ་འཚོ་བསྡོམས་པའི་རགས་རྩིས་ཟླ་བ་དྲུག བར་པ་བཅུ་ལ་ཟླ་བ་གསུམ་གསུམ། བཅུ་གཉིས་པ་ལ་རྒྱུ་ཞག་གཉིས་པོ་མ་གཏོགས་འཚོ་ཞག་མེད་ཅིང་། ཞིབ་པར་ན་ཟླ་བ་དང་པོ་དྲུག་གི་གསུམ་ལ་རྒྱུ་ཞག་མེད་པར་བཤད་པས་ཞག་ཉེར་དགུ་རེ་ལ་ཟླ་བ་བྱས་ནས་ཞག་གསུམ་པོ་བཅུ་གཉིས་པ་དང་དབུ་མ་གཅོད་པའི་ཞག་གསུམ་པོ་ཡིན་ནོ། ། དེ་ལྟར་ན་རྒྱུ་ཞག་ཐམས་ཅད་ཟླ་བ་སོ་སོའི་ཐོག་མར་འབབ་ལ་དེ་ནས་འཚོ་ཞག་ཉེར་དགུ་རེ་འབྱུང་ཞིང་རྒྱུ་ཞག་དང་པོ་སྐྱེས་བུ་དེ་ཉིད་གང་དུ་སྐྱེས་པའི་ཁྱིམ་གྱི་འདབ་མ་དང་པོ་དེ་ནས་རྒྱུ་བས་གཅོད་པའང་དེ་ཉིད་དང་པོར་གཅོད་པས་ན་ལུག་སོགས་མི་མཉམ་པ་ལ་སྐྱེས་པ་རྣམས་ལ་ཟླ་བའི་དང་། མཉམ་པ་ལས་སྐྱེས་པ་རྣམས་ལ་ཉི་མའི་དང་། འཕོ་མཚམས་སུ་སྐྱེས་པ་ལ་དབུ་མའི་འཆི་ལྟས་འབྱུང་བ་ཡིན་ནོ། ། འཁོར་ལོ་འགོད་པ་ནི།
རྩིབས་བཅུ་གཉིས་པ་ཉིས་རིམ་གྱི་རིམ་པ་དང་པོ་ལ་རྒྱུ་ཞག་དང་གཉིས་པ་ལ་འཚོ་ཟླའི་གྲངས་འདྲི་བ་ཡིན་པས་འདབ་མ་དང་པོའི་ནང་རིམ་ལ་གསུམ་དང་། ཕྱི་རིམ་ལ་འཚོ་ཟླ་སུམ་ཅུ། དེ་ནས་གཉིས་པ་སོགས་ལ། ནང་རིམ་ལ་གསུམ་རེ་བསྣན་ཞིང་ཕྱི་རིམ་ལ་གསུམ་རེ་ཕྲི་བས། བཅུ་གཉིས་པ་ལ་གཉིས་དང་། ལྟེ་བར་གཅིག་འབྲི་བ་ཡིན་ནོ། ། གཡས་གཡོན་དབུས་གསུམ་གྱི་འཆི་ལྟས་ཀུན་ལ་ཚིགས་བཅད་སྙན་ངག་ཏུ་བྱས་པ་ཟུར་ན་ཡོད་པ་ལས་རྒྱས་པར་ཤེས་པར་བྱའོ། ། མདོར་བསྡུས་པ་ནི། དབང་མདོར་བསྟན་ལས། གཡོན་པ་འམ་ནི་གཡས་པ་ནས། །
མཚན་མོ་གཅིག་དང་དེ་བཞིན་ལྔར། ། ལྷག་པའི་རླུང་ནི་རབ་འབབ་པ། ། དེ་ནས་ལོ་གསུམ་ན་འཆི་འོ། ། ཞེས་གསུངས་པས་བསྟན་ནོ། ། གཉིས་པ་ལ། འཆི་ཞག་དང་རྩ་འདོར་ཆུལ་གྱིས་སྤྱིར་བསྟན། དེ་བཤད་པ་གཉིས་ཀྱིས་རྒྱས་པར་བཤད། འཆི་འཚོ་བསྡོམས་པའི་ཞག་གྲངས་ཀྱིས་རྩ་འདོར་ཚུལ་ལོ། ། དང་པོ་ནི། དབང་མདོར་བསྟན་དུ།
གཡས་པ་ཉི་མའི་འཆི་ལྟས་ལ། ། ལྔ་དང་ཕྱོགས་ཚེས་ཉི་ཤུ་དང་། ། དེ་ཉིད་གཅིག་ལྷག་གཞན་རིམ་པས། ། ཉིན་ཞག་སུམ་ཅུ་གསུམ་རྒྱུ་ན། ། སུམ་གཉིས་གཅིག་ལོ་ཟླ་བ་ནི། ། དྲུག་གསུམ་ཟུང་ཟླ་ཉིན་ཞག་ཚེས། ། ཕྱོགས་ལྔ་ཡོན་ཏན་གཉིས་གཅིག་གིས། ། ལུས་ཅན་རྣམས་ཀྱི་ཚེ་འགྲོ་འོ། ། ཞེས་པ་འདིར། ཚིགས་བཅད་རེ་གཉིས་པ་དང་དོན་གཅིག་པས།
སྣ་བུག་གཡས་རོ་མ་ནས་ཉིན་ཞག་ལྔ་རྒྱུ་ན་ལོ་གསུམ་ནས་འཆི་བའི་ལྟས་དང་། བཅུ་རྒྱུ་ན་གཉིས། བཅོ་ལྔ་རྒྱུ་ན་གཅིག ཉི་ཤུ་རྒྱུ་ན་ཟླ་བ་དྲུག ཉེར་ལྔ་རྒྱུ་ན་གསུམ། ཉེར་དྲུག་རྒྱུ་ན་གཉིས། ཉེར་བདུན་རྒྱུ་ན་གཅིག དེ་ནས་ཉིན་ཞག་སོ་དྲུག་གི་སྟེང་ནས་ཉིན་ཞག་བཅོ་ལྔ་དང་བཅུ་དང་ལྔ་དང་གསུམ་དང་གཉིས་རྣམས་རྒྱུ་ན་ཞག་ལྷག་ན་ཉི་ཤུ་རྩ་གཅིག་དང་། བཅུ་གཅིག་དང་། དྲུག་དང་།
གསུམ་དང་། གཅིག་གིས་འཆི་ཞེས་པའོ། ། དེ་ཡང་ཐ་མའི་ཞག་གཅིག་པོས་དབུ་མ་གཅོད་ལ། དང་པོ་བཅུ་གཉིས་ཀྱིས་རྩ་འདབ་བཅུ་གཉིས་པོ་གཅོད་པ་ཡིན་ནོ། ། གཉིས་པ་ལ། འཆི་ཞག་འཕེལ་ཚུལ་དང་ཚེ་ལྷག་སྟོན་པ་བཤད་པའི་དང་པོ། བསྡོམས་པས་ཁྱིམ་གྱི་རྩ་འདོར་ཚུལ་སྟོན་པ་བཤད་པ་གཉིས་པའོ། ། དང་པོ་ནི། རྩ་འདབ་མཉམ་པ་རྣམས་ཀྱི་ནང་ནས་དུས་སྦྱོར་གང་ལ་སྐྱེས་པ་དེ་དང་པོར་བྱས་ནས་གཡོན་སྐོར་དུ་གཅོད་པའི་དང་པོ་ལྔ་གཅོད་པ་ལ་འཆི་ཞག་ལྔ་ལྔ་འཕེལ་བའི་ཞག་གྲངས་དང་། དྲུག་བདུན་གཉིས་ལ་སྔ་མ་སྔ་མའི་སྟེང་དུ་རེ་རེ་འཕེལ་བ་སྟེ་བདུན་པོ་ཆད་པས་ཉི་མ་དང་རྡུལ་གྱི་དུས་རྫོགས་པས་ན་རྫོགས་པ་ཞེས་བྱ་ལ།
བརྒྱད་པ་སོགས་ལྔ་ལ་ཞག་བཅོ་ལྔ་དང་བཅུ་དང་ལྔ་དང་གསུམ་དང་གཉིས་དགོད་པས་གསུམ་པ་ལྔ་ལྔ་བྲི་ཞིང་གཉིས་ལ་རེ་རེ་བྲི་བས་གཅོད་ལ། ཚེ་ལྷག་ནི། རང་རང་གི་རྒྱུ་ཞག་དང་བཅས་པའི་ལོ་གསུམ་དང་གཉིས་དང་གཅིག་སོགས་སུ་འཇོག་དགོས་པས་རགས་རྩིས་ཡིན་ནོ། ། དེས་ན་འགྲེལ་པར་སྐྱེ་བའི་ཁྱིམ་ལ་འཆི་ལྟས་ཀྱི་ཉིན་ཞག་གི་ལྷག་མ་ལོ་གསུམ་མོ། ། ཞེས་སོགས་གསུངས་པས་འཁྲུལ་གཞི་བྱས་ན་ཕུགས་རྩིས་ལོ་གསུམ་ཚུན་གྱི་འཆི་ལྟས་འབའ་ཞིག་ཏུ་བཤད་པ་དང་འགལ་ལོ། ། འདིར་སྐྱེ་བའི་ཟླ་བ་ལ་ཀརྐ་ཊས་ཁྱབ་པས་ཕྱིའི་ཉི་མ་ཁོ་ནའི་སྐྱེས་ཁྱིམ་མ་ཡིན་ནོ། ། ཞེས་གསུངས་པ་ནི། མངལ་བཟུང་བའི་ཟླ་བ་ལ་ཆུ་སྲིན་དུ་གསུངས་ཤིང་དེ་ནས་བགྲངས་པའི་བདུན་པ་ཀརྐ་ཊ་ཡིན་པས་སོ། ། དེ་ཡང་ཕྱི་རུ་ཆུ་སྲིན་ནས་ཉིན་མོ་འཕེལ་ཞིང་ཀརྐ་ཊ་ནས་མཚན་མོ་འཕེལ་བ་བཞིན་དུ་མངལ་བཟུང་མ་ཐག་ནས་ཟླ་བ་དྲུག་རྡུལ་འཕེལ་ཞིང་། དེ་ནས་ཁུ་བ་འཕེལ་བས་དེར་བཞག་ལ།
ཕྱི་ཉི་མ་ཀརྐ་ཊ་ལ་སྐྱེས་པ་བཞིན་དུ་བདུན་པ་ནས་ནང་གི་ཉི་མ་རླུང་རྩ་ནང་དུ་སྐྱེ་བས་སྐྱེ་བའི་ཁྱིམ་དུ་བརྗོད་དོ། ། གཉིས་པ་ནི། རང་གི་གནས་ནས་མཆོག་གི་ཆ་ཡིས་ཞེས་སོགས་ཀྱི་དོན། མཉམ་པ་རྒྱུ་ཞག་དང་ལྷག་པ་འཚོ་ཞིག་མཚུངས་པ་སྟེ་བསྡོམས་པས་རྩ་འདོར་ཞེས་པ་ཡིན་ལ། དེ་ཡང་རྩ་འདབ་དང་པོ། ད་ལོ་གསུམ་ནས་འཆི་བའི་སྔོན་དུ་ཞག་ལྔ་རྩ་འདབ་དང་པོ་ཁོ་ན་ནས་བརྒྱུས་པས་འདོར་ཀྱང་དེ་ལ་འཚོ་ཞག་དང་བསྡོམས་ན་ལོ་གསུམ་ཡོད་པ་སོགས་ལ་དགོངས་པ་ཡིན་ཏེ། དེ་ཡིན་པར་དེ་མ་ཐག་པའི་ཚིགས་བཅད་ཀྱིས་འཆི་འཚོ་བསྡོམས་པའི་ཞག་གྲངས་ཀྱིས་རྩ་འདོར་ཚུལ་ཞིབ་ཏུ་བཤད་པ་ལས་ཤེས་པའི་ཕྱིར་རོ། ། དེས་ན་གསུམ་པ་ནི། སྔོན་དུ་ཉི་མའི་ལོ་གསུམ་དག་གིས་ཉིན་ཞག་ཚོགས་ནི་མདའ་དང་མེ་དང་འཇིག་རྟེན་འདོར་བར་བྱེད། ཅེས་སོགས་ལ་ཉི་མའི་ལོ་གསུམ་དག་གི
ཉིན་ཞག་ཚོགས་ལ་མདའ་མེ་འཇིག་རྟེན་རྣམས་ཀྱིས་སྔོན་མ་འདོར་བར་བྱེད། ཅེས་སོགས་འགྱུར་བཅོས་ཏེ། རྩ་འདབ་དང་པོ་འདོར་བ་ལ་རྒྱུ་ཞག་ལྔ་པོ་དང་བཅས་པའི་ཞག་སུམ་བརྒྱ་སོ་ལྔ། གཉིས་པ་འདོར་བ་ལ་རྒྱུ་ཞག་བཅུ་དང་བཅས་པའི་ཞག་སུམ་བརྒྱ་ཞེ་ལྔ། གསུམ་པ་ལ་རྒྱུ་ཞག་བཅོ་ལྔ་དང་བཅས་པའི་བརྒྱ་བདུན་ཅུ་སོགས་ཏེ། མདོར་ན། མདའ་མེ་མེ་དང་མདའ་མཚོ་མེ། ། རི་མཁའ་གཟུགས་དང་མིག་སྤྲུལ་དང་། ། རི་དབང་སྤྲུལ་མིག་རི་ལག་དང་། ། རོ་ཟུང་ཚེས་ཕྱོགས་མདའ་མེ་ཟུང་། །
རིམ་པས་ཁྱིམ་ལྡབ་བཅུ་གཉིས་འདོར། ། གཅིག་གིས་དབུ་མ་འདོར་བ་སྟེ། ། ཞག་གསུམ་དང་བཅས་ལོ་གསུམ་ལོས། ། ཉི་མའི་འཆི་ལྟས་རྫོགས་པར་འགྱུར། ། བཅུ་གཉིས་པ་ནི་གཡོན་ནས་ཏེ། ། བཅུ་གཅིག་གཡས་ཀྱི་རྩ་ནས་སོ། ། ཞེས་བྱ་ལ། འཆི་ཞག་དང་པོ་ལྔ་པོ་ལོ་གསུམ་ཞག་གསུམ་པོའི་དང་པོ་རང་དུ་རྒྱུ་ཞིང་། གཞན་རྣམས་རང་རང་གི་ཐོག་མར་རྒྱུ་བར་མ་ངེས་པས། རྩ་དང་པོ་གཅོད་པའི་ཞག་སུམ་བརྒྱས་ལྔ་པོའི་རྗེས་སུ་ལོ་དེའི་མཇུག་གི་ཞག་ཉེར་ལྔ་པོ་རྩ་གཉིས་པ་གཅོད་པའི་ཞག་ལ་ཕན་རྒྱུའི་འཚོ་ཞག་ཉེར་ལྔ་པ་གཅིག་བརྒྱུས་པས་ལོ་གཅིག་དང་པོ་རྫོགས་ནས།
ལོ་གཉིས་པའི་མགོ་ནས་ཞག་བཅུ་པོ་རྒྱུ་ཞག་ཏུ་འབྱུང་། དེ་རྗེས་འཚོ་ཞག་སུམ་བརྒྱ་དང་བཅུ་སྟེ་ལོ་གཉིས་པའི་སྟེང་ནས་ཞག་སུམ་བརྒྱ་ཉི་ཤུ་ཡན་ལ་རྩ་གཉིས་པ་གཅོད། དེ་ནས་འཚོ་ཞག་ཉེར་ལྔ། རྒྱུ་ཞག་བཅོ་ལྔ་སྟེ་བཞི་བཅུས་ལོ་གཉིས་པ་རྫོགས། ཡང་ལོ་གསུམ་པའི་མགོ་ནས་འཚོ་ཞག་བརྒྱ་དང་སུམ་ཅུ་ཡན་ལ་རྩ་གསུམ་པ་གཅོད། དེ་ནས་འཚོ་ཞག་ལྔ་བཅུ། འཆི་ཞག་ཉི་ཤུ། ཡང་འཚོ་ཞག་བཅུ་གཉིས་ཏེ་གྱ་གཉིས་ཀྱིས་བཞི་པ་གཅོད། དེ་ནས་འཆི་ཞག་ཉེར་ལྔ་དང་འཚོ་ཞག་གསུམ་སྟེ་ཉེར་བརྒྱད་ཀྱིས་ལྔ་པ་གཅོད། དེ་ནས་འཆི་ཞག་ཉེར་དྲུག་འཚོ་ཞག་གཅིག་སྟེ་ཉེར་བདུན་གྱིས་དྲུག་པ་གཅོད།
ད་ཞག་ལྷག་དྲུག་ཅུ་རེ་དྲུག་ནི་རྒྱུ་ཞག་ཁོ་ན་ཡིན་པར་དང་། འགྲེལ་པར་རྩ་འདབ་བདུན་པ་མན་ཆད་ལ་རྒྱུ་བའི་ཉིན་ཞག་གི་ཚོགས་ཞེས་གསུངས་ཀྱི་ལྷན་ཅིག་གི་སྒྲ་མེད་པས་རྒྱུ་ཞག་ཁོ་ན་ཉེར་དྲུག་དང་། བཅོ་ལྔ་དང་། བཅུ་དང་། ལྔ་དང་། གསུམ་དང་། གཉིས་ཀྱིས་བདུན་པ་སོགས་གཅོད་པའི་ཕྱིར། དཔལ་ནཱ་རོ་པས་བདུན་པ་མན་ཆད་ལ་ཡང་འཚོ་ཞག་བཤད་པ་མི་འཐད་དོ། ། དེས་ན་རྩ་དྲུག་པ་ཡན་ཆད་གཅོད་པའི་ཚེ་ཚེ་བསྲིང་བའི་ཐབས་ཀྱིས་བླུ་བར་ནུས་ལ་དེ་ཕྱིན་ཆད་མི་ནུས་ཞེས་བུ་སྟོན་གསུང་ངོ་། ། རྒྱུ་ཞག་རྣམས་རང་རང་གི་ཞག་གྲངས་ཀྱི་ཐོག་མར་མི་ཡོང་བའི་ངེས་པ་འདི་རྣམས་ཀྱང་འགྲེལ་པར་མི་གསལ་ཡང་།
རྗེ་ནཱ་རོ་པའི་འགྲེལ་པ་སོགས་ནས་ཁ་བསྐང་བར་གསལ་ཏེ་རྒྱུ་མཚན་བསམ་པར་དཀའ་ཞིང་། རྩ་དང་པོ་གཉིས་ཀྱང་གཉིས་པ་བསྡོམས་ཞག་མང་བ་དང་། གཞན་རྣམས་རྗེས་ཉུང་དང་། རྒྱུ་ཞག་ཀྱང་ལྔ་པའི་བར་ལྔ་ལྔ་འཕེལ་ཞིང་དྲུག་པ་བདུན་ལ་རེ་རེ་ལས་མི་འཕེལ་བའི་རྒྱུ་མཚན་ཡང་བཙལ་བར་བྱ་ཞིང་། བརྒྱད་པ་ནས་ཞག་ཉུང་བས་གཅོད་ཐུབ་པ་ནི། དབུགས་ཀྱི་འཁོར་ལོ་ནི་ཞག་རེའི་ཚད་ངེས་པ་ལས་འཕོ་འཕྱུག་མེད་ལ། འཕོ་ས་ཇི་ཉུང་ལ་སོང་བས་གཅོད་སླ་བར་གསལ་ལོ། ། དེ་གཉིས་པ་ལ་མ་བྱུང་བ་ནི་ཤིན་ཏུ་སྲན་བཙུགས་པའི་རྣམ་པར་གསལ་ལོ། ། འདིར་ཉི་ཟླའི་ཞག་ལྔ་ཚན་དང་སུམ་ཚན་དུ་ཡོང་བ་ནི། ཉི་ཟླས་རང་རང་གི་ཡོན་ཏན་གསུམ་དང་ལྔ་པོ་བཟུང་ན་དུས་མིན་དུ་འཆི་བ་མ་ཡིན་པ་ལ།
ཡོན་ཏན་ཕན་ཚུན་བཟུང་སྟེ་སྟེང་ཆ་ཟླ་བས་ཡོན་ཏན་གསུམ་པོ་ལྟ་གསང་ནོར་བུ་ན་གནས་པ་བཟུང་ཞིང་། འོག་ཆ་ཉི་མས་ཡོན་ཏན་ལྔ་པོ་ལྟེ་སྙིང་མགྲིན་སྤྱི་གཙུག་ཏོར་ན་གནས་པ་བཟུང་བས་དུས་མིན་དུ་འཆི་བའི་ལྟས་ཤར་ཏེ། རང་བཞིན་དུ་གནས་པ་དང་ཤིན་ཏུ་མི་མཐུན་པར་འཆར་བས་ན་རྩ་གཡས་ནས་བརྒྱུས་པ་སྣ་བུག་གཡོན་དུ་འཆར་བ་ལ་སྐྱོན་བརྗོད་པ་དག་གིས་ནི་དོན་འདི་མ་གོ་བར་ཟད་དོ། ། མདོར་ན་བཤད་ཚུལ་དང་པོས་འདབ་མ་རེ་རེ་ལ་རྒྱུ་བའི་རྩ་འདི་ཙམ་རེ་འཕེལ་ཞིང་ལྷག་མ་འདི་ཙམ་རེ་ལུས་ཞེས་པའི་སྒོ་ནས་སྟོན་གྱི། རྩ་ཆད་ཚུལ་མི་སྟོན་ལ། ཞར་ལ་མངལ་སྐྱེས་ཀྱི་དང་པོའི་དུས་སྦྱོར་དང་སྲོག་གི་སྐྱེ་གནས་གང་ཡིན་དང་གོང་གི་རྡུལ་ནམ་ཟད་དང་། ཁུ་བ་ལ་འཆི་ལྟས་འཆར་ཚུལ་དང་པོ་རྫོགས་པ་ནས་སྲོག་ཕྱིར་མི་ལྡོག་པ་རྣམས་སྟོན་ལ། གཉིས་པས་ཉིན་ཞག་འདིས་རྩ་འདི་འདོར་དང་ལྷག་མོའི་གྲངས་འདི་འཛིན་ཞེས་སྤྲོས་ཏེ་སྟོན་ནོ། ། གསུམ་པ་དེ་གཉིས་ངེས་བྱེད་ལ། ལོ་གསུམ་ལས་སྔ་བར་འཆི་ལྟས་བྱུང་བ་དགག
དུས་འཆིའི་ལྟས་གཡས་ནས་འབྱུང་བའི་རྒྱུ་མཚན་དགག་པའོ། ། དང་པོ་ལ་མུ་སྟེགས་ཀྱི་འདོད་པ་བརྗོད་པ་ནི། ལོ་གསུམ་ལས་མང་བའི་གོང་ནས་འཆི་ལྟས་འབྱུང་སྟེ། འཕོ་བ་རེ་ནས་ཆུ་ཚོད་ལྔ་ལྔ་སྙོམས་པར་རྒྱུ་ན་ལོ་བརྒྱ་ནས་འཆི་ལ། དྲུག་དང་བདུན་དང་བརྒྱད་དང་དགུ་དང་བཅུ་རྒྱུ་ན་རིམ་པ་བཞིན་ལོ་དགུ་བཅུ་དང་བརྒྱད་ཅུ་དང་། ལྔ་བཅུ་དང་། སུམ་ཅུ་དང་། ཉེར་དྲུག་ན་འཆི་ཞིང་། བཅོ་ལྔ་དང་སུམ་ཅུ་དང་ཞག་གཅིག་དང་གཉིས་དང་གསུམ་དང་བཞི་དང་ལྔ་རྒྱུ་ན་ལོ་བཅུ་བཞི་དང་། བཅུ་གཉིས་དང་།
བཅུ་དང་། བརྒྱད་དང་། དྲུག་དང་། ལྔ་དང་། གསུམ་ན་འཆི་བའི་ལྟས་ཡིན་ནོ། ། ཞེས་མུ་སྟེགས་པ་རྣམས་སྨྲ་ལ། བདེ་མཆོག་སྡོམ་འབྱུང་སོགས་སུ་ཡང་འདི་མཐུན་དུ་བཤད་དོ། ། འདི་དགག་པ་ལ་སངས་རྒྱས་པའི་རིགས་པས་དང་། མུ་སྟེགས་རང་གི་ལུང་གིས་དགག ལོ་གསུམ་ཚུན་གྱིའང་ཞག་གྲངས་མ་ངེས་པའོ། །
དང་པོ་ལ། དུས་འཆི་ལ་མི་སྲིད། དུས་མིན་ལ་མ་ངེས། དེས་ན་ལོ་གསུམ་ལས་ལྷག་པའི་འཆི་ལྟས་མི་སྲིད་མི་འཐད་པའོ། ། དང་པོ་ནི། དུས་སུ་འཆི་བ་ནི། ལོ་བརྒྱ་ན་འཆི་བ་ངེས་པ་ཡིན་ལ། འདི་ལ་ནི་འོག་ནས་འཆད་པ་ལྟར་གཡས་གཡོན་གྱི་རྒྱུ་བ་ལྷག་པོ་མི་སྲིད་དེ། དབུ་མའི་འཁོར་ལོ་འཕེལ་ཚུལ་ཁོ་ན་འཆི་ལྟས་སུ་འགྱུར་བའི་ཕྱིར་རོ། ། དེ་ཡང་ལོ་བདུན་གྱི་བར་དུ་ནི་ལྷག་པོ་ཆུ་སྲང་དུ་ཡང་མི་ལོངས་ཤིང་།
དེ་བསགས་པ་ན་ལོ་དྲུག་ཅུ་རེ་བདུན་ན་ཆུ་ཚོད་གཅིག་ལས་མི་ལོངས་ཤིང་། དེ་ནས་ལོ་རེ་ལ་ཆུ་ཚོད་གཉིས་གཉིས་འཕེལ་པས་ལོ་གོ་བདུན་པའི་སྟེང་དུ་ཞག་ཏུ་ལོངས་པ་ནས་དབུ་མའི་དབུགས་ཁོ་ན་ལོ་གསུམ་ཕྱོགས་གསུམ་གྱིས་རྩ་ཁམས་གཅོད་པའི་ཕྱིར་ན། རྒྱུ་བའི་ཆུ་ཚོད་གཅིག་ཏུ་ལོངས་པ་ལོ་རེ་བདུན་གྱི་བར་དུ་མེད་ཅིང་དེར་འཕོ་བ་ལྔ་ཡི་སྟེང་དུ་དེ་བསྣན་པས་དྲུག་འབྱུང་བའང་དྲུག་པ་མཉམ་རྒྱུ་ཡིན་པས་འཕོ་བ་ལྷག་པོར་མི་འགྲོ་ཞིང་འགྲོ་བར་བྱས་ཀྱང་ད་ལོ་སོ་གསུམ་ནས་འཆི་བས་ལོ་དགུ་བཅུ་ན་འཆི་བའི་ལྟས་སུ་མི་འཐད་པའི་ཕྱིར་རོ། ། གཉིས་པ་ལ། ཆུ་ཚོད་དྲུག་སོགས་རྒྱུ་བ་ལོ་གསུམ་སོགས་ནས་འཆི་བ་ལ་ཡང་འབྱུང་བས་དང་། མྱུར་དུ་འཆི་བའི་རྒྱུ་ཚུལ་དང་རྒྱུས་ལུགས་ལྡོག་ཏུ་འབྱུང་བས་མ་ངེས་པའོ། ། དང་པོ་ནི། སྐྱེས་མ་ཐག་ནས་ལོ་གསུམ་ནས་འཆི་བ་ལ་རྒྱུ་ཞག་ལྔ་བྱུང་བའི་ཚེ་ཡང་ཆུ་ཚོད་དྲུག་དང་བདུན་ལ་སོགས་པ་རྣམས་འབྱུང་བས་དེ་དག་ལོ་དགུ་བཅུ་དང་བརྒྱད་ཅུ་ལ་སོགས་པ་ན་འཆི་བའི་ལྟས་སུ་འགྱུར་ཏེ་རྟག་དེ་དག་ཚང་བའི་ཕྱིར་རོ། ། གཉིས་པ་ལ་ཡང་རྒྱུ་ཚུལ་ལུགས་ལྡོག་ཏུ་འབྱུང་སྟེ་བཙས་མ་ཐག་ནས་ཟླ་བ་གཅིག་ལྷག་ནས་འཆི་ན། རྩ་འདབ་དང་པོ་བདུན་པོ་མངལ་ནས་ཆད་ཚར་བས་བརྒྱད་པ་སོགས་གཅོད་པ་ལ་ཉིན་ཞག་ཚེས་ཕྱོགས་མདའ་དང་ཡོན་ཏན་དང་སོགས་པས་བཅུ་གཉིས་པ་གཅོད་པ་ལ་གཡོན་རྒྱུ་ཞག་གཉིས་དང་དབུ་མར་ཞག་གཅིག་སྟེ་སོ་གསུམ་རྒྱུ་ཞག་ཁོ་ནས་འཆི་བའི་ཕྱིར།
བཙས་ནས་ཟླ་བ་གཉིས་དང་གསུམ་དང་། བཞི་དང་དྲུག་གི་མཐའ་དང་ལོ་གཅིག་དང་གཉིས་དང་གསུམ་གྱི་མཐར་འཆི་ན་མངལ་དུ་རྩ་འདབ་དྲུག་པའི་བར་ཉམས་ཚར་ཞིང་། བརྒྱད་པ་ནས་བཅུ་གཅིག་པའི་བར་ཟླ་གཅིག་དང་ཞག་གསུམ་གྱི་བར་ལ་བཤད་མ་ཐག་པའི་རྒྱུ་ཞག་གཅིག་གིས་བཅད་ནས། ཟླ་བ་གཉིས་པ་དེ་ཉིད་ལ་རྒྱུ་ཞག་ཉེར་བདུན་གྱིས་རྩ་བདུན་པ་དང་། དེ་ནས་བཅུ་གཉིས་པ་དང་དབུ་མ་ཞག་གསུམ་གྱིས་བཅད་དེ་འཆི་བ་དང་། དེ་བཞིན་དུ་ཟླ་བ་གསུམ་ནས་འཆི་ན། མངལ་དུ་ལྔ་པའི་བར་ཉམས་ནས། དྲུག་པ་ཟླ་བ་གསུམ་པ་རང་གི་སྟེང་ནས་རྒྱུ་ཞག་ཉེར་དྲུག་འཕོ་ཞག་གཅིག་དང་བཅས་པས་གཅོད་པ་དང་། བཞི་ནས་འཆི་ན་མངལ་དུ་བཞི་པའི་བར་ཉམས་ནས། ལྔ་པ་རྒྱུ་ཞག་ཉེར་ལྔ་འཕོ་ཞག་ཁོ་རང་གི་གཉིས་ཟླ་བ་སྔ་མའི་བཞི་དང་བཅས་པས་བཅད་དེ་འཆི་བས་ན།
ལོ་གསུམ་གྱི་མཐར་འཆི་ན་མངལ་དུ་རྩ་འདབ་གཅིག་ཀྱང་མ་ཉམས་པའི་བཙས་མ་ཐག་ནས་རྩ་འདབ་བརྒྱད་པ་ནས་བཅུ་གཅིག་པའི་བར་ལུགས་འབྱུང་དང་། བདུན་པ་ནས་ལུགས་ལྡོག་ཏུ་རྒྱུ་ཞག་རྣམས་འབྱུང་བའི་རྗེས་སུ་རྒྱུ་ཞག་ལྔ་འཕོ་ཞག་དང་བཅས་པས་རྩ་འདབ་དང་པོ་བཅད་ཅིང་། ཐམས་ཅད་ཀྱི་མཐར་བཅུ་གཉིས་པ་དང་དབུ་མ་གཅོད་ཚུལ་སྤྱི་འགྲོ་ལྟར་འབྱུང་སྟེ་འཆི་བ་ནི། འདིར་གལ་ཏེ་སྐྱེ་བའི་ཟླ་བ་གཅིག་གི་རྗེས་སུ་ཞེས་པ་ནས། ཉིན་ཞག་གཅིག་གི་བར་དུ་ལུགས་ལས་ལྡོག་པས་སོ་ཞེས་པའི་བར་གྱི་འགྲེལ་ཚིག་ཡིག་འཕྲེང་ཕྱེད་དང་གཉིས་ཀྱི་དོན་དུ་ཁོ་བོས་རྟོགས་སོ། ། དེ་བཞིན་དུ་མྱུར་དུ་འཆི་ན། རྒྱུ་ས་ཡང་ལུགས་ལྡོག་ཏུ་འབྱུང་སྟེ། བཙས་པའི་ཉིན་ཞག་དང་པོ་ལ་འཆི་ན་དབུ་མར་འཆར་ལ། ཉིན་ཞག་གསུམ་པ་ལ་འཆི་ན་རྩ་འདབ་བཅུ་གཉིས་པ་དང་། དེ་བཞིན་དུ་ཉིན་ཞག་དྲུག་དང་།
བཅུ་གཅིག་དང་། ཉེར་གཅིག་དང་། སོ་དྲུག་དང་། ཟླ་བ་གཉིས་དང་། གསུམ་དང་། བཞི་དང་། དྲུག་དང་། ལོ་གཅིག་དང་། གཉིས་དང་། གསུམ་ལ་འཆི་ན།
སྲོག་རྩ་འདབ་བཅུ་གཅིག་པ་ནས་དང་པོའི་བར་ལ་འཆར་པས་སོ། ། དེ་ཡང་གང་ལ་ཤར་བ་ཡན་ཆད་མངལ་དུ་བཅད་ཚར་བ་ཡིན་པས། དེ་ནས་བཟུང་སྟེ་ལུགས་འབྱུང་དུ་གཅོད་པར་རིགས་པར་བྱ་བའི་སྤྱོད་ཚུལ་ལ་ཡང་ལུགས་ལྡོག་ཏུ་གཅོད་པར་གོ་ན་འཁྲུལ་ཏེ་ལོ་གསུམ་ནས་འཆི་བ་ལ་མངལ་དུ་གཅིག་ཀྱང་མ་ཉམས་པས་བཙས་མ་ཐག་ནས་བཟུང་སྟེ་སྔར་བཤད་པའི་འཆི་འཚོའི་ཞག་གིས་དང་པོ་དང་གཉིས་པ་སོགས་གཅོད་པར་རིག་པར་བྱ་སྟེ་འདི་དག་ཀྱང་གཞན་གྱིས་ལེགས་པར་མ་བཤད་དོ། ། གསུམ་པ་ནི། འགྲེལ་པ་ཤོང་འགྱུར་དུ། ལོ་བཞི་པ་ལ་ཉིན་ཞག་ནི་རིགས་པ་མ་ཡིན་ཏེ། མངལ་ནས་སྐྱེས་པ་ནས་ལོ་བརྒྱའི་མཚམས་ཀྱི་བར་དུའོ་ཞེས་པའི་དོན་ཏེ། ར་འགྱུར་ལས། མངལ་ནས་སྐྱེས་པ་ལས་ལོ་བཞི་ནས་བརྒྱའི་བར་གྱི་ཉི་མ་མི་རིགས་ཞེས་འབྱུང་ཡང་། ཉིན་ཞག་ལ་རིགས་པ་མེད་ཅེས་པ་རྒྱ་དཔེར་ཡོད་པས།
ལོ་བཞི་ནས་བཟུང་སྟེ་བརྒྱའི་བར་གྱི་འཆི་ལྟས་ཀྱི་ཉིན་ཞག་མངལ་ནས་སྐྱེས་མ་ཐག་པ་ལ་མི་སྲིད་ཅེས་པས་སོ། ། ཇི་ལྟར་ཉི་མའི་འཆི་ལྟས་ལ་ལོ་གསུམ་ལས་ལྷག་པ་མེད་པ་བཞིན་དུ་ཟླ་བའི་འཆི་ལྟས་ལའང་དེ་བཞིན་ནོ། ། དེ་ནས་སྡོམ་འབྱུང་སོགས་ནས་ལོ་བཞི་ནས་བཅུ་བཞི་ལ་སོགས་པའི་འཆི་ལྟས་གསུངས་པ་ཡང་དགོངས་པ་ཅན་ནོ། ། གཉིས་པ་ནི། དུས་ཕྱི་མའི་སྟེང་གི་རྣ་བའམ་སྟེང་དུ་ཐོས་པ་ཞེས་བྱ་བ་དབང་ཕྱུག་གི་རྒྱུད་ལས། ཇི་ལྟར་གཡོན་པ་དེ་བཞིན་གཡས། ། དེ་བཞིན་ཉིད་དུ་དབུ་མ་ཡང་། ། ལོ་གསུམ་མཐར་ནི་འཆི་བ་སྟེར། ། ཞེས་བཤད་པས་གཞན་མུ་སྟེགས་ཀྱི་གྲུབ་པའི་མཐའ་ལ་ཡང་། གཞུང་ལུགས་ལ་ལར་འཆི་ལྟས་ལོ་གསུམ་ཚུན་དུ་ངེས་པ་ཡོད་པ་དང་འགལ་ལོ། །
གསུམ་པ་ནི། ལོ་གསུམ་གྱི་ཡང་ཞག་སྟོང་བདུན་ཅུ་དོན་དགུ་དོན་བརྒྱད་ལ་སོགས་པ་ནས་འཆི་བའི་ལྟས་ནི་མི་ངེས་ཀྱི་རྒྱུ་ཞག་ལྔ་ལ་སོགས་པས་རྩ་བཅད་ནས་དབུ་མར་ཞུགས་པའི་ཞག་གཅིག་གིས་དབུ་མ་བཅད་ནས་འཆིའོ། ། ཞེས་པ་ཙམ་ངེས་པ་ཡིན་ནོ། ། གཉིས་པ་ནི། འོག་ནས་འཆད་པའི་དུས་འཆིའི་ལྟས་ལོ་བརྒྱའི་མཐའི་ལོ་གསུམ་ཕྱོགས་གསུམ་པོའི་ལོ་གསུམ་པོ་ཉི་མའི་ཆོས་ཡིན་པས་ཉི་མའི་འཆི་ལྟས་ཡིན་ནོ། ། ཞེ་ན། འོ་ན་དེའི་ཕྱོགས་གསུམ་པོ་ཟླ་བའི་ཆོས་ཡིན་པས་ཟླ་བའི་འཆི་ལྟས་སུ་འདོད་དགོས་ཤིང་། དེ་ལྟ་ན་དབུ་མའི་འཆི་ལྟས་མི་སྲིད་པར་འགྱུར་བ་དང་ཕྱོགས་གསུམ་པའི་འཆི་ལྟས་ཀྱི་འཁོར་ལོ་སྲིད་པར་འགྱུར་བས་མི་འདོད་པ་དེ་བཞིན་དུ་ལོ་གསུམ་ཉི་མའི་འཆི་ལྟས་སུ་ཐམས་ཅད་མཁྱེན་པས་གསུངས་སོ། ། ཞེས་ཟེར་བ་ཡང་བྱིས་པ་མི་མཁས་པ་རྣམས་ཀྱིས་བཏགས་པའོ། ། རང་ལུགས་ཉི་ཟླའི་ཆོས་སུ་འཇོག་པ་ནི།
ལོ་གསུམ་གྱིས་ལྷག་པའི་ལྷ་ནི་ཉི་མའི་སྒྲས་བསྟན་པའི་སྟེང་གི་སྲོག་རླུང་ཡིན་ལ། ཕྱོགས་གསུམ་གྱི་ནི་འོག་གི་ཐུར་སེལ་ཡིན་ཏེ། རོ་རྐྱང་དབུ་མ་གསུམ་གྱི་དང་བཤང་གཅི་ཁུ་བའི་རྩ་གསུམ་གྱི་བདག་པོ་རིམ་བཞིན་ཡིན་པས་སོ། ། དེས་ན་ཉི་མ་ལྟེ་བ་ནས་སྟེང་དུ་རྒྱུ་བས་རྩ་འཁོར་ལྔ་དང་དཀྱིལ་འཁོར་ལྔ་པར་རྒྱུ་བས་ཡོན་ཏན་ལྔ་ཡོད་པས་ཟླ་བའི་དང་། ཟླ་བ་ལྟེ་བ་ནས་འོག་ཏུ་རྒྱུ་བས་ཡོན་ཏན་གསུམ་ཡོད་པ་ཉི་མའི་ཡོན་ཏན་དུ་བྱས་པས་བཞི་ལ་ཐབས་ཤེས་སྦྱོར་བ་ཡིན་ལ། དེ་དག་ཡ་བྲལ་བས་འཆི་ལྟས་འབྱུང་བ་ཡིན་ནོ། ། ཡང་ནང་གི་སྙེ་མར་གྲགས་པ་སློབ་དཔོན་ཨ་བྷ་ཡའམ་བི་བྷཱུ་ཏཱིས་མཛད་ཟེར་བ་ལས་སྔར་བཤད་པའི་ཉི་ཟླའི་འཆི་ལྟས་རྣམས་དུས་འཆིའི་ལྟས་སུ་བུ་སྟོན་རིན་པོ་ཆེས་བླ་མ་རྡོ་རྗེ་རྒྱལ་མཚན་ལ་གཟིགས་ཕུལ་ནས་པཎྜི་ཏ་འཁྲུལ་བ་ཆེས་ལགས་སོ་ཧེ་ཧེ་ཟེར་བའི་མཆན་བཏབ་པ་ལ་མཁས་པ་ཀུན་རྗེས་སུ་ཡི་རང་འབུལ་ལོ། ། རྗེ་བཙུན་རྒྭ་ལོས། སྤྱིར་འཆི་བ་ལ་དུས་དང་དུས་མིན་གཉིས། དུས་མིན་ལ་ཅིག་ཅར་དང་རིམ་གྱིས་གཉིས་ཡོད་པའི།
ཅིག་ཅར་ལ་ཁམས་འགྱུར་བའི་འཆི་ལྟས་འོང་གི འདི་མི་འོང་བས་འདི་དག་ནི་རིམ་གྱིས་འཆི་བ་ལ་འོང་། དེ་ཡང་ཨ་མ་མཉམ་པའི་དུས་སྦྱོར་རྒྱུ་དུས་སྐྱེས་ན་ཉི་མའི་དང་། ཨ་མ་མི་མཉམ་པའི་དུས་སྦྱོར་རྒྱུ་དུས་སྐྱེས་ན་ཟླ་བའི་འཆི་ལྟས་འོད་ཟེར་བ་ལ། ཇོ་ནང་པ་དེའི་རྗེས་སུ་འབྲང་ཡང་། བུ་སྟོན་རིན་པོ་ཆེས། མའི་དུས་སྦྱོར་མི་ངེས་པས་ཕྱིའི་དུས་སྦྱོར་ལ་བྱེད་གསུང་ཞིང་། ཁ་ཅིག་བྱིས་པ་རང་གི་ཡེ་རླུང་རྫོགས་ནས་གཡས་ན་བརྒྱུས་པ་ལ་ཉི་མའི་དང་། གཡོན་ནས་བརྒྱུས་པ་ལ་ཟླ་བའི་འཆི་ལྟས་ཡོང་གི་ཕྱི་དང་མའི་གཉིས་ཀ་མིན་ནོ། ། ཞེས་ཟེར་མོད་ཀྱི་ཁོ་བོ་ནི།
ནད་དང་འཆི་ལྟས་ལ་སོགས་པས་དཀྲུགས་ན་མ་བཏགས་གསུམ་ཀ་གཅིག་ཏུ་དགོས་སོ་ཞེས་གོང་དུ་བཤད་ཟིན་ཏོ། ། བླ་མ་ཤེར་སེང་ཉི་མའི་འཆི་ལྟས་ཅན་ཚེ་རིང་བ་དང་ཟླ་བའི་འཆི་ལྟས་ཅན་ཚེ་ཐུང་བར་འདོད་པ་མི་རིགས་ཏེ། རྒྱུ་ཚུལ་དང་རྒྱུ་ས་ལུགས་ལྡོག་ཏུ་བཤད་པ་དེ་དག་ཉི་མའི་འཆི་ལྟས་ཡིན་ལ། སྐྱེས་པའི་ཞག་ལ་འཆི་བ་ཡོད་པས་དེ་རང་ཚེ་ཐུང་བར་བྱེད་དགོས་མཆི་ཞེས་བུ་སྟོན་གསུང་བ་ལྟར་ཡིན་ནོ། ། གཉིས་པ་ལ། རང་བཞིན་ལས་འཆི་ལྟས་སུ་འགྱུར་ཚུལ་དེས་རྩ་དང་ཕུང་ཁམས་འདོར་ཚུལ། གཅོད་བྱེད་ཀྱི་འཁོར་ལོ་འཕེལ་ཚུལ་ལོ། ། དང་པོ་ནི། མངལ་སྐྱེས་ལོ་བརྒྱའི་མཚམས་སུ་འཆི་བ་ལ། སྙིང་རྡུལ་མུན་གསུམ་གྱི་དབྱེ་བས་གཟའ་ཞག་བྱེད་དང་གཉིས་སུ་གྲགས་པ་ལོ་སོ་གཉིས་དང་ཟླ་བ་ཕྱེད་དང་བཞི་པ་ཕྲག་གསུམ་བསྡོམས་པས་གོ་དྲུག་དང་།
ཟླ་བ་ཕྱེད་དང་བཅུ་གཅིག་གི་བར་དུ་འཆི་ཞག་རྒྱུ་བ་མེད་པ་ལ་དགོངས་ནས་གཡོན་དང་གཡས་ལ་དཀྱིལ་འཁོར་ལྔ་འབབ་པར་གསུངས་ཤིང་། དེ་ནས་མཐའི་ལོ་གསུམ་ཕྱོགས་གསུམ་མངལ་གྱི་དང་པོའི་ཟླ་གཅིག་དང་བཅས་པ་ལ་དབུ་མ་དུས་འཆིའི་ལྟས་སུ་འགྱུར་རོ། ། དེ་ཡང་དབུ་མ་ཁོ་ན་ནས་བརྒྱུས་ཏེ་སྟེང་སྒོར་མཉམ་རྒྱུར་འབྱུང་ངམ་སྙམ་ན་མ་ཡིན་ཏེ། འཆི་བ་ནི་མུན་པའི་རྩ་ལ་རྒྱུ་བའི་གྲངས་དང་ཐུར་སེལ་གྱི་རང་བཞིན་གྱིས་བཟུང་སྟེ་གཡོན་པ་དང་གཡས་པ་ལ་མི་མཉམ་པ་དང་མཉམ་པའི་ཉིན་ཞག་གིས་རྒྱུ་སྟེ་ཞེས་གསུངས་པས། འཆི་ལྟས་ཀྱི་དབུ་མའི་དབུགས་ནི་གཡས་གཡོན་ནས་རྒྱུ་བའི་ཕྱིར་རོ། ། དབུ་མའི་འཆི་ལྟས་འདི་སྔོན་གྱི་སྒྲོས་ལ། དུས་འཁོར་སུམ་ཆ་གསུམ་དུ་བཞུགས་པའི་འདི་ཀུན་བསླབས་ཀྱང་མི་ཤེས་པའི་སྐོར་ཡིན་ཞེས་གྲགས། བླ་མ་ཤེར་སེང་པ་ལ་ཉང་སྟོད་རྫིང་ཁར་བླ་མ་མུས་པས་ཞུས་ནས་དུས་འཁོར་ཊཱིཀ་ཆུང་མཛད། བླ་མ་འཕགས་འོད་པས་ཡིག་མཁས་མཛད་ནས་འདི་དཀའ་མོ་ཞིག་འདུག་པས་ཞིབ་པ་ཞིག་མཛད་པར་ཞུ་བྱས་པས་དེ་ཀུན་བྱིངས་ལ་ལོང་ལས་ཞོག་ཟེར་བའི་སྒྲོས་ཡོད་པས། འཕགས་འོད་པས་བུ་སྟོན་ལ་གསུངས་དུས་ཁྱེད་ཀྱང་བྱིངས་ལ་ལེན་ནམ་གསུངས་པ་ལ།
ང་ནི་བྱིངས་ལ་མི་ལེན། ནཱ་རོ་པས་འདིར་བཤད་བྱས་ནས་ལེགས་པར་ཞུས་ནས་རང་ལུགས་ལ་མ་བསླབས་ཀྱང་ཤེས་པའི་སྐོར་ཡིན་པར་བཞེད། ཐང་སྟོན་ལོ་ཙཱས་དབུ་མའི་ལོ་གསུམ་ཕྱོགས་གསུམ་གྱི་གྲངས་ལ་ཟླ་བཤོལ་འདོན་པའི་རིགས་པས་སུམ་ཅུ་རྩ་ཕྱེད་དང་གསུམ་གྱིས་བགོས་པའི་ཞག་སོ་བཞི། ཆུ་ཚོད་སོ་དྲུག ཆུ་སྲང་ང་ལྔ། དབུགས་ཕྱེད་དང་གསུམ་རྣམས་དབུ་མ་འདིའི་འཆི་ལྟས་ཀྱི་རྒྱུ་ཞག་ཡིན་པས་འཕོ་ཞག་དེ་ཙམ་རེ་ན་རྒྱུ་ཞག་རེ་འཕེལ་ཞིང་རྒྱུ་ཞག་རེ་རེ་པོ་ཐམས་ཅད་ཞག་སུམ་ཅུ་སོ་ཕྱེད་དང་གསུམ་པོའི་ནང་དུ་འདུས་པ་ཡིན་ནོ། ། དབུ་མའི་འཆི་ལྟས་འདི་སྔར་རྒྱ་བོད་དུ་ཤེས་པ་གཞན་མ་བྱུང་བས། ཕྱིན་ཆད་ཤེས་པ་རྣམས་ཀྱིས་ཁུངས་གཞན་དུ་བལྟས་ན་སྡིག་ཏུ་འགྱུར་རོ། ། ཞེས་ཟེར། བླ་མ་རྡོ་རྗེ་རྒྱལ་མཚན་དང་།
སྙེ་མདོ་བས་ཀྱང་སྡིག་ལ་འཛེམས་ནས་དེའི་རྗེས་སུ་འབྲངས་ཏེ་འཁྲུལ་པ་ཁོ་ན་ཡིན་ནོ། ། རྒྱུ་མཚན་འོག་ཏུ་བཤད་ན་གོ་སླའོ། ། གཉིས་པ་ལ། འཆི་འཚོ་སྤེལ་པའི་ཞག་གིས་རྩ་དྲུག་ཅུ་དང་ཁམས་གསུམ་འདོར། མངལ་ཟླ་ཞག་ལྷག་གསུམ་དང་བཅས་པས་ཕུང་པོ་ལྔ་ལ་སོགས་པ་འདོར། མཐའི་ཞག་གཅིག་གིས་ཕུང་པོ་དྲུག་པ་སོགས་འདོར་ཚུལ་ལོ། ། དང་པོ་ནི། ལོ་གོ་དྲུག་ཟླ་བ་ཕྱེད་དང་བཅུ་གཅིག་རྫོགས་ནས་མི་མཉམ་པའི་དུས་སྦྱོར་ལ་སྐྱེས་ན་གཡོན་དང་མཉམ་པ་ལ་སྐྱེས་ན་གཡས་ནས་མགོ་རྩོམ་ཞིང་གཡོན་གྱི་རྒྱུ་འཕོ་ཐམས་ཅད་ཁ་ཡར་བ་དང་། གཡས་ཀྱི་ཐམས་ཅད་ཁ་འཆམ་པར་འབྱུང་ཞིང་། རང་རང་གི་རྒྱུ་འཕོ་སྤེལ་བ་ལ་ཀུན་མཐུན་ཡང་།
གཡས་གཡོན་རེ་རེ་བཞིན་སྤེལ་བ་དང་། རྒྱུ་འཕོ་གསུམ་ཚར་རེས་རྩ་རེ་གཅོད་པའི་གསུམ་ཚར་རེ་ལས་མི་སྤེལ་བར་འདོད་པ་ལུགས་གཉིས་ལས། ཕྱི་མ་ཇོ་ནང་པ་འདོད་ཅིང་། བླ་མ་དམ་པས་ཀྱང་རྩོམ་གཞི་ལ་འདི་མཛད་ཀྱང་། བུ་སྟོན་ནཱ་རོ་པའི་འགྲེལ་པ་དང་བསྟུན་ནས་སྔ་མ་མཛད་པ་བཞིན་བླ་མ་དམ་པས་ཀྱང་ཕྱིས་བཅོས་སོ། ། དེས་ན་མི་མཉམ་པ་ལ་སྐྱེས་པ་ཡིན་ན་གཡོན་ནས་རྒྱུ་བ་གཅིག་དང་འཕོ་བ་གཅིག གཡས་ནས་རྒྱུ་འཕོ་གཉིས་གཉིས། ཡང་གཡོན་ནས་གསུམ་གསུམ། གཡས་ནས་བཞི་བཞི། ཡང་གཡོན་ནས་ལྔ་ལྔ།
གཡས་ནས་དྲུག་དྲུག་སྟེ། ཞག་ཞེ་གཉིས་ཀྱི་ལྟེ་བའི་རྩ་འདབ་བཅུ་གཉིས་ལ་ཡལ་ག་ལྔ་ལྔའི་མི་མཉམ་པ་དྲུག་གི་སྟོང་པའི་རྩ་འདབ་དྲུག་པོ་གཡོན་གྱི་རྒྱུ་འཕོས་དང་། མཉམ་པ་དྲུག་གི་སའི་དཀྱིལ་འཁོར་གྱི་རྩ་འདབ་དྲུག་པོ་གཡས་ཀྱི་རྒྱུ་འཕོས་གཅོད་ཅིང་སྲོག་མི་རྒྱུ་བར་བྱེད་ལ། དེ་བཞིན་དུ་གཡོན་ནས་བདུན། དགུ། བཅུ་གཅིག གཡས་ནས་བརྒྱད། བཅུ། བཅུ་གཉིས་རྣམས་སྤེལ་བས་མི་མཉམ་པ་དྲུག་གི་རླུང་དང་། མཉམ་པ་དྲུག་གི་ཆུ།
གཡོན་ནས་བཅུ་གསུམ། བཅོ་ལྔ། བཅུ་བདུན། གཡས་ནས་བཅུ་བཞི། བཅུ་དྲུག བཅོ་བརྒྱད་ཀྱིས་གཡས་གཡོན་གྱི་མེ་དྲུག་དྲུག གཡོན་ནས་བཅུ་དགུ ཉེར་གཅིག ཉེར་གསུམ། གཡས་ནས་ཉི་ཤུ། ཉེར་གཉིས།
ཉེར་བཞི། གཡོན་གྱི་ཆུ་དང་། གཡས་ཀྱི་རླུང་དང་། གཡོན་ནས་ཉེར་ལྔ། ཉེར་བདུན། ཉེར་དགུ་དང་། གཡས་ནས་ཉེར་དྲུག ཉེར་བརྒྱད། སུམ་ཅུས་གཡོན་གྱི་ས་དང་གཡས་ཀྱི་སྟོང་པའི་རྩ་འདབ་རྣམས་འདོར་ཏེ། བསྡོམས་པས་ཞག་དགུ་བརྒྱ་སུམ་ཅུས་ལྟེ་བའི་རྩ་འདབ་དྲུག་ཅུ་གཅོད་དོ། །

དེ་ནས་གཡོན་ནས་རྒྱུ་འཕོ་སོ་གཅིག་རེ། གཡས་ནས་སོ་གཉིས་རེ། ཡང་གཡོན་ནས་སོ་གསུམ་རེས་རིམ་པ་བཞིན་བད་མཁྲིས་རླུང་གསུམ་གྱི་རྩ་གཅོད་པས་སྙིང་རྡུལ་མུན་གསུམ་གྱི་ཁམས་གཅོད་པར་བྱེད་དེ། ཞག་བརྒྱ་དང་གོ་གཉིས་ཏེ་སྔར་དང་བསྡོམས་པས་ལོ་གསུམ་ཕྱོགས་གསུམ་གྱི་ཞག་ལས་ཞག་གསུམ་མ་གཏོགས་པ་སྟོང་བརྒྱ་ཉེར་གཉིས་རྫོགས་སོ། ། གཉིས་པ་ནི། དེ་ནས་མངལ་བཟུང་བའི་ཟླ་གཅིག་པོ་དང་། ཞག་ལྷག་མ་གསུམ་སྟེ་ཞག་སོ་གསུམ་གཡས་པའི་རྩ་ལ་འཕོ་ཞག་མེད་པའི་རྒྱུ་ཞག་རྐྱང་པས་ཕུང་ཁམས་དབང་ཡུལ་ལས་དབང་བྱ་བ་ཐམས་ཅད་ཀྱི་དག་པ་མ་གཏོགས་པ་རྣམས་གཅོད་པར་བྱེད་དོ། ། གསུམ་པ་ནི། མཐའི་ཞག་གཅིག་དབུ་མར་ཞུགས་པས་དབུགས་ཀྱི་འཁོར་ལོ་ཟད་ནས་ཕུང་ཁམས་སོགས་དྲུག་པ་རྣམས་དོར་ནས་འཇིག་རྟེན་གཞན་དུ་འཕོའོ། ། འོ་ན་ཞག་གཅིག་པོ་འདི་གང་ཡིན་ཞེ་ན། སྔ་མའི་མངལ་གྱི་ཟླ་གཅིག་ཅེས་པ་ལ་ཡང་ལ་ལ་ཐོག་མའི་དང་།
ལ་ལ་ཐ་མའི་ཞེས་ཟེར་ཡང་མངལ་ཟླ་འདས་ཟིན་འདིར་ལོག་ཡོང་རྒྱུ་མེད་པས་བུ་སྟོན་གསུང་པ་ལྟར་དག་པ་སྦྱོར་བ་ཙམ་ཡིན་ལ་དེ་དང་སྔར་གྱི་ཞག་གསུམ་པོ་བསྡོམས་པས་སོ་གསུམ་ལས་མི་འབྱུང་ཡང་། ལོ་གསུམ་ཕྱོགས་གསུམ་གྱི་ཞག་ལ་སུམ་ཅུ་སོ་ཕྱེད་དང་གསུམ་གྱིས་བགོས་ནས་ཟླ་བཤོལ་བཏོན་པ་ལ་སྔར་བཤད་པའི་ཞག་སོ་བཞི་རྗེས་འབྲང་དང་བཅས་པ་འབྱུང་ལ། རྗེས་འབྲང་རྣམས་ཞག་པོ་བཞི་པ་ལ་བཀྲམ་ནས་བརྩི་བ་ཡིན་ནོ། ། རྟིང་མའི་ཞག་སོ་གསུམ་པོ་ཡང་འགྲེལ་པར་གཡས་ཁོ་ན་ནས་རྒྱུ་བར་གསལ་བ་བཞིན་ཇོ་ནང་པ་སོགས་འདོད་ཀྱང་ནཱ་རོ་པ་གཡས་གཡོན་སྤེལ་ནས་མཐར་གཡས་ཁོ་ན་ནས་རྒྱུ་སྟེ། འགྲེལ་པར་ཡང་འདི་དག་ལས་ཉིན་ཞག་གཅིག་ནི་ལྟེ་བའོ། ། ལྷག་མ་ནི་གཡོན་དང་གཡས་པའི་འཆི་ལྟས་སུ་རིག་པར་བྱའོ། ། ཞེས་པས་བསྟན་ཅེས་བུ་གསུང་ངོ་། ། གསུམ་པ་ནི། འཕེལ་རྒྱུའི་འཁོར་ལོ་ནི་དབུགས་དང་ཆུ་སྲང་དང་ཆུ་ཚོད་དང་འཆི་ལྟས་ཀྱི་འཁོར་ལོའོ། ། དེ་ཡང་ལོ་བདུན་གྱི་བར་དུ་བགྲོད་པའི་དབང་གིས་དབུགས་འཕེལ།
དེ་ནས་ལོ་དྲུག་ཅུའི་བར་དུ་བགྲོད་པའི་དབང་གིས་ཆུ་སྲང་འཕེལ། དེ་ནས་ལོ་སུམ་ཅུའི་བར་དུ་བགྲོད་པ་ཕྱེད་རེའི་དབང་གིས་ཆུ་ཚོད་འཕེལ་ནས་རིམ་པ་བཞིན་དབུགས་དང་ཆུ་སྲང་ཆུ་ཚོད་ཀྱི་འཁོར་ལོ་ལོངས། དེ་ནས་གོ་བདུན་པའི་མཇུག་ནས་ཕྱོགས་གསུམ་དང་བཅས་པའི་ལོ་གསུམ་དང་མཐའི་ཞག་སོ་བཞི་བསྡོམས་པས་ཞག་སྟོང་དང་བརྒྱ་དྲུག་ཅུར་གཅིག་ཆད་ནི་འཆི་ལྟས་ཀྱི་འཁོར་ལོར་གསུངས་པས་ནང་གི་གཉེ་མ། ཕུང་ཁམས་ལྔ་ཚན་འདོར་བ་ལ་ཞག་སོ་གསུམ་བཤད་པ་གཅིག་གིས་ལྷག་པའི་སྐྱོན་ཡོད་ལ། དུས་འཆིའི་ལྟས་ལ་ཡང་ཞག་ལྔ་དང་བཅུ་དང་བཅོ་ལྔ་སོགས་ཉི་མའི་འཆི་ལྟས་བཞིན་དུ་བཤད་པ་ལ་ཇི་སྐད་བཤད་པའི་འགྲེལ་པའི་རྒྱུ་འཕོའི་རྣམ་གཞག་གིས་གནོད་དོ། ། དེ་ཡང་ལོ་གོ་བདུན་པའི་ཟླ་བ་ཕྱེད་དང་གཉིས་པོ་ལོ་དང་པོའི་སྟེང་ནས་འཆད་པས་ལོ་དང་པོ་ཟླ་བ་ཕྱེད་དང་བཅུ་གཅིག་ལ་འཆི་ལྟས་མི་འཕེལ། དེ་རྗེས་ལོ་དྲུག་ལ་བགྲོད་པ་བཅུ་གཉིས་ཀྱི་བགྲོད་པ་སྔ་མ་ལ་དབུགས་རེ་རེ་འཕེལ་ན་ལོ་བདུན་པ་ལ་དབུགས་ཀྱི་འཁོར་ལོ་རྫོགས་ནས་ཆུ་སྲང་དུ་ལོངས་སོ། ། དེ་ནས་དེ་མ་བགྲངས་བར་ལ་དྲུག་ཅུའི་བར་དུ་བགྲོད་པ་རེ་རེ་ལ་འཕེལ་ཞིང་རེ་རེ་ལ་འཚོ་ཞག་གཙང་མར་འཕེལ་ཞིང་བྱས་པས་ཆུ་སྲང་དྲུག་ཅུ་ལོངས་ཏེ་ཆུ་ཚོད་དུ་འགྱུར་རོ། ། དེ་ནས་ལོ་སུམ་ཅུར་ཟླ་བ་གསུམ་རེ་ལ་ཆུ་སྲང་རེ་འཕེལ་ཞིང་གསུམ་རེ་ལ་རང་བཞིན་བར་བརྒྱུས་པས་ཆུ་ཚོད་དྲུག་ཅུ་ལོངས་ཞག་ཏུ་འགྱུར་ཏེ། ལོངས་མ་ཐག་པའི་ཆུ་ཚོད་དང་ཞག་ནི་སྔ་མ་བཞིན་མི་བརྩིའོ། །
དེ་ལྟར་ན་ཐང་སྟོན་རྗེས་འབྲང་དང་བཅས་པའི་འདོད་པ་ནི། ལོ་གོ་བདུན་གྱི་གོང་དུའང་མི་སྲིད་ལ། མཇུག་ཏུའང་མི་སྲིད་པ་རྟོགས་པར་སླའོ། ། རྩ་ཆད་པའི་འཆི་ལྟས་ལ། མཐའི་ལོ་གསུམ་ཕྱོགས་གསུམ་གྱི་ནང་དུ་ཉི་ཟླའི་རྒྱུ་བས་རྩ་རགས་པ་གཅོད། དེ་དང་བཅས་པའི་ལོ་བརྒྱའི་ནང་དུ་དབུ་མའི་རྩ་བས་རྩ་ཕྲ་མོ་གཅོད། དེས་ཉི་ཟླའི་ལོངས་སྤྱོད་ལ་བུ་ལོན་འབྱུང་བས་འཆི་ལྟས་སུ་འགྱུར། དེས་ན་དབུ་མ་བསྒྲུབས་ནས་འཆི་བ་བླུ་བར་གདམས་པའོ། ། དང་པོ་ལ། སྔོན་དུ་འཁོར་ལོའི་རྩ་རྣམས་ཀྱི་དྲུག་ཆ་བཞག་ནས་གཞན་རྣམས་འདོར།
འཆི་ཁའི་ཉིན་ཞག་དྲུག་ནས་བཞག་པའི་དྲུག་ཆ་པོ་འདོར་བའོ། ། དང་པོ་ནི། རྩ་འཁོར་ཀུན་ལ་ནམ་མཁའ་རླུང་མེ་ཆུ་ས་ཡེ་ཤེས་ཀྱི་ཁམས་དྲུག་དྲུག་ཏུ་གནས་པའི་དྲུག་པ་ཡེ་ཤེས་ཀྱི་ཁམས་བཞག་ནས་གཞན་རྣམས་འདོར་བ་ཡིན་ལ། འདི་ལ་ཡང་ཉི་མས་ལྟེ་བ་དང་འཁོར་ལོ་གཉིས་འདོར། ཟླ་བས་མགྲིན་པ་སོགས་འདོར་བ་གཉིས་ཏེ་ཉི་ཟླ་ནི་ལོ་གསུམ་གྱི་དང་། ཕྱོགས་གསུམ་གྱི་ཞག་གོ ། དང་པོ་ནི། ལྟེ་བའི་རྩ་འདབ་བཅུ་གཉིས་པ་དང་དེ་ལས་གྱེས་པའི་རེ་བཞིའི་ནང་ནས་སྟོང་པའི་རྩ་བཞི་བཞག་པའི་དྲུག་ཅུ་པོའི་རེ་རེ་ཕྱོགས་རེ་ལ་གཅོད་པར་གསུངས་པའི་ཕྱོགས་ནི་ཞག་བཅོ་བརྒྱད་རེ་ལ་བྱ་སྟེ། ལོ་གསུམ་གྱི་ཞག་ལ་བཅོ་བརྒྱད་ཀྱིས་བགོས་པས་དྲུག་ཅུ་འབྱུང་བས་སོ། ། དེས་ན་ཟླ་བ་གསུམ་གསུམ་ལ་རྩ་འདབ་བཅུ་གཉིས་ཀྱི་སྟེང་ནས་བཅུའི་རེ་རེ་ཡང་ཡལ་ག་ལྔ་ལྔ་ཆད་ཅིང་དེ་དང་དུས་མཉམ་དུ་ལས་འཁོར་སུམ་བརྒྱ་དྲུག་ཅུའི་རྩ་དང་བྱ་བའི་འཁོར་སུམ་བརྒྱ་དྲུག་ཅུའི་རྩ་རྣམས་ནི་ཞག་གསུམ་གསུམ་ལ་རེ་རེ་གཅོད་པས་ཞག་བཅོ་བརྒྱད་རེ་ལ་དྲུག་དྲུག་གཅོད་དོ། །
དེ་ཡང་དཔུང་པ་གཡས་ཀྱི་སུམ་ཅུ་པའི་དྲུག་ཚན་ལྔ་དང་ལག་པ་གཡས་པའི་མཐེ་བོང་ནས་མཐེའུ་ཆུང་གི་བར་གྱི་རྩ་བའི་ཚིགས་ཀྱི་དྲུག་ཚན་ལྔ་པོ་ཅིག་ཅར་དུ་ཆད་པའི་ཞག་བཅོ་བརྒྱད་ཕྲག་དེ་ལ་ལྟེ་བའི་ཆུ་སྲིན་གྱི་ཁྱིམ་ཡལ་ག་ལྔ་དང་བཅས་པ་ཆད་པ་དང་། དེ་རྗེས་དཔུང་པ་གཡོན་དང་ལག་པ་གཡོན་པའི་རྩ་བའི་ཚིགས་ཀྱི་རྩ་དང་མཉམ་དུ་བུམ་པའི་ཁྱིམ་འཁོར་སོགས་སྦྱར་བར་བྱའོ། ། འདི་དག་གིས་ལྷག་པའི་ལྷའི་ཡི་གེ་ནི། གཡས་ཀྐཱཿསོགས་ཚེག་དྲག་ཅན་སྡུད་རིམ་དང་། གཡོན་ལང་སོགས་ཐིག་ལེ་ཅན་བསྐྱེད་རིམ་དུ་བྱུང་ཚུལ་འདིའི་འགྲེལ་པར་རྒྱས་པར་གསུངས་པ་རྣམས་ནི་སྲུང་འཁོར་གྱི་རྡོ་རྗེ་འགོད་པའི་སྐབས་ཇི་བཞིན་ཡིན་ཅིང་། འོན་ཀྱང་ལོ་གཉིས་པ་ལ་ཀྐཿཀྐཱལ་ཀྐཽ་ཀྐཱར་ཀྐཻ་ཀྐཱ་དང་། ཀ་ཀེ་ཀར་ཀོ་ཀལ་ཀཾ་སོགས། གསུམ་པ་ལ། ཀྐཧཱཿཀྐལཱ་ཀྐཱ་ཀྐརཱ་ཀྐཡཱ་ཀྐཧཱ། ཀཧ་ཀཡ་ཀར་ཀཝ་ཀླ་ཀཾཧ་སོགས་སྦྱར།
ལོ་གསུམ་ནི་སྙིང་རྡུལ་མུན་པའོ། ། ཡི་གེའི་ཁམས་ཀྱི་རིམ་བཞིན་ལྟེ་བའི་རྩ་འདབ་ཀྱི་ཁམས་དང་སྦྱར་ནས་གཅོད་པས་རྟོགས་པར་སླ་ལ། འདིར་རྒྱལ་ཟླའི་ཉ་ནས་ཆུ་སྲིན་གྱི་མགོ་བརྩམས་ཏེ་མཆུ་ཟླ་ལ་ཆུ་སྲིན་དུ་བཤད་དོ། ། གཉིས་པ་ནི། མགྲིན་པའི་སྟོང་པའི་རྩ་བཞི་དང་། དཔྲལ་བའི་སྟོང་པའི་རྩ་གཉིས། གསང་བའི་སྟོང་པའི་རྩ་གཉིས། དབུ་མ་གཅོད་པ་ལ་ཞག་གཅིག་སྟེ་ཞག་དགུ་དང་། རྩ་འཁོར་གསུམ་པོ་དེའི་ལྷག་མ་རྣམས་རྒྱུ་སྐར་ཉེར་བརྒྱད་དང་ཟླ་རྐང་བཅུ་བཞི་དང་གསལ་བྱེད་སུམ་ཅུའི་རྩ་ཡིན་པས་དེ་རྣམས་ཞག་རེ་ལ་རེ་རེ་གཅོད་པ་ལ་ཞག་དོན་གཉིས་དགོས་ལ། གཅོད་བྱེད་ཀྱི་ཞག་ལ་ཕྱོགས་གསུམ་པོ་ལས་མེད་པས་ཇི་ལྟར་བྱ་སྙམ་ན།
ཕྱོགས་གསུམ་པའི་སྟེང་དུ་མངལ་ཟླ་གཅིག་པོ་བསྣན་པས་དོན་ལྔ་འབྱུང་བ་དེ་ཆུ་ཚོད་དྲུག་ཅུ་ལ་ཞག་ཏུ་བྱས་པའི་ཉིན་ཞག་ཡིན་ལ། དེ་ལ་ང་དྲུག་རྐང་བཅས་ལ་ཞག་ཏུ་བྱས་པའི་ཞག་གྲངས་གྱ་གཅིག་འབྱུང་བའི་དོན་གཉིས་པོས་མགྲིན་དཔྲལ་གསང་གསུམ་གྱི་ཉེར་བརྒྱད་དང་བཅུ་བཞི་དང་སུམ་ཅུ་རྣམས་རིམ་གྱིས་བཅད་རྟིང་། དེ་གསུམ་གྱི་སྟོང་པ་བརྒྱད་པོ་ཞག་བརྒྱད་ཀྱིས་གཅོད་ལ། དེ་དག་དང་མཉམ་དུ་སྙིང་གའི་རྩ་བརྒྱད་ཀྱང་གཅོད་ཅིང་། མཐའི་ཞག་གཅིག་པོས་དབུགས་ཀྱི་འཁོར་ལོ་ཟོད་པའི་དོན་དུ་དབུ་མ་གཅོད་པ་ཡིན་ནོ། ། གཉིས་པ་ནི། རྩ་འཁོར་ཀུན་ཏུ་ཉིན་ཞག་རེའི་རླུང་ཆུ་ཚོད་དྲུག་ཅུ་པོ་ཐམས་ཅད་རྒྱུ་བ་ལས། དྲུག་ཅུ་པོའི་དྲུག་ཆ་རླུང་བཅུ་བཅུ་རྫོགས་པར་མ་བརྒྱུས་པ་རྣམས་འཆི་ཀ་མཐའི་ཞག་དྲུག་པོ་ལ་བརྒྱུས་པས་གཅོད་ལ། དེ་ཡང་སྔར་བཤད་པའི་ཞག་དགུ་པོའི་ཕྱི་མ་དྲུག་གི་རིང་ལ་སྔར་གཅོད་པར་བཤད་པའི་རྩ་རྣམས་དང་། འདིར་དྲུག་ཆ་གཅོད་རྒྱུ་རྣམས་ལྷན་ཅིག་གཅོད་པ་རྣམས་ཡིན་ལ།
བཅད་རྒྱུའི་རྩ་ནི། ལྟེ་བའི་བཅུ་གཉིས་པོའི་ཡེ་ཤེས་དང་སའི་རྩ་གཉིས། འདབ་མ་རེ་བཞིའི་སྟོང་པ་བཞི་པོ་རྣམས་ཡིན་པར་རྟོགས་སླ་ཞིང་། ལྟེ་བར་བཅུ་གཉིས། མགྲིན་པར་རོ། ། དཔྲལ་བར་མེ། སྙིང་གར་ཕྱེད་དང་གཉིས། བྱ་བ་དང་ལས་འཁོར་ལ་ཚེས་ཀྱིས་བསྒྱུར་བའི་དུས་ཞེས་པ་དྲུག་ཅུ་རྣམས་ཡིན་པར་བཤད་པ་སོར་བཞག་ན། ལྟེ་བའི་ཁྱིམ་འཁོར་བཅུ་གཉིས་པོ་གཅོད་རྒྱུ་བྱེད་དགོས་པ་འདྲ་ནའང་། སྔར་འདབ་མ་ལྔ་ལྔ་དང་ལྷན་ཅིག་རེ་རེ་གཅོད་པར་བཤད་པས།
གཞན་བཅུ་པོའི་ཡང་ཁམས་ཕྲ་བ་རྫོགས་པར་སྔར་མ་ཆད་པ་རྣམས་འདིར་གཅོད་པར་ཁས་བླངས་དགོས་ལ། རྩ་འཁོར་གཞན་རྣམས་ལ་ཡང་འདབ་མ་རྣམས་སྔར་བཅད་ཚར་བས་རྩ་བ་དང་རྩེ་མོ་སྔར་བཤད་པ་རྣམས་འདིར་གཅོད་པར་བྱ་ལ། དྲུག་དང་གསུམ་ལ་སོགས་རྣམས་ཉག་གྲངས་རེ་རེ་ནས་བཞག་དཀའ་ཡང་། མགྲིན་པའི་སོ་གཉིས་ཀྱི་དྲུག་ཆ་རགས་པ་དྲུག་དང་། བཅུ་དྲུག་གི་དྲུག་ཆ་རགས་པ་གསུམ་དང་བརྒྱད་ཀྱི་དྲུག་ཆ་རགས་པ་ཕྱེད་དང་གཉིས་ཡིན་པ་སོགས་ཀྱིས་བཞག་པར་གསལ་ལོ། ། གཉིས་པ་ལ། སྤྱིར་དབུ་མས་ཉི་ཟླའི་འཕོ་བ་ཉམས་པར་བྱེད་ཚུལ། བྱེ་བྲག་ཞག་རེའི་དབུ་མས་རྩ་ཕྲན་གཉིས་གཉིས་གཅོད་ཚུལ། དུས་མེའི་རྩ་ལ་དབུ་མའི་རྒྱུ་ཚུལ་ངེས་པར་བྱ་བའོ། ། དང་པོ་ནི།
འདིར་ཉིན་ཞག་འཁོར་རེ་རེ་ལ་དབུགས་ཉི་ཁྲི་ཆིག་སྟོང་དྲུག་བརྒྱ་ལ་སོ་གཉིས་ཀྱིས་བགོས་པའི་རྙེད་པ་དྲུག་བརྒྱ་དང་དོན་ལྔ་ནི་སོ་ཆར་གྲགས་པ་སྟེ། གཡས་གཡོན་ཉི་ཟླའི་རྒྱུ་བ་ལས་ཕྱོགས་ནས་དབུ་མ་ཨ་ཝ་དྷཱུ་ཏཱི་ནས་བརྒྱུས་པས་ཉི་ཟླ་རྒྱུ་རྒྱུའི་རྩ་བདུན་ཁྲི་གཉིས་སྟོང་པོའི་འཕེལ་བ་རྫོགས་པའི་ཕྱིས་ཉིན་ནས་བཟུང་སྟེ་ཞག་རེ་ལ་རྩ་ཕྲན་གཉིས་ལས་རྒྱུ་རྒྱུ་མ་བྱུང་བས་སྐེམས་འགྲོ་བས་ལོ་རེ་ལ་བདུན་བརྒྱ་ཉི་ཤུ་རེར་ལོངས་ཤིང་ལོ་བརྒྱ་ན་མཐའ་དག་ཉམས་པར་འགྱུར་བ་ཡིན་ལ། དེས་ན་དབུགས་ཀྱི་སོ་ཆ་དེ་ཉི་ཟླའི་ལོངས་སྤྱོད་ལ་བུ་ལོན་དང་དཀྱིལ་འཁོར་ལ་ནོར་དུ་འགྱུར་ཞིང་། དེ་ཡང་ཉི་མ་ལ་རིལ་པོ་དང་ཟླ་བ་ལ་དེའི་ཕྱེད་བུ་ལོན་དུ་འགྱུར་བས་ཉིན་ཞག་སོ་གཉིས་ན་ཟླ་བ་ལ་ཞག་ཕྱེད་དང་། ཉི་མ་ལ་གཅིག་མ་བསྣན་ན་ཟླ་ཉིས་ཁྱིམ་མི་རྫོགས་པའི་ཕྱིར་ན། ཟླ་བས་ལོ་གཅིག་འཁོར་བ་ལ་ཉིན་ཞག་སུམ་བརྒྱ་དྲུག་ཅུའི་སྟེང་དུ་ཞག་དྲུག་དང་ཉི་མའི་འཁོར་བ་ལ་ཞག་བཅུ་གཉིས་སྣོན་དགོས་པར་འདིར་གསུངས་སོ། ། འདི་དག་ནི་རགས་རྩིས་ཡིན་ཏེ། སོ་ཆ་དེ་ཉིད་སུམ་ཅུ་ཆར་བཅུག་པའི་ཕྱིར་རོ། ། དེས་ན་ཟླ་བ་ལ་དྲུག་ཅུ་ཆར་སོང་བ་ཡིན་ནོ། ། དེས་ན་འདིའི་སོ་ཆ་འདི།
འབྲིང་པོ་ཉིན་ཞག་ལ་བཞག་ལ། སུམ་ཅུ་ཆ་ནི་ཁྱིམ་ཞག་དང་། སོ་བྱེད་དང་གསུམ་གྱི་ཆ་ནི་ཚེས་ཞག་ལ་བྱེད་དགོས་པས་ནང་དུ་དབུགས་ལ་བློས་བཟོ་ན། ཚེས་ཞག་གི་དབུགས་སོ་ཕྱེད་དང་གསུམ་རེ་ན་རེ་རེ་ལྷག་ཅིང་གཞན་གཉིས་ལའང་དེས་འགྲེ་བས་ཕྱི་རུ་ཚེས་ཟླ་སོ་ཕྱེད་དང་གསུམ་དང་ཞག་ཟླ་སོ་གཉིས་དང་། ཁྱིམ་ཟླ་སུམ་ཅུ་རེ་ན་ཟླ་བཤོལ་འབྱུང་ཞེས་རགས་རྩིས་ལ་ཁས་བླང་དུ་རུང་བ་ཡིན་ནོ། ། དེས་ན་ཟླ་བས་ཉིན་ཞག་རེ་ལ་ཆུ་ཚོད་ང་དགུ་ཅུང་ལྷག་ལས་མ་སྤྱད་པས་རགས་རྩིས་ཞག་རེ་ལ་ཆུ་ཚོད་རེ་ཆད་ཅིང་། ཉི་མས་ཚེས་ཟླ་རེ་ལ་ཁྱིམ་རེའི་སྐར་གཉིས་རྐང་བཅས་ཀྱི་སྟེང་ནས་སྐར་མིག་དྲག་པོ་སོགས་ལས་མ་སྤྱད་པས་ཆུ་ཚོད་བཞི་ཅུང་མེད་རེ་ཆད་པས་རྒྱུ་བར་མ་ནུས་པ་ཡང་ནང་གི་ཉི་ཟླ་ལ་སྒྲ་གཅན་གྱིས་གནོད་པ་བྱས་པས་ཡིན་ནོ། ། གཉིས་པ་ནི། དེ་ལྟར་ན་རགས་རྩིས་ཉིན་ཞག་རེ་ལ་རྩ་ཕྲན་གཉིས་གཉིས་ཆད་པའི་ལུས་ལ་དབུགས་ལྷག་པོ་འཕོ་ཆེན་རེའི་མཚམས་སུ་ང་དྲུག་རྐང་བཅས་པ་བཅུ་གཉིས་བསགས་པས་ཡིན་ལ། དེ་ཆུ་ཚོད་གཉིས་སུ་བརྩིས་པས་ཡིན་ཞིང་།
ཞིབ་པར་ཆུ་ཚོད་གཉིས་ལ་དབུགས་བདུན་བརྒྱ་ཉི་ཤུ་དགོས་པ་ལ་དྲུག་བརྒྱ་དོན་ལྔ་ལས་མེད་ཅིང་ཞེ་ལྔ་པོ་ཉི་ཟླའི་རྒྱུ་བ་ལ་ཕན་ཡོད་པས། རྩ་གཉིས་ཅུང་མེད་ལས་མི་གཅོད་དོ། ། འོ་ན་ལོ་བརྒྱ་ལ་ཚང་མར་མི་གཅོད་པར་འགྱུར་རོ་ཞེ་ན། ལོ་བརྒྱ་ལ་ཁྱིམ་ཞག་སུམ་ཁྲི་དྲུག་སྟོང་ལས་མེད་ཀྱང་ཉིན་ཞག་ལོ་རེ་ལ་ལྔ་ལྔ་ལྷག་ཡོད་པ་མ་བཅུད་པ་ཡོད་པས་སྐྱོན་མེད་དོ། ། གསུམ་པ་ནི། འཕོ་མཚམས་ཡེ་ཤེས་ཀྱི་རླུང་རྒྱུ་བའི་དུས་སུ་ན་བ་དང་མཚོན་འཕོག་པ་དང་། སྦྲུལ་གྱིས་ཟོས་པ་སོགས་བྱུང་ན། རྩ་འཁོར་དྲུག་ལ་དུས་མིན་གྱི་འཆི་བ་མུན་པ་ཆེན་པོའི་རླུང་འཇུག་པས་འཚོ་དཀའ་བར་གསུངས་སོ། ། དེས་ན་དཔལ་དུས་ཀྱི་འཁོར་ལོ་རླུང་བཅུ་བཞི་གསུངས་ཏེ། རྩ་བ་དང་ཡན་ལག་གི་ལྔ་ལྔ།
ཐིག་ལེ་གཡོ་བ་དང་འཛག་པར་བྱེད་པ་དགའ་བ་དང་ལྷན་ཅིག་སྐྱེས་དགའ་གཉིས། དུས་དང་དུས་མིན་དུ་འཆི་བར་བྱེད་པ་མུན་པ་ཅན་དང་མུན་པ་ཆེན་པོ་གཉིས་སོ། ། གསུམ་པ་ལ། ཟླ་བའི་རྐང་པ་དང་ལོངས་སྤྱོད་རྩ་ལ་འཆར། ཉི་མའི་གསལ་བྱེད་ཀྱི་ཡི་གེ་རྩ་ལ་འཆར། དེ་གཉིས་ཀྱི་བུ་ལོན་ལས་འཆི་ལྟས་འཕེལ་བའོ། ། དང་པོ་ནི། ཟླ་རྐང་འབྱུང་དང་འབྱུང་བ་སོགས་བདུན་པ་ཉེར་ལྔ་དང་ཉེར་བཞི་སོགས་རེ་རེ་ནས་བརྩེགས་ཏེ་བགྲངས་པས་བརྒྱ་ཉི་ཤུ་འབྱུང་ལ། ནང་གི་ལྟེ་སྙིང་མགྲིན་སྤྱིའི་རྩ་འདབ་ཀྱི་གྲངས་ལ་ཡང་དེ་ཀ་ཡོད་པ་རྣམས་ལུགས་འབྱུང་ལུགས་ལྡོག་ཏུ་རྩ་འདབ་ལ་འཆར་ཏེ། དཀར་ཕྱོགས་ཀྱི་ཚེས་གཅིག་ལ་སྙིང་གའི་བརྒྱད་ཀྱི་ལྔ་ལ་འཆར།
ཚེས་གཉིས་ལ་དེའི་ལྷག་མ་གསུམ་དང་སྤྱི་བོའི་བཅུ་དྲུག་གི་སྟེང་ནས་བདུན་ཏེ་བཅུ་ལ་འཆར། ཚེས་གསུམ་ལ་དེའི་ལྷག་མ་དགུ་དང་མགྲིན་པའི་སྟེང་ནས་དྲུག་སྟེ་བཅོ་ལྔ་ལ་འཆར། ཚེས་བཞི་ལ་མགྲིན་པའི་བཅུ་དགུ་ལ་དང་ལྔ་ལ་དེའི་ལྷག་མ་བདུན་དང་ལྟེ་བའི་རེ་བཞིའི་སྟེང་ནས་བཅོ་ལྔ་སྟེ་ཉེར་གཉིས་ལ་དང་། དྲུག་བདུན་ལ་ལྟེ་བའི་ཉེར་བཞི་དང་ཉེར་ལྔ་ལ་ཤར་བས་ལུགས་འབྱུང་རྫོགས་ནས་སྔ་རྐང་འདས་པ་ཕྱི་རྐང་ལ་རྩ་འཁོར་དང་གྲངས་གཉིས་ཀ་ལུགས་ལྡོག་ཏུ་འཆར། ཞག་བཅུ་བཞི་སོང་། ཉ་ནས། སྔ་རྐང་ལུགས་འབྱུང་དུ་ལྟེ་སྙིང་མགྲིན་སྤྱི་ལ་དང་། ཕྱི་རྐང་ལུགས་ལྡོག་ཏུ་འཆར་རོ། ། དེ་དག་ནི་འཁོར་ལོ་བཞིའི་འདབ་མ་ལ་ཟླ་རྐང་འཆར་ཚུལ་ཡིན་ལ། ཟེ་འབྲུ་ལ་ཡི་གེ་འཆར་ཚུལ་ནི།
དབྱངས་ཐུང་དུ་བཅོ་ལྔ་ལ་རྗེས་སུ་ང་རོ་ཡོད་མེད་ཀྱི་དབྱེ་བས་སུམ་ཅུ་ནི་སྙིང་མགྲིན་སྤྱི་གསུམ་སྟེ་སྟེང་གི་འཁོར་ལོ་གསུམ་ལ་དཀར་ཕྱོགས་ཀྱི་དུས་སུ་ཚེས་རེའི་སྔ་ཆ་དང་ཕྱི་ཆར་ཕྱེ་ནས་སྐྱེད་རིམ་དུ་འཆར་ལ། དབྱངས་རིང་པོ་བཅོ་ལྔ་རྣམ་བཅད་ཡོད་མེད་ཀྱི་དབྱེ་བས་སུམ་ཅུ་ནི་ལྟེ་བའི་རྩ་འདབ་ལ་ནག་ཕྱོགས་ཀྱི་དུས་སུ་སྡུད་རིམ་དུ་འཆར་ཏེ་གཉིས་ཀ་ཡང་རྩ་འདབ་གཉིས་གཉིས་ཀྱི་འདུས་མཚམས་ཟེ་འབྲུ་ལ་འཆར་བ་ཡིན་ནོ། ། དེ་ཡང་སྟེང་འཁོར་གསུམ་ལ་རྩ་འདབ་ང་དྲུག་ལས་མེད་པས་ཡི་གེ་གཉིས་ལྷག་པ་ནི། ཚེས་བརྒྱད་ཀྱི་ཕྱི་ཆ་དང་བཅོ་ལྔའི་ཕྱི་ཆ་ལ་རིམ་པ་བཞིན་མགྲིན་པ་དང་སྤྱི་བོའི་རྩ་འདབ་ཀྱི་ལྟེ་བར་འཆར་ཏེ། རིམ་པ་བཞིན་ཨ་ར་མ་དང་ལམ་ཡིན་ནོ། ། ལྟེ་བ་ལ་རྩ་འདབ་རེ་བཞི་ཡོད་ཅིང་ཡི་གེ་སུམ་ཅུ་ལས་མེད་པས་སྟོང་པའི་རྩ་བཞིའི་ཟེ་འབྲུ་ལ་མི་འཆར་བས་གཞན་དྲུག་ཅུའི་གཉིས་གཉིས་ཀྱི་ཟེ་འབྲུ་ལ་འཆར་རོ། ། འདིར་ཡང་ནག་པའི་བརྒྱད་དང་སྟོང་གི་ཕྱི་ཆ་ལ་ལྟེ་བར་འཆར་བ་ལྟར་བཤད་ཀྱང་དབྱངས་དང་རྣམ་པར་བཅད་པ་མེད་དོ་ཞེས་གསུངས་པ་ལྟར་ཐོབ་སྐལ་གྱི་ཡི་གེ་མེད་དེ་ཡོད་པ་བྱས་ན་རྩ་འདབ་ཟུང་གཉིས་ཀྱི་ཟེ་འབྲུའི་ཡི་གེ་འཆར་བའི་ཕྱིར་རོ། ། དེས་ན་འདིར་ལྟེ་བ་ལ་ཐོབ་སྐལ་ཚང་མ་བྱེད་པ་དང་། སྔ་མའི་མགྲིན་པ་ལ་སྟོང་པའི་རྩ་བཞི་འདོར་བར་འཆད་པ་དག་གིས་ནི་ཞིབ་ཏུ་མ་བརྟགས་པར་ཟད་དོ། ། གཉིས་པ་ནི།
གསལ་བྱེད་སུམ་ཅུ་ལ་རྗེས་སུ་ང་རོས་ཕྱེ་བའི་ཐུང་ངུ་དྲུག་ཅུ་དང་རྣམ་བཅད་ཀྱིས་ཕྱེ་བའི་རིང་པོ་དྲུག་ཅུར་ཕྱེ་ནས་ཡང་རྩ་འདབ་བརྒྱ་ཉི་ཤུའི་འདབ་མ་རྣམས་ལ་འཆར་ལ། དེ་ཡང་ཚེས་རེ་ལ་བཞི་བཞི་སྤྱད་ནས་ཟླ་རེ་ལ་རྫོགས་པས་ཚེས་སོ་སོའི་ཐུན་མཚམས་བཞི་ལ་ཡི་གེ་རེ་རེ་རྩ་རེ་ལ་འཆར་ཞིང་། འདི་ལ་ནི་དཀར་ཕྱོགས་ལ་ལྟེ་བའི་དྲུག་ཅུ་པོ་ལས་སྡེ་ནས་ལུགས་ལྡོག་སྡུད་རིམ་དུ་མར་ངོ་ལ་འཆར་ཞིང་། དཔྲལ་མགྲིན་སྙིང་གསུམ་ལ། ང་ནས་བརྩམས་ཏེ་ཀ་སྡེ་ནས་ལུགས་འབྱུང་བསྐྱེད་རིམ་དུ་ཡར་ངོ་ལ་འཆར་ཞིང་སྔར་གྱི་ཟླ་བས་སྤྱད་ཟིན་པའི་རྗེས་སུ་ཉི་མ་དང་ཉི་མའི་སྤྱད་ཟིན་པའི་རྗེས་སུ་ཟླ་བ་འགྲོ་སྟེ་ཕྱི་རུ་ཚེས་བཅོ་ལྔའི་ཉི་ཟླའི་བགྲོད་ཚུལ་བཞིན་ནོ། ། གསུམ་པ་ནི། རགས་རྩིས་ཟླ་ཕྱེད་རེ་ལ་དུས་མེས་ཟླ་བའི་ལོངས་སྤྱོད་ལས་ཆུ་ཚོད་བཅོ་ལྔ་རེ་བུ་ལོན་དུ་བྱེད་པས་ཟླ་བ་གཉིས་ལ་ཞག་ཏུ་ལོངས་པའི་ཕྱིར་ལོ་གཅིག་ལ་ཞག་དྲུག་དང་། ཉི་མ་ལ་དེ་ལྡབ་འགྱུར་བྱེད་པས་ལོ་རེ་ལ་ཞག་བཅུ་གཉིས་བུ་ལོན་དུ་བྱས་ནས་ཉི་ཟླའི་རྒྱུ་བ་ཉམས་པས་རྩ་ཆད་པའི་དབང་གིས་འཆི་བ་ཡིན་ནོ། ། ཞིབ་པར་ན། ཟླ་བའི་བུ་ལོན་ཞག་རེ་ལ་ཆུ་ཚོད་རེར་བཤད་པ་དེ་ཆུ་སྲང་ང་དྲུག་བཞི་ཆ་ལ་ཆུ་ཚོད་གཅིག་ཏུ་བྱས་པའི་ཆུ་ཚོད་ཡིན་པས་རེ་འདྲ་དྲུག་ཅུ་ལ་ཞག་རེར་བྱས་པའི་ཞག་དྲུག་དང་བཅུ་གཉིས་ལ་སོགས་པ་ཡིན་པས་ན་ཞིབ་ཏུ་བརྩི་བར་བྱའོ། །
བཞི་པ་ནི། མུ་སྟེགས་ཀྱི་ལྷ་ཆེན་པོ་དག་གིས་ཀྱང་ཉི་ཟླས་དུས་མེ་ལ་བུ་ལོན་འཕྲོག་མ་ཐུབ་ལ་སངས་རྒྱས་བཅོམ་ལྡན་འདས་སུ་ཐུབ་པས་ན། གཞིའི་དུས་འཁོར་རགས་པ་དབུ་མའི་རླུང་ནི་ལམ་དུ་མ་གྱུར་ན་འཁོར་བའི་སྐྱོན་སྐྱེད་བྱེད་ཀྱི་གཙོ་བོ་དང་རྣལ་འབྱོར་གྱིས་ལམ་དུ་བསྒྱུར་ནས་སངས་རྒྱས་ཀྱི་ཡོན་ཏན་སྐྱེད་བྱེད་ཀྱི་གཙོ་བོར་འགྱུར་བས་ན་བུམ་པ་ཅན་གྱི་སྦྱོར་བས་དབུ་མའི་རྒྱུ་བ་བཅོམ་པས་རྩ་ཆད་པ་རྣམས་སོས་ནས་འཆི་བ་བླུ་བར་འགྱུར་བས་རྡོ་རྗེའི་རྣལ་འབྱོར་ལ་འབད་དགོས་པར་གསུངས་སོ། ། གསུམ་པ་ཁམས་འགྱུར་བའི་འཆི་ལྟས་ལ་ཟླ་དྲུག་ཚུན་གྱི་ནང་། ཞག་དྲུག་ཚུན་གྱི་འཆི་ལྟས་དང་། གཞན་ཡང་འཚམ་པར་བསྟན་པ་དང་། བསོད་ནམས་བྱ་བར་གདམས་པའོ། ། དང་པོ་ནི། ལྟེ་བའི་རྩ་ཆེན་བཅུ་གཉིས་ལས་ཕྱོགས་གཅིག་གི་དྲུག་བསྐམས་ནས་སྣ་བུག་གང་རུང་ཞིག་ནས་དོག་འབབ་པ་དང་བྲལ་ན་གཅི་བ་སྐྱུར་པོ་ཉིད་དུ་འགྱུར་ལ། རླུང་གི་རྒྱུ་བ་རྟོག་མི་སྒོས་པས་དྲི་ཆུའི་རོ་ལ་བརྟགས་པས་སྐྱུར་བོར་སོང་ན་ཟླ་བ་དྲུག་ནས་འཆི་བའི་ལྟས་སོ། །
གཉིས་པ་ནི། རྣ་བས་སྒྲ་མི་ཐོས་པར་གྱུར་ན་ཞག་དྲུག་ནས་དང་། ལྕེས་རོ་མི་ཚོར་ན་ལྔ་ནས་དང་། མིག་གིས་གཟུགས་མི་མཐོང་ན་བཞི་ནས་དང་། སྣས་དྲི་མི་ཚོར་ན་གསུམ་ནས་དང་། ལུས་ཀྱིས་རེག་བྱ་མི་ཚོར་ན་གཉིས་ནས་འཆི་ཞིང་ཞག་ཐ་མ་ལ་ཁུ་བ་ཆོས་ཀྱི་ཁམས་འདོར་རོ། ། གཞན་ཡང་ཞག་དྲུག་ནས་འཆི་བའི་ལྟས། སྣའི་རྩེ་མོ་ཞོམ་ནས་ཐུར་དུ་འཕྱང་བ་དང་། སྤྱི་བོར་ལག་པ་བཞག་ན་ལག་ངར་ཕྲ་མོ་མི་མཐོང་བ་དང་། ལག་མཐིལ་སེར་པོར་སོང་བ་དང་།
ཉི་མ་ནག་པོ་དང་། ཟླ་བ་སེར་པོར་མཐོང་བ་དང་། ལྕེའི་འོག་ཏུ་རི་མོ་ནག་པོ་དང་། མིག་འབྲས་ལ་རི་མོ་དམར་ནག་དང་། དབུགས་ནང་དུ་སྡུད་དཀའ་བ་དང་། མཁུར་ཚོས་ཞོམ་པ་དང་། ནུ་མ་མཆན་ཁུང་དུ་སླེབ་པ་དང་། གཟའ་སྐར་མེ་སྟག་དང་བཅས་པར་མཐོང་བ་དང་། མགྲིན་པ་དང་ལུས་རེངས་པ་རྣམས་སོ། ། གཅིན་དང་ལུས་གསིལ་བར་གྱུར་ན་ཉིན་ཞག་དེ་ལ་འཆི་བས་སོ། །
གསུམ་པ་ནི། ཉི་ཟླ་གང་རུང་ཤར་བའི་ཚེ་རང་གི་གྲིབ་མ་ལ་མིག་སྦྲིད་སྦྲིད་དུ་བལྟས་ནས་ནམ་མཁར་བལྟས་པས་མགོ་མ་ཚང་ན་ཟླ་བ་དྲུག་ནས་འཆི། ཁང་པའི་ཤར་གྱི་རྫིང་ཆུས་གང་བའི་ཤར་འགྲམ་ནས་ལྟས་པས་རྫིང་དང་གྱང་ལོགས་གཉིས་ཀར་གྲིབ་གཟུགས་ཡོང་རྒྱུ་གཉིས་ཀའམ་གང་རུང་ཞིག་མ་ཚང་བ་དང་། ཉི་མ་བྱང་བགྲོད་ཀྱི་དུས་སུ་ཟླ་རེ་ལ་རྐང་པ་རེ་རེ་འགྲིབ་ཅིང་ལྷོ་བགྲོད་ལ་འཕེལ་རྒྱུ་ཡིན་པ་ཆད་ལྷག་ཏུ་གྱུར་བ་དང་། རྐང་ལག་གི་མཐིལ་བཞི་དུས་མཉམ་དུ་སྦྲིད་པ་དང་། བཤང་གཅི་དང་དུས་མཉམ་དུ་སྦྲིད་པའམ་ཁུ་བ་འབྱུང་བ་དང་། སྐྲ་ཐུར་དུ་ཡོད་འཕྲོ་གྱེན་དུ་འཛིངས་པ་དང་གྱེན་དུ་འགྲེང་འཕྲོར་ཐུར་དུ་ཞམ་པ་དང་། རྣ་བ་ལག་པས་བཀབ་ན་རང་སྒྲ་ཆག་པ་དང་། མགོའི་རླངས་པ་ཡལ་བ་དང་། མིག་འབྲས་ཀྱི་འོད་ཉམས་པ་དང་།
དབང་པོ་སོ་སོའི་རྩ་ཉམས་པ་དང་། རྨི་ལམ་གྱི་ལྟས་ལ་སོགས་པ་རྒྱུད་གཞན་དུ་འབྱུང་བ་རྣམས་ལ་འགྲེལ་བར་ཞལ་འཕངས་མཛད་དོ། ། བཞི་པ་ནི། ལྟས་དེ་རྣམས་ཕལ་ཆེར་མི་ངེས་པས་བསོད་ནམས་བྱས་ན་བཟློག་ཅིང་མ་བཟློག་ནའང་རྗེས་སུ་འབྲང་བས་བསོད་ནམས་བྱ་བ་ལས་ལྷག་པའི་འཆི་བླུ་མེད་དོ། ། གཉིས་པ་འཇིག་པའི་རྒྱུ་ལ། རྒྱུའི་རང་བཞིན་ངེས་པར་བྱ་བ་དང་། འཁོར་བར་སྐྱེ་འཇིག་གི་རྒྱུ་དངོས་སོ། ། དང་པོ་ནི། ཚིགས་བཅད་གྱ་གཉིས་པ་ལ་སོགས་པ་རྣམས་ཀྱིས་ཀུན་རྫོབ་འཁོར་བའི་རྒྱུ་འབྲས་དང་བྱ་བྱེད་ལས་གསུམ་ལ་སོགས་པ་གསུངས་པའི་དོན་རྣམས་བསྡུ་ན། གནས་སྐབས་བཞི་པོ་གསུམ་དུ་བསྡུས་ཏེ།
རགས་པ་སང་རྨི། འབྲིང་པོ་གཉིད་འཐུག ཕྲ་བ་བཞི་པའོ། ། འདི་གསུམ་དུས་ལ་སྦྱར་ན་ཉིན་མོ་དང་། མཚན་མོ་དང་། ཐུན་མཚམས་སོ། ། བརྗོད་བྱ་རྗོད་བྱེད་ལ་སྦྱར་ན། བརྗོད་བྱ་ཁམས་ལྔ་དང་ལས་དབང་ལྔ་དང་ཡུལ་ལྔ་དང་ཡིད་དེ་བཅུ་དྲུག་དང་རྗོད་བྱེད་གསལ་བྱེད་སུམ་ཅུ་ལ་དབྱངས་བཅུ་གཉིས་ཞུགས་པའི་སུམ་བརྒྱ་དྲུག་ཅུ་ནི་རགས་པ་སྟེ་རྣམ་འགྱུར་ཁོ་ན་སྙིང་སྟོབས་ཀྱི་ཆོས་སད་པའོ། ། ཕྲ་བའི་རླུང་གིས་མཚོན་པ་ཁམས་ལྔ་དང་དབྱངས་བཅོ་ལྔ་ནི་རགས་པ་རང་བཞིན་དང་རྣམ་འགྱུར་གཉིས་ཀར་ངེས་པ་རྡུལ་གྱི་ཆོས་རྨི་ལམ་མོ། ། ཟླ་ཉི་སྒྲ་དུས་སེམས་དང་བློ།
རྣམ་བཅད་དང་ཐིག་ལེ་དང་ནཱ་དས་བརྗོད་པ་ནི་འབྲིང་པོ་སྟེ་འདི་ཡང་གཉིས་ཀར་རྟོགས་བ་མུན་པའི་ཆོས་གཉིད་འཐུག་གོ ། ཀུན་གཞི་རྣམ་ཤེས་ཆ་དང་ཡེ་ཤེས་ཆ་གཉིས་ལས་དང་པོ་འཁོར་བའི་རྒྱུ་བྱེད་པའི་འཕོ་བའི་བག་ཆགས་དང་། དེ་རྗོད་བྱེད་ཀུན་རྫོབ་པའི་གཞོམ་མེད་ཀྱི་སྟོང་ཆེན་ཡིག་ལྔ་ནི། ཕྲ་བ་རང་བཞིན་ཁོ་ནར་ངེས་པ། ཡོན་ཏན་གསུམ་ཆ་མཉམ་པའི་ཆོས་སུ་བྱེད་དགོས་པ་བཞི་པའོ། ། བཞི་པ་འདི་ནི་འཁོར་བ་བསྐྱེད་པའི་བྱེད་པ་པོར་ཡང་ཡང་གསུངས་ནས་ཡུལ་དྲུག་པོ་ལས་དང་། དབང་པོ་དྲུག་དང་ལོ་ཟླ་སོགས་བྱེད་པར་བཤད་ཅིང་། ཁྱབ་འཇུག་དབང་ཕྱུག་སོགས་བྱེད་པ་པོའི་འཁྲུལ་གཞི་ཡིན་ཀྱང་དེ་ལ་འཁྲུལ་ནས་རྟགས་དངོས་དོན་གཞན་དུ་སྨྲ་བ་ལེགས་པར་བཀག་གོ ། འོན་ཀྱང་འདི་འཁོར་བར་སྐྱེ་བའི་བྱེད་པ་པོ་ཙམ་ཡིན་གྱི། སྡུད་པའི་བྱེད་པ་པོ་མ་ཡིན་ཏེ།
དེ་ནི་སྐུ་བཞི་པོ་ལས་ཡེ་ཤེས་ཆ་བཞིའི་དུས་འཁོར་རྣམ་འགྱུར་མ་ཡིན་པར་མ་ཟད་རང་བཞིན་ཡང་མ་ཡིན་པ་ཡོན་ཏན་མེད་པ་མཁའ་ཁྱབ་མཁའི་རྡོ་རྗེ་ཅན་ཏེ་འདི་དག་དབུས་ན་རྡོ་རྗེ་ཅན་གྱི་རང་བཞིན་མིན་ཞིང་རྣམ་འགྱུར་མིན་ཏེ་ཁྱབ་བྱེད་རང་བཞིན་མེད་ཅེས་སོགས་ཀྱི་མཚན་ཉིད་དང་ལྡན་པ་སྟེ། རང་བཞིན་མྱང་འདས་ཡིན་པས་འབྲས་བུའི་མྱང་འདས་ཀྱི་དངོས་ཀྱི་ཉེར་ལེན་ཏེ། རྒྱལ་བ་ཐམས་ཅད་ཀྱི་སྐྱེད་བྱེད་དང་པོའི་སངས་རྒྱས་རིགས་མེད་པ་སྟེ་འཁོར་བ་རྫོགས་པར་སྡུད་པ་ནི་འདི་མངོན་དུ་གྱུར་པ་ལ་རག་ལས་པའི་ཕྱིར་རོ། ། དེ་སྟོན་པར་མཛད་པ་ནི་སྟོན་པ་གཞན་ལས་ཁྱད་པར་དུ་འཕགས་པས་ཕྱག་མཛད་དོ། ། གཉིས་པ་ལ་འགྱུར་བདེ་སྐྱེ་བའི་དང་། འཆི་བའི་རྒྱུར་བཤད་པའོ། ། དང་པོ་ལ་འཆི་སེམས་གསུམ་གྱིས་སྐྱེ་བར་བསྟེན། སྐྱེ་ས་འགྲོ་བ་བཅུ་བཞིར་དབྱེ་བའོ། ། དང་པོ་ནི། འགྱུར་བདེ་བཟང་ངན་འབྲིང་གསུམ་ནི།
སྙིང་མུན་རྡུལ་གསུམ་སྟེ། དེ་གསུམ་རྡུལ་མ་འདྲེས་པ་སོ་སོས་རིམ་པ་བཞིན་ལྷ་དང་དམྱལ་བ་དང་དུད་འགྲོར་སྐྱེ་ལ། འདྲེས་པས་མི་དང་ཡི་དྭགས་སུ་སྐྱེ་སྟེ། དེ་ཡང་དེ་གསུམ་ཤས་ཆེ་བས་རིམ་པ་བཞིན་བདེ་སྡུག་བར་མར་སྐྱེ་སྟེ་ཕལ་ཆེར་འཆི་ཀའི་སེམས་ཀྱི་དབང་དུ་མཛད་ནས་གསུངས་པས་མཚམས་སྦྱོར་བཟང་ངན་དུ་གྲགས་པ་ལྟར་རོ། ། གཉིས་པ་ནི། ལྷ་བརྒྱད་དུད་འགྲོ་བཞི་མི་དང་དམྱལ་བ་རེ་རེ་སྟེ་བཅུ་བཞི་ཡིན་ལ། ལྷ་མིན་དང་ཡི་དྭགས་ནི་བདེ་སྡུག་ཤེས་ཆེ་བས་ལྷ་དང་དམྱལ་བར་བསྡུས་སོ། ། དེ་ལྟར་ན་སྲིད་པ་བཅུ་བཞིར་རོ་ཡི་འགྲོ་བ་འཁོར་ཞིང་ལས་ཀྱི་ཞགས་པས་བཅིངས་པས་འགྱུར་བདེ་མ་བཅོམ་ན་སྐྱེ་བ་འབུམ་ཕྲག་དུ་མས་ཀྱང་མི་གྲོལ་ལོ། ། ལྷ་བརྒྱད་ནི། འདོད་ལྷ་དྲུག་དང་གོང་མ་གཉིས་ཏེ།
ཟད་པར་ས་ཆུ་མེ་རླུང་སྟོང་པ་ཟླ་ཉི་སྒྲ་གཅན་བསྒོམས་པ་དང་བསོད་ནམས་ཀྱི་སྟོབས་ཀྱིས་སོ། ། ཞེས་གསུངས་པའི་ཟད་པར་ནི་རྒྱུ་སྙོམས་འཇུག་གི་བསམ་གཏན་དང་བསོད་ནམས་ཀྱི་ལས་ཁྱད་པར་བ་དེ་དང་དེ་ལ་བཏགས་པ་ཙམ་ཡིན་གྱི། མངོན་པ་ནས་བཤད་པའི་འཕགས་པའི་ཡོན་ཏན་དང་མི་གཅིག་ལ། ས་ཆུ་མེ་རླུང་ནམ་མཁའ་རྣམས་བསམ་གཏན་དང་པོ་ནས་གཟུགས་མེད་ཀྱི་བར་གྱི་རྒྱུ་དང་། ཟླ་ཉི་སྒྲ་གཅན་གསུམ་འདོད་ལྷ་འོག་ནས་མས་རིམ་གྱིས་གཉིས་གཉིས་ཀྱི་རྒྱུ་བར་བུ་སྟོན་བཞེད་དོ། ། གཉིས་པ་ལ་སྤྱིར་འཆིང་གྲོལ་གྱི་རྒྱུར་དང་། བྱེ་བྲག་འཆི་བའི་རྒྱུར་བཤད་པའོ། ། དང་པོ་ལ། འགྱུར་བདེ་འཆིང་བའི་རྒྱུར་བཤད། འགྱུར་མེད་དེའི་གཉེན་པོར་བཤད།
དེ་གོམས་པས་གྲོལ་བར་བསྟན། གོམས་མཁན་རྣལ་འབྱོར་པའི་ཁྱད་པར་བཤད་པའོ། ། དེ་ལས། དང་པོ་ནི། སེམས་ཅན་འཁོར་བར་འཆིང་བའི་འཆིང་བྱེད་རགས་པ་ནི། ཕུང་ཁམས་བེམས་པོའི་ཆོས་ཕྲ་རགས་རྣམས་ཡིན་ལ། ཕྲ་མོའི་དངོས་པོ་དག་གིས་སླར་ཞེས་པའི་ཕྲ་མོ་ནི་འཕོ་བའི་དགའ་བ་ཞེས་གསུངས་པས་འགྱུར་བའི་བག་ཆགས་ཉིད་འཁོར་བའི་རྩ་བར་གསུངས་སོ། ། གཉིས་པ་ནི། དེའི་གཉན་པོ་རིག་པ་ནི། ནང་རིག་འགྱུར་མེད་ཅེས་པ་མི་འགྱུར་བའི་བདེ་བ་དང་ཀྱང་སྒྲས་རྣམ་ཀུན་མཆོག་ལྡན་གྱི་སྟོང་གཟུགས་དང་དབྱེར་མེད་དུ་གསུངས་པས་དོན་གྱི་འོད་གསལ་ལམ་ཏིང་ངེ་འཛིན་གྱི་ཡན་ལག་མ་ཐོབ་ཀྱི་བར་དུ་འཁོར་བའི་རྩ་བ་མི་ཆོད་པས་ན་ཉོན་སྒྲིབ་ཀྱང་སྤོང་མི་ནུས་པས་ན་ཕར་ཕྱིན་ཐེག་པ་དང་རྒྱུད་སྡེ་འོག་མའི་ལམ་རྐྱང་པས་མི་ཆོག་པར་བསྟན་པ་ཡིན་ནོ། །
དེ་ལྟར་ཕྱི་རོལ་པའི་བསྟན་བཅོས་ཤེས་པ་ལྟ་ཅི་སྨོས། གསུམ་པ་ནི། གལ་ཏེ་ཚེ་འདིར་སྤང་བྱ་དེ་སྤོང་མ་ནུས་ནའང་འདིར་བསམ་གཏན་སྒོམ་འཕྲོ་ལ་ཤི་ན་རྣལ་འབྱོར་གོམས་སྟོབས་ཀྱིས་འཇུག་པས་སྐྱེ་བ་ཕྱི་མར་རྣལ་འབྱོར་བསྒོམ་པའི་ལུས་རྟེན་ཁྱད་པར་ཅན་རྙེད་ནས་ངེས་པར་གྲོལ་བར་གསུངས་སོ། ། བཞི་པ་ལ། ཡེ་ཤེས་བསྟན་པའི། བྱ་བསྒྲུབ་པའི། འགྲོ་བའི་ལམ་གྱི། བག་ཆགས་འཛིན་པའི་ཁྱད་པར་རོ། ། དང་པོ་ནི། འདིར་རྣལ་འབྱོར་པ་གསུམ་སྟེ།
སངས་རྒྱས་པ་དང་། ལྷ་མིན་དང་། འབྱུང་པོའོ། ། ཕྱི་མ་གཉིས་ནི་ཀླ་ཀློ་དང་མུ་སྟེགས་སོ། ། དེ་གསུམ་གྱི་ཡེ་ཤེས་ནི་སྟོང་ཉིད་སྙིང་རྗེ་དང་། ཕྱིན་ཅི་ལོག་ཏུ་བཏགས་པ་དང་། རྟག་ཆད་དོ། ། ཡེ་ཤེས་སྐྱེ་བའི་དུས་ནི་ཉིན་མོ་དང་། མཚན་མོ་དང་། ཐུན་མཚམས་སོ། །
གནས་པའི་དུས་ཀྱང་ནམ་ཕྱེད་ཡོལ་ནས་ཉིན་ཕྱེད་ཀྱི་བར་དང་། དེ་ནས་ནམ་ཕྱེད་ཀྱི་བར་དང་། དེ་དག་གི་མཚམས་སོ། ། བྱེད་ལས་ནི་ཚིག་ལེགས་སྦྱར་དང་ཟུར་ཆག་དང་གཞན་ལ་ཕན་པ་དང་གནོད་པ་དང་། རང་རྒྱུད་ལྡན་སྐྱེས་བུ་དམ་པ་དང་ཕལ་བར་བྱེད་པ་རྣམས། དང་པོ་གཉིས་ཀྱི་ཡིན་ལ། དེ་དག་འདྲེས་པ་ནི་གསུམ་པའིའོ། ། གཉིས་པ་ནི། དང་པོ་གཉིས་ཀྱི་ཟས་ཟ་བའི་དུས་ཉིན་མོ་དང་། མཚན་མོ་དང་།
བཟའ་བྱ་ཟན་བཟང་པོ་དང་བ་ལང་གི་ཤའོ། ། བཏུང་བྱ་རྣམས་ལའང་བཅུད་དང་སྒོ་ངའི་ཁུ་བ། གོས་ངུར་སྨྲིག་དང་དཀར་པོ། ཤི་ནས་གནས་མཐོ་དམའ་ཉི་ཟླའི་བགྲོད་པ་ལྟ་བུ། ཆོས་འཚེ་མེད་དང་འཚེ་ལྡན། སྡོད་ལུགས་རྡོ་རྗེའི་གདན་དང་ལྷ་མིན་གྱི་གདན་རྣམས་ཏེ་གསུམ་པོ་ནི་དེ་ཐམས་ཅད་འདྲེས་པའོ། ། གསུམ་པ་ནི། འོད་ཟེར་གྱི་ལམ་དང་དུ་བའི་ལམ་དང་། འདྲེས་པའི་ལམ་སྟེ། དང་པོ་གཉིས་ཀྱི་མིང་གི་རྣམ་གྲངས།
ཉིན་མཚན། ཉི་ཟླ། དཀར་ནག བྱང་ལྷོའི་བགྲོད་པ་སོགས་ཟེར་ལ། གསུམ་པ་ནི། དེ་དག་འདྲེས་པ་སྟེ་ཕྱི་མར་ལྷ་དང་ཀླུ་དང་མི་སོགས་སུ་འགྲོ་བའོ། ། བཞི་པ་ནི། སྙིང་མུན་རྡུལ་གསུམ་ཤས་ཆེ་བའི་དབང་གིས་རང་རང་གི་བག་ཆགས་སེམས་ལ་ཡོད་པ་རྣམས་གྲོགས་དང་བསྟན་བཅོས་ལ་སོགས་པའི་སྒོ་ནས་བསྟན་པར་བྱ་སྟེ་རང་རང་གི་ཡེ་ཤེས་དང་བྱ་བ་སོགས་ལ་ལྷག་པར་བཅད་པས་ཇེ་བརྟན་དུ་འགྱུར་ཏེ། བག་ཆགས་སྲིད་མཐའི་བར་དུ་འཛིན་ལ། རྫོགས་པའི་སངས་རྒྱས་ནི་བག་ཆགས་ཀྱི་ཆོས་ལས་གྲོལ་ཞིང་རང་བཞིན་དང་ཡོན་ཏན་ཐམས་ཅད་ལས་འདས་པ་སྐྱེ་རྒུ་ཀུན་གྱི་ཕྱག་མཆོད་ཀྱི་གནས་སོ། །
གཉིས་པ་ལ། མངལ་དུ་ཐབས་ཤེས་ཀྱི་ཁམས་འཕེལ་ཞིང་རྫོགས་ཚུལ། ལོ་གོ་བདུན་གྱི་བར་དུ་ཁམས་དྲུག་པ་ཇི་ལྟར་སྨིན་ཚུལ་དང་། དེ་ལ་དབུ་མའི་དབུགས་ཀྱིས་ཟོས་པས་འཆི་ལྟས་སུ་འགྱུར་ཚུལ་ལོ། ། དང་པོ་ནི། མངལ་ཟླ་དང་པོ་ལ་དཀར་དམར་ཕན་ཚུན་ནུས་པ་མི་འཇུག་པས་ཟླ་གཅིག་པོ་འཆི་ཁར་གསལ་བར་གསུངས་ལ། དེ་ནས་ཟླ་བ་བཅུ་གཉིས་ལ་ཁུ་རྡུལ་གཉིས་ཀའི་ཁམས་དྲུག་གི་སྨིན་པ་རྫོགས་ནས་གསར་དུ་འཕེལ་བ་རྒྱུན་ཆད་དེ་མངལ་ཟླ་དང་བཅས་པའི་ཟླ་བ་བཅུ་གསུམ་ནས་རྩ་ཁམས་རྫོགས་པར་གོང་དུ་བཤད་པ་བཞིན་ནོ། ། དེ་ཡང་ཁུ་བ་ནི་དབྱངས་སུམ་ཅུ་དང་རྡུལ་ནི་གསལ་བྱེད་སུམ་ཅུའི་བདག་ཉིད་དེ་འདི་གཉིས་ཀུན་གཞིས་བྱིན་གྱིས་བརླབས་པས་སྦྱོར་བ་ཡིན་ནོ། ། དེ་ཡང་ཟླ་བ་དང་པོའི་ཕྱོགས་དང་པོ་ལ་གསལ་བྱེད་སུམ་ཅུ་པོ་ཨ་ཡིག་ཐུང་ངུ་དང་ཕྱི་མ་ལ་རིང་པོས་བྱིན་གྱིས་བརླབས་པ་ཞག་རེ་ལ་ཡི་གེ་གཉིས་སྤྱོད་པའི་ཚུལ་གྱིས་རྫོགས་ཤིང་ཁམས་ཀྱི་ནུས་པ་ཕན་ཚུན་མི་སྦྱོར་ཞིང་། དེ་ནས་ཟླ་རེ་ལ་ཕྱོགས་གཉིས་གཉིས་ཀྱི་ཁུ་བ་ནི་དང་པོ་ལ་བསྐྱེད་རིམ་དང་།
གཉིས་པོ་ལ་སྡུད་རིམ་གྱི་རྡུལ་ལ་འཇུག་ཅིང་། རྡུལ་ནི་དེ་ལས་ལྡོག་སྟེ་ཁུ་བ་ལ་འཇུག་གོ ། དེ་ཡང་མངལ་ཟླ་དང་པོ་མ་གཏོགས་པའི་ཟླ་བ་ལྔའི་བར་དུ་ཕུང་ཁམས་བྱིན་གྱིས་བརླབས་པའི་དོན་དུ་ཞག་རེ་ལ་ཡི་གེ་གཉིས་གཉིས་དང་དེ་ནས་ལྔའི་བར་དུ་དབང་པོ་དང་ལས་དབང་བྱིན་གྱིས་བརླབས་པའི་དོན་དུ་ཨ་སོགས་རང་བྱུང་ལྔ་པོའི་ཡོན་ཏན་དང་འཕེལ་བ་དང་ཧ་སོགས་ཐུང་རིང་གི་གསལ་བྱེད་ལ་ཞུགས་པས་ཞག་རེ་ལ་ཡི་གེ་བཞི་བཞིས་སྤྱོད་པས་རྫོགས་པར་བྱེད་ལ། ཟླ་བ་བཅུ་གཅིག་པ་ལ་གསལ་བྱེད་སུམ་ཅུ་པོ་ཐིག་ཞེས་དང་བཅུ་གཉིས་པ་ལ་རྣམ་བཅད་ཀྱིས་བརྒྱན་པ་སྟེ། ཞག་རེ་ལ་ཡི་གེ་རེ་རེ་སྤྱོད་པས་རིམ་པ་བཞིན་ཁུ་རྡུལ་གྱི་ཡེ་ཤེས་ཀྱི་ཁམས་རྫོགས་པར་བསྐྱེད་ཅིང་རྩ་བདུན་ཁྲི་ཉིས་སྟོང་ཡང་རྫོགས་པར་བྱེད་དོ། ། དེ་ཡང་ཅུང་ཟད་བཤད་ན་ཟླ་བ་དང་པོ་ལྔ་ལ་རང་བྱུང་གི་ཡི་གེ་ལྔ་ཐུང་རིང་ཞུགས་པ་སྟེ། ཟླ་བ་དང་པོའི་ཕྱོགས་དང་པོ་ལ་ཨ་ཐུང་ཞུགས་པ་སུམ་ཅུ་སྤྱད་པས་ཁ་བའི་ནམ་མཁའ་རྡུལ་ལ་འཇུག་ཅིང་རྡུལ་གྱིས་ཁུ་བ་ལ་འཇུག ཕྱོགས་ཕྱི་མ་ལ་ལཱྀ་རིང་པོ་ཞུགས་པ་སུམ་ཅུས་ཁུ་བའི་ས་དང་རྡུལ་གྱི་ནམ་མཁའ་ཕན་ཚུན་འཇུག ཟླ་བ་གཉིས་པའི་ཕྱོགས་དང་པོ་ལ་ཨི་ཐུང་དང་ཕྱི་མ་ལ་ཨཱུ་རིང་གི་རླུང་དང་ཆུ་ཟླ་བ་གསུམ་པའི་དང་པོ་ལ་རྀ་ཐུང་དང་ཕྱི་མ་ལ་རཱྀ་རིང་གིས་གཉིས་ཀའི་མེ། བཞི་པའི་དང་པོ་ཨུ་དང་གཉིས་པ་ལ་ཨཱི་རིང་གིས་ཆུ་དང་རླུང་།
ལྔ་པའི་དང་པོ་ལ་ལ་ཐུང་དང་གཉིས་ལ་ལ་ཨ་རིང་གི་ས་དང་ནམ་མཁའ་ཕན་ཚུན་སྦྱོར་བས་ནུས་པ་ཞུགས་ཏེ་ཕུང་ཁམས་རྫོགས་སོ། ། དྲུག་པའི་ཕྱོགས་དང་པོ་ལ་ཨ་ཐུང་ཞུགས་པ་སུམ་ཅུས་ཞག་ཕྱེད་དང་བརྒྱད་དང་། ཧ་ཐུང་ཞུགས་པ་སུམ་ཅུས་ཕྱེད་དང་བརྒྱད་རྣམས་ནམ་མཁའ་དང་ས་ཕན་ཚུན་སྦྱོར། ཕྱི་མ་ལ་ཨཱལ་དང་ལཱ་རིང་པོ། དེ་བཞིན་དུ་ཟླ་བ་བདུན་པ་ལ་ཨེ་ཡ་ཨཽ་ཝཱ། བརྒྱད་པ་ལ་ཨར་ར་ཨཱར་རཱ། དགུ་པ་ལ་ཨོ་ཝ་ཨཻ་ཡཱ། བཅུ་པ་ལ་ཨལ་ལ་ཨཱ་ཧཱ་སྦྱར་ནས་ཁམས་སྦྱོར་ཚུལ་ཡང་སྔ་མ་བཞིན་ནོ། ། གཉིས་པ་ནི། རྩ་ཁམས་འཕེལ་བ་དེ་ནས་བཟུང་སྟེ་སྐྱེས་པ་ལ་ལོ་བཅུ་དྲུག་པ་ཕྲག་དྲུག་བུད་མེད་ལ་བཅུ་གཉིས་པ་གཉིས་དང་བཅོ་བརྒྱད་པ་བཞི་སྟེ་གོ་དྲུག་རེ་དང་།
དེའི་སྟེང་དུ་ཟླ་བ་ཕྱེད་དང་བཅུ་གཅིག་ཀྱང་བགོས་པས་ཕྲག་རེ་རེ་བཞིན་ཡང་ཟླ་རེ་ཞག་ཉི་ཤུ་རྩ་ཕྱེད་དང་གསུམ་རེ་དང་བཅས་པའི་ཕྲག་དྲུག་པོ་དེ་རྣམས་ལ་རིམ་པ་བཞིན་ཡེ་ཤེས་དང་། ས་ཆུ་མེ་རླུང་ནམ་མཁའི་ཁམས་རྣམས་སྨིན་ཟིན་ནས་མངོན་གྱུར་གྱི་ནུས་པ་ཇེ་ཆུང་དུ་འགྲོ་བ་ཡིན་ནོ། ། གསུམ་པ་ལ་ཡི་གེ་དང་རྐང་པ་ལ་འཆི་རླུང་རྒྱུ་ཚུལ། དེ་ལས་བུ་ལོན་དུ་འགྱུར་ཚུལ། དེས་ཐབས་ཤེས་ཀྱི་འཆི་ལྟས་འབྱུང་ཚུལ། དོན་འཆི་ལྟས་གསུམ་ཀ་ཞག་མཚུངས་པར་བསྟན་པའོ། ། དང་པོ་ལ། རྒྱུ་བའི་ཞག་ནི། ལོ་བརྒྱའི་མཐའི་ལོ་གསུམ་ཕྱོགས་གསུམ་དང་མངལ་ཟླ་གཅིག་པོའི་ཞག་གྲངས་བསྡོམས་པས་སྟོང་དང་བརྒྱད་ལྔ་པོ་ཡིན་ལ། དེ་རྣམས་ལ་ཡི་གེ་གསལ་བྱེད་སུམ་ཅུ་ལ་དབྱངས་རང་བྱུང་ལྔ་པོ་རིང་ཐུང་ཐིག་ལེ་རྣམ་བཅད་ཅན་དང་བཅས་པ་བཅུ་གཉིས་ཞུགས་པས་སུམ་བརྒྱ་དྲུག་ཅུ།
རང་བྱུང་ལྔ་པོའི་ཡོན་ཏན་དང་འཕེལ་བ། ཡ་ཎ་རིང་ཐུང་ལའང་སྔ་མ་བཞིན་སྦྱར་བས་སུམ་བརྒྱ་དྲུག་ཅུ་རེ་སྟེ་སྟོང་བརྒྱ་ཅུ་པོས་ཉི་མའི་ཡོན་ཏན་ལོ་གསུམ་པོ་ལ་སྤྱོད་ཅིང་། དབྱངས་བཅོ་ལྔ་ལ་ཐུང་རིང་ཤིན་ཏུ་རིང་པོའི་དབྱེ་བས་ཞེ་ལྔ་པོ་ཟླ་བའི་ཡོན་ཏན་ཕྱོགས་གསུམ་ལ་དང་། གསལ་བྱེད་སུམ་ཅུ་པོ་མངལ་ཟླའི་ཞག་གྲངས་ལ་སྤྱོད་པ་རྣམས་ལ་འཆི་རླུང་རྒྱུ་བས་ཡི་གེ་རྣམས་ཉམས་ནས་འཆི་བའི་རྒྱུ་བྱེད་དོ། ། དེ་བཞིན་དུ་གཟའ་ལྔའི་མྱུར་རྐང་སྟོང་དང་བརྒྱ་སོ་བཞི། ཉི་ཟླ་ཐུན་མོང་གི་རྐང་པ་བཅུ་གཅིག སྒྲ་གཅན་གྱི་ཟླ་བའི་ལོངས་སྤྱོད་ཕྱེད་དང་བརྒྱད་དང་། མཇུག་རིང་གི་རྩ་བའི་ལོངས་སྤྱོད་ཆུ་ཚོད་ཕྱེད་འཆར་བའི་ལོངས་སྤྱོད་ཆུ་ཚོད་གཉིས་རེ་སྟེ་དེ་རྣམས་བསྡོམས་པ་ལ་ཡང་སྟོང་དང་བརྒྱ་ལྔ་བཅུ་ང་ལྔ་འབྱུང་བ་ལ་ཡང་འཆི་རླུང་རྒྱུ་བར་གསུངས་ཤིང་། འདིར་སྒྲ་གཅན་མཇུག་རིང་གི་འདི་དག་ལ་ཡང་རྐང་པར་གསུངས་སོ། ། གཉིས་པ་ནི།
དེ་ལྟར་ལོ་བརྒྱ་ལས་ལོ་གསུམ་ཕྱོགས་གསུམ་མངལ་ཟླ་དང་བཅས་པ་ནི་དབུ་མའི་ཐོབ་སྐལ་ཡིན་ལ། ལྷག་མ་གོ་དྲུག་ཟླ་བ་ཕྱེད་དང་བཅུ་གཅིག་པོ་ཉི་ཟླའི་ཡིན་ཞིང་། དེ་ཡང་སྙིང་སྟོབས་དང་རྡུལ་མུན་གྱི་དབྱེ་བས་ལོ་སོ་གཉིས་དང་ཕྱོགས་མཐུན་པ་ཕྲག་གསུམ་དུ་འགྱུར་བས་དེ་ལྟར་ཉི་ཟླའི་ལོངས་སྤྱོད་ལ་དབུ་མས་བུ་ལོན་དུ་ཕྲོགས་པས་འཆི་བའི་རྒྱུ་ཕྱེད་དེ། ལོ་བརྒྱ་ཕྱོགས་སུ་བྱས་ན་ཉིས་སྟོང་བཞི་བརྒྱ་འབྱུང་བ་ལས། ཉི་མའི་ཡོན་ཏན་ལོ་གསུམ་གྱི་ཕྱོགས་དོན་གཉིས། ཟླ་བའི་ཡོན་ཏན་ཕྱོགས་གསུམ་གྱི་གསུམ། སྒྲ་གཅན་གྱི་ཡོན་ཏན་མངལ་ཟླའི་གཉིས་ཏེ་དོན་བདུན་པོས་དམན་པའི་ཉིས་སྟོང་གསུམ་བརྒྱ་ཉེར་གསུམ་པོ་ཉི་ཟླ་སྒོས་ཀྱི་ཐོབ་སྐལ་དུ་སོང་ལ་དེ་བཞིན་དུ་ལོ་བརྒྱའི་ཞག་དང་ཆུ་ཚོད་སོགས་སུ་གསིལ་བ་ལ་ཡང་བུ་ལོན་གྱིས་དམན་པ་རྣམས་ལོངས་སྤྱོད་དུ་འགྱུར་རོ། ། གསུམ་པ་ནི། དེ་ཡང་ཆུ་ཚོད་བཟོ་ན། ཕྱེད་བཅས་འཁོར་ལོའི་ཆུ་ཚོད་ཞེས་པ་ཁྱིམ་བཅོ་བརྒྱད་ཀྱི་ཆུ་ཚོད་ལ་བརྒྱ་སོ་ལྔ་པ་བཅོ་བརྒྱད་དེ་ཉིས་སྟོང་བཞི་བརྒྱ་སུམ་ཅུ་ཡོད་ལ།
དེ་ལས་ཟླ་རྐང་འགྲོས་བཞིའི་མྱུར་རྐང་ཉེར་ལྔ་པ་ཕྲག་བཞི་སྟེ་བརྒྱ་དང་། གཟའི་ཆུ་ཚོད་བདུན་གྱིས་སྦྱངས་པའི་ལྷག་མ་ལ་ཉིས་སྟོང་སུམ་བརྒྱ་ཉེར་གསུམ་བྱུང་བ། སྔར་གྱི་ལོ་བརྒྱའི་འཕོ་ཞག་གམ་ཉི་ཟླའི་ཞག་དང་གྲངས་མཚུངས་པར་འབྱུང་བ་དེ་རྣམས་ཀྱང་ཤེས་རབ་གཡས་རྒྱུ་དང་ཐབས་གཡོན་རྒྱུ་གཉིས་སྡུད་བསྐྱེད་ཀྱི་དབྱེ་བས་འཆི་རླུང་གིས་ཟོས་པས་སོ། ། བཞི་པ་ནི། མི་མཉམ་ཟླ་བ་ལ་འཆི་ཞག་སོ་གསུམ་ཡོད་པ་བཞིན་དུ་ཉི་མས་རྩ་བརྒྱད་པ་སོགས་གཅོད་པ་ལ་ཡང་འཚོ་ཞག་དང་མ་འདྲེས་པའི་འཆི་ཞག་སོ་གསུམ། དབུ་མ་དུས་འཆི་ལ་ཡང་རྒྱུ་ཞག་སོ་གསུམ་གྱི་བར་དུ་བརྒྱུས་པས་དཀྱིལ་འཁོར་དང་ཡོན་ཏན་རྣམས་འདོར་བས་ན་དམན་པ་ཟླ་བ་དང་། བར་པ་ཉི་མ་དང་གསལ་བྱེད་ལྷག་པའི་སྒྲ་གཅན་གྱི་འཆི་བ་གསུམ་ལ་རིམ་པ་བཞིན་དུ་སྡེ་པ་དབྱངས་བཅས་དང་དབྱངས་རྐྱང་པ་དང་གསལ་བྱེད་རྐྱང་པ་རྣམས་འཆར་ཞིང་ཞག་སུམ་ཅུ་གཉིས་དང་ཉིན་ཞག་གཅིག་གིས་རི་བོང་ཅན་དང་བཅས་པས་ཉི་མས་རྩ་གཅད་པ། མཐར་ཞག་སུམ་ཅུ་དང་། མཚན་མོ་གསུམ་གྱིས་རྡོ་རྗེ་གསུམ་དང་བཅས་པའི་ཕུང་སོགས་འདོར་བར་གསུངས་སོ། ། གསུམ་པ་འཇིག་ཚུལ་དངོས་ལ་འཆི་བའི་ཉིན་ཞག་ལ་སྲོག་དབུ་མར་ཞུགས་ཏེ།
དུས་ཀྱི་རླུང་མུན་པ་ཅན་གྱིས་མནན་ཏེ། དང་པོར་ལྟེ་བའི་ས་ཁམས་ཡོན་ཏན་ལྔའི་རང་བཞིན་དོར་ནས་ས་ཁམས་ཆད། དེ་ནས་སྙིང་མགྲིན་དཔྲལ་གཙུག་ཏུ་ཆུ་མེ་རླུང་མཁའ་ཡོན་ཏན་བཞི་གསུམ་གཉིས་གཅིག་གི་རང་བཞིན་དོར་ནས་ཆུ་མེ་རླུང་མཁའི་ཁམས་ཆད་པ་ནི། སྟེང་དུ་ཟླ་བའི་ཡོན་ཏན་ལྔ་འདོར་བའོ། ། དེ་ནས་ལྟེ་བའི་ལུས་ཀྱི་ཐིག་ལེའི་ཆོས་ཀྱི་ཐུར་སེལ་དོར་བས་སང་བའི་གནས་སྐབས་ཟད་པར་བྱེད། དེ་བཞིན་དུ་གསང་ནོར་དུ་ངག་དང་ཡིད་ཀྱིས་དོར་བས་རྨི་གཉིད་སད་ལ་དེ་དང་དུས་མཉམ་དུ་སྟེང་གི་རྡུལ་རྣམས་ཀྱང་སྲོག་གིས་བཞི་འདོར་བ་ནི་འོག་ཏུ་ཉི་མའི་ཡོན་ཏན་གསུམ་འདོར་བའོ། ། མཐར་རྡུལ་གྱི་ཟླ་བ་ཕབ་ནས་འཕོ་བའི་དུས་སུ་ཡེ་ཤེས་ཀྱི་ཁམས་འདོར་ཞིང་ཡན་ལག་དང་ཉིང་ལག་ཐམས་ཅད་ལ་ཁུ་བ་འོག་དང་རྡུལ་སྟེང་དུ་དོར་བས་བཞི་པའི་གནས་སྐབས་རྣམས་ཆད་པ་ན་འཆི་བའི་སྲིད་པ་མངོན་དུ་གྱུར་པ་སྟེ་མངལ་སྐྱེས་ཀྱི་ལུས་འཇིག་པའི་ཚུལ་གྱིས་མཐའ་ནི་དེ་ལྟ་བུ་ཡིན་ལ། འཇིག་པ་བརྩམ་པ་ནི་མངལ་མགོ་ནས་བགྲངས་པའི་ཟླ་བ་བཅུ་གསུམ་གྱི་མཇུག་ནས་རྩ་ཕྲན་གཉིས་གཉིས་ཆད་པ་སོགས་ནས་ཚུགས་ལ་དུས་མིན་དུ་འཆི་བ་ལ་ནི་ཇི་སྐད་དུ་བཤད་པའི་རླུང་གི་རྒྱུ་ཚུལ་ལོག་པས་རྩ་ཁམས་འདོར་བ་ཡིན་པས་ན། རྩ་རླུང་ཐིག་ལེ་ལ་གཅེས་སྤྲས་སུ་བྱས་ཏེ་གནས་པ་མི་ཉམས་པ་དང་། ཉམས་པ་གསོ་བའི་ཐབས་ལ་འབད་པར་རིགས་པ་ཡིན་ནོ། །
འདིར་སྨྲས་པ། སྒྲུབ་གཞི་རྡོ་རྗེ་ལུས་ཀྱི་གནས་ཚུལ་ཤེས། ། སྒྲུབ་འབྲས་རྡོ་རྗེ་འཆང་གི་གོ་འཕང་འདོད། ། སྒྲུབ་ཚུལ་རྡོ་རྗེ་ཐེག་ལས་གཞན་མེད་ན། ། སྒྲུབ་བྱེད་རྡོ་རྗེའི་རྣལ་འབྱོར་ཅིས་མི་བསྒོམ། ། ད་ནི་འཇིག་པའི་བསྲུང་བ་ལ་ལུས་ཉམས་པ་དང་། སེམས་ཉམས་པ་བསྲུང་བའོ། ། དང་པོ་ལ། རང་གི་དང་། གཞན་གྱི་བསྲུང་བའོ། །
དང་པོ་ལ་བསྲུང་དགོས་པར་བསྟན། ཇི་ལྟར་བསྲུང་བའི་ཐབས། སྲུང་བའི་ཆ་རྐྱེན་གཞན་བཤད་པའོ། ། དང་པོ་ནི། ལུས་མ་བསྲུངས་ན་དངོས་གྲུབ་གཉིས་ཀ་མི་འགྲུབ་པས་བསྲུང་དགོས་པར་ནན་གྱིས་གསུངས་པས་ལུས་ཆུད་ཟོས་སུ་གཏོང་བ་ལ་ཡ་མི་ང་བ་དག་ནི་རྡོ་རྗེ་ཐེག་པ་ལས་རྒྱབ་ཀྱིས་ཕྱོགས་པའོ། ། བསྒྲུབ་བྱ་དངོས་གྲུབ་གཉིས་ཀྱི་ལམ་གྱི་གཙོ་བོ་ནི། སྦྱོར་བ་ཡན་ལག་དྲུག་པ་ཡིན་པར་སྐབས་འདིར་གསུངས་པས་སེམས་འདུལ་བ་ཙམ་དང་བསྐྱེད་རིམ་ཙམ་གྱིས་འགྲུབ་པར་སེམས་པ་སྤངས་ཏེ་རྡོ་རྗེའི་རྣལ་འབྱོར་ལ་གཙོ་བོར་བྱའོ། ། གཉིས་པ་ལ་རླུང་སྦྱོར་གྱིས་དང་། སྨན་སྦྱོར་གྱིས་བསྲུང་བའི། དང་པོ་ལ།
འཆི་བ་བླུ་བའི་དང་། ནད་ཞི་བའི་དང་། བསྙེན་པ་མ་སོང་བའི་རླུང་སྦྱོར་ཏེ་གསུམ་དང་། ཞར་ལ་སྲོག་རྩོལ་གྱི་ཚད་ངེས་སོགས་སོ། ། དང་པོ་ནི། སྟེང་དུ་སྲོག་འཛིན་གྱིས་ཟླ་བའི་ཡོན་ཏན་དྲི་གཟུགས་རོ་རེག་སྒྲའི་རང་བཞིན་ས་ཆུ་མེ་རླུང་ནམ་མཁའི་ཁམས་ཀྱི་རླུང་རྣམས་ལྟེ་སྙིང་མགྲིན་དཔྲལ་གཙུག་ཏོར་ནས་རིམ་གྱིས་ལུགས་འབྱུང་དུ་ཕྱིར་འབྱུང་ཞིང་ལུགས་ལྡོག་ཏུ་ནང་དུ་སྡུད་ལ། འོག་ཏུ་ཐུར་སེལ་གྱིས་ཉི་མའི་ཡོན་ཏན་སྙིང་རྡུལ་མུན་པའི་རང་བཞིན་ལུས་ངག་སེམས་ཀྱི་རླུང་རྣམས་ལྟེ་གསང་ནོར་བུ་ནས་རིམ་གྱིས་དེ་བཞིན་དུ་བྱེད་པས། སྲོག་ཐུར་ཕྱིར་འབྱུང་བས་འཆི་བའི་རྒྱུ་དང་ནང་དུ་སྡུད་པས་མི་འཆི་བའི་རྒྱུ་བྱེད་པས་ན། སངས་རྒྱས་དང་ལྷ་མོ་འོག་གི་བཤང་གཅི། འཇིགས་མེད་དང་ལག་པའི་པདྨོ་སྟེང་གི་ཉི་ཟླའི་རྒྱུ་བ་རྣམས་སྒྲུབ་ལེར་བཤད་པའི་རྣལ་འབྱོར་གྱིས་བུམ་པ་ཅན་དུ་བྱས་ཏེ་ནང་དུ་བསྡུས་ན།
སྐྲ་དང་སེན་མོའི་མཐར་ཐུག་པའི་རྩ་ཆད་པ་དང་བསྐེམས་པ་ཐམས་ཅད་རིམ་གྱིས་གང་ནས་ལེགས་པར་སོས་ཏེ་འཆི་བ་བླུས་པར་འགྱུར་ཏེ་མན་ངག་གཞན་དུ་གསལ་ལོ། ། གཉིས་པ་ནད་སྤྱི་དང་། བྱེ་བྲག་མཛེ་ནད་ཞི་བའི་རླུང་སྦྱོར་རོ། ། དང་པོ་ནི། ལྟེ་བའི་རེ་བཞི་དང་གསང་གནས་ཕྱི་སྐོར་གྱི་བཅུ་དྲུག་སྟེ་རྩ་བརྒྱད་ཅུས་རླུང་གི་ནད་དང་། སྙིང་མགྲིན་གྱི་བཞི་བཅུས་མཁྲིས་པའི་དང་། དཔྲལ་གཙུག་གི་ཉི་ཤུས་བད་ཀན་གྱི་དང་། གསང་བའི་བར་སྐོར་བཅུས་འདུས་པ་དང་། རིམས་ཀྱི་ནད་བསྐྱེད་ལ། གསང་གནས་ཀྱི་ནང་སྐོར་དྲུག་གིས་འཆི་བ་བསྐྱེད་པས་ན།
སྲོག་རང་སོར་བཞག་སྟེ་ཐུར་སེལ་ནན་གྱིས་བསྐུམ་པས་རླུང་ནད་དང་ལྡོག་པས་བད་ཀན་དང་། གཉིས་ཀ་ཆ་མཉམ་དུ་ཕྱིར་བུས་ནས་ཕྱིའི་རླུང་ཤཱི་ཏ་ནང་དུ་རྔུབས་པས་མཁྲིས་པ་དང་། ལྟེ་བར་ཁ་སྦྱར་བུམ་པ་ཅན་གྱི་འདུས་རིམ་འཕྲོག་པར་ངེས་པས་འབད་པར་བྱའོ། ། ལྟེ་བའི་ཁ་སྦྱོར་ཅུང་ཟད་ཕབ་ནས་བརྐྱངས་པས་རྨུ་ཆུ་དང་སྐྲན་གཞང་འབྲུམ་དང་། དབུགས་མི་བདེ་བ་དང་། ལུད་པ་དང་། གློ་བའི་ནད་དང་། མ་ཞུ་བ་རྣམས་སེལ་ལ། དེ་ལ་གནས་བཞིན་དུ་ཉི་མའི་འཆི་ལྟས་ཅན་གྱིས་ནུ་མ་གཡས་དང་། ཟླ་བའི་འཆི་ལྟས་ཅན་གྱིས་གཡོན་གྱི་རྩ་མཆན་ཁུང་སོ་སོས་མནན་པས་འཆི་ལྟས་གཉིས་སེལ་ལོ། །
དེ་ལ་གནས་བཞིན་པས་རྡོ་རྗེ་སྐྱིལ་ཀྲུང་གི་མཐེ་བོང་གཉིས་ལག་པ་རྒྱབ་ཏུ་བསྣོལ་ནས་བཟུང་ན་མཁྲིས་པས་བསྐྱེད་པའི་རྒྱབ་ཀྱི་ནད་དང་། སྤྱི་བོ་ས་ལ་བཙུགས་ཤིང་རྐང་པ་སྟེང་དུ་བསྣོལ་བས་བད་ཀན་དང་། གན་རྒྱལ་དུ་གནས་ནས་ལྟོ་བ་ལག་མཐིལ་དུ་བཟུང་ན་མ་ཞུ་བ་སེལ་ལོ། ། གཉིས་པ་ནི་བུམ་པ་ཅན་གྱིས་ཐིག་ལེ་འཛིན་པར་ནུས་པ་ན་ཀུན་སྤངས་སམ་འབྱོར་ལྡན་གྱི་ལས་རྒྱ་གང་རུང་གིས་བྱང་སེམས་ནོར་བུར་བབ་སྟེ་བདེ་བ་བསྒོམས་ནས་སླར་ལྡོག་སྟེ་ལུས་ལ་སྐྱོན་མེད་དུ་བཀྲམ་པས་མཛེ་ནད་མཐའ་དག་སེལ་ཞིང་རྒས་པ་དང་སྐྲ་དཀར་གཉེར་མ་སོགས་ཀྱང་སེལ་ལ། གསུམ་པ་ནི་རྫོགས་རིམ་གྱི་བསྙེན་པ་མཐར་མ་ཕྱིན་པ་རྣམས་ཀྱི་སྦོགས་ཆོག་བོགས་འདོན་དང་གེགས་སེལ་ཡང་འདི་ཉིད་ཡིན་ཞིང་། དེ་ཡང་ལམ་དང་སེམས་ནི་རབ་ཏུ་གྲོགས་ལས་སོ། ། ཞེས་པ་སྟོང་པ་དང་སྦྱར་ཏེ་ནན་ཏུ་བསྒོམ་པས་སོ། ། སྲོག་རྩོལ་གྱི་ཚད་ངེས་ནི། ལས་དང་པོ་པས་བུམ་པ་ཅན་ལ་སོགས་པའི་རླུང་སྦྱོར་རྣམས་ཟུག་མི་བསྐྱེད་ཙམ་དུ་དལ་བུས་གོམས་སུ་གཞུག་པར་བྱའོ། ། ཧ་ཅང་འབད་དྲགས་ན་འཆི་བར་འགྱུར་ཞིང་།
རྣལ་འབྱོར་ལ་སྐུར་འདེབས་འབྱུང་བར་ཡང་འགྱུར་རོ། ། གཉིས་པ་ལ་ཀུན་སྤངས་ཀྱི་དང་། བཅུད་ལེན་སྣ་ཚོགས་ཀྱི་དང་། ནད་མང་ཞི་བ་དང་། དངུལ་ཆུའི་བཅུད་ལེན་གྱི་སྨན་སྦྱོར་རོ། ། དང་པོ་ནི། རང་གི་ལུས་ལ་ཡོད་པའི་སྨན་གྱི་ནད་སོ་སོ་འཆོས་པ་སྟེ། ཐོ་རངས་ཁ་མ་བཀྲུས་པའི་སོའི་དྲི་མ་སྲིན་མཛུབ་ཀྱིས་བླངས་ནས་མིག་ལ་བྱུགས་པས་མིག་ནད་སེལ་ཞིང་མི་བསྐྱོད་པ་ཅུང་ཟད་དྲོ་བས་ཁ་ནད་དང་། སོ་ནད་དང་། གྲང་མོ་ཐོ་རངས་སྣ་ནས་རྔུབས་པས་མགོ་ནད།
མཚན་མོ་རྣ་བར་བླུགས་པས་དེའི་ནད་དང་། གྲང་མོ་མིག་ཏུ་བླུགས་པས་དེའི་ནད། གྲང་མོ་ཚ་བ་གསུམ་དང་བསྲེས་པས་འབྱུང་པོས་གཟེར་བའི་ནད་སེལ་ལོ། ། གཉིས་པ་ལ། ནང་གི་བཤང་གཅི་ཁུ་ཁྲག་རྐང་མར་ཕྱིའི་སེར་མུ་ཟི་དང་། བྷྲིང་གི་ར་ཙ་ཟེར་བ་བ་ཤ་ཀ་འདྲ་བའི་སྔོ་ཞིག་བལ་པོར་སྐྱེ་བ་བོད་ན་ཕྱོགས་མཐུན་ར་མོ་ཤག་གི་ཁུ་བ་དང་། དངུལ་ཆུ་དང་། ལྷང་ཚེར་ནག་པོ་དང་། འབྲས་བུ་གསུམ་རྣམས་ཏེ་ཕྱི་ནང་སྦྱར་བའི་དང་པོ་གཉིས་ཆ་གཅིག ལྔ་པ་བཞི་གསུམ།
བཞི་པ་ཕྱེད། གསུམ་པ་བཞི་ཆ་རྣམས་ཕྱོགས་གཅིག་ཏུ་སྦྱར་བ། གཉིས་པས་ལན་བདུན་གྱི་བར་དུ་སྒོངས་པའི་རིལ་བུ་གསེར་ཞོ་དོ་རེའི་ཚད་ཙམ་ཞིག་རེ་ལ་སྦང་མར་དང་ལྷན་ཅིག་ཟོས་ན་ཟླ་བ་དྲུག་ནས་ལུས་སྟོབས་དང་ཚེ་འཕེལ་བ་ནི་བདུད་རྩི་ལྔའི་དང་། བུད་མེད་ཀྱི་རྡུལ་དང་ར་མོ་ཤག་གི་ཁུ་བ་སྲོག་དབུ་མར་གཞུག་པའི་བསམ་གཏན་དང་བཅས་པས་སྣ་ནས་རྔུབས་ན་ཟླ་བ་དྲུག་ནས་ལུས་ཀྱི་སྲིན་བུ་དང་སྐྲ་དཀར་སོགས་སེལ་བ་མེ་ཏོག་རྔུབ་པའི་དང་། ཤ་ལྔ་སྦྲང་དང་བསྲེས་པ་ཟོས་པས་ནད་མཐའ་དག་སེལ་བ། སྒྲོན་མ་ལྔའི་བཅུད་ལེན་རྣམས་སོ། ། གསུམ་པ་ལ། རླུང་མཁྲིས་བད་ཀན་རྣམས་ལ་རིམ་པ་བཞིན་དུ། སྤྱིར་རོ་དྲུག་ལས་ལན་ཚྭ་དང་སྐྱུར་པོ་གཉིས། མངར་བ་དང་བསྐ་བ་གཉིས།
ཁ་བ་དང་ཚ་བ་གཉིས་ཀྱིས་ཕན་ལ། རྒྱམ་ཚྭ་དང་བཅས་པའི་རྔ་མོའི་དང་། ཀ་ར་དང་བཅས་པའི་མ་ཧེའི་དང་། ཚ་བ་གསུམ་དང་བ་ར་ས་པའི་རའི་འོ་མ་རྣམས་ཀྱིས་ཀྱང་ཕན་པ་རླུང་ནད་སོགས་ཞི་བའི་སྨན་སྦྱོར། འདིར་ཁུ་བ་ཐམས་ཅད་རྫས་ཀྱི་བརྒྱད་འགྱུར་བྱས་ནས་བཞི་ཆར་སོང་སོང་རྐོལ་བ་ནི་ཀུན་ལ་སྦྱར་ཏེ། ཛཱ་ཏིའི་འདབ་མ་ཆུ་གཙང་ལ་དང་། ཚ་བ་གསུམ་དང་ལན་ཚྭ་རའི་གཅིན་དང་ཚད་མཉམ་པོར་སྦྱོར་བའི་ཏིལ་མར་ལ་དང་། ན་ག་གེ་སར་དང་གུར་གུམ། མར་དང་ལྡན་པའི་བ་ལང་གི་འོ་མ་ལ་སྦྱར་བ་རྣམས་ཀྱིས་རིམ་པ་བཞིན་ཁ། སོའི་དང་།
རྣ་བའི་དང་། སྣའི་ནད་འཇོམས་ཤིང་། ཀརྐོ་ཊི་དང་ལང་ག་ལི་དང་། ཨིཎྜ་ནི་རྣམས་མཁན་པ་འབྲུ་མེད་དང་། ཤོག་ཤིང་དང་། ཏིག་ཏ་དེ་རྣམས་བོང་བུའི་ཆུ་དང་སྦྱར་ནས་བྱུགས་པས་འབྲས་ཀྱི་ཕྲེང་བ་གང་ལའང་ཕན་ཞིང་འདི་ལ་མར་རྙིང་ཚྭ་དང་བཅས་པའི་དུག་ས་དང་། ཉི་མའི་ཤིང་གི་འོ་མ་བྱུགས་པས་ཀྱང་ངོ་། ། ཀཎྜ་ཀ་རིའི་དུ་བ་སོག་མའི་སྦུབས་ལྟ་བུ་ལ་དྲངས་ནས་བདུགས་པས་སོ་སྲིན་འཇོམས་སོ། ། རྒྱས་པར་སྨན་གྱི་བསྟན་བཅོས་ལ་ཞལ་འཕངས་མཛད་དོ། ། སྡིག་པའི་ནད་འབྲུམ་ནད་སེལ་བ་ནི།
སྐྱ་ནད་ཀྱི་དུས་སུ་མུན་ཁང་དུ་ཞུགས་ཏེ། མཉམ་པའི་སྟོབས་ཀྱིས་འགྲེང་ལ་ལག་པ་གཉིས་ཐུར་དུ་དཔྱངས་ཏེ་སྙིང་གར་པད་ཟླའི་གདན་ལ་སྣ་ཚོགས་ཡུམ་དཀར་མོ་རྡོ་རྗེ་སྐྱིལ་ཀྲུང་ཅན་གཡས་མཆོག་སྦྱིན་དང་གཡོན་པད་དཀར་བསྣམས་ཤིང་རྒྱན་གྱིས་བརྒྱན་པ་བསྒོམས་ནས་བུམ་པ་ཅན་བཟུང་སྟེ་ལུས་འགྱེལ་འགྱེལ་གྱི་བར་དུ་བསྒོམས་ཤིང་རླུང་སྦྱོར་བྱས་པ་ཚ་བ་ལས་གྲོལ་གྲོལ་གྱི་བར་དུ་བྱའོ། ། སྨན་ནི་སྲན་ཆུང་བཏགས་པ་ཆུ་གྲང་ལ་དང་ཐར་པས་ཤི་བའི་ཐོད་པ་བརྡར་བ་རང་གི་དྲི་ཆུ་ལ་སྦྱར་བ་འཐུང་ངོ་། ། སྔགས་ནི། ཨོཾ་ཕྲེཾ་བི་ཤྭ་མཱ་ཏཱ་བཛྲ་ཀཎྜི་ཀཎྜ་ཀཱནྣཱ་ཤ་ཡ་ནཱ་ཤ་ཡ་མ་མ་ཤནྟིཾ་ཀུ་རུ་ཀུ་རུ་སྭཱ་ཧཱ། ཞེས་པ་ནད་པས་བཟླ་ཞིང་སྨན་པ་སོགས་ཀྱིས་ནི་མ་མའི་གནས་སུ་བསྲུང་བྱའི་མིང་བཅུག་པ་བཟླས་ནས་སྨན་ལ་བཏབ་སྟེ་བཏང་། སྲུང་བ་བྱེད་ནའང་ཡི་གེར་བྲིས་པ་ལ་སྣ་ཚོགས་ཡུམ་གྱི་སྐུར་བསྒོམས་ཏེ་ཞུ་བར་བསམ་པའི་རབ་གནས་བྱས་ནས་སྲད་བུ་དམར་པོའི་བསྲུང་སྐུད་དང་བཅས་པ་གདགས་ལ། གཞན་ཡང་ཧ་ཅང་ཆར་ཆེས། ཆར་ཆུང་པ་ལ་སོགས་པའི་ཡམས་དང་རིམས་ཐམས་ཅད་ལ་བཛྲ་ཀཱཎྜི་ཀཱ་ན་གྱི་གནས་སུ་སྤེལ་ཚིག་སོ་སོར་སྦྱར་བས་འགྲུབ་སྟེ། ཆར་ཆེས་ན་ཝརྵ་བ་ཧུ།
ཆུང་ན་ཝརྵ་ཀིཉྩི་ད། རིམས་ལ་སརྦ་ཛྭ་ར་སོགས་སོ། ། རྒྱ་བལ་ལྟ་བུའི་ཚད་པ་ཞི་བར་འདོད་ན། མཉམ་པ་དྷཱ་ཏྲི་ཞེས་པ་ཀྱུ་རུ་རའི་ཕྱེ་མ། དྷཱ་ནྱ་ནི་ཀུ་སྟུཾ་བུ་རུའཾ་འུ་སུ། ཏིནྟི་རི་བ་ལུའི་ཕྱེ་མ་རྣམས་ཆ་མཉམ་བྱས་ལ། ཉི་ཟླའི་འོད་ཀྱི་ཆུ་གཙང་མ་དྲི་མ་མེད་པ་རྫས་ཀྱི་བརྒྱད་འགྱུར་སྔར་ལྟར་སྐོལ་བའི་ཁུ་བ་ཀ་ར་དང་། བསྲེས་པ་ཐོ་རངས་གསུམ་ལ་སོགས་པར་བཏུངས་པས་སེལ་ལོ། ། བཞི་པ་ནི། ཞོ་གང་དོ་ཙམ་གྱི་གསེར་ལྗང་བརྡུངས་སུ་བྱས་པ་ལེགས་པར་བཅོས་ཏེ།
མུ་ཟི་དང་སྟར་བུ་སོགས་ཀྱི་སྐྱུར་པོ་བསྲེས་པ་དང་ལྷན་ཅིག་གཏུན་དུ་ལེགས་པར་བཏགས་ཏེ་གཡའ་དང་ཁུ་བ་དལ་བུས་བཞུར་ནས་ལེགས་པར་བཏུལ་བའི་གསེར་བཏུལ་མ་ཞིག་བྱའོ། ། དེ་ནས་ལེགས་པར་བཏུལ་པའི་ཟངས་དང་། རྡོ་ཁབ་ལེན་བཞུ་བའི་ལྕགས་དང་། ལྷང་ཚེར་ནག་པོ་སྐྱུར་པོའི་རྫས་ཀྱིས་སྦངས་ཤིང་བརྡུངས་ཏེ་ལེགས་པར་བཏུལ་བ་དང་། རྡོ་མདུང་རྩེ་ལྟ་བུ་ལྕགས་རྣོན་པོ་སྟེ་བཞི་པོ་འདི་ཆ་སོ་སོར་མཉམ་པ་རྣམས་བསྡོམས་ནས་གསེར་དང་ལྗིད་མཉམ་པར་བྱས་པ་དང་སྔར་གྱི་གསེར་བསྡོམས་པའི་གོང་བུ་གསེར་ཟིལ་གྱི་རྡོའི་ཕྱེ་མས་ལེགས་པར་བཏབ་པ་ཀོང་བུ་བཟང་པོར་བླུག་སྟེ། སོལ་མེས་ཡུན་རིང་དུ་བཞུ་སྟེ་གསེར་ལས་གཞན་པ་རྣམས་ཚིག་ནས་ཟད་ཟད་ཀྱི་བར་དུའོ། ། དེ་ནས་དེའི་ཉིས་འགྱུར་གྱི་དངུལ་ཆུ། སོ་ཕག་གི་ཕྱེ་མ་དང་། མཆུ་ར་དང་། བ་ཚྭ་དང་།
ལན་ཚྭ་དང་། དུག་དང་། མུ་ཟི་དང་། སྟར་བུ་དང་། མི་རྟ་བ་ལང་གི་དྲི་ཆུ་རྣམས་དང་སྦྱར་བས་ཉི་མ་བཅུར་བཀྲུ་བ་དང་། རྡོ་གཞོང་དུ་དེ་རྣམས་ཀྱི་དུག་གིས་བདུག་པ་དང་། གླ་ཧེལ་ལྟ་བུ་ལ་ལན་བདུན་བཙིར་བ་རྣམས་ཀྱིས་ལེགས་པར་སྦྱངས་པའི་དངུལ་ཆུ་དང་གསེར་གཉིས་ལྷན་ཅིག་གོང་བུར་བྱས་པ་དེ་ཉིད་བའི་ཕྱུར་ཁུ་ཤིན་ཏུ་དྭངས་པར་བླུག་ལ། འཁར་མེན་གྱི་སྣོད་དམ་ཁྲོ་དཀར་བཟང་པོར་སྐོལ་བར་བྱ་སྟེ། དུ་བ་ཕྱེད་སྐམས་ཀྱི་བར་དུའོ། ། དེ་ནས་གོང་བུ་བྱུང་ནས་ཀ་ར་བཟང་པོ་གོང་བུའི་ཉིས་འགྱུར་ཅུང་མེད་དང་བསྲེས་པ་ལ།
ཕོ་བ་རིས་ཕྱེ་མ་ཀ་རའི་བཞི་ཆ་ཡང་བསྲེས་པ་ལས་རིལ་བུ་གང་འཚམས་བྱས་ནས་ཐོ་རངས་ཟས་དང་བྲལ་བའི་དུས་སུ་ཟོས་པས་ཟླ་བ་དྲུག་ན་སྐྲ་དཀར་དང་གཉེར་མ་སོས་ནས་ལྷའི་ལུས་དང་འཆི་མེད་ཐོབ་བོ། ། འདི་ལ་ཏམ་བུ་ལ་ཞེས་པ་གོ་ལའི་བཏུང་བས་འདུལ་སྨན་བྱ་ཞིང་། གོང་བུ་ཟོས་ཟིན་པའི་མཇུག་ཏུ་ཡང་དུས་ཐམས་ཅད་དུ་བཏུང་བར་གསུངས་སོ། ། གསུམ་པ་སྲུང་བའི་ཆ་རྐྱེན་གཞན་བཤད་པ་ལ། རང་འཚོ་བའི་དང་། ལྷ་མཆོད་པའི་རྫས་སྦྱོར་རོ། ། དང་པོ་ལ། གསེར་ཕྱེད་ལྡན་དང་། དངུལ་གྱི་འདྲ་མེན་གྱི་སྦྱོར་བའོ། ། དང་པོ་ནི།
བཤད་མ་ཐག་པའི་གསེར་འདག་ནི། དངུལ་ཆུ་ཆེན་པོ་ཡིན་ལ། དེ་དང་ཉེ་བའི་དངུལ་ཆུ་གཉིས་ཏེ་རྫས་གསུམ་པོ་ཆ་མཉམ་པ་དངུལ་ཆུ་དང་རོ་གཅིག་ཏུ་གྱུར་པར་བྱས་ནས་དངུལ་གྱི་སྦྲང་གཤོག་ལ་བྱུགས་ནས་ཐབ་ཀྱི་འོག་ཏུ་ཞག་གསུམ་བཞག་ལ་མེས་རན་པར་བརྡུངས་ཏེ་སྨིན་པར་བྱས་པས་གསེར་དུ་འགྱུར་བ་ནི་གསེར་ཕྱེད་ལྡན་ཞེས་བྱའོ། ། མདོར་ན་དངུལ་གསེར་དུ་བསྒྱུར་བ་འདི་གསེར་འགྱུར་ཆུང་ངུ་དང་འོག་ནས་ལྕགས་དང་ཟངས་བསྒྱུར་བ་གཉིས་གསུངས་པ་རབ་དང་འབྲིང་ངོ་། ། དེ་ལ་ཉེ་བའི་དངུལ་ཆུ་ནི། བཅུད་ཆེན་པོ་དང་ཉེ་བའི་བཅུད་གཉིས་ཏེ། དང་པོ་ནི། དར་དང་མཚལ་དཀར། ཤ་ཤ་ཀ་དངུལ་རྡོ། རྟུད་ཏ་ཀ་ཟངས་རྡོ་རྣམས་སོ། །
གཉིས་པ་ནི། མུ་ཟི། ཤཱིལ་སྟ་ལྡོང་རོས་དམར་པོ། ཏ་ལ་ཀའམ་ཨོ་ལ་སྟེ། བ་བླ། ཀཱཀྵི་ལྷང་ཚེར། ཀཱ་ཤིས་མཚུར་ནག ཧཻ་མ་གི་རི་ཀ་རྡོ་མདུང་རྩེ་རྣམས་སོ། ། དེ་རྣམས་ཉའམ་བ་ལང་གི་མཁྲིས་པ་དང་འབྲས་བུ་སྐྱུར་པོ་གང་རྙེད་ཀྱིས་དངུལ་ཆུ་དང་ལྷན་ཅིག་མཉེ་བར་བྱའོ། ། གཉིས་པ་ནི།
རྣོན་པོ་ཞེས་པ་ལྷང་ཚེར་ལས་བཏོན་པའི་ལྕགས་དང་ལྷང་ཚེར་དེ་ཉིད་དང་། བ་བླ་དང་རྒྱམ་ཚྭ་དང་། བུལ་ཏོག་དང་། སྤོས་དཀར་རྣམས་ཆར་འཕེལ་བ་སྟེ། གཅིག་ནས་དྲུག་གི་བར་དུ་བསྒྱུར་བའི་ཚད་རྣམས་གཅིག་ཏུ་བསྡོམས་པ་རྣམས་དེ་ལས་ཉིས་འགྱུར་གྱི་ཟངས་དང་ལྷན་ཅིག་ཀོང་བུར་བཞུ་ནས་བསྲེགས་ཏེ། གཞན་རྣམས་ཟད་ནས་ཟངས་རྐྱང་པ་ལུས་ཀྱི་བར་དུ་ཞུ་བ་ཚ་བའི་ཆུས་སྦྱངས་ཤིང་དེ་རྗེས་ཕྱུར་ཁུ་དང་ཉེ་ཤིང་གི་རྩ་བ་དང་། དོང་ཁའི་ཤིང་དང་། དན་ད་ཁྲ་བོ་དང་། ཐར་ནུའི་རྩ་བ་རྣམས་བཏགས་ནས་ཞག་བདུན་གྱི་བར་དུ་རྫས་དེ་མནན་ཞིང་གཉེན་པོར་གྱུར་གྱི་བར་དུ་དར་བས་བཀྲུས་ལ། དངུལ་ཇི་ཙམ་ཡོད་པ་ལ་རྫས་དེ་དངུལ་གྱི་སུམ་ཆའི་ཚང་བསྲེས་པས་དངུལ་གྱི་མེ་ཏོག་གམ་འདྲ་མན་ནམ་པ་ཎ་ཞེས་པ་དངུལ་ལ་ལྷད་ཅུང་ཟད་སྦྱར་བ་སྟེ་མདོར་ན་དངུལ་འགྱུར་ཡིན་ནོ། །
ཡེ་ལེར་ཉེར་མཁོ་བསྒྲུབ་པའི་རྫས་ཀྱི་སྐབས་ན་རྫས་བསྒྲུབ་པ་གསར་འགྱུར་དང་། ཟས་བསྒྲུབ་པ་བཅུད་ལེན། གཉིས་གསུངས་པའི། དང་པོ་ལ། རོ་ཆེན་པོ་དང་། གསེར་ཕྱེད་ཅན་གཉིས་ཀྱི་དང་པོ་ལ་རྣམ་གཞག་དང་ལག་ལེན་ནོ། ། དང་པོ་ལ་སྒྲུབ་བྱེད་སྨན་གྱི་དབྱེ་བ། བསྒྲུབས་པའི་རོའི་རང་བཞིན་ནོ། ། དང་པོ་ལ། རོ་ཆེན་པོ་བདུན་གྱི།
གསེར་ཟིལ་གྱི་རྡོ། དངུལ་ཟིལ་གྱི་རྡོ། ཟངས་རྡོ། ཁབ་ལེན། ཞ་ཉེའི་རྡོ། དངུལ་ཆུ། ཚལ་དཀར་རྣམས་ཏེ་རིམ་པ་བཞིན་ལྔ། ས་ཆུ་མེ་རླུང་ནམ་མཁའ། ཐ་མ་གཉིས་ཡེ་ཤེས་ཀྱི་ཁམས་སོ། ། ཉེ་བའི་རོ་དྲུག་ནི།
སྨུག་པོ་སྦལ་རྒྱབ། བ་བླ་དཀར་པོ། ལྡོང་རོས་དམར་པོ། མུ་ཟི། ལྷང་ཚེར་དཀར་པོ་དང་ནག་པོ་རྣམས་ཏེ་རིམ་བཞིན་ས་སོགས་ཁམས་དྲུག་གོ ། ལན་ཚྭ་ལྔ་ནི། ཟེ་ཚྭ། ཚྭ་དངོས། རྒྱམ་ཚྭ། ཚྭ་ནག་སྟེ་ཁ་རུ་ཚྭ།
ཐབ་ཀྱི་བ་ཚྭ་རྣམས་སོ། ། འགྱུར་བྱེད་ལྔ་ནི། མཐིང་ཤུན་གྱི་བ་ཚྭ། ཚ་ལ། ནག་མཆུར། གསེ་ཞོ། བུལ་ཏོག་རྣམས་སོ། ། ཆུ་ལྔ་ནི། འཐུངས་སམ་རེག་པས་རྡོར་འགྱུར་བ་རྡོའི་དང་། ཟླ་བ་ཆུ་ཤེལ་ལས་བྱུང་བ་ཆུའི་དང་།
ཆུ་ཚན་དང་། འཐུངས་པས་འཆི་བར་བྱེད་པ་དུག་གི་དང་། གྲི་གུག་གི་ཆུ་རྣམས་ཏེ། ཐ་མ་འདི་ལ་རེག་པའི་དང་། གྲིབ་མའི་དང་། སྒྲའི་གྲི་གུག་གསུམ་སྟེ། དེ་གསུམ་ལས་འཆི་བས་སོ། ། དུག་ལྔ་ནི། བོང་ང་སེར་དཀར་དམར་ནག ནག་པོ་བརྩེགས་པ་རྣམས་ཏེ།
དབྱིབས་གླ་སྒང་འདྲ་བ་བཅའ་སྒའི་གསེབ་ཏུ་སྐྱེ་བ་དང་། བྱ་རོག་གི་སྒྲོ་ལ་བསྐུས་ན་དཀར་བར་འགྱུར་བ་དང་། བའི་རྭ་ལ་བསྐུས་ན་འོ་མ་དམར་པོར་འབྱུང་ཞིང་དངུལ་ཆུ་དང་བསྲེས་ནས་བཏགས་ན་ཁྲག་གི་མདོག་ཏུ་འགྱུར་བ་དང་། བཙན་དུག་དྲག་པོ་དང་ཆས་དྲག་པོའོ། ། ཉེ་བའི་དུག་ལྔ་ནི། ཤྲཱི་ཁཎྜ། ཨརྐའི་ཤིང་། ད་དུ་ར། ཤོག་ཤིང་། རེ་ལྕག་རྣམས་ཏེ་ལྔ་ཚན་དེ་ཐམས་ཅད་ཀྱང་ས་སོགས་ཁམས་ལྔ་ལྔའོ། །
གཞན་ཡང་ཞིང་གི་རྡོ་ཞེས་པ། སྲོག་ཆགས་ཀྱི་མགོ་དང་དུང་ལ་སོགས་པའི་གཟུགས་དང་། འབྲས་བུ་སྣ་ཚོགས་ཀྱི་གཟུགས་སུ་ཡོད་པ་རྣམས་ཀྱང་རིན་པོ་ཆེའི་ཁམས་དྲུག་ཏུ་གནས་ཏེ། བརྡུངས་ཤིང་བཞུ་བའི་ལྕགས་རྣམ་པ་དྲུག་པོ་འབྱུང་བའི་ཕྱིར་ཏེ། གང་ལས་གསེར་དངུལ་ཟངས་ལྕགས་ཞ་ཉེ་ནག་དཀར་འབྱུང་བ་ས་སོགས་དྲུག་གོ ། ལྷང་ཚེར་ནི་རིགས་བཞི་སྟེ། སེར་དཀར་དམར་ནག་རྣམས་ས་སོགས་བཞིའོ། ། ཁབ་ལེན་ནི་བཞི་སྟེ། སྦྱོང་བྱེད། འཇུ་བྱེད།
འདྲེན་བྱེད། འཁོར་བྱེད་རྣམས་ས་སོགས་བཞིའོ། ། གཉིས་པ་ནི། དེ་རྣམས་ཅི་རིགས་པ་དང་སྦྱར་ནས་བཞུ་ཞིང་བཅིངས་པའི་དངུལ་ཆུ། ལྕགས་དང་ཟངས་ཀྱི་འདབ་མ་སྦྱངས་ཤིང་བཏུལ་བ་ལ་རེག་ན་གསེར་རམ་དངུལ་དུ་བསྒྱུར་བར་ནུས་པའི་དངུལ་ཆུ་ནི་འདིར་རོ། ། ཞེས་བྱའོ། ། འདི་ལ་དབྱེ་ན་གྲུབ་མ་གྲུབ་གཉིས་ཏེ། གྲུབ་པ་ནི་ལྕགས་སོགས་གསེར་དུ་འབིགས་ཤིང་ཟོས་ན་འཆི་མེད་སོགས་སྟེར་བ་ཡིན་ལ། མ་གྲུབ་པ་ནི་འབུགས་བྱེད་མ་ཡིན་པ་སྟེ། དེ་ཡང་སྐོལ་ཞིང་བསྒྱུར་བས་ཅུང་ཟད་འབུགས་པའོ། །
རོའི་གནས་སྐབས་ནི་བཞི་སྟེ་མེ་དང་འཕྲད་ན་དུ་བ་འཐུལ་ཞིང་སྒྲ་ཙེག་ཙེག་དང་བཅས་པ་བྱིས་པ། སྦལ་པ་འཕྱོང་བ་ལྟར་འཕར་བ་གཞོན་ནུ། ཁྲི་ལི་ལི་འདར་བ་ལང་ཚོ། ཅུང་ཟད་ཀྱང་མི་འདར་བ་རྒན་པོ་སྟེ། དང་པོས་ལྕགས་མི་འབིགས་ཤིང་། གཉིས་པས་འདབ་མ་སྲབ་མོ་ལ་བྱུགས་ན་འབུགས་ལ། གསུམ་པས་མདུང་གིས་ཕུག་པ་ལྟར་གོང་བུ་ཡང་འབུགས་ཤིང་། བཞི་པས་ཇི་ལྟར་འདོད་པ་བཞིན་མ་ལུས་པར་འབུགས་སོ། ། རོ་འདིའི་མཚན་ཉིད་ནི་གང་ཞིག་བྱུགས་མ་ཐག་ཏུ་འཕྲལ་ལ་ཟངས་ལྕགས་ཀྱི་འདབ་མའི་དྲི་མ་སྦྱངས་ནས་གསེར་དུ་འགྱུར་བ་སྟེ། དེ་ཡང་གྲུབ་པ་ནི་ས་འོག་ཁྲོན་པ་སོགས་ན་གནས་པར་རང་འཁྲུངས་སུ་ཡོད་པ་བསོད་ནམས་ཅན་གྱིས་མཐོང་སྲིད་པ་ཡིན་ལ།
མ་གྲུབ་པ་ནི། སྔར་བཤད་པའི་སྨན་དང་། ལྷན་ཅིག་བཅིང་བ་དང་བདུག་པ་དང་། སྒོངས་པའི་སྦྱོར་བ་འཆད་འགྱུར་དག་གིས་སྦྱངས་ན་གསེར་དུ་བསྒྱུར་ཞིང་འཆི་མེད་སོགས་སྟེར་བས། ཡེ་ཤེས་མེད་པའི་རྒྱལ་པོ་སོགས་ཀྱིས་འདི་བསྒྲུབ་པ་ལ་འབད་པར་གསུངས་སོ། ། གཉིས་པ་ལ། བཅུད་སྦྱངས་པའི། རོ་བསྲུང་བའི། རོ་ཞུ་བའི། རོ་བཅིང་བའིའོ། །
དང་པོ་ནི། དངུལ་ཆུ་འཆིང་བྱེད་ཀྱི་སྨན། གསེར་བ་ཟན་རབ་གསེར་ཟིལ་གྱི་རྡོ། ལྷང་ཚེར་སེར་པོའམ་ནག་པོ། མུ་ཟི་ནག་པོ། ལྡོང་རོས་དམར་པོ། དངུལ་བཟོ་ན། དངུལ་རྡོ། ལྷང་ཚེར་དཀར་པོ་ལ་སོགས་པ་རྣམས། ལན་ཚྭའི་དང་།
འགྱུར་བྱེད་དང་། སྐྱུར་བའི་སྡེ་དང་། ཕབས་ཀྱི་རླང་བའི་རྩབ་མོ་རྣམས་ཀྱིས་ཡུན་རིང་དུ་མཉེ་ཞིང་བདུག་པར་བྱ་ལ། མི་དང་གླང་པོའི་ཆུས་ལན་བདུན་བཀྲུ་ཞིང་། འདག་ཆལ། ཆུ་ཤིང་དང་རྒྱ་སྐྱེགས་ཀྱི་ཐལ་བས་བྱའོ། ། དེ་ནས་རྫས་ཀྱི་གཙོ་བོ་ལྷང་ཚེར་དེ་ཉིད་ཚྭ་དང་འགྱུར་བྱེད་གང་རྙེད་དང་ཉེ་བའི་རོ་སྦྱངས་པ་རྣམས་དང་ལྷན་ཅིག་གཏུན་དུ་སྦྲུ་ཞིང་མཉེས་ལ་ཁྱད་པར་ཚ་བ་རྣམས་ཀྱིས་ལན་བརྒྱར་ཡང་སྦྲུ་ཞིང་མཉེའོ། ། དེ་ནས་མུ་ཟི་སེར་པོ་དང་བསྲེས་པའི་དུང་གི་ཕྱེ་མ་ལྷང་ཚེར་གྱི་བརྒྱ་འགྱུར་དང་བསྲེས་ནས་ཀྱང་སྦྲུ་ཞིང་སྐམ་མོ། ། དེ་ལྟར་སྦྱངས་པས་གསེར་བཏུལ་མ་དང་འདྲ་རུང་དུ་འགྱུར་བ་ནི་དངུལ་ཆུ་ཟངས་སམ་ལྕགས་ལ་བཅིངས་ནས་ཁ་སྒྱུར་བྱེད་ཡིན་ལ། བསྒྱུར་བྱའི་ཟངས་ལྕགས་ཀྱང་སྲ་བ་བསད་ནས་འཆིང་ཚུལ་གྱི་མཚན་ཉིད་ཉིས་བརྒྱ་ཉེར་གཅིག་ཉེར་གཉིས་པས་གསུངས་པ་བཅིང་བའི་སྐབས་སུ་འཆད་དོ། །
བསང་བ་ནི། ཛམ་བྷ་ལ་བསྒྲུབས་ནས་མཆོད་ཅིང་ཆུ་སྦྱིན་བྱ་ཚུལ་ཏེ་རྒྱུད་འགྲེལ་ན་ཤིན་ཏུ་གསལ་ལ། བཞུ་བ་ལ་རོ་རྐྱང་པར་བཞུ་བ་ནི། སོ་ཕག་དང་འགྱུར་བྱེད་དང་སྐྱུར་བའི་སྡེ་རྣམས་ཀྱིས་དངུལ་ཆུ་ཡུན་རིང་དུ་མཉེ་ཞིང་ཉི་མ་ལ་ཞག་བཅུར་བདུག་པར་བྱ་བ་ལ་སྙིགས་མ་ལས་དབྱེ་བར་བྱ། མ་ཕྱེད་ན་སྙིགས་མ་དང་ལྷན་ཅིག་བཞུ་བའི་དངུལ་ཆུ་དེ་རང་གི་སྐྱེ་གནས་མཚལ་དང་བསྲེས་པས་དེ་ཟོས་ནས་དབྱེར་མེད་དུ་གྱུར་ན་རོ་ཞུ་བའི་ཚད་ཡིན་ནོ། ། ལྕགས་དང་བསྲེས་ཏེ་བཞུ་བ་ནི། ཞ་ཉེ་ནག་པོ་དང་། ལྕགས་རྣོན་པོ་དང་། ར་གན་དང་། ཟངས་དང་།
ཞིང་སྐྱེས་ཀྱི་རྡོ་སྣ་ཚོགས་དང་། དངུལ་འགྱུར་བྱེད་ན་བཤའ་ཚེ་རྣམས་དང་ལྷན་ཅིག་བཞུ་བར་བྱའོ། ། དེ་ཡང་ལྕགས་དངུལ་ཆུའི་དྲུག་ཅུ་ཆ་དང་བསྲེས་ནས་དང་པོར་བཞུ་བར་བྱ་ཞིང་། དེ་ཆ་རེ་རེ་བསྐྱེད་ནས་ལན་དྲུག་ཅུར་བཞུ་བར་བྱའོ། ། དེ་ཡང་ཟླ་ཕྱེད་ལ་སོགས་པ་བཞུ་ཉིས་འགྱུར་སུམ་འགྱུར་ལ་སོགས། བཞུ་ནུས་པའི་སྟོབས་སུ་འགྱུར་ཞིང་། མཐར་ལྕགས་སམ་ཟངས་རོའི་སྟོང་འགྱུར་ནས་བྱེ་བ་འགྱུར་གྱི་བར་དུ་འབུགས་ནུས་པར་འགྱུར་རོ། ། རེག་རྡོ་དང་སྨན་དེ་དག་མ་རྙེད་ན་བཤང་བ་བཟང་ཤོས་ཀྱིས་ཡུན་རིང་དུ་མཉེ་ཞིང་བདུག་པས་དངུལ་ཆུ་དེ་མེ་ལ་རེག་ཀྱང་མི་འདེར་བ་ཉིད་དུ་འགྱུར་ལ། དེ་ནས་དན་རོག་གི་འབྲུ་མར་དང་། སྦྲང་རྩི་ལ་ཡང་ཡང་བླུགས་པས་ཀྱང་རེ་བཞུ་བར་འགྱུར་རོ། །
བཅིང་བ་ལ་དགོད་པའི། གོང་བུའི། ལྕགས་ཀྱིས་བཅིང་བའོ། ། དང་པོ་ནི། སྤྱིར་བཅིང་བྱ་བཅིང་བྱེད་རྣམས་ཀྱིས་སྲ་བའམ་སྲོག་བསད་དགོས་པས། གསེར་ནི་མུ་ཟི་ནག་པོ་དང་ལྷན་ཅིག་བཞུ་བས་གསོད་ལ། ལྕགས་རྣོན་པོ་ནི་མཚལ་དང་། ཞ་ཉེ་ནག་པོ་ནི་ལྡོང་རོས་དང་། ཟངས་ནི་མུ་ཟི་དང་། བཤའ་ཚེ་དཀར་པོ་ནི་བ་བླ་དང་།
དངུལ་ནི་བཤའ་ཚེ་དཀར་པོས་གསོད་པར་བྱེད་དོ། ། ལྷང་ཚེར་དཀར་པོ་ཡང་ཞ་ཉེ་ནག་པོས། དེ་ལྟར་བསད་པའི་ལྕགས་ཀུན་ནམ་མ་རྙེད་ན་གཉིས་སམ་གསུམ་དང་ཆ་མཉམ་པའི་བཤང་བ་མཆོག་དང་ལན་ཚྭ་དང་ཉེ་བའི་རོ་དང་ལྕགས་རྣམས་བསྡོམས་པ་དང་། ཆ་མཉམ་པའི་དངུལ་ཆུ་ནི་མཁྲིས་པ་དང་སྐྱུར་གྱི་རིགས་རྙེད་ཚད་ཀྱིས་ཉིན་ཞག་བཅུ་རུ་མཉེས་ནས་དེ་རྡོ་ཀྱང་ཁ་སྦྱར་གྱི་ནང་དུ་བླུག་པ་ས་ལ་དོང་བྲུས་པའི་དབུས་སུ་བཅུག་པའི་མཐའ་ལ་འཁོར་ལོའི་རྣམ་པའི་སའི་གཤོར་བྱས་ཏེ་སྟེང་ནས་མེ་རྒྱུན་དུ་བཏང་བ་ཟླ་བ་དྲུག་གི་བར་བྱས་ན་རྫས་དེ་ཐམས་ཅད་དབྱེར་མེད་དུ་འགྱུར་ལ། དེ་འདྲའི་རོ་དེས་བཅུ་དྲུག་འགྱུར་གྱི་ཟངས་གསེར་དུ་འགྱུར་ཞིང་དངུལ་དང་བཤའ་དཀར་དང་ལྷང་ཚེར་དཀར་པོ་དང་སྦྱར་ནས་དག་པའི་ཟངས་ལ་བྱིན་ན་དངུལ་དུ་འགྱུར་རོ། ། གཉིས་པ་ནི། བསྡུས་རྒྱུད་ན་མེད་པ་འགྲེལ་པ་རྩ་རྒྱུད་ནས་གྲངས་པ་ཡིན་ལ། གསུམ་པ་ནི། ཚིགས་བཅད་སོ་གསུམ་པས་དང་། བཅུད་ལེན་ཡང་ཉེན་བཞི་པ་སོགས་ཀྱིས་གསལ་བར་གསུངས་པས་རྒྱུད་འགྲེལ་དུ་བལྟ་ཞིང་ལག་ལེན་མཐོང་བ་བརྒྱུད་པས་ཤེས་དགོས་སོ། །
གཉིས་པ་ལ་དྲིའི་ལིང་ཚེའི། དྲིའི་རྒྱལ་པོའི། དྲིའི་ཏིལ་མར་གྱི་སྦྱོར་བའོ། ། དང་པོ་ལ་རྫས་བསྡུ་སྨིན་གསང་གསུམ་གྱི་བསྡུ་བ་ལ་རྫས་བགོད་བྱ་ཆ་ཤས་ངེས་པ་དང་བཅས་པ་ནི་ཤོག་ཁྲ་བཞིན་ཏེ། དེ་ནི་དྲིའི་ལིང་ཚེ་ཡིན་ལ། དེ་ཡང་ཡི་གེ་ཆེ་བ་རྣམས་རྒྱུད་དུ་གསུངས་པའི་མིང་དང་། ཆུང་བ་རྣམས་ད་ལྟ་གྲགས་པའི་མིང་ཡིན་ཞིང་། གྲངས་ཡིག་རྣམས་ཞོ་ཆ་ལྟ་བུས་བཅལ་བའི་ཚད་དེ་ལྔ་ཚན་རེ་རེ་སྦྱར་བས་དྲི་ཁྱད་པར་ཅན་འབྱུང་ཞིང་། ལྔ་ཚན་ཡང་སུམ་ཅུ་སྟེ་འཕྲེད་དང་ཐུར་ལ་ལྔ་ཚན་ལྔ་ལྔ། ཟུར་ནས་ཟུར་དུ་གཉིས།
དབུས་མ་དགུ་པོར་རེ་རེ། དབུས་སུ་བཞག་པའི་རང་རང་གི་ཕྱོགས་བཞི་དང་སྦྱར་བ་དགུ། མཚམས་བཞི་དང་སྦྱར་བ་དགུ་སྟེ་སྤོས་སྦྱོར་སུམ་ཅུ་སྟེ། ཁྲུས་ཀྱི་ལིང་ཚེ་སོགས་ཀྱང་དེ་དང་འདྲ་བས། དེ་ལྟར་རབ་དབྱེ་སུམ་ཅུ་དག་གིས་ལེགས་སྤྲས་རྣམ་མང་དྲི་དང་སྤོས་ལ་སོགས་པའི་སྦྱོར་བ་བྱ་ཞེས་གསུངས་ལ། མཁས་པ་ཁ་ཅིག དྲི། སྤོས། ཁྲུས། དྲིལ་ཕྱིས།
ཏིལ་མར། ཕྱེ་མ་སྟེ་སྡེ་ཚན་དྲུག་པོ་རེ་རེ་ལ་ལྔ་ཚན་དུ་གནས་པས་སུམ་ཅུ་ཟེར། ཁ་ཅིག་དྲིའི་ལིང་ཚེ། ཤོག་ཁྲ་ཇི་བཞིན། སྨན་ཁ་མ་སྤོས་པ་ལ་འཕྲེད་དང་ཐུར་ལ་ལྔ་ལྔ་སྟེ་བཅུ། དེ་ལ་སྤོས་ཀྱི་སྨན་ལྔ་སྤོས་པ་ལ་བཅུ། དེ་ལ་ཁྲུས་ཀྱི་ལྔ་སྤོས་པ་ལ་བཅུ་སྟེ། རབ་དབྱེ་སུམ་ཅུ་ནི་དེ་ལ་བརྗོད་དོ། ། ཞེས་གསུངས། དེ་ལ་སྤོས་ལ་སྨན་ཁ་སྤོས་ཚུལ་ནི།
ཨེ་ལའི་གནས་སུ་སརྫ་ར་ས་སྟེ་སྤོས་དཀར། ཀ་ཀོ་ལའི་གནས་སུ་སི་ཏ་སྟེ་ཐང་ཆུ། འབྲུའི་གནས་སུ་རྒྱ་སྐྱེགས། འདབ་མའི་གནས་སུ་སུ་ར་སྟེ་གུ་གུལ། འཁྲི་ཤིང་གི་གནས་སུ་འོ་མ་སྟེ་སྒྲོན་ཤིང་ཐང་ཆུའོ། ། དེ་དག་ཀྱང་ཆའི་ཚད་ནི། རང་རང་གི་གནས་སུ་དྲིའི་ལིང་ཚེ་ལ་ཇི་ལྟར་བྲིས་པ་བཞིན་ནོ། ། དེ་རྣམས་ཀྱི་སྟེང་དུའང་ག་པུར་ཆ་གཅིག་དང་། ཀ་རའམ་སྦྲང་རྩི་གང་འཚམས་དང་སྦྱར་བས་ཡན་ལག་ལྔ་པའི་དང་། སེན་མོ་སྟེ་ན་གི་ཆ་གསུམ་བསྣན་པས་ཡན་ལག་དྲུག་པའི་དང་།
དེའི་སྟེང་དུ་ག་པུར། ཀ་ར་སྦྲང་རྩི། གླ་རྩི་རྣམས་ཆ་རེ་རེ་བསྣན་པས་ཡན་ལག་བཅུ་པའི་སྤོས་སོ། ། དེ་ལ་རེང་བུ་བྱེད་ནའང་སྦྲང་རྩི་བཞག་ལྷ་གཞན་རྣམས་སྦྱར་བས་འགྲུབ་བོ། ། ཁྲུས་ཀྱི་ལིང་ཚེ་ནི། དྲིའི་ལིང་ཚེ་ལས་རྫས་ལྔ་ཕྱུང་ནས་གསར་པ་ལྔ་བསྣན་པར་གསུངས་ཀྱང་རྒྱུད་འགྲེལ་དུ་དངོས་སུ་སྤོས་པ་ནི། གླ་རྩི། སིང་ཧ་མུ་ཏྲ། ག་པུར། ནམ་མཁའ་རྣམས་ཀྱི་གནས་སུ།
གྲནྠི། པརྞ་སྟེ་ཏང་ཀུན་པ། སྟག་ཚེར་བ་སྟེ་ཀཎྜ་ཀ་རི། ཧ་རེ་ཐུ་སྟེ་ཕོ་བ་རིས། ཧ་སྟ་སྟེ་སུག་པའམ་སྤང་སྤོས་ཏེ་བཞི་ལས་མེད་ལ། བླ་མ་སྔ་མ་རྣམས་ཀྱིས་རྟོག་པའང་མ་ཞུགས་མོད་ཀྱི། སྤོ་བྱ་ལ་ལྟ་བ་དང་། དང་པོ་ཞེས་ཕྲལ་ནས། དང་པོ་ལ་ཨེལ་དང་། སྤོ་བྱེད་ལ་གྲནྠི་ཞེས་པས་པརྞ་ཤུགས་ལ་བགྲངས་ཤིང་།
སོ་སོར་ཕྲལ་ཏེ། པརྞ་ཞེས་པ་སྨན་སེ་ལྟ་བུའི་འདབ་མ་དྲི་ཞིམ་པ་ལ་བྱ་བར་གསལ་ལོ། ། གཞན་སྔ་མ་བཞིན་ལ། དུང་ཞེས་པ་སེན་མོའི་ཚབ་ཏུ་ཤུན་པ་ཞེས་པ་ཤིང་ཚ་སྦྱར་རོ། ། དྲིལ་ཕྱིས་ནི། རྫས་སྤོ་མི་དགོས་ཀྱི། ཁྲུས་ཀྱི་ལྔ་ཚན་གྱི་ནང་ནས་གང་རུང་གཅིག་གི་སྟེང་དུ་འུ་སུ་དང་། འོལ་མ་ཟིའམ། མ་རུ་མགོ་ནག་གི་ཤིང་གང་རུང་དང་། མེ་ཏོག་བརྒྱ་པ་དང་།
ཕུར་མོང་དཀར་པོ་དང་། ཤིང་མངར་བསྡོམས་པས་ཆ་གསུམ་སྟེ་ཆ་བཅོ་བརྒྱད་པར་གསུངས་པས་ན། ཁ་ཅིག་ལྔ་པོ་དེ་རེ་རེ་ཡང་ཆ་གསུམ་པར་འཆང་བ་ནི། ཁྲུས་ཀྱི་ལིང་ཚེའི་སྨན་ལྔ་མི་དགོས་པའི་སྐྱོན་དུ་འགྱུར་རོ། ། ཏིལ་མར་ནི། དྲིའི་ལིང་ཚེའི་ལྔ་ཚན་གང་རུང་ལ་འཕོས་པ་གཅིག་ལ་ཤིང་ཆ་དང་ཏང་ཀུན་པ་བསྡོམས་པས་ཆ་གསུམ་གསུམ་སྟེ་རྫས་བདུན་ལ་ཆ་བཅོ་བརྒྱད་པ་བྱའོ། ། ཕྱི་མ་ནི་དྲིའི་ལིང་ཚེ་མ་འཕོ་པའི་ལྔ་ཚན་གང་རུང་ལ་སེན་མོ་ཆ་གསུམ་བྱིན་པས་སྤོས་སུ་འགྱུར་བ་དེ་བཞིན་དུ་པྲནྠི་ཆ་གསུམ་སྟེ་ཆ་བཅོ་བརྒྱད་པའོ། ། གཞན་ཡང་དྲི་ཞིམ་པར་བྱ་བའི་ཕྱིར་དུ་བཏུང་བའམ་ཁ་ལ་དྲི་བགོ་བ་ལ་ནི་ལྔ་ཚན་གང་རུང་གི་སྟེང་དུ་ཤིང་ཆ་དང་སུག་པ་བསྣན་ནོ། ། སྨིན་པ་བཞི་པོ་འབྲས་བུ་འདབ་མ་འབྱར་བ། ངང་པ།
ཁྱོགས་ཀྱིས་སྨིན་པ་རྣམས་ལ་ནི་ཤིང་ཚ། བ་ལུ། གྲནྠི། དུང་རྣམས་བསྡོམས་པས་ཆ་གསུམ་བསྣན་པར་བྱའོ། ། ལྔ་ཚན་ཐམས་ཅད་ནི་གཅིག་ནས་ལྔའི་བར་གྱི་གྲངས་ཅན་ཤ་སྟག་ཡིན་པས་བཅོ་ལྔ་པར་ངེས་པའི་ཕྱིར། དག་པའི་ཆ་ཤས་ཉིན་ཞག་ཅེས་བྱས་དྲིར་འགྱུར་རོ། ། ཞེས་གསུངས་སོ། ། གཉིས་པ་སྨིན་པ་ནི། རྫས་འདི་དག་ཀྱང་སྦྱོར་བ་ཙམ་གྱིས་མ་འགྲུབ་ཀྱི་སྦྱར་ནས་ཐབས་སྣ་ཚོགས་ཀྱིས་སྨིན་པར་བྱེད་དགོས་ལ། དེ་ཡང་བདུག་པའི།
འབྲས་བུའི། འདབ་མའི། ངང་པའི། ཁྱོགས་ཀྱིས་སྨན་པ་སྟེ་ལྔ་ལས། དང་པོ་ནི། སྨིན་བྱ་ལྔ་ཚན་སྦྱར་ཏེ། ཤིན་ཏུ་ཞིབ་བཏགས་པའི་ལྡེ་གུ། ཐོད་པའམ་རྫའི་ཐོད་པ་ལྟ་བུའི་ནང་ལ། སོར་གཅིག་གི་དཔངས་ཙམ་བྱུགས་ནས་ཁ་སྦུབ་པ་ལ། དུད་པ་དྲི་ཞིམ་པོས་བདུགས་ཏེ་སྨིན་པར་བྱེད་པ་ཡིན་ལ།
དེ་ཡང་སྨིན་བྱ་སྨིན་བྱེད་སྨིན་ཚུལ་གསུམ་ལས། དང་པོ་ལ་མིང་འདབ་མའམ་འཕྲོད་ཅེས་བསྒྱུར་ཡང་སྤོས་སྦྱོར་སྡེ་ཚན་གྱི་མིང་ཡིན་པས། དེ་ལ་དམན་འབྲིང་མཆོག་གསུམ་སྟེ་དང་པོ་ནི། གླ་སྒང་དང་། ཤེ་ལེ་ཡ་སྟེ་བྲག་སྤོས་དང་། ཨུ་ཤཱི་ར་པུ་ཤེལ་ཙེ་དང་། བཱ་ལ་ཀ་བ་ལུ་དང་། ཀ་བི་ཏ་དང་། བིལ་པ་དང་། མཱུ་ར་ཤུ་དག་དཀར་པོ།
མཱཾ་སེ་སྤང་སྤོས་ཏེ། འདི་རྣམས་གང་རུང་འགྲེ་བའོ། ། གཉིས་པ་ནི་སྤྲ་བའི་མེ་ཏོག་ལྟ་བུ་མེ་ཏོག་གི་སྡེ་དང་། ཙན་དན་དང་། ཨ་ཀ་རུ་སོགས་ཤིང་གི་སྡེ་དང་། ཨེ་ལ་སོགས་འབྲུའི་སྡེ་དང་། སེན་མོ་སོགས་ཤུན་པའི་སྡེ་དང་། ཐང་ཆུ་སོགས་ཁུ་བའི་སྡེ་རྣམས་གང་རུང་འགྲེ་བའོ། ། གསུམ་པ་ནི། སུ་ཏྲ་ཀེ་ཤ
ཛཱ་ཏི་ཕ་ལ། ག་པུར། ལྟེ་བ་སོགས་སྨན་བཟང་པོ་རྣམས་འགྲེ་བའི་སྤོས་སྦྱོར་ལ་བྱའོ། ། སྨིན་བྱེད་ནི། དམན་པ་ལ་ཨ་རུ་རའི་ཕྱེ་མ་བུ་རམ་དང་སྦྱར་བ་སྨིན་བྱའི་བརྒྱད་ཆའོ། ། འབྲིང་ལ་དྲག་པོའི་སྤོས་ཏེ། རྒྱ་སྐྱེགས། སྤོས་དཀར། སྒྲོན་ཤིང་གི་ཐང་ཆུ། གུ་གུལ།
སོག་པོ་སྤོས་དཀར་རྣམས་བུ་རམ་གྱིས་སྦྱར་བ་རྫས་ཀྱི་བཞི་ཆའོ། ། མཆོག་ལ་ཙན་དན་དང་། ཨ་ཀ་རུ། སིཧླ་རྣམས་འགྲེ་བའི་ལྔ་ཚན་གང་རྙེད་ག་པུར་དང་བཅས་པ། སྦྲང་དང་བུ་རམ་གྱིས་སྦྱར་བའི་གོང་བུ་རྫས་ཀྱི་བཞི་ཆའོ། ། སྨིན་ཆུ་ལ་ནི། དྲིའི་བསྟན་བཅོས་ནས་བཤད་པའི་འཁྲུལ་འཁོར་གསུམ་སྟེ། མཉམ་པ་དང་། ཌཱ་མ་རུའི་རྣམ་པ་དང་། སྟེང་ཁམ་ཕོར་གྱི་དབྱིབས་ཅན་ནོ། །
དེ་ཡང་རྫས་ལེགས་པོ་ལ་བཟོས་ཏེ་སྤོས་སྡོང་གཤམ་དང་ཁ་གཅོད་མེད་པ་ལྟ་བུ་སྦོམ་ཕྲ་མེད་པ་དང་། དེ་ཉིད་རྐེད་ཉག་ཏུ་བྱས་པ་དང་། རྩ་བ་དེ་ཉིད་ལ་སྟེང་ཕོར་གཟུགས་སུ་བྱས་པ་རྣམས་ཏེ། གསུམ་ཀའི་ནང་གི་རྐེད་པར་འཇིམ་པ་སྲབ་མོས་ཐོག་བྱས་པའི་དཀྱིལ་དུ་བུག་པ་སོར་གཉིས་ཡོད་པར་མཚུངས་ལ། དེ་གསུམ་གྱི་དཔངས་རིམ་པ་བཞིན་སོར་དྲུག་དང་བརྒྱད་དང་བཅུ་པ་སྟེ་དམན་སོགས་གསུམ་གྱི་དོན་དུའོ། ། རྒྱ་ཁྱོན་ནི། སྔར་གྱི་ཐོད་པའི་ཁ་དང་མཉམ་པའོ། ། དེ་རྣམས་གང་རུང་ལྕགས་སྒྱེད་སོགས་ལ་གནས་པའི་རྫའི་སླ་ང་ལྟ་བུའི་ནང་བྱེ་མས་བཀང་བའི་ཁར་བཞག་པའི་སྟེང་དུ་ཐོད་པ་ཁ་སྦུབ་ཏུ་སྦྱར་བའི་བར་མཚམས་འཇིམ་པས་ལེགས་པར་བསྡམས་ཏེ་སླ་ངའི་འོག་ནས་མེ་དྲག་ཏུ་བཏང་བས་བྱེ་མ་ཆག་པ་ལ། སྨིན་བྱེད་གསུམ་པོ་གང་རུང་བསྲེགས་པའི་དུད་པ་འཁྲུལ་འཁོར་གྱི་ནང་ན་ཡར་ལ་ལེགས་པར་བཅུག་སྟེ། དུད་པ་གཞན་དུ་མ་ཤོར་བར་རྫས་ལ་བདུག་པ་སྟེ།
དེ་ཡང་སྤོས་སྦྱོར་དམན་པ་ལ་ཉིན་ཞག་གཅིག་བདུག་ཅིང་། དེ་རྗེས་ཉིན་ཞག་གཉིས་མེ་ཏོག་དྲི་ཞིམ་པོས་བགོ་བར་བྱ། འབྲིང་ལ་ཉིན་ཞག་གཉིས་བདུག་ཅིང་། ཞག་གཅིག་རང་གར་བཞག་ནས་ཡང་ཉིན་ཞག་གཉིས་མེ་ཏོག་དྲི་ཞིམ་པོས་བགོའོ། ། འདི་ལ་དེ་རྗེས་བུ་རམ་སོས་ཀ་རྫས་ཀྱི་ཚད་དང་དབྱར་ཉིས་འགྱུར་དང་། དགུན་སུམ་འགྱུར་བསྲེས་ཏེ་བདུག་པར་བྱའོ། ། མཆོག་ལ་ཞག་ཚད་མ་གསུངས་ཀྱང་། དྲི་རྫས་དེ་ལག་མཐིལ་དུ་མཉེས་པས་ལག་མཐིལ་དམར་པོར་གྱུར་ན་སྨིན་པའི་ཚད་དུ་གསུངས་སོ། ། སྨིན་ནས་ཀྱང་མེ་ཏོག་དྲི་ཞིམ་ཟླ་ཕྱེད་ལ་སོགས་པར་བགོ་ཞིང་། འབྲས་བུ་གསུམ་ནི་ཛཱ་ཏི་ཕ་ལ།
ཀ་ཀེ་ལ། ཨེ་ལའམ། འཁྲི་ཤིང་། གླ་རྩི་རྣམས་ག་པུར་དང་གླ་རྩིའི་ཆང་དང་སྦྱར་བ་སྟེ་རྫས་རྣམས་སྤོས་སྦྱོར་གྱི་རྫས་ཀྱི་བརྒྱའི་ཆ་དང་། ཆང་ནི་འབྲས་བུ་གསུམ་དང་ག་བུར་གྱི་བརྒྱད་ཆ་སྦྱར་བས་འབུགས་པར་བྱའོ། ། དེ་ཡང་དྲི་བསླང་བའི་ཆང་ཁྱད་པར་ཅན་བྱེད་ན། ཕོ་བ་རིས་ཀྱི་ཁུ་བ་དང་། རའི་གཅིན་དང་། སྦྲང་རྣམས་ཆ་མཉམ་པར་བྱ་སྟེ། སྐོལ་ནས་སྦྲང་ལས་གཞན་གཉིས་བསྐམས་པར་བྱས་ནས་སྔར་བཤད་པའི་འབྲས་བུ་གསུམ་དང་ག་པུར་དང་གླ་རྩི་རྣམས་བསྡོམས་པ་ཆང་སྨིན་པ་དེའི་བརྒྱའི་ཆ་དེ་ལ་བླུག་སྟེ་འབྲས་སོ་བའི་ཕུང་པོའི་དབུས་སུ་སྣོད་བཟང་པོར་ཟླ་བ་གཅིག་བཞག་པའི་སྦྲང་རྩི་དེས་མཆོག་གི་དྲི་དང་ལྷན་ཅིག་བཞག་པས་དེའི་དྲི་འབུགས་པར་འགྱུར་རོ། །
འབྲས་བུས་སྨིན་པ་ནི། བི་ཛ་པཱུ་རའི་ཤིང་ཏོག་གི་ནང་སྟོང་པར་བྱས་པ་ལ་དྲིའི་རྫས་བྱུགས་ཏེ། ཕྱི་ལ་ཤིང་ཤུན་གྱིས་དཀྲིས་ནས་འཇིམ་པ་སོར་གཅིག་གི་དཔངས་བྱུགས་པ་བསྐམས་ནས་བ་ལང་གི་ལྕི་བའི་མེས་བསྲེགས་ཏེ་འཇིམ་པ་མེའི་མདོག་ཏུ་གྱུར་པ་ལས་མ་ཐལ་ཙམ་ན་གྲངས་སུ་བཅུག་ནས་འབྲས་བུ་གསུམ་ལ་སོགས་པས་སྔ་མ་བཞིན་དབུག་པར་བྱའོ། ། འདབ་མའི་སྨིན་པ་ཡང་ཀེ་ཏ་ཀའི་འདབ་མའི་ནང་དུ་དྲིའི་རྫས་བཅུག་ནས་ཕྱི་ལ་འཇིམ་པས་བྱུགས་པ་སོགས་ཆོ་ག་ལྷག་མ་འབྲས་བུའི་སྨིན་པ་བཞིན་ནོ། ། དང་བའི་ནི། གསེར་དངུལ་གྱི་བུམ་ཆུང་གི་ནང་ལ་དྲིའི་རྫས་སོར་གཅིག་གི་དཔངས་བྱུགས་ཏེ་ཆུ་མི་འཆོར་བར་བསྡམས་ལ། ཟངས་ཆེན་དྲིའི་ཆུས་བཀང་བའི་ནང་དུ་དང་པ་བཞིན་རྐྱལ་དུ་བཅུག་ནས་ཡུན་མི་ཐུང་བར་བསྐོལ་བའོ། ། དབུག་པ་སོགས་ནི་འདྲའོ། ། ཕྱོགས་ཀྱི་ནི། དྲིའི་སྣོད་ཀྱི་ནང་དུ་རྫས་ཀྱི་ཐུམ་བུ་བཅང་སྟེ་སྨིན་པར་བྱེད་པ་ཡིན་ལ།
འདིར་དྲིའི་བསྟན་བཅོས་ལས་བཤད་པའི་རྫས་རྣམ་པ་དགུ་འདིར་གྲུ་བཞིའི་ནང་ཡི་གེ་ཡང་གསལ་པ་བྲིས་རྒྱུ་ལགས། སྟེ། མེ་ཏོག་གི ཤུན་པའི། རྩ་བའི། ཤིང་གི འདབ་མའི། འཚོ་བའམ་སྲོག་ཅན་གྱི། འབྲས་བུའི། ཁུ་བའམ་ཐང་ཆུའི།
ཞུ་བའམ་ཞུ་བའི་ཚོགས་རྣམས་སོ། ། འོག་གི་དམན་པའི་འདབ་མ་དང་འབྲིང་པོའི་འདབ་མ་ཞེས་པ་གཉིས་དབྱེ་གཞིར་བྱ་དགོས་ཏེ། འདིར་འདབ་མ་ཞེས་པ་འཕྲོད་ཀྱི་སྦྱོར་བའི་མིང་ཡིན་པར་དང་དབྱེ་བའི་ཡ་རྒྱལ་དུ་བགྲངས་ན་རྫས་ཀྱི་ཚོགས་བཅུ་གཅིག་ཏུ་འགྱུར་བའི་ཕྱིར་རོ། ། དེ་ཡང་ཚོགས་ཐ་མ་གསུམ་པོ་མཆོག་དང་གཞན་དྲུག་དམན་འབྲིང་ཤས་ཆེ་ཞིང་། དེ་དག་ལ་ལས་བརྒྱད་བྱ་སྟེ། རྩབ་མོའམ་སྐྱུར་པོས་བཀྲུ་བ་དང་། ཕྱོགས་སམ་བཅངས་པས་དུགས་དང་། དྲིའི་ཆུས་མཉེ་བ་དང་། བུ་རམ་གྱི་ཆུ་ལ་སོགས་པས་བརྡུངས་བའམ། རྡོད་པ་དང་།
ཕོ་བ་རིས་དང་རའི་གཅིན་གྱིས་སྦགས་པ་དང་། ཨ་རུ་རའི་ཕྱེ་མ་དང་། དྲག་པོའི་སྤོས་ཀྱིས་བདུག་པ་དང་། ཀེ་ཏ་ཀ་ལ་སོགས་པའི་མེ་ཏོག་གིས་བགོ་བ་དང་། ལྟེ་བ་ལ་སོགས་པའི་དབུག་རྫས་རྣམས་ཀྱིས་དབུག་པའོ། ། དེ་ཡང་སྤྱིར་ཚོགས་དྲུག་ག་ལ་བརྡུང་བ་སྤངས་ནས་བཀྲ་སོགས་བྱ། འོན་ཀྱང་དྲུག་པའི་སེན་མོ་ནི་བརྡུང་བ་ཡང་བྱ། ཐ་མ་གསུམ་ལ་ལས་བརྒྱད་ག་མི་བྱ། སྤོས་སྦྱོར་གྱི་རྫས་ཐམས་ཅད་ཕྱེ་མར་བྱས་པ་སྣོད་དྲིའི་ཆུས་བྱེད་པ་དང་། སྒྱེད་བུའི་སྟེང་དུ་བཞག་པའི་ཁར་རས་ཀྱི་སྟེང་དུ་བཞག་སྟེ།
འོག་ནས་མེ་བཏང་བའི་རླངས་པས་རས་ཀྱི་སྟེང་གི་ཕྱེ་མ་རློན་པར་གྱུར་པ་ན་བླངས་ནས་བཀྲུ་མཉེ་སོགས་བྱ་ཞིང་། སེན་མོ་ལ་ནི་བསྐ་བ་ཨ་རུ་རའི་ཆུས་བྲན་ནས་འབྲས་བུའི་སྨིན་པ་ཇི་བཞིན་བྱའོ། ། གསང་བ་ནི།

རྫས་རྣམས་སྨིན་པར་བྱེད་པའི་དུས་སུ་སྐྱུར་པོར་སོང་བ་དང་། ཧ་ཅང་སྨིན་དྲགས་པས་ཚིག་པ་དང་། རྫས་ཀྱི་དྲི་ནུས་ཉམས་པའི་རྒྱུ། སྦྱངས་མ་སྦྱངས་འདྲེས་པ་དང་། སྣུམ་དང་། རླན་དང་། འགྱུར་བྱེད་དང་། བཤང་གཅི་དང་། བྱིས་པས་རེག་པ་དང་། ཧ་ཅང་དྲོ་བའི་གནས་སུ་བཞག་པ་རྣམས་ཀྱིས་ཉམས་པ་རྣམས་གསོ་བའི་ཆོ་གའོ། ། དེ་ལ་དྲི་བསིལ་བའི་སྤོས་ཀྱིས་སྨིན་དྲགས་ན་དང་པོར་སཱུ་ཏི་དང་།
དེ་ནས་ཙན་དན། སིཧླ། ཨ་ཀ་རུ། ག་པུར་རྣམས་ཀྱིས་གསང་། སྤོས་ཙམ་གྱིས་སྨིན་དྲགས་ན། མུ་ཟི། ན་གི སི་ཧཱ་རྣམས་ཀྱིས་གསང་། ཚིག་དྲགས་ན། ཟླ་འོད་དམ་ཆུ་འགྲམ་དུ་བཞག
ཁྲུས་སྦྱོར་ལ་གྲནྠི། ནགས་སུ་རྒྱུ་བ་གཉིས་བསྡོམས་པའི་ཆ་གསུམ། ཆ་གཞན་བཅོ་ལྔ་པོ་ལ་སྦྱར། དྲི་ལ་ཕྱིས་ལ་གྲནྠི་རྐྱང་པ་དེ་བཞིན་དུ་བྱའོ། ། གཉིས་པ་དྲིའི་རྒྱལ་པོ་ནི། རྫས་མང་པོ་མི་བསྡུ་བར་རྫས་ཀྱི་གཙོ་བོ་གཅིག་ཉིད་ལ་དག་པ་དང་མཉེ་བ་དང་སྨིན་པའི་ཆོ་ག་ཁྱད་པར་ཅན་བྱས་པའི་སྤོས་སྦྱོར་ཏེ། རྫས་ནི། ཆུ་སྐྱེས་ཀྱི་མིང་ཅན་ན་གི་ཡིན་ལ། དེ་ཡང་རིགས་བཞི་སྟེ། གླང་པོ་ཆེའི་དང་རྟའི་རྣ་བ་ལྟ་བུ་སྟེ་གཉིས་དང་།
ཨུཏྤ་ལ་དང་། བ་ད་ར་ཞེས་པ་རག་ཆུང་གི་ཤིང་གི་འདབ་མ་ལྟ་བུ་སྟེ་གཉིས་རྣམས་ལས། སྤོས་སྦྱོར་ལ་ཕྱི་མ་གཉིས་དང་། དྲིའི་སྦྱོར་བ་ལ་སྔ་མ་གཉིས་བསྔགས་སོ། ། དེས་ན་དྲིའི་རྒྱལ་པོ་ལ་ཐ་མ་དང་དེ་མེད་ན་གསུམ་པ་སོགས་གང་རྙེད་དོ། ། དེ་ཉིད་དག་པར་བྱ་བའི་ཐབས་ནི། དྲིའི་བསྟན་བཅོས་ལས་ཇི་ལྟར་བཤད་པའི་ཆོ་གས་སྐོལ་བརྡུང་རྡོང་། བུ་རམ་དང་ཨ་རུ་རའི་ཆུས་སྦྲན། སྤང་། ཕྱེ་མར་བྱས།
ཛཱ་ཏི། ཀ་ཀོ་ལ། འཁྲི་ཤིང་གླ་རྩི་སྟེ་འབྲས་བུ་གསུམ་གྱིས་བྱུགས། མེ་ཏོག་བཟང་པོའི་དྲིས་བགོའོ། ། མཉེ་བ་ནི། དེ་ལྟར་དག་པའི་རྫས་དེ་རྫས་གཞན་དང་། ཆང་གིས་མ་བགོས་པར་བྱས་པའི་དྲིའི་ཆུས་བཏགས་པ་སྟེ། དྲིའི་ཆུ་ནི། ཆུ་གཙང་ལ། ཨེལ།
ཤུན་པ། མཾ་སི། བཱ་ལ་ཀ་ཞེས་པ་རྣམས་སུག་སྨེལ། ཤིང་ཚྭ། སྤང་སྤོས། བ་ལུ་རྣམས་ཀྱི་མིང་ཡིན་པས་དེ་བཞི་དང་ཙན་དན་རྣམས་ཞོ་གཉིས་གཉིས་ཀྱི་ཐུམ་བུ་ཆུ་བྲེ་བརྒྱད་ལ་བཅུག་པ་བྲེ་དོར་སོང་སོང་སྐོལ་བའི་ཆུ་དེས་ཁུ་བ་བྱས་ནས་བཏགས་པར་བྱའོ། ། སྨིན་པ་ལ་སྔར་བཤད་པའི་བདུག་པའི་དང་མ་བཤད་པའི་ཆུའི་སྦྱོར་བས་སྨིན་པ་གཉིས་ཏེ་སྔ་མ་ལ་ཞག་པོ་བཞི་དང་ཕྱི་མ་ལ་ཟླ་བ་དྲུག་བྱེད་ཚུལ་ནི། སྤོས་ཁམ་ཚད་རེ་རེ་བསྲེས་པའི་དུ་བས་བདུགས་པའི་སྔོན་དང་མཇུག་ཏུ་སྦྲང་དང་ཀ་ར་བསྲེགས་པས་བདུག་པ་ཉིན་ཞག་རེ་རེ་དང་། མེ་ཏོག་དྲི་ཞིམ་པོས་བགོ་བ་ཉིན་ཞག་རེ་རེ་སྤེལ་བས་ཞག་ཉེར་བཞི། མཐར་ཞག་བཅུའི་བར་དུ་མེ་ཏོག་དྲི་ཞིམ་པོས་བགོ་བ་ནི་བདུག་པའི་སྨིན་པའོ། །
སྤོས་ཁམ་ཚད་ནི་བསྐ་བའི་དང་། དྲག་པོའི་དང་། སྦྱར་བའི་དང་། མ་ལ་ཡའི་དང་། གཡོ་བའི་དང་། ལྕགས་ཀྱི་དང་། ག་པུར་གྱི་སྤོས་རྣམས་ཏེ་རིམ་པ་བཞིན། ཨ་རུ་ར་དང་། སྤོས་དཀར་དང་། ན་གི་དང་།
ཙན་དན་དཀར་པོ་དང་། སིཧླ་དང་། གུར་གུམ་དང་། ག་པུར་རྣམས་བུ་རམ་གྱིས་སྦྲུས་པའི་གོང་བུ་ཡིན་ལ། དྲག་པོས་ཉི་མ་གཉིས་བདུགས་པའི་ཞག་ཉེར་བཞིར་འགྱུར་བ་ཡིན་ནོ། ། ཆུའི་སྦྱོར་བ་ནི། དེ་ལྟར་བདུག་པས་སྨིན་པའི་རྫས་དེ་རྫའི་ཐོད་པའམ་ཁམ་ཕོར་ཁ་སྦྱོར་སྦྱར་མཚམས་སྤྲ་ཚིལ་དང་གོས་ཀྱིས་ལེགས་པར་བསྡམས་པའི་ནང་དུ་བཅུག་པ་དེ་ཉིད་རྫ་བོ་ཆེའམ་སའི་དོང་དུ་བཅུག་པ་བྱེ་མས་ཁམ་ཕོར་གྱི་མགུལ་བ་ནོན་ཙམ་དུ་བཀང་ནས་ཆུ་ཕལ་པ་ཉི་མས་བསྲོས་པས་སྦྲན་ཞིང་ཉི་མ་ལ་བསྲོ་བ་ཟླ་བ་དྲུག་གི་བར་བྱའོ། ། གསུམ་པ་དྲིའི་ཏིལ་མར་ནི། རབ་གནས་ཀྱི་རྟེན་དང་ལུས་ལ་སོགས་པའི་ཁྲུས་དང་བྱུག་པའི་ཆེད་དུ་བྱ་བ་སྟེ། མ་སྨིན་པའི་དང་།
སྨིན་པའི་ཏིལ་མར་རོ། ། དང་པོ་ལ་དག་པ་དང་། བསྒོ་བ་དང་། བཙེར་བར་བྱའོ། ། དང་པོ་ལ་མཉེ་བ་དང་། བདུག་པ་དང་། བྱུག་པ་དང་སྐམ་པ་སྟེ། ཨ་མཱ་དང་། བིལ་བ་དང་། བི་ཛ་པཱུ་ར་ལ་སོགས་པའི་འདབ་མ་སྐོལ་བའི་ཆུས་ཏིལ་སྨིན་པོ་གསར་པ་རྣམས་མཉེས་ནས་ཤུན་པ་མེད་པར་བྱ་བ་དང་།
བར་སྣང་ལ་དྲྭ་བའི་སྟེང་དུ་གོས་བཀབ་པའི་སྟེང་དུ་ཏིལ་བཞག་པའི་འོག་ཏུ་དྲི་བཟང་གི་ཆུ་སྲོས་པའི་རླངས་པས་བདུག་པ་དང་། དྲིའི་ཆུས་བཏགས་པའི་འབྲས་བུ་གསུམ་གྱིས་བྱུག་པ་དང་། ཉི་མའི་འོད་ཀྱིས་བསྐམ་པའོ། ། སྣ་མའི་མེ་ཏོག་ལ་སོགས་པའི་མེ་ཏོག་དྲི་ཞིམ་པོས་ཉིན་ཞག་བཅུར་བསྒོ་བ་ནི་བསྒོ་བ། དེ་ནས་ཏིལ་འཚིར་བའི་ཐབས་ཀྱིས་ལེགས་པར་བཙིར་ནས་ཤེལ་གྱི་སྣོད་དུ་བླུག་ནས་བཞག་པ་ནི་མ་སྨིན་པའོ། ། དེ་དང་ཚད་མཉམ་པའི་དྲི་བཟང་གི་ཆུ་དང་དེ་བསྲེས་ནས་མར་གྱི་ལྦུ་བ་སངས་ཀྱི་བར་དུ་སྐོལ་བའམ། འོད་མའི་དོང་པ་ལ་སོགས་པར་ཉི་མས་ཡུན་རིང་དུ་བརྡུངས་ནས་ཆ་བཅད་པ་ནི་སྨིན་པའོ། ། གཉིས་པ་གཞན་གྱི་ལུས་བསྲུང་བ་ནི། གཙོ་བོ་བྱིས་པའི་གདོན་འཆོས་པ་ཡིན་ལ། དེ་ཡང་སྟོང་ཆེན་རབ་འཇོམས་སོགས་ནས།
བྱིས་པའི་གདོན་ཆེན་བཅོ་ལྔའི་མཚན་ཉིད་དང་བྱེད་ལས་དང་འཆོས་ཐབས་སོགས་བཤད་པ་རྣམས་རེ་གཟུངས་གྲྭ་ལྔའི་དཀྱིལ་ཆོག་ཏུ་བཀོད་པ་ལྟར་ཡིན་ལ། འདིར་ནི་ས་སྟེང་གི་མ་མོ་དྲུག་ཅུ་རྩ་བཞི་པོ་རྣམས་ཀྱིས་བྱིས་པ་ལ་འཚེ་བར་བྱེད་དེ། དེ་ཡང་རེ་བཞི་པས་ནི་གཞན་རྣམས་ཀྱི་མཚམས་དང་མཚམས་སུ་འཚེ་ཞིང་དེས་ཟིན་པ་ནི་བཅོས་སུ་མི་རུང་བས་འཆི་བར་ངེས་པར་བཤད་ཅིང་རེ་གསུམ་ལ་མངལ་མཉེར་བདུན། ཞག་མ་བཅུ། ཟླ་བ་མ་བཅུ་གཅིག ལོ་མ་བཅོ་ལྔ་རྣམས་ཀྱིས་མངལ་བཟུང་མ་ཐག་པ་ནས་བཟུང་སྟེ་བཙས་ནས་ལོ་བཅོ་ལྔའི་བར་དུ་འཚེ་ཞིང་ལོ་བཅུ་དྲུག་ལོན་ནས་བྱིས་པ་མ་ཡིན་པས་བྱིས་པའི་གདོན་ལས་གྲོལ་བར་གསུངས་སོ། ། མངལ་མཉེར་བདུན་ལས་བཅོ་ལྔས་མངལ་གཟུང་མ་ཐག་ནས་ཞག་བཅོ་ལྔའི་བར་དང་། དེ་ནས་དགུས་ཟླ་བ་དགུའི་ཟླ་རེའི་བདག་བྱས་ནས་དེ་དང་དེར་འཚེ་ཞིང་། གཅིག་གིས་སྐྱེ་ཁར་སྐྱེ་གནས་ལ་ཟུག་རྔུ་བྱེད། གཉིས་ཀྱིས་འོ་མ་སྐམ་པར་བྱེད་དོ། །
ཞག་མ་བཅུས་བཙས་ནས་ཞག་བཅུའི་བར་དང་། དེ་ནས་ཟླ་བ་བཅུ་གཅིག་གི་བར་དུ་ཟླ་བ་མ་བཅུ་གཅིག་གིས་དང་། ལོ་དེའི་ཟླ་བ་ཐ་མ་ལ་ལོ་མ་དང་པོས་དང་། ལོ་ལྷག་མ་བཅུ་བཞི་ལ་ལོ་མ་གཞན་བཅུ་བཞིས་འཚེ་བར་བྱེད་དོ། ། རེ་བཞི་པོ་ལ་མི་ཐེ་བའི་མ་རུངས་པ་ལྔས་དགའ་བ་སོགས་ཚེས་ལྔའི་བདག་བྱས་ན་འཚེ་ཞིང་རེ་གསུམ་པོ་ལ་རང་རང་གི་གཏོར་མ་སྦྱིན་པ་སོགས་ཀྱིས་བཅོས་སུ་རུང་ཡང་ལྔ་པོ་དེ་ལ་འོག་གི་དཀྱིལ་འཁོར་བཞེངས་པའི་སྦྱིན་སྲེག་དང་ཁྲུས་ལ་སོགས་པ་མ་བྱས་ན་བཅོས་པར་མི་ནུས་སོ། ། སོ་སོའི་འཆོས་ཐབས་དང་ཁྱད་པར་མངལ་སྒོར་ཐོགས་པ་སྒྲོལ་ཐབས་དང་འཚོ་འཆི་བརྟག་པ་དང་། གཞན་ཡང་ཀླུ་ལ་སོགས་པའི་གདོན་གྲོལ་ཐབས་རྣམས་ནི་གཞུང་ན་གསལ་བས་འདིར་མ་བྲིས་སོ། ། གཉིས་པ་སེམས་ཉམས་པ་བསྲུང་བ་ནི། ལྟ་བ་བརྟག་པའི་མདོར་བསྡུས་ཀྱིས་སྟོན་ཏེ། སྤྱིར་རང་དང་གཞན་གྱི་གྲུབ་པའི་མཐའ་རྒྱ་མཚོའི་ཕ་རོལ་ཏུ་སོན་པ་ནི་ཤིན་ཏུ་གལ་ཆེ་སྟེ།
ཕྱི་ནང་གི་གྲུབ་མཐའ་མི་ཤེས་བཞིན་དུ་གཞན་ཕྱོགས་འགོག་པ་དང་། ལེགས་བཤད་དང་ཉེས་བཤད་འབྱེད་པའི་བསྟན་བཅོས་རྩོམ་པ་སོགས་ནི་མཁས་པས་བཞད་གད་ཀྱི་གནས་སུ་འགྱུར་བའི་ཕྱིར་རོ། ། དེས་ན་གྲུབ་མཐའ་རྣམ་གཞག་རྒྱས་པ་ནི། ཁོ་བོས་གྲུབ་མཐའ་ཀུན་ཤེས་པ་ཞེས་བྱ་བའི་བསྟན་བཅོས་སུ་བཤད་ཟིན་པ་ལས་ཤེས་པར་བྱ་ལ། འདིར་ནི་རྒྱུད་འགྲེལ་འདི་ཉིད་དུ་ཇི་ལྟར་འབྱུང་བའི་དཀའ་བའི་གནས་མདོར་བསྡུས་ཏེ་བརྗོད་པར་བྱའོ། ། དེ་ཡང་མདོར་བསྡུས་འདི་ནས་བཟུང་སྟེ་མཆོད་བརྗོད་མཛད་པའི་རྒྱུ་ནི། སྔ་མ་རྣམས་གཞི་གཏན་འབེབས་ཡིན་ལ། འདི་ནས་ལམ་ཉམས་ལེན་གྱི་མགོ་ཚུགས་པས་སོ་ཞེས་བུ་སྟོན་རིན་པོ་ཆེ་གསུང་ངོ་། ། འདིར་ཕྱི་ནང་ཀུན་འཇིག་རྟེན་ཀུན་རྫོབ་ཀྱི་ཐ་སྙད་དང་སྣང་ཚུལ་སོགས་མཚུངས་པས་མི་མཐུན་པ་མེད་ཅིང་། ཐུན་མོང་གི་དངོས་གྲུབ་ཕྱི་རོལ་བའི་ལྷ་བསྒྲུབ་པ་སོགས་ཀྱིས་ཀྱང་འགྲུབ་ལ།
དོན་དམ་སྟོང་ཉིད་ལ་མི་མཐུན་པས་ལྟ་བ་སོ་སོར་གྱེས་པར་གསུངས་པ་ནི། ཤེས་བྱ་ཇི་སྙེད་པའི་འདོད་ཚུལ་འདོད་པས་སྦྱོར་བ་འགའ་རེ་མ་གཏོགས་ཕལ་ཆེར་མཐུན་ཀྱང་། ཇི་ལྟ་བའི་ཕྱོགས་ལ་རྟག་མི་རྟག་དང་བདག་ཡོད་མེད་སོགས་མི་མཐུན་ཞེས་པས་སོ། ། འདིར་ལྟ་བ་ལ་ལྷན་སྐྱེས་དང་ཀུན་བརྟགས་གཉིས་སུ་བྱས་ནས། རང་གཞན་གྱི་གྲུབ་མཐའ་བཏགས་པ་ཐམས་ཅད་ཀུན་བརྟགས་དང་། གྲུབ་མཐས་བློ་མ་བསྒྱུར་བའི་ཉ་དང་བྱ་དང་རི་དྭགས་སོགས་ལ་འབྱུང་བ་ནི་ལྷན་སྐྱེས་ཡིན་པས་རིམ་པ་བཞིན་མཐོང་སྒོམ་ལམ་གྱི་སྤང་བྱ་ཡིན་ནོ། ། ཞེས་གཞུང་ལུགས་འགའ་ལས་འབྱུང་བ་ལྟར་བོད་ཐམས་ཅད་མགྲིན་གཅིག་ཏུ་གྲུབ་མཐའ་བཞག་པའི་ལྟ་བ་ཡིན་ན། ཀུན་བརྟགས་ཡིན་པས་ཁྱབ་བོ་ཞེས་སྨྲ་བར་བཞེད་མོད། ཁོ་བོ་ནི་འདི་སྐད་སྨྲ་སྟེ། ལྟ་བ་དེ་དག་གི་འཛིན་སྟངས་གྲུབ་པར་བྱེད་པའི་ལུང་རིགས་ལྟར་སྣང་རང་གཞན་གྱི་གྲུབ་མཐའ་སྨྲ་བ་རྣམས་ཀྱིས་བཀོད་པ་རྣམས་ནི་ཀུན་བརྟགས་ཡིན་མོད་ཀྱི།
འཛིན་སྟངས་ཅན་གྱི་ལྟ་བའི་གཙོ་བོ་ཐམས་ཅད་ནི་ལྷན་སྐྱེས་ཁོ་ན་ཡིན་ཏེ། ལྟ་གྲུབ་འཇོག་པ་ཐམས་ཅད་རང་རང་གི་བློ་ལྷན་སྐྱེས་འཕྲལ་གྱི་གནོད་མེད་གཏན་ཐུབ་ཏུ་བྱས་པ་ལ་གྲོས་དྲིས། དཔང་པོར་བཞག་ནས་འཇོག་པ་ཁོ་ན་ཡིན། དེས་ན་བློ་ལྷན་སྐྱེས་ཀྱང་རྣམ་པ་གཉིས་ཏེ། འཁྲུལ་པ་དང་། མ་འཁྲུལ་བའོ། ། ཕྱི་མ་ནི། ཡུལ་གྱི་གནས་ལུགས་དང་འཛིན་སྟངས་མཐུན་པའི་བློ་ཡིན་ཏེ། ཡུལ་སྤྲོས་པ་ཉེ་བར་ཞི་བས་ཅི་ཡང་མ་གྲུབ་པ་ལ་བློས་ཀྱང་ཅིར་ཡང་མི་འཛིན་པ་ལ་བློ་ཡུལ་ཆུ་ལ་ཆུ་བཞག་བཞིན་དུ་འདྲེས་པའི་ཕྱིར་རོ། ། འདི་ནི་ཟབ་མོའི་མདོ་རྒྱུད་རྣམས་ཀྱི་དངོས་ཤུགས་ཅི་རིགས་སུ་བསྟན་པ་རྣམས་དཔལ་མགོན་ཀླུ་སྒྲུབ་ཀྱིས་གསལ་བར་མཛད་པ་ཁོ་ན་ཡིན་ལ།
དེའི་རྗེས་འབྲང་དང་དགོངས་པ་འགྲེལ་བ་རྣམས་ཀྱིས་ཀྱང་རང་རང་གི་ལྷན་སྐྱེས་འཁྲུལ་བ་འགའ་ཞིག་དཔང་པོར་བྱས་པས་ཅུང་ཟད་འཕྱུགས་ཏེ་རང་རྒྱུད་པ་དང་ཐལ་འགྱུར་བའི་རྗེས་འབྲང་དུ་རློམས་ཀྱང་། དེའི་དོན་དུ་སོང་བའི་རྟོག་བརྟགས་དུ་མ་སྔོན་དང་ད་ལྟར་ཡང་ཡོད་པའི་ཕྱིར་རོ། ། ལྷན་སྐྱེས་འཁྲུལ་པ་ལ་གཉིས་ཏེ། ཡིད་ཤེས་རྟོག་བཅས་དང་། དབང་ཤེས་རྟོག་མེད་དོ། ། དང་པོ་ལ། དེ་གཉིས་ཚད་མར་བྱས་ནས་རིམ་པ་བཞིན་ཕྱི་བ་དང་ནང་པའི་དངོས་སྨྲ་བ་སྡེ་གསུམ་གྱི་ལྟ་གྲུབ་བཞག་གོ ། དེ་ཡང་འདི་ལྟར་ཕྱི་རོལ་པའི་མཁས་པ་དག་གིས་སྔ་མས་བཞག་ཚུལ་ནི། ཡིད་རྟོག་བཅས་འདི་ལ་དངོས་པོ་སྤྱི་དང་ཁྱད་པར་ང་ཉིད་ལྷན་སྐྱེས་ཀྱི་འཛིན་སྟངས་ལ་རྟག་པ་དང་། གཅིག་པུ་དང་།
རང་དབང་ཅན་དང་། ཆེད་དང་ཁྱབ་པ་སོགས་སུ་སྣང་སྟེ། ན་ནིང་དང་ད་ལོའི་ང་ལྟ་བུ་དུས་དང་། ཤར་དང་ནུབ་ཀྱི་ལྟ་བུ་ཡུལ་དང་། ཁྱིམ་པ་དང་རབ་བྱུང་གི་ལྟ་བུ་རང་བཞིན་རྣམས་གཅིག་ཏུ་བདེན་པར་ཞེན་པས་གཅིག་པུར་སྣང་ཞིང་། དུས་ཀྱི་སྔ་ཕྱིའི་ང་གཅིག་ཏུ་འཛིན་པས་རྟག་པར་སྣང་ལ། ང་དེ་ལ་རྐྱེན་གང་གིས་ཀྱང་གཞིག་གཞོམ་མི་ནུས་པར་སྣང་བས་རང་དབང་ཅན་ཏུ་སྣང་བའི་ཕྱིར་དང་། གསལ་བ་སོ་སོ་བ་གང་ཡང་མིན་ཞིང་ཀུན་ལ་ཁྱབ་པས་སྤྱིར་བདེན་པར་སྣང་ཞིང་ཞེན་པའི་ཕྱིར་རོ། ། དེ་ལྟ་བུའི་འཛིན་སྟངས་དཔང་པོར་བྱས་ནས་ཕྱི་རོལ་བ་ཐམས་ཅད་བདག་དང་དངོས་པོ་རྟག་གཅིག་སོགས་སུ་སྨྲ་བར་མཚུངས་ལ། ལྐོག་གྱུར་རྟོག་པ་ལ་འཆར་བ་དང་མི་འཆར་བའི་བློ་རྒྱ་ཆེ་ཆུང་གི་དབང་གིས་རྟག་སྨྲ་དང་ཆད་སྨྲ་སོ་སོར་གྱེས་ཤིང་མཐོ་རིས་དང་ཐར་པ་དང་ཀུན་མཁྱེན་བློ་ལ་སྣང་མི་སྣང་གི་དབང་གིས་མཆོག་དམན་དུ་གྱུར་ཏོ། །
རྟོག་མེད་ལ་ཕྱིར་ལྟས་རྒྱང་ཆད་དུ་སྣང་བའི་ལྷན་སྐྱེས་འཁྲུལ་བ་འདི་ཚད་མར་བཟུང་ནས་དོན་སྨྲ་སྡེ་གཉིས་དང་། ནང་ལྟས་མྱོང་རིག་ཏུ་སྣང་བའི་མྱོང་རིག་ལྷན་སྐྱེས་འཁྲུལ་པ་ཚད་མར་བྱས་ནས་སེམས་ཙམ་གྱི་ལྟ་བའི་གཙོ་བོ་རྣམས་བཞག་པའི་ཕྱིར་རོ། ། དེ་ལྟ་བུས་བཞག་པའི་གྲུབ་མཐའ་འདིར་གསུངས་པ་རྣམས་ནི། རང་གཞན་གྱི་ལྟ་བ་བསྟན། དེ་ལ་རིགས་པས་དཔྱད། འོན་ཀྱང་སྡང་ཞུགས་སྤང་བ་གསུམ་གྱིས་བསྟན་ནོ། ། དང་པོ་ལ་རང་སྡེ་དང་གཞན་སྡེའོ། ། དང་པོ་ལ། གྲུབ་མཐའ་སྨྲ་བ་བཞི་ཡོད་པར་མདོ་རྒྱུད་དུ་མ་ལས་སངས་རྒྱས་ཉིད་ཀྱིས་གསུངས་ཤིང་འདིར་ཡང་འོག་ཏུ་དབྱེ་བ་དང་། དང་པོ་གསུམ་དགག་པ་དང་བཅས་པ་མཛད་ཀྱང་།
སྐབས་འདིར་ནི་རྡོ་རྗེ་ཅན་གྱི་བསྟན་པ་ཞེས་པ་གསང་སྔགས་སྤྱི་དང་ཁྱད་པར་བླ་མེད་ཀྱི་གཙོ་བོ་གཉིས་མེད་རྒྱུད་ཀྱི་ལྟ་བ་གསུངས་ཏེ། སྲིད་པ་གསུམ་དང་། འགྲོ་བ་དྲུག་དང་། བདེན་པ་བཞི་དང་མ་འདྲེས་པ་བཅོ་བརྒྱད་ལ་སོགས་པ་རྣམས་ནི་རང་སྡེ་ཀུན་ཁས་ལེན་ཀྱང་། བདག་མེད་གཉིས་ནི་དོན་སྨྲ་གཉིས་ཀ་མི་འདོད། ཁྱད་པར་བེམ་པོ་མ་ཡིན་སྟོང་པ་ཉིད་ཅེས་པ། རྣམ་ཀུན་མཆོག་ལྡན་གྱི་སྟོང་གཟུགས་སྣང་བའི་དམིགས་ཡུལ་དང་སྤྲོས་པ་ཉེར་ཞིའི་ཆོས་དབྱིངས་འཛིན་སྟངས་ཀྱི་ཡུལ་དུ་བྱེད་པའི་སྟོང་ཉིད་ཀྱི་ལྟ་བ་ནི། ཕར་ཕྱིན་ཐེག་པ་ལྟ་ཞོག ཕ་མ་སོ་སོ་བའི་རྒྱུད་མན་ཆད་དུ་མི་གསལ་བའི་ཕྱིར་རོ། ། དེས་ན་མདོ་སྔགས་ལྟ་བ་ལ་ཁྱད་ཡོད་མེད་ལ་ཡང་།
ཁ་ཅིག་གཏན་མེད་དང་ཁ་ཅིག་ཤིན་ཏུ་ཆེ་བར་འདོད་མོད། ཁོ་བོ་ནི་ཕྱེ་ནས་སྨྲ་སྟེ། ལྟ་བའི་འཛིན་སྟངས་ཀྱི་ཡུལ་ཆོས་ཉིད་དོན་དམ་པའི་བདེན་པ་ལ་ནི་ཁྱད་པར་ཅུང་ཟད་ཀྱང་མེད་དེ། ཤེར་ཕྱིན་གྱི་མདོ་དང་དབུ་མ་རིགས་ཚོགས་ནས་བཤད་པའི་སྟོང་ཉིད་ལས་ལྷག་པའི་དོན་དམ་བདེན་པ་ཞིག་བྱུང་ན་བདེན་འཛིན་གྱི་སྤྲོས་པ་འགོག་མི་ནུས་པར་འགྱུར་བའི་ཕྱིར་རོ། ། སྣང་བའི་དམིགས་པ་ཡུལ་དང་ཡུལ་ཅན་གྱི་བློ་ལ་ནི་ཁྱད་པར་ཤིན་ཏུ་ཆེ་སྟེ། མ་དག་འཁྲུལ་པའི་ལས་སྣང་མ་འགགས་ན་སྟོང་ཉིད་རྟོགས་པའི་མངོན་སུམ་དུ་མི་འགྱུར་བར་ཁྱད་པར་མེད་ཀྱང་དག་པ་རབ་འབྱམས་ཀྱི་ཆོས་ཅན་སྣང་མི་སྣང་གི་ཁྱད་པར་ཡོད་ཅིང་། ཡུལ་ཅན་ནི་སེམས་བྱུང་ཚོར་བའི་གཙོ་བོ་བདེ་བ་ཆེན་པོ་དང་། ཁྱད་པར་ནང་རིག་ཁྱད་པར་ཅན་གྱིས་བསྐྱེད་པའི་དབང་ཤེས་རྣམ་པ་ཐམས་ཅད་པའི་འཁོར་གྱི་བདེ་བ་དེ་ཉིད་སྙིང་རྗེ་ཆེན་པོ་དང་ཤེས་རབ་གཉིས་ཀའི་ངོ་བོར་སྐྱེས་པས་ཡུལ་ཅན་བྱེད་པ་དང་མི་བྱེད་པའི་ཁྱད་པར་ཡོད་པའི་ཕྱིར་རོ། ། གཞན་སྡེ་ལ་ནང་ཚན་གྱི་དབྱེ་བ་ལ་ཡང་བསྡུ་ན་རྟོག་གེ་སྡེ་ལྔར་གྲགས་ཏེ་ཚང་སྡེ་སྨྲ་བ་སྡེ་གཅིག་དང་རྟག་སྨྲ་སྡེ་བཞིའོ། ། དང་པོ་ནི།
རྒྱང་ཕན་ཏེ་འདི་ནི་གྲུབ་མཐའ་ཐམས་ཅད་ཀྱི་ཐོག་མ་དང་རྟོག་གེ་བ་རྣམས་ཀྱི་གཙུག་གི་ནོར་བུར་བཤད་དེ། སངས་རྒྱས་ཤཱཀ་ཐུབ་འཛམ་གླིང་དུ་བྱོན་དུས་ཀྱི་སྟོན་པ་སྙོམས་འཇུག་པ་དྲུག རྗེས་སྒྲོག་པ་དྲུག རིགས་སྨྲ་བ་དྲུག་སྟེ། རྟོག་གེ་བ་དྲུག་གསུམ་བཅོ་བརྒྱད་དུ་གྲགས་པ་རྣམས་ཀྱང་རྒྱང་ཕན་དུ་གཏོགས་པར་བཤད་དོ། ། རྟག་སྨྲ་བ་བཞི་ནི། གྲངས་ཅན་པ་དང་། རིགས་པ་ཅན་དང་། བྱེ་བྲག་པ་དང་། གཅེར་བུ་བ་རྣམས་སུ་གཞུང་ལུགས་གཞན་ན་གསལ་བར་གྲགས་ཀྱང་།
འདིར་ཚངས་པ་བ་དང་། ཁྱབ་འཇུག་པ་དང་། དབང་ཕྱུག་པ་དང་། ཟད་བྱེད་པ་གཅེར་བུ་པའི་མིང་ཡིན་པས་དེ་ལྟར་བཞི་དང་། སྔར་བཤད་པ་ལྟར་ལྟ་སྤྱོད་བཟང་ངན་འབྲིང་གསུམ་དུ་བྱེད་ན་གཉིས་ཀར་མ་གཏོགས་ཀྱང་ཕྱི་ནང་གཉིས་སུ་བྱེད་ན་ཕྱི་པར་སྡུད་དགོས་པའི་ཀླ་ཀློ་རཱ་མ་ཎའི་བསྟན་པ་རྣམས་གསུངས་སོ། ། དེ་ལ་ཚངས་པ་བ་སོགས་གསུམ་པོ་ནི་སྔ་མ་སྔ་མ་འདོད་པ་རྣམས་ཕྱི་མ་ཕྱི་མས་ཀྱང་འདོད་པས་སྔ་མའི་ནང་དུ་ཕྱི་མ་འདུས་པར་གསུངས་ལ། ཕྱི་མའི་འདོད་པ་དེ་སྔ་མས་ཁས་མི་ལེན་པ་ཙམ་སྟེ། ལྷ་གསུམ་པོ་ལུས་ངག་ཡིད་གསུམ་དང་རྡོ་རྗེ་གསུམ་དུ་རྒྱུད་དུ་མ་ལས་གསུངས་པ་བཞིན་ནོ། ། དེ་ལྟར་ན་ལྷ་དེ་དག་གིས་བསྟན་པའི་གྲུབ་མཐའ་རྣམས་འདིར་གསུངས་ཀྱི་དྲང་སྲོང་སེར་སྐྱས་བསྟན་པའི་གྲངས་ཅན་གྱི་གྲུབ་མཐའ་ནི་སྐབས་འདིར་མ་གསུངས་ལ་སྔར་ཕྱི་ནང་གཉིས་ཀར་རང་གཞན་དང་། སྐྱེས་བུ་བཤད་པ་དེ་ཉིད་གྲངས་ཅན་གྱི་འདོད་པ་དང་ཐ་སྙད་སྒོ་བསྟུན་ནས་གསུངས་པས་དེའི་གྲུབ་མཐའ་ཤུགས་ལ་རྟོགས་པ་ལ་དགོངས་ནས་འདིར་མ་གསུངས་སོ། །
དེ་ལ་ཚངས་པ་བའི་འདོད་པ་ནི། རིག་བྱེད་པ་ཞིག་བྱེད་པོ་མེད་པའི་རང་བྱུང་ནམ་མཁའ་ལྟ་བུ་དང་། ཚངས་པའི་ཁ། ལག་པ། བརླ། རྐང་པ་རྣམས་ལས་རིམ་པ་བཞིན་བྲམ་ཟེ་དང་། རྒྱལ་རིགས་དང་རྗེ་རིགས་དང་དམངས་རིགས་རྣམས་བྱུང་བ་དང་། རྟ་དཀར་པོ་གཙང་མའི་མཆོད་སྦྱིན་ལས་ལྷག་པའི་མཆོག་གི་ཆོས་མེད་པར་འདོད་པའོ། ། དེའི་ནང་དུ་འདུས་ཤིང་བསླུ་ཆོས་སུ་སྨྲ་བ་ཁྱབ་འཇུག་པའི་འདོད་པ་ནི། འདོད་པ་སྔ་མའི་སྟེང་དུ།
བྱེད་པ་པོ་དང་། བདག་དང་། དཀར་ནག་གི་ལས་དང་། དུས་དང་། ནམ་མཁའ་སོགས་ཀྱི་རང་བཞིན་དང་། སྙིང་སྟོབས་ལ་སོགས་པའི་ཡོན་ཏན་རྣམས་ཡོད་ཅིང་། འབྲས་བུ་ཐམས་ཅད་ཀྱི་རྒྱུ་བྱེད་པ་པོ་ཐམས་ཅད་ཁྱབ་འཇུག་ཡིན་པར་འདོད་པའོ། ། དབང་ཕྱུག་པའམ་ཞི་བ་པ་ནི་དེ་དག་གི་སྟེང་དུ། མིག་གཟུགས་དང་རྣ་བ་སྒྲ་ལ་འཇུག་པ་ལ་སོགས་པའི་ལམ་དྲུག་དང་། ནམ་མཁའ་སོགས་ཁམས་ཀྱི་དང་།
དབྱངས་གསལ་སོགས་སྔགས་ཀྱི་དང་། རིག་པ་དགའ་བ། མཆོག་དགའ་བ་སོགས་འདོད་པའི་དང་། བདག་གི་དང་། ཐིག་ལེའི་དབྱེ་བ་སྟེ། འཛག་ཁའི་བདེ་བ་ནི་དམ་པའི་ཞི་བ་སྟེ་དབང་ཕྱུག་གི་མིང་གི་རྣམ་གྲངས་ཡིན་པས་ཞི་བའི་དེ་ཉིད་སྟེ་དེ་ལྔ་དང་། ལྔ་པ་དེ་སྒོ་གསུམ་ལ་གནས་ནས་འཁོར་བའི་ཚེ་སྦྱོར་ཞིང་། ཐར་པའི་ཚེ་གཏོང་བའི་བྱེད་པ་པོ་དང་ལུས་ལ་གནས་པའི་ཁྱིམ་བཅུ་གཉིས་ནི་མདུད་པ་བཅུ་གཉིས་སུ་འདོད་ལ། དེ་དག་ལས་གཞན་པ་ནི་མཆོག་གི་གོ་འཕང་བཞི་པའི་ཡེ་ཤེས་ཏེ་ཐར་པའི་གོ་འཕང་དུ་འདོད་དོ། ། རྒྱང་ཕན་པ་ནི་དབང་ཕྱུག་དང་ལས་འབྲས་ལ་སོགས་མེད་ཅིང་།
ཡོན་ཏན་གསུམ་དང་ཡུལ་ལྔ་ལ་སོགས་པ་ཡོད་ཀྱང་སྦྱར་ཆང་གི་རོ་ནུས་བཞིན་དུ་འབྱུང་བ་ཚོགས་པ་ཙམ་ལས་སྐྱེ་ཞིང་ཚོགས་པ་དེ་མེད་པ་ན་རང་ཡལ་དུ་འགྲོ་བས་སྐྱེ་བ་སྔ་ཕྱི་དང་ལས་འབྲས་སོགས་མེད་པར་འདོད་དོ། ། ཀླ་ཀློ་ཏ་གཟིག་པ་ནི་ལྷ་རཱ་མ་ཎས་སྣོད་བཅུད་མཐའ་དག་བསྐྱེད་ཅིང་། ཐར་པའི་བདེ་བ་དང་འཁོར་བའི་སྡུག་བསྔལ་ནི་དེ་མཉེས་པ་དང་མ་མཉེས་པ་ལས་འབྱུང་བར་འདོད་དོ། ། ཟད་བྱེད་པ་ནི། གཞི་དུས་གསུམ། རྫས་དྲུག ཚིག་གི་དོན་དགུ། སྲོག་ལྡན་གྱི་ལུས་དྲུག ཡོད་པའི་ཡུལ་ལྔ། ལམ།
བརྟུལ་ཞུགས། སྡོམ་པ། འགྲོ་བ། ཡེ་ཤེས་རྣམས་ལྔ་ལྔ། སྤྱོད་པ་བཅུ་གསུམ། འབྲས་བུ་ཐར་པ་གཟུགས་ཅན་དཀར་པོ་གདུགས་ཀྱི་དབྱིབས་ཅན། དཔག་ཚད་ཞེ་ལྔ་པ་སྟེང་ན་ཡོད་ལ་སྲོག་ཐམས་ཅད་ལུས་སོ་སོའི་ཚད་ཅན་རྟག་པར་འདོད་དེ་རྒྱུད་འགྲེལ་ན་གསལ་ལོ། ། དེ་ལ་རིགས་པས་དཔྱད་པ་ལ། ལྷ་གསུམ་གྱི་འདོད་པ་སུན་འབྱུང་། ནང་པའི་གྲུབ་མཐའ་རིགས་པས་དཔྱད།
གཞན་རྣམས་ཀྱི་འདོད་པ་སུན་དབྱུང་བ་གསུམ་ལས། དང་པོ་ལ། གསུམ་གྱི་དང་པོ་ཚངས་པ་པ་དགག་པ་ནི། རིག་བྱེད་རང་བྱུང་མིན་པར་ཐལ། བརྗོད་བྱ་ཉི་ཚེ་བ་གསལ་བར་བརྗོད་པའི་ཕྱིར། མ་གྲུབ་སྟེ། དེ་སྒྲ་ཕལ་པ་ཡིན་ལ་དེས་རིག་སྒྲ་རྟག་པ་གསལ་བར་བྱེད་པ་ཙམ་ཡིན་ཞེ་ན། གསལ་མི་གསལ་བྱུང་བས་མི་རྟག་པར་ཡང་གྲུབ་མོད། རྟག་པ་གསལ་ན་རྣ་བའི་བུ་གར་ཅ་ཅོ་དུ་མ་ཐོས་པར་ཐལ་ལོ། ། དེའི་སྒྲ་དོན་གཅིག་མིན་པར་ཐལ།
ཡིན་ན་མེ་སྒྲ་བརྗོད་པས་ཁ་འཚིག་དགོས་པའི་ཕྱིར་དང་། སྒྲ་ནུབ་ཀྱང་དོན་མ་ནུབ་པའི་ཕྱིར་ཏེ། ཀླ་ཀློས་སྒྲ་ཉམས་པར་བྱས་ན་ཚངས་པས་དོན་བློ་ལ་ཡོད་པ་སླར་ཡང་བསྒྲགས་པས་གསལ་བར་བྱས་པར་གྲགས་པའོ། ། དེས་ན་བྱས་པར་ཡང་འགྱུར་ཏེ། ཚངས་པས་སྟོན་པའི་ཕྱིར་རོ། ། ནམ་མཁའ་ལྟར་ཁྱབ་པ་མ་ཡིན་པར་ཐལ། བྲམ་ཟེ་ཁོ་ནས་འདོན་དགོས་པའི་ཕྱིར་རོ། ། ཚངས་པ་རིགས་བཞིའི་སྐྱེ་གནས་ཡིན་ན་རིགས་ལྔ་པ་གདོལ་པ་ལ་སྐྱེ་གནས་མེད་པར་འགྱུར་བ་དང་། བཞི་པོ་སོ་སོའི་ཕོ་མོ་རྣམས་སྐྱེ་ས་གཅིག་པས་མིང་སྲིང་ཁྱོ་ཤུག་ཏུ་འགྱུར་བ་དང་། བཞི་ཀའང་ཚངས་པའི་ལུས་གཅིག་ལས་སྐྱེས་པས་རིགས་གཅིག་ཏུ་འགྱུར་ལ།
ཁ་ལ་སོགས་པའི་ལུས་ཀྱི་དབྱེ་བས་ཐ་དད་གྲུབ་ན། ཨུ་དུམ་ཝ་ར་སོགས་ཀྱི་རྩ་བ་དང་སྡོང་བུ་ལ་སོགས་ལས་སྐྱེས་པ་རྣམས་རིགས་ཐ་དད་དུ་འགྱུར་རོ། ། རྟ་གསོད་པས་མཐོ་རིས་སུ་འགྲོ་ན་དམྱལ་བར་སྐྱེ་བའི་ལས་མི་སྲིད་པར་ཐལ་ལོ། ། ཁྱབ་འཇུག་པ་ནི། དབང་ཕྱུག་པ་དང་ལྷན་ཅིག་སུན་དབྱུང་བ་གསུང་སྟེ། དེ་བྱེད་པ་པོ་ཡིན་ན་རྣམ་སྨིན་མྱོང་བ་པོ་ཡང་ཡིན་དགོས་ཏེ། མིན་ན། ལྷས་བྱིན་གྱིས་འཁུར་བ་ཟོས་པས། མཆོད་སྦྱིན་ལ་ཁ་སྐོམ་པ་འབྱུང་བར་འགྱུར་རོ། ། ལས་མེད་ན་དེ་བྱེད་པ་པོ་མིན་པར་འགྱུར་རོ། །
རབ་ཏུ་སྦྱོར་བ་པ་ཡིན་ནོ་ཞེ་ན། ཐམས་ཅད་ཀྱི་བྱེད་པ་པོར་འདོད་པ་ཉམས་སོ། ། བྱེ་པ་པོར་གཞན་གྱིས་བསྐུལ་བ་ཡིན་ནོ། ། ཞེ་ན། གཞན་དབང་ཅན་དུ་ཐལ་ལོ། ། དེས་བྱ་བ་བྱེད་པ་གཞན་ལ་བལྟོས་པར་གྲུབ་སྟེ། ས་སོགས་རྡུལ་ཕྲན་རྣམས་དེའི་སྔོན་དུ་གྲུབ་བམ་མ་གྲུབ། གྲུབ་ན་ཐམས་ཅད་ཀྱི་བྱེད་པ་པོ་མིན་པར་འགྱུར། མ་གྲུབ་ན་འབྱུང་བ་འབྱུང་འགྱུར་གྱི་རྫས་དང་བྲལ་བས་གང་ཡང་བྱེད་པར་མི་ནུས་པའི་ཕྱིར་དང་། དེ་མེད་ཀྱང་ཆུ་ཤེལ་ལས་ཆུ་སོགས་འབྱུང་བ་རྟེན་འབྲེལ་གྱི་ནུས་པས་བྱེད་པའི་ཕྱིར་རོ། །
ཁོ་ན་རེ། རྒྱུ་དབང་ཕྱུག་ཡོད་དེ། འབྲས་བུ་སྣོད་བཅུད་ཡོད་པའི་ཕྱིར་རོ། ། ཞེ་ན། འབྲས་བུ་དེ་རྒྱུ་དུས་སུ་ཡོད་དམ་མེད་པ་ཞིག་དོན་དམ་པར་སྐྱེ། དང་པོ་ལྟར་ན་གྲུབ་ཟིན་པ་ལ་རྒྱུ་དགོས་མེད་དུ་འགྱུར་ལ། གཉིས་པ་ལྟར་ན་གཏན་མི་སྐྱེ་བར་འགྱུར་རོ། ། རྩོད་སྤོང་ནི་རྒྱུ་བཀག་པས་འབྲས་བུ་ཡང་བཀག་པར་འགྱུར་རོ། ། ཞེ་ན། རྒྱུ་ཙམ་བཀག་ན་བདེན་མོད་ཀྱི།
རྒྱུ་རྟག་པ་བཀག་པས་འབྲས་བུ་བཀག་པར་མི་འགྲུབ་སྟེ་རྟེན་འབྲེལ་ལྟོས་གྲུབ་ཀྱི་རྒྱུ་འབྲས་གྲུབ་པའི་ཕྱིར་རོ། ། ཁོ་ན་རེ། ལྟོས་གྲུབ་མི་འཐད་དེ། རྒྱུ་གང་ཡིན། རྒྱུ་དང་འབྲས་བུ་གང་ཡིན། འབྲས་བུར་ངེས་པས་སོ། ། ཞེ་ན། དེ་ནི་རིགས་པ་མེད་པའི་འདོད་པ་རང་ག་བ་ཡིན་ལ། ཁྱོད་ཀྱི་གྲུབ་མཐའ་འདོད་པས་འགྲུབ་ན་དེ་ནི་ངེད་ལ་ཡང་མཚུངས་སོ། ། ཁོ་ན་རེ།
ཉེར་ལེན་གྱི་རྒྱུ་ཙམ་ལས་འབྲས་བུ་མི་འབྱུང་གི ནུས་པའི་རྐྱེན་ལས་འབྱུང་དགོས་པས་དབང་ཕྱུག་གྲུབ་བོ་ཞེ་ན། འདིར་གཏན་ཚིགས་བཀོད་པ་ཐམས་ཅད་དོན་མེད་ཀྱི། དབང་ཕྱུག་ཡོད་དེ། ཡོད་པའི་ཕྱིར། ཞེས་ཕྱོགས་ཉིད་སྒྲུབ་བྱེད་དུ་འགོད་པ་ཁོ་ནར་ཟད་ལ། དེ་ལྟར་ན་མེད་དེ་མེད་པའི་ཕྱིར་ཞེས་པས་ཀྱང་ངེད་ཀྱི་ཕྱོགས་འགྲུབ་དགོས་ཏེ། མེས་རང་གཞན་གྱི་ཕྱོགས་གཉིས་ཀ་བསྲེག་པ་བཞིན་ནོ། ། དེ་བཞིན་དུ་སྒྲ་རྟག་པར་བསྒྲུབ་པ་ལ་ལུས་ཅན་མིན་པ་གཏན་ཚིགས་དང་ནམ་མཁའ་དཔེར་བཀོད་པས་ཀྱང་མི་འགྲུབ་སྟེ། མི་རྟག་པར་བསྒྲུབ་པ་ལ་བྱས་པ་རྟགས་དང་།
བུམ་པ་དཔེར་བཀོད་པ་ཉིད་དོན་ལ་གནས་པའི་ཕྱིར། ཡང་བསྒྲུབ་བྱ་སྒྲུབ་བྱེད་བདེན་གྲུབ་རང་མཚན་པར་འདོད་ན་དམ་བཅའ་དང་གཏན་ཚིགས་དུས་མཉམ་དུ་གྲུབ་དགོས་པ་ལས་དེའི་དུས་ན་གཏན་ཚིགས་མེད་ལ་གཏན་ཚིགས་ཀྱི་དུས་ན་དམ་བཅའ་མེད་ཅིང་། དེའི་ཚིག་གི་ཆ་ཤས་ཀྱང་ཅིག་ཅད་མི་འབྱུང་བས་བསྒྲུབ་བྱ་མི་འགྲུབ་པར་འགྱུར་རོ། ། དེས་ན་དཔེ་རྟགས་དང་བསྒྲུབ་བྱ་སྒྲུབ་བྱེད་སོགས་ནི་རྟོག་ངོའི་ཆོས་སྤྱི་མཚན་ཀུན་རྫོབ་པ་ཡིན་པས་འཐད་པ་ཡིན་ནོ། ། འདིས་ནི་དིང་སང་དངོས་པོ་ལ་རང་མཚན་གྱིས་ཁྱབ་པར་གྲགས་པ་ཐམས་ཅད་ཀྱང་བཀག་སྟེ་ཞར་ལ་རྗེས་འགྲོ་མེད་པའི་ཕྱིར་རོ། ། མུ་སྟེགས་མཐའ་དག་གིས་ཐུན་མོང་དུ་ཁས་ལེན་པའི་བདག་དགག་པ་ནི། དེ་ཀུན་འགྲོ་དང་། རྟག་པ་དང་བྱ་བ་དང་བཅས་པས་ཁས་ལེན་པ་རྣམས་མི་འཐད་དེ། རིམ་པ་བཞིན་གཉེན་དང་བྲལ་བ་དང་། འདོད་པ་མྱོང་མ་མྱོང་གི་སྐབས་སོ་སོ་དང་།
གཉིད་ཀྱི་ཚེ་རྨོངས་པར་འགྲོ་བ་རྣམས་མི་འཐད་པས་སོ། ། སངས་རྒྱས་པའི་གྲུབ་མཐའ་རིགས་པས་དཔྱད་པ་ལ། བདག་མེད་རྒྱལ་བའི་དགོངས་པར་བསྟན། དེ་ལ་ཕྱོགས་སུ་འཛིན་པ་དགག ། མཐའ་བྲལ་ལྟ་བའི་མཆོག་ཏུ་བསྟན་པའོ། ། དང་པོ་ནི། བདག་མེད་འབྱུང་བ་ཡོད་ཅེས་སོགས་ཏེ། འདིར་འགོག་པའི་ཆོས་དང་སྐྱེ་བའི་ཆོས་ཞེས་གསུངས་པ་ནི། འབྲས་བུའི་ཆོས་དང་རྒྱུའི་ཆོས་ལ་དགོངས་པ་སྟེ། འགག་འགྱུར་འབྲས་བུའི་ཆོས་ལ་བདེན་གྲུབ་ཀྱི་བདག་མེད་ཅིང་།
སྐྱེ་འགྱུར་རྒྱུའི་ཆོས་ལ་སྤྱིར་འབྲས་བུ་འབྱུང་བ་དང་། ཁྱད་པར་དགེ་མི་དགེའི་འབྲས་བུ་བདེ་སྡུག་ཡོད་དོ། ། ཡང་ཆོས་སྔ་མ་བྱེད་པ་པོ་བདག་དང་དབང་ཕྱུག་སོགས་སམ། རྒྱུ་བདེན་གྲུབ་ཀྱི་རྣམ་པར་དམན་ནོ། ། དེ་དག་གིས་ཆོས་ཀྱི་བདག་མེད་གཙོ་བོར་བསྟན་ལ། གང་ཟག་གི་བདག་མེད་ནི། ཐར་པར་འགྲོ་བ་པོའི་བདག་བདེན་པར་མ་གྲུབ་ཀྱང་ཐར་པའི་སླད་དུ་འགྲོ་བའི་གང་ཟག་ཙམ་ཡོད་ལ། དེ་བཞིན་དུ་འཆིང་བྱེད་ལས་ཉོན་ཡོད་ཀྱང་དེས་བཅིངས་པའི་གང་ཟག་དོན་གཞན་མེད་ཅེས་ཀྱང་བཤད་དུ་རུང་མོད་ཀྱི། ལས་ཉོན་གྱི་ཕུང་པོ་ཐར་པར་འགྲོ་བ་མེད་ཀྱང་གཞིའི་དག་པའི་ཕུང་པོ་དེར་འགྲོ་བ་དང་། འཆིང་བྱེད་ལས་ཉོན་གྱི་ཕུང་པོ་བདེ་གཤེགས་སྙིང་པོ་དེ་རང་གི་དངོས་པོ་བཅིངས་པ་མེད་ཅེས་དགོངས་པ་སྟེ།
སྐྱེ་བ་དང་འཇིག་པ་དངོས་པོ་དངོས་མེད་དག་ཀྱང་ཡོད་དེ། ཞེས་པའི་འགྲེལ་པས་ཤེས་སོ། ། འདི་ལ་རང་བཞིན་མེད་ཀྱང་རྫས་ཀྱི་རྣམ་པར་རྟོག་པ་དང་བྲལ་བ་ཞེས་པ། རྫས་ཀྱི་རང་བཞིན་མེད་ཀྱང་རྣམ་པར་རྟོག་པ་དང་བྲལ་ཞེས་བཅོས་ཏེ། དངོས་པོ་དང་དངོས་པོ་མེད་པ་གཅིག་ཏུ་འདྲེས་པར་གྱུར་པ་རྫས་ཀྱི་རང་བཞིན་མེད་ཅིང་རྣམ་པར་རྟོག་པ་དང་བྲལ་བ་པྲ་ཕབ་པ་དང་མཚུངས་པ་སྐད་ཅིག་རྣམ་བྲལ་ཏེ་སྐྱེ་བ་དང་འཇིག་པ་དང་བྲལ་བའི་དངོས་པོ་ནི་སངས་རྒྱས་རྣམས་ཀྱི་ཆོས་ཀྱི་འཁོར་ལོ་བསྐོར་བའི་དོན་དུ་ཡོད་དོ། ། ཞེས་པ་སྟེ། འདིས་ནི་གང་ཟག་གི་དམིགས་ཡུལ་དུ་བྱས་ནས་བསྒོམས་པས་སྟོང་ཉིད་དམིགས་བཅས་ཀྱི་རྡོ་རྗེའི་རྣལ་འབྱོར་མངོན་དུ་གྱུར་ནས་སྒྲིབ་གསུམ་གྱི་ས་བོན་ཕྲ་མོའི་ཕྲ་མོ་ཡང་འཇོམས་པར་ནུས་པའི་གཞིའི་སྟོང་གཟུགས་དེ་ཉིད་རང་བཞིན་གནས་རིགས་སམ་བདེ་གཤེགས་སྙིང་པོར་གསལ་བར་བསྟན་པ་ཡིན་ལ། བོད་ཁ་ཅིག་འདི་ཁོ་ན་བདེ་གཤེགས་སྙིང་པོ་ཡིན་གྱི། སྟོང་ཉིད་དོན་དམ་པའི་བདེན་པ་སྤྲོས་པ་ཉེར་ཞིའི་ཆོས་ཉིད་ནི་ཆད་སྟོང་དང་བེམ་སྟོང་ཡིན་པས་དེར་གཏན་ནས་མི་རུང་ངོ་ཞེས་སྨྲ་བ་ནི། འཁོར་ལོ་བར་པ་ཤེར་ཕྱིན་གྱི་ངེས་དོན་ལ་སྐུར་པ་བཏབ་ཅིང་བདག་གཉིས་སུ་འཛིན་པའི་འཛིན་སྟངས་ཅན་གྱི་ལྟ་བ་ལ་འཛིན་སྟངས་འགལ་བའི་གཉེན་པོ་གཏན་མེད་དུ་ཁས་བླངས་པས་འཁོར་བའི་རྩ་བ་དངོས་འཛིན་གྱི་ཆུ་བོ་ཟློག་བྱེད་མེད་པར་འགྱུར་བ་དང་།
འདི་ཉིད་དུ་བདག་མེད་ཡོད་ཅིང་ཞེས་དང་། རང་སྡེ་དངོས་སྨྲ་གསུམ་ག་བཀག་ནས་དབུ་མའི་ལྟ་བ་མཐའ་བཞི་དང་བྲལ་བའི་གནས་ལུགས་ལ་དགག་པ་མ་མཛད་པ་དང་ཡང་འགལ་ཞིང་། ཁྱད་པར་ལུགས་འདིའི་དམིགས་མེད་སྙིང་རྗེ་ལ་ཡིད་དགའ་དང་ཞེན་པས་སྟོང་ཚར་དུ་བཟླས་བརྗོད་བྱས་ཀྱང་དོན་གཏན་མགོ་བར་མིང་ཙམ་ལ་ཆགས་པར་ཟད་པའི་ཕྱིར་དང་། དོན་དམ་བདེན་པ། རྟག་པའི་དངོས་པོ་བསྒྲུབ་པར་རང་དབང་པར་ཁས་བླངས་པས་ནང་པའི་གྲུབ་མཐའ་སྨྲ་བ་བ་ཞིག་དང་མི་མཐུན་པའི་ལྟ་བ་ངན་པ་ནན་གྱིས་བསྒྲུབས་པས་བསྟན་པའི་དྲི་མ་ཆེན་པོར་གྱུར་པ་ཡིན་ནོ། ། ཁ་ཅིག་མཉམ་གཞག་ཡེ་ཤེས་ཀྱི་འཛིན་སྟངས་ཀྱི་ཡུལ་སེམས་ཀྱི་ཆོས་ཉིད་མེད་དགག་དོན་དམ་པའི་བདེན་པ་དེ་ཁོ་ན་རང་བཞིན་གནས་རིགས་དང་བདེ་གཤེགས་སྙིང་པོ་ཡིན་གྱི་འདིར་བསྟན་སྟོང་གཟུགས་བློ་ཡུལ་དུ་གཏན་མ་ཤོང་བར་མཐའ་གཅིག་ཏུ་འགོག་པ་དང་། སྤྱིར་མི་འགོག་ཀྱང་ལམ་དུས་ཀྱི་འཁྲུལ་སྣང་ཡིན་གྱི་གཞི་དང་འབྲས་བུ་གཉིས་ཀ་ལ་མེད་པར་འདོད་པ་དང་། ལམ་འབྲས་ལ་ཡོད་ཀྱང་གཞི་ལ་གཏན་མེད་དུ་འདོད་པ་ཤིན་ཏུ་མང་ཞིང་གཞུང་ལུགས་དེ་དག་གི་རྗེས་སུ་འབྲང་བ་ཡང་ཁ་བ་ཅན་ན་ཤིན་ཏུ་དར་ཞིང་རྒྱས་པར་གྱུར་པ་ཡང་། སྤྱིར་སྔགས་བླ་མེད་དང་ཁྱད་པར་སེམས་འགྲེལ་ཆ་ལག་དང་བཅས་པའི་ལུགས་ལ་བག་ཆགས་མེད་ཅིང་། སྡང་པའམ་གུས་ཀྱང་བརྗོད་བྱའི་གཙོ་བོ་ཁོང་དུ་མ་ཆུད་པས་བསྟན་པའི་མཐར་ཐུག་ངོས་མ་ཟིན་པ་ཡིན་ཏེ།
འདི་ལྟར་འཁོར་ལོ་ཐ་མ་ཀུན་དང་། རྒྱུད་བླར་ཟག་པ་མེད་པའི་ཤེས་པ་སྦྲང་མའི་རྩེ་དང་མཚུངས་ཞེས་བདེ་གཤེགས་སྙིང་པོ་མ་ཡིན་དགག་ཏུ་གསུངས་པ་ཐམས་ཅད་བཀག་པར་འགྱུར་ཞིང་། ཀྱེ་རྡོ་རྗེར། ལུས་ལ་ཡེ་ཤེས་ཆེན་པོ་གནས། ། ཞེས་སོགས་རང་བཞིན་ལྷན་ཅིག་སྐྱེས་པའི་ཡེ་ཤེས་དེ་འཁོར་འདས་ཀུན་གྱི་གཞིར་གསུངས་པ་དང་། མ་རྒྱུད་དུ་ལྷན་སྐྱེས་འོད་གསལ་དང་། ཕ་རྒྱུད་དུ་ཤིན་ཏུ་ཕྲ་པའི་རླུང་སེམས་དེ་འཁོར་འདས་ཀུན་གྱི་རྩ་བར་གསུངས་པ་ཐམས་ཅད་ལ་ཁ་ཏོན་ཡང་ཡང་བྱས་ཀྱང་དོན་ལ་རྒྱབ་ཀྱིས་ཕྱོགས་ཤིང་། ཁྱད་པར་ལུགས་འདིའི་ལམ་དམིགས་བཅས་སྟོང་ཉིད་ཅེས་ཡང་ཡང་གསུངས་པ་དང་། སྒྲུབ་པའི་ཚོགས་བཅད་ཉིས་བརྒྱ་བ་དང་། ཉིས་བརྒྱ་ཉེར་བརྒྱད་པ།
ཡེ་ལེའི་བརྒྱ་བཅུ་གསུམ་པ་ལ་སོགས་པའི་རྒྱུད་དང་། འགྲེལ་པའི་མཆོག་མི་འགྱུར་ལ་སོགས་པར་སྟོད་སྨད་དུ་མ་ཞིག་མ་མཐོང་བའམ་མཐོང་ཡང་དོན་མ་གོ་བ་ཁོ་ན་དང་། ཁྱད་པར་སངས་རྒྱས་ཀྱི་ཡེ་ཤེས་གཅིག་ཉིད་ལ་ཇི་ལྟ་ཇི་སྙེད་གཉིས་ཀ་སྣང་བ་དང་། གསང་སྔགས་འབྲས་བུ་ལམ་དུ་བྱེད་ཅེས་ཡང་ཡང་སྨྲས་པ་ཐམས་ཅད་བརྗོད་བྱས་སྟོང་པའི་ཚིག་ཙམ་དུ་འགྱུར་བའི་ཕྱིར་རོ། ། འོན་ཀྱང་སྐད་ཅིག་རྣམ་བྲལ་དང་། སྐྱེ་འཇིག་མེད་པ་དང་། རྟག་པ་དང་། སྒྲིབ་བྲལ་དང་། ཞི་བ་དང་། མྱང་འདས་དང་།
ཀྱེ་རྡོར་དང་། དུས་འཁོར་དང་། མཁའི་རྡོ་རྗེ་ཅན་ལ་སོགས་པར་གསུངས་པ་ཐམས་ཅད་ནི། རྒྱུན་གྱི་སྐྱེ་འཇིག་མེད་པ་དང་། རྒྱུན་ཐོག་མཐའ་མེད་པས་རྟག་པ་དང་། ངོ་བོ་སྒྲིབ་བྲལ་དང་། གཞིའི་མྱང་འདས་སོགས་ཡིན་པས། དེ་ལྟར་གསུངས་པས་ཤེས་པར་བྱའོ། ། དེ་ལྟར་མིན་པར་དངོས་པོར་ཁས་བླངས་ནས་སྐད་ཅིག་གིས་སྐྱེ་འགག་མེད་པར་འདོད་པ་ནི་དངོས་སྟོབས་ཀྱི་རིགས་པ་ལས་འགོངས་པའི་རྟགས་དངོས་འདོད་པ་མུ་སྟེགས་ཀྱི་གྲུབ་མཐའ་ཁོ་ནར་འགྱུར་རོ། ། སྤྲོས་པས་ཆོག་གོ །
དེ་ལ་ཕྱོགས་འཛིན་དགག་པ་ལ་དངོས་སྨྲ་སྡེ་གསུམ་ལས་བྱེ་སྨྲ་དགག་པ་ནི། དེས་འདུས་མ་བྱས་དང་དངོས་པོའི་གཞི་མཐུན་དང་། ཤེས་པ་སྣང་མེད་ཐུག་ཕྲད་དང་། ལྡན་མིན་འདུ་བྱེད་རྫས་ཡོད་དང་། དུས་གསུམ་རྫས་ཡོད་དང་། ཐོགས་མེད་རིག་བྱེད་མིན་པའི་གཟུགས་ལ་སོགས་པ་ཐུན་མོང་དུ་ཁས་བླངས་ཀྱང་། ནང་ཚན་ཁ་ཅིག་གིས་བརྗོད་དུ་མེད་པའི་བདག་ཁས་བླངས་པ་ནི། སྡེ་པ་འདིའི་གྲུབ་མཐའི་སྐྱོན་གྱི་གཙོ་བོ་ཡིན་པས་དགག་པ་མཛད་དེ། ཤེས་པའམ་མི་ཤེས་པའི་རང་བཞིན་གང་ཡིན། དང་པོ་ལྟར་ན་མི་རྟག་པར་གྲུབ་ལ།
གཉིས་པ་ལྟར་ན་ལས་འབྲས་ཀྱི་རྟེན་དུ་ལས་བླངས་པ་དོན་མེད་དོ། ། ཞེས་པའི་རིགས་པས་གྲུབ་མཐའ་དེ་ཉམས་པར་མཛད་དོ། ། མདོ་སྡེ་པ་དགག་པ་ནི། དེས་འདུས་མ་བྱས་ཐམས་ཅད་མེད་དགག་ཡིན་པས་དགག་བྱ་བཅད་ཙམ་ལ་འཇོག་པ་མ་གཏོགས་ཡོངས་དཔྱོད་ཀྱི་ཤེས་བྱར་མ་གྲུབ་པ་དང་། ལྡན་མིན་རྟགས་ཡོད་ཀྱི་དངོས་པོ་དང་། འདས་མ་འོངས་གཉིས་མེད་པ་དང་། རིགས་མིན་མ་གྲུབ་པར་ཁས་བླངས་ཀྱང་། ཕྱི་མ་ལ་དེ་ལྟ་ན་ཐོགས་མེད་ཀྱི་གཟུགས་མེད་པར་འགྱུར་བས། སངས་རྒྱས་ཀྱི་སྐུ་གསུང་ཐུགས་ཐམས་ཅད་ཉི་ཚེ་བར་འགྱུར་རོ་ཞེས་བཀག་གོ ། སེམས་ཙམ་དགག་པ་ནི།
དེས་བརྩམས་པའི་ཡན་ལག་ཅན་རགས་པ་དང་རྩོམ་བྱེད་ཀྱི་ཕྲ་རབ་གཉིས་ཀ་མེད་པ་རྣམས་བདེན་རྫུན་ཐུན་མོང་གི་དང་། གང་སྣང་ཐམས་ཅད་མེད་བཞིན་དུ་སྣང་བ་རྨི་ལམ་གྱི་སྣང་བ་ལྟ་བུ་དང་། གཉིས་སྟོང་གི་ཤེས་པ་ཁོ་ན་དོན་དམ་དུ་ཡོད་པ་རྣམས་རྫུན་གྱི་འདོད་པ་ཡིན་ཏེ། སྲིད་གསུམ་རྣམ་ཤེས་ཙམ་དུ་སྨྲ་བ་དང་། དེའི་རྒྱུ་མ་རིག་པ་ཡིན་པ་གཉིས་འགལ་ཏེ། མ་རིག་པ་དེ་འཁོར་བས་མ་བསྡུས་ན་ཤེར་ཕྱིན་དུ་འགྱུར་ལ། བསྡུས་ན་རྣམ་ཤེས་སུ་འགྱུར་ཞིང་རྣམ་ཤེས་བདེན་པར་གྲུབ་པས་སྤང་དུ་མི་རུང་བར་འགྱུར་རོ། ། ཁྱད་པར་ཤེས་པ་སྐད་ཅིག་ཆ་མེད་མི་འཐད་དེ། སྐད་ཅིག་དེ་སྐྱེ་འཇིག་གིས་བཞག་དགོས་ལ་དེ་གཉིས་ལ་གནས་པ་ཡོད་ན་དུས་འགལ་བ་གསུམ་དུ་འགྱུར་བས་སྐད་ཅིག་ཆ་མེད་མི་འཐད། མེད་ན་རི་རྭ་ལའང་སྐྱེ་འཇིག་ཡོད་པར་འགྱུར་རོ། །
ཡང་དོན་དམ་པར་རྒྱུ་འགག་པ་ལས་སམ་མ་འགགས་པ་ལས་སྐྱེ། དང་པོ་ལྟར་ན། ན་ནིང་འགགས་པའི་མར་མེ་ལས། ད་ལྟར་གྱི་མར་མེ་སྐྱེ་བར་འགྱུར་ལ། གཉིས་པ་ལྟར་ན། ད་ལྟར་གྱི་སྐད་ཅིག་གཅིག་ལ་རྣམ་ཤེས་ཀྱི་ཕྲེང་བ་དུ་མར་འགྱུར་ཞིང་། གཅིག་དུ་བྲལ་གྱི་རྟགས་ཀྱིས་རྣམ་ཤེས་བདེན་གྲུབ་ལེགས་པར་བཀག་གོ ། གསུམ་པ་ནི། དེ་ལྟར་རྣམ་ཤེས་བདེན་གྲུབ་ཀྱང་ཁེགས་པས་ཡོད་མིན་མེད་མིན་སོགས་ཀྱི་སྒོ་ནས་མཐའ་བཞི་ལས་གྲོལ་བར་དེ་ཁོ་ན་ཉིད་གང་ཟག་གི་འཛིན་སྟངས་ཀྱི་ཡུལ་དུ་བྱས་ནས་བསྒོམས་པས། སྒྲིབ་གཉིས་སྤོང་བར་འགྱུར་པ་ནི་དོན་དམ་པའི་བདེན་པ་སྟེ་དབུ་མ་པས་རིག་ཅིང་།
དམིགས་མེད་སྙིང་རྗེ་དང་། དམིགས་བཅས་སྟོང་ཉིད་རྟོགས་པའི་བློ་གཉིས་བློ་རྫས་གཅིག་ཏུ་འདུས་པས་གཉིས་སུ་མེད་པར་སྨྲ་བ་པོ་ནི་ཕྱོགས་གང་གིས་ཀྱང་ཉམས་པར་མི་འགྱུར་རོ། ། གསུམ་པ་ལ། ཀླ་ཀློ་དང་བཅས་པའམ་མུ་སྟེགས་འགའ་ཞིག་ཚེ་འདིའི་བདེ་སྡུག་སྔ་མའི་ལས་ཁོ་ན་ལ་རག་ལས་ཀྱི། ཚེ་འདིར་བཅོས་སུ་མེད་པར་འདོད་ལ། འདི་ན་ད་ལྟར་ཡང་འགའ་ཞིག་སྨྲ་བ་ནི་སྐྱེས་རབས་སུ་ཡང་བཀག་ཅིང་། འདིར་ཡང་དེ་ལྟ་ན་ལས་རྟག་པར་ཐལ་བ་ཙམ་གྱིས་དགག་པ་མཛད་དོ། ། རྒྱང་ཕན་ནི། འབྱུང་བ་འདུས་ཙམ་ལས་ལུས་སྲོག་གྲུབ་པར་འདོད་ན་ལྗོན་ཤིང་སོགས་ལའང་དེར་ཐལ་བས་བཀག་གོ ། ཟད་བྱེད་པ་ནི།
སྲོག་ལུས་ཀྱི་ཚད་དུ་འདོད་ན། རྐང་ལག་བཅད་པས་སྲོག་གི་ཆ་ཤས་ཆད་པར་འགྱུར་བ་དང་། ལུས་སྦོམ་ཕྲས་དེ་སྦོམ་འཕྲར་འགྱུར་ལ། སྲིད་གསུམ་དང་ཐར་པ་བེམ་པོའི་གཟུགས་ཅན་ཡིན་པས་རྡུལ་ཕྲན་གྱིས་བསྐྱེད་པའི་ཕྱིར་རྟག་པར་མི་འཐད་ཅིང་། རྫས་དང་རྣམ་གྲངས་ལ་རྟག་མི་རྟག་གི་ཁྱད་པར་མི་འཐད་དེ། དེ་གཉིས་རང་བཞིན་གཅིག་པའོ། ། མི་གཅིག་ན་སྣམ་བུ་ལ་སྣལ་མ་མེད་པར་འགྱུར་རོ། ། ལྗོན་ཤིང་ལ་སྲོག་ཡོད་ན། གཅིག་གམ་དུ་མ་ཡོད། གཅིག་ཡོད་པར་མི་འཐད་དེ།
ལྗོན་ཤིང་དུ་མ་ཡིན་པའི་ཕྱིར་དང་། བུར་ཤིང་གཅིག་ཀྱང་དུམ་བུར་བཅད་ན་དུ་མར་འགྱུར་བས་སོ། ། དུ་མར་སོང་ཡང་གཅིག་ལ་སྲོག་གནས་ཀྱི། གཞན་རྣམས་སྟོང་ངོ་ཞེ་ན་མ་ཡིན་ཏེ། དུམ་བུ་སོ་སོར་བཙུགས་པས་མྱུ་གུ་སྐྱེ་བའི་ཕྱིར་རོ། ། རྒྱས་པར་དབུ་ཚད་ཀྱི་གཞུང་ལ་བསླབས་ནས་སངས་རྒྱས་ཀྱིས་གསུངས་པ་དང་འགལ་བ་རྣམས་དགག་ཅིང་མཐུན་པ་རྣམས་གཞུག་པར་གསུངས་སོ། ། འོན་ཀྱང་སྡང་ཞུགས་སྤང་བ་ནི། ཕྱི་ནང་གི་གྲུབ་མཐའ་ཐམས་ཅད་སེམས་ཅན་གྱི་བག་ཆགས་ལ་གཟིགས་ནས། རྒྱལ་བས་གསུངས་པ་དང་། ཆོས་དང་ཆོས་མིན་དུ་བྱེད་ལས་ཕན་གནོད་ཀྱིས་བཞག་དགོས་པ་དང་།
དེ་ལ་བླང་དོར་བྱས་ནས་ཟབ་རྒྱས་སྒོམ་དགོས་པ་དང་། དེ་ལྟར་སྟོན་པ་པོ་ལ་གུས་བྱར་གདམས་པ་ལྟར་བཀའ་དྲིན་དྲན་ནས་ཕྱག་བྱ་བ་རྣམས་ཏེ། རྗེས་འཇུག་གིས་ཀྱང་འདི་ལྟ་བུའི་ཤེས་བྱ་མཐའ་དག་གི་བླང་དོར་སྟོན་པ་པོ་ལ་དྲིན་དུ་བཟོ་བར་བྱའོ། ། ཞེས་དགོངས་པའོ། ། དེ་ལྟར་ན་ཕྱི་ནང་གཉིས་ནི་གཞི་གཏན་འབེབས་ཡིན་པས་ཤིན་ཏུ་རྟོགས་དཀའ་ཞིང་གལ་ཆེ་ནའང་། ལམ་རིམ་གཉིས་བསྒོམ་དགོས་པས་དེ་གཉིས་ལ་གོ་བ་བསྐྱེད་པར་བྱའོ། ། ཕྱི་ནང་གི་སྤྲོས་པ་ལ་དགའ་བ་དང་ཕ་ཇོ་སོགས་ཀྱི་བསླབ་བྱ་ཡིན་ནོ་སྙམ་དུ་སེམས་པ་མང་དུ་སྣང་བས་ལེགས་པར་བཤད་ནུས་པ་མ་བྱུང་བའི་ཕྱིར་ཁོ་བོས་རྒྱ་ཆེར་བཤད་པ་ཡིན་ནོ། ། ནང་གི་ལེའུ་རྒྱས་པ་བཤད་ཟིན་ཏོ།། །། དགེའོ།། ༄༅། །གཞན་དུས་ཀྱི་འཁོར་ལོའི་སྤྱི་དོན་བསྟན་པའི་རྒྱ་མཚོ་བཞུགས།།
ན་མོ་མཉྫུ་བཛྲཱ་ཡ། ཕྱི་ནང་འབྱུང་ཆོས་ལས་སྣང་རགས་པའི་ཁམས། ། ལམ་གྱི་ཐབས་བསྒྱུར་ཕྱི་ནང་དྲི་མ་ཀུན། ། སྦྱངས་པས་ཕྱི་ནང་ལས་གཞན་བདེན་གཉིས་ཀྱི། ། ཕྱི་ནང་དཀྱིལ་འཁོར་སྟོན་མཁས་དེ་ལ་འདུད། ། གསུམ་པ་གཞན་དུས་འཁོར་དཀྱིལ་འཁོར་འཁོར་ལོའི་རྣམ་གཞག་ལ། སྨིན་བྱེད་དབང་དང་། གྲོལ་བྱེད་ལམ་བཤད་པའོ། ། དང་པོ་ལ་སྤྱི་དང་། བྱེ་བྲག་ཏུ་བཤད་པའོ། །
དང་པོ་ནི། བདག་པོ་ལ་དབང་པོར་བཤད་པའི་ཨིནྡྲའི་སྒྲ་དང་། བསྒྱུར་བྱ་ལ་དབང་དུ་བཤད་པ་ཝ་ཤཾ་གི་སྒྲ་ལས་དྲངས་ནས་བཤད་པར་བྱ་བ་མ་ཡིན་གྱི། སེ་ཀ་ལ་ཉེ་བསྒྱུར་ཨ་བྷི་སྔོན་དུ་སྦྱར་བ་ཨ་བྷི་ཥེ་ཀ་ཏའི་སྒྲ་ལས་དྲངས་ནས་བཤད་པར་བྱ་བ་སྟེ། དེ་ལ་ཡང་ཡི་གེ་ཕྱིས་བསྣན་བྱས་ནས། ཨ་བྷི་དང་ཀ་ཏ་ཕྱིས་ནས་ཙ་དང་ན་བསྣན་ཞིང་། བྱིངས་ཀྱི་དང་པོའི་ཥ་ས་རུ་བསྒྱུར་བས། སེ་ཙ་ན་འཐོར་བའམ་འཁྲུ་བ་སྟེ། ཐ་མལ་གྱི་སྣང་ཞེན་ཕྲ་རགས་འཁྲུ་ཞིང་སྦྱོང་བའོ། ། དེ་བཞིན་དུ་ཕྱིས་བསྣན་བྱེད་ཚུལ་ཤེས་པར་བྱས་ནས་ནི་ར་ཥིཀྟ་ལུགས་སུ་བླུག་པ་སྟེ།
ཁམས་ཕལ་པ་བཞུ་ནས་ལྷའི་རྣམ་པར་བསྒྱུར་བའོ། ། ཤཀྟི་སྡྱ་པ་ཏི་ནུས་པ་འཇོག་པ་སྟེ། སྤྲུལ་སྐུ་སོགས་སྐུ་བཞིའི་ནུས་པ་འཇོག ཝ་ཤཾ་ཀ་རོ་ཏི་དབང་བར་བྱེད་པ་སྟེ། རིམ་གཉིས་བསྒོམ་པ་དང་། དམ་ཚིག་རྣམས་བསྲུང་བ་ལ་དབང་། ཀརྻ་པཱཀྵ་ཏི་འབྲས་བུ་མངོན་དུ་བྱེད་པ་སྟེ། སྐུ་བཞི་དང་རྡོ་རྗེ་བཞི་ལ་སོགས་པའི་འབྲས་བུ་རྣམས་དབང་པོ་སོ་སོས་ཇི་ལྟར་འཚམ་པར་མངོན་དུ་བྱེད་པའོ། ། དེ་ཡང་བྱ་བ་དེ་དང་དེས་སེམས་ལ་འགྱུར་བ་ཁྱད་པར་བ་བསྐྱེད་ནས་སེམས་ཀྱི་སྟེང་དུ་ཐོབ་བྱ་ཁྱད་པར་ཅན་གྱི་ནུས་པ་གསར་དུ་འཇོག་པ་ནི་དབང་གི་དོན་ཡིན་ལ། དེ་ཡང་བྱ་སྤྱོད་མན་ཆད་དུ་ནུས་པ་ཉིད་ལ་དབང་དུ་ངོ་སྤྲོད་ཅིང་།
རྣལ་འབྱོར་རྒྱུད་དུ་འཁྱུད་པའི་དང་། བླ་མེད་དུ་ཐབས་དེ་ལས་ཀྱང་གོང་དུ་གྱུར་པ་ལས་བྱུང་བའི་བདེ་བ་དངོས་ལ་དབང་དུ་ངོ་སྤྲོད་པ་སྟེ། ཐམས་ཅད་ལ་མིན་བྱེད་རྒྱུའི་དང་། གྲོལ་བྱེད་ལམ་གྱི་དང་། ཐོབ་བྱ་འབྲས་བུའི་དབང་རྣམས་ཡོད་དོ། ། ནུས་པ་ལ་དབང་གི་སྒྲ་ཡངས་པར་ཁྱེར་བ་ཙམ་ནི་འདུལ་བ་ལས་ཀྱང་འབྱུང་སྟེ། དགེ་ཚུལ་གྱི་རྟགས་སྡོམ་དེ། རྫོགས་པའི་བྱང་ཆུབ་དཔལ་ནོད་དབང་བསྐུར་ཡིན། ། ཞེས་སོ། ། དེ་བཞིན་དུ་མདོ་སྡེའི་ཕྱོགས་ལས་ཀྱང་མང་དུ་འབྱུང་ལ།
ཁྱད་པར་ས་བཅུ་པའི་མདོར། ས་བཅུ་པའི་བྱང་སེམས་ལ་ཕྱོགས་བཅུའི་སངས་རྒྱས་ཐམས་ཅད་ཀྱིས་འོད་ཟེར་ཆེན་པོའི་དབང་བསྐུར་སྦྱིན་ཚུལ་རྒྱས་པར་གསུངས་པ་ནི། རྣམ་སྣང་མངོན་བྱང་དང་རྩ་རྒྱུད་དེ་ཉིད་འདུས་པར་ཕྱོགས་བཅུའི་སངས་རྒྱས་རྣམས་ཀྱིས་དབང་བསྐུར་ཏེ་འཚང་རྒྱ་ཚུལ་ཐུན་མོང་དང་ཐུན་མོང་མ་ཡིན་པ་གསུངས་པ་རྣམས་དང་རྗེས་སུ་མཐུན་པར་དྲི་མའི་ལྷག་མ་དབང་གིས་སྦྱངས་ནས་ཐོབ་བྱ་དོན་གྱི་དབང་ཐོབ་པར་བྱེད་པའི་ཐབས་སུ་ཤེས་པར་བྱ་བ་ཡིན་ཏེ། ཡི་གེ་མངས་སུ་དོགས་པས་མི་སྤྲོའོ། ། རྒྱུད་སྡེ་བཞིའི་དབང་གི་རིམ་པ་ནི་ཡེ་ཤེས་ཐིག་ལེ་སོགས་ཀྱི་རྒྱུད་ལས་འབྱུང་བ་ལྟར་གོང་དུ་བཤད་ཟིན་པ་ཉིད་དོ། ། ཁྱད་པར་བླ་མེད་ཀྱི་དབང་བཞིས་སྐུ་བཞིའི་ནུས་པ་འཇོག་པ་དང་། ལམ་བཞི་བསྒོམ་པ་དང་དམ་ཚིག་བཞི་བསྲུང་བ་ལ་དབང་བ་སོགས་ནི་ཀུན་ལ་གསལ་ལ། བྱེ་བྲག་ཏུ་ཀྱེ་རྡོ་རྗེ་ལས། དབང་བཞི་ལ་བརྟེན་པའི་བཞི་ཚན་གྱི་ལམ་རིམ་རྒྱས་པར་འབྱུང་བ་དང་། ཡང་སྒོས་འདི་པའི་དབང་བཅུ་གཅིག་གི་ནུས་པ་གང་འཇོག་པ་དང་།
དབང་གང་གི་ལམ་གྱི་སྤང་རྟོགས་ཇི་ཙམ་བསྒྲུབ་པ་ནི་མདོར་བསྡུ་སྨོན་ལམ་རྣམས་སུ་བརྗོད་ཟིན་ལ། རྒྱས་པར་འོག་ཏུ་བཤད་པར་བྱའོ། ། གཉིས་པ་ལ་གང་གིས་བསྐུར་བའི་སློབ་དཔོན། གང་ལ་བསྐུར་བའི་སློབ་མ། ནམ་གྱི་ཚེ་བསྐུར་བའི་དུས། ཇི་ལྟར་བསྐུར་པའི་ཆོ་ག དེ་ལྟར་དུ་བསྐུར་པའི་དགོས་པའོ། ། དང་པོ་ནི། སྤྱིར་རང་རྒྱུད་ཐེག་པ་ཐུན་མོང་བས་སྦྱངས་པ་དགོས་ཤིང་། གདུལ་བྱ་མཆོག་དམན་མཐའ་དག་རྗེས་སུ་གཟུང་དགོས་པས།
ཕྱི་རུ་ཉན་ཐོས་སྤྱོད་པ་སྐྱོང་། ། ནང་དུ་གསང་བ་འདུས་ལ་དགའ། ། ཞེས་གསུངས་པ་ལྟར་ཡོན་ཏན་ཐུན་མོང་དང་ཐུན་མོང་མ་ཡིན་པ་མཐའ་དག་ཚང་བ་དགོས་པའི་ཕྱིར་ན། འདུལ་བའི་དབང་དུ་བྱས་ན། ཚུལ་ཁྲིམས་ལྡན་ཞིང་འདུལ་བའི་ཆོ་ག་ཤེས། ། ནད་པ་སྙིང་བརྩེ་འཁོར་ནི་དག་པ་དང་། ། ཆོས་དང་ཟང་ཟིང་ཕན་ཐོགས་བརྩོན་པ་དང་། ། དུས་སུ་འདོམས་པ་དེ་དག་བླ་མར་བསྔགས། ། ཞེས་སོགས་རྟེན་མཁས་བཙུན་བཟང་གསུམ་གྱི་ཡོན་ཏན་དང་། ཐེག་པ་ཐུན་མོང་གི་དབང་དུ་བྱས་ན།
བཤེས་གཉེན་དུལ་བ་ཞི་བ་ཉེར་ཞི་པ། ། ཡོན་ཏན་ལྷག་པར་བརྩོན་བྱས་ལུང་གིས་ཕྱུག ། དེ་ཉིད་རབ་ཏུ་རྟོགས་པ་སྨྲ་མཁས་ལྡན། ། བརྩེ་བའི་བདག་ཉིད་སྐྱོ་བ་སྤངས་ལ་བསྟེན། ། ཞེས་སོགས་དང་། ཐེག་ཆེན་གྱི་དབང་དུ་བྱས་ན། བྱང་ཆུབ་སེམས་དཔའ་ཐོས་མང་དང་། ། བདེན་མཐོང་སྨྲ་མཁས་བརྩེ་བ་ཅན། ། སྐྱོ་མེད་སྐྱེས་བུ་དམ་པ་ནི། ། ཆེན་པོ་ཡིན་པར་ཤེས་པར་བྱ། །
ཞེས་སོགས་དང་། རྟག་པར་དགེ་བའི་བཤེས་གཉེན་ནི། ། ཐེག་ཆེན་དོན་ལ་མཁས་པ་དང་། ། བྱང་ཆུབ་སེམས་དཔའི་བརྟུལ་ཞུགས་མཆོག ། ཅེས་སོགས་སོ། ། རྒྱུད་སྡེ་གོང་འོག་ལས་སློབ་དཔོན་གྱི་མཚན་ཉིད་རྒྱས་པར་གསུངས་པ་རྣམས་མཁས་མཆོག་དཔའ་བོས་བསྡུས་ཏེ། བླ་མ་ལྔ་བཅུ་པར། སྙིང་རྗེ་མེད་ཅིང་ཁྲོ་ལ་གདུག ། ཁེངས་ཤིང་ཆགས་ལ་མ་བསྡམས་དང་། ། སྤྱོམས་དང་བཅས་པ་མི་བྱ་འོ། །
ཞེས་སོགས་ཀྱི་སྐྱོན་དང་། བརྟན་ཞིང་དུལ་ལ་བློ་གྲོས་ལྡན། ། བཟོད་ལྡན་དྲང་ལ་གཡོ་སྒྱུ་མེད། ། སྔགས་དང་རྒྱུད་ཀྱི་སྦྱོར་བ་ཤེས། ། སྙིང་རྗེར་ལྡན་ཞིང་བསྟན་བཅོས་མཁས། ། དེ་ཉིད་བཅུ་ནི་ཡོངས་སུ་ཤེས། ། དཀྱིལ་འཁོར་འདྲི་བའི་ལས་ལ་མཁས། ། གསང་སྔགས་འཆད་པའི་སྦྱོར་བ་ཤེས། ། རབ་ཏུ་དང་ཞིང་དབང་པོ་དུལ། ། ཞེས་སོགས་ཡོན་ཏན་བཤད་པ་ནི། །
འགྲེལ་ཆེན་འདིར་ཡང་ལུང་དུ་དྲངས་པས་དུས་འཁོར་རྩ་བའི་རྒྱུད་ཀྱི་ཚིག་ཏུ་མངོན་ནོ། ། དེ་ལ་སྤྱོམས་པ་ནི། སེམས་རྒྱུད་ཀྱི་ཡོན་ཏན་དང་དགེ་བ་སྔར་བྱས་མི་སྦེད་པར་ཡང་ཡང་སྒྲོག་པའོ། ། སྔགས་ཀྱི་སྦྱོར་བ་ནི། མིང་དོན། སྤེལ་ཚིག རྡོ་རྗེའི་ཚིག་སྒྲ་སྤངས་པའོ། ། རྒྱུད་ཀྱི་སྦྱོར་བ་ནི། གསེར་འགྱུར་དང་འདོད་པའི་སྒྱུ་རྩ་ལ་སོགས་སོ། ། དེ་ཉིད་བཅུ་ནི།
རོང་པ་ཤེར་སེང་། བརྟན་ཞིང་དུལ་བ་སོགས་བགྲང་ཡང་། རྡོ་རྗེ་སྙིང་པོ་རྒྱན་གྱི་རྒྱུད་ལས། ཕྱིའི་དང་། གསང་བའི་དེ་ཉིད་བཅུ་བཅུ་བཤད་ཅིང་། རང་གི་ལྟ་བའི་འདོད་པ་མདོར་བསྟན་དུ། དཀྱིལ་འཁོར་དང་ནི་ཏིང་འཛིན་དང་། ། ཕྱག་རྒྱ་བྱ་བ་འདུག་སྟངས་དང་། ། གཏོར་མ་སྦྱིན་སྲེག་རབ་གནས་དང་། ། སྤྱན་དྲངས་གཤེགས་སུ་གསོལ་བ་འོ། །
ཞེས་གསུངས་པ་རྣམས་སོ། ། འདིའི་ཚིགས་བཅད་གཉིས་པས་ཡོན་ཏན་དང་། གསུམ་པས་སྐྱོན་གྱི་མཚན་ཉིད་རྣམས་བཤད་དོ། ། དེ་ཡང་ཡོན་ཏན་ནི། དམ་ཚིག་དང་ལྡན་ནས། རྡོ་རྗེ་སེམས་དཔར་གྲགས་པའི་ཕར་ཕྱིན་གཉིས་ལས། སློབ་མ་ལ་ལམ་སྦྱིན་པ་དང་། དམྱལ་བའི་འཇིགས་པ་འཕྲོག་པ་དང་། བདུད་འཇོམས་པ་དང་། རྡོར་སེམས་སུ་གྲགས་པ་རྣམས་གཞན་དོན་དང་།
གཞན་རྣམས་རང་དོན་གཙོ་ཆེ་ལ། དེ་ཡང་མ་ཆགས་པ་དང་དྲི་མ་བྲལ་བ་གཉིས་སྤང་བྱ་སྤངས་པ། གཞན་རྣམས་ཐོབ་བྱ་ཐོབ་པའི་ཡོན་ཏན་ནོ། ། སྐྱོན་ནི་ང་རྒྱལ་ནས་འདོད་ལྡན་གྱི་བར་དུ་བཅུ་གཉིས་ཏེ། ཐོས་པ་མེད་པ་དང་། སེམས་ཉམས་པ་དང་། དབང་མ་ཐོབ་པ་གསུམ། ཐོབ་བྱ་མ་ཐོབ་པ་དང་། གཞན་རྣམས་དོར་བྱ་མ་དོར་བའི་སྐྱོན་ཏེ། དེ་ལ་ཡང་སེམས་ཀྱི་སྐྱོན་དང་།
ལུས་ངག་གི་སྐྱོན་སོགས་སུ་བསྡུ་ཚུལ་དཔྱད་ནས་ཤེས་པར་བྱའོ། ། དེ་ཡང་ཡོན་ཏན་མཐའ་དག་དང་ལྡན་ཞིང་སྐྱོན་མཐའ་དག་དང་བྲལ་བ་ནི་དུས་ཀྱི་དབང་གིས་རྙེད་པར་དཀའ་བས། ཡོན་ཏན་ཤེས་ཆེ་བ་ཙམ་ལ་ཡང་བརྟེན་དགོས་པར་གསུངས་ཏེ། དོན་དམ་བསྙེན་པ་ལས། རྩོད་དུས་དབང་གིས་བླ་མ་སྐྱོན་དང་ཡོན་ཏན་འདྲེས། ། རྣམ་པ་ཀུན་ཏུ་སྡིག་པ་མེད་པ་ཡོད་མ་ཡིན། ། གང་ཞིག་ཡོན་ཏན་ལྷག་པ་ཡང་ནི་ལེགས་དཔྱད་ནས། ། བུ་རྣམས་ཀྱིས་ནི་དེ་ལ་བརྟེན་པར་འགྱུར་བ་འོ། ། ཞེས་གསུངས་པ་ལྟར་རོ། ། དེ་ཡང་རབ་དགེ་སློང་།
འབྲིང་དགེ་ཚུལ། ཐ་མ་ཁྱིམ་པ་སྟེ་ས་ཐོབ་མ་གཏོགས་པའི་ཁྱིམ་པ་ལ་རབ་བྱུང་དང་རྒྱལ་པོ་སོགས་ཀྱིས་བཀུར་སྟི་མི་བྱ་བ་དང་། དེས་ཀྱང་སློབ་དཔོན་གཞན་གཉིས་ས་ཕྱོགས་དེ་ན་ཡོད་བཞིན་དུ་དབང་དང་རབ་གནས་སོགས་རྡོ་རྗེ་སློབ་དཔོན་གྱི་ལས་མི་བྱ་བ་སོགས་ལ་ནན་ཏན་ཆེར་གསུངས་པ་ནི། བསྟན་པའི་རྩ་བ་སོ་སོར་ཐར་པ་ལ་གཅེས་སྤྲས་མཆོག་ཏུ་མཛད་པ་སྟེ། དོན་འདི་ལ་སེམས་འགྲེལ་གསུམ་ཀ་ན་ཤིན་ཏུ་ནན་ཏན་ཆེ་བར་མཛད་པས་རབ་བྱུང་སྤྱི་དང་ཁྱད་པར་དང་ཚུགས་ཚུལ་བཞིན་དུ་བྱེད་པའི་རབ་བྱུང་གང་ཡིན་ཉན་ཐོས་ཐེག་དམན་ཡིན་ཞེས་སྨྲ་བའི་གསང་སྔགས་པར་རློམ་པ་དག་ནི། སྤྱིར་རང་འབྱོར་ལྔའི་གནས་ལ་དད་པ་མ་ཚང་ཞིང་། ཁྱད་པར་རྡོ་རྗེ་འཆང་དང་ས་བཅུའི་བྱང་སེམས་ཀྱི་དགོངས་པ་ལས་རྒྱབ་ཀྱིས་ཕྱོགས་པའོ། ། ཡང་འདི་ལ་མ་མཁས་པ་ཁ་ཅིག སློབ་དཔོན་ཡོན་ཏན་བླང་བྱ་ཡི། ། སྐྱོན་ནི་ནམ་ཡང་མིན་པ་ཉིད། །
ཅེས་པས་འཁྲུལ་ནས། སྐྱོན་ཡོན་གྱི་བརྟག་པ་བྱར་མི་རུང་ངོ་ཞེས་ཟེར་བ་ནི། རྒྱུད་སྡེ་ཀུན་ཏུ་སློབ་དཔོན་གྱི་སྐྱོན་ཡོན་རྒྱ་ཆེར་གསུངས་པ་དང་འགལ་ལོ་ཞེས་བཀག་ཅིང་། དབང་མཆོག་ཐོབ་གང་ཞེས་པ། དབང་བཞི་བསྐུར་བའི་སློབ་དཔོན་སོ་སྐྱེ་ཐ་མལ་པར་ལུས་པ་ལ། སློབ་མ་སངས་རྒྱས་ཟིན་པས་ཀྱང་ཕྱོགས་བཅུ་ནས་དུས་གསུམ་དུ་བྱོན་ཏེ་ཕྱག་བྱེད་པར་བཤད་པ་མ་ཡིན་ནམ་སྙམ་པ་ན། ངེས་དོན་དུ་དབང་མཆོག་ནི་མི་འགྱུར་བའི་བདེ་ཆེན་ཉི་ཁྲི་ཆིག་སྟོང་དྲུག་བརྒྱའི་སྐ་ཅིག་ཐ་མ་ཡིན་ལ། དེ་བྱང་ཆུབ་ཤིང་དྲུང་དུ་ཐོབ་པའི་རྒྱལ་བ་ཤཱཀྱ་ཐུབ་པ་ལ་ཕྱོགས་བཅུའི་བྱང་སེམས་རྣམས་ཀྱིས་ཕྱག་བྱེད་པ་ན་དབུ་རྒྱན་ལ་གནས་པའི་དེ་བཞིན་གཤེགས་པ་རྣམས་ཀྱིས་ཀྱང་ཕྱག་བྱེད་པ་ཡིན་ལ། དྲང་དོན་ལ་སློབ་དཔོན་ཕལ་པ་ལ་ཕྱོགས་བཅུའི་སློབ་མས་ཕྱག་བྱེད་པ་ན་དེ་དག་གི་ཕུང་པོ་རྣམས་དེ་བཞིན་གཤེགས་པར་ཕྱོགས་ཕྱག་བྱེད་པའོ། ། ཞེས་གསུངས་ཤིང་།
འདིར་བུམ་པ་དང་གསང་བ་དང་ཤེས་རབ་ཡེ་ཤེས་ཀྱི་དབང་བསྐུར་བ་རྣམས་ཀྱི་མདུན་དུ་ཞེས་པ། ཨ་གྲ་མཆོག་ཏུ་བསྒྱུར་རྒྱུ་མདུན་དུ་བསྒྱུར་བའི་སྐྱོན་ཏེ། དབང་བསྐུར་བ་རྣམས་ཀྱི་མཆོག་ཕྱག་རྒྱ་ཆེན་མོ་ཞེས་བསྒྱུར་དགོས་ཏེ། དབང་མཆོག་ཐོབ་གང་ཞེས་པའི་བཤད་པ་ཡིན་པའི་ཕྱིར་དང་། རྣམ་བཤད་རིགས་པར། མཆོག་གི་སྒྲ་ནི་གཙོ་བོ་དང་། ། དང་པོ་རྩེ་མོ་མདུན་གྱི་དོན། ། ཞེས་གསུངས་པ་ལྟར་རོ། ། འདིར་ཕྱག་བྱེད་པའི་ཚེ་དབུ་རྒྱན་མི་འབུད་པར་ཡང་བསྟན་ཏོ། ། ཡང་རབ་བྱུང་དང་དགེ་སློང་གཙོ་བོར་བྱ་བའི་དོན་དུ།
ཁྱིམ་པ་དང་གསར་བུ་ལ་ཕྱག་བྱེད་དགོས་པ་བྱུང་ན་གླེགས་བམ་སོགས་མདུན་དུ་བྱས་ནས་དེ་ལ་ཕྱག་བྱེད་པ་ལྟར་མ་བྱས་ན་འཇིག་རྟེན་པས་སྨོད་པར་ཡང་གསུངས་སོ། ། དེ་ཡང་ཆོས་འཆད་པའི་ཚེ་བྱའི། སྐབས་གཞན་དུ་ཕྱག་མི་བྱེད་ལ། རང་ལས་བསླབ་པ་རྒན་པའི་དགེ་སློང་རྡོ་རྗེ་སློབ་དཔོན་ལ་ཉིན་རེ་ལན་གསུམ་དུ་ཕྱག་དང་མཎྜལ་བྱ་ཞིང་། མི་བྱེད་ན་རྨོངས་པ་དང་སྡིག་ཅན་གྱིས་གཙོ་བོར་དང་། མཚན་ཉིད་དང་ལྡན་པའི་རྡོ་རྗེ་སློབ་དཔོན་ནི་རྡོ་རྗེ་འཆང་ཉིད་དེའི་ཆ་བྱད་བསྟན་ནས་འཇིག་རྟེན་དུ་འབྱོན་པས། དེ་མཉེས་མི་མཉེས་ལས་ལྷ་མཉེས་མ་མཉེས་སུ་འགྱུར་ཚུལ་ཡེ་ལེའི་མཇུག་ཏུ་གསུངས་ཤིང་། རྒྱུད་གཞན་དུ་ཡང་། གལ་ཏེ་ལྷ་ནི་མཉེས་འདོད་ན། ། འབད་པས་བླ་མ་མཉེས་པར་བྱ། །
ཞེས་སོགས་རྒྱས་པར་གསུངས་ལ། དེ་ལྟ་ན་ཡང་། གསར་བུ་དང་ཁྱིམ་པ་ལ་སློབ་དཔོན་ཡིན་ཡང་ཕྱག་དང་རྐང་པ་བཀྲུ་བ་སོགས་མི་བྱེད་པ་ནི། ཡིད་ཀྱིས་ཤིན་ཏུ་གུས་པར་བྱེད་དགོས་མོད་ཀྱི། ལུས་ངག་གིས་གུས་ཚུལ་ཆེས་ན་ལེ་ལོའི་དབང་གིས་སྡོམ་པ་གོང་མ་ལ་ཆེད་ཆེར་མི་བྱེད་པའི་རྐྱེན་དུ་འགྱུར་ཞིང་། བསྟན་པ་སྤྱིའི་བསྙེན་བཀུར་གྱི་རིམ་པ་ལ་གནོད་པར་དོགས་ཏེ། འདུལ་བར་ཡང་། གནས་བླ་མ་རང་ལས་བསླབ་པ་གཞོན་ན་འདུད་པ་འབའ་ཞིག་མ་གཏོགས་སོ་ཞེས་ཕྱག་མི་བྱ་བར་བཤད་པ་དང་མཐུན་ནོ། ། གཉིས་པ་ནི། འདུལ་བར།
སློབ་དཔོན་ལ་གུས་ཚུལ་ཁྲིམས་ཡོངས་དག་དང་། ། བསམ་གཏན་དང་ནི་འདོན་ལ་རྟག་བརྩོན་དང་། ། གྲིམས་ཤིང་དུལ་ལ་བཟོད་དང་ལྡན་པ་ནི། ། སྡོམ་བརྩོན་གནས་པའི་ཆོས་ལྡན་ཤེས་པར་བྱ། ། ཞེས་སོགས་དང་། རྒྱུད་ལས། དེ་ལྟར་སློབ་མ་སྙིང་རྗེ་གཏོང་། ། ཚུལ་ཁྲིམས་བཟོད་པའི་ཡོན་ཏན་ལྡན། ། ཞེས་སོགས་གསུངས་ཤིང་། འདིར་ཟབ་ཅིང་རྒྱ་ཆེ་ལ་སེམས་སོགས་ཡོན་ཏན་དགུ་པོ་ཡོངས་སུ་རྫོགས་ན་རྫོགས་རིམ་དང་ཤས་ཆེར་རྫོགས་ན་བསོད་ནམས་ཀྱི་རྒྱུ་བསྐྱེད་རིམ་དང་།
ཕལ་ཆེར་མ་ཚང་ན་རེ་ཞིག་དགེ་བསྙེན་གྱི་བསླབ་པ་ལ་སོགས་པ་བྱིན་ནས་སྨིན་པར་བྱེད་དུ་གཞུག་གོ ། དེ་ཡང་ཀྱེ་རྡོར་ལས། དང་པོར་གསོ་སྦྱོང་སྦྱིན་པར་བྱ། དེ་རྗེས་བསླབ་པའི་གནས་བཅུ་བྱིན། ། དེ་ལ་བྱེ་བྲག་སྨྲ་བ་བསྟན། ། ཞེས་སོགས་ནས། ། སྔགས་ཀྱི་རིམ་པ་ཀུན་ཤེས་ནས། ། དེ་རྗེས་ཀྱེ་ཡི་རྡོ་རྗེ་བསྟན། ། ཞེས་སོགས་ལྟར། གང་ལ་གང་འཚམ་གྱི་སྒོ་ནས་བསྡུ་བ་ནི།
སྤྱིར་སངས་རྒྱས་ཀྱི་ཐབས་མཁས་དང་། ཁྱད་པར་རྡོ་རྗེ་ཐེག་པའི་ཡང་རྩེ་རྣམས་ལས་ཀྱང་གསུངས་པས། བསྡུར་མི་རུང་བའི་སྙོམ་མ་མེད་དོ་ཞེས་རོང་པའི་ངག་རྒྱུན་ལ་འབྱུང་བ་ཆེས་ལེགས་པ་ཡིན་གྱི། སྔགས་ཀྱི་སྣོད་དུ་རེ་ཞིག་མི་རུང་བ་རྣམས་ལ་སྡང་སྨྲས་ཀྱིས་འདོར་ཞིང་། སྨོད་པར་བྱེད་པ་ནི་སློབ་དཔོན་གྱི་བྱ་བ་མ་ཡིན་ནོ། ། དེས་ན་སྤྱིར་གཞན་ཕན་གྱི་བསམ་སྦྱོར་ལྷུར་ལེན་མཁན་དང་། ཁྱད་པར་རྡོ་རྗེ་སློབ་དཔོན་མཚན་ཉིད་དང་ལྡན་པ་ཞིག་ཡིན་ན། གདུལ་བྱ་མཆོག་དམན་མཐའ་དག་གང་ལ་གང་འཚམ་གྱི་ལམ་གྱིས་རྗེས་སུ་བཟུང་བའི་བརྩེ་སེམས་ཁྱད་པར་ཅན་དང་ཐབས་ལ་མཁས་པའི་སྦྱོར་བ་ལ་བརྩོན་པར་བྱའོ། ། དེ་ལྟར་ན་གང་ཟག་ལ་དྲི་མ་གློ་བུར་བའི་ཆ་ནས་མཆོག་དམན་ཤིན་ཏུ་ཆེ་བ་དང་། དེ་ལ་བལྟོས་ནས་གསུངས་པའི་གསུང་རབ་ཀྱི་དངོས་བསྟན་ལ་ཡང་མཆོག་དམན་ཤིན་ཏུ་ཆེ་བའི་ཚུལ་ལ་ཡང་ངེས་པ་རྙེད་པ་ཞིག་དང་།
གང་ཟག་གི་རང་བཞིན་རྣམ་དག་དང་གསུང་རབ་ཀྱི་སྦས་དོན་ཤུགས་བསྟན་ལ་མཆོག་དམན་མེད་པར་ཆོས་དང་གང་ཟག་གི་མཉམ་པ་ཉིད་ཐམས་ཅད་ཁོང་དུ་ཆུད་ནས་ཆགས་སྡང་དང་བླང་དོར་མེད་པའི་དད་གུས་རོ་གཅིག་གི་ཉམས་ལེན་ལ་ངེས་པ་རྙེད་པ་གཉིས་ཚོགས་པ་ནི་ཤིན་ཏུ་རྙེད་པར་དཀའ་བའི་ཉམས་ལེན་ཡིན་པར་ཤེས་པར་བྱའོ། ། སྔགས་ལ་འཇུག་པའི་གང་ཟག་གི་ཡོན་ཏན་ཡང་སྤྱིར་བཏང་ལ་སྐྱེས་བུ་གསུམ་གྱི་ལམ་ཐུན་མོང་བས་རྒྱུད་སྦྱངས་ནས་འཇུག་པར་གསུངས་ཀྱང་། མཐའ་གཅིག་ཏུ་མ་ངེས་ཏེ། གསང་བ་སྤྱི་རྒྱུད་ལས། ལ་ལ་གསང་སྔགས་བསྒྲུབ་དོན་གཉེར། ། འདི་ན་དཀྱིལ་འཁོར་འཇུག་པར་བྱེད། ། བསོད་ནམས་འདོད་པས་དེ་ལས་གཞན། ། གཞན་དག་འཇིག་རྟེན་གཞན་དོན་གཉེར། ། ཞེས་སོགས། ཀུན་སློང་ཐ་མ་ཚེ་འདིའི་ནད་ཞི་སོགས།
འབྲིང་ཕྱི་མ་ལྷ་མི་ཙམ། རབ་སངས་རྒྱས་དོན་གཉེར་གསུམ་ལས། དང་པོ་གཉིས་དོར་ནས་ཕྱི་མ་བཅོས་ནས་ཀྱང་བསྐྱེད་པའི་ཀུན་སློང་འཆོས་ཚུལ་གསུངས་ལ། རྒྱུད་ཚིག་དེ་དག་བླ་མེད་ཀྱི་དཀྱིལ་ཆོག་ཁུངས་ཐུབ་དུ་མར་ཡང་དྲངས་ནས་བཤད་ཅིང་། ལམ་ཐུན་མོང་བས་རྒྱུད་འབྱོངས་པ་ལ་ཀུན་སློང་གསར་དུ་འཆོས་དོན་མེད་པའི་ཕྱིར་རོ། ། སློབ་མའི་གྲངས་ཀྱང་། སྤྱི་རྒྱུད་དུ། གཅིག་ནས་ཉི་ཤུ་རྩ་ལྔའི་བར། ། ཟུང་དུ་མ་གྱུར་སློབ་མ་གཟུང་། ། དེ་ལ་ལྷག་པའི་སློབ་མ་དག །
ཡོངས་སུ་བཟུང་བ་མི་ཤིས་སོ། ། ཞེས་དང་། ཁ་འཆམ་ན། གྲངས་ཀྱི་ཁ་སྐོང་མིང་བྱང་ཙམ་ལ་བརྟེན་ནས་ཀྱང་བྱེད་ཚུལ་བཤད་པ་བཞིན་བླ་མེད་ཀྱི་ནང་ནས་ད་རི་ཀའི་བདེ་མཆོག་དཀྱིལ་ཆོག་ཏུ་བཤད་ལ། བོད་ཀྱི་བླ་མ་མང་པོ་ཡང་འདིར་མི་རུང་བའི་དམ་ཚིག་སྐད་དུ་མཛད་ནས། སློབ་མའི་གྲངས་ཅུང་ཟད་ལྷག་པ་རྣམས་ལ་སྡང་སྨྲས་མང་དུ་བྱེད་པ་དག་སྣང་མོད་ཀྱི། བྱ་རྒྱུད་ཀྱི་ཡང་འཇམ་དཔལ་རྩ་རྒྱུད་དུ་སློབ་མའི་གྲངས་བརྒྱད་དུ་གསུངས་ཤིང་། སྤྱོད་རྒྱུད་རྣམ་སྣང་མངོན་བྱང་ལས། སློབ་མ་དད་ཅིང་རིགས་བཙུན་པ། ། དེ་བཞིན་དཀོན་མཆོག་གསུམ་ལ་དད། །
ཟབ་མོ་ཡི་ནི་བློ་དང་ལྡན། ། སྤྲོ་བ་ཆེ་ཞིང་ཚུལ་ཁྲིམས་ལྡན། ། བཟོད་དང་ལྡན་ཞིང་སེར་སྣ་མེད། ། དཔའ་བ་ཡི་དམ་བརྟན་པ་ནི། ། བཅུ་འམ་བརྒྱད་དམ་བདུན་ནམ་ལྔ། ། གཅིག་གཉིས་བཞི་ལས་ལྷག་ཀྱང་རུང་། ། དཔྱད་མི་དགོས་པར་གཟུང་བར་བྱ། ། ཞེས་བཤད་ཅིང་དཀྱིལ་ཆོག་རྡོར་འཕྲེང་དུ། གཅིག་གམ་གཉིས་སམ་མང་པོ་དག་ཀྱང་རུང་སྟེ་ཞེས་བཤད་ལ། འདིར་མ་ལ་ཡའི་སྐྱེད་མོས་ཚལ་གྱི་གཞལ་མེད་ཁང་ཆེན་པོར་འཇམ་པའི་དབྱངས་ཀྱིས་ཉི་མའི་ཤིང་རྟ་ལ་སོགས་པའི་ཚངས་པའི་དྲང་སྲོང་བྱེ་བ་ཕྲག་ཕྱེད་དང་བཞི་དུས་གཅིག་ལ་དབང་བསྐུར་བར་གསུངས་པས།
སྣོད་དུ་རུང་ན་གྲངས་ལ་ངེས་པ་མེད་ཅིང་། དེ་ཡང་འཇུག་པ་ཙམ་གྱི་སྣོད་ལ་སྡོམ་པ་མི་འཛིན་ཀྱང་། སྔགས་ལ་མོས་པ་ངེས་པར་དགོས་ལ། སློབ་མ་དང་སློབ་དཔོན་གྱི་དབང་གི་སྣོད་ལ་རིམ་པ་བཞིན། བྱང་སེམས་ཀྱི་སྡོམ་པ་ཙམ་དང་། དེ་དང་སྔགས་སྡོམ་གཉིས་ཀ་འཛིན་ནུས་ངེས་པར་དགོས་སོ། ། གསུམ་པ་ནི། དུས་ཀྱི་ནང་ནས་ལོ་ལ། རྒྱ་ནག་ལུགས་ལ། མཆེ་བ་ཅན་གྱི་ལོ་བཞི་ལ་དྲག་ལས་བྱ་བར་བཤད་པ་སོགས་ལོ་འདི་ལ་འདི་བཟང་གི་རྣམ་གཞག་ཅུང་ཟད་བཤད་ཀྱང་།
རྒྱ་གར་ལུགས་ལ་དེ་ལྟར་བཤད་པ་མ་མཐོང་ནའང་། སངས་རྒྱས་ལྷུམས་སུ་ཞུགས་པ་དང་། སྐུ་བལྟམས་པ་དང་། སངས་རྒྱས་པ་རྣམས་ཆུ་མོ་ཕག་དང་། ཤིང་ཕོ་བྱི་བ་དང་། ས་མོ་ཕག་རྣམས་ཡིན་པས། བྱ་བ་ཆེན་པོ་རྣམས་དེ་དག་ལ་བྱས་ན་བཟང་བར་གསལ་ཞིང་། ཁྱད་པར་དགུང་ལོ་དོན་བརྒྱད་པ། ལྕགས་ཕོ་འབྲུག་རྫོགས། ལྕགས་མོ་སྤྲུལ་ལ་དཔལ་ལྡན་འབྲས་སྤུངས་ཀྱི་མཆོད་རྟེན་དུ་དུས་ཀྱི་འཁོར་ལོ་གསུངས་པས་ལོ་དེ་ནི་ལུགས་འདི་ལ་མཆོག་ཏུ་བསྔགས་ཤིང་།
དེ་བཞིན་དུ་ཤིང་ཕོ་སྤྲེའུ་ལ་ཤམྦྷ་ལའི་མ་ལ་ཡའི་སྐྱེད་མོས་ཚལ་དུ་འཇམ་པའི་དབྱངས་ཀྱིས་ཉི་མའི་ཤིང་རྟ་ལ་སོགས་པ་ཚངས་པའི་དྲང་སྲོང་བྱེ་བ་ཕྲག་ཕྱད་དང་བཞི་ལ་དུས་ཀྱི་འཁོར་ལོའི་གཞལ་མེད་ཁང་དུ་དབང་བསྐུར་ཞིང་སྡུས་རྒྱུད་བསྡུས་པས་ལོ་འདི་ཡང་མཆོག་ཏུ་བསྔགས་སོ། ། དེ་བཞིན་དུ་རབ་བྱུང་གི་ལོར་གྲགས་པ་མེ་མོ་ཡོས་ལ་རྒྱ་གར་དུ་དུས་འཁོར་ཕེབས་པས་ལོ་དེ་ཡང་ངོ་། ། ལོའི་ཆ་ཤས་ཀྱི་དུས་ནི། གསང་བ་སྤྱི་རྒྱུད་སོགས་ནས་སྟོན་ཟླ་འབྲིང་པོ་ནས་བརྩམས་ཏེ། དཔྱིད་ཟླ་ཐ་ཆུང་གི་བར་ཟླ་བ་བདུན་ནི་དངོས་གྲུབ་སྒྲུབ་པའི་དུས་དང་། དབྱར་གྱི་དུས་ནད་གདོན་ཞི་བ་སོགས་ཀྱི་ལས་བསྒྲུབ་ཏུ་རུང་བར་བཤད་ལ། འདིར་ནི་སྤྱིར་ཆུ་སྲིན་སོགས་བྱང་བགྲོད་ཀྱི་ཟླ་བ་དྲུག་འོད་ཟེར་གྱི་ལམ་ཞེས་བྱ་བ་ཉི་མ་སྟེང་ནས་སྟེང་དུ་འགྲོ་བས་གནས་འོག་མ་ནས་གོང་མར་འགྲོ་བ་དང་མཐུན་པའི་ཕྱིར་ན་སངས་རྒྱས་པའི་དུས་ཞེས་བྱ་བ་ཡིན་པས་དགེ་བའི་ལས་རྣམས་ཤེས་ཤིང་། ཀརྐ་ཊ་སོགས་དྲུག་དེ་ལས་ལྡོག་པ་དུ་བའི་ལམ་ཞེས་བྱ་བ་ཀླ་ཀློའི་དུས་ཡིན་པས་སྡིག་པ་དང་སྡིག་པ་ལྟར་སྣང་བའི་ལས་རྣམས་ཀྱི་དུས་སུ་བཤད་ཅིང་། འཕྲལ་དུའང་དགུན་ཉི་ལོག་པ་ལ་དགའ་སྣང་དང་། དབྱར་ཉི་ལོག་པ་ལ་མི་དགའ་བའི་སྣང་བ་ཕལ་ཆེར་ལ་མྱོང་བས་གྲུབ་པའི་ཕྱིར་ན་བཤད་པ་སྔ་མ་ནི་སྟོན་ལོ་ཐོག་གི་འབྲས་བུ་ལ་ལོངས་སྤྱོད་པ་ཙམ་གྱི་སྒོ་ནས་བཤད་པར་མངོན་ནོ། །
ཁྱད་པར་ལུག་གླང་འཁྲིག་གསུམ་ལྟ་བུ་དུས་སྦྱོར་སུམ་ཚན་རྣམས་ལ་བརྟན་གཡོ་མཉམ་གསུམ་བཤད་ནས་གཡོ་བ་ལ་བྱ་བ་བསྒྲུབས་ན་མྱུར་བ་དང་། བརྟན་པ་ལ་བུལ་བ་དང་། མཉམ་པ་ལ་འབྲིང་དུ་གསུངས་པའང་ཡོད་ལ། ཁྱིམ་ཟླ་བཅུ་གཉིས་ཀྱི་ཞིང་བདག་གི་གཟའ་ལྔར་བཤད་པ་ལྟར། རེས་འགའ་བདུན་པོ་རིམ་པ་བཞིན། སེང་གེ་དང་། ཀརྐ་ཊ་དང་། ལུག་སྡིག་དང་། འཁྲིག་པ་བུ་མོ་དང་། གཞུ་ཉ་དང་།
གླང་སྲང་དང་། ཆུ་བུམ་གྱི་བདག་པོ་ཡིན་པས་ཟླ་བ་རབ་དང་། ཉི་མ་དང་ཞི་གཟའ་གཉིས་འབྲིང་དང་། དྲག་གཟའ་གསུམ་གྱིས་ཞིང་བདག་བྱེད་པའི་ཁྱིམ་ཟླ་དེ་ལ་དབང་དང་རབ་གནས་སོགས་འཛེམ་དགོས་ཤིང་། འོན་ཀྱང་རྒྱལ་གྱི་ཉ་ལ་རྒྱལ་པོ་དང་། ནག་པའི་ཉ་ལ་སངས་རྒྱས་དབང་བསྐུར་བའི་དུས་ཡིན་པས་འདི་པའི་དབང་བསྐུར་བའི་དུས་དང་། བདུད་བཅོམ་པའི་ཉིན་ཞག་ས་གའི་ཉ་ལའང་དེ་བཞིན་གསུངས་ཤིང་། དེ་དག་ལ་མ་གྲུབ་ན་ཉ་གཞན་ལ་སྦྱོར་བ་དང་། གཟའ་སྐར་བཟང་ན་ཚེས་གཞན་ལའང་བྱ་བར་གསུངས་སོ། ། གསང་བ་སྤྱི་རྒྱུད་དང་རབ་གནས་ཀྱི་རྒྱུད་དུ་ཚེས་གྲངས་དང་གཟའ་སྐར་གྱི་ངེས་པའང་གསུངས་ཏེ།
དེ་དག་དང་སྔགས་རིམ་དང་རབ་གནས་ཀྱི་ཆོ་ག་དགེ་ལེགས་རྒྱ་མཚོ་སོགས་ལས་ཤེས་པར་བྱའོ། ། བྱེ་བྲག་ཏུ་ཕུར་སངས་ཉི་མ་ལ་ནུབ་པའི་དུས་སུ་བག་མ་དང་རབ་གནས་འཛེམ་པར་གསུངས་སོ། ། བཞི་པ་ལ། རྣམ་གཞག་སྤྱིར་བསྟན། ལག་ལེན་སོ་སོར་བཤད་པའོ། ། དང་པོ་ལ། རྒྱུད་སྡེ་སྤྱི་དང་། བྱེ་བྲག་གི་ཆོ་གའོ། ། དང་པོ་ནི། བྱ་བ་སྤྱིའི་ཆོ་ག་གསང་བ་སྤྱི་རྒྱུད་ནས།
སློབ་དཔོན་གྱིས་བསྙེན་པ་བྱ་ཚུལ་དང་། དེ་རྗེས། རྣམ་དཔྱད་དང་པོ་ས་གཞི་བཟུང་། ། གཉིས་པ་ལ་ནི་སྟ་གོན་བྱ། ། ནུབ་གསུམ་པ་ལ་འཇུག་པ་ཤིས། ། ཞེས་ས་ཆོག་སྟ་གོན་དངོས་གཞི་མཇུག་ཆོག་དང་བཅས་པ་ཕལ་ཆེར་རྒྱས་ལ་གསལ་བ་གསུངས་པ་ནི་རྒྱུད་སྡེ་གོང་མའི་དཀྱིལ་ཆོག་ཚད་ལྡན་རྣམས་སུ་ཡང་ཐུན་མོང་བ་རྣམས་ཕལ་ཆེར་དྲངས་ཤིང་། དབང་ཆོག་ལ་ཆུ་དང་ཅོད་པན་ཙམ་ལས་མེད་པ་རྣམས་ཀྱི་སྟེང་དུ་སྤྱོད་རྒྱུད་རྣམ་སྣང་མངོན་བྱང་དང་། ཕྱག་རྡོར་དབང་བསྐུར་སོགས་ནས་རྡོར་དྲིལ་མིང་གསུམ་བསྣན་ཞིང་། ཡོ་གའི་བཤད་རྒྱུད་རྩེ་མོ་དང་བཅས་པའི་རྩ་རྒྱུད་དུ་རིག་པའི་དབང་ལྔ་རྡོ་རྗེ་སློབ་དཔོན་གྱི་དབང་གསང་དབང་རྗེས་མཐུན་པ་དང་བཅས་པ་གསལ་ལ་རྒྱས་པར་གསུངས་པ་རྣམས་ལ་བླ་མེད་ཀྱི་རྒྱུད་སྡེ་ཀུན་ཏུ་ཞལ་འཕངས་མཛད་དེ། བརྟག་གཉིས་སུ།
མང་དུ་སྨོས་ཀྱང་ཅི་ཞིག་བྱ། ། ཇི་ལྟར་དེ་ཉིད་བསྡུས་པ་ཡི། ། དཀྱིལ་འཁོར་ཆོ་ག་བཞིན་དུ་བྱ། ། ཞེས་གསུངས་པ་ལྟར་རོ། ། བླ་མེད་ཀྱི་དབང་ཆོག་ནི། བཤད་རྒྱུད་རྡོ་རྗེ་ཕྲེང་བར་ཆོ་ག་ཉི་ཤུར་བསྡུས་ནས་གསལ་བར་གསུངས་ཤིང་། སློབ་དཔོན་ཀླུ་སྒྲུབ་ཞབས་ཀྱིས་མཛད་པར་གྲགས་པའི་དཀྱིལ་ཆོག་ཉི་ཤུ་པ་ནི་བོད་ཀྱི་རྫུས་མར་སྣང་མོད་ཀྱི། ཀླུ་བྱང་གི་ཆོ་ག་ཉི་ཤུ་པ་ནི། རྒྱ་བོད་ཀུན་གྱིས་ཚད་ལྡན་དུ་བྱེད་ཅིང་། ཁྱད་པར་འཕགས་ཡུལ་གྱི་རྡོ་རྗེ་སློབ་དཔོན་ཆེན་པོ་ཨ་བྷ་ཡཱ་ཀ་རས་ཤེས་བྱེད་ཀྱི་གཙོ་བོར་མཛད་ཅིང་།
མར་མེ་མཛད་བཟང་པོའི་བཞི་བརྒྱ་ལྔ་བཅུ་པ་ཡང་ཀུན་གྱི་ཁུངས་སུ་བྱེད་པས། ས་ར་ཧའི་སངས་རྒྱས་ཐོད་པའི་དཀྱིལ་ཆོག་སོགས་ཀྱང་ཡོད་མོད་ཀྱི། རྒྱ་གར་མཁས་པའི་དཀྱིལ་ཆོག་གི་གཞུང་གི་གཙོ་བོ་ནི་ཀླུ་བྱང་གི་ཉི་ཤུ་པ་དང་། མར་མེ་མཛད་ཀྱི་བཞི་བརྒྱ་ལྔ་བཅུ་པ་གཉིས་དང་། ཡོ་གའི་ཀུན་སྙིང་གི་རྡོ་རྗེ་འབྱུང་བ་རྣམས་དང་། དེ་རྗེས་ཨ་བྷ་ཡའི་རྡོ་རྗེ་འཕྲེང་བ་དང་། དེའི་རྗེས་འབྲང་གི་བི་བྷུ་ཏི་དང་། རཏྣ་རཀྵི་ཏ་དང་། ཁྱད་པར་མེ་ལོང་དགའ་བའམ་དར་པཎ་ཨཱ་ཙཱརྻའི་ཀྲྀ་ཡ་ས་མུཙྪ་རྣམས་ལ་ལེགས་པར་བསླབ་པར་བྱ་བ་ཡིན་ནོ། ། དེ་ལ་ཀླུ་བྱང་གི་ཆོ་ག་ཉི་ཤུ་ནི།
གཞུང་དེར་ཇི་སྐད་དུ། དང་པོར་ས་ནི་སྦྱང་བ་དང་། ། དེ་ནས་ས་ཡོངས་འཛིན་པ་དང་། ། ཕྱི་ནས་བགེགས་ནི་ཉེར་ཞི་ཞིང་། ། ཐོད་ལེ་ཀོར་གྱི་ཐིག་གདབ་དང་། ། དེ་ནས་ས་ལྷ་སོགས་ལྷག་པར། ། གནས་དང་དེ་ནས་གསོལ་གདབ་དང་། ། ཕྱི་ནས་སློབ་མ་ལྷག་གནས་དང་། ། ནམ་མཁར་ཐིག་ནི་གདབ་པ་དང་། ། ཚོན་སྣ་ལྔ་ཡི་ཆོ་ག་དང་། །
དེ་ནས་ཚོན་ནི་བཀྱེ་བ་དང་། ། ལྷ་རྣམས་སྤྱན་དྲངས་ཉིད་དང་ནི། ། དེ་ནས་སློབ་མ་གཞུག་པ་དང་། ། ཁྲུས་ཀྱི་དཀྱིལ་འཁོར་ཆོ་ག་དང་། ། དེ་ནས་སངས་རྒྱས་དབང་བསྐུར་དང་། ། དེ་ནས་ཕྱག་མཚན་དབང་བསྐུར་དང་། ། ལྷ་དང་བླ་མར་ཡོན་གཉིས་དང་། ། རྗེས་སུ་གནང་བ་སྦྱིན་པ་དང་། ། དེ་ནས་གཤེགས་གསོལ་ཆོ་ག་དང་། ། དཀྱིལ་འཁོར་ལས་བྱེད་ཕུར་བུ་དང་། །
སྐུད་པ་བསྡུ་བ་ཉིད་ཀྱང་སྟེ། ། རབ་བཤད་ཆོ་ག་ཉི་ཤུ་ཡིས། ། ཇི་ལྟ་ཇི་ལྟར་རྒྱས་ཤེས་པའི། ། རྡོ་རྗེ་སློབ་དཔོན་མཁས་པ་ཡིས། ། རྡུལ་ཚོན་དཀྱིལ་འཁོར་བྲི་བར་བྱ། ། ཞེས་གསུངས་པ་རྣམས་ཏེ། བཤད་རྒྱུད་རྡོར་ཕྲེང་དང་གོ་རིམ་ཅུང་ཟད་མི་མཐུན་ཡང་གྲངས་དང་རྣམ་གཞག་མཐའ་དག་རྒྱུད་སྡེ་དེ་ལ་བརྟེན་པའོ། ། སློབ་དཔོན་ཨ་བྷ་ཡས་དེ་དག་གི་སྟེང་དུ་རྡོ་རྗེ་སློབ་དཔོན་གྱི་བྱ་བ་གཞན་འདྲ་ཡང་བསྣན་ཞིང་དབང་ལ་དབྱེ་བ་མཛད་ནས་སློབ་དཔོན་གྱི་བྱ་བ་ཐམས་ཅད་ཆོ་ག་ལྔ་བཅུར་བསྡུས་ནས་གསུངས་པ་ནི། གཙུག་ལག་ཁང་ལ་སོགས་པའི་མཆོད་ཡོན་དང་། མཆོད་ཡོན་ལ་སོགས་པ་འབུལ་བའི་མཚན་ཉིད་དང་།
སྔོན་དུ་བསྙེན་པའི་དགོས་པ་དང་། སློབ་མ་བསྡུ་བ་དང་། ས་བརྐོ་བ་དང་། ས་སྦྱང་བ་དང་། ས་ཡོངས་སུ་གཟུང་བ་དང་། བགེགས་ལ་ཕུར་བུས་གདབ་པ་དང་། ནོར་འཛིན་མ་ལྷག་པར་གནས་པ་དང་། བུམ་པ་ལྷག་པར་གནས་པ་དང་། ལྷ་ལྷག་པར་གནས་པ་དང་། དཀྱིལ་འཁོར་གྱི་ཐིག་གདབ་པ་དང་།
ཚོན་བཀྱེ་བ་དང་། བུམ་པ་དགོད་པ་དང་། དཀྱིལ་འཁོར་བསྒྲུབ་པ་དང་། ལྷ་རབ་ཏུ་གནས་པ་དང་། སྐུ་གཟུགས་ལ་སོགས་པའི་རབ་གནས་དང་། རྫིང་བུ་ལ་སོགས་པའི་རབ་གནས་དང་། ཨ་མའི་སྐྱེད་མོས་ཚལ་ལ་སོགས་པའི་རབ་གནས་དང་། སློབ་མ་ལྷག་པར་གནས་པ་དང་། སློབ་དཔོན་འཇུག་པ་དང་། སློབ་མ་གཞུག་པ་དང་།
ཕྲེང་བ་དང་། ཆུ་དང་། ཅོད་པན་དང་། རྡོ་རྗེ་དང་། དྲིལ་བུ་དང་། མིང་གི་དབང་དང་། དམ་ཚིག་གསུམ་སྦྱིན་པ་དང་། སློབ་དཔོན་གྱི་དབང་དང་། སྔགས་སྦྱིན་པ་དང་། མིག་སྨན་དང་།
མེ་ལོང་དང་། མདའ་འཕང་བ་དང་། གསང་བ་དང་། ཤེས་རབ་ཡེ་ཤེས་དང་། དབང་བཞི་པ་དང་། རིག་པའི་བརྟུལ་ཞུགས་དང་། རྡོ་རྗེའི་བརྟུལ་ཞུགས་དང་། སྤྱོད་པའི་བརྟུལ་ཞུགས་དང་། ལུང་བསྟན་པ་དང་། རྗེས་སུ་གནང་བ་དང་།
དབུགས་དབྱུང་བ་དང་། རང་དབང་བསྐུར་བ་དང་། སྦྱིན་སྲེག་དང་། དཀྱིལ་འཁོར་བསྡུ་བ་དང་། ཡིད་ཀྱི་དཀྱིལ་འཁོར་དང་། གཏོར་མ་དང་། བགེགས་བསལ་བ་དང་། རྡོ་རྗེ་དྲིལ་བུའི་མཚན་ཉིད་དང་བཟུང་བ་སྟེ། ཆོ་ག་ལྔ་བཅུས་བསྒྲུབ་པར་བྱའོ། ། ཞེས་སོ། །
སློབ་དཔོན་དགའ་བའི་མེ་ལོང་གིས། ས་ཡོངས་སུ་བརྟག་པ་དང་། སའི་སེལ་དབྱུང་བ་དང་། ས་སེལ་ལ་ཐིག་གདབ་པའི་མཚན་མ་དང་། མཆོད་ཡོན་གྱི་ཆོ་ག་དང་། རྙིང་པ་གསོ་བ་དང་། མཆོད་ཡོན་ལ་སོགས་པ་སྦྱིན་པའི་ངེས་པ་དང་། སྔོན་དུ་བསྙེན་པའི་དགོས་པ་དང་། སློབ་མ་བསྡུ་བ་དང་། དཀྱིལ་འཁོར་གྱི་ཁང་པ་བྱ་བ་དང་།
ས་ཡོངས་སུ་བཟུང་བ་དང་། བགེགས་ལ་ཕུར་བུས་གདབ་པ་དང་། ནོར་འཛིན་མ་ལྷག་པར་གནས་པ་སོགས་གསུམ་དང་། ཐིག་སྐུད་ལྷག་པར་གནས་པ་དང་། ནམ་མཁའ་ལ་ཐིག་གདབ་པ་དང་། དཀར་པོས་ཐིག་གདབ་པ་དང་། དཀྱིལ་འཁོར་ལ་ཐིག་གདབ་པ་དང་། ཚོན་གྱི་བཟླས་པ་དང་། ཚོན་བཀྱེ་བ་སོགས་གསུམ་དང་། དཀྱིལ་འཁོར་གྱི་ལྷ་ཐམས་ཅད་བསྡུས་ཏེ་བསྒོམ་པ་དང་།
སྐུ་གཟུགས་ལ་སོགས་པའི་རབ་གནས་དང་། བགྲང་འཕྲེང་གི་མཚན་ཉིད་དང་། རྒྱལ་མཚན་གཟུགས་པ་དང་། རྫིང་བ་ལ་སོགས་པའི་རབ་ཏུ་གནས་པ་སོགས་གཉིས་དང་། དགེ་བསྙེན་གྱི་སྡོམ་པ་ལ་སོགས་པ་དང་། དབང་བསྐུར་བ་དང་། རང་གིས་དབང་བླང་བ་དང་། རྩ་བའི་ལྟུང་བ་དང་། སྦོམ་པོའི་ལྟུང་བ་དང་། སྦྱིན་སྲེག་དང་།
ཡིད་ཀྱི་སྦྱིན་སྲེག་དང་། ཚོགས་ཀྱི་བཟའ་བ་དང་། དཀྱིལ་འཁོར་ཉེར་བསྡུ་སོགས་གསུམ་དང་། གཟའ་ཡུམ་ལ་སོགས་པས་བདེ་ལེགས་སུ་བྱེད་པ་དང་། བགེགས་བསལ་བ་དང་། སྐུ་གཟུགས་ཀྱི་མཚན་ཉིད་དང་། ཁམས་ཀྱི་ཡོན་ཏན་དང་། ཤིང་ལ་སོགས་པའི་སེལ་དབྱུང་བ་དང་། མཆོད་རྟེན་གྱི་དང་། རྡོ་རྗེ་དྲིལ་བུའི་མཚན་ཉིད་དང་།
རྡོར་དྲིལ་བཟུང་བ་དང་། ཁ་ཊྭཱཾ་ག་དང་ཌཱ་མ་རུ་ལ་སོགས་པ་སྣ་ཚོགས་པའི་མཚོན་ཆའི་མཚན་ཉིད་དང་། ནགས་ཚལ་གྱི་ལྟད་མོ་དང་། ཁྲུའི་ཚད་དང་། གཎྜིའི་མཚན་ཉིད་དང་། མཆོད་རྟེན་ལ་སོགས་པའི་སྲོག་ཤིང་གཟུགས་པ་དང་། སྒོའི་ཤིང་གཟུགས་པ་དང་། ཀ་བ་གཟུགས་པ་དང་། གཙུག་ལག་ཁང་ལ་སོགས་པའི་རྩེ་མོར་ཤིང་གཟུགས་པ་དང་། དྲི་གཙང་ཁང་ལ་སོགས་པའི་དང་།
ཚད་ཀྱི་འཇལ་བའི་དང་། རྒྱ་ཕིབས་ལ་སོགས་པའི་དང་། བསམ་གཏན་གྱི་ཁང་པ་ལ་སོགས་པའི་མཚན་ཉིད་དང་། ཤི་བའི་རུས་བུ་དག་པར་བྱེད་པའི་ཆོ་ག་སྟེ། ཆོ་ག་དྲུག་ཅུ་རྩ་བཞིས་བསྒྲུབ་པར་བྱའོ། ། ཞེས་བཤད་དེ། རྒྱུད་དང་ཀླུ་བྱང་གིས་ནི་དཀྱིལ་ཆོག་རྐྱང་པའི་དབང་དུ་མཛད་ལ། ཕྲེང་བ་དང་ཀྲྀ་ཡ་ས་མུཙྪ་གཉིས་ཀྱིས་ནི་དེ་དང་འབྲེལ་བའི་བྱ་བ་སྤྱིའི་དབང་དུ་མཛད་པ་སྟེ། དེ་གཉིས་ཀྱང་བསྡུས་རྒྱས་ཀྱི་ཁྱད་པར་ཡིན་ཞིང་། ཕྱི་མ་ལ་གཟའ་ཡུམ་ནོར་རྒྱུན་མ་རྣམ་རྒྱལ་གསུམ་སོ་སོར་བགྲངས།
རྡོར་དྲིལ་སོ་སོར་བགྲངས་ན་ཆོ་ག་དྲུག་ཅུ་རྩ་བཞི་ཡོད་དོ། ། དེ་དག་ཀྱང་ཁོ་བོས་བྱས་པའི་བདེ་དགྱེས་གསང་འདུས་སོགས་ཀྱི་དཀྱིལ་ཆོག་རྣམས་དང་། རྣམ་གཞག་སྤྱིར་བསྟན་ནས་ལག་ལེན་དུས་འཁོར་ལ་གཙོ་བོར་སྦྱར་བའི་རྟེན་གསུམ་བཞེངས་ཚུལ་དཔལ་འབྱོར་རྒྱ་མཚོ། རབ་གནས་ཆོ་ག་དགེ་ལེགས་རྒྱ་མཚོ། སྦྱིན་སྲེག་ཆོ་ག་དངོས་གྲུབ་རྒྱ་མཚོ། ཚོགས་འཁོར་ཆོ་ག་བདུད་རྩི་རྒྱ་མཚོ། ལྷོ་སྒོའི་ཆོ་ག་སྒྲིབ་པ་ཀུན་སྦྱོང་རྣམས་ལས་ལེགས་པར་བཤད་པས་དེ་དག་ལ་བསླབ་པར་བྱའོ། ། ཁྱད་པར་བླ་མེད་ཀྱི་དབང་གི་རྣམ་གཞག་ནི། རྒྱལ་པོ་ཨིནྡྲ་བྷུ་ཏིའི་དབང་གི་མན་ངག་རིན་ཆེན་འཁོར་ལོ་དང་། མཁས་པ་ཆེན་པོ་ཡེ་ཤེས་རྡོ་རྗེ་ཞེས་གྲགས་པ།
རྒྱལ་པོ་རབ་གསལ་ཟླ་བའི་སྲས་ཀྱི་གཙོ་བོ་བཞི། ཀུན་སྙིང་གི་བླ་མ་བཞིའི་ནང་ནས་ཀྱང་མཆོག་ཏུ་གྱུར་པ་དེས་མཛད་པའི་རྩོད་པའི་དང་། སྔགས་ཀྱི་ལམ་གྱི་རིམ་པ་སྟེ་རིམ་པ་གཉིས་པ་ཞེས་གྲགས་པའི་བསྟན་བཅོས་ལས་ལེགས་པར་བཤད་པའི་བོད་ཀྱི་མཁས་པ་སྔ་ཕྱི་ལ་ཆེར་མ་གྲགས་པ་གཉིས་སྣང་བས། འདི་གཉིས་ལས་གསུངས་པ་རྣམས་འདིར་མདོར་བསྡུས་ཏེ། གོ་སླ་བར་བྲི་བར་བྱའོ། ། དེ་ཡང་དང་པོས་དབང་བཞི་ག་ཡང་དོན་ཉི་ཤུ་ཉི་ཤུས་ལེགས་པར་བཤད་དེ། གླེང་གཞི་དང་། གནས་དང་། དུས་དང་། སློབ་དཔོན་དང་།
སློབ་མ་དང་། དཀྱིལ་འཁོར་དང་། དེར་འཇུག་པ་དང་། དབང་བསྐུར་བ་དང་། དབང་གི་རྣམ་གྲངས་དང་། བསྐུར་བའི་ལུས་ཀྱི་གནས་དང་། ཐབས་དང་། སྦྱང་བྱའི་སྒྲིབ་པ་དང་། ཐོབ་བྱའི་ས་དང་། ཉམས་ལེན་གྱི་ལམ་དང་།
རྟགས་དང་། བརྡ་དང་། དབང་རྫས་དང་། བསམ་དོན་གྱི་དགོངས་པ་དང་། བྱེད་ལས་ཀྱི་ནུས་པ་དང་། འབྲས་བུ་རྣམས་སོ། ། དེ་ལ་བུམ་དབང་གི་གླེང་གཞི་ནི། རྒྱལ་བ་སྐུ་བལྟམས་དུས་ཀླུའི་རྒྱལ་པོས་བུམ་ཆུ་བླུག་པ་དང་། འཁོར་ལོས་སྒྱུར་རྒྱལ་དུ་ལུང་བསྟན་པ་དང་། འཚང་རྒྱ་ཁར་སའི་ལྷ་མོས་བཀྲ་ཤིས་པའི་རྫས་དང་བུམ་པ་ཕུལ་བ་ལ་སོགས་པའོ། །
གསང་དབང་གི་གླེང་གཞི་ནི། དཔལ་འདུས་པ་ལ་སོགས་པའི་རྒྱུད་ཀྱི་ཐོག་མར་རྡོ་རྗེ་འཆང་འདོད་ཆགས་ཆེན་པོའི་ཏིང་ངེ་འཛིན་ལ་སྙོམས་པར་ཞུགས་ནས་གཟུངས་མ་རྣམས་སྤྲུལ་ཏེ་བདེ་ཆེན་ལ་རོལ་ནས་བྱང་སེམས་རྣམས་ལ་དབང་བསྐུར་བའོ། ། ཤེས་རབ་ཡེ་ཤེས་ཀྱི་གླེང་གཞི་ནི། ཡང་རྒྱུད་དེར་སྔགས་ཀྱི་སྤྱོད་པ་ཁྱད་པར་ཅན་བསྟན་པ་དང་བྱང་ཆུབ་སེམས་དཔའ་རྣམས་ངུས་ཏེ་བརྒྱལ་ཞིང་རྨོངས་པ་ལས་བསླང་སྟེ་སྦས་དོན་བསྟན་པའོ། ། བཞི་པའི་གླེང་གཞི་ནི། རྒྱུད་དེར་འཁོར་གྱི་བྱང་སེམས་རྣམས་ཀྱིས་གསང་བའི་ཡི་གེ་མཐོང་བའི་སྐལ་བ་བདག་ཅག་ལ་མེད་དོ་ཞེས་ངུས་པ་ན། སྟོན་པས་ཡི་གེ་རྣམ་པར་དག་ཅེས་ཡི་གེ་ལས་དབེན་པའི་མཚན་ཉིད་གསུངས་པའོ། ། དེ་བཞིན་དུ་དབང་བཞིའི་གནས་ནི་རིམ་པ་བཞིན། ཕྱི་རོལ་གྱི་རི་དང་སྨན་ལྗོངས་དང་དཀྱིལ་འཁོར་གྱི་ཁང་པ་སོགས་ལུས་ཀྱི་ཁམས་ཡིད་དང་རྗེས་སུ་མཐུན་པ་དང་། ཕྱིའི་རིག་མ་མཚན་ལྡན་གྱི་ལུས་ཀྱི་ཕྱིའི་དབྱིབས་དང་།
ནང་གི་རྩ་འཁོར་དང་། མཐར་ཐུག་གི་གནས་ལུགས་ལ་བཞུགས་པའི་སངས་རྒྱས་པའི་བདེ་ཆེན་གྱི་ཡེ་ཤེས་རྣམས་སོ། ། དུས་བཞི་ནི། བླ་མས་གནང་། སློབ་མ་འདོད། ཆོས་འབྱུང་ཞིང་བསྒྲུབ་པའི་དུས་དང་། བུམ་དབང་རྫོགས། རིག་མ་ཟླ་མཚན་དང་ལྡན་དེ་དང་བླ་མས་གནང་བའི་དུས་དང་། དབང་གཉིས་རྫོགས། རིག་མ་དགྱེས་ཤིང་བླ་མས་གནང་བའི་དུས་དང་།
བླང་དོར་གཟུང་འཛིན་དུས་གསུམ་སོགས་མེད་པའི་དུས་ཆེན་པོའོ། ། སློབ་དཔོན་བཞི་ནི། དབང་ཐོབ་དམ་ཚིག་ལྡན་པ་སོགས་ཀྱི་མཚན་ཉིད་རྫོགས་པ་དང་། ཐབས་བླ་མ། ཤེས་རབ་རིག་མ། གཉིས་མེད་ཐུགས་འདྲེས་པ་སྟེ་གསུམ་དང་། ཕྱི་བླ་མ། ནང་རིག་མ་སྟེ་གཉིས་དང་། གཉིས་མེད་རང་རིག་ཆེན་པོའི་དེ་ཁོ་ན་ཉིད་མཐོང་བའི་རང་སེམས་སོ། ། སློབ་མ་བཞི་ནི།
སྔགས་དང་རྒྱུད་ལ་མོས་པ་སོགས་ཀྱི་མཚན་ཉིད་སྤྱི་ཚང་བ། རྩ་བའི་སྔགས་ཅི་རིགས་པ་སྔོན་དུ་བཟླས་པ་དང་། བུམ་དབང་རྫོགས་ཤིང་སྙིང་པོ་བཟླས་པ་ནང་གི་བརྟུལ་ཞུགས་དང་། དམ་ཚིག་ལ་མོས་པ་དང་། དབང་གཉིས་རྫོགས་ཤིང་སྦས་དོན་ཁྱད་པར་ཅན་ལ་མོས། ཉེ་སྙིང་བཟླས་པ་དང་། དབང་གསུམ་རྫོགས་དོན་དམ་ཐ་སྙད་ཀྱི་གནས་ལུགས་གཉིས་དང་བསམ་གྱིས་མི་ཁྱབ་པ་ལ་མོས་པ་རྡོ་རྗེ་སེམས་དཔའི་སྤུན་ནོ། ། དཀྱིལ་འཁོར་ནི། བུམ་དབང་ལ་སློབ་མ་རབ་འབྲིང་ཐ་གསུམ་ལ་རིམ་པ་བཞིན། ཏིང་ངེ་འཛིན།
མེ་ཏོག རྡུལ་ཚོན་ནོ། ། གཞན་ཡང་ལུགས་མ་འབུར་མ་བྲིས་མ་གླེགས་བམ། མཆོད་རྟེན་བླ་མའི་ལུས་ཞེས་པ་བཤད་པའི་ཕྱི་མ་གསུམ་མས་རིམ་བཞིན། ལུས་དཀྱིལ། བློས་སློངས། གཟུངས་ཐང་རྣམས་སུ་གསལ་ལོ། ། དེ་དག་བསྒྲུབ་པ་ལ་སྔོན་དུ་བསྙེན་པ། ས་སྦྱང་། བགེགས་བསལ།
ས་བཟུང་། སྟ་གོན་བཞི། ཐིག་གདབ། ཚོན་དགྱེ། རྒྱན་བཀོད། དགུག་གཞུག མཆོད་པ་རྣམས་བཤད། དམ་ཚིག་པ་བསྐྱེད་པ་མི་གསལ་ཡང་སོགས། ཇི་ལྟར་གྲགས་པའི་ཆོ་གས་བྱ། ། ཞེས་པ་ཁ་སྐོང་གང་དགོས་སྟོན་ནོ། །
གསང་དབང་གི་ཕྱག་རྒྱ་མཚན་ལྡན་རྣམས་ཀྱི་ཕྱིའི་ལུས་ཀྱི་མདུན་རྒྱབ་གཡས་གཡོན་བཞི་ནི་ཟུར་བཞི་སོགས་རྫོགས་པ་སྟེ། དེ་ལ་ཡང་བརྟག་བླང་སྦྱང་གཟུང་བྱིན་རླབས་ཚོགས་འཁོར་རྣམས་རྒྱུད་བཞིན་ནོ། ། ཤེས་རབ་ཡེ་ཤེས་ཀྱི་རིག་མ་མཚན་ལྡན་སྔ་མ་ལྟར་སྦྱང་ཤིང་བྱིན་གྱིས་བརླབས་པའི་ནང་གི་རྩ་འཁོར་དྲུག་གམ་བཞི། ཁྱད་པར་གསང་བའི་ཆོས་འབྱུང་སྟེ། དེ་ཡང་བརྟག་བླང་སྦྱང་གཟུང་བྱིན་རླབས་རྒྱུད་བཞིན་ནོ། ། བཞི་པའི་དཀྱིལ་འཁོར་བཞི་ནི། སངས་རྒྱས་ཀུན་གྱི་བྱང་ཆུབ་སེམས། ། བླ་ན་མེད་པའི་ཐུགས་ཆུད་པ། ། གཉིས་སུ་མེད་པའི་ཡེ་ཤེས་གང་། ། དེ་ནི་དཀྱིལ་འཁོར་སྙིང་པོར་བརྗོད། །
ཅེས་གསུངས་སོ། ། དཀྱིལ་འཁོར་དེ་རྣམས་སུ་འཇུག་པའི་ཆོ་ག་བཞི་ནི། རིམ་པ་ལྟར། སྟ་གོན་སྔོན་དུ་འགྲོ་བས་ཆས་འཇུག་ནས་དཀྱིལ་འཁོར་སྟོན་པའི་བར་སྤྱི་འགྲོ་བཞིན་དང་། བུམ་ཆུས་བཀྲུ། ཡོལ་བས་བཅད། གསོལ་བ་གདབ། མིག་དར་བཅིང་། མེ་ཏོག་གཏད། ནང་དུ་དྲངས།
སྐོར་བ་དང་ཕྱག་བསྡུས་པ་བྱེད་དུ་གཞུག ནང་གི་དམ་གཞག་ཡེ་ཤེས་དབབ། མེ་ཏོག་དོར། མིག་དར་ཕྱེ། ལུས་དཀྱིལ་རྫོགས་པར་བསྟན་པ་རྣམས་དང་། གཞན་དེ་ཇི་བཞིན་ལ། མིག་དར་ཕྱེ་ནས་མར་མེ་བཏེག་སྟེ་རིག་མའི་མཚན་དཔེ་དང་། ཆུ་སྐྱེས་བསྟན། ཡིད་ངར་རྩ་འཁོར་བསྟན་པ་རྣམས་དང་། དབང་བཞི་པའི་གསུང་རབ་ཐོས་པ་དང་།
དོན་རྟོགས་པ་དང་། དེ་གོམས་པ་དང་། མངོན་དུ་གྱུར་བ་རྣམས་མིག་ཕྱེ་བ་དང་དཀྱིལ་འཁོར་མཐོང་བ་དང་། དེར་ཞུགས་པ་དང་དངོས་གྲུབ་ཐོབ་པ་རྣམས་སུ་གྱུར་པ་རྣམས་སོ། ། དབང་བསྐུར་བཞི་ནི་རིམ་པ་བཞིན། མེ་ཏོག་ཕྲེང་བ། རིག་པའི་དབང་ལྔ་བརྟུལ་ཞུགས་གསུམ་བྱིན་པ་དང་བཅས་པའི་སློབ་དཔོན། དབུགས་དབྱུང་ལུང་བསྟན་ཕྱིར་མི་ལྡོག་པ་རྣམས་དང་། ཡབ་ཡུམ་གྱི་དཀར་དམར་སྤེལ་བ་ཕྲེང་བ། རློན་པ་ཆུ།
སྤྱི་བོར་རེག་པ་ཅོད་པན། ལྕེ་ཐོག་རྡོ་རྗེ་བཞག་པ་རྡོ་རྗེ། ཧཱུྃ་སྒྲོག་པ་དྲིལ་བུ། ཨ་ཧོ་སུ་ཁ་མིང་། ལྕེས་བླང་པ་བརྟུལ་ཞུགས། མིག་ལམ་དུ་མི་སྣང་བ་ལུང་བསྟན། བདེ་བ་ཐོབ་པ་དབུགས་དབྱུང་། ལོངས་སྤྱོད་ཀྱི་རླབས་བཙིར་བ་ཕྱིར་མི་ལྡོག་པ་རྣམས་དང་། ཆགས་པ་འཕེལ་བ་ཕྲེང་བ། ཆུ་བྱུང་བ་ཆུ།
ལན་བུ་བཟུང་བ་ཅོད་པན།

པདྨར་རྡོ་རྗེ་བཅུག་པ། དེ་བསྐྱོད་པ། ཧ་སྐད་རྣམས་རྡོར་དྲིལ་མིང་། སླར་ཡང་ལྟས་དགོད་འཁྱུད་གསུམ་དམ་ཚིག་གསུམ། ནུ་མ་མཉེད་པ། འོ་བྱེད་པ། པདྨ་བསྡམས་པ་རྣམས་ལུང་བསྟན་སོགས་གསུམ་རྣམས་དང་། བཞི་པའི་ཡེ་ཤེས་དངོས་སུ་ཉམས་སུ་མྱོང་བ་རྣམས་སོ། ། དབང་བཞི་པའི་རྣམ་གྲངས་ནི་རིམ་པ་བཞིན། བུམ་དབང་ལ་ཕྱི་ནང་སྦས་གསུམ། ཕྱི་ལ་ཕ་རྒྱུད་མན་ལ་གྲགས་པའི་བུམ་ཆུ་དང་།
དེ་ལ་ཤ་ལྔ་བདུད་རྩི་ལྔ་བསྲེས་པ་གཉིས་ཐུན་མོང་བ་དང་ཁྱད་པར་གྱི་བུམ་པའོ། ། ནང་གི་བླ་མེད་ལ་གྲགས་པའི་ནང་དབང་། སྦས་པ་ལ་ཐབས་ཀྱི་སྦས་པ། སྤྱི་བོ་ནས་བྱང་སེམས་བབས་པས་ཐུགས་ཀའི་ཡེ་ཤེས་སེམས་དཔའ་མཉེས་པ། ཤེས་རབ་ཀྱི་སྦས་པ་ཡུམ་དང་མཁའ་གསང་སྦྱར་བས་རྡོ་རྗེ་ནོར་བུ་སྦྱངས་པའོ། ། དེ་ལྟར་བུམ་དབང་ཉིད་ལ་དབང་བཞིའི་ཐ་སྙད་སྦྱར་ཏེ། ཕྱི་གཉིས་རེ་རེ་ནང་དང་སྦས་པ་གཉིས་གཅིག དེ་གསུམ་ཡོད་མེད་ལས་གྲོལ་བར་རྟོགས་པ་རྣམས་བུམ་པའི་བུམ་པ། བུམ་པའི་གསང་བ་སོགས་སོ། ། གསང་དབང་ལ་ཡང་བྱང་སེམས་ཁར་བྱིན་པ་ཕྱི།
མགྲིན་པའི་རྩ་འདབ་གང་བ་ནང་། འོག་སྒོར་བདེ་བ་སྐྱེས་པ་སྦས་པའོ། ། དབང་བཞི་དང་སྦྱོར་ཚུལ། མཁའ་གསང་ནས་ཆུ་འབབ་པ་དང་། གསང་རྫས་ཉམས་པ་དང་། བདེ་བ་སྐྱེས་པ་དང་། མི་རྟོག་པར་གྱུར་པ་རྣམས་གསང་བའི་བུམ་པ་སོགས་སོ། ། གསུམ་པ་ལ་ཡང་རིག་མ་གཏད་པ། རྩ་ནང་དུ་བདེ་བ་མྱོང་བ། ལྷན་སྐྱེས་རྫོགས་པ་རྣམས་ཕྱི་ནང་སྦས་པ།
ལུས་ལ་ལྷ་དགོད་པ། མཁའ་གསང་རེག་པ། བདེ་ཆེན་མྱོང་བ། གཉིས་སྣང་ནུབ་པ་རྣམས་གསུམ་པའི་བུམ་དབང་སོགས་སོ། ། བཞི་པ་ལ་ཡང་གཞན་ལ་དབང་སྦྱིན་པའི་ནུས་པ་ཐོགས་མེད་དང་། ཐེག་པ་རབ་འབྱམས་ཀྱི་དབང་གི་རྣམ་གྲངས་ཤེས་པ་དང་། ངེས་དོན་དུ་དབང་བསམ་མི་ཁྱབ་ཏུ་རྟོགས་པ་རྣམས་སོ། ། འདི་ལ་བཞི་སྦྱོར་ཚུལ་མ་གསུངས་སོ། ། དབང་བསྐུར་བའི་ལུས་ཀྱི་གནས་བཞི་ནི། སྤྱི་མགྲིན་སྙིང་གསུམ་དང་གནས་མི་དམིགས་པ་རྣམས་སོ། །
ཐབས་བཞི་ནི། སློབ་དཔོན་སྦྱིན་བླང་བསམ་པ་མཐུན་པ་དང་། བླ་མ་ཡབ་ཡུམ་གྱི་སྒོ་གསུམ་དག་པར་མཐུན་པ་དང་། རིག་མའི་བདེ་བ་དང་པོར་སེམས་དང་ཕྱི་ནས་ལུས་ཀྱིས་མྱོང་བའམ་མ་མཐའ་ལོངས་སྤྱོད་ཀྱི་རླབས་བཙིར་བ་དང་། དམིགས་མེད་ཡེ་ཤེས་ཆེན་པོ་ལ། སྒྱུ་འཕྲུལ་དྲྭ་བ་མི་འགོག་པའི་ཐབས་དང་ཐབས་བྱུང་བསམ་ཡས་རྣམས་སོ། ། སྦྱང་བྱ་བཞི་ནི། ལུས་ཀྱི་གསུམ། ངག་གི་བཞི། ཡིད་ཀྱི་གསུམ།
རང་རིག་ཡེ་ཤེས་རྒྱལ་པོ་ཉིད་འཁོར་བར་སྣང་བ་ལ་སྒྲིབ་པ་རྣམས་སོ། ། ཐོབ་བྱ་བཞི་ནི། བུམ་དབང་གི་དཀྱིལ་འཁོར་མཐོང་བ་ཚོགས་ལམ། འཕྲེང་བ་སྦྱོར་ལམ། ཆུ་ཅོད་པན་ས་དང་པོ། གཞན་གསུམ་བརྒྱད་པའི་བར། བརྟུལ་ཞུགས་སོགས། ལྷག་མས་ས་བཅུ་རྣམས་སོ། ། མཆོག་དབང་གསུམ་ནི། སངས་རྒྱས་ཀྱི་ས་དང་པོ་དང་།
གཉིས་པ་རྡོ་རྗེ་འཛིན་པའི་ས་དང་། ཡེ་ཤེས་ཐ་སྙད་ཀུན་མཁྱེན་གྱི་ཡུལ་ལས་འདས་པ་གཉིས་སུ་མེད་པའི་ས་རྣམས་ཐོབ་བོ། ། ལམ་བཞི་ནི། དཀྱིལ་འཁོར་བྲི་བསྒྲུབ་སོགས་སློབ་དཔོན་གྱི་བྱ་བ་དང་། བསྐྱེད་རིམ་ལས་ཚོགས་དང་བཅས་པ་སོགས་ཏེ། མདོར་ན་རྒྱུད་ཀྱི་འཆད་ཚུལ་མཐའ་དྲུག་གི་ནང་ནས་དྲང་དོན་དང་སྒྲ་ཇི་བཞིན་པ་དང་། དགོངས་མིན་གསུམ། ཚུལ་བཞིའི་ནང་ནས་ཡིག་དོན་སྤྱི་དོན་གཉིས། བཤད་པ་གཉིས་ཀྱི་ནང་ནས་ཚོགས་བཤད་ཀྱི་ལམ་རྣམས་བསྐྱེད་རིམ་གྱི་སྨིན་བྱེད་བུམ་དབང་གི་ལམ། ངེས་དོན་སྒྲ་ཇི་བཞིན་པ་མིན་པ།
དགོངས་པ་ཅན་ཏེ་གསུམ་དང་། སྦས་དོན་ལ་མཐར་ཐུག་གི་དོན་གཉིས་དང་། སློབ་བཤད་ཀྱི་ལམ་རྣམས་རྫོགས་རིམ་སྨིན་བྱེད་མཆོག་དབང་གསུམ་གྱི་ལམ་སྟེ། དེ་ཡང་འདིར་གསང་སྔགས་ལ། གསང་བ་དང་སྦས་དོན་ཞེས་པ་ཙམ་དང་། གསུམ་པ་ལ་ཡུལ་ཅན་སེམས་ཀྱི་འོད་གསལ་གཟུང་འཛིན་འགོག་པའི་ལམ། སྟེང་སྒོ་རླུང་དང་འོག་སྒོ་ཐིག་ལེའི་ལམ་ཞེས་བསྡུས་ནས་རླུང་བཅུ་ལ་བརྟེན་པའི་རྡོར་བཟླས་སོགས་གསུངས་ཤིང་། བཞི་པ་ལ་རང་བཞིན་གྱིས་ནི་འོད་གསལ་ཞིང་། ། རྫོགས་པ་ཆེན་པོ་མཐར་ཐུག་པ། ། མན་ངག་ཀུན་གྱི་མཆོག་གི་མཆོག །
དེ་སྒྲུབ་ཐབས་སུ་གསུངས་པར་བཤད། ། ཅེས་གསུངས་ཏེ། གསུམ་པ་ལ་ཐིག་ལེ་བདེ་ཆེན་གྱི་ལམ་གཙོ་བོར་སྟོན་པ་དང་སྦྲེལ་ནས་རྩ་རླུང་གསུངས་པར་ཟད་ཀྱི། རྩ་རླུང་གཟུགས་སྐུའི་སྒྲུབ་བྱེད་རྣམས་གསང་དབང་གིས་ལམ་དུ་མི་བཞེད་པ་མ་ཡིན་ནོ། ། རྟགས་བཞི་ནི། དངོས་གྲུབ་ཀྱི་རྟགས་སོ་ཤིང་། རྨི་ལམ་དང་སྣང་གི་ཁ་དོག་སོགས་དང་། ཕོ་མོའི་བདེ་བ་ཆེ་ཆུང་དང་། སྨིག་རྒྱུ་དུ་བ་སོགས་མཚན་མ་ལྔ་དང་། གླང་པོ་རྙེད་ནས་རྗེས་ཀྱི་མཚོན་མི་དགོས་པ་ལྟར།
རང་རིག་མངོན་གྱུར་རྟགས་དང་བྲལ་བ་རྣམས་སོ། ། བརྡ་བཞི་ནི། ལུས་བརྡ་ལྔ་བསྡུས་རྩེ་མནན་དང་། ། མཐེ་བོས་སྲིན་ལག་མནན་པ་དང་། ། དེ་གཉིས་ལེགས་སྦྱར་ལུས་བརྡ་དང་། ། ངག་བརྡ་དབང་རང་རང་གི་སྐབས་སུ་བབ་པའི་དཔའ་བོ་དཔའ་མོའི་སྐད་དུ་སྨྲ་བ་རྣམས་དང་། བཞི་པ་བརྡ་དང་བརྡ་མིན་ཐམས་ཅད་ལས་གྲོལ་བའོ། ། དབང་རྫས་བཞི་ནི། མེ་ཏོག་གི་འཕྲེང་བ་དང་། བུམ་ཆུས་དབུ་རྒྱན་སོགས་ཏེ།
ཕ་རྒྱུད་དང་མ་རྒྱུད་ལ་རིན་པོ་ཆེ་དང་། ཐོད་སྐམ་སོ་སོར་སོགས་སྤྱི་འགྲོ་བཞིན་དང་། མེ་ལོང་མིག་སྨན། འཁོར་ལོ་དུང་གླེགས་སོགས་སོ། ། བྱ་སྤྱོད་སོགས་དང་ཐུན་མོང་བ་རིན་ཆེན་སྣ་བདུན་དང་བཀྲ་ཤིས་བརྒྱད་ཉེ་བའི་དབང་བཅས་པ་རྣམས་དང་། དབུགས་དབྱུང་ལ་ཡོན་ཏན། ལུང་བསྟན་ལ་ཆོས་གོས། ཕྱིར་མི་ལྡོག་ལ་དེ་ཁོ་ན་ཉིད་རྣམས་བུམ་དབང་གི ཤ་ལྔ་བདུད་རྩི་ལྔ་གསང་དབང་། སློབ་མའི་བྱང་སེམས།
རིག་མའི་འདོད་ཡོན་ལྔ་ག་ཚོགས་འཁོར་གྱི་རྫས་རྣམས་གསུམ་པའི། སྣང་སྲིད་རྡོ་རྗེ་གསུམ་ལ་སྤང་བླང་དང་བྲལ་བའི་ཡེ་ཤེས་བཞི་པའིའོ། ། དགོངས་པའམ་བསམ་དོན་ནི། སློབ་མ་ལ་དམིགས་པ་སྤོ་བ་དང་། དག་པ་སོགས་ཀྱི་དབང་དོན་ངོ་སྤྲོད་པར་བྱེད་པ་རྣམས་ཀུན་སློང་སྤྱིར་ཚད་མེད་བཞི། སྒོས་དབང་རང་རང་གི་ལམ་དང་འབྲས་བུ་ལ་སྦྱོར་འདོད་ཀྱིས་བསྐྱེད་པ་རྣམས་སྤྱི་འགྲོ་ཡོངས་གྲགས་བཞིན་དང་། ཁྱད་པར་མེ་ཏོག་ཕྲེང་བ་ལ་ལྷ་དང་མེ་ཏོག་སློབ་མ་ལ་ཐིམ་པར་བསམ་པ་དང་། དབང་གསུམ་ལ་སློབ་མའི་རྩ་འཁོར་དྲུག་གམ་བཞི་ལ་དབྱངས་གསལ་གྱི་ཡི་གེ་འགོད་པ་དང་། དམར་ཆ་གྱེན་དུ་འབར་པས་བསྲེགས། སྣ་སྒོ་ནས་ཐོན་པས་རྒྱལ་བ་ཀུན་གྱི་ཡོན་ཏན་བཀུག་ནས་ཞུགས།
དཀར་ཆ་མར་བབས་པས་སོས། དྷཱུ་ཏཱིར་དཀར་དམར་འདྲེས་པ་ལ་བརྟེན་པར་བཟུང་ནས་ལྷན་སྐྱེས་བསྐྱེད་ཚུལ། ཞལ་ལུང་གྲོལ་ཐིག ཨོ་ལ་པ་ཏི་སོགས་དང་མཐུན་པ་དང་། བཞི་པ་རང་རིག རྗོད་བྲལ་ལ་ངོ་སྤྲོད་པ་རྣམས་སོ། ། ནུས་པ་བཞིའི་བུམ་དབང་སོགས་རེ་ལ། དྲི་མ་བཀྲུ། སྡིག་པ་སྦྱང་། ལས་བྱེད།
འབྲས་བུ་ལ་སྦྱོར། བདུད་བཞི་འཇོམས་པ་སྟེ་ལྔ་ལྔ་བཤད་ལ། བུམ་དབང་ལ། ཕྲེང་བ་དང་ཆུ་ཅོད་པན། གཞན་གསུམ། སློབ་དཔོན་འཁོར་བཅས་རྣམས་ཀྱིས་རིམ་པ་བཞིན་མ་དད་པ་དང་། གཉིས་སྣང་། རྣམ་གཡེང་ལྔ་དང་གཡེང་བ་ཕྲ་མོའི་དྲི་མ་རྣམས་འཁྲུ། མོས་སྤྱོད་དང་། ས་དང་པོ་དང་།
བརྒྱད་པའི་བར་དང་། བཅུ་པའི་བར་གྱི་སྒྲིབ་པ་སྦྱོང་། འདོད་ལྷ་མཉེས། རིགས་གཉིས་ཀྱི་དང་། གསུམ་གྱི་ང་རྒྱལ་བསྐྱེད། སྔ་མ་རྣམས་བརྟན་པར་བྱེད་པའི་ལས་བཞི་བྱེད་ལ། དེ་ཡང་བརྟུལ་ཞུགས་གཉིས་ཀྱིས་ཕྲེང་བ། ཕྱག་རྒྱས་ཆུ་ཅོད་པན། ལུང་བསྟན་སོགས་ཀྱིས་རྡོར་དྲིལ་མིང་གསུམ་བརྟན་པར་བྱེད་ཅེས་སོ། ། འབྲས་བུ་མཐོང་ལམ།
སྒོམ་ལམ། མཐར་ཕྱིན་སངས་རྒྱས་པ་རྣམས་ལ་ཕྱོགས་པར་བྱེད། བདུད། ཕུང་པོ། ཉོན་མོངས། འཆི་བདག་ལྷའི་བུའི་བདུད་རྣམས་འཇོམས་པའོ། ། གསང་དབང་གིས། ངག་གི་དྲི་མ་འཁྲུ། ས་བཅུ་གཅིག་པའི་སྒྲིབ་པ་སྦྱོང་། ཐབས་ཤེས་རབ་དང་བདེ་སྟོང་དབྱེར་མེད་ངེས་པར་བྱེད།
ས་བཅུ་གཅིག་པ་ལ་ཕྱོགས། བདུད་བཞི་ནི། ཐབས་དང་། ཤེས་རབ་དང་། གཉིས་མེད་དང་། སེམས་འཕྲོ་བ་རྣམས་ཀྱིས་རིམ་པས་འཇོམས་སོ། ། གསུམ་པའི་ནུས་པ་ནི། སེམས་ཀྱིས་དྲི་མ་འཁྲུ། རྡོ་རྗེ་འཛིན་པའི་སྒྲིབ་པ་སྦྱོང་། ཕྱག་རྒྱ་བསྟེན་ནུས་པར་བྱེད།
རྡོ་རྗེ་འཛིན་པ་ལ་ཕྱོགས། བདུད་བཞི་ནི། ཡས་རིམ་རྩ་འཁོར་བཞིའམ། དགའ་བ་བཞིའམ། མཁའ་གསང་རེག་བཅུག་བསྐྱོད། བདེ་བ་བབས་པ་རྣམས་ཀྱིས་རིམ་པས་སོ། ། བཞི་པ་ནི། སྔ་མ་རྣམས་ཀྱི་སྤང་གཉེན་ཤིན་ཏུ་ཕྲ་བ་རྣམས་སྦྱོང་ཞིང་བསྐྱེད་པའོ། ། ཉི་ཤུ་བ་འབྲས་བུ་བཞི་ནི། སྤྱིར་རེ་རེ་ལ།
བདག་འབྲས། རྒྱུ་མཐུན། རྣམ་སྨིན། བྱེད་འབྲས། བྲལ་འབྲས་ཏེ་ལྔ་ལྔ་ཡིན་ལ། བུམ་དབང་གི ཕྲེང་བ། ཆུ་ཅོད་པན། རྡོར་དྲིལ། མིང་།
བརྟན་བྱེད་རྣམས་ཀྱི་དེ་ལྔ་རིམ་བཞིན་ནོ། ། གསང་དབང་གི་ལྔ་ནི། ཡབ་ཡུམ་ཚོགས་པ། བྱང་སེམས་རྒྱས་པ། ལྕེས་མྱངས་པ། བདེ་བ་སྐྱེས་པ། སྟོང་པ་ངེས་པ་རྣམས་སོ། ། གསུམ་པའི་ལྔ་ནི། ཡབ་ཡུམ་སྦྱོར་བ་ལྟེ་སྙིང་མགྲིན་དཔྲལ་རྣམས་སུ་བྱང་སེམས་བབ་པའོ། ། བཞི་པ་ལ་ནི།
རྒྱུ་འབྲས་ཀྱི་ཐ་སྙད་ཐམས་ཅད་དང་བྲལ་བའི་རྒྱུས་མཆོག་གི་མཆོག་གོ ། དེ་ལྟར་དབང་བཞི་དོན་ཉི་ཤུས་སྟོན་པ་ཆོས་རྒྱལ་ཨིནྡྲ་བྷཱུ་ཏིའི་རིན་ཆེན་འཁོར་ལོར་བསྡུས་ཏེ་བཤད་པ་ཡིན་པས་རྒྱས་པར་དེ་ཉིད་དུ་བལྟའོ། ། གཉིས་པ། སློབ་དཔོན་ཡེ་ཤེས་རྡོ་རྗེས་ནི། སྤྱིར་རྒྱུད་སྡེ་ཐམས་ཅད་ཀྲྀ་ཡ། ཡོ་ག རྣལ་འབྱོར་ཆེན་པོ། རྣལ་འབྱོར་བླ་མེད། རྒྱུད་སྡེ་བཞིར་བསྡུས་ལ། དེ་ཡང་བྱ་སྤྱོད་གཅིག་ཏུ་བྱས་པ་དང་།
རྣལ་འབྱོར་རྒྱུད་དང་། བླ་མེད་ཀྱི་ཕ་རྒྱུད་མ་རྒྱུད་རྣམས་སོ། ། དེ་བཞི་རིམ་པ་བཞིན་སྐྱེ་གནས། རྫུས། དྲོད། མངལ། སྒོ་ང་བཞི་དང་། ཉོན་མོངས། ང་རྒྱལ། གཏི་མུག
ཕྲག་དོག ཞེ་སྡང་རྣམས་སྦྱང་། སྐྱེད་ཆོག གསུམ་བསྐྱེད། ལྔ་བསྐྱེད། མངལ་འབྱིན། རྟེན་དང་བརྟེན་པ་ཅིག་ཅར་བསྐྱེད་པའོ། ། སྐྱེད་ཆོག་གི་རྒྱུ་མཚན་ནི། མཚན་བརྗོད་ཀྱི། སོ་སོར་རང་རིག་མི་གཡོ་བ། །
སོགས་རྐང་པ་གཉིས་དང་། སངས་རྒྱས་སྐུ་ལྔའི་སོགས་གཉིས་དང་། སངས་རྒྱས་ཐམས་ཅད་བསྐྱེད་པ་པོ། ། སོགས་གཉིས་དང་། ཐིག་ལེ་ཆེན་པོ་ཡི་གེ་མེད། ། སོགས་ཚིགས་བཅད་གསུམ་རྣམས་སོ། ། དགོས་པ་ནི། སྔ་མ་གཉིས་ལ་མ་སྦྱར་ཞིང་། ཕྱི་མ་གཉིས་ལ། མཆོད་པ་ཆེན་པོ་ཆགས་པ་ཆེ། །
སོགས་གཉིས་དང་། མ་རིག་སྒོ་ངའི་སྦུབས་འབྱེད་པ། ། སོགས་གཉིས་སོ། ། ཡང་སྐྱེད་ཆོག་བཞི་པོ་རེ་རེ་ལ་ཡང་། སྐྱེ་གནས་བཞི་ཚང་སྟེ། བྱ་སྤྱོད་ཀྱི་ཚོགས་ཞིང་རྫུས་སྐྱེས། གསུམ་བསྐྱེད་སྒོ་ང་། ས་བོན་བསྐུལ་བ་དྲོད། གཉིས་མེད་དེ་ཡེ་ཤེས་མངལ་ལོ། ། ལྔ་བསྐྱེད་ཀྱི་བསྙེན་པ།
རྣལ་འབྱོར་ཆེན་པོ། དང་པོ་སྦྱོར་བ། དཀྱིལ་འཁོར་རྒྱལ་མཆོག་རྣམས་རིམ་པ་བཞིན། རྫུས་སྒོང་དྲོད་མངལ། རྣལ་འབྱོར་ཆེན་པོའི་རྣལ་འབྱོར་དང་རྗེས་སུ་རྣལ་འབྱོར་དང་། ཤིན་ཏུ་རྣལ་འབྱོར་དང་། རྣལ་འབྱོར་ཆེན་པོ་རྣམས་དྲོད་སྒོང་མངལ་རྫུས་སོ། ། རྣལ་འབྱོར་མའི་དང་པོ་སྦྱོར་བ། རྗེས་ཆགས། དཀྱིལ་འཁོར་རྒྱལ་མཆོག
ལས་རྒྱལ་མཆོག་རྣམས། དྲོད་རྫུས་མངལ་སྒོང་ངོ་། ། དེ་ལྟར་རྒྱུད་སྡེ་བཞི་ལས་བླ་མེད་གཉིས་ཐུན་མོང་གི་དབང་བཞི་ཀ་རེ་རེ་ཡང་ཆོ་ག་བཅུ་བདུན་བཅུ་བདུན་ཚང་བར་གསུངས་སོ། ། ས་བཙལ། བརྟག བླང་། བཟུང་། བཅད། སྦྱང་། རྩིག་པ་སྟེ་ས་ཆོག་བདུན་ཚང་བར་སྟ་གོན་ལ།
ས། ལྷ། བུམ། སློབ་མ་སྟ་གོན་ཏེ་བཞི། ཐིག ཚོན། རྒྱན། སྒྲུབ། འཇུག དབང་བསྐུར་བ་སྟེ་དངོས་གཞི་ལ་དྲུག་རྣམས་སོ། །
བཅུ་བདུན་པོ་བསྡུ་ན། ས་ཆོག ལྷག་གནས། སྒྲུབ་པ། དབང་བསྐུར་བ་སྟེ་བཞིར་འདུས། དབང་བཞིའི་དཀྱིལ་འཁོར་ནི་བུམ་དབང་སྤྱི་དང་མཐུན། གཞན་གསུམ་ལ། སློབ་དཔོན་གྱི་ལུས་དང་། མཁའ་གསང་དང་། སེམས་ཀྱི་དཀྱིལ་འཁོར་རྣམས་སོ། །
བུམ་དབང་གི་ཆོ་ག་བཅུ་བདུན་པོའི་གཞན་རྣམས་སྤྱི་འགྲོ་བཞིན། ས་བཅད་པ་ནི། གསོལ་གདབ་དང་བཀའ་བསྒོ་སྟང་སྟབས་སོགས་སོ། ། རྩིག་པ་ནི། དཀྱིལ་འཁོར་ཁང་པའམ་ས་སྟེགས་བརྩིག་པའོ། ། ཆོ་ག་དེ་རྣམས་ཀྱི་ཕན་ཡོན་ལ་བུམ་དབང་གི་ས་ཆོག་བདུན་གྱི་རིམ་པ་བཞིན། ཡུལ་དབུས་ཀྱིས་ཕྱོགས་མིང་བཀྲ་ཤིས་པར་སྐྱེ་བ་དང་། ཞིང་ཁམས་དང་རྒྱལ་སྲིད་དག་པར་སྐྱེ་བ་དང་། བར་ཆད་མེད་པར་ས་ལ་དབང་ཞིང་བཅུད་རྒྱས་པ་དང་། རྣམ་སྣང་གི་སྐུ་འགྲུབ་ཅིང་ས་ཐོབ་པ་དང་།
དགོས་པའི་ས་ཟིན་ཞིང་ཁམས་ལྔ་ཐོབ་པ་དང་། གཞན་དོན་འགྲུབ་ཅིང་དག་པའི་ཞིང་མྱུར་དུ་འགྲུབ་པ་དང་། ཀུན་ཏུ་འགྲོ་བའི་དག་པའི་ཞིང་འཆགས་ཤིང་མི་ཉམས་པས་ཡིད་དགའ་བ་རྣམས་སོ། ། སྟ་གོན་བཞིའི་ཕན་ཡོན་ནི། བར་ཆད་མེད་པར་ས་ལ་དབང་བའི་སྣང་བ་འབྱུང་བ་དང་། དམ་ཚིག་གཙང་ཞིང་ཆོས་འཁོར་བསྐོར་བའི་འགྲོ་དོན་ནུས་པ་དང་། དབང་གིས་རྒྱུད་བརླན་ཞིང་སྔགས་སྤྱོད་སྟོན་ནུས་པ་དང་། བདག་ཉིད་ཆེན་པོར་གྱུར་ཏེ་འཁོར་བསྡུས་ནས་བྱང་ཆུབ་པའོ། ། དངོས་གཞི་དྲུག་གིས་ནི། སྒོམ་འཆད་མི་ནོར་བ་དང་།
ཤེས་རབ་གསལ་ཞིང་འཕེལ་བ་དང་། སྡུག་བསྔལ་སྤོང་ཞིང་སྣོད་བཅུད་ཀྱི་ཞིང་མཛེས་སྡུག་རྒྱས་པ་དང་། ལྷ་དང་གསང་སྔགས་མྱུར་དུ་འགྲུབ་ཅིང་འབྲས་བུ་རྒྱུན་ཆད་མེད་པར་འབྱུང་བ་དང་། འདོད་དོན་ལ་ཉེ་ཞིང་ཆོས་ཀྱི་རྒྱལ་སྲིད་དུ་ལུང་སྟེན་པ་དང་། སྒྲིབ་པ་བྱང་ཞིང་ཆོས་རྣམས་སྐད་ཅིག་ལ་འཆར་བའི་རིག་འཛིན་གྲུབ་པ་རྣམས་སོ། ། གསང་དབང་གི་ས་ཆོག་བདུན་ནི། བརྒྱུད་པ་ལྡན་པའི་སློབ་དཔོན་བཙལ་བ་དང་། དེའི་ཡོན་ཏན་བརྟག་པ་དང་། ཞུ་བ་འབུལ་བ་དང་། མཆོད་པས་མཉེས་པ་དང་།
གནང་བ་ཐོབ་པ་དང་། རྩ་སྦྱོང་བ་དང་། རྩ་འཁོར་འགེངས་པའོ། ། དེ་བདུན་གྱི་ཕན་ཡོན་ནི། དབང་ཐོབ་པ་དང་། བྱིན་རླབས་འབྱུང་བ་དང་། བར་ཆད་མེད་པ་དང་། ཚོགས་རྫོགས་པ་དང་། ལམ་དུ་བདེ་བར་ཆུད་པ་དང་། ཡེ་ཤེས་དབབ་པ་དང་།
ཉམས་མྱོང་སྐྱེ་བའོ། ། སྟ་གོན་བཞི་ནི། རིག་མ་ལ་གསོལ་བ་གདབ་པ་དང་། དེ་ལ་ལྷ་བསྐྱེད་པ་དང་། ཡེ་ཤེས་པ་གཞུག་པ་དང་། སློབ་མས་གསོལ་བ་གདབ་པའོ། ། ཕན་ཡོན་ནི། ལྷ་མོས་བར་ཆད་སེལ་བ་དང་། ལྷས་བདག་གི་གྲོགས་མཛད་པ་དང་། བདེ་གཤེགས་རྣམས་དང་ངོ་བོ་གཅིག་ཏུ་འགྱུར་བ་དང་།
མྱ་ངན་ལས་མི་འདའ་བའོ། ། དངོས་གཞི་དྲུག་ནི། ཡབ་ཡུམ་གྱི་མཁའ་གསང་དང་རྩ་སྦྱང་བ་དང་། ལྷ་བསྟིམ་ནས་རྩ་ཁམས་གསལ་བ་དང་། སྦྱར་ཐབས་ལེགས་པར་བྱ་བ་དང་མཁའ་གསང་བསྲུབ་པ་དང་། མིག་ཕྱེ་བ་དང་། གསུང་རྡོ་རྗེས་བདེ་བ་མྱོང་བ་རྣམས་སོ། ། དེ་དག་གི་ཕན་ཡོན་ནི། འཁོར་བ་སྔགས་སུ་བསྒྱུར་བ་དང་། སྤྱོད་པའི་དོན་དང་ལྡན་པ་དང་།
སྣང་བ་བདེ་བར་འཆར་བ་དང་། དེ་གོང་ནས་གོང་དུ་འཕེལ་བ་དང་། སྔགས་ཀྱིས་འཚང་རྒྱ་བ་དང་། སྣང་བ་མ་སྤངས་པར་ལོངས་སྐུར་གྲུབ་ནས་བྱང་སེམས་ལ་སྣང་བ་སྟོན་པའོ། ། ཤེས་རབ་ཡེ་ཤེས་ཀྱི་ས་ཆོག་བདུན་ནི། བླ་མ་རིག་མ་བརྗེ་བ་མ་གཏོགས་སྔ་མ་བཞིན་ཏེ་ཕན་ཡོན་ཡོང་ངོ་། ། སྟ་གོན་བཞི་ནི། རིག་མ་གཏད་པ་དང་། གསང་གནས་བལྟ་བ་དང་། ལྷར་བསྒོམ་པ་དང་།
དགའ་བ་བསྐྱེད་པའོ། ། དངོས་གཞི་དྲུག་ནི། མཁའ་གསང་བསྲུབ་པ་དང་། དཀར་དམར་འཕེལ་བ་དང་། དགའ་བས་མདངས་གསལ་བ་དང་། ལྷན་ཅིག་སྐྱེས་དགའ་ཤར་བ་དང་། དེ་ཉམས་སུ་མྱོང་བ་དང་། དེ་ངོ་འཕྲོད་པའོ། ། དེ་དག་གི་ཕན་ཡོན་མ་བཤད་དོ། ། བཞི་པའི་ས་ཆོག་བདུན་ནི།
ཡེ་ཤེས་མཐོང་བ་དང་། ལོག་པའི་དབང་དགག་པ་དང་། དེ་ཀུན་ཏུ་བསྒོམ་པ་དང་། སྣང་བ་དེར་ཤེས་པ་དང་། རྒྱས་གདབ་པ་དང་། དེ་ལས་ལྷག་པོ་མེད་པར་རྟོགས་པ་དང་། ས་ལ་སྦྱོར་བའོ། ། སྟ་གོན་བཞི་ནི། བདེ་བ་མྱོང་བ་དང་། ཀུན་རྫོབ་ལྷར་སྣང་བ་དང་།
དོན་དམ་སྤྲོས་བྲལ་དུ་ཤེས་པ་དང་། སྐུ་བཞིའི་སློབ་མ་རིམ་པར་བརྒྱུད་པའོ། ། དངོས་གཞི་དྲུག་ནི། གདུལ་བྱ་ལ་སྐུ་སོ་སོར་སྟོན་པ་དང་། གསལ་བར་སྣང་བ་དང་། འདོད་པའི་ཞིང་ཁམས་ཐོབ་པ་དང་། འགྲོ་བ་སྐུ་བཞིར་བསྒྲུབ་པ་དང་། གཟུགས་སྐུ་རྒྱུན་ཆད་མེད་པ་དང་། ཆོས་ཐམས་ཅད་སྐུ་བཞིར་གནས་པ་མཐར་ཐུག་པ་རྣམས་སོ། ། དེ་ལྟར་ན་སློབ་དཔོན་དེ་གཉིས་ཀྱིས་དབང་བཞི་ཀ་ལ་ས་ཆོག
སྟ་གོན། ཐིག་ཚོན་སྒྲུབ་འཇུག་སོགས་ཀྱི་རྣམ་གཞག་བཤད་པ་ནི་གཞན་ལ་མ་གྲགས་ཤིང་། དེ་དག་གི་དགོས་པའམ་དག་པ་རྣམས་ནི་རྒྱུད་དོན་ལ་ངེས་པ་ཁྱད་པར་ཅན་རྙེད་པའི་སྒོ་ཆེན་པོར་སྣང་བས་བྲིས་སོ། ། དབང་རྣམས་ཀྱི་འབྲས་བུའམ་དགོས་པ་ཕྲེང་བ་རྗེས་འབྲང་དང་བཅས་པས་བཤད་པ་ནི། མེ་ཏོག་ཕྲེང་བས་གང་དུ་འཚང་རྒྱ་བའི་རིགས་ཀྱི་ནུས་པ་འཇོག་པ་དང་། ཆུ་དབང་གིས་དེ་ལ་སྒྲིབ་པའི་དྲི་མ་འཁྲུད་པ་དང་། ཅོད་པན་གྱིས་དབུ་རྒྱན་རིགས་བདག་གི་དང་། རྡོ་རྗེས་ཐུགས་དང་། དྲིལ་བུས་གསུང་དང་། མིང་དབང་གིས་མཚན་གྱི་ནུས་པ་འཇོག་ཅིང་།
སྤང་བྱ་མ་རིག་པའམ་ཉོན་མོངས་པ་ལྔ་སྤོང་། རིག་པ་ཡེ་ཤེས་ལྔ་བསྐྱེད། བྱ་སྤྱོད་ཀྱི་རྒྱུད་འཆད་པ་ལ་དབང་། དམ་ཚིག་གསུམ་སྦྱིན་པས་རྒྱལ་བའི་ཐུགས་གསུང་སྐུའི་དེ་ཉིད་གསུམ་དྲན། ཆོས་བཤད་པས། རྟེན་དཀྱིལ་འཁོར། བརྟེན་པ་ལྷ། སློབ་དཔོན་ལས་རིམ་གྱི་དེ་ཉིད་གསུམ་ཤེས། སྔགས་དབང་གིས་ཞི་སོགས་བཀྲབ་ཅིང་དོན་དམ་པའི་སྔགས་ཀྱི་ནུས་པ་འཇོག མིག་སྨན་གྱིས་ལྷའི་མིག་འགྲུབ།
མེ་ལོང་གིས་སྣང་བ་སྤྱི་དང་ཁྱད་པར་ལྷར་སྣང་ལ་ཞེན་པ་འགོག རྗེས་གནང་ལུང་བསྟན་དབུགས་དབྱུང་གིས་རང་རང་གི་བྱ་བ་དངོས་རྣམས་མྱུར་དུ་འགྲུབ། མདོར་ན་ས་བཅུའི་བྱང་སེམས་ལ་སངས་རྒྱས་ཀུན་གྱིས་འོད་ཟེར་ཆེན་པོའི་དབང་བསྐུར་བ་དང་འདྲ་བས། ཕྱིར་མི་ལྡོག་པའི་དང་སློབ་དཔོན་གྱི་དབང་ཞེས་བྱ་ཞིང་། དབང་དྲུག་ཀ་ལ་བུམ་ཆུའི་བྱ་བ་དགོས་པས་བུམ་པའི་དབང་ཞེས་བྱ་སྟེ་ལུས་ཀྱི་སྒྲིབ་པ་ཐུན་མོང་དང་ཐུན་མོང་མིན་པ་སྦྱོང་། བསྐྱེད་རིམ་འཁོར་བཅས་བསྒོམ་ཞིང་རྩ་ལྟུང་བཅུ་ཞི་དང་། སྦོམ་པོ་བརྒྱད་དེ་དམ་ཚིག་ཉེར་གཉིས་བསྲུང་བ་ལ་དབང་། སྒོས་ཀྱི་འབྲས་བུ་སྐུ་རྡོ་རྗེ་སྤྲུལ་སྐུ་འགྲུབ་བོ། ། གསང་དབང་ནི། དད་པ་དང་ཤེས་རབ་ཀྱི་ཞིང་དུ་བསྒྲུབ།
སྔ་མ་བཞིན་ངག་གི་དྲི་མ་སྦྱོང་། རྩ་རླུང་ལས་རུང་གི་མཐུས་སྒྱུ་ལུས་འགྲུབ། ནང་གི་དམ་རྫས་ཁྱད་པར་ཅན་བསྟེན་པ་ལ་དབང་། གསུང་རྡོ་རྗེ་ལོངས་སྐུ་འགྲུབ་བོ། ། གསུམ་པས་ནི། བཞི་པའི་སྣོད་དུ་བྱེད། ཡིད་སྦྱོང་། ཐུགས་བདེ་ཆེན་འོད་གསལ་གྱི་ལམ་སྒོམ་པ་དང་། ཕྱག་རྒྱ་བསྟེན་པ་ལ་དབང་། ཆོས་སྐུ་འགྲུབ་བོ། །
བཞི་པས་ནི། གཞིའི་སངས་རྒྱས་ངོས་ཟིན། འབྲས་བུའི་ཟུང་འཇུག་ལ་གོ་བ་སྐྱེས་པས། དེ་བསྒྲུབ་པའི་ལམ་ལ་ངེས་པ་རྙེད། སྒོ་གསུམ་གྱི་དྲི་མ་ཕྲ་མོ་སྦྱོང་། དྲང་ངེས་ཀྱི་དམ་ཚིག་བཞི་བསྟེན་ཅིང་ཟུང་འཇུག་གི་ལམ་བསྒོམ་པ་ལ་དབང་། ཟུང་འཇུག་རྡོ་རྗེ་འཆང་གི་སྐུ་འགྲུབ་པ་རྣམས་གསུངས་སོ། ། དབང་དེ་དག་གི་ངོ་བོ་ནི། སྔར་བཤད་པ་ལྟར། རིག་པའི་དབང་ལྔ་ནི།
བྱ་སྤྱོད་ཐུན་མོང་བ་ཡིན་པས། ལྷ་ཞལ་སྦྱོར་བསྒོམས་ཀྱང་། ཐ་ན་འབྱུང་བའི་བདེ་བ་ཙམ་ཡང་མི་བསྐྱེད་ཅིང་ཡེ་ཤེས་ལ་དབང་དུ་ངོ་མི་སྤྲོད་ཀྱི། སྔགས་དང་ཏིང་ངེ་འཛིན་ལ་བརྟེན་ནས་དབང་རྫས་གཏད་པ་སོགས་ཀྱི་མཐུ་ལས་སློབ་མའི་རྒྱུད་ལ་ནུས་པ་གསར་པ་རེ་སྐྱེས་པ་ལ་ངོ་སྤྲོད་པ་ཙམ་མོ། ། སློབ་དཔོན་གྱི་དབང་ནི། ཡོ་ག་དང་ཐུན་མོང་བ་ཡིན་པས། ཡུམ་ལ་འཁྱུད་པའི་ཕྱི་རེག་ལ་བརྟེན་པའི་བདེ་སྟོང་གི་ཡེ་ཤེས་དང་། གོང་མ་གསུམ་བླ་མེད་ཀྱི་ཐུན་མོང་མ་ཡིན་པས། རྩ་རླུང་ལས་རུང་ལ་བརྟེན་པའི་ནང་རེག་དང་། གཉིས་པ་ལ་ཕྱག་རྒྱ་དང་དབང་པོའི་རྩ་གཉིས་སྦྱར་བའི་ནང་རེག་ཁྱད་པར་ཅན་ལ་བརྟེན་པའི་བདེ་སྟོང་གི་ཡེ་ཤེས་ལ་དབང་དུ་ངོ་སྤྲོད་ཅིང་།
སྨིན་བྱེད་བཞི་པ་ནི། བླ་མའི་གསུང་ལ་བརྟེན་པའི་གཞི་འབྲས་ཀྱི་སངས་རྒྱས་ངོས་ཟིན་པའི་ཐོས་བྱུང་གི་ཤེས་རབ་དབང་གི་ངོ་བོ་ཡིན་ནོ། ། གཉིས་པ་ནི། བླ་མེད་ཀྱི་རྩ་རྒྱུད་དང་། བསྡུས་རྒྱུད་ལས་དཀྱིལ་ཆོག་ལ་སོགས་པའི་སྔགས་ཀྱི་ལག་ལེན་གསུངས་པ་ནི། དུས་འཁོར་ལས་གསལ་ཞིང་རྒྱས་པ་མེད་ལ། འགྲེལ་ཆེན་གྱིས་ཤིན་ཏུ་གསལ་བར་མཛད་མོད་ཀྱི། གོ་རིམ་འཁྲུགས་པ་སོགས་དང་གཞན་ནས་ཁ་འགེངས་དགོས་ཅུང་ཟད་ཡོད་པ་རྣམས་སྔ་ཕྱིའི་དུས་འཁོར་བ་མང་པོ་འཁྲུལ་བའི་འཁོར་ལོ་བསྐོར་བ་རྣམས་ལ་བརྒལ་རྟགས་དང་བཅས་པའི་ལག་ལེན་ཆ་ལག་དུ་མས་བརྒྱན་ཏེ་རྒྱས་པར་བཤད་ཟིན་པས་འདིར་མི་སྤྲོའོ། ། འོན་ཀྱང་འདིའི་རྣམ་གཞག་མདོར་བསྡུ་བ་ནི། ལེའུ་འདིའི་མདོར་བསྡུས་དང་པོ་ལས་རབ་འབྱམས་ཀྱི་མཚན་ཉིད་དང་བྱ་བ་བསྡུས་ཏེ་བསྟན་པ་ལས་ཤེས་པར་བྱ་ལ།
དེ་ཡང་གསང་འདུས་སྒྲོན་གསལ་གྱི་ལེའུ་བཅུ་བཞི་པའི་མགོར། བཤད་རྒྱུད་རྡོར་འཕྲེང་དྲངས་ནས་བཤད་པ་ལྟར། གསང་སྔགས་གཞན་ལས་རྡོ་རྗེ་སློབ་དཔོན་གྱི་འཕྲིན་ལས་ཐམས་ཅད་ཞི་རྒྱས་དབང་དྲག་སྟེ། ཁས་ཆེན་བཞིར་བསྡུས་ནས་ལས་སོ་སོའི་ཕྱོགས་དང་གནས་དང་དུས་དང་ཆས་གོས་སོགས་རྒྱས་པར་གསུངས་མོད་ཀྱི། འདིར་ཞི་རྒྱས་གཉིས། དབང་དགུག་གཉིས་ཏེ་ལས་འཇམ་པོ་བཞི། བསད་བསྐྲད་གཉིས། རྨོངས་རེངས་གཉིས་ཏེ་རྩུབ་པ་བཞི། དེ་ལྟར་ན་ལས་ཆེན་བརྒྱད་དུ་རྩ་བ་ལས་གསུངས་ལ། འདིའི་འགྲེལ་པ་དང་སྐབས་གཞན་གྱི་རྩ་འགྲེལ་དུ་ཞི་རྒྱས་ལ་རིམས་གཞིལ་བ་བསྣན་པས་ཞི་རྒྱས་གཞིལ་གསུམ།
དབང་དགུག་ལ་རིམས་བསྐྱོད་པ་བསྣན་པས་དབང་དགུག་བསྐྱོད་གསུམ། བསད་བསྐྲད་ལ་དབྱེ་བ་བསྣན་པས་བསད་བསྐྲད་དབྱེ་གསུམ། རྨོངས་རེངས་ལ་ཕུར་གདབ་བསྣན་པས་རྨོངས་རེངས་གདབ་གསུམ་སྟེ། ལས་ཆེན་བཅུ་གཉིས་སུ་ལུགས་འདི་ལ་གྲགས་ཤིང་། དེའི་སྦྱིན་སྲེག་གི་ཐིག་རྩ་དང་ཆོ་ག་སོགས་ཀྱང་རྒྱས་པར་སྤྲོ་བའི་ལག་ལེན་ཡོད་དོ། ། དེ་ལྟར་ན་འདི་པའི་རྡོ་རྗེ་སློབ་དཔོན་གྱི་བྱ་བ་ཐམས་ཅད་ལས་ཆེན་བཅུ་གཉིས་སུ་དང་། ལས་ཕྲ་མོ་ལ་ཞི་རྒྱས་དབང་གསུམ་ལ་བརྟེན་པའི་ཕན་བྱེད་སོ་གཉིས། དྲག་ལས་ལ་བརྟེན་པའི་གནོད་བྱེད་སོ་གཉིས་ཏེ། ལས་ཕྲན་དྲུག་ཅུ་རྩ་བཞིར་གྲགས་པ་རྣམས་སུ་བསྡུས་ཏེ། ཤེས་པར་བྱས་ནས་དཀྱིལ་འཁོར་ཆོ་ག་ཆ་ལག་དང་བཅས་པ་ཐམས་ཅད་ཀྱང་ལས་ཆེན་བཅུ་གཉིས་པོ་གང་རུང་སྐབས་དང་སྦྱར་བའི་ལག་ལེན་ཕྱོགས་དུས་གནས་རིགས་མ་འཕྱུགས་པ་ཞིག་བྱ་དགོས་ཏེ།
རྩ་རྒྱུད་འབུམ་ལྔ་ལས། རིགས་གཞན་དང་ནི་བྱ་བ་གཞན། ། དུས་དང་དེ་བཞིན་སྔགས་ཀྱི་རིགས། ། ཕྱོགས་དང་གནས་དང་རྟེན་གཞན་གྱི། ། ལས་རྣམས་ཀུན་ལ་འབྲས་བུ་མེད། ། ཅེས་སོགས་དང་། རྒྱུད་སྡེ་དུ་མར་དེ་བཞིན་དུ་གསུངས་པའི་ཕྱིར་རོ། ། ཅིས་ཏེ་རྣལ་འབྱོར་པ་ཤིན་ཏུ་མཐོན་པོར་གྱུར་ཏེ་རང་བཞིན་ལྷན་ཅིག་སྐྱེས་པའི་བདེ་སྟོང་གི་རོ་ལ་རྟག་ཏུ་རོལ་བར་གནས་པ་ལ་ནི་ངེས་པ་དེ་དག་མེད་དེ། འབུམ་ལྔ་ལས། ཡེ་ཤེས་སྨྲ་བ་པོ་རྣམས་ལ། །
ཡེ་ཤེས་གཅིག་པུས་ལས་ཀུན་བྱེད། ། བཟླས་པ་མེད་ཅིང་བགྲང་འཕྲེང་མེད། ། སྦྱིན་སྲེག་སྔགས་དང་མཆོད་པ་མེད། ། བསམ་གཏན་ཙམ་གྱིས་ལས་ཀུན་ནི། ། རྣལ་འབྱོར་རྣམས་ལ་གྲུབ་པར་འགྱུར། ། ཞེས་དང་། འདིའི་མཆོག་མི་འགྱུར་དུ། ཀུན་རྫོབ་རྟོག་བཅས་རྟེན་འབྲེལ་ལས་མ་འདས་པའི་རྣམ་ཤེས་ཀྱི་བྱ་བ་རྣམས་ཉི་ཚེ་བ་དང་། དོན་དམ་རྟོག་མེད་རྟེན་འབྲེལ་ལས་འདས་པའི་བྱ་བ་རྣམས་རྣམ་པ་ཐམས་ཅད་པར་གསལ་བར་གསུངས་པའི་ཕྱིར་རོ། ། འདིའི་རྟེན་འབྲེལ་ནི།
ཁ་ཅིག་འདུས་བྱས་སམ་དངོས་པོ་ཙམ་ལ་བྱས་ནས། རྣམ་ཀུན་མཆོག་ལྡན་གྱི་སྟོང་གཟུགས་ནི། དེའི་རྐྱེན་གྱིས་འདུས་མ་བྱས་པ་རྒྱུ་རྐྱེན་ལ་བརྟེན་པ་དང་བལྟོས་པ་མ་ཡིན་པའི་དངོས་པོ་རིགས་པས་དཔྱད་བཟད་གཞོམ་མེད་རྟག་བརྟན་ཐེར་ཟུག་ཡིན་པས། རྟེན་འབྲེལ་དང་འདུས་བྱས་ལ་འཁོར་བའི་ཆོས་ཀྱིས་ཁྱབ་བོ་ཟེར་མོད་ཀྱི། རྟག་པ་དང་དངོས་པོའི་གཞི་མཐུན་ནི། གཙོ་བོར་མུ་སྟེགས་ཀྱི་འདོད་པ་ཡིན་ལ། བདེན་གྲུབ་ནི་དངོས་པོར་སྨྲ་བའི་གྲུབ་མཐའ་ཡིན་པས། རང་ལུགས་ནི། མ་རིག་པས་བསྐྱེད་པའི་རྟེན་འབྲེལ་ལ་དགོངས་ཀྱི། ལྟོས་གྲུབ་བམ་རྒྱུ་རྐྱེན་ཙམ་ལས་བྱུང་བའི་རྟེན་འབྲེལ་མ་ཡིན་ནོ། །
དེས་ན་སྟོང་གཟུགས་མཚན་ཉིད་ཡོངས་སུ་རྫོགས་པ་དེ་ནི་རྒྱུ་རྐྱེན་ཙམ་ལས་སྐྱེས་པ་དང་། སྐད་ཅིག་སྐྱེ་འགག་བྱེད་པ་ཡིན་མོད་ཀྱང་། ལས་ཉོན་གྱི་རྟེན་འབྲེལ་མ་ཡིན་པ་དང་། རྒྱུན་གྱི་སྐྱེ་འགག་མི་སྲིད་པ་དང་། ལམ་གྱིས་གཞོམ་མི་ནུས་ཤིང་གཞོམ་མི་དགོས་ཀྱི་སྟེང་དུ་ལམ་སྟོབས་ཀྱིས་ཇེ་གསལ་དུ་འགྲོ་བ་དང་། ངོ་བོ་དྲི་མས་གོས་མ་མྱོང་བས་འདུས་མ་བྱས་པ་དང་། རྟག་པ་དང་གཞོམ་མེད་དང་ཞི་བ་དང་མྱ་ངན་ལས་འདས་པ་སོགས་སུ་གསུངས་ཏེ་གཞན་དུ་ཡང་བཤད་ཟིན་ཏོ། ། ལག་ལེན་སོ་སོར་བཤད་པ་ནི། སྦྱོར་དངོས་མཇུག་གསུམ་གྱི་སྒོ་ནས་འབྱོར་ལྡན་ལ་རྒྱས་པར་བསྐུར་ཚུལ། ལྷག་པའི་བསམ་པའི་སྒོ་ནས་སེམས་ཅན་སྤྱི་ལ་སྙིང་རྗེའི་དབང་བསྐུར་ཚུལ།
ཆོས་ལ་སེམས་པའི་སྒོ་ནས་ཀུན་སྤངས་ཀྱི་སློབ་མ་ལ་ཚིག་གིས་བསྐུར་ཚུལ་ལོ། ། འདི་ལ་ཆོ་ག་སོ་སོའི་སྐབས་ཀྱི་ཁྱད་པར་ངོས་བཟུང་། དེ་དག་ལ་གཞན་གྱི་ལོག་རྟོག་དགག་པའོ། ། དང་པོ་ནི། ཕུར་གདབ་ས་སྦྱང་བའི་སྐབས་སུ་བྱེད་པ་དང་། སྟང་སྟབས་རང་ལུགས་ཀྱི་དབུས་དང་། ཕྱོགས་ཀྱི་ཁམས་དང་མཐུན་པར་བྱེད་པ་དང་། ལྷག་གནས་ལ་གཞན་ལ་མེད་པའི་རྡོར་དྲིལ་དང་། མལ་སྟན་ལྷག་གནས་བྱེད་པ་དང་། བུམ་པ་ལྷག་གནས་ལ་དུང་ཆོས་ཆེན་པོ་ལ་རྣམ་རྒྱལ་ཆེན་པོར་བཏགས་ཏེ།
དེར་དཀྱིལ་འཁོར་རྫོགས་པར་བསྐྱེད་པ་དང་། ལྷག་ནས་ཀྱི་ཡེ་ཤེས་པ་ཐམས་ཅད་སྙིང་གར་བསྐྱེད་ཆོག་ཁྱད་པར་ཅན་ལས་སྐྱེས་པའི་དུས་འཁོར་ཡབ་ཡུམ་གྱི་སྤྱན་འདྲེན་པ་དང་། ལྷག་གནས་ཐམས་ཅད་སྔར་བཞིན་སྔགས་ཁྱད་པར་ཅན་གྱིས་བྱིན་གྱིས་རློབ་པ་དང་། སློབ་མ་ལྷག་གནས་ལ་ཡེ་ཤེས་འབེབས་པ་ལྟ་བུའི་རྡོར་སེམས་བསྐུལ་བ་དང་། ཐིག་སྐུད་ལ་ཡེ་ཐེག་ཟུར་པ་མེད་ཅིང་། གཅིག་པོ་དེ་ཡང་སུམ་སྒྲིལ་སློབ་དཔོན་གྱི་མཐེ་བོང་གི་བརྒྱད་ཆའི་ནས་ཀྱི་ཚད་ཀྱི་སྦོམ་ཕྲ་ཅན་ཁྲུ་བརྒྱད་ལས་རིང་ཐུང་མི་རུང་བ་དང་། ཚོན་ལ་རྩིག་པ་ཚུན་ལ་བློས་བྱས་ཀྱི་མཛེས་ཚོན་མི་རུང་བ་དང་། འཇུག་པའི་སྐབས་སུ་བརྟུལ་ཞུགས་ཉི་ཤུ་རྩ་ལྔ་དང་རིགས་དྲུག་པའི་སྡོམ་པ་བཟུང་དགོས་པ་དང་། བསྐྱེད་རིམ་གྱི་དབང་ལ། སྐུ་གསུང་ཐུགས་ཀྱི་ཞལ་དུ་སྒོ་གསུམ་སྦྱོང་བའི་དབང་གཉིས་གཉིས་དང་།
ནུབ་ཕྱོགས་ཡེ་ཤེས་ཀྱི་ཞལ་དུ་ཡེ་ཤེས་སྦྱོང་བྱེད་རྗེས་གནང་སྟེ་དབང་བདུན་རྣམས། ཁམས་ཕུང་རླུང་རྩ་དབང་ཡུལ་ཡེ་ཤེས་རྣམས་བསྒྲུབ་གཞིར་བྱས་ནས་བསྐུར་བ་དང་། དེའི་མཇུག་ཆོག་ལ་ཐོབ་དུས་གོ་བ་དང་། བསླབ་པ་བརྗོད་པ་དང་། རྫོགས་རིམ་གྱི་དབང་ལ་རྒྱུད་ཉན་པ་ལ་དབང་བར་བྱེད་པ་ཀུན་རྫོབ་དྲང་དོན་སློབ་མའི་དབང་བཞི་དང་། འཆད་པ་ལ་དབང་བར་བྱེད་པ་དོན་དམ་ངེས་དོན་གྱི་སློབ་དཔོན་གྱི་དབང་བཞི་དེ་མ་ཐག་རྫོགས་ནས་དུས་ཀྱི་འཁོར་ལོའི་སློབ་དཔོན་ཆེན་པོར་རྗེས་སུ་གནང་བ་རྡོ་རྗེ་སློབ་དཔོན་བདག་པོའི་དབང་། ཁྱད་པར་ངེས་དོན་གྱི་དབང་གསུམ་པའི་སྐབས་སུ་དབང་གི་རབ་བྱེད་རྒྱས་པར་སྟོན་པ་རྣམས་རགས་པ་སྟེ་བླ་མེད་གཞན་ལ་མ་གྲགས་པའི་ཁྱད་ཆོས་ཐུན་མོང་མ་ཡིན་པ་རྣམས་བློ་ཡུལ་དུ་ཤར། དེ་ལ་རྟོག་དཔྱོད་ཞུགས་ཏེ་གུས་པ་ཆེན་པོ་བསྐྱེད་པར་བྱ་བ་ཡིན་ནོ། ། གཉིས་པ་ནི། ཆོ་གའི་ཁྱད་པར་དེ་དག་ལ་རྒྱ་བོད་ཀྱི་དཀྱིལ་ཆོག་མཁན་པོ་རྣམས་ཀྱིས་རང་དགའི་འདོད་ཚུལ་སྣ་ཚོགས་བྱས་པ་རྣམས་ཕལ་ཆེར་ནི་དཀྱིལ་ཆོག་པད་དཀར་དགོངས་གསལ་དུ་རྒྱས་པར་བཀག་པས་དེར་བལྟ་ཞིང་།
དཀྱིལ་ཆོག་གི་ཡན་ལག་རབ་གནས་སྦྱིན་སྲེག་ཚོགས་འཁོར་གཤིན་ཆོག་སོགས་ལ་བརྟེན་པའི་ལོག་པར་རྟོག་པ་རྣམས་ཀྱང་རྒྱ་མཚོ་བཞི་ལ་སོགས་པའི་སྟེང་དུ་རྣམ་གཞག་རྣམས་སུ་བཀག་ཟིན་པས་འདིར་དབང་ལ་བརྟེན་པའི་ལོག་རྟོག་འགའ་ཞིག་དགག་པར་བྱེད་དོ། ། དེ་ལ་དབང་བདུན་ལ་དང་། གོང་མ་ལ་ལོག་རྟོག་དགག་པའོ། ། དང་པོ་ལ། ཐུན་མོང་བའི་དང་། ཐལ་བའི་ལོག་རྟོག་དགག་པའོ། ། དང་པོ་ནི། མཁས་རློམ་ཁ་ཅིག དབང་བདུན་ནི། རིག་པའི་དབང་ལྔ་ཙམ་དང་བྱེད་ལས་གཅིག་སྟེ་དབང་བདུན་ཐོབ་ཀྱང་རྒྱུད་ཉིད་པ་ལ་མི་དབང་བར་དེའི་ཆེད་དུ་དྲང་དོན་དབང་བཞི་བསྐུར་དགོས་པའི་ཕྱིར་དང་།
ཕྱག་རྒྱའི་ནུ་མ་ལ་རེག་པའི་བུམ་དབང་དེ་ལ་སློབ་དཔོན་གྱི་དབང་དུ་བཤད་པའི་ཕྱིར་ཞེས་ཟེར་རོ། ། མི་འཐད་དེ། དབང་ལྔ་ཐོབ་ཙམ་གྱིས་ནི་བསྐྱེད་རིམ་གྱི་ཆ་ཤས་ཙམ་ཡང་བསྒོམ་པ་ལ་མི་དབང་ལ། འདིར་དབང་བདུན་རྫོགས་པར་ཐོབ་ནས་བསྐྱེད་རིམ་ཡན་ལག་དང་བཅས་པ་བསྒོམ་པ་དང་། འོག་མིན་གྱི་མཐར་ཐུག་པའི་དངོས་གྲུབ་བསྒྲུབ་པ་ལ་དབང་བར་གསུངས་ཤིང་རང་གིས་ཀྱང་ཁས་བླངས་པའི་ཕྱིར་རོ། ། དེས་ན་དབང་བདུན་རྫོགས་པར་ཐོབ་པས་ནི། བླ་མེད་སྤྱི་དང་། ཁྱད་པར་རྒྱུད་འདི་ཡང་བསྐྱེད་རིམ་དང་འབྲེལ་བ་དྲང་དོན་གྱི་བཤད་པ་མཐའ་དག་ཉན་པ་དང་། བསྒོམ་པ་ལ་དབང་མོད་ཀྱི་རྫོགས་རིམ་སྟོན་པ་དོན་དམ་ངེས་དོན་གྱི་བཤད་པ་ཞིབ་ཏུ་ཉན་པ་ལ་མི་དབང་བས་དེའི་ཆེད་དུ་དྲང་དོན་དབང་ཞི་བསྐུར་བ་ཡིན་ལ། འདི་དབང་བདུན་ལ་ཆུ་དབང་ཞེས་པ་མ་གཏོགས་བུམ་དབང་གིས་དངོས་སུ་མ་གསུངས་ཀྱང་བུམ་པའི་ཆུའི་བྱ་བ་ཡོད་པས་བུམ་དབང་གི་སྒྲ་བཤད་དང་ཕྱིར་མི་ལྡོག་པའི་དབང་གི་དོན་ལེགས་པར་ཚང་བས་རྒྱུད་སྡེ་གཞན་དང་སྒོ་བསྟུན་གྱི་སློབ་དཔོན་གྱི་དབང་ཡང་རྫོགས་པར་ཡོང་མོད་ཀྱི།
བསྐྱེད་རྫོགས་ཀྱི་དབང་མཐའ་དག སློབ་དཔོན་གསང་བ་ཤེས་རབ་དང་། ། བཞི་པ་དེ་ཡང་དེ་བཞིན་ནོ། ། ཞེས་བཞིར་བསྡུས་པའི་ཚེ། འདི་པའི་ཐུན་མོང་མ་ཡིན་པའི་བུམ་དབང་ཡང་སློབ་དཔོན་དབང་དུ་སྡུད་དགོས་པས་དེ་ལྟར་གསུངས་ཀྱི། དབང་བདུན་ལ། སློབ་དཔོན་གྱི་དབང་མེད་པ་ནི་མ་ཡིན་ཏེ། རིགས་དྲུག་གའི་ཆོས་འཁོར་བསྐོར་བའི་རྗེས་གནང་འདོགས་དང་བཅས་པ་ཡོད་པའི་ཕྱིར་རོ། ། གཉིས་པ་ནི། གཞན་དག་ན་རེ།
འདིའི་དབང་བདུན་ལ་རྫོགས་རིམ་གྱི་དབང་ཡང་ཚང་སྟེ། རླུང་བཅུ་དང་རྩ་རོ་རྐྱང་ལ་སོགས་པའི་སྒྲུབ་གཞིར་བྱས་པའི་བསྐྱེད་ཆོག་ཁྱད་པར་ཅན་ཡོད་པའི་ཕྱིར་རོ་ཞེས་ཟེར་རོ། ། འདི་ནི་གསང་འདུས་ལྟ་བུའི་ཕ་རྒྱུད་རྐྱང་པའི་དངོས་བསྟན་ལ་འཁྲུལ་ནས། རྩ་རླུང་ཐིག་ལེའི་སྒོམ་རིམ་ཁྱད་པར་ཅན་ཡོད་ན་རྫོགས་རིམ་ཡིན་ནོ་ཞེས་པའི་གྲུབ་མཐའ་གསར་དུ་བཅས་པའི་སྐྱོན་ཡིན་ཏེ། དེ་ལྟ་ན་བདེ་མཆོག་གི་ལུས་དཀྱིལ་ལ་སོགས་པ་རྫོགས་རིམ་དུ་ཐལ་བའི་ཕྱིར་དང་། ཁྱད་པར་དབུ་མའི་རྩ་འཁོར་གྱི་དབུས་སུ་དམིགས་པ་གཏད་ནས་སྒོམ་པའི་རྣལ་འབྱོར་ལ་རྫོགས་རིམ་གྱིས་ཁྱབ་པའང་། དེའི་གཙོ་བོ་ཡབ་ཡུམ་གྱི་རྣལ་འབྱོར་གྱིས་བཤིག་པའི་ཕྱིར་རོ། ། དེ་ལྟར་ན་བླ་མེད་གཞིར་བྱས་ལའང་ཕ་དང་མ་དང་གཉིས་མེད་ཀྱི་དངོས་བསྟན་ལ་སྒོམ་རིམ་ཟབ་རྒྱས་ཀྱི་ཁྱད་པར་ཡོད་པར་ཤེས་ན་ལོག་རྟོག་རང་ཞི་ལ་འགྲོ་བར་ཤེས་པར་བྱའོ། ། གཉིས་པ་ནི། དཔལ་ཇོ་མོ་ནང་པ་ན་རེ།
རྫོགས་རིམ་གྱི་དབང་གསུམ་ཡིན་ཏེ། དབང་བསྐུར་དངོས་དང་། རྡོ་རྗེ་སློབ་དཔོན་བདག་པོའི་དབང་དང་། བདག་པོ་ཆེན་པོའི་དབང་ངོ་། ། མཚན་གཞི་ནི་རིམ་པ་བཞིན་དྲང་དོན་དབང་བཞི་དང་། རྗེས་གནང་ཆེན་པོ་དང་། ངེས་དོན་དང་ང་བཞི་རྣམས་ཡིན་ལ་གོ་རིམ་ཡང་དེ་བཞིན་དུ་བསྐུར་བར་བྱའོ་ཞེས་ཟེར་རོ། ། འདི་ནི་ཤིན་ཏུ་མི་འཐད་དེ། དྲང་དོན་དབང་བཞི་བསྐུར་ནས་རྒྱུད་ཀྱི་ངེས་དོན་ཐམས་ཅད་ཀྱང་ཉན། རྫོགས་རིམ་ཀྱང་ལེགས་པར་བསྒོམས།
མྱོང་བ་ཅི་རིགས་པ་སྐྱེ་ཞིང་རྒྱུད་དོན་ལེགས་པར་ཁོང་དུ་ཆུད་པ་ན་ཚོགས་འཁོར་མཚན་ཉིད་ཚང་བ་དང་བཅས་ཏེ། ངེས་དོན་དབང་བཞི་རྫོགས་པར་བསྐུར། རྒྱུད་ཐམས་ཅད་ཤེས་ཤིང་སྟོན་པ་པོར་གྱུར་པའི་ཚེ་ན་དཀྱིལ་འཁོར་དང་ཁྲུས་སྟེགས་ལེགས་པར་བྲིས་ནས། སྟོན་པ་པོའི་དབང་ངམ་རྗེས་གནང་ཆེན་པོ་སྦྱིན་པ་ནི་རིགས་པས་ལེགས་པར་ཐོབ་ཅིང་། ད་ནི་བདག་གིས་རྒྱུད་ཐམས་ཅད་ཤེས་སོ་ཞེས་གསོལ་གདབ་ཀྱི་ཚིག་ལ་སོགས་པའི་ལུང་རྣམས་ཀྱིས་གྲུབ་པའི་ཕྱིར་རོ། ། དེ་བཞིན་དུ་སྔོན་དང་ད་ལྟའི་དུས་འཁོར་ངེས་དོན་ལ་གཙོ་བོར་བཤད་སྒྲུབ་བྱེད་པ་པོར་རློམ་པ་མང་པོ་ཕྱི་དཀྱིལ་དུ་དབང་བསྐུར་ཅུང་ཟད་ཀྱང་མ་ཐོབ། བསྐྱེད་རིམ་གྱི་ལྷ་གྲངས་ཙམ་ཡང་མི་ཤེས་པའོ་སྐྱ་སེར་ཕོ་མོ་མང་པོ་བསྡུས་ཏེ། དབང་གོང་མའི་ཆོ་ག་ཚང་མ་ཚང་ཅི་རིགས་པ་རེ་བྱས་ནས། དཔལ་སྦྱོར་པ་ཡན་ལག་དྲུག་པ་རྫོགས་པར་འབོགས་ཤིང་། སྣང་བ་ཟ་ཟི་ཆོས་སྐུར་ངོ་སྤྲོད་པ་སོགས་ཀྱི་སྒོ་ནས་དཔོན་སློབ་ཐམས་ཅད་ས་མཚམས་ཤིན་ཏུ་མཐོ་སར་སླེབ་པའི་མངོན་པའི་ང་རྒྱལ་བྱེད་དོ། །
འདི་དག་ནི་སྤྱིར་བསྟན་པའི་འཇུག་རིམ་དང་། སྒོས་རྡོ་རྗེ་ཐེག་པའི་འཇུག་སྒོ་དབང་གི་རྣམ་གཞག་ལ་རྨོངས་ཤིང་། ཚོགས་ལམ་ཆུང་ངུ་ཡང་རྒྱུད་ལ་མ་སྐྱེས་བཞིན་དུ་མཐོང་ལམ་སྐྱེས་པར་འདོད་པའི་གཏི་མུག་དང་འདུན་པས་འགྲོ་བ་ཡིན་པས། རྒྱུད་དོན་ཤེས་པའི་མཁས་པ་རྣམས་ཀྱིས་མགྲིན་གཅིག་ཏུ་སྨད་པར་འོས་པ་ཡིན་ནོ། ། འོན་ཀྱང་དད་འབྱོར་དང་ལྡན་པའི་གང་ཟག་དཔལ་སྦྱོར་བ་ཡན་ལག་དྲུག་པའི་མཚན་ཙམ་གྱིས་ཚིམ་ཞིང་ཐབས་གཞན་གྱིས་འདུལ་དུ་མི་རུང་བ་དག་ལ་ནི་ལོངས་སྤྱོད་ལ་སྙིང་པོ་བླང་བའི་ཕྱིར་དུ་ཚོགས་གསོག་སྒོ་དུ་མ་ནས་བྱེད་དུ་བཅུག་སྟེ། ཟབ་ལམ་བླ་མའི་རྣལ་འབྱོར་གྱིས་བྱིན་རླབས་ཙམ་ཕོག ལམ་གྱི་རྩ་བ་སྐྱབས་འགྲོ་དང་གསོལ་འདེབས། ཡིག་བརྒྱ་མཎྜལ་སོགས་ཀྱིས་རྒྱུད་ལེགས་པར་སྦྱོང་དུ་བཅུག་ནས་སེམས་གནས་སྣ་རེ་ཙམ་སྒོམ་དུ་འཇུག་པའི་ཐབས་མཁས་ནི་བཀག་པ་མེད་པས་སྔོན་གྱི་མཁས་པ་དག་ཀྱང་མཛད་མོད་ཀྱི། དེ་ལ་ནི་དབང་གོང་མ་བསྐུར་དོན་མེད་དོ། ། འོ་ན་ལུགས་འདིའི་དབང་གི་ངོ་བོ་དང་དབྱེ་བསྡུ་དང་ཁྱད་པར་ཇི་ལྟ་བུ་ཡིན་ཞེ་ན།
དབང་བདུན་ཕལ་ཆེར་ནི་སྔར་བཤད་པ་ལྟར་ནུས་པ་གསར་པ་ཉིད་ཡིན་ལ། རྗེས་གནང་གི་འདོགས་ཀྱི་གཙོ་བོ་དམ་ཚིག་གསུམ་གྱི་ཕྱག་རྒྱའི་དམ་ཚིག་འཁྲུད་པའི་བདེ་སྟོང་སྤེལ་ནས་ཕྱི་རེག་གི་བདེ་སྟོང་ཉིད་རྒྱུད་སྡེ་གཞན་དང་ཐུན་མོང་བའི་སློབ་དཔོན་གྱི་དབང་གི་ངོ་བོ་ཡིན་ནོ། ། གོང་མ་ལ་དྲང་དོན་དབང་བཞི་དང་ངེས་དོན་གྱི་དབང་དང་པོ་གསུམ་སྟེ་བདུན་ནི་འགྱུར་བའི་བདེ་བ་ཡིན་པས་དབང་དུས་ཀྱི་བདེ་བར་མ་ཟད། དེ་དག་གི་ལམ་དངོས་རྣམས་ཀྱང་སོ་སོ་སྐྱེ་བོའི་ལམ་ལས་མ་འདས་སོ། ། དེ་ཡང་དང་པོ་གསུམ་ལ་དྲང་ངེས་ཀྱི་ཁྱད་པར་ནི། རྫོགས་རིམ་སྒོམ་པ་སྔོན་དུ་མ་སོང་བ་དང་སོང་བའི་ཁྱད་ཀྱིས་རིག་མ་རེ་རེའི་ནུ་མ་ལ་རེག་པ་དང་། གསང་རྫས་མྱངས་ཤིང་གསང་གནས་བལྟས་པ་དང་། ཚོགས་འཁོར་གྱི་སྤྱོད་པ་ཁྱད་པར་ཅན་དང་མ་འབྲལ་བའི་གཉིས་སྦྱོར་གྱི་བདེ་བ་ཙམ་དང་། རིག་མ་ལོ་བཅུ་མ་ནས་ཉི་ཤུའི་བར་བཅུ་ཚང་བ་ལ་རེག་པ་དང་། འཁྱུད་པ་དང་གསང་རྫས་མྱངས་པ་སོགས་ཀྱི་བདེ་བ་ཡིན་པས་བདེ་བ་དམན་མཆོག་དང་།
དེས་སྟོང་ཉིད་རྟོགས་པའི་མཉམ་གཞག་རྒྱུན་ཐུང་བ་དང་རིང་པ་ཉིད་ཡིན་ལ། བཞི་པ་གཉིས་ཀྱི་ཁྱད་པར་ནི། དབང་གསུམ་པའི་མཐའི་ཡས་བབས་ཐ་མའི་སྐད་ཅིག་ནི་དྲང་དོན་བཞི་པ་སྟེ། འདས་ལམ་གྱིས་བསྡུས་པའི་མས་བརྟན་དང་པོ་འགྱུར་མེད་བདེ་བའི་སྐད་ཅིག་དང་པོ་ནས་ངེས་དོན་བཞི་པ་དངོས་སུ་འཇོག་པས། སྨིན་བྱེད་ཚིག་དབང་ནི་དེ་དག་གི་དོན་སྤྱི་ལེགས་པར་ཤར་བའི་གོ་བའམ་ཐོས་བསམ་གྱི་ཤེས་རབ་ཉིད་དོ། ། དེ་ལྟར་ན་འདི་བའི་དབང་ལ་རྒྱས་པར་དབྱེ་ན། བྱིས་པ་ལྟར་འཇུག་པ་བསྐྱེད་རིམ་དབང་བདུན་དང་། རྫོགས་རིམ་གྱི་བཞི་ཚན་གཉིས་ཏེ་བཅོ་ལྔ་ཡང་དབྱེར་ཡོད་མོད་ཀྱི། དྲང་ངེས་ཀྱི་དང་པོ་གསུམ་གསུམ། བུམ་གསང་ཤེས་རབ་ཡེ་ཤེས་ཞེས་གསུམ་དུ་བསྡུ་ཞིང་།
དྲང་དོན་བཞི་པའམ་ངེས་དོན་གསུམ་པ་ལས་རྫས་ལོགས་སུ་མེད་པས་དེར་བསྡུས་ནས་རྫོགས་རིམ་ལ་འཇིག་རྟེན་པའི་དབང་གསུམ་དང་། དབང་གོང་མའི་གོང་མ་ངེས་དོན་བཞི་པ་འཇིག་རྟེན་ལས་འདས་པའི་དབང་གཅིག་སྟེ་བཅུ་གཅིག་ཏུ་གསུངས་ལ། རྩ་རྒྱུད་ལས། དང་པོར་དབང་བསྐུར་བདུན་པོ་གང་། ། བྱིས་པ་རྣམས་ནི་གཞུག་པའི་ཕྱིར། ། རྣམ་གསུམ་འཇིག་རྟེན་ཀུན་རྫོབ་ཀྱི། ། དམ་པའི་དོན་ནི་བཞི་པ་འོ། ། ཞེས་དང་། འགྲེལ་ཆེན་དུ། དབང་བསྐུར་བ་འཇིག་རྟེན་པའི་བཅུ་དང་འཇིག་རྟེན་ལས་འདས་པའི་བཅུ་གཅིག་པ་རབ་ཏུ་གསལ་བར་བྱེད་པ་ཞེས་གསུངས་པའི་ཕྱིར་རོ། །
དེ་ལྟར་བསྡུ་ན། འཇིག་རྟེན་པའི་དབང་ངམ་ལམ་གྱི་རྒྱུའི་དབང་དང་། འཇིག་རྟེན་ལས་འདས་པའི་དབང་ངམ་ལམ་དངོས་འབྲས་བུ་དང་བཅས་པའི་དབང་ཞེས་གཉིས་སུ་བསྡུས་ཏེ། ཡེ་ལེར། དེ་དག་ཐམས་ཅད་ངེས་པར་འཇིག་རྟེན་པ་སྟེ་མཆོག་གི་སྙིང་རྗེ་ཡིས་ནི་ལམ་གྱི་རྒྱུ་རུ་བསྟན། འཇིག་རྟེན་འདས་པའི་དབང་གང་མཆོག་གི་རྒྱལ་བའི་བདག་པོའི་ཕྱག་རྒྱ་མཆོག་ལ་རྗེས་སུ་སྦྱོར་བའོ། ། ཞེས་གསུངས་སོ། ། དེ་ལྟར་དབང་རེ་རེ་ཡང་སྨིན་བྱེད་རྒྱུ་དང་། གྲོལ་བྱེད་ལམ་དང་། ཐོབ་བྱ་དོན་དམ་འབྲས་བུའི་དབང་གསུམ་གསུམ་དུ་དབྱེར་ཡོད་དེ།
དབང་བདུན་ལ་ནུས་པ་ཁྱད་པར་ཅན་བཞི་འཁྱུད་པའི་བདེ་སྟོང་དང་བཅས་པ་ནི་དང་པོ་དང་། རྒྱལ་མཆོག་གཉིས་དང་། རྣལ་འབྱོར་གཉིས་ནི་གཉིས་པ་དང་། ས་བདུན་པ་རིང་དུ་སོང་བའི་སྤང་རྟོགས་རྫོགས་པ་ནི་གསུམ་པའོ། ། གོང་མའི་འཇིག་རྟེན་པ་གསུམ་ལ། དབང་དུས་ཀྱི་བདེ་བ་དངོས་སམ་རྗེས་མཐུན་པ་གསུམ་ནི་དང་པོ་དང་། སོར་བསམ་དང་། སྲོག་འཛིན་དང་། རྗེས་དྲན་རྣམས་ནི་གཉིས་པ་དང་། ས་བརྒྱད་པ་མི་གཡོ་བ།
དགུ་པ་ལེགས་པའི་བློ་གྲོས་སམ་རྒྱལ་བུ་གཞོན་ནུ། བཅུ་པ་ཆོས་ཀྱི་སྤྲིན་གྱི་སྤང་རྟོགས་རྫོགས་པ་ནི་གསུམ་པའོ། ། བཞི་པ་ལ་ཡང་། མི་འགྱུར་བའི་བདེ་ཆེན་སྟོང་གཟུགས་ལ་འཁྱུད་པ་གཞི་ལམ་འབྲས་བུ་གསུམ་ག་ལ་ཡོད་པར་ངེས་པའི་ཤེས་རབ་ནི་དང་པོ། ཏིང་ངེ་འཛིན་གྱི་ཡན་ལག་ཉི་ཁྲི་ཆིག་སྟོང་དྲུག་བརྒྱ་ནི་གཉིས་པ། ས་བཅུ་གཉིས་པ་ཆོས་ཀྱི་དབང་ཕྱུག་སྐུ་བཞི་རྡོ་རྗེ་བཞི་མཐར་ཐུག་པ་ནི་གསུམ་པའོ། ། ཞེས་བློ་གྲོས་ཅན་གྱིས་ཤེས་པར་བྱའོ། ། འོ་ན་མས་བརྟན་དང་པོ་འགྱུར་མེད་བདེ་བའི་སྐད་གཅིག་དང་པོ་ནི་ངེས་དོན་བཞི་པར་འཇོག་ན། བཞི་པ་སྐུ་ཐུགས་ཟུང་འཇུག་ལ་འཇོག་པ་དང་འགལ་བར་འགྱུར་ཏེ། འགྱུར་མེད་ཀྱི་བདེ་ཆེན་གྱི་ཐུགས་ཙམ་ཡིན་པའི་ཕྱིར་རོ་ཞེ་ན།
མ་གྲུབ་སྟེ་འགྱུར་མེད་བདེ་ཆེན་དུ་སྐྱེས་པ་ཉིད་ཀྱིས་སྟོང་ཉིད་རྟོགས་པའི་རྣམ་ལྡན་དུ་ལེགས་པར་གྲུབ་པས་ཐུགས་སུ་གྲུབ་པར་མ་ཟད། རྒྱུ་སྟོང་གཟུགས་མཚན་ཉིད་ཚང་བ་མ་གྲུབ་བར་དུ་འགྱུར་མེད་དུ་སྐྱེ་མི་སྲིད་པས་འགྱུར་མེད་བདེ་ཆེན་གྱི་དོན་སྤྱི་ལེགས་པར་ཤར་ན་སྟོང་གཟུགས་དང་ཞལ་སྦྱོར་དུ་མི་འཆོར་བའི་ཐབས་མེད་པའི་ཕྱིར་དང་ཡེ་ལེར། ཤེས་རབ་ཡེ་ཤེས་དག་ཀྱང་སེམས་དང་དེ་ཡི་སྣང་བ་དག་གི་རྣམ་པ་བཅུ་པོ་ཉིད་དུ་འགྱུར། ། དབང་ནི་དྲི་མེད་རི་བོང་ཅན་མཚུངས་མེ་ལོང་གཟུགས་བརྙན་ལྟ་བུ་འདི་ལ་ཞུགས་པ་གང་ཡིན་པ། དེ་ལས་མྱ་ངན་འདས་པའི་བདེ་བ་འཕོ་མེད་ལྷན་ཅིག་སྐྱེས་པ་འགྱུར་མེད་ཉིད་ནི་བཞི་པ་སྟེ། ། ཞེས་དང་། མཆོག་གི་བདེ་བ་གཞོམ་དུ་མེད་པ་ཡེ་ཤེས་སྐུ། ། ཞེས་དང་། དམ་པའི་བདེ་བ་བསྒྲུབས་ནས་ལྷན་གཅིག་སྐྱེས་པ་རྒྱལ་བའི་སྐུ་ནི་ཀུན་ཏུ་འགྲོ་བ་བསྒྲུབ་པར་བྱ། ། ཞེས་དང་།
དབང་མདོར་བསྟན་དུ། སྟོང་པ་གཟུགས་བརྙན་འཛིམ་ལ་རྒྱུ། ། སྙིང་རྗེ་འགྱུར་མེད་འཛིན་པ་འབྲས། ། སྟོང་ཉིད་སྙིང་རྗེ་དབྱེར་མེད་པའི། ། བྱང་ཆུབ་སེམས་དེ་མི་འཕོ་བའོ། ། ཞེས་དང་། རྒྱུ་ལ་འབྲས་བུས་རྒྱས་བཏབ་ཅིང་། ། འབྲས་བུ་རྒྱུ་ཡིས་རྒྱས་བཏབ་བོ། ། གཟུགས་ཀྱིས་སྲིད་པར་མི་འོང་སྟེ། ། འགྱུར་མེད་མྱ་ངན་འདས་མི་འགྲོ། །
ཕན་ཚུན་འཁྱུད་བཞི་པ་སྟེ། ། མ་ནིང་གི་ནི་གོ་འཕང་མཆོག ། ཅེས་སོགས་བདེ་ཆེན་གང་བཤད་དུ་ཡེ་ཤེས་ཀྱི་སྐུ་ཡང་རྒྱ་ཆེར་གསུངས་ལ། རྗེ་བཙུན་བཙོང་ཁ་པས་སྔགས་རིམ་དུ། གསང་སྔགས་གཞན་གྱི་བདེ་སྟོང་དང་དུས་འཁོར་བའི་བདེ་སྟོང་མི་གཅིག་སྟེ། གཞན་གྱི་ནི་ཡུལ་ཅན་བདེ་བ་ཆེན་པོས་ཡུལ་སྟོང་ཉིད་རྟོགས་པའི་ཐུགས་ཙམ་ལ་བདེ་སྟོང་ཞེས་ཟེར་ལ། དུས་འཁོར་བའི་བདེ་བ་ནི། ཐུགས་མི་འགྱུར་བའི་བདེ་ཆེན་དང་སྟོང་པ་ནི་སྐུ་སྟོང་གཟུགས་ཕྱག་རྒྱ་ཆེན་མོ་གཉིས་ཚོགས་ལ་བདེ་སྟོང་དུ་བྱེད་པའི་ཕྱིར་རོ། ། ཞེས་ལན་མང་དུ་གསུངས་པ་ཡང་དོན་འདི་ལེགས་པར་དགོངས་པའི་ལེགས་བཤད་ཡིན་པའི་ཕྱིར་རོ། ། དེ་ལྟར་ན་དབང་བཞི་པ་རྒྱུད་འདིར་གསལ་བར་གསུངས་པ་དང་།
རྒྱུད་གཞན་དུ་སྦས་ནས་མ་གསུངས་པ་ཡང་མངོན་སུམ་ཏུ་གྲུབ་པ་ཡིན་ཏེ། གསང་འདུས་རྒྱུད་ཕྱི་མ་དང་། སམྦུ་ཊི་ལ་སོགས་པར་གསང་བ་དང་ཤེས་རབ་ཡེ་ཤེས་བསྐུར་ཚུལ་རྒྱས་པར་གསུངས་ནས་བཞི་པ་ལ། བཞི་པ་དེ་ཡང་དེ་བཞིན་ནོ། ། ཞེས་རྐང་པ་རེ་རེ་ལས་མ་གསུངས་པར་སྦས་ཤིང་། བརྟག་གཉིས་ཅུང་ཟད་རྒྱས་ཀྱང་། བདེ་བ་གནག་དང་བདེ་བ་སེར། ། ཞེས་སོགས་བདེ་བའི་རྟེན་ཐིག་ལེ་ལ་བདེ་བར་བཤད་པ་སོགས་ཀྱི་སྒོ་ནས་སྦས་ལ། ལམ་ལ་ཡང་འདུས་པ་ཕྱི་མ་དང་། གུར་བརྟག་ཏུ་དབྱེ་བ་ངོས་འཛིན་གསལ་གསལ་འདྲ་ཡང་།
སྤྱི་དང་ཁྱད་པར་དུ་ཏིང་ངེ་འཛིན་གྱི་ཡན་ལག་མི་གསལ། སེམས་འགྲེལ་མཉམ་པོ་ལ་ཡང་། བདེ་མཆོག་རྩ་རྒྱུད་ལེའུ་དང་པོར་སྦྱོར་དྲུག་གི་གསུམ་དངོས་སུ་དང་། གསུམ་ཤུགས་ལ་བསྟན་པར་མཛད་དེ་ལེགས་པར་བཀྲལ་ཡང་། ཏིང་ངེ་འཛིན་གསལ་པོར་མ་གསུངས་པ་སོགས་ཀྱི་ཅུང་ཟད་ལྷག་མ་དང་བཅས་ལ། བཞི་པའི་དབང་ལམ་འབྲས་བུ་དང་བཅས་པ་ཤིན་ཏུ་གསལ་ཞིང་རྒྱས་པ་ནི་དཔལ་དུས་ཀྱི་འཁོར་ལོ་ཁོ་ན་ཡིན་ཏེ། རྡོ་རྗེ་བཞི་པའི་རྒྱུད་དང་། བདེན་དོན་བཅུ་གཉིས་པ་དང་། དེ་ཁོ་ན་ཉིད་བཅུ་དྲུག་པ་དང་། བསམ་གཏན་བཞི་པའི་རྩེ་མོ་དགའ་བ་བཞིའམ་བཅུ་དྲུག་པ།
རིགས་དྲུག་པ་གཙོ་བོ་རྒྱལ་བའི་བདག་པོ་ཉིད་བསྟན་བྱའི་གཙོ་བོར་མཛད་པ་ལན་མང་དུ་གསུངས་པའི་ཕྱིར་རོ། ། རིགས་པས་ཀྱང་འགྲུབ་སྟེ། རྒྱུད་སྡེ་གཞན་གྱི་ལམ་གྱི་མཐར་ཐུག་བསམ་མི་ཁྱབ་ཀྱི་རིམ་པ་དང་། སློབ་པའི་ཟུང་འཇུག་གི་བདེ་སྟོང་ཡང་སྤྱོད་པ་གསུམ་ལ་བརྟེན་པའི་འགྱུར་བདེ་དང་གཡོ་བདེ་ཁོ་ནར་གསུངས་ཤིང་། འགྱུར་བ་དེས་ན་སྤང་བྱའི་ས་བོན་རྫོགས་པར་སྤོང་བར་མི་སྲིད་པའི་ཕྱིར་རོ། ། རྒྱུད་འདི་ཉིད་ཀྱི་ཡང་དབང་ལེར་དབང་བཞི་པ་རྒྱས་པར་མ་གསུངས་པར་ཡེ་ལེ་ལ་ཞལ་འཕངས་ཤིང་། དེའི་མདོར་བསྡུས་གཉིས་པའི་མཇུག་དང་། གསུམ་པ་མཆོག་མི་འགྱུར་དུ་ལོག་རྟོག་རྒྱས་པར་བཀག་པའི་སྒོ་ནས་རྒྱ་ཆེར་གསུངས་ཏེ། རྫོགས་རིམ་གྱི་ངོ་སྤྲོད་དུ་རྒྱས་པར་འཆད་པས་འདིར་མི་སྤྲོའོ། ། ལྔ་པ་དབང་དེ་ལྟར་བསྐུར་བའི་དགོས་པ་ནི།
སྤྱིར་བསྐྱེད་རིམ་གྱི་དབང་གིས་སྡིག་སྒྲིབ་གཉིས་སུ་ཕྱེ་བའི་སྡིག་པའི་དྲི་མ་སྦྱོང་ཞིང་། དེ་ཡང་སྒོ་གསུམ་ཡེ་ཤེས་དང་བཅས་པའི་དྲི་མ་རགས་པ་ཕར་ཕྱིན་ཐེག་པ་ནས་བཤད་པ་དང་། ཐུན་མོང་དང་ཐུན་མོང་མ་ཡིན་པ་སྔགས་ལམ་གྱི་འགྱུར་བ་དེའི་དྲི་མ་རགས་པ་ཡང་སྦྱོང་བའི་ནུས་པ་ཐོབ་ནས་བསྐྱེད་རིམ་བསྙེན་སྒྲུབ་བཞི་དང་རྡོ་རྗེ་བཞི་མཐར་ཕྱིན་པ་ན། ཕར་ཕྱིན་ཐེག་པའི་ས་བདུན་པ་རིང་དུ་སོང་བའི་སྤངས་རྟོགས་ཡོངས་སུ་རྫོགས་ཤིང་། སྔགས་ལམ་གྱི་ཚོགས་ལམ་ཆུང་དུ་མཐར་ཕྱིན་པར་འགྱུར་རོ། ། འདི་ལ་ཁ་ཅིག བསྐྱེད་རིམ་ཐར་ལམ་དང་མཆོག་བསྒྲུབ་པའི་ལམ་མ་ཡིན་པར་འདོད་པ་ནི་དུས་ཀྱི་འཁོར་ལོའི་སྒྲུབ་ཐབས་མ་ཡིན་པར་ཐལ་བ་དང་། རྒྱུད་ཀྱི་ཉིང་དགོས་དང་འབྲེལ་བའི་དགོས་པ་མ་ཡིན་པར་ཐལ་བ་ལ་སོགས་པའི་གནོད་བྱེད་མང་པོ་མཁས་པ་དག་གིས་གསུངས་ཤིང་། ཁོ་བོས་ཀྱང་དུས་འཁོར་གྱི་བསྐྱེད་རིམ་བཤད་པ་ཆེན་མོར་བརྗོད་ཟིན་ཏོ། ། ཡང་ཁ་ཅིག
གསང་འདུས་རིམ་ལྔར། དང་པོ་ལས་ཀྱི་སྦྱོར་བ་ཡིས། ། ས་བརྒྱད་པ་ནི་ཐོབ་པར་འགྱུར། ། སྣང་བ་གསུམ་པོ་ཐོབ་པ་ཡིས། ། ས་བཅུ་པ་ལ་རབ་ཏུ་གནས། ། ཞེས་སོགས་བསྐྱེད་རིམ་ལ་ལས་དང་པོ་པའི་ལམ་དུ་གསུངས་ཤིང་། དེ་ནི་ཕར་ཕྱིན་ཐེག་པར་ཚོགས་ལམ་ལ་བཤད་པས། སྔགས་ཀྱི་ཚོགས་ལམ་ལ་བསྐྱེད་རིམ་གྱིས་ཁྱབ་ཅིང་རྫོགས་རིམ་གྱི་མ་མཐའ་སྦྱོར་ལམ་དྲོད་ནས་འཇོག་དགོས་སོ། ། ཞེས་ཟེར་རོ། ། མ་ཁྱབ་སྟེ།
རིམ་ལྔའི་ལུས་དབེན་དང་། སྦྱོར་དྲུག་གི་སོར་བསམ་ལས་དང་པོ་པའི་ལམ་དང་། སོར་བསམ་གྱི་རྣལ་འབྱོར་པ་ལ་ལས་དང་པོ་པའི་གང་ཟག་ཏུ་ལན་མང་དུ་གསུངས་པའི་ཕྱིར་དང་། ཕར་ཕྱིན་ཐེག་པའི་ཐེག་ཆེན་ཚོགས་ལམ་ཆེན་པོ་ནས་ཆོས་རྒྱུན་ཏིང་ངེ་འཛིན་ཐོབ་པ་བཞིན་དུ་སྔགས་ལམ་གྱི་ཡང་ཚོགས་ལམ་ཆེན་པོ་ནས་སྔགས་ལམ་རང་གི་མངོན་ཤེས་ཐོབ་དགོས་ཤིང་། དེ་ནི་བསམ་གཏན་གྱི་ཡན་ལག་མཐར་མ་ཕྱིན་གྱི་བར་དུ་མི་ཐོབ་པས་བསྐྱེད་རིམ་པ་ལ་ཡོང་དོན་མེད་པའི་ཕྱིར་རོ། ། བསྐྱེད་རིམ་མཐར་ཕྱིན་པ་ནས་ས་བདུན་པའི་སྤངས་རྟོགས་འགྲུབ་པ་དང་མི་འགལ་ཏེ། དེ་ལ་ཕར་ཕྱིན་ཐེག་པ་དང་ཐུན་མོང་གི་མངོན་ཤེས་དྲུག་ཀ་ཡོད་ཀྱང་། སྔགས་ལམ་གྱི་དབང་ཤེས་ཕྱི་མ་གསུམ་ལ་བརྟན་པའི་མངོན་ཤེས་འོང་དོན་མེད་པའི་ཕྱིར་རོ། ། རྫོགས་རིམ་གྱི་དབང་བཞིས་ནི་སྒྲིབ་པའི་དྲི་མ་སྦྱོང་ཞིང་དེ་ཡང་སྒོ་གསུམ་ཡེ་ཤེས་དང་བཅས་པའི་དྲི་མ་ཐུན་མོང་བ་ཕྲ་མོ་དང་སྔགས་ལམ་གྱི་ཐུན་མོང་མ་ཡིན་པ་ཕྲ་རགས་ཐམས་ཅད་རིམ་བཞིན་སྦྱོང་ལ། བུམ་དབང་དང་དེའི་ལམ་སོར་བསམ་མཐར་ཕྱིན་པས་ས་བརྒྱད་པ་མི་གཡོ་བ་དང་།
གསང་བ་དང་སྲོག་འཛིན་མཐར་ཕྱིན་པས་དགུ་པ་ལེགས་པའི་བློ་གྲོས་དང་། ཤེས་རབ་ཡེ་ཤེས་དང་རྗེས་དྲན་མཐར་ཕྱིན་པས་བཅུ་པ་ཆོས་ཀྱི་སྤྲིན་དང་། བཞི་པ་ཏིང་ངེ་འཛིན་མཐར་ཕྱིན་པས་སངས་རྒྱས་ཀྱི་ས་ལ་ཀུན་ཏུ་འོད་དང་ཟླ་བའི་འོད་ལ་སོགས་པ་ས་བཅུ་གཉིས་སུ་ཕྱེ་བའི་སྤངས་རྟོགས་རྫོགས་པར་འགྱུར་ལ། སྔགས་ལམ་གྱིས་ནི། སོར་བསམ་འབྲིང་མཆོག སྲོག་འཛིན་སྦྱོར་ལམ་ཐོག་མ། རྗེས་དྲན་སྐད་ཅིག་ཐ་མ། ཏིང་ངེ་འཛིན་སྐད་ཅིག་དང་པོ་ནས་མཐོང་ལམ། དེ་དང་བཅས་པའི་སྟོང་བརྒྱད་བརྒྱ་བ་ཕྲག་གཅིག་གིས་ས་དང་པོ་ཀུན་ཏུ་འོད་དང་། དེ་ནས་གཅིག་གིས་ས་གཉིས་པ་མཐར་ཕྱིན་ཞིང་།
བྱང་སེམས་ནོར་བུ་ནས་གྱེན་དུ་ལོག་སྟེ་གསང་གནས་ཀྱི་བར་དུ་བརྟན། དེ་བཞིན་དུ་མི་འགྱུར་བའི་བདེ་ཆེན་སྟོང་བརྒྱད་བརྒྱ་པ་ཕྲག་གཉིས་ཀྱིས་ས་གཉིས་གཉིས་རྫོགས་ཤིང་། ལྟེ་བ་དང་སྙིང་ག་དང་མགྲིན་པ་དང་དཔྲལ་བ་དང་གཙུག་ཏོར་གྱི་བར་དུ་བརྟན་ཏེ། བེམ་ཆོས་སམ། འཕོ་བའི་བག་ཆགས་ཕྲ་བའི་ས་བོན་སྟོང་བརྒྱད་བརྒྱ་པ་ཕྲག་བཅུ་གཉིས་སྤངས་ཏེ། སྔགས་ཀྱི་ཐུན་མོང་མ་ཡིན་པའི་སྙོམས་འཇུག་གི་སྒྲིབ་པ་ལས་གྲོལ་བའི་ས་བཅུ་གཉིས་མཐར་ཕྱིན་པའི་མཐར་ཐུག་གི་སངས་རྒྱས་བཅོམ་ལྡན་འདས་ཐེག་པ་མཐའ་དག་དང་ལམ་མཐའ་དག་ལ་བལྟོས་པའི་སྤང་བྱ་ཐམས་ཅད་སྤངས་ཤིང་ཡོན་ཏན་ཡོངས་སུ་རྫོགས་པར་གྱུར་པ་ནི། སྨིན་གྲོལ་གྱི་དབང་མཐའ་དག་རྫོགས་པར་ཐོབ་པའི་དགོངས་པའི་འབྲས་བུ་ཡིན་ནོ། ། འདི་ལ་སྔོན་དང་ད་ལྟའི་དུས་འཁོར་བ་ཐམས་ཅད་མགྲིན་གཅིག་ཏུ་བདེ་ཆེན་སྟོང་བརྒྱད་བརྒྱ་བ་ཕྲག་དང་པོ་སྦྱོར་ལམ་དུ་འཇོག་པ་ནི་སོ་སྐྱེའི་ལམ་ན་སྤང་བྱའི་ས་བོན་སྤོང་བའི་དངོས་གཉེན་ཡོད་པའམ། ཡང་ན་སྤང་བྱའི་ས་བོན་སྟོང་བརྒྱད་བརྒྱ་པ་ཕྲག་གཅིག་མ་སྤངས་པའི་མཐར་ཐུག་གི་སངས་རྒྱས་ཡོད་པ་གང་རུང་དུ་འགྱུར་བའི་སྐྱོན་ཡོད་དོ། ། གཉིས་པ་གྲོལ་བྱེད་ལམ་ལ་ཀུན་རྫོབ་དྲང་དོན་རྒྱ་ཆེན་གཙོ་བོར་གྱུར་པ་བསྐྱེད་པའི་རིམ་པ་དང་།
དོན་དམ་ངེས་དོན་ཟབ་པ་གཙོ་བོར་གྱུར་པ་རྫོགས་པའི་རིམ་པའོ། ། དེ་གཉིས་སོ་སོའི་ངོ་བོའམ་མཚན་ཉིད་ནི་རིམ་པ་བཞིན། སྔགས་ལམ་གྱི་གཙོ་བོ་གང་ཞིག སྣང་ཕྱོགས་སྔགས་ཀྱི་སྐུ་ལ་དམིགས་པའི་མོས་པ་ཡིད་བྱེད་རྗེས་དཔག་རྟོགས་པའི་རྣལ་འབྱོར་དང་། གང་ཞིག་སྟོང་ཕྱོགས་ཡེ་ཤེས་ཀྱི་སྐུ་ལ་དམིགས་པའི་དེ་ཁོ་ན་ཉིད་ཡིད་བྱེད་མངོན་སུམ་རྟོགས་མེད་མ་འཁྲུལ་བའི་རྣལ་འབྱོར་ཏེ། ལྷ་ཡི་དམིགས་པ་དག་ཀྱང་མངོན་སུམ་དང་ནི་རྗེས་སུ་དཔག་པ་རྣམ་པ་གཉིས་སུ་འགྱུར་བ་སྟེ། ། མངོན་སུམ་དག་ནི་དེ་ཉིད་སྦྱོར་བས་མཁའ་ལ་སྐར་མ་བཞིན་དུ་དུ་མ་ལོངས་སྤྱོད་རྫོགས་པའི་སྐུ། ། མངོན་སུམ་མིན་ན་རྗེས་སུ་དཔག་པ་ཤི་བའི་ལུས་བཞིན་དེ་ཉིད་མིན་པ་ཡིས་ནི་བརྟགས་པ་གང་། ། ཞེས་སོགས་དང་། དེའི་འགྲེལ་པ་དྲི་མེད་འོད་དང་།
སེམས་འགྲེལ་གཞན་གཉིས་ལས་ཀྱང་། ། བསྐྱེད་རིམ་རྟོག་སྒོམ་དང་། རྫོགས་རིམ་རྟོག་མེད་མ་འཁྲུལ་བར་ལེན་མང་དུ་གསུངས་པའི་ཕྱིར་རོ། ། དེ་ཡང་དངོས་སམ་གཙོ་བོའི་དབང་དུ་བྱས་ཤིང་། འཁོར་རམ་ཕལ་པའི་དབང་དུ་བྱས་ན་བསྐྱེད་རིམ་གྱི་སྦྱོར་འཇུག་རྟོག་མེད་དང་རྫོགས་རིམ་གྱི་སྦྱོར་འཇུག་རྟོག་པར་སྐྱེས་པའང་ཡོད་དེ། བསྐྱེད་རིམ་པས་གཟུགས་མཛེས་མཐོང་ནས་བདེ་སྟོང་སྦྱོར་བ་ན་མིག་ཤེས་རྟོག་མེད་བདེ་སྟོང་ཡེ་ཤེས་ཀྱི་ངོ་བོར་སྐྱེས་པའམ། མ་སྐྱེས་ཀྱང་དབང་ཤེས་འཁོར་གྱི་བདེ་བ་སྟོང་ཉིད་རྣམ་ལྡན་དུ་འཆར་བ་སྲིད་པའི་ཕྱིར་རོ། ། འོ་ན་དེས་སྟོང་ཉིད་མངོན་སུམ་རྟོགས་པར་འགྱུར་ལ་འདོད་ན་འཕགས་པར་ཐལ་ལོ། ། ཞེ་ན། ཁྱད་པར་ཆ་ཤས་རྣམ་གཡེང་དང་། །
མངོན་སུམ་གྱིས་ནི་བཟུང་བ་ལ། ། ཁྱད་པར་གང་ལ་རྟོག་པ་ཡི། ། སྐྱོན་ཡོད་དེ་ནི་རྟོགས་པར་འགྱུར། ། ཞེས་པའི་ཚུལ་གྱིས་མཐོང་ཡང་མ་རྟོགས་པ་དུ་མ་སྲིད་པས་སྐྱོན་མེད་ལ། ཐེག་པ་གཞན་གྱི་འཕགས་པར་ཐལ་བ་ནི་འདོད་པའི་སྐབས་ཀྱང་སྲིད་དོ། ། དེ་བཞིན་དུ་རྫོགས་རིམ་གྱི་སྦྱོར་བ་ནམ་མཁར་ཀུན་ནས་ཞེན་པའི་སེམས་ཀྱི་སྟོང་ཉིད་སྒོམ་པ་དང་། རྩ་དང་རླུང་ལ་དམིགས་པའི་ཞེན་རིག་དུ་མ་རྫོགས་རིམ་གྱི་སྦྱོར་འཇུག་འབྱུང་བ་ཡིན་ནོ། ། དེ་དག་བསྐྱེད་རྫོགས་དངོས་མ་ཡིན་ཡང་ཆ་མཐུན་པའི་སྒོ་ནས་དེའི་ཕྱོགས་སུ་བཏུའོ། ། དེ་ལྟར་རིམ་གཉིས་རེ་རེ་ལ་ཡང་བསྙེན་པ། ཉེར་སྒྲུབ།
སྒྲུབ་པ། སྒྲུབ་ཆེན་སྟེ་བཞི་བཞི་ཚང་ལ། དེ་དག་ལ་ལུས་དབྱིབས་ཀྱི་དང་། ངག་སྔགས་ཀྱི་དང་། སེམས་ཆོས་ཀྱི་དང་། ཡེ་ཤེས་དག་པའི་རྣལ་འབྱོར་ཏེ། རྣལ་འབྱོར་བཞིའི་མིང་གིས་གསུངས་ཤིང་། སྐུ་གསུང་ཐུགས་ཡེ་ཤེས་རྡོ་རྗེའི་རྣལ་འབྱོར་དང་རྣམ་པ་ལྔ་དང་། རྣམ་པ་ཉི་ཤུ་དང་། སྐད་ཅིག་མ་གཅིག་དང་།
སྒྱུ་འཕྲུལ་དྲྭ་བས་བྱང་ཆུབ་པ་སྟེ། མངོན་བྱང་བཞིའི་རྣལ་འབྱོར་ཞེས་ཀྱང་གསུངས་པ་རྣམས་ཚང་ཞིང་རྫོགས་པར་དགོས་ཏེ། ཐོབ་བྱའམ་སྦྱངས་འབྲས་ལ་སྐུ་བཞི། རྡོ་རྗེ་བཞི། བྱང་ཆུབ་བཞི། མཁྱེན་པ་བཞི་རྣམས་ལ། པདྨའི་འདབ་མ་རྒྱས་པའི་སྤྱན་དང་། ཉིན་མོར་བྱེད་པའི་སྐུ་དང་། ཡེ་ཤེས་ཀྱི་སྐུ་དང་། ཐམས་ཅད་མཁྱེན་པ་ཞེས་པའི་མཚན་གྱིས་གསུངས་པའི་བཞི་ཚན་ཚང་བར་བཞུགས་པ་བཞིན་དུ་ལམ་དུས་ནས་ལེགས་པར་སྒྲུབ་དགོས་པའི་ཕྱིར་དང་།
སྦྱང་བྱ་རགས་པ་གནས་སྐབས་བཞིའི་སྒྲིབ་པ་དང་། ཕྲ་བ་ཀུན་གཞི་རྣམ་ཤེས་ལ་གནས་སྐབས་བཞི་བསྐྱེད་པ་འགྱུར་བ་དེའི་ནུས་པ་བཞི་ཡོད་པ་སྦྱང་དགོས་པའི་ཕྱིར་དང་། སྦྱང་གཞི་སྐུ་བཞི་ཡེ་ཤེས་སུ་གསུངས་ཤིང་། མཁའ་ཁྱབ་མཁའི་རྡོ་རྗེ་ཅན་དང་། གཙོ་བོ་སྲིད་པ་གསུམ་གྱིས་བཏུད་ཅིང་གཞོམ་མེད་ཀུན་ཏུ་འགྲོ་བ་གང་། ། ཞེས་དང་། ཐུབ་པ་མེད་པ་དཔེ་མེད་པ། ། མི་མངོན་མི་སྣང་གསལ་བྱེད་མིན། ། མི་འགྱུར་ཀུན་འགྲོ་ཁྱབ་པ་པོ། ། ཕྲ་ཞིང་ཟག་མེད་ས་བོན་བྲལ། །
ཞེས་དང་། སངས་རྒྱས་ཐོག་མ་ཐ་མ་མེད། ། དང་པོའི་སངས་རྒྱས་རིགས་མེད་པ། ། ཡེ་ཤེས་མིག་གཅིག་དྲི་མ་མེད། ། ཡེ་ཤེས་ལུས་ཅན་དེ་བཞིན་གཤེགས། ། ཞེས་སོགས་ཀྱིས་དངོས་སུ་བསྟན་ཅིང་། ཀྱེ་རྡོ་རྗེར། ལུས་ལ་ཡེ་ཤེས་ཆེན་པོ་གནས། ། ཞེས་སོགས་དང་། འགྲོ་ཀུན་ལྷན་ཅིག་སྐྱེས་པ་ཉིད། །
རང་བཞིན་ལྷན་ཅིག་སྐྱེས་པར་བརྗོད། ། སོགས་དང་། ཡེ་ཤེས་འདི་ནི་ཆེས་ཕྲ་ཞིང་། ། ཞེས་སོགས་ཀྱིས་བསྟན་དོན། རང་བཞིན་ལྷན་ཅིག་སྐྱེས་པའི་ཡེ་ཤེས་དང་། འདུས་པ་ལུགས་གཉིས་སོགས་སུ། ཤིན་ཏུ་ཕྲ་བའི་རླུང་སེམས། རྣལ་འབྱོར་རྒྱུད་དུ་ཡང་། ཐོག་མཐའ་མེད་པའི་སེམས་དཔའ་ནི། ། རྡོ་རྗེ་སེམས་དཔའ་དགའ་བ་ཆེ། །
ཞེས་སོགས། མདོ་ཕྱོགས་འཁོར་ལོ་ཐ་མར། ཟག་པ་མེད་པའི་ཤེས་པ་སྦྲང་མའི་རྩི་དང་འདྲ། ། ཞེས་སོགས་ཀྱིས་བདེ་གཤེགས་སྙིང་པོར་གསུངས་པའི་ཐ་སྙད་གནས་ལུགས་བཞིའི་སངས་རྒྱས་སུ་བཞག་པ་དེའི་སྟེང་དུ་འགྱུར་མེད་ཀྱི་ཐིག་ལེ་བཞི་པོ་ངོ་བོ་གཅིག་ཏུ་བཞུགས་པའི་ཕྱིར་རོ། ། དེ་ལྟར་རིམ་པ་གཉིས་ལས་བསྐྱེད་རིམ་གྱི་རྣམ་གཞག་སྤྱི་སྒོས་དོགས་གཅད་དང་བཅས་པ་ནི་རྒྱས་པར་ཟུར་དུ་བཤད་ཟིན་ཅིང་། རྫོགས་རིམ་གྱི་ཁྲིད་ཡིག་ངོ་སྤྲོད་དང་བཅས་པ་ནི་ཁྲིད་མ་ཐོབ་པ་རྣམས་ལ་བསྟན་དུ་མི་རུང་བས་ཟུར་དུ་འཆད་པ་ལས་ཤེས་དགོས་པས་འདིར་མི་འཆད་ལ། འདིར་ནི་རིམ་གཉིས་དང་འབྲེལ་བའི་གཞི་ལམ་འབྲས་གསུམ་ལ་ལོག་རྟོག་ཆེན་པོའི་ཆེན་པོ་དག་དགག་པ་སྐབས་སུ་བབ་པས་འདི་ལྟར་དགག་པར་བྱ་སྟེ། གཞི་དང་། ལམ་དང་། འབྲས་བུ་ལ་ལོག་རྟོག་དགག་པའོ། །
དང་པོ་ལ་ཐ་སྙད་པའི་གནས་ལུགས་ལ་སྐུར་བ་བཏབ་ནས་སངས་རྒྱས་ཕྱི་ནས་བཙལ་དགོས་པའི་ལོག་རྟོག་དགག་པ་དང་། དོན་དམ་པའི་གནས་ལུགས་ལ་སྐུར་བ་བཏབ་ནས་སངས་རྒྱས་ནང་ན་རྫོགས་པར་གྲུབ་ཟིན་པའི་ལོག་རྟོག་དགག་པའོ། ། དང་པོ་ལ་སྤྱིར་དགག་པ་དང་། བྱེ་བྲག་སངས་རྒྱས་གཞན་ལ་སྒྲུབ་གཞི་ཡོད་ཀྱང་དུས་འཁོར་བ་ལ་སྒྲུབ་གཞི་མེད་པའི་ལོག་རྟོག་དགག་པའོ། ། དང་པོ་ནི། བཀའ་འཁོར་ལོ་བར་པའི་དངོས་བསྟན་ཙམ་ལ་འདྲིས་པར་བྱས་ཤིང་ཞེན་ནས་ཟབ་གསལ་གཉིས་ལས་གསལ་བའི་ཆ་ལ་སྐལ་པ་ཞེན་པའི་བསྟན་འཛིན་ཆེན་པོ་དག་ན་རེ། བདེ་བར་གཤེགས་པའི་སྙིང་པོ་ཞེས་བྱ་བ་མ་ཡིན་དགག་ཏུ་གྱུར་པའི་དངོས་པོའི་ཆོས་ཡོངས་གཅོད་དུ་གྲུབ་པ་ནི་གཏན་མེད་དེ། ཡོད་ན་བརྟག་དངོས་དང་། བདེན་གྲུབ་དང་། རིགས་པས་དཔྱད་བཟོད་དུ་འགྱུར་བའི་ཕྱིར།
དེས་ན་སྙིང་པོ་མདོ་བཅུ་ལ་སོགས་པར་དེ་འདྲ་ཡོད་པ་ལྟར་གསུངས་པ་རྣམས་ནི། སེམས་ཀྱི་ཆོས་ཉིད་དོན་དམ་པའི་བདེན་པ་ལ་དགོངས་ནས། སེམས་ཞུམ་སེམས་ཅན་དམན་ལ་བརྙས་པ་ལ་སོགས་པའི་སྐྱོན་ལྔ་སྤང་བའི་ཕྱིར་དུ་གསུངས་པའི་དྲང་དོན་དགོངས་པ་ཅན་ཁོ་ན་ཡིན་ནོ་ཞེས་ཟེར་རོ། ། འདི་དག་ནི་ལུང་དོན་རིགས་པས་གཏན་ལ་དབབ་དགོས་པས་ལུང་གིས་མི་ཚིམ་མོ་ཞེས་རིགས་པ་ལ་གཙོ་བོར་བྱེད་པ་པོར་སྣང་བས། ཐོག་མར་གནོད་བྱེད་ཀྱི་རིགས་པ་བརྗོད་པར་བྱ་སྟེ། རྫོགས་པའི་སངས་རྒྱས་ཀྱི་རྟོགས་པ་ཕུན་ཚོགས་དེའི་ཐུན་མོང་མ་ཡིན་པའི་རིགས་འདྲ་ཁྱད་པར་ཅན་ཞིག་གཞི་དུས་ན་ཡོད་པར་ཐལ། རྫོགས་པའི་སངས་རྒྱས་ཀྱི་སྤངས་པ་དེའི་ཐུན་མོང་མ་ཡིན་པ་དེའི་རིགས་འདྲ་ཁྱད་པར་ཅན་ཞིག་གཞི་དུས་ན་ཡོད་པའི་ཕྱིར་རོ། ། རྟགས་གསལ་གཉིས་ཀ་དངོས་འགལ་ཡིན་ལ། ཁྱབ་པ་ལ་མི་མཚུངས་པའི་རྒྱུ་མཚན་རིགས་པ་ཤེས་ཤིང་གཟུ་བོར་གནས་པ་ནི་སུས་ཀྱང་བརྗོད་པ་མི་ནུས་ལ། མི་ཤེས་པའི་རྡོལ་ཐབས་སྨྲ་བ་དང་།
ཤེས་ཀྱང་འདུ་ཤེས་བསྒྱུར་བའི་བསྙོན་ཚིག་སྨྲ་བ་ནི་བསྟན་པ་ལ་འཚེ་བར་ཟད་དོ། ། གཞན་ཡང་སངས་རྒྱས་ཀྱི་ས་བོན་ནམ། ཉེར་ལེན་ཕྱི་ནས་བཙལ་དགོས་པར་འགྱུར་ཏེ། སེམས་ཅན་གྱི་རྒྱུད་ལ་གཞི་དུས་ན་སངས་རྒྱས་ཀྱི་སྒྲུབ་གཞི་དངོས་པོར་གྱུར་པ་མེད་པའི་ཕྱིར། འདོད་ན། མདོ་སྔགས་ཀྱི་ལུང་དུ་མས་གནོད་པར་མ་ཟད། སངས་རྒྱས་ཀྱི་ས་བོན་འདེབས་པ་པོ་སུ་ཞིག་གིས་བྱེད་ཅིང་། འཚོལ་བ་པོ་དག་གིས་གང་ནས་འཚོལ་བློ་ནང་དུ་ཁུག་ལ་ལེགས་པར་སོམས་ཤིག རང་བཞིན་རྣམ་དག་གི་ཆོས་ཉིད་ཡོད་པ་ཙམ་གྱིས་སངས་རྒྱས་ཀྱི་ཉེར་ལེན་ཡོད་པར་འདོད་ན། སྣོད་ཀྱི་འཇིག་རྟེན་ལ་ཡང་ཡོད་པར་ཐལ་བ་བཟློག་ཏུ་མེད་དོ། །
གཞན་ཡང་འདོད་པ་འདི་ནི་སྙིང་པོ་མདོ་བཅུ་ལ་སོགས་པའི་བཀའ་འཁོར་ལོ་ཐ་མ་མཐའ་དག་དང་། རྒྱུད་སྡེ་གོང་འོག ཁྱད་པར་སེམས་འགྲེལ་གསུམ་གྱིས་གཏན་ལ་ཕབ་པའི་རྒྱུད་ཀྱི་རྒྱལ་པོ་རྣམས་ཀྱི་དངོས་བསྟན་བསྟན་བྱའི་གཙོ་བོ་ལས་རྒྱབ་ཀྱིས་ཕྱོགས་པར་མ་ཟད། འཁོར་ལོ་བར་པ་ཉིད་ཀྱི་དངོས་བསྟན་ལ་ཡང་སྐུར་བ་འདེབས་པ་ཡིན་ཏེ། སེམས་ལ་སེམས་མ་མཆིས་ཏེ། སེམས་ཀྱི་རང་བཞིན་འོད་གསལ་བའོ། ། ཞེས་སོགས་མང་དུ་གསུངས་ཤིང་། ཡུལ་སྟོང་ཉིད་དོན་དམ་པའི་བདེན་པ་ལ་ནི་འོད་གསལ་གྱི་དོན་མ་ཚང་བའི་ཕྱིར་རོ། ། དེར་མ་ཟད་འཁོར་ལོ་དང་པོའི་དངོས་བསྟན་གྱིས་ཀྱང་གནོད་དེ། འདུལ་བར་གཏོགས་པ་ཚུལ་ཁྲིམས་ཡོངས་དག་གི་མདོར།
དགེ་སློང་དག་ཤེས་པ་ནི་འགྲིབ། སྲོག་ནི་འཆད། ཚེའི་འདུ་བྱེད་ནི་ངེས་པར་འདོར་བར་འགྱུར་ན་ཞེས་གསུངས་ལ། ཁྱེད་ལྟར་ན་འཆི་སྲིད་མངོན་དུ་གྱུར་པ་ན། རྣམ་སྨིན་སྐྱེས་ཀྱི་སྲོག་དབང་དང་། ཚེའི་འདུ་བྱེད་རྒྱུན་ཆད་པ་བཞིན་དུ། འཆི་སྲིད་དང་། བརྒྱལ་བ་དང་། གཉིད་འཐུག་པ་དང་། སྙོམས་འཇུག་གཉིས་ལ་སོགས་པ་སེམས་མེད་དུ་བཤད་པ་རྣམས་ཀྱི་ཚེ་རིག་རྒྱུན་ཆད་པར་འདོད་དགོས་པ་ལས།
ཤེས་པ་འགྲིབ་ཅེས་གསུངས་པའི་ཕྱིར་རོ། ། དེ་བཞིན་དུ། ཆོས་རྟེས་དྲན་གྱི་མདོར། རྟེན་ཡོད་པ་རྒྱུ་བ་ཆད་པའོ། ། ཞེས་གསུངས་པ། འཁོར་འདས་ཀྱི་རྟེན། རིག་རྒྱུན་ཤིན་ཏུ་ཕྲ་བ་ནི་གཞི་ལམ་འབྲས་གསུམ་ཀུན་ཏུ་རྒྱུན་འགྱུར་མེད་དུ་ཡོད་ལ། འབྲས་བུའི་ཚེ་རྣམ་ཤེས་དང་རླུང་གི་རྒྱུ་བ་ཆད་ཅེས་པའོ། ། དེ་ལྟར་ན་ཤིན་ཏུ་ཕྲ་བའི་རླུང་སེམས་ཀྱི་དྭངས་མ་རང་བཞིན་རྣམ་དག་རང་གི་ངོ་བོ། ཆུ་ཁམས་གསེར་དང་ནམ་མཁའ་རྣམས་དག་པ་བཞིན་དག་པར་གསུངས་པ་འདི་ནི་ཐ་སྙད་པའི་གནས་ལུགས་ཡིན་ཏེ།
ཐོག་མ་མེད་པ་ནས་གནས་སྐབས་ཀུན་ཏུ་རྒྱུན་ཆད་མི་སྲིད་ཅིང་། དོན་དམ་གཅོད་བྱེད་ཀྱི་རིགས་པས་གཞོམ་ནུས་ཀྱང་མཉམ་གཞག་ཡེ་ཤེས་ལ་སོགས་པའི་ལམ་དུ་གྱུར་པའི་གཉེན་པོ་ཡེ་ཤེས་ཀྱིས་ཀྱང་གཞོམ་པ་དང་གཞིག་པར་མི་ནུས། ནུས་ན་སངས་རྒྱས་པའི་ཡེ་ཤེས་ཐམས་ཅད་དངོས་རྒྱུ་དང་བྲལ་བའི་སྐྱོན་དུ་འགྱུར་བའི་ཕྱིར་དང་། བདེན་བཞི་མི་རྟག་སོགས་བཅུ་དྲུག་ཏུ་བཤད་པ་ཡང་འདིའི་སྟེང་གི་སྐད་ཅིག་མ་གཙོ་བོར་བྱས་པའི་དེ་ཁོ་ན་ཉིད་དམ་གནས་ལུགས་ཡིན་པར་ནི། བསྟན་པ་འདིའི་ཤིང་རྟའི་སྲོལ་འབྱེད་ཆེན་པོ་གཉིས་ཀྱི་ནང་ནས་འཕགས་པ་ཐོགས་མེད་ཞབས་ཀྱིས་གཙོ་བོར་གཏན་ལ་ཕབ་པའི་དོན་ཡིན་པའི་ཕྱིར་དང་། བཀའ་འཁོར་ལོ་ཐ་མ་དང་། རྒྱུད་སྡེ་སྤྱི་སྒོས་ཀྱི་གཏན་ལ་དབབ་བྱ་གཙོ་བོ་ཡིན་པའི་ཕྱིར་རོ། ། དེས་ན་འདི་ལ་སྐུར་པ་འདེབས་པ་ནི། ཐུན་མོང་མ་ཡིན་པའི་ལམ་དང་འབྲས་བུའི་ཡེ་ཤེས་ཁྱད་པར་ཅན་གྱི་སྣང་བའི་དམིགས་ཡུལ་ལ་སྐུར་པ་བཏབ་པས་གཞིའི་ཀུན་རྫོབ་བདེན་པའི་གཙོ་བོ་དང་། ལམ་གྱི་མཉམ་གཞག་སྣང་བཅས་དང་།
འབྲས་བུའི་གཟུགས་སྐུ་རྒྱུ་འབྲས་ཀྱི་རྩ་བ་བཅད་པ་ཡིན་ནོ། ། ཅི་སྟེ་ཐ་སྙད་པའི་གནས་ལུགས་ནི། མེའི་ཚ་བ་དང་། བུ་རམ་གྱི་མངར་བ་ལ་སོགས་པ་ཡིན་པར་གསུངས་པ་མ་ཡིན་ནམ་ཞེ་ན། དེ་དག་ནི་རེ་ཞིག་པ་ཙམ་ལ་དགོངས་ཀྱི། རྒྱུན་ལ་མི་བསླུ་བའི་རང་བཞིན་མ་ཡིན་ཏེ། མེ་དེ་ནུས་ལྡན་ལ་བསིལ་བར་སྣང་བའི་བློ་དེ་འཁྲུལ་ཤེས་མ་ཡིན་པའི་ཕྱིར་རོ། ། འོ་ན་ལུང་གི་གནོད་བྱེད་དང་། རང་ལུགས་ཀྱི་ཤེས་བྱེད་གང་ཞེ་ན། རྒྱས་པར་སྙིང་པོ་མདོ་བཅུ་དང་།
སངས་རྒྱས་ཕལ་པོ་ཆེ་ལ་སོགས་པར་རྒྱས་པར་གསུངས་པའི་དོན་རྒྱུད་བླ་རྩ་འགྲེལ་དུ་རྒྱ་ཆེར་གསུངས་པ་སོགས་སུ་བལྟ་བར་བྱ་ལ། འདིར་ནི་དཔལ་བརྟག་པ་གཉིས་པ་ལས། འཇིག་རྟེན་ཁམས་ནི་གང་དུ་ཡང་། ། སངས་རྒྱས་གཞན་དུ་རྙེད་མ་ཡིན། ། སེམས་ནི་རྫོགས་པའི་སངས་རྒྱས་ཉིད། ། སངས་རྒྱས་གཞན་དུ་བསྟན་པ་མེད། ། ཅེས་སོགས་དང་། སམྦུ་ཊི་ལས། རང་གི་ལུས་ལ་སངས་རྒྱས་བཞུགས། ། གཞན་དུ་གང་ནའང་སངས་རྒྱས་མེད། །
མི་ཤེས་མུན་པས་བསྒྲིབས་པ་རྣམས། ། ལུས་ལས་གཞན་དུ་སངས་རྒྱས་འདོད། ། ཅེས་དང་། ཡང་རྩ་རྒྱུད་དུ། ལུས་ལ་ཡེ་ཤེས་ཆེན་པོ་གནས། ། རྟོག་པ་ཐམས་ཅད་སྤངས་པ་སྟེ། ། དངོས་པོ་ཀུན་ལ་ཁྱབ་པ་པོ། ། ལུས་གནས་ལུས་ལས་མ་སྐྱེས་པའོ། ། ཞེས་དང་། བཤད་རྒྱུད་དུ།
རྟོག་པ་ཐམས་ཅད་སྤངས་པ་ཡི། ། ཡེ་ཤེས་ཆེན་པོ་ལུས་ལ་གནས། ། ཞེས་དང་། ཁྱད་པར་རྩ་རྒྱུད་དུ། དབང་བཞི་པ་སྟོན་པའི་ཚིག ཡེ་ཤེས་འདི་ནི་ཆེས་ཕྲ་ཞིང་། ། རྡོ་རྗེ་ནམ་མཁའི་དཀྱིལ་ལྟ་བུ། ། རྡུལ་བྲལ་མཐར་ཕྱིན་ཞི་བ་ཉིད། ། ཁྱོད་རང་ཡང་ནི་དེ་ཡི་ཕ། ། ཞེས་པས་གཞིའི་ཡེ་ཤེས་གསལ་བར་བསྟན་ཏེ། །
གཞིའི་ཡེ་ཤེས་ཁྱོད་རང་ཡང་ནི་དྲི་མ་ཞི་བའི་འབྲས་བུ་ཡེ་ཤེས་དེའི་ཕའམ་ཉེར་ལེན་གྱི་རྒྱུའོ། ། ཞེས་དགོངས་པ་ཡིན་ངེས་ལ། འགྲེལ་ཊཱིཀ་མཁན་པོ་འགའ་ཞིག་གིས་བཤད་པ་ནི་རྡོ་རྗེ་འཆང་གི་དགོངས་པ་མིན་པའི་ཕྱིར་རོ། ། དེ་བཞིན་དུ། འགྲོ་ཀུན་ལྷན་ཅིག་སྐྱེས་པ་ཉིད། ། རང་བཞིན་ལྷན་ཅིག་སྐྱེས་པར་བརྗོད། ། ཅེས་གསུངས་ན། ཕྱོགས་སྔ་སྨྲ་བ་པོ་དེ་དག་གིས་ནི། ལྷན་ཅིག་སྐྱེས་པའི་སྒྲ་བཤད་ཤེས་ཐབས་མེད་དེ། སེམས་དྲི་བཅས་དང་ལྷན་ཅིག་མ་སྐྱེས་པར་ལམ་སྟོབས་ཀྱིས་ཕྱིས་གསར་དུ་འབྱུང་བར་ཁས་བླངས་པའི་ཕྱིར་རོ། །
མདོ་རྒྱུད་དེ་དག་གི་བསྟན་དོན་ཁྱད་པར་ཅན་དེ་ནི་དཔལ་ས་ར་ཧས་ཀྱང་གསུངས་ཏེ། སེམས་ཉིད་གཅིག་པུ་ཀུན་གྱི་ས་བོན་ཏེ། ། གང་ལ་སྲིད་དང་མྱ་ངན་འདས་འཕྲོ་བ། ། འདོད་པའི་འབྲས་བུ་སྟེར་བར་བྱེད་པ་ཡི། ། ཡིད་བཞིན་ནོར་འདྲའི་སེམས་ལ་ཕྱག་འཚལ་ལོ། ། ཞེས་སོགས་དང་། དཔལ་མགོན་ཀླུ་སྒྲུབ་ཀྱིས་ཀྱང་། ཆོས་དབྱིངས་བསྟོད་པ་ལས། ས་ཡི་དཀྱིལ་ན་ཡོད་པའི་ཆུ། ། དྲི་མ་མེད་པར་གནས་པ་ལྟར། །
ཉོན་མོངས་ནང་ན་ཡེ་ཤེས་ཀྱང་། ། དེ་བཞིན་དྲི་མ་མེད་པར་གནས། ། ཞེས་སོགས་མང་དུ་གསུངས་ཤིང་། གསང་འདུས་རིམ་ལྔར་ཡང་། ཇི་ལྟར་ཆུ་ལ་ཆུ་བཞག་དང་། ། མར་ལ་མར་བཞག་ཇི་བཞིན་དུ། ། གང་གིས་རང་གི་ཡེ་ཤེས་ནི། ། ལེགས་མཐོང་གང་གིས་འདི་ཕྱག་ཡིན། ། ཞེས་གསུངས་པའི་མཐོང་བྱའི་ཡེ་ཤེས་དང་། ཆུ་ལ་ཆུ་བཞག་རྒྱུའི་ཡེ་ཤེས་གཞི་ལ་མེད་ན་མངོན་རྒྱུ་དང་སྦྱར་རྒྱུ་ཇི་ལྟར་ཡོང་།
དེ་བཞིན་དུ་རིམ་ལྔར། འགྲོ་ཀུན་རང་དབང་མེད་པ་སྟེ། ། རང་དབང་དུ་ནི་འབྱུང་བ་མིན། ། དེ་ཡི་རྒྱུ་ནི་འོད་གསལ་བ། ། འོད་གསལ་ཐམས་ཅད་སྟོང་པ་འོ། ། སེམས་གང་གིས་ནི་བྱིས་པ་རྣམས། ། འཁོར་བར་འཆིང་བས་བཅིངས་གྱུར་པ། ། སེམས་དེ་ཉིད་ཀྱི་རྣལ་འབྱོར་པ། ། བདེ་གཤེགས་གནས་སུ་འགྲོ་བར་འགྱུར། ། ཞེས་གསུངས་ཤིང་།
རྣལ་འབྱོར་པ་བདེ་གཤེགས་གནས་སུ་འགྲོ་བར་བྱེད་པའི་སེམས་དེ་གསར་དུ་བསྒྲུབ་པའི་ལམ་གྱི་ཡེ་ཤེས་ལ་བྱེད་ན། དེས་བྱིས་པ་རྣམས་འཁོར་བར་ཇི་ལྟར་འཆིང་སོམས་ཤིག དེ་བཞིན་དུ་འཕགས་པ་ལྷས་ཀྱང་མང་དུ་གསུངས་ཤིང་། རྒྱལ་བ་མ་ཕམ་པས། ཇི་ལྟར་ཆུ་རྙོག་པ་ལས་དང་བ་ནི། ། དང་བ་དེ་ཉིད་དེ་ལས་སྐྱེས་མིན་གྱི། ། དེ་ནི་དེ་ལ་དྲི་མ་བྲལ་པར་ཟད། ། དེ་བཞིན་རང་སེམས་དག་ལ་ཚུལ་དེ་ཉིད། ། ཅེས་སོགས་མང་དུ་གསུངས་པས་ཁོ་བོས་ནི། ཤིང་རྟ་ཆེན་པོ་འདི་དག་གིས་དངོས་སུ་ལན་ཅིག་མིན་པར་གསུངས་པའི་ལུང་གི་དངོས་བསྟན་ལས་འགོངས་པའི་རང་བཟོ་མགོ་ཕུར་བྱེད་མི་ནུས་སོ། །
གཉིས་པ་ནི། གསང་འདུས་འཕགས་ལུགས་ལ་གཙོ་བོར་འཛིན་ཅིང་ལེགས་པར་སྦྱངས་པའི་མཁས་པ་དག་ན་རེ། འདུས་པ་ལ་ནི། ཡེ་ཤེས་ལྔ་ཡི་ངོ་བོ་ཉིད། ། འབྱུང་བ་ལྔ་ཡི་རང་བཞིན་དབུགས། ། ཞེས་སོགས་དང་། སེམས་ཅན་ཀུན་གྱི་སྲོག་ཆེན་པོ། ། རླུང་ཞེས་བྱ་བས་ལས་ཀུན་བྱེད། ། ཅེས་སོགས་དང་། རིགས་ལྔའི་སངས་རྒྱས་ལ་བལྟོས་པའི། །
ཕྱག་རྒྱ་ཆེན་པོར་བཏགས་པར་ནི། ། འོད་ཟེར་ལྔ་ནི་འབྱུང་བ་དང་། ། ནམ་མཁའི་འཇའ་ཚོན་དག་དང་མཚུངས། ། ཞེས་སོགས་མང་དུ་གསུངས་པས། ཤིན་ཏུ་ཕྲ་བའི་རླུང་འོད་ཟེར་ལྔ་པ་གཞི་དུས་ན་ཡོད་པ་ནི་ལོངས་སྐུའི་བསྒྲུབ་གཞི་ཡིན་པས་ཕྱི་ནས་བཙལ་མི་དགོས་ཀྱང་། དུས་འཁོར་ལ་ནི་བསྒྲུབ་གཞི་སྟོང་གཟུགས་ལ་བྱེད་དགོས་ལ། དེའི་ཐོག་མར་སོར་སྡུད་མུན་ཁང་དུ་མཐོང་བའི་དུ་སོགས་ཡིན་ཞིང་། དེ་ཕྱི་རོལ་ཏུ་མཐོང་བས་ཕྱི་ན་ཡོད་པ་དེ་རིམ་གྱིས་རླུང་རྡོ་རྗེ་བཟླས་པས་ནང་དུ་སྤྱན་དྲངས་ནས་དྷཱུ་ཏཱིའི་ནང་དུ་བཙུད་དེ་བརྟན་པར་བྱེད་དགོས་པའི་ཕྱིར། བསྒྲུབ་གཞི་ཕྱི་ནས་འཚོལ་དགོས་པ་ཡིན་ནོ་ཞེས་ཟེར་རོ། ། འདི་ནི་ཤིན་ཏུ་མི་རིགས་ཏེ།
སྤྱིར་སངས་རྒྱས་ཕྱི་ནས་འཚོལ་བ་མདོ་སྡེའི་ཕྱོགས་ནས་ཀྱང་མ་བཤད་ན། རྒྱུད་སྡེའི་མཐར་ཐུག་པ་དབང་བཞི་པ་གཙོ་བོར་སྟོན་པའི་གསུང་རབ་ལས་ལྟ་ཅི་སྨོས་པའི་ཕྱིར་ཏེ། བརྟག་གཉིས་སུ། ཡེ་ཤེས་འདི་ནི་ཆེས་ཕྲ་ཞིང་། ། ཞེས་པའི་ཡེ་ཤེས་གཞི་དུས་ན་ཡོད་པར་གོང་དུ་བསྒྲུབས། སེམས་འགྲེལ་ཕྱོགས་འདིར་དེ་ཉིད་བསྟན་བྱའི་གཙོ་བོར་བྱེད་པའི་ཕྱིར་རོ། ། གཞན་ཡང་ཤིན་ཏུ་ཕྲ་པའི་རླུང་འོད་ཟེར་ལྔ་པ་དེ་སེམས་ཅན་ཀུན་ལ་མེད་ན་ནི་སངས་རྒྱས་ཀྱི་ཉེར་ལེན་ནམ་རིགས་སུ་མི་རུང་ལ། ཡོད་ན་དུས་འཁོར་གྱི་རྣལ་འབྱོར་པ་ལའང་ཡོད་ལ། དུས་འཁོར་གྱི་ལམ་གྱིས་དེ་འབྲས་བུའི་སངས་རྒྱས་སུ་བསྒྱུར་མི་ནུས་པའི་སྒྲུབ་བྱེད་ཅུང་ཟད་ཀྱང་མེད་པའི་ཕྱིར་ཡང་འདོད་པ་འདི་ནི་དུས་འཁོར་ལ་སྐུར་པ་འདེབས་པ་ཁོ་ནའོ། ། འདིའི་སྒྲུབ་བྱེད་རྒྱས་པ་ནི།
སྟོང་གཟུགས་དང་མི་འགྱུར་བའི་བདེ་ཆེན་གཉིས་ཀ་གཞི་དུས་ན་ཡོད་པ་རྒྱུད་གཞན་དང་འགྲེལ་པ་སྤྱི་སྒོས་སུ་ཡང་ཡང་གསུངས་པར་གོང་དུ་བརྗོད་ཟིན་པ་ཉིད་དོ། ། གཉིས་པ་ནི། ཁ་ཅིག འཇམ་དབྱངས་ཀྱི་ལྟ་བའི་འདོད་པ་མདོར་བསྟན་དུ། ཕུང་པོ་རྣམ་བཅད་སྟོང་པ་ཉིད། ། ཆུ་ཤིང་བཞིན་དུ་སྙིང་པོ་མེད། ། རྣམ་པ་ཀུན་གྱི་མཆོག་ལྡན་པའི། ། སྟོང་ཉིད་དེ་ལྟར་འགྱུར་མ་ཡིན། ། ཞེས་སོགས་དང་། དྲི་མེད་འོད་དུའང་།
ཆད་པའི་སྟོང་པ་དང་བེམས་པོའི་སྟོང་པ་རིང་དུ་སྤངས་པ། ཞེས་སོགས་མང་དུ་གསུངས་པས་འཁྲུལ་ནས། བདག་གཉིས་སུ་འཛིན་པའི་འཛིན་སྟངས་ཀྱི་དངོས་ཀྱི་ལྡོག་ཕྱོགས་བདག་མེད་རྟོགས་པའི་ཤེས་རབ་ཀྱི་འཛིན་སྟངས་ཀྱི་ཡུལ་ལམ། དེས་རྙེད་པའི་རྙེད་དོན་མཐར་ཐུག་གམ། དེའི་གཞལ་བྱའི་གཙོ་བོར་གྱུར་པ་ཆོས་ཐམས་ཅད་ཀྱི་སྟེང་གི་རང་རང་ངོ་བོས་སྟོང་པའི་སྟོང་ཉིད་དོན་དམ་པའི་བདེན་པ་ནི་བསྒོམ་བྱའི་ཡུལ་མ་ཡིན་ཏེ། ཆད་སྟོང་ཡིན་པའི་ཕྱིར་རོ། ། ཞེས་སྐུར་པ་བཏབ་ནས། སྤྱིར་འཁོར་ལོ་ཕྱི་མ་ཁྱད་པར་སྟོང་གསུམ་དར་ཡུག་ཆེན་པོའི་མདོ་དང་། རྒྱུད་བླ་སོགས་ལ་བརྟེན་ནས་གསལ་རྫོགས་མཚན་དཔེས་བརྒྱན་ཅིང་སྟོབས་སོགས་བྲལ་འབྲས་རྫོགས་པའི་སངས་རྒྱས་ཞིག་སེམས་ཅན་ཐམས་ཅད་ལ་རང་ཆས་སུ་ཡོད་པ་དེ་གློ་བུར་དྲི་མའི་སྦུབས་ལས་མ་གྲོལ་བ་གྲོལ་བའི་ཕྱིར་དུ་རྟོག་པ་ཐམས་ཅད་འགག་ནས་རྣམ་ཀུན་མཆོག་ལྡན་གྱི་སྟོང་གཟུགས་བསྒོམ་པར་བྱ་བ་ཡིན་ནོ། ། ཞེས་ཟེར་ཞིང་།
བསྒོམ་བྱ་དེ་ཡང་བསྒྲུབ་པ་རང་དབང་པའི་དངོས་པོར་གྲུབ་པ་རྒྱུ་རྐྱེན་གྱིས་འདུས་མ་བྱས་པས་རྟེན་འབྲེལ་མ་ཡིན་པ། རྒྱུན་བརྟན་པར་མ་ཟད་སྐད་ཅིག་གི་སྐྱེ་འཇིག་ཀྱང་མི་བྱེད་པས་རྟག་བརྟན་ཐེར་ཟུག་གཞོམ་མེད་ཡེ་ནས་གནས་པས་དོན་དམ་པའི་བདེན་པ་དང་རིག་པས་དཔྱད་བཟོད་དུ་གྲུབ་པས། རང་ཉིད་རང་གིས་མི་སྟོང་གི གློ་བུར་གྱི་དྲི་མས་སྟོང་པས་གཞན་སྟོང་གི་ཆོས་ཉིད་དོ་ཞེས་རྒྱུ་མཚན་ལྟར་སྣང་དུ་མ་དང་བཅས་ཏེ་སྨྲ་བར་བྱེད་ལ། ཤེས་བྱེད་རྒྱབ་སྐྱོར་དུ་འཁོར་ལོ་ཐ་མའི་དགོངས་འགྲེལ་ཤིང་རྟའི་སྲོལ་འབྱེད་ཐོགས་མེད་སྐུ་མཆེད་ཀྱི་གཞུང་རྣམས་དྲངས་ནས་སློབ་དཔོན་དེ་དག་ལ་དབུ་མ་ཆེན་པོ་ཞེས་མཚན་དང་སྦྱོར་ཞིང་། དཔལ་ལྡན་ཟླ་བ་གྲགས་པ་དང་། ཞི་བ་ལྷ་དང་། སེང་བཟང་ལ་སོགས་པ་ལ་རང་སྟོང་པ་ཞེས་སྐུར་པ་འདེབས་པར་བྱེད་དོ། ། འདི་དག་ནི་ལུང་རིགས་གཞན་ལྟ་ཞོག་རང་གི་ཤེས་བྱེད་དུ་དྲངས་པའི་ལུང་རྣམས་དང་འགལ་ཏེ། དེ་དག་གི་ཚིག་ཟུར་དུ་སངས་རྒྱས་ཀྱི་རང་བཞིན་ཞེས་དང་།
ངོ་བོ་ཞེས་དང་། དངོས་དང་སྙིང་པོ་ཞེས་དང་། ས་བོན་ཞེས་བཤད་པ་ཤ་སྟག་ཡོད་པའི་ཕྱིར། རང་ཚིག་ཀྱང་འགལ་ཏེ། ཇི་ལྟར་སྔར་བཞིན་ཕྱིས་དེ་བཞིན། ། འགྱུར་བ་མེད་པའི་ཆོས་ཉིད་དོ། ། ཞེས་བསྒྲུབ་བྱེད་ཀྱི་གཙོ་བོ་བྱས་ནས། དག་མ་དག་གི་གནས་སྐབས་ཀྱང་མེད་ཅེས་ཁས་བླངས་པ་གང་ཞིག དག་མ་དག་གི་གནས་སྐབས་ལ་ཁྱད་པར་ཡོད་པར་ཐལ། དག་མ་དག་གི་ཁྱད་པར་ཡོད་པའི་ཕྱིར།
དེ་ནི་གློ་བུར་གྱི་དྲི་མས་དག་མ་དག་ཡིན་གྱི། གནས་སྐབས་དེ་གཉིས་ཀའི་རང་བཞིན་ལ་ཁྱད་མེད་དུ་བསྟན་པས་གཞི་དུས་ནས་འབྲས་བུའི་ཡོན་ཏན་རྫོགས་པར་བསྟན་པ་ཡིན་ནོ། ། ཞེ་ན། འཇིམ་པའི་དུས་དང་རྫ་བུམ་དུ་གྲུབ་ཟིན་པའི་སའི་རང་བཞིན་ལ་ཁྱད་མེད་པས། འཇིམ་པའི་དུས་ན་རྫ་བུམ་གྱི་ཡོན་ཏན་རྫོགས་པར་ཡོད་པར་འགྱུར་བས་མངོན་གསལ་སྨྲ་བའི་གྲངས་ཅན་གྱི་གྲུབ་མཐར་འགྱུར་རོ། ། ཁྱད་པར་འདུས་མ་བྱས་ཀྱི་དངོས་པོ་དང་། རྟག་པའི་དངོས་པོ་ནི་རང་སྡེ་མདོ་སྡེ་པ་སོགས་ཀྱི་གྲུབ་མཐའི་ཁོངས་སུའང་མ་འདུས་སོ། ། ཡང་སྒོས་གློ་བུར་གྱི་དྲི་མ་དེ་དག་རང་གི་ནང་ནས་བཞུགས་པའི་སྤངས་རྟོགས་ངོས་སྐལ་གྱི་སྤང་བྱ་ཡིན་ནམ་མིན། ཡིན་ན་སྤངས་རྟོགས་དེ་དག་ཆོས་ཅན། སྤངས་རྟོགས་འཐད་ལྡན་མིན་པར་ཐལ།
ངོས་སྐལ་གྱི་སྤང་བྱ་ལས་མ་གྲོལ་བའི་ཕྱིར་ཏེ། ངོས་སྐལ་གྱི་སྤང་བྱ་རྣམས་རང་རྒྱུད་ལྡན་གྱི་གང་ཟག་གི་རྒྱུད་ལ་ཡོད་པའི་ཕྱིར་རོ། ། མ་ཡིན་ན་སུའི་སྤང་བྱ་ཡིན་པར་སོམས་ཤིག སྤང་བྱ་རྣམས་ཕྱི་ནས་ལམ་བསྒོམ་པའི་གཉེན་པོ་གསར་པས་སྤོང་ཡང་ནང་གི་རྣམས་སྤང་རྟོགས་མ་ཡིན་པར་མི་འགྱུར་ཏེ། ཀོ་དམར་གྱིས་གཏུམས་པའི་རལ་གྲི་བཞིན་ནོ་ཞེ་ན། རལ་གྲི་དེ་སྐྱེས་བུ་མཁས་པས་ཤིང་གི་རྩ་བ་གདན་ལྟ་བུའི་སྟེང་དུ་བསྣུན་པའི་ཚེ་ཀོ་དམར་དེ་གཅོད་ནུས་སམ་མི་ནུས། ནུས་ན་རལ་གྲི་དེ་ཉིད་ཀྱིས་གཅད་བྱར་འགྱུར་བས་དཔེ་དོན་མ་འགྲིག་ཅིང་། མི་ནུས་པར་ཕྱི་ནས་གྲི་གཞན་པ་ཞིག་གིས་གཅོད་དགོས་ན་ནང་གི་རལ་གྲི་ལ་རལ་གྲིའི་བྱ་བ་ཅུང་ཟད་ཀྱང་མེད་པར་འགྱུར་རོ། ། ཕྱིས་གཅད་བྱ་གཞན་དུ་མ་གཅོད་པ་ལྟར། དྲི་མ་ལས་གྲོལ་ནས་གདུལ་བྱའི་སྤང་བྱ་སྤོང་ཞེ་ན།
གཞན་རྒྱུད་ཀྱི་གཉེན་པོས་གཞན་རྒྱུད་ཀྱི་སྤང་བྱ་སྤོང་བར་འདོད་པ་ལས་ཐ་ཆད་པའི་གྲུབ་མཐའ་སྔོན་མ་བྱུང་ཞིང་། འབྲས་བུའི་ས་ན་དངོས་གཉེན་ཡོད་པར་ཡང་འགྱུར་ཏེ། ཕྱོགས་ཙམ་མཚོན་པས་མང་དུ་དགག་མི་དགོས་སོ། ། གཉིས་པ་ལམ་ལ་རྟོག་པ་ལམ་དུ་གཏན་མི་རུང་བར་འདོད་པ་དང་། སྤྲོས་བྲལ་ལྟ་བའི་མཉམ་གཞག་ཏུ་ཡང་དྲན་རྟོག་ངེས་པར་དགོས་པ་དགག་པའོ། ། དང་པོ་ནི། མདོ་རྒྱུད་དུ་མ་དང་། ཁྱད་པར་དོ་ཧ་སྐོར་ལ་སོགས་པ་ས་མཚམས་མཐོན་པོའི་རྣམ་གཞག་སྟོན་པའི་གསུང་རབ་རྣམས་ལས། རྟོག་པ་ལ་དགག་པ་མང་དུ་མཛད་པ་རྣམས་ཀྱིས་འཁྲུལ་ནས་ལས་དང་པོ་པའི་དུས་ནས་བདག་མེད་རྟོགས་པའི་ཤེས་རབ་ལ་སོགས་པའི་ངེས་རྟོག་རིག་ཤེས་རྗེས་དཔག་ལ་སོགས་པ་དང་། ཁྱད་པར་བསྐྱེད་རིམ་ཟབ་མོ་རྣམས་ལམ་དུ་གཏན་མི་རུང་སྟེ།
ལམ་ནི་རྟོག་མེད་ནམ་མཁའི་རྣལ་འབྱོར་མཉམ་གཞག་རྣམ་པར་མི་རྟོག་པ་སོ་སོ་རང་རིག་པའི་ཡེ་ཤེས་ཁོ་ན་ཡིན་པས་སོ་ཞེས་རྒྱའི་མཁན་པོ་དང་། རྫོགས་ཆེན་པོ་དང་། ཇོ་ནང་པ་ལ་སོགས་པ་ཧྭ་ཤང་གི་རྗེས་འབྲང་དུ་མ་སྨྲ་བར་བྱེད་དེ། འདི་དག་ལ་ནི། འཇིག་ལྟའམ་བདག་འཛིན་འཁོར་བའི་རྩ་བར་གསུངས་བའི་གསུང་རབ་མཐའ་དག་གིས་གནོད་ཅིང་། མཐོང་ལམ་མཉམ་གཞག་ཡེ་ཤེས་སྤོང་ལམ་གྱི་གཙོ་བོ་དང་། རྫོགས་རིམ་ཁྱད་པར་ཅན་སྔགས་ལམ་གྱི་མཆོག་ཡིན་པས་བདེན་མོད་ཀྱི། དེ་དག་ལ་ཚོགས་སྦྱོར་སོགས་ཀྱི་རྒྱུ་ཚོགས་དང་སྨིན་བྱེད་ཀྱི་ལམ་གང་ཡང་སྔོན་དུ་གཏོང་མི་དགོས་པར་འགྱུར་ཞིང་། རྒྱ་ནག་གི་མཁན་པོ་ལ་མཁས་པ་ཀ་མ་ལ་ཤཱི་ལས་འཕངས་པའི་ཐལ་འགྱུར་ཐམས་ཅད་ཐལ་རོ་འབའ་ཞིག་ཏུ་འགྱུར་རོ། ། གཉིས་པ་ལ་ཡང་།
སྤྱིར་ཚོགས་སྦྱོར་ལ་སོགས་པ་སྦྱོར་བའི་གནས་སྐབས་ན་སྤང་བྱ་མངོན་གྱུར་བ་འཛིན་སྟངས་ཅན་གྱི་གཉེན་པོར་ངེས་རྟོག་ལན་མང་དུ་བསྒོམ་དགོས་ཤིང་། འཛིན་སྟངས་བརྟན་པོས་འགལ་ཟླ་སུན་འབྱིན་པ་འཐད་མོད་ཀྱི། ལྟ་བའམ་བསམ་བྱུང་གི་ཤེས་རབ་རྙེད་ཟིན་ནས་རྩེ་གཅིག་ཏུ་འཇོག་པའི་ཚེ་ཡང་ངེས་ཤེས་འཛིན་སྟངས་ཅན་བརྟན་པོའི་རྟོགས་པ་མ་བསྐྱངས་ན་ཞི་གནས་དང་རོ་གཅིག་པའི་ལྷག་མཐོང་སྐྱེ་མི་སྲིད་པར་འགྱུར་བས། ལུགས་སྔ་མ་འགོག་པ་ལ་ཧ་ཅང་ཤུགས་དྲག་པས་མཐའ་ཕ་རོལ་ཏུ་ལྷུང་བར་ཟད་དོ། ། འབྲས་བུ་ལ་ཧ་ཅང་ཐལ་བ་སངས་རྒྱས་ཀྱི་ས་ན་ཡེ་ཤེས་མེད་པར་འདོད་པ་དང་།

ཧ་ཅང་ཐུངས་པ་སངས་རྒྱས་ཀྱི་ས་ན་ལས་སྣང་ཡོད་པར་འདོད་པ་དགག་པའོ། ། དང་པོ་ནི། དོན་དམ་གཙོ་བོར་སྟོན་པའི་མདོ་རྒྱུད་དུ་མ་དང་། སྤྱོད་འཇུག་ཏུ། གང་ཚེ་དངོས་དང་དངོས་མེད་དག ། བློ་ཡི་མདུན་ན་མི་གནས་པ། ། དེ་ཚེ་རྣམ་པ་གཞན་མེད་པས། ། དམིགས་པ་མེད་པར་རབ་ཏུ་ཞི། ། ཞེས་སོགས་རྩོད་སྤོང་དང་བཅས་པས་འཁྲུལ་ནས་ཁ་རེག་བྱང་གཞོན་པ་ལ་སོགས་པ་ཁ་ཅིག སངས་རྒྱས་ཀྱི་ས་ན་འདུས་བྱས་ཀྱི་འཇུག་པ་ཐམས་ཅད་ཞི་བས་ཡེ་ཤེས་ཙམ་ཡང་མེད་དོ་ཞེས་སྨྲའོ། ། འདི་ལ་ནི་དཔལ་ལྡན་ཆོས་གྲགས་ཡིས།
རིག་པའི་ཕྱི་མཐའ་ཐུག་མེད་དུ་བསྒྲུབ་པའི་རིགས་པས་ཤིན་ཏུ་གནོད་དེ། རིག་ཙམ་དུ་སྐྱེ་བ་ལ་ནི་རང་རྒྱུ་རིག་ཙམ་ཉིད་ཀྱིས་ཆོག་གི རྐྱེན་གཞན་ལ་བལྟོས་པ་མེད་པའི་ཕྱིར་ཏེ། རིགས་གཏེར་མཛད་པས། སེམས་ལས་གཞན་ལ་བལྟོས་མེད་ཀྱིས། ། རྟགས་ཀྱི་ཕྱི་མཐའ་ཐུག་མེད་འགྲུབ། ། ཅེས་གསུངས་པ་བཞིན་ནོ། ། གཞན་ཡང་རིགས་པ་གཞིར་བྱས་ལ་ཡུལ་གྱི་གཤིས་དང་། མི་མཐུན་པ་དྲི་མའི་ཆོས་རྣམས་ནི་ལམ་གོམས་སྟོབས་ཀྱིས་ཇེ་འཕེལ་དུ་སོང་བའི་གཉེན་པོ་ཡེ་ཤེས་ཀྱི་སྟོབས་ཀྱིས་རྒྱུན་ཆད་པར་ངེས་མོད་ཀྱི། ཡེ་ཤེས་རང་ཉིད་རྒྱུན་གཅོད་བྱེད་ཀྱི་གཉེན་པོ་ནི།
རྒྱུ་མེད་རྐྱེན་མེད་རྒྱུན་འགགས་པ་ཡང་མི་རིགས་པས་སོ། ། ཤེས་ཕྱིན་ལས་ལྷག་པའི་དོན་དམ་གཙོ་བོར་སྟོན་པའི་གསུང་རབ་མེད་ལ། དེར་ཡང་། དེ་བཞིན་འདིར་ཡང་བྱང་ཆུབ་སེམས་མེད་བདེ་གཤེགས་ཀྱི། ། ཡེ་ཤེས་ཡོན་ཏན་འདི་དག་ཀུན་ཏུ་ག་ལ་འབྱུང་། ། ཡེ་ཤེས་མེད་ན་ཡོན་ཏན་འཕེལ་མེད་བྱང་ཆུབ་མེད། ། རྒྱ་མཚོ་འདྲ་བའི་སངས་རྒྱས་གཟུགས་ཀྱང་མེད་པར་འགྱུར། ། ཞེས་གསུངས་པའི་ཕྱིར་ཡང་ངོ་། ། གཉིས་པ་ནི། སེམས་ཙམ་རྣམ་རྫུན་དྲི་བཅས་པ་མན་གྱི་དངོས་སྨྲ་རྣམས་དང་།
དབུ་མ་རང་རྒྱུད་པ་ཕལ་ཆེར་རྣམས་དང་། བོད་ཀྱི་ཐལ་འགྱུར་བར་གྲགས་པ་ཁ་ཅིག སངས་རྒྱས་ཀྱི་ས་ན་མ་དག་ལས་སྣང་དུ་གྱུར་པའི་སྣོད་བཅུད་འདི་དག་གཟིགས་པའི་ཡེ་ཤེས་ཡོད་དེ། མེད་ན་འདི་དག་གཞི་མ་གྲུབ་པར་འགྱུར་རོ། ། ཐམས་ཅད་མཁྱེན་པའི་གཟིགས་པ་ལོག་པ་ནི་ཐམས་ཅད་དུ་མེད་པར་གོ་བར་བྱེད་པའོ། ། ཞེས་གསུངས་པ་དང་། གནས་དང་གནས་མིན་དང་ལས་ཀྱི་འབྲས་བུ་མཁྱེན་པ་ལ་སོགས་པའི་སྟོབས་བཅུ་ལ་སོགས་པ་མེད་པར་འགྱུར་པས་སོ། ། ཞེས་གད་བརྒྱངས་དང་བཅས་ཏེ་སྒྲོག་པར་བྱེད་དོ། ། རབ་རིབ་ཅན་གྱི་གང་ཟག་དེས་ཁོ་བོ་ལ་སྣང་བའི་སྐྲ་ཤད་འདི་མིག་དག་པ་བས་མཐོང་དགོས་ཏེ། མ་མཐོང་ན་མེད་པར་འགྱུར་བས་སོ། །
ཞེས་སྨྲས་པ་དེ་རིགས་པར་འགྱུར་ཏེ། མ་དག་ལས་སྣང་འདི་ཐམས་ཅད་ནི། རབ་རིབ་ཅན་ལ་སྣང་བའི་སྐྲ་ཤད་དང་འདྲ་བར་རྣམ་རྫུན་པ་རང་གིས་ཀྱང་ཡང་ཡང་སྨྲས་པའི་ཕྱིར་ཏེ། བྱང་ཆུབ་སེམས་འགྲེལ་དུ། ཇི་ལྟར་སྐྱེ་བོ་སེམས་རྨོངས་པས། ། སྒྱུ་མ་སྨིག་རྒྱུ་དྲི་ཟ་ཡི། ། གྲོང་ཁྱེར་ལ་སོགས་མཐོང་བ་ལྟར། ། རྨོངས་པས་གཟུགས་ལ་སོགས་པ་མཐོང་། ། ཞེས་དང་། རྣམ་འགྲེལ་དུ།
མ་རིག་གིས་བསླད་རང་ཉིད་ལ། ། ཇི་ལྟའི་རང་རྐྱེན་ལ་བལྟོས་ནས། ། རྣམ་རིག་དེ་བཞིན་མིན་རྣམ་པ། ། སྐྱེ་འགྱུར་རབ་རིབ་ལ་སོགས་བཞིན། ། ཞེས་སྣང་བ་འདི་དག་མེད་པ་གསལ་སྣང་དུ་བཤད་པས་སོ། ། གཞན་ཡང་རྫོགས་པའི་སངས་རྒྱས་ཆོས་ཅན། ལས་སྣང་གི་སྣོད་བཅུད་མི་སྣང་བར་ཐལ། ལས་ཀྱི་ཉེས་པ་ཐམས་ཅད་དང་བྲལ་བའི་ཕྱིར། གཞན་ཡང་། སྐུ་འབྱུང་ལུས་མཐའ་དག་དང་བྲལ་ནས་ཡེ་ཤེས་ཀྱི་སྐུའི་མཐར་སོན་པ་མ་ཡིན་པར་ཐལ།
ཐུགས་འབྱུང་ཆོས་མཐའ་དག་རང་སྣང་ངམ་རང་ངོར་གཟིགས་པའི་ཕྱིར། སློབ་པའི་མཉམ་གཞག་ཡེ་ཤེས་མཐའ་དག་དང་སྔགས་ཀྱི་དཀྱིལ་འཁོར་རེ་རེ་སྒོམ་པའི་སྔོན་དུ་ཡང་ཆོས་ཅན་གྱི་སྣང་བ་འགོག་པ་དག་མི་འཐད་པར་ཐལ། ཆོས་ཅན་མཐའ་དག་གཟིགས་པའི་ཡེ་ཤེས་དེ་བསྒྲུབ་བྱའི་གཙོ་བོ་ཡིན་པར་མཐོང་ལམ་མཉམ་གཞག་ཡེ་ཤེས་ནས་བཟུང་སྟེ་རྒྱུན་མཐའི་མཉམ་གཞག་གི་བར་ལ་ཆོས་ཅན་གྱི་སྣང་བ་ཇེ་གསལ་དུ་འགྲོ་དགོས་པར་ཐལ། རྒྱུན་མཐའ་དེ་མ་ཐག་ཏུ་མ་དག་པའི་ཆོས་ཅན་མཐའ་དག་གསལ་བར་གཟིགས་དགོས་ལ། དེ་རྒྱུ་མཐུན་གྱི་རྒྱུ་ལས་སྐྱེ་དགོས་ཤིང་། སེམས་ཅན་གྱི་དུས་ཀྱི་རྒྱུ་མཐུན་སྐྱོན་ཅན་མཐའ་དག་ཟད་པའི་ཕྱིར་རོ། ། སྤྱིར་གཟུགས་སྐུས་གཟིགས་པ་དང་མཁྱེན་པ་དང་མཛད་པར་གསུངས་པ་ཐམས་ཅད་ནི་སངས་རྒྱས་རང་སྣང་མ་ཡིན་ཏེ། གདུལ་བྱའི་ལས་སྣང་ཡིན་པའི་ཕྱིར་ཏེ། ལོངས་སྐུ་ནི་བྱང་སེམས་འཕགས་པའི་ཟག་མེད་ལས་སྣང་ཡིན་ལ། སྤྲུལ་སྐུ་ནི་སོ་སྐྱེ་དང་ཉན་རང་གི་ཟག་བཅས་ལས་སྣང་གི་སྐུ་ཡིན་པས།
སྔོན་གྱི་སྨོན་ལམ་དང་ཚོགས་གཉིས་ཀྱི་ནུས་མཐུ་དང་གདུལ་བྱ་རང་རང་གི་བསོད་ནམས་ཀྱི་ཤུགས་ཀྱིས་རང་ཉིད་ཇི་ཙམ་འདོད་པའི་སྐུའི་བཀོད་པ་དང་གསུང་གི་སྣང་བ་དང་ཐུགས་ཀྱི་མཁྱེན་པ་ལ་སོགས་པ་འབད་མེད་དུ་འབྱུང་བ་རྣམས་དངོས་པོ་ལ་གནས་པ་དང་སངས་རྒྱས་དང་ངོ་རུ་གྲུབ་མི་དགོས་ཏེ། ཐུན་མོང་མཆོག་གི་སྤྲུལ་སྐུས་རྡོ་རྗེ་གདན་དུ་འཚང་རྒྱ་ཚུལ་སྟོན་པ་བཞིན་དུ་དེ་དང་དེའི་ཚུལ་དུ་གདུལ་བྱ་ལ་སྣང་བས་དེ་དང་དེར་གྲུབ་པར་གདུལ་བྱར་དངོས་ནས་རློམ་པ་ཤ་སྟག་ཡིན་ལ། ཁྱད་པར་སྤྲུལ་སྐུའི་མཛད་པ་དང་མཁྱེན་པ་ཐམས་ཅད་ནི་རྒྱུ་མཐུན་གྱི་སྐུའི་རྣམ་རོལ་ཡིན་པར་གསུངས་ཏེ། འཇུག་པ་ལས། ཐུབ་དབང་དུས་གཅིག་ཁོ་ནར་དེའི་རྒྱུ་མཐུན། ། གཟུགས་སྐུ་གཅིག་ལའང་རང་གི་སྐྱེ་གནས་སྐབས། ། སྔར་འགགས་གསལ་དང་མ་འདྲེས་འབྱུང་ཚུལ་ནི། ། མ་ལུས་གྱིས་བཀྲ་མཐའ་དག་སྟོན་པར་མཛད། ། ཅེས་སོགས་གསུངས་པ་རྣམས་ལ། དབུ་མ་རང་རྒྱུད་པ་མན་ཆོད་ཀྱིས་བག་ཆགས་ཀྱི་ལྷད་མ་ཞུགས་པར་བསླབ་པར་བྱ་ཞིང་།
བྱང་ཆུབ་སེམས་དཔའི་འགྲེལ་པ་རྣམས་ན་ནི་ཤིན་ཏུའང་གསལ་ལོ། ། གལ་ཏེ་སྣང་བའི་སྣང་མཁན་འདི་དག་སེམས་ཅན་ཡིན་ན་ས་བཅུ་པ་མན་ཆད་ལ་བདེན་པར་སྣང་ལ། སངས་རྒྱས་ལ་བདེན་སྣང་མཐའ་དག་བཟློག་པའི་ལས་ལས་གྲོལ་ཡང་སྣོད་བཅུད་མི་སྣང་མི་དགོས་སོ་ཞེ་ན། བདེན་སྣང་མེད་ཀྱང་ཐ་སྙད་པའི་སྡོད་ལུགས་གང་ཡོད་གཟིགས་དགོས་ལ། དེ་ལྟ་ན་མེ་ཚ་བར་གཟིགས་ཤིང་གཟིགས་པ་ལྟར་མ་འཁྲུལ་བས་སངས་རྒྱས་རང་ལའང་ཚ་བར་གྲུབ་དགོས་ལ། དེ་བཞིན་དུ་མུན་པ་ཡང་གཟུགས་གཞན་སྒྲིབ་བྱེད་དུ་ཐ་སྙད་དུ་གྲུབ་པས་སངས་རྒྱས་ཀྱིས་གཟུགས་གཞན་སྒྲིབ་བྱེད་དུ་གཟིགས་པས་སངས་རྒྱས་རང་ངོར་ཡང་གཟུགས་གཞན་སྒྲིབ་བྱེད་དུ་འགྲུབ་པར་འགྱུར་ལ། དེ་ལྟ་ན་མེ་ཚ་བ་ལ་འཛེམ་དགོས་པ་དང་། མུན་ཁུང་དུ་སྒྲོན་མེ་འདེགས་དགོས་པར་འགྱུར་རོ། ། དེ་ལྟ་མོད་ཀྱི་སངས་རྒྱས་ཀྱིས་ནི་ཏིང་ངེ་འཛིན་ལ་སོགས་པའི་ནུས་པས་ཚ་བ་བསིལ་བ་དང་། མུན་པ་སྣང་བར་བསྒྱུར་བ་ཡིན་ནོ་ཞེ་ན་གཞི་གཅིག་ཏུ་ཚ་གྲང་གཉིས་ཀ་དང་།
སྣང་མུན་གཉིས་ཀ་ཚད་མས་གྲུབ་པར་འདོད་པ་ལས་ཐ་ཆད་པའི་གྲུབ་མཐའ་ཅི་ཞིག་འབྱུང་། ཆོས་གཅིག་པོ་དེ་དེར་སོང་བ་མ་ཡིན་གྱི། གཞི་དེ་ན་ལས་དང་ཏིང་ངེ་འཛིན་ལ་སོགས་པའི་ནུས་པས་ཚ་གྲང་དང་སྣང་མུན་གཉིས་ཀ་གསར་དུ་སྐྱེ་བ་ཡིན་ནོ་ཞེ་ན། ཚ་གྲང་སྟོབས་ལྡན་རྒྱུན་ཆགས་པ་གཉིས་དང་། སྣང་བ་མུན་པ་གཉིས་ལྷན་ཅིག་མི་གནས་འགལ་གྱི་མཚན་གཞིའི་གཙོ་བོར་རིགས་པ་མཁྱེན་པ་དག་གིས་ཡང་ཡང་གསུངས་པ་མི་རིགས་པར་འགྱུར་ཏེ། སངས་རྒྱས་མི་བཞུགས་པའི་ཚ་རེག་སྟོབས་ཅན་པ་ཡོད་པ་དང་། མུན་ཆེན་གྱིས་ཁྱབ་པའི་གཞི་མི་སྲིད་པས་སོ། ། དེ་ལྟར་ན་ལས་སྣང་གིས་བསྡུས་པའི་ཚ་གྲང་ལ་སོགས་པ་ནི་ལས་མཐུན་སྣང་བའི་གང་ཟག་རྣམས་ལ་འཕྲལ་གྱི་འཁྲུལ་རྒྱུས་མ་བསླད་པའི་ངོར་སྣང་བ་མི་འགྱུར་བ་ཙམ་ལ་བསམས་ནས་འཇིག་རྟེན་ན་གྲགས་པའི་མངོན་སུམ་ལ་སོགས་པའི་ཚད་མས་གྲུབ་ཅེས་གཞན་ངོར་རམ་འཇིག་ལྟ་ལྷན་སྐྱེས་དང་མཚུངས་པར་ལྡན་པའི་གཏི་མུག་གི་ངོར་ཁས་ལེན་པ་ཁོ་ན་ཡིན་གྱི་ལེགས་པར་དཔྱད་ན་ལྟ་ཞོག རྣལ་འབྱོར་ཀུན་རྫོབ་ཀྱི་ངོར་ཅུང་ཟད་དཔྱད་ནའང་ཚད་མས་སླུ་མེད་ཙམ་དུ་གནས་པ་དོན་དམ་པའི་བདེན་པ་དང་། ཐ་སྙད་པའི་གནས་ལུགས་སྐད་ཅིག་མ་དུས་ཀྱི་ཆུང་མཐར་གྲགས་པ་ཙམ་ཞིག་ཏུ་ཟད་དེ།
འཁོར་འདས་བྱ་བྱེད་ལས་གསུམ་ཐམས་ཅད་མ་བརྟགས་གྲགས་པར་གཏི་མུག་ལས་ཡིན་ནོ། ། ཞེས་དང་། འཇིག་རྟེན་ངོར་བྱས་བདག་ནི་སྨྲ་བར་བྱེད། ། ཅེས་དང་། རྣམ་དཔྱད་མེད་པར་འཇིག་རྟེན་ཉིད་ལས་འདི། ། ཞེས་སོགས་དང་། ། རྨོངས་པས་བརྟག་པ་གང་ཡིན་པའོ། ། ཞེས་དང་། བདེན་ཏེ་འོན་ཀྱང་རྨོངས་ལ་འདོད། ། ཅེས་སོགས་མང་དུ་གསུངས་པས་ཐལ་འགྱུར་པ་རང་ལུགས་ལ་ཡང་ལོག་རྟོག་དབྱེ་བ་མི་འདོད་པ་ལྟར།
བྱ་བྱེད་ལས་གསུམ་དང་འབྲེལ་བའི་ཀུན་རྫོབ་ལ་ཚད་མ་དང་ཚད་མིན་གྱི་དབྱེ་བ་མི་འདོད་པས། གཉིད་ཆུང་དང་གཉིད་ཆེན་གྱི་རྟ་གླང་གཉིས་ཀས་འཁྲུལ་རྒྱུ་མ་ཟད་ཀྱི་བར་དུ་རང་རང་གི་བྱ་བ་བྱེད་མཉམ་དང་། ཟད་ནས་མི་བྱེད་པས་འཁྲུལ་ངོར་བདེན་མཉམ་དང་། གཟིགས་ངོར་མེད་མཉམ་དུ་འཇུག་པ་དང་། སྤྱོད་འཇུག་དུ་ལན་མང་དུ་གསུངས་པ་ལྟར་དབུ་མ་ཆེན་པོ་པ་བྱེད་ན་ཁས་བླང་བར་བྱའི། སྤྱིར་རྟོག་གེ་དང་སྒོས་རང་རྒྱུད་དང་ཐ་སྙད་འཇོག་ལུགས་སྒོ་བསྟུན་ནས་དབུ་མ་ཆེན་པོ་པར་མི་བྱེད་དེ། རྟོག་གེའི་རླུང་གིས་མ་དཀྲུགས་གསལ་བར་བྱ། ། ཞེས་ཚིག་གསལ་གྱི་བཤད་པར་དམ་བཅའ་ཉིད་ནས་བརྩམས་ཏེ་ལན་མང་དུ་གསུངས་པས། ལས་འབྲས་ཀྱི་རྟེན་ཡང་འཇིག་རྟེན་རང་དགའི་བློ་སྔ་ཕྱི་གཅིག་འཛིན་འདི་གའི་སྟེང་ནས་བྱེད་པ་པོ་དང་མྱོང་བ་པོ་བཞག་པར་བྱའི། རྟོག་གེ་དང་བསྟུན་ནས་སྐད་ཅིག་མའི་དཔྱད་པ་ཁས་བླངས་པའི་མཇུག་ཏུ་ཞིག་པ་ལ་སོགས་པ་ནན་གྱིས་བསྒྲུབས་ནས་བཞག་པར་བྱ་བ་མ་ཡིན་ཏེ།
རྒྱ་ཚར་གཞན་དུ་བཤད་ཟིན་ཅིང་སྤྲོས་ཏེ་འཆད་པར་ཡང་འདོད་པས་འདིར་ནི་འཕྲོས་དོན་ཕྱོགས་ཙམ་བསྟན་པ་ཡིན་ནོ། ། སངས་རྒྱས་པའི་བཞུགས་ཚུལ་རྒྱས་པར་ཡང་དེ་དང་འདྲ་ལ། དུས་འཁོར་རང་ལུགས་ཀྱང་ཡེ་ཤེས་ལེའུའི་སྒྲིབ་བྲལ་གྱི་སངས་རྒྱས་ཐོབ་ཚུལ་གྱི་སྐོར་དང་། མཆོག་མི་འགྱུར་དང་། ཁྱད་པར་ལེའུ་དེའི་ཚིགས་བཅད་བརྒྱ་རེ་གསུམ་པ་ལ་སོགས་པ་གསུམ་གྱིས་གསུངས་པས་གཞུང་ལ་ལེགས་པར་བསླབ་པར་བྱའོ།། །། དགེ་ལེགས་གསེར་གྱི་ས་འཛིན་མགུལ་དུ་ཐུགས་རྗེའི་ཆུ་འཛིན་མཐའ་མེད་འཁྲིགས། ། ཟབ་ཡངས་མཁྱེན་པའི་ཆུ་ཁུར་མང་ལྡན་སྣ་ཚོགས་གཟུགས་སྐུའི་གློག་འཕྲེང་གཡོ། ། ཚངས་དབྱངས་འབྲུག་སྒྲས་ས་གསུམ་རབ་འགེངས་འཕགས་ལམ་ཡན་ལག་བརྒྱད་ཅུའི་ཆར། ། སྐལ་བཟང་གདུལ་བྱའི་གསེར་གྱི་གཞི་ལ་ལན་གཅིག་མིན་པར་ཕབ་པ་ལས། ། ལེགས་བཤད་རིན་ཆེན་ཁམས་མང་གིས་གཏམས་གསུང་རབ་རིན་ཆེན་འབྱུང་གནས་ཆེ། །
ཐུགས་རྗེའི་རླུང་གིས་ལེགས་པར་བསྲུབ་པས་ཐེག་གསུམ་རི་གླིང་གདུལ་བྱ་ཡི། ། བསམ་པ་ཇི་བཞིན་ལེགས་པར་གྲུབ་པའི་ཐུབ་བསྟན་སྐྱེ་རྒུའི་ཉེར་འཚོ་ཆེ། ། ཀུན་གྱི་དབུས་ན་ཆེས་ཆེར་མཐོ་བ་དུས་འཁོར་རི་རབ་དབང་པོ་ཡིན། ། ས་འཛིན་མཆོག་དེར་གཡོ་མེད་གནས་བཅས་ཏེ། ། ཚུལ་ཁྲིམས་ཆོས་བཟང་དཀར་པའི་ཁྲི་སྟེང་ནས། ། ལེགས་བཤད་རྩེ་དགའི་རོལ་པས་དུས་འདའ་བའི། ། མཁས་དེ་བསྟན་འཛིན་ཉེ་དབང་དབུས་ན་མཐོ། ། དེ་ཕྱིར་ཡོངས་རྫོགས་བསྟན་པའི་ལུང་རིགས་ལ། ། བརྟེན་ནས་བདག་ཉིད་དགེ་ལེགས་སྤེལ་ཕྱིར་དང་། ། སྐལ་བཟང་གཟུར་གནས་བློ་ལྡན་དོན་གཉེར་ལ། །
ཕན་གདགས་ཐུབ་བསྟན་རྒྱས་ཕྱིར་ངས་འདི་བྱས། ། དུས་འཁོར་ཚུལ་ལས་གཞན་ན་བཞི་པའི་ལམ། ། གསལ་རྫོགས་ཇི་ལྟར་མེད་པ་དེ་བཞིན་དུ། ། འདིར་བཤད་ཚུལ་ཡང་དུས་འཁོར་འཆད་པ་པོ། ། གཞན་ལ་མེད་ཅེས་མཁས་པས་ངེས་པར་མཛོད། ། ཁ་ཅིག་རྩོད་པ་ཅན་ཞེས་རིང་དུ་འདོར། ། ལ་ལ་དྲང་དོན་ཡིན་ཞེས་གཞན་དུ་འཆད། ། འགའ་ཞིག་གཞུང་ལུགས་གཞན་དང་སྲེ་བར་བྱེད། ། ཕལ་ཆེར་མངས་པས་འཇིགས་ནས་བཏང་སྙོམས་འཇོག ། དུས་འཁོར་རྒྱ་མཚོའི་གཏིང་མཐའ་མ་རྙེད་ནས། །
སྐྱེ་བོ་ལུགས་བཟང་སྤང་ཕྱིར་གང་ཞིག་ལས། ། འོངས་པའི་ལེགས་བཤད་པད་དཀར་ཆུ་ཚོགས་ཀྱིས། ། ད་ལྟ་སྟག་ཚོང་ལོ་ཙཱའི་རེ་བ་བསྐོང་། ། བཤད་ཟིན་ཚུལ་ལུགས་ཟབ་མོ་འཇིགས་རུང་འདི། ། སྔོན་གོམས་བག་ཆགས་སྐལ་ཆེན་དང་འགྲོགས་པའི། ། བློས་གྲོས་ར་བར་ཤོང་གི་མཆོག་འཛིན་གྱིས། ། བསྐྱོད་པའི་བློ་གསལ་མང་དུ་ཐོས་པས་མིན། ། དེ་ཕྱིར་ཉན་ཐོས་པ་དང་གངས་ཅན་པ། ། མདོ་སྡེའི་ཕྱོགས་དང་ཕ་མ་ཕྱོགས་རེ་བར། ། ཞེན་པའི་ཕྱོགས་རེའི་བལྟ་ཚུལ་རིངས་སྤོངས་ལ། །
ཕྱོགས་མེད་ནམ་མཁའི་དབྱིངས་ནས་བལྟ་བར་མཛོད། ། ཐུབ་བསྟན་ཡོངས་རྫོགས་བདག་གིས་བཤད་པས་བསོད་ནམས་ཉིན་བྱེད་དབང་པོ་ནི། ། བདག་ཡིད་ཤར་རིའི་རྩེ་མོར་སོན་འདིས་ཐུབ་བསྟན་པད་ཚལ་ཆེར་རྒྱས་ཤིང་། ། འགྲོ་ཀུན་སྲིད་ཞིའི་མུན་པ་ལས་གྲོལ་ཕན་བདེའི་ལོ་ཏོག་འཕེལ་བཞིན་དུ། ། བློ་གསལ་བློ་གྲོས་གླིང་བཞིའི་མཁའ་ལ་མཚན་མོ་མེད་པར་བགྲོད་གྱུར་ཅིག ། ཕྱི་ནང་གཞན་གསུམ་གནས་ཚུལ་དཔག་པར་དཀའ། ། བྱིས་པའི་བློ་མིག་གསལ་ཡང་རྒྱ་ཁྱོན་ཆུང་། ། དེ་སླད་ལེགས་པར་མ་བཤད་ལོག་བཤད་སོགས། ། ནོངས་གང་རྒྱལ་བའི་ཚོགས་ལ་བཟོད་པར་གསོལ། ། ལེགས་པར་བཤད་པའི་དགེ་བས་རྒྱལ་བའི་བསྟན། །
ཕྱོགས་དུས་ཀུན་ཏུ་དར་རྒྱས་ཕན་བྱེད་མ། ། སྲིད་མཚོར་ལྷུང་བ་འདི་དག་ཉེས་སྐྱོན་ལས། ། རྣམ་པར་རྒྱལ་པའི་དཔལ་དེ་མྱུར་ཐོབ་ཤོག ། ཅེས་དཔལ་དུས་ཀྱི་འཁོར་ལོའི་སྤྱི་དོན་གྱི་སྒོ་ནས་གཏན་ལ་འབེབས་པའི་ལེགས་བཤད་བསྟན་པའི་རྒྱ་མཚོ་ཞེས་བྱ་བ་འདི་དོན་དུ་གཉེར་བ་མང་པོས་ཀྱང་བསྐུལ་ཞིང་། རང་ཉིད་ཀྱང་ལེགས་བཤད་ལ་གོམས་པ་ལྷུར་བླང་བར་བྱ་བའི་ཕྱིར་དུ་སེམས་དཔའ་ཆེན་པོ་ནམ་མཁའ་འོད་ཟེར་པ་དང་། འཇམ་པའི་རྡོ་རྗེ་རིན་ཆེན་བསོད་ནམས་འཕེལ་ལ་སོགས་པའི་བླ་མ་དམ་པ་མཁྱེན་བརྩེ་ནུས་པའི་ཡོན་ཏན་རིན་པོ་ཆེ་མཐའ་ཡས་པ་ལ་དབང་འབྱོར་བ་དུ་མས་རྗེས་སུ་བཟུང་བའི་དགེ་སློང་ལོ་ཙཱ་བ་ཤེས་རབ་རིན་ཆེན་རྒྱལ་མཚན་དཔལ་བཟང་པོས་ཐམས་ཅད་འདུལ་གྱི་ལོ་ཁྲུམས་ཀྱི་ཟླ་བའི་དཀར་ཕྱོགས་ཀྱི་རྫོགས་པ་གསུམ་པ་ལ་དགེ་འཕེལ་ཆོས་འཁོར་སྒང་དུ་ལེགས་པར་སྦྱར་བ་རྫོགས་སོ།། །། འདིས་ཀྱང་བསྟན་པ་རིན་པོ་ཆེ་སྤྱི་སྒོས་མཐའ་དག་དར་ཞིང་རྒྱས་པར་གྱུར་ཅིག། ༄༅། །ཀྭཱ ཙི ཏྣོ ཙཱ ར ཤཱུ རཱ རུ པ རུ ཙི ཏ ཀ ཁོ ཛྙཱ ཏུ མཱ ཡ སྱ མུ དྲཾ། ཀུ ཌ ལཱ ལྱ ཀྵ དྷཱ ཏཱི སུ ལ བ ཌྷ སུ བྷ གོ
དྷ རྨ ཏ ྈཀཱ ཡ ནཱ ལེ། ༄༅། །ནམ་ཡང་འཕོ་མེད་སྟོང་གཟུགས་མཛེས་སྡུག་མཁའ་དབྱིངས་སྒྱུ་མའི་ཕྱག་རྒྱ་དང་། ། རྩེ་འཇོར་རོལ་བས་མི་འགྱུར་བདེ་ཆེན་དྷཱུ་ཏཱིའི་སྒྲ་གཅན་ཆོས་སྐུའི་སྦུབས།། ཀ རྨཻ རྦཱ ཡཻ སཱུ རྻ ཙ ནྡྲ ག མ ན ར པ ཙཻ ཙཱ ནྟ བི མྦ ལྱ མ ཎྜ། ཙཱ དཱ སྱེ ཝཾ ཏབྱ ཏཱ ར པྲ ཐ མ ན ཡ ཀ ཏཱི བྷཱ བ ས རྦཻ རྣ མ སྟེ། ༄༅། །ལས་རླུང་ཉི་ཟླའི་འགྲོ་འོང་ནུབ་མཐར་གཟུགས་སྐུའི་དཀྱིལ་འཁོར་སླར་འཆར་བ། ། ཨེ་ཝཾ་ཟུང་འཇུག་དུས་ཀྱི་འཁོར་ལོར་དངོས་པོ་ཀུན་གྱིས་བཏུད་བྱའི་གནས། །
ལེགས་པའི་ཆ་བསགས་གྲོང་ཁྱེར་ཡངས་པར་ས་བཅུ་མཐར་ཕྱིན་ཀྱང་། ། མི་དབང་ཚུལ་བཟུང་ཆོས་རྒྱལ་རིགས་ལྡན་རིམ་པར་བྱོན་རྣམས་དང་། ། བསྡུས་རྒྱུད་འགྲེལ་ཆེན་དབུས་འགྱུར་འཆང་དུ་འདྲེན་པའི་ཤིང་རྟ་ཆེ། ། དུས་ཞབས་ཙི་ལུ་པ་སོགས་མཁས་གྲུབ་ཚོགས་ལ་སྙིང་ནས་དང་། ། ར་འབྲོ་ཤོང་སོགས་ཞུས་ཆེན་མིག་སྨན་གྱིས། ། དང་པོའི་སངས་རྒྱས་བལྟར་སྒྲིབ་རབ་རིབ་ཀུན། ། ཡོངས་བསལ་དེ་རྗེས་འབྲང་མཛད་བློ་ལྡན་རྣམས། ། རྣམ་དག་བསྟན་འཛིན་བགྲང་བྱ་ཁོ་ནར་ངེས། ། ན་ཡམས་སྨྲ་བའི་ཅ་ཅོ་རྣ་བ་འཚེར། ། གྲགས་སྐམ་ངུར་ཁྱུ་མ་ཡིན་རྣམ་དཔྱོད་ཀྱི། །
སྒང་སྦུབས་ལེགས་བཤད་སྐང་འབྱིན་སྟག་ཚང་པ། ། ཀ་ལ་པིངྐའི་མ་ཆད་ཟླ་ཁྱོད་མི་ན་སུ། ། ཕྱི་ནང་གཞན་གསུམ་སྦྱར་བའི་པད་དཀར་ཚལ། ། ཚིག་དོན་ཉི་མའི་ཟེར་གྱིས་ཁ་འབྱེད་ཀྱང་། ། བླང་དོར་བལྟར་རྨོངས་ཕྱོགས་འཛིན་ཀུ་མུ་ཏ། ། ཟུམ་པ་དངོས་པོའི་གཤིས་ལ་གང་ཞིག་གཤུང་། ། ཆོས་མིག་རྒྱལ་མཚན་ཏོག་རྩེར་ཡིད་བཞིན་དབང་། ། འདམ་དྲིས་མ་སྦགས་རྒྱུད་དོན་དབྱིག་གི་ཆར། ། འབེབས་པའི་སྐལ་ལྡན་མཁས་གྲུབ་ནོར་བུ་བཟང་། ། མཆིང་བུའི་ཁུར་ལྕིའི་གྲལ་ལས་གཅིག་ཏུ་ཡར། །
འདྲེན་བྱེད་ཐེག་འཆོར་ཚིག་སྟོག་མཁར་སྙེག་དཔངས། ། ཊཱིཀ་འགྲེལ་མིང་སྙན་སྙིང་པོ་རྣམ་བཀྲའི་འཇའ། ། མ་ཡིན་སྤྱི་དོན་ཡོངས་འདུ་འདི་ཉིད་ལས། ། རིགས་ལྡན་ཞལ་ལུང་འདོད་པ་ཅི་ཡང་འཇོ། ། གཟུ་ལུམས་རགས་རྩིས་ཁུང་བུར་རྟག་ཉལ་ནས། ། རྦད་ཁམས་ཕུད་སྒྲ་ཉེར་སྒྲོག་དུག་གི་ལྕེ། ། མི་སྐྱོང་འཆོལ་ཐུབ་ཤེས་རབ་རིན་ཅན་གྱི། ། རྣམ་པར་ཐར་ལ་གཟུར་གནས་མཐའ་དག་དང་། ། མགལ་དུམ་སྐྱོར་བཟློས་དོང་གཤོག་བསྟན་བཅོས་དབྱིངས། ། བསྙེད་འདོད་རྫུ་བག་ཕ་ཝང་རྔ་མཚང་ཆུར། །
ལྷུངས་ཀྱང་ལུང་རིགས་སྒྲོ་གདུགས་ཤེས་བྱའི་མཁར། ། འཇལ་བར་འགྲན་རྣམས་རྭ་བའི་སྦུབས་སུ་ཉོལ། ། དངོས་པོའི་གནས་ཚུལ་གསོང་ཚིག་ཕྲ་མོའི་ཞུགས། ། གཞན་མཚང་སྨྲ་བ་བསྲེག་པའི་ཞེ་སྡང་མེ། ། སྦར་བའི་སྒྲོས་རླུང་རེ་ཞིག་དེ་ཙམ་སྟེ། ། སྨོན་ལམ་ཆུ་ཀླུང་སྒྲ་སྙན་སྒྲོག་ལ་བྲེལ། ། ཕྲ་རབ་རྡུལ་གྲངས་རྒྱུད་སྡེའི་ནོར་འཛིན་སྟེང་། ། ཕྱི་ནང་གཞན་གསུམ་ལྷུན་པོ་རྡོ་རྗེའི་རྭ། ། གདེངས་རྩེར་རྣམ་ཀུན་མཆོག་ལྡན་བརྒྱ་བྱིན་དཔུང་། ། གཡུལ་བཤམས་སྒྲིབ་གཉིས་སྦྱིན་སྐྱེས་མཐར་བྱེད་ཤོག །
དང་པོའི་སངས་རྒྱས་རྒྱུད་འགྲེལ་ཨཱ་དརྴ། ། འཁྲུལ་ནོངས་དྲི་བྲལ་སྟོང་གཟུགས་ཕྱག་རྒྱའི་བཞིན། ། གསལ་བྱེད་ལེགས་བཤད་བསྟན་པའི་རྒྱ་མཚོ་འདི། ། སྐལ་བཟང་སྐྱེ་རྒུའི་འཇུག་ངོགས་དམ་པར་ཤོག ། དུས་ཀྱི་འཁོར་ལོར་ཆོས་རྒྱལ་ཟླ་བཟང་དང་། ། འདྲ་བར་ལུང་ཟིན་འཇམ་མགོན་བཙོང་ཁ་པའི། ། བཞེད་སྲོལ་པད་མཚོ་རྗེས་འབྲངས་གཉིས་འཐུང་འགས། ། མ་བརྫིས་ལེགས་བཤད་འདབ་བརྒྱ་རྒོད་པར་ཤོག ། དགའ་སྤྲོའི་དཔལ་ལྡན་སུམ་རྩེན་འཆི་མེད་གཙོའི། ། བསོད་ནམས་འཇུག་པ་བཅུ་པའི་སྒྱུ་ཐབས་ཀྱི། །
ཕྱོགས་ལས་རྣམ་རྒྱལ་ཕོ་བྲང་ཆེན་པོའི་ལུང་། ། འཇིག་རྟེན་གསུམ་གྱི་གཙུག་ཏུ་ལེན་པར་ཤོག ། སྡེ་བཞིའི་གསེར་སྒོང་སྨོན་ལམ་དྲོད་པོ་ཆེས། ། ཉེར་སྨིན་ས་ལ་རྒྱུ་བའི་ཚངས་རིས་ཏོག ། གནམ་གྱི་ཤེ་མོང་རྩིབས་སྟོང་འཁོར་ལོའི་རྗེས། ། སྣོད་བཅུད་མཐའ་དག་ཤུགས་ཀྱིས་འབྲེང་བར་ཤོག ། དུམ་བུ་བཅུ་གཉིས་ས་ལ་རིགས་ལྡན་ཆེ། ། དྲག་པོ་འཁོར་ལོ་ཅན་གྱི་བརྟུལ་ཞུགས་ལྟར། ། མི་སྲུན་ཀླ་ཀློའི་སྡེ་དཔུང་མ་ལུས་པ། ། བཅོམ་པའི་རྒྱལ་རྔ་སྲིད་རྩེར་བརྡུང་ནུས་ཤོག །
ཆོས་སྦྱིན་མི་ཟད་པར་གྱི་སྒོ་འབྱེད་ལ། ། ལུས་ངག་ཡིད་ཀྱིས་འབད་ཀུན་ཤམྦྷ་ལར། ། རིགས་ལྡན་གྱིས་སྨིན་གྲོལ་ལམ་སྦྱོར་དྲུག་གིས། ། མཁའ་ཁྱབ་མཁའ་ཡི་རྡོ་རྗེ་འགྲུབ་པར་ཤོག ། བོད་ཁམས་རྒྱ་ཧོར་ལུས་ཕྲའི་མངལ་ཡངས་པོར། ། དགེ་བཅུའི་ས་བོན་ལྡེ་བའི་ཁུར་འཛིན་པ། ། རབ་སྨིན་བདེ་སྐྱིད་ཁྱེ་འུ་ལེགས་བཙས་ནས། ། ལང་ཚོ་དར་དྲག་བཞིན་རས་ལྟར་ངོམ་ཤོག ། མཁའ་ལ་མཁའ་ཡི་སྦྱོར་བ་ཇི་བཞིན་ཐབས་ཤེས་ཟུང་དུ་འཇུག་པ་ལས། ། སྟོང་ཆེན་ཡིག་ལྔ་ཐིག་ལེ་ཡིག་དྲུག་རོ་གཅིག་ཨེ་ཝཾ་བླ་ན་མེད། །
རྡོ་རྗེ་ཉི་མ་སྣང་བ་ཆེས་འབར་རྡོ་རྗེ་ཟླ་བ་དྲི་མེད་འོད། ། སྐུ་བཞི་རྡོ་རྗེ་ཚེ་ལུས་གཅིག་ལ་སེམས་ཅན་ཡོངས་ཀྱིས་མངོན་གྱུར་ཤོག ། གཙང་སྟག་ཚང་ཆོས་འཁོར་སྒང་པར་སྐད་གཉིས་སྨྲ་བའི་པཎྜི་ཏ་ཤེས་རབ་རིན་ཆེན་གྱིས་མཛད་པའི་དང་པོའི་སངས་རྒྱས་དུས་ཀྱི་འཁོར་ལོའི་རྒྱུད་འགྲེལ་གྱི་དགོངས་དོན་རྣམ་པར་འབྱེད་པ་འདི་ཉིད་ཚིག་དོན་མཐའ་དག་ཕུལ་དུ་བྱུང་བ་ཡིན་ཞེས་སྨོན་འགྲོ་པཎ་ཆེན་རིག་གནས་རྒྱ་མཚོའི་འཕྲེང་བ་འཛིན་པས་བསྔགས་བརྗོད་ལྷག་པར་ཆེ་ཞིང་། ཞིབ་མོར་དཔྱད་ཚེ་དོན་ལ་གནས་པར་མཐོང་བ་ནས་ཡིག་ཆའི་རྒྱུན་རྒྱ་ཆེར་འཕེལ་བ་རྒྱུད་རྒྱལ་འགྲེལ་ཆེན་དང་བཅས་པར་ཐོས་བསམ་འགྲུབ་འདོད་ཀྱི་སྐལ་ལྡན་མང་པོར་ཕན་ནམ་སྙམ་པའི་ལྷག་བསམ་གྱིས་ཀུན་ནས་བླངས་ཏེ་སྟོད་འགྲེལ་བ་དུརྨ་ཏི་ཞེས་པ་བློ་ངན་དུ་འབོད་པ། རབ་བྱུང་བཅུ་གཅིག་པ་ལྕགས་མོ་བྱའི་ལོར་དགའ་ལྡན་ཕུན་ཚོགས་གླིང་དུ་པར་རྐོས་ཀྱི་བཀོད་པ་བགྱིས་པར་ས་སྐྱོང་སངས་རྒྱས་རྒྱ་མཚོས་བདག་རྐྱེན་གྱིས་ཁྱབ་བྱ་དང་། ཞུས་ཆེན་དང་དོ་དམ་གཉིས་ག་བྱེད་མི་ཡར་འབྲོག་པ་དགེ་སློང་བློ་གྲོས་བརྟན་པ། རྩེ་སྐོར་བ་དགེ་སློང་བློ་གསལ་མཁས་པ། བཀྲ་ཤིས་གླིང་པ་དགེ་སློང་སྨྲ་བའི་དབང་ཕྱུག་གསུམ་དང་། ཡིག་མཁན་བློ་བཟང་དམ་ཆོས། བློ་བཟང་ཉི་མ།
དགའ་ལྡན་བསྟན་འཛིན། ཐོགས་མེད་རྒྱ་མཚོ། བློ་ཟང་རབ་འབྱོར། གྲགས་པ་སྙན་གྲགས། རྐོས་མཁན་དབུ་མཛད་དགོས་སླེབས། དབུ་ཆུང་རྒྱལ་མཚན། བྱིངས་གྲས་རབ་བརྟན། གཞུང་རྡོར། ནམ་མཁའ་རབ་བརྟན། གྲགས་པ།
ནོར་བུ་ལྷ་སྐྱབས། ཨ་གཅེས། རབ་རྒྱས། དཔལ་ཁང་དཔལ་འབར། སྒྲོལ་པ་དབང་རྒྱལ། ཡར་འཕེལ། འོམ་སྦུག་དཔལ་འབར། དཔུང་སོགས། སུམ་པ། བྲག་སྣ་དབང་རྒྱལ།
རྡོ་རྗེ་དབང་རྒྱལ། སྨོན་འགྲོ་ཀུན་དགའ་ཚེ་བརྟན། ནོར་བུ་ཚེ་བརྟན། ཕུན་ཚོགས། ཚེ་རིང་དར་རྒྱས། བདེ་ལེགས་སྙིང་པོ། ཚེ་དབང་དཔལ་ལྡན། རྡོ་རྗེ་བཀྲ་ཤིས། བླ་མ་རྒྱ་མཚོ། ཀུན་དགའ་ཚེ་དབང་།
སུམ་དར། དོན་གྲུབ། ལྔ་དར། པདྨ། དཔལ་ཆེན། དོན་གྲུབ་དབང་རྒྱལ། བླ་མ་ཚེ་བརྟན། བླ་མ་དབང་པོ། གཙང་པ་ཀུན་དགའ་ཚེ་བརྟེན། གཡུལ་རྒྱལ།
རྣམ་རྒྱལ། རྡོ་རྗེ་ཚེ་བརྟན། ཚེ་རིང་རབ་བརྟན་རྣམས་དང་། དབུ་ལྷ་འདྲི་མི་བཞེད་པ་ཀུན་དགའ་མཐའ་ཡས། ཤིང་བཟོ་བསོད་ནམས། འཕྲལ་གྱི་དགོས་ཆ་སྤྲོད་མི་ཁང་སེར་མ་ཤེས་རབ་དཔལ་བཟང་། ཀ་བཞི་སྨད་པ་བསོད་ནམས་ནོར་བུ་རྣམས་ཀྱིས་འབད་པས་བསྒྲུབས་པའི་ཚེ་པར་བྱང་སྨོན་ལམ་དང་བཅས་པ་འདི་ནི་ཟ་ཧོར་གྱི་རིགས་ལས་ཚངས་སྲས་བཞད་པའི་རྡོ་རྗེས་སྦྱར་བའི་ཡི་གེ་པ་ནི་གསོལ་དཔོན་སྔགས་རམས་པ་ངག་དབང་དགེ་ལེགས་ཀྱིས་བགྱིས་པ་ཤྲཱི་ཀཱ་ལ་ཙཀྲ་སྱ་ཤཱ་ས་ནོ་ད་ཡེ་བྷ་ཝནྟུ།། ༈ །ན་མོ་མཉྫུ་གྷོ་ཎཱ་ཡ། བློ་ཆེན་རྒྱལ་བ་རྣམས་ཀྱི་སྤྱན་སྔ་རུ། ། བཟང་པོའི་སྨོན་ལམ་རླབས་ཆེན་གྲུབ་པའི་མཐུས། །
གྲགས་པའི་སྒྲ་ཆེན་ཐུབ་བསྟན་འགྲོ་བའི་དཔལ། ། བློ་བཟང་གྲགས་པའི་དཔལ་ལ་མགོས་ཕྱག་འཚལ། ། དཔག་ཡས་ཚོགས་གཉིས་ཀུན་གྱི་རྩེ་མོར་སོན། ། བགྲངས་ཡས་རྒྱལ་བ་ཀུན་གྱི་རིང་ལུགས་འཛིན། ། མཐའ་ཡས་འགྲོ་བ་ཀུན་གྱི་དགེ་བའི་བཤེས། ། བསམ་ཡས་ཡོན་ཏན་ཀུན་གྱི་གཏེར་ལ་འདུད། ། གངས་ཅན་ཤར་ཕྱོགས་བཙོང་ཁའི་སྐྱེད་ཚལ་དུ། ། དལ་འབྱོར་ཡོངས་འདུའི་རྩ་བ་རབ་བརྟན་ཅིང་། ། ཡོན་ཏན་ཡལ་གས་ཕྱོགས་ཀྱི་མཐའ་འཇལ་བ། ། སྙན་གྲགས་དྲི་བསུང་འཕྲོ་བ་ཁྱོད་ལ་འདུད། །
དྲི་མེད་མཁྱེན་ཡངས་འཇིགས་བྲལ་གཞོན་བློ་སོགས། ། གངས་ཅན་མཁས་པའི་མཁས་པ་ཀུན་བསྟེན་ནས། ། སྤྱི་དང་ཁྱད་པར་གཞུང་ལུགས་མཐའ་དག་ལ། ། རྨོངས་པའི་མུན་ཀུན་སངས་པ་ཁྱོད་ལ་འདུད། ། རྙོག་བྲལ་ཚུལ་ཁྲིམས་བརྟུལ་ཞུགས་རྒྱ་མཚོ་ཆེར། ། མང་ཐོས་ལུང་རིགས་ནོར་བུས་ལྷག་པར་གཏམས། ། མཁས་མཆོག་ཀླུ་དབང་ཀུན་གྱིས་གུས་པས་བསྟེན། ། རྣམ་དཔྱོད་གཏིང་མཐའ་མེད་ལ་གསོལ་བ་འདེབས། ། ཁྱོད་བློའི་ཉི་མས་གཞོན་ནུའི་དུས་ཀྱི་ཚེ། ། མདོ་དང་རྒྱན་གྱི་པད་ཚལ་རྒྱས་མཐོང་ནས། །
བདག་བློ་ཁེངས་པའི་ཀུ་མུད་ལྷག་པར་ཟུམ། ། ཟབ་ཡངས་མཁྱེན་པའི་གཏེར་ལ་གསོལ་བ་འདེབས། ། བྱང་ཕྱོགས་འདི་ན་ཚིག་ཙམ་བྱང་བའང་དཀོན། ། དོན་ལ་སྒྲོ་འདོགས་ཆོད་པ་དེ་བས་དཀོན། ། བསྟན་དོན་ཉམས་སུ་ལེན་པ་སྲིད་མཐའ་ཙམ། ། འདི་གསུམ་མཐར་ཕྱིན་ཁྱོད་ལ་སྙིང་ནས་འདུད། ། ལ་ལ་རིགས་བྲལ་ལུང་གིས་གྲུབ་མཐའ་འཇོག ། ཁ་ཅིག་ལུང་མེད་རིགས་པ་ལྷར་སྣང་བརྩོམ། ། ལུང་རིགས་གཉིས་ཀས་རྒྱལ་བའི་གསུང་རབ་ཀུན། ། ལེགས་པར་འབྱེད་པ་ཁྱོད་ལ་གུས་ཕྱག་འཚལ། །
ཁ་ཅིག་འདུལ་བ་གཙོར་བྱས་གསང་སྔགས་སྤོང་། ། གཞན་དག་སྔགས་ལ་མོས་བློས་འདུལ་བ་འགོག ། རྒྱལ་བའི་བསྟན་པ་མཐའ་དག་འགལ་མེད་དུ། ། རྫོགས་པར་ཉམས་སུ་ལེན་མཁས་ཁྱོད་ལ་འདུད། ། མཚན་ཉིད་ཕྱོགས་བཟུང་གསང་སྔགས་ཟབ་ཆོས་དང་། ། སྔགས་ཀྱིས་ཁེངས་ནས་མཚན་ཉིད་ཁ་བཤད་ཙམ། ། མདོ་སྔགས་མཐའ་དག་མ་ཚང་རྫོགས་བྱང་དུ། ། བགྲོད་ཐབས་མེད་པར་གཟིགས་པ་ཁྱོད་ལ་འདུད། ། ལ་ལ་སྤྱོད་པ་ཞིབ་མོས་ལྟ་བ་འགོག ། ཁ་ཅིག་ལྟ་བ་མཐོན་པོས་སྤྱོད་པ་འདོར། །
ལྟ་སྤྱོད་ཕན་ཚུན་གྲོགས་སུ་ཤར་ནས། ནི། ། དོན་འདི་ལྷག་པར་འདོམས་པ་ཁྱོད་ལ་འདུད། ། འགའ་ཞིག་བཤད་པ་གཙོར་བྱེད་སྒོམ་ལ་སྨོད། ། ལ་ལ་སྒོམ་གྱི་ཆོག་འཛིན་ལུང་ལ་སྨོད། ། བཤད་གྲུབ་གཉིས་ཀས་ལུང་རྟོགས་དམ་པའི་ཆོས། ། འཛིན་ཚུལ་གསལ་མཛད་ཁྱོད་ལ་གུས་པས་འདུད། ། མདོ་སྔགས་མཐའ་དག་ཁྱད་པར་རྡོ་རྗེའི་ཐེག ། རྒྱུད་སྡེ་མཐའ་དག་ཁྱད་པར་བླ་མེད་དོན། ། རིམ་གཉིས་མཐའ་དག་ཁྱད་པར་སྒྱུ་ལུས་ལ། །
སྔོན་མེད་ལེགས་བཤད་གཏེར་ཆེན་ཁྱོད་ལ་འདུད། ། མདོར་ན་ཐུབ་བསྟན་མཐའ་དག་མ་ལུས་པར། ། བཤད་སྒྲུབ་གཉིས་ཀྱིས་ཆེས་ཆེར་གསལ་མཛད་པས། ། གངས་ཅན་འདི་ན་བསྟན་འཛིན་མཐའ་དག་གིས། ། རྟག་ཏུ་བསྔགས་པར་འོས་པ་ཁྱོད་ལ་འདུད། ། བདག་ཀྱང་དེང་ནས་ཚེ་རབས་ཐམས་ཅད་དུ། ། བདག་ཉིད་ཆེན་པོ་ཁྱོད་བཞིན་རྒྱལ་བའི་བསྟན། ། བདག་པས་གཞན་གཅེས་ལྷག་བསམ་ཕུལ་བྱུང་གིས། ། བདག་གི་སྲོག་ལྟར་བསྲུང་བར་བྱིན་གྱིས་རློབས། ། ཁྱོད་ལ་གསོལ་བྱས་ཧ་ཅང་མཆོག་འཛིན་གྱིས། །
ཕྱོགས་ལྷུང་གདོན་གྱིས་ཐུབ་བསྟན་འཁྲུགས་པ་ཡང་། ། དག་སྣང་ཕྱོགས་མེད་འབྱོངས་པ་ཁྱོད་ཉིད་ཀྱིས། ། མྱུར་དུ་བསལ་ནས་བསྟན་འཛིན་མཐུན་གྱུར་ཅིག ། ཅེས་གངས་རིའི་ཁྲོད་འདིར་ཕྱིས་ཀྱི་བསྟན་འཛིན་ཆེན་པོ་འགྲན་ཟླ་དང་བྲལ་བ་བློ་བཟང་གྲགས་པའི་དཔལ་གྱི་ངང་ཚུལ་མདོ་ཙམ་དུ་བརྗོད་པ། དད་པའི་པད་མ་རྒྱས་པར་བྱེད་པའི་བསྟོད་ཚིག་གི་ཉི་མ་ཞེས།། །། PAGE * MERGEFORMAT 24 སྟག་ཚང་ལོ་ཙཱ་བ། དཔལ་དུས་ཀྱི་འཁོར་ལོའི་སྤྱི་དོན། PAGE * MERGEFORMAT 23
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
