ཤེས་རབ་རིན་ཆེན་གྱི་གསུང་སྐོར།
པོད ༩
སྦྱིན་སྲེག་ཆོ་ག་དངོས་གྲུབ་རྒྱ་མཚོ།
༄༅། །སྦྱིན་སྲེག་ཆོ་ག་དངོས་གྲུབ་རྒྱ་མཚོ་བཞུགས་སོ།། ན་མོ་མཉྫུ་བཛྲ་ཡ། དཔལ་དུས་ཀྱི་འཁོར་ལོའི་སྦྱིན་སྲེག་གི་ཆོ་ག་རྒྱས་པར་བཤད་པ་དངོས་གྲུབ་ཀྱི་རྒྱ་མཚོ་ཞེས་བྱ་བ། བླ་མ་དམ་པ་དུས་ཀྱི་འཁོར་ལོའི་ཞབས་ལ་གུས་པས་ཕྱག་འཚལ་ལོ། ། འགྱུར་མེད་བདེ་ཆེན་ཆོས་སྐུའི་མཁའ་དབྱིངས་སུ། ། སྟོང་གཟུགས་ཟུང་འཇུག་ལོངས་སྐུའི་ཆ་ཤས་རྫོགས། ། དག་པའི་མཚོ་ལ་སྣ་ཚོགས་ཆུ་ཟླ་ཡི། ། སྤྲུལ་སྐུས་ཁྱབ་མཛད་དང་པོའི་སངས་རྒྱས་རྒྱལ། ། ཁྱབ་བདག་མཆོག་དེས་སྤྱི་དང་ཁྱད་པར་གྱི། ། རྒྱུད་ལས་གསུངས་པའི་སྦྱིན་སྲེག་ཆོ་ག་ནི། །
རྣམ་བཞག་རྒྱས་ཤིང་ལག་ལེན་མདོར་བསྡུས་པ། ། མཁས་རྨོངས་ཀུན་ལ་དགའ་བསྐྱེད་འདིར་བཤད་བྱ། ། དེ་ཡང་བྱ་རྒྱུད་ལེགས་གྲུབ་དང་། འཇམ་དཔལ་རྩ་རྒྱུད་དང་། དོན་ཞགས་ཆོ་ག་ཞིབ་མོ་སོགས་དང་། སྤྱོད་རྒྱུད་རྣམ་སྣང་མངོན་བྱང་དང་། རྣལ་འབྱོར་རྒྱུད་ཀྱི་རྩ་བཤད་ཀྱི་རྒྱུད་དང་། བླ་མེད་ཀྱེ་རྡོར་དང་། སམྦུ་ཊི་དང་། རྡོ་རྗེ་མཁའ་འགྲོ་དང་།
འཇིགས་བྱེད་རྟོག་བདུན་དང་། ཁྱད་པར་མཁའ་འགྲོ་རྒྱ་མཚོའི་ཉེར་བཞི་པ་དང་། སྡོམ་འབྱུང་ཉེར་གསུམ་པ་དང་ཉེར་བརྒྱད་པ་རྣམས་ནས་རྒྱས་པར་འབྱུང་བ། སློན་དཔོན་ནག་པོ་སྤྱོད་པ་དང་། ཨ་བྷ་ཡ་དང་། དར་པན་སོགས་ཀྱི་བསྡུས་པ་དང་། དཔལ་མགོན་ཀླུ་སྒྲུབ་ཀྱི་ཡེ་ཤེས་མཁའ་འགྲོ་མའི་སྒྲུབ་ཐབས་སུ་གསུངས་པ་དང་། ཡེ་ཤེས་ཞབས་ལུགས་པའི་གསང་འདུས་རྒྱུད་འགྲེལ་རྣམས་དང་། མར་མེ་མཛད་ཆེན་པོའི་དཀྱིལ་ཆོག་བཞི་བརྒྱ་ལྔ་བཅུ་པ་དང་། དེའི་འགྲེལ་པར་ཤཱནྟི་པས་མཛད་པ་རྣམས་དང་།
བོད་ཀྱི་ས་སྐྱ་པ་རྗེ་བཙུན་སྔ་ཕྱི་རྣམས་དང་། བུ་སྟོན་ཐམས་ཅད་མཁྱེན་པས་འདི་དང་། གསང་འདུས་དང་། ཡོ་གའི་སྦྱིན་སྲེག་བཤད་པ་ཀུན་དང་། ལོ་ཆེན་གྱིས་བྱ་སྤྱོད་ཀྱི་སྦྱིན་སྲེག་མཛད་པ་རྣམས་ལེགས་པར་བརྟགས་ཏེ་རྣམ་བཞག་གོ་སླ་ཞིང་། དུས་འཁོར་ཞི་རྒྱས་ཀྱི་ལག་ལེན་སྒྲུབ་བདེ་བར་བརྗོད་པར་བྱའོ།། །། འདི་ལ་རྣམ་བཞག་རྒྱས་པར་བཤད་པ་དང་། ལག་ལེན་བསྡུས་ཏེ་བསྟན་པའོ། ། དང་པོ་ལ། སྤྱི་དང་།
ཁྱད་པར་ཕྱིའི་སྦྱིན་སྲེག་གོ ། དང་པོ་ནི། སྦྱིན་སྲེག་རྣམ་པ་གསུམ་ཡིན་ཏེ། བླ་མེད་ནང་དང་ཕྱི་ཡིའོ། ཞེས་སྨྲས་ཏེ། སློབ་དཔོན་སྤྱོད་པའི་རྡོ་རྗེས། བླ་མེད་ནང་དང་ཕྱི་ཡི་སྟེ། ། སྦྱིན་སྲེག་རྣམ་པ་གསུམ་དུ་འདོད། ། ཅེས་དང་། སྒྲུབ་ཐབས་ཀུན་བཟང་ལས།
ཕྱི་ཡི་སྦྱིན་སྲེག་ཆོ་གས་བསྒྲེ་བྱ་ཞིང་། ། ཡིད་ཀྱི་ཡང་ནི་ཡིད་ཀྱི་བྱ་བ་སྟེ། ། ཕུང་པོའི་བུད་ཤིང་བསྲེག་པར་བྱེད་པ་ཡི། ། ཡེ་ཤེས་མེ་རྩེ་བླ་ན་མེད་པར་བཤད། ། ཅེས་སློབ་དཔོན་མང་པོས་གསུངས་པ་ལྟར། ཡེ་ཤེས་ལ་བརྟེན་པ་བླ་མེད། བཟའ་བཏུང་ལ་བརྟེན་པ་ནང་། ཆོ་ག་ལ་བརྟེན་པ་ཕྱིའི་སྦྱིན་སྲེག་གོ ། བླ་ན་མེད་པའང་རྣམ་གསུམ་སྟེ། སྤྲོས་བྲལ་བསམ་གྱིས་མི་ཁྱབ་དང་།
འོད་གསལ་བདེ་བ་ཆེན་པོ་དང་། གཏུམ་མོ་རང་བྱིན་བརླབ་པའོ། ། བདེ་མཆོག་སྡོམ་འབྱུང་ལས། དགང་གཟར་ཤེས་རབ་བླུགས་གཟར་ཐབས། ། དེ་གཉིས་སྦྱོར་བ་གཉིས་མེད་བསྒོམ། ། དེ་ལས་ངེས་འབྱུང་མར་གྱི་རྒྱུན། ། ཡེ་ཤེས་ཆེན་པོའི་བདུད་རྩིར་འདོད། ། རྒྱུ་དང་མི་རྒྱུའི་བདག་ཉིད་ཀྱི། ། མེ་ནི་དེ་ཡིས་ཡང་དག་མཆོད། ། འདི་ལྟར་སྦྱིན་སྲེག་གང་བྱེད་ལ། །
སྐལ་བཟང་དངོས་གྲུབ་རབ་ཏུ་སྟེར། ། ཞེས་གསུངས་པ་ལྟར། ཤིན་ཏུ་གསལ་བའི་ཆོས་དབྱིངས་ཀྱི་ཐབ་ཁུང་དུ་ཐབས་དང་ཤེས་རབ་ཀྱི་དགང་བླུགས་ཀྱིས་རྣམ་པར་མི་རྟོག་པའི་ཡེ་ཤེས་ཀྱི་མེ་སྦར་ཏེ་ཁམས་གསུམ་པའི་ཕུང་ཁམས་སྐྱེ་མཆེད་མ་ལུས་པར་བསྲེག་པར་བྱེད་པ་བསམ་གྱིས་མི་ཁྱབ་པའི་བསྲེག་བླུགས་དང་། ཕྱག་ཆེན་ཐིག་ལེའི་རྒྱུད་ལས། དབང་པོ་གཉིས་ནི་སྦྱོར་བ་ལས། ། རླུང་གི་མེ་ནི་སྦར་བ་འོ། ། མར་ཡོད་པ་ནི་སྟོང་འཁོར་ལོ། ། དེ་ནི་མར་སྣོད་ཞེས་སུ་བརྗོད། ། ཧཾ་གི་རྣམ་པས་བླུགས་གཟར་བསྟན། ། དགང་གཟར་དེ་ནི་རྡོ་རྗེ་འོ། །
བྷ་ག་ཧོཾ་ཁུང་ཞེས་སུ་བརྗོད། ། བྱང་ཆུབ་སེམས་ཀྱིས་མར་ནི་བསྲེག ། ཅེས་དང་། རྗེས་ཆགས་ཀྱི་མེ་རབ་ཏུ་འབར་བ་དང་བཅས་པའི་བྷ་གའི་དཀྱིལ་འཁོར་ཡོངས་སུ་སྦྱངས་པའི་ཐབ་ཁུང་དུ་ཧཾ་དང་རྡོ་རྗེའི་དགང་བླུགས་ཀྱི་བྱང་ཆུབ་ཀྱི་སེམས་ཀྱིས་བསྲེག་རྫས་སྦྱིན་པ་བདེ་བ་ཆེན་པོའི་བསྲེག་བླུགས་དང་། རྡོ་རྗེ་མཁའ་འགྲོའི་རྒྱུད་ལས། ཕུན་ཚོགས་ཡམ་ཤིང་ཡེ་ཤེས་མེ། ། ལས་ཀྱི་རླུང་གིས་རབ་སྦར་ནས། ། ལྟེ་བའི་དཀྱིལ་འཁོར་འདིར་ནི་འབར། ། ཚངས་པའི་མེ་ནི་སུམ་མདོར་གནས། ། ལ་ལ་ན་ནི་དགང་གཟར་སྟེ། །
བླུགས་གཟར་ན་ནི་ར་ས་ནས། ། དབྱུག་པ་རིན་ཆེན་རྡོ་རྗེའི་མཐའ། ། ཐོད་པ་བསྲེག་རྫས་སྣོད་ཡིན་ཏེ། ། བསྲེག་བྱ་རྫས་རྣམས་ཐམས་ཅད་དོ། ། རིམ་པ་དེ་ལྟར་བརྗོད་པར་བྱ། ། སྦྱིན་སྲེག་བླ་ན་མེད་པ་འདི། ། ལྷ་མོ་ཁྱོད་ལ་ངས་བཤད་དོ། ། ཅེས་དང་། འོད་གསལ་རང་བྱུང་གི་མེ་འབར་བ་དང་བཅས་པ་རྩ་འཁོར་རྣམས་ཀྱི་ཐབ་ཁུང་དུ། རོ་རྐྱང་གི་དགང་བླུགས་ཀྱིས་དྭངས་མ་ཁྱད་པར་ཅན་གྱི་རྫས་སྦྱིན་པར་བྱེད་པ་རང་བྱིན་བརླབ་ཀྱི་བསྲེག་བླུག་རྣམས་ནི་གཙོ་བོར་རྫོགས་རིམ་པའི་སྦྱིན་སྲེག་སྟེ་ངེས་དོན་ནམ་བླ་ན་མེད་པའོ། །
ནང་ནི། ཡེ་ཤེས་ཐིག་ལེའི་རྒྱུད་ལས། ཁ་ནི་ཧོཾ་ཁུང་དགང་བླུགས་ལག ། ཚུལ་ནི་རང་བྱུང་མེ་ཡིན་ལ། ། ཞེས་སོགས་དང་། སྒྲུབ་ཐབས་ཀུན་བཟང་གི་ཟས་ཀྱི་རྣལ་འབྱོར་གྱི་སྐབས་སུ་ཇི་ལྟར་བཤད་པ་བཞིན་ནོ། ། ཕྱི་ནི། རྒྱུད་རྣམས་སུ་ཆོ་ག་རྒྱས་པར་བཤད་པ་ཀུན་ལ་གྲགས་པ་བཞིན་ཏེ། དེ་ན་འདིར་ནི། བཟའ་བཏུང་ནང་གི་སྦྱིན་སྲེག་སྟེ། །
ཡོངས་སུ་གྲགས་པ་ཕྱི་ཡི་འོ། ། ཞེས་སྨྲས་པ་ཡིན་ནོ། ། གཉིས་པ་ལ་རྒྱུད་སྡེ་སྤྱིའི་དང་། ཁྱད་པར་དུས་ཀྱི་འཁོར་ལོའི་སྦྱིན་སྲེག་གོ ། དེ་ཡང་། འདི་ལ་རྒྱུད་སྡེ་སྤྱི་དང་ནི། ། ཁྱད་པར་འདིར་བཤད་གཉིས་རིག་བྱ། ། ཞེས་སྨྲས་སོ། ། དང་པོ་ལ་མདོར་བསྟན། རྒྱས་བཤད་དོ། །
དང་པོ་ལ། ཕྱི་ལ་ཞི་རྒྱས་དབང་དྲག་བཞི། ། ཕྱོགས་དུས་ཆས་སམ་འདུག་སྟངས་ཐབས། ། ཤིང་མེ་ལྷ་སྔགས་མདོག་སོ་སོ། ། གཞན་ཀུན་སྤྱི་དགོས་ཐུན་མོང་ཡིན། ། ཞེས་སྨྲས་ཏེ། རྨོངས་རེངས་དགུག་བསྐྲད་ལ་སོགས་པ་ལས་ཀྱི་དབྱེ་བ་མང་ཡང་། བཤད་རྒྱུད་རྡོར་ཕྲེང་སོགས་ནས་འབྱུང་བ་སྒྲོན་གསལ་ལེའུ་བཅུ་བཞིའི་མགོར་བསྡུས་པ་ལྟར་གསང་སྔགས་སྤྱི་འགྲོ་བ་ཐམས་ཅད། ཞི་རྒྱས་དབང་དྲག་བཞིར་བསྡུས་ནས་འཆད་པས། དེ་རྣམས་སོ་སོ་ལ།
གང་དུ་བྱེད་ཅིང་ཁ་བལྟ་བའི་ཕྱོགས་དང་། ནམ་གྱི་ཚེ་བྱེད་པའི་དུས་དང་། སྒྲུབ་པ་པོའི་ཆས་གོས་དང་། བསམ་པ་དང་འདུག་སྟངས་དང་། ཐབ་དང་། བུད་ཤིང་ཡམ་ཤིང་དང་། མེ་དང་། མེ་ལྷ་དང་། སྤེལ་ཚིག་གི་སྔགས་དང་། སྐབས་ཀྱི་ཁ་དོག་རྣམས་ནི་སོ་སོར་ངེས་ཤིང་།
གཞན་ཡང་དགང་བླུགས་བཟུང་བའི་ཁུ་ཚུར་དང་། མེ་པྲ་སོགས་ཀྱང་སོ་སོ་བ་ཡོད་ལ། རྡོར་དྲིལ་དགང་བླུགས་རྣལ་འབྱོར་སོགས་ཕལ་ཆེ་བ་ནི་ཐུན་མོང་བ་སྟེ། དེ་ཡང་ཐམས་ཅད་ཐུན་མོང་དང་འཇམ་པོ་གསུམ་གྱི་དགོས་ཀྱི་ཐུན་མོང་ཡང་ཡོད། གཉིས་པ་ལ། སོ་སོ་བ་རྣམས་བཤད་པ་དང་། ཐུན་མོང་བ་རྣམས་བཤད་པའོ། ། དང་པོ་ལ་ཕྱོགས་དང་། དུས་ལ་སོགས་པ་སྟེ། ཕྱོགས་ནི་ཤར་བྱང་ནུབ་དང་ལྷོ། །
དཀྱིལ་འཁོར་ཡོད་ན་དཀྱིལ་འཁོར་དེའི། ། ཕྱོགས་དེར་འདུག་ནས་དེར་ཁ་བལྟ། ། གཞན་དུ་གྲོང་སོགས་ཤར་ཕྱོགས་སུའོ། ། ཞེས་སྨྲས་ཏེ། ཤར་དུ་ཞི་བ། བྱང་དུ་རྒྱས་པ། ནུབ་ཏུ་དབང་། ལྷོར་དྲག་པོའོ། ། གཞུང་ལུགས་ལ་ལར་ལྷོ་བྱང་ལོག་པར་བཤད་ཀྱང་། དུས་ནི་སྲོད་དང་ཐོ་རང་དང་།
སྔ་དྲོ་དགོངས་མོའམ་གཞན་དུ་བཤད། ། ཅེས་པ་བྱ་རྒྱུད་སོགས་ནས་སྲོད་ལ་ཞི་བ་དང་། ཐོ་རང་བྱ་རོག་སྐད་མི་གྲག་པའི་དུས་སུ་རྒྱས་པ་དང་། སྔ་དྲོ་དབང་དང་། ཕྱི་དྲོ་དྲག་ལས་བྱ་བའང་བཤད་ལ། གཞན་དུ་ཐོ་རང་དང་སྔ་དྲོ་གོ་རྗེ་བ་དང་། ལ་ལར་སྔ་དྲོ་ཞི་བ་དང་། སྲོད་ལ་རྒྱས་པ་དང་། ཉིན་གུང་དང་ནམ་ཕྱེད་ལ་དྲག་ལས་བྱ་བར་ཡང་བཤད་དེ། ཕྱི་མ་དུས་འཁོར་དང་ཕལ་ཆེར་མཐུན་ནོ། །
ཆས་ནི་གོས་དཀར་ཤེལ་སོགས་བརྒྱན། ། གོས་སེར་གསེར་དངུལ་རིན་ཆེན་བརྒྱན། ། གོས་དམར་མེ་ཏོག་དམར་པོས་བརྒྱན། ། གོས་ནག་མེ་ཏོག་ནག་པོས་བརྒྱན། ། ཅེས་པ་ཞི་སོགས་རིམ་པ་བཞིན་ཏེ། གོས་བཞིན་དུ་སྟན་དང་དར་དཔྱངས་ལ་སོགས་པ་རིག་པར་བྱའོ། ། བསམ་པ་འཇམ་ཞིང་དུལ་བ་དང་། ། དགའ་འདུན་སྤྲོ་ལ་གཟེངས་བསྟོད་དང་། ། བརྩེ་ཞིང་གཅུགས་ལ་ཆགས་པ་དང་། ། ཁྲོ་ཞིང་འཁྲུག་ལ་རྔམ་པ་འོ། །
ཞི་སོགས་རིམ་པ་བཞིན་ནོ། ། འདུག་སྟངས་པདྨའི་འདུག་སྟངས་དང་། ། བཟང་པོའི་འདུག་སྟངས་རོལ་པ་དང་། ། ཕན་ཚུན་མནན་པའམ་གཡས་བརྐྱང་ངོ་། ། རྐང་པ་ཕན་ཚུན་མནན་པ་སྟེ་གཞན་ནི་གོ་སླ་ལ། ཞི་བ་ལ་སྤུས་འཁྱུད་གཅུགས་ཏེ་བྲམ་ཟེ་རིག་བྱེད་འདོན་པ་ལྟ་བུ། དབང་ལ་རྐང་པའི་མཐིལ་སྤྲད་པ་པདྨའི་སྐྱིལ་ཀྲུང་ལ་ལར་བཤད་དོ། ། ཐབ་ནི་ཟླུམ་པོ་ཁྲུ་གང་དང་། ། ཁྲུ་བཞི་ཁྲུ་ནི་དོ་པ་དང་། ། ཟླ་གམ་ལྟ་བུ་ཁྲུ་གང་དང་། །
ཁྲུ་གསུམ་སོར་མོ་ཉི་ཤུ་སྟེ། ། ཟབ་སུ་རང་རང་ཕྱེད་ཕྱེད་ཚད། ། མུ་རན་དང་ནི་ཁ་ཁྱེར་གཉིས། ། ཁྲུ་གང་པ་ལ་སོར་བཞི་བཞི། ། རྒྱས་ལ་ཉིས་འགྱུར་དྲག་པོ་ལ། ། སོར་མོ་གསུམ་གསུམ་ཚད་ཡིན་ཏེ། ། ཁ་ཁྱེར་རྣམས་ལ་རྡོ་རྗེ་དང་། ། རིན་ཆེན་པདྨ་རྡོ་རྗེ་གྱེས། ། ནང་དབུས་པདྨ་འདབ་བརྒྱད་ཀྱི། ། ལྟེ་བའི་མཚན་མའང་དེ་རྣམས་ཏེ། །
ཞི་ལ་འཁོར་ལོ་བཤད་པའང་ཡོད། ། འདབ་མར་རིགས་བཞི་ཡུམ་བཞི་འོ། ། ཕྱི་རོལ་རྡོ་རྗེ་ཕྱེད་པས་མཚན། ། ཐབ་རྒྱས་དལ་གྱིས་བསྐོར་བ་འོ། ། ཞེས་སྨྲས་ཏེ། རྒྱུད་སྡེ་གོང་འོག་ཀུན་ནས་ཐབ་ཀྱི་ཚད་གང་བཤད་དུ་འདི་ལྟར་བཤད་ཅིང་རྒྱ་བོད་ཀྱི་མཁས་པ་ཀུན་གྱིས་ཀྱང་རྒྱས་བསྡུས་མཛད་པ་མ་མཐོང་ལ། འཕགས་པ་རིན་པོ་ཆེས་ཇི་སྐད་བཤད་པ་འདི་དག་ནི་ཐབ་ཆུང་བསྡུས་པ་ཡིན་གྱི། ཆེན་པོ་ནི་ཞི་བ་ལ་ཁྲུ་དོ་པ་ནས་བཅུ་དྲུག་པའི་བར་ཏེ་དེ་བཞིན་དུ་གཞན་ལའང་སྦྱར་བར་གསུངས་པ་ལ་ནི་ཁུངས་བཙལ་བར་བྱའོ། ། དབྱིབས་ནི་རྒྱས་པ་ལ་རིན་པོ་ཆེ་ཟུར་བརྒྱད་པ་ལྟ་བུ་དང་། དབང་ལ་ཕྱག་རྒྱའི་ཆོས་འབྱུང་དང་པདྨའི་འདབ་མ་ལྟ་བུའང་མདོ་སྡེ་སོགས་སུ་བཤད་དོ། །
མུ་རན་དང་ཁ་ཁྱེར་ནི། རྗེ་བཙུན་གོང་མས་སྔ་ཕྱི་སློག་སྟེ་གསུངས་ཤིང་། མདོ་སྟེ་དང་ཀྲཱྀ་ཡ་ས་མུཙྪར་སོར་བཞི་དོར་བར་ཁ་ཁྱེར་ཞེས་དང་། སོར་བཞི་སྤངས་པར་ཞེས་སོགས་མ་གཏོགས་མུ་རན་གྱི་མིང་མ་བྱུང་ལ། དུས་འཁོར་དུ་མུ་རན་གྱི་དོད་དུ་མཆུ་ཞེས་གསུང་མོད་ཀྱི། གང་ལྟར་ནང་རྡེར་འགག་གི་ནང་ཁྱེར་ཕྱིར་ལ་སྒྱེད་ནས་སྟེང་དུ་ངོས་བསྟན་པ་ལྟ་བུ་ནི་སྔ་མ་དང་། ཡང་སྟེང་དུ་ལངས་པ་དེ་ཉིད་སྤངས་དང་མཉམ་པར་ཕྱིར་ལ་བསྐྱེད་ནས་ངོས་སྟེང་དུ་བསྟན་པ་ཅིག་ལ་མཚན་མས་བརྒྱན་པ་ནི་ཕྱི་མ་ཡིན་ལ། ཕྱི་མ་འདིའི་སྐད་དོད་ལ་བེ་དཱི་ཞེས་འབྱུང་ཞིང་། འདི་སྣམ་བུ་ལ་ཡང་འཇུག་པས་དཀྱིལ་འཁོར་གྱི་ཁ་ཁྱེར་ལ་འདོད་སྣམ་དུ་གྲགས་པ་དང་འདྲ་བའི་ཕྱིར་སྔ་མ་མཆུའམ་མུ་རན། ཕྱི་མ་ཁ་ཁྱེར་དུ་རིགས་སོ། །
འཕགས་པས་ཁ་ཁྱེར་གྱི་ནང་གཉིས་ཀྱི་བར་དུ་མུ་རན་མཛད་པ་ལའང་ཤེས་བྱེད་མེད་ལ། དུས་འཁོར་དུ་མཆུ་དང་ཁ་ཁྱེར་གྱི་བར་དུ་རེ་ཁ་ཞེས་པ་ཅིག་འབྱུང་བ་ནི་དེ་དང་མི་འདྲའོ། ། ཁ་ཁྱེར་གྱི་མཚན་མ་ནི་ཞི་བ་ལ་འཁོར་ལོ་དང་། དབང་གི་དགུག་པ་ལ་ལྕགས་ཀྱུ་འདམ་ཁར་བཤད་པ་ཡང་ཡོད་ལ་ཕལ་ཆེར་ནི་རྩ་བ་བཞིན་ནོ། ། ཁ་ཁྱེར་གྱི་ཕྱི་རོལ་དུ་དུས་འཁོར་ལས་པད་འདབ་ཕྱིར་ལ་འཕྱང་བ་ཅིག་བཤད་ཀྱང་གསང་སྔགས་གཞན་དུ་ཐབ་བསྡུས་པ་ལ་རྩ་ཐིག་ལྟ་བུ་གྲུ་བཞི་པ་ཅིག་བྱས་པའི་རྡོ་རྗེ་ཕྱེད་པས་བརྒྱན་པ་ཉིད་བཤད་ལ། ཁ་ཅིག་ལས་ཟླ་ཕྱེ་དང་བཅས་པ་བྱའོ། ། དེ་ནི་བསྡུས་པ་ཡིན་ལ། ཐབ་རྒྱས་པ་ནི་རང་རང་གི་སྐབས་དེའི་དཀྱིལ་འཁོར་གང་ཡིན་མེ་རི་དང་དུར་ཁྲོད་ཀྱི་བར་གྱིས་བསྐོར་བ་གྲུ་བཞི་ལ་སོགས་པའི་མཚན་ཉིད་ཐམས་ཅད་ཡོངས་སུ་རྫོགས་པ་སྟེ། ཐབ་ཀྱི་ལྟེ་བའི་པད་འདབ་ནི་དབུས་ཀྱི་གཤེགས་པ་གཤེགས་མའམ་སྙིང་པོའི་ལྷ་དང་ཁ་ཁྱེར་གྱི་དེ་མ་ཐག་ནས་རིམ་པ་གཉིས་པའི་གྲྭ་བཞི་དང་ལྷ་སྣམ་སོགས་སམ། བདེ་མཆོག་གི་ཐུགས་གསུང་སྐུའི་དཀྱིལ་འཁོར་སྒོ་མཚམས་མ་དང་བཅས་པ་སོགས་སུ་བྱ་བར་རྗེ་བཙུན་གོང་མ་རྣམས་བཞེད་ཅིང་།
འཕགས་པས་དུར་ཁྲོད་དང་རྡོ་རྭའི་བར་དུ་ཁོར་ཡུག་བྱས་ནས། ཤར་དུ་ཚངས་པ། ལྷོར་དབང་ཕྱུག ནུབ་ཏུ་ཁྱབ་འཇུག བྱང་དུ་གཞོན་ནུ་ཀརྟི་ཀ་འཁོར་དང་བཅས་པའི་མཚན་མ། ཤར་ཕྱོགས་སུ། པདྨ་དབྱུ་གུ་ཕྲེང་བ་དང་། ། སྤྱི་བླུགས་རི་དྭགས་པགས་པ་འོ། ། ལྷོར་ནི་རྩེ་གསུམ་ཟླ་ཚེས་དང་། ། རྒྱལ་མཚན་རལ་པའི་ཐོར་ཚུགས་མིག །
ནུབ་ཏུ་འཁོར་ལོ་དུང་དང་ནི། ། དབྱུག་ཐོ་རལ་གྲི་ཕུབ་རྣམས་སོ། ། བྱང་དུ་མདུང་དང་དྲིལ་བུ་དང་། ། བ་དན་རྨ་བྱ་ར་སྐྱེས་བྲི། ། ཞེས་གསུངས་པ་ནི་ཡོ་གའི་སྦྱིན་སྲེག་གི་ཆོ་ག་འཆུགས་པར་སྣང་ལ། མཐར་མདའ་དགུ་དང་མེ་ལོང་བཞི་དང་ཚོན་སྐུད་ཕུར་བུ་བཅུས་སྐོར་བར་བཤད་པ་ནི་བྱ་རྒྱུད་འགའ་ཞིག་འཆུགས་པར་སྣང་བས་བླ་མེད་ལ་དགོས་པར་མ་མཐོང་ངོ་། ། དབང་གི་ཐབ་ཏུ་དགུག་པ་དང་། དྲག་པོའི་ཐབ་ཏུ་བསད་བསྐྲད་དབྱེ་བ་རྨོངས་རེངས་ལ་སོགས་པ་དྲག་ལས་ཐམས་ཅད་བྱ་ལ། སྤེལ་ཚིག་དང་སྒྲུབ་བྱ་ལ་དམིགས་པའི་ཏིང་ངེ་འཛིན་སོ་སོས་འགྲུབ་པར་མདོ་སྙེར་བྱུང་བ་བཞིན་བླ་མ་གོང་མ་དག་ཀྱང་བཞེད་ལ། གོང་མས་སམྦུ་ཊིའི་རྒྱུད་ཕྱི་མའི་དོན་དུ་མཛད་ནས།
རྒྱས་ཐབ་གྲུ་བཞི་པ་ཁྲུ་དོ་པའི་དབུས་སུ་ཞི་བའི་ཟླུམ་པོ་ཁྲུ་གང་། དེའི་ནང་གྲུ་གསུམ་དུ་བཅད་པ་ནི་དྲག་པོ་དང་། བཅད་མཚམས་ཟླ་གམ་གསུམ་པོ་དབང་སྟེ། ལས་སོ་སོའི་ཁ་དོག་སོགས་བྱས་པས་ལས་ཐམས་ཅད་འགྲུབ་པར་བཤད་ལ། རྒྱུད་རྡོ་རྗེ་མཁའ་འགྲོ་ལས། ཡང་ན་ཡིད་ནི་གང་དགའ་བར། ། ཁྲུ་གང་ཟླུམ་པོ་ཁ་ཁྱེར་བཅས། ། པདྨ་རྒྱས་པ་ལྟ་བུ་ཡི། ། ཁ་ཁྱེར་སོར་བཞིའི་ཚད་ཙམ་གྱི། ། ཁ་ནི་པདྨ་རྒྱས་པ་འདྲ། །
ཞེས་སོགས་ཀྱི་ཞི་བའི་ཐབ་ཉིད་ཀྱི་དབུས་དང་ཁ་ཁྱེར་གྱི་མཚན་མ་ལས་སོ་སོ་བཞིན་དུ་རྗེ་བའམ། མདོ་སྙེར་རང་གི་ལྷག་པའི་ལྷའི་ཕྱག་མཚན་དུ་བྱས་པས་ལས་ཐམས་ཅད་པར་འགྱུར་བར་བཤད་ལ། གྲུབ་ན་ཐམས་ཅད་ལ་བྲུས་པ་འམ་བརྩིགས་པའི་ཐབ་བྱ་ཞིང་། མ་གྲུབ་ན་བྲི་བར་བྱ་སྟེ། བྲིས་པ་ལ་ནི་དཔངས་རྣམས་བསྒོམ་པར་བྱ་བ་ཙམ་དུ་ཟད་དོ། ། བུད་ཤིང་ཀུན་ལ་དགོན་པའི་ཤིང་། ། ཞེས་པ་ནི། བུད་ཤིང་དང་ཡམ་ཤིང་སོ་སོར་ཕྱེ་བའི་བུད་ཤིང་སྟེ། ཐམས་ཅད་ལ་གྲོང་ལས་རྒྱང་གྲགས་ཀྱི་འཕགས་པའི་རིའི་ལྗོངས་ཀྱི་གཅི་བ་སྐམ་པོ་སྲོག་ཆགས་མེད་ཅིང་གཙང་བ་སྟེ་ཞི་བ་ལ་ནི་ཡམ་ཤིང་གཞན་མེད་ན་འདི་ཉིད་ཀྱི་རུང་བ་མདོ་སྙེ་རྗེས་འབྲངས་དང་བཅས་པ་བཞེད་པར་མངོན་ལ། ལས་གཞན་ཡམ་ཤིང་འདི་ལས་གཞན་པ་ངེས་པར་དགོས་ཤིང་།
ཡམ་ཤིང་གིས་འདང་ན་ནི་བུད་ཤིང་ཡང་མི་དགོས་ཏེ། བུད་ཤིང་ནི་དང་པོར་བརྩིག་པའི་ཤིང་ངམ་ཕྱིས་སྣོན་པའི་ཤིང་འབུལ་སྔགས་ལ་སོགས་པ་མེད་པར་རྩིག་པ་ལ་བྱ་སྟེ། ཞི་བ་ལ་ཐབ་ལས་རྒྱ་དཔང་ཅུང་ཟད་ཆུང་བ་དང་། རྒྱས་པ་ལ་མཉམ་པོ་དང་། དབང་དྲག་ལ་ཇི་ལྟར་རྙེད་པའོ། ། ཡམ་ཤིང་འོ་མ་ཅན་གྱི་རྩེ། ། དྲི་ཞིམ་དཀར་གསུམ་སྦགས་པ་ནི། ། མཐེ་ཆུང་དང་མཉམ་མཐོ་གང་ཚད། ། འབྲས་བུ་ཅན་གྱི་སྐེད་པའི་ཆ། ། རོ་མངར་མངར་གསུམ་སྦགས་པ་ནི། །
ལག་ངར་དང་མཉམ་ཁྲུ་གང་ཚད། ། མེ་ཏོག་དམར་པོས་རྒྱན་པ་སྐྱུར། ། ཕོ་མོའི་དྲི་ཆུར་སྙུགས་པ་དང་། ། དུག་ཚེར་ཅན་གྱིས་རྩ་བའི་ཆ། ། ཁྱི་བྲུན་དུག་ཁྲག་སྐྲ་སྤུ་བསྲེས། ། སོར་བརྒྱད་པ་དང་སོར་བཅུ་པ། ། སྦོམ་ཕྲ་ཇི་ལྟར་འཚམས་པ་སྟེ། ། དང་པོ་གསུམ་པོ་དྲང་ཞིང་མཛེས། ། ཐ་མ་སྒུར་སྐྱོག་དྲི་རོ་ང་། ། ཞེས་པ་སྟེ།
ཞི་བ་ལ་ནི། ཨ་ཤཏྠ་དང་ཨུ་དུམྦཱ་ར་དང་། པ་ལ་ཤ་དང་སླཀྵ་ལ་སོགས་པ་སྟེ། བོད་ན་བ་ལུ་དང་ལྕགས་སྐྱ་ལ་སོགས་པ་འོ་མ་ཅན་གྱི་རྩེ་མོའི་ཆ་ལས་སྐྱེས་པ་ལོ་མ་གཉིས་དང་ལྡན་པ་རླན་དང་བཅས་པ་མཉམ་པོར་བཅད་པའོ། ། རྒྱས་པའང་དེ་རྣམས་སམ་འབྲས་བུ་ཅན་གྱི་སྐེད་པའི་ཆ་ལ་སྐྱེས་པ་ཁུ་ཚུར་དང་ཆང་བའི་ཚད་ཙམ་ཅེས་བཤད་ཀྱང་ལག་ངར་ཕྲ་ས་ཙམ་མོ། ། དབང་ལ་ཙམ་པ་ཀ་དང་། ནཱ་ག་གེ་སར་དང་། ཨ་ཤོ་ཀ་ལ་སོགས་པ་མེ་ཏོག་དམར་པོ་ཅན་རོ་སྐྱུར་བ་སྟེ། བོད་ན་ཁམ་བུ་ལ་ཞི་རྒྱས་དབང་གསུམ་ཀས་རུང་ངོ་། ། དྲག་པོ་ལ་ནིམྤ་དང་སེང་ལྡེང་དང་མྱོས་བྱེད་སོགས་ཏེ་བོད་ན་སྐྱེར་པ་དང་སྐྱི་བར་གྲགས་པ་སོགས་ཀྱི་རྩ་བའམ།
རོ་བསྲེགས་པའི་འགལ་དུམ་དང་། བོང་བུ་དང་རྔ་མོའི་རྦང་ལ་སོགས་པ་རྣམས་ལ་དགྲའི་རྐང་རྗེས་ཀྱི་ས་དང་བཤང་གཅི་དང་། ཡུང་མར་དང་། ལཉྪ་དང་། ཀེ་ཚེ་དང་། ཁྱིམ་བྱའི་ཚིལ་བུ་སོགས་ཀྱང་བསྲེ་བར་བྱའོ། ། ལས་ཕྱི་མ་གཉིས་ཀྱི་ཤིང་ཚད་ནི་ཨ་བྷ་ཡས་བཤད་ལ། དབང་ལ་ཞི་བ་དང་མཉམ་པར་ས་ལུགས་པ་དག་བཞེད་དོ། ། ལས་འཇམ་པོ་གསུམ་ལ་དྲང་ཤིང་མཛེས་ལ་ཚད་ལྡན་དགོས་པར་ནི། རྙིང་ལྕི་ཕྲ་དང་སྐྱོན་པོ་དང་། །
རིང་ཐུང་ལོ་མ་མེད་པ་དང་། ། སྲོག་ཆགས་ཀྱིས་ཟོས་རུལ་པ་དང་། ། ཤུན་བྲལ་ཆག་དང་བུ་ག་ཅན། ། རྩེ་མོ་གཉིས་ལྡན་སྦོམ་པོ་སྤངས། ། ཞེས་དང་། ཉེས་དམིགས་ནི། རྙིང་པ་ཡིས་ནི་འཆི་བར་འགྱུར། ། སྐྱོག་པོས་བསྐལ་བ་ངན་པར་འགྱུར། ། རིང་ཐུང་འཕྲལ་དུ་རིག་པ་ཉམས། ། ལོ་མ་མེད་པས་ན་ཚ་འབྱུང་། །
སྦོམ་པོས་ཕུན་སུམ་ཚོགས་པ་ཉམས། ། སྒམ་པོས་གཞན་ཡང་མི་འདོད་འགྱུར། ། ཞེས་གསུངས་པའི་ཕྱིར་རོ། ། དྲག་པོ་ལ་ནི། དྲག་པོའི་རྫས་ལ་དགྲའི་གཟུགས་བརྙན་བྱ་སྟེ། རྐང་པ་གཡོན་པ་ནས་རིམ་གྱིས་བཅད་པ་ཡམ་ཤིང་དང་བསྲེ་བར་ཡང་བཤད་དོ། ། མེ་ནི་བྲམ་ཟེའི་རྒྱུན་ཞག་གམ། ། འོ་མ་ཅན་གཉིས་བཙུབས་པའི་མེ། ། ནགས་ཆེན་ཚིག་གམ་རྒྱལ་རིགས་མེ། ། སྨད་འཚོང་ཁྱིམ་མམ་རྗེ་རིགས་མེ། །
དུར་ཁྲོད་མེ་འམ་གདོལ་པའི་མེ། ། ཞེས་ཏེ། ཞི་བ་ལ་དགོན་པའི་མེ་དང་། རྒྱས་པ་ལ་མེ་ཤེལ་ལས་བྱུང་བ་དང་དགེ་འདུན་གྱི་ཚང་བང་ལས་བྱུང་བ་དང་། དབང་ལ་མེ་ཏོག་དམར་པོའི་ཤིང་བཙུབས་པ་དང་། སྤྲང་པོས་ལམ་དུ་བུས་པ། དྲག་པོ་ལ་རྡོ་དང་ལྕགས་བརྡབས་པ་ལས་བྱུང་བ་རྣམས་ཀྱང་བཤད་ལ་གཙོ་བོར་ནི་རྩ་བའི་གོ་རིམ་བཞིན་ནོ། ། མེ་ལྷ་རྒྱུད་གཞན་རྣམས་སུ། ཞལ་གཅིག་ཕྱག་བཞིར་བཤད་ན་ཡང་། བླ་མེད་ཕལ་ཆེར་ཞལ་གསུམ་དང་ཕྱག་དྲུག་པར་བཤད།
དང་པོ་གཉིས། ། རང་སྣང་རིགས་འཁྱུད་གཡས་པ་གཉིས། ། ཕྲེང་བ་མི་འཇིགས་གཡོན་པ་གཉིས། ། རིལ་བ་དབྱུ་གུ་འཛིན་པ་སྟེ། ། སྦོམ་ཐུང་བསུས་འཕྱང་རལ་པ་དང་། ། ཨག་ཚོམས་འབར་ཤིང་རྒྱན་གོས་ལྡན། ། ཞི་དཀར་ཞལ་འཛུམ་ཅུང་ཟད་གདངས། ། རྒྱས་སེར་བཞད་ཅིང་དེ་ལས་གདངས། ། དབང་དམར་ཆགས་ཤིང་འཛུམ་བག་འགྱིང་། ། དྲག་ནག་ཁྲོས་འཁྲུགས་ཁམས་གསུམ་ཟ། །
རིམ་བཞིན་ས་ཆུ་མེ་དང་རླུང་། ། དཀྱིལ་འཁོར་བཞི་ལ་གནས་པར་བཤད། ། ཅེས་པ། རྒྱུ་སྡེ་འོག་མ་གསུམ་དང་དུས་འཁོར་ཞལ་གཅིག་ཕྱག་བཞི་པར་བཤད་པ་བཞིན། བོད་སྔ་མ་འགའ་ཞིག་གིས་བླ་མེད་སྤྱི་ལ་ཡང་སྦྱར་མོད་ཀྱི། འགྲེལ་པ་རྣམས་དང་མདོ་སྙེ་སོགས་སུ་ཇི་སྐད་བཤད་པ་བཞིན་འབྱུང་བ་ནི་ལེགས་ཏེ། གསང་འདུས་རྩ་རྒྱུད་ལས། སྔགས་ཀྱི་སྐྱེས་བུ་ཐམས་ཅད་ནི། ། རྡོ་རྗེ་གསུམ་གྱི་ཡེ་ཤེས་རྫོགས། ། དབང་པོ་གཉིས་ཀྱི་སྦྱོར་བ་ཡིས། །
དངོས་པོ་ཐམས་ཅད་བརྟག་པར་བྱ། ། ཞེས་འབྱུང་བས་སོ། ། སྔགས་ནི་ཞི་སོགས་འདོད་པའི་ཚིག ། སོ་སོའི་འཇུག་ཏུ་སྭཱ་ཧཱ་དང་། ། ཨོཾ་དང་ཧོཿདང་ཛཿདང་ནི། ། ཧཱུྃ་ཧཱུྃ་ཕཊ་ནི་སྦྱར་བར་བྱ། ། ཞེས་པ། སྡིག་པ་དང་སྒྲིབ་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཚེ་དང་བློ་གྲོས་དང་དཔལ་སྦྱོར་ཐམས་ཅད་པུཥྚིཾ་ཀུ་རུ་ཨོཾ། རྒྱལ་པོ་དང་ལྷ་ལ་སོགས་པ་ཝ་ཤཾ་ཀུ་རུ་ཧོའམ།
ཨཱ་ཀརྵ་ཡ་ཛཿ ཞེས་པ་དབང་གི་དགུག་པ་ལའོ། ། དྲག་པོའི་རྨོངས་རེངས་ལ་ཆེ་གེ་མོའི་སེམས་མོ་ཧ་ཡ་དང་། ལུས་སྟམྦྷ་ཡ་ཧཱུྃ་ཧཱུྃ། བསད་བསྐྲད་ལ་མ་ར་ཡ་དང་། ཨུཙྪ་ཡ་ཕཊ། ཅེས་སོགས་སྐབས་དང་སྦྱར་བ་བྱ་ཞིང་ཤེས་ན། རྒྱ་སྐད་དུ་བྱའོ། ། མདོག་ནི་ཐབ་དང་བསྲེག་རྫས་སོགས། ། ཀུན་ལ་དཀར་པོར་དམར་ནག་མེ། །
ཞེས་པ་ལས་བཞི་ལ་རིམ་པ་བཞིན་ཏེ། དཀར་རྩི་དང་། གུར་གུམ་དང་། བིན་དུ་དང་། སོལ་བ་ལྟ་བུས་སོ། ། གཉིས་པ་ནི། གཞན་ནི་རྣལ་འབྱོར་རྡོར་དྲིལ་དང་། ། དགང་བླུགས་བསྲེག་རྫས་མཆོད་རྫས་སོགས། ། ཞེས་སྨྲས་ཏེ། རྣལ་འབྱོར་ནི།
མདུན་བསྐྱེད་སྒྲུབ་མཆོད་དང་མ་འབྲེལ་ན་ཐབ་ཁུང་གི་ས་བརྟག་བླང་སྦྱང་བ་སོགས་ཀྱི་ས་ཆོག་དང་། སྲུང་འཁོར་དང་བཅས་པའི་བདག་བསྐྱེད་རྒྱས་བསྡུས་གང་རུང་དང་། འབྲེལ་ན་མེ་ཏོག་གིས་ལྷ་ཐབ་ཏུ་སྤྱན་དྲང་བ་དང་། གཉིས་ཀ་ལ་བསྲེག་རྫས་མཆོད་རྫས་དང་ཐབ་དང་ཡོ་བྱད་བཤམ་པ་དང་། འདུག་ནས་རྡོར་དྲིལ་གཟུང་བ་དང་། ཡོ་བྱད་བྱིན་གྱིས་བརླབ་པ་དང་། མེ་བླངས་ཏེ་སྦོར་བ་དང་། ཐབ་དང་མེ་དང་མེ་ལྷ་བསྐྱེད་པ་དང་། ཡེ་ཤེས་པ་སྤྱན་དྲངས་ཏེ་ཆུ་བཞིས་མཆོད་ནས་གཞུག་ཅིང་མཉེས་པར་བྱ་བ་དང་། ལྕེ་དང་དགང་གཟར་གྱིས་ཁ་བྱིན་གྱིས་བརླབས་ནས་བྱོན་ཟན་ནམ་བསྲེག་བླུགས་འབུལ་བ་དང་།
ཆུ་བཞི་ཉེར་སྤྱོད་ཀྱིས་མཆོད་ནས་བསྲེག་རྫས་རྫོགས་པར་འབུལ་བ་དང་། མེ་ལྷ་མེ་འབར་བའི་རྣམ་པར་བསྒྱུར་བའམ། ཐབ་ཀྱི་མེ་མཚམས་ཀྱི་ཁ་ཁྱེར་ལ་བཞག་སྟེ་མེ་ནང་དུའམ། ཡང་ན་མེ་ལྷ་ཉིད་ཀྱི་ཐུགས་ཀར་ཡང་རུང་སྟེ་འདས་པ་དཀྱིལ་འཁོར་དང་མ་འབྲེལ་ན་གསར་དུ་བསྐྱེད་པའམ་འབྲེལ་ན་སྤྱན་དྲངས་ནས་གསལ་གདབ་པ་གང་རུང་གི་སྒྲུབ་པ་ལ་མེ་ལྷ་བཞིན་དུ་བྱས་ཏེ་རྫོགས་ནས་སླར་ཡང་མཆོད་བསྟོད་སོར་རྩི་ན་བཟའ་ཕུལ་ནས་བཟོད་གསོལ་གསོལ་གདབ་བྱས་ཏེ་གཤེགས་སུ་གསོལ་ནས། འཇུག་མེ་ལྷ་ཐབ་ཏུ་སྤྱན་དྲངས་པའམ་གསལ་གདབ་པ་ལའང་དེ་བཞིན་དུ་བྱེད་པ་རྣམས་ཀྱི་གཞུང་ཤིང་ལ། ལས་བཞི་ཁྱད་པར་མེད་དོ། ། གོང་མའི་ཕྱག་ལེན་གྱི་ཁྱད་པར་ལ་ས་ལུགས་པ་དག་མེ་ལྷའི་བསྲེག་བླུགས་ཀྱི་འཇུག་ཏུ་ཀུ་ཤ་འབུལ། གཞན་མེ་སྦར་མ་ཐག་ཏུ་འབུལ། ཁ་ཅིག་འདས་པ་ལ་བསྲེག་བླུགས་འབུལ་བའི་སྔགས་རང་རང་གི་གཙོ་བོའི་སྔགས་ཀྱིས་བྱེད། ཁ་ཅིག་མེ་ལྷའི་སྔགས་ཀྱིས་བྱེད།
ཁ་ཅིག་གཉིས་ཀས་བྱེད་དོ། ། བསྲེག་རྫས་རྒྱ་གཞུང་ཕལ་ཆེར་ལས། ཡམ་ཤིང་གི་འཇུག་ཏུ། མར་དང་ཏིལ་དང་ཞོ་ཟན་དང་། སཱ་ལུ་དང་འབྲུ་རྣམས་ཞེས་སོགས་མདོར་བསྡུས་མ་གཏོགས་གསལ་པོ་མ་བྱུང་ཡང་། རྒྱུད་སྡོམ་འབྱུང་དུ། མར་གྱི་འབྱོར་པ་ཐམས་ཅད་བྱེད། ། ཡམ་ཤིང་གཟི་བརྗིད་རྣམ་པར་འཕེལ། ། བུད་ཤིང་ལྷག་པར་དཔའ་བར་བྱེད། ། ཀུ་ཤས་ཐམས་ཅད་བསྲུང་བར་བྱེད། །
ཡུང་ཀར་གྱིས་བགེགས་ཞི་བར་བྱེད། ། འབྲས་ཀྱིས་རྒྱས་པར་བྱེད་པར་བཤད། ། ཏིལ་གྱིས་སྡིག་པ་འཇོམས་རིག་བྱ། ། སོ་བས་ནོར་དང་འབྲུ་རྣམས་འགུགས། ། སྲན་མས་སྟོབས་ནི་ཆེན་པོར་བྱེད། ། ནས་ཀྱིས་རླུང་གི་ཤུགས་རབ་སྟེར། ། དུར་བས་ཚེ་ནི་འཕེལ་བར་བྱེད། ། གྲོ་ཡིས་ནད་ནི་འཇོམས་པར་བྱེད། ། འོ་མ་སྦྲང་རྩིས་ཤེས་རབ་འཕེལ། ། ཟས་མཆོག་གིས་ནི་བདེ་ཀུན་སྟེར། །
མེས་ནི་འདོད་དོན་དངོས་གྲུབ་སྟེར། ། རང་འདོད་ལྷས་ནི་གྲོལ་བ་སྩོལ། ། ལྷག་མས་ལས་ནི་རྗེས་མཐུན་པར། ། ཞི་སོགས་ལས་བྱས་ཤེས་པར་བྱ། ། ཞེས་འབྱུང་ཞིང་། གོ་རིམ་ཀྱང་བོད་སྔ་མས་རྒྱུད་ཚིག་གི་རིམ་པ་བཞིན་བྱས་པའང་སྣང་མོད་ཀྱི། མདོ་སྙེར། ཤིང་། མར། ཏིལ།
དུར་བ། འབྲས་མ་གྲུགས་པ། ཞོ་ཟན། ཀུ་ཤ། ཡུངས་ཀར། སོ་བ། ནས། སྲན་མ། གྲོ། མེ་ཏོག་དང་འབྲས་སྣ་ཚོགས་བཤད་པ་བོད་ཕྱི་མ་དག་གི་ཕྱག་ལེན་ལ་ཡོད་པ་བཞིན་བྱའོ། །
རྒྱུད་རྒྱ་གཞུང་ཀུན་ཏུ་མཆོད་རྫས་བསྲེག་རྫས་རང་རང་གི་སྔགས་ཀྱིས་བརྒྱ་རྩ་བརྒྱད་དུ་བྱིན་གྱིས་བརླབ་པར་བཤད་པ་ཤ་སྟག་སྣང་ཡང་། ད་ལྟ་འབུལ་བའི་ཚེ་བརྗོད་པར་བྱེད་དེ། གཞན་རྣམས་དེས་འགྲུབ་ཀྱང་ཆུ་བཞིའི་བྱིན་རླབས་སོགས་ལ་སྔགས་ཉུང་བའི་སྐྱོན་ཡོད་དོ། ། ཆུ་བཞི་ཡང་དགང་བླུགས་ཀྱི་སྔོན་དུ་ཡེ་ཤེས་པ་དང་། དེ་བཅུག་ཚར་བའི་ཡན་ལག་བཞི་རྫོགས་གཉིས་ཀ་ལ་བཞི་ཀ་འབུལ་བར་མཐུན་ལ། འཇུག་ཏུ་མཆོད་ཡོན་རྐྱང་པའམ། ཞབས་སིལ་མེད་པའི་གསུམ་འབུལ་བ་ཤས་ཆེ་བའི་གོ་རིམ་ཀྱང་འབྱུང་མོད་ཀྱི། བསང་གཏོར་ཐོག་མར་འབུལ་བ་སྐབས་དང་འབྲེལ་ལོ། ། དེ་དག་ནི་ལས་བཞི་སྤྱིའི་ཐུན་མོང་ཡིན་ལ། དགོས་ཀྱི་ཐུན་མོང་ནི།
འཇམ་པོ་གསུམ་ལ་བསྲེག་རྫས་གཡས། ། མཆོད་རྫས་སྤྱིའམ་མཆོད་ཡོན་གཡོན། ། ལག་གཉིས་སྤུས་མོའི་ནང་དུ་གནས། ། དྲག་པོ་དེ་ལས་ཟློག་པར་བཤད། ། ཅེས་པ་སམྦུ་ཊི་ལས། བསྲེག་རྫས་རྣམས་ནི་གཡས་སུ་བཞག ། ཆུ་བཞིའི་སྣོད་ནི་གཡོན་དུ་སྟེ། ། མར་གྱི་སྣོད་ནི་མདུན་དུ་འོ། ། ཞེས་དང་། གྲུ་མོ་སྤུས་མོའི་བར་བཅུག་སྟེ། །
བླུགས་གཟར་གྱིས་ནི་མར་བཅུས་ཏེ། ། དགང་གཟར་བྱས་ནས་བསྲེག་པར་བྱ། ། ཞེས་གསུངས་པ་ལྟར། མདོ་སྙེ་སོགས་ནས་ཀྱང་བཤད་པས། མེ་ཏོག་ལ་སོགས་པ་གཡས་གཡོན་མི་གསལ་ཞིང་། ཡོ་གར་བསྲེག་རྫས་ཀྱི་ཁྲོད་དུ་འཇོག་པར་བཤད་མོད་ཀྱི། བླ་མ་སྔ་ཕྱི་ཕལ་ཆེར་གཡོན་དུ་ཤོམ་པ་བཞིན་བྱ་ལ། དྲག་པོ་ལ་ནི་ཐམས་ཅད་ཟློག་པར་བྱའོ། ། དགང་བླུགས་འཛིན་པའི་ཁུ་ཚུར་ནི། བྱང་ཆུབ་མཆོག་དང་ནོར་བུ་དང་། །
པདྨ་མཁའ་འགྲོའི་ཁུ་ཚུར་རོ། ། ཞེས་པ་ཀྲཱྀ་ཡ་ས་མུཙྪར། ཞི་རྒྱས་ལ་སོགས་ལས་རྣམས་ལ། ། བྱང་ཆུབ་མཆོག་དང་ནོར་བུ་དང་། ། པདྨ་མཁའ་འགྲོའི་ཁུ་ཚུར་བཞིས། ། དགང་གཟར་བླུགས་གཟར་གཟུང་བ་བསྟན། ། ཞེས་འབྱུང་སྟེ་རིམ་པ་བཞིན། རྡོ་རྗེ་བསྡམས་པ་ལས་མཛུབ་མོ་གཉིས་དང་། གུང་མོ་གཉིས་དང་། མཐེ་ཆུང་མ་གཏོགས་པ་གཞན་གསུམ་དང་།
མཛུབ་མོའང་མཐེའུ་ཆུང་རྣམས་བརྐྱང་པའོ། ། གཟུང་བྱ་དགང་བླུགས་ཀྱི་རྒྱུ་ནི། གསེར་དངུལ་ཟངས་ལྕགས་སོགས་རིན་པོ་ཆེའམ། མཆོད་སྦྱིན་གྱི་ཤིང་རྣམས་སོ། ། ཚད་ནི་གདན་བཞིའི་རྒྱུད་རྒྱས་པ་ལས། ཡུ་བ་ཁྲུ་དོ་པ་དང་དགང་གཟར་གྱི་མགོ་ལ་ཁྲུ་གང་པའང་བཤད་ཅེས་རྗེ་བཙུན་གོང་མས་བཤད་ཀྱང་། རྒྱུད་དང་རྒྱ་གཞུང་ཀུན་ཏུ་ཡུ་བ་ཁྲུ་གང་པ་མགོ་བོ་མཐོ་གང་པ་ཉིད་བཤད་ཅིང་། དུས་འཁོར་དབང་ལེར་ཁྲུ་གང་ནང་ལ་སྦྱར་བའི་ཚད་ངེས་བཤད་པ་དང་སྦྱར་ནས། དེ་གཉིས་ཡུ་བ་ཁྲུ་རེའི་ཚད། ། མགོ་བོར་སོར་བཞི་སོར་གཉིས་པ། །
གྲུ་བཞི་པདྨའི་དབྱིབས་ཅན་ཏེ། ། རང་རང་ཕྱེད་དེ་ཟབས་སུ་བྲུ། ། ལྟེ་བར་རྡོ་རྗེ་རྩེ་ལྔས་མཚན། ། ནོར་བུ་རྡོ་རྗེས་སྤྲས་པ་ནི། ། ཆུ་སྲིན་ཁ་ནས་དབྱུང་ཞིང་མཛེས། ། ཡུ་བའི་མཐར་ཡང་རྡོ་རྗེས་བརྒྱན། ། ཞེས་པ་གཉིས་ཀའི་ཐུན་མོང་སྟེ། ཡུ་བའི་སྦོམ་དུ་ཚང་པར་གཟུང་དུ་རུང་བ། དགང་གཟར་གྱི་མགོ་བོ་སོར་བཞི་པ་གྲུ་བཞི་དང་། བླུགས་གཟར་གྱི་སོར་གཉིས་པ་པད་འདབ་བམ་བའི་མིག་གི་དབྱིབས་ཅན།
ཟབས་སུ་སོར་གཉིས་དང་གཅིག་པ། གཉིས་ཀའི་ལྟེ་བར་རྡོ་རྗེས་མཚན་པ། ཡུ་བ་ཕྱོགས་སུ་རྡོ་རྗེ་དང་ནོར་བུ་གཉིས་ཀའམ་གང་རུང་སོར་བཞི་དང་གཉིས་པ་ཆུ་སྲིན་གྱི་ཁ་ནས་བྱུང་པ། ཡུ་བའི་མཐར་ཡང་རྡོ་རྗེས་མཚན་པའོ། ། ཁྱད་པར་དུ་དགང་གཟར་ལ་ནི་ཁ་ཁྱེར་ལ་རྡོ་རྗེའི་ཕྲེང་བས་སྐོར་བ་དང་། རྩེ་མོར་རྡོ་རྗེ་རྩེ་གསུམ་པའི། ། དབུས་རྭ་བུག་པར་ཁུ་བཅུད་འཛག ། ལས་རྣམས་ཀུན་ལ་དབྱེ་དེ་གསུངས། ། ཅེས་པ་གོ་སླ་ལ། དེ་ལྟར་བསྡོམས་པ་དགང་གཟར་གྱི་མགོ་ལ་སོར་བཅུ་གཉིས་འབྱུང་བ་ཡིན་ནོ། །
འདི་དག་ནི་ལས་བཞི་ཀའི་ཐུན་མོང་དུ་གསུངས་པས་དབྱེ་བྱེད་དུ་བྱས་པས་ཆོག་ལ། ལས་སོ་སོ་ལ་ཅིས་ཀྱང་འབྱེད་ན་ལྟེ་བའི་མཚན་མས་དབྱེ། ཞེས་པ་ཐབ་ཀྱི་དབུས་དང་ཁ་ཁྱེར་གྱི་མཚན་མ་ཇི་བཞིན་ལས་སོ་སོ་དང་ལས་ཐམས་ཅད་པ་ལ་བླ་མ་དག་གིས་མཛད་དོ། ། འདི་དག་ནི་གཙོ་བོར་བླ་མེད་ལ་སྦྱར་བ་སྟེ། ནང་གི་རྣལ་འབྱོར་ཁྱད་པར་བ་དང་། རྫས་རྣམས་ལ་ཡང་ནང་མཆོད་བྱིན་གྱིས་བརླབས་པས་བྲན་པ་གལ་ཆེ་ལ། ཆོ་ག་གཞན་ཀུན་ཐུན་མོང་ཉིད། ། བསྐྱེད་ཆོག་ཕྱག་རྒྱ་བཞིས་བཏབ་སོགས། ། ཅུང་ཟད་བསྣན་པས་བཞི་ཀ་འགྲུབ། ། ཅེས་པ།
བྱ་སྤྱོད་སྦྱིན་སྲེག་རྣམ་སྣང་མངོན་བྱང་སོགས་ནས་འབྱུང་བ་ལོ་ཆེན་གྱིས་བསྡུས་པ་ལ་ཡང་། ཆོ་ག་ཕལ་ཆེར་འདི་བཞིན་དུ་ཡོད་པས་ཐུན་མོང་དུ་ཁས་བླངས་ལ། ཁྱད་པར་རྒྱུད་སྡེ་རང་རང་གི་གནས་དང་ཡོ་བྱད་དང་ལྷ་བསང་བ་དང་། བཅིང་བ་དང་། རང་རང་གི་བསྐྱེད་ཆོག་དང་། ཡོ་ག་ལ་ཕྱག་རྒྱ་བཞིས་བཏབ་ཁྱད་པར་བ་བྱེད་ཚུལ་དང་། མེ་ལྷ་ཡུམ་མེད་པའི་ཕྱག་གཉིས་པའམ་བཞི་པར་བྱེད་པ་སོགས་སྦྱར་བས་རྒྱུད་སྡེ་བཞི་ཀའི་སྦྱིན་སྲེག་གི་རྣམ་བཞག་ནི་འགྲུབ་ལ། འདི་ན་རང་རང་གི་རྣལ་འབྱོར་ཤེས་ན་འདོན་པ་སྤོས་པས་འགྲུབ་པའི་ཕྱིར་འདིར་མི་སྤྲོའོ། ། དེ་བཞིན་དུ་རྩ་ཚིག་གིས་དངོས་སུ་མ་བསྡུས་པ། མཆོད་ཡོན་སོགས་ཀྱི་སྣོད་ཀྱང་།
ལས་གསུམ་ལ་ཤེལ་དང་གསེར་དངུལ་ཟངས་ཤིང་རྡོ་རྣམས་དང་། དྲག་པོ་ལ་རྫ་དང་ཐོད་པ་ལ་སོགས་པར་སྔགས་རྣམས་ཀྱི་མཇུག་ཏུ་སྭཱ་ཧཱ་དང་། ཨོཾ་སོགས་སྔར་བཤད་པ་རྣམས་སྦྱར་ཏེ་བཟླས་ནས་བཤམ་པ་དང་། མེ་ལྟས་བརྟག་ཚུལ་སམ་བུ་ཊི་དང་སྡོམ་འབྱུང་ནས་རྒྱས་པར་གསུངས་པ་མདོ་སྙེ་སོགས་སུ་བསྡུས་པ་ནི། འོད་ཟེར་དང་བཅས་གཡས་སུ་འཁོར། སྣུམ་ཞིང་དྲི་ཞིམ་དུ་བ་མེད། ། གསེར་དངུལ་བྱི་རུ་འཇའ་ཚོན་མདོག ། གདུགས་དང་རྒྱལ་མཚན་བུམ་པ་ཉ། ། དཔལ་བེའུ་པདྨ་རྔ་ཡབ་དང་། ། རལ་གྲི་རིན་ཆེན་རྡོ་རྗེ་དུང་། །
པདྨ་དགང་བླུགས་རྩེ་གསུམ་དབྱིབས། ། རྔ་སྒྲ་པི་ཝང་སྙན་པའི་སྒྲ། ། ཁ་དོག་ལས་བཞི་རང་རང་མདོག ། མེ་ཡི་རྩེ་མོ་གཅིག་གཉིས་གསུམ། ། རབ་འབྲིང་ཐ་མར་རིམ་བཞིན་བཤད། ། འབར་དཀའ་མེ་ལྕེ་འཆད་པ་དང་། ། རྩུབ་ནག་པ་ལ་ཤ་ཡི་མདོག ། མེ་སྟག་འཕྲོ་དང་དྲག་པོའི་སྒྲ། ། དྲི་ང་དེ་ལྟར་མི་དགེའི་ལྟས། ། དྲག་པོའི་ལས་ལ་ཤིས་པ་འོ། །
ཞེས་པར་འདུས་ཏེ་རྒྱས་པར་རྒྱུད་དང་དེ་རྣམས་སུ་བལྟའོ། ། དེ་ལྟར་མི་ཤེས་ན་བགེགས་སྦྱངས་བའི་སྔགས་དང་བསམ་གཏན་ལ་སོགས་པ་བྱས་ཏེ་བྱའོ། ། རྒྱུད་སྡེ་སྤྱིའི་སྦྱིན་སྲེག་གི་རྣམ་བཞག་བཤད་པའོ།། ༈ །།གཉིས་པ་དུས་འཁོར་འདིར་བཤད་པ་ལ་ལས་སོ་སོ་བ་དང་། ཐམས་ཅད་པའོ། ། དང་པོ་ནི། རྒྱུད་འདིར་ཕྲིན་ལས་རྒྱས་པར་ཕྱེ་ན་དྲུག་ཅུ་རྩ་བཞི་དང་། འབྲིང་དུ་བསྡུ་ན་ལས་ཆེན་བཅུ་གཉིས་དང་། བསྡུ་ན་བརྒྱད་དེ། བརྒྱད་ནི།
ཞི་རྒྱས་གཉིས། དབང་དགུག་གཉིས། རྨོངས་རེངས་གཉིས། བསད་བསྐྲད་གཉིས་སོ། ། འདི་རྣམས་ཕྱོགས་རིམ་པ་བཞིན་བྱང་དང་། ལྷོ་དང་། ནུབ་དང་། ཤར་དུ་བྱ་བར་གསུངས་པ་ལས་ཀྱི་ཁམས་ཀྱང་ཕྱོགས་དེ་རྣམས་དང་མཐུན་ནོ། ། དེ་ཡང་སྔ་མ་སྔ་མ་རྣམས་རང་རང་གི་ཕྱོགས་དེའི་མཚམས་དང་ཕྱི་མ་ཕྱི་མ་རྣམས་རང་རང་གི་ཕྱོགས་ཉིད་དུ་བྱ་བ་ཡིན་ནོ། ། བཅུ་གཉིས་སུ་འབྱེད་ན།
ཞི་རྒྱས་གཞིལ་གསུམ། དབང་དགུག་བསྐྱེད་གསུམ། རྨོངས་རེངས་གདབ་གསུམ། བསད་བསྐྲད་དབྱེ་གཉིས་ཞེས་བྱ་ལ། གཞིལ་བ་ནི་རིམས་དེ་ཉིད་དུ་ཞི་བར་བྱེད་པ་དང་། བསྐྱེད་པ་ནི་རིམས་གནས་སམ་གང་ཟག་གཞན་ལ་དཔེས་གཏོང་བའོ། ། གདབ་པ་ནི་ཕུར་བུས་གདབ་པ་དང་། དབྱེ་བ་ནི་མཛའ་བོ་འབྱེད་པ་སྟེ། སྔ་མ་བཞིའམ་དྲུག་འཇམ་པོ་དང་། ཕྱི་མ་བཞིའམ་དྲུག་དྲག་པོའོ། །
དེས་ན། འདིར་བཤད་ལས་ཆེན་བཅུ་བཞི་པོ། ། བརྒྱད་དུ་བསྡུས་ནས་ཕྱོགས་དུས་སོགས། ། སོ་སོ་བ་དང་། ཞེས་སྨྲ་སྟེ། དབང་ལེའི་མདོར་བསྡུས་དང་པོ་དང་། བཞི་པ་གཉིས་ལེགས་པར་བསྒྲིགས་ནས་ཤེས་དགོས་ལ། རྒྱས་པར་བྱས་ན་ཡི་གེ་མང་པར་འགྱུར་བས་གཞན་ལུགས་ཀྱི་འདོད་པ་ཕྱིན་ཅི་ལོག་དགག་པའི་སྤྲོས་པ་དོར་ནས་རང་འདོད་མདོར་བསྡུས་ཏེ་གོ་སླ་བར་བརྗོད་ན། ཕྱོགས་སོགས་སྔར་བཞིན་ལས། ཕྱོགས་ནི་བཤད་མ་ཐག་པ་སྟེ།
རིམས་གཞིལ་བ་སོགས་ཕྱི་མ་བཞི་ཡང་རྒྱས་པ་སོགས་ཀྱི་གནས་ཏེ་ཕྱོགས་རྣམས་སུ་བྱ་ལ། དེ་ཡང་དཀྱིལ་འཁོར་དང་འབྲེལ་ན་གཙོ་བོ་ཞལ་གང་དུ་གཟིགས་པ་ལ་ཤར་དུ་བྱས་པའི་ཕྱོགས་དེ་དང་དེར་བྱ་ཞིང་། རྒྱལ་པོའི་གྲོང་ཁྱེར་ཆེན་པོའི་ཕྱོགས་མཚམས་བརྒྱད་ན་དུར་ཁྲོད་ཡོད་པས་གང་དུ་ཡང་ཞི་རྒྱས་མི་རུང་བས་ན། ནང་གི་རྒྱལ་པོའི་ཕོ་བྲང་དངོས་ཀྱི་ཕྱོགས་དེ་རྣམས་སུ་དང་། དུར་ཁྲོད་མེད་པའི་གྲོང་སྤྱིའི་ཕྱི་རོལ་གྱི་དེ་རྣམས་སུའོ། ། དུས་ནི་བརྒྱད་པོ་རྒྱུད་འགྲེལ་དུ་བྱང་ནས་གཡས་སྐོར་དུ་བཤད་པ་ལྟར། ཉིན་ཞག་ལ་ཐུན་བརྒྱད་དུ་བྱས་ནས་ཉིན་གྱི་བཞི་ལ་རིམ་པ་བཞིན་ཞི་རྒྱས་དང་བསད་བསྐྲད། མཚན་གྱི་བཞི་ལ་དབང་དགུག་རྨོངས་རེངས། སྟན་གཅིག་ལ་དེ་ཙམ་བྱ་བར་མི་ནུས་ན་ཉིན་མཚན་གཉིས་ཀ་ལ་ཐུན་བརྒྱད་བརྒྱད་དུ་བྱས་ཏེ་ཉིན་ལ་བརྒྱད་རིམ་བཞིན་སྦྱར་བ་དང་མཚན་ལ་ཡང་དེ་བཞིན་དུ་སྦྱར་བར་བྱ་ཡི། ཉིན་ཕྱེད་མཚན་ཕྱེད་དང་ནམ་ལངས་ཀ་དང་ས་སྲོད་མཚམས་ཏེ་ཐུན་མཚམས་བཞི་དང་དུས་མེ་ལ་སོགས་པའི་གཟའ་གདུག་པ་དང་དུས་སྦྱོར་གདུག་པ་ཅན་འཆར་བའི་དུས་ནི་ཞི་རྒྱས་ལ་སྤངས་པར་དངོས་སུ་གསུངས་པ་ལྟར་འཇམ་པོ་ཀུན་ལ་ཡང་སྤངས་ཏེ་དྲག་ལས་ལ་ཤེས་པར་གསུངས་པས་སོ། །
ཆས་དགོས་ཀྱང་། ཞི་རྒྱས། བསད་བསྐྲད། དབང་དགུག རྨོངས་རེངས། དེ་རྣམས་ཀྱི་ཕྱོགས་དུས་ཀྱི་ངེས་པ་ཁམས་ངེས་པ་ལྟར་དཀར་ནག་དམར་སེར་རྣམས་ཏེ། ཐབས་ལ་སོགས་པའི་ཁ་དོག་དང་མེ་ལྷའི་མདོག་དང་། མདུན་བསྐྱེད་ཀྱི་འོད་ཟེར་རྣམས་ཀྱང་དེ་ཉིད་དོ། ། བསམ་པ་ཡང་སྤྱི་འགྲོ་དང་འདྲ་བར་སྒྲུབ་ལེར་གསུངས་སོ། ། འདུག་སྟངས་ནི་བརྒྱད་པོ་རིམ་པ་བཞིན།
རྐང་པ་གཡོན་པ་བསྐུམ་པའི་སྤུས་མོའི་སྟེང་དུ་གཡས་པ་གན་རྐྱལ་དུ་བཞག་པ་སྐྱིལ་ཀྲུང་དང་། ཕན་ཚུན་གྱི་བརླའི་སྟེང་དུ་གན་རྐྱལ་དུ་བཞག་པ་རྡོ་རྗེའི་གདན་དང་། སྤུས་མོ་གཡོན་གྱི་སྟེང་དུ་གཡས་བཞག་ཅིང་རྐང་མགོ་ཡང་དེ་བཞིན་དང་ཟློག་པའང་རུང་བ་ལྷ་མིན་གྱི་གདན་དང་། རྐང་པ་གཉིས་བཤིབས་པའི་རྟིང་པར་འཕོང་ཚོས་སུ་བཞག་ཅིང་བརླ་དང་བྱིན་པ་སྟེང་དུ་ལངས་པའི་ཙོག་པུ་དང་། གཡོན་སྐྱིལ་ཀྲུང་དང་གཡས་ཙོག་པུ་དང་། དེ་ལས་ཟློག་པ་དང་། གཡོན་གྱི་རྟིང་པར་བཤང་ལམ་བཞག་ཅིང་གཡས་ཙོག་པུ་དང་། དེ་ལས་ཟློག་པ་རྣམས་སོ། ། ཐབ་ནི་ཟླ་བའི་རང་བཞིན་ཟླུམ་པོ་ཁྲུ་གང་པ་དང་། ཟླ་བ་ཉིས་འགྱུར་གྱི་རང་བཞིན་གྲུ་བཞི་ཁྲུ་དོ་པ་དང་།
སྒྲ་གཅན་ནི་རླུང་གི་རང་བཞིན་ཟླ་གམ་ཟུར་གཉིས་པ་དང་། རླུང་མེ་གཉིས་ཀའི་རང་བཞིན་ཟུར་ལྔ་པ་གཉིས་སོར་བཅུ་གཉིས་པ་དང་ཉེར་བཞི་པ། མེའི་རང་བཞིན་ཟུར་གསུམ་པ་དང་། མེ་ས་གཉིས་ཀའི་རང་བཞིན་ཟུར་བདུན་པ་གཉིས་སོར་ཉི་ཤུ་པ་དང་བཞི་བཅུ་པ། རླུང་དང་སའི་རང་བཞིན་ཟུར་དྲུག་པ་དང་། ས་དང་རི་རབ་ཀྱི་རང་བཞིན་ཟུར་བརྒྱད་པ་གཉིས་སོར་སུམ་བཅུ་པ་དང་དྲུག་ཅུ་པ་སྟེ་ཕྱོགས་རྣམས་རང་རང་གི་མཚམས་ལས་ཉིས་འགྱུར་དུ་གྱུར་པ་ནི། འདིར་མཚམས་ཐབས་དང་། ཕྱོགས་ཤེས་རབ་ཏུ་བྱས་ལ་འདི་ནི་བསམ་པས་བཞག་ཅིང་། གཞན་ཁ་ཁྱེར་དུ་ཟློག་པ་ནི་ལུས་ཀྱི་དབང་གིས་སོ། ། རང་རང་གི་ཕྱེད་ནི་ཟབས་ཀྱི་ཚད་དང་།
མཆུ་དང་མཚན་མའི་ཕྲེང་བའམ་རེ་ཁ་ནི་བཅུ་གཉིས་ཆ་དང་། ཁ་ཁྱེར་ནི་དྲུག་ཆ་དང་། ཁ་འཕྱང་ནི་དེ་དང་མཉམ་པ་སྟེ། རང་རང་གི་ནང་དུ་ཤོང་བའི་ཟླུམ་སྐོར་ལ་པདྨ་འདབ་བརྒྱད་བྱ་བར་ནི་ཁྱད་མེད་ལ། ཁྱད་པར་ནི། མཚན་མ་དང་ཁ་ཁྱེར་གྱི་ཕྱི་རོལ་ཁ་འཕྱང་དང་། དེའི་མཐར་ཡང་དགྲམ་བྱའི་རྫས་ཀྱིས་འབྱེད་ཅིང་། མཚན་མ་ནི་པདྨའི་ལྟེ་བར་གང་བགོད་པ་དེ་ཁ་ཁྱེར་གྱི་དབུས་ཀྱི་ལྔ་གསུམ་ལའང་ཕྲེང་བར་བྱ་བར་གསུངས་པ་སྟེ། དེ་ལྟར་ན་མཚན་མ་ནི་རིམ་པ་བཞིན་པདྨ་དང་འཁོར་ལོ་དང་། གྲི་གུག་དང་།
རལ་གྲི་དང་། མདའ་དང་། ལྕགས་ཀྱུ་དང་། སྦྲུལ་དང་། ལྕགས་བསྒྲོག་རྣམས་སོ། ། ཁ་འཕྱང་ནི། ཞི་རྒྱས་ལ་པད་འདབ། བསད་པ་ལ་མི་ལག་གི་ཕྲེང་བ། བསྐྲད་པ་ལ་བྱ་རོག་གི་སྒྲོ། དབང་དུ་དགུག་ལ་པདྨ་དམར་པོ།
རྨོངས་རེངས་ལ་ཨརྐའི་འདབ་མའོ། ། རྫས་དགོད་བྱ་ཞིང་། ཞི་རྒྱས་ལ་དུར་བ་རྩེ་མོ་སྔོན་པོ་ཐབ་ཀྱི་ཤར་དུ་བསྟན་པའི་མཇུག་མ་རྩེ་མོ་གཞན་གྱིས་བཀྲིས་སྟེ་འཁོར་བ། བསད་པ་ལ་རོའི་སྐྲ། བསྐྲད་པ་འབྱུང་པོའི་ཤིང་ལོ། དབང་དགུག་ལ་མེ་ཏོག་དམར་པོ། རྨོངས་རེངས་ལ་མེ་ཏོག་སེར་པོའོ། ། འདིར་ཁ་ཅིག་རེ་ཁའི་ཕྲེང་བ་ལས་ཐམས་ཅད་པ་ལ་ཡིན་གྱི་སོ་སོ་བ་འདི་ལ་བཤད་ཟེར་མོད། མདོར་བསྡུས་དང་པོར་མཚན་མའི་ཕྲེང་བ་མཆུ་དང་མཉམ་པར་བཤད་པ་དེ་སོ་སོ་བའི་སྐབས་ཡིན་པ་དང་། དེ་དང་མཆུ་བསྡོམས་པས་ཁ་ཁྱེར་དང་མཉམ་པ་ནི་གསང་སྔགས་སྤྱི་འགྲོ་དང་མཐུན་ནོ། །
བརྒྱད་པོ་ཐམས་ཅད་ཀྱི་ཕྱི་རོལ་དུ་ཁྲུ་དོ་དོར་བར་འཇམ་པོ་རྣམས་ལ་ནང་ནས་བསྐྱེད་རིམ་དང་དྲག་པོ་ལ་ཟློག་པའི་ར་བའམ་རྩིག་པ་གསུམ་དང་། རང་རང་གི་ནུབ་ཕྱོགས་སུ་སྒོ་གཅིག་པ་རྟ་བབས་དང་བཅས་པ་སྐབས་འདི་དག་ཏུ་བཤད་ཅིང་། ནང་ལེར་སྒོ་བཞི་པའང་བཤད་དོ། ། རྩིག་པའི་ནང་གིས་ཁྲུ་གཉིས་པོའི་ས་ལ་ཁྲོ་བོ་བཅུའི་མཚན་མ་དང་། སློབ་དཔོན་དང་། མཆོད་རྫས་དང་། བསྲེག་རྫས་རྣམས་ཀྱི་གདན་ཐབ་ཀྱི་ལྟེ་བའི་དབྱིབས་དང་ཚད་དང་མཚན་མ་རྣམས་ཇི་བཞིན་བྱས་ལ། འོན་ཀྱང་ཐབ་ཀྱི་པདྨའི་འདབ་མ་ལ་ནི་རིགས་བཞི་ཡུམ་བཞིའི་ཕྱག་མཚན་དགོད་ཅིང་། འདི་གསུམ་ལ་དབུས་ཀྱི་མཚན་མ་གཅིག་པུས་ཆོག་གོ ། གདན་འདི་དག་ཞི་བ་ལ་ལྷོ་ནུབ་དང་།
རྒྱས་པ་ལ་ལྷོ་རུ་དང་། བསད་པ་ལ་རླུང་དུ་དང་། བསྐྲད་དབྱེ་ལ་ནུབ་ཏུ་དགོད་པ་སོགས་རང་རང་གི་ཕྱོགས་ཀྱི་ཟློག་ཕྱོགས་སུ་འགོད་པར་བཤད་པ་ནི། ཁ་ཅིག་འཇིག་རྟེན་སྤྱི་འགྲོའི་དབང་དུ་བྱས་ནས་བཤད་པས་མ་འགྲིག་པ་ཤིན་ཏུ་མང་ལ། མེ་ལྷ་དང་སློབ་དཔོན་མདུན་སྤྲད་དུ་ངེས་པས། མདུན་བསྐྱེད་དང་འབྲེལ་བའི་ཚེ་ཞི་རྒྱས་ཀྱི་དཀྱིལ་འཁོར་གྱི་བྱང་དུ་ཐབ་བྱས། སྒོ་དཀྱིལ་འཁོར་ཕྱོགས་ལ་བསྟན། མེ་ལྷ་དེ་ལ་རྒྱབ་བསྟན་པས་འཇིག་རྟེན་སྤྱིའི་བྱང་ལ་ཞལ་བསྟན་པའང་ཡོང་སྲིད་ཅིང་མ་བྱུང་ན་ཡང་། སློབ་དཔོན་ཉིད་དཀྱིལ་འཁོར་གྱི་བྱང་ལ་ཁ་བསྟན་པ་ངེས་པར་ཡོང་ཞིང་དེས་སྐབས་དོན་ཡང་འགྲུབ་པ་སོགས་ཡིན་པས་ན་མདུན་བསྐྱེད་དང་འབྲེལ་བའི་ཚེ་ཐབ་ཀྱི་གཙོ་བོ་མེ་ལྷ་ཡིན་པས་དེའི་ཞལ་གང་དུ་བསྟན་པའི་ཕྱོགས་དེ། མདོར་ན་ཐབ་ཀྱི་ཤར་ཕྱོགས་ཁོ་ནར་གདན་རྣམས་བྱ་ཞིང་།
མ་འབྲེལ་ན་གྲོང་གི་བྱང་ཤར་དུ་ཞི་བའི་ཐབ་བྱས་ཏེ། འཇིག་རྟེན་སྤྱི་ལ་བལྟོས་པའི་གདན་ཡོང་པ་བྱང་ཤར་དུ་འབྱུང་ཞིང་གཞན་ལའང་དེ་བཞིན་དུ་སྦྱར་བས་བདེ་བླག་ཏུ་འགྲུབ་པ་ཡིན་ནོ། ། ཤིང་ནི་ཞི་རྒྱས་ལ་ཨུ་དུམྦ་ར་ཨ་ཤརྠཱ་དང་ནྱ་གྲོ་དྷ་དང་། སརྐ་ཊི་དང་། དགུན་འབྲུམ་གྱི་སྟེ་འོ་མ་ཅན་ནོ། ། བསད་པ་ལ་ནི་མི་རུས་མཐེའུ་ཆུང་གི་དབྱིབས་ཅན་ནོ། ། དབྱེ་བསྐྲད་ལ་བྱ་རོག་གི་མཇུག་མའོ། ། དབང་ལ་སེང་ལྡེང་། དགུག་པ་ལ་སྣ་ལ་ཤ རྨོངས་པ་ལ་སྨྱོ་བྱེད།
རེངས་པ་ལ་བིལ་བ་རྣམས་ལས་སྐྱེས་པ་སྟེ་ཞི་རྒྱས་ཀྱི་དང་། འདི་བཞི་སྦོམ་ཕྲ་རིམ་པ་བཞིན། མཐེའུ་ཆུང་ནས་མཐེ་བོང་གི་བར་ཏེ། རིང་ཐུང་མི་རུས་ནི་མཐེའུ་ཆུང་གི་ཚད་དང་གཞན་ཐམས་ཅད་སོར་བཅུ་གཉིས་པའོ། ། རྫས་ཀྱང་ཞི་བ་ལ་འོ་མ་དུརྦ་ཏིལ། རྒྱས་པ་ལ་མར་དང་འབྲུ་ལྔ། བསད་པ་ལ་དུག་དང་མིའི་ཤ་ཁྲག བསྐྲད་དབྱེ་ལ་ཀེ་ཚེ་དང་ལཉྪ་ཞག དབང་ལ་ཀ་ར་བི་རའི་སོགས་མེ་ཏོག་དམར་པོ་དང་རྔུལ། དགུག་པ་ལ་བིལ་བའི་འབྲུ་འདབ་དང་གཅིན།
རེངས་པ་ལ་ཕྲེང་བ་རྙིང་པ་དང་འཆིལ་མ། རྨོངས་པ་ལ་ད་དུ་རའི་མེ་ཏོག་དང་ཆང་རྣམས་ལྷན་ཅིག་སྟེ། ཡམ་ཤིང་སོགས་རྫས་ཐམས་ཅད་ལྔ་བརྒྱ་བཞི་བཅུ་ནི་འདས་པ་ལ་དགོས་པས་འཇིག་རྟེན་པའི་དང་བཅས་པའོ། ། མེ་ནི་ཞི་རྒྱས་སོགས་ཏེ་ཚན་བཞི་ལ་རིམ་པ་བཞིན་བྲམ་ཟེ་དང་། གདོལ་པའམ་དམངས་རིགས་དང་། རྒྱལ་རིགས་དང་རྗེའུ་རིགས་ཀྱི་ཁྱིམ་ནས་བླང་པའོ། ། ལྷ་ནི་ཞི་རྒྱས་ལ་དཀར་པོ་སྣང་མཐའི་དབུ་རྒྱན་ཅན། གཡས་པདྨ་དང་ཤེལ་ཕྲེང་། གཡོན་རིལ་བ་དང་དུང་འཛིན་པ་དང་། གཡས་འཁོར་ལོ་དང་མུ་ཏིག་གི་ཕྲེང་བ།
གཡོན་པདྨ་དང་སྤྱི་བླུགས་འཛིན་པའོ། ། བསད་བསྐྲད་ལ་ནག་པོ་གོས་དང་བཅས་པ་དོན་གྲུབ་ཀྱི་དབུ་རྒྱན། གཡས་གྲི་གུག་དང་རྩེ་གསུམ། གཡོན་ཐོད་པ་དང་ཁ་ཊྭཱཾ་ཀ་འཛིན་པ་དང་། གཡོན་དེ་བཞིན་ལ་གཡས་རལ་གྲི་དང་རྩེ་གསུམ་འཛིན་པའོ། ། དབང་དགུག་ལ་དམར་པོ་རིན་འབྱུང་གི་དབུ་རྒྱན་ཅན་གཡས་མདའ་དང་རིན་པོ་ཆེ། གཡོན་གཞུ་དང་མེ་ལོང་འཛིན་པ་དང་། གཡས་ལྕགས་ཀྱུ་དང་རིན་པོ་ཆེ། གཡོན་ཞགས་པ་དང་མེ་ལོང་འཛིན་པའོ། ། རྨོངས་རེངས་ལ་སེར་པོ་རྣམ་སྣང་གི་དབུ་རྒྱན་ཅན།
གཡས་སྦྲུལ་དང་དབྱུག་པ། གཡོན་འཁོར་ལོ་དང་ཐོ་བ་འཛིན་པ་དང་། གཡས་ལྕགས་བསྒྲོག་དང་ཐོ་བ། གཡོན་འཁོར་ལོ་དང་ཕུར་པ་འཛིན་པ། ཐམས་ཅད་རལ་པ་སེར་སྐྱ་དང་། གོས་དམར་སེར་དཀར་ནག་དམར་སེར་བཞི་པོ་ཆུ་རླུང་མེ་སའི་དཀྱིལ་འཁོར་ལ་གནས་ཤིང་ཡི་གེ་ལས་བྱུང་པ་ས་ཞི་ཁྲོ་ཆགས་འགྱིང་གི་ཉམས་ཅན་དུ་བཤད་ལ། ར་ལ་ཞོན་པ་དང་ལུས་ཚོ་བ་སོགས་ཀྱང་གཞན་ནས་ཁ་སྐང་། དེ་ལྟ་བུའི་དམ་ཚིག་པ་མེའི་ནང་དང་རང་གི་སྙིང་ག་གཉིས་ཀར་དུ་བསྐྱེད། སྙིང་གའི་དེ་ཡེ་ཤེས་པའི་ཚུལ་དུ་སྟིམ། སླར་ཡང་ཡེ་ཤེས་པ་སྤྱན་འདྲེན་པ་སོགས་ཞི་རྒྱས་ལ་སྦྱོར་བ་ཇི་བཞིན་ཀུན་ལ་འདྲ་བར་བྱ་དགོས་ཏེ།
སྔགས་ནི་དཀྱིལ་འཁོར་གྱི་མཆོད་སྔགས་ལས་སོ་སོ་ལ་ན་མཿལ་སོགས་པའི་མཐའ་སོ་སོར་ངེས་པ་ཡོད་ཀྱང་། མེ་མཆོད་པའི་སྔགས་ཐམས་ཅད་སྭཱ་ཧཱའི་མཐའ་ཅན་དུ་གསུངས་པ་ལྟར་སྤེལ་ཚིག་གི་མཐའི་སྔགས་ཀྱང་སྦྱིན་སྲེག་གི་སྐབས་སུ་ལས་ཐམས་ཅད་ལ་སྭཱ་ཧཱའི་མཐའ་ཅན་དུ་བྱེད་པ་མདོར་བསྡུས་བཞི་པའི་རྒྱུད་འགྲེལ་གྱི་དགོངས་པ་ཡིན་ནོ། ། མདོག་ནི་བརྗོད་ཟིན་ནོ། ། མཆོད་པའི་སྣོད་ནི་བརྒྱད་པོ་རིམ་བཞིན་ཤེལ་དངུལ་ཐོད་ལྕགས་གསེར་ཟངས་ཤིང་ས་རྣམས་ལས་བྱས་པ་སོར་བཅུ་གཉིས་པདྨ་འདབ་བརྒྱད་ཀྱི་དབྱིབས་ཅན་མཆོད་རྫས་ཀྱང་འབྱོར་ན་སོ་སོའི་རྒྱུད་ལས་གསུངས་པ་བཞིན་མེད་ནའང་མོས་པས་འགྲུབ་བོ། ། དགང་བླུགས་ཀྱི་ཡུ་བ་སྙིང་ག་ནས་གསང་བའི་དང་། མཛོད་སྤུ་ནས་སྙིང་གའི་དབུ་མ་དག་པས་ཁྲུ་རེ་དང་། མགོ་བོ་ལག་མཐིལ་དང་མཉམ་པ་སོར་དྲུག་པ་དང་། རྩེ་མོ་རྡོ་རྗེ་རྩེ་གསུམ་པའི་དབུས་མ་ལ་བུ་ག་བཤད་དོ། ། གཉིས་པ་ནི། འཇམ་པོ་རྣམས་ལས་ཀུན་པ་ཞེས་བསྡུས་ནས་གསུངས།
ཞེས་སྨྲས་ཏེ། འདི་ལ་ཁ་ཅིག་ལས་བརྒྱད་ཀ་འདིར་བཤད་པའི་ལས་ཐམས་ཅད་པའི་ཐབ་ཏུ་བྱར་རུང་བར་འདོད་པ་ཡོད་ཀྱང་། ཞི་རྒྱས་ཀྱི་ཐབ་ཟླུམ་པོ་ཁྲུ་དོ་དང་ཁྲུ་བཞི་གྲུ་བཞི་གཉིས་ལས་ནི་མ་གསུངས་ལ། ཞི་རྒྱས་ཀྱི་ཐབ་ཏུ་དྲག་ལས་བྱེད་པའང་སྐབས་ཀྱི་ཚུལ་དང་མི་མཐུན་ཞིང་། འདིའི་མདོར་བསྡུས་དང་པོར། ལས་ཐམས་ཅད་པའི་སྒྲས་ནི་ཞི་བ་ལ་སོགས་པ་དང་དབང་ལ་སོགས་པའི་ལས་དྲུག་སྟེ་བསད་པ་ལ་སོགས་པ་དང་ཕུར་བུས་གདབ་པ་ལ་སོགས་པ་དྲུག་ནི་མ་ཡིན་ནོ་ཞེས་གསལ་བར་བཤད་པའི་ཕྱིར་རོ། ། དེས་ན་འཇམ་པོ་དྲུག་པོ་ཐབ་འདི་གཉིས་སུ་སྦྱར་རུང་བ་ཡིན་ནོ། ། ལས་སོ་སོ་བའི་ཞི་རྒྱས་དང་འདི་གཉིས་ཀྱི་ཁྱད་པར་ནི། འདི་ཉིས་འགྱུར་གྱི་ཆེ་བ་དང་། ཐབ་དངོས་ཀྱི་ནང་གི་ཕྱེད་ལ་གཙོ་བོའི་པདྨ་ལྗང་གུ་བདེར་གཤེགས་འཕར་མ་དང་བཅས་པ་སྟེ་ཟླུམ་པོ་ལ་དེ་རྣམས་ཀྱང་ཟླུམ་པོར་བྱ་ཞིང་དེ་དག་ལ་དགོས་པའི་མཚན་མ་བུམ་པ་སོགས་ཀྱང་དཀྱིལ་འཁོར་ཇི་བཞིན་བྱ་བ་དང་།
དེ་ནས་དཔང་ཆེན་དཔང་ཆུང་ལྷ་སྣམ་ལྷ་རྣམས་ལ་མཚན་མ་དགོད་པ་ཡང་དོན་གྱི་ཐོབ་ལ། དེ་ནས་མཆུ་དང་རོ་ཁ་དང་ཁ་ཁྱེར་དང་ཁ་འཕྱང་རྣམས་ཐབ་རང་རང་གི་བཅུ་གཉིས་ཆ་གཉིས་དང་དྲུག་ཆ་གཉིས་སུ་བྱེད་པ་སྔར་བཞིན་བྱས་པས་ཁ་ཁྱེར་ཚུན་གྱི་རྩིག་པ་ནས་མདའ་ཡབ་ཀྱི་བར་གྱི་ཚད་འགྲོ་བ་དང་། ཁ་འཕྱང་གི་མཐའ་ནས་ཁྲུ་དོ་བོར་བར་རྭ་བ་གསུམ་པ་ནུབ་ཀྱི་སྒོ་རྟ་བབས་དང་བཅས་པ་རྣམས་སྔ་མ་བཞིན་དུ་གསུངས་སོ། ། ལས་འཇམ་པོ་སོ་སོ་བ་དང་ཐམས་ཅད་པ་ཀུན་ལ་བསྲེག་རྫས་གཡས་དང་མཆོད་རྫས་གཡོན་དུ་བཤམ་པ་དང་། དྲག་པོ་ལ་དེ་ལས་ཟློག་པ་ནི་གསལ་བར་གསུངས་སོ། ། ལས་ཐམས་ཅད་པ་གཉིས་ཀའི་དབུས་ཀྱི་པདྨ་ལྗང་གུ་དང་དེའི་ལྟེ་བར་གཙོ་བོའི་སྣ་ཚོགས་རྡོ་རྗེ་དང་ཡུམ་གྱི་ཆོས་འབྱུང་གདམ་ཁར་ཤོང་འགྱུར་ལས་འབྱུང་ཞིང་། འགྱུར་གཞན་ལས་ཆོས་འབྱུང་གི་དབུས་སུ་རྡོ་རྗེ་འགོད་པའང་བཤད་དེ། སྣ་ཚོགས་རྡོ་རྗེ་ནི་ལྗང་གུའམ་སྔོན་པོ་རྩེ་ལྔ་པ་ལ་ཟེར་གྱི་རྒྱ་གྲམ་མི་དགོས་སོ། ། ལྷ་ལྗང་གུ་མི་བསྐྱོད་པའི་ཅོད་པན་ཅན་གཡས་གཉིས་རྡོ་རྗེ་དང་བགྲང་ཕྲེང་། གཡོན་གཉིས་དྲིལ་བུ་དང་པདྨ་འཛིན་པ་ནམ་མཁའི་སོགས་སོ། །
རྒྱས་པ་ལ་གདན་གསུམ་ཁྲུ་དོ་པ་སྟེ་གཞན་སྔ་མ་བཞིན་ནོ། ། དེ་ལྟར་སྦྱིན་སྲེག་བྱས་པའི་དགོས་པ་ནི་བདེན་པ་བཞི་པ་ཡེ་ཤེས་ཀྱི་མེ་ཀུན་ཏུ་དགའ་བའི་ཆོས་སམ། ཡེ་ཤེས་མེ་ལྕེ་འོད་རབ་གསལ། ། ཞེས་པ་རང་བྱུང་ལྷན་སྐྱེས་ཀྱི་མེ་དེ་ཉིད་མངོན་དུ་བྱ་བའི་ཕྱིར་དུ་ཡིན་ཏེ་སྤྱིར་མེ་ནི་གསུམ་སྟེ། ལྷོའི་མེ་གློག་དང་། ཁྱིམ་བདག་གི་མེ་ཉི་མ་དང་། མཆོད་སྦྱིན་གྱི་མེ་ཤ་ཟ་སྟེ། ཕུང་པོ་ཐམས་ཅད་བསྲེགས་ནས་ཟ་བར་བྱེད་པ་འོད་གསལ་ལོ། ། འདི་ལ་འདོད་པའི་མེའམ་འདོད་པའི་ལྷ་ཞེས་ཀྱང་བཤད་ལ། ངེས་དོན་ཡེ་ཤེས་དང་།
དྲང་དོན་དཀྱིལ་འཁོར་པའི་ལྷའོ། ། ཉི་མ་ནི་འདིར་ཀུན་རྫོབ་པའི་སྦྱིན་སྲེག་གི་མེ་ལྷའི་གཙོ་བོ་ཡིན་ཏེ། རྟ་བདུན་ལ་གནས་པ་གཟའ་བདུན་གྱི་བདག་པོ་ལྕེ་བདུན་དང་ལྡན་པའི་ཕྱིར་ཏེ། ཞི་བ་ལ་ཟླ་བའི་ལྕེ། རྒྱས་པ་ལ་ཉི་མ། བསད་བསྐྲད་དབྱེ་བ་ལ་སྤེན་པ། དབང་ལ་པ་སངས། དགུག་པ་ལ་ཕུར་པ། རྨོངས་རེངས་ལ་གཟའ་ལྷག་དང་བཀྲ་ཤིས་ཀྱི་ལྕེ་དང་ལྡན་པ་གཟའ་རེ་རེ་དག་པས་ཞལ་གཅིག ཉིན་མཚན་དག་པས་ཞབས་གཉིས།
ཐུན་མཚམས་བཞི་དག་པས་ཕྱག་བཞི་པའོ། ། བསད་པ་ལ་མཇུག་རིང་དག་པས་གྲི་ཐོད་འཛིན་པའི་ཕྱག་གཉིས་པ་དང་། དབྱེ་བ་ལ་སྤེན་པ་དག་པས་རལ་གྲི་དང་ཐོད་པ་འཛིན་པའི་ཕྱག་གཉིས་པའང་ཕྱོགས་གཞན་ལ་བརྟེན་པར་བཤད་ཅིང་། ལས་ཐམས་ཅད་པ་ལ་ཞི་རྒྱས་གྲངས་བཞིན་དུ་དུས་མེ་དང་སྒྲ་གཅན་རྣམ་པར་དག་སྟེ་འཇོག་པ་དང་སྐྱེ་བའི་ཆོས་ཅན་ཉིད་ཀྱི་ཕྱིར་རོ། ། ཞེས་གསུངས་ལ། གཞན་དང་རྒྱུད་རྣམས་སུ་བསྙེན་པའི་ཁ་སྐོང་དང་། ཆོ་གའི་ལྷག་ཆད་བསོ་བ་ལ་སྦྱིན་སྲེག་ངེས་པར་དགོས་པ་དང་། དེ་མེད་ན་དངོས་གྲུབ་མི་འགྲུབ་པར་གསུངས་པས་ན་འདི་ལ་ནན་ཏན་དུ་བྱ་དགོས་སོ། ། འདིར་དེ་ལྟར་མེ་གསུམ་བཤད་པའི་མཆོད་སྦྱིན་ནམ་འདོད་པའི་མེ་རང་གི་ལྷར་བཤད་པ་ཙམ་མ་གཏོགས་འཇིག་རྟེན་ལས་འདས་པའི་མེ་ལྷ་བསྐྱེད་ཆོག་སོགས་དངོས་སུ་མ་བཤད་པས་འཁྲུལ་ནས། ཁ་ཅིག་ཐབ་ཏུ་བསྐྱེད་པ་མཆོད་སྦྱིན་གྱི་དང་།
སྙིང་ཁར་བསྐྱེད་པ་འདོད་པའི་དང་། ཕྱི་ནས་སྤྱན་དྲང་བ་ཁྱིམ་གྱི་མེ་སྟེ་དེ་གསུམ་དབྱེ་བྱེད་དུ་བྱས་པ་དུས་འཁོར་རྒྱུད་འགྲེལ་དང་མཐུན་པའི་སྦྱིན་སྲེག་ཡིན་གྱི་མེ་ལྷ་འདས་མ་འདས་ལན་གཉིས་བྱེད་པ་རྒྱུད་སྡེ་གཞན་གྱི་རྒྱས་བཀབ་ཡིན་ནོ། ། ཞེས་ཟེར་རོ། ། མི་འཐད་དེ། རྣལ་འབྱོར་དང་རྣལ་འབྱོར་མའི་རྒྱུད་ཐམས་ཅད་ལ་སྔགས་པས་ཤེས་པར་བྱའོ། ། ཞེས་གསུངས་པས་གཞན་ནས་ཁ་སྐོང་དགོས་པར་བསྟན་པའི་ཕྱིར་དང་། མཆོད་སྦྱིན་གྱི་མེ་དང་འདོད་པའི་མེ་གཉིས་གཅིག་ཏུ་གསུང་ནས་དེ་ལ་སླར་ཡང་སྔར་གྱི་ཁྱིམ་གྱི་མེ་ལ་ཕུལ་བའི་མཆོད་པ་དང་བསྲེག་རྫས་ཐམས་ཅད་འབུལ་བར་གསུངས་པའི་ཕྱིར་དང་། དེ་གཉིས་ཀྱི་བསྲེག་བྱ་འཛིན་པའི་དམ་ཚིག་གི་སྔགས་སོ་སོར་གསུངས་པའི་ཕྱིར་དང་། གཤེགས་པ་གཤེགས་མ་སེམས་དཔའ་སེམས་མ་ཁྲོ་བོ་ཁྲོ་མོ་ཐམས་ཅད་ལ་འབུལ་སྔགས་སོ་སོར་བཤད་པའི་ཕྱིར། སྙིང་ཁར་བསྐྱེད་ཆོག་ཡོད་པས་དྲང་དོན་གྱི་འདས་པར་མི་འགྲུབ་སྟེ་ས་ལྷ་སྟ་གོན་སོགས་ལའང་ཡོད་པའི་ཕྱིར་རོ། །
ཡང་བུ་སྟོན་རིན་པོ་ཆེ་དམ་ཚིག་གི་སྔགས་དང་དགང་བླུགས་འཛིན་པའི་ཕྱག་རྒྱ་སོགས་རང་ལ་ངེས་པ་ཅན་ཡོད་བཞིན་དུ་གཞན་ནས་ཁ་འགེངས་པ་ཡང་མི་འཐད་ཅིང་ཁྲོ་བོ་ཡུམ་དང་བཅས་པར་འདིར་དངོས་སུ་གསུང་པས་སྲུང་འཁོར་ཇི་བཞིན་མཛད་པའང་མི་འཐད་དོ། ། རྒྱུད་སྡེ་སྤྱི་དང་ཁྱད་པར་དུས་འཁོར་ལས། ། ལེགས་པར་གསུང་པའི་སྦྱིན་སྲེག་ཆོ་ག་རྣམས། ། ཚིགས་བཅད་སུམ་ཅུས་ཚད་ལས་རྫོགས་པ་ནི། ། གོ་བདེར་བཤད་འདིས་སྒྲིབ་གཉིས་ཀུན་བསྲེག་ཤོག། ༈ །གཉིས་པ་ལག་ལེན་མདོར་བསྡུས་ཏེ་བསྟན་པ་ལ། ཞི་བ་ལ་ཞིབ་ཏུ་སྦྱར། རྒྱས་པ་ལ་མཚོན་ཏེ་བསྟན་པའོ། ། དང་པོ་ནི། སྡོམ་དུ་བསྡུ་ན་བཤམ་སྒོམ་བསྐྱེད་སྦར་སྦྱོར་བ་བཞི། །
སྒྲུབ་མཆོད་གཉིས་གཉིས་དངོས་གཞི་བཞི། ། ཤིས་བསངས་གཤེགས་གཉིས་མཇུག་ཆོག་བཞི། ། རྡོ་རྗེ་ཉི་མའི་ཆོ་ག་འོ། ། དེ་ཡང་མདུན་བསྐྱེད་སྒྲུབ་མཆོད་དང་མ་འབྲེལ་ན། བྲུས་རྩིགས་ཀྱི་ཐབ་ཀྱི་ས་བརྟག་བླང་དང་། གཞན་ལའང་སྦྱང་གཟུང་རྒྱས་བསྡུས་གང་འགྲུབ་ཕུར་གདབ་དང་བཅས་པ་བྱས་ལ། འདིར་ནི་འབྲེལ་བ་གཙོ་བོར་བྱས་ནས་བཤད་པར་བྱ་བ་ལ། སྦྱོར་དངོས་མཇུག་གསུམ་གྱི་སྦྱོར་བ་ལ་བཞིའི་བཤམ་པ་ལ་ཐབ་དང་ཡོ་བྱད་དང་ཆས་འཇུག་གོ ། དང་པོ་ནི་བྲིས་པའི་དཀྱིལ་འཁོར་བྱང་ཕྱོགས་བྱང་ཤར་ལ་ཅུང་ཟད་ཉེ་བར་ཁྲུ་དོའི་ཕ་རོལ་དུ་ཁྲུ་བདུན་པའི་ཚད་ཟུར་བཏབ་ལ་སྲད་བུ་མཐོ་གང་པ་དང་། དེ་ལ་སོར་གཉིས་དང་བཞི་དང་བཞི་མཐུད་པ་རྣམས་ཀྱིས་ཟླུམ་སྐོར་བྱས་པའི་ནང་དུ་པདྨ་འདབ་བརྒྱད་ཀྱི་ལྟེ་བར་པདྨ་དཀར་པོ།
འདབ་མ་རྣམས་ནང་ལེར་གཞན་བཤད་ཀྱང་ཤར་དང་ཤར་ལྷོ་སོགས་བཞིར་རལ་གྲི་གཉིས། རིན་པོ་ཆེ་གཉིས། རྡོ་རྗེ་དང་པདྨ་གཉིས། འཁོར་ལོ་གཉིས་རྣམས་ཕྱོགས་མདོག་དང་། ཁ་ཁྱེར་གྱི་བར་ཆའི་ལྔ་གསུམ་ལ་པདྨའི་ཕྲེང་བ་དང་དེའི་ཕྱི་རུ་པདྨ་འདབ་མ་ཕྱེད་པ་རྩེ་མོ་ཕྱིར་བསྟན་པ་དཀར་པོ་བྲི། དེ་ནས་ཁྲུ་གཉིས་དོར་བར་རྩ་ཐིག་ནས་མདའ་ཐིག་གི་བར་བཏབ་པའི་རྩིག་པ་རྣམས་ནང་ནས་རིམ་པ་བཞིན་ནག་དམར་དཀར་བ། དཀྱིལ་འཁོར་གྱི་ཕྱོགས་ལ་བྱང་དུ་བྱས་ནས་དེར་སྒོ་དང་རྟ་བབས་ཚུལ་བཞིན་དུ་བྲིས་ཤིང་། རྩིག་པའི་ནང་དུ་ཁྲོ་བོ་བཅུའི་མཚན་མ་སྟེ་སྟེང་འོག་གཉིས་ཤར་གྱི་ཤར་དང་ནུབ་ཀྱི་ནུབ་ཏུ་བྲིའོ། ། ཐབ་ཀྱི་ལྷོའམ་མེ་ལྷ་སྒོ་ལ་རྒྱབ་བསྟན་པའི་དབང་དུ་བྱས་ན་ཤར་དུ་སློབ་དཔོན་དང་། དེའི་གཡས་སུ་བསྲེག་རྫས་དང་གཡོན་དུ་མཆོད་རྫས་ཀྱི་གདན་གྱི་པདྨ་ཐབ་དང་ཚད་དབྱིབས་འདྲ་བ་ལ་འདབ་མའི་མཚན་མ་དང་མཆུ་སོགས་མེད་པ་བྲིའོ། །
གཉིས་པ་ནི་གཡོན་གྱི་གདན་ལ་མཆོད་ཡོན་ཞབས་བསིལ་ཞལ་བསིལ་གྱི་སྣོད་ཤེལ་ལས་བྱས་པ་པདྨའི་དབྱིབས་ཅན་སོར་བཅུ་གཉིས་པ་གསུམ། སོ་སོའི་མདུན་དུ་བཟེད་ཞལ་གྱི་སྣོད་དང་བཅས་པ། ཀུ་ཤའི་ཆུན་པོ། གཞན་ཡང་ཙནྡན་དཀར་པོའི་དྲི་ཆབ། དྲི་ཞིམ་པོའི་མེ་ཏོག་དཀར་པོ་དང་། ཨ་ཀ་རུ་དང་སིཧླ་དང་ག་པུར་གྱི་སྤོས་སྦྲང་རྩི་དང་ཤ་ཀ་ར་དང་བཅས་པ་སྟེ་བསིལ་བའི་སྤོས། མར་དཀར་གྱི་མར་མེ། འོ་མ་དང་། ཞོ་ཟན་གྱི་ལྷ་བཤོས། འབྲས་ས་ལི་མ་ཆགས་པའི་འབྲུ།
གོས་གཟུང་དཀར་པོ་རྣམས་རིམ་པ་བཞིན་དང་། རྣམ་རྒྱལ་ཆེན་པོ་ནང་མཆོད་རྡོར་དྲིལ་རྣམས་དང་། གཡས་ལ་དགང་བླུགས་དང་དེའི་མཐར་ཨུ་དུམྦ་ར་དང་། ཨ་ཤཏྠཱ་དང་། ནྱ་གྲོ་དྷ་དང་། སརྐ་ཊི་དང་། དགུན་འབྲུམ་སྟེ་ལྔའམ་མ་རྙེད་ན་ཤུག་པ་དང་ཁམ་བུ་སོགས་འོ་མ་ཅན་གྱི་ཤིང་དྲི་རོ་བཟང་པོའི་རྩེ་མོའི་ཆ་ལས་སྐྱེས་པ་མཉམ་པར་ཆད་པ་མཛུབ་མོའི་ཚད་ཙམ་རླན་དང་བཅས་ཞིང་ལོ་མ་གཉིས་དང་ལྡན་པ་སོར་བཅུ་གཉིས་པ་དེ་ལས་རིང་ཐུང་དང་སྦོམ་པ་དང་གས་རུལ་སོགས་མེད་པ་དྲི་བཟང་དང་སྦྱར་བའི་མར་གྱིས་སྦགས་པ་ལྔ་བརྒྱ་དང་ལྔ་བཅུ་མེ་ལྷའི་ཆས་ཀྱི་ལྷག་པོ་དང་བཅས་པ་དང་། ཏིལ་དང་སོ་བ་དང་འབྲས་མ་ཆག་པ་དང་ནས་དང་། སྲན་མ་དང་གྲོ་དང་དུར་བ་སྔོ་ལྗང་རྣམས་ཀྱང་ཤིང་དང་འདྲ་བར་སྦགས་པ་དང་། མཐར་ཞོ་ཟན་སོགས་ཟས་བཟང་པོས་བཀང་བའི་སྣོད་དང་མདུན་དུ་མར་དཀར་དྲི་མ་མེད་པའི་མར་བཞུ་མི་ཉུང་བ་དང་བཅས་པ་བཤམས་ཤིང་ཤོམ་པའི་ཚེ་ཡང་རང་རང་གི་སྔགས་རྣམས་ཀྱིས་ཅི་འགྲུབ་དང་།
ཁྱད་པར་མཆོད་ཡོན་སོགས་ཆུ་རྣམས་ལ་ཡིག་དྲུག་ལ་སྭཱ་ཧཱ་བཏགས་པ་བརྒྱ་རྩ་བརྒྱད་བཟླ་ཤིང་བཤམ་མོ། ། གསུམ་པ་ནི། སྒྲུབ་གྲོགས་དང་བཅས་པའི་སློབ་དཔོན་རང་ཉིད་ཆས་གོས་དཀར་པོ་དྲི་མ་མེད་པ་ཤེལ་རྒྱན་གཙུག་ཏོར་མདུན་ཁེབས་ཐམས་ཅད་དཀར་པོ་དྲི་ཞིམ་པོའི་ཕྱེ་མ་སོགས་བཏབ་པ་སྟན་དཀར་པོ་ཧ་ཅང་མཐོ་བ་མ་ཡིན་པ་རྣམས་བཤམ། དགོན་པའི་གཅི་བའམ་འོ་མ་ཅན་གྱི་ཤིང་སྦོམ་ཕྲ་གང་རྙེད་ཀྱིས་ཐབ་ཀྱི་རྒྱ་དཔང་ལས་མི་ཆེ་བར་བརྩིག་གོ ། སྒོམ་པ་ནི། སྒྲུབ་མཆོད་དང་མ་འབྲེལ་ན་སྲུང་འཁོར་དང་བཅས་པའི་བདག་བསྐྱེད་ཅི་འགྲུབ་བྱ་ལ། འབྲེལ་ན་ཕྱི་རོལ་པ་བཏང་ནས་སྔ་དྲོའམ་སྲོད་ཀྱི་ཐུན་དང་པོ་དུས་སྦྱོར་རྩུབ་པོ་དང་བྲལ་བ་འཛོམ་ན་དཀར་སེང་གི་ཁྱིམ་འཆར་དུས་སུ་སློབ་དཔོན་ཆས་སུ་ཞུགས་ཏེ་རྐང་པ་བྱིན་གྱིས་བརླབས་ཏེ་རྡོ་རྗེའི་འགྲོས་ཀྱིས་ཐབ་ཀྱི་དཀྱིལ་འཁོར་ལ་སྐོར་ནས་སྒོ་ནང་ནས་ཞུགས་པར་མོས་ཏེ། གདན་ལ་པདྨའི་འདུག་སྟངས་ཀྱིས་འཁོད་ནས། རང་ཉིད་རྡོ་རྗེའི་ཤུགས་ཞལ་དཀར་པོ་གཙོ་བོར་བྱས་པ་ཞི་ཉམས་ཅན་སྲུང་འཁོར་གྱི་འདོན་པ་ཅུང་ཟད་སྤོས་པའི་དཔྲལ་བར་ཨོཾ་དཀར་པོ་ལས་འོད་དཔག་མེད་དཀར་པོ་སོགས་རིགས་དྲུག་དགོད། རྣམ་རྒྱལ་ཆེན་པོའི་ཆུས་བསང་གཏོར་བྱ་ཞིང་།
ཨོཾ་ཨཱཿཧཱུྃ་ཧྲཱཿཕཊ྄། རང་དང་ཐབ་དང་བསྲེག་རྫས་དང་མཆོད་རྫས་དང་དགང་བླུགས་དང་རྡོར་དྲིལ་སོགས་པ་ཐམས་ཅད་བགེགས་དང་བྲལ་བར་གྱུར། ཨོཾ་ཤཱུ་ནྱ་ཏཱས། བྲིས་པའི་དཀྱིལ་འཁོར་སྟོང་པ་ཉིད་དུ་གྱུར། སྟོང་པའི་ངང་ལས་འབྱུང་བ་རིམ་བརྩེགས་རི་རབ་དང་བཅས་པའི་སྟེང་དུ་བྷྲཱུྃ་ཡོངས་སུ་གྱུར་པ་ལས་གཞལ་ཡས་ཁང་གྲུ་བཞི་སྒོ་གཅིག་པ་རྟ་བབས་དང་བཅས་པ་མཚན་ཉིད་ཐམས་ཅད་ཡོངས་སུ་རྫོགས་པའི་ནང་གི་ཁྲོ་བོའི་མཚན་མ་རྣམས་ཡོངས་སུ་གྱུར་པ་ལས། ཤར་དང་ཤར་ལྷོར་ཡི་ཡི་འ་དང་། རལ་གྲི་ལས་སྐྱེས་པའི་བགེགས་མཐར་བྱེད་དང་དབྱུག་སྔོན་ཅན་ནག་པོ་ནག་དམར་སོགས་དང་། དེ་བཞིན་དུ་ལྷོ་དང་ལྷོ་ནུབ་ཏུ་ཏྟི་ཏྣི་དང་རིན་པོ་ཆེ་སོགས་དང་། སྟེང་དང་འོག་ཏུ་ཧ་ཧཱ་དང་རྡོ་རྗེ་ལས་སྐྱེས་པའི་གཙུག་ཏོར་དང་སྣོད་མཛེས་སོགས་སྲུང་འཁོར་ཇི་བཞིན་ལ་རང་རང་གི་ཡུམ་དང་བཅས་པ། ཉི་མའི་གདན་ལ་གཡས་བརྐྱང་གི་བཞུགས་པ་བཛྲ་བྷཻ་ར་བ་ཡ་ཛཿ
པྲཉྫཱནྟ་ཀྲྀ་ཏ་ཧཱུྃ། ཡ་མཱནྟ་ཀྲྀ་ཏ་བཾ། པདྨནྟ་ཀྲྀ་ཏ་ཧོཿ བིགྷྣཱནྟ་ཀྲྀ་ཏ་ཧི། དེ་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཁར་ཧཱུྃཿ ལྟེ་བར་ཧོཿ ཐུགས་ཀའི་ཧཱུྃ་ལས་འོད་འཕྲོས་པས་གདན་གསུམ་ཚང་བའི་སོགས་ནས། རང་རང་གི་རིགས་ཀྱི་བདག་པོས་དབུ་རྒྱན།
དབང་གི་ལྷ་རྣམས་ཀྱང་གཉིས་སུ་མེད་པར་ཐིམ། མཆོད་བསྟོད་བསྡུས་པ་བྱ། བཀའ་བསྒོའོ། ། བསྐྱེད་པ་ལ་རྫས་དང་། ཐབ་བསྐྱེད་པའོ། ། དང་པོ་ནི། ཤཱུ་ནྱ་ཏཱས། གདན་དང་མཆོད་རྫས་བསྲེག་རྫས་རྣམས་སྟོང་པ་ཉིད་དུ་གྱུར། སྟོང་པའི་ངང་ལས། པདྨ་དཀར་པོ་འདབ་མ་བརྒྱད་པ་པདྨས་མཚན་པ་རྣམས་ཀྱི་སྟེང་དུ་པྃ་ལས་གྲུབ་པའི་ཤེལ་གྱི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་རྫས་རང་རང་གི་མིང་ཡིག་དང་པོ་ཐིག་ལེས་བརྒྱན་པ་རྣམས་ཡོངས་སུ་གྱུར་པ་ལས་མཆོད་རྫས་དང་བསྲེག་རྫས་ཐམས་ཅད་རང་བཞིན་སྟོང་པ་ཉིད་བདེ་བ་ཆེན་པོ།
རྣམ་པ་མཆོད་རྫས་དང་བསྲེག་རྫས་སོ་སོ། བྱེད་ལས་དབང་པོ་ནས་བསྐྱེད་པར་གྱུར། ཨོཾ་ཨརྒྷཾ། པཱ་ཏྱཾ། པྲོཀྵ་ཎ། ཨོཾ་ཙ་མ་ནཾ། གནྡྷཾ། ཀཱ་མ་རྣམས་རེ་རེའི་འཇུག་ཏུ་ཨོཾ་ཨཱཿཧཱུྃ། ཨོཾ་ཨོཾ་སྭཱ་ཧཱ། ཞེས་པས་རྫས་རྣམས་བཀྲུ།
ཨོཾ་ཨཱཿསྭཱ་ཧཱ། ཨོཾ་ཤྲཱིཾ་སྭཱ་ཧཱ། ཨོཾ་ཛྲིཾ་སྭཱ་ཧཱ། ཨོཾ་ཀུ་རུ་ཀུ་རུ་སྭཱ་ཧཱ། རྣམས་ཀྱི་ཡམ་ཤིང་དང་མར་དང་འབྲུ་དང་རྫས་ལྷག་མ་རྣམས་སྦྱངས། བྱིན་གྱིས་རློབ་པ་ནི་མགོར་ཨོཾ་དང་མཐར་སྭཱ་ཧཱ་སྦྱར་ནས། ཤིང་ལྔ་དང་། མར་དང་ཀུ་ཤ་དང་། ཏིལ་ནས་ཞོ་ཟན་གྱི་བར་ལ། བོ་དྷི་བྲྀཀྵ།
ཡཉྫ། ལ་མ་ཏ་ཀུ་བེ་ར། མ་དྷུ་ན། བཛྲ་ཨགྣི། ཨ་པྲ་ཏི་ཧ་ཏ། སརྦ་པཱ་པཾ་ད་ཧ་ན་བཛྲ་ཡ། བཛྲ་བི་ཛ་ཡ། བཛྲ་པུཥྚ། མཧཱ་བེ་ག མཧཱ་བ་ལ།
བཛྲ་གྷསྨ་རི། བཛྲ་ཨཱ་ཡུ་ཥེ། སརྦ་སཾ་སད་དེ། ཨོཾ་ཨཱཿཧཱུྃ་གསུམ། གཉིས་པ་ནི། ཤཱུ་ནྱ་ཏཱ། མེ་ཐབ་སྟོང་པའི་ངང་ལས་བྷྲཱུཾ་ཡོངས་སུ་གྱུར་པ་ལས་ཡེ་ཤེས་ཀྱི་ཐབ་ཁ་དོག་དཀར་ཞིང་དབྱིབས་ཟླུམ་པོ། རྒྱར་ཁྲུ་གང་དཔངས་སུ་ཁྲུ་ཕྱེད་མཆུ་དང་རེ་ཁའི་དཀྱིལ་འཁོར་དང་བཅས་པ་དེའི་ནང་གི་དབུས་སུ་པདྨ་དཀར་པོ་འདབ་མ་བརྒྱད་པ་མཚན་མ་དགུ་དང་བཅས་པས་བརྒྱན་ཞིང་ཁ་ཁྱེར་ལ་པདྨ་དཀར་པོའི་ཕྲེང་བ་དང་ཁ་ཁྱེར་གྱི་འོག་ཏུ་པདྨའི་འདབ་མས་ཡོངས་སུ་སྐོར་བ་དྭངས་ཤིང་ཐོགས་པ་མེད་པར་གྱུར། ཨོཾ་བཛྲ་སཏྭ་ཨཱཿཐབ་ཀྱི་མཐར་དུར་བ་སྔོ་ལྗང་དགྲམ། སྦར་བ་ནི་བྲམ་ཟེའི་མེའམ་འོ་མ་ཅན་གྱི་ཤིང་གི་སྦར་བའི་མེ་བླང་ལ།
ཨོཾ་ཨཱཿཧཱུྃ་གིས་སྣོད་དུ་བསྲུངས། ཨོཾ་ཨཱཿཧཱུྃ་ཧོ་ཧཾ་ཀྵཿས་མེ་མདུང་སྦར། ཡིག་དྲུག་གི་བསང་། ཨོཾ་ཛྭཱ་ལ་ཛྭཱ་ལ་ཧཱུྃ་ཧཾཥམལཝརཡ་གིས་ཁས་མི་བུ་བར་རླུང་གཡབ་ཀྱི་སྦར། གཙོ་བོའི་སྙིང་པོས་བླུགས་གཟར་བདུན་གྱིས་བསོའོ། ། སྦྱོར་བའོ།། ༈ །།དངོས་གཞི་ལ་གཉིས་ཀྱི་འཇིག་རྟེན་པའི་མེ་ལྷ་སྒྲུབ་མཆོད་ནི། བསྐྱེད་སྟིམ་དྲངས་གཞུག་མཆོད་འབུལ་བཞུ། ། ཞེས་པས་བསྡུས་ཏེ། བསྐྱེད་པ་ནི།
ཤཱུ་ནྱ་ཏཱ། མེ་སྟོང་པའི་ངང་ལས་རཾ་ལས་བྱུང་བའི་མེའི་དཀྱིལ་འཁོར་དམར་པོ་གྲུ་གསུམ་བཀྲ་ཤིས་ཀྱི་མཚན་པའི་དབུས་སུ་མེ་ལྷའི་གདན་ཝྃ་ལས་ཆུའི་དཀྱིལ་འཁོར་དཀར་པོ་དང་བཅས་པ། རང་གི་སྙིང་ག་དང་ཐབ་ཀྱི་མེ་ལྷའི་གདན་ལ་པྃ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཝྃ་དང་པདྨ་ལས་སྐྱེས་པའི་མེ་ལྷ་དཀར་པོ། སྣང་མཐས་དབུ་བརྒྱན་ཅིང་ཞི་བའི་ཉམས་ཅན་ཞལ་གཅིག་ཕྱག་བཞི་པ་གཡས་གཉིས་པདྨ་དང་ཤེལ་ཕྲེང་། གཡོན་གཉིས་དུང་དང་རིལ་བ་འཛིན་པ། ན་བཟའ་དཀར་པོ་བསྣབས་ཤིང་མུ་ཏིག་ལ་སོགས་པ་རིན་པོ་ཆེའི་རྒྱན་དཀར་པོས་བརྒྱན་པ། པདྨའི་འདུག་སྟངས་ཀྱིས་བཞུགས་ཤིང་ཟླ་བའི་ལྕེའི་རང་བཞིན་ཅན་དུ་གྱུར་པའི་ཐབ་ཀྱི་མེ་ལྷ་ཁྲོ་བོ་བཅུས་བསྲུང་བར་གྱུར། སྙིང་ཁའི་མེ་ལྷའི་ཐུགས་ཀར་ཛཿཡོངས་སུ་གྱུར་པ་ལས་རྡོ་རྗེ་ལྕགས་ཀྱུ་དྲི་མ་མེད་པའི་འོད་ཟེར་ལྔ་འཕྲོ་བར་གྱུར། ཛཿརང་འདྲའི་མེ་ལྷ་ཡེ་ཤེས་པ་སྤྱན་དྲངས། ཧཱུྃ་དམ་ཚིག་པ་ལ་བཅུག
བཾ་དབྱེར་མེད་དུ་བཅིངས། ཧོཿམཉེས་པར་བྱས། ཧི་རོ་མཉམ་དུ་བྱས་པར་གྱུར། རང་གི་སྙིང་ག་ནས་དབུགས་ཕྱིར་འབྱུང་བ་དང་ལྷན་ཅིག་ཏུ་ནང་གི་མེ་ལྷ་ཕྱིར་འཕྲོས་ནས་ཐབ་ཀྱི་མེ་ལྷ་ལ་ཐིམ། འདིར་མཐེ་བོང་གིས་རྡོ་རྗེ་ཁུ་ཚུར་མནན་པའི་ཕྱག་རྒྱ་བསྟན། ཨོཾ་ཨེ་ཧྱེ་ཧི་མཧཱ་བྷཱུ་ཏཱ་དེ་ཝ་རི་ཥི་དྭི་ཛཿ སཏྟྭཾ་གྲྀ་ཧི་ཏོ། ཨ་ཡུ་དྷ་མཧཱ་རསྨི་སནྣི་ཧི་ཏོ་བྷ་བ་བཛྲ་དྷ་ར་ཨཱཛྙཱ་པ་ཡ་ཏི་སྭཱ་ཧཱ། ཅེས་པ་གཉིས་དང་། དེའི་བོད་སྐད།
ཨོཾ་ཚུར་བྱོན་ཚུར་བྱོན་འབྱུང་པོ་ཆེ། ། ལྷ་ཡི་དྲང་སྲོང་གཉིས་སྐྱེས་མཆོག ། འོད་ཆེན་མཚོན་འཛིན་འདིར་མཉེས་མཛད། ། རྡོ་རྗེ་འཆང་གི་བཀའ་བཞིན་མཛོད། ། སྭཱ་ཧཱ། ཞེས་གསོལ་བ་བཏབ་པ་དང་། ཐུགས་ཁ་ནས་སྤྲོས་པའི་འོད་ཟེར་གྱིས་རི་རབ་ལྷུན་པོའི་མེ་མཚམས་ཀྱི་རྭ་ལ་གནས་པའི་མེ་ལྷ་འཁོར་དྲང་སྲོང་གི་ཚོགས་དཔག་ཏུ་མེད་པས་བསྐོར་བ་སྤྱན་དྲངས་ཏེ། ཐབ་ཀྱི་ཕྱི་རོལ་གྱི་དུར་བའི་གདན་ལ་འཁོད། བགེགས་བསྲེག་པའི་སྔགས་ཀྱིས་ཕྱི་འབྲེང་བསྐྲད། ཛཿམེ་ལྷ་འཁོར་བཅས་ཐབ་ཏུ་སྤྱན་དྲངས།
ཧཱུྃ། བྃ། ཧོ། ཧི་རྣམས་སྔ་མ་བཞིན། ཨོཾ་མ་ཧཱ་རསྨི་པྲོཀྵ་ཎཾ་པྲ་ཏཱིཙྪ་སྭཱ་ཧཱ། ཨོཾ་པྲ་ཝ་ར་སཏྭ་ཀ་རཾ་མཧཱ་རསྨི་པྲ་ཏཱིཙྪ་སྭཱ་ཧཱ། པྲོ་ཀྵ་ཎཾ་གྱི་གནས་སུ། ཨཱཾ་ཙ་མ་ནཾ། གནྡྷཾ། ནས།
ཀཱ་མ། པཱ་དྷྱཾ། ས་པ་རི་ཝཱ་ར་ཡ་ན་མ། འཇིག་རྟེན་དབང་ཕྱུག་ཚངས་དབང་མགོན་གྱི་སྲས། ། མེ་ལྷའི་རྒྱལ་པོ་ཊཀྐིས་དབང་བསྐུར་བ། ། ཤེས་རབ་མཆོག་གིས་ཉོན་མོངས་ཐམས་ཅད་བསྲེག ། འཛིན་བྱེད་མེ་ལྷ་ཉིད་ལ་རྣམ་པར་འདུད། ། ཚངས་པ་འཇིག་རྟེན་མགོན་གྱི་སྲས། ། མེ་ལྷའི་རྒྱལ་པོ་དྲང་སྲོང་མཆོག ། འབྱུང་པོ་ཡོངས་སུ་སྐྱབས་པའི་ཕྱིར། །
ཐུགས་རྗེའི་དབང་གིས་སྐུ་སྤྲུལ་པ། ། རིགས་སྔགས་གྲུབ་པའི་དྲང་སྲོང་མཆོག ། ཉོན་མོངས་བསྲེག་པའི་ཤེས་རབ་འོད། ། བསྐལ་པའི་མེ་ལྟར་གཟི་བརྗིད་འབར། ། མངོན་ཤེས་རྫུ་འཕྲུལ་ཞབས་དང་ལྡན། ། ཐབས་ཀྱི་སྤྲུལ་པའི་ཐེག་པ་ཕྱིབས། ། རིགས་སྔགས་གསུང་བའི་བགྲང་ཕྲེང་འཛིན། ། བདུད་རྩིའི་བཅུད་ལྡན་གཎྜི་བསྣམས། ། ཆོས་ཀྱི་བདུད་རྩི་ཡོངས་ལ་སྩོལ། ། ཉེས་པའི་སྐྱོན་བྲལ་ཚངས་པར་སྤྱོད། །
འཇིག་རྟེན་གནས་ཀྱང་མྱ་ངན་འདས། ། ཞི་བ་མཉེས་ཀྱང་ཐུགས་རྗེ་ཆེ། ། དེ་བས་བསྟོད་དེ་ཕྱག་ཀྱང་འཚལ། ། དགང་གཟར་དང་བླུགས་གཟར་གྱི་ཁ་ལ་ཨོཾ་ཨཱཿཧཱུྃ་གི་འོད་ཟེར་དང་བཅས་པས་མཚན་ཞིང་མེ་ལྷ་འཛུམ་བག་དང་བཅས་པ་ཅུང་ཟད་གདངས་པའི་ལྕེ་ལ་རཾ་གྱིས་མཚན་པར་གྱུར། ཨོཾ་བཛྲ་ཨ་ན་ལ། སརྦ་བྷཱུ་ཏཾ་ཛྭཱ་ལ་ཡ་སརྦ་བྷསྨིཾ་ཀུ་རུ་ཀུ་རུ་སརྦ་ཛ་ན་དུཥྚཾ་ཧཱུྃ་ཕཊ་སྭཱ་ཧཱ། བསྲེག་བླུགས་བདུན་འབུལ། ཞེས་ཕུལ་བས་ཞལ་དུ་གསོལ་ནས། བསྲེག་བྱ་འཛིན་པའི་དམ་ཚིག་ལ་གནས་པས་བསྲེག་བླུགས་ལེན་ཅིང་ཕྲིན་ལས་སྒྲུབ་པར་ཞལ་གྱིས་བཞེས་པར་གྱུར། མེ་པྲ་ངན་ན་བགེགས་བསྲེག
ཡིག་དྲུག་གིས་བསང་། སྙིང་པོས་བླུགས་གཟར་བདུན་གྱི་མེ་བསོས་ནས། སླར་ཡང་ལྷ་གསལ་གདབ། བསྲེག་བླུགས་བདུན་ཕུལ། བཟང་ན་མི་དགོས། ཨོཾ་མཧཱ་རསྨི་བོ་དྷི་བྲྀཀྵ་ཡ་སྭཱ་ཧཱ། དེ་བཞིན་དུ་ཡམ་ཤིང་གཞི་ལ་སྦྱར། ཨགྣེ་ཡེས་བླུགས་གཟར་བདུན། དེ་ནས་ཏིལ། སོ་བ།
འབྲས། ནས། སྲན་མ། གྲོ་རྣམས་རེ་རེ་ཞིང་བདུན་བདུན་གྱི་མཐར་ཡང་བླུགས་གཟར། དེ་ནས་དུར་བ་བདུན། བསྲེག་བླུགས་བདུན་རྣམས་རེ་རེའི་མཇུག་ཏུའམ་ཀུན་གྱི་མཐར་ཆེ་གེ་མོའི་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ་ལ་སོགས་པའི་འགལ་རྐྱེན་མི་མཐུན་པའི་ཕྱོགས་ཐམས་ཅད་ཤཱནྟིཾ་ཀུ་རུ་སྭཱ་ཧཱ། མེ་ལྷ་ཚིམ་ཤིང་མཉེས་ནས་འོད་ཀྱི་རང་བཞིན་དུ་གྱུར། འདས་པའི་སྒྲུབ་མཆོད་ནི། བསྐྱེད་དྲངས་མཆོད་གསལ་འབུལ་ཚན་ལྔ། ། ཞེས་བྱ་སྟེ།
རྟེན་བསྐྱེད་པ་ནི། མེ་ལྷ་སྔར་བཞིན་བསྐྱེད་པའི་དབུས་སུ་འབྱུང་བ་རིམ་རྩེགས་རི་རབ་དང་བཅས་པའི་སྟེང་དུ་ཧཱུྃ་ཡིག་ལས་སྐྱེས་པའི་རྡོ་རྗེ་གུར་གྱི་ནས། འཕྲོ་བ་ཅན་ཏེ་རེ་རེའང་གྲུ་བཞི་སྒོ་བཞི་རྟ་བབས་དང་བཅས་པ་མཚན་ཉིད་ཐམས་ཅད་ཡོངས་སུ་རྫོགས་པ་གདན་དང་བཅས་པར་གྱུར། མདུན་བསྐྱེད་མ་འབྲེལ་ན་མདུན་བསྐྱེད་སྒྲུབ་ཚུལ་བསྡུས་པ་བྱ། འབྲེལ་ན་སངས་རྒྱས་ཡབ་ཡུམ་བཅས་པ་སོགས་ཀྱི་གསོལ་བ་བཏབ། མཚན་སྔགས་སམ་འཆད་འགྱུར་གྱིས་བསྲེག་སྔགས་ཀྱིས་དཀྱིལ་འཁོར་ནས་སྤྱན་དྲངས་པའི་མོས་པས་མེ་ཏོག་རེ་རེ་ནས་བླངས་པ་ཐབ་ཏུའང་རིམ་གྱིས་སམ་ཅིག་ཆར་དུ་དོར་ནས། གདན་དེ་རྣམས་ཀྱི་སྟེང་དུ་དུས་ཀྱི་འཁོར་ལོར་ཞི་བའི་ཞལ་གཙོ་བོར་གྱུར་པའི་ལྷ་དྲུག་བརྒྱ་སུམ་ཅུ་སོ་དྲུག་མཚན་མ་དང་བཅས་པ་ཐམས་ཅད་མངོན་སུམ་དུ་གསལ་བར་གྱུར། མཧཱ་རསྨིའི་གནས་སུ་ཤྲཱི་ཀ་ལ་ཙཀྲ་ས་པ་རི་ཝཱ་ར་བཅུག་པའི་མཆོད་པའི་མེ་ལྷ་བཞིན་ཕུལ། འདུད་ཉི་ཤུ་སོགས་ཀྱིས་བསྟོད། བསྲེག་བླུགས།
ཨོཾ་སརྦ་པཱ་པཾ་ད་ཧ་ན་བཛྲ་ཨགྣི་བཛྲ་སཏྭ་སྱ་སརྦ་པཱ་པཾ་ད་ཧ་ད་ཧ་སྭཱ་ཧཱ། ཞེས་པ་བདུན་གྱི་ཕུལ། གཙོ་བོའི་ཐུགས་ཀར་ཟླ་ཉི་སྒྲ་གཅན་གྱི་སྟེང་དུ་ཡི་གེ་ཛཿཡོངས་སུ་གྱུར་པ་ལས་རྡོ་རྗེ་ལྕགས་ཀྱུ། དེ་ལས་དྲི་མ་མེད་པའི་འོད་ཟེར་ལྔ་འཕྲོས་པས་སྲིད་པ་གསུམ་པོ་མཐའ་དག་བཀང་ནས་དེས་སྲིད་པ་གསུམ་པོ་མཐའ་དག་ལ་ཁྱབ་བྱེད་དུ་གནས་པའི་ཡེ་ཤེས་ཀྱི་འཁོར་ལོ་སྤྱན་དྲངས་ཏེ་གཙོ་བོའི་གཙུག་ཏོར་ནས་ཞུགས། ཨ་བ་དྷཱུ་ཏིའི་ལམ་ནས་འཁོར་ལོ་དྲུག་རིམ་གྱིས་བརྒྱུད་པས་བྱང་ཆུབ་ཀྱི་སེམས་སུ་ཞུ་བ་རྡོ་རྗེའི་ལམ་ནས་ཡུམ་གྱིས་པདྨར་བབས་པའི་ཡབ་ཀྱི་དཀར་ཆ་ཨཱ་ལིས་མཚན་པའི་ཟླ་བའི་དཀྱིལ་འཁོར་དང་། ཡུམ་གྱི་དམར་ཆ་ཀཱ་ལིས་མཚན་པའི་ཉི་མའི་དཀྱིལ་འཁོར་དུ་གྱུར་པའི་ཟླ་ཉི་ཁ་སྦྱར་གྱི་དབུས་སུ་ཝཾ་དང་པདྨ་ལས་སྐྱེས་པའི་ལྷའི་བུ་ཞི་བའི་ཉམས་ཅན་ཞལ་གཅིག་ཕྱག་གཉིས་ཀྱི་གཡས་སྐྱབས་སྦྱིན་དང་གཡོན་པདྨ་དཀར་པོ་འཛིན་པ། ན་བཟའ་དཀར་པོ་བསྣམས་ཤིང་མུ་ཏིག་ལ་སོགས་པ་རིན་པོ་ཆེའི་རྒྱན་དཀར་པོས་བརྒྱན་པ། སྒྲུབ་བྱའི་ཁྱིམ་དུ་བསྐུལ་ནས་དེས་སྒྲུབ་བྱ་འཁོར་བཅས་བཀུག་སྟེ་དཀྱིལ་འཁོར་དུ་བཅུག་པ་ལ། གཙོ་བོས་འདི་ལ་ཞི་བའི་ལས་གྱིས་ཤིག་ཅེས་བཀའ་བསྐུལ། ཡུམ་རྣམས་ཀྱིས་བདུད་རྩིའི་ཆུ་རྒྱུན་གྱིས་ཁྲུས་གསོལ།
ནུས་མ་རྣམས་ཀྱིས་མཆོད་པར་བྱེད་ཅིང་སེམས་མ་དྲུག་གིས་ཚེ་དང་དབང་ཐང་ལ་སོགས་པ་ཉམས་པ་བསོས། སྒེག་སོགས་རྣམས་ཀྱིས་ཚིམ་པར་བྱེད་ཅིང་ཙ་རྩི་ཀ་ལ་སོགས་པ་རྣམས་ཀྱིས་འཇིགས་པ་མེད་པར་བྱེད། ཁྲོ་མོ་རྣམས་ཀྱིས་སྐྱོང་པར་བྱེད་ཅིང་ཀླུ་མོ་རྣམས་ཀྱིས་འོ་བྱེད། ལྷ་མོ་བཅུ་གཉིས་ཀྱིས་འཁྱུད་པར་བྱེད་ཅིང་གཏུམ་མོ་རྣམས་ཀྱིས་བསྲུང་བར་བྱེད་པའི་སྒོ་ནས་ཞི་བའི་ཕྲིན་ལས་ལ་བརྩོན་པར་གྱུར། ཡམ་ཤིང་ནས། མཐའི་བསྲེག་བླུགས་ཀྱི་བར་སྔར་བཞིན་ལས་བསྲེག་བླུགས་བདུན་བདུན་དང་། གཞན་རྣམས་རེ་རེ་ཡང་བརྒྱ་རྩ་བརྒྱད་རེ། དང་པོར་ཡིག་དྲུག་དང་། ཨོཾ་ཨཱཿཧཱུྃ་ཧོ་ཧཾ་ཀྵ། དེ་ནས་ཡན་ལག་གི་ས་བོན།
ཨོཾ་ཧྲཱཾ་ཧྲཱིཾ་ཧྲྀཾ་ཧྲུཾ་ཧླྀཾ་ཧྲཿདང་། ཨ་ཨི་རྀ་ཨུ་ལྀ་ཨཾ་དང་། ཨ་ཨེ་ཨར་ཨོ་ཨལ་ཨཾ་དང་། ཧ་ཡ་ར་ཝ་ལ་རྣམས་རིང་ཐུང་སྟེ་སྔགས་སྡེ་ཚན་ལྔ་པོ་རེ་རེ་ལའང་ཚང་མ་སྤེལ་ཚིག་རྒྱས་བསྡུས་གང་རུང་དང་བཅས་པ་ཕུལ་ལ། འཇུག་ནི། རྫོགས་ནས་དཀྱིལ་འཁོར་ཁང་པའི་ཕྱི་རོལ་དུ་ཕྱིན། ཟས་བཟང་པོ་དང་ཆུ་གཏོར་ཏེ། ཨོཾ་བྷྱུར་བྷཱུ་བ་སྭཱ་ཧཱ། ན་མོ་དེ་ཝེ་བྷྱཿ སྭ་སྟི་པྲ་ཛེ་བྷྱཿ
སྭཱ་ཧཱ་རཱ་ཛེ་བྷྱཿ སྭ་དྷཱ་པྲི་ཏྲི་བྷྱཿ ཨ་ལམྦྷཱུ་ཏེ་བྷྱཿ ཝ་ཥཊ་ཨིནྟྲ་ཡ། ཞེས་པ་གཉིས་དང་། དེ་བོད་སྐད་དུ། ཨོཾ་ས་འོག་ས་སྟེང་ལེགས་སྦྱིན་པའི། ། ལྷ་རྣམས་ལ་ནི་ཕྱག་འཚལ་ལོ། ། སྐྱེ་རྒུ་རྣམས་ལ་བཀྲ་ཤིས་དང་། ། རྒྱལ་པོ་རྣམས་ལ་དབུགས་དབྱུང་དང་། །
ཕ་མེས་རྣམས་ལ་རོ་མྱངས་དང་། ། འབྱུང་པོ་རྣམས་ལ་ཚིམ་པ་དང་། ། དབང་པོ་རྣམས་ནི་དབང་བྱེད་ཤོག ། ཅེས་འཐོར་ཤིང་། ཤིས་བརྗོད་བྱ། ཨོཾ་ཨཱཿཧཱུྃ་ཀཱ་ཡ་ཝཀ་ཙིཏྟ་སྭཱ་བྷ་ཝ་བི་ཤུ་དྷ་སྭཱ་ཧཱ། ཀུ་ཤའི་ཆུས་རང་རང་དཀྱིལ་འཁོར་པ་ལ་བསང་ཨོཾ་བཛྲ་ཝསྐྲ་སྭཱ་ཧཱ། ཨོཾ་བཛྲ་ཏམྦུ་ལ་སྭཱ་ཧཱས་གོས་གསར་པ་དང་རྡོ་ཐལ་མེད་པའི་སོ་རྩི་ཕུལ། སྔར་བཞིན་མཆོད་བསྟོད། གང་ཡང་བདག་བློ་རྨོངས་པ་ཡི། །
ཞེས་སོགས་དང་། གང་ཡང་བདག་ཅག་ལས་དང་པོ་པར་གྱུར་ཏེ། བྱིང་རྒོད་ཀྱི་དབང་གིས་ཏིང་ངེ་འཛིན་མི་གསལ་བ་དང་། སྙིགས་མ་ལྔའི་དབང་གིས་ཡོ་བྱད་མ་འབྱོར་ཤིང་མ་རྙེད་པ་དང་། སེར་སྣའི་དབང་གི་མཆོད་པའི་དངོས་པོ་ཆུང་ཞིང་ངན་པ་དང་། གཏི་མུག་གི་དབང་གིས་རྒྱུད་སྡེ་ནས་འབྱུང་པའི་ཆོ་ག་བཞིན་དུ་མ་ལྕོགས་པ་ལ་སོགས་པ་འཁྲུལ་ཞིང་ནོངས་པ་ཐམས་ཅད་མགོན་པོ་ཐུགས་རྗེ་སོགས་དང་ཡིག་བརྒྱ་བརྗོད། འདོད་དོན་ལ་གསོལ་བ་གདབ། མདུན་བསྐྱེད་མེད་ན་མངོན་རྟོགས་བཞིན་རང་ལ་བསྡུ། ཡོད་ན། ཨོཾ་ཁྱེད་ཀྱི་སེམས་ཅན་དོན་ཀུན་མཛད། །
མཚན་སྔགས་སོགས་ཀྱི་མེ་ཏོག་ཐབ་ནས་བླང་ལ། མདུན་བསྐྱེད་ལ་བསྡུ། དེ་ནས་ཐབ་ཏུ་མེ་ལྷ་གསལ་བཏབ་པ་ལ་བསྲེག་རྫས་ལྷག་མ་རྣམས་དབུལ། མཆོད་བསྟོད། བཟོད་གསོལ། གསོལ་གདབ་བྱས་ལ། ཨོཾ་ཛཿགཙྪ་གཙྪ་མ་ཧཱ་རསྨི་སྭཱ་ཧཱ། བཾ་སནྟྲི་སྟོ་ཧོན། སུ་ན་རཱ་ག་མི་ཥྱ་སི་དེ་བ་སྱ་ཡ་དཱ་ཨཱ་ཧཱ་ན་ཡ་མི་སྭཱ་ཧཱ། གཉིས་དང་།
བོད་སྐད། འོད་ཆེན་ཡང་དག་ཚིམ་མཉེས་ཏེ། ། རང་གནས་གཤེགས་གཤེགས་གང་གི་ཚེ། ། ལྷ་འདིར་སྤྱན་འདྲེན་བགྱིད་པ་ན། ། སླར་ཡང་འབྱོན་པར་མཛད་དུ་གསོལ། སྭཱ་ཧཱ། སེ་གོལ་གཏོག ཡེ་ཤེས་ཀྱི་མེ་ལྷ་རླུང་ནང་དུ་འཇུག་པ་དང་ལྷན་ཅིག་ཏུ་རང་གི་སྙིང་གར་ཐིམ་ཞིང་། འཇིག་རྟེན་གྱི་མེ་ལྷ་རང་གནས་སུ་གཤེགས་པར་གྱུར། གང་དག་སྟེང་ན་སོགས་ཀྱིས་ཤིས་བརྗོད་བྱ།
འཇུག་ཆོག་གཞན་དཀྱིལ་འཁོར་ཆོ་ག་བཞིན་བྱའོ། ། སྦྱིན་བདག་ཡོད་ན། འདས་པ་མ་གཤེགས་གོང་ངམ་ཤིས་བརྗོད་ཀྱི་གོང་དུ་ལག་གཡོན་པ་དགང་བླུགས་དང་བཅས་པས་དེའི་མཐེ་བོང་གཡས་པ་ནས་བཟུང་སྟེ། བསྲེག་བླུགས་བདུན་དང་གཡས་པས་བླུགས་གཟར་བདུན་དེའི་མགོ་བོའི་གཡས་སུ་སྐོར་ཤིང་འབུལ་བར་གཞན་དུ་བཤད་པ་བཞིན་བྱའོ། ། རྒྱས་པ་ལ་ཡང་ཆོ་ག་ཕལ་ཆེར་ཁྱད་མེད་ལ། ཐབ་དང་འདུག་སྟངས་དང་སྤེལ་ཚིག་ཞི་བའི་ལས་མཛད་པའི་གནས་སུ་རྒྱས་པའི་ལས་མཛོད་ཞེས་སོགས་གཞུག་སྟེ། རྣམ་བཞག་ལ་ཤིན་ཏུ་བལྟས་ནས་འདོན་པ་རྣམས་ཅི་རིགས་སུ་སྤོ་ཞིང་། དཀྱིལ་འཁོར་དང་གྲོང་གི་བྱང་དྲང་པོ་ཉིད་དུ་བྱའོ། ། དེ་ལྟར་རྒྱུད་སྡེ་སྤྱི་དང་ཁྱད་པར་གྱི། ། སྦྱིན་སྲེག་རྣམ་བཞག་ཉེར་མཁོའི་ལག་ལེན་དང་། །
བཅས་པ་འདི་ནི་སྟག་ཚང་ལོ་ཙཱ་བ། ། ཤེས་རབ་རིན་ཆེན་ཞེས་བྱས་ལེགས་པར་སྦྱར། ། ཉེས་ཆའི་བུད་ཤིང་མཁས་པའི་མེ་ལྷ་ཡིས། ། སླར་ཡང་རྨོངས་པའི་ཡམ་ཤིང་དང་བཅས་ཏེ། ། བསྲེགས་ནས་ཡེ་ཤེས་ཆེན་པོའི་སྣང་བ་ཡིས། ། སྐྱེས་རྒུ་འདི་ཡི་མུན་པ་སེལ་གྱུར་ཅིག ། འདིར་འབད་དགེ་དང་རང་གཞན་དགེ་བ་ཀུན། ། དམིགས་མེད་ངང་དུ་རྣམ་མཁྱེན་ཁོ་ནར་བསྔོ། ། འགྲོ་ཀུན་སྲིད་ཞིའི་དཔལ་འབྱོར་ཆེར་རྒྱས་ནས། ། སྐུ་བཞིའི་དཔལ་ལ་རིང་མིན་སྤྱོད་པར་ཤོག །
ཅེས་མྱོས་ལྡན་གྱི་ལོ་སྒྲོན་གྱི་ཟླ་བའི་ཉི་ཤུ་དྲུག རྡོ་རྗེ་སློབ་དཔོན་ཆེན་པོ་འཇམ་པའི་རྡོ་རྗེ་རིན་པོ་ཆེ་བསོད་ནམས་འཕེལ་གྱི་ཞལ་སྔ་ནས་ཀྱིས་ཟླ་དུས་ཀྱི་མཆོད་པ་ལ་དམིགས་ཏེ་སྦྱར་བའོ། ། འདིས་ཀྱང་ཀུན་མཁྱེན་རྒྱལ་བའི་བསྟན་པ་ཕྱོགས་དུས་གནས་སྐབས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག ། མངྒ་ལཾ།། །། གངས་ཅན་མཁས་པའི་གཙུག་རྒྱན་སྟག་ཚང་པས། ། མདོ་སྔགས་གསུང་རབ་ཀུན་ལ་དགོངས་འགྲེལ་དང་། ། ཁྱད་པར་དཔལ་ལྡན་དུས་ཀྱི་འཁོར་ལོ་ཡི། ། ཕྱི་ནང་གཞན་གསུམ་རིགས་ལྡན་བཞེད་པའི་གཞུང་། ། འགྲོ་བའི་ཀུན་དཀྲིས་བག་ཆགས་བསྲེག་པའི་ཐབས། ། སྦྱིན་སྲེག་ཆོ་ག་དངོས་གྲུབ་རྒྱ་མཚོ་མཛད། །
མཛད་པའི་འོད་དཀར་ཕྱོགས་ཀུན་ཁྱབ་པའི་ཕྱིར། ། ཀུ་མུད་འདུལ་བྱའི་ཐ་ཆུང་དཔོན་ཆིང་གིས། ། སྒོ་གསུམ་འབད་པ་ཆེན་པོས་བཞེངས་པའི་མཐུས། ། དཔལ་ལྡན་བླ་མའི་ཐུགས་དགོངས་རྫོགས་པ་དང་། ། འགྲོ་ལ་ཕན་བདེའི་སྣང་ཆེན་རྒྱས་པར་ཤོག། །། PAGE * MERGEFORMAT 2 སྟག་ཚང་ལོ་ཙཱ་བ། དུས་འཁོར་གྱི་སྦྱིན་སྲེག་ཆོ་ག། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
