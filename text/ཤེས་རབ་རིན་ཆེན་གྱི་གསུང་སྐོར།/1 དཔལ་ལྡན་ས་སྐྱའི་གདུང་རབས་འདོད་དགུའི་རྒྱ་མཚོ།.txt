ཤེས་རབ་རིན་ཆེན་གྱི་གསུང་སྐོར།
པོད ༡
དཔལ་ལྡན་ས་སྐྱའི་གདུང་རབས་འདོད་དགུའི་རྒྱ་མཚོ།
༄༅། །དཔལ་ལྡན་ས་སྐྱའི་གདུང་རབས་འདོད་དགུའི་རྒྱ་མཚོ་ཞེས་བྱ་བ་བཞུགས་སོ།། ན་མོ་མཉྫུ་ཤྲཱི་ཡེ། དཔལ་ལྡན་ས་སྐྱ་པའི་འཁོན་གྱི་གདུང་རབས་འདོད་དགུའི་རྒྱ་མཚོ་ཞེས་བྱ་བ། འཇམ་པའི་དབྱངས་ཀྱི་ཕྲིན་ལས་ཆོས་འབྱོར་འགྲན་ཟླ་དང་བྲལ་བ་རྣམས་ལ་གུས་པས་ཕྱག་འཚལ་ལོ། ། ཕུན་ཚོགས་ཚོགས་གཉིས་རིན་ཆེན་བྱེ་བའི་དཔལ་གྱིས་བསྒྲུབས། ། དོན་གཉིས་གཉིས་མེད་ཡེ་ཤེས་བང་རིམ་མངོན་པར་མཐོ། ། ཆོས་རྒྱལ་རྒྱལ་བའི་རི་གླིང་དབུས་ན་ལྷམ་མེ་བ། ། ཐུབ་མཆོག་མཆོག་ཏུ་བརྩེ་ཆེན་ལྷུན་པོ་རྒྱལ་གྱུར་ཅིག ། དགེ་ལེགས་ཆུ་ཀླུང་མཐའ་དག་ཀུན་ནས་འཁྱིལ། ། ཡོན་ཏན་བསམ་འཕེལ་ནོར་བུས་ལྷག་པར་བལྟམས། །
ལེགས་བཤད་དབུ་མའི་འཛུམ་དཀར་རོལ་པ་ཅན། ། མཚོ་ཆེན་གཞོན་ནུའི་གཟུགས་ཅན་འཇམ་དབྱངས་རྒྱལ། ། མགོན་དེའི་ཐུགས་རྗེའི་ཆུ་འཛིན་འཐུག་པོ་ལས། ། མཁྱེན་རྩེའི་ཀློག་ཕྲེང་གསར་པས་མཁའ་ངོས་འགེངས། ། ལེགས་བཤད་སྙན་པའི་འབྲུག་སྒྲས་ས་གསུམ་བསྐྱོད། ། ཕུན་ཚོགས་དཔལ་འབྱོར་ཆར་ཆེན་གཡོས་པ་ཡིས། ། ཕན་བདེའི་སྐྱེད་ཚལ་མཐའ་དག་རྒྱས་མཛད་པས། ། ས་སྟེང་འདི་ན་འགྲན་ཟླ་བྲལ་ལོ་ཞེས། ། ཤར་ཕྱོགས་རྒྱ་མཚོའི་མཐས་བཏུགས་སྐྱེ་རྒུ་ཡིས། ། ཞབས་པད་སྤྱི་བོར་བསླངས་པའི་ས་སྐྱ་པ། །
དྲི་མེད་འཁོན་གྱི་གདུང་བརྒྱུད་རིམ་པ་ལ། ། སྒོ་གསུམ་གུས་པ་ཆེན་པོ་ཕྱག་བཙལ་ནས། ། དེ་ཡི་གདུང་རབས་རྣམ་པར་ཐར་པ་རྣམས། ། འདུས་གསལ་གོ་བདེར་འཆད་ལ་སྤྲོ་བར་གྱུར། ། ལ་ལས་ཡོན་ཏན་ཡོད་ཀྱང་རྗོད་མི་ཤེས། ། ཁ་ཅིག་རྗོད་ཚུལ་མཁས་ཀྱང་བརྗོད་བྱས་སྟོངས། ། དེང་འདིར་བརྗོད་བྱ་རྗོད་བྱེད་མཚུངས་བྲལ་ཕྱིར། ། མཁས་རྨོངས་མཐའ་དག་དགའ་བ་ཅིས་མི་སྐྱེ། ། དེ་ཡང་ཐོག་མར་གླེང་བསླང་ཞིང་འབྲེལ་བཙལ་བའི་ཕྱིར་དུ་སངས་རྒྱས་ཀྱི་བསྟན་པའི་གནས་ཚད། དེ་ལས་སྔར་འདས་ལྷག་ལུས་ཀྱི་རྣམ་གཞག་བསྟན་རྩིས་སུ་གྲགས་པ་བརྗོད་པར་རིགས་པ་ལས།
རྒྱས་པར་གཞན་དུ་རྗོད་ཟིན་པས་འདིར་མདོར་བསྡུས་ཤིག་རྗོད་ན། གནས་ཚད་ནི་མདོ་སྡེ་གཞན་དུ་ལོ་སྟོང་དང་། ཕྱེད་དང་ཉིས་སྟོང་དང་། སུམ་སྟོང་སོགས་སུ་བཤད་པ་ཡོད་ཀྱང་། རྟོགས་པའི་བསྟན་པ་དང་། བསྟན་པ་ཡོངས་རྫོགས་ལ་དགོངས་པ་དང་། སྔར་ཀོའུ་ཤཾ་བྷིར་བསྟན་པ་བསྡུད་ཐེངས་གཅིག་བྱུང་བ་ལྟ་བུ་ཡུལ་ཁྱད་པར་བ་རྣམས་སུ་བསྟན་པ་བསྡུས་པ་སོགས་ལ་དགོངས་པར་གསལ་ལ། ལུང་ཕྲན་ཚེགས་དང་། སངས་རྒྱས་དྲིན་ལན་གསབ་པའི་མདོ་སྟེ། བཅོམ་ལྡན་འདས་ཀྱི་བཀའ་སྩལ་པ།
སློབ་དཔོན་འཇམ་དཔལ་གྲགས་པ་དང་། འབུམ་ཊཱིཀ་མཁན་པོ་སྟེ། བསྟན་བཅོས་མཁན་པོ་གཉིས་རྣམས་མཐུན་པར་ལོ་ལྔ་སྟོང་དུ་གནས་པ་ལ་ལྔ་བརྒྱ་པ་ཕྲག་བཅུར་ཕྱེ་ནས། དགྲ་བཅོམ་པ་དང་ཕྱིར་མི་འོང་དང་། ཕྱིར་འོང་རྒྱུན་ཞུགས་ཏེ་འབྲས་བུ་ལ་གཙོ་བོར་སྤྱོད་པས་འབྲས་བུའི་དུས་ཀྱི་ཕྲག་གསུམ་དང་། ཤེས་རབ། ཏིང་ངེ་འཛིན། ཚུལ་ཁྲིམས་གསུམ་ལ་སྤྱོད་པས་སྒྲུབ་པའི་གསུམ། མདོ་སྡེ། མངོན་པ།
འདུལ་བ་གསུམ་ལ་སྤྱོད་པས་ལུང་གི་གསུམ། ཐ་མ་རྟགས་ཙམ་འཛིན་པ་དང་བཅུར་མཛད་ལ་དུས་འཁོར་ན་དངོས་སུ་མི་གསལ་ཡང་དོན་གྱིས་ཐོབ་པ། ཀླ་ཀློས་ཉམས་པར་མ་བྱས་ཀྱི་བར་ལ། ཆོས་རྒྱལ་ཤཱཀ་རིགས་དྲུག རིགས་ལྡན་ཉི་ཤུ་རྩ་ལྔ། དྲག་པོ་འཁོར་ལོ་ཅན་ཏེ། སོ་གཉིས་ཀྱིས་ལོ་བརྒྱད་བརྒྱར་ཆོས་བསྟན་པས་སུམ་སྟོང་ཉིས་བརྒྱ། འཁོར་ལོ་ཅན་གྱིས་ཀླ་ཀློ་བཅོམ་ནས། སྟོང་བརྒྱད་བརྒྱ་བསྡོམས་པས་ལྔ་སྟོང་དུ་ངེས་ལ། དེ་གཉིས་ལ་སྔ་དར་ཕྱི་དར་གྱི་ཐ་སྙད་ཀྱང་བྱར་རུང་ངོ་། །
དེ་ལས་སྔར་ཇི་ཙམ་འདས་ན་ཡོངས་གྲགས་དང་དུས་འཁོར་ལུགས་གཉིས་མི་མཐུན་ཏེ། སྔ་མ་ལྟར་ན་སུམ་སྟོང་དྲུག་བརྒྱ་དང་གཅིག ཕྱི་མ་ལྟར་ན་ཉིས་སྟོང་དང་གསུམ་བརྒྱ་ཞེ་གསུམ། འདས་མ་ཐག་པའི་མེ་ཕོ་ཁྱི་ལོ་ཡན་ལ་འདས་པའི་ཕྱིར་རོ། ། འདི་གཉིས་ལ་ལོ་སྟོང་དང་ཉིས་བརྒྱ་བདུན་གྱི་ཁྱད་པར་བྱུང་བས་གང་རུང་གཅིག་མ་དག་པར་གསལ་ལ། དེ་ཡང་དུས་འཁོར་ལུགས་ནི། རྒྱལ་བ་མྱ་ངན་ལས་འདས་ནས་ལོ་དྲུག་བརྒྱ་ན་འཇམ་དཔལ་གྲགས་པ་བྱོན་པ་དང་། དེས་ལོ་བརྒྱར་རྩ་རྒྱུད་བསྟན་ནས། པད་དཀར་ལ་གདན་ས་གཏད། དེ་ནས་ལོ་བརྒྱད་བརྒྱ་ན་ཀླ་ཀློ་བྱུང་བ་དང་།
དེ་ནས་ད་ལྟའི་བར་ས་རིས་ལ་འཆར་བའི་ལུང་དང་། དེ་ལས་ལོ་གཅིག་གི་མང་ཉུང་བྱས་ན་ཡང་མིག་སྐར་དང་གཟས་འཛིན་མི་འགྲིག་པ་སོགས་ཀྱི་རིགས་པས་གྲུབ་པས་འཐད་ལྡན་ཡིན་ཞིང་། པཎ་ཆེན་ཤཱཀྱ་ཤྲཱི་དང་། བཅོམ་ལྡན་རིགས་རལ་ཡང་འདི་ཉིད་འཐད་ལྡན་དུ་བཞེད་དོ། ། ལུགས་སྔ་མ་ནི། ཆོས་རྗེ་ས་པཎ་བཞེད་དེ། པཎ་ཆེན་ཤཱཀྱ་ཤྲཱིས་མཛད་པ་དེ། རྒྱ་གར་རྡོ་རྗེ་གདན་གྱི་བྱང་ཆུབ་ཆེན་པོའི་རྒྱུ་ཆ་སྤུངས་ནས་བཞག་པ་རྣམས་ལ་རང་བྱོན་དུ་བྱོན་པའི་ནུབ་མོ་ནས་བགྲངས་པའི་ཞག་གྲངས་ལོ་གྲངས་ཡིན་པས། རྒྱ་བོད་ཀྱི་མཁས་པ་གཞན་རྣམས་ལུགས་སྔ་མ་བཞེད་དོ་ཞེས་གསུང་ལ། འདིའི་ལུགས་ཀྱི་ཐུབ་པ་ས་ཕོ་འབྲུག་ལོ་པར་མཛད།
ཇོ་བོ་ཆེན་པོ་ཡང་། དེ་ལས་ལོ་བཞིས་སྔ་བའི་ཤིང་ཕོ་བྱི་བ་ལ་སངས་རྒྱས་འཁྲུངས་པར་མཛད་ནས་དེ་དང་མཐུན་ཤས་ཆེ་བར་སྣང་བས། ལུགས་དེ་བཞེད་པ་པོ་ནི་ཚད་ལྡན་རྩོད་མེད་དུ་འདུག་མོད་ཀྱི། དུས་འཁོར་དང་འགལ་བར་མ་ཟད་པའི་གནོད་བྱེད་མང་དུ་སྣང་བས་ན། འཇིག་རྟེན་རྣམས་སྐྱོ་བ་བསྐྱེད་ཀྱི་དགོངས་པ་དང་། རྒྱ་གར་ན་བགྲོད་པ་རེ་ལ་ལོ་རེར་བྱེད་པ་ཡུན་རིང་དུ་བྱུང་སྣང་བས་དེ་དགོངས་གཞིར་མཛད་པའི་དྲང་དོན་དུ་མཛད་པར་གསལ་སྟེ། རྒྱལ་བ་ཉིད་ཀྱིས་ཀྱང་། སྟོན་པའི་བསྟན་པ་ཡང་ཡུན་རིང་དུ་མི་གནས་སོ་ཞེས་དང་། མཁས་མཆོག་དབྱིག་གཉེན་གྱིས་ཀྱང་། དེ་ལྟར་ཐུབ་པ་དག་གི་བསྟན་པ་ནི། །
ལྐོག་མར་སྲོག་ཕྱིན་འདྲ་དང་ཞེས་སོགས་གསུངས་པ་བཞིན་དང་། གནོད་བྱེད་ཇི་ལྟར་ཡོད་སྙམ་ན། རྒྱ་གར་གྱི་རྒྱལ་རབས་ལས། རྒྱལ་བ་འདས་ནས་ལོ་བརྒྱ་དང་བཅུ་ནི་ཆོས་རྒྱལ་མྱ་ངན་མེད་བྱོན་ཞིང་། དེ་རྗེས་རྒྱལ་པོ་ཙནྡྲའི་མིང་ཅན་བདུན་དང་། པཱ་ལའི་མིང་ཅན་བདུན་དང་། སེ་ནའི་མིང་ཅན་བཞི་ལ་སོགས་པ་བྱུང་བར་བཤད་པའི་ཙནྡྲ་བདུན་དང་། གོ་མི་ཙནྟྲ་ནི། ཛ་ལན་དྷ་ར་པའི་སློབ་མར་བཤད་ལ། དེ་ནི་དྲིལ་བུ་པའི་དངོས་སློབ་རུས་སྦལ་ཞབས་ཀྱི་དངོས་སློབ་ཡིན་པར་དང་།
རྒྱལ་པོ་དེའི་བུ་བརྒྱུད་བཙུན་མོ་ཀླུ་རུ་སྐྱེས་པ་གཅིག་གིས་ཟོས་ནས། རྒྱལ་པོ་རེ་མོས་བྱེད་དགོས་པ་བྱུང་བའི་ཚེ། བ་ལང་རྫི་གཅིག་གིས་རེ་མོས་ལ་ཀླུ་མོ་ཐུལ་ནས་དེས་རྒྱལ་པོ་ཡུན་རིང་བྱས་པ་ནི་པཱ་ལ་དང་པོ་གོ་པཱ་ལ་ཡིན། དེའི་དུས་སུ་གྲུབ་ཆེན་ལྭ་བ་པས་གྲུབ་པ་ཐོབ་ནས། ད་བྱ་བ་གང་བྱས་ན་བསྟན་པ་ལ་ཕན་གཟིགས་པས། དགེ་འདུན་གྱི་སྡེ་བཙུགས་ན་ཕན་པར་གཟིགས་ནས། རྒྱལ་པོ་གོ་པཱ་ལའི་སྲས་སུ་བསམས་བཞིན་དུ་སྐྱེ་བ་བཞེས་ནས། བི་ཀ་མ་ལའི་ཆོས་སྡེ་འཛུགས་པ་པོ་ནི། པཱ་ལ་གཉིས་པ་དྷརྨ་པཱ་ལ་ཡིན། ལྭ་བ་པ་ཡང་དྲིལ་བུ་ཞབས་སོགས་དང་དུས་མཉམ།
དྷརྨ་པཱ་ལ་དང་། བོད་ཀྱི་ཆོས་རྒྱལ་སད་ན་ལེགས་དུས་མཉམ་པར་ཡར་ལུང་བང་པོའི་འགྲམ་གྱི་རྡོ་རིང་ལ་བྲིས་ཡོད་པར་གྲགས་པས། རྒྱ་གར་གྱི་རྒྱལ་པོ་དགུའི་རིང་ལ་ལོ་ཕྱེད་དང་སུམ་སྟོང་འགྲོ་བ་མི་རིགས་པའི་ཕྱིར་ན། རྒྱ་ཧོར་གྱི་རྒྱལ་རབས་རྣམས་ལས་སངས་རྒྱས་སུམ་ཅུ་རྩ་གསུམ་དུ་བྱོན་ནས་ཡུམ་ལ་ཆོས་སུ། ལྷ་ཡུལ་དུ་དབྱར་གནས་ཟླ་བ་གསུམ་བཞུགས་པའི་རིང་ལ། རྒྱ་གར་རྒྱལ་པོ་རྣམས་ཀྱིས་སྐུ་འདྲ་མང་དུ་བཞེས་པའི་ནང་ནས་ཕྲིན་ལས་ཤིན་ཏུ་ཆེ་བ་ནི། རྒྱལ་པོ་ཨུ་ཏྲ་ཡ་ནས་བཞེངས་པའི་ཙནྡན་ཇོ་བོ། ད་ལྟ་རྒྱ་ཡུལ་ན་བཞུགས་པ་འདི་ཡིན། འདི་བཞེངས་ཚར་ནས་སྟོན་པ་ལྷ་ཡུལ་ནས་ཕེབས་ཏེ་མཇལ་བ་ན། འདིས་བཞེངས་ཏེ་དབུ་བཏུད་པའི་སྤྱི་བོར་སྟོན་པས་ཕྱག་བཞག
ང་མྱ་ངན་ལས་འདས་ནས་ལོ་སྟོང་ན། འདིས་རྒྱ་ནག་གི་ཡུལ་དུ་སེམས་ཅན་གྱི་དོན་བྱེད་པར་འགྱུར་རོ་ཞེས་ལུང་བསྟན། དེ་མཐུན་རྒྱ་ནག་ཏུ་ཕེབས། ཧོར་སེ་ཆེན་རྒྱལ་པོ་རྒྱལ་སར་ཕེབས་ནས་ལོ་ངོ་གསུམ་སོང་བ་ཆུ་མོ་ཕག་ལ་བརྩིས་པས། ཙནྡན་ཇོ་བོ་བཞེངས་ནས་ལོ་ཉིས་སྟོང་བརྒྱ་ང་ལྔ་སོང་། སངས་རྒྱས་འདས་ནས་ལོ་ཉིས་སྟོང་བརྒྱ་སོ་དགུ་ལས་མ་སོང་། དེ་ནས་ཚལ་པ་ཀུན་དགའ་རྡོ་རྗེས་མེ་ཕོ་ཁྱི་ལ་བརྩིས་པས་བརྒྱད་ཅུ་གྱ་བཞི་སོང་། དེ་ནས་ད་ལན་གྱི་མེ་ཕོ་ཁྱིའི་བར་ལ་ལོ་བརྒྱ་དང་ཉི་ཤུ་རྩ་གཅིག བསྡོམས་པས་འདིའི་ལུགས་ལ་སངས་རྒྱས་མྱ་ངན་ལས་འདས་ནས་ལོ་ཉིས་སྟོང་སུམ་བརྒྱ་ཞེ་གསུམ་ལས་མ་སོང་འདུག་པའི་ཕྱིར་དང་། བོད་ཀྱི་རྒྱལ་རབས་དག་པ་རྣམས་ལས།
རྗེ་གཉའ་ཁྲི་བཙན་པོ་སངས་རྒྱས་དང་དགུང་མཉམ་གྱི་རྒྱལ་པོ་བཞིའི་ནང་ནས། རྒྱལ་པོ་ཤར་བའི་བུར་བཤད་པ་འཐད་ཅིང་། དེ་ནས་རྒྱལ་རབས་ཉི་ཤུ་རྩ་བདུན་ན། ཐོ་ཐོ་རི་གཉན་བཙན་གྱིས་དགུང་ལོ་ཞེ་གཉིས་བཞེས་པའི་ས་ཕོ་སྤྲེའུའི་ལོ་ལ་དམ་པའི་ཆོས་ཀྱི་དབུ་བརྙེས། ཉེར་བདུན་པོའི་གནམ་གྱི་ཁྲི་བདུན་ལ་སོགས་པ་རྣམས། སྲས་ཀྱིས་ཆིབས་ཁ་འཆུན་པ་ཙམ་ལ་ཡབ་གཤེགས་པ་སོགས་སྐུ་ཚེ་རིང་པོ་ཡང་མ་བྱུང་བར་བཤད་པས། རྒྱལ་པོ་ཉེར་བདུན་གྱི་རིང་ལ་ལོ་ཉིས་སྟོང་ལྔ་བརྒྱ་འགྲོ་བ་མི་རིགས་ཤིང་། དེ་བར་ལ་ལོ་དགུ་བརྒྱ་རེ་དྲུག་ལས་མ་སོང་བར་བཤད་པ་ཡང་འདུག་པས། བུ་མོ་དྲི་མ་མེད་པ་ལུང་བསྟན་པའི་མདོ་ལས། ང་མྱ་ངན་ལས་འདས་ནས་ལོ་ཉིས་སྟོང་ལྔ་བརྒྱ་ན་གདོང་དམར་ཅན་གྱི་ཆོས་ཡུལ་དུ་དམ་པའི་ཆོས་འབྱུང་ངོ་ཞེས་བཤད་པ་ཡང་འགྱུར་སྐྱོན་དུ་སྣང་བས།
སྟོང་དང་སུམ་བརྒྱ་ཞེ་ལྔར་གསལ་བའི་ཕྱིར་དང་། ཐོགས་མེད་སྐུ་མཆེད་རྒྱལ་བ་འདས་ནས་ལོ་སྟོང་དུ་ཉེ་བ་ན་འབྱུང་བར་བཤད་ཅིང་། དབྱིག་གཉེན་གྱིས་སྐུ་ཚེ་རིང་པོ་མ་བཞུགས་པར་མཁས་པ་ལ་གྲགས་ལ། དེ་དང་ཟླ་གྲགས། བིརྺ་པ་རྣམས་དུས་མཚུངས་སུ་འཇུག་འགྲེལ་ལས་བཤད། པཎ་ཆེན་ཤཱཀྱ་ཤྲཱི་བྱོན་ནས་ལོ་ཕྱེད་དང་སུམ་བརྒྱ་སྐོར་ལས་མི་འགྲོ་ཞིང་པཎ་ཆེན་དང་བིརྺ་པའི་བར་ན། སོ་ཐར་སྡོམ་བརྒྱུད་ལ། ཡོན་ཏན་བདག་མེད་དང་། ཆོས་ཀྱི་ཕྲེང་བ་དང་། ཞི་བའི་འབྱུང་གནས་སྦས་པ་སྟེ་གསུམ་ལས་མེད།
བོད་ཀྱི་ལོ་ཙཱ་བ་འབྲོག་འགོས་དམར་གསུམ་པཎ་ཆེན་ལས་ཅུང་སྔ་ཡང་འགོས་དང་ཟླ་གྲགས་ཀྱི་བར་ན་སློབ་པ་རྡོ་རྗེ། ནག་པོ་སྤྱོད་པ། བཙུན་མོ་ཅན་དང་གསུམ། འབྲོག་མི་དང་། བིརྺ་པའི་བར་ནའང་བཞི་ལས་མེད་པ་སོགས་དང་། དབྱིག་གཉེན་གྱི་དངོས་སློབ་ཐང་ཟིམ་ལོ་ཙཱ་བས། རྒྱ་པ་སྐོང་ཙོ་ཆེན་མོའི་ཡབ་ཐང་ཐའི་ཛུང་གི་རྒྱལ་པོའི་རིང་ལ་རྒྱ་ནག་ཏུ་སེམས་ཅན་གྱི་དོན་བྱས་པར་བཤད་པ་དང་། དབྱིག་གཉེན་གྱི་དངོས་སློབ་གང་སྤེལ་གྱི་སློབ་མ་ཛི་ན་མི་ཏྲས་བོད་ཀྱི་ཀ་ལྕོག་ཞང་གསུམ་དང་ལོ་པཎ་མཛད་ནས་ཆོས་བསྒྱུར་བཤད་མང་དུ་མཛད་པ་རྣམས་ཀྱིས་ཕྱིར་རོ། ། དེ་ལྟར་ན། རང་ལུགས་མདོར་བསྡུས་ཚིགས་བཅད་དུ་བརྗོད་ན་འདི་ལྟ་སྟེ།
བདག་ཅག་རྣམས་ཀྱི་སྟོན་མཆོག་དེ། ། ཤིང་ཕོ་བྱི་བའི་ལོ་ལ་བལྟམས། ། ས་མོ་ཕག་ལ་མངོན་སངས་རྒྱས། ། རིམ་གསུམ་ཆོས་འཁོར་རྫོགས་པའི་མཐར། ། དོན་དགུ་པ་ལ་དུས་འཁོར་གསུངས། ། གཞན་དུ་སྨྲ་ལ་གནོད་བྱེད་མང་། ། ལོ་གཉིས་བར་དུ་ཟླ་བཟང་གིས། ། ཤཾ་བྷ་ལ་རུ་རྩ་རྒྱུད་བསྟན། ། འགྲེལ་ཆེན་སྟོང་ཕྲག་དྲུག་ཅུ་པ། ། གཞལ་མེད་ཁང་དང་བཅས་པ་མཛད། །
དེ་ནས་ཤིང་ཕོ་སྤྲེ་འུ་ནས། ། ལྷ་དབང་ལ་སོགས་ཤཱཀྱའི་རིགས། ། དྲུག་གིས་ལོ་བརྒྱ་ལོ་བརྒྱར་བསྟན། ། སླར་ཡང་ཤིང་ཕོ་སྤྲེའུ་ལ། ། རིགས་ལྡན་འཇམ་དབྱངས་གྲགས་པ་ཡིས། ། རྩ་རྒྱུད་ལོ་བརྒྱར་བསྟན་པའི་མཐར། ། བསྡུས་རྒྱུད་བསྡུས་ནས་སྲས་ལ་གཏད། ། པད་དཀར་ལ་སོགས་བརྒྱད་པོ་ཡིས། ། བརྒྱ་བརྒྱར་བསྟན་མཐར་ཤིང་སྤྲེལ་ལ། ། རྒྱ་མཚོ་རྣམ་རྒྱལ་སྟོན་པ་པོས། །
གྱུར་པའི་ལོ་དེར་ཀླ་ཀློ་ཡི། ། སྟོན་པ་སྦྲང་རྩིའི་བློ་གྲོས་བྱུང་། ། དེ་ནས་དེས་ཀྱང་ལོ་བརྒྱའི་མཐར། ། རྒྱལ་ཀས་ཆོས་བསྟན་གྱ་གཉིས་སོང་། ། མི་ཟད་ཅེས་བྱ་མེ་ཕོ་ཁྱི། ། རྩིས་ཀྱི་ལོ་དག་ཐོག་མ་ཡིན། ། དེ་ནས་ཉིས་བརྒྱ་ཉེར་གཅིག་འདས། ། རབ་བྱུང་ལོ་ལ་དུས་འཁོར་རྒྱུད། ། རྒྱ་གར་འཕགས་པའི་ཡུལ་དུ་ཕེབས། ། དེ་ནས་བརྒྱ་དང་ང་དྲུག་ལོ། །
འདས་པ་ཆུ་ཕོ་སྟག་ལོ་ལ། ། ཆོས་རྗེ་ས་པཎ་མི་ཡུལ་བྱོན། ། བདུན་ཅུ་ལྕགས་མོ་ཕག་ལ་གཤེགས། ། སོ་བརྒྱད་འདས་པའི་ལྕགས་སྟག་ལ། ། ཀུན་མཁྱེན་བུ་སྟོན་འཁྲུངས་ནས་དེས། ། དྲུག་ཅུ་འདས་པའི་ལྕགས་སྟག་ལ། ། ལོ་ཆེན་སྐྱབས་མཆོག་མཚན་ཅན་འཁྲུངས། ། དེ་ཡིས་ང་གསུམ་བཞེས་པ་ཡི། ། ཆུ་ཕོ་རྟ་ལ་ཆོས་འཁོར་བཏབ། ། དེ་ནས་རེ་ལྔ་འདས་པ་ཡི། །
ད་ལྟའི་ལོ་འདི་མེ་མོ་ཕག ། ཐམས་ཅད་འདུལ་ཞེས་བྱ་བ་ཡིན། ། ཞེས་པ་དུས་འཁོར་གཙོ་བོར་བྱས་པ་སྟེ། འདི་དང་བསྟུན་ནས་བོད་ཀྱི་བསྟན་པ་སྔ་དར་ཕྱི་དར་གྱི་མེས་དབོན་དང་ལོ་ཙཱ་བ་བྱོན་ཚུལ་ལ་སོགས་པ་ནི། རྒྱལ་བ་ཞི་བར་བཞུགས་པ་ཡི། ། ཕྱིས་ལོ་ཤིང་ཕོ་སྤྲེ་འུ་ནས། ། སྟོང་དང་སུམ་བརྒྱ་ཞེ་ལྔ་འདས། ། ས་ཕོ་སྤྲེ་འུའི་ལོ་མཆོག་ལ། ། ཁ་བ་ཅན་དུ་དམ་ཆོས་བྱུང་། ། དེ་ནས་བརྒྱ་དང་ཞེ་དགུ་འདས། །
མེ་མོ་གླང་ལ་སྲོང་བཙན་འཁྲུངས། ། དེ་ཡིས་ཉེར་གཉིས་བཞེས་པ་ཡི། ། ས་ཕོ་ཁྱི་ལ་ལྷ་ས་བཏབ། ། དེ་ནས་བརྒྱ་དང་ང་གཉིས་འདས། ། ལྕགས་ཕོ་རྟ་ལ་ལྡེ་བཙན་འཁྲུངས། ། དེ་ཡིས་ཉི་ཤུ་བཞེས་པ་ཡི། ། ལྕགས་ཕོ་སྟག་ལ་བསམ་ཡས་བཞེངས། ། དེ་ནས་བརྒྱད་ཅུ་འདས་པ་ཡི། ། ལྕགས་མོ་ཕག་ལ་འུ་ཤང་རྡོ། ། དེ་ནས་བཅུ་གཉིས་འདས་པ་ཡི། །
ཆུ་མོ་ཕག་ལ་གླང་དར་མས། ། ཆོས་བསྣུབས་ལོ་གསུམ་མེ་སྟག་ལ། ། སྡིག་རྒྱལ་དེ་ཡང་ཕ་རོལ་བསྒྲལ། ། ཆུ་ཕག་དེ་ནས་རེ་བདུན་པར། ། བོད་དུ་དམ་ཆོས་སྒྲོན་མེ་ནུབ་ཟེར་བར་གྱུར། དམར་གཡོ་གཙང་དང་བླ་ཆེན་གྱིས། ། ཁམས་སུ་མར་མེ་ཅུང་ཟད་གསོས། ། དབུས་གཙང་མི་བཅུ་ལ་སོགས་ཀྱིས། ། བླངས་ནས་ལྕགས་ཕོ་རྟ་ལོ་ལ། ། སླར་ཡང་དབུས་སུ་སྒྲོན་མེ་བྱོན། །
དེ་ནས་ཞེ་གསུམ་འདས་པའི་ལོ། ། ཆུ་མོ་གླང་ལ་ཇོ་བོ་རྗེ། ། མངའ་རིས་ཕེབས་ནས་དག་པར་མཛད། ། དེ་ནས་བརྒྱ་དང་གོ་གསུམ་པ། ། མེ་སྟག་ཁ་ཆེ་པཎ་ཆེན་གྱིས། ། ཕེབས་ནས་ས་པཎ་བསྙེན་རྫོགས་མཛད། ། ཇོ་བོ་ཕེབས་པའི་ཆུ་གླང་ནས། ། ཉི་ཤུ་རྩ་གཅིག་འདས་པ་ཡིས། ། ཤིང་ཕོ་ཁྱི་ལ་ས་སྐྱ་པ། ། དཀོན་མཆོག་རྒྱལ་པོ་མི་ཡུལ་བྱོན། །
དེ་ཡིས་བཞི་བཅུ་བཞེས་པ་ཡི། ། ཆུ་མོ་གླང་གི་ལོ་མཆོག་ལ། ། བོད་ཀྱི་མ་ག་དྷ་ཆེན་པོ། ། དཔལ་ལྡན་ས་སྐྱ་ལེགས་པར་བཏབ། ། དེ་ཚེ་རྒྱལ་བའི་བསྟན་པ་ནི། ། ལོ་གྲངས་ཉི་སྟོང་ལྔ་བཅུས་ཆད། ། འདས་པ་དུས་འཁོར་ལུགས་ཡིན་ལ། ། བོད་དུ་སྔ་དར་བཞི་བརྒྱ་དང་། ། སོ་ལྔ་བྱུང་ཞིང་ཕྱི་དར་ལ། ། བརྒྱ་དང་བདུན་ཅུ་དེ་ཚེ་འདས། །
ས་སྐྱ་བཏབ་ནས་བརྒྱ་དང་བཅུ། ། ཆུ་ཕོ་སྟག་ལ་པཎ་ཆེན་འཁྲུངས། ། མན་ཆད་སྔ་མ་ཇི་བཞིན་ཏེ། ། དེས་ན་ས་སྐྱ་བཏབ་པ་ནས། ། ད་ལྟའི་མེ་མོ་ཕག་འདིའི་བར། ། ལོ་གྲངས་སུམ་བརྒྱ་གོ་བཞི་སོང་། ། གཞན་གྱིས་གཞན་དུ་བཤད་པ་རྣམས། ། རིགས་པས་བརྟགས་ན་འཐད་པ་མེད། ། བློ་ལྡན་རྣམས་ཀྱིས་འདི་ཉིད་བླང་། ། མདོར་ན་རྒྱལ་བའི་བསྟན་པ་ནི། །
ཉིས་སྟོང་སུམ་བརྒྱ་ཞེ་གསུམ་འདས། ། ཉིས་སྟོང་དྲུག་བརྒྱ་ང་བདུན་ལུས། ། དེས་ན་དིང་སང་ལྔ་བརྒྱ་པ། ། ལྔ་པའི་སྐེད་ཡིན་འཐད་ལྡན་ནོ། ། ཡོངས་གྲགས་ལྟར་ན་སུམ་སྟོང་དང་། ། དྲུག་བརྒྱ་གཅིག་འདས་སྟོང་དང་ནི། ། བཞི་བརྒྱར་གཅིག་ཆད་ལུས་པས་ན། ། ལྔ་བརྒྱ་བརྒྱད་པའི་སྟེང་དུ་སླེབས། ། གང་འཐད་གོང་བཞིན་དཔྱད་པས་ཤེས། ། དེ་ལྟར་ན།
བོད་ཁ་བ་ཅན་གྱི་ལྗོངས་འདིར། རིགས་གསུམ་མགོན་པོའི་རྣམ་འཕྲུལ་ཆོས་རྒྱལ་བྱང་ཆུབ་སེམས་དཔའ་ཡོན་མཆོད་ཐུགས་རྗེ་ལས་སྤྲུལ་པ་རྣམས་ཀྱིས་རྒྱལ་བའི་བསྟན་པ་སྔར་མེད་གསར་དུ་བཙུགས། གཙང་གཡོ་དམར་གསུམ་བླ་ཆེན་མཁན་བརྒྱུད་རྣམས་ཀྱིས་སྔར་ཡོད་ཉམས་པ་གསོས། ལྷ་བཙུན་ཁུ་དབོན། ཇོ་བོ་ཡབ་སྲས། འབྲོག་འགོས་མར་གསུམ། པ་ཚབ་རྔོག་ཁྱུང་། ར་འབྲོ་ལ་སོགས་པས་ཤིན་ཏུ་དར་བར་མཛད་མོད་ཀྱི། ཕལ་ཆེར་མདོ་དང་སྔགས་ཀྱི་ཕྱོགས་རེ་བ་ཙམ་དུ་ཟད་ལ། དུས་ཕྱིས།
རྒྱལ་བ་ཐམས་ཅད་ཀྱི་ཡེ་ཤེས་གཅིག་ཏུ་བསྡུས་པ། རྗེ་བཙུན་འཇམ་པའི་དབྱངས་ཉིད། འཁོན་གྱི་གདུང་བརྒྱུད་ཀྱི་ཚུལ་བཟུང་ནས། ཕྱི་ནང་མདོ་སྔགས་བཤད་གྲུབ་ཀྱི་བསྟན་པ་མཐའ་དག་འཛིན་སྐྱོང་སྤེལ་གསུམ་གྱི་སྒོ་ནས་ཆེས་ཤིན་ཏུ་དར་ཞིང་རྒྱས་པར་མཛད། ཤར་ཕྱོགས་རྒྱ་མཚོའི་མཐས་གཏུགས་པའི་འཛམ་གླིང་བྱང་ཕྱོགས་ཀྱི་སྐྱེ་རྒུ་ཐམས་ཅད་ཆོས་དང་ཟང་ཟིང་གི་དཔལ་འབྱོར་བཟང་པོས་ལེགས་པར་བསྐྱངས་པ་ནི་ངོ་མཚར་ཞིང་བཀའ་དྲིན་ཤིན་ཏུ་ཆེ་བས། གདུང་བརྒྱུད་རིན་པོ་ཆེའི་བྱོན་ཚུལ་དང་། རྣམ་པར་ཐར་པ་འཆད་པ་དང་ཉན་པ་ལ་འབད་པར་རིགས་སོ། ། དེ་ལ་འདིའི་རིགས་ནི་བོད་དུ་བྲམ་ཟེའི་རིགས་སུ་གསལ་བ་མ་བྱུང་བས། རྒྱལ་རིགས། རྗེ་རིགས།
དམངས་རིགས་གསུམ་ལས། ཞང་བློན་རྗེའུ་རིགས་ཡིན་ཏེ། མིའི་གདུང་རབས་ཐོག་མ་རྗེ་གུང་སྟག་ཏུ་གྲགས་པའི་ཕྱིར་རོ། ། རུས་ནི། བོད་ཀྱི་རུས་ཆེན་བཞི་དང་། མི་བུ་རུས་དྲུག་ཏུ་གྲགས་པ་སོགས་ལས་ཆད་པ་མ་ཡིན་གྱི། གདུང་རུས་གཙང་མ་ལྷ་ལས་བབས་པ་ཡིན་ཏེ། གནམ་ལྷ་ལྕེ་རིངས། གཡུ་རིངས། དབུ་སེ་སྟེ།
མཆེད་གསུམ་དུ་གྲགས་པ་མི་ཡུལ་དུ་བབས་པ་ལ་མིའི་རྗེ་ཞུས་པས། ཆུང་བས་མིའི་རྗེ་མཛད། སྲས་སེ་ཇི་ལེ་སྤུན་བཞིར་གྲགས་པ་བྱུང་། དེ་དག་གིས་ལྡོང་རུས་ཆེན་བཅོ་བརྒྱད་དང་འཐབས། དེའི་གྲོགས་ལ་གནམ་ལྷ་བར་པས་བྱོན། ལྡོང་བཏུལ་ནས་བྲན་དུ་བྱས། འདིས་སྨུའི་བུ་མོ་སྨུ་པ་ལྡེམ་བུ་ཁབ་ཏུ་བཞེས་པས་སྲས་མ་སངས་སྤུན་བདུན་དུ་གྲགས་པ་བྱུང་། བདུན་པས་མི་ཡུལ་དུ་བཞུགས། གཞན་རྣམས་ལྷ་ཡུལ་དུ་ཐེགས། བདུན་པས་ཐོག་ལྷ་འོད་ཆེན་གྱི་བུ་མོ་ཐོག་ལྕེ་འུར་མ་ཁབ་ཏུ་བཞེས་པ་ལ་སྲས་ཐོག་ཚ་དཔའ་བོ་འཁྲུངས།
དེས་ཀླུའི་བུ་མོ་ཀླུ་ལྕམ་བྲ་མ་ཁབ་ཏུ་བཞེས་པ་ལ་ཀླུ་ཚ་རྟ་པོ་འོད་ཆེན་བྱུང་། དེ་ཡན་ཆད་བར་སྣང་ལ་བཞུགས། དེས་མོན་བཟའ་མཚོ་མོ་བྱ་བ་ཁབ་ཏུ་བཞེས་པ་ལ་སྲས་གཅིག་གཡའ་དང་སྤང་གི་མཚམས་སུ་སྐྱེས་ཤིང་། འདི་འདྲ་རེ་རེ་ཙམ་ཡིན་བྱས་པས་མཚན་གཡའ་སྤང་སྐྱེས་གཅིག་ཏུ་བཏགས། འདི་གནས་པའི་རི། གཡས་རུ་ཤངས་ཀྱི་ནུབ་བྱང་ན་བྱང་རི་ཀུན་ལས་མཐོ་ཞིང་མཛེས་པ་གཅིག་ཡོད། རི་དེ་ལ་ཡང་གཡའ་སྤང་དུ་གྲགས། ལྷ་འདིས། སྲིན་པོ་སྐྱ་རེངས་ཁྲག་མེད་ཅེས་བྱ་བ་ལ། ཆུང་མ་གཡའ་འབྲུམ་སིལ་ལེ་མ་ཞེས་བ་ཤིན་ཏུ་མཚར་བ་གཅིག་ཡོད་པས།
སྲིན་པོ་དང་འཐབ་རོལ་བྱས། ཁྱོ་བསད། ཆུང་མ་ཁབ་ཏུ་བཞེས་པ་ལ་སྲས་གཅིག་འཁྲུངས་པ་ལྷ་དང་སྲིན་མོ་འཁོན་པའི་བར་དུ་བྱུང་བས། གཡའ་ཕྲུག་འཁོན་བར་སྐྱེས་སུ་བཏགས། གདུང་བརྒྱུད་འདི་ལ་འཁོན་གྱི་མཚན་ཡང་དེ་ནས་བྱུང་སྟེ། ཤཱཀ་རིགས་བཞིན་ནོ། ། མ་སྲས་དེ་གཉིས་གཡའ་སྤང་གི་ནུབ་བྱང་ན། གངས་རིའི་ཕྲེང་བ་ཆེན་པོའི་ནང་ན་ཤིན་ཏུ་མཛེས་ཤིང་མཐོ་བ་ཤེལ་ཚ་རྒྱལ་མོའི་གངས་སུ་གྲགས་པ་དང་། གཡའ་སྤང་གི་ལྷོ་འགྲམ་ན་ས་སྐྱ་པའི་བླ་མཚོ་ཡང་ཡོད་དོ། ། ལྷ་དེ་ཡན་ཆད་གདུང་རབས་དྲུག་སྟེ།
གནམ་ལ་གཡུ་རིངས་མ་སངས་སྤུན་བདུན་དང་། ཐོག་ཚ་དཔའ་བོ་ཀླུ་ཚ་རྟ་ཕོ་དང་། ། གཡའ་སྤང་སྐྱེས་གཅིག་གཡའ་ཕྲུག་འཁོན་བར་སྐྱེས། ། ལྷ་ཡི་གདུང་རབས་དྲུག་ལ་ཕྱག་འཚལ་ལོ། ། དེ་བཞིན་མི་ཡི་གདུང་རབས་རྐྱང་འདེད་ནི། སྟོན་པ་གུང་སྟག་རྡོ་རྗེ་རིན་པོ་ཆེ། ། ཤེས་རབ་ཡོན་ཏན་ཚུལ་ཁྲིམས་རྒྱལ་པོ་དང་། ། གཙུག་ཏོར་ཤེས་རབ་དགེ་སྐྱབས་དགེ་མཐོང་དང་། ། བལ་པོ་ཤཱཀ་བློ་དཀོན་མཆོག་རྒྱལ་པོ་དང་། ། ཀུན་སྙིང་དཔལ་ཆེན་འོད་པོ་བསོད་རྒྱལ་ཞབས། །
ཡེ་འབྱུང་བཟང་དཔལ་ཀུན་ལེགས་གྲགས་རྒྱལ་དང་། ། རྣམ་སྲས་རྣམ་ལེགས་ནམ་རྒྱལ་ནམ་རིན་མཆེད། ། མིར་གྱུར་གདུང་རབས་ཉེར་གཅིག་ལ་ཕྱག་འཚལ། ། ཞེས་བྱའོ། ། ལྷ་འཁོན་བར་ན་སྐྱེས་དེས་བཙན་བཟའ་སྨོན་བུ་སྒྲོན་ཁབ་ཏུ་བཞེས་པ་ལ་མིའི་མཆོག་གཅིག་འཁྲུངས་པ་ནི། མཐུ་སྟོབས་དང་རྫུ་འཕྲུལ་ཆེ་བ། བློ་དང་རིག་པར་ལྡན་པ། གཟུགས་དང་ལང་ཚོར་འཛོམ་པ། ཀུན་གྱི་ཡིད་འཕྲོག་པ་ཞིག་འབྱུང་བས་འདི་འདྲ་མི་ཡུལ་དུ་འབྱུང་བ་དཀོན་བྱས་ནས་མཚན་དཀོན་པ་རྗེ་གུང་སྟག་ཅེས་བཏགས་སོ། ། འདི་ཡུལ་འཚོལ་དུ་གཏང་བས།
བསམ་ཡས་ལ་ཡུལ་གྱི་དགེའམ་ཡོན་ཏན་བཅུ་ཀ་ཚང་སྟེ། རྒྱལ་པོས་བཟུང་ཚར། ལ་སྟོད་གཉན་གྱི་ཐར་མ་ཡ་ཆངས་ལ་ཡུལ་གྱི་དགེ་བརྒྱད་ཚང་བར་གཟིགས་ནས་བཟུང་། དགེ་བརྒྱད་ནི། སའི་དགེ་ཁང་ས་དང་ཞིང་ས། ཆུའི་དགེ་འཐུང་ཆུ་ཞིང་ཆུ། ཤིང་གི་དགེ་ཁང་ཤིང་དང་འབུད་ཤིང་། རྩྭའི་དགེ་གམ་འབྲོག་དང་རྒྱང་འབྲོག་གོ ། བརྒྱད་པོའི་སྟེང་དུ། ཁ་ཅིག་ཕུ་ན་ལ་སྒོ་མདའ་ན་གྲུ་སྒོ་ཡོད་པ་ཟེར་མོད་ཀྱང་།
དེ་གཉིས་བཅུད་ཀྱི་ཡོན་ཏན་ཡིན་པས་མི་འཐད་ཀྱི། གཞན་བརྒྱད་སྣོད་ཀྱི་ཡོན་ཏན་ཡིན་པ་བཞིན་དུ། རྡོའི་དགེ་ཁང་རྡོ་དང་འཐག་རྡོ་ཞེས་བྱའོ། ། གཉིས་ཚན་ནང་ཕན་ཚུན་ཚོགས་པ་ཤིན་ཏུ་འགལ་བས། གཅིག་ཡོད་པ་ན་གཅིག་ཤོས་ཡོད་པ་ཤིན་ཏུ་དཀོན་པས། དགེ་བཅུ་ཚང་བ་དཀའ་བ་ཡིན་ནོ། ། རྗེ་འདིས་བསམ་ཡས་ཀྱི་ཆོས་རྒྱལ་ཁྲི་སྲོང་ལྡེ་བཙན་གྱི་ཐུགས་ཟིན། ནང་བློན་བཅོལ། དཔལ་འབྱོར་ཤིན་ཏུ་འཕེལ་བས། འཁོན་དཔལ་པོ་ཆེ་ཞེས་བྱ་བར་གྲགས་ཤིང་འཁོན་གྱི་མཚན་གྲགས་དེ་ནས་བྱུང་ངོ་། །
འདིས་གླང་འཁམ་པ་ལོ་ཙཱ་བའི་ལྕམ་མོ་གླང་བཟའ་སྣེ་ཆུང་མ་ཁབ་ཏུ་བཞེས་པ་ལ་སྲས་གཉིས་འཁྲུངས་པའི་ཆེ་བ་ལ། འཁོན་ལོ་ཙཱ་བ་ཀླུའི་དབང་པོ་བསྲུང་བ། ཆུང་བ་འཁོན་རྡོ་རྗེ་རིན་པོ་ཆེ་ཞེས་བྱའོ། ། ཁ་ཅིག་སྲས་ཁྲི་མཛེས་ལྷ་ལེགས། ཚེ་ལ་དབང་ཕྱུག ཀླུའི་དབང་པོ། ཚེ་འཛིན་དང་བཞི་བྱུང་བའི་ཚེ་འཛིན་དང་། རྡོ་རྗེ་རིན་ཆེན་གཅིག་པར་འདོད་པ་དང་། དེ་གཉིས་ཡབ་སྲས་སུ་འདོད་པ་སོགས་མང་དུ་སྣང་ཡང་། གདུང་རབས་དག་པ་རྣམས་ལས་སྔ་མ་ཉིད་འབྱུང་བས་དེ་བཞིན་འཐད་པ་ཡིན་ཞེས་ས་ལོ་ཆེན་པོའི་གསུང་ལས་འབྱུང་བ་ལྟར་སྔགས་འཆང་ཆོས་ཀྱི་རྒྱལ་པོ་ཡབ་སྲས་རྣམས་ཀྱང་བཞེད་པ་ལེགས་སོ། །
དེ་ཡང་ཀླུའི་དབང་པོ་བསྲུང་བ་ནི། རྒྱ་གར་ཤར་ཕྱོགས་ཟ་ཧོར་གྱི་མཁས་གྲུབ་ཆེན་པོ་གངས་ཅན་གྱི་དཔལ་མགོན་མཁན་ཆེན་ཞི་བ་མཚོས་བོད་ལ་རབ་བྱུང་རུང་མི་རུང་ཉམས་སད་པས། རུང་བར་གཟིགས་ནས་གནང་། བོད་ཀྱི་རབ་བྱུང་གི་ཐོག་མ་སད་མི་མི་བདུན་དུ་གྲགས་པ་ལོ་ཙཱ་བ་ཁྱད་པར་ཅན་སྤྲུལ་པའི་གང་ཟག་བདུན་ལ། རྒན་གསུམ། གཞོན་གསུམ། བར་པ་གཅིག་རྣམས་བྱུང་བའི་གཞོན་གསུམ་གྱི་བར་པ་འཁོན་ནཱ་གེནྟྲ་རཀྵི་ཏ་ཞེས་བྱ་སྟེ། བོད་སྐད་དུ་ཀླུའི་དབང་པོ་བསྲུང་བའོ། ། ཁ་ཅག་འདི་ཁོང་རང་གི་ཞང་པོ་ལས་རབ་ཏུ་བྱུང་ཞེས་ཟེར་བ་ནི། སད་མིར་འདོད་པ་དང་འགལ་ཞིང་མཚན་གྱིས་ཀྱང་མཁན་ཆེན་གྱི་སྡོམ་དྲུག་ཏུ་གསལ་ལོ། །
དེས་ན་མཁན་ཆེན་དང་ཞང་པོ་ལས་ཆོས་མང་དུ་བསླབས། ལོ་ཙཱ་ལེགས་པར་མཁྱེན། སློབ་དཔོན་ཆེན་པོ་པདྨ་ལ་ཡང་གདམ་ངག་ནོད། ཡེར་པའི་བྲག་ལ་སྒྲུབ་པ་མཛད་པས་གྲུབ་པ་ཐོབ། མཁས་གྲུབ་ཀྱི་གྲགས་པ་ཆེར་བྱུང་བས་འཁོན་ཆོས་ཀྱིས་ཆེ་བའི་ཐོག་མ་ཡིན་ནོ། ། གཅུང་རྡོ་རྗེ་རིན་པོ་ཆེས་ཀྱང་སློབ་དཔོན་པདྨ་ལ་གསང་སྔགས་རྙིང་མའི་ཆོས་མང་དུ་གསན་ཞིང་བསླབས། གྲུབ་པ་ཡང་ཅི་རིགས་པ་ཐོབ། མཚན་གྲགས་ཐོན། འདིས་ཡབ་ཡུལ་ཏུ་འབྲོ་དགྲ་འདུལ་གྱི་བུ་མོ་འབྲོ་བཟའ་གཡང་ལོན་སྐྱིད་ཁབ་ཏུ་བཞེས་པ་ལ་སྲས་བདུན་བྱུང་ཞིང་། ཞང་པོ་དེ་བོད་ཀྱི་གྱད་པའི་བརྒྱུད་ཡིན་པས་ཞང་རིགས་ཀྱི་སྐུ་རྩལ་ཤིན་ཏུ་ཆེ་བར་བྱུང་།
དེའི་ཚེ་འབྲོ་གཉན་རྩེར་ལྟད་མོ་ཉི་མ་གསུམ་བྱུང་བ་ལ། སྐུ་མཆེད་བདུན་པོས་རྟ་དང་ལུས་ཆས་ཉིན་རེ་བཞིན་འདྲ་འདྲ་སྤོས་ནས་རྟ་རྒྱུགས། ཚབས་འགྲན་པས་ཁྲོམ་ཐོག་ཆོད་པ་བྱུང་བ་ན། ཞང་པོ་ལ་འབྲས་འཛུགས་པར་གོ་ནས་ཞང་པོས་དམག་བསགས། འཐབ་མོ་བྱེད་ཟེར་བྱུང་བ་ལ། གཅིག་པར་ཞང་པོ་ཡིན། གཉིས་པར་ཁྱིམ་མཚེས་ཡུན་རིང་འགྲོགས་ནས། རྒྱལ་ཁམས་ཡངས་པོ་ལ་དགེ་འཚེར་བྱེད་དོན་མེད་ཟེར་ནས་ཆེ་བ་མངའ་རིས་མང་ཡུལ། དེ་འོག་མངའ་རིས་གུང་ཐང་། དེ་འོག་སྲད།
དེ་འོག་ཉང་ཤབ་ཏུ་བྱོན་ཏེ། ཡུལ་སོ་སོར་བཟུང་བས་དེ་རྣམས་ལས་གྱེས་པའི་འཁོན་ཚོ་མང་དུ་འཕེལ་ཏེ་གྲགས་ཅན་མ་བྱུང་། ཆུང་བས་ཕ་ཡུལ་རང་དུ་བཞུགས། འབྲོ་དང་འཁྲུག་པ་ཡང་སྤྱད་དེ་ལས་གྱེས་པ་གཉན་རྩེ་རང་ན་མ་ཁྲིགས་སྡེ་གསུམ་དུ་གྲགས་པ་བྱུང་ངོ་། ། དྲུག་པ་ཤེས་རབ་ཡོན་ཏན་གྱིས་གྲོམ་པ་གཡའ་ལུང་དུ་བཞུགས། དེ་ལ་སྲས་གཉིས་བྱུང་བའི་ཆུང་བས་ཁབ་སོ་སྟག་ཐོག་ཏུ་བྱོན། དེ་ལས་གྱེས་པ་ལ་སྟོད་བྱང་གི་འཁོན་ཚོ་རྣམས་ཡིན། ཆེ་བ་ཚུལ་ཁྲིམས་རྒྱལ་པོ་ལ་སྲས་གསུམ་བྱུང་བའི་བར་པས་བརྡལ་ཆང་ཆང་དུ་བྱོན། ཆེ་བ་གཙུག་ཏོར་ཤེས་རབ་དང་། ཆུང་བ་གཡའ་ལུང་རང་དུ་བཞུགས།
གཙུག་ཏོར་ཤེས་རབ་ལ་སྲས་བདུན། ཁུ་བོ་དང་བཅས་པ་ནས་གྱེས་པ་ལ་འཁོན་ཚོ་བརྒྱད་དུ་གྲགས། བདུན་པོ་ལྔ་པ་འཁོན་དགེ་སྐྱབས་ཀྱིས་ཕྱིས་ཤབ་ཏུ་བྱོན། དེ་ལས་སྲས་གཉིས་བྱུང་བའི་ཆུང་བ་ལ་ཤབ་སྟོད་ཀྱི་འཁོན་མི་རྣམས་གྱེས་པ་ཡིན། ཆེ་བ་དགེ་མཐོང་ལ་སྲས་གཅིག་བྱུང་ག་ལ་འཁོན་སྟོན་བལ་པོ་ཞེས་བྱ་བ། ཚ་མོ་རོང་གི་བྲག་ལ་ཡང་ཕུར་གྱི་སྒྲུབ་པ་མཛད་པས་གྲུབ་པ་བརྙེས། བསྟན་མ་བཅུ་གཉིས་བྲན་དུ་འཁོལ། དེ་ལས་སྲས་ཤཱཀྱ་བློ་གྲོས། འདིས་བྱ་རུང་ཁུང་པ་དང་ཤབ་སྟོད་སྨད་བཟུང་། ཕྲིན་ལས་ཆེ་བ་བྱུང་།
སྐུ་ཚེའི་སྨད་ལ་ཡབ་མེས་ཀྱི་ཡུལ་གཡའ་ལུང་མཁར་ཐབས་བཟུང་། སྲས་གཉིས་བྱུང་བའི་ཆེ་བ་འཁོན་རོག་ཤེས་རབ་ཚུལ་ཁྲིམས། ཆུང་བ་འཁོན་དཀོན་མཆོག་རྒྱལ་པོའོ། ། གཅེན་གྱིས་ལོ་སྟོན་རྡོ་རྗེ་དབང་ཕྱུག་གི་མཁན་བུ་ཞུ་སྟོན་བརྩོན་འགྲུས་དྲུང་དུ། གཞོན་ནུ་ནས་གོ་མིའི་དགེ་བསྙེན་མཛད། ཚངས་སྤྱོད་ཤིན་ཏུ་བཙུན་པས་སྲས་མེད། ཡབ་མེས་ཀྱི་ཆོས་ལ་མཁས། རྡོ་རྗེ་ཕུར་པའི་གྲུབ་པ་ཐོབ། མཐུ་དང་རྫུ་འཕྲུལ་བསམ་གྱིས་མི་ཁྱབ་པར་གྲགས་སོ། ། དེ་ཡན་ཆད་འཁོན་རིམ་པར་བྱོན་པ་རྡོ་རྗེ་རིན་ཆེན་ནས་གདུང་རབས་དགུ་སོང་།
ཁ་ཅིག་ཤེས་རབ་ཡོན་ཏན་གྱི་སྲས་ཡོན་ཏན་འབྱུང་གནས། དེའི་སྲས་ཚུལ་ཁྲིམས་རྒྱལ་པོ་ཡིན་ཟེར་བའང་གདུང་རབས་དག་པ་རྣམས་ལས་མི་བྱུང་ངོ་། ། དེ་ལྟར་འཁོན་རོག་ཡན་རྣམས་ཀྱིས་ཕར་ཕྱིན་སོགས་ཕྱི་མཚན་ཉིད་ཀྱི་སྐོར་ཅི་རིགས་པ་དང་། སྔགས་ལ་གསང་བ་སྡེ་དྲུག སྔ་འགྱུར་ལྔ། ཕྱི་འགྱུར་བཅུ་གསུམ། ཕྲ་མོ་ཉི་ཤུ་རྩ་གཅིག་ལ་སོགས་པའི་གསང་སྔགས་སྔ་འགྱུར་ལ་ཤིན་ཏུ་མཁས་ཤིང་ཡང་དག་དང་ཕུར་པ་ལ་ཐུགས་དམ་གྱི་མཐིལ་མཛད་པས་གྲུབ་པ་བརྙེས། ཆོས་སྐྱོང་དཀར་མོ་ཉི་ཟླ་དང་། བདུད་མགོན་ལ་མཛད་པས་ནུས་པ་ཐོན་པ་ཤ་སྟག་གོ ། དཀོན་མཆོག་རྒྱལ་པོ་ནི་འཁོན་ས་སྐྱ་པ་ཞེས་གྲགས་པའི་ཐོག་མ་རང་ཡིན་ཏེ།
ཤིང་ཕོ་ཁྱི་ལ་སྐུ་འཁྲུངས། གཞོན་ནུ་ནས་ཡབ་དང་གཅེན་ལ་དབང་བཤད་མན་ངག་མང་དུ་གསན། ཡབ་མེས་ཀྱི་ཆོས་ལ་མཁས་པར་སྦྱངས། གསང་སྔགས་གསར་འགྱུར་ལ་ཡང་ཐུགས་མོས་པར་ཡོད་པའི་སྐབས་སུ། འབྲོག་གི་ལུང་སྟོན་ཆེན་མོ་གཅིག་བྱུང་སར་བྱོན་པས། ལྟད་མོ་སྣ་ཚོགས་འདུག་པའི་ནང་ནས་སྔགས་པ་མང་པོས་དབང་ཕྱུག་མ་ཉི་ཤུ་རྩ་བརྒྱད་ཀྱི་མགོ་བརྙན་གྱོན། ཕྱག་མཚན་སོ་སོར་ཁྱེར། མ་མོ་རལ་པ་ཅན་གྱི་རྔ་སྟབས་དང་བཅས་ནས་འཆམ་གྱི་འདུག་པས། ལྟད་མོ་ཡང་དེ་ཀ་ཆེ། ཁྲོམ་ཐོག་ཀྱང་དེས་ཆོད་སོང་།
དེའི་རྒྱུ་མཚན་རྣམས་གཅེན་ལ་ཞུས་པས། ད་གསང་སྔགས་འཆོལ་པར་སྤྱོད་པ་ཞེས་བྱ་བའི་དུས་བྱུང་བས། ད་ཕྱིན་ཆད་རྙིང་མ་བ་ལ་གྲུབ་ཐོབ་མཚན་ཉིད་པ་དཀོན་པ་ཡིན་པས་མི་ཡོང་། རང་ལ་དབང་ཡོད་པ་རྣམས་རང་ཉིད་དབང་ཆེ་བ་ཡིན་པས། ང་རང་གི་དཔེ་ཆ་རྟེན་གསུམ་རྣམས་གཏེར་དུ་སྦེད་གསུངས་ནས་སྦས་པས་ཡང་ཕུར་གཉིས་ཆོས་སྐྱོང་གཉན་ནས་སྦེད་མ་ཐུབ་པ། ཕྱིས་ཀྱི་གདུང་བརྒྱུད་རྣམས་ཀྱིས་ཀྱང་འདི་གཉིས་ལ་ཐུགས་དམ་དང་། ཆོས་སྐྱོང་དཀར་མོ་ཉི་ཟླ་ལྕམ་སྲིང་ལ་དུས་གཏོར་མ་ཆག་པ་འདི་བྱུང་བ་ཡིན་ནོ། ། དེ་བཞིན་དུ་གཅེན་གྱི་ཞལ་ནས་ང་ནི་རྒས་འདུག ཁྱོད་གཞོན་པ་ཡིན་པས་གསང་སྔགས་གསར་འགྱུར་སློབས། དེ་ཡང་ད་ལྟ་འབྲོག་མི་ཤཱཀྱ་ཡེ་ཤེས་མཁས་པས་དེར་རྒྱུགས་གསུང་བ་ལ་དེར་མ་ཐོན།
འཁྱིན་ལོ་ཙཱ་བ་ལ་ཀྱཻའི་རྡོ་རྗེའི་དབང་ཞུས། རྒྱུད་གསན། རྒྱུད་ཅུང་མ་རྫོགས་པ་ལ་འཁྱིན་ལོ་གྲོངས། ཆོས་འཕྲོ་འབྲོག་མིའི་དྲུང་དུ་ཞུས་གསུང་བ་ལྟར་ཞུར་བྱོན་པས། ཁྱོད་ཀྱིས་ཕ་ཤི་ནས་མེས་པོ་བསྙེགས་པ་ལེགས་གསུངས་ནས་དགྱེས། ཕྱིས་ཡུལ་ཞིང་འགའ་བཙོངས་ནས་རྟ་བཅུ་བདུན་དང་། རྩ་རིན་ནོར་བུའི་ཕྲེང་བ་དང་བཅས་པ་ཕུལ། གསུང་ངག་རིན་པོ་ཆེ་ཞུས། ལམ་སྐོར་ཆ་ལག་འགའ་རེ་གནང་། ཁྱད་པར་རྒྱུད་གསུམ་གྱི་བཤད་པ་རྒྱས་པར་གནང་ནས།
བཤད་བཀའ་འཛིན་པའི་བུ་ཆེན་ལྔའི་ནང་ནས་མཆོག་ཏུ་གྱུར། གཞན་ཡང་འགོས་ལོ་ཙཱ་བ་ལ་གསང་འདུས་ཀྱི་སྐོར་གསན། ཨུ་རྒྱན་གྱི་པཎྜི་ཏ་ཤེས་རབ་གསང་བ་ལ་ཐིག་ལེ་ལྔའི་སྐོར། རྨ་ལོ་ཙཱ་བ་ལ་བདེ་མཆོག་དང་གྲུབ་རྙིང་གི་སྐོར་ལ་སོགས་པ་གསན། གཞན་ཡང་མལ་ལོ་ཙཱ་བ། བ་རི་ལོ་ཙཱ་བ། པུ་རངས་ལོ་ཙཱ་བ། གནམ་ཁའུ་པ་སྐུ་མཆེད། འཁོན་དགེ་བཅུ་བ། སྐྱུ་ར་ཨ་སེང་ལ་སོགས་པ་བླ་མ་དམ་པ་མང་པོ་ལ་སེམས་བསྐྱེད་དབང་བཤད་མན་ངག་མཐའ་ཡས་པ་གསན་ནས་སྔགས་གསར་རྙིང་མཐའ་དག་གི་བདག་པོར་གྱུར།
ཞང་ཡུལ་གཡའ་ལུང་འཇག་ཤོངས་སུ་ཡབ་དང་གཅེན་གྱི་ཕྱི་རྟེན་བཞེངས། དེའི་ནང་དུ་སེང་ལྡེང་གི་ཕུར་པ་བྱིན་རླབས་ཅན་གཅིག་བཞུགས། བྲ་མོ་ལུང་པར་དགོན་ཆུང་གཅིག་བཏབ་ནས་ལོ་འགའ་བཞུགས་པས་དིང་སང་ས་སྐྱ་གོག་པོར་གྲགས་སོ། ། དེའི་ཚེ་དཔོན་སློབ་རྣམས་ཀྱིས་སྐྱོ་བསང་ལ་བྱོན། རི་ཁ་ནས་གཟིགས་པས། དཔོན་པོ་རི་གླང་པོ་ཆེ་ཉལ་བ་འདྲ་བའི་མཁལ་ཁུང་གཡོན་པའི་ཐད་ན་ས་དཀར་ཞིང་སྣུམ་པ་ཆུ་གཡས་སུ་འབབ་པ་ལ་སོགས་པ་བཀྲིས་དང་དགེ་མཚན་དུ་མ་དང་ལྡན་པར་གཟིགས་ནས། འདིར་དགོན་པ་གཅིག་བཏབ་ན་བསྟན་པ་དང་སེམས་ཅན་ལ་ཕན་པ་རྒྱ་ཆེར་འབྱུང་བར་དགོངས་ཏེ། དེ་སྐོར་གྱི་ས་ཆ་སྤྱིའི་བདག་པོ་ཇོ་བོ་གདོང་ནག་པ་ལ་ཞུས་པས་ཀྱང་གནང་། དགོས་ཀྱི་བདག་པོ་ཞང་ཞུང་གུ་ར་བ་དང་བན་དྷེ་གྲོང་བཞི་ལྷ་མི་གྲོང་བདུན་བྱ་བ་ཡོད་པ་ལ། ང་འདིར་དགོན་ཆུང་གཅིག་བྱེད་འདོད་པས།
ཁྱེད་རྣམས་ལ་འགལ་བ་མི་ཡོང་ན་ཁྱེད་རྣམས་ལ་རིན་གཅིག་ཀྱང་འཇལ་གསུངས་པས། རིན་ཡེ་མི་འཚལ་ཅིས་ཀྱང་མཛད་པར་ཞུ་ཟེར། འོན་ཀྱང་ཕྱི་རབས་ཚུན་ཆད་ལ་འཐད་གསུངས་ནས། རྒོད་མ་དཀར་མོ་གཅིག་ནོར་བུའི་ཕྲེང་བ། མོ་གོས་གཅིག་ལ་སོགས་པ་གནང་ནས། མོན་གྲོག་མན། འབལ་གྲོག་ཡན་བླ་མ་བ་བདག་པར་བྱས། བླ་མ་འདིས་དགུང་ལོ་བཞི་བཅུ་བཞེས་པ། དབང་ཕྱུག་བག་ཡོད་ཅེས་བྱ་བ་ཆུ་མོ་གླང་གི་ལོ། སངས་རྒྱས་མྱ་ངན་ལས་འདས་ནས།
བསྟན་རྩིས་ཡོངས་གྲགས་ལྟར་ན་ལོ་སུམ་སྟོང་ཉིས་བརྒྱ་རེ་བཞི། འཐད་ལྡན་ལྟར་ན་ཉིས་སྟོང་དང་བཅུ་འདས་པའི་ཚེ། འཛམ་གླིང་ན་ཉི་ཟླ་ལྟར་གྲགས་པ་མཁས་ཤིང་གྲུབ་པ་བརྙེས་པའི་གང་ཟག་བགྲང་བ་ལས་འདས་པ་འདུས་པའི་སྐྱེད་ཚལ། ཆོས་དང་ཟང་ཟིང་གི་དཔལ་འབྱོར་འགྲན་ཟླ་དང་བྲལ་བའི་གནས། དཔལ་ས་སྐྱའི་གཙུག་ལག་ཁང་ཆེན་པོ་ཐོག་མར་བཏབ་པ་ཡིན་ནོ། ། འདི་ནས་བཟུང་སྟེ་དཔལ་ལྡན་ས་སྐྱའི་གདུང་བརྒྱུད་ཅེས་ཉི་ཟླ་ལྟར་གྲགས་སོ། ། དེ་ལྟ་བུའི་བླ་མ་དེས་དགུང་ལོ་བཞི་བཅུ་པ་ནས། རེ་དགུའི་བར་ལོ་སུམ་ཅུ་ཐམ་པ་གདན་ས་མཛད། གདུལ་བྱ་དཔག་མེད་སྨིན་གྲོལ་ལ་བཀོད་ནས་རེ་དགུ་པ་ལྕགས་ཕོ་རྟའི་དབྱུག་གུ་ཟླ་བའི་ཚེས་བཅུ་བཞི་ལ་ངོ་མཚར་བའི་ལྟས་དུ་མ་དང་བཅས་ཏེ། ས་སྐྱ་ཉིད་དུ་བདེ་བར་གཤེགས་སོ། །
བླ་མ་དེའི་ཇོ་མོ་རྡོ་རྗེ་ཕྱུག་མོ་ལ་སྲས་ཡེ་མ་བྱུང་བའི་ངང་ནས་དགུང་ལོ་ང་དགུ་བཞེས་པའི་དུས་སུ། བླ་མ་གནམ་ཁའུ་པས་ཐབས་ལེགས་ཀྱིས་ཉོ་ཆང་དང་ཞག་པ་འཚོལ་དུ་བཅུག་ནས་མཁའ་འགྲོ་མའི་རྣམ་རོལ། གུང་ར་མ་ཇོ་མོ་ཞད་མོའི་སར་ཞག་གཅིག་བཞུགས་ནས་སྲས་གཅིག་འཁྲུངས་པ་ནི། རྣལ་འབྱོར་དབང་ཕྱུག་བིརྺ་པའི་རྣམ་འཕྲུལ་ས་ཆེན་ཀུན་དགའ་སྙིང་པོ་ཡིན་ནོ། ། འདི་ཅུང་ཟད་མངོན་དུ་གྱུར་པ་ན་བླ་མ་ལ་ཞུས་པས། དེ་ཡོངས་སུ་རེ་ནས་ཐབས་བྱས་པ་ཡིན། ད་ང་རང་གིས་བསྐྱར་ནས་མཐར་ཕྱིན་པ་བྱེད་པས་ཁའུ་སྐྱེད་ལྷས་ཀྱི་སྒྲུབ་ཁང་དང་ཉེ་བའི་དབེན་པར་ཁང་ཆུང་ཟོས་གསུངས། དེར་གསང་ཐབས་སུ་བཞུགས་པས་ཆུ་ཕོ་སྤྲེའུ་ལ་འཁྲུངས། འཁྲུངས་ནས་ཀྱང་རྡོ་རྗེ་ཕྱུག་མོ་ལ་གསང་བ་ཁོང་གིས་ཚོར་ནས། ཁྱེད་ཀྱི་གདུང་བརྒྱུད་འདི་ཆད་དུ་འཕངས་པ་ཡིན།
ཞང་མོ་ལ་སྲས་ཡོད་འདུག་པ་ལེགས་ང་ལ་གསང་མི་འཚལ། ད་ང་ལ་ནོར་གཞིས་མི་དགོས་པ་ཡིན་ཟེར་ནས་ས་སྐྱའི་མཆོད་ཞིང་ཆེན་མོ་མ་གཏོགས། ས་ཞིང་དང་ནོར་རྫས་ཐམས་ཅད་ཞང་མོ་ལ་གཏད་དོ། ། དེ་ནས་དགུང་ལོ་བཅུ་གཅིག་གི་བར་ལ་ཡབ་ཀྱིས་ལེགས་པར་བསྐྱངས་ཏེ། དབང་བཤད་མན་ངག་ཕལ་མོ་ཆེ་གནང་། བཅུ་གཅིག་པ་ལ་ཡབ་གཤེགས། ཞལ་ཆེམས་ལ་དགོན་པ་འདི་ཀླུ་རྒྱལ་གཙུག་ན་རིན་ཆེན་གྱི་ཕོ་བྲང་སྟེང་ན་ཡོད་པས་དཔལ་འབྱོར་ཕུན་སུམ་ཚོགས་པ་འབྱུང་ཡང་། ཕྱིས་བློ་རྩིང་བའི་སྐྱོན་ཡོང་ཉེན་ཡོད་པས་ངའི་ཕུང་པོ་མ་ཉམས་པ་འདི་གྲོག་པོ་མགོ་ལྡུམ་ལྟ་བུ་འདིའི་ཡ་སྣར་མཆོད་རྟེན་རྩིག་ལ་ཞོག་གསུངས་པ་དང་མཐུན་པར། རྩིས་མཁན་གྱིས་ཀྱང་གཤེགས་རྫོངས་ཀྱི་ཆོས་འཁོར་དང་། གདན་ས་བསྐོ་བ་དང་།
ཕྱི་རྟེན་རྩིག་པ་རྣམས་དུས་མཉམ་ན་གྲུབ་ན། དར་རྒྱས་ཕུན་སུམ་ཚོགས་པ་འབྱུང་ཞེས་ལུང་བསྟན་པ་བཞིན་དུ། ཡུམ་ན་རེ། ཐོགས་གཅིག་ལ་གདན་ས་གཞན་གཅིག་མ་བཙལ་ན། ཇོ་སྲས་ཀྱི་སློབ་གཉེར་ལ་གནོད་ཟེར་ནས། བ་རི་ལོ་ཙཱ་བ་གཡུ་མཁར་མོ་ན་བཞུགས་པ་གདན་དྲངས་ནས་གདན་སར་བསྐོ་བ་དང་། འཕྲང་བྲག་དམར་གཉིས་ཀྱིས་དགེ་འདུན་བསགས་ནས་ཆོས་འཁོར་བྱེད་པ། ཞལ་ཆེམས་དང་མཐུན་པའི་ཕྱི་རྟེན་བཞེངས་པ་རྣམས་ཉིན་གཅིག་ལ་བསྒྲུབས་པས་ཕུན་ཚོགས་ཀྱི་འགྲམ་ཐམས་ཅད་ཐིངས་སོ། ། བླ་མ་འདི་ལ་སྐུ་ཆེ་བའི་ཡོན་ཏན་བསམ་གྱིས་མི་ཁྱབ་སྟེ། གདུང་བརྒྱུད་ཐམས་ཅད་ཀྱི་ནང་ན་འདི་ཉིད་མཆོག་ཏུ་གྱུར་པར་བྱེད་པས་རྣམ་ཐར་རྒྱས་པ་གཞན་དུ་ཤེས་པར་བྱ་ལ།
འདིར་མདོར་བསྡུ་ན། རང་དོན་དང་གཞན་དོན་གྱི་ཡོན་ཏན་ནོ། ། དང་པོ་ལ་ལུང་དང་རྟོགས་པའོ། ། ལུང་ལ་ཐུན་མོང་བ་ནི། གཞོན་ནུ་ཉིད་ནས་ཀློག་དང་ཡིག་རྩིས། བཟོ་དང་གསོ་སྤྱད། ལུགས་ཀྱི་བསྟན་བཅོས་སོགས་ལ་ཤིན་ཏུ་མཁས་པས་ཀུན་གྱིས་ཡ་མཚན་དུ་འཛིན་ནོ། ། ཐུན་མོང་མ་ཡིན་པ་ནི། བ་རི་ལོ་ཙཱ་བའི་ཞལ་ནས་ཁྱེད་ཇོ་སྲས་ཀྱི་བྱ་བ་སློབ་གཉེར་བྱེད་དགོས། དེ་ལ་ཤེས་རབ་དགོས་དེའི་ལྷ་འཕགས་པ་འཇམ་དཔལ་ཡིན་པས་འཇམ་དབྱངས་ཨ་ར་པ་ཙ་ན་འདི་སྒྲུབས་གསུངས་ནས་རྗེས་གནང་མཛད།
འཇམ་དབྱངས་བྲག་ཕུབ་ཏུ་སྒྲུབ་པ་ཟླ་དྲུག་མཛད་པས། ཞལ་མངོན་སུམ་དུ་གཟིགས་ནས། འཇམ་དབྱངས་ཀྱི་ཐུགས་ཁ་ནས་རལ་གྲི་བདུན་བརྒྱུད་གཅིག་བྱོན་པ་ཐུགས་ཁར་ཐིམ། དེ་བླ་མ་ལ་ཞུས་པས་ཁྱེད་ཀྱི་བརྒྱུད་པ་འདི་ལ་འཇམ་དབྱངས་བདུན་བརྒྱུད་གཅིག་འབྱོན་པར་འདུག་གསུངས། སྔོན་ཇོ་བོ་ཆེན་པོས་ཀྱང་། ས་སྐྱ་ཡོང་པའི་ཡུལ་ཕྱོགས་ལ་ཕྱག་མཛད་ནས་འདིར་འཇམ་དབྱངས་ཀྱི་སྤྲུལ་པ་བདུན་འབྱོན་པར་འདུག་གསུངས་པ་དང་མཐུན། བདུན་པོ་ནི། ས་ཆེན་ཡབ་སྲས་གསུམ། ཆོས་རྗེ་ཁུ་དབོན་གཉིས། འཇམ་དབྱངས་དོན་ཡོད་རྒྱལ་མཚན་པ་སྐུ་མཆེད་གཉིས་རྣམས་ལ་བྱེད།
ཁ་ཅིག་ས་ཆེན་རང་མི་བགྲང་བར་ཏི་ཤྲཱི་ཀུན་བློ་བའང་འདུག་གོ ། འཇམ་དབྱངས་གྲུབ་ནས་གསན་སྦྱོང་ལ་མདོའི་ཕྱོགས་ནི། རོང་ངུར་སྨྲིག་གི་བྲང་ཏི་དར་མ་སྙིང་པོ། དེའི་ཟུར་ཆོས་པ་བླ་ཆེན་མི་དིག བྱང་ཆད་ལ་ཁྱུང་རྣམས་ལས་སྡེ་ལྔ་སྡོམ་རྣམ་གཉིས་ལ་སོགས་པ་ཆོས་མངོན་པ་མཐའ་དག་གསན། ཉང་སྟོད་པ་ཁྱུང་རིན་ཆེན་གྲགས། གྲོམ་པ་གཡུ་རྩེ་བ་མེས་ལྷང་ཚེར་ལ་ཚད་མ་རྣམ་ངེས། རིགས་ཐིགས། ཆོས་མཆོག་ཆེ་ཆུང་། དབུ་མ་རང་རྒྱུད་ཤར་གསུམ་ལ་སོགས་པ་དབུ་ཚད་མ་ལུས་པ་གསན།
གནམ་ཁའུ་པ་ལ་བྱམས་ཆོས། བསླབ་སྤྱོད། དཀོན་བརྩེགས། ཕལ་ཆེན་ལ་སོགས་པ་སྤྱོད་ཕྱོགས་མ་ལུས་པ་གསན། སྔགས་ཀྱི་ཕྱོགས་ལ། ཡབ་དང་འཁོན་དགེ་ཆུང་བ་ལ། ཕ་ཆོས་ཡང་ཕུར་བདེ་དགྱེས་རྒྱུད་གསུམ་ལ་སོགས་པ་མ་ལུས་པ་དང་། བླ་མ་གནམ་ཁའུ་པ་ལ་གསང་འདུས་ལུགས་གཉིས་འགྲེལ་པ་ཆ་ལག་དང་བཅས་པ་སོགས་དང་། བྱ་སྤྱོད་ཡོ་གའི་སྐོར་མ་ལུས་པ་གསན། མལ་ལོ་ཙཱ་བ་ལ་བདེ་མཆོག་ཙོ་བོར་བྱས་པའི་རྒྱུད་དང་མན་ངག་མཐའ་ཡས་པ་གསན།
བ་རི་ལོ་ཙཱ་བ་ལ་ཡང་གསང་འདུས་དང་གཤིན་རྗེ་གཤེད་སྐོར། མཧཱ་མཱ་ཡ། སངས་རྒྱས་ཐོད་པ། རྡོ་རྗེ་གདན་བཞི་ལ་སོགས་པ་མཐའ་ཡས་པ་གསན་ཞིང་། རྒྱ་གར་ཤར་ནུབ་སོགས་ཀྱི་མཆོད་རྟེན་བྱིན་རླབས་ཅན་ཐམས་ཅད་ཀྱི་ས་སྣ་བསྡུས་ནས་ས་སྐྱའི་རྣམ་རྒྱལ་འབུམ་པར་གྲགས་པ་བཞེངས། སངས་རྒྱས་འོད་སྲུང་གི་སྐུ་གདུང་ལ་སོགས་པ་སྐུ་གདུང་རིང་སྲེལ་རྟེན་གསུམ་བྱིན་རླབས་ཅན་མཐའ་ཡས་པ་བཞུགས་པས་བྱིན་རླབས་ཤིན་ཏུ་ཆེ་བར་གྲགས་པ་འདི། བླ་མ་བ་རི་ལོ་ཙཱ་བས་གཙོ་བོར་བདག་རྐྱེན་མཛད་ནས་བསྒྲུབས་ཏེ། ས་སྐྱའི་གདན་ས་ལོ་བརྒྱད་མཛད་ནས། ས་ཆེན་དགུང་ལོ་ཉི་ཤུའི་སྟེང་དུ་ཆེ་འདོན་བསྐོ་བཞག་མཛད་དེ། བ་རི་བ་ཉིད་བར་ཕུག་ཏུ་གཤེགས་སོ། །
ཞང་སྟོན་ཆོས་འབར་ལ་གསུང་ངག་རིན་པོ་ཆེ་ལམ་སྐོར་ཆ་ལག་དང་བཅས་པ་ཐམས་ཅད་མ་ལུས་པ་གསན་ཏེ། དེ་ལྟར་ན་ས་ཆེན་འདི། དང་པོར་མདོ་སྔགས་ཕྱི་ནང་ལུང་རིགས་ཀྱི་གསུང་རབ་མཐའ་དག་ཚར་རེ་གསན་པ་ཙམ་གྱིས་མཁྱེན་པས། མ་གསན་པའམ་མི་མཁྱེན་པ་གང་ཡང་མེད་པར་འཆི་བ་གཟིགས་པས། སྙིང་རྗེ་དང་བདག་པས་གཞན་གཅེས་པའི་ལྷག་བསམ་གྱིས་འབྲུམ་བུས་ན་བའི་ནད་གཡོག་མཛད་པས་ལགས་པར་གསོས་ནས་རང་ཉིད་ལ་འགོས་ཏེ། གྲོངས་ལ་ཐུག་པའི་སྡུག་བསྔལ་དང་དུ་བླངས་ཤིང་། གཞན་ཡང་སློབ་གཉེར་གྱི་དུས་ན་ཡང་བདག་པས་གཞན་གཅེས་མང་དུ་མཛད། ཕྱིས་གཞན་དོན་གྱི་ཚེ་ནི་ཤིན་ཏུ་མང་བར་མཛོད། སྦྱོར་བ་ལ་བསླབ་པ་གསུམ་ལས་ཚུལ་ཁྲིམས་ཀྱི་བསླབ་པ་ནི། སོ་སོར་ཐར་པའི་དབང་དུ་བྱས་ན།
བླ་མ་དགེ་ཆུ་བ་གཤེགས་ཁར། ཀུན་དགའ་སྙིང་པོ་ཁྱོད་རབ་ཏུ་བྱུང་ནས་འཁོན་ཚོའི་སྡེ་པ་འདི་སྐྱོངས་ཤིག་གསུང་བའི་ཞལ་ཆེམས་བྱུང་བ་ལྟར། རབ་བྱུང་བསྙེན་རྫོགས་ལ་ཐུགས་ཤིན་ཏུ་སྤྲོ་ཡང་། བླ་མ་གནམ་ཁའུ་པས་བླ་མ་མཉམ་པོ་ལ་ང་གསོན་པོའི་ཁ་ལ་ཉོན། ཁྱོད་རབ་ཏུ་བྱུང་བ་བས་མ་བྱུང་ན་བསྟན་པ་ལ་ཕན་གསུང་བའི་རྐྱེན་གྱིས་རབ་བྱུང་མཛད་དབང་མ་བྱུང་ནའང་། དགེ་བསྙེན་ཡོངས་རྫོགས་ཀྱི་སྡོམ་པ་ཤིན་ཏུ་དག་ཅིང་། ཐ་ན་དགེ་བསྙེན་གྱི་སྐྱབས་འགྲོའི་བསླབ་བྱ་ལྷན་པ་སེར་པོ་ལ་ཡང་མི་འགོམ། བཙུན་ཆུང་རྣམས་རྡོ་སྒོར་རྒྱག་སར་བྱོན་ནས། ཚེ་དང་ལྡན་པ་བླ་གོས་གཅིག་བཞེས་ཅིག དགེ་བསྙེན་རྒད་པོ་གཅིག་འཚལ་བ་ཡིན་ནོ་གསུང་ཞིང་ལེགས་པར་གུས་པའི་ཕྱག་མཛད།
གཞན་དེ་ལྟ་བུའི་མཛད་པ་བསྟན་པའི་མངའ་བདག་བསྟན་འཛིན་ཀུན་གྱི་བླ་མར་གྱུར་པ་སུས་ཀྱང་ཚུལ་དེ་ལྟ་བུ་རྨི་ལམ་དུའང་བསྒྲུབ་པར་མི་ནུས་སོ། ། དེ་བཞིན་དུ་བྱང་སེམས་དང་། གསང་སྔགས་ཀྱི་སྡོམ་པ་འཁོར་དང་བཅས་པ་ལ་ཉེས་ལྟུང་ཕྲ་མོས་ཀྱང་མ་གོས་པའི་བླང་དོར་ཤིན་ཏུ་བྱ་དཀའ་བ་མཛད་པས་ཚུལ་ཁྲིམས་ཀྱི་བསླབ་པ་རྫོགས་སོ། ། ལྷག་པ་ཏིང་ངེ་འཛིན་ལ། སྤྱིར་མཉམ་རྗེས་ཀུན་ཏུ་ཞི་གནས་ཁྱད་པར་ཅན་གྱི་ཉམས་དང་མི་འབྲལ། ཁྱད་པར་རིམ་གཉིས་ཀྱི་རྣལ་འབྱོར་མཐར་སོན། ཡི་དམ་དང་བླ་མ་ཞི་བར་གཤེགས་པ་ཀུན་མནལ་ལམ་དང་མངོན་སུམ་ཅི་རིགས་པར་བྱོན་ནས་ཆོས་གསུང་། ཐེ་ཚོམ་གཅོད། ཡང་དགོས་རྣལ་འབྱོར་དབང་ཕྱུག་བིརྺ་པས་རྒྱུད་སྡེ་བདུན་ཅུ་རྩ་གཉིས་ལ་སོགས་རྒྱུད་ལུང་མན་ངག་མཐའ་ཡས་པ་དངོས་སུ་འདོམས་པར་མཛད། ལྷག་པ་ཤེས་རབ་ནི།
གསུང་རབ་མཐའ་དག་གི་ཚིག་དང་དོན་ལ་ཆགས་ཐོགས་ཅུང་ཟད་ཀྱང་མི་མངའ་ཞིང་། མ་རྟོགས་པ་དང་ལོག་པར་རྟོག་པ་དང་ཐེ་ཚོམ་མཐའ་དག་མྱུར་དུ་གཅོད་ནུས་པའི་ཡང་དག་པའི་ངེས་པ་བརྟན་པོ་དང་ལྡན་ཞིང་། ཆོས་གསུང་བ་ཐམས་ཅད་ཀྱང་ཐུགས་ནས་གསུང་། ཇི་ལྟ་ཇི་སྙེད་ལ་གཟིགས་པ་རྣམ་པར་དག ཁྱད་པར་སློབ་དཔོན་ཟླ་བ་གྲགས་པའི་ལུགས་ཀྱི་དབུ་མ་ཆེན་པོའི་ལྟ་བ་ཁྱད་པར་ཅན་མངའ་བར་བརྩམས་ཆོས་ལས་ཤེས་ཤིང་། དབོན་སྲས་འཇམ་དབྱངས་ཀྱི་རྣམ་འཕྲུལ། ཆོས་རྗེ་བླ་མ་དམ་པའི་བར་དུ་དེ་ལྟར་སྣང་བས་དིང་སང་ས་སྐྱ་པའི་གྲུབ་མཐའ་འཛིན་པར་ཁས་ཆེ་ཞིང་། ང་རྒྱལ་བྱས་ནས་ལྟ་བ་རང་རྒྱུད་པ་བྱེད་པ་དག་ནི་ལུགས་དང་མི་མཐུན་ནོ། ། ནང་ན་རྟོགས་པ་ཁྱད་པར་ཅན་མངའ་བ་ལྟར། ཕྱི་རོལ་དུ་གྲུབ་པའི་རྟགས་བསྟན་པ་ཡང་།
གཞན་དོན་མཛད་དུས་ཉིན་གཅིག་ལ་སྐུ་ལུས་དྲུག་སྤྲུལ་ཏེ། ས་སྐྱ། མངའ་རིས་མཆར་ཁ། ཟངས་གདོང་རུ་ཁྲོད་རྣམས་སུ་གདུལ་བྱ་མང་པོ་ལ་ལམ་འབྲས་གསུང་བ་གསུམ། གུང་ཐང་དུ་བླ་མ་མལ་གྱི་དྲུང་དུ་དྲིལ་བུ་ཆོས་སྐོར་གསན་པ། ཤབ་སྒོ་ལྔར་ཆོས་འཁོར་བསྐོར་བ། འབྲིང་མཚམས་འབྲོན་ལྷ་ལྕམ་གྱི་ལྷ་ཁང་ལ་རབ་གནས་མཛད་པ་རྣམས་དུས་ཚོད་ཚེས་གྲངས་གཅིག་ལ་མཛད། སྐུ་གཤེགས་དུས་ཀྱང་སྐུའི་བཀོད་པ་བཞི་བསྟན་ཏེ། བདེ་བ་ཅན། གཅིག་པོ་ཏ་ལ།
གཅིག་ཨུ་རྒྱན། གཅིག་གསེར་མདོག་ཅན་དུ་གཤེགས། པུར་བཞུ་དུས་ཀུན་གྱིས་ཀྱེ་རྡོར་ཞལ་བཞི་པར་མཐོང་། ལ་ལས་བརྒྱད་པར་མཐོང་བ་ཡང་བསྟན་པ་སོགས་གྲུབ་རྟགས་བསམ་གྱིས་མི་ཁྱབ་བོ། ། གཞན་དོན་ལ་སྐུ་དངོས་ཀྱི་གདུལ་བྱ། བླ་མ་དགེ་ཆུ་བ་ལ་དབང་གསན་པའི་སྟ་གོན་གྱི་མནལ་ལམ་དང་མཐུན་པར། ཞང་སྟོན་མངའ་བརྙེས་ཆོས་འབར་གྱིས་གསུང་ངག་མཐའ་དག་རྫོགས་པའི་མཇུག་ཏུ་ལུང་བསྟན་མཛད་པ་བཞིན། ལུས་མ་སྤངས་པར་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པ་གསུམ། བཟོད་པ་ཐོབ་པ་བདུན། རྟོགས་པ་དང་ལྡན་པ་བརྒྱ་ཕྲག
མཁས་ཤིང་གྲུབ་པ་ཐོབ་པ་མཐའ་ཡས་པ་བྱུང་སྟེ། གསུམ་ནི་སིང་གྷ་ལའི་ཨ་ཙ་ར། བྱང་ཆུབ་སེམས་དཔའ་སྟག སྒོམ་པ་ཀྱི་འབར་རོ། ། བདུན་ནི་རྗེ་བཙུན་པ། ཞུ་ཡས། ཤིང་དགའ་སྟོན་རྡོ་རྗེ་གྲགས། ནགས་སྒོ་བསོད་རྒྱལ། མཚར་ཁའི་རྣལ་འབྱོར་པ། སྒོམ་པ་འོད་ཟེར་གྲགས།
ཨ་ཅེ་མང་ཆུང་མ་རྣམས་སོ། ། ཕྱི་རབས་ཀྱི་གདུལ་བྱའི་དོན་དུ་བརྩམས་ཆོས་ཀྱང་རྒྱུད་གསུམ། བདེ་མཆོག རྟོག་བདུན་ལ་སོགས་པའི་རྒྱུད་ཀྱི་ཊཱི་ཀ ནག་པོ་གཞུང་དྲུག་ལ་སོགས་པའི་རྒྱ་གཞུང་གི་བཤད་པ། སྤྱིར་ཟབ་ཆོས་མང་པོ། སྒོས་ཆོས་སྐྱོང་གི་སྒྲུབ་སྐོར། ཡང་སྒོས་ལམ་འབྲས་ཀྱི་་་་་་ཟན་བཞི་རྣམ་འགྲེལ་འཁྲིད་ཡིག་ཀྱང་བཅུ་གཅིག་ཙམ་མཛད་དེ། ཐམས་ཅད་ཀྱང་ཚིག་འདུས་ཤིང་གསལ་བ། དོན་རྒྱས་ཤིང་ཟབ་པ་མཁས་པ་ཀུན་གྱི་ཡིད་འཕྲོག་པར་མཛད་པས་སྙན་པའི་གྲགས་པ་ཡང་།
དིང་སང་བོད་ན་དཔལ་ལྡན་བིརྺ་པའི་སྤྲུལ་པ་ཞིག་གིས་བསྟན་པ་རིན་པོ་ཆེ་ལ་བྱ་བ་ཁྱད་པར་ཅན་བྱེད་དོ་ཞེས་རྒྱ་གར་ཤར་ནུབ་ཚུན་ཆད་དུ་གྲགས་སོ། ། ཕྱག་རྫས་ཀྱང་འདི་ཆེ་སྟེ། ཆོས་སྐྱོང་ཆེ་ཆུང་གཉིས་ཀ་འདིས་རྙེད་པའི་ཕྱིར། མལ་གྱིས། རྡོ་རྗེ་གདན་གྱི་ཤར་ཕྱོགས་སྒོ་བསྲུང་བའི་གུར་མགོན་གྱི་བསེ་འབག་འཕུར་ཤེས་སོགས་གནང་། ཕྱི་ལ་ལེགས་པར་བརྫངས། གནམ་ཁའུ་པས་ཞལ་བཞི་པ་ལེགས་པར་གནང་བའི་ཕྱིར་རོ། ། དེ་ལྟ་བུའི་བླ་མ་དེས་དགུང་ལོ་ཉི་ཤུ་པ་ནས་རེ་བདུན་གྱི་བར་ཞེ་བདུན་གདན་ས་མཛད་ནས། ས་ཕོ་སྟག་གི་ལོ་དབྱུག་གུའི་བཅུ་བཞི་ལ་་་་་་སྐྱ་འོ་ཁ་གདང་། གཡུང་མོ་མཁར་དུ་ངོ་མཚར་བའི་ལྟས་དཔག་མེད་དང་བཅས་ཏེ་ཞི་བར་གཤེགས་སོ། །
བླ་མ་འདིས་བཙུན་མོ་གཉིས་བཞེས་པའི་ཇོ་མོ་ལྕམ་ཕུར་མོ་ལ་སྲས་གཅིག་འཁྲུངས་པ་དཀོན་མཆོག་འབར་ཞེས་པས་རྒྱ་གར་དུ་སློབ་གཉེར་ལ་བྱོན། ལེགས་པར་མཁྱེན་པས་ཕྱིར་འབྱོན་ཁར་རྡོ་རྗེ་གདན་དུ་གཤེགས་སོ། ། ཚ་མོ་རོང་པ་མ་གཅིག་འོད་སྒྲོན་བྱ་བ་ལ་སྲས་གསུམ་འཁྲུངས་པ་ནི། སློབ་དཔོན་བསོད་རྩེ། རྗེ་བཙུན་གྲགས་རྒྱལ། དཔལ་ཆེན་འོད་པོ་སྟེ། རིམ་པ་བཞིན་ཡབ་དགུང་ལོ་ང་གཅིག ང་དྲུག ང་དགུ་པ་སྟེ། ཆུ་ཕོ་ཁྱི།
ཆུ་མོ་ཡོས། ལྕགས་ཕོ་རྟ་རྣམས་ལ་འཁྲུངས། གཅེན་ནི་རྒྱ་གར་གྱི་གྲུབ་ཆེན་མི་ཐུབ་ཟླ་བའི་སྤྲུལ་པར་གྲགས། འདིས་ལོ་བཅུ་བདུན་གྱི་བར་ལ་ཡབ་བཞུགས་པས། ཡབ་ལ་ཟབ་རྒྱས་ཀྱི་ཆོས་མཐའ་དག་དང་། དེ་རྟིང་ཆ་པ་ཆོས་ཀྱི་སེང་གེ་ལ་དབུ་ཚད། བྱམས་ཆོས་སོགས་ལེགས་པར་གསན་པས་མཚན་ཉིད་ཀྱི་ཆོས་ལ་ཤིན་ཏུ་མཁས། སྟོན་པ་བཟང་བས་ཇོ་སྲས་གསུམ་གྱི་གཅིག་ཏུ་བྱེད། ཆ་པ་ལ་གསེར་གྱི་འགན་ཇི་ར་དང་། ཡུམ་རྒྱས་པ་སོགས་འབུལ་བ་དང་བསྙེན་བསྐུར་མང་པོས་མཉེས་པར་མཛད།
དེ་རྟིང་དཔལ་ལྡན་ས་སྐྱར་མཁས་གྲུབ་ཀྱི་སྐྱེ་བོ་མཐའ་ཡས་པ་བསྡུས་ཏེ། སྔགས་མཚན་ཉིད་ཀྱི་འཆད་རྩོད་རྩོམ་གསུམ་དྲི་མ་མེད་པ་དང་། ཟབ་རྒྱས་ཀྱི་ཐུགས་དམ་ཟབ་མོས་ཉིན་མཚན་སྐད་ཅིག་ཀྱང་མི་གཡེལ་བའི་ངང་ནས་གདན་ས་ལོ་སུམ་ཅུ་མཛད་ཟེར་མཁན་ཡོད་ཀྱང་ཉེར་གསུམ་མཛད་ནས། དགུང་ལོ་ཞེ་གཅིག་པ་ཆུ་ཕོ་སྟག་གི་སྨལ་ཟླའི་ཚེས་བཅུ་གཅིག་ལ་དཔལ་ས་སྐྱར་ཞི་བར་གཤེགས་ཏེ། རྒྱས་པར་རྣམ་ཐར་ཆེན་མོ་རྣམས་སུ་བལྟའོ། ། རྗེ་བཙུན་ཆེན་པོ་ནི། ལོ་འདིའི་རྗེས་ལ་འདི་མཛད་ལ་སོགས་པའི་རྒྱས་པ་ནི་རྣམ་ཐར་ཆེན་མོ་རྣམས་སུ་བལྟ་བར་བྱ་ལ། འདིར་ནི་མདོར་བསྡུས་ཏེ་དད་པ་དང་། ཚུལ་ཁྲིམས་དང་། ཐོས་པ་དང་།
གཏོང་བ་དང་། ཤེས་རབ་ཕུན་སུམ་ཚོགས་པ་རྣམས་ཀྱིས་ཤེས་པར་བྱ་སྟེ་དེ་ཡང་། དང་པོར་དཀར་ཆོས་མཐའ་དག་གི་རྩ་བ་དད་པ་ཕུན་སུམ་ཚོགས་པ་ནི། སྤྱིར་བླ་མ་དང་དཀོན་མཆོག་ལ་ཤིན་ཏུ་མོས་པས་སྐུ་ཚེ་རིལ་པོ་བླ་མ་རྣམས་ཀྱི་ཆེད་དུ་རྟེན་གསུམ་ཁྱད་པར་ཅན་བཞེངས་པ་དང་། དུས་མཆོད་འཛུགས་པ་དང་། མཆོད་པ་འབུལ་བ་དང་། ཐ་ན་རྟེན་གྱི་དྲུང་དུ་མཆོད་པ་བཤོམ་པ་ཚུན་ཆད་ལ་རྩལ་དུ་འདོན་ཞིང་། ཁྱད་པར་བླ་མ་ཡབ་སྲས་ལ་རྡོ་རྗེ་འཆང་གི་འདུ་ཤེས་ཁོར་ཡུག་ཏུ་མཛད་ནས་ཞལ་བཞུགས་པའི་རིང་ལའང་བཀའ་གང་གནང་སྒྲུབ་པའི་སྒོ་ནས་ལེགས་པར་མཉེས་པར་བྱེད། སྐུའི་རྒྱབ་མི་སྟོན། ཀུ་རེའི་ཕྱིར་ཡང་བཀའ་མི་ཟློག
མི་མཉེས་པ་ཅུང་ཟད་ཀྱང་མི་སྒྲུབ། ཞི་བར་གཤེགས་ནས་ཀྱང་གསོལ་བ་རྒྱུན་མི་འཆད་དུ་འདེབས་པས་སྐུའི་སྣང་བ་དང་མི་འབྲལ། གསུང་རབ་ལ་ཐེ་ཚོམ་གང་བྱུང་ཐམས་ཅད་མཎྜལ་ཕུལ་ནས་བླ་མ་ཡབ་སྲས་ཁོ་ན་ལ་གསོལ་བ་འདེབས། མདོར་ན་དགེ་ལེགས་ཐམས་ཅད་ཀྱི་རྩ་བ་བཤེས་གཉེན་བསྟེན་ཚུལ་ལ་བོད་དུ་འདི་ལས་ལྷག་པ་མ་བྱུང་བར་གྲགས་སོ། ། ཚུལ་ཁྲིམས་ཕུན་སུམ་ཚོགས་པ་ནི། དགུང་ལོ་བརྒྱད་པ་ལ་བྱང་སེམས་ཟླ་རྒྱལ་གྱི་དྲུང་དུ་ཚངས་སྤྱོད་དགེ་བསྙེན་གྱི་སྡོམ་པ་ལེགས་པར་ནོད་དེ། རྟེན་སྐྱ་བོར་བཞུགས་པ་ཙམ་མ་གཏོགས། ཤ་ཆང་སྒོང་གསུམ་ཞལ་ལ་མི་རེག དགེ་སློང་ཁྱད་པར་ཅན་གྱི་ཐུགས་ཉམས་དང་མི་འབྲལ། སྐུ་འཁོར་གྱི་གཙོ་བོ་ཡང་རབ་བྱུང་ལ་མཛད།
ཁྱེད་རྣམས་ཀྱིས་གསོ་སྦྱོང་མ་ཆག་པ་གྱིས་ཇ་ངས་འདྲེན་གསུངས་ནས་རབ་བྱུང་འབའ་ཞིག་ལ་དགྱེས། མདོར་ན་སྡོམ་གསུམ་ལེགས་པར་ནོད་ནས་ཉེས་ལྟུང་ཕྲ་མོས་ཀྱང་མ་གོས་པར་མཛད་དོ། ། ཐོས་པ་ཕུན་སུམ་ཚོགས་པ་ནི། གཞོན་ནུ་ཉིད་ནས་ཀློག་དང་ཡིག་རྩིས་སོགས་ཚེགས་ཆུང་ངུས་མཁྱེན་ཅིང་། ཡབ་དང་གཅེན་ལ་དབང་བཤད་མན་ངག་མ་ལུས་པར་གསན། ཁྱད་པར་དགུང་ལོ་བཅུ་གཉིས་པ་ལ་སྡོམ་པ་ཉི་ཤུ་པ་དང་། སྒྲུབ་ཐབས་མཚོ་སྐྱེས་ཐུགས་ལས་གསུངས། བཅུ་གསུམ་པ་ལ་རྒྱུད་གསུམ་གྱི་པོ་ཏི་ཞལ་དུ་གསོལ་བའི་མནལ་ལམ་བྱུང་བ་བཞིན་དུ་ཚིག་དོན་མཐའ་དག་ཐུགས་ལ་ཆུད་དེ། ཡབ་གཤེགས་པའི་ཆོས་འཁོར་ལ་ཚོགས་སུ་གསུངས་པས་ཐམས་ཅད་ངོ་མཚར་དུ་གྱུར་ཏེ། བློ་གྲོས་ཆེན་པོར་མཚན་གསོལ།
མདོར་ན་བླ་ཆེན་ཡབ་སྲས་རྗེ་བཙུན་རིན་པོ་ཆེ། གཉན་གཙུག་ཏོར་རྒྱལ་པོ། གཉན་དབང་རྒྱལ། ཞང་བཙུན་ཚུལ་གྲགས། བལ་པོའི་པཎྜི་ཏ་ཛ་ཡ་སེ་ན། ལོ་ཙཱ་བ་དར་མ་ཡོན་ཏན། སུམ་པ་ལོ་ཙཱ་བ་དང་དཔལ་མཆོག་དང་པོའི་རྡོ་རྗེ་ལ་སོགས་པ་ལ། རྒྱ་གར་ནས་འགྱུར་བའི་མདོ་བསྟན་བཅོས། རྒྱུད་མན་ངག་མཐའ་ཡས་པ་གཅིག་གསན་ཅིང་ལེགས་པར་སྦྱངས། མ་གསན་པ་འགའ་རེ་ཡང་གཟིགས་རྟོག་ལེགས་པར་མཛད་དེ།
ང་ཐོས་རྒྱ་ཅན་མིན་ཀྱང་མཐོང་རྒྱ་ཅན་ཡིན། ངས་དགེ་སློང་གཅིག་འགྲུབ་ཏུ་རེ་ནས་འདུལ་བ་ལུང་འདི་ཡུན་རིང་པོར་བལྟ་བ་མ་གྲུབ། དགེ་སློང་མི་གྲུབ་པར་ཤེས་ནས་ལེགས་པར་བལྟས་ཞེས་གསུངས། མདོར་ན་མ་གཟིགས་པའམ་མི་མཁྱེན་པའི་ཆོས་ཅུང་ཟད་ཀྱང་མེད་པས། ཐོས་པས་མི་ངོམས་ཉིད་དང་ནི། ། ཞེས་པའི་ས་གསུམ་པའི་ཡོང་སྦྱོང་རྫོགས་པར་མཛད་དོ། ། གཏོང་བ་ཕུན་སུམ་ཚོགས་པ་ནི། དགེ་འདུན་མང་དུ་བསགས་པའི་ཆོས་འཁོར་ལན་གསུམ་མཛད། རྒྱུན་ལྡན་དུ་དགེ་འདུན་བརྒྱ་ཕྲག་ཙམ་གྱི་འཚོ་བ་སྦྱོར། དབུ་རྩེ་རྙིང་མར་གྲགས་པའི་གཙུག་ལག་ཁང་།
ཡབ་ཀྱི་ནང་རྟེན་བཀྲ་ཤིས་སྒོ་མངས། མེས་ཀྱི་ནང་རྟེན་གསེར་འབུམ་ཆེན་མོ། གཅེན་དང་གཅུང་གི་ནང་རྟེན་གསེར་སྐུ་ཆེན་མོ་རེ་རེ། དེ་དག་གི་དྲུང་དུ་དཀར་མེ་མཚན་ཐུབ་བརྒྱ་རྩ་འཆག་མེད་ཀྱི་རྒྱུན། གཞན་ཡང་ཆེན་པོ་ལ་འོས་པའི་བླ་རེ་ཡོལ་བ། འཕན་གདུགས་རྒྱལ་མཚན། དྲིལ་བུའི་སྡང་རིངས། གསེར་གྱི་མདོ་མངས་དང་རྒྱུད་འབུམ་ལ་སོགས་པའི་བཀའ་འགྱུར་ཕལ་ཆེར་གསར་དུ་བཞེངས། གཞན་གྱིས་ཕུལ་བའི་འབུམ་ཆ་སུམ་བརྒྱ་ཙམ་བྱུང་བའི་སྟེང་ནས་བརྒྱ་ཕྲག་གཅིག་གཙུག་ལག་ཁང་དེར་བཞུགས་སུ་གསོལ་ནས། ཉིས་བརྒྱ་དགེ་འདུན་གྱི་སྡེ་སོ་སོར་བསྟན་པའི་རྒྱུན་ལ་ཕུལ།
མདོར་ན་ཆོས་དང་ཟང་ཟིང་གི་དཔལ་འབྱོར་གང་ལའང་འཛིན་ཆགས་ཅུང་ཟད་ཀྱང་མི་འཛིན་པར་སྦྱིན་གཏོང་ཁོ་ན་ལ་དགྱེས་པ་འདྲ་བ། སྐུ་གཤེགས་ཁར་ན་བཟའ་ཕྲུགས་གཅིག་ལས་མ་ལུས་པར་གྲགས་སོ། ། ཁྱད་པར་ཆོས་ཀྱི་སྦྱིན་པ་ལ་མཆོག་ཏུ་དགྱེས་པས་གང་ཞུས་དེ་མ་ཐག་ཐུགས་ནས་གསུང་བ་མ་གཏོགས། ཕྱིས་བྱ་གསུང་བ་མི་སྲིད། དུས་ནམ་ཡང་འཆད་རྩོད་རྩོམ་གསུམ་ཁོ་ནས་འདུས་འདའ་བར་མཛད་དོ། ། ཤེས་རབ་ཕུན་སུམ་ཚོགས་པ་ནི། གང་གཟིགས་པ་ཐམས་ཅད་ཀྱི་ཚིག་དོན་ལ་ཆགས་ཐོགས་ཅུང་ཟད་ཀྱང་མི་མངའ་བར་སོ་སོར་རྟོགས་པའི་ཤེས་རབ་ཀྱིས་ལེགས་པར་དཔྱད་ནས་མ་རྟོགས་ལོག་རྟོག་དང་ཐེ་ཚོམ་གྱི་དྲི་མ་ཅུང་ཟད་ཀྱང་མེད་པར་ཐུགས་སུ་ཆུད་པས། ཆོས་རྗེ་པས། ཤེས་བྱ་ཐམས་ཅད་གཟིགས་པའི་སྤྱན་ཡངས་པ། ། ཞེས་བསྟོད་པ་མཛད་ཅིང་འཇམ་དབྱངས་དངོས་སུ་གཟིགས་སོ། །
དེ་ལྟར་རང་གི་མཁྱེན་ཅིང་གཟིགས་པ་ཐམས་ཅད་གཅུང་དང་ཆོས་རྗེ་པ་དང་། དགའ་སྟོན་བདུད་རྩི་གྲགས་སོགས་གྲགས་པའི་མཐའ་ཅན་རྣམས། ཕོ་རོག་པ་ཆེན་པོ་ལ་སོགས་པ་དངོས་ཀྱི་གདུལ་བྱ་རྣམས་ལ་ཉིན་མཚན་ཀུན་ཏུ་ཟབ་པ་དང་རྒྱ་ཆེ་བའི་ཆོས་འཁོར་བསྐོར་ཞིང་། དངོས་བརྒྱུད་མཐའ་དག་གི་ཆེད་དུ་ལེགས་བཤད་མཐའ་ཡས་པ་བརྩམས་ཏེ། ཡབ་སྲས་ཁུ་དབོན་གྱི་ནང་ན་འདི་ཉིད་ཀྱི་བརྩམས་ཆོས་མང་བར་བཞུགས་སོ། ། མདོར་ན་བླ་མའི་མོས་གུས་ཐུགས་དམ་ཐོས་བསམ། གཞན་ཕན་ལྷག་བསམ་རྣམས་ཉིན་པར་ཤུགས་ཤིན་ཏུ་ཆེ་བས་མཚན་མོ་མནལ་ལམ་དུ་ཡང་མཚན་བརྗོད་ལ་སོགས་པའི་ཞལ་འདོན་ཐུགས་དམ་མང་པོ་དང་། གཟིགས་རྟོག་དང་རྟོག་དཔྱོད་མཐའ་ཡས་པ་འབྱུང་ཞིང་། ས་ཆེན་གྱིས་ཐུགས་ཁ་ནས་བླ་མ་འཁོར་བཅས་ཀྱེ་རྡོར་གྱི་དཀྱིལ་འཁོར་སྟོན་པ་ཤཱཀ་ཐུབ་འཁོར་བཅས་སྤྲུལ་ནས་ཁྱོད་དབང་ཞུ་ན་སུ་ལ་ཞུ། རབ་བྱུང་ལེན་ན་སུ་ལ་ལེན་འདོམས་ཤིག་ཅེས་གསུང་བ་ལ།
དེ་ཐམས་ཅད་བླ་མ་རྗེ་བཙུན་ཁྱེད་རང་ཉིད་ལ་ཞུ་བ་ལགས། ཞེས་ཞུས་པས་དགྱེས་ནས་དབུགས་དབྱུང་། ཁྱད་པར་ཆོས་ཐམས་ཅད་གནད་བསྡུས་པའི་ཚིགས་བཅད་གནང་། ཡང་སྒོས་དབང་བཞི་པའི་ལམ་ཟབ་ལན་མང་དུ་གསུངས། ལྷ་རྣམས་ཀྱིས་བདེ་བ་ཅན་དང་མཁའ་སྤྱོད་དུ་འབྱོན་པ་བསྐུལ་བ་ན། བདག་ལ་ལྟོས་པའི་འགྲོ་བ་མང་དུ་ཡོད་པས་མི་འགྲོ་ཞུས་པ་དང་། གཞན་ཡང་སྲིད་པའི་རྒྱ་མཚོ་ལས་འགྲོ་བ་མང་པོ་སྒྲོལ་བའི་མཚན་ལྟས་ལ་སོགས་པ་མནལ་ལམ་གྱི་རྣམ་པར་ཐར་པ་ཡང་བསམ་གྱིས་མི་ཁྱབ་པ་ལ་སོགས་པ་རྣམ་པར་དཀར་བའི་མཛད་འཕྲིན་མཐའ་ཡས་པའི་ངང་ནས། གདན་ས་གཅིག་གཤེགས་པ་ནས་བརྩིས་ན་སོ་ལྔ། ལོ་བཅུའི་གོང་དུ་ཁུར་བ་ནས་བརྩིས་ན་ཞེ་ལྔ་མཛད་དེ། དགུང་ལོ་བདུན་ཅུ་པ་མེ་ཕོ་བྱི་བའི་དབོ་ཟླའི་ཚེས་བཅུ་གཉིས་ལ་ཁོ་བོ་འདི་ནས་བདེ་བ་ཅན་དང་།
དེ་ནས་གསེར་མདོག་ཅན་དུ་འཁོར་ལོས་བསྒྱུར་བའི་ཆ་བྱད་ཀྱིས་ཞིང་སྦྱོང་། ལུས་གསུམ་པ་ལ་ལུས་དེ་ཉིད་ཀྱིས་ཕྱག་རྒྱ་ཆེན་པོ་འགྲུབ་བོ་ཞེས་གསུངས་ནས་གཤེགས་སོ། ། བཅུ་པ་དཔལ་ཆེན་འོད་པོ་ནི། ཐུགས་བརྟན་ཞིང་ཡངས་པ་ངོ་ཚ་དང་ཁྲེལ་ཡོད་ཤས་ཆེ་བ། ཤེས་རབ་དང་བརྩོན་འགྲུས་ཕུན་སུམ་ཚོགས་པས་ཡབ་མེས་ཀྱི་ཆོས་ལ་ལེགས་པར་སྦྱངས་ཤིང་། ཁྱད་པར་སྨན་སྤྱད་ལ་མཁས་པས་གསོ་བ་རིག་པའི་བསྟན་བཅོས་ཉི་མའི་འོད་ཟེར་ཞེས་བྱ་བ་ལ་སོགས་པའི་བསྟན་བཅོས་འགའ་རེ་བརྩམས་ཤིང་། སྨན་གྱི་སྒོ་ནས་གཞན་དོན་མང་དུ་མཛད་དེ། དགུང་ལོ་ང་བཞི་པ་ཆུ་མོ་ཕག་གི་ཟླ་བ་ལྔ་པའི་ཉེར་གཅིག་ལ་གཤེགས་ཏེ། མཆེད་དེ་གསུམ་དཔལ་ལྡན་ས་སྐྱའི་གཟིམ་ཁང་ཉིད་དུ་གཤེགས་སོ། ། བླ་མ་འདི་ལ་སྲས་གཉིས་འཁྲུངས་པ་ནི།
ཆོས་རྗེ་ས་པཎ། ཟངས་ཚ་བསོད་རྒྱལ་དུ་གྲགས་ཏེ། ཡུམ་མ་གཅིག་གར་བུ་མ་ཉི་ཁྲི་ལྕམ་ཞེས་བྱ་བའོ། ། དེ་ཡང་ཡབ་ཀྱིས་དགུང་ལོ་སོ་གསུམ་དང་སོ་ལྔ་བཞེས་པ་ཆུ་ཕོ་སྟག་དང་། ཤིང་ཕོ་འབྲུག་ལ་སྟེ། སློབ་དཔོན་རིན་པོ་ཆེ་གཤེགས་ལོ་དང་། རྗེ་བཙུན་རིན་པོ་ཆེ་སོ་བདུན་བཞེས་དུས་ཆོས་རྗེ་འཁྲུངས་པའོ། ། ཆོས་རྗེའི་རྣམ་ཐར་ཆེན་མོ་རྣམས་དང་། བསྡུས་པ་ཆོས་རྒྱལ་མར་གསལ་ལ་འདིར་ཡང་བསྡུས་ཏེ། མཁྱེན་བརྩེ་ཕྲིན་ལས་གསུམ་གྱིས་བརྗོད་ན།
མཁྱེན་པ་ལ་རང་གི་སྦྱངས་པ་དང་། གཞན་ལ་བསྟན་པའོ། ། དང་པོ་ནི། ཀླུའི་རྒྱལ་པོས་ཡུམ་ལ་གནས་ཁང་གཡར་བའི་ཚུལ་གྱིས་བསམས་བཞིན་དུ་མངལ་བཟུང་ནས། དགེ་བྱེད་ཅེས་བྱ་བ་ཆུ་ཕོ་སྟག་གི་ཁྲ་ཟླའི་ཉི་ཤུ་རྩ་དྲུག་ལ་ཡུམ་གྱི་ལུས་སེམས་བདེ་བའི་ཉམས་དང་ལྡན་པར་སྐུ་བལྟམས་ཏེ། གོག་ཐུབ་པའི་དུས་སམ་སྐྲྀ་ཏའི་སྐད་གསུང་ཞིང་རྒྱ་ཡིག་མང་པོ་བྲིས་ནས་བཀླགས་ན་མི་འགོམ་པར་གསུངས་པ་དང་། གཞོན་ནུ་ཉིད་ནས་ཀློག་ཡིག་བཟོ་གསོ་བ་སྐད་གཉིས་ཀྱི་རྣམ་གྲངས་ལ་སོགས་པ་ཚེགས་ཆུང་ངུས་མཁྱེན། རྗེ་བཙུན་ཆེན་པོ་ལ་དབང་བཤད་མན་ངག་རྒྱུན་མ་ཆད་པར་གསན་ཏེ། དགུང་ལོ་བརྒྱད་པ་ལ་མཚོ་སྐྱེས། བཅུ་པ་ལ་བརྟག་གཉིས།
བཅུ་གཅིག་པ་ལ་གུར་སཾ་ཐུགས་ལས་གསུངས་པས་ཀུན་གྱིས་ཡ་མཚན་དུ་འཛིན། མདོར་ན་བཅོ་ལྔ་པ་ལ་རྗེ་བཙུན་ཆེན་པོའི་བུམ་པ་གང་བྱོའི་ཚུལ་དུ་ཐུགས་སུ་ཆུད། བཅོ་བརྒྱད་པ་ལ་ཨ་བྱི་འབུམ་པའི་དྲུང་དུ། སློབ་དཔོན་དབྱིག་གཉེན་ལ་མཛོད་ཚར་གཅིག་མནལ་ལམ་དུ་གསན་པས་ཐུགས་སུ་ཆུད། ཕྱོགས་ཀྱི་གླང་པོའི་ཕུག་པ་ཡིན་ཟེར་བ་གཅིག་ཚད་མའི་དཔེ་ཆས་བཀང་བའི་ལྡེ་མིག་གཏད་པ་རྨིས། བཅུ་དགུ་པ་ལ་དོན་མོ་རི་པ་ཞུ་སྟོན་རྡོ་རྗེ་སྐྱབས་ལ་བྱམས་ཆོས་རྩ་འགྲེལ་དང་དབུ་མ་མང་དུ་གསན། ཉི་ཤུ་པ་ལ་ཉང་སྟོད་སྐྱང་ཐུར་དུ་འཚར་སྟོན་གཞོན་ནུ་སེང་གེ་ལ་ཚད་མ་རྣམ་ངེས་ལ་སོགས་པའི་དབུ་ཚད་མང་དུ་གསན། དེའི་བར་སྐབས་ལ་ས་སྐྱར་ཡབ་གཤེགས་ནས་བྱོན་དགོངས་རྫོགས་སྐུ་འདབས་བསྒྲུབས། སྐུ་སྐལ་ཡང་ཞུས།་་་་་ ཕུལ།
དེར་རྗེས་བཤད་གསར་དང་བསྟུན་ནས་སྔ་ཆོས་ཕྱི་ཆོས་མཛད་དེ། རྣམ་ངེས་ཟླ་གཅིག་ལ་ཤིན་ཏུ་རྒྱས་པར་ཐུགས་ནས་བཤད་པས་ཀུན་ཡ་མཚན་དུ་འཛིན་པར་གྱུར། དེ་ནས་ཁྲོ་ཕུར་ཁ་ཆེ་པཎ་ཆེན་ཕེབས་པའི་དྲུང་དུ་བྱོན། ཆོས་མཆོག་རྒྱ་སྐད་དུ་གསུངས་པ་ལ་བདེ་དཔེ་བཀྲམས་ནས་གསན་ཅིང་རྒྱ་སྐད་དུ་སྦྱར་བས། པཎ་ཆེན་ཤིན་ཏུ་དགྱེས་ནས་་་་་་ཁོང་དཔོན་སློབ་རྣམས་ཀྱིས་པཎྜི་ཏ་ཆེན་པོར་མཚན་གསོལ་ཏེ་རྗེས་སུ་བཟུང་། ཚད་མ་སྡེ་བདུན་མདོ་དང་བཅས་པ་དང་། རྒྱན་ཆོས་མཆོག་ལྷ་ཤཱཀ་ལ་སོགས་པའི་འགྲེལ་པ་ལ་འགྲེལ་བཤད། དེ་བཞིན་དུ་མངོན་པ་འདུལ་བ་སྔགས་ཀྱི་བདེ་མཆོག་གསང་འདུས། ཁྱད་པར་དུས་འཁོར་ཆ་ལག་སེམས་འགྲེལ་གསུམ་ལ་སོགས་པ་གསན། པཎ་ཆུང་དཱ་ན་ཤི་ལ་ལ་ཡང་གཙོ་བོར་ཚད་མ་རྣམ་འགྲེལ།
གཤིན་རྗེ་གཤེད་སྐོར་ལ་སོགས་པ་གསན། བལ་པོ་སཾ་གྷ་ཤྲཱི་ལ་སྒྲ་ཀ་ཙན། སྙན་ངག་སྡེབ་སྦྱོར། མངོན་བརྗོད་མདོས་གར་ལ་སོགས་གསན། སྤྱི་ལྷས་པ་བྱང་ཆུབ་འོད་དང་། རྩིས་པ་དབང་ཕྱུག་སེང་གེ་ལ་ཡང་བྱམས་ཆོས་དབུ་མ། བསླབ་སྤྱོད་ལ་སོགས་པ་དང་། ཁྱད་པར་སྤྱི་ལྷས་པ་ལ་མན་ངག་ཞི་བྱེད་རྫོགས་ཆེན། རིམ་ལྔ། ནཱ་རོ་ནི་གུ་ལ་སོགས་པ་བོད་ན་ཡོད་ཚད་གསན་ཏེ།
ལན་རེ་ཟུང་རེ་ཙམ་གྱིས་རྫོགས་པར་ཐུགས་སུ་ཆུད་དོ། ། དགུང་ལོ་ཉེར་བདུན་པ་ལ་པཎ་ཆེན་གྱིས་མཁན་པོ། སྤྱི་ལྷས་པས་ལས་སློབ། ཞུ་སྟོན་རྡོ་རྗེ་སྐྱབས་ཀྱིས་གསང་སྟོན་བྱས་ནས་དགེ་འདུན་གྲངས་དང་མཚན་ཉིད་ཚང་པའི་དབུས་སུ་ཉང་སྨད་རྒྱན་གོང་གི་གཙུག་ལག་ཁང་དུ་རབ་བྱུང་བསྙེན་རྫོགས་མཛད། འཁོན་ས་སྐྱ་པའི་གདུང་རྒྱུད་ཀྱི་ནང་ན་ངུར་སྨྲིག་གི་རྒྱན་འཆང་བའི་གཙུག་རྒྱན་ཐོག་མ་མཛད་དེ། གངས་ཅན་པ་ཐམས་ཅད་རབ་ཏུ་བྱུང་བ་ལ་ཆེས་གཙོ་བོར་གུས་པར་བྱ་བའི་རྒྱུན་གྱིས་གཙོ་བོར་འདི་འཛིན་ཏོ། ། དེ་ལྟར་ཚངས་པར་སྤྱོད་པ་མཐའ་དག་གི་གཙོ་བོ་དགེ་སློང་གི་སྡོམ་པ་བཞེས་ཏེ། སོ་ཐར་ཡོངས་སུ་རྫོགས་པའི་སྟེང་དུ་བྱང་སེམས་དང་གསང་སྔགས་ཏེ་སྡོམ་གསུམ་རྫོགས་པའི་ཚུལ་ཁྲིམས་ཀྱི་ཕུང་པོ་འཆལ་ཚུལ་གྱི་དྲི་མ་མཐའ་དག་དང་བྲལ་བས་འཛམ་གླིང་བྱང་གི་ཕྱོགས་ན་ཚུལ་ཁྲིམས་བསྲུང་བ་མཐའ་དག་གི་མཆོག་ཏུ་གྱུར་ཏོ། ། དེ་ལྟར་རང་གི་མཁྱེན་པ་ཡོངས་སུ་རྫོགས་ནས་གཞན་ལ་སྟོན་པ་ནི། མཁས་པའི་བྱ་བ་འཆད་རྩོད་རྩོམ་གསུམ་གྱི་སྒོ་ནས་ཡིན་པས།
འཆད་པ་ན། རྣམ་བཤད་རིགས་པ་སོགས་ནས་ཇི་ལྟར་འབྱུང་བའི་ཚུལ་གྱི་ཡོན་ཏན་མཐའ་དག་རྫོགས་ནས་གསུང་རབ་གང་འཆད་ཀྱང་། གང་ནས་བཤད་ཀྱང་འབྲེལ། ཇི་ཙམ་བཤད་ཀྱང་རན། ཇི་ལྟར་བཤད་ཀྱང་འཐད་པའི་ཚུལ་གྱིས་རྣ་བར་སྙན་ཅིང་འཇེབས་པ་དང་། ཡིད་ལ་འཐད་ཅིང་འཕྲོད། ཚིག་གཟུང་སླ་ཞིང་དོན་རྟོགས་པར་ཡང་སླ་བས་དངོས་ཀྱི་གདུལ་བྱ་ཐམས་ཅད་མཁས་པའི་གོ་འཕང་ལ་མྱུར་དུ་བཀོད་དེ། བཤད་པའི་བཀའ་བབས་པ་འུ་ཡུག་རིགས་པའི་སེང་གེ་དང་། ཞང་བཙུན་མདོ་སྡེ་དཔལ་དང་། ཤར་པ་ཤེར་འབྱུང་སོགས་ཏེ།
མདོར་ན་ཁང་གཉེན་ཞང་གསུམ། ཤར་ནུབ་གུར་གསུམ་ལ་སོགས་པ་དང་། མན་ངག་གི་བཀའ་བབས་པ་དམར་སྟོན་ཆོས་ཀྱི་རྒྱལ་པོ་དང་། ལྷོ་པ་ཀུན་མཁྱེན་དཔལ་ལ་སོགས་པ་དང་། རྟོགས་པའི་བཀའ་བབས་པ་ཚོགས་སྒོམ། ཉན་ཆེན། གྲུབ་ཐོབ་ཡོན་ཏན་དཔལ་ལ་སོགས་ཏེ། མདོར་ན་མཁས་གྲུབ་ཀྱི་བུ་ཆེན་བགྲང་བ་ལས་འདས་པ་བཤད་སྒྲུབ་ལ་བཀོད་དོ། ། རྩོམ་པ་ནི། སྒྲ་དང་སྙན་ངག་དང་མིང་གི་མངོན་བརྗོད་ལ་སོགས་པའི་བསྟན་བཅོས་དུ་མ་དང་།
རིགས་པའི་ཕྱོགས་ལ་སྡེ་བདུན་མདོ་དང་བཅས་པའི་དོན་རྫོགས་པར་སྟོན་པ་རིག་གཏེར་རྩ་འགྲེལ། ལུང་གི་ཕྱོགས་ལ་མདོ་སྡེ་རྒྱན་གྱི་དོན་འགྲེལ་དུ་བྱས་ནས་ཆོས་མཐའ་དག་འདུས་པ་ཐུབ་པ་དགོངས་གསལ་ལ་སོགས་ཏེ། མདོར་ན་མདོ་སྔགས་ལུང་རིགས་ཐམས་ཅད་ཀྱི་དོན་ཚིག་ཉུང་ངུས་འདུས་པ་མཁས་པའི་ཡིད་འཕྲོག་ཅིང་། བླུན་པོས་གོ་སླ་བའི་བརྩམས་ཆོས་མང་པོས་དངོས་དང་བརྒྱུད་པའི་གདུལ་བྱ་ཐམས་ཅད་མཁས་པའི་གོ་འཕང་ལ་མྱུར་དུ་འགོད་པར་མཛད། རྩོད་པ་ནི། སྤྱིར་སྡེ་བདུན་མདོ་དང་བཅས་པའི་དངོས་སྟོབས་ཀྱི་རིགས་པ་མཐའ་དག་ལེགས་པར་ཐུགས་སུ་ཆུད་པས་བོད་རྒན་པོའི་རྟོག་གེ་མཐའ་དག་རང་བློས་སྦྱར་བའི་སྐྱོན་ཅན་དུ་གཟིགས་པས། བོད་སྔ་མའི་གྲུབ་མཐའ་ལ་དགག་པ་ལེགས་པར་མཛད་པ་རྣམས་ཀུན་གྱིས་མི་བཟོད། ཁྱད་པར་དེ་དུས་ཀྱི་འཆད་ཉན་དམར་ཤོས་དམྱལ་ཞིག་འཇམ་པའི་རྡོ་རྗེ་དཔོན་སློབ་ཡིན་པས་ཤིན་ཏུ་མ་བཟོད་ནས་བུ་དགུའི་རིགས་པ་བཟང་ཤོས་འུ་ཡུག་པ་རིགས་པའི་སེང་གེ་ཡིན་པ། ཆོས་རྗེ་ལ་རྩོད་དུ་བཏང་ནས། ཆོས་རར་ཞག་ཤས་བསྡད་ནས་འགལ་དུ་བསྒུགས་པས་མ་རྙེད་ཅིང་།
རྩོད་པར་ཅུང་ཟད་ཀྱང་མ་ནུས་ཀྱི་སྟེང་ནས་མི་ཕྱེད་པའི་དད་པ་ཐོབ་སྟེ་ཞབས་པད་ཡུན་རིང་དུ་བསྟེན་པས་བུ་ཆེན་དུ་གྱུར་པ་ལྟ་བུ་དང་། གཙང་ནག་ཕུག་པས་འཇམ་དབྱངས་དང་ཞལ་མཇལ་འཕྲོ་ལ། ཆོས་རྗེ་ལ་སྐུར་པ་བཏབ་པས་ཡུན་རིང་དུ་མ་མཇལ། གསོལ་བ་དྲག་ཏུ་བཏབ་པས་ཁྱོད་ཀྱིས་ང་ལ་འཐབས་པ་ཡིན་གསུངས་ནས། དང་པོར་མཇལ་ནས་རྩོད་པ་བྱེད་འདོད་པ། དེ་ནས་དད་པ་ལྷག་པར་ཚུད་དེ་གདན་དྲངས་ཟླ་སྦྲེལ་དུ་ཆོས་ཞུས། སྐུ་འདྲ་ཐུགས་ཁ་ན་དྲོད་ཡོད་པར་གྲགས་པ་སྒུ་རུམ་ན་བཞུགས་པ་འདི་ལེགས་པར་བཞེངས་ནས། ཕྱག་ནས་ཞུས་ཏེ་རྩེ་གཅིག་ཏུ་གསོལ་བ་འདེབས་པ་ལྟ་བུ་དང་།་་་་་ མཁས་པ་སུ་ཞིག་ཡིན་ཀྱང་། སྐུ་མདུན་མཇལ་མ་ཐག་ཏུ་ང་རྒྱལ་ཞི་བར་གྱུར།
ཁྱད་པར་མུ་སྟེགས་ཀྱི་སྟོན་པ་ཤིན་ཏུ་མཁས་ཤིང་ང་རྒྱལ་གྱིས་དྲེགས་པ་འཕྲོག་བྱེད་དགའ་བོ་ལ་སོགས་པ་དྲུག་གིས། རིགས་གཏེར་བོད་སྐད་ལས་རྒྱ་སྐད་དུ་བསྒྱུར་ཏེ་རྡོ་རྗེ་གདན་དུ་ཕེབས་པའི་མཆོད་བརྗོད་ཀྱི་ཚིག་ལ་མ་བཟོད་པས་རྐྱེན་བྱས་ནས་རྩོད་དུ་ཡོང་བས། ཆོས་རྗེ་ཉིད་ཀྱི་་་་་་པཎ་ཆེན་ཤཱཀྱ་ཤྲཱི་དུས་ཚེས་བསྒྲིགས། མངའ་བདག་རྒྱལ་པོས་དཔང་མཛད། གང་རྒྱལ་བའི་བསྟན་པ་ལ་འཇུག་པར་བྱས་ཏེ། སྐྱིད་གྲོང་དུ་བྱོན་ནས་དྲི་མ་མེད་པའི་རིགས་པས་ཕམ་པར་མཛད་དེ། བསྟན་པའི་སྒོར་བཅུག་པས་འཕགས་པའི་ཡུལ་ནའང་འཇམ་དབྱངས་དངོས་སུ་གྲགས་སོ། ། དེ་དག་ནི་མཁྱེན་པའི་ཡོན་ཏན་ཡིན་ལ། བརྩེ་བའི་ཐུགས་རྗེ་ནི། ཧོར་གྱི་རྒྱལ་པོས་བོད་ཀྱི་ངོ་ལྟ་མ་འཇགས་པའི་སྐབས་སུ་དམག་དཔུང་མང་པོ་བརྫངས་ཏེ་མཐོང་ཚད་སོད་ཅིག་ཐོས་ཚད་འདར་བར་འགྱུར་རོ་ཞེས་པའི་ལུང་བུད་པ་རིམ་གྱིས་ལག་ལེན་ལ་བཀལ་བའི་གཏམ་ཐོས་པས།
བོད་འབངས་ཐམས་ཅད་སེམས་ཁོང་དུ་ཆུད་པའི་སྐབས་སུ། ཐུགས་རྗེ་ཆེན་པོ་འཁྲུངས་ཏེ། དཀོན་མཆོག་ལ་གསོལ་བ་བཏབ་པས། དགུང་ལོ་བགྲེས་པོ་རེ་གཅིག་ཏུ་ཕེབས་པ་ན་ཧོར་གྱི་རྒྱལ་པོས་གདན་འདྲེན་བྱུང་པ་ན། བོད་འབངས་ཐུགས་ཀྱི་དཀྱིལ་དུ་བཅུག་པའི་བརྩེ་བ་ཆེན་པོ་དང་། རྗེ་བཙུན་ཆེན་པོའི་ལུང་བསྟན་ཡོད་པ་བཀའ་བཞིན་བསྒྲུབ་པའི་མོས་གུས་ཆེན་པོས་ཀུན་ནས་བསླངས་ཏེ། སྐུ་སྲོག་ཡལ་བར་དོར་བ་ལྟ་བུའི་སྐུ་ཉེན་དང་དཀའ་སྤྱད་ཁྱད་དུ་བསད་ནས། རེ་གསུམ་པ་ལ་བཏེགས་ནས་ལོ་གསུམ་གྱི་བར་ལ་ལམ་གྱི་གདུལ་བྱའི་དོན་མཛད། ཧོར་གྱི་ཡུལ་བྱང་ཕྱོགས་རྒྱལ་པོའི་སར་བྱོན་ཏེ། བོད་འབངས་བདེ་བ་ལ་བཀོད་སྐད་རིགས་མི་གཅིག་པའི་རྒྱལ་ཁམས་དུ་མ་སངས་རྒྱས་ཀྱི་བསྟན་པས་ཁྱབ་ཅིང་འཕྲལ་ཕུགས་ཀྱི་ཕན་བདེ་ལ་བཀོད་དོ། །
ཕྲིན་ལས་ནི། གཙོ་བོར་ཇི་སྐད་བཤད་པ་དེ་དག་དང་། རྗེ་བཙུན་ཆེན་པོའི་ནང་རྟེན་དུ་འཇམ་དབྱངས་གཟི་འོད་འབར་བ་བཞེངས་པ་སོགས་སྐུ་གསུང་ཐུགས་ཀྱི་རྟེན་དང་། གཙུག་ལག་ཁང་དང་དགེ་འདུན་གྱི་སྡེ་གསར་དུ་འཛུགས་པ་དང་། རྙིང་པ་གསོ་བ་དང་། ཆོས་སྡེ་མང་པོའི་ཞལ་བདག་མཛད་དེ། གདན་ས་ཆེན་པོ་དཔལ་ལྡན་ས་སྐྱ་དང་། བྱང་ཕྱོགས་ལིང་ཆུ་རྩེར་ཁབ། བར་པ། བསམ་ཡས།
ཉང་སྟོད་སྐྱང་ཐུར། ཤ་པ་སྲེག་ཤིང་། ཆུང་བ་ཁམས་གཙང་དབུས་གསུམ་ན་ཤིན་ཏུ་མང་བའི་བདག་ཉེར་མཛད་ནས་སྤྱིར་་་་་་རིག་གནས་མཐའ་དག་དང་མདོ་སྔགས། ཁྱད་པར་རྣམ་འགྲེལ་་་་་་འདུལ་མངོན་ཕར་ཕྱིན་དབུ་སེམས་དང་བདེ་ཀྱེ་གསང་གསུམ་ཡོ་ག་བྱ་སྤྱོད་སོགས་མདོ་སྔགས་ཟུང་འབྲེལ་རྟག་གཉིས་ཀྱི་བཤད་སྲོལ་དིང་སང་གི་བར་དུ་ཡོད་པ་ནི་བདག་ཉིད་ཆེན་པོ་འདི་ཁོ་ནའི་འཕྲིན་ལས་ཀྱི་རྒྱུན་ནོ། ། ཁྱད་པར་རྒྱས་པའི་བསྟན་བཅོས་ཚད་མ་རྣམ་འགྲེལ་གྱི་གྲྭ་ས། བྱང་ངམ་རིངས། དབུས་རྩེ་ཐང་་་་་་ན་ལནྡྲ། སྐུ་ཚལ་གོང་ཟིན། གསེར་མདོག་ཅན། ཐུབ་བསྟན་གོང་།
གཉན་བྱ་གཤོངས་སོགས་དང་། དེ་དག་ལས་མཆེད་པ་དཔལ་ལྡན་ས་སྐྱའི་ཐུབ་བསྟན་རིན་ཆེན་སོགས་ཆོས་གྲྭ་མང་པོ་ལ་སོགས་པ་ཤིན་ཏུ་དར་རྒྱས་སུ་གྱུར། ཧོར་ཡུལ་ལ་འབྱོན་པའི་ཚེ་ས་སྐྱར་མཚན་ཉིད་ཀྱི་ཚོགས་དཔོན་འུ་ཡུག་རིག་སེང་། སྔགས་ཀྱི་ཚོགས་དཔོན་ཞང་བཙུན་མདོ་སྡེ་དཔལ། སྤྱི་དཔོན་ཉེ་གནས་སུ་དགེ་བཤེས་ཤཱཀྱ་བཟང་པོ་བཀོས་ནས་བྱོན་རྗེས་རིགས་ཆེན་པ་རང་ལ་ཆ་བརྒྱད་ཅུ་བྱུང་པར་གྲགས་པ་ལྟ་བུ་བསྟན་པའི་རྒྱུན་ལ་ཕན་པའི་ཕྲིན་ལས་ནི་བླ་མ་འདི་ཁོ་ན་ཆེའོ། ། རྩོད་དུས་གདུལ་བྱ་ཉམས་དམའ་བའི་སྐབས་སུ་ཕྲིན་ལས་རྣམ་དག་གི་རྒྱུན་ཚུགས་པ་རྣམ་ཐར་གྱི་གཙོ་བོ་ཡིན་གྱི། ཉིད་ཀྱིས་ལྷ་དང་བླ་མ་མང་པོ་གཟིགས་པ་སོགས་ནི་བྱིས་པ་མཚར་བསྐྱེད་དུ་ཟད་དོ། ། དེ་ལྟར་དགུང་ལོ་སོ་དྲུག་པ་ནས། བདུན་ཅུའི་བར་སོ་ལྔ་གདན་ས་མཛད་ནས། ལྕགས་མོ་ཕག་གི་སྨལ་པོ་ཟླ་བའི་ཚེས་བཅུ་བཞི་ལ་རྗོད་ཀྱིས་མི་ལང་པའི་ལྟས་དུ་མ་དང་བཅས་ཏེ།
བྱང་ཕྱོགས་སྤྲུལ་པ་སྡེའི་གཟིམ་ཁང་དུ་བདེ་བར་གཤེགས་སོ། ། གཅུང་ཟངས་ཚ་བསོད་རྒྱལ་ནི། ཡབ་མེས་ཀྱི་ཆོས་ལ་སྦྱངས། ཀྱེ་རྡོར་དང་ཕུར་པ་ལ་མངའ་བརྙེས། ཞང་པོ་བོད་ཀྱི་གྱད་པ་ཟངས་དཀར་ལྕོག༵་རེའི་བརྒྱུད་ཡིན་པས་ལུས་རྩལ་ཤིན་ཏུ་ཆེ་བའི་ཞང་རིགས་སུ་འཁྲུངས་ནས། སྐུ་རྩལ་ཤིན་ཏུ་ཆེ་བའི་གྲགས་པ་བྱུང་བས། ལུས་རྩལ་གྱིས་ང་རྒྱལ་བ་མང་པོས་འགྲན་དུ་ཡོངས་པ་རྣམས་ཀྱིས་འགྲན་མ་བཟོད་པའི་གཏམ་རྒྱུད་ཡོད། གཞི་ཐོག་བླ་བྲང་དང་། ཕྱག་མདས་འཁོར་ཚད་ཀྱི་ལྕགས་རི་བཏབ། ཆོས་དང་ཟང་ཟིང་གི་དཔལ་འབྱོར་རྒྱས་པའི་ངང་ནས།
དགུང་ལོ་ང་དྲུག་པ་ས་མོ་ཕག་གི་རྒྱལ་ཟླའི་ཉི་ཤུ་གཉིས་ལ་དག་པའི་སྣང་བ་དུ་མ་དང་བཅས་ཤིང་། བླ་མ་འདི་འཇམ་དབྱངས་དངོས་ཡིན་པས་ཁྱེད་རྣམས་ཀྱང་མོས་གུས་དེ་བཞིན་དུ་གྱིས། ང་ཡང་མོས་གུས་རྩེ་གཅིག་འདིའི་ངང་ནས་ལྷོ་ཕྱོགས་ཀྱི་རྒྱུད་དུ་ལམ་ཟབ་མོ་སྒོམ་ཞིང་། གཞན་ལ་ཡང་དབང་བསྐུར་རེ་ཙམ་བྱེད་པའི་རྣལ་འབྱོར་པ་གཅིག་ཏུ་སྐྱེ་གསུངས་ནས། ལ་སྟོད་ལྡོག་གི་དཔག་རི་ཞེས་བྱ་བར་སྐུ་གཤེགས་སོ། ། བླ་མ་འདི་ལ་སྲས་བཞི། སྲས་མོ་བཞི་སྟེ་ལྕམ་སྲིང་བརྒྱད་འཁྲུངས་པའི་ཡོངས་སུ་གྲགས་པ་ནི། འཕགས་པ་རིན་པོ་ཆེ་དང་། ཕྱག་ན་རྡོ་རྗེ། སྲས་གཉིས་པ་ནི་རིན་ཆེན་རྒྱལ་མཚན་དང་།
ཡེ་ཤེས་འབྱུང་གནས་སོ། ། སྔ་མ་གཉིས་ནི། མ་གཅིག་ལྡོག་སྟོད་མ་ཀུན་དགའ་སྐྱིད་ལ་ཡབ་དགུང་ལོ་ང་གཉིས་པ་ཤིང་མོ་ལུག་གི་ཟླ་བ་གསུམ་པའི་ཚེས་དྲུག་ལ་དང་། ང་དྲུག་པ་ས་མོ་ཕག་ལ་འཁྲུངས་པའོ། འཕགས་པ་བློ་གྲོས་རྒྱལ་མཚན་དཔལ་བཟང་པོ་ནི། བསྟན་པ་སྔ་དར་གྱི་ལོ་ཙྪ་བ་ཆེན་པོ་ཀ་བ་དཔལ་རྩེགས་ཀྱི་སྐུ་སྐྱེར་སློབ་དཔོན་ཆེན་པོ་པདྨ་འབྱུང་གནས་ཀྱིས་ལུང་བསྟན་གསལ་པོ་ཡོད་ཅིང་། སྤྱན་རས་གཟིགས་དང་གསུང་གླེང་རྟག་ཏུ་མཛད་པའི་ས་སྟོན་རི་པར་གྲགས་པ་ཅིག་གི་སྐུ་སྐྱེ་དེ་མ་ཐག་པར་ཞལ་གྱིས་བཞེས། དེའི་གྲྭ་པ་རྣམས་ངོ་མཁྱེན་པ་སོགས་ཆུང་ངུ་ནས་བྱིས་པའི་སྤྱོད་པ་ལས་འདས། བསླབ་པའི་གནས་དང་རྒྱུ་རྩལ་ཚེགས་ཆུང་ངུས་མཁྱེན། བླ་མ་འདི་དང་འགྲོ་མགོན་ཕྱག་ན་སྟེ།
སྐུ་མཆེད་གཉིས་ཀས་སྒུ་རུམ་གྱི་ཉི་ཟེར་ལ་ན་བཟའ་དང་འཁོར་གསུམ་བཀལ། ཀུན་གྱིས་འདི་ནི་འཕགས་པའོ་ཞེས་བསྒྲགས་པས་འཕགས་པར་གྲགས། དགུང་ལོ་གསུམ་པ་ལ་སྒྲུབ་ཐབས་མཚོ་སྐྱེས། བརྒྱད་པ་ལ་སྐྱེས་རབས། དགུ་པ་ལ་བརྟག་གཉིས་ཐུགས་ལས་གསུངས། ཚོགས་པ་ཐམས་ཅད་ཤིན་ཏུ་ངོ་མཚར། དེ་ལྟར་ན་སྐྱེ་སྟོབས་ཀྱི་ཐུགས་རབ་ནི་ཆོས་རྗེ་ལས་ཀྱང་ལྷག་པར་མཁས་པ་རྣམས་ལ་གྲགས་སོ། བཅུ་པ་ལ་ཆོས་རྗེའི་ཕྱག་ཕྱིར་གོང་དུ་བྱོན་པའི་མར་ལམ་ཟུལ་ཕུར། ཆོས་རྗེ་པས་མཁན་པོ། ཟུལ་ཕུ་བ་ན་བཟའ་འཕྲེད་གསོལ་དུ་གྲགས་པ་ཆོས་དབང་བས་སློབ་དཔོན་མཛད་ནས་རབ་ཏུ་བྱུང་།
སྐྱོར་མོ་ལུང་པ་ཤེས་རབ་སེང་གེ་ལ་ཀཱ་རི་ཀཱ་གསན་ཏེ་ལྷག་པ་ཚུལ་ཁྲིམས་ཀྱི་བསླབ་པས་ཕྱུག་པར་མཛད་དོ། དེ་ལྟར་དགུང་ལོ་བཅུ་བདུན་པའི་བར་ཆོས་རྗེ་ལ་དབང་འཁྲིད་བཤད་པ་ཕལ་ཆེར་རྫོགས། ཤིན་ཏུ་བརྙེས་ནས་ཆོས་དུང་། ལྷུང་བཟེད། ཕྱག་དཔེ། ཚོགས་པ་རྣམས་གཏད། བསྟན་པའི་ཁུར་བཀུར། བཅུ་བདུན་པ་ལ་ཆོས་རྗེ་དང་བཅོ་བརྒྱད་པ་ལ་བྱང་ཕྱོགས་རྒྱལ་པོ་གོ་དན་ཡང་གཤེགས། དེ་ནས་སོ་ཆེན་གན་གྱིས་གདན་དྲངས། བརྟག་པ་དང་དྲི་བ་ལ་སོགས་པའི་སྒོ་ནས་ཡིད་ཆེས་ཤིང་།
བཙུན་མོས་མཚམས་སྦྱར་ནས་མོས་གུས་ཁྱད་པར་ཅན་ཚུད། དགུང་ལོ་བཅུ་དགུ་པ་ཆུ་མོ་གླང་གི་ལོ་གསར་ལ་སེ་ཆེན་གན་གྱིས་དབང་བསྐུར་ཞུས། གཡང་ཀྲིའུ་ལས་བྱས་པ་་་་་་ཡི་གེ་ས་དང་རིན་པོ་ཆེ་་་་་་འི་རི་མོ་ཡོད་པའི་དམ་ག་ཕུལ། ཏི་ཤྲཱིའི་མཚན་གསོལ། གསེར་དང་མུ་ཏིག་གི་རྣམ་སྦྱར། སྐུ་ཆོས། ཕྱམ་ཚེ། དབུ་ཞྭ། ཆགས་ལྷམ། གཞུགས་གདན།
གསེར་གྱི་ཁྲི། གདུགས། གསོལ་ཞལ། གསོལ་སྡེར་ལ་སོགས་ཚང་མ། རྔ་མོ་དང་ཕྱིབས་དྲེལ་གསེར་གྱི་སྒ་འཁོར་ཚང་མ། གཙོ་བོར་དབུས་གཙང་གི་ཁྲི་སྐོར་བཅུ་གསུམ། སྒོས་སུ་གཙང་ཆུ་མིག་གི་ཁྲི་སྐོར་དུ་གང་གཏོགས་ཕྱག་ཕྱིར་ཕུལ། ༼དེ་དུས་ཀྱི་དབུ་ཞྭ་རྩེ་གདོང་པ་ལ་ཡོད།་་་་་ པར་གྲགས། དམ་ག་ཤར་པ་དང་།
སྒ་འཁོར་ཟུར་ཚོ་བ་ལ་ཡོད་པར་བྱེད་དོ།༽ ། ཕྱིས་ལོ་སྟག་ལོ་དེ་ལ་བནྡེ་ཤེད་སྐྱེད་བོད་ཡིག་ཏུ་བྲིས་པ་དང་། དངུལ་བྲེ་ཆེན་ལྔ་བཅུ་རྩ་དྲུག ཇ་སིག་ཉིས་བརྒྱ། གོས་ཡུག་བརྒྱ་བཅུ་དང་། དར་ཡུག་སྟོང་དང་བརྒྱ་ཕུལ་ལོ། སྟག་ལོ་འདི་ལ་རྒྱ་གར་དུ་རུ་ཀས་བཟུང་ཡོད། མཚམས་ཧོར་དམག་ཁྱེར། དེ་བཞིན་གཤེགས་པའི་ཚེམས་མཆེ་བ་གདན་དྲངས་པར་བྱེད། དེ་བར་འཕགས་པ་རིན་པོ་ཆེས་བྱང་དངོས་སུ་བྱོན།
ཆོས་རྗེའི་སྐུ་འབུམ་བཞེངས། འུ་ཡུག་པ་གདན་འདྲེན་གཏང་ནས་མདོ་ཁམས་སུ་བསྙེན་རྫོགས་མཛད་རྩིས་ལ་འུ་ཡུག་པ་གྲོངས། སྙེ་ཐང་པ་གྲགས་སེང་གིས་མཁན་པོ་མཛད། ལས་སློབ་ཇོ་གདན་བྱང་ཐང་པ་བསོད་རྒྱལ། གསང་སྡེ་ཡར་ལུངས་པ་བྱང་རྒྱལ། དད་དགེ་མཁན་པོ་སྒྲོ་དང་གནམ་འཕར་བ་སོགས་ཆོས་རྗེའི་བུ་ཆེན་མང་པོ་བསགས་ནས་དགུང་ལོ་ཉེར་གཅིག་པ་ཤིང་མོ་ཡོས་ལོ་ཟླ་བ་ལྔ་པའི་ཚེས་བཅུ་བཞིའི་ཉིན། རྒྱ་བོད་ཀྱི་མཚམས་ཧེ་ཅེའུ་དང་ཉེ་བའི་སར། རྒྱལ་བའི་བསྟན་པ་ལ་ཞུགས་ལ་ཡོངས་སུ་རྫོགས་པ་དགེ་སློང་གི་སྡོམ་པ་རྣམ་པར་དག་པ་བཞེས་སོ། ། དགུང་ལོ་ཉེར་གསུམ་པའི་སྦྲུལ་གྱི་ལོ་ཟླ་བ་བཞི་པའི་ཚེས་བཅུ་གསུམ་གྱི་ནུབ་མོ། ཆོས་རྗེ་མངོན་སུམ་དུ་བྱོན་ནས།
ཟབ་རྒྱས་ཀྱི་ཆོས་གསུངས། ལུང་བསྟན། དབུགས་དབྱུང་། བསྟོད་པ་ཡང་མཛད། ཐོས་པ་རྒྱ་མཚོ་མ་ཡང་དེ་དུས་མཛད་པར་བྱེད་དོ། ། དེ་ནས་ཧོར་ཡིག་གེ་མེད་པ་ལ་ཡི་གེ་གསར་བརྩམས། དེའི་ཕུད་ལ་བནྡེ་ཤེད་སྐྱེད་ཐགས་མ་ཕུལ། དབང་ཡོན་བར་མ་ལ་བོད་ཆོལ་ཁ་གསུམ། ཐ་མ་ལ་རྒྱ་ཡི་མི་ཡུགས་ཆེན་མོ་ཕུལ། བོད་ཐམས་ཅད་ས་སྐྱ་པའི་ཆོས་ལུགས་ལས་གཞན་པ་བྱེད་དབང་མེད་པའི་ལུང་འབུད་གསུང་བ་ལ།
རང་རང་གི་ཆོས་ལུགས་གང་ཡོད་སྐྱོང་དུ་འཇུག་པ་ཅིས་ཀྱང་དགོས་གསུངས་ནས། ཡོན་མཆོད་གཉིས་ཀའི་འཇ་སགས་ཐམས་ཅད་ལ་རང་རང་གི་ཆོས་ལུགས་ལ་འབད་པ་ཐོན་གསུང་བ་ཤ་སྟག་ཡོད་པས་དབང་སྤུས་ཤིན་ཏུ་བཟང་བ་ཡིན་ནོ། ། རྒྱ་ནག་གི་ཆོས་ལུགས་སོགས་པར་སྤྱོད་པའི་ཟིན་ཤིང་སྟོན་པ་བཅུ་བདུན་བསྟན་པ་ལ་ཤིན་ཏུ་སྡང་བར་ཡོད་པ་རྣམས་ནི་རིགས་པ་རྣམ་དག་གིས་བཏུལ་ནས་བསྟན་པ་ལ་བཅུགས་ཏེ། རྒྱ། ཧོར། ལྗང་། ཡུ་གུར། མི་ཉག་ལ་སོགས་པའི་སྐལ་ལྡན་སྣོད་དུ་རུང་བ་རྣམས་ལ། རབ་བྱུང་བསྙེན་རྫོགས་ལོ་རེའི་ནང་དུ་སྟོང་ཕྲག་རེ་ཙམ་རང་གིས་གནང་བ་དང་། མཁན་བུ་འདུལ་འཛིན་ཆོས་མགོན་ཞེས་བྱ་བ་སྨན་རྩེའི་ཡུལ་དུ་བརྫངས་ནས།
དེས་ཀྱང་རབ་བྱུང་དགུ་བརྒྱ་ཙམ་དང་། རྗེ་ཉིད་ཀྱིས་གནང་བ་སྔ་རྟིང་གྲིལ་བ་ལ་བཞི་སྟོང་བཞི་བརྒྱ་ཉེར་ལྔ་མཛད་དེ། རྒྱ་ནག་གི་རྒྱལ་ཁམས་རབ་བྱུང་གིས་གང་བར་མཛད་དོ། ། མཚམས་གཅིག་ཏུ་ཧོར་དང་ས་སྐྱ་པ་འབྲེལ་བའི་སྙན་པ་སྒྲོགས་པ་དང་། འཇ་མོ་འཛུགས་པ་ལ་གོང་མ་ཡོན་མཆོད་ཀྱི་འཇ་སར་འཁྱེར་ནས། ཧོར་གྱི་མི་ཆེན་དྭསྨན་ཞེས་བྱ་བ་ས་སྐྱ་བར་དུ་བརྫངས། འདི་ཧོར་གྱི་གསེར་ཡིག་པ་བོད་ལ་བརྫངས་པའི་ཐོག་མ་ཡིན་ནོ། ། དེ་ནས་དགུང་ལོ་ཉེར་བརྒྱད་པ་ཆུ་ཕོ་ཁྱི་ལ་ཆར་རྐྱེན་མང་དུ་བསྐུར་བ་མཛད་པ་རྣམས་ལ་བརྟེན་ནས། དཔོན་ཆེན་ཤཱཀྱ་བཟང་པོས་དབུ་རྩེ་སྒོ་གསུམ་གསེར་ཐོག་ཆེན་པོ་དང་བཅས་པ། གསེར་འབུམ་ཆེན་མོ་གཡུ་ཐོག་དང་བཅས་པ་དང་།
ཐུབ་པ་ཆེན་པོའི་གསེར་སྐུ་ལ་སོགས་པ་བཞེངས།

དེའི་ཕྱིས་ལོ་ཆུ་མིག་ཆོས་འཁོར་སྔོན་མ་ལ་དགེ་འདུན་བརྒྱད་ཁྲི་ཙམ་ལ་འབུལ་འགྱེད་གྱ་ནོམ་པ་གནང་། ཧོར་ཡུལ་ནས་ཡར་བྱོན་པའི་ལམ་ཁར་མདོ་ཁམས་གཙོ་མདོ་གནས་གསར་དུ་ཉེ་གནས་ཆེན་པོ་རིན་ཆེན་སྟན་ཚུལ་གྱིས་དོ་དམ་བྱས་ནས་གསེར་གྱི་གླེགས་བམ་ཕྱེད་ཉིས་སྟོང་ལ་སོགས་པ། རྟེན་གསུམ་སྡེ་དགོན། མི་ནོར་གྱི་འབུལ་བ་གྲངས་མེད་པ་བཞེས་ནས་དགུང་ལོ་སོ་གཅིག་པ་ཤིང་མོ་གླང་ལ་ས་སྐྱར་ཕེབས། གསེར་ཐོག་ཆེན་པོའི་བཞུགས་ཚགས། གསེར་འབུམ་བཀྲིས་སྒོ་མངས། རྗེ་གོང་མའི་ཕྱེ་རྟེན་སྐྱ་འབུམ་བདུན་ལ་གསེར་གྱི་གདུགས་ཆོར་རོ། སྒོས་སུ་ཆོས་རྗེའི་ཕྱི་རྟེན་ལ་གསེར་ཐོག བཀའ་འགྱུར་ལ་སོགས་པ་གསེར་གྱི་སྤོ་ཏི་ཉིས་བརྒྱ་ལྷག་པ་ལ་སོགས་པ་བཞེངས། དེ་ལྟ་བུའི་བསྟན་པའི་མངའ་བདག་ཆོས་ཀྱི་རྒྱལ་པོ། འཇིག་རྟེན་གྱི་གཙོ་བོར་གྱུར་ནས་ཀྱང་།
མདོ་སྔགས་དབང་བཤད་ཀྱི་རྒྱུན་ཟབ་མོ་ཉམས་ཀྱི་དོགས་ནས། དེ་དུས་ཀྱི་དགེ་བའི་བཤེས་གཉེན་མཁས་བཙུན་བཟང་བ་དང་། ལུང་རྒྱ་ཆེ་བ་ཆུང་འབྲིང་མཐའ་དག་བླ་མར་བསྟེན། རང་བཞེད་པའི་ཆོས་དེ་འདུག་ན་ལོ་བཙུན་ཕལ་པ་གཅིག་ལ་འདུག་ཀྱང་། ང་རྒྱལ་དང་ཁེངས་པ་དང་གཞན་གྱི་སྨོད་པ་སོགས་གང་ལ་ཡང་མི་དགོངས་པར་གུས་པས་གཙུག་ཏུ་བཞེས་ནས་ཆོས་ཞུས་སྟེ། དེ་དག་གི་རྣམ་ཐར་རྒྱས་པ་གསན་ཡིག་སོགས་ན་གསལ་ལོ། ། ཆོས་ཀྱི་ཆེད་ཡིན་ཀྱང་འདི་ལྟ་བུའི་ཆེ་འགྱིང་བཅག་པ་ནི་གཞན་སུས་ཀྱང་སྒྲུབ་པར་དཀའོ། ། དུས་ཕྱིས་སྒྲ་ཚད་སྙན་ངག་ལ་སོགས་པ་རིག་གནས་ཐུན་མོང་བ་ཆོས་འབྲེལ་དུ་མི་འགྲོ་བ་ལ་དགོངས་ནས། དེ་དག་གི་འཛུབ་ཁྲིད་པ་ལ་ཕྱག་མི་མཛད་པ་ལ་འཁྲུལ་ནས། གདུང་བརྒྱུད་ལ་ཁག་གཏང་བའི་ཟབ་ཆོས་མང་པོ་བསླབས་ནས།
ཆོས་འབྲེལ་དུ་མི་རྩི་བ་བྱུང་བ་ནི་རང་རང་གི་ཁེངས་པའི་སྐྱོན་ནོ། ། དེ་ནས་དགུང་ལོ་སོ་གསུམ་པ་མེ་མོ་ཡོས་ལ་འགྲོ་མགོན་ཕྱག་ན་སྐུ་གཤེགས་པའི་ཆོས་འཁོར་ཆུ་མིག་ཏུ་མཛད་པ་ལ་དགེ་འདུན་དགུ་ཁྲི་ལ་འབུལ་འགྱེད་བགྲང་ལས་འདས་སོ། ། དེ་རྗེས་དེ་མ་ཐག་ཧོར་གྱི་གདན་འདྲེན་པ་ནན་ཆེས་ནས་ལོ་བཞུག་དེ་ལ་འདམ་དུ་ཕེབས་པར་བྱོན། ཕྱིས་ལོ་ས་ཕོ་འབྲུག་ལ་དཔོན་ཆེན་ཤཱཀྱ་བཟང་པོས་ལྷ་ཁང་ཆེན་མོ་བཞེངས། ཁྲི་སྐོར་བཅུ་གསུམ་བསྐུལ། དཔོན་ཆེན་ཀུན་དགའ་བཟང་པོ་དང་སྦྲེལ་ནས་རྫོགས་པར་གྲུབ། རིན་ཆེན་སྒང་། ལྷ་ཁང་བླ་བྲང་། དུས་མཆོད་བླ་བྲང་རྣམས་ཀྱང་བཞེངས་སོ། ། གོང་དུ་ཕེབས་ནས་དགུང་ལོ་སོ་དྲུག་པ་ལྕགས་ཕོ་རྟ་ལ་དབང་ཞུས་པའི་ཚེ་མི་ཉག་རྒྱ་རྒོད་ཀྱི་རྒྱལ་པོའི་ཤེལ་དམ་ལ་བཅོས་བྱས་ནས་ཤེལ་དམ་གླིང་དྲུག་མ་དང་།
མུ་ཏིག་གི་འཇ་སགས་ཕུལ། གནམ་གྱི་འོག་སའི་སྟེང་ན། རྒྱ་གར་ལྷའི་སྲས་པོ། སྤྲུལ་པའི་སངས་རྒྱས། ཡི་གེ་རྩོམ་མི། རྒྱལ་ཁམས་འཇགས་སུ་འཇུག་པ་པོ་གནས་ལྔ་རིགས་པའི་པཎྜི་ཏ་འཕགས་པ་ཏི་ཤྲི་ཞེས་མཚན་གསོལ། དངུལ་བྲེ་ཆེན་སྟོང་རྭ་ཅན་དང་། གསོ་དར་ལྔ་ཁྲི་དགུ་སྟོང་ལ་སོགས་པ་ཕུལ། མཇལ་རེས་ཀྱིས་མཐོང་ཕྱག་དང་མཇལ་དར་དངུལ་བྲེ་འཆག་མེད་སོགས་མཛད་པས། རྒྱལ་པོའི་འཕྲལ་གྱི་འབུལ་བ་ཀུན་གྲིལ་བས་གསེར་བྲེ་བརྒྱ་ལྷག
དངུལ་བྲེ་སྟོང་རྭ་ཅན། གོས་དར་བཞི་ཁྲི་ལ་སོགས་པ་བྱུང་བར་བཤད་དོ། ། དེ་ནས་ཞེ་གཉིས་པ་མེ་ཕོ་ཁྱི་ལོ་ལ་ས་སྐྱར་ཕེབས། བོད་ཀྱི་དགེ་བཤེས་སྐྱ་བཙུན་ཐམས་ཅད་ལ། བོད་ཀྱི་དབང་བཤད་ལུང་མན་ངག་ཐམས་ཅད་ང་ལ་ཡོད་པས་ཉན་དུ་ཤོག་ཅེས་བཀའ་གནང་ནས། ཞེ་དྲུག་པའི་བར་ལ་ཆོས་དང་ཟང་ཟིང་གི་ཆར་ཕབ། ཁྱད་པར་གླང་ལོ་ལ་ཆུ་མིག་ཆོས་འཁོར་ཆེན་མོ་ལ་ཞག་བཅོ་ལྔའི་བར་དུ་དགེ་འདུན་འབུམ་ཕྲག་གཅིག་ལ་ཆོས་དང་ཟང་ཟིང་གི་སྦྱིན་པ་མཛད་ཚུལ་བསམ་གྱིས་མི་ཁྱབ། དེ་ལྟར་སྐྱངས་པའི་སློབ་མའི་མཆོག་ཀྱང་ཤར་ནུབ་གུང་གསུམ། ཁང་གཉེན་ཞང་གསུམ། ལ་རུ་བ།
གཉེན་ཆེན་པ། སྲུ་ལུང་པ། ལོ་མཆོག དགའ་ལྡན་པ་བཀྲ་ཤིས་དཔལ། ཞང་དཀོན་མཆོག་དཔལ། གསལ་ལ་བ་འདོར་འབུམ། དབུས་པ་སངས་འབུམ་དམ་པ་ཀུན་དགའ་གྲགས་ལ་ལ་སོགས་པ་བརྒྱུད་པ་འཛིན་ངེས་ཀྱང་མང་དུ་བྱོན། སྣང་ངོར་བསྟན་པའི་རྟོགས་པའི་ཡོན་ཏན་ཡང་འོད་གསལ་རྒྱུན་མི་འཆད་དུ་ཡོད་པ་དང་། རྣལ་ལམ་དུ་ཡང་གཞན་རྒྱུད་དང་གཞན་གྱི་རྨི་ལམ་གང་རྨི་མཁྱེན་པ་དང་། རྨ་བྱ་ཆེན་མོ་དང་།
དཔལ་མགོན་ཀླུ་སྒྲུབ་ལ་སོགས་པ་གཟིགས་སོ། ། དེ་ལྟར་དགུང་ལོ་བཅོ་བརྒྱད་པ་ནས་ཞེ་དྲུག་གི་བར་ཉི་ཤུ་རྩ་དགུའི་བར་ལ་གདན་ས་ཆེས་འབྲིང་ཆུང་གསུམ། རྒྱ་བོད་ཀྱི་ཆོས་སྡེ་ཕལ་མོ་ཆེའི་བདག་རྐྱེན་བསྐོ་བཞག་སྐྱོང་དར་ལ་སོགས་པས་ཉིན་མཚན་བཟླས་པར་མཛད་ནས་ཞེ་དྲུག་པ་ལྕགས་ཕོ་འབྲུག་གི་སྨལ་ལོ་ཟླ་བའི་ཉི་ཤུ་གཉིས་ལ་དཀོན་མཆོག་གི་དྲུང་དུ་མཆོད་པ་རྒྱས་པར་གཤོམས་གསུངས་ནས་རྡོ་རྗེ་དཀྱིལ་ཀྲུང་མཛད། རྡོར་དྲིལ་ཐུགས་ཁར་བསྣོལ་བའི་ངང་ནས་་་་་་རྨ་བྱ་ཆེན་མོ་དང་། དཔལ་མགོན་ཀླུ་སྒྲུབ་ལ་སོགས་པ་དངོས་སུ་གཟིགས་སོ། ། ངོ་མཚར་གྱི་བལྟས་དུ་མ་དང་བཅས་ཏེ། ལྷ་ཁང་ཆེ་མོའི་བླ་བྲང་དུ་བདེ་བར་གཤེགས་སོ། ། འགྲོ་མགོན་ཕྱག་ན་རྡོ་རྗེ་ནི། དགུང་ལོ་དྲུག་པ་ལ་ཆོས་རྗེའི་ཕྱག་ཕྱིར་ཧོར་ཡུལ་དུ་བྱོན། གཞོན་ནུ་ནས་སེམས་ཅན་སྦྱོར་སྒྲོལ་ནུས།
བྱང་ངོས་རྒྱལ་པོས་སྲས་མོ་མེ་ག་དུན་གནང་། ཧོར་ཆས་སུ་བཅུག སེ་ཆེན་རྒྱལ་པོས་པཱ་ལེན་དབང་གི་ལུང་དང་གསེར་དམ། ཐོང་ཕྱི་གཡས་གཡོན་གྱི་ཁྲིམ་ར་དང་བཅས་པ་གནང་། ས་ཆོལ་ཁ་གསུམ་གྱི་ཁྲིམས་བདག་ཏུ་བཀོས། བོད་ལ་ཏིཤྲི་དང་ཝང་གི་ལས་ཁ་བྱུང་པའི་ཐོག་མ་སྐུ་མཆེད་འདི་གཉིས་ཡིན། འདི་གཉིས་ཀྱིས་དམ་ཁ་གཉིས་དམ་འཁོར་དང་བཅས་པ་དང་། ཏིཤྲི་ཀུན་བློའི་ལ༵་ན་ཧེའི་དམ་ཁ། འཕགས་པ་རིན་པོ་ཆེའི་དབུ་ཞྭ་རྣམས་རྩེ་གདོང་པའི་ཕྱག་ན་བཞུགས་ཤིང་། རྒྱའི་ཝང་གི་ལས་ཁ་དང་ལུང་གནང་སྦྱིན་ཡང་ནར་མར་ཡོང་ངོ་། །
འགྲོ་མགོན་ཕྱག་ན་འདི་ནི་དགུང་ལོ་ཉེར་དགུ་པ་མེ་མོ་ཡོས་ལ་དགུ་རུམ་གཟིམ་ཁང་དུ་སྐུ་གཤེགས་སོ། ། འཕགས་པ་གཤེགས་པའི་ཕྱིས་ལོ་བྱ་རོག་ཚང་ལ་ཧོར་དམག་དྲངས། དཔོན་ཆེན་ཀུན་དགའ་བཟང་པོ་བཀྲོངས། དེའི་ཕྱིས་ལོ་ཆུ་མིག་ཏུ་ཚ་གཤེགས་ལྗོངས་ཀྱི་ཆོས་འཁོར་ལ་ཁྲི་ཕྲག་བཅུ་གཅིག་ཙམ་གྱི་དགེ་འདུན་བསགས་ནས་འབུལ་འགྱེད་རྒྱས་པ་དང་། ནང་རྟེན་ཆེན་མོ་ལྷ་ཆེན་དཔལ་འབར་ལས་ཀྱང་ཆེ་བའི་གསེར་སྐུ་བཞེངས་སོ། ། ཟངས་ཚའི་སྲས་རིན་ཆེན་རྒྱན་པ་དང་། ཡེ་འབྱུང་བ་གཉིས་ཡབ་ང་ལྔ་པའི་སྲས་ཡིན། སྔ་མའི་ཡུམ་ཤབ་ཀྱི་ཇོ་འབྲོ་མ་ཡིན། ཕྱི་མ་ནི་གུང་ཐང་པ་ལྷ་ལྕམ་མཛེས་མའི་གཡོག་མོ་རྡོ་རྗེ་གདན་གྱི་ཟུར་བུ་ཡིན། ལྷ་ལྕམ་པ་ལ་སྲས་མོ་བསོད་ནམས་འབུམ་དང་ཉི་མ་འབུམ་གཉིས་ལས་མ་བྱུང་།
རིན་ཆེན་རྒྱལ་མཚན་པའི་ཡུམ་ལ་སྲས་མོ་མདོ་སྡེ་དང་། ཡང་ཇོ་མོ་ཧོར་ལྕམ་ཟེར་བ་གཅིག་སྲས་མོ་རིན་ཆེན་འབྱུང་གནས་ཏེ། ཟངས་ཚ་ལ་སྲས་བཞི་དང་སྲས་མོ་བཞི་བྱུང་། རིན་ཆེན་རྒྱལ་མཚན་པ་ལ་དཔག་ཤི་རིན་ཆེན་དུ་གྲགས། ཆོས་རྗེ་ཁུ་དབོན་ལ་གཏུགས། རབ་ཏུ་བྱུང་ནས་ལེགས་པར་སྦྱངས་པས་མཁས་གྲུབ་ཏུ་གྱུར། འཕགས་པ་བོད་དུ་འབྱོན་རིང་ལ་གདན་ས་ཤིང་ཀུན་དང་མེ་ཏོག་ར་བ་སོགས་ཀྱི་གདན་སར་བསྐོས། ཕྲིན་ལས་རྒྱས་པའི་ངང་ནས་དགུང་ལོ་ཞེ་གཉིས་པ་ས་མོ་ཡོས་ལ་རྒྱ་ནག་ཤིང་ཀུན་ཏུ་གཤེགས་སོ། ། ཡེ་འབྱུང་བས་ཀྱང་གོང་དུ་བྱོན། ཡོན་ཏན་ཕུན་སུམ་ཚོགས་པ་དང་ལྡན་ལྗང་ཡུལ་གྱི་རྒྱལ་པོ་ཧཱུྃ་ཀ་ར་རྗེའི་བླ་མ་མཛད།
ཕྲིན་ལས་དང་ལྡན་པའི་ངང་ནས་དགུང་ལོ་སོ་དྲུག་པ་ལ་མདོ་ཁམས་སེ་ར་སྣར་གཤེགས་སོ། ། འགྲོ་མགོན་ཕྱག་ནའི་འཇོ་མོ་མཁའ་འགྲོ་འབུམ་ལ་སྲས་གཅིག་འཁྲུངས་པ་དེ་སྒྲོ་བང་དུ་བྱུང་ནས་ཡབ་གཤེགས་པའི་ཕྱིས་ལོ་ལྷ་ཁང་ཆེན་མོའི་འགྲམ་ལྡིངས་པ་དང་མཉམ་དུ་འཁྲུངས་པ་ནི། དྷརྨ་པཱ་ལ་རཀྵི་ཏ་ཞེས་བྱ་སྟེ། དགུང་ལོ་དགུ་པ་ལ་འཕགས་པ་ས་སྐྱར་ཕེབས་པ་དང་འཇལ། དབང་བསྐུར་བྱིན་གྱིས་བརླབས། བཅུ་གསུམ་པ་ལ་གདན་སའི་ཁུར་ཆེན་པོའི་བསྐུར་ནས་འཕགས་པ་ཞི་བར་གཤེགས། གཤེགས་རྗོངས་བསྒྲུབས། ཆོས་འཁོར་ལ་ཚོགས་ཆོས་གསུངས་པས་ཐམས་ཅད་ངོ་མཚར་དུ་གྱུར། བཅུ་བཞི་པ་ལ་གོང་དུ་བྱོན། སེ་ཆེན་མཉེས་ནས།
བླ་མ་འཕགས་པའི་གདུང་གཞུགས་པའི་ཤེལ་གྱི་མཆོད་རྟེན་བཞེངས། དེ་བཞུགས་པའི་དགེ་འདུན་གྱི་སྡེ་ཆེན་པོ་མེ་ཏོག་ར་བ་བཞེངས། དེར་ཐོགས་གཅིག་བྱོན་ནས་ཡར་ཕེབས་པའི་ལམ་མདོ་ཁམས་ཀྱི་ཏྲེ་མཎྜལ་དུ་དགུང་ལོ་ཉི་ཤུ་པ་མེ་མོ་ཕག་གི་སྨལ་ཟླའི་ཚེས་བཅོ་བརྒྱད་ལ་གསོལ་མ་འཕྲོད་པས་གཤེགས་སོ། ། དེའི་ཇོ་མོ་སྟག་འབུམ་ལ་སྲས་རཏྣ་བྷ་དྲ་ཞེས་བྱ་འཁྲུངས་པ་ཡང་གཞོན་ནུ་ནས་གཤེགས་ཏེ། ཡོངས་སུ་གྲགས་པའི་གདུང་རྒྱུད་གྲགས་ཆེ་བ་མེད་པ་ལྟ་བུར་གྱུར་ཏེ། ཤར་པ་འཇམ་དབྱངས་རིན་ཆེན་རྒྱལ་མཚན་པས་ས་སྐྱའི་ཞལ་བདག་གསེར་ཐོག་གཡུ་ཐོག་གི་བཅོར་རྣམ་དང་། ལྷ་ཁང་ཆེན་མོའི་གནམ་རྒྱུན། མཆོད་ཆ། ཐིང་ཁང་ལ་ཡོ་གའི་དཀྱིལ་འཁོར་གྲངས་མེད་བཞེངས་པ། བདག་ཉིད་ཆེན་པོའི་སློབ་གཉེར་དབུ་མདོན།
རྒྱལ་པོའི་བླ་མ་ལ་སོགས་པ་མཛད་དགོས་པ་བྱུང་པའི་རྣམ་ཐར་ཟུར་པ་རྣམས་ན་གསལ་ལོ། ། སློབ་དཔོན་ཆེན་པོ་ཡེ་འབྱུང་བས་དགུང་ལོ་ཉེར་ལྔ་འགྲོ་བ་ཆུ་ཕོ་ཁྱི་ལོ་ལ་བདག་ཉིད་ཆེན་པོ་བཟང་པོ་དཔལ་བ་བོ་དོང་ཨེ་རུ་འཁྲུངས། གདན་སའི་གསེར་ཐོག་ཆེན་མོ་བཞེངས་ལོ་དང་གཅིག འདིས་དགུང་ལོ་བཅུ་དྲུག་པའི་ཚེ་འཕགས་པ་རིན་པོ་ཆེ་ས་སྐྱར་འཕེབས། དབང་བཤད་མང་དུ་གནང་། ལན་གཅིག་འདི་ལ་ཡུན་རིང་དུ་གཟིགས་ནས། མགོ་རེས་སྤུས་མོ་ལ་ཕབ་པའང་སྲིད། ཡོན་ཏན་འབུངས་ལས་སློབས་ཕྱག་ནའི་རི་རྒྱུད་ཡིན་ཟེར་བ་གཉིས་ལས་མི་འདུག ཡེ་འབྱུང་གི་རི་རྒྱུད་ཡིན་ཟེར་བ་མང་དུ་འདུག་པ་རྨིས་གསུང་བའི་ལུང་བསྟན་བསྩལ། དེ་ལྟར་འདི་སྒྲེས་ཀྱང་ཕ་ཡུལ་མཉམ་པོ་ལ་ཡུམ་བཟང་ངན་དང་།
གྲགས་ཆེ་ཆུང་གི་ཕྱག་ནའི་སྲས་དྷརྨ་པ་ལ་གདན་སར་སྐོས། འདི་རང་དགའ་བའི་ཚུལ་དུ་བཞུགས། དགུང་ལོ་ཉེར་གཅིག་པ་ལ་མི་ཆེན་ཨ་འབུས་གདན་དྲངས་ནས་གོང་དུ་བྱོན། གོང་མའི་ལུང་གིས་རེ་ཞིག་བརྟག་དགོས་པས་སྨན་རྩེར་རྒྱུག་གསུང་ནས་བཅུགས་པས། འདིས་ཉེར་བདུན་བཞེས་པའི་ཚེས་ས་སྐྱར་དྷརམ་པཱ་ལ་གྲོངས། གདན་ས་བུ་ཆེན་ལ་བཅོལ་ནས། ས་སྐྱ་པ་རྣམས་ཅི་བྱ་ལ་གཏད་པའི་དུས། ཡར་འབྲོག་གི་དཔོན་ཆེན་ཨག་གླེན་གྱིས་སེམས་ཀྱིས་མ་བཟོད། དོ་དམ་ཆེར་མཛད། དེའི་གྲོགས་ཁམ་པ་དཔོན་ནག་ཅེས་བྱ་བས་ཀྱང་བྱས་ནས་བཀའ་གྲོས་པ་རྣམས་ལ་གྲོས་བསྐུལ།
ཏིཤྲི་གྲགས་འོད་པ་གོང་ན་བཞུགས་པ་ལ་ཞུ་ཡིག་བྱས་པས། ཏི་ཤྲི་བའི་ཕྱགས་ཕྱི་ཉི་ལྡེ་བ་ཤེས་རབ་དཔལ་དང་། མི་ཆེན་ཨོ་དུས་བྱས་ནས་གོང་མ་ལ་ཞུ་བ་ནན་གྱིས་འབུལ་བའི་རྒྱུ་དང་། ལྕམ་སྲིང་མ་སྤྱོད་ཉེས་གཅིག་ཀྱང་ཧོར་ཡུལ་དུ་ཕེབས་པ་གཡང་ལ་ལྷུང་ནས་གྲོངས་པ་ལ་འཇའ་འོད་རིང་བསྲེལ་བྱུང་བས། ངའི་བླ་མའི་རུས་པ་ཡིན་ཙམ་གྱིས་ཆོག་པར་འདུག་པས། བཟང་པོ་དཔལ་བ་མཚོལ་གསུང་བའི་ལུང་བུད། དེ་དུས་བླ་མ་འདིས་རྗེ་བཙུན་མ་ལ་རྩེ་གཅིག་ཏུ་གསོལ་བ་བཏབ་པས་ཉི་མ་འཆར་ཁར་ཙནྡན་སྡོང་པོའི་སྟེང་ནས་ཞལ་བསྟན། བུ་འདོད་པས་ནི་བུ་ཐོབ་འགྱུར་ཞིང་། ། ནོར་འདོད་པས་ནི་ནོར་རྣམས་ཉིད་ཐོབ། ཅེས་གསུང་བྱོན།
དགུང་ལོ་སོ་ལྔ་པ་ལ་སྨན་རྩེ་ནས་གདན་དྲངས། སོ་དྲུག་པ་ལ་གོང་མས་གནང་སྦྱིན་བཟང་པོ་མཛད། འཕགས་པ་ཏིཤྲིའི་དབོན་པོ་ཡིན་ངེས་སུ་འདུག་པས་གདུང་བརྒྱུད་སྤེལ་བའི་ལུང་བུད། ས་སྐྱར་མགྱོགས་པར་བྱོན་ལས་གདན་ས་གྱིས་གསུང་བ་བཞིན་ཕེབས་ཏེ་གདུང་རྒྱུད་སྤེལ་བ་དང་། སློབ་གཉེར་རྣམས་ལེགས་པར་མཛད། རྒྱལ་པོའི་ལུང་ཡོད་ཀྱང་གསན་སྦྱོང་གི་སྟབས་དང་། ཅུང་ཟད་མི་མཛེས་པ་ལ་དགོངས་ནས་ལོ་བཅུའི་བར་དུ་ལྷ་ཁང་བླ་བྲང་དུ་བཞུགས་ནས་གདན་སར་ཤར་པ་རིན་རྒྱལ་བ་བཞུགས་སུ་བཅུག དེ་ལྟར་ན་འདིས་ཉེར་བརྒྱད་པ་ནས་ཞེ་ལྔའི་བར་ལོ་བཅོ་བརྒྱད་ཀྱི་རིང་ལ་དཔལ་ལྡན་ས་སྐྱའི་གདན་ས་ཤར་པས་བྱས་པས། ད་ལྟ་ཡང་ཤར་པའི་བླ་མ་ཆེ་འདོན་གྲུབ་པ་རྣམས་ཆོས་ཁྲི་སྟེང་དུ་བྱོན།་་་་་ ཆོག་པའི་རྒྱུ་མཚན་ཡང་དེ་ཡིན།
བདག་ཉིད་ཆེན་པོ་བགྲེས་ཁར་ང་གཉིས་པ་ལ་རབ་ཏུ་བྱུང་། མཚན་ཨ་མོ་གྷ་དྷྭ་ཛར་གསོལ། ཐུགས་དམ་ཟབ་མོ་ལ་རྩེ་གཅིག་བཞུགས། ལྷ་ཁང་ཆེན་མོའི་ལྕགས་རི་ཆེན་མོ་བཞེངས་པ་སོགས་ཀྱི་ཕྱག་རྗེས་ཀྱང་བཞག ཐུགས་བསྐྱེད་བཟང་བ་དང་བླ་མ་ཡི་དམ་གྱི་བྱིན་བརླབས་ཞུགས་ཤིང་ཆོས་སྐྱོང་འདི་རྣམས་བྲན་དུ་འཁོལ་བས་ས་སྐྱའི་ཆོས་དང་ཟང་ཟིང་གཉིས་ཀ་འདིའི་དུས་ཁོ་ན་དཔལ་འབྱོར་ཆེ་བར་གྲགས་པའི་ངང་ནས་དགུང་ལོ་རེ་གསུམ་བཞེས་པ་ཤིང་ཕོ་བྱི་བ་ལ་གཞི་ཐོག་གཟིམ་ཁང་དུ་གཤེགས་སོ། ། ཞེ་ལྔ་པ་ལ་བུ་ཡན་དུ་རྒྱལ་པོས་གུ་ཤྲཱིའི་ལུང་གནང་བ་ནས་གཤེགས་གཤེགས་ཀྱི་བར་གདན་ས་མཛད་དོ། ། བླ་མ་དེས་རྒྱལ་པོའི་ལུང་ལྟར་གདུང་བརྒྱུད་སྤེལ་བའི་ཕྱིར་དུ་བཙུན་མོ་དྲུག་ཁབ་ཏུ་བཞེས་པ་ནི། རྒྱལ་པོས་གནང་བའི་ཧོར་མོ། དཔོན་ཆེན་ཨག་གླེན་གྱི་ཇོ་མོ་ཕུལ་བའི་མང་མཁར་མ་ཀུན་དགའ་འབུམ། གཞན་ཡང་ཀུན་དགའ་ནམ་མཁའི་རྒྱན།
ནམ་མཁའ་རྒྱལ་མོ། རེད་མདའ་མ་ཉི་མ་རིན་ཆེན། ཞལ་ལུ་མ་གཞོན་ནུ་འབུམ་རྣམས་སོ། ། དང་པོ་ལ་སྲས་བསོད་ནམས་བཟང་པོ། འདིས་སྐུ་གཞོན་དུས་བྱང་ངོས་སུ་གུའི་གུང་མཛད། དེ་རྟིང་རྒྱལ་པོ་ཡུ་པ་རྟས་པཱ་ལེན་དབང་གི་མཚན་དང་ལྕམ་མོ་གནང་། སྲས་རཏྣ་ཤྲཱི་བྱ་བ་ཡང་འཁྲུངས་ཏེ། ཡབ་ཁམས་སུ་གཤེགས། སྲས་རྒྱ་ཡུལ་དུ་གཤེགས་ནས་དེ་ལས་གདུང་བརྒྱུད་མཆེད་པ་མེད་དོ། ། མང་མཁར་མ་ངང་མོར་གྲགས་པ་དེ་ལ་སྲས་ཏིཤྲི་ཀུན་བློ་ནི་ཡབ་དགུང་ལོ་སོ་བརྒྱད་པ་ས་མོ་ཕག་ལ་འཁྲུངས།
རྣམ་ཐར་ཐམས་ཅད་འཕགས་པ་རིན་པོ་ཆེ་དང་མཚུངས་པར་གྲགས། གོང་དུ་བྱོན། ཧོར་གེ་གན་རྒྱལ་པོའི་ཏིཤྲི་མཛད། བསྟན་པའི་བདག་པོར་གྱུར། ཡབ་ཀྱི་གཤེགས་རྫོངས་རྟེན་བཞེངས། འཕགས་པ་རིན་པོ་ཆེའི་གདན་ས་ཆེ་བ་ས་སྐྱ། ཤིང་ཀུན། མེ་ཏོག་ར་བ་གསུམ། བར་པ་ཆུ་མིག མདོ་ཁམས་ན་གཙོ་མདོ།
བསམ་འགྲུབ། རི་འབུར། གཉའ་གོང་། རྒྱ་ཡུལ་བྱང་ངོས་ན་ལིང་ཆུ་རྩིར་ཁབ་སྟེ་དྲུག གཞན་ཡང་ཆོས་སྡེ་དུ་མའི་ཞལ་བདག་སྐོ་བཞག སྐུ་མཆེད་རྣམས་ལ་ས་ཆ་དང་བླ་བྲང་དམ་ཁ་ལ་སོགས་པ་སོ་སོར་སྦྱར་ཏེ། ཡབ་ཀྱི་ཚབ་མཛད་ནས་ཕྲིན་ལས་ཕུལ་དུ་བྱུང་བའི་ངང་ལས་དགུང་ལོ་ཉེར་དགུ་པ་མེ་མོ་ཡོས་ལ་མེ་ཏོག་ར་བར་གཤེགས་སོ། ། འདི་ལ་ནི་གདུང་སྲས་མེད་དོ། ། མ་གཅིག་ནམ་མཁའ་རྒྱལ་མོ་ལ། ། ཡབ་ཞེ་བདུན་པ་དང་ཞེ་དགུ་པའི་དུས་ཏིཤྲི་ཀུན་དགའ་ལེགས་འབྱུང་བ་དང་།
ཀུན་རྒྱལ་བ་གཉིས་འཁྲུངས། སྔ་མས་རྒྱལ་པོ་འཇ་ཡན་གྱི་ཏིཤྲི་མཛད། བསྟན་པའི་བདག་པོར་གྱུར། དགུང་ལོ་ཉེར་གསུམ་པ་རྟ་ལོ་ལ་དང་། ཕྱི་མས་རྒྱལ་པོ་དེ་དང་། རིན་ཆེན་དང་། ཐོ་གན་ཐི་མུར་གསུམ་གྱི་ཏིཤྲི་མཛད། ཕྲིན་ལས་རྒྱས་པའི་ངང་ནས་ལྔ་བཅུ་པ་ཕག་ལ་སྟེ། དེ་གཉིས་ཀྱང་མེ་ཏོག་ར་བར་གཤེགས་ཤིང་། སྔ་མ་ལ་ཡང་བརྒྱུད་པ་མ་མཆེད་དོ། །
མ་ཅིག་ནམ་མཁའ་རྒྱལ་མོ་ལ་སྲས་གཅིག་བྱུང་ཡང་ཆུང་ངུ་ནས་གཤེགས། ཡབ་ཞེ་བཞི་པ་དང་ང་གཅིག་དུས། མཁས་བཙུན་ནམ་ལེགས་པ་དང་། ནམ་མཁའ་རྒྱལ་མཚན་པ་གཉིས་འཁྲུངས། གཅེན་སྐྱེས་སྟོབས་ཀྱི་ཐུགས་རབ་ཆེ། ཆོས་སྐྱོང་ལ་ནུས་པ་ཐོན། ཀུ་ཤ་ལ་གོ་དན་རྒྱལ་པོས་གུ་ཤྲཱིའི་མཚན་དང་། ཤེལ་དམ་གནང་། གདན་ས་ལོ་དགུ་མཛད། སོ་དགུ་པ་ལ་གཞི་ཐོག་ཏུ་གཤེགས།
གཅུང་གིས་རྒྱལ་པོ་དེའི་བླ་མཆོད་མཛད། དགུང་ལོ་ཉི་ཤུ་པ་ལ་ཕོ་བྲང་དང་ཉེ་བར་གཤེགས། དེ་གཉིས་ཀྱི་བར་དུ་སྲས་གཅིག་གཞོན་ནུ་ལ་གཤེགས་སོ། ། མ་གཅིག་རེད་མདའ་མ་ལ་སྲས་ལྕམ་སྲིང་གསུམ་འཁྲུངས་པའི་སྲས་ཆེ་བ་གཞོན་ནུ་ནས་གཤེགས། དེ་འོག་སློབ་དཔོན་མ་ཀུན་དགའ་འབུམ། ཆུང་བ་ཀུན་དགའ་ལེགས། འདི་ཡབ་ཞེ་བདུན་པ་ས་ཕོ་སྤྲེའུ་ལ་འཁྲུངས་རྒྱལ་པོ་ཐོ་གན་ཐེ་མུར་གྱིས་པཱ་ལེན་དབང་གི་ལས་ཁ་གསེར་དམ། བོད་ཆོལ་ཁ་གསུམ་ལ་ཤེས་སུ་བཅུག་པའི་ལུང་དབང་བསོད་ནམས་བཟང་པོའི་ཇོ་མོ་ལ་གནང་བའི་དཔོན་མོ་བུད་དྷ་གན་དང་བཅས་པ་གནང་། ཕྲིན་ལས་རྒྱས་པའི་ངང་ནས་དགུང་ལོ་ཉེར་དགུ་པ་ས་ཕོ་བྱི་བ་ལ་སྲད་ཀྱི་ས་ཆ་ཚགས་ཚིགས་བྱ་བར་སྐུ་གཤེགས། མ་གཅིག་ཞལ་ལུ་མ་གཞོན་ནུ་འབུམ་ལ་སྲས་བཞི་འཁྲུངས་པའི་ཆེ་བ།
གུ་ཤྲཱི་ཀུན་དགའ་ཉི་མ་ནི། ཡབ་ཞེ་བརྒྱད་པ་ས་མོ་བྱ་ལ་འཁྲུངས། གཞོན་ནུ་ནས་ཡོན་ཏན་ཐམས་ཅད་རྫོགས། ཏིཤྲི་ཀུན་བློ་བ་དང་མཉམ་དུ་གོང་ལ་བྱོན། གཡི༵ང་ཁྱུང་རྒྱལ་པོའི་བླ་མཆོད་མཛོད་དེ། གཞོན་ནུ་དགུང་ལོ་བཅུ་བཞི་པ་ཆུ་ཕོ་ཁྱི་ལ་ཕོ་བྲང་དུ་གཤེགས་སོ། ། གཅུང་འཇམ་དབྱངས་དོན་ཡོོད་རྒྱལ་མཚན་པ་ཡབ་ཞེ་དགུ་པ་ལྕགས་ཕོ་ཁྱི་ལ་འཁྲུངས། འཇམ་དབྱངས་དངོས་སུ་གྲགས། བཀའ་ཆེན་དྲུག་ལ་ཐུགས་བཤད་མཛད། མཁས་བཙུན་པ་གདན་སར་བཞུགས་ཀྱང་ཚོགས་ཆོས་འདིས་གསུང་།
དགུང་ལོ་སོ་བཞི་པ་ཤིང་ཕོ་སྤྲེའུ་ལ་རིན་ཆེན་སྒང་དུ་གཤེགས། སྤུར་བཞུ་བའི་དུ་གསེབ་ཏུ་འཇམ་དབྱངས་སྨྲ་སེང་གི་རྣམ་པར་ནམ་མཁའ་ལ་གཤེགས་པར་ལས་དག་པ་འགའ་ཞིག་གིས་མཐོང་ངོ་། ། དེའི་གཅུང་བླ་མ་དམ་པ་བསོད་ནམས་རྒྱལ་མཚན་པ་ནི། ཡབ་ང་གཅིག་པ་ས་ཕོ་བྱི་བ་ལ་འཁྲུངས། རྣམ་ཐར་རྒྱས་པ་དུ་མ་ལས་འབྱུང་བ་ལྟར་གཅེན་དང་། དཔང་ལོ་ཆེན་པོ་དང་། རྒྱལ་སྲས་རིན་པོ་ཆེ་དང་། བྱང་སེམས་ཆེན་པོ་བསོད་གྲགས་པ་དང་། བླ་མ་དཔལ་ལྡན་སེང་གེ་ལ་སོགས་པ་མཁས་གྲུབ་ཀྱི་བླ་མ་དང་། ན་བཟའ་ཕྲག་ཕུག་པ་དང་སྲོན་པ་ཆོས་དཔལ་ལ་སོགས་པ་གྲུབ་ཐོབ་ཀུ་ས་ལའི་བླ་མ་མང་དུ་བསྟེན།
ཤིན་ཏུ་མཁས་པར་སྦྱངས། དུས་ཕྱིས་ཀྱང་བུ་སྟོན་ཐམས་ཅད་མཁྱེན་པའི་དྲུང་དུ། མདོ་སྔགས་ཐམས་ཅད་སྐྱར་ནས་གསན་ཞིང་སྦྱངས་པས། རིག་གནས་ཕྱི་ནང་མདོ་རྒྱུད་མཐའ་དག་ལ་མ་གསན་པའམ། མི་མཁྱེན་པ་ཅུང་ཟད་ཀྱང་མེད་ཅིང་། དེ་ཡང་རེ་རེ་ལ་འདི་ཁོ་ན་མཁས་པར་འདུག་སྙམ་པ་ལྟ་བུའི་མཁྱེན་རབ་ཡོངས་སུ་རྫོགས། རིགས་རུས་འགྲན་ཟླ་དང་བྲལ། དཔལ་འབྱོར་ཆབ་སྲིད་ཀྱང་ས་སྐྱ་པ་མ་ཉམས་པའི་དུས་ཀྱི་མངས་ཐང་ཡོད་ཀྱང་། ཀུན་སྤངས་བྱ་བྲལ་གྱི་བསམ་སྦྱོར་དང་། བླ་མ་ཐམས་ཅད་ཀྱི་བྲན་དུ་གྱུར་པའི་ཐུགས་འདུན་དང་ང་རྒྱལ་བཅག་པའི་སྤྱོད་ལམ་གྱིས་བཀུར་བསྟི་མཛད་པར་མ་ཟད།
འཁོར་འབངས་ཕལ་པ་དང་སྤྲང་པོ་ཡན་ཆད་ལ་བརྙས་བཅོས་ཀྱི་སྤྱོད་པ་ཅུང་ཟད་ཀྱང་མི་མཛད་པར་འོག་ནས་འགྲོ་བ་ཆུ་ལས་མེད་སྙམ་པའི་ཐུགས་འདུན་རྟག་ཏུ་མངའ། ཁྱད་པར་ཧོར་རྒྱལ་པོས་གདན་འདྲེན་དེས་དྲག་ལན་གསུམ་དུ་བྱུང་བ་ལ་ཐབས་སྣ་ཚོགས་ཀྱིས་འབྲོས་བཟུར་མཛད། དྭགས་སྐོང་སོགས་སུ་དབེན་པ་བསྟེན་པའི་ངང་ནས་ཉིན་མཚན་ཆོས་ཀྱིས་མདའ་བར་མཛད། ཏའི་སི་ཏུ་བྱུང་བ་རྒྱལ་མཚན་གྱིས་བསམ་ཡས་ཀྱིས་ཆོས་གཞི་དང་། ས་སྐྱའི་སྐྱོང་དར་མཛད་པའི་སྙན་བསྐུལ་གྱི་ཞུ་ཡིག་རིམ་པར་ཕུལ་བ་ལ། ཐུགས་ཁྲེལ་བཀའ་སྐྱོན་ཐུགས་འབྱུང་གི་བཀའ་ཤོག་ནའང་། བྱ་བྲལ་གྱི་ངང་ནས་ཕྱག་རྫས་གང་བྱུང་ཐམས་ཅད་བསམ་ཡས་ལ་སོགས་པའི་ཞིག་གསོས་དང་། བོ་དོང་བསམ་ཡས་གཉིས་སུ་དགེ་འདུན་ཤིན་ཏུ་མང་པོར་བསགས་ནས་མདོ་སྔགས་ཀྱི་ཆོས་འཁོར་ཤིན་ཏུ་ངོ་མཚར་བ་བསྐོར་བའི་བསྙེན་བཀུར་འབུལ་སྣོད་དཔག་མེད་མཛད་པ་ལ་སོགས་པའི་སྦྱིན་པ་དང་། སྡོམ་གསུམ་གྱི་ཉེས་ལྟུང་ཕྲ་མོས་ཀྱང་མ་གོས་པའི་ངང་ནས་རབ་བྱུང་བསྙེན་རྫོགས་སྟོང་ཕྲག་ལྔ་ལྷག་ལ་སོགས་པ་མཐའ་ཡས་པའི་མཁན་པོ་དང་། དབང་བསྐུར་སེམས་བསྐྱེད་གྲངས་མེད་པའི་སློབ་དཔོན་མཛད།
ཚུལ་ཁྲིམས་རྒྱ་ཆེར་སྤེལ་བའི་ཚུལ་ཁྲིམས། དེ་དུས་ཀྱི་ས་སྐྱ་པའི་ནང་ཞིག་དང་། ཤེད་ཆེ་ཆེས་ཆུང་ཆུང་འཛོམས་པའི་སྡེ་འཁྲུག་ལ་སོགས་པའི་ལོག་སྒྲུབ་བཟོད་པའི་བཟོད་པ་དང་། ཉིན་དལ་བ་དོན་མེད་དུ་སྐད་ཅིག་ཀྱང་མི་བཞུགས་པའི་བརྩོན་འགྲུས་དང་། སངས་རྒྱས་དང་སངས་རྒྱས་ཀྱི་ཞིང་མང་པོ་གཟིགས་པ་དང་། སྔོན་དང་ཕྱི་མའི་མཐའ་མང་དུ་མཁྱེན་པའི་ཏིང་ངེ་འཛིན་དང་། ཇི་ལྟ་ཇི་སྙེད་མཐའ་དག་ལ་ཆགས་ཐོགས་མི་མངའ་བའི་ཤེས་རབ་ལ་སོགས་སྟེ། ལུང་རྟོགས་ཀྱི་ཡོན་ཏན་དང་གཞན་ཕན་ཕྲིན་ལས་ཀྱི་ཆ་ལ་འགྲོ་མགོན་འཕགས་པ་རིན་པོ་ཆེ་མན་ཆད་ཀྱི་གདུང་རྒྱུད་གང་ཟག་སུས་ཀྱང་འགྲན་པར་མི་ནུས་པའི་ཡོན་ཏན་དང་ལྡན་པའི་ངང་ནས་དགུང་ལོ་རེ་གསུམ་པ་ལྕགས་མོ་ཡོས་ལོ་ཟླ་བ་དྲུག་པའི་ཉེར་ལྔ་ལ་དཔལ་བསམ་ཡས་ལྷུན་གྱིས་གྲུབ་པའི་བླ་བྲང་བཀྲ་ཤིས་སྐང་གི་གཟིམས་ཁང་དུ་གཤེགས་སོ། ། འདི་གསུམ་གྱི་མཆེད་ཟླ་གཅིག་ཆུང་ངུ་ལ་གཤེགས་སོ། ། དེ་ལྟར་མཚན་མི་ཐོན་པ་མི་ཐེ་བའི་བདག་ཉིད་ཆེན་པོའི་སྲས་ཡོངས་སུ་གྲགས་པ་དགུ་ནི།
སྤྱི་དཔོན་ཏིཤྲི་ཀུན་བློ། གཞི་ཐོག་པ་མཁས་བཙུན་ནམ་ལེགས་པ་དང་། ནམ་རྒྱལ་བ་གཉིས། ལྷ་ཁང་པ་ཀུན་ལེགས་པ་དང་ཀུན་རྒྱལ་བ་གཉིས། རིན་ཆེན་སྒང་པ་ཀུན་དགའ་ཉི་མ། དོན་ཡོད་རྒྱལ་མཚན་པ། བླ་མ་དམ་པ་སྟེ་གསུམ། དུས་མཆོད་པ་ཀུན་དགའ་ལེགས་པ་སྟེ་དགུའོ། ། དེ་རྣམས་ལས་སྲས་ཇི་ལྟར་མཆེད་ཅེ་ན། ཀུན་བློ།
ཀུན་དགའ་ལེགས་འབྱུང་། ཀུན་ཉི། བསོད་རྒྱལ་རྣམས་རབ་བྱུང་གཙང་མ་ཡིན་ལ། ཀུན་རྒྱལ་མ་བསྙེན་རྫོགས་མ་མཛད་གོང་དུ་མ་ཅིག་བྱང་པ་མོ་ལ་ལྷ་ཁང་ཆོས་རྒྱལ་བ་དང་། ཀུན་སྤངས་པའི་ལྕམ་མོ་ལ་བློ་གྲོས་རྒྱལ་མཚན་པ་གཉིས་འཁྲུངས་པ། གཉིས་ཀ་ལ་ཏ་དབེན་གུ་ཤྲཱིའི་མཚན་དང་ལས་ཁ་བྱུང་། གཞུང་ལུགས་རྣམས་ལ་སྦྱངས། མཁས་པར་མཁྱེན། བུ་སྟོན་གདན་དྲངས་ནས་ལྷ་ཁང་དུ་རྡོར་དབྱིངས་ཀྱི་བློས་བླངས་བཞེངས། གཅེན་ལྕགས་མོ་ལུག་ལོ་བ་ཡིན།
དགུང་ལོ་ཉེར་བདུན་པ་ལ་གོང་དུ་བྱོན། ཉེར་བདུན་པ་ས་མོ་ཕག་ལ་རྒྱ་ཡུལ་དུ་གཤེགས། གཅུང་ཆུ་ཕོ་སྤྲེའུ་ལོ་པ་ཡིན། བཞི་ཐོག་གདན་ས་ཡང་མཛད། སོ་བདུན་པ་ས་ཕོ་སྤྲེའུ་ལ་གཤེགས་སོ། ། ཆོས་རྒྱལ་བས་བསྙེན་རྫོགས་མ་མཛད་གོང་དུ་ཏ་དབེན་བྱང་པའི་ལྕམ་མོ་ལ་སྲས་གཉིས་འཁྲུངས་པ་ནི། ཐེག་ཆེན་ཆོས་རྗེ་ཀུན་བཀྲས་པ་དང་། བདག་པོ་བསོད་བཀྲས་པ་སྟེ། སྔ་མ་ས་མོ་གླང་ལ་འཁྲུངས། གཞོན་ནུ་ནས་མཁས་བཙུན་བཟང་གསུམ་གྱི་སྐྱེས་སྟོབས་ཀྱི་བག་ཆགས་གསལ།
སྦྱོར་བྱུང་གི་ནན་ཏན་འགྲུབ། དབྱར་དཔལ་ལྡན་བླ་མ་དམ་པ་ལ་སོགས་པའི་དམ་པ་མང་པོ་གུས་པའི་གཙུག་གིས་བསྟེན། འོད་གསལ་དང་རྣལ་ལམ་ལ་སོགས་པའི་ཐུགས་དམ་བསམ་གྱིས་མི་ཁྱབ་པ་དང་ལྡན། མངོན་ཚན་ཆུང་ཞིང་ས་ཆོད་ཆེ་བའི་ཆ་ལུགས་དང་གནས་དང་གྲོགས་ལ་སོགས་པ་བསྟེན་པས་ཐུགས་རྒྱུད་ལེགས་པར་སྨིན་ནས་དགུང་ལོ་རེ་བཞི་པ་ཆུ་ཕོ་འབྲུག་ལོ་ལ་རྒྱ་ནག་ཏའི་མིང་རྒྱལ་པོས། ཏའི་ཏྭ་བཞིན་དང་ཨ་ནུ་དྲེ་བོས་ལ་སོགས་པ་སྔགས་ཏེ་གདན་དྲངས་གུས་པ་ཆེན་པོས་བླ་མར་ཁུར། ༈ །ཅིང་གྱོ། ཏྭའི་ཆིང་། ཧྭ་ཝི། སྭི་ཐེན། ཤྭང་ཤེན།
ཀིཾ་ཀཱཾ། ཏའི་ཀྵོཾ། ཀོང་མི། བ་ཧོ། དེ་བོད་སྐད་དུ་བསྒྱུར་ན། ཕྲིན་ལས་སྣ་ཚོགས་རྒྱས་པ། དམ་ཆོས་མཆོག་ཏུ་རྒྱལ་བ། ཡང་དག་པའི་ཡེ་ཤེས། སྙིང་རྗེ་རྒྱ་ཆེན་ཀུན་ནས་རྒྱས་པར་ཕན་པ། ཞིང་བསྲུང་ཞིང་བསྟན་པ་བཤད་པ།
ཡང་དག་པར་རིག་པ། ཐེག་ཆེན་ཆོས་ཀྱི་རྒྱལ་པོ། ནུབ་ཀྱི་མཆོག་ཏུ་དགེ་བ། རྡོ་རྗེ་ཀུན་ཁྱབ། འོད་ཟེར་ཆེན་པོའི་སངས་རྒྱས། ཞེས་པའི་མཚན་གསོལ། ཤེལ་དམ་དང་ལུང་བཟང་པོ། གསེར་གྱི་འཁོར་ལོ་རྩིབས་སྟོང་ལ་སོགས་པའི་འབུལ་བའི་རྣམ་གྲངས་བརྗོད་ཀྱིས་མི་ལང་པ་ཕུལ་ཏེ། མདོར་ན་འཕགས་པ་རིན་པོ་ཆེ་དང་འབུལ་བ་མཉམ་པར་གྲགས། ཁྱད་པར་ལྷ་ཁང་ཆེན་མོ་ཕག་གྲུ་པའི་ལག་ནས་ནན་གྱིས་བླངས་ཏེ་ཕུལ།
ས་སྐྱ་པ་ཆུས་ཁྱེར་གྱིས་སྐྲ་ནས་ཟིན། རྒྱ་ནག་ཏུ་ལོ་ངོ་གསུམ་བཞུགས་ནས་ཤིང་ཕོ་རྟ་ལོ་ལ་བོད་དུ་ཕེབས། དགུང་ལོ་དོན་བདུན་པ་ཤིང་མོ་སྦྲུལ་ལ་ལྷ་ཆེན་དུ་གཤེགས་སོ། ། གཅུང་བསོད་བཀྲས་པ་ཐུགས་རབ་གཅེན་ལས་ཆེ། སྦས་པའི་རྣལ་འབྱོར་པར་བྱེད། བསྟན་པ་དང་འགྲོ་དོན་རྒྱ་ཆེར་མཛད། བྱང་པས་ལྷ་རྩེ་བཟུང་། བཟང་བརྩོན་གྱི་ངང་ནས་རྒྱང་འབུམ་ཆེན་གྱི་ཕྱི་ནང་ཆ་རྐྱེན་དང་བཅས་པ་ལེགས་པར་སྦྱངས། ཆུ་ཕོ་འབྲུག་ལོ། ང་དྲུག་བཞེས་པས་ས་ཕོ་བྱི་བ་ལ་ལྷ་རྩེར་གཤེགས་སོ། །
བླ་མ་འདི་གཉིས་ཀྱི་མཆེད་ཡ། དཔོན་ཡན་དབང་ཕྱུག་དཔལ་གྱི་ཇོ་མོ་ལ་བྱུང་བ། དྷརྨ་པ་དང་རྡོ་རྗེ་རིན་ཆེན་པ་གཉིས། སྔ་མས་མདོ་ཁམས་སུ་གདུལ་བྱ་བསྐྱངས། ཕྱག་རྫས་མང་དུ་སྟོན། གསེར་དངུལ་སོགས་ཀྱི་འགྱོད་ཆེན་བྱས། བཀའ་གྲོས་པའི་དམ་བཞག་བཅུགས་པས་བཀའ་དྲིན་ཆེ་བར་བྱེད། བདག་པོ་བསོད་བཀྲས་པའི་སྲས་བདེ་ལེགས་བཀྲ་ཤིས་པ། བླ་མ་ལྷ་བཟང་པ་དང་། དཔོན་གཉེར་མ་མཐུན་པའི་རྐྱེན་གྱིས་ལ་སྟོད་བྱང་པའི་ས་ཆ་གཅིག་ན་བཞུགས་སམ་ཟེར་ཏེ།
ལྷ་ཁང་ཆེན་མོ་ཉེ་གནས་ཀྱིས་འཛིན་ཏོ། ། བཞི་ཐོག་པ་མཁས་བཙུན་ཆེན་པོས་དུས་མཆོད་པའི་ཇོ་མོ་དགེ་འདུན་འབུམ་ལ་སྲས་གཅིག་བྱོན་པ་བཞི་ཐོག་པ་བདག་ཆེན་ཀུན་རིན་པར་གྲགས་པ་ས་མོ་ཡོས་ལ་འཁྲུངས། ཆོས་རྗེ་བླ་མ་དམ་པས་དབུ་སྟོན། ལེགས་པར་སྦྱངས། རྒྱལ་པོས་ཏའི་དབེན་གུ་ཤྲིའི་མཚན་དང་། ལུང་གནང་། བཞི་ཐོག་གི་གདན་སར་སྐོས། ཡུན་རིང་པོ་མཛད། རེ་གཅིག་པ་ལ་བཞི་ཐོག་ཏུ་བདེ་བར་གཤེགས་སོ། ། དེའི་སྲས་གུ་ཤྲི་བློ་གྲོས་རྒྱལ་མཚན་པ་རྟ་ལོ་ལ་འཁྲུངས།
བཞི་ཐོག་ཏུ་བཞུགས། ལྔ་བཅུ་ལ་གཤེགས་སོ། ། དེའི་སྲས་དབང་ཕྱུག་རྒྱལ་མཚན་པ། རྒྱལ་མཁར་རྩེ་བས་ཞབས་ཏོག་དབུ་འདོན། བཞི་ཐོག་ནང་ཆེན་མཛད་ནས་བཞི་ཐོག་ཏུ་བསྐོས། ཐུགས་དམ་ཤིན་ཏུ་འཕེལ། ཁའུ་སྐྱེད་ལས་ཀྱི་མགོན་ཁང་ཞིག་གསོས་སུས་ཀྱང་མ་ནུས་པ་གསོ་བ་སོགས་གྲུབ་རྟགས་དུ་མ་མཛད་ནས་བདེ་བར་གཤེགས་ཤིང་སྲས་མེད་དོ། ། བདག་པོ་ཀུན་རིན་པའི་སྲས་གྲགས་པ་བློ་གྲོས་པ་ལུག་ལོ་ལ་འཁྲུངས། ཕག་མོ་གྲུ་པ་ལ་ཐུགས་གཏད། གོང་མ་གྲགས་པ་རྒྱལ་མཚན་པ་སྐུ་མཆེད་ཀྱི་བླ་མ་དང་གཤེགས་རྫོངས་ཀྱི་ཚོགས་དཔོན་ལ་སོགས་པ་མཛད།
ཤབ་སྨད་དང་ཆུ་སྨིག་ཏུ་བཞུགས། ཆོས་སྐྱོང་ལ་ཤིན་ཏུ་མངའ་བརྙེས། བདག་གིས་ཀྱང་འདིའི་དྲུང་དུ། ཆོས་སྐྱོང་ཆེ་ཆུང་གི་དབང་དང་གདམས་ངག་ལ་སོགས་བོད་ན་གང་ཡོད་ཐོབ། དོན་གཅིག་པ་སྦྲུལ་ལོ་ལ་གཤེགས། དེའི་སྲས་ཆུ་སྨིག་པ་བློ་གྲོས་དབང་ཕྱུག་པ་ནི། གཞོན་ནུ་ནས་རབ་ཏུ་བྱུང་། ངོར་དུ་ཡུན་རིང་བཞུགས། མཁས་བཙུན་བཟང་གསུམ་དང་ལྡན་པ་ད་ལྟ་ཡང་བཞུགས་སོ། ། འཇམ་དབྱངས་དོན་ཡོད་རྒྱལ་མཚན་པ་རབ་བྱུང་མ་མཛད་གོང་དུ་མ་གཅིག་ཞལ་ལུ་མ་ལ་བླ་ཆེན་ཀུན་རྒྱལ་བར་གྲགས་པ་འཁྲུངས།
ཤིང་ཁང་བླ་བྲང་ཞལ་ལུ་ཁང་གསར་དང་བཅས་པ་དང་། བསམ་ཡས་དགེ་སྡིངས་ལ་སོགས་པ་བཟུང་། ཤབ་དགེ་སྡིངས་པ་ནམ་མཁའ་རྒྱལ་མཚན་པ་དང་། བདག་པོ་ཞལ་ལུ་བ་བསོད་རྒྱལ་བ་གཉིས་བྱོན། སྔ་མའི་སྲས་རྒྱ་གར་པ་དང་བློ་གྲོས་པ། ཕྱི་མའི་སྲས་རྒྱ་ནག་པ། གྲགས་རྒྱལ་བ་རྣམས་ད་ལྟ་བཞུགས་སོ། ། དུས་མཆོད་པ་པཱ་ལེན་དབང་ཀུན་དགའ་ལེགས་པ་ལ་བདག་པོ་ཀུན་རིན་པ་དང་ཡུམ་གཅིག་པའི་བླ་ཆེན་བསོད་ནམས་བློ་གྲོས་པ་ནི། ཡབ་དགུ་ལོ་ཉེར་ལྔ་པ་ཆུ་ཕོ་སྤྲེའུ་ལ་འཁྲུངས། འདི་ཡང་ཆོས་རྗེ་བླ་མ་དམ་པས་བསྐྱངས།
ལུང་རིགས་མན་ངག་མཐའ་དག་ལ་མཁས། དགུང་ལོ་ཉེར་གསུམ་པ་ལ་སྟག་ཚང་རྫོང་ཁར་ཕེབས། དགོས་ཀྱི་ས་བདག་ལ་རིན་གནང་། གཟིམ་ཁང་དང་གཙུག་ལག་ཁང་ཁྱད་པར་ཅན་བཞེངས། གསེར་གྱི་བཀའ་འགྱུར་དང་། ཞལ་ལུའི་ཐུགས་རྗེ་ཆེན་པོའི་མཆེད་ཟླ་སྤྱན་དྲངས། རྡོ་རྗེ་འཆང་གི་གསེར་སྐུ་ལ་སོགས་པ་བཞེངས། ཐུགས་དམ་འཕྲིན་ལས་རྒྱས་པའི་ངང་ནས་དགུང་ལོ་སུམ་ཅུ་ལ་ཧོར་ཐོ་གན་རྒྱལ་པོས་དྷརྨ་ཀཱིརྟི་ལ་སོགས་པའི་གདན་འདྲེན་པ་གཏང་། ཏི་ཤྲིའི་མཚན་བོད་ནས་གསོལ། གཅུང་པཱ་ལེན་དབང་གི་ལས་ཁ་དང་།
ཆུ་མིག་ཁྲི་སྐོར་གྱི་འདབ་སྒོ་གནང་ནས་གདན་དྲངས། ལམ་ཁར་སྨ་ཆུས་རབ་ཕྱེ་བ་ལ་སོགས་པའི་གྲུབ་རྟགས་དུ་མ་དང་བཅས་ཏེ་གོང་དུ་ཕེབས། ཏི་ཤྲི་མཛད་ནས་ཟླ་བ་དྲུག་ན་རྒྱ་ཡུལ་དུ་གཤེགས། གཅུང་པོ་དབང་གྲགས་པ་རྒྱལ་མཚན་པ་ནི། མེ་ཕོ་བྱི་བ་ལ་ཡབ་གཤེགས་ནས་ཟླ་བ་དྲུག་ན་འཁྲུངས། བླ་མ་དམ་པ་དང་གཅེན་དང་། ཆོས་རྗེ་རྒྱལ་སྲས་པ་ལ་སོགས་པ་མང་དུ་བསྟེན། རྣལ་འབྱོར་གྱི་དབང་ཕྱུག་ཆེན་པོ་སྐུ་སྨད་ལ་སྟག་ཤམ་ཡོད་པར་གྲགས། དབང་གི་ལས་ཁ་དང་ཐོང་ཇི་གཡས་གཡོན་གྱི་ཁྲིམས་ར། ཧུ་ཤྲཱི་དབང་ཧུ་ལ་སོགས་པ་རྒྱལ་པོས་གནང་།
བླ་མ་ལ་མཆོག་ཏུ་གུས། ཁྱད་པར་ཁྱུང་པོ་རྣལ་འབྱོར་གྱི་སྐུ་སྐྱེ་ཚུལ་ཁྲིམས་མགོན་པོ་བ། སྐྱོར་མོ་ནས་འབད་པ་དུ་མས་གདན་དྲངས། བདེ་ཆེན་གྱི་གཟིམ་ཁང་བརྩིགས་ནས་ཕུལ། དེ་ཡང་འུ་ལག་དང་ལྷན་ཅིག་བདག་ཆེན་ཉིད་ཀྱིས་ས་རྡོ་སྐྱས། རྫོང་ཁའི་གཟིམས་ཁང་གི་བདེ་ཆེན་ཕྱོགས་ལ་འཆོང་རྩེ་གསར་དུ་གཏོད་ནས་ནང་ཕྱག་ནུབ་ཕྱག་རྒྱས་པར་མཛད་པ་སོགས། ཐུགས་དམ་གྱི་ངང་ནས་དགུང་ལོ་ཞེ་གཅིག་པ་མེ་ཕོ་འབྲུག་ལོའི་ཟླ་བ་དང་པོའི་ཉེར་གཉིས་ལ་རྫོང་ཁའི་རྙིང་མར་སྐུ་གཤེགས་སོ། ། འདི་ལ་སྲས་གསུམ་བྱེས་པའི་བྱང་པ་མ་ཅིག་སྲས་མོ་ལྷ་རིན་པ་ལ་སྲས་ཏ་དབེན་ཀུན་ལེགས་པ་དང་། དབང་རྣམ་སྲས་པ། མ་ཅིག་ལྷ་འདྲེན་ལ།
འཇམ་དབྱངས་ཆོས་རྒྱལ་བ་དང་། ལྕམ་མོ་གཅིག་དང་། ཐོང་ཇི་དཔོན་མོ་ལ། རྣམ་རྒྱལ་གླིང་དུ་བྱོན་པའི་བྱང་སེམས་བསོད་ནམས་རྒྱལ་མོ་བ་རྣམས་སོ། ། ཏ་དབེན་པ་ནི། ཡབ་དགུང་ལོ་ཉེར་གཉིས་པ་ས་མོ་བྱ་ལ་འཁྲུངས། སྐུ་ཡོན་ཁྱད་པར་ཅན་དང་ལྡན། རྒྱལ་པོས་་་་་་ཏ་དབེན་གུ་ཤྲིའི་ལུང་གནང་། རྟ་ནག་སྐོར་གྱི་ཞལ་བདག་མཛད། དགུང་ལོ་ཉེར་བརྒྱད་པ་ལ་རྟ་ནག་རི་ཁུད་ཀྱི་གཟིམ་ཁང་གསེར་ཁང་དུ་གཤེགས་སོ། །
བདག་ཆེན་རྣམ་སྲས་རྒྱལ་མཚན་པ་ནི། ཡབ་དགུང་ལོ་ཉེར་ལྔ་པ་ལྕགས་ཕོ་བྱི་བ་ལ་འཁྲུངས། གཞོན་ནུ་ནས་ཧོར་རྒྱལ་པོ་ཐོ་གན་གྱིས་རང་གི་སྲས་ཆེ་བ་དང་མཉམ་པའི་ལས་ཁ། རཱི་ཙི་དབང་གི་མཚན་གསེར་དམ། གསེར་སྒོར། དངུལ་སྒོར། ཁྲིམས་ར་བརྒྱད། ཁྲིམས་ཀྱི་ཐས་པ། ཕིང་གཅིག་པའི་ཧུ་ཤྲི། ཉི་མ་ནུབ་ཀྱི་ཕྱོགས་ཤེས་སུ་བཅུག་པའི་ལུང་བཟང་པོ་དང་བཅས་པ་གནང་།
ཁྲིམས་གཉིས་ཀྱི་ཕྲིན་ལས་མཛད། མཁས་གྲུབ་མང་དུ་བསྟེན། ཁྱད་པར་ཇོ་བོ་དཔལ་ལྡན་ཨ་ཏི་ཤའི་རྣམ་འཕྲུལ་ལོ་ཆེན་སྐྱབས་མཆོག་པ་ལ་སངས་རྒྱས་དངོས་ཀྱི་དད་པ་ཐོབ། ཅི་གསུང་གསན། ཆོས་རྗེ་གནམ་གསུམ་གྱིས་གནམ་རྩེ་ལྡེང་དུ་ཆོས་འཁོར་མཛད་ནས། ལོ་ཆེན་འབྲི་ཁུང་པའི་ས་ཆར་བཞུགས་དགོས་པའི་ཞུ་འབུལ་དྲག་པོ་བྱུང་། ངོ་ཆེན་རྗེ་བཙུན་ཙོང་ཁ་པས་མཛད། ཐུགས་ཐག་ཆོད་མཚམས། བདག་ཆེན་འདིས། ཆོས་འཁོར་སྒང་གི་གཟིམས་ཁང་ཆེན་མོ་འུ་ལག་ཡང་མ་བསྐུལ།
སྦྲ་ཆ་ཐེར་མཛད་ནས་དྲུང་སྐོར་གྱིས་བཞེངས། གདན་འདྲེན་པ། ཆོས་རྗེ་སེང་གེའི་མཚན་ཅན་གྱི་ཕྱག་ཕྱིར་དྲུང་སྐོར་དྲག་པ་ཉི་སྦྲེལ། ཕྱིབས་དྲེལ་ཐབ་འཛིན་དང་བཅས་པ་རྫངས། གདན་མ་འགྲོངས་བར་དུ་ལོག་མ་ཡོང་གསུང་བའི་བཀའ་ནན་དང་། ཞུ་ཡིག་ནན་ཏན་མཛད་ནས་གདན་དྲངས། སྟག་སྣ་དང་ར་དུམ་བྲག་ལ་སོགས་པའི་གཞིས་སྦྱར། གསུང་ཆོས་མང་དུ་གསན། ཐུགས་དམ་ལ་ཤིན་ཏུ་བརྩོན་པའི་ངང་ནས། དགུང་ལོ་ཞེ་དགུ་པ་ས་ཕོ་བྱི་བའི་ཧོར་ཟླ་བཞི་པའི་ཉེར་བཞི་ལ་ངོ་མཚར་བའི་བལྟས་དུ་མ་དང་བཅས་ཏེ་སྨོན་མཁར་རྩེ་གདོང་ལྷུན་པོ་རྩེར་གཤེགས་སོ། །
བདག་ཆེན་འཇམ་དབྱངས་ཆོས་ཀྱི་རྒྱལ་མཚན་པ་ནི་ས་མོ་ཕག་ལ་འཁྲུངས། གཞོན་ནུ་ནས་ཡབ་མེས་ཀྱི་ཆོས། ཕར་ཚད་མངོན་པ། སྔགས་གསར་རྙིང་། ཁྱད་པར་དུས་འཁོར། མདོར་ན་དཔལ་ལྡན་བླ་མ་དམ་པའི་བུམ་པ་གང་བྱོ་མཁྱེན། དེ་སྟོབས་ཀྱིས་ཤིན་ཏུ་མཉེས་པ་དང་། སྤྱིར་རིན་ཆེན་སྒང་པ་དང་ལྷ་ཁང་བླ་བྲང་པ་མ་འཆམ་པའི་དུས་སུ། དུས་མཆོད་པ་འདི་པས་རིན་ཆེན་སྒང་པའི་ཕྱོགས་བཟུང་བའི་རྐྱེན་གྱིས་བླ་བྲང་རིན་ཆེན་སྒང་དང་སེང་གེ་སྒང་ལ་གཏོགས་པའི་ཁང་གཞིས་པ་ཆ་ཐམས་ཅད་གནང་། ད་ལྟའི་བར་དུ་ཞལ་བདག་མཛད།
ཡང་དགོས་གདུང་བརྒྱུད་གཞན་ལ་མེད་པའི་འཕགས་པའི་དབུ་ཞྭ། ཤེལ་དམ་གླིང་དྲུག་པ་འཁོར་བཅས། ཏིཤྲི་ཀུན་བློའི་ཤེལ་དམ། ཕྱག་ནའི་ཤེལ་དམ་འཁོར་དང་བཅས་པ་འདི་པ་ལ་ཡོད་པ་ཡིན་ནོ། ། བླ་མ་དེ་ནི། འཇིག་རྟེན་ལ་ཞལ་མི་འཇུགསྤྱིར་ཐུགས་དམ་བསམ་གྱིས་མི་ཁྱབ། ཁྱད་པར་སྦྱོར་བ་ཡན་ལག་དྲུག་པ་ལ་མངའ་བརྙེས། ཡོས་ཞལ་ལ་ཕྱག་འཕྲེང་གི་རྗེས་དོད་པ་ལ་སོགས་པའི་གྲུབ་རྟགས་མང་དུ་བསྟན། གཞན་ཕན་དང་ཐུགས་དམ་ལ་རྩེ་གཅིག་པའི་སེམས་དཔའ་ཆེན་པོར་བཞུགས་པའི་ངང་ནས་དགུང་ལོ་བདུན་ཅུ་པ་ས་ཕོ་སྤྲེའུ་ལོ། ཧོར་ཟླ་གསུམ་པའི་ཚེས་བརྒྱད་ལ་མེ་ཏོག་ལ་སོགས་པའི་ཡ་མཚན་དུ་མ་དང་བཅས་ཏེ།
གཡས་རུ་སྲིན་པོ་རིའི་རྣམ་རྒྱལ་སྒང་གི་གཟིམས་ཁང་དམར་པོར་གཤེགས་སོ། ། བདག་ཆེན་རྣམ་སྲས་པ་ལ་སྲས་གཉིས་འཁྲུངས་པའི་ཆེ་བ་ནི། བདག་པོ་ཀུན་བློ་བ་སྟེ། ཐུགས་རབ་ཆེ་ཚད་ཐུབ། ཚད་མ་སོགས་ལ་སྦྱངས། ཐུགས་དམ་བཟང་། རྟ་ནག་སྐོར་དུ་བཞུགས། བྱིན་བརླབས་ཤིན་ཏུ་ཆེ་བའི་ངང་ནས་ས་སྐྱ་རིན་ཆེན་སྒང་དུ་གཤེགས་སོ། ། བཅུང་དབང་ནམ་ལེགས་པ་ནི། ཡ་འབྲོག་མ་གཅིག་བསོད་ནམས་འབུམ་ལ།
ཡབ་དགུང་ལོ་བཞི་བཅུ་པ་ས་མོ་ཡོས་ལ་འཁྲུངས། སྐུ་མཛེས། གསུང་བཟང་། ཐུགས་གསལ། གཞོན་ནུ་ཉིད་ནས་བརྟག་པ་གཉིས་པ་ལ་སོགས་པའི་གསན་སྦྱོང་ཡང་མཛད། ཁྱད་པར་བདག་གི་མཁན་པོ་འབྲོམ་སྟོན་སེང་གེའི་མཚན་ཅན་ལ་མོས་གུས་རྩེ་གཅིག་ཏུ་མཛད། སྐུ་པང་དུ་དབུ་བརྩུགས་ནས་གཟིམས། གང་གསུང་སྒྲུབ། ཆོས་འཁོར་སྒང་དུ་སྐུ་རིམ་ཟླ་ཇ། ན་བཟའ་རྩི་གོས་ཀྱི་འགྱེད་ནར་མ་མཛད།
སྐུ་བསོད་འཕེལ་བའི་སྟོབས་ཀྱིས་དགུང་ལོ་བཅུ་དྲུག་པ་ལ། ཞུ་འཕེན་སོགས་འབད་རྩོལ་གང་ཡང་མི་དགོས་པར། ཐེག་ཆེན་ཆོས་རྒྱལ་རྗེས་ཞུས་ནས། གོང་མ་རྟའི་མིང་རྒྱལ་པོས་ཧུ་ཀྱ་ཧཱོ་ཝང་གི་མཚན་དང་། གསེར་དམ་འཇའ་ས་བོད་ལ་ཤེས་སུ་བཅུག་པའི་ལུང་བཟང་པོ་སྟོབས་ཆེ་བ། གཞན་ཡང་རྒྱ་འདྲུལ་ཡོང་རེས་ཀྱི་འཇ་ས། གནང་སྦྱིན་དང་བཅས་པ་སླེབས། རྗོང་ལྷ་རྩེ་མངའ་ཞབས་དང་བཅས་པ་བརྩོལ་མེད་དུ་ཕྱག་ཏུ་བྱུང་། ཉང་སྟོད་དུ་རྩེ་ཤར་ནུབ། ཡར་འབྲོག་ཧིམ་ཏུ་ཆེན་པོས་ཐོག་དྲངས་ཀྱི་སྐུ་ངོ་རྣམས་དང་བཅས་པ་འཛོམ་ནས་གདན་དྲངས།
བཀུར་བསྟི་ཞབས་ཏོག་ཤིན་ཏུ་ཡ་མཚན་པ་མཛད། ཕྱིས་བཞུགས་པའི་སྟབས་ཀྱིས་རིན་སྤུངས་ནོར་བུ་བཟང་པོས་གདན་དྲངས་ནས་དེ་བཞིན་དུ་མཛད་དོ། ། སྤྱི་དཔོན་ལ་དགྲ་མེད་དུ་བཞུགས་པའི་ངང་ནས་དགུང་ལོ་ཞེ་དྲུག་པ་ཤིང་ཕོ་བྱི་བ་ལོ་ཧོར་ཟླ་དང་པོའི་ཉི་ཤུ་གཉིས་ལ་རྣམ་རྒྱལ་རྩེའི་གཟིམས་ཁང་དུ་གཤེགས་སོ། ། འདི་ལ་ཡར་འབྲོག་སྣ་དཀར་རྩེ་རུ་བྱོན་པའི་བདག་མོ་ནམ་མཁའ་འབུམ་ལ་སོགས་པའི་ལྕམ་མོ་ལྔ་ཙམ་ཡོད་དོ། ། མི་དབང་འདིས་དང་པོར་ཡར་འབྲོག་པ་བདག་མོ་དཔལ་ཆེན་པ་ཁབ་ཏུ་བཞེས་པ་ལ་སྲས་མོ་གཉིས་འཁྲུངས་པའི་ཆེ་བ་ཡར་འབྲོག་སྟག་ལུང་དང་། ཆུང་བ་རྒྱལ་མཁར་རྩེ་ན་དཔལ་འབྱོར་ཆབ་སྲིད་ཆེ་བར་བཞུགས་སོ། ། ཕྱིས་མི་ཉག་མ་སེ་ཧེ་རུ་ཀའི་ཚ་ལོ་བཞེས་པ་ལ་ཡབ་དགུང་ལོ་སོ་བདུན་པ་ཤིང་མོ་ཡོས་ལ་འཁྲུངས་པ། དབང་ནམ་མཁའ་རྒྱལ་མཚན་དཔལ་བཟང་པོ་པ་ནི། སྐུ་ལྷའི་ཆ་བྱད། གསུང་ཀ་ལ་པིང་ཀ
ཐུགས་ཉི་མའི་འོད་ལྟར་གསལ་བས། ཆོས་འཇིག་རྟེན་གང་ལ་ཡང་མཁྱེན་པ་རྒྱས། སྐུའི་རྒྱུ་རྩལ་མཐའ་དག་ལ་ཐོགས་པ་མི་མངའ། དགུང་ལོ་བདུན་པ་ལ་དཔལ་བརྟག་པ་གཉིས་པ་འཛིན་པའི་དབུ་བརྩམས་པའི་སྔ་དྲོ་མེ་ཏོག་གི་ཆར་བབ། ལེགས་པར་སྦྱངས། དགུང་ལོ་བཅོ་ལྔ་པ་ལ་གདན་ས་ཆེན་མོར་ཕེབས་ནས་བཤད་པ་མཛད། ཤར་པས་ཐོག་དྲངས་ས་སྐྱ་པ་མཐའ་དག་གི་གཙུག་ཏུ་ཁུར། མཆོག་ཏུ་ངོ་མཚར་བ་མཛད། ཁྱད་པར་བླ་མ་ལ་གུས་པས་ཐུགས་ཀྱི་མི་དྲན་པའི་དུས་ཀྱི་བླ་མ་ལ་ཡང་སྐུ་འདྲ་བཞེངས་པའི་ངང་ནས་གསོལ་བ་འདེབས། བླ་མའི་གཟིམ་མལ་གྱི་འོག་ཏུ་དབུ་བཅུག་ནས་བྱིན་བརླབས་ཞུས།
ན་བཟའ་དབུ་ལ་ཁུར། རྒྱང་རིང་པོར་གསུས་སྐྱེལ་མཛད། ཕྱི་རུ་བླུན་པོ་འདི་རྣམས་ཆོས་ཉམས་ཆུང་སྡིག་པ་གསོག་ཏུ་ཡོང་བས་མཛད་དཀའ་བ་འདུག་ནའང་ང་རང་གིས་བདག་གིར་མི་བྱེད། ནང་དུ་ཕྱག་ལན་ཡེ་མི་མཛད་པར་ཞུ་ཞེས་གསུང་། དགེ་འདུན་ལ་ཐུགས་ཤིན་ཏུ་མོས་པས་སྡེ་ལོངས་ཀྱི་ཕྱག་དང་ལྡང་བ་མི་བཞེས། མང་ཇ་སུན་དང་པོ་སོང་བ་དང་ཡར་ཁྱུར་ཕེབས་ནས་ཚོགས་ཕྱག་གུས་པར་མཛད། གསོལ་ཇ་བཞེས་འཕྲོ་རང་གི་ཤིན་ཏུ་ཞིམ་པ་ནས་མང་ཇ་ཕངས་མེད་དུ་སྦྱོར། ཕལ་པས་སྒྲུབ་པར་མི་ནུས་པའི་ཆེ་འགྱིང་བཅག་པའི་སྤྱོད་ལམ་དུ་མ་མཛད། དེ་ལྟ་བུའི་སྟོབས་ཀྱིས་སྔར་རྩིག་དབང་ཡེ་མ་བྱུང་བའི་ལྷུན་པོ་རྩེའི་རྗོང་རོ་བླང་། ནང་སོ་ནོར་བཟང་པས་གདན་དྲངས།
བཀུར་སྟི་འབུལ་སྣོད་ཕུན་སུམ་ཚོགས་པ་མཛད། ཁྱད་པར་རྒྱལ་ཡུལ་རང་ན་ཟོ་བདེ་མོ་མེད་པའི་སྐབས་སུ་ཡང་། རྒྱལ་པོས་ཡབ་ལ་གང་གནང་གི་མཚན་དང་ལས་ཁ། ལུང་བཟང་པོ། སེར་ཆས་ཁྱད་འཕགས། དབང་གི་སྐྱ་ཆས་ཚང་མ་གནང་སྦྱིན་སྟོབས་ཆེ་བ་དང་བཅས་པ་ཉེས་མེད་དུ་སླེབ། སྐུ་བསོད་ཇེ་རྒྱས་བྱུང་། སྐུ་ཚེ་རིང་ན་བསྟན་པའི་ཞབས་ཏོག་བདག་རྐྱེན། འགྲོ་བ་མང་པོའི་དོན་མཛད་པར་བཞེད་པའི་ཐུགས་སྐྱེད་ཁྱད་པར་ཅན་དང་བཅས་པ་ཡོད་པ་ཡིན་ནའང་། ལྟོས་བཅས་ཡོན་མཆོད་ཀྱི་བསོད་ནམས་ཀྱི་ཁྱོན་དུ་མ་ཤོང་བར།
དགུང་ལོ་ཉི་ཤུ་ཉེར་དགུར་ཕེབས་ཙམ་ཆུ་མོ་ལུག་གི་ཧོར་ཟླ་དང་པོའི་ཚེས་བཅུ་གཉིས་ཀྱི་ནུབ་མོ། བླ་མའི་ཕྱོགས་སུ་དབུ་སྔས་བསྒྱུར་བ་ལ་སོགས་པའི་མོས་གུས་རྩེ་གཅིག་གི་ངང་ནས་ཕོ་བྲང་ལྷུན་པོ་རྩེར་གཤེགས་སོ། ། འདི་ལ་ཡང་ཡར་འབྲོག་སྟག་ལུང་དུ་ཕེབས་པའི་སློབ་དཔོན་ཆོས་སྐྱོང་བུ་འདྲེན་པ་ལ་སོགས་པ་ལྕམ་མོ་ལྔ་བཞུགས་སོ། ། མིའི་དབང་པོ་འདིའི་བཙུན་མོ་ནི། ཤངས་པའི་བདག་མོ་གཞོན་པ་ལ་སྲས་གཅིག་བགྲེས་པ་ལ་སྲས་མོ་གཅིག རྣམ་རྒྱལ་གླིང་མ་དཔལ་འབྱོར་བཟང་མོ་བ་ལ་སྲས་གཅིག་རྣམས་བྱོན་པའི་སྲས་ཆེ་བ། ནམ་མཁའ་རིན་ཆེན་རྒྱལ་ཚབ་དཔལ་བཟང་པོ་ཞེས་བྱ་སྟེ། ཡབ་དགུང་ལོ་བཅུ་དགུ་པ་ཆུ་མོ་བྱ་ལ། ཕྱིའི་ས་སྤྱད་བླ་མའི་རྣལ་ལམ་བཟང་བ་ལ་སོགས་པའི་ལྟས་དང་བཅས་ཏེ་འཁྲུངས། སྐྱེས་སྟོབས་ཀྱི་ཐུགས་རབ་དང་སྦྱངས་སྟོབས་ཀྱི་བརྩོན་འགྲུས་གཉིས་ཀ་ཕུན་སུམ་ཚོགས་པས།
གཞོན་ནུ་ནས་ཀྱཻ་རྡོར་དང་། རྡོ་རྗེ་ཕུར་པའི་ཐུགས་དམ་གཏོར་འབུལ། སྔགས་རིང་མང་པོའི་བཟླས་བརྗོད་ལ་ཤིན་ཏུ་བརྩོན། ཡབ་བདེ་བར་གཤེགས་མ་ཐག་ནས་བྱིས་པའི་སྤྱོད་པ་ཅུང་ཟད་ཀྱང་མི་མཛད། བརྟག་པ་གཉིས་པ་ལ་སྦྱངས། དགུང་ལོ་བཅོ་ལྔ་པ་ལ་སྐུ་མཆེད་ཐབས་གཅིག་ཏུ་གདན་སར་ཕེབས། ཉི་མ་གསུམ་སྦྲེལ་དུ་བཤད་པ་རྒྱས་པ་དགའ་སྟོན་བཟང་པོ་དང་བཅས་པ་གནང་བས། ས་སྐྱ་པ་ཐམས་ཅད་ཡི་རང་གདུང་བརྒྱུད་ཀྱིས་ཆོས་གསུངས་པ་ལ་འདི་ལས་ལྷག་པའམ། མཚུངས་པ་རྒན་གྱིས་མི་དྲན་པས་ཤིན་ཏུ་ངོ་མཚར་དུ་འཛིན་པ་དང་། གང་རུང་གཅིག་གདན་སར་མི་བཞུགས་པའི་སྟབས་མེད་ཅེས་ཞུ་བ་བྱུང་།
དེ་དང་དུས་མཚུངས་གདན་སར་འདེགས་ཁ་རང་དུ་རྒྱ་ཡུལ་ནས་འབུལ་བ་དང་། འབའ་ཧུ་ལེན་མི་རྫོངས་གསུངས་པའི་རྒྱལ་པོའི་འཇ་སགས་ཡང་ཕེབས། ཡར་ཕྱིར་རྩེ་ཤར་ནུབ་དང་། གཞིས་ཁ་བསམ་རྩེ་ནས་ཀྱང་སྐྱེ་བསུ་ཐབ་འཛིན་བཀུར་བསྟི་ངོ་མཚར་བ་མཛད་དོ། ། སྐུ་གཞོན་པ་ནི། ནམ་མཁའ་བཀྲ་ཤིས་རྒྱལ་མཚན་དཔལ་བཟང་པོ་སྟེ། ཡབ་དགུང་ལོ་ཉེར་བཞི་པ། ས་ཕོ་སྟག་ལོ་ལ་འཁྲུངས། བྱིས་པ་ཆུང་ངུའི་སྤྱོད་པ་ཐམས་ཅད་དང་བྲལ་ཐུགས་ཁྲོ་བ་མི་མངའ་བ་ལྟ་བུ་ཡུན་རིང་དུ་བྱུང་། ད་ལྟའི་སྐུ་གསུང་ཐུགས་ཀྱི་གནས་ཚུལ་ཡང་ཡབ་ཇི་ལྟ་བ་བཞིན་དུ་ངོ་མཚར་བར་བཞུགས་སོ། །
ལོ་ལ། བདག་ཆེན་མིའི་དབང་པོ་འདི་ལ་ཡང་། ། རྒྱའི་རྒྱལ་པོས་ཡབ་ལ་ཇི་ལྟར་གནང་བ་ལྟར། དབང་གི་མཚན་དང་ལས་ཁ། འཇ་སགས། ལུང་བཟང་པོ། སེར་ཆས་དང་། རྡོར་དྲིལ་བུབས། རྟེན་ཁེབས། པང་ཁེབས་གསེར་མ།
དབང་གི་སྐྱ་ཆས་ཚང་མ། ཇ་གོས་དར་གྱི་གནང་སྦྱིན་སྟོབས་ཆེ་བ་དང་བཅས་པ་བྱུང་། ཀྱེ་རྡོར་དང་ཕུར་པ་སོགས་ཡབ་མེས་ཀྱི་ཆོས་ལ་མཁས། ཐུགས་དམ་མཐིལ་མ་ལམ་འབྲས་ལ་མཛད། མདོར་ན་ཆོས་འཇིག་རྟེན་གྱི་ཕྲིན་ལས་ཇེ་རྒྱས་སུ་བཞུགས་སོ། ། དེ་ལྟར་ན་གདུང་རབས་རྐང་བགྲང་ཉི་ཤུ་རྩ་བདུན། གྱེས་པས་བགྲང་ན་བརྒྱ་ལྷག་སོང་འདུག་ནའང་། སྟག་ཚང་པ་འདི་པ་ལས་གཞན་རྣམས་ནི་ཆད་དུ་ཉེ་བར་སོང་འདུག་ཅིང་། རྒྱ་ཡུལ་སོགས་ན་མཚན་གྲགས་ཆུང་བར་སོང་འདུག་པས། དཔོན་ས་གཡོག་ས་ཀུན་གྱིས་ཁུར་ཆེན་བཞེས་པའི་སྐབས་ལ་བབ་ཀྱི་མ་ཟད་མཆིས་པ་ཙམ་དུ་གདའ།
གདུང་བརྒྱུད་རིན་པོ་ཆེ་དེ་དག་ལས། ཧོར་རྒྱལ་པོའི་ཏིཤྲི་བ་མཛད་པ་དྲུག རྒྱ་རྒྱལ་པོའི་ཏིཤྲི་མཛད་པ་གཅིག ཝང་གི་ལས་ཁ་ཧོར་གྱིས་གནང་བ་ལྔ། རྒྱས་གནང་བ་གསུམ་རྣམས་སྔར་སོང་། ད་རུང་དེ་ལྟ་བུའི་ཆེན་པོ་དང་མང་པོའི་འགྲོ་དོན་དང་བསྟན་པའི་བདག་རྐྱེན་མཛད་པ་རྒྱུན་མི་འཆད་པ་འབྱུང་བར་གྱུར་ཅིག ངོ་མཚར་སྣ་ཚོགས་བཀྲ་བའི་མཁའ་ངོས་ན། ཟླ་སྐར་སྤྲིན་དང་ཀློག་གི་འདུ་འགོད་སོགས། ། གཟུགས་ཀྱི་སྣང་བ་བགྲང་ལས་འདས་མོད་ཀྱི། ། འཇམ་དབྱངས་མཁྱེན་བརྩེའི་ནོར་བུ་མཆོག་གིས་བསྒྲུབ། །
ཐུབ་བསྟན་ནམ་མཁའི་ལམ་ལ་ཟླ་མེད་རྒྱུ། ། ནག་ཕྱོགས་མུན་པའི་རྩ་ལག་མཐར་བྱེད་ཅིང་། ། ཕན་བདེའི་པད་ཚལ་ཀུན་སྐྱོང་ཉི་མ་ནི། ། ཀུན་གསལ་འཁོན་གྱི་གདུང་བརྒྱུད་ཁོ་ནར་ཟད། ། དེ་དག་ཕན་བདེའི་ལོ་ཏོག་རྒྱས་ཕྱིར་དུ། ། རྟག་ཏུ་འཁོར་བའི་འདྲེན་བྱེད་རྟ་བདུན་གྱི། ། ནང་ན་མཆོག་གྱུར་ཡར་འབྲོག་དཔོན་ཆེན་ཡིན། ། དེ་ཡི་བརྒྱུད་འཛིན་རིགས་གཟུགས་དཔལ་འབྱོར་ལྡན། ། དད་གཏོང་རྣམ་དཔྱོད་ནོར་གྱིས་མཛེས་པ་གང་། ། ཆོས་རྒྱལ་མཚན་ཅན་དེ་ཡིས་ནན་ཏན་གྱིས། །
ལེགས་པར་བསྐུལ་བའི་ལྷག་བསམ་ཉི་མ་ཡིས། ། དྲི་མེད་མང་ཐོས་ཆུ་གཏེར་ཆེ་ལས་འོངས། ། ལེགས་བཤད་འདབ་སྟོང་ཕྱོགས་ཀྱི་མཐའ་གྲུ་མཇལ། ། ཡུལ་དུས་གྲངས་ལ་འཁྲུལ་མེད་གེ་སར་ཅན། ། པྲཛྙཱ་རཏྣའི་རྣམ་དཔྱོད་པད་མོ་ལས། ། གདུང་རབས་སྦྲང་རྩིའི་ཕུང་པོ་འཕྱུར་བ་ཡིན། ། འདིར་འབད་དགེ་དང་དགེ་གཞན་ཆུ་ཀླུང་ཀུན། ། ཕན་བདེ་གསེར་གྱི་བྱེ་མ་འདྲེན་བཞིན་དུ། ། ཀུན་མཁྱེན་རྒྱ་མཚོ་ཆེན་པོར་མྱུར་ཞུགས་ཏེ། ། ཐུབ་བསྟན་རླབས་འཕྲེང་འཕེལ་བའི་དཔལ་ཐོབ་ཤོག །
སྐྱེ་རྒུའི་གཙུག་རྒྱན་གདུང་བརྒྱུད་རིན་པོ་ཆེ། ། མཁྱེན་བརྩེ་ནུས་པའི་གཟི་འོད་ཆེར་འབར་ཞིང་། ། རྙེད་དང་བཀུར་སྟིའི་རྒྱལ་མཚན་རྩེར་མཆོད་ནས། ། དགེ་ལེགས་འདོད་དགའི་ཆར་ཆེན་འབབ་གྱུར་ཅིག ། ཤར་ཕྱོགས་རྒྱ་མཚོའི་མཐར་གཏུགས་འགྲོ་འདི་ལ། ། ཆོས་འབྱོར་ཆར་ཆེན་ཇི་ལྟར་ཕབ་པ་བཞིན། ། སླར་ཡང་ཕན་བདེ་འབྱོར་པས་ལེགས་བསྐྱོང་པའི། ། འཇམ་དབྱངས་བརྒྱུད་པ་ལྷག་པར་འཕེལ་གྱུར་ཅིག ། ཚུལ་འདིར་དད་གུས་འདུན་པའི་དཔལ་ཡོན་ཅན། ། བློ་ཆེན་སྦྱིན་བདག་བརྒྱུད་པར་བཅས་པ་དང་། །
ཆབ་སྲིད་མཐའ་དག་ཡོངས་འདུའི་ལྗོན་པ་བཞིན། ། ཕུན་ཚོགས་ལོ་འདབ་ཕྱོགས་བཅུར་རྒྱས་པར་ཤོག ། ཅེས་དཔལ་ལྡན་ས་སྐྱ་པའི་གདུང་རབས་འདོད་དགུའི་རྒྱ་མཚོ་ཞེས་བྱ་བ། གཙང་སྟག་ཚང་གི་ལོ་ཙཱ་བ་ཤེས་རབ་རིན་ཆེན་རྒྱལ་མཚན་དཔལ་བཟང་པོས་ཐམས་ཅད་འདུལ་ཞེས་བྱ་བ། མེ་མོ་ཕག་གི་ལོའི་ནག་ཉའི་ཚེས་གསུམ་ལ། རྫོང་དཀར་ནོར་བུ་གླིང་གི་ཕོ་བྲང་དུ་སྦྱར་བའོ། ། དགེ་ལེགས་འཕེལ་བར་གྱུར་ཅིག ། ཞུས་དག། །། PAGE * MERGEFORMAT 2 གཙང་སྟག་ཚང་ལོ་ཙཱ་བ། ས་སྐྱའི་གདུང་རབས་འདོད་དགུའི་རྒྱ་མཚོ།
PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
