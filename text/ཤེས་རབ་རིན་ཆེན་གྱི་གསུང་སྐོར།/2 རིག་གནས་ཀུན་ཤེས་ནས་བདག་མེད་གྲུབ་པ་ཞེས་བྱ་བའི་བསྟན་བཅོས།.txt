ཤེས་རབ་རིན་ཆེན་གྱི་གསུང་སྐོར།
པོད ༢
རིག་གནས་ཀུན་ཤེས་ནས་བདག་མེད་གྲུབ་པ་ཞེས་བྱ་བའི་བསྟན་བཅོས།
༄༅། །བི དྱ སྡྱ ན ས རྦ ཛྙེ ཡེ ན ནི རཱ ཏྨ སཱ དྷ ཀ ནཱ མ སྱ ཤཱ སཏྲོ བི ཧ ར ཏི སྨ།། ༄༅། །རིག་གནས་ཀུན་ཤེས་ནས་བདག་མེད་གྲུབ་པ་ཞེས་བྱ་བའི་བསྟན་བཅོས་བཞུགས།། ན་མོ་མཉྫུ་གྷོ་ཥཱ་ཡ། དཔལ་ལྡན་ཕུན་ཚོགས་ཚོགས་གཉིས་བྱེད་པོས་སྤྲུལ། ། རིག་གནས་ཀུན་མཁྱེན་མཁྱེན་བརྩེའི་གཟི་འོད་འབར། ། མ་རིག་ཀུན་བཅོམ་བཅོམ་ལྡན་ཉི་མར་ནི། ། བཏུད་ནས་ཀུན་རིག་རིག་གནས་ཀུན་ཤེས་བརྩམ། ། རིག་པའི་གནས་ལྔར་ལེགས་པར་མ་སྦྱངས་ན། ། དགྲ་བཅོམ་གྱིས་ཀྱང་ཀུན་མཁྱེན་ཐོབ་མི་སྲིད། །
དེ་བས་དོན་གཉིས་མཐར་ཕྱིན་བྱ་བའི་ཕྱིར། ། ཀུན་མཁྱེན་ལམ་འདིར་མཁས་རྣམས་བརྩོན་པར་རིགས། ། དོན་གཉེར་རྗེས་འཛིན་བཟོ་དང་གསོ་བའི་དཔྱད། ། ལོག་སྨྲ་ཚར་གཅོད་སྒྲ་དང་གཏན་ཚིགས་ཏེ། ། ཕྱི་རོལ་རིག་གནས་བཞི་དང་ནང་གི་དོན། ། ཐུན་མོང་མིན་པའི་མདོ་སྔགས་འདིར་རིག་བྱ། ། ལྔ་པོ་རེ་རེའང་གསུམ་གསུམ་ཉིད་དུ་གནས། ། བཟོ་ནི་ལུས་དང་ངག་དང་ཡིད་བཟོ་འོ། ། གསོ་བ་གསོ་བྱ་གསོ་ཐབས་གསོ་བ་པོ། ། སྒྲ་ནི་རང་བཞིན་རྐྱེན་དང་རྣམ་འགྱུར་ཏེ། །
གཏན་ཚིགས་མངོན་གྱུར་ལྐོག་གྱུར་ཤིན་ལྐོག་འཇལ། ། ནང་རིག་ཐེག་པ་གསུམ་དུ་གྲགས་ཤིང་གྲུབ། ། དེ་ཡང་བརྗོད་བྱ་ཉན་རང་ཐེག་ཆེན་ཏེ། ། རྗོད་བྱེད་ཐུན་མོང་བ་དང་དེ་མིན་ལ། ། ཤིན་ཏུ་རྒྱས་པའི་མདོ་དང་རྒྱུད་སྡེ་འོ། ། དང་པོ་བཞི་ཡི་གསུམ་ཚན་ཐམས་ཅད་ཀྱང་། ། ཕྱི་རོལ་པ་ལའང་ཚང་བར་ཡོད་པའི་ཕྱིར། ། རིག་གནས་ཐུན་མོང་བ་ཞེས་མཁས་ལ་གྲགས། ། གལ་ཏེ་ཕྱི་པའི་བརྗོད་བྱ་རྗོད་བྱེད་ཀུན། ། སྐྱོན་ཅན་ནང་པའི་དེ་ལས་བཟློག་པའི་ཕྱིར། །
ཐུན་མོང་ཉིད་དུ་འཐད་པ་མིན་ཞེ་ན། ། ཀ་ལཱ་པ་ནི་སློབ་ཕན་དང་བཅས་ལ། ། སྐྱོན་ཅན་ཡིན་པའི་གཏན་ཚིགས་མ་གྲུབ་ཅིང་། ། གོང་མ་གོང་མའི་རིག་པས་ཅུང་ཟད་ཙམ། ། གནོད་པས་ཐུན་མོང་ཞེས་བྱར་མི་རིགས་ན། ། དངོས་སྨྲ་སྡེ་གསུམ་ནང་པར་འཐད་མི་འགྱུར། ། ནང་པའི་རིག་གནས་བཞི་པ་སྟོན་པའི་གཞུང་། ། སྡེ་བདུན་མདོ་དང་བཅས་ལས་གཞན་མེད་ཕྱིར། ། འདི་དག་ནང་རིག་ཡིན་པར་འདོད་རྣམས་འཁྲུལ། ། གསུང་རབ་སྤྱི་ཡི་དགོངས་འགྲེལ་ཡིན་པའི་ཕྱིར། །
ཟེར་ན་སྒྲ་མདོ་ཀུན་ཀྱང་དེར་འགྱུར་ཏེ། ། གསུང་རབ་ཀུན་གྱི་ཚིག་གི་དགོངས་འགྲེལ་ཕྱིར། ། བསྟན་དང་སྟོན་ལ་ཡིད་ཆེས་རྙེད་ཐབས་དང་། ། བདག་མེད་སྟོན་དང་དེ་མཁྱེན་ཡེ་ཤེས་ཏེ། ། དངོས་སྟོབས་ཚད་མས་འགྲུབ་སོགས་ཚད་མ་མདོའི། ། མཆོད་བརྗོད་དོན་ཙམ་རྒྱས་པར་བཤད་པ་སྟེ། ། དེ་ལྟར་བྱས་ན་ཡན་ལག་བརྒྱད་པ་དང་། ། ཙནྡྲ་པ་དང་རིན་ཆེན་འབྱུང་གནས་སོགས། ། ནང་རིག་ཉིད་དུ་ཐལ་བ་བཟློག་པ་མེད། ། དེས་ན་དངོས་བསྟན་བསྟན་བྱའི་གཙོ་བོ་ནི། །
གནས་གསུམ་གཞལ་བྱ་རྟོག་གེའི་ཚིག་དོན་བརྒྱད། ། ཡིན་ཕྱིར་ཐུན་མོང་རིག་གནས་ཉིད་དུ་བཟུང་། ། དངོས་བསྟན་བསྟན་བྱའི་གཙོ་བོས་མདོ་རྒྱུད་དང་། ། མདོ་ལ་དྲང་ངེས་སྡེ་སྣོད་གསུམ་དང་ནི། ། སྔགས་ལ་རྒྱུད་སྡེ་བཞི་རུ་འབྱེད་ཕྱིར་རོ། ། འཁོར་བ་ཀུན་ལས་ངེས་འབྱུང་བསམ་པ་དང་། ། བདག་པས་གཞན་གཅེས་ཐེག་ཆེན་བྱང་ཆུབ་སེམས། ། བདེན་བཞིའི་དེ་ཉིད་ལ་སོགས་བདག་མེད་གཉིས། ། ཕྲ་རགས་བསྟན་བྱའི་གཙོ་བོར་གང་མཛད་པ། ། དེ་ནི་ནང་རིག་ཉིད་དུ་ལེགས་པར་གྲུབ། །
རིག་གནས་ཀུན་ཤེས་ནས་བདག་མེད་གྲུབ་པ་ཞེས་བྱ་བའི་བསྟན་བཅོས་ལས། རིག་གནས་སྤྱིར་བཤད་པའི་ལེའུ་སྟེ་དང་པོའོ།། ༈ །རིག་གནས་དང་པོས་དོན་གཉེར་རྗེས་འཛིན་ཏེ། ། བསྟན་པ་གནས་ཕྱིར་དཀོན་ཅོག་གསུམ་གྱི་རྟེན། ། བཞེང་བར་འདོད་པའི་འབྱོར་ལྡན་ལྷག་བསམ་ཅན། ། རྒྱལ་བས་བསྟན་འཛིན་ཉིད་དུ་ལུང་བསྟན་ཅིང་། ། གཞི་ནི་ཚངས་པའི་བསོད་ནམས་སྐྱེད་བྱེད་དེ། ། སྔར་མེད་གནས་སུ་རྒྱལ་བའི་རིང་བསྲེལ་མཆོག ། བཞུགས་པའི་མཆོད་རྟེན་རྩིག་པར་བྱེད་པ་དང་། ། དགེ་འདུན་ཀུན་ར་ལོངས་སྤྱོད་དང་བཅས་བྱེད། །
དགེ་འདུན་བྱེ་བ་ལེགས་པར་བསྡུམ་པ་དང་། ། བྱམས་སོགས་ཚད་མེད་བཞི་པོ་བསྒོམ་པ་འོ། ། ཞེས་གསུངས་དང་པོ་གཉིས་པོ་དོན་གཉེར་ལ། ། བཟོ་རིག་ཤེས་པས་འདོད་དོན་སྒྲུབ་པ་ཙམ། ། སྨྲ་མཁས་གྲགས་པ་ཅན་གྱིས་མི་འགྲུབ་ཅིང་། ། ཆུ་ཆེན་བརྒལ་བར་འདོད་པའི་གྲུ་གཟིངས་དང་། ། གཞན་ཕྱོགས་འཇོམས་པའི་འཁྲུལ་འཁོར་མཚོན་ཆ་དང་། ། རང་ཕྱོགས་བསྲུང་བའི་མཁར་རྫོང་གོ་ཆ་དང་། ། གོས་བཟང་རྒྱན་མཆོག་བཟའ་བཏུང་རོལ་མོ་སོགས། ། དགོས་དགུ་མཐའ་དག་འདི་ལ་རག་ལས་ཕྱིར། །
དེས་ན་སྒོ་གསུམ་བཟོ་ལ་མི་སློབ་དང་། ། ཁྱད་པར་མདོ་རྒྱུད་ཆོས་མཐུན་གཙོར་བཟུང་ནས། ། དགེ་འདུན་སྡེ་དང་རྟེན་གསུམ་འགོག་བྱེད་པ། ། འདི་དག་གཅེར་བུས་གྲུབ་མཐས་བསླུས་པར་ཟད། ། རྒྱལ་བས་འདུལ་བ་ལུང་གི་གནས་མལ་གཞིར། ། གཙུག་ལག་ཁང་དང་དེ་དབུས་དྲི་གཙང་ཁང་། ། སྒོ་ཁང་ཁྱམས་ཀྱི་ཐོག་འབུགས་ཐོག་བརྩེགས་དང་། ། གནས་ཁང་སོ་སོར་རི་མོ་བྲི་ཚུལ་སོགས། ། རྒྱ་ཆེར་གསུངས་ཤིང་མདོ་སྔགས་ཕལ་ཆེར་དང་། ། ཁྱད་པར་ཤཱ་རིའི་བུས་ཞུས་མདོ་དང་ནི། །
སྡོམ་འབྱུང་དུས་འཁོར་སོགས་ལས་སྐུ་གཟུགས་དང་། ། མཆོད་རྟེན་ཕྱག་ཚད་ལེགས་པར་གསུངས་པ་བཞིན། ། དྲང་སྲོང་ཨེ་ཊཱའི་བུ་ཡིས་བྱས་པ་ཡི། ། སྐུ་གཟུགས་རྣམས་ཀྱི་མཚན་ཉིད་སྟོན་པ་དང་། ། དྲི་མེད་འགྲེལ་པ་སོགས་ལས་མཆོད་རྟེན་དང་། ། སངས་རྒྱས་གསང་བས་མཛད་པར་གྲགས་པ་ཡི། ། བློས་སློངས་མཚན་ཉིད་གཞན་ཡང་བཟོ་ཡི་གནད། ། སྟོན་པའི་རྒྱ་བོད་གཞུང་ལ་བསླབ་པར་བྱ། ། ལུས་ངག་གཙོ་བོར་བྱེད་དང་མི་བྱེད་ལས། ། ལུས་ངག་ཡིད་ཀྱི་བཟོ་ཞེས་གསུམ་དུ་དབྱེ། །
ལུས་བཟོ་མཆོག་ནི་སྐུ་གསུང་ཐུགས་ཀྱི་རྟེན། ། སྐུ་ལ་ལོངས་སྐུ་རང་སོར་བརྒྱད་པ་ནི། ། ཉི་ཤུ་རྩ་ལྔར་དུས་ཀྱི་འཁོར་ལོར་གསུངས། ། སྤྲུལ་སྐུ་རང་སོར་བརྒྱ་དང་བརྒྱད་པ་འམ། ། བཅུ་གཅིག་པ་རུ་རིག་པས་ཐོབ་པ་བཞིན། ། གཞུང་ལུགས་གཞན་དུ་འབྱུང་ལྟར་ལག་ལེན་བྱེད། ། མི་ལུས་ཕལ་པ་སྲིད་དུ་གྱ་བཞི་དང་། ། ཞེང་དུ་གོ་དྲུག་ཆུ་ཞེང་མི་མཉམ་གསུངས། ། གཞན་ཡང་སྤྲུལ་སྐུ་ལ་ནི་ཞི་ཁྲོ་དང་། ། རྒྱན་དང་ཕྱག་མཚན་སོགས་ཀྱི་མཚན་ཉིད་དོ། །
གསུང་གི་རྟེན་ནི་ཚངས་པའི་ཡི་གེ་སོགས། ། ཡིག་རིགས་དྲུག་ཅུ་རྩ་བཞིར་མདོ་ལས་གསུངས། ། ལཙྪ་ཝརྟུ་ལ་དང་དྷ་རི་དང་། ། ན་ག་ར་དང་ཁ་ཆེའི་ཡི་གེ་སོགས། ། རྒྱ་གར་ཉིད་ཀྱི་ཡིག་རིགས་དུ་མ་དང་། ། བོད་དང་རྒྱ་ནག་བྲུ་ཞའི་ཡི་གེ་སོགས། ། ཐུགས་ཀྱི་རྟེན་ནི་མཆོད་རྟེན་ཞེས་བྱ་བ། ། རྫོགས་སངས་རྒྱས་ལ་རྣམ་ཀུན་ཡོངས་རྫོགས་ཏེ། ། ཤཱཀ་ཐུབ་མཆོད་རྟེན་བརྒྱད་དུ་གྲགས་པ་འོ། ། རང་སངས་རྒྱས་ལ་ཆར་ཁེབས་མེད་པ་དང་། །
ཉན་ཐོས་འབྲས་བུ་བཞི་ལ་འབྲས་བུའི་གྲངས། ། སོ་སོའི་གདུགས་ཀྱི་རིམ་པ་བྱ་བ་དང་། ། སོ་སྐྱེ་ལ་ནི་བྱི་བོ་ཞེས་བྱ་བ། ། གདུགས་མེད་བུམ་པའི་སྟེང་དུ་བྲེ་ལྡན་ཏེ། ། ཚད་ནི་དུས་འཁོར་དྲི་མེད་འགྲེལ་པ་གཉིས། ། སོ་སོར་འབྱུང་དང་བློས་སློངས་ཕྱག་ཚད་སོགས། ། ཁོ་བོས་གཞུང་ལུགས་གཞན་དང་ཁྱད་པར་དུ། ། རྟེན་གསུམ་བཞེང་ཚུལ་དཔལ་འབྱོར་རྒྱ་མཚོར་བཤད། ། ལུས་བཟོ་ཕལ་པ་ཁང་ཁྱིམ་གྲུ་གཟིངས་དང་། ། ཤིང་རྟ་ལ་སོགས་འཁྲུལ་འཁོར་སྣ་ཚོགས་ཀྱང་། །
དུས་འཁོར་རྣམ་བཤད་ཀུན་ཏུ་རྒྱས་པར་བཤད། ། ངག་བཟོ་རྒྱལ་བ་མཆོད་པའི་བསྟོད་དབྱངས་དང་། ། གདུག་པ་འདུལ་བའི་གད་རྒྱངས་ང་རོ་དྲག ། སྣ་ཚོགས་རོལ་མོའི་ཆ་བྱད་མཐའ་ཡས་སོ། ། ཡིད་བཟོ་ཐོས་དང་བསམ་དང་སྒོམ་པའོ། ། ཐོས་བསམ་བྱ་བའི་ཡུལ་ནི་མཐའ་ཡས་ཏེ། ། བརྟག་པ་བརྒྱད་དང་རིག་གནས་བཅོ་བརྒྱད་དང་། ། སྐར་རྩིས་དབྱངས་འཆར་ནག་རྩིས་གསོ་དཔྱད་སོགས། ། སྡེ་སྣོད་གསུམ་དང་རྒྱུད་སྡེ་རྣམ་བཞི་སྟེ། ། དེ་དག་བསྟན་དོན་ཞི་གནས་ལྷག་མཐོང་སོགས། །
ཡིད་བཟོའི་མཆོག་གྱུར་ཐར་ལམ་ཁྱད་པར་དུ། ། དེ་ཕྱིར་གནས་འདིར་རིག་གནས་མཐའ་དག་འདུས། ། དེ་དག་ཕལ་ཆེར་བཤད་ཟིན་ཆད་པར་འགྱུར། ། བརྟག་པ་བརྒྱད་ནི་རིན་ཆེན་ས་གཞི་གོས། ། ལྗོན་ཤིང་རྟ་གླང་ཕོ་མོ་བརྟག་པ་འོ། ། ཕྱི་མ་གཉིས་ནི་རྒྱུད་སྡེ་ཀུན་ན་གསལ། ། ས་གཞི་བརྟག་ཐབས་དཔལ་འབྱོར་རྒྱ་མཚོར་བཤད། ། གཞན་རྣམས་འཁྲུལ་མེད་བོད་དུ་མ་བྱོན་ཞིང་། ། རྟ་དབྱངས་ལ་སོགས་བོད་ཀྱིས་སྦྱར་རྣམས་ལ། ། རང་བཟོའི་སྐྱོན་མཐོང་ཕྱིར་ན་འདིར་མ་བཤད། །
རྩིས་ཀྱི་རྣམ་གཞག་ཟུར་དུ་བཤད་ལས་ཤེས། ། རིག་གནས་ཀུན་ཤེས་ནས་བདག་མེད་གྲུབ་པ་ཞེས་བྱ་བའི་བསྟན་བཅོས་ལས། བཟོ་རིག་བཤད་པ་སྟེ་ལེའུ་གཉིས་པའོ།། ༈ །འགྲོ་ཀུན་ལུས་ནད་སྣ་ཚོགས་ཀྱིས་གཟིར་ཕྱིར། ། གསོ་དཔྱད་དོན་དུ་མི་གཉེར་སྲིད་མཐའ་ཙམ། ། དེ་ཕྱིར་རིག་གནས་གཉིས་པ་འདི་ཉིད་ནི། ། དོན་གཉེར་རྗེས་སུ་འཛིན་པའི་མཆོག་ཏུ་གྲུབ། ། ཐུབ་པའི་དབང་པོས་རྒྱ་གར་ལྷོ་ཕྱོགས་སུ། ། ཚངས་པས་ཞུས་ངོར་ཚེ་ཡི་རིག་བྱེད་ཀྱི། ། སྨན་རྒྱུད་འབུམ་ཕྲག་གསུངས་པར་མཁས་ལ་གྲགས། །
གཞན་ཡང་རྒྱུད་སྡེ་སྤྱི་དང་དུས་འཁོར་ལོ། ། སྨན་གཞིའི་ལུང་དང་གསེར་འོད་སོགས་སུའང་གསུངས། ། སྒྲ་གཅན་འཁོར་ལོས་ཚངས་པའི་དཔྲལ་བར་སྣད། ། དེ་ཡི་རྐྱེན་གྱིས་ཚེ་ཡི་རིག་བྱེད་དྲན། ། སྐྱེ་རྒུའི་བདག་ལ་བཤད་ཅིང་དེ་ཡིས་ཀྱང་། ། ཐ་སྐར་བུ་གཉིས་བརྒྱ་བྱིན་ལ་སོགས་པ། ། ལྷ་ཡི་དྲང་སྲོང་རྣམས་ལ་བརྒྱུད་ནས་ནི། ། སྟོན་པ་བཞུགས་དུས་རྒྱལ་པོ་པདྨ་ཡི། ། སྙིང་པོ་ཞེས་བྱའི་ཡུལ་ལྗོངས་རྡོ་འཇོག་ཏུ། ། མི་ཡི་དྲང་སྲོང་རྒྱུན་ཤེས་བུ་ལས་ནི། །
གཟུགས་ཅན་སྙིང་པོའི་ཟུར་བུ་ཐ་ཆུང་པོ། ། འཚོ་བྱེད་གཞོན་ནུས་བསོས་ཞེས་ཆེར་གྲགས་པ། ། སྨན་པའི་རྒྱལ་པོར་ལན་མང་དབང་བསྐུར་ཅིང་། ། ཐུབ་པ་སྙུན་གསོའི་སྨན་པའི་རྒྱལ་པོ་བྱུང་། ། དེ་ལས་བརྒྱུད་པ་གསལ་བར་མ་མཐོང་ཡང་། ། ལམ་འདིའི་ཤིང་རྟའི་སྲོལ་འབྱེད་ཤེས་རབ་ཅན། ། ཕ་མའི་བྲན་མཛད་ཕ་ཁོལ་མ་ཁོལ་དང་། ། དེ་གཉིས་ངག་བཅག་ལྷ་ཆེན་བསྒྲུབས་པ་ཡིས། ། ཕ་གོལ་མ་གོལ་ཞེས་ཀྱང་མཚན་དུ་གྲགས། ། ཕྱི་རོལ་རིག་བྱེད་མཁས་པའི་མཐར་སོན་པས། །
མངལ་སྐྱེས་སུས་ཀྱང་མ་ཐུབ་རིག་སྨྲའི་མཆོག ། རྫུས་སྐྱེས་འཕགས་པ་ལྷས་བཏུལ་སྟོན་པ་དང་། ། བསྟན་ལ་དད་པའི་མཆོག་གྱུར་སྙན་ངག་པ། ། ཕྱི་མོའི་དབུ་མ་པར་ངེས་དཔའ་བོ་ཡིས། ། ཕྱི་ནང་གཞུང་ལུགས་ཟླ་མེད་དུ་མ་བརྩམས། ། ཁྱད་པར་ཡན་ལག་བརྒྱད་པ་ཆེན་པོ་སོགས། ། སྨན་དཔྱད་མཁས་པ་དགའ་བྱེད་བཞི་ཙམ་མཛད། ། དེ་ཡི་ནང་ནས་ཡན་ལག་བརྒྱད་པ་ཡི། ། སྙིང་པོ་བསྡུས་པ་ཞེས་བྱ་འདི་མཛད་ནས། ། ཁ་ཆེ་ཟླ་དགའ་ལ་བཤད་དེ་ཡིས་ཀྱང་། །
ཟླ་ཟེར་ཞེས་བྱའི་རྒྱ་ཆེ་འགྲེལ་པ་མཛད། ། དེ་ནས་ལེགས་བརྒྱུད་ལོ་ཆེན་སྐྱེས་བུ་མཆོག ། རིན་ཆེན་བཟང་པོས་བསྒྱུར་བཤད་གཏན་ལ་ཕབ། ། མཁས་པ་དུ་མར་སྤེལ་ནས་བོད་ཡུལ་དུ། ། རྒྱ་ཆེར་འཕེལ་ལས་བོད་ཀྱི་ཤིང་རྟ་ཆེ། ། གཡུ་ཐོག་སོགས་ཀྱིས་རྒྱུད་བཞིའི་གྲགས་པ་སྤེལ། ། གཞན་ཡང་རྒྱ་ནག་ལ་སོགས་ཡུལ་གཞན་ནས། ། འཐོན་པའི་སྨན་དཔྱད་དུ་མའང་ཡོད་མོད་ཀྱི། ། གཞུང་གི་མཐར་ཐུག་ཡན་ལག་བརྒྱད་པ་འོ། ། འདི་ཡི་གཞུང་ཚད་དགུ་སྟོང་བཞི་བརྒྱ་ལྷག །
བརྗོད་བྱ་ཡན་ལག་བརྒྱད་ཡིན་རྗོད་ཚུལ་ནི། ། གནས་དྲུག་ལེ་འུ་བརྒྱ་དང་ཉི་ཤུ་འོ། ། བརྒྱད་ནི་ལུས་སྤྱི་གསོ་དང་བྱིས་པ་གསོ། ། གདོན་གསོ་ལུས་ཀྱི་སྟོད་གསོ་མཚོན་རྨས་གསོ། ། དུག་གསོ་རྒས་པ་གསོ་དང་རོ་རྩ་གསོ། ། ཀུན་ལ་གསོ་བའི་ཡན་ལག་ཅེས་སྦྱར་བརྒྱད། ། གནས་དྲུག་མདོ་གནས་ལུས་གནས་ནད་གཞིའི་གནས། ། གསོ་གནས་ཆོ་ག་གྲུབ་གནས་ཕྱི་མའི་གནས། ། དྲུག་པོ་རིམ་བཞིན་ལེ་འུ་སུམ་ཅུ་དང་། ། དྲུག་དང་བཅུ་དྲུག་ཉེར་གཉིས་དྲུག་དང་ནི། །
བཞི་བཅུའོ་མདོ་གནས་དང་པོར་གསོ་བའི་དཔྱད། ། སྤྱིར་བསྟན་ཕྱིར་ན་རྩ་བའི་རྒྱུད་ཅེས་བྱ། ། ལྔ་པ་ཡན་གྱིས་དེ་ཉིད་འཆད་པའི་ཕྱིར། ། བཤད་པའི་རྒྱུད་ཡིན་ཡན་ལག་དང་པོ་སྟོན། ། ཐ་མས་ཡན་ལག་ཕྱི་མ་བདུན་འཆད་ཕྱིར། ། ཕྱི་མའི་རྒྱུད་དེ་རྒྱུད་གསུམ་ཉིད་དུའང་གནས། ། འདི་དག་ལ་བརྟེན་བོད་ཀྱི་རྒྱུད་བཞི་ལའང་། ། རྩ་རྒྱུད་བཤད་རྒྱུད་མན་ངག་རྒྱུད་དང་ནི། ། ཕྱི་མའི་རྒྱུད་ཅེས་བྱ་བར་གྲགས་པ་ཡིན། ། གསོ་བྱའི་ནད་རིགས་བཞི་བརྒྱ་རྩ་བཞི་ཞེས། །
གཞན་དུ་གྲགས་པ་རླུང་མཁྲིས་བད་ཀན་དང་། ། འདུས་པ་བཞི་ལ་བརྒྱ་རྩ་རེ་རེར་ནི། ། ཕྱེ་བར་གསལ་ཞིང་བསྡུ་ན་བཞི་པོར་འདུས། ། གཞུང་འདིར་གསོ་བྱའི་སྒོ་ནས་བརྒྱད་ཉིད་དང་། ། ནད་གཞིའི་སྒོ་ནས་བཅུ་དྲུག་ཉིད་དུའང་གསལ། ། གཞན་དུ་བཀྲེས་འདུའི་ནད་ཅེས་གཉིས་སུའང་བསྡུས། ། དེར་ནི་སྨན་ཡང་རྣམ་པ་བཞིར་བསྡུས་ཏེ། ། དུས་རུང་ཐུན་ཚོད་རུང་དང་ཞག་བདུན་པ། ། འཚོ་བའི་བར་དུ་བཅད་པ་ཞེས་བྱ་འོ། ། རྒྱུད་དུ་རྩ་རླུང་ཐིག་ལེའི་ནད་གསུམ་སྟེ། །
རྩ་ཆད་རླུང་ལོག་དྭངས་མ་ཉམས་པ་འོ། ། དེར་ནི་གསོ་ཐབས་གཙོ་བོར་རྣལ་འབྱོར་ཏེ། ། ཕལ་པ་འབྱོར་ལྡན་ཕྱི་རོལ་སྨན་གྱིས་དང་། ། ཀུན་སྤངས་ལུས་གནས་སྨན་གྱིས་གསོ་བར་གསུངས། ། འདིར་ནི་སྨན་དང་ནད་པ་ནད་གཡོག་དང་། ། སྨན་པ་རྣམས་ལ་ཡོན་ཏན་བཞི་བཞིར་བསྟན། ། ཐ་མ་གཉིས་པོ་གསོ་བ་པོར་མཚུངས་པས། ། གསོ་བའི་བརྗོད་བྱ་གསུམ་དུ་བསྡུས་པ་ཡིན། ། གསོ་དཔྱད་བྱུང་ཚུལ་རྣམ་ཐར་རྒྱས་པ་དང་། ། སྤྱི་ཡི་རྣམ་གཞག་ལག་ལེན་གཅེས་བསྡུས་རྣམས། །
གཞན་དུ་བཤད་ཕྱིར་འདིར་ནི་དེ་ཙམ་མོ། ། རིག་གནས་ཀུན་ཤེས་ནས་བདག་མེད་གྲུབ་པ་ཞེས་བྱ་བའི་བསྟན་བཅོས་ལས། གསོ་བ་རིག་པ་བཤད་པ་སྟེ་ལེའུ་གསུམ་པའོ།། ༈ །གསུམ་པས་ཚིག་ལ་འཁྲུལ་པ་སེལ་བའི་ཕྱིར། ། དེ་ལ་ལོག་པར་སྨྲ་བ་ཚར་གཅོད་བྱེད། ། སྒྲ་རིག་དེ་བཞིན་གཤེགས་པས་གསུངས་པ་ནི། ། ངེས་ཚིག་སོ་སོ་ཡང་དག་རིག་པ་ཡི། ། ཡི་གེ་དབྲི་དང་བསྣན་དང་བསྒྱུར་བ་དང་། ། ཚིག་གི་རྣམ་དབྱེ་སོགས་ཀྱི་རྣམ་འགྱུར་རོ། ། ཁྱད་པར་རྔ་བོ་ཆེ་ཡི་མདོ་ལས་ནི། །
བྱིངས་དང་མིང་དང་ཀུན་བཤད་ཉེ་སྒྱུར་དང་། ། ཀྲྀཏ་དང་དེ་ཕན་གྱིས་བསྡུས་གྲུབ་པ་རྣམས། ། རྒྱལ་བའི་གསུང་རབ་ལས་འབྱུང་གསལ་བར་གསུངས། ། འཇམ་པའི་དབྱངས་དང་འཇིག་རྟེན་དབང་ཕྱུག་གིས། ། དུས་ཀྱི་འཁོར་ལོའི་དབྱངས་གསལ་ལ་བརྟེན་པའི། ། ཡི་གེའི་བསྡུ་བ་མཛད་པའི་སྒྲ་ཡི་མདོ། ། ཡོད་པར་དབྱངས་འཆར་མདོར་བསྡུས་ཐོག་མར་གསལ། ། ཚངས་པ་རྟག་པར་ཞི་བས་བྱས་པའང་ཡོད། ། བརྒྱ་བྱིན་གྱིས་བྱས་ཨིནྡྲ་བྱཱ་ཀ་ར། ། དེ་ལ་དྲང་སྲོང་ཕུར་བུས་ལེགས་སྦྱངས་པས། །
ཤིན་ཏུ་མཁས་པའི་ང་རྒྱལ་མཆོག་ཏུ་གྱུར། ། ང་རྒྱལ་བརྒྱ་བྱིན་གྱིས་བཅོམ་ཞུམ་ནས་ནི། ། ལྷ་ཕྲན་བློ་གསལ་མང་ལ་འཆད་འཕྲོ་བཞག ། ད་དུང་རང་ཉིད་སྒྲ་ལ་སྦྱོང་བར་ཞུས། ། ཉན་འཆད་གཉིས་ཀ་གྱིས་ཞེས་བཀས་བསྐུལ་བས། ། དུས་བཟང་བརྒྱད་ལ་གཞན་ལ་མི་སྟོན་པར། ། རང་ཉིད་སློབ་པའི་སྦྱོར་ལ་བརྩོན་པས་ན། ། ཉན་པོ་གཞན་གྱིས་དུས་བཟང་བསྲུང་དགོས་ཤར། ། དེ་བཞིན་བྲམ་ཟེ་པཱ་ཎི་ནི་ཡིས་ཀྱང་། ། རང་མིང་ལྡན་པའི་བསྟན་བཅོས་ཆེན་པོ་སྦྱར། །
དེ་ལ་ཙནྡྲ་གོ་མིས་བསྡུས་པ་ཡི། ། གཞུང་ལ་ཙནྡྲ་པར་གྲགས་ཆོས་འབངས་ཀྱིས། ། བྱས་པའི་འགྲེལ་པ་དང་བཅས་བོད་དུ་འགྱུར། ། དབང་ཕྱུག་གོ་ཆས་གཞོན་ནུ་གདོང་དྲུག་བསྒྲུབས། ། གྲུབ་ནས་ཚར་གཅིག་བསྟན་པས་ཚིག་དོན་རྟོགས། ། ཆ་བསགས་ཀ་ལཱ་པ་ཡི་མདོ་ཞེས་བྱ། ། རང་སྡེའི་མཁས་པ་བགྲོད་དཀའ་སེང་གེ་ཡིས། ། སྦྱར་བའི་འགྲེལ་པ་དུར་སིང་ཞེས་བྱ་དང་། ། གཞན་སྡེ་ཇོ་བོ་དྲག་འབྱོར་གྱིས་སྦྱར་བའི། ། སློབ་ཕན་ཞེས་བྱའི་འགྲེལ་པའང་བོད་དུ་བྱོན། །
སྔ་མའི་བྱིངས་མདོ་ཡི་གེའི་མདོ་འགྲེལ་བཅས། ། ཕྱི་མའི་བྱིངས་མདོ་ཨུ་ཎ་འགྲེལ་པར་བཅས། ། བྱིངས་དང་ཀུན་བཤད་དཔུང་གཉེན་སི་སོགས་ཀྱི། ། བྱ་བ་རྒྱས་པ་ལ་སོགས་མང་པོ་དང་། ། སྔ་མའི་སུབ་མཐའ་རིན་ཆེན་འབྱུང་གནས་སོགས། ། སྒྲ་ཡི་ཡན་ལག་སྡེབ་སྦྱོར་རིན་ཆེན་འབྱུང་། ། སྙན་ངག་མེ་ལོང་མངོན་བརྗོད་འཆི་མེད་མཛོད། ། ཀུན་ཏུ་དགའ་བའི་ཟློས་གར་ལ་སོགས་པ། ། ཤོང་དཔང་ཡབ་སྲས་རྣམས་ཀྱིས་བསྒྱུར་ཅིང་བཤད། ། སྒྲ་དང་སྙན་ངག་སྡེབ་སྦྱོར་མངོན་བརྗོད་དང་། །
ཟློས་གར་རྣམས་ལ་རིག་གནས་ཆུང་ངུ་འམ། ། ཐ་སྙད་རིག་པའི་གནས་ལྔར་གྲགས་པ་རྣམས། ། ཆོས་རྗེ་ས་པཎ་ཡན་ལ་མ་དར་ཞིང་། ། ཐར་ལོ་ཡན་ལ་སྒྲ་མདོ་འགྱུར་བ་མེད། ། སྒྲ་རིག་བརྗོད་བྱ་སྤྲོས་ཏེ་བཤད་ན་ནི། ། སྒྲ་ཡི་ཡན་ལག་ཐུན་མོང་གསུམ་དང་ནི། ། ཐུན་མོང་མིན་པ་གསུམ་ཞེས་བྱ་བ་ལས། ། དང་པོ་མིང་དང་ཚིག་དང་ཡི་གེ་འོ། ། མངོན་པར་ཡི་གེ་དུ་མ་འདུས་པ་ལས། ། དོན་གྱི་ངོ་བོ་ཙམ་སྟོན་མིང་ཡིན་ཏེ། །
དེ་འདུས་ཁྱད་པར་སྟོན་པ་ཚིག་ཡིན་ལ། ། ཡི་གེ་གཉིས་པོ་དེ་ཡི་བསྒྲུབ་གཞི་བྱེད། ། དངོས་སྨྲའི་ལུགས་ལའང་རིག་པས་དཔྱད་བཟོད་ནི། ། ཡི་གེའི་ཆ་ཤས་སྐད་ཅིག་རེ་རེ་སྟེ། ། གཞན་རྣམས་རྒྱུན་ཡིན་ལྡན་མིན་འདུ་བྱེད་དོ། ། འདི་ལ་མཁས་རློམ་ཁ་ཅིག་འདི་སྐད་དུ། ། ཁ་ཡིག་གཅིག་ཉིད་རྒྱ་སྐད་ནམ་མཁའ་དང་། ། བོད་སྐད་སྨྲ་བའི་བུ་གའི་མིང་ཡིན་ཕྱིར། ། མིང་ལ་ཡི་གེ་འདུས་པས་མ་ཁྱབ་ལ། ། ཁ་ཡིག་སྲོག་ཏུ་ཨ་ཡིག་མ་ཞུགས་ན། །
བརྗོད་དུ་མི་རུང་ཚུལ་ལ་རྨོངས་པར་ཟད། ། འདིར་ནི་ཡི་གེ་རེ་རེས་དོན་སྟོན་ཏེ། ། ཨ་ཨི་ཨུ་རྣམས་ལྷ་རེའི་མིང་ཡིན་ཕྱིར། ། འདིར་ཡང་མིང་ཚིག་འགལ་ཏེ་ཚིག་ཡིན་ན། ། སི་སོགས་ཏི་སོགས་གང་རུང་མཐའ་ཅན་ཡིན། ། མིང་ངམ་རྟགས་ནི་དེ་འཇུག་གཞི་ཡིན་ཕྱིར། ། ཡི་གེའི་ངོ་བོ་སྐད་ཀྱི་གདངས་ཡིན་ཏེ། ། ཐུང་མཐའ་སྐྱེས་བུ་དར་མའི་མིག་འཛུམ་ཚད། ། གཅིག་ཡུན་དེ་ཡིན་རིང་པོ་གཉིས་ཡུན་དང་། ། གསུམ་ཡུན་ལ་སོགས་ཤིན་ཏུ་རིང་པོ་འོ། །
གཟུགས་ནི་ལཙྪ་དྷ་རི་ལ་སོགས་ཏེ། ། བྱེད་ལས་མིང་ཚིག་བརྗོད་པ་ཀུན་གྱི་གཞི། ། ངེས་ཚིག་ཨཀྵ་ར་དང་བྱཱ་ཉྫ་དང་། ། ཝརྞ་ཞེས་པ་གཞན་དུ་མི་འགྱུར་དང་། ། མིང་ཚིག་གསལ་དང་དོན་རྣམས་རྗོད་བྱེད་དོ། ། དབྱེ་བསྡུ་སྒྲ་པས་དབྱངས་ཡིག་བཅུ་བཞི་དང་། ། གསལ་བྱེད་སོ་གསུམ་དབྱངས་གསལ་མིན་པ་བཞིར། ། དབྱེ་ཞིང་བསྡུ་ན་དབྱངས་གསལ་གཉིས་མིན་གསུམ། ། རིང་ཐུང་ཤིན་ཏུ་རིང་པོ་ཞེས་པ་གསུམ། ། དབྱངས་ལ་འབྱེད་ཅིང་ལྀ་ཡིག་རིང་པོ་མེད། །
འཚམས་སྦྱོར་ཡི་གེ་ཐུང་ངུ་མེད་པས་ན། ། དེ་ལྔ་ལས་གཞན་དབྱངས་ལ་གསུམ་གསུམ་དབྱེ། ། རེ་རེའང་མཐོ་དམའ་བར་པ་གསུམ་གསུམ་དང་། ། རེ་རེའང་སྣ་ལྡན་སྣ་མེད་གཉིས་གཉིས་དབྱེ། ། དུས་ཀྱི་འཁོར་ལོར་རང་བྱུང་ཡི་གེ་ལྔ། ། ཨ་ཨི་རྀ་ཨུ་ལྀ་ཞེས་བྱ་བ་ཡིན། ། དེ་ཡི་རིང་པོ་ཡོན་ཏན་འཕེལ་བ་རྣམས། ། ལྔ་ལྔ་ཡ་ཎར་བསྒྱུར་བ་ཧ་སོགས་ལྔ། ། རིང་ཐུང་ཕྱེ་བས་དབྱངས་ཡིག་སུམ་ཅུ་སྟེ། ། ཨ་ཡིག་ཐིག་ལེ་ཅན་དང་ཚིག་དྲག་ཅན། །
གཉིས་བསྣན་དབྱངས་ཡིག་སོ་གཉིས་ཞེས་ཀྱང་བཤད། ། གསལ་བྱེད་སྡེ་པ་ལྔ་དང་བ་སྡེ་སྟེ། ། སུམ་ཅུར་བྱས་པ་མང་ཞིང་ཧ་སྡེ་དང་། ། ཌྷ་སྡེ་ཞེས་པའང་བསྣན་པས་བཞི་བཅུར་གསུངས། ། སྔགས་གཞན་དབྱངས་གསལ་བཅུ་དྲུག་སོ་བཞི་སྟེ། ། དབྱངས་ལ་རིང་ཐུང་སྦྱར་བས་བཅུ་དྲུག་དང་། ། གསལ་བྱེད་ལ་སོགས་དྲུག་བསྣན་བཞི་བཅུ་པོ། ། ཕྲག་གཉིས་དཔེ་བྱད་བརྒྱད་ཅུར་བྱས་པའང་གསུངས། ། རྒྱུ་ནི་རྗོད་འདོད་རླུང་དང་གནས་རྣམས་དང་། ། བྱེད་པ་ལྕེ་རྐན་ལས་སྐྱེས་ཕལ་ཆེར་ཏེ། །
རྔ་སྒྲའི་གདངས་སོགས་གཞན་ལས་སྐྱེས་པའང་ཡོད། ། ཡི་གེའི་གཙོ་བོ་འབྲུ་གསུམ་རླུང་གདངས་ནི། ། བྱེད་པ་ལྕེ་རྐན་གནས་ལ་མི་བལྟོས་སོ། ། ཀློག་ཚུལ་དབྱངས་གསལ་སོ་སོ་དག་ལས་བསླབ། ། མིང་ལ་ཐོག་མའི་མིང་དང་རྗེས་གྲུབ་མིང་། ། འདི་གཉིས་རིམ་བཞིན་དངོས་མིང་བཏགས་མིང་ཡིན། ། མཚན་ཉིད་རྒྱུ་མཚན་མེད་པའི་འདོད་རྒྱལ་དང་། ། འདྲ་འབྲེལ་རྒྱུར་བྱས་ཕྱི་ནས་སྦྱར་བ་ཞེས། ། ཟེར་བ་རྣམས་ལ་སངས་རྒྱས་ཞེས་པའི་སྒྲ། ། དངོས་མིང་མིན་པར་ཐལ་བའི་གནོད་པ་ཡོད། །
དེས་ན་རྒྱུ་མཚན་མེད་དམ་ཡོད་ཀྱང་རུང་། ། དང་པོར་སྦྱར་བས་དེ་ལ་འཁྲུལ་མེད་དང་། ། འདྲ་འབྲེལ་རྒྱུར་བྱས་གཞན་ལའང་འཇུག་རུང་ཡིན། ། ཚིག་གི་ཁྱད་པར་སྙན་ངག་སྡེབ་སྦྱོར་ཏེ། ། དང་པོ་བཅད་ལྷུག་སྤེལ་མ་གསུམ་དུ་བཤད། ། ཚིགས་བཅད་རྐང་བཞི་པ་སྟེ་དེ་ལ་ཡང་། ། ཡི་གེ་བགྲང་ཞིང་མཉམ་པ་བྲྀཏྟ་དང་། ། ཕྱི་མོ་བགྲང་ཞིང་མི་མཉམ་ཛཱ་ཏི་འོ། ། དེ་གཉིས་སྡེབ་སྦྱོར་མིང་ཡིན་དང་པོ་ལ། ། ཡི་གེ་ཉེར་དྲུག་མན་ཆད་ཚིགས་བཅད་དང་། །
རྐང་པས་བཅད་པའི་ཡི་གེ་བགྲང་མོད་ཀྱང་། ། ཉེར་བདུན་ཡན་ལ་རྒྱུན་ཆགས་ཞེས་བྱར་བཤད། ། བྲྀཏྟ་མཉམ་དང་ཕྱེད་མཉམ་མི་མཉམ་གསུམ། ། ཛཱ་ཏི་འཕགས་པ་རོ་ལངས་ཕྱི་མོ་མཉམ། ། སྙན་ངག་ཚིགས་བཅད་ལ་ཡང་གྲོལ་མཛོད་འདུས། ། རིམ་བཞིན་རྐང་པ་གཅིག་དང་ཚིགས་བཅད་གཅིག ། ཚིགས་བཅད་དུ་མས་དོན་གཅིག་སྟོན་པ་འོ། ། ལེ་འུས་བཅིངས་པ་སྙན་ངག་ཆེན་པོ་དང་། ། མ་བཅིངས་སྙན་ངག་ཆུང་ངུའི་ཚིགས་བཅད་ཡིན། ། རྐང་པ་མེད་པའི་ཚིག་རྒྱུན་ལྷུག་པ་སྟེ། །
བརྗོད་དང་གཏམ་ཞེས་བྱ་བ་གཉིས་སུ་དབྱེ། ། སྤེལ་མའམ་གཅམ་བུ་ཟློས་གར་བསྟན་བཅོས་ཡིན། ། དེ་གསུམ་ལེགས་སྦྱར་ལ་སོགས་སྐད་བཞིར་དབྱེ། ། རྒྱ་གར་ལྷོ་དང་ཤར་པའི་སྙན་ངག་ལ། ། བེ་དརྦྷ་བ་དང་གཽ་ཌ་བ་ཞེས་བྱ། ། སྦྱར་བར་བ་དང་མཉམ་ཉིད་ལ་སོགས་བཅུ། ། དང་པོའི་རྒྱན་ཡིན་བཟློག་པ་གཉིས་པའི་རྒྱན། ། ཐུན་མོང་དོན་རྒྱན་སུམ་ཅུ་རྩ་ལྔ་དང་། ། སྒྲ་རྒྱན་ཟུང་ལྡན་བྱ་དཀའ་བྱ་སླ་དང་། ། གབ་ཚིག་བཞི་སྟེ་དང་པོ་བར་མ་ཆོད། །
བར་ཆོད་ཟུང་ལྡན་ཆེ་དང་ལུགས་ལྡོག་དང་། ། བྱ་དཀའ་བ་གླང་གཅིན་དང་ཕྱེད་འཁོར་དང་། ། ཀུན་འཁོར་ཀུན་ཏུ་བཟང་པོ་ཞེས་བྱར་གྲགས། ། བྱ་སླ་དབྱངས་གནས་ཡི་གེ་མ་ངེས་གསུམ། ། གབ་ཚིག་ཀུན་ཚོགས་བསླུ་མེད་སོགས་བཅུ་དྲུག ། མངོན་བརྗོད་དུ་མའི་དོན་ལ་མིང་གཅིག་ཉིད། ། འཇུག་པ་དག་ཕྱགས་ས་དང་འོད་ཟེར་དང་། ། ཕྱུགས་སོགས་བཅུ་ལ་གོ་སྒྲ་ཉིད་འཇུག་དང་། ། དོན་གཅིག་ཉིད་ལ་དུ་མའི་མིང་འཇུག་པ། ། ཉི་མ་ཉིད་ལ་རྟ་ལྗང་ཚ་ཟེར་ཅན། །
ནམ་མཁའི་ནོར་བུ་པདྨའི་གཉེན་སོགས་སོ། ། ཐུན་མོང་མིན་པ་རང་བཞིན་རྐྱེན་རྣམ་འགྱུར། ། རང་བཞིན་བྱིངས་དང་མིང་ཡིན་བྱིངས་ལ་ཡང་། ། བྱིངས་མདོ་ལེ་འུ་དགུ་ནས་བཤད་རྣམས་ལ། ། གླེགས་བམ་ནས་བྱུང་ཞེས་ཟེར་འགྲེལ་པ་ཡི། ། ཟུར་ནས་རྙེད་རྣམས་མདོ་ཡི་བྱིངས་སུ་གྲགས། ། བྱིངས་མཐར་སན་སོགས་དྲུག་པོ་བྱིན་ནས་ཀྱང་། ། བྱིངས་སུ་གནས་རྣམས་རྐྱེན་གྱིས་བཅོས་པའི་བྱིངས། ། མིང་ནི་ལུགས་འདིར་རྟགས་སུ་གྲགས་པ་སྟེ། ། བྱིངས་ལ་རྐྱེན་བྱིན་རྣམ་དབྱེ་མ་བྱིན་པའི། །
བར་སྐབས་སྒྲ་ཡི་ཡན་ལག་མིང་ངམ་རྟགས། ། དབྱེ་ན་ཕོ་མོ་མ་ནིང་སོ་སོ་བ། ། གསུམ་དང་ཐུན་མོང་བ་སྟེ་མིང་བཞི་ཟེར། ། རྐྱེན་ལ་མཚན་ཉིད་རང་བཞིན་རྣམ་འགྱུར་དུ། ། སྒྲུབ་པར་བྱེད་པའི་སྒྲ་ཡི་ཡན་ལག་ཟེར། ། དབྱེ་ན་བདུན་ཏེ་བྱིངས་ལ་ཀྲྀཏ་ཀྱི་རྐྱེན། ། སྦྱར་བས་བྱིངས་ནི་རྟགས་སུ་སྒྲུབ་པའི་རྐྱེན། ། བྱིངས་ལ་ཏི་སོགས་སྦྱར་བ་ཚིག་ཏུ་སྒྲུབ། ། བྱིངས་ལ་སན་སྦྱར་བྱིངས་ཉིད་བྱིངས་སུ་སྒྲུབ། ། རྟགས་ལ་མོ་རྟགས་སྦྱར་བ་རྟགས་ཉིད་རྟགས། །
རྟགས་ལ་དེ་ཕན་རྐྱེན་སྦྱར་མིང་ཉིད་མིང་། ། རྟགས་ལ་ཡིན་སོགས་སྦྱར་བ་རྟགས་ཉིད་བྱིངས། ། རྟགས་ལ་སི་སོགས་སྦྱར་བ་རྟགས་ཚིག་ཏུ། ། སྒྲུབ་པར་བྱེད་པས་རྐྱེན་གྱི་སྡེ་ཚན་བདུན། ། རྣམ་འགྱུར་རང་བཞིན་རྐྱེན་དང་འབྲེལ་བ་འམ། ། ཡི་གེ་ཙམ་དང་འབྲེལ་བའི་བསྒྱུར་དབྱི་སྟེ། ། ཡན་ལག་སོ་སོ་བའི་དང་ཕྲིད་པ་ལས། ། གྱུར་པའི་རྣམ་པར་འགྱུར་བ་གཉིས་སུ་བསྡུ། ། དང་པོ་སྦྱར་བ་མིང་དང་ཨཱ་ག་མ། ། སྦྱར་མིན་རྗེས་འབྲེལ་ཞེས་གྲགས་མི་གནས་ཏེ། །
རྗེས་འབྲེལ་ཙམ་དང་བརྗོད་དོན་ངོ་བོའི་དོན། ། དང་པོ་བྱིངས་རྐྱེན་རྟགས་དང་ཨཱ་ག་མ། ། མི་ཟད་པ་དང་ཚིག་གི་རྗེས་འབྲེལ་ལོ། ། ཨཱ་ག་མ་ནི་གློ་བུར་བ་ཞེས་བྱ། ། དེས་ན་དུས་གནས་གར་ཡོད་མི་ཤེས་པར། ། ཐོལ་བྱུང་དཀྱུས་མིན་དགོས་ལྡན་རྟགས་ཀྱི་དོན། ། ཕྲད་གྱུར་སྤྱི་དང་བྱིངས་རྐྱེན་ཕྲད་པ་དང་། ། ཚིག་གཉིས་ཕན་ཚུན་ཕྲད་ལས་གྱུར་པ་ཡི། ། རྣམ་པར་འགྱུར་བའི་དབྱེ་བ་མཐའ་ཡས་ཕྱིར། ། ལེགས་སྦྱར་གཞུང་དང་ཁོ་བོས་སྦྱར་བ་ཡི། །
སྤྱི་དོན་ཉིད་དུ་གསལ་ཕྱིར་བླང་བར་མཛོད། ། རིག་གནས་ཀུན་ཤེས་ནས་བདག་མེད་གྲུབ་པ་ཞེས་བྱ་བའི་བསྟན་བཅོས་ལས། སྒྲ་རིག་པ་བཤད་པ་སྟེ་ལེའུ་བཞི་པའོ།། ༈ །བཞི་པས་དོན་ལ་འཁྲུལ་རྣམས་ཚར་གཅོད་ཕྱིར། ། ལྟ་བ་ངན་པ་མཐའ་དག་འཇོམས་པར་ནུས། ། གཏན་ཚིགས་རིག་པ་རྒྱལ་བས་གསུངས་པ་ནི། ། མིག་གི་རྣམ་པར་ཤེས་པ་སྔོན་པོ་ཙམ། ། ཤེས་ཀྱི་སྔོན་པོ་འོ་ཞེས་མ་ཡིན་ཞེས། ། གསུངས་པས་མངོན་སུམ་རྟོག་བྲལ་དབང་མངོན་བསྟན། ། གཟུགས་ལ་གསལ་སྣང་ཤེས་པ་གཉིས་ཡིན་ཏེ། །
མིག་དང་ཡིད་དོ་ཞེས་པས་ཡིད་མངོན་བསྟན། ། འདིས་ནི་ཆོས་ལ་གསལ་སྣང་ཡོད་པ་ཙམ། ། ཡིད་མངོན་ཡིན་པར་སྨྲ་བ་རྣམས་ཀྱང་བཀག ། དམིགས་མྱོང་སོ་སོར་བཤད་པས་རང་རིག་དང་། ། བདག་མེད་གསལ་སྣང་གསུངས་པ་རྣལ་འབྱོར་ཏེ། ། མངོན་སུམ་བཞི་ག་སྟོན་པས་གསལ་བར་གསུངས། ། གང་ཞིག་འདུས་བྱས་ཡིན་པ་དེ་མི་རྟག ། དུ་བ་ལས་ནི་མེར་ཤེས་དཔེར་མཛད་པས། ། རང་བཞིན་འབྲས་བུའི་གཏན་ཚིགས་དེ་བཞིན་དུ། ། ཚད་མས་མ་དམིགས་པ་དེ་མེད་ཅེས་དང་། །
གང་ཟག་ཙམ་གྱིས་གང་ཟག་ཚོད་མི་བཟུང་། ། ཞེས་པས་མི་དམིགས་པ་གཉིས་གསལ་བར་བསྟན། ། དེ་བཞིན་དགྲ་བཅོམ་ཆོས་སྐྱོབ་མེ་ཝཾ་ག ། ཀུན་མཁྱེན་གཉིས་པས་རྩོད་སྒྲུབ་སྔ་དུས་མཛད། ། དེས་བསྐྱངས་འཇམ་པའི་དབྱངས་ཀྱིས་རྗེས་བཟུང་བ། ། རིག་སྨྲའི་གཙོ་བོ་ཕྱོགས་ཀྱི་གླང་པོ་ཡིས། ། གཞུང་མང་མཛད་ལས་བཏུས་ནས་ཚད་མའི་མདོ། ། མངོན་སུམ་རྗེས་དཔག་གཉིས་དང་གཞན་སེལ་དང་། ། དཔེ་དང་རྟག་ཆོད་ལེ་འུ་དྲུག་ལྡན་མཛད། ། འགྲེལ་བྱེད་ཚད་མར་མ་གྱུར་འགས་ཀྱང་བཤད། །
རྒྱལ་བས་ལུང་བསྟན་ཆོས་གྲགས་ཉི་མ་ཡིས། ། མདོ་ཡི་པད་མོ་རྣམ་པར་རྒྱས་བྱེད་པའི། ། སྡེ་བདུན་ཚ་ཟེར་ཕྱོགས་བཅུར་སྤྲོས་པར་གྱུར། ། དེ་ཡང་གཙོ་བོར་རྒྱལ་བའི་བསྟན་བཅོས་ཀྱི། ། མཆོད་བརྗོད་བཤད་པས་སྟོན་དང་བསྟན་པ་ལ། ། ཤེས་ནས་དད་པ་རྒྱས་བྱེད་ལེ་འུ་གཅིག ། མངོན་སུམ་གྲངས་ངེས་འབྲས་བུར་བཅས་ལ་གཅིག ། གཞན་སེལ་དཔེ་དང་བཅས་པ་བསྡུས་པ་ཡིས། ། གཏན་ཚིགས་གཙོར་སྟོན་རང་དོན་རྗེས་དཔག་དང་། ། རྟག་ཆོད་ཤུགས་སྟོན་གཞན་དོན་རྗེས་དཔག་གིས། །
མདོ་ཡི་བརྗོད་བྱ་མཐའ་དག་རྣམ་པར་འགྲེལ། ། མངོན་རྗེས་ལེ་འུ་གསུམ་པོ་རང་གི་ལུགས། ། འབྲིང་དང་བསྡུས་པ་རྣམ་ངེས་རིག་ཐིགས་ཏེ། ། རྩ་བ་ལུས་དང་འདྲ་བ་གསུམ་ཞེས་གྲགས། ། འགྲེལ་དང་ཚུལ་གསུམ་སྒྲུབ་ངག་ལྟར་སྣང་དང་། ། རང་བློ་ལྐོག་གྱུར་འགོག་ལ་འཕྲོས་ནས་ནི། ། འབྲེལ་བརྟག་གཏན་ཚིགས་ཐིགས་པ་རྩོད་རིག་དང་། ། རྒྱུད་གཞན་གྲུབ་ལ་འཕྲོས་པ་ཡན་ལག་ཟེར། ། རྣམ་འགྲེལ་ལེ་འུ་དང་པོ་རྣམ་ངེས་དང་། ། འབྲེལ་བརྟག་རྣམས་ལ་ཉིད་ཀྱིས་རྣམ་བཤད་མཛད། །
ལེ་འུ་དང་འགྲེལ་རྗེས་དཔག་བསྟན་བཅོས་ནི། ། འཆད་རྒྱུར་གསུངས་པས་ལེ་འུ་དང་པོར་གྲུབ། ། བྲམ་ཟེས་མཐོང་བ་བློས་བསླད་མན་ཆད་ལ། ། འགྲེལ་བཤད་མ་བྱས་ཕྱིར་ན་དེ་མན་ཆད། ། རང་འགྲེལ་མིན་ཞེས་ཟེར་མོད་ལྷ་རྒྱན་གྱིས། ། ལེ་འུ་གཞན་གསུམ་ཉིད་ལས་མ་བཤད་ཕྱིར། ། དང་པོའི་སྨད་ལ་འགྲེལ་པ་མེད་པར་འགྱུར། ། ཤཱཀྱས་རང་འགྲེལ་ཉིད་ལ་བཤད་ཕྱིར་ཡང་། ། རྒྱན་གྱི་རྗེས་འབྲང་རྒྱལ་བ་ཅན་དང་ནི། ། ཡ་མཱ་རི་དང་ཉི་མ་སྦས་པ་འོ། །
རྒྱལ་རྔ་གསུམ་པས་རྣམ་ངེས་རིག་ཐིགས་ཀྱི། ། རྒྱ་ཆེར་འགྲེལ་བྱས་ཞི་འཚོས་དེ་ཉིད་བསྡུས། ། ཀ་མ་ལ་ཡིས་དེ་འགྲེལ་ཚད་ཆེན་བྱས། ། གཞན་ཡང་བྲམ་ཟེ་ཆེ་དང་ཛྙཱ་ན་ཤྲཱི། ། དུལ་ལྷ་ཙནྡྲ་གོ་མི་ཇེ་ཏཱ་རི། ། དགེ་བསྲུངས་སོགས་ཀྱི་གཞུང་ཕྲན་མང་པོ་ཡོད། ། སྔ་དར་དུས་སུ་སྡེ་བདུན་ཕྱི་མ་འགའ། ། ཕྱི་དར་རྨ་རྔོག་ས་པཎ་སོགས་ཀྱིས་བསྒྱུར། ། བརྗོད་བྱ་གསུམ་གྱི་གཞལ་བྱ་མངོན་གྱུར་ནི། ། ཚུར་མཐོང་དབང་བྱས་ཕྱི་རོལ་གཟུགས་སོགས་ལྔ། །
ཤེས་པའི་སྟེང་གི་མྱོང་ཆ་ཙམ་དུ་ཟད། ། འཕགས་ལ་བདག་མེད་གནས་ལུགས་མངོན་གྱུར་ཉིད། ། ཀུན་མཁྱེན་ལ་ནི་ཤེས་བྱའི་རྙེད་པ་ཡང་། ། མངོན་གྱུར་ཡིན་ཞེས་མཁས་རྣམས་སྨྲ་མོད་ཀྱི། ། ཆོས་ཀྱི་གྲགས་པས་བསམ་མི་ཁྱབ་པར་གསུངས། ། ཀ་བུམ་གང་ཟག་སོགས་ཀྱང་ཚུར་མཐོང་ལ། ། མངོན་གྱུར་ཡིན་ཞེས་བོད་ན་གྲགས་མོད་ཀྱང་། ། དེ་དག་གཟུགས་མཐོང་ཙམ་ལ་གང་ཟག་སོགས། ། མངོན་སུམ་མཐོང་ཞེས་བྱིས་ལ་གྲགས་མོད་ཀྱི། ། ལྡན་མིན་འདུ་བྱེད་དབང་པོས་མཐོང་མི་སྲིད། །
དེས་ན་རང་གི་མཚན་ཉིད་ཀྱིས་གྲུབ་པའི། ། དངོས་པོ་རིག་པས་དཔྱད་བཟོད་བདེན་གྲུབ་ནི། ། མངོན་གྱུར་ཉིད་དུ་དངོས་སྨྲ་གསུམ་ག་མཐུན། ། རྒྱུན་དང་རགས་པ་ཡན་ལག་ཅན་ཀུན་ལ། ། རང་སྡེ་ཀུན་གྱིས་བདེན་འཛིན་བཟློག་ཕྱིར་རོ། ། གཞལ་བྱ་འདི་ཡི་འཇལ་བྱེད་མངོན་སུམ་བཞི། ། ལྐོག་གྱུར་དབང་པོ་གཟུགས་ཅན་མི་རྟག་སོགས། ། རྣམ་པ་བཅུ་དྲུག་བདག་གཅིག་དེ་བྱུང་འབྲེལ། ། ནུས་པ་ས་བོན་སྤང་གཉེན་ལ་སོགས་ཏེ། ། དངོས་སྟོབས་གཏན་ཚིགས་ཉིད་ཀྱིས་སྒྲུབ་དགོས་ཕྱིར། །
སྒྲུབ་བྱེད་གཏན་ཚིགས་དེ་ནི་རྣམ་གསུམ་སྟེ། ། འབྲས་བུ་རང་བཞིན་མ་དམིགས་ཞེས་བྱ་འོ། ། འབྲས་རྟགས་མཐུན་དཔེ་དུ་ལྡན་ཚང་མང་དུ། ། མེ་དུའི་རྒྱུ་འབྲས་ངེས་བྱེད་ཕྲུགས་གསུམ་ལས། ། དེར་ངེས་ལ་ཁར་དུ་བ་མངོན་སུམ་མཐོང་། ། ཕྱོགས་དེར་མེ་ལ་ཤེས་འདོད་ཞུགས་པ་ན། ། སྔར་གྱི་ཁྱབ་འབྲེལ་དྲན་པའི་རྟགས་སེམས་ཀྱིས། ། བསྒྲུབ་བྱ་ངེས་པའི་རྗེས་དཔག་སྐྱེད་པས་ན། ། རྒྱུ་འབྲས་ངེས་པའི་ལུང་རྟོགས་འབྲས་བུ་ནི། ། མངོན་སུམ་གྲུབ་པས་རང་རྒྱུ་གསལ་བར་རྟོགས། །
རྒྱུ་ཡི་ཁྱད་པར་སྒྲུབ་པའི་འབྲས་རྟགས་ཀྱི། ། དབང་ཤེས་རྐྱེན་གསུམ་ལ་སོགས་སྒྲུབ་པར་ནུས། ། ཚོགས་པ་གཅིག་ལ་རག་ལུས་འབྲེལ་ཤེས་ན། ། དུ་བས་བུད་ཤིང་འགྱུར་བ་རྟོགས་པ་བཞིན། ། གཟུགས་སོགས་རོ་ལ་སོགས་པས་རྟོགས་པ་ནི། ། རྒྱུ་ཡི་ནུས་པ་རྗེས་སུ་དཔོག་པ་འོ། ། རང་བཞིན་སྒྲ་སོགས་འདུས་བྱས་སྐད་ཅིག་མར། ། བྱས་དང་དངོས་ཡོད་རྟགས་ཀྱིས་སྒྲུབ་པ་སྟེ། ། རིག་བྱེད་སྒྲ་སོགས་རྟག་པར་སྨྲ་བ་ལ། ། བྱས་པར་འདོད་ཕྱིར་མ་བྱས་པར་ཐལ་ཞེས། །
མི་འདོད་ཐལ་བར་འཕངས་ནས་རྟག་ཕྱིར་གྱི། ། ཁས་བླངས་ངན་པ་རྟགས་སུ་བཀོད་ནས་ནི། ། རྟག་ལ་རྐྱེན་གྱིས་བྱས་པ་མི་སྲིད་ཕྱིར། ། བྱས་ན་འཇིག་རྒྱུ་གཞན་ལ་ལྟོས་མེད་ཀྱི། ། རིག་པ་བསྟན་པས་ལན་གྱིས་མ་བཟློག་ནས། ། ཐེ་ཚོམ་སྐྱེས་ཚེ་གང་བྱས་མི་རྟག་སྟེ། ། བུམ་པ་ཇི་བཞིན་སྒྲ་ཡང་བྱས་ཞེ་འམ། ། ལྡོག་ཁྱབ་མི་མཐུན་སྦྱོར་བ་བཀོད་པ་ན། ། གདུལ་བྱ་མི་རྟག་ལམ་ལ་འགོད་པར་ནུས། ། འདི་ལ་བལྟོས་ངག་དབྱེ་བ་གཉིས་སུ་གསུངས། །
མ་དམིགས་པ་ལ་མི་སྣང་མ་དམིགས་དང་། ། སྣང་རུང་མ་དམིགས་གཉིས་ཏེ་དང་པོ་ནི། ། མེད་པར་མ་ངེས་རྟགས་དང་མངོན་སུམ་གྱིས། ། ཡོད་པར་མི་འགྲུབ་ཤིན་ཏུ་ལྐོག་གྱུར་དོན། ། དེ་ལྟར་གྱུར་བས་ཡོད་ངེས་མི་འཇུག་སྟེ། ། དེ་ཡི་མངོན་རྗེས་ཚད་མས་མ་གྲུབ་ཕྱིར། ། འདིས་ནི་གཞན་རྒྱུད་ཆགས་ལྡང་ཁྱད་པར་སོགས། ། ཁ་ཚོན་གཅོད་རྣམས་གླེན་ཆེན་ཉིད་དུ་བསྟན། ། གཉིས་པ་ཕུང་པོ་ལས་གཞན་བདག་མེད་དེ། ། དེ་འདྲ་སྣང་རུང་ཚད་མས་མ་དམིགས་ཕྱིར། །
འདི་ནི་ཕུང་པོ་དག་པ་དམིགས་པས་ན། ། དེ་མི་དམིགས་པའང་མངོན་སུམ་ཉིད་ཀྱིས་འགྲུབ། ། འདི་ལ་འབྲེལ་ཟླ་མ་དམིགས་པ་དང་ནི། ། འགལ་ཟླ་དམིགས་པའི་དབྱེ་བ་དུ་མ་ཡོད། ། ཤིན་ལྐོག་དགེ་སྡིག་ལས་འབྲས་ཕྲ་མོ་དང་། ། བདེ་འགྲོ་ངན་འགྲོའི་གནས་དང་འགྲོ་བ་དང་། ། དེ་དག་བདེ་སྡུག་ཚེ་ཚད་ལུས་ཚད་སོགས། ། འཇལ་བྱེད་དཔྱད་གསུམ་གྱིས་དག་ལུང་ཉིད་ལ། ། བརྟེན་པའི་ཡིད་ཆེས་རྗེས་དཔག་ཅེས་བྱ་འོ། ། དཔྱད་པ་གསུམ་ནི་མངོན་གྱུར་སྟོན་རྣམས་ལ། །
མངོན་སུམ་གྱིས་དང་ལྐོག་གྱུར་སྟོན་པ་ལ། ། དངོས་སྟོབས་རྗེས་དཔག་ཤིན་ལྐོག་སྟོན་རྣམས་ལ། ། རང་ཚིག་སྔ་ཕྱི་འགལ་བས་མི་གནོད་པའོ། ། དེ་དག་ཞིབ་ཏུ་འདིར་བཤད་ཚིག་མང་ཞིང་། ། རྒྱས་པར་རིག་པའི་གཞུང་དུ་བཤད་ཟིན་ཕྱིར། ། དེ་དག་ཉིད་ལས་རྒྱ་ཆེར་རྟོགས་པར་བྱ། ། རིག་གནས་ཀུན་ཤེས་ནས་བདག་མེད་གྲུབ་པ་ཞེས་བྱ་བའི་བསྟན་བཅོས་ལས། ཚད་མ་རིག་པ་བཤད་པ་སྟེ་ལེའུ་ལྔ་པའོ།། ༈ །ནང་རིག་ངེས་འབྱུང་མཆོག་དང་བྱང་ཆུབ་སེམས། ། རྣམ་གྲོལ་གསུམ་གྱི་ལམ་མཆོག་སྟོན་པ་སྟེ། །
གྲོལ་བ་ཐར་པ་རྣམ་གྲོལ་ལུས་ཞེས་པའི། ། ལུས་རྣམས་གྲོལ་ཞེས་བྱ་བར་གནས་པ་སྟེ། ། ཉོན་མོངས་པས་ནི་སེམས་དཀྲུགས་ཉོན་སྒྲིབ་ལས། ། གྲོལ་བ་ཉན་རང་གཉིས་ཀྱི་མྱང་འདས་སོ། ། མི་ཤེས་འདམ་དུ་བྱིང་བ་ཤེས་སྒྲིབ་ལས། ། ཐར་པ་ཕར་ཕྱིན་ཐེག་པའི་སངས་རྒྱས་ཡིན། ། བླ་མེད་འབྲས་བུ་ལུས་སྒྲིབ་ཕྲ་མོ་ལས། ། རྣམ་པར་གྲོལ་བ་མཐར་ཐུག་སངས་རྒྱས་སོ། ། རྗོད་བྱེད་སྡེ་སྣོད་གསུམ་དང་རྒྱུད་སྡེ་བཞི། ། སྔགས་ལའང་བསླབ་གསུམ་སྟོན་རྣམས་སྡེ་སྣོད་གསུམ། །
ཡིན་ཕྱིར་སྡེ་སྣོད་ཟུར་པ་མིན་ཞེ་ན། ། དཔལ་ལྡན་གསང་བ་འདུས་པའི་རྩ་རྒྱུད་ནི། ། མདོ་སྡེ་ཆོས་ཕུང་བརྒྱད་ཁྲི་བཞི་སྟོང་གི ། སྣོད་དང་རྒྱུད་སྡེ་སུམ་ཁྲི་སུམ་སྟོང་གི ། རྩ་བར་གསུངས་པས་སྣོད་དང་རྩ་བའི་ཁྱད། ། ཕྱེ་ཕྱིར་རིགས་པ་འཛིན་པའི་སྡེ་སྣོད་ཅེས། ། བཞི་པར་རྒྱ་བོད་མཁས་རྣམས་བཞེད་པར་འཐད། ། གསུམ་ནི་འདུལ་བ་མདོ་སྡེ་མངོན་པ་སྟེ། ། ལྷག་པའི་ཚུལ་ཁྲིམས་སེམས་དང་ཤེས་རབ་ཀྱི། ། བསླབ་གསུམ་བསྟན་བྱའི་གཙོ་བོར་མཛད་པ་འོ། །
འདུལ་པ་བཞི་དང་རྣམ་འབྱེད་ཕྲན་ཚེགས་དང་། ། དམ་པ་ཞེས་བྱ་འདུལ་ལུང་སྡེ་བཞི་ཡིན། ། དང་པོ་གཉིས་ལ་གླེགས་བམ་བཞི་བཞི་སྟེ། ། ཕྱི་མ་གཉིས་ལ་གཉིས་གཉིས་ཐ་མ་ལ། ། ཞུ་བ་འདུལ་བྱེད་གཏམ་དང་གླེང་གཞི་དང་། ། སིལ་བུ་ལ་སོགས་འདུལ་ཕྲན་དུ་མ་བཞུགས། ། མདོ་སྡེ་ཐེག་ཆུང་དྲན་པ་ཉེར་གཞག་དང་། ། མདོ་མང་ཕྲན་ཚེགས་མང་པོར་འདུལ་ལུང་གི ། བརྗོད་བྱ་ཐོར་བུ་ཁྱད་པར་བ་རྣམས་ལ། ། གླེང་གཞི་ཡི་རང་དང་བཅས་ཟུར་བཀོལ་ཡིན། །
ཐེག་ཆེན་ཤིན་ཏུ་རྒྱས་པའི་མདོ་སྡེ་ནི། ། ཕལ་ཆེན་དཀོན་བརྩེགས་སྤྲིན་ཆེན་རྔ་བོ་ཆེ། ། མྱང་འདས་ཚེ་སོགས་འཁོར་ལོ་ཐ་མ་དང་། ། བར་པ་ཤེར་ཕྱིན་འཁོར་དང་བཅས་པ་འོ། ། མངོན་པ་ཐེག་ཆུང་སྡེ་བདུན་དུ་གྲགས་ཏེ། ། ཐེག་ཆེན་སྟོང་ཕྲག་བརྒྱ་པ་དགའ་ལྡན་ན། ། བཞུགས་ཤིང་གཞན་རྣམས་ལན་གསུམ་བརླག་ཅེས་གྲགས། ། རྒྱུད་སྡེ་གདུལ་བྱ་དམན་འབྲིང་ཆེན་པོ་དང་། ། ཆེན་པོའི་ཆེན་པོ་རྣམས་ལ་རིམ་བཞིན་དུ། ། བྱ་སྤྱོད་རྣལ་འབྱོར་རྣལ་འབྱོར་བླ་མེད་གསུངས། །
འདི་དག་གཞུང་ཚད་བརྗོད་བྱ་ལ་སོགས་པ། ། གསང་སྔགས་སྤྱི་དང་མདོ་ཕྱོགས་བརྗོད་ཚུལ་རྣམས། ། མང་བས་འཇིགས་ཤིང་གཞན་དུ་བཤད་པའི་ཕྱིར། ། འདིར་ནི་མདོ་ཙམ་བསྡུས་མོད་གཞན་དུ་རྟོགས། ། རིག་གནས་ཀུན་ཤེས་ནས་བདག་མེད་གྲུབ་པ་ཞེས་བྱ་བའི་བསྟན་བཅོས་ལས། ནང་རིག་བཤད་པ་སྟེ་ལེའུ་དྲུག་པའོ།། ༈ །དེ་ལྟར་ལྔ་རིག་ཉེར་མཁོ་བསྡུས་པ་འདིས། ། ལྡེ་མིག་བྱས་ཏེ་རིག་གནས་མཐའ་དག་གི ། བང་མཛོད་མཐོང་ནས་བསམ་འཕེལ་ནོར་མཆོག་གིས། ། འགྲོ་ཀུན་བློ་མུན་སེལ་བའི་དཔལ་ཐོབ་ཤོག །
ཅེས་སྟག་ཚང་གི་དགེ་སློང་ལོ་ཙཱ་བ་ཤེས་རབ་རིན་ཆེན་རྒྱལ་མཚན་དཔལ་བཟང་པོས་གསེར་འཕྱང་ཞེས་བྱ་བ་མེ་མོ་བྱའི་ས་གའི་དཀར་ཕྱོགས་ཀྱི་རྒྱལ་བ་དང་པོ་ལ་ཆོས་འཁོར་སྒང་དུ་སྦྱར་བའོ།། ༈ །ཤེས་བྱར་སྲིད་ཀུན་མང་ཐོས་གསེར་སྒོང་དུ། ། རྣམ་དཔྱོད་དྲོད་ཀྱིས་སྨིན་པ་ཚངས་པའི་སྤུན། ། འཇིག་རྟེན་མིག་གཅིག་སྟག་ཚང་ལོ་ཙཱ་བ། ། ངེས་པ་དོན་ལྡན་མ་ཧཱ་པཎྜི་ཏ། ། གང་གི་ཕྱི་ནང་གྲུབ་མཐའི་དབྱེ་བ་དང་། ། སྒྲ་ཚད་བཟོ་གསོ་ནང་དོན་རིག་པའི་ཚོགས། ། ཀུན་གྱི་གནས་ལུགས་མཚོ་ལ་བྱད་ལྟར་དུ། ། མཐོང་ནུས་གླེགས་བམ་འདི་ཀོས་ཆོས་རྣམས་ཤེས། ། རྨོངས་ཞེན་མུན་པའི་ཁུང་པུར་བག་ཕབ་ནས། །
ཕྱོགས་ལྷུང་ལྕེ་གཉིས་རྐྱོང་མིན་བློ་གྲོས་བྱ། ། གཙུག་ལག་ནམ་མཁའི་ཕ་མཐའ་གཞལ་འདོད་པའི། ། གཟུར་གནས་བློ་ལྡན་ཀུན་དགའ་སྐྱེད་པའི་ཡུལ། ། སྔོན་བྱོན་མཁས་པའི་ལེགས་བཤད་ཡིད་བཞིན་ནོར། ། ལམ་ཁའི་རྡོ་བ་ལྟ་བུར་དོར་བྱས་ནས། ། དེང་དུས་ཆེར་རློམ་ངག་སྒྲོས་མཆིང་བུ་ལ། ། རིན་ཐང་གཞལ་བའི་ཚུལ་དེར་མཆི་མ་དཀུ། ། འོན་ཏེ་བླང་དོར་ཤེས་པ་སྲིད་པའི་ཕྱིར། ། དཔྱོད་ལྡན་མང་པོར་ཕན་འདོད་ལྷག་བསམ་གྱིས། ། ཚད་མེད་ཆོས་སྦྱིན་སྤེལ་འབྲས་ཚེ་རབས་ཀུན། །
གསལ་མྱུར་ཟབ་པའི་ཤེས་རབ་འཐོབ་པར་ཤོག ། ཅེས་འཇིག་རྟེན་གྱི་མིག་གཅིག་པུ་སྟག་ཚང་ལོ་ཙཱ་བ་ཤེས་རབ་རིན་ཆེན་གྱིས་མཛད་པའི་རིག་གནས་ཀུན་ཤེས་དང་གྲུབ་མཐའ་ཀུན་ཤེས་རྩ་འགྲེལ་གཉིས་ཀྱི་བར་བློ་གསལ་མང་པོར་ཕན་འདོད་ཀྱི་བསམ་པས་ཀུན་ནས་བླངས་ཏེ་དགའ་ལྡན་ཕུན་ཚོགས་གླིང་དུ་པར་དུ་བརྐོས་པའི་ཚེ་ཟ་ཧོར་གྱི་བནྡེས་སྦྱར་བའི་ཡི་གེ་པ་ནི་ཆང་ཁྱིམ་པ་ངག་དབང་མཁྱེན་བརྩེའོ།། །། སརྦ་མངྒ་ལཾ།། །། PAGE * MERGEFORMAT 2 སྟག་ཚང་ལོ་ཙཱ་བ། རིག་གནས་ཀུན་ཤེས་ནས་བདག་མེད་གྲུབ་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
