ཤེས་རབ་རིན་ཆེན་གྱི་གསུང་སྐོར།
པོད ༨
དཔལ་ལྡན་དུས་འཁོར་ལ་མཁས་པ་རེད་མདའ་བ་ཆེན་པོ་སོགས་ཀྱིས་རྩོད་པའི་ལན་རྩོད་བཟློག་ཏུ་གྲགས་པ་ལ།
༄༅། །དཔལ་ལྡན་དུས་འཁོར་ལ་མཁས་པ་རེད་མདའ་བ་ཆེན་པོ་སོགས་ཀྱིས་རྩོད་པའི་ལན་རྩོད་བཟློག་ཏུ་གྲགས་པ་ལ་བཞུགས་སོ།། ན་མོ་གུ་རུ་ཤྲཱི་ཀ་ལ་ཙཀྲ་ཡ། ཁྱབ་བདག་དཔལ་ལྡན་འགྱུར་མེད་བདེ་བའི་དངོས། ། རྣམ་ཀུན་མཆོག་ལྡན་ཕྱག་རྒྱའི་གཟི་འབར་ཞིང་། ། སྲིད་དང་སྲིད་མིན་དབྱེར་མེད་མགོན་དེ་དང་། ། མི་གཉིས་བླ་མ་མཆོག་ལ་ཕྱག་འཚལ་ལོ། ། གངས་ཅན་འདི་ན་དུས་འཁོར་ལ། ། དམིགས་པའི་ལོག་རྟོག་ཆུ་འཛིན་ལས། ། འོངས་པའི་ཉེས་སྤྱོད་ཀློག་འཕྲེང་དང་། ། ལོག་སྨྲའི་སེར་བ་མི་བཟད་པས། །
ཕན་བདེའི་ལོ་ཐོག་འཇོམས་བྱེད་པའི། ། མཁས་རློམ་དུ་མ་འདི་སྐད་དུ། ། རྒྱུད་འདི་རྩོད་བཅས་ཡིན་པས་ན། ། མཁས་པས་བླང་བྱ་མ་ཡིན་ལོ། ། འདི་ནི་དཔལ་ལྡན་ཞི་བ་ལྷས། ། ཐེག་ཆེན་རྩོད་བཅས་ཕྱིར་ཞེ་ན། ། ལུང་ལ་མུ་སྟེགས་པ་རྣམས་དང་། ། ལུང་གཞན་ལ་ཡང་རང་གཞན་དག ། རྩོད་བཅས་ཡིན་ཕྱིར་དོར་བྱར་འགྱུར། ། ཞེས་པའི་རིགས་པས་ལེགས་པར་བཅོམ། །
གཞུང་ལུགས་གཞན་ལ་མཁས་རྣམས་ཀྱིས། ། བློར་མ་ཆུག་པས་སྐྱོན་བཅས་ལོ། ། ཐེག་ཆེན་དབུ་མ་ཆེན་པོ་དེ། ། དབྱིག་གཉེན་ཐུགས་སུ་མ་ཆུག་ཕྱིར། ། དབུ་མ་སྤོང་བར་ཅིས་མི་བྱེད། ། ཐིག་ཆེན་ཉན་ཐོས་སྡེ་པ་ཡིས། ། སངས་རྒྱས་གསུང་དུ་མི་འདོད་པས། ། བྱམས་པ་ཀླུ་གྲུབ་ཞི་བ་ལྷ། ། ལེགས་ལྡན་འབྱེད་སོགས་མཁས་པ་ཡིས། ། ཐེག་ཆེན་བཀའ་བསྒྲུབ་རིག་པའི་ཚོགས། །
མང་དུ་བཀོད་ཕྱིར་ཐིག་ཆེན་ཀུན། ། རྩོད་བཅས་ཆོས་སུ་ཅིས་མི་འདོད། ། ཁྱད་པར་གསང་སྔགས་རྡོ་རྗེའི་ཐེག ། རྒྱལ་བའི་གསུང་དུ་མི་འདོད་པ། ། འཕགས་ཡུལ་དུ་ཡང་དུ་མ་བྱུང་། ། དེ་ཕྱིར་མཁས་མཆོག་ཤཱནྟི་བ། ། སོགས་ཀྱིས་གསང་སྔགས་བཀའ་བསྒྲུབ་མཛད། ། སྤྱིར་ཡང་དམན་པ་མི་མོས་པས། ། མཆོག་ཏུ་གྲུབ་ཅེས་བྱམས་མགོན་གསུང་། ། དེ་ཕྱིར་མཁས་པ་གཞོན་བློ་ཡིས། །
དུས་ཀྱི་འཁོར་ལོའི་རྩོད་ཡིག་ཏུ། ། བཀོད་པའི་རིག་པ་མ་ལུས་པ། ། ལྟར་སྣང་ཁོ་ནར་ཁོ་བོས་མཐོང་། ། དེ་ཡང་ལེགས་པར་བཤད་ཀྱིས་ཉོན། ། ཨེ་ཝཾ་ཡི་གེ་མེད་པས་ན། ། རྩ་རྒྱུད་རྣམ་དག་མིན་ཟེར་བ། ། ཨེ་ཝཾ་གཟུགས་དོན་མེད་ཟེར་བ། ། དང་པོ་ཁྱབ་པ་མ་གྲུབ་སྟེ། ། བདེ་མཆོག་ལ་སོགས་སྐྱོན་དུ་འཇུག ། གཉིས་པ་གཏན་ཚིགས་མ་གྲུབ་སྟེ། །
སངས་རྒྱས་སེང་གེའི་ཁྲིར་བཞུགས་ཕྱིར། ། ཁྱབ་སྟེ་བཤད་རྒྱུད་རྡོར་ཕྲེང་ལས། ། ཨེ་ནི་གསང་བ་མཁའ་དབྱིངས་དང་། ། བྷ་ག་པདྨ་ཆོས་འབྱུང་དང་། ། ཆོས་ཀྱི་དབྱིངས་དང་སེངྒེའི་ཁྲི། ། མཆོག་ཏུ་རྨད་བྱུང་བརྗོད་པར་བྱེད། ། ཝཾ་ནི་རྡོ་རྗེ་རྡོ་རྗེ་སེམས། ། རྡོ་རྗེ་འཇིགས་བྱེད་དབང་ཕྱུག་ཆེ། ། ཧེ་རུ་ཀ་དང་དུས་འཁོར་རོ། ། དང་པོའི་སངས་རྒྱས་ལ་སོགས་མཚན། །
ཞེས་པས་གསལ་བར་གསུངས་ཕྱིར་རོ། ། འདིས་ནི་དུས་ཀྱི་འཁོར་ལོའི་མཚན། ། རྒྱུད་སྡེ་གཞན་དུ་མ་སྨོས་ཞེས། ། མུ་ཅོར་སྨྲ་བ་དེ་ཡང་བསལ། ། དེ་ཕྱིར་ཨེ་ཝཾ་མ་སྨོས་ཞེས། ། རྩ་རྒྱུད་སོགས་སུ་བཤད་པ་ནི། ། ཨེ་ཝཾ་གཟུགས་ལ་དགོས་པ་ཡིན། ། འདིས་ནི་དུས་འཁོར་བདེ་མཆོག་གི ། གཞལ་ཡས་ཁང་ལ་ཆོས་འབྱུང་གི ། གྲུ་གསུམ་དབྱིབས་ཅན་མི་བྱེད་པའི། །
རྒྱུ་མཚན་དེ་ཡང་གསལ་བར་བཤད། ། མངོན་ཤེས་མེད་པས་རྩ་རྒྱུད་ཀྱི། ། དང་པོའི་འགྲེལ་པ་བྱར་མི་རུང་། ། ཞེས་གསུངས་པ་ལ་འཆད་པོ་ཡང་། ། མངོན་ཤེས་དགོས་པར་མཚུངས་ཟེར་བ། ། དང་པོའི་འཆད་པ་སྦྱོར་ན་འདོད། ། མི་སྦྱོར་ཁྱབ་པ་ཇི་ལྟར་མཚུངས། ། སྐྱེས་བུ་ཉི་ཤུ་རྩ་ལྔ་དང་། ། འབྱུང་པ་འགྲོ་བའི་སྐྱེ་གནས་དང་། ། ལྗོན་ཤིང་དུད་འགྲོའི་སྐྱེ་བར་བསྡུས། །
སྟོང་པའི་རྡུལ་གྱིས་འཇིག་རྟེན་རྩོམ། ། འདི་རྣམས་མུ་སྟེགས་གཞུང་ལུགས་དང་། ། མཐུན་ཕྱིར་དམ་ཆོས་མིན་ནོ་ལོ། ། དེས་འདུལ་དྲང་སྲོང་རྗེས་གཟུང་ཕྱིར། ། དེ་ལྟའི་ཐ་སྙད་ཁས་ལེན་ཀྱང་། ། དོན་རྣམས་ཅུང་ཟད་མི་བཞེད་དེ། ། རྟག་དངོས་ཁས་མི་ལེན་ཕྱིར་དང་། ། འབྱུང་པ་ཉེར་ལེན་མིན་ཕྱིར་དུ། ། ལྗོན་ཤིང་སྐྱེ་གནས་བཞིར་བསྡུས་པས། ། དུད་འགྲོར་བསྡུས་པར་མི་འགྱུར་ཕྱིར། །
འཇིག་རྟེན་བསྟན་བཞག་མངོན་པ་དང་། ། འགལ་བའི་ཕྱིར་ན་མི་འཐད་ལོ། ། ཆུ་འབབ་ཀླུང་ལ་ཡི་དྭགས་རྣམས། ། རྣག་ཁྲག་ཤེས་པ་སྐྱེ་བ་བཞིན། ། སེམས་ཅན་སོ་སོའི་ལས་དང་ནི། ། བག་ཆགས་སྟོབས་ཀྱིས་དངོས་པོ་གཅིག ། ཚད་དབྱིབས་འགལ་བར་སྣང་བ་འདི། ། ལུང་རིག་དུ་མས་གྲུབ་བཞིན་དུ། ། ཚུལ་འདི་སྣང་སྨྲས་བྱེད་པའི་རྒྱུ། ། བག་ཆགས་ངན་པ་རྩིས་མ་ཡིན། །
འོན་ཀྱང་ཚངས་པའི་འཇིག་རྟེན་ལ། ། དཔག་ཚད་བྱེ་བའི་ཁྱོན་ཡོད་པ། ། འགོག་པ་ལྟ་བུར་མཛད་པ་ནི། ། དེས་འདུལ་དྲང་སྲོང་གཟུང་ཕྱིར་ཡིན། ། སྒྲ་མི་སྙན་དུ་ཀླ་ཀློ་དང་། ། རིགས་ལྡན་འབྱུང་ཕྱིར་དགེ་སྡིག་གཉིས། ། འབྱུང་ལའང་མངོན་པས་གནོད་ཟེར་བ། ། འདུ་ཤེས་མེད་པའི་སེམས་ཅན་རྣམས། ། ཤེར་ཕྱིན་འཆར་པར་འོད་འགྱུར་ཞིང་། ། ཤེར་ཕྱིན་མདོ་ལས་བཤད་པ་དང་། །
སྲོག་དབང་ཆད་པ་སླར་མཐུད་པར། ། སྨན་བླའི་མདོ་ལས་བཤད་པ་དང་། ། བུད་མེད་རྟེན་ལ་འཚང་རྒྱ་བར། ། གསང་འདུས་སོགས་ལས་བཤད་རྣམས་ལ། ། མངོན་པའི་ལུང་གིས་ཅིས་མི་གནོད། ། གླིང་བཞི་མཐའ་དག་མངོན་པ་དང་། ། མི་བསྟུན་པ་ཉིད་ངེས་བཞིན་དུ། ། སྒྲ་མི་སྙན་ལ་དོད་དཔྱོད་པའི། ། བློ་གྲོས་འདི་འདྲ་ཨེ་མ་མཚར། ། འདུལ་བ་ལུང་ལས་རྒྱལ་བ་ཡིས། །
རྟ་ཆག་རུལ་པ་བཞེས་པ་དང་། ། སེང་དན་ཚལ་པ་ཟུག་པ་དང་། ། གྱོགས་ཀྱིས་སྐུ་རྒྱབ་གནད་པ་དང་། ། འཁོར་ལོའི་དབྱེན་གྱིས་བཙེན་པ་སོགས། ། ལས་ཀྱི་ལྷག་དམར་བཤད་པ་དང་། ། དབང་པོ་གཉིས་སྦྱོར་སོགས་བཀག་ཅིང་། ། ཐེག་ཆེན་ལུང་ལས་གནང་བ་དང་། ། ལས་སྒྲིབ་ཟད་པར་སྤངས་པ་སོགས། ། འགལ་བ་སྤོང་ཡང་མི་ཤེས་སམ། ། འཛག་བདེ་འཁོར་བའི་རྒྱུར་བཤད་པས། །
ཚ་དམྱལ་ཁམས་གོང་ལ་སོགས་ན། ། འཛག་བདེ་མེད་པས་མི་འཐད་ལོ། ། འཛག་བདེ་ཡིན་ན་ཁམས་དྲུག་ཅན། ། རགས་པ་ཡིན་པས་མ་ཁྱབ་སྟེ། ། དེ་ལ་ཡོན་ཏན་ལྔ་ལྡན་ནས། ། གཅིག་ལྡན་བར་གྱི་ཕྲ་རགས་སུ། ། ཕྱེ་ནས་མི་དང་ལྷ་སོགས་ལ། ། རིམ་པར་སྦྱར་ནས་གསུངས་ཕྱིར་རོ། ། དེ་ན་དེ་ནི་འགྱུར་བདེ་ཡིན། ། མི་འགྱུར་བདེ་བ་ཐར་ལམ་གྱི། །
རྩ་བར་ངེས་བཞིན་འགྱུར་བདེ་ནི། ། འཁོར་བའི་རྩ་བར་ཅིས་མི་འདོད། ། དེས་ན་དོན་དེ་དྲང་དོན་དུ། ། བཤད་པའང་རྒྱུད་ལ་བསྐུར་འདེབས་ཡིན། ། ཀུནྡ་བྱང་ཆུབ་སེམས་སྤོང་བ། ། རྩ་ལྟུང་ཡིན་ན་ཁྱིམ་པ་ཡི། ། རྡོ་རྗེ་འཛིན་པ་མི་འཐད་ལོ། ། རྡོ་རྗེ་འཛིན་པ་འཐད་ལྡན་གྱིས། ། ཀུནྡ་སྤོང་བ་མི་སྲིད་དེ། ། གསང་དབང་སོགས་ལ་འབྱིན་སྲིད་ཀྱང་། །
བདེ་ཆེན་སྟེང་དུ་མི་དགོས་ཞེས། ། སྤོང་སེམས་སྐྱེ་བ་ག་ལ་སྲིད། ། སྐྱེས་ན་རྩ་ལྟུང་འབྱུང་ངེས་ཏེ། ། ལམ་གྱི་རྩ་བའི་རྟེན་ས་ནི། ། དཔེར་ན་སྨོན་སེམས་གཏོང་བ་བཞིན། ། རིག་བྱེད་བཞི་དང་གྲུབ་མཐའ་བཞི། ། མི་རིགས་བཞི་སོགས་དུས་འཁོར་གྱི། ། ཞལ་བཞི་པོ་ལས་འབྱུང་བཤད་པས། ། ཚངས་པའི་གཞུང་དང་འདྲ་ཟེར་བ། ། འབྲས་བུའི་དུས་འཁོར་ལྷ་སྐུ་ཡི། །
ཞལ་ལས་འབྱུང་བ་མི་འདོད་ཀྱི། ། ངེས་དོན་གཞི་ཡི་དུས་འཁོར་གང་། ། གཉུག་མའི་ཐིག་ལེ་གཞོམ་མེད་ལ། ། གནས་སྐབས་བཞི་པོ་བསྐྱེད་པ་ཡི། ། ནུས་པའི་སྒོ་བཞི་བསྐྱེད་པོ་དེ། ། ལུས་ཀྱི་སྙིང་ཁ་ལ་སོགས་པའི། ། འཁོར་ལོ་བཞི་ལ་གནས་པ་ཡི། ། བག་ཆགས་སད་པས་ཕྱི་རོལ་གྱི། ། སྣང་བ་བཞི་ཚན་འཆར་བས་ན། ། གཞི་ཡི་དུས་འཁོར་ཞལ་བཞི་ལས། །
འབྱུང་བར་གསུང་ཕྱིར་སྣང་བ་ཀུན། ། ཕྱི་ན་ཚུགས་ཐུབ་མེད་ཚུལ་ལ། ། ངེས་པ་སྟེར་བས་མཆོག་ཏུ་གྲུབ། ། གཟུང་འཛིན་དགོས་པས་འདི་མི་གོ ། བརྗོད་ཏུ་མེད་པའི་གང་ཟག་ནི། ། བྱེ་བྲག་སྨྲ་བས་འདོད་པ་དང་། ། ཁ་ཆེའི་གཞུང་གིས་བདག་མེད་པར། ། འདོད་པ་ཁས་བླངས་འགལ་ཟེར་བ། ། བྱེ་བྲག་སྨྲ་ལ་ཁ་ཆེ་བས། ། ཁྱབ་པར་འདོད་པ་བབ་ཅོལ་ཡིན། །
དེ་ལ་ཐམས་ཅད་ཡོད་སྨྲ་ཡིས། ། ཁྱབ་ཅེས་ཟེར་བའང་དེ་དང་འདྲ། ། གནས་མ་བུ་སོགས་སྡེ་པ་ལྔ། ། བདག་འདི་འདོད་ཅེས་སྨྲ་བ་དང་། ། གྲུབ་མཐའ་བཞི་རུ་མ་གཏོགས་ན། ། ནང་པ་མིན་པར་སྨྲ་བ་དང་། ། སྡེ་པ་བཅོ་བརྒྱད་ཐུབ་བསྟན་ལ། ། གྱེས་པར་སྨྲས་རྣམས་ཅིས་མི་འགལ། ། རང་གི་ནང་འགལ་མི་རིགས་པའི། ། ས་བཅུ་པ་ལ་ནང་འགལ་འཛིན། །
མདོ་སྡེ་པ་ཡི་རྣམ་རིག་མིན། ། ལས་གཞན་ཐོགས་མེད་གཟུགས་འདོད་ཅེས། ། ཟེར་བའང་ཤིན་ཏུ་མི་རིགས་ཏེ། ། ཡང་ན་དབང་དོན་གང་རུང་ཞིག ། ཐོགས་མེད་ཉིད་དུ་འདོད་པ་འམ། ། དབང་དོན་རིག་བྱེད་མིན་པ་ལས། ། གཞན་པའི་ཐོགས་མེད་གཟུགས་འདོད་པའི། ། དོན་སྨྲ་དེ་འདྲ་ཨེ་མ་མཚར། ། བསྡུད་པོས་ཐེག་གསུམ་བསྡུས་པ་དང་། ། གླེགས་བམ་ཡི་གེར་བྲིས་པ་དང་། །
བོད་ཏུ་བོད་སྐད་བྲིས་པ་སོགས། ། བྱིས་པའི་དགོས་པ་བཀོད་པར་ཟད། ། ལྭ་བ་པ་ཡི་ཨུ་རྒྱན་ནས། ། བླངས་པའི་རྒྱུད་རྣམས་ཚད་ལྡན་དུ། ། ངེས་ནས་དུས་ཞབས་ལ་སོགས་ལ། ། སྡང་བའང་སྡང་ཤུགས་ཙམ་དུ་ཟད། ། མཁས་པ་ནཱ་རོ་པཎ་ཆེན་གྱིས། ། ཀྱེ་རྡོར་ངེས་དོན་འཆད་པ་ན། ། རྒྱུད་སྡེ་འདི་ཉིད་གཙོར་མཛད་པས། ། ཚད་མའི་སྐྱེས་བུས་འདི་བཟུང་ངོ་། །
ཤེས་རབ་རིན་ཆེན་ལོ་ཙྪ་བའི། ། རྣམ་དཔྱོད་མཁའ་ཤར་ཉི་མ་འོ། ། དེས་ན་ལོག་ལྟའི་རབ་རིབ་རྣམས། ། ཡང་དག་རིགས་པ་འདིས་སེལ་ཤོག། །། མངྒ་ལཾ། བྷ་ཝསྟུ། ཤུ་བྷཾ།། །། PAGE * MERGEFORMAT 2 སྟག་ཚང་ལོ་ཙཱ་བ། དུས་འཁོར་རྩོད་ལན་རྩོད་བཟློག་ཏུ་གྲགས་པ PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
