ཤེས་རབ་རིན་ཆེན་གྱི་གསུང་སྐོར།
པོད ༡༠
ཆོས་དང་ཆོས་ཉིད་རྣམ་འབྱེད་ཀྱི་རྣམ་བཤད་པྲཛྙཱ་རཏྣས་སྦྱར་བ།
༄༅། །ཆོས་དང་ཆོས་ཉིད་རྣམ་འབྱེད་ཀྱི་རྣམ་བཤད་པྲཛྙཱ་རཏྣས་སྦྱར་བ་བཞུགས་སོ།། ན་མོ་མཉྫུ་ནཱ་ཐཱ་ཡ། སྟོན་མཆོག་ཐུབ་དབང་ལྷུན་པོ་དང་། ། རྒྱལ་ཚབ་བསྟན་པའི་ཉི་མ་དང་། ། བསྟན་འཛིན་ཟླ་སྐར་གྲངས་མེད་ལ། ། བཏུད་ནས་རྣམ་འབྱེད་གཉིས་པ་བཤད། ། འདིར་བྱམས་པའི་ཆོས་ལྔའི་ནང་ཚན་འབྱེད་གཉིས་སུ་གྲགས་པ་ལས། ཐེག་ཆེན་རྣམ་རིག་པའི་ཆོས་ཅན་འཁོར་བ་དང་ཆོས་ཉིད་མྱ་ངན་ལས་འདས་པའི་འཇུག་ཚུལ་ཤེས་ནས་གནས་གྱུར་གྱི་ཡེ་ཤེས་མངོན་དུ་བྱེད་ཐབས་ལེགས་པར་སྟོན་པ་ཆོས་དང་ཆོས་ཉིད་རྣམ་པར་འབྱེད་པ་འཆད་པ་ལ། མཚན་དང་། གཞུང་དང་།
མཇུག་གི་དོན་ནོ། ། དང་པོ་ལ་སྒྱུར་བ་ནི། རྒྱ་གར་སོགས་ཏེ། དྷརྨཱ་ནི་ཆོས། དྷཱརྨཱ་ཏཱ་ནི་ཆོས་ཉིད། བཱི་བྷ་ག་ནི་རྣམ་པར་འབྱེད་པའོ། ། བཤད་པ་ནི་བཤད་མ་ཐག་པ་བཞིན་ནོ། ། ལོ་ཙཱ་བའི་ཕྱག་ནི། མགོན་པོ་སོགས་སོ། ། གཞུང་གི་དོན་ལ་དམ་བཅའ་དང་།
བཤད་པ་དངོས་སོ། ། དང་པོ་ནི། བསྟན་བཅོས་འདི་བརྩམ་མོ་ཞེས་དམ་བཅའ་བའི་རྒྱུ་ཡོད་དེ། འཁོར་འདས་སོགས་འདོད་པས་སོ། ། དབྱེ་དགོས་ཏེ། འཁོར་འགའ་ཞིག་སོགས་ཞིང་གཞན་མྱང་འདས་འགའ་ཞིག་ནི་མངོན་སུམ་ཉིད་དུ་བྱ་དགོས་པ་དེས་ནའོ། ། གཉིས་པ་ལ། དབྱེ་བ་དང་མཚན་ཉིད་ཀྱིས་མདོར་བསྟན། སོ་སོའི་འཇུག་ཚུལ་གྱིས་རྒྱས་པར་བཤད། དཔེའི་སྒོ་ནས་དོན་བསྡུ་བའོ། །
དང་པོ་ལ་དབྱེ་བ། འབྱེད་པའི་རྒྱུ་མཚན། སོ་སོའི་མཚན་ཉིད། མཚན་ཉིད་ངེས་འབྱེད། གཅིག་དང་ཐ་དད་བརྟག་པའོ། ། དང་པོ་ནི། གཉིས་པོ་དེ་དག་མཚན་ཉིད་ཀྱི་སྒོ་ནས་འབྱེད་ན། ཆོས་དང་ཆོས་ཉིད་གཉིས་པོ་དེ་ཤེས་བྱའི་ནང་ཚན་ཕྲ་མོ་ཞིག་ཡིན་ཏེ། དེ་གཉིས་ཤེས་ན་ཀུན་ཤེས་པར་འགྱུར་བ་ཞིག་ཡིན་ཞེ་ན། ཕྱི་མ་ཡིན་ཏེ།
ཕུང་སོགས་ཤེས་བྱ་འདི་དག་ཐམས་ཅད་མཚན་ཉིད་ཀྱི་སྒོ་ནས་མདོར་བསྡུ་ན་ཆོས་དང་ཆོས་ཉིད་རྣམ་པ་གཉིས་སུ་འདུས་པར་ཤེས་པར་བྱ་བ་ཡིན་པའི་ཕྱིར། ཆོས་འཁོར་བ་དང་། དེ་བཞིན་དུ་དེ་གནས་གྱུར་པའི་ཆོས་ཉིད་ཀྱིས་ཤེས་བྱ་ཐམས་ཅད་བསྡུས་པ་ཉིད་ཀྱི་ཕྱིར་རོ། ། གཉིས་པ་ནི། འཁོར་འདས་སུ་འདུས་ན་ཆོས་དང་ཆོས་ཉིད་དུ་འདུས་པ་ཤེས་བྱ་རིས་གཉིས་སུ་བྱེད་པའི་རྒྱུ་མཚན་ཡོད་དེ། ཤེས་བྱའི་རིས་དེ་ལ་ཆོས་དོར་བྱའི་མཚན་ཉིད་ཀྱིས་རབ་ཏུ་ཕྱེ་བ་ནི་འཁོར་བ་ཡིན་ལ། ཆོས་ཉིད་བླང་བྱའི་མཚན་ཉིད་ཀྱིས་རབ་ཏུ་ཕྱེ་སོགས་འདས་པ་ཡིན་པའི་ཕྱིར་རོ། ། གསུམ་པ་ནི། མཚན་ཉིད་སོ་སོ་ཇི་ལྟར་ཞེ་ན། གཉིས་ཡོད་པ་དེ་ལ་རྟོག་བྱེད་ལ་གཟུང་འཛིན་གཉིས་དང་རྟོག་པ་ལ་ཇི་ལྟར་མངོན་པར་བརྗོད་པ་དོན་སྤྱི་སྣང་བ་བསྡོམས་ན་ཡང་དག་པ་མ་ཡིན་པའི་ཀུན་ཏུ་རྟོག་པ་ནི་འཁོར་བའམ་ཆོས་ཀྱི་མཚན་ཉིད་ཡིན་ནོ། །
ཕྱིར་བལྟས་ཀྱི་བློ་ཆོས་ཅན། ཡང་དག་པ་མ་ཡིན་པ་ཞེས་བརྗོད་རིགས་ཏེ། སྣང་བ་ལ་འཁྲུལ་པའི་བློ་ཡིན་པ། མེད་པ་གསལ་སྣང་ཡིན་པ་དེའི་ཕྱིར། དེ་ཡང་ཆོས་ཅན། ཀུན་ཏུ་རྟོག་པར་བརྗོད་རིགས་ཏེ། དུས་ཐམས་ཅད་དོན་དམ་ཡུལ་མེད་ཅིང་བློས་རྟོག་ཙམ་མ་ཡིན་པས་སོ། ། གཞན་ཡང་། རྟོག་མེད་ལ་སྣང་བའི་གཟུགས་སོགས་དང་། རྟོག་པ་ལ་སྣང་བའི་བརྗོད་པར་བྱ་བ་དང་།
རྗོད་པར་བྱེད་པ་གཉིས་དཔྱད་ངོར་བདེན་མེད་དུ་ཁྱད་མེད་པའི་དེ་བཞིན་ཉིད་ནི་ཆོས་ཉིད་ཀྱི་མཚན་ཉིད་ཡིན་ནོ། ། བཞི་པ་ནི། འཁྲུལ་པ་གཞན་རིག་ནི་ཆོས་ཅན། ཀུན་སོགས་ཡིན་ཏེ། དོན་ལ་མེད་པར་སྣང་བའི་བློ་ཡིན་པའི་ཕྱིར། དཔེར་ན་སྒྱུ་སོགས། རྟགས་གཞན་ཡོད་པའི་གཉིས་སྟོང་ཡང་ནི་མི་སྣང་བའི་ཕྱིར་རོ། ། སྐབས་འདིར་དོན་ལ་མེད་པ་དང་འཁྲུལ་ངོར་སྣང་བ་གཉིས་ཀ་རིགས་ཏེ། མེད་སོགས་མི་འཐད་པའི་ཕྱིར་ཏེ། མཚན་ཉིད་ངེས་བྱེད་འདིས་ནི་གྲུབ་པ་བཤད་པ་ཡིན་ཏེ།
མེད་སྣང་གང་རུང་མེད་ན་འཁོར་འདས་མི་གྲུབ་པ་དང་། ཁྱད་པར་འཁོར་བ་འཁྲུལ་སྣང་དུ་བསྟན་པའི་ཕྱིར་རོ། ། ལྔ་པ་ནི། འཁོར་འདས་གཉིས་པོ་འདི་དག་མཚན་ཉིད་གཅིག་ཉིད་དང་རྫས་སོ་སོ་བ་ཡང་མ་ཡིན་ཏེ། རིམ་བཞིན་ཡོད་དེ། ཁྱད་པར་ཡོད་པ་དང་མེད་པའི་ཕྱིར་ཏེ། མྱང་འདས་ནི་རིགས་ངོར་ཡོད་ལ། འཁོར་བ་ནི་མེད་པའི་ཕྱིར་དང་། རིགས་ངོར་དངོས་པོར་ཡོད་མེད་ཁྱད་མེད་པའི་ཕྱིར་ཏེ། མྱང་འདས་ནི་འཁོར་བྲལ་ཙམ་གྱི་ལུས་མྱང་འདས་ཡིན་ལ་འཁོར་བ་ཡང་འཁྲུལ་སྣང་ཙམ་ཡིན་པའི་ཕྱིར་རོ། །
གཉིས་པ་ལ། ཆོས་འཁོར་བའི་དང་། ཆོས་ཉིད་མྱང་འདས་ཀྱི་འཇུག་ཚུལ་ལོ། ། དང་པོ་ལ་བསྟན་བཤད་དོ། ། དང་པོ་ནི། རྣམ་པ་དྲུག་གིས་ཆོས་སོགས་པ་སྟེ། མཚན་ཉིད་སོ་གསུམ། གནས་ཐུན་མོང་ཡིན་མིན་གཉིས། གཟུང་སོགས་པས་སོ། ། བཤད་པ་ལ་གཉིས།
བཤད་ཟིན་དྲན་པ་ལ་སྦྱར། གནས་གསུམ་སོ་སོར་བཤད་པའོ། ། དང་པོ་ནི། དྲུག་པོ་དེ་ལ་མཚན་ཉིད་སོགས་མིན་པ་ཆོས་ཅན། འདིར་བསྐྱར་ནས་བཤད་མི་དགོས་ཏེ། སྔར་ཇི་ལྟར་མདོར་བསྟན་པ་བཞིན་དུ་རིག་པར་བྱ་བ་ཡིན་པའི་ཕྱིར། གཉིས་པ་ལ་དང་པོ་གཉིས་བཤད། ཐ་མ་བཤད་པའོ། ། དང་པོ་ལ་མདོར་བསྟན་ནི། འདིར་བསྟན་བཅོས་ཀྱི་གནས་ནི་ཡོད་དེ།
གང་ཞིག་འཁོར་བ་བཅུད་སེམས་ཅན་གྱི་ཁམས་དང་། གང་དུ་འཁོར་བ་སྣོད་འཇིག་རྟེན་གྱི་ཁམས་དེ་ནི་ཀུན་ཏུ་གནས་པའི་ཕྱིར། རྒྱས་བཤད་ལ། སྣོད་ཐུན་མོང་བར་བསྟན། བཅུད་གཉིས་ཀར་བསྟན་པའོ། ། དང་པོ་ནི། ཕྱི་འཇིག་རྟེན་ཁམས་ཀྱི་སྣང་བ། ལས་མཐུན་སྣང་བ་རྣམས་ལ་ཐུན་མོང་བ་ཡིན་ཏེ། དེའི་རྣམ་པར་རིག་པ་སྣང་ཚུལ་ཐུན་མོང་བ་གཅིག་པ་ལྟ་བུར་སྣང་བའི་ཕྱིར། གཉིས་པ་ནི།
བཅུད་སེམས་ཅན་གྱི་ཁམས་ནི་སྣང་བ་ཐུན་མོང་བར་སྣང་བ་ཡང་ཡོད་ལ། འགའ་ཞིག་སྣང་ཚུལ་ཡང་ན་ཐུན་མོང་མིན་པར་སྣང་བ་ཡོད་དེ། སྐྱེ་འཆི་བྱེད་པར་སྣང་བ་དང་། མིག་གིས་ལྟ་བ་ལ་སོགས་པའི་ཐ་སྙད་དང་། རྗེས་སུ་བཟུང་བས་ཕན་པ་དང་། ཚར་བཅད་པས་གནོད་པ་དང་། དད་སོགས་ཡོན་ཏན་དང་། སྡང་བ་སོགས་སྐྱོན་དུ་ལུས་ངག་ལ་སྣང་བ་དག་ནི་ཆོས་ཅན། ཐུན་མོང་བ་ཡིན་ཏེ། བདག་པོའི་རྐྱེན་ཉིད་ཀྱིས་ཕན་ཚུན་རྒྱུ་འབྲས་སུ་གྱུར་པ་ཡིན་པའི་ཕྱིར།
གནས་ཀུན་གཞི་དང་། རྣམ་པར་རིག་པ་ཚོགས་བདུན་དང་། སོ་སོའི་རྒྱུད་ཀྱི་བདེ་སྡུག་དང་། ལས་ཀུན་སློང་དང་། གང་དུ་འཆི་བ་དང་། སྐྱེ་བའི་རྣམ་ཤེས་དང་། སྤང་བྱའི་ས་བོན་གྱིས་བཅིངས་པ་དང་དེ་ལས་གྲོལ་བའི་རྣམ་གྲོལ་ཏེ་སོ་སོའི་ཤེས་རིག་གིས་བསྡུས་པ་རྣམས་ནི། ཆོས་དེའི་གནས་ཐུན་མོང་མ་ཡིན་པ་ཡིན་ཏེ། ཕན་ཚུན་སྣང་དུ་མི་རུང་བའི་སྒོ་ནས་སྣང་བ་ཐུན་མོང་མིན་པ་ཡིན་པའི་ཕྱིར། འདིར་ལུས་ངག་གི་ཐ་སྙད་ནི་ཐུན་མོང་བ་དང་།
ལས་ནི་ཐུན་མོང་མིན་པར་གསུངས་པས་ལུས་ངག་གི་དགེ་སྡིག་གི་རིག་བྱེད་རྣམས་ལས་མིན་པར་བསྟན་ཏོ་ཞེས་ཟེར་མོད། དགེ་སྡིག་གི་ལས་གཟུགས་ཅན་ནི་མངོན་པ་ཀུན་ལ་བཏུས་སོགས་སུ་རྒྱ་ཆེར་བཤད་པ་དང་། འདིའི་འགྲེལ་པར་ཡང་ལས་ཀྱི་རྣམ་པར་རིག་པ་ཞེས་གསུངས་ཤིང་། རྣམ་རིག་ནི་ཤེས་པའི་སྟེང་དུ་འཇོག་པའི་ཕྱིར་ཏེ། ལས་ཀྱི་རྣམ་རིག་མིན་པ་བསྟན་པ་ཙམ་མོ། ། གཉིས་པ་ནི། ཐོག་མར་གཟུང་བར་སྣང་བ་འདི་དོན་ལྡན་དུ་མེད་པར་གྲུབ་སྟེ། སྣང་བ་ཐུན་མོང་བ་དང་དེ་མིན་གཉིས་ཀ་དཔྱད་ན་རྣམ་ཤེས་ལ་མི་སྣང་བའི་ཕྱིར། དང་པོ་གྲུབ་སྟེ། སྣང་ན་ཕྱི་སོགས་རྣམ་རིག་ལ་སྣང་བ་འདི་རྣམ་པར་སོགས་དོན་དུ་ཡོད་དགོས་པ་ལས་ཡོད་པ་མ་ཡིན་པའི་ཕྱིར།
འཁྲུལ་ངོར་ཐུན་མོང་བར་སྣང་བ་ཉིད་ཡིན་པའི་ཕྱིར་ཏེ། དཔྱད་ངོར་ལྷ་སྦྱིན་ལ་སྣང་བ་དེ་མཆོད་སྦྱིན་ལ་སྣང་མི་སྲིད་པའི་ཕྱིར། གཉིས་པ་གྲུབ་སྟེ། སྣང་ན་གཅིག་ཤེས་སོགས་ཕན་ཚུན་ཡུལ་དུ་གྱུར་དགོས་པ་ལས་དེ་ལྟར་མ་ཡིན་པའི་ཕྱིར་ཏེ། མཉམ་པར་མ་བཞག་པ་ལ་ནི་རང་གི་རྣམ་རྟོག་གི་གཟུང་ཡུལ་གཞན་གྱི་སེམས་སུ་སྣང་བའི་ཕྱིར་དང་། མཉམ་པར་བཞག་པ་དག་ལ་ནི་ཏིང་ངེ་འཛིན་གྱི་སྤྱོད་ཡུལ་གྱི་གསལ་སྣང་དེའི་གཟུགས་བརྙན་གཞན་སེམས་སུ་སྣང་བའི་སྒོ་ནས་གཞན་སེམས་ཤེས་པར་འཇོག་པའི་ཕྱིར། འོ་ན་གཟུང་བར་སྣང་བ་མ་གྲུབ་ཀྱང་འཛིན་པར་སྣང་བ་གྲུབ་བོ་ཞེ་ན། དཔྱད་ངོར་འཛིན་སོགས་གྲུབ་སྟེ། གཟུང་བར་སྣང་བ་མེད་པར་གྲུབ་པའི་ཕྱིར་ནའོ། ། གཟུང་འཛིན་དུ་སྣང་བ་དོན་ལ་མེད་པར་གྲུབ་པ་དེ་ལས་ཀྱང་སོགས་ཏེ།
སྣང་བ་ཐམས་ཅད་དེ་བཞིན་ཉིད་མི་ཤེས་མི་བདེན་དུ་བརྟགས་པའི་ཐོག་མ་མེད་པའི་ཀུན་ནས་ལྡང་བ་ཀུན་གཞིའི་ས་བོན་གྱི་ནུས་མཐུ་ཙམ་དུ་གྲུབ་པས་སོ། ། དེའི་རྒྱུ་མཚན་ཡང་། གཟུང་འཛིན་བདེན་པ་ཡོངས་སུ་སོགས་ཕྱིར་ཏེ། ཡུལ་གཅིག་ལ་ཆུ་དང་རྣག་ལ་སོགས་པ་འགལ་བའི་རྣམ་པར་ཤེས་པ་སྐྱེ་བ་མཐོང་བའི་ཕྱིར་རོ། ། དེས་ན་ཆུ་དང་རྣག་ཏུ་སྣང་བ་ཡུལ་ཐ་དད་དུ་འདོད་པ་དབུ་མ་ཆེན་པོའི་ལུགས་སུ་གྲགས་པ་ནི་སེམས་ཙམ་པས་ཀྱང་གྲུབ་མཐའ་དམན་ནོ། ། གཉིས་པ་ལ་མདོར་བསྟན་ནི། རྣམ་པ་སོགས་ཏེ། མཚན་ཉིད་སོགས་པས་སོ། ། རྒྱས་བཤད་ལ། དང་པོ་ལ་ལྔ་བཤད།
དྲུག་པ་བཤད་པའོ། ། དང་པོ་ནི། ཆོས་ཉིད་ཀྱི་མཚན་ཉིད་ནི་བཤད་ཟིན་ཏེ། མདོར་བསྟན་པ་ཇི་ལྟ་བ་བཞིན་ཡིན་པའི་ཕྱིར། ཀུན་ཏུ་གནས་པའི་གནས་ནི་ཡོད་དེ། སྤྱིར་ཆོས་ཐམས་ཅད་ཡིན་ལ། ཁྱད་པར་འོན་ཀྱང་ཐེག་ཆེན་གྱི་མདོ་སྡེ་ཐམས་ཅད་གནས་ཡིན་པའི་ཕྱིར། ཆོས་ཉིད་དེ་ལ་ངེས་པར་འབྱེད་པ་ནི་མཚན་གཞི་ཡོད་དེ། ཐེག་སོགས་ཐམས་ཅད་དེའི་མཚན་གཞི་ཡིན་པའི་ཕྱིར། དེ་ལ་འཇུག་པའི་ཆོས་བཞི་པ་རེག་པ་ནི་ཡོད་དེ།
ཡང་དག་པའི་ལྟ་བ་གསར་དུ་ཐོབ་པའི་ཕྱིར་དུ་སྐབས་མཐོང་བའི་ལམ་ལ་ཚུལ་དོན་སྤྱི་ཙམ་ཡིན་པར་མངོན་སུམ་གྱི་ཚུལ་གྱིས་ཡུལ་གཉིས་སྟོང་གི་དེ་བཞིན་ཉིད་ཐོབ་ཅིང་རྟོགས་ནས་ཉམས་སུ་མྱོང་བ་གང་ཡིན་པ་དེ་ལ་སྐབས་འདི་ལས་རེག་པ་ཞེས་གསུངས་པའི་ཕྱིར་རོ། ། རེག་པ་མཐོང་ལམ་གྱི་མཐོང་བའི་དོན་ལ་ངེས་པ་དྲངས་པའི་སྒོམ་ལམ་ཆོས་ཅན། རྗེས་སུ་དྲན་པ་ཞེས་བརྗོད་དེ། མཐོང་ལམ་གྱིས་ཐོབ་ཟིན་ཡོངས་སུ་གཅོད་པའི་དྲན་པས་མངོན་དུ་ཕྱོགས་པར་བྱེད་པའི་ཕྱིར། མཚན་གཞི་ཁྱད་པར་ཅན་ཡོད་དེ། བྱང་ཆུབ་ཕྱོགས་ཀྱིས་བསྡུས་པའི་ཐར་ལམ་རྗེས་ལ་མངོན་རྟོགས་ཡིན་པའི་ཕྱིར། སྒོམ་པ་ལ་དགོས་ཆེད་ཡོད་དེ། སྒོམ་སྤང་དེའི་དྲི་མ་དྲུང་ཕྱུང་བའི་ཆེད་ཡིན་པའི་ཕྱིར། གཉིས་པ་ལ་དངོས་དང་གནས་གྱུར་སྒྲུབ་བྱེད་དོ། ། དང་པོ་ནི།
དྲུག་ཡོད་པ་དེ་ལ་གནས་གྱུར་དེའི་བདག་ཉིད་དུ་ཉེ་བར་སོན་པ་མཐར་ཕྱིན་པའི་ལམ་ནི། རྣམ་པ་ཐམས་ཅད་ནས་མ་དག་པ་མི་སྣང་བར་དེ་བཞིན་ཉིད་ཙམ་དུ་སྣང་བ་ཡིན་ཏེ། སེམས་ཀྱི་དེ་བཞིན་ཉིད་སྒོམ་སྤང་གི་དྲི་མ་མེད་པར་གྱུར་པ་ན་ཐོབ་པའི་ལམ་ཡིན་པའི་ཕྱིར། གཉིས་པ་ལ་མདོར་བསྟན་ནི། མཐར་ཕྱིན་པའི་ལམ་དེ་ཡང་། གནས་གྱུར་པ་ཡོངས་སུའམ་མ་ལུས་པར་གྲུབ་པ་ཡིན་ཏེ། སློབ་ལམ་ནའང་གནས་གྱུར་ཡོད་ཀྱང་མ་རྫོགས་ལ་དེར་རང་ལམ་གྱི་ཐོབ་བྱའི་གནས་གྱུར་རྫོགས་ནས་དེའི་བདག་ཉིད་དུ་གྱུར་པའི་ཕྱིར་རོ། ། གནས་གྱུར་དེ་ལ་ཐབས་གང་གིས་འཇུག་ཅེ་ན། རྣམ་པ་སོགས་ཏེ། ངོ་བོའམ་རང་བཞིན་དང་།
རྫས་སམ་དངོས་པོ་དང་གང་སོགས། ཉེས་དམིགས་དང་ཕན་ཡོན་ལ་འཇུག་པས་སོ། ། བཅུ་པོ་ཡང་། དང་པོ་གསུམ་མཚན་ཉིད། མཚན་གཞི། གང་ཟག་གོ ། དེས་ན་གཉིས་ཡོན་ཏན་ནོ། ། དེ་ནས་གསུམ་ཐོབ་ཐབས་སོ། ། ཐ་མ་གཉིས་སྐྱོན་ནོ། ། ཐོབ་ཐབས་གསུམ་པོ་རྒྱུ་ཚོགས་དང་འཛིན་སྟངས་དང་གནས་སྐབས་སོ། །
རྒྱས་བཤད་ལ་ངོ་བོ་ནི། དྲུག་པོ་དེ་ལ་གནས་གྱུར་གྱི་ངོ་བོ་ལ་འཇུག་པ་ནི། སྤང་བྱ་གློ་བུར་བའི་དྲི་མ་མི་སྣང་བ་དང་ཐོབ་བྱ་དེ་བཞིན་ཉིད་སྣང་བའི་དོན་དུ་ལམ་སྒོམ་པས་དེ་བཞིན་ཉིད་དྲི་མ་མེད་པར་འགྱུར་བ་གང་ཡིན་པ་ནི་གནས་གྱུར་གྱི་ངོ་བོ་ཡིན་ལ་དེ་ཐོས་བསམ་ཙམ་གྱིས་ཤེས་པ་ནི་ངོ་བོ་ལ་འཇུག་པའོ། ། གཉིས་པ་དངོས་པོ་རྫས་ལ་འཇུག་པ་ནི། ། གནས་གྱུར་གྱི་མཚན་གཞི་གསུམ་སྟེ། ཐུན་མོང་བ་སྣོད་ཀྱི་རྣམ་རིག་གི་ཆོས་ཉིད་དེ་བཞིན་ཉིད་དེ་དྲི་བཅས་ལས་དྲི་མེད་དུ་གནས་ཡོངས་སུ་གྱུར་པ་དང་། དེ་བཞིན་དུ་རྗོད་བྱེད་མདོ་སྡེ་སོགས་རྣམས་སོ། ། གང་ཟག་ནི་བཞི་སྟེ། གནས་གྱུར་དང་པོ་གཉིས་ནི་སོགས་སོ། ། ཁྱད་པར་ནི་ཉན་རང་ལས་སངས་རྒྱས་བྱང་ཆུབ་སེམས་དཔའ་རྣམས་ཀྱི་གནས་གྱུར་ཁྱད་པར་འཕགས་ཏེ།
ཞིང་ཡོངས་སུ་དག་པས་སྣང་བ་དག་པའི་ཁྱད་པར་དང་། ཆོས་སྐུ་དག་པས་གཟིགས་པ་དག་པ་དང་། ལོངས་སྤྱོད་རྫོགས་སྐུ་དག་པས་འདོམས་པ་དག་དང་། སྤྲུལ་སྐུ་ཐོབ་པས་མངོན་ཤེས་སོགས་ཀྱི་དབང་འབྱོར་དག་པ་ཐོབ་པའི་ཁྱད་པར་ལས་སོ། ། དགོས་པ་རྟོགས་པ་ནི། ཐེག་ཆེན་གྱི་གནས་གྱུར་ཡོན་ཏན་གསུམ་ལྡན་ཏེ། སྨོན་ལམ། དམིགས་པ། སྦྱོར་བའི་ཁྱད་པར་རོ། ། དང་པོ་ནི།
ཐེག་ཆེན་སེམས་བསྐྱེད་སྔོན་ནས་བསྐྱེད་པའོ། ། གཉིས་པ་ནི། ཐེག་ཆེན་སྟོན་པའི་གསུང་རབ་བོ། ། གསུམ་པ་ནི། ས་བཅུ་ལ་བརྩོན་འགྲུས་རབ་ཏུ་སྦྱོར་བའོ། ། གནས་སམ་རྟེན་ལ་འཇུག་པ་ལ། མདོར་བསྟན་ནི། རྣམ་སོགས་ཏེ། འཇུག་པས་སོ། ། དྲུག་པོ་ནི་མི་རྟོག་ཡེ་ཤེས་ནི་གནས་གྱུར་ཐོབ་པ་ལ་མེད་མི་རུང་ཡིན་ལ་དེའི་དམིགས་སྐྱེན་སོགས་དང་བྱེད་ལས་དང་རྒྱུ་དང་ཡུལ་སྣང་ཚུལ་དང་།
ཡོན་ཏན་དང་། ཁྱད་ཆོས་སོ། ། རྒྱས་བཤད་ལ་དང་པོ་ནི། མཐོང་ལམ་མཉམ་གཞག་གཙོ་བོར་གྱུར་པའི་མི་རྟོག་ཡེ་ཤེས་དེ་ལ་དམིགས་སོགས་རྒྱུ་ཚོགས་ལ་འཇུག་པ་ནི་རྐྱེན་རྣམ་པ་བཞི་སྟེ། ཐེག་པ་ཆེན་པོ་སྟོན་པའི་གསུང་རབ་ནི་དམིགས་པའི་རྐྱེན། ཐེག་ཆེན་ཚོགས་ལམ་དུ་ལྷག་པར་མོས་པ་ནི་རྒྱུའི། སྦྱོར་ལམ་དུ་བསམ་བྱུང་གི་ངེས་ཤིང་འདྲིས་པ་ནི་དེ་མ་ཐག་པའི། གྲངས་མེད་གཅིག་ཏུ་ཚོགས་ཡོངས་སུ་རྫོགས་པ་ནི་བདག་པོའི་རྐྱེན་ཡིན་པའི་ཕྱིར། བྱེད་ལས་མཚན་མ་སོགས་ཏེ། ཆགས་སོགས་མི་མཐུན་པའི་ཕྱོགས་ཀྱི་དང་།
མི་སྡུག་སོགས་གཉེན་པོའི་དང་། གཉིས་སྟོང་ལ་ཞེས་པ་དེ་བཞིན་ཉིད་ཀྱི་དང་། འབྲས་བུ་བྱང་ཆུབ་ལ་ཞེན་པ་རྟོག་པའི་མཚན་མ་སྟེ་བཞི་པོ་ཐམས་ཅད་སྤངས་པས་ཡིན་ལ། བཞི་པོ་འདིས་ནི་རིམ་པ་སོགས་སྤངས་པར་མདོ་ལས་བསྟན་པ་ཡིན་ནོ། ། རྒྱུ་ཡང་དག་པའི་སྦྱོར་སོགས་ཏེ། རྣམ་དག་ཙམ་དུ་དམིགས་པའི་སྦྱོར་བ་གཟུང་མེད་ལ་སྣང་བ་ཐོབ་པ་དང་། དེ་ལས་གཟུང་བ་མི་དམིགས་པའི་སྦྱོར་བ་དེ་ལ་སྣང་བ་མཆེད་ཀྱང་། དེ་ལས་དམིགས་པ་རྣམ་རིག་ཙམ་དུ་ཡང་མི་དམིགས་པའི་སྦྱོར་བ་དེ་བཞིན་ཉིད་ཀྱི་ཕྱོགས་གཅིག་ལ་ཞུགས་པ་དང་། གཟུང་འཛིན་གཉིས་མི་དམིགས་པས་དེ་བཞིན་ཉིད་ཙམ་དུ་དམིགས་པའི་སྦྱོར་བ་ནི་དེ་མ་ཐག་པའི་འམ་བར་ཆད་མེད་པའི་ཏིང་ངེ་འཛིན་ཏེ་དྲོད་རྩེ་བཟོད་མཆོག་བཞིའོ། ། ཡུལ་སྣང་ཚུལ་གྱི་མི་རྟོག་ཡེ་ཤེས་དེ་ལ་མཚན་ཉིད་ཀྱིས་འཇུག་པ་ནི་རྣམ་པ་གསུམ་གྱིས་ཤེས་པར་བྱ་སྟེ།
ཆོས་ཉིད་གནས་པ་ལས་དང་། སྣང་མེད་ལས་དང་། སྣང་བ་ལས་འཇུག་པ་གསུམ་ཡིན་པའི་ཕྱིར། གཞི་ནས་ཆོས་ཉིད་སོགས་ལས་ནི། གཟུང་འཛིན་གཉིས་སུ་མེད་ཅིང་སྒྲ་རྟོག་གིས་བརྗོད་དུ་མེད་པའི་ཆོས་ཉིད་ནི་གནས་པ་ཉིད་ལས་འཇུག་སྟེ། དེ་ཡུལ་གྱི་གནས་ཚུལ་ཡིན་པས་སོ། ། བློ་ལ་སྣང་ཚུལ་གྱི་སྒོ་ནས་སྣང་བ་མེད་པ་ལས་ཀྱང་འཇུག་པ་ནི། རྟོག་མེད་ལ་སྣང་བའི་གཟུང་འཛིན་གཉིས་དང་རྟོག་པ་ལ་སྣང་བའི་ཇི་ལྟར་མངོན་པར་བརྗོད་པ་དང་། མིག་སོགས་དབང་པོ་དང་། གཟུགས་སོགས་ཡུལ་དང་།
མིག་གི་རྣམ་ཤེས་སོགས་རྣམ་རིག་དང་། སྣོད་ཀྱི་འཇིག་རྟེན་གཏན་སྣང་བ་མེད་པའི་ཕྱིར་རོ། ། དེ་ལྟར་སྣང་མེད་ལྔ་བསྟན་པ་འདིས་ནི། མདོ་ལས་རྣམ་པར་སོགས་ཀྱི་མཚན་ཉིད་ལྔ་བསྟན་པ་རྣམས་ཇི་ལྟ་བ་བཞིན་བརྗོད་པ་ཡིན་ཏེ། གཟུང་འཛིན་དུ་རྟག་ཏུ་མེད་པ་དང་། དབང་པོ་ལ་མི་གནས་པ་དང་། ཡུལ་སྣང་བ་མེད་ཅིང་ཡུལ་ཅན་རྣམ་རིག་མེད། རྟེན་ལ་གནས་མེད་ཅེས་བྱའོ། ། སྣང་བ་ལས་འཇུག་པ་ནི། མཉམ་གཞག་ཏུ་ཆོས་ཐམས་ཅད་ནམ་མཁའི་དཀྱིལ་ལྟར་གཉིས་སྣང་མེད་པའི་གསལ་རིག་ཏུ་དང་།
རྗེས་ཐོབ་ཏུ་འདུ་ཤེས་ཐམས་ཅད་སྣང་སྟོང་སྒྱུ་མ་དང་རྨི་ལམ་སོགས་ལྟ་བུར་སྣང་བའི་ཕྱིར་རོ། ། དགོས་པའམ་ཕན་ཡོན་འཇུག་པ་སོགས་ཏེ། གནས་འགྱུར་མཐར་ཐུག་པས་ཆོས་སྐུ་རྫོགས་པར་ཐོབ་པ་དང་། ཟག་བཅས་ཀྱི་བདེ་བ་སྤངས་ཤིང་གཏན་དུ་དེའི་བདག་ཉིད་དུ་གྱུར་པས་གོང་ན་མེད་པའི་བདེར་གནས་མཆོག་ཐོབ་པ་གཉིས་རང་དོན། ཇི་ལྟ་ཇི་སྙེད་མཁྱེན་པས་གཟིགས་པ་དང་། ཇི་ལྟར་འོས་པར་ཆོས་འདོམས་པ་ལ་དབང་འབྱོར་ཐོབ་པ་གཉིས་གཞན་དོན་ཏེ་མཐར་ཐུག་གི་འབྲས་བུ་ཡིན་པའི་ཕྱིར་རོ། ། ཁྱད་ཆོས་དེས་ཐབས་ཡོངས་སུ་སོགས་ཏེ། གཉེན་པོ་སོགས་བཞི་ལས་གཉེན་པོ་སོགས་ནི། ཆོས་དང་། གང་ཟག་དང་།
སྐྱེ་འཇིག་གི་ཡོངས་འགྱུར་དང་། ཆོས་ཆོས་ཉིད་ཐ་དད་དང་། འཁྲུལ་ངོར་ཡང་ཆོས་དང་གང་ཟག་མེད་ཅེས་སྐུར་བ་འདེབས་པ་ཉིད་དེ་ལྔ་པོ་དེ་རིགས་ངོར་མེད་པ་ལ་ཡོད་པར་འཛིན་སོགས། མཚན་ཉིད་སོགས་སམ། འདིར་བསྟན་རྣམ་པར་མི་རྟོག་པའི་ཡེ་ཤེས་ནི་འཁྲུལ་གཞི་རྣམ་པ་ལྔ་སྤངས་པའི་རང་གི་མཚན་ཉིད་དོ། ། ལྔ་པ་ནི། མཚན་མར་ཡིད་ལ་མི་བྱེད་པ་དང་། རྟོག་དཔྱོད་ལས་ཡང་དག་པར་འདས་པ་དང་། སྐབས་དེར་རྟོག་པ་ཉེ་བར་ཞི་བ་དང་། རྣམ་རྟོག་མིན་པའི་ངོ་བོའི་དོན་མངོན་རྟགས་སུ་འཛིན་པའོ། །
དེ་ནི་རྟོག་པ་འཐད་ལྡན་མིན་ཏེ། ཡིན་ན་བྱིས་པ་ཆུང་ངུའི་བློ་དང་། བསམ་གཏན་གཉིས་པ་མན་དང་། གཉིད་དམ་བརྒྱལ་བ་དང་། བེམ་པོ་དང་། རྣམ་པར་མི་རྟོག་པའོ་སྙམ་དུ་ཞེན་པ་རྣམས་དེར་འགྱུར་བས་སོ། ། ཐེག་པ་དམན་མཆོག་གི་ཁྱད་པར་ཡོངས་སུ་ཤེས་པ་ནི། ཉན་རང་ལས་ཐེག་ཆེན་གྱི་མཐོང་ལམ་ཁྱད་པར་ལྔས་ཁྱད་པར་དུ་འཕགས་ཏེ། རྣམ་པར་མི་རྟོག་པ་སོགས་ལྔས་ཁྱད་པར་དུ་འཕགས་པའི་ཕྱིར་ཏེ། ཉན་རང་ནི་འཁོར་འདས་ལ་སྐྱོན་ཡོན་ཏུ་རྟོག
བདེན་བཞིའི་སྤྱི་མཚན་ཙམ་ལ་དམིགས། ཞི་བ་ལ་གནས། ལྷག་མེད་དུ་ཟད། གོང་མ་དང་བཅས་པ་ཡིན་ལ། ཐེག་ཆེན་དེ་ལས་བཟློག་པས་སོ། ། ལྔའི་ཐ་མ་མི་རྟོག་ཡེ་ཤེས་ཀྱི་ལས་ཡོངས་སུ་ཤེས་པ་ནི་ལྔ་སྟེ། ཀུན་ནས་ལྡང་བ་སྤངས་པས་རྣམ་སོགས་དང་། ཕྱིན་ཅི་ལོག་ཅིང་གཏན་དུ་མི་བདེ་བ་སྒྲུབ་པས་བླ་སོགས་དང་། ཕྲ་རྒྱས་བག་ཆགས་དང་བཅས་པ་བཅོམ་པས་ཉོན་མོངས་སོགས་དང་། ཇི་ལྟ་ཇི་སྙེད་རྟོགས་པས་དེའི་རྗེས་སོགས་དོན་གཉིས་རྫོགས་པས་སངས་རྒྱས་ཞིང་སོགས་ཁྱད་པར་རོ། །
བདུན་པ་ཡིད་ལ་བྱེད་པས་གནས་འགྱུར་ལ་འཇུག་པ་ནི། རྣམ་པར་མི་རྟོག་པའི་ཡེ་ཤེས་དེ་ཉིད་ཉམས་སུ་ལེན་པར་བྱེད་པ་སྟེ། འདི་ལ་རྒྱུ་ཚོགས་དང་མཚན་ཉིད་དོ། ། དང་པོ་ལ། ཚོགས་ལམ་དུ་ཐོས་བསམ་གྱི་ཚུལ་བཞིན་ཡིད་བྱེད། སྦྱོར་ལམ་དུ་སྒོམ་བྱུང་གི་གསལ་སྣང་འདོན་ཚུལ་ལོ། ། དང་པོ་ནི། རྣམ་པར་སོགས་ཡིད་ལ་བྱེད་པ་ཡིན་ཏེ། མཐོང་ལམ་མཉམ་གཞག་ཏུ་ནི་དེ་བཞིན་ཉིད་མངོན་སུམ་དུ་མཐོང་དགོས་ན་དེའི་གེགས་ཀྱི་གཙོ་བོ་ངོས་བཟུང་ན། ད་ལྟར་གྱི་གཉིས་སྣང་འདི་ཡིན་ཏེ།
དེ་སྣང་སོགས་ཆོས་ཉིད་མངོན་སུམ་དུ་སྣང་བར་ཤེས་པ་དེ་ལྟར་སོགས་འཇུག་པ་ཡིན་པའི་ཕྱིར་ཏེ། ཀུན་རྫོབ་ཏུ་དང་སོགས་ཀྱང་མེད་པ་གསལ་སྣང་ཡིན་པའི་ཕྱིར་ཏེ། རྒྱུ་དེ་བཞིན་ཉིད་མི་ཤེས་པའི་རྐྱེན་གྱིས་མི་བདེན་པར་ཡོངས་སུ་བརྟགས་པའི་ས་བོན་ཐམས་ཅད་པ་ཞེས་བྱ་བའི་ཀུན་གཞིའི་ས་བོན་ལས་གཟུང་འཛིན་དང་བརྗོད་བྱ་རྗོད་བྱེད་དོན་ལ་མེད་པས་ཡང་འཁྲུལ་ངོར་གཉིས་སུ་སྣང་བའི་ཀུན་གཞི་དེ་ལ་བརྟེན་པས་གང་ཟག་རྒྱུད་ཐ་དད་སོགས་སུ་འཇོག་དགོས་པའི་ཕྱིར་རོ། ། དེས་ན་ཀུན་གཞི་གནས་གྱུར་ནས་རྒྱུད་ཐ་དད་པའི་སངས་རྒྱས་ཡོད་པར་སྨྲ་བ་རྣམས་ལ་འདིས་གནོད་དོ། ། གཉིས་པ་ནི། ཚུལ་དེ་ལྟར་ཐོས་བསམ་གྱི་སྒོ་ནས་དམིགས་པའམ་སྣང་བ་འདི་རྣམ་རིག་ཙམ་དུ་དམིགས་པ་སྦྱོར་ལམ་དྲོད་དང་། དེ་ལ་བརྟེན་ནས་ཕྱི་རོལ་གྱི་དོན་རྣམས་མི་དམིགས་པ་རྩེ་མོ་དང་། དོན་སོགས་ཙམ་གྱི་འཛིན་པ་ཡང་མི་དམིགས་པ་བཟོད་པ་དང་། དེ་མི་སོགས་ཁྱད་པར་མེད་པའི་དེ་བཞིན་ཉིད་འབའ་ཞིག་དམིགས་པ་ལ་འཇུག་པ་ཆོས་མཆོག་རྣམས་སུ་སྔར་བཤད་པ་ལྟར་གྱི་སྣང་བ་ཐོབ་མཆེད་སོགས་བཞི་འབྱུང་ངོ་། ། གཉིས་པ་ནི།
གཟུང་འཛིན་དེ་གཉིས་ཁྱད་པར་མི་དམིགས་པ་མངོན་སུམ་དུ་རྟོགས་པའི་མཐོང་ལམ་མཉམ་གཞག་དེ་ནི་ཆོས་ཅན། རྣམ་པར་མི་རྟོག་པའི་ཡེ་ཤེས་ཡིན་ཏེ། གཟུགས་འཛིན་མིག་ཤེས་ལྟ་བུའི་ཡུལ་མེད། བུམ་འཛིན་རྟོག་པ་ལྟ་བུའི་དོན་སྤྱིའི་དམིགས་པ་མེད་ཅིང་། ཡོད་མེད་སོགས་ཀྱི་སྤྲོས་པའི་མཚན་མ་ཐམས་ཅད་མི་དམིགས་པས་རབ་ཏུ་ཕྱེ་བའི་ཡེ་ཤེས་ཡིན་པའི་ཕྱིར་རོ། ། བརྒྱད་པ་ཉམས་ལེན་སྦྱོར་བས་གནས་འགྱུར་ལ་འཇུག་པ་ནི་རྣམ་པ་བཞི་སྟེ། མོས་པ་དང་། སོ་སོར་རབ་ཏུ་རྟོགས་པས་དང་། སྒོམ་པས་དང་། མཐར་ཕྱིན་པས་ས་ལ་སྦྱོར་བ་རྣམས་སོ། །
དང་པོ་ནི། ངེས་པར་འབྱེད་པའི་མིང་ཅན་མོས་སྤྱོད་དོ། ། གཉིས་པ་ནི། རེག་པའི་མིང་ཅན་ས་དང་པོ། གསུམ་པ་ནི། རྗེས་དྲན་གྱི་མིང་ཅན་མ་དག་ས་དྲུག་དང་དག་པ་ས་གསུམ་མོ། ། བཞི་པ་ནི། དེ་ལ་སོགས་ས་བོན་པའི་མིང་ཅན་ལྷུན་སོགས་ཕྱིར་དུ་སྦྱོར་བ་སངས་རྒྱས་ཀྱི་གནས་སྐབས་སོ། ། དགུ་པ་ཉེས་དམིགས་ཤེས་པས་གནས་འགྱུར་ལ་འཇུག་པ་ནི། ཞི་གནས་ཀྱི་གནས་འགྱུར་རམ།
དེ་བཞིན་ཉིད་མེད་ན་ཉེས་དམིགས་བཞི་ཡོད་དེ། ཉོན་མོངས་མི་འཇུག་པའི་དང་། ལམ་འཇུག་པའི་དང་། མྱ་ངན་ལས་འདས་པའི་གང་ཟག་གསུམ་གདགས་པའི་དང་། བྱང་ཆུབ་གསུམ་གྱི་ཁྱད་པར་གདགས་པའི་གཞི་མེད་པའི་ཉེས་པ་ཡོད་པའི་ཕྱིར་ཏེ། རང་བཞིན་རྣམ་དག་མེད་ན་སྔ་མ་གཉིས་དང་། གློ་བུར་དྲི་བྲལ་མེད་ན་ཕྱི་མ་གཉིས་མི་འཐད་པའི་ཕྱིར་ཏེ། ཉོན་མོངས་དང་སྤང་བྱ་ཙམ་འཇུག་པ་ལ་རྟེན་དགོས་པ་བཞིན་དུ་མི་འཇུག་པ་དང་གཉེན་པོ་འཇུག་པ་ལ་བརྟེན་དགོས་ལ་དེ་གཞི་འགྱུར་མེད་ཡོངས་གྲུབ་ལས་གཞན་ལ་མི་རུང་ཞིང་། འདི་ནི་ཉན་ཐོས་ཀྱི་གང་ཟག་གི་ལྷག་མེད་མྱང་འདས་སོ་ཞེས་སོགས་དང་། འདི་ནི་ཉན་ཐོས་ཀྱི་བྱང་ཆུབ་བོ་ཞེས་སོགས་ཀྱང་གློ་བུར་དྲི་བྲལ་གྱིས་འགོག་པ་ལ་འཐད་ཀྱི་གཞན་ལ་མི་རུང་བའི་ཕྱིར་ཏེ།
རིག་ཙམ་གྱི་སེམས་ཀྱང་སྐྱེ་འགག་བྱེད་པའི་ཕྱིར་དང་། སྤང་གཉེན་རྟེན་གཅིག་པ་མི་འཐད་པའི་ཕྱིར་དང་། ལྷག་མེད་དུ་རྒྱུན་ཆད་པའི་ཕྱིར་རོ། ། བཅུ་པ་ཕན་ཡོན་ཤེས་པས་འཇུག་པ་ནི་བཞི་སྟེ། མེད་པ་གཞི་ལས་ལྷོཾག་པ་རྟེན་ནམ་གཞི་ཡོད་པའི་ཕན་ཡོན་རྣམ་པ་བཞི་ཡོད་པའི་ཕྱིར་རོ། ། གསུམ་པ་འཁོར་འདས་ཀྱི་དཔེ་ནི། དོན་ལ་མེད་པའི་ཆོས་གཟུགས་སོགས་རྣམས་འཁྲུལ་ངོར་སྣང་བའི་དཔེ་ནི་མང་སྟེ། སྒྱུ་མ་དང་རྨི་ལམ་དང་རི་དྭགས་དྲེད་དང་དྲི་ཟའི་གྲོང་ཁྱེར་དང་སྨིག་རྒྱུ་དང་སྒྲ་སྙན་ཆུ་ཟླ་ལ་སོགས་པའི་སྣང་བ་བཞིན་ནོ། ། འོ་ན་གནས་འགྱུར་ཞེས་པ་དང་པོར་མ་དག་པ་ལས་ཕྱིས་དག་པར་གྱུར་པས་ན་རྣམ་པར་འགྱུར་བའི་ཆོས་ཅན་དུ་ཐལ་ལོ་ཞེ་ན། དང་པོ་ནས་ངོ་བོ་དག་ཀྱང་དེར་གློ་བུར་བའི་དྲི་མས་བསྒྲིབས་ནས་སྣང་བར་མ་ནུས་པ་ཞིག་དྲི་མ་དང་བྲལ་ནས་གསལ་བར་སྣང་བས་གནས་ཡོངས་སུ་གྱུར་པའི་དཔེར་བྱ་ན།
དཔེས་ལེགས་པར་གྲུབ་སྟེ། དང་པོ་ནས་རང་ཆས་སུ་ནམ་མཁའ་ནི་དག་པར་དང་། གསེར་ནི་བཟང་བར་དང་། ཆུ་ནི་དྭངས་པར་གནས་ཀྱང་། སྤྲིན་དང་གཡའ་དང་རྙོག་མས་བསྒྲིབས་ནས་མི་སྣང་བ། དེ་དག་དང་བྲལ་བས་ལེགས་པར་སྣང་བ་ཇི་བཞིན་ཡིན་པའི་ཕྱིར་རོ། ། མཇུག་ལ་མཛད་བྱང་ནི། ཆོས་དང་སོགས། འགྱུར་བྱང་ནི། རྔོག་ལོས་བསྒྱུར་བའི་ལྷུག་པའང་ཡོད་མོད་ཀྱི།
ཁྱད་པར་ཆེར་མི་སྣང་ཕྱིན། ཁ་དོན་སོགས་ཚིགས་བཅད་མ་བདེ་བར་སྣང་བས། པཎྜི་ཏ་མ་ཧཱ་ཛ་ན་སྟེ། སྐྱེས་བུ་ཆེན་པོ་དང་། ལོ་ཙཱ་བ་ཞ་མ་སེང་རྒྱལ་གྱིས་བསྒྱུར་བའོ། ། བླང་དོར་གནས་ཀྱི་གཙོ་བོ་འཁོར་འདས་སམ། ། བདེན་གཉིས་འཇུག་ལྡོག་མཚན་ཉིད་ཤེས་པའི་ཐབས། ། རྒྱལ་བས་མདོ་ལས་རྒྱ་ཆེར་གསུངས་པ་རྣམས། ། རྒྱལ་ཚབ་དམ་པས་ཉུང་ངུར་བཏུས་པ་འདི། ། ཚིག་འདུས་དོན་གསལ་གོ་བདེར་བཤད་པ་འདི། །
ཤེས་རབ་རིན་ཆེན་བློ་གྲོས་ཉི་མ་ལས། ། ལེགས་བཤད་གཟི་འོད་འཕྲོས་པའི་སྣང་བའོ། ། དགེ་བས་འགྲོ་ཀུན་བྱམས་མགོན་མཉེས་བྱེད་ཤོག ། བདག་ཀྱང་རིག་གནས་སྤྱི་དང་ཁྱད་པར་དུ། ། གཏན་གྱི་བདེ་སྟེར་ནང་རིག་མདོ་སྔགས་སྤྱི། ། བྱེ་བྲག་ཐེག་ཆེན་ལམ་གྱི་སྐྱེད་ཚལ་དུ། ། འཆད་རྩོད་རྩོམ་དང་ཉམས་ལེན་གར་བྱེད་ཤོག ། ཅེས་པ་ས་མོ་གླང་གི་ལོ་དབོ་ཟླ་བའི་ཉི་ཤུ་ལྔ་ལ་འབྲས་ཡུལ་དུང་ཏོག་ལྷ་ཁང་དུ་སྦྱར་བ་དགེ་ལེགས་འཕེལ་བར་འགྱུར་ཅིག། །། མངྒལཾ།། །། PAGE * MERGEFORMAT 2 སྟག་ཚང་ལོ་ཙཱ་བ།
ཆོས་དང་ཆོས་ཉིད་རྣམ་འབྱེད་ཀྱི་རྣམ་བཤད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
