རྫོགས་པ་ཆེན་པོ་ཚིག་དོན་བཅུ་གཅིག་པ།
པོད ༦
རྫོགས་པ་ཆེན་པོ་ཚིག་དོན་བཅུ་གཅིག་པ།
༄༅། །རྫོགས་པ་ཆེན་པོ་ཚིག་དོན་བཅུ་གཅིག་པ་ བཞུགས་སོ། ། དཔལ་ལྡན་རྡོ་རྗེ་འཆང་ཆེན་དང༌། ། བླ་མ་དང་ནི་ཡི་དམ་ལྷ། ། མཁའ་འགྲོ་བདེ་བ་འཛིན་པ་ལ། ། ལུས་ངག་ཡིད་ཀྱིས་ཕྱག་འཚལ་ལོ། ། བླ་མ་སངས་རྒྱས་མཉམ་པ་ལ། ། གསོལ་བ་བཏབ་ནས་བརྗོད་པའི་བརྡ། ། རྫོགས་ཆེན་གསང་བའི་ཚིག་གི་བཅུད། ། བཅུ་བདུན་རྒྱུད་ལ་བརྟེན་ནས་ནི། ། རྟོགས་པར་བྱ་ཕྱིར་རྒྱུད་ཀྱི་ཆིངས། །
བླ་མའི་ཞལ་གྱི་གདམས་ངག་ལ། ། བརྟེན་ནས་ཚིག་གི་འཕྲེང་བའི་ཁྲིགས། ། རྨོངས་པ་སྤངས་པའི་བློ་ཡིས་འབྲི། ། སངས་རྒྱས་རྣམས་ཀྱིས་གསུངས་པའི་བཀའ། ། འགྲེལ་དང་ཡི་གེ་མཁས་སུ་རེ་བས་སླད། ། བཀའ་དང་མི་འགལ་ལུང་གི་ཐེམ་གསལ་བའི། ། རྒྱུད་ལུང་མན་ངག་རྣམས་ལས་ངེས་བཀྲལ་བ། ། རྒྱ་མཚོའི་གླིང་ལས་ཡིད་བཞིན་ནོར་བུ་ལྟར། ། ཡོན་ཏན་འབྱུང་ཁུངས་ཁམས་གསུམ་རྟོག་མེད་གནད། ། ཚིག་དོན་གསལ་བའི་ཆོས་ཉིད་མངོན་སུམ་དོན། །
མ་ནོར་འཁྲུལ་པ་མེད་པའི་བློ་དང་ནི། ། རྒྱལ་བའི་བཀའ་དང་བླ་མའི་གདམས་ངག་ལ། ། བརྟེན་ནས་ཚིག་དོན་གསལ་བར་དབྱེ་བར་བྱ། ། དེ་ལ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་དཔལ་ཀུན་ཏུ་བཟང་པོ་ཆོས་ཀྱི་སྐུ། ལོངས་སྤྱོད་རྫོགས་པའི་སྐུ་རིགས་ལྔ་ཞལ་ཕྱག་གི་རྣམ་པར་བཞེངས་ནས། སྤྲུལ་པའི་སྐུ་དཔལ་རྡོ་རྗེ་འཆང་ཆེན་པོ་རྣམ་པ་ཐམས་ཅད་མཁྱེན་པའི་སངས་རྒྱས་ཀྱི་རྣམ་པར་རྒྱས་ཤིང་ཐུགས་རྗེ་ཆེ་ལ་ཐབས་མཁས་པ་དེས། གདུལ་བྱའི་བློ་རིག་བསམ་གྱིས་མི་ཁྱབ་པ་ལ་གཟིགས་ནས། འདུལ་བྱེད་ཀྱི་ཆོས་ཀྱི་སྒོ་དང་ཐེག་པའི་འདུལ་སྟངས་བསམ་གྱིས་མི་ཁྱབ་པ་གསུངས་པ་ལས། དབང་པོ་ཡང་རབ་རྣམས་ཀྱི་དོན་དུ། རང་བཞིན་རྫོགས་པ་ཆེན་པོ་ལས།
གསང་བ་བླ་ན་མེད་པའི་རྒྱུད་ཀྱི་རྒྱལ་པོ་འདི་སྐད་སྟོན་པ་ལས། དེ་ལ་པཎྜི་ཏ་བི་མ་ལ་མི་ཏྲའི་བཞེད་པས། བཤད་ཐབས་ཀྱི་ཡན་ལག་བཞིས་སྟོན་པ་ལས། བློ་སྤྲོས་པ་དང་བཅས་པ་རྣམས་ཀྱི་དོན་དུ་གླེང་གཞི་ཕུན་སུམ་ཚོགས་པའི་ཚུལ་གྱིས་རྒྱུད་ཕྱི་ལྟར་བཤད་པ་དང༌། བློ་སྤྲོས་པ་མེད་པ་རྣམས་ཀྱི་དོན་དུ། གཞུང་གི་དོན་མན་ངག་ངེས་པས་ནང་ལྟར་བཤད་པ་དང༌། ཤིན་ཏུ་སྤྲོས་པ་མེད་པ་རྣམས་ཀྱི་དོན་དུ། མཚན་རང་གཞུང་དུ་རྟོགས་པར་བྱ་བའི་ཕྱིར། མཚན་གསང་བ་ལྟར་བཤད་པ་དང༌། བློ་རབ་ཏུ་སྤྲོས་པ་མེད་པ་རྣམས་ཀྱི་དོན་དུ།
དོན་བསྡུས་པ་གསང་བ་བླ་ན་མེད་པ་ཡོངས་སུ་རྫོགས་པ་ཆེན་པོ་ལྟར་བཤད་པའོ། ། དེ་ནས་དང་པོ་བློ་སྤྲོས་པ་དང་བཅས་པ་རྣམས་ཀྱི་དོན་དུ། གླེང་གཞི་ཕུན་སུམ་ཆོགས་པའི་དོན་གྱི་རྒྱུད་ཕྱི་ལྟར་བཤད་པ་ནི། སྤྱིར་རྒྱུད་ཐམས་ཅད་གླེང་གཞི་ཕུན་སུམ་ཚོགས་པ་ལྔ་ཡིས་སྟོན་པར་བྱེད་དེ། དེ་ལ་གནས་ཕུན་སུམ་ ཚོགས་པ། སྟོན་པ་ཕུན་སུམ་ཚོགས་པ། འཁོར་ཕུན་སུམ་ཚོགས་པ། དུས་ཕུན་སུམ་ཚོགས་པ། ཆོས་ཕུན་སུམ་ཚོགས་པ། ལྔ་འཛོམས་པས་ཆོས་འབྱུང་བ་ཡིན་ཏེ།
དེ་ཡང་ཐལ་འགྱུར་ལས། རྒྱུད་འབྱུང་གླེང་བཞི་དངོས་པོ་ལ། ལྔ་པོ་རྣམས་ཀྱི་ས་བོན་འཛིན། ། ཅེས་པ་དང་བཞི་ནི་རྣམ་པ་ལྔ་ཡིན་ཏེ་ཞེས་གསུངས། ཉི་ཟླ་ཁ་སྦྱོར་ལས། གསང་བ་ཆེན་པོའི་རྒྱུད་རྣམས་ནི། ཕུན་སུམ་ཚོགས་པ་ལྔ་ལྡན་པས། ཞེས་གསུངས་སོ། ། དེ་ལྟར་ལྔར་ངེས་པའི་འཐད་པའམ་དགོངས་པ་ནི། གདུལ་བྱ་གང་ཟག་གི་རྒྱུད་ལ་འདུལ་ཞིང་ཕུང་པོ་ལྔ་གནས་པས།
འདུལ་བྱེད་དམ་གཉེན་པོ་ཕུན་སུམ་ཚོགས་པ་ལྔ་སྟེ། གཟུགས་ཀྱི་ཕུང་པོ་རྣམ་པར་དག་པའི་དོན་དུ། གནས་ཕུན་སུམ་ཚོགས་པ། རྣམ་པར་ཤེས་པའི་ཕུང་པོ་རྣམ་པར་དག་པའི་དོན་དུ། སྟོན་པ་ཕུན་སུམ་ཚོགས་པ། འདུ་ཤེས་ཀྱི་ཕུང་པོ་རྣམ་པར་དག་པའི་དོན་དུ། དུས་ཕུན་སུམ་ཚོགས་པ། [ འདིར་ཚོར་བ་དང་འདུ་བྱེད་གཉིས་རྣམ་པར་དག་པ་འཁོར་དང་ཆོས་ཕུན་སུམ་འཚོགས་མ་ཚང་བས་ཆད་པ་ཡིན་ནམ། ] དེ་ཡང་ཐལ་འགྱུར་ལས། གདུལ་བྱའི་གང་ཟག་སོ་སོ་ལ། །
འདུལ་བཞི་ཕུང་པོ་རྣམ་པ་ལྔ། ། ཞེས་གསུངས་སོ། ། སྐབས་འདིར་བླ་མ་རྗེ་བཙུན་རིན་པོ་ཆེས་ཕྱིའི་གནས་ལ་སོགས་པ་གསུངས་ཏེ། དེ་ལྟར་ཡང་ཕུན་སུམ་ཚོགས་པ་ཆ་དགུ་ལས། རྣམ་པར་དབྱེ་ན་བཞི་བཅུ་རྩ་ལྔ་འགྱུར་ཏེ། དེའི་ཆ་དབྱེ་བར་ཡང་བཀའ་ལས། རྒྱུད་ལ་འཇུག་པ་ཡང་མི་འགྱུར་ཞིང༌། ཐུན་མོང་དང་ཐུན་མོང་མིན་པར་ཡང་འཁྲུལ་པའི་ཕྱིར་བླ་མའི་གསུང་ཡིན་པར་ཡང་བརྗོད་དོ། ། བརྡ་སྤྲོད་ལ་རེག་ཤིག་བཞག་ལ་བཤད་དོ། ། ཕུན་སུམ་ཚོགས་པ་ལྔ་པོ་དེའི་གླེང་གཞི་གཉིས་སུ་འགྱུར་ཏེ།
ཐུན་མོང་མ་ཡིན་པའི་གླེང་གཞི་གསང་བ་རང་གཞུང་དུ་བསྟན་པ་དང། ཐུན་མོང་གི་གླེང་གཞི་གཞན་དང་སྒོ་བསྟུན་གྱི་ཚུལ་དུ་བསྟན་པ་དང་གཉིས་ལས། འཐད་པ་འགལ་སྤོང་དང་བཅས་སྟེ་བསྟན་པའོ། ། རྒྱུད་དེ་ཉིད་ལས་ལུང་གི་གླེང་གཞི་རྣམ་པ་གཉིས། ། གཞན་ལས་ཁྱད་པར་འཕགས་པའི་རྟགས། ། ཞེས་འབྱུང་བ་དང། ཉི་ཟླ་ཁ་སྦྱོར་ལས། ཐུན་མོང་ཉིད་དང་ཐུན་མོང་མིན། ཞེས་གསུངས་སོ། ། དེ་ལ་ཐུན་མོང་མ་ཡིན་པའི་གླེང་གཞི།
མཚོན་བྱ་རྟོགས་པར་བྱ་བའི་དོན་ལ། གཞི་དངོས་པོ་གཤིས་ཀྱི་གནས་ལུགས་ཇི་ལྟར་གནས་པ་དང༌། དེ་ཉིད་ཀྱི་བཀོད་པ་ལུས་ལ་ཇི་ལྟར་གནས་པར་བསྟན་པའོ། ། དང་པོ་དངོས་པོའི་གཤིས་ཀྱི་ཕུན་སུམ་ཚོགས་པ་ལྔ་སྟེ། གནས་ཕུན་སུམ་ཚོགས་པ་ཆོས་ཉིད་སྤྲོས་པ་དང་བྲལ་བ། མཚན་ཉིད་གང་ཡང་མ་གྲུབ་པ། ཚིག་དང་ཡི་གེའི་སྤྱོད་ཡུལ་མ་ཡིན་པའོ། ། དང་པོ་འདུག་ཚུལ་གྱི་སྟོན་པ་ནི། སྤྲོས་གཞི་ཚིག་ཙམ་དུ་མེད་པས། སྤྲོས་པ་མིང་དུ་མ་གྲུབ་པ་ནི་ཞལ་ཕྱག་དུ་གྲུབ་པ་མེད་པའོ། །
དེ་ལྟ་བུའི་སྟོན་པ་ལ་འཁོར་ཕུན་སུམ་ཚོགས་པ། ཆོས་ཉིད་ཀྱི་རོལ་པ་རང་བྱུང་རང་ཤར་བའོ། ། དེ་ལྟ་བུའི་འཁོར་ལ་སྟོན་པ་ཕུན་སུམ་ཚོགས་པ་ནི་དོན་གྱི་བརྟན་པ་རང་གི་རིག་པ་རང་བྱུང་ཡང་རང་བྱུང༌། རང་ཤར་ཡང་རང་ཤར་དུ་རྒྱུ་རྐྱེན་གང་གིས་ཀྱང་མ་སྐྱེད་ལ་སྐྱེ་འཇིག་དང་བྲལ་བ། ཀུན་ལ་ཁྱབ་ཅིང༌། ཀུན་གྱིས་མཚན་ཉིད་མ་རྟོགས་པ་ཉིད་དོ། ། དེ་ལྟར་དངོས་པོ་གཤིས་ལ་གནས་པ་དང༌། སྟོན་པ་དང༌། འཁོར་དང༌། བཤད་པར་བྱ་བའི་ཆོས་དང་བཞི་འཛོམས་པས་ནི།
དུས་ཕུན་སུམ་ཚོགས་པ། ཐོག་མ་དང་ཐ་མ་མེད་པས་ཞེས་བྱའོ། ། དེ་སྐད་དུ་ཡང༌། རིན་པོ་ཆེ་སྤུངས་པ་ལས། མེད་པ་སྟོང་པའི་ཆོས་འབྱུང་ནས། ། ཡེ་ཐོག་དང་པོའི་སངས་རྒྱས་ཀྱི། ། རིག་དང་ཡེ་ཤེས་ཁྱད་པར་ལས། ། ཆོས་ཉིད་སྟོང་པའི་རང་སྒྲ་ནི། ཡེ་ནས་ཆོས་ཀྱི་འཁོར་ལོ་བསྐོར། ། ཐོག་མ་བར་མཐའ་མེད་པའོ། །
ཞེས་པ་དང༌། ཡི་གེ་མེད་པ་ལས། ཨེ་མ་ཉོན་ཅིག ། སྣང་བ་དམ་པའི་འཁོར་རྣམས་གནས་ལུགས་ཀྱི་རིག་པ་ལ། སྣང་ཐབས་ཀྱི་རིག་པ་ལ་མ་འགག་པར་གསལ། དེ་སྐད་ཅེས་རིག་པའི་གནས་ནས་ཞེས་པ་དང༌། མུ་ཏིག་ཕྲེང་བ་ལས། སྟོན་པའི་འཁོར་དང་སྟོན་པ་དང༌། ། རང་གི་འཁོར་དུ་འདུས་པ་དང༌། ། ཞེས་གསུངས།
བཀོད་པ་ལུས་ཀྱི་ཕུན་སུམ་ཚོགས་པ་ལྔ་ནི། གནས་ཕུན་སུམ་ཚོགས་པ། རང་གི་ལུས་ཀྱི་དཀྱིལ། རྩ་རྣམས་འདུས་པའི་འཁོར་ལོ། ཙིཏྟ་རིན་པོ་ཆེའི་གཞལ་ཡས་ཁང༌། དེ་ཉིད་གནས་ཡིན་པས་ཡོན་ཏན་ཐམས་ཅད་ཀྱི་འབྱུང་ཁུངས་སུ་འགྱུར་ལ། ཕུན་སུམ་ཚོགས་པ་ཡིན་པས་དལ་འབྱོར་གཙང་མ་གཅིག་གི་ལུས་ལ་སྐུ་དང་ཡེ་ཤེས་ཀྱི་ཚོགས་དཔག་ཏུ་མེད་པ་ཡོད་པ་ལ་དགོངས། དེས་གཟུགས་སྡུག་བསྔལ་ཕྲ་རབ་ཀྱིས་བཅིངས་པ་ལས་གྲོལ་བར་བྱེད་པའོ། ། དེ་ལྟར་རང་ལུས་གནས་སུ་ཤེས་པས་གཞན་གྱི་སྤྲོས་པ་ཆོད་པས། རྫོགས་པ་ཆེན་པོ་བྱ་རྩོལ་ལས་འདས་པའི་གནད་ཀྱིས་སོ། །
དེ་ལྟ་བུའི་གནས་ཀྱི་ནང་དུ་སྟོན་པ་ཕུན་སུམ་ཚོགས་པ། རང་ཤེས་རིག་གི་རྒྱལ་པོ། གཞི་ཀུན་ཏུ་བཟང་པོ་ཀུན་ཁྱབ་དུ་བཞུགས་པ་ནི། སྟོན་པ་ཡིན་པས། འཁོར་འདས་ཀྱི་ཆོས་ཐམས་ཅད་མཁྱེན་པའི་ཆར་བཞུགས་པས། མཁྱེན་པའི་ཡེ་ཤེས་ཀྱི་བདག་ཉིད་དུ་བཞུགས་པ་ཞེས་བྱའོ། ། ཕུན་སུམ་ཚོགས་ཡིན་པས། ཤེས་རིག་མ་འགག་པར་རང་ཤར་དུ་ཤེས་ཤིང་སྣ་ཚོགས་ཀྱི་སྟེང་དུ་གྲོལ་བས་ན། རྣམ་ཤེས་ཡུལ་དང་ཤེས་པ་བཅིངས་པ་ལས་གྲོལ་བའོ།། དེ་ལྟ་བུའི་སྟོན་པ་རང་ལ་རང་ཤར་བས།
རྫོགས་པ་ཆེན་པོ་བྱ་རྩོལ་བ་ལས་འདས་པའི་གནད་དོ། ། དེ་ལྟ་བུའི་སྟོན་པ་ལ་འཁོར་གང་ཞེ་ན། སྐུ་ལྔ། ཡེ་ཤེས་ལྔ། འོད་སྣ་ལྔ། ཤེས་རབ་ལྔ། རླུང་ལ་སོགས་པ་ལྔ་ཚན་གྱིས་བསྐོར་བ་འོག་དུ་སྟོན་ཏེ། དེ་ཡང་འཁོར་ཡིན་པས་དེ་ཉིད་ལ་འདུས་ཤིང་འཁོར་ལ་ཕུན་སུམ་ཚོགས་པ་ཡིན་པས། རྣམ་པར་དག་པའི་རོལ་པ་སྣ་ཚོགས་སུ་སྣང་བའོ། ། དེ་ཡང་རང་ལས་བྱུང་བས་ན་རང་གི་ཡེ་ཤེས་ཞེས་བྱའོ། །
དེས་འདུ་ཤེས་ཕྱི་ནང་གི་བཅིངས་པ་ལས་གྲོལ་བར་བྱའོ། ། དེ་ལྟ་བུའི་འཁོར་ལ་བཤད་པར་བྱ་བའི་ཆོས་གང་ཞེ་ན། རྩ་ལ་བརྟེན་པའི་མི་རྟོག་པའི་ཡེ་ཤེས་ཀྱི་བདེ་བ་དང༌། རླུང་དང་ཐིག་ལེ་ལ་བརྟེན་པའི་མི་རྟོག་པའི་བདེ་བའོ། ། དེ་ཡང་རྟེན་ཡིན་པས་འདི་ལ་བརྟེན་ནས་སངས་རྒྱས་ཕུན་སུམ་ཚོགས་པ་ཡིན་པས། གང་རུང་ཅིག་ལ་བརྟེན་ནས་ཉམས་སུ་བླངས་པས་སངས་རྒྱས་ཀྱི་ཡོན་ཏན་ཡོངས་སུ་རྫོགས་པར་བྱེད་པའོ། ། དེས་ཚོར་བ་བདེ་སྡུག་གི་བཅིངས་པ་ལས་གྲོལ་བར་བྱེད་པའོ། ། དེ་ཉིད་རང་ལས་བྱུང་ཞིང་རང་ཤར་བས་རྫོགས་པ་ཆེན་པོ་གཞན་རྩོལ་དང་བྲལ་བའི་གནད་དོ། ། དེ་ལྟར་གནས། ལུང་སྟོན་པ།
རིག་པ། འཁོར་སྐུ་དང་ཡེ་ཤེས་སྟན་པ་རྩ་རླུང་ཐབས་ཀྱིས་མན་ངག ། ད་ལྟའི་ལུས་འཇོམས་པས་ན། དུས་ཡིན་ད་ལྟ་སངས་རྒྱས་ཀྱི་འབྲས་བུ་མ་ཐོབ་ན། ཕྱིས་བཀའ་བས་འབད་པ་འདོན། ཕུན་སུམ་ཚོགས་པ་ཡིན་པས་དམ་པའི་ཆོས་དང༌། སྟོན་པ་ཁྱད་པར་ཅན་གྱི་ཞིང་ཁམས་དང༌། བདག་ལས་དང་སྐལ་བར་ལྡན་པས་ཚོགས་བསགས་པས། བྱང་ཆུབ་ལ་ཐོགས་པ་མེད་པས་འདུ་བྱེད་ལས་དང་ཉོན་མོངས་པ་དང༌། ཉེ་བའི་ཉོན་མོངས་པས་བཅིངས་པ་ལ་སོགས་པ་ད་ལྟ་ཉིད་དུ་བཅད་པས་ནའོ། །
ད་ལྟ་གཞི་རང་སེམས་མ་བཅོས་པ། གནས་ལུགས་གཅིག་གི་ངོ་བོར་བྱུང་བས་ན། གནས་ལ་སོགས་པ་གཞན་ནས་བཙལ་མི་དགོས་པ་རང་བྱུང་གི་ཡེ་ཤེས་ཞེས་བྱའོ། ། དེ་ཡང་ཐལ་འགྱུར་ལས། འཁོར་དང་འདས་པའི་ཐོག་མར་ནི། ། རང་བྱུང་བྱས་པ་མེད་པ་ལས། ། འབྱུང་བ་འདུས་པའི་ཕུང་པོ་ཤར། ། ས་ཆུ་མེ་རླུང་རིན་ཆེན་བཞི། ། དབུས་ས་རླུང་སེམས་རྒྱུ་དང་རྐྱེན། ། འདུ་ཤེས་སྐྱེད་པའི་གཞལ་ཡས་ན། །
རང་བྱུང་རིག་པ་བཅོས་པ་མེད། ། འཁྲུལ་པ་ཡོངས་སུ་དག་པ་ལ། ། བདེ་ཆེན་འདུས་པ་ཐབས་ཀྱི་འཁོར། ། སྐུ་དང་ཡེ་ཤེས་ཤེས་རབ་ རླུང༌། ། མི་འབྱེད་སྣ་ཚོགས་དམིགས་མེད་པ། ། རྩ་རླུང་ཐབས་ཀྱི་བདེ་ཆེན་ཆོས། ། སོ་སོའི་ཉམས་དང་མཐུན་པར་བཤད། ། འདས་དང་མ་འོངས་ད་ལྟ་མེད། ། སྔ་ཕྱི་འབྱེད་པ་ཡོངས་སུ་མེད། ། ཐམས་ཅད་རང་བྱུང་ཡེ་ཤེས་ སོ། །
ཞེས་གསུངས་སོ། ། དེས་ནི་མཚོན་བྱ་དོན་གྱི་གླེང་གཞི་བསྟན་ནོ། ། ད་ནི་ཐེག་པ་ཐུན་མོང་དང་ལུང་ཙམ་ཞིག་སྒོ་བསྟུན་ནས་གླེང་གཞི་སྟོན་ ཏཽ། ། མཚོན་བྱ་དང་མཚོན་པར་བྱ་བའི་ཚིག་སངས་རྒྱས་ཀྱི་བཀའ་སྒྲོ་བསྐུར་གྱི་དྲི་མ་དང་བྲལ་བ་ལ་བརྟེན་ནས་རྟོགས་པར་བྱེད་དོ། ། དེ་གསུང་པ་པོ་སྐུ་གསུམ་གྱི་སྟོན་པ་ཉིད་ཀྱིས་གསུངས་ཏེ། ཆོས་སྐུའི་བྱིན་གྱིས་རླབས་ཀྱི་སྒོ་ནས་གསུངས། ལོངས་སྐུའི་རང་གི་ངོ་བོའི་སྒོ་ནས་གསུངས། སྤྲུལ་པའི་སྐུས་ཚིག་གི་སྡེབ་སྦྱོར་ལེགས་པའི་སྒོ་ནས་གསུང་དབྱངས་ཡན་ལག་དྲུག་ཅུ་གསུངས། གནས་གང་དུ་གསུང་ན། ཆོས་སྐུའི་གནས་ཆོས་ཀྱི་དབྱིངས།
ལོངས་སྐུའི་གནས་རྣམ་དག་སྟུག་པོ་བཀོད་པ། སྤྲུལ་སྐུའི་གནས་ལྕང་ལོ་ཅན་རྣམ་དག་བརྩེགས་པ་ལ་སོགས་པར། སྟོན་པ་གང་གིས་གསུངས་ན། ཆོས་སྐུ་ཀུན་ཏུ་བཟང་པོ། ལོངས་སྐུ་རྣམ་པར་སྣང་མཛད། སྤྲུལ་པའི་སྐུ་དཔལ་རྡོ་རྗེ་སེམས་དཔའ། འཁོར་གང་ལ་གསུངས་ན། ཆོས་ཀྱི་སྐུ་སངས་རྒྱས་ཀྱི་ཞིང་ཁམས་བརྗོད་ལས་འདས་པ་ལ། ལོངས་སྐུའི་འཁོར་སངས་རྒྱས་རིགས་ལྔ་ལ་སོགས་པ་ཐབས་ཀྱི་འཁོར་དཔག་ཏུ་མེད་པ་དང༌། ནམ་མཁའ་དབྱིངས་ཀྱི་དབང་ཕྱུག་ལ་སོགས་པ་རིགས་ལྔ་ཡབ་ཡུམ་རྣམས་དང༌།
སའི་སྙིང་པོ་ལ་སོགས་པ་བྱང་ཆུབ་སེམས་དཔའ་དང༌། སྒེག་མ་ལ་སོགས་པ་བྱང་ཆུབ་སེམས་མ་ཉིད་ལས་མི་གཞན་པ་བསམ་གྱིས་མི་ཁྱབ་པ་ལ། སྤྲུལ་པའི་སྐུས་འཇིག་རྟེན་ལས་འདས་པ་སངས་རྒྱས་བྱང་ཆུབ་སེམས་དཔའ་དང༌། ཉན་ཐོས་ལ་སོགས་པ་དཔག་ཏུ་མེད་པས་བསྐོར་བ། དེའི་ཕྱི་རོལ་ན་འཇིག་རྟེན་ལས་འདས་པའི་སངས་རྒྱས་བྱང་ཆུབ་སེམས་དཔའ་དང༌། ཉན་ཐོས་ལ་སོགས་པ་དཔག་ཏུ་མེད་པས་བསྐོར་བ། དེའི་ཕྱི་རོལ་ན་འཇིག་རྟེན་པའི་འཁོར་ལྷ་ཆེན་པོ་བརྒྱད་ལ་སོགས་པ་ཕྱོགས་སྐྱོང་དང༌། གཟའ་དང་རྒྱུ་སྐར་ལ་སོགས་པ་དང༌། ལྷ་དང་ཀླུ་དང་ལྷ་མ་ཡིན་དང༌། དྲི་ཟར་བཅས་པ་འཇིག་རྟེན་པའི་གཟུགས་སུ་འཛིན་པ་དཔག་ཏུ་མེད་པ་ལ་གསུངས་སོ། །
དེ་དག་མུ་ཏིག་ཕྲེང་བའི་གླེང་གཞི་ལས་སྟོན་ཏེ། དེ་ལྟ་བུའི་འཁོར་ལ་ཆོས་ཕུན་སུམ་ཚོགས་པ་གང་གསུངས་ན། བརྗོད་དུ་མེད་པའི་ཆོས་སྐུའི་གསུང་རང་བྱུང་ཡི་གེ་མེད་པ། སྤྲུལ་པའི་སྐུའི་མདོ་རྒྱུད་བསམ་གྱིས་མི་ཁྱབ་པ། དུས་ནམ་གྱི་ཚེ་གསུང་ན། ཆོས་སྐུ་རྟོགས་པ་རང་སྣང་ལོངས་སྐུ་ཆོས་ཉིད་མངོན་པར་སྣང༌། སྤྲུལ་པའི་སྐུས་བྱང་ཆུབ་ཏུ་སེམས་བསྐྱེད་ནས། འཁོར་བ་མ་སྟོང་ཀྱི་བར་རམ་ཚེ་ལོ་དཔག་ཏུ་མེད་པ་ནས་བརྒྱ་པའི་བར་དུ་གསུངས་སོ། ། དེ་ལྟར་གསུངས་པ་གནས་སྐབས་སུ་དུས་ཀྱི་ཕུན་སུམ་ཚོགས་པ་ཞེས་བྱ་ཏེ། ཐལ་འགྱུར་ལས།
གཞི་ནི་རྣམ་པ་ལྔ་ཡིན་ཏེ། ། གནས་ནི་རྣམ་པ་གསུམ་དུ་འདོད། ། ཅེས་བྱ་བ་ལ་སོགས་པ་སྐུ་གསུམ་གྱི་ཕུན་སུམ་ཚོགས་པ་སངས་རྒྱས་པར་བཤད་དེ། རིན་པོ་ཆེ་སྤུངས་པ་ལས་ཀྱང་གསུངས་ཏེ། འཛིན་པ་རང་དག་ཆོས་སྐུ་ཡིས། ། སྤྲོས་པ་མེད་པའི་གཞལ་ཡས་སུ། ། ཉིད་དང་དབྱེར་མེད་སྣང་འཁོར་ལ། ། མཚན་མ་མེད་པའི་གསུང་གིས་ནི། ། སྤྲོས་པ་མེད་པའི་ཆོས་རྣམས་ནི། ། མི་གནས་རང་ཟད་ཐུགས་ལས་བྱུང༌། །
མ་གསུངས་གསུང་པ་མེད་པར་ནི། ། མཉམ་པ་ཆེན་པོའི་ངང་དུ་བརྟན། ། རང་གསལ་དག་པའི་ལོང་སྐུ་ ཡིས། ། འོད་ལྔ་རྣམ་དག་གཞལ་ཡས་ནས། ། སྤྲོས་མེད་བདེ་ཆེན་གསུང་གི་ ནི། ། སྐུ་ལྔ་རིགས་ཀྱི་འཁོར་རྣམས་ལ། ། དངོས་མེད་དག་པའི་ཆོས་རྣམས་ ནི། ། ཡེ་ཤེས་ལྔ་འདུས་ཐུགས་ལས་བྱུང༌། ། རྣམ་དག་འོད་ཟེར་ལྗགས་ལ་བཀྲམ། ། རང་བྱུང་ཡི་གེ་དྲུག་དུ་ཡང༌། །
མ་གསུང་རང་བྱུང་ཆེན་པོར་ བསྟན། ། རིགས་དྲུག་ལས་དང་སྐལ་ལྡན་ལ། ། སྤྲོས་བཅས་ཚིག་གི་གསུང་གིས་ནི། ། དབང་པོ་གང་མོས་ཆོས་རྣམས་ཡང༌། ། དྲན་པ་རང་གསལ་ཐུགས་ལ་ནི། ། དབང་པོ་འདོད་མེད་ལྗགས་ལ་བཀྲམ། ། ཐེག་པ་གྲངས་མེད་ཆོས་སུ་བསྟན། ། དེ་ལྟར་སྐུ་གསུང་རང་བཤད་པས། ། སེམས་ཅན་བྱང་ཆུབ་སེམས་དཔའ་དང༌། ། སངས་རྒྱས་ཀུན་གྱི་ཐུགས་ཀྱང་ཚིམས། །
དེ་བཞིན་འགྲོ་རྣམས་རེ་བ་བསྐོངས། ཞེས་གསུངས་སོ། ། དེས་ཐུན་མོང་གི་གླེང་གཞི་བསྟན་ཏོ། ། དེ་ལྟར་གླེང་གཞི་གཉིས་སུ་བསྟན་པའི་འཐད་པ་ནི། ཐུན་མོང་མ་ཡིན་པའི་གླེང་གཞི་ཞེས་བྱ་བ་ནི། འདི་སྐད་བདག་གིས་བསྟན་པ་སྟེ། གཞན་ལས་མ་གསུངས་པའི་སྟོན་པའི་ཕྱིར་དོན་རང་གི་མཚན་ཉིད་ཟབ་མོ་ལ་དགོངས་པའོ། ། དེ་ཡང་ཐལ་འགྱུར་ལས། གཞན་ལས་ཁྱད་པར་འཕགས་དོན་དུ། ། ཐུན་མོང་མིན་པའི་ལུས་ལ་སྦྱོར། །
བཅུད་རྣམས་སྙིང་པོར་བསྡུས་པ་སྟེ། ། ཞེས་བྱ་བ་དང༌། ཐེག་གཞན་རྣམས་དང་སྒོ་བསྟུན་ཕྱིར། ། ཐུན་མོང་དག་གི་གླེང་གཞི་ཡིས། ། ཞེས་གསུངས་སོ། ། དེ་ལྟ་བུའི་གླེང་གཞི་གསུངས་པ་སྟེ། དགོངས་ཆེད་གང་གི་ཕྱིར་གསུངས་ན། འདི་སྐད་བདག་གིས་བསྟན་པ་ཡིན། སྟོན་པའི་བཀའ་ཉིད་ཀྱིས། འཁོར་གྱི་ནང་དུ་གསུངས་པས།
རྒྱུད་པ་ཉེ་ཞིང་ལས་ཁྱད་པར་དུ་བསྟན་པའི་ཕྱིར། སྟོན་པས་སྡུད་པ་པོ་ཡིད་ཆེས་པར་བྱ་བའི་ཕྱིར། ངས་འདི་མ་ཡིན་པའི་ཞིང་ཁམས་གཞན་དུ་འཁོར་གཞན་ལ་གསང་བའི་རྒྱུད་འདི་བསྟན་པས། འགྲོ་གཞན་སངས་རྒྱས་སོ། ། ཞེས་ཁྱོད་ཡིད་ཆེས་པར་གྱིས་ལ་ཉོན་ཞེས་པའི་ཚིག་གོ ། ཡང་རྒྱུད་དེ་ཉིད་ལས། སྟོན་པའི་གསུང་གིས་འཁོར་ལ་བསྟན། ། ངོ་མཚར་མཆོག་འདུས་བསྟན་པའི་གཙོ། ། ཞེས་གསུངས་སོ། ། དེ་སྐད་ཐོས་པ་ནི་སྡུད་པ་པོའི་གསུང་ཡིན་ཏེ།
སྡུད་པ་པོ་ཁོ་རང་གི་འཁོར་ཡིད་མ་ཆེས་དགོངས་ནས། སྟོན་པ་དང་བར་ན་བརྒྱུད་པ་གཞན་མེད་པར། བདག་རང་གིས་འདི་སྐད་ཐོས་ཞེས་སྒྲོ་འདོགས་སྤྱད་པས་ཁོ་རང་གི་འཁོར་ལ་ཡིད་ཆེས་སྐྱེད་པའི་ཕྱིར་བསྟན་པ་ཡིན་ནོ། ། དེ་སྐད་དུ་ཡང་ཐུན་མོང་དག་གི་གླེང་གཞི་ཡིས། སྡུད་པ་པོ་འཁོར་རྣམས་ལ། ཡིད་ཆེས་པར་བྱ་བའི་ཕྱིར་བསྟན་ ཏོ། ། འདུལ་གཞི་ལས་ནི་འདུལ་བྱེད་དུ། ། འབྱུང་བ་བསྟན་པ་གནས་པར་ བྱེད། ། ཅེས་གསུངས་སོ། ། དེ་ལ་འགལ་བ་སྤོངས་པ་ནི།
དེ་ལྟར་གཉིས་སུ་བསྟན་པས་འགལ་ལོ་ཟེར་ན། བསྟན་པ་ཐོས་པ་གཉིས་འགལ་ཟེར་རམ། གྲངས་གཉིས་འགལ་ཟེར། བསྟན་པ་འདི་འགལ་ཟེར་ན། གསང་བ་སྙིང་པོ་ལས། འདི་སྐད་བདག་གིས་བཤད་པའི་དུས་གཅིག་ན། ། ཞེས་གསུངས་པ་དེ་འགལ་ལོ། ། འདི་སྐད་བདག་གིས་བཤད་པ་ཡོད་ཀྱང་ཐོས་པ་མེད་ཟེར་ན། མེད་པ་དེ་ཡང་དག་པ་ཡིན་ནམ་མ་ཡིན། ཡིན་ན་ཐོས་པ་ཡོད་པ་རྣམས་མ་དག་པར་འགལ་ལ།
མ་ཡིན་ན་དེ་ཉིད་དངོས་འགལ་བའི་ཕྱིར་རོ། ། ཡང་འདི་ཐོས་པས་འདོད་པ་ཡིན་ཟེར་ན། རྒྱུད་ཀྱིས་སྟོན་པའི་ཕྱིར་འདིར་ཡང་དགོངས་ཅན་ཡིན་བྱའོ། ། ཡང་ཐོས་པ་ཡོད་པ་རྣམས་ཡང་དག་པ་ཡིན་ན། མེད་པ་རྣམས་མ་དག་པར་འགྱུར་བའི་ཕྱིར། འདི་ཡང་དག་པར་གྲུབ་སྟེ། སྟོན་པ་བསྟན་པ་པོས་ཐོས་པ་འདི་ལ་འགལ་བ་མེད་པ་ལ། གལ་ཏེ་འགལ་ཟེར་ན་སྨྱོན་ཚིག་སྨྲ་བར་གསལ་ལོ། ། སྤྱིར་སྣར་མར་སྨྲ་ན་མདོ་རྒྱུད་ལ་ལར་བསྟན་པ་དང་བཤད་པ་གསུངས་པ་ལ། ལ་ལར་ནི་ཐོས་གསུངས།
ལ་ལར་ནི་གཉིས་ཀ་གསུངས། ལ་ལར་ནི་གཉིས་ཀ་མ་གསུངས༌། འགལ་བ་མེད་པར་ཤེས་པར་བྱའོ། ། གྲངས་གཉིས་ལ་འགལ་ཟེར་ན། ཕ་རོལ་ཏུ་ཕྱིན་པ་ལས། འཁོར་འདས་གཉིས་བདེན་པ་གཉིས་དང༌། གསང་སྔགས་ཐུན་མོང་དུ་མཚན་གཞུང་གཉིས་དང༌། གསང་སྔགས་ལས་བསྐྱེད་རྫོགས་གཉིས་དང༌། ཐབས་ཤེས་བསྟན་པ་ལས་འགལ་སྟེ། གཉིས་སུ་བྱུང་བའི་ཕྱིར་རོ། །
དེས་བློ་སྤྲོས་པ་དང་བཅས་པ་རྣམས་ཀྱི་དོན་དུ་གླེང་གཞི་ཕུན་སུམ་ཚོགས་པའི་ཚུལ་གྱིས་རྒྱུད་ཕྱི་ལྟར་བཤད་པ་བསྟན་ཏོ། ། ད་ནི་བློ་སྤྲོས་པ་མེད་པ་རྣམས་ཀྱི་དོན་དུ། གཞུང་དོན་མན་ངག་ངེས་པ་ལྟར་བཤད་པ་ནི། ཡིད་མ་ཆེས་པར་ཆེས་པར་བྱ་བའི་ཕྱིར་ལོ་རྒྱུས་ཀྱི་དོན་ དང༌། ཐེག་པ་སྤྱི་དང་རང་གི་མཚན་ཉིད་ལ་འཇུག་ངོ་ཤེས་པར་བྱ་བའི་ཕྱིར། ཡོ་ག་ཕྱོགས་ཀྱི་དོན་བསྟན་པ་དང༌། རྩལ་བ་ཅན་ཆད་པ་ནང་དང་བར་བྱ་བའི་ཕྱིར། དགོས་ཆེད་ཀྱི་དོན་བསྟན་པ་དང༌། ཚིག་འབྲུ་ཆོམས་པར་བྱ་བའི་ཕྱིར། སྐབས་འཇེད་ཚིག་གིས་དོན་བསྟན་པ་དང༌།
རང་རང་གི་སྤྲི་གཞི་དང་བྲལ་བའི་ངང་དུ། ཆོས་ཐམས་ཅད་འདུས་པར་བསྟན་པའི་ཕྱིར་ན་རྩ་བ་མཚན་གྱི་དོན་བསྟན་པའོ། ། དེ་སྐད་དུ་ཉི་ཟླ་ཁ་སྦྱོར་ལས། རྩ་བའི་དོན་གྱི་མཚན་ངོས་བཟུང༌། ། ཡོ་གའི་དོན་གྱིས་འཇུག་སྒོ་བསྟན། ། དགོས་ཆེད་དོན་གྱིས་རང་སར་བཞག ། ཚིག་གི་དོན་གྱིས་སྐྱུས་གཉིས་སྤྲད། ། ལོ་རྒྱུས་དོན་གྱིས་ཡིད་རྣམས་ཚིམས། ། ཞེས་གསུངས་སོ། ། དེ་ལྟར་ལྔར་ངེས་པའི་འཐད་པ་ནི།
གདུལ་བྱ་གང་ཟག་ཅིག་གི་རྒྱུད་ལ། འདུལ་གཞི་ཉོན་མོངས་པ་ལྔ་ཡོད་པས། དེའི་འདུལ་བྱེད་གཉེན་པོར་གསུངས་ཏེ། དེ་དག་ཀྱང་གཏི་མུག་ཅན་འཇུག་ཅིང་དམིགས་མེད་གཏད་མེད་པའི་སྒོམ་པ་ལ་དགོངས་པ་དང༌། ཞེ་སྡང་ཅན་འཇུག་ཅིང་གཟའ་གཏད་མེད་པའི་ལྟ་བ་ལ་དགོངས་པ་དང༌། འདོད་ཆགས་ཅན་འཇུག་ཅིང་བླང་དོར་མེད་པའི་སྤྱོད་པ་ལ་དགོངས་པ་དང༌། ང་རྒྱལ་ཅན་འཇུག་ཅིང་གོལ་འགྲིབ་མེད་པའི་གཞི་ལ་དགོངས་པ་དང༌། ཕྲག་དོག་ཅན་འཇུག་ཅིང་སྤངས་ཐོབ་མེད་པའི་འབྲས་བུ་ལ་དགོངས་པའོ། ། དེ་ལྟར་ལྔ་ལས་ལྷག་ན་དོན་མེད་ལ། ཉུངས་ན་མི་ཚང་བས་ལྔ་ཁོ་ནར་ངེས་ཏེ།
དེ་ཉིད་ལ་ལོ་རྒྱུས་དོན་གྱིས་མ་བཤད་ན། ། གསང་ཆེན་ངེས་པའི་བཀའ་འདི་ལ། ། ཡིད་མི་ཆེས་པའི་སྐྱོན་དུ་འགྱུར། ། རྩ་བའི་དོན་གྱིས་མ་བཤད་ན། ། ཆོས་རྣམས་རིག་པར་མི་འདུས་ པས། ། མཐའ་ཡས་པ་ཡི་སྐྱོན་དུ་འགྱུར། ། ཡོ་ག་དོན་གྱིས་མ་བཤད་ན། ། ཐེག་པའི་རུ་ཤན་མི་ཕྱེད་པས། ། ཆེ་ཆུང་རིམ་པ་དོན་མེད་འགྱུར། ། ཚིག་གིས་དོན་གྱིས་མ་བཤད་ན། །
རྒྱུད་རྣམས་རིམ་པར་གསལ་བའི་ཚིག ། འབྲུ་མི་ཆོམས་པའི་སྐྱོན་དུ་འགྱུར། ། དགོས་ཆེད་དོན་གྱིས་མ་བཤད་ན། ། རྫོགས་ཆེན་འབད་རྩོལ་མེད་པ་ལ། ། དོན་མེད་པའི་སྐྱོན་དུ་འགྱུར། ། ཞེས་གསུངས་སོ། ། དང་པོ་ཡིད་ཆེས་པའི་ལོ་རྒྱུས་ཀྱི་དོན་གཉིས་སྟེ། རྟེན་གྱི་གང་ཟག་ཅིག་ཐོབ་པར་བྱེད་པ་ལ་སངས་རྒྱས་ཀྱི་ལོ་རྒྱུས་དང༌། སེམས་ཅན་གྱི་ལོ་རྒྱུས་གཏམ་རྒྱུད་རིན་པོ་ཆེས་གཏན་ལ་ཕབ་པའོ། ། དང་པོ་རྟེན་གང་ཟག་ཅིག་སངས་རྒྱས་པར་བྱ་བའི་ལོ་རྒྱུས་ནི།
གང་ཟག་ལོག་རྟོག་ཅན་དག་དེ་ལྟར་ཕུན་སུམ་ཚོགས་པ་ལྔ་དང་ལྡན་ཀྱང༌། སངས་རྒྱ་བར་བྱེད་པའི་ཐབས་ཉམས་སུ་ལེན་པའི་མངོན་རྟོགས་ལག་ལེན་མེད་ཟེར་ན། དེ་ལ་རྒྱུད་ཀྱི་གཞུང་ཚིག་དོན་བཅུ་གཅིག་གི་འཆི་སྟེ། ཐོག་མར་རྟོགས་ཏེ་སངས་རྒྱས་མ་བྱུང༌། མ་རྟོགས་ཏེ་སེམས་ཅན་མ་བྱུང་བའི་སྔོན་རོལ་ན། གཞི་དངོས་པོ་གཤིས་ཀྱི་གནས་ལུགས་ཇི་ལྟར་གནས་པ་བསྟན་དང༌། དེ་ལྟ་བུར་གནས་པ་དེ་ལས་འཁྲུལ་པ་ཇི་ལྟར་བྱུང་ཚུལ་གཏན་ལ་དབབ་པ་དང༌། འཁྲུལ་ན་སེམས་ཅན་ལ་ཡང་དག་པར་རྫོགས་པའི་སངས་རྒྱས་ཀྱི་ཞིང་ཁམས་ས་བོན་ཇི་ལྟར་གནས་བསྟན་པ་དང༌། དེ་ཉིད་གནས་པ་རང་གང་ན་གནས་པ་དང༌། དེ་ལྟར་གནས་པའི་ཡེ་ཤེས་དེ་ལམ་གང་ནས་བྱུང་དང༌།
དེ་ལྟར་ལམ་ནས་འབྱུང་བའི་རིག་པའི་ཡེ་ཤེས་སྒོ་གང་ན་འཆར་བ་དང༌། སྒོ་ནས་ཤར་བའི་རིག་པའི་ཡེ་ཤེས་དེ་ཡུལ་གང་ལ་སྣང་བ་དང༌། ཡུལ་ལ་སྣང་བའི་རིག་པའི་ཡེ་ཤེས་དེ་རྟེན་གྱི་གང་ཟག་གིས་ཇི་ལྟར་ཉམས་སུ་བླངས་པ་དང༌། ཉམས་སུ་ལོན་པའི་རྟགས་དང་ཚད་གང་གིས་བཟུང་བ་དང༌། འདི་ཉིད་དེ་ལྟ་བུའི་མན་ངག་ཡོད་ཀྱང་ལེ་ལོ་གཡེངས་ནས་ཉམས་སུ་ལེན་ལོངས་མ་བྱུང་ན། ཆོས་ཉིད་ཀྱི་བར་དོ་ལ་ཇི་ལྟར་འཆར་བ་དང༌། མཐར་ཐུག་གྲོལ་བ་ཆེན་པོ་གང་ཡིན་པ་བསྟན་པའོ། ། དེ་སྐད་དུ་ཡང་ཐལ་འགྱུར་ལས། འཁོར་བའི་ཐོག་མ་གནད་འདི་གང༌། ། སེམས་ནི་འཁྲུལ་པ་ཅི་ལས་བྱུང༌། །
རང་རིག་ཡེ་ཤེས་གནས་ལུགས་གང༌། ། གནས་པ་གང་ན་གནས་པ་ལགས། ། དེ་ཉིད་ལམ་ཡང་གང་ནས་བྱུང༌། ། ཡེ་ཤེས་འཆར་བའི་སྒོ་ནི་ཅི། ། ཡུལ་གྱི་གནད་ནི་གང་ལ་འཆར། ། ཉམས་སུ་ཇི་ལྟར་ལེན་པ་ལགས། ། དེའྀ་རྟགས་དང་ཚད་སྣང་ཅི། ། བར་མ་དོ་ཡི་སྣང་བ་ཅི། ། རང་སེམས་གྲོལ་བ་གང་དུ་གྲོལ། ། ཞེས་གསུངས།
མུ་ཏིག་འཕྲེང་བ་ལས་ཀྱང༌། གནས་ལུགས་བསམ་གྱིས་མི་ཁྱབ་ཀྱང༌། ། ཡེ་ཤེས་རྣམ་པ་ལྔ་བཤད་ཀྱང༌། ། ལྷུན་གྲུབ་དང་ནི་ཐུགས་རྗེའོ། ། རང་གནས་སྐུ་རིག་ཡེ་ཤེས་སོ། ། གནས་པ་ཐུགས་ནི་ཙིཏྟའི་དཀྱིལ། ། ལམ་ནི་རྩ་བཞི་འགྱུ་བྱེད་རླུང༌། ། འཆར་བྱེད་སྒོ་ནི་མིག་སོགས་བཞི། ། ཡུལ་ནི་སྤྲིན་བྲལ་མཁའ་ལའོ། ། ཉམས་བླངས་ཁྲེགས་ཆོད་ཐོད་རྒལ་ལོ། །
ཚད་ནི་གདེང་བཞི་རྣལ་འབྱོར་ཉིད། ། བར་དོ་མ་བུ་གཉིས་སྦྱོར་བ། གྲོལ་བ་ཉིད་ནི་ཐོག་མའོ། ། ཞེས་གསུངས། དེ་ལ་དང་པོ་རྟོགས་སྟེ་སངས་རྒྱས་མ་བྱུང༌། མ་རྟོགས་སྟེ་སེམས་ཅན་མ་བྱུང་པའི་སྔོན་རོལ་ན། གཞི་དངོས་པོ་གཤིས་ཀྱི་འདུག་ཚུལ་ཇི་ལྟར་གནས་པ་ནི། སྤྱིར་རྫོགས་པ་ཆེན་པོའི་ལུགས་ཀྱི་འདོད་ལུགས་བདུན་ལས་མི་གདའ་སྟེ། གཞི་ལྷུན་གྲུབ་འདོད་པའི་ལུགས་དང༌། མ་ངེས་པར་འདོད་པའི་ལུགས་དང༌།
ངེས་པ་དོན་གྱི་དངོས་གཞིར་འདོད་པའི་ལུགས་དང༌། ཅིར་ཡང་སྒྱུར་དུ་བཏུབ་པར་འདོད་པའི་ལུགས་དང༌། ཅིར་ཡང་ཁས་བླངས་དུ་བཏུབ་པར་འདོད་པའི་ལུགས་དང༌། གཞི་སྣ་ཚོགས་སུ་འདོད་པའི་ལུགས་དང༌། གཞི་ཀ་དག་དུ་འདོད་པའི་ལུགས་དང༌། བདུན་འདས་སོ། ། དེ་སྐད་དུ་ཡང་ཐལ་འགྱུར་ལས། བབས་ལས་གྲུབ་པའི་གནས་ལུགས་ནི། ། གནས་པ་བདུན་གྱི་ཚུལ་ལ་ཡང༌། ། སྣ་ཚོགས་ངེས་ནས་ལྷུན་གྲུབ་ལ། །
འགྱུ་ཚད་ཆ་ལས་ངེས་མེད་ལ། ། མི་འགྱུར་བ་ལ་ངེས་པ་ཅན། ། སྣང་བའི་ཚད་ནི་ཅིར་ཡང་ འགྱུར། ། ཐམས་ཅད་འབྱུང་ཕྱིར་ཁས་བླངས་བཅས། ། འཁྲུལ་པ་དག་ཕྱིར་ཀ་དག་དང༌། ། སྣང་ཚུལ་ཐ་དད་ཁྲ་བོར་འདོད། ། ཅེས་གསུངས་སོ། ། ཀློང་དྲུག་པ་ལས་ཀྱང༌། ཐོག་མ་བབས་ཀྱི་གྲུབ་པའི་གཞི། ། ཡོད་པ་གཅིག་ལས་མེད་པ་ལས། །
འཁྲུལ་པར་སྣང་བའི་ཕྱོགས་དག་ནས། ། རྟོག་ཚོགས་རྣམས་ཀྱི་གཏན་ཕབ་ནས། ། རིམ་པ་བདུན་གྱི་ཚུལ་དུ་སྣང༌། ། ངོ་བོ་གཅིག་གི་སྣང་ཚུལ་ ལས། ། གཅིག་མ་ཤེས་པས་དེ་ལྟར་སྣང༌། ། འོན་ཀྱང་དེ་དོན་འདི་ལྟར་སྟེ། ། ལྷུན་གྲུབ་ཉིད་དུ་གནས་པར་སྣང༌། ། སྣ་ཚོགས་སྡུད་པའི་སྙིང་པོར་སྣང༌། ། ངེས་པ་མེད་པར་གནས་པ་ལ། ། འགྱུ་བྱེད་ཡིད་བྱས་རྣམ་པར་སྣང༌། །
ངེས་པར་རང་ངོར་གནས་པ་ལ། ། དྲན་བྱེད་འཕོ་བ་མེད་པར་སྣང༌། ། སྒྱུར་དུ་བཏུབ་པར་གནས་པ་ལས། ། འབད་དེ་བློ་ཡི་རྣམ་པར་སྣང༌། ། ཅིའི་ངོ་བོ་གནས་པ་ལ། ། གང་སྣང་རང་གི་ངོ་བོར་སྣང༌། ཁྲ་བོ་དག་དུ་གནས་པ་ལ། ། སྣ་ཚོགས་སོ་སོའི་ཚུལ་དུ་སྣང༌། ། ཀ་ནས་དག་པར་གནས་པ་ལ། ། དྲི་མ་ཡེ་ནས་མེད་པར་ སྣང༌། །
འདི་ཀུན་བློའི་རིམ་པ་ལས། ། རང་ངོ་ཀ་ནས་དག་པའོ། ། ཞེས་གསུངས་སོ། ། དེ་ལྟར་ཤེས་བྱའི་གཞི་བདུན་ལ་འདོད་ལུགས་གཉིས་སུ་དབྱེ་སྟེ། གཞི་དྲུག་སྐྱོན་ཅན་དུ་གནས་པ་དང༌། ཀ་དག་སྐྱོན་མེད་རང་གཞུང་དུ་གཏན་ལ་དབབ་པའོ། ། དེ་ཉིད་ཤེས་པར་བྱེད་པའི་གང་ཟག་གི་བློའི་རིགས་ཀྱང་གཉིས་ཏེ། གྲུབ་མཐའ་རྗེས་སུ་འཛིན་པའི་གང་ཟག་དང༌། ལམ་རྗེས་སུ་འཛིན་པའི་གང་ཟག ། དེ་ལ་གྲུབ་མཐའ་རྗེས་སུ་འཛིན་པའི་གང་ཟག་གིས།
གཞི་བདུན་ལ་འདོད་པ་གྲུབ་པ་དང༌། སུན་འབྱིན་པ་དང༌། རྒོལ་བ་དང༌། ལས་དང༌། བཞི་སྐོར་དུ་གཏན་ལ་ཕབ་པས། ཤེས་བྱ་ཐམས་ཅད་གཏན་ལ་ཕེབས་པར་འདོད་དོ། ། དེ་གྲུབ་མཐའི་སྐོར་གཞན་དང༌། ཀློང་དྲུག་ལ་སོགས་པ་ལས་ཤེས་པར་བྱའོ། ། གང་ཟག་དེ་ནི་རྡོ་རྗེ་གདན་མ་མཐོང་བར། རྡོ་རྗེ་གདན་གྱི་ལོ་རྒྱུས་བཤད་པ་དང་འདྲའོ། །
འདིར་གཙོ་བོར་ལམ་རྗེས་སུ་འཛིན་པའི་གང་ཟག་གིས། ཤེས་བྱའི་བློའི་སྤྲོས་པ་རྣམ་པར་བཅད་ནས་གཞི་གནས་ལུགས་རང་གི་ངོ་བོ་རྟོགས་པར་བྱ་བའི་ཕྱིར། འདི་ཀུན་བློའི་རིམ་པ་ལས། རང་ངོ་ཀ་ནས་དག་པའོ། ། གསུངས་པས། གཞི་དྲུག་པོ་ངོ་བོ་ཀ་དག་གི་རྩལ་དུ་ཤེས་པར་བྱ་སྟེ། གྲུབ་མཐའ་སྐྱོན་མེད་ཉམས་སུ་ལེན་པ་ནི། རྡོ་རྗེ་གདན་མཐོང་ནས་བཤད་པ་དང་འདྲའོ་གསུངས། དེ་ལྟར་ཡིན་གྱིས་ཀྱང་འདིར་བཤད་པའི་སྒྲོས་མ་ཉམས་པར་བྱ་བའི་ཕྱིར། གྲུབ་མཐའ་འཛིན་པའི་གང་ཟག་གིས།
གཞི་དྲུག་སྐྱོན་དུ་འདོད་པ་ལ་སོགས་པ་ཟུར་ཙམ་བསྟན་པར་བྱ་སྟེ། དངོས་པོ་གཞི་ལྷུན་གྲུབ་ཏུ་འདོད་པ་ལ། ཤེས་བྱ་བཞི་བསྐོར་དུ་གཏན་ལ་དབབ་ན། ལྷུན་གྲུབ་ཀྱྀས་གནས་ལུགས་རྒྱ། གར་ཡང་མ་ཆད་ཕྱོགས་གང་ཡང་མ་ལྷུང་བའོ། ། དེས་སུན་དབྱུང་བ། ལྷུན་གྲུབ་ཏུ་འདོད་པ་འདི་སྐྱོན་ཅན། ལྷུན་གྱིས་གྲུབ་པའི་དུས་ན་འབྲས་བུ་ཡང་གྲུབ་པས། དཔེར་ན་འོ་མ་ལ་མར་ལྷུན་གྱིས་གྲུབ་པ་དང་འདྲའོ། ། ཞེ་ན།
དེ་བཞིན་དུ་འབྲས་བུར་རྒྱུ་གྲུབ་བམ་མ་གྲུབ། གྲུབ་ན་འབྲས་བུ་རྒྱུར་སོང་པས་འབྲས་བུ་ལ་གཏད་མེད་པས། འབྲས་བུ་སངས་རྒྱས་ལ་རྒྱུ་སེམས་ཅན་འཁོར་བར་འགྱུར་རོ། ། དེའི་ཕྱིར་ན་གང་ཟག་གིས་འབད་པ་ལ་དོན་མེད་དོ། ། མ་གྲུབ་ན་ལྷུན་གྲུབ་ཀྱི་འདོད་པ་ཉམས་སོ། ། ཡང་རྒྱུའི་དུས་ན་ནི་གྲུབ་ལ། འབྲས་བུའི་དུས་མ་གྲུབ་བོ་ཞེ་ན། ལྷུན་གྲུབ་རེས་འཇོག་དང་བཅས་པར་སོང་བས། ཡོད་མེད་མཐར་ལྷུང་གི་ལྟ་བར་འགྱུར་རོ། ། ལྷུན་གྱིས་གྲུབ་པ་གང་ཡང་མིན་ནོ་ཞེ་ན།
སེམས་ཙམ་པ་གཞན་དབང་དོན་དམ་དུ་འདོད་པ་རྣམས་དང་ཁྱད་མི་རྙེད། དེའི་ཕྱིར་རྒྱུ་དང་འབྲས་བུ་ཁས་མི་ལེན་ན་མངོན་སུམ་སྙོན་པས་ལུང་རིགས་ཀྱི་དོན་དེ། ཀློང་དྲུག་པ་ལས། རྒྱུ་དང་འབྲས་བུ་ཐ་དད་པས། ། ཡང་ན་ལྷུན་གྲུབ་མ་ལགས་སོ། ། དེ་བཞིན། རྒྱུ་དང་འབྲས་བུ་གཅིག་ན། ། འབད་པ་རྣམས་ལ་དགོས་མེད་འགྱུར། ། ཞེས་གསུངས་སོ། ། རྒོལ་ལན་གཉིས་ནི་ཤུགས་ལས་འབྱུང་ངོ༌། །
དེ་ནི་དེ་ལྟར་མི་འདོད་དོ། ངོ་བོ་ཀ་ནས་དག་པས་འཁོར་བ་མ་གྲུབ་པར་རང་བཞིན་སྣ་ཚོགས་སུ་ཤར་བས་འདས་པ་མ་གྲུབ། ངོ་བོ་རང་བཞིན་གཉིས་སུ་མེད་པས་ཡེ་ནས་འཁྲུལ་མ་མྱོང་བའི་བདག་ཉིད་དུ་བཞུགས་སོ། ། གཞི་མ་ངེས་པར་འདོད་པ་ནི། ངེས་མེད་མིང་ནི་སྣ་ཚོགས་ལས། ། དོན་གྱིས་རྟག་པ་ཙམ་གྱིས་སྟོང༌། ། རང་བཞིན་ཅིག་ཏུ་མ་ངེས་པས། ། གང་ལྟར་རྟག་པ་དེ་ལྟར་སྣང༌། ། ཞེས་སོ། ། མ་ངེས་པ་ནི་དེ་ལ་མིང་གིས་མ་ངེས་སམ།
དོན་གྱིས་མ་ངེས། མིང་གིས་མ་ངེས་ན། ཆོས་ལ་དགོས་པ་མེད་ལ། ཅིའི་ཆོས་ཐམས་ཅད་མིང་ཡིན་པའི་ཕྱིར། དོན་གྱིས་མ་ངེས་ན། དོན་ཆོས་ཉིད་ལས་མིང་འཁོར་བས་ན། དོན་མེ་ལས་ཆུ་སྐྱེ་བར་གྱུར་སྟེ་མངོན་སུམ་དུ་དགག་དུ་མི་བཏུབ་བོ། ། མིང་ཡིན་པའི་ཕྱིར་མེ་ལས་ཆུ་སྐྱེས་པར་འགལ་ལོ་ཞེ་ན། མེ་ལས་ཆུ་སྐྱེ་བ་ཅིས་ཤེས་མིང་ཡིན་པས་ཤེས་སོ། ། མིང་དོན་མ་ཡིན་པའི་ངེས་མེད་ཅིག་དུ་འདོད་ན་ནི།
ཕུང་པོ་གསུམ་པ་འགྱུར་རོ། ། རྒྱུད་ལས། འབྲས་བུ་རེ་འཇོག་ཅན་ཉིད་དམ། ཡང་ན་རྟོག་བཅས་ཉིད་དུ་འགྱུར། ། ཞེས་གསུངས་སོ། ། བྱེ་མ་ལས་ཀྱང༌། མིང་སོགས་ངེས་པ་མེད་ཡིན་ན། ། འབྱུང་བའི་བྱེད་པ་སོ་སོར་འགྱུར། ། ཞེས་སོགས། འདི་ནི་མིང་དོན་གང་དུ་འང་མི་བྱེད་པས།
ཡེ་ནས་མ་སྐྱེས་པའི་ཆོས་ཉིད་ལ་ད་སྐྱེ་མི་སྲིད་པ་ཞེས་བྱའོ། ། གཞི་ངེས་པའི་དོན་གྱི་དངོས་གཞི་འདོད་པ་ནི་ངོ་བོ་འགྱུར་བ་མེད་པར་ངེས་པ་ནི་མཁའ་ལྟ་བུ། སྣང་ཚུལ་དུ་སྒྱུར་དུ་བཏུབ་པར་ངེས་པ་མེད་པ་ཆུ་ཟླ་ལྟ་བུ། ངེས་པར་འདོད་པ་དེ་རྟོགས་ནས་ངེས་པར་འདོད་དམ་མ་རྟོགས་ཀྱང་འདོད། རྟོགས་ནས་འདོད་ན་གཞི་མི་བཏུབ་སྟེ། གཞི་ལ་རྟོག་པ་བསྐྱེད་བྱ་སྐྱེད་བྱེད་གཉིས་སུ་འབྱུང་བའི་ཕྱིར་རོ། ། འོག་མ་ལྟར་ན་འཁོར་འདས་ཏེ་ཆད་ན་སྐྱོན་སྤངས་པར་མི་ནུས་སོ། ། གལ་ཏེ་རྟོགས་པ་མེད་པར་ངེས་པ་ཡིན་ཞེ་ན། འཁོར་འདས་སུས་ཀྱང་དགག་པར་མི་ཁེགས་པར་མངོན་སུམ་གྱིས་གསལ་ལོ། ། འདི་ལྟར་འདོད་པ་ནི་མུ་སྟེགས་རྟག་པར་ལྟ་བ་རྣམས་དང་ཁྱད་པར་མི་རྙེད་དོ། །
རྒྱུད་ལས། དེ་ཕྱིར་དེ་ཡང་ཡང་དག་མིན། ཡང་ན་རྒྱུར་ངེས་འབྲས་བུ་ངེས་པས། བདག་རྟག་པ་དང་ཁྱད་མེད་འགྱུར། ཞེས་པ་དང༌། བྱེ་མ་ལས། རྒྱུ་དེ་འབྲས་བུ་དེ་སྣང་ཕྱིར། གྲོལ་བ་ཉིད་དུ་མི་འགྱུར་རོ། ། ཞེས་གསུངས་སོ། ། འདི་རྟོགས་ངོ་བོ་རང་དང་མ་རྟོགས་རང་གཞན་གཉིས་སུ་མེད་པས།
ཀ་ནས་དག་པའི་ཆོས་ཉིད་ལས་འགྱུར་བ་མེད་པ་ཞེས་བྱའོ། ། གཞི་ཅི་ཡང་སྒྱུར་དུ་བཏུབ་པར་འདོད་པ་ནི། ངོ་བོ་ཕྱོགས་དང་རིས་སུ་མ་ཆད་པས། སྣང་ཚུལ་ཅིར་ཡང་སྒྱུར་དུ་བཏུབ་པའོ། ། སྒྱུར་དུ་བཏུབ་པ་དེ་རྟག་ཅིང་སྒྱུར་དུ་བཏུབ་པའམ། མི་རྟག་ཀྱང་བཏུབ། རྟག་ན་སྒྱུར་དུ་བཏུབ་་པའི་དམ་བཅའ་ཉམས་ལ། འོག་མ་ལྟར་ན་མི་རྟག་པ་དེ་ཡོད་པའམ། མེད་པ། ཡོད་ན་སྐྱེས་ནས་ཡོད་དམ་མ་སྐྱེས་ནས་ཡོད།
རང་ལས་སྐྱེས་སམ་གཞན་ལས་སྐྱེས། རང་ལས་སྐྱེས་ན་ཐུག་མེད་དུ་འགྱུར་ལ། རང་ལས་ཅིག་དུ་སྐྱེས་ན་ངེས་པར་འདོད་པ་དང་ཁྱད་པར་མི་རྙེད་དོ། ། གཞན་ལས་སྐྱེས་ན་རྒྱུ་གཅིག་གམ་ཐ་དད། གཅིག་ཡིན་ན་གཞན་གྱི་དམ་བཅའ་ཉམས། མི་གཅིག་ན་རྒྱུ་འབྲས་འགལ་ཏེ་ཆུ་ལས་མེ་སྐྱེ་བར་འགྱུར་རོ། ། མ་སྐྱེས་པར་ཡོད་ན་སྒྱུར་དུ་བཏུབ་པའི་དམ་བཅའ་ཉམས་སོ། ། དཔེར་ན་ནམ་མཁའ་ལ་ཁ་དོག་གཞན་གྱིས་སྒྱུར་དུ་བཏུབ་པར་ཐལ་ཏེ། བཏུབ་ན་མིན་ནོ། ། རྟག་པ་དང་མི་རྟག་པ་གང་ཡང་མ་ཡིན་པའི་ངོས་ནས་སྒྱུར་དུ་བཏུབ་བོ་ཞེ་ན།
ཤེས་བྱ་ཡོད་མེད་ལས་རྒྱབ་ཀྱིས་ཕྱོགས་ སོ། ། རྒྱུད་ལས། རང་གི་གནས་ལུགས་སྒྱུར་དུ་བཏུབ་ན། ། འདི་ལས་ངེས་པ་མེད་པར་མཚུངས། ། འབྲས་བུ་ཉིད་ནི་རྒྱུར་ཟློག་ཕྱིར། ། འབད་པ་རྣམས་ལ་དགོས་མེད་པས། ། ཡང་དང་ཡང་དུ་རྟོགས་པས་ན། ། བེམ་པོ་རྣམས་ནི་རིག་བཅས་སུ། ། འགྲོ་བར་བཏུབ་པ་མ་ཡིན་བཞིན། ། ཞེས་གསུངས་སོ། །
འདི་ནི་རྟག་པ་མ་ཡིན་པས་སྟོང་པ་ངོས་བཟུང་མེད། མི་རྟག་པ་མ་ཡིན་པས་ཤེས་རིག་རང་ངོ་ན་གསལ་བ་ཞེས་བྱའོ། ། གཞི་ཅི་ཡང་ཁས་བླང་དུ་བཏུབ་པར་འདོད་པ་ནི་དངོས་པོ་ཀུན་གྱི་དངོས་གཞི་སྟེ། དངོས་པོ་ཀུན་གྱི་རང་ཤར་ཕྱིར། ཅི་ཡང་ཁས་ལེན་པའོ། ། དེ་ལྟར་ལེན་པ་དེ་ཡོད་ནས་ཁས་ལེན་ནམ་མེད་ནས་ལེན། ཡོད་ན་རྟག་པར་ཡོད་དམ་མི་རྟག་ཀྱང་ཡོད། རྟག་པར་ཡོད་ན་ཁས་ལེན་པའི་དམ་བཅའ་ཉམས། མི་རྟག་པར་ཡོད་ན་ཡོད་ཅེས་པའི་ཚིག་གིས་གསལ། མེད་ཀྱང་ཁས་ལེན་ན་མོ་ཤཾ་བུ་སྐྱེ་བ་ལ་སོགས་པ་གནད་དོ། །
ཡོད་མ་ཡིན་པར་འདོད་ནའང་ཤེས་བྱ་ལས་རྒྱབ་ཀྱིས་ཕྱོགས་སོ། ། རྒྱུད་ལས། ཐམས་ཅད་དངོས་པོར་གྲུབ་པའི་ཕྱིར། ། ཐུག་པ་མེད་པའི་སྐྱོན་དུ་འགྱུར། ། ཞེས་གསུངས་སོ། ། འདི་ནི་དངོས་པོ་ཡོད་པར་མ་གྲུབ་པས། རྒྱུ་མཚན་གང་གིས་ཀྱང་གཏན་ལ་མི་ཕེབས། མེད་པ་ཆམ་མ་ཆད་པས། གསལ་ཤེས་རང་རིག་པའི་ངོ་བོ་ལ་ཤར་བའོ། གཞི་སྣ་ཚོགས་འདོད་པ་ནི་ངོ་བོ་ཀུན་ཏུ་རང་ཤར་བའི་ཕྱིར།
སྣང་ཚུལ་ཁྲ་བོ་སྣ་ཚོགས་སུ་རང་ཤར་བའོ། ། སྣ་ཚོགས་སུ་འདོད་པ་དེ་སྣང་བ་ལས་འདོད་དམ་ཤེས་པ་ལས་འདོད། སྣང་བ་ལས་འདོད་ན་སྣང་ཚུལ་མི་འདྲ་བཞིན་དུ་གཞན་ཡང་སྣ་ཚོགས་སུ་སྣང་བ་ནི་སེམས་ཐ་དད་པ་དང་ཆེ་ཆུང་དུ་སྒྱུར་ཡང་མི་ནུས་པས། མུ་སྟེགས་རིག་པ་ཅན་ན་རེ། འགྲོ་བ་མི་ལུས་མི་འདྲ་བའི་ཕྱིར་སེམས་ཀྱང་ཆེ་ཆུང་དང་དབྱིབས་མི་འདྲ་བ་སྣ་ཚོགས་པ་སྣང་བའི་ཕྱིར་ཟེར་བ་དང་ཁྱད་པར་མི་རྙེད་དོ། ། ཤེས་པ་ལ་འདོད་ན། ཤེས་པ་སྐད་ཅིག་མ་ལ་མི་འདྲ་བ་བརྒྱ་འགྱུར་བ་བཞིན་དུ། གཞི་ཡང་འགྱུར་བས་འབད་པ་བྱས་པ་ལ་དགོས་པ་མེད་པའམ་ཡང་ན་འབད་མི་དགོས་པར་གྲོལ་བར་འགྱུར་རོ། ། རྒྱུད་ལས། རྒྱུ་གཅིག་འབྲས་བུ་ཐ་དད་པས། །
གང་གི་ངོ་བོ་དེ་སྣང་ལ། ། འབྲས་བུ་ཐ་དད་དོན་དེས་མཚུངས། ། ཞེས་གསུངས་སོ། ། འདི་ནི་ངོ་བོ་གང་དུ་ཡང་མ་གྲུབ་པས་མཚན་གཞི་དང་བྲལ་བ། རང་བཞིན་ནམ་སྣང་བ་རང་ཐོག་ནས་གྲོལ་བས། སྤང་བླང་དགག་སྒྲུབ་མེད་པའོ། ། དེ་ལྟར་དྲུག་གིས་སྐྱོན་ཅན་ངོས་བཟུང་བ་བསྟན་པའོ། ། གནས་ལུགས་དྲུག་པོ་དེ་ངོ་བོ་ཉིད་ཀྱི་སྐྱོན་ཅན་མ་ཡིན་ཏེ་རྩལ་ཕྱོགས་རེ་ལ་བརྟག་ན་ནོར་བའང་མ་ཡིན་ལ་དེ་ལ་ངོ་བོ་ཉིད་བདེན་པར་བཟུང་ན། ཤིན་ཏུ་འཁྲུལ་སྟེ། དཔེར་ན་ལོང་བ་རྣམས་ཀྱིས་གླང་པོ་ཆེ་ལ་བལྟས་པ་ལྟ་བུའམ།
སྐྱེས་པའམ་བུད་མེད་གང་ཡང་རུང་བ་ཅིག་ལ་ཉེ་འབྲེལ་དུ་མས་སོ་སོར་ཞེན་པ་ལྟ་བུའམ། ལ་ཁའི་སྐྱེས་པ་དྲུང་ཅིག་ལ་མཐོང་ལྟས་རིགས་དགུར་མཐོང་བ་དང་འདྲའོ། ། དེ་ནི་སྐྱོན་མེད་རང་གཞུང་སྟོན་པར་བྱེད་དེ། འདི་ལ་གཉིས་སྟེ། ཀ་དག་སྐྱོན་མེད་དེ་ལ་རྩོད་པ་སྤངས་པ་དང༌། ཀ་དག་གི་གནས་ལུགས་དངོས་བསྟན་པའོ། ། དང་པོ་སྐྱོན་མེད་དུ་སྒྲུབ་པ་ནི། ཆོས་ཉིད་ཀ་དག་སྤྲོས་པ་ཐམས་ཅད་དང་བྲལ་བ། མ་རིག་པའི་སྐྱོན་གྱིས་མ་གོས་པས། སྒྲིབ་ཕྱོགས་ཐམས་ཅད་དང་བྲལ་བའི་ཕྱིར།
ཀློང་དྲུག་པ་ལས། སྤྲོས་བྲལ་ཆོས་ཉིད་ཀ་དག་ནི། ། རང་ངོ་རྣམ་དག་སྙིང་པོའི་གཞི། ། དེ་ལ་ཚིག་དང་ཡི་གེ་བྲལ། ། བརྗོད་པས་གཏན་ལ་དབབ་ཏུ་མེད། ། སྒྲོ་འདོད་ཐ་སྙད་ཀུན་དང་བྲལ། ། བཟུང་དང་འཛིན་པའི་རྣམ་རྟོག་མེད། ། སངས་རྒྱས་མེད་ཅིང་སེམས་ཅན་མེད། ། ཆོས་མེད་ཆོས་ཀྱི་འདུ་ཤེས་མེད། ། གང་མེད་ཅི་མེད་ཅི་ཡང་ མེད། །
དེ་ལྟར་མེད་པའི་སྙིང་པོ་ལ། ། རེ་ཞིག་ཚིག་གིས་གཏན་ཕབ་ནས། ། ངོ་བོ་ཉིད་ལ་ཀ་དག་ལ། ། རང་བཞིན་དུ་ནི་ལྷུན་གྲུབ་བོ། ། དེ་ལ་རྩོལ་བའི་སྐྱོན་སྤངས་པ། ། ངོ་བོ་ཉིད་ནི་ཀ་དག་པས། ། སེམས་ཅན་འཁོར་བ་འདི་མི་རིགས། ། མ་རིག་དྲི་མ་ཡེ་ཟད་ཕྱིར། ། སྟོན་པས་གསུངས་པ་སེམས་དཔའ་ཆེ། ། རང་བཞིན་ལྷུན་གྱིས་གྲུབ་པའི་ཕྱིར། །
དེ་ཡང་མ་འགགས་རོལ་པར་སྣང༌། ། སེམས་པ་ཉིད་ཀྱིས་ཡང་གསོལ་པ། ། རང་བཞིན་ཉིད་ལ་ལྷུན་གྲུབ་ན། ། སེམས་ཅན་འདི་དག་རང་གྲོལ་རིགས། ། ཡེ་ནས་ལྷུན་གྱིས་གྲུབ་པའི་ཕྱིར། ། གསུངས་པས། སེམས་ཅན་འདི་དག་གི་ངོ་བོ་ཀ་ནས་དག་པའི་ཕྱིར། གྲོལ་བ་རྣམས་ཀྱང་རོལ་པར་སྣང༌། ཞེས་གསུངས་སོ། ། འདི་དག་ནི།
གྲུབ་མཐའ་འཛིན་པའི་དབང་དུ་བྱས་པའོ། ། ད་ནི་སྐྱོན་མེད་རང་གི་མཚན་ཉིད་ཀ་དག་གི་གནས་ལུགས་དངོས་རྒྱས་པ་སྟོན་པ་ནི། ཐོག་མའི་གཞི་དངོས་པོའི་གནས་ལུགས་ཀ་དག་ཡེ་ཤེས་གསུམ་གྱི་བདག་ཉིད་ཅན་དུ་གནས་ཏེ། ཐལ་འགྱུར་ལས། འཁོར་དང་འདས་པ་མི་དམིགས་པའི། ། ཆོས་ཉིད་སྟོང་པ་ཀུན་ཁྱབ་པས། ། ཡེ་ཤེས་རང་སར་གནས་པ་ལ། ། གསུམ་གྱིས་ཚུལ་དུ་དབྱེར་མེད་ཀྱང༌། ། ཞེས་གསུངས་པ་དང༌། རང་ཤར་ལས་ཀྱང༌།
ཀ་དག་ཆེན་པོའི་གཞི་ལ་ཡང༌། ། ངོ་བོ་རང་བཞིན་ཐུགས་རྗེ་གསུམ་དང་ལྡན། ། ཞེས་གསུངས་སོ། ། མུ་ཏིག་ཕྲེང་བ་ལས་ཀྱང་གནས་ལུགས་བསམ་གྱིས་མི་ཁྱབ་ཀྱང༌། ། ཡེ་ཤེས་རྣམས་པ་གསུམ་ཡིན་ནོ། ། ཞེས་པ་དང༌། ཀུན་ཏུ་བཟང་པོ་ཀློང་དྲུག་པ་ལས་ཀྱང༌། ། ཡེ་ཤེས་ཉིད་ནི་རྣམ་གསུམ་གྱིས། ། བཞི་པའི་ཁྱད་པར་ཚིག་ཏུ་བསྟན། ། ཞེས་གསུངས་སོ། །
དེ་ལྟར་ཡེ་ཤེས་གསུམ་གྱི་མཚན་ཉིད་ལ་གནས་ལུགས་ཇི་ལྟར་བཞུགས་ན། སློབ་དཔོན་བྱེ་མ་ལས་གསུངས་པ། ཡེ་ཤེས་གསུམ་གྱི་བདག་ཉིད་དེ། ། ངོ་བོ་ཀ་དག་ཡེ་ཤེས་ནི། ། མ་རིག་ལ་སོགས་རྟོག་པ་དག ། རང་བཞིན་ལྷུན་གྲུབ་ཡེ་ཤེས་ནི། ། གསལ་བྱེད་རང་དྭངས་ཉིད་དུ་གནས། ། ཐུགས་རྗེ་ཀུན་ཁྱབ་ཡེ་ཤེས་ནི། ། འགག་མེད་རོལ་པ་ཅི་ཡང་སྣང༌། ། ཞེས་གསུངས་པའི་དོན་རྒྱས་པར་ཐལ་འགྱུར་གསུངས་པས།
ངོ་བོ་ཀ་དག་ཡེ་ཤེས་ལ། ། མ་རིག་པ་ཞེས་སྲིད་མི་མེད། ། གཅིག་དང་གཉིས་ཀྱི་གྲངས་མེད་པས། ། གང་དུ་མ་ཆེ་ཆོས་ཉིད་ལ། ། ཡེ་ཤེས་ཙམ་དུ་གྲུབ་པ་མེད། ། རང་བཞིན་ལྷུན་གྲུབ་ཡེ་ཤེས་ཞེས། ། རྩལ་དང་ཡོན་ཏན་འགག་མེད་པས། ། རོལ་པ་ཙམ་དུ་སྣང་པ་ལས། ། སྣ་ཚོགས་རྫོགས་པའི་གཞི་མའོ། ། ཐུགས་རྗེ་ཀུན་ཁྱབ་ཡེ་ཤེས་ལས། །
མི་མཛད་སྣ་ཚོགས་འཆར་བའི་སྒོ། ། མཛད་པ་ལྟར་སྣང་ངོ་བོ་རྫོགས། ། ཆོས་སྐུ་སྟོང་པའི་རང་བཞིན་ལས། ། ཡེ་ཤེས་མཁྱེན་པ་རྫོགས་པའི་ཆ། ། ཤུགས་ཀྱི་སེམས་ཅན་རྣམས་ལ་འཆར། ། འདི་མེད་འཁོར་འདས་སྡེ་ཆད་པས། ། མཁྱེན་པས་རིག་ཅིང་གསལ་བའོ། ། ཞེས་གསུངས་སོ། ། དེ་ལྟར་ངོ་བོ་ལ་མ་རིག་པ་ཡོད་མ་མྱོང་པས། རིག་པ་ཙམ་དུ་གྲུབ་ཡང་མེད།
རིག་མ་རིག་གི་ཐ་སྙད་ལས་འདས་པས། འཁྲུལ་མ་འཁྲུལ་ཞེས་བྱ་བ་ཙམ་གྲུབ་པ་མེད་དོ། ། མུ་ཏིག་འཕྲེང་བ་ལས། ཐོག་མ་ཉིད་ཀྱི་ཀ་དག་ལ། ། འཁྲུལ་ཞེས་ཙམ་དུ་བརྗོད་དུ་མེད། ། དེ་བཞིན་མ་འཁྲུལ་བ་ཡང་ ཅི། ། དེ་ཕྱིར་འཁྲུལ་པ་གདོད་ནས་དག ། ཞེས་གསུངས་སོ། ། དེ་ལྟར་ཀ་ནས་དག་པ་ཞེས་བྱ། དང་པོ་ནས་དག་པས་ཐོག་མ་དག་ལ་གདོད་མ་ནས་དག་པ་ཞེས་བྱ།
ཀ་ཞེས་ཐོག་མར་བྱུང་པ་ལ། དག་པས་དྲི་མའི་དྲངས་མཐའ་ཟད་ཅེས་གསུངས་སོ། ། དེ་ལྟར་ངོ་བོ་ཡེ་དག་རང་བཞིན་རང་དག་ཐུགས་རྗེ་ཤུགས་དག་དུ་གནས་པ་ཞེས་བྱའོ། ། ངོ་བོ་སྟོང་པར་གནས་པས་ཐ་སྙད་ཀྱིས་བརྟག་པ་གང་དུའང་མེད༌། རང་བཞིན་གསལ་བར་བཞུགས་པས་རྒྱུ་རྐྱེན་གང་ལ་ཡང་རག་མ་ལུས། ཐུགས་རྗེས་ཁྱབ་པར་བཞུགས་པས་དུ་མ་དང་ཆ་ཤས་དང་བྲལ་བའོ། ། དེ་ལྟར་ཡང༌། ངོ་བོ་ཀ་དག་བརྗོད་གཞི་བྲལ། ། རང་བཞིན་ལྷུན་གྲུབ་ཅི་སྣང་རྫོགས། ། ཐུགས་རྗེ་ཀུན་ཁྱབ་རང་ཤར་རོ། །
ཞེས་གསུངས་སོ། ། རྡོ་རྗེ་སེམས་དཔའ་སྙིང་གི་མེ་ལོང་ལས་ཀྱང༌། གཞིའི་ཆོས་ཐམས་ཅད་ངོ་བོ་རང་བཞིན་ཐུགས་རྗེ་གསུམ་དུ་ཤེས་པར་གྱིས་ཤིག ། ངོ་བོའི་ཆོས་ཐམས་ཅད་སྟོང་པར་ཤེས་པར་གྱིས་ཤིག ། རང་བཞིན་གྱི་ཆོས་ཐམས་ཅད་གསལ་བར་ཤེས་པར་གྱིས་ཤིག ། ཐུགས་རྗེའི་ཆོས་ཐམས་ཅད་ཀུན་ལ་ཁྱབ་པར་ཤེས་པར་གྱིས་ཤིག ། ཞེས་གསུངས་སོ། ། ངོ་བོ་སྟོང་པའི་ཆ་ནས་རྟག་མཐར་འཛིན་པའི་ཕྱོགས་སུ་མ་ལྷུང༌། རང་བཞིན་ལྷུན་གྲུབ། ཐུགས་རྗེ་ཀུན་ལ་ཁྱབ་པའི་ཆ་ནས་རྟག་ཆ་གཉིས་ཀ་དང་མ་ཡིན་པའི་ཕྱོགས་སུ་མ་ལྷུང༌།
རང་གྲོལ་ལས། མཐའ་བཞིའི་དྲི་མ་རང་སངས་ཉིད། ། ཞེས་གསུངས་སོ། ། དེ་དག་མདོར་བསྡུས་ནས་གསུངས་ན། ངོ་བོ་སྣང་སྟོང་དབྱེར་མེད། རང་བཞིན་གསལ་སྟོང་དབྱེར་མེད། ཐུགས་རྗེ་རིགས་སྟོང་དབྱེར་མེད་དུ་བཞུགས་སོ། ། དེ་ལྟར་བཞུགས་ན། ངོ་བོ་ཀ་ནས་དག་པའི་ཡེ་ཤེས་ནམ་མཁའ་རྣམ་པར་དག་པ་ལྟ་བུར་བཞུགས་སོ། ། རང་བཞིན་ལྷུན་གྱིས་གྲུབ་པའི་ཡེ་ཤེས་རྒྱ་མཚོ་དྭངས་པ་ལྟ་བུར་བཞུགས་ སོ། །
ཐུགས་རྗེ་ཀུན་ཁྱབ་ཀྱི་ཡེ་ཤེས་ནོར་བུ་དྲི་མ་མེད་པ་ལྟར་བཞུགས་སོ། ། དེ་ལྟར་བཞུགས་པའི་ཡེ་ཤེས་རང་གི་མཚན་ཉིད་དེ་ངོ་བོ་སྐུ་རུ་བཞུགས་སོ། ། རང་བཞིན་འོད་གསལ་དུ་བཞུགས་སོ།། ཐུགས་རྗེ་རིག་པ་ཡེ་ཤེས་སུ་བཞུགས་ཏེ། དེ་ལ་ངོ་བོ་སྐུར་གནས་ཀྱང་སྐུ་གསུམ་འཆར་གཞི་ཙམ་ལས་ཞལ་ཕྱག་ཏུ་གྲུབ་པ་ནི་མེད་དོ། ། འདི་ལ་ཁ་ཅིག་གིས་ཤེས་རབ་དང་འོད་ཀྱི་ཁ་མིག་རྣ་བ་ཅན་ལ་སོགས་པ་བྱས་ནས་འདུག་སྟེ། མ་ཧཱ་ཡོ་ག་གོལ་ས་སྤངས་པར་མི་ནུས་སོ། ། གལ་ཏེ་ཁ་མིག་རྣ་བ་ཅན་ཡོད་ན་ནི་དབང་པོ་གཟུགས་ཅན་ཡོད་དམ། ཡིད་ཙམ་དུ་ཡོད། གཟུགས་ཅན་དུ་ཡོད་ན་ནི་འགྲོ་དྲུག་ཕལ་པ་དང་ཁྱད་མེད།
ཡིད་ཙམ་དུ་ཡོད་ན་ནི་སྐྱེ་མཆེད་མུ་བཞི་དང་ཡིད་དགས་དང་ཁྱད་པར་མི་རྙེད་དོ། ། རང་ཤར་ལས། ཆོས་སྐུ་རྣམ་དག་ཆེན་པོ་ལ། ། དངོས་པོ་བཟུང་དུ་མེད་པའི་ཕྱིར། ། མཚན་མ་ཅན་དུ་རྟག་པ་མེད། ། གལ་ཏེ་མཚན་མ་ཡོད་ནའང༌། ། ཆོས་སྐུ་བཟུང་དུ་ཡོད་པར་འགྱུར། ། ཞེས་གསུངས་སོ། ། རང་བཞིན་གྱི་ངོས་ནས་འོད་གསལ་དུ་གནས་སྟེ་ཁ་དོག་རིས་ཅན་དུ་གྲུབ་པ་མེད་དེ། འདི་ལ་ཁ་ཅིག་གིས་འོད་ལྔའི་མཚན་ཉིད་དང་ཁ་དོག་བཤད་པ་འདུག་སྟེ།
འདི་རབ་ཏུ་མི་འཐད། ཆོས་སྐུ་དང་གཟུགས་སྐུ་གཉིས་ཁྱད་པར་མེད་པར་སྐྱོན་སྤངས་པར་མི་ནུས་སོ། ། དེ་ཉིད་ལས། མཚན་མ་ཅན་དུ་རྟོག་པས་ན། ། ཆོས་སྐུ་གཟུགས་སྐུར་ཡོད་པར་འགྱུར། ། ཞེས་གསུངས་སོ། ། ཆོས་ཐམས་ཅད་ཀྱི་ནང་ནས་སྟོང་པ་ཉིད་དོ་ཞེས་བྱ་བར་བཤད་པ་རྣམས་དང་ཡང་འགལ་ལོ། ། ཐུགས་རྗེའི་ཆ་ནས་འཆར་གཞི་འགག་མེད་དུ་གནས་པས་ཀུན་ལ་ཁྱབ་པའི་ཡེ་ཤེས་སོ། ྄། འདི་ལ་ལ་ནས་ཡེ་ཤེས་རྒྱུན་ཆད་ཡིན་ཞེས་བྱ་བར་བྱས་འདུག་སྟེ།
ཡེ་ཤེས་ཀྱི་འཆར་གཞི་མེད་ན་ནི། སངས་རྒྱས་ཀྱི་མཁྱེན་པའི་ཆ་མེད་པས། ཡང་ན་ཆང་ཆད་པའི་བེམ་པོ་ལ་སོགས་པའི་ཆ་ནི་སྤང་བར་མི་ནུས་སོ། ། དེ་ལྟར་ཕར་ཕྱིན་ལས། ཡེ་ཤེས་མེད་ན་ཡོན་ཏན་འཕེལ་མེད་བྱང་ཆུབ་མེད། ། རྒྱ་མཚོ་འདྲ་བའི་སངས་རྒྱས་ཆོས་ཀྱང་མེད་པ་འགྱུར། ། ཞེས་གསུངས་སོ། ། དེ་ལ་བྱེ་བྲག་དུ་བླ་ན་མེད་པ་འདི་ཉིད་ཀྱི་བཞེད་པས། ཕྱིན་ཅི་མ་ལོག་པའི་གནས་ལུགས་འདི་ངོ་བོ་མི་འགྱུར་བར་སྐུར་བཞུགས་པས་སྐུ་གསུམ་འདུ་འབྲལ་མེད་པའི་འཆར་གཞིར་བཞུགས་ཀྱང་མཚན་མ་རིས་ཅན་གྱི་ཞལ་ཕྱག་དུ་གྲུབ་པ་ནི་མེད། རང་བཞིན་གསལ་བའི་འོད་གསལ་དུ་བཞུགས་པས་གདངས་གསུམ་རང་གསལ་ཀྱང་ཁ་དོག་རིས་ཅན་དུ་གྲུབ་པ་ནི་མེད་དོ། །
ཐུགས་རྗེ་རིག་པའི་ཡེ་ཤེས་སུ་བཞུགས་པས་མཁྱེན་པའི་ཆ་མ་འགག་པས་སོ་སོར་གསལ་ཀྱང་བྱ་བ་བྱེད་པ་མེད་དོ། དེ་ལྟར་མཁྱེན་པའི་ཆ་གཞི་གནས་ཀྱི་ཡེ་ཤེས་གསུམ་དུ་བཞུགས་ སོ། ། དེའི་གསལ་བྱ་ནི། ཐལ་འགྱུར་ལས། ཐོག་མའི་ངོ་བོ་རང་བཞིན་དང༌། ། ཐུགས་རྗེ་རྣམ་པ་གསུམ་དུ་གནས། ། དེ་ཡང་ངོ་བོ་སྐུར་གསལ་བས། ། ཆོས་དང་ལོངས་སྤྱོད་སྤྲུལ་པའི་ཆར། ། མ་ཕྱེ་འབྱེད་པ་མེད་པའི་ཚུལ། ། བབས་ལས་གྲུབ་པ་ཉིད་ལས་ཡང༌། །
སྐུ་མདོག་ལ་སོགས་བློ་ཡུལ་མེད། ། རང་བཞིན་འཆར་བྱེད་འོད་ཀྱི་ཚུལ། ། དཀར་དམར་སེར་དང་ལྗང་མཐིང་ནི། ། མཚན་མ་རིས་ཅན་མ་ཡིན་པར། ། རིས་མེད་ཤེས་བྱའི་བབས་ལས་གྲུབ། ། ཐུགས་རྗེ་འཆར་བ་སྣ་ཚོགས་ལས། ། འདི་འདྲ་གཅིག་དུ་མ་ངེས་པས། ། སྣ་ཚོགས་སྣང་ཕྱིར་གཞི་ཞེས་བྱ། ། ཞེས་པའི་ཚུལ་གྱིས་མདོར་བསྟན་ནས་གསུངས། རིག་པ་རང་ཤར་ལས་ཀྱང༌།
གཞི་ཀ་དག་ཆེན་པོ་ཞེས་བྱ་སྟེ། ངོ་བོ་རང་བཞིན་ཐུགས་རྗེ་གསུམ་དུ་གནས་སོ། ། ངོ་བོ་མི་འགྱུར་བའི་ཡེ་ཤེས་མ་འགག་པར་གསལ་བ་གཞོན་ནུ་བུམ་པ་སྐུའི་གནས་ལུགས་ཞེས་བྱའོ། ། རང་བཞིན་ནི་འོད་ལྔའི་སྣང་བ་མ་འགག་པའོ། ། ཐུགས་རྗེའི་སྣང་བ་ནི་དཔེར་ན་སྤྲིན་མེད་པའི་ནམ་མཁའ་ལྟ་བུའོ། ། དེ་ནི་ཀ་དག་གི་གནས་ལུགས་ཞེས་བྱ་སྟེ། རྒྱ་གར་ཡང་མ་ཆད་ ཕྱོགས་གར་ཡང་མ་ལྷུང་པའོ། ། ཞེས་གསུངས་སོ། ། དེ་ཉིད་ཀློང་དྲུག་པ་ལས་རྒྱས་པར་གསུངས་ཏེ། ངོ་བོ་ཀ་དག་ཡེ་ཤེས་ཀྱིས། །
མ་རིག་པ་ཡི་དྲི་མ་ བྲལ། ། རང་བཞིན་ལྷུན་གྲུབ་ཡེ་ཤེས་ཀྱིས། ། འཁྲུལ་པའི་ཚིག་གི་སྣོད་པ་བྲལ། ། ཐུགས་རྗེ་ཀུན་ཁྱབ་ཡེ་ཤེས་ཀྱིས། ། ཐམས་ཅད་དབྱིངས་ཅིག་འབྲེལ་བར་ སྣང༌། ། དེ་ཡང་རེ་ཤིག་ཚིག་མཚན་ཙམ། ། དེ་ལྟར་ཆོས་ཉིད་ཀ་དག་ལས། ། ཡེ་ཤེས་མེད་ཅིང་སྐུ་ཡང་མེད། ། འོད་མེད་ཁ་དོག་རྣམས་དང་བྲལ། ། གང་གི་ངོ་བོ་གྲུབ་མེད་པས། །
མ་རིག་པ་དང་ཉོན་མོངས་ཀྱིས། ། སྨོས་ཅི་དགོས་ཏེ་ཡོད་པ་མིན། ། རང་བཞིན་ཉིད་ཀྱི་སྣང་བ་ལས། ། མཚན་མར་འཛིན་པ་མེད་པས་ སོ། ། [ ཁ་མ་ཡིན་རང་གསལ་བས། ] ། ཤེས་ཤིང་རིག་པའི་ཆ་རྣམས་ཚངས། ། འཛིན་པའི་གཟུང་ཡུལ་གང་མེད་ཕྱིར། ། རྣམས་པར་རྟོག་པའི་འཛིན་ཆ་མེད། ། འདོ་ལས་འདས་པའི་ཡེ་ཤེས་སུ། །
རྣམ་དག་ཕྱག་རྒྱ་ཆེན་པོར་གནས། ། འོན་ཏེ་རང་བཞིན་སྣང་བ་ལ། ། མཚན་མར་འཛིན་པ་ཡེ་མེད་དེ། ། དོན་གྱི་ཆ་ལ་འདི་ལྟར་གནས། ། རང་དངས་སྐྱེད་པ་དཀར་པོའི་ཆ། ། སྟོང་གསལ་ཆེན་པོ་ཉིད་དུ་གནས། ། སྟོང་གསལ་ངོ་བོ་སྐྲག་སྐྱེད་པ། ། སྣང་བ་རང་ཟད་སོ་སོའི་ ཆ། ། མི་མངོན་དབྱིངས་ནས་རང་གསལ་ལོ། ། རང་ངོ་ཆགས་པ་མེད་སྐྱེས་ པས། །
རང་གིས་བཅིངས་པ་བྲལ་བ་ཡི། ། ཆགས་པ་རང་ཟད་དམར་པོའི་ཆར། ། སྟེང་དང་མ་འདྲེས་ཆེན་པོར་གནས། ། མ་འདྲེས་སོ་སོའི་མཚན་འཛིན་པ། ། བྱ་རྩལ་སྤྱོད་པ་རང་བྲལ་བའི། ། མཛད་པ་མེད་པའི་ལྗང་ཁུ་ནི། ། ཐོག་མ་རྣམས་ཀྱི་ཟེར་དུ་ཡང༌། ། མི་མངོན་སྟེང་ནས་གསལ་བའི་ཆ། ། སྟེང་གསལ་ཁྱབ་པའི་བྲེལ་བྱེད་པ། ། འགྱུར་མེད་རྫོགས་པའི་མཐིང་དཀར་ནི། །
ཡེ་རྫོགས་བྱས་པ་མེད་པར་གནས། ། དེ་ལྟར་འདི་ཡི་རང་བཞིན་ལ། ། སྐུ་ནི་སྣང་ལ་མཚན་ཉིད་བྲལ། ། ཡེ་ནས་རང་དག་ཆེན་པོ་ལ། ། རྫོགས་པ་རྣམས་ཀྱི་རྩེ་མོར་གནས། ། འདི་ལ་དབང་པོར་སྣང་བ་མེད། ། གདོས་བཅས་མཚན་མ་རང་དག་ཕྱིར། ། སྟེང་གསལ་ཆེན་པོའི་གཞི་མར་གནས། ཁྱབ་དང་ཁྱབ་པ་ཉིད་ཀྱིས་སྟོང༌། ། ཆད་ནས་ཆད་པ་མེད་སྣང་བར། །
གསལ་བྱེད་སྣང་བའི་ཆ་ལ་འགགས། ། སྙིང་པོ་ཐམས་ཅད་བཅུད་བསྡུས་པའི། ། དྲི་མ་མེད་ཅིང་རང་སར་དག ། སངས་རྒྱས་རྣམས་ཀྱི་གསང་ཆེན་དང༌། ། རང་བཞིན་གྱི་ནི་ཆ་ལ་བཞུགས། ། ཐུགས་རྗེའི་སྣང་ཆ་སྣ་ཚོགས་པས། ། སྟོང་པ་འགགས་པ་མེད་པ་ལས། ། ཤེས་བྱའི་ཡེ་ཤེས་རྣམ་གཉིས་སུ། ། སྣང་བའི་ཆ་ལ་སྣང་བར་གསལ། ། མེད་པའི་སྣང་བ་རང་དག་པས། །
རང་བཞིན་ཤུགས་ཀྱི་ཐུགས་རྗེ་ཉིད། ། མཛད་པའི་རྩོལ་བ་ཡེ་མེད་པར། ། མ་བྱས་སྣང་བའི་ཚུལ་དག་ཏུ། ། ཡེ་ནས་འབྱེད་པ་མེད་པར་སྣང༌། ། ཉི་མ་ལས་ནི་འོད་བཞིན་དུ། ། རང་གིས་བྱས་པ་མ་ཡིན་ཏེ། ། རང་གིས་རང་གཞན་དེ་ལྟར་སྣང༌། ། ཤེས་བྱའི་ཡེ་ཤེས་གཉིས་མེད་ན། ། བེམས་པོ་རྣམས་དང་ཁྱད་ཅི་ཡོད། ། ཡང་ན་སྟོང་པ་ཆང་ཆད་དུ། །
འདི་ཉིད་འགྱུར་བ་ཁོ་ནའོ། ། ཤེས་བྱ་ཇི་ལྟར་མཁྱེན་པ་ཡི། ། ཐུགས་རྗེའི་ཆ་ཡི་ཡེ་ཤེས་ཀྱི། ། རང་གི་དངོས་པོ་གནས་ལུགས་མཁྱེན། ། ཡེ་ཤེས་དེའི་ཆ་མེད་ན། འབྱུང་བཞིའི་གཟུགས་དང་ཁྱད་ཅི་ཡོད། ཤེས་བྱ་ཇི་སྙེད་མཁྱེན་པ་ཡི། །  ཡི་ནི་ཡེ་ཤེས་ཀྱི། གདུལ་བྱ་རྣམས་ཀྱི་བསམ་པ་མཁྱེན། ། འདི་མེད་ནམ་མཁའ་ཉིད་དང་མཚུངས། །
དེ་ཕྱིར་ཐམས་ཅད་མཁྱེན་པ་ཡི། ། ཡེ་ཤེས་ཐུགས་རྗེ་ཆ་ལ་སྣང༌། ། འདི་ཀུན་དྲན་པ་བཟུང་བ་མེད། ། རང་བཞིན་ཉིད་དུ་གནས་པ་ལས། ། གཟུང་འཛིན་རགས་པར་མི་གནས་སོ། ། སྟོང་གསལ་ཕྲ་བའི་ཆར་སྣང་བའོ། ། ཞེས་གསུངས་སོ། ། དེ་ཉིད་ད་ལྟ་གང་ཟག་གི་རྒྱུད་ལ་སྦྱར་ན། རིག་པ་ངོ་བོ་འཁྲུལ་མ་མྱོང་པས། རང་བཞིན་མ་འཁྲུལ་པ་ཡི་གནས། །
དེ་ཉིད་མ་འཁྲུལ་པ་མི་གནས་པས། ། ཐུགས་རྗེ་འཁྲུལ་མི་སྲིད་པའོ། ། དེ་ལྟར་གང་ཟག་གི་རང་རིག་པ་འཁྲུལ་མ་མྱོང་བར་གོ་བས། ད་ལྟ་ལུས་ངག་གི་བྱ་བ་ཅི་བྱས་ཀྱང༌། ད་ལྟ་འཁྲུལ་པ་ལ་མི་གནས་པར་གོ ། དེ་ལྟར་བས་ཕྱིས་འཁྲུལ་མི་སྲིད་པར་ཐག་ཆོད་པ་ནི། ཁམས་གསུམ་དུ་མི་ལྡོག་པའི་གནད་དོ། ། གལ་ཏེ་དག་ཏུ་མེད་ན་གཞི་བཏུབ་པ་མ་ཡིན་ནོ། ། དེ་ལྟར་ཡང་ཐལ་འགྱུར་ལས། རབ་ཏུ་ལམ་ལ་རྫོགས་པ་ཡིས། །
ཐ་མ་འགྲོ་བའི་ལུས་ལ་ཁྱབ། ། ལུས་ཀྱི་དུས་ན་འདི་ལྟ་སྟེ། ། འབྱུང་བ་འདུས་པའི་ཕུང་པོ་ཡིས། ། ཙིཏྟ་རིན་ཆེན་གཞལ་ཡས་སུ། ། ངོ་བོ་ཀ་ནས་དག་པའི་ཆ། ། སྟོང་གསལ་འདུས་པ་སྐུའི་གདངས། ། ཞལ་ཕྱག་རྫོགས་པ་བུམ་སྐུའི་ཚུལ། ། ལྷུན་གྲུབ་འོད་ཀྱི་གོང་བུར་གནས། ། ཐུགས་རྗེ་ཁ་དོག་སོ་སོར་གསལ། ཞེས་བྱ་བ་ལ་སོགས་པ་གསུངས།
ནོར་བུ་ཕྲ་བཀོད་ལས་ཀྱང༌། ། ནམ་མཁས་གར་ཁྱབ་སེམས་ཅན་ཏེ། ། རིག་པའི་དོན་ཡང་དེ་ཙམ་མོ། ། དེ་ཡང་མཐའ་ལ་ཐུག་མེད་དེ། ། རང་གི་ངོ་བོ་ཅིག་ཏུ་གནས། ། ངོ་བོ་དུས་གསུམ་འགྱུར་བ་མེད། ། རང་བཞིན་རྟག་ཏུ་འགགས་པ་མེད། ། ཐུགས་རྗེས་ཀུན་ལ་རབ་སྣང་ངོ༌། ། ཞེས་བྱ་བ་དང༌། ཀློང་དྲུག་པ་ལས་ཀྱང༌།
ངོ་བོ་ཉིད་དང་རང་བཞིན་དང༌། ། ཐུགས་རྗེ་པ་ཡི་སྣང་བར་ཡང༌། ། བློ་ཅན་རྣམས་ལ་སྣང་བའོ། ། ངོ་བོ་གང་དུ་མ་གྲུབ་པས། ། རང་བཞིན་སྣང་ཆ་གསལ་བར་སྣང༌། ། ཐུགས་རྗེའི་ཆ་ལས་ཡེ་ཤེས་གཉིས། ། བྱ་དང་བྱེད་པ་མེད་པར་བཤད། ། ཞེས་གསུངས་སོ། ། དེ་ལྟར་ཐོག་མ་གཞིའི་གནས་ལུགས་དང༌། ད་ལྟར་སེམས་ཅན་གྱི་རང་རིག་པའི་གནས་ལུགས་ལ་བཟང་ངན་དང་ཆེ་ཆུང་མེད་པས་ན།
དུས་གསུམ་གཅིག་སྟཻ་ཁྱད་པར་མེད། ། ཞེས་འབྱུང་ངོ། ། དེ་ཅིའི་ཕྱིར་ཞེ་ན། དེ་ནི་རང་བྱུང་རང་ཤར། རང་གྲོལ་ཡིན་པའི་ཕྱིར་རོ། ། གཞིའི་ལུང་རྣམས་སོ་སོའི་སྐབས་སུ་སྦྱར་བར་ བྱའོ། ། དེ་རྟོགས་སངས་རྒྱས་མ་བྱུང༌། མ་རྟོགས་ཏེ་སེམས་ཅན་མ་བྱུང་བའི་སྔོན་རོལ་གཞི་དངོས་པོ་གཤིས་ཀྱི་གནས་ལུགས་བསྟན་ཏོ། ། ད་གཉིས་པ་དེ་ལས་འཁྲུལ་པ་ཇི་ལྟར་བྱུང་ཚུལ་བསྟན་པ་ནི། འདི་ལས་འཁོར་འདས་གཉིས་རྒྱབ་གྱེས་ཏེ།
ཀུན་ཏུ་བཟང་པོའི་དགེ་བ་རྡུལ་ཙམ་ཅིག་མ་བྱས་པར་སངས་རྒྱས་པ་དང༌། མཁའ་མཉམ་གྱི་སེམས་ཅན་གྱིས་སྡིག་པ་སྤུ་ཙམ་ཅིག་མ་བྱས་པར་འཁོར་བར་ལྷུང་བའོ། ། དང་པོ་ནི། ཐལ་འགྱུར་ལས། དེ་ལྟར་འཁོར་འདས་ཐོག་མཐའ་ལས། ། སངས་རྒྱས་འཁྲུལ་པར་མ་འགྱུར་པས། ། གཞི་ནས་འཕགས་པའི་དབང་པོ་ཡིས། ། རང་སྣང་རང་བཞིན་མེད་པར་ཤེས། ། རྟོགས་སྤྱོད་ཡིད་རྣམས་ཕྱིར་མ་ཤོར། ། འགྱུ་བ་རང་ཐོག་ཆོད་པའོ། །
ཞེས་གསུངས་སོ། ། གཉིས་པ་རང་སྣང་ངོ་མ་ཤེས་པས་འཁྲུལ་ཏེ། ཇི་ལྟར་འཁྲུལ་ན། གཞི་དང་གཞི་ཤེས་ཀྱི་ཁྱད་པར་ལས་འཁྲུལ་ཏེ། གཞི་དང་གཞི་ཤེས་ཞེས་བྱ་བ་ཁྱབ་པ་སྤྱིར་སྟོང་པས་གང་དུ་ཡང་མ་ཕྱེ་བས་འཁྲུལ་མ་འཁྲུལ་གྱི་རྩིས་མེད་ཤེས་པའི་ཁྱད་པར་འདོད་པ་རང་གཞུང་དུ་བསྟན་པས་རིག་ པའོ། ། ཞེས་པའམ། ཡེ་ཤེས་སོ་ཞེས་པ་དེ་ཉིད་འཁྲུལ་པས། དཔེར་ན་དུང་དཀར་པོ་ལ་སེར་པོར་མཐོང་པ་དེ་ཉིད་མིག་འཁྲུལ་པ་ཡིན་ནོ། ། ཞེས་པ་དེ་རང་འཁྲུལ་པར་སོང་པ་ཡིན་ནོ། ། དེ་ཉིད་མ་འཁྲུལ་བ་ཡིན་ནོ་ཞེས་པ་དེ་ཉིད་འཁྲུལ།
དེ་ལྟར་ཡང༌། གཞི་ནི་གང་ཡང་བྱེད་མེད་ཅིང༌། ། ངེས་པ་མེད་པ་ཙམ་ལས་སོ། ། ཤེས་དང་འགྱུ་དང་ཡལ་བ་དང༌། ། མཆེད་པ་འཛིན་པ་རྣམས་ཡིན་ནོ། ། སྤགས་པས་དྲི་མ་འཛིན་པ་དེ། ། ཤེས་བྱ་རང་རྒྱུད་བཅིངས་པའོ། ། ཞེས་གསུངས་སོ། ། དེ་ཉིད་རྟེན་འབྲེལ་བཅུ་གཉིས་སུ་འཁྲུལ་ཏེ། དམིགས་འཛིན་འབྲེལ་པ་བཅུ་གཉིས་སུ། །
འཁོར་བའི་ཐོག་མ་ཉིད་དུའོ། ། ཞེས་གསུངས་ སོ། ། དེ་ཡང་རྒྱུ་མ་རིག་པས་འཁྲུལ་ཏེ། འཁྲུལ་པའི་རྒྱུ་ནི་མ་རིག་པ། ། མ་རིག་པ་ནི་རྣམ་པ་གསུམ། ། བདག་ཉིད་ཅིག་པས་འཁྲུལ་རྩ་བྱས། ། ལྷན་ཅིག་སྐྱེས་པས་རྟོག་པ་གཉིས། ། ཀུན་ཏུ་བརྟགས་པས་ཡུལ་དུ་གྱུར། ། ཞེས་གསུངས་པའི་དོན་བྱེ་མ་ལས། རྒྱུ་ཞེས་ངེས་པར་བདག་ཉིད་ཅིག །
མ་རིག་རྣམས་ཀྱི་དང་པོ་སྟེ། ། དེ་ལས་ལྷན་ཅིག་སྐྱེས་པ་ཉིད། ། ཡེ་ཤེས་དག་པའི་སྡོས་ཕྱིར་སྣང༌། ། དེ་ལས་ཡུལ་སྣང་ཀུན་དུ་བརྟགས། ། ཞེས་གསུངས་སོ། ། ཐོག་མའི་གཞི་ངོ་བོ་རང་བཞིན་ཐུགས་རྗེ་གསུམ་མ་རིག་པ་གསུམ་དུ་སོང་བ་ནི། ངོ་བོས་འཁྲུལ་པའི་རྒྱུ་བྱས་པས་ན་མ་རིག་པ་ཞེས་བཏགས་ཤིང་དེ་ཉིད་དུ་སོང་བ་ནི། རང་བཞིན་གྱིས་མ་གྲུབ་པའི་རྐྱེན་བྱས་པས་འཕེན་པ་ལས་ཀྱི་རླུང་ལས་ཁ་དོག་དུ་གསལ་བས་ལྷན་ཅིག་སྐྱེས་པའི་མ་རིག་པ་ཞེས་བཏགས་ཤིང་དེ་ཉིད་དུ་འབྱུང་བའོ། ། དེ་ལྟར་མ་རིག་རིག་རྒྱུ་ཅིག་པ་ལག་པའི་ལྟོ་རྒྱབ་ལྡོག་པ་ལྟ་བུར་མ་ཤེས་པ་ལས་རྒྱུ་བདག་ཉིད་ཅིག་པའི་མ་རིག་པར་སོང་བ་ནི་དོན་གྱིས་གཉིས་མེད་དུུ་མ་ཤེས་པ་ལས་རྒྱུ་བདག་ཉིད་ཅིག་པའི་མ་རིག་པར་སོང་བ་ནི་དོན་གྱིས་གཉིས་མེད་དུ་མ་ཤེས་པ་ལས་བྱུང་བའོ། ། དེ་ལས་ལྷན་ཅིག་སྐྱེས་པ་ཞེས་གཉིས་ཀྱི་སྒྲ་སྟེ།
འདི་ནི་ཀ་དག་ཡིན་ནོ་ཞེས་ནམ་བྱུང་རྩ་ན་དེ་དང་དབྱེར་མེད་དུ་ཡོད་པའི་རིག་པ་ལ་ལྟོས་པའི་མ་རིག་པ། མ་འཁྲུལ་བ་ལ་ལྟོས་པས་འཁྲུལ་པ། དེ་ལྟར་རིག་པ་ཉིད་མ་རིག་པར་སོང་བས་མ་འཁྲུལ་བ་ཉིད་འཁྲུལ་པར་བྱུང་བའོ། ། དེ་ལ་ཡུལ་ཅན་དུ་འཛིན་པ་བྱུང་བའོ། ། ཀུན་དུ་བཏགས་པའི་མ་རིག་པ་ནི་རྐྱེན་ཀུན་དུ་རྟོག་པ་སྟེ། དེ་ཡུལ་ལས་སྣང་ཆའི་བྱེ་བྲལ་ལས། ། ཀུན་ཏུ་བཏགས་པ་རྐྱེན་བཞིའི་ཆ། ། རྒྱུ་དང་བདག་པོས་ངོས་བཟུང་སྟེ། ། དམིགས་པ་ཉིད་དང་ཡུལ་མཚུངས་པས། ། འདུས་ཤིང་བཟུང་བས་འཁྲུལ་ཞེས་བྱ། །
ཞེས་པས། མ་རིག་པ་གསུམ་པོ་དེ་འདུས་པ་དཔེར་ན་སྐྱེས་བུའི་བྱད་འདྲ་བས་འཁྲུལ་བའི་རྒྱུ་བྱས་པས་རྒྱུའི་རྐྱེན་མ་རིག་པ་གསུམ་མོ། ། དེ་ལས་དམིགས་པའི་རྒྱུ་རྐྱེན་ཞེས་ཡུལ་དམིགས་པ་སོ་སོར་ཤར་བས། མེ་ལོང་གི་དཀྱིལ་འཁོར་ལྟ་བུའོ། ། དེ་ལྟར་མེ་ལོང་གི་ནང་དུ་བཞིན་ཤར་བས་དེ་གཉིས་ལས་འདི་ནི་མེ་ལོང་དེའི་ནང་དུ་ཤར་བ་ནི་བདག་གི་བཞིན་ནོ། ། འདིར་ཤར་བ་འདི་བཞིན་དུ་བདག་གི་བྱད་ཡོད་དོ་སྙམ་པ་ནི་བདག་པོའི་རྐྱེན་ཏེ། ང་དང་བདག་ཏུ་བཟུང་དང་འཛིན་པ་སྣ་ཚོགས་པ་ལས་ཉོན་མོངས་པ་དཔག་ཏུ་མེད་པར་སོང་བའི། དེ་གསུམ་དུ་མཚུངས་པས་དེ་མ་ཐག་པ་ཞེས་དོན་གྱི་ཀ་དག་དུ་འདོད་པས་མ་དག་པ་དངོས་སུ་སོང་བ་ནི་དཔེར་ན་མི་མིང་མེད་དུ་སོང་བ་ལྟ་བུའི་དེ་ལས་ཡིད་དྲུག་དུ་འཁྲུལ་པ་ནི། ཡི་གེ་མེད་པ་ལས། སྣང་བ་མེད་པ་ཐོག་མ་དུས་ཀྱི་ཚེ། །
གཅོད་བྱེད་ཕྱོགས་པའི་ཡིད་དྲུག་མ་འགགས་པས། ཞེས་པ་དང༌། ཀུན་ཏུ་འཚོལ་བྱེད་ཀྱི་ཡིད། རྟེན་ལ་གཞི་འབེབས་པའི་ཡིད། ངེས་པར་འཇོག་པའི་ཡིད། འགྱུ་བྱེད་འཛིན་པའི་ཡིད། སྣ་ཚོགས་བསྡུད་པའི་ཡིད། ཉོན་མོངས་པ་ཅན་གྱི་ཡིད་དོ། ། དེ་ལས་ཉོན་མོངས་པ་བདག་ཆགས་དང་ཀུན་གཞིའི་རྟོག་པ་འཛིན་པའོ། ། བདག་གྲུབ་འཁྲུལ་པའི་རྒྱུད་བཞིར་འགྱུར་ཞེས་ཡུལ་དང་ཡུལ་ཅན་དུ་བཟུང་བ་དང༌།
འཛིན་པ་ལས་ཕྱི་སྣོད་ནང་བཅུད་དུ་ཆགས་ཏེ། དེ་དག་ཇི་ལྟར་ཆགས་བའི་ཚུལ། ཐལ་འགྱུར་ལེའུ་དང་པོའི་སྟོད་ནས་རྒྱས་པར་བྱུང་ངོ། ། མུ་ཏིག་ཕྲེང་བ་ལས་ཀྱང༌། ཕྱི་ས་འཁྲུལ་གཞི་ཞེས་བྱ་སྟེ། ། མ་རིག་པ་ཉིད་སྦགས་པའི་ཕྱིར། ། ཤེས་བྱ་ཉིད་ཀྱི་དྲི་མར་སྣང༌། ། སེམས་ལ་དྲན་བསམ་འཆར་བའི་ཕྱིར། ། ངོ་བོ་ཉིད་ནི་རྟོག་པས་སྦགས། ། འོད་གསལ་ཉིད་ཀྱང་བག་ལ་ཆགས། །
རྐྱེན་བཞི་དམིགས་པ་མ་དག་ཕྱིར། ། ཡིད་དྲུག་འཛིན་ཆ་མ་འགགས་ཕྱིར། ། ཆོས་སྐུ་ཉིད་ཀྱང་བཟུང་བས་བཅིངས། ། ཆ་མེད་རྡུལ་དང་བཅས་པའི་ཕྱིར། ། སྣང་བ་ཉིད་ཀྱང་དུ་མ་ཤར། ། སྣང་བ་དེ་ཉིད་ཡུལ་སྣང་ཕྱིར། ། ཞེས་གསུངས་སོ། ། དེ་ཕྱི་སྣོད་ཀྱི་འཇིག་རྟེན་ཇི་ལྟར་ཆགས་པའང༌། དེ་ཉིད་ལས་མཁའ་ལ་རླུང་བརྟེན་དེ་ལ་ཆུ། ། འབུམ་ཕྲག་བཅུ་གཅིག་དག་གིས་ནི། །
ཟླུམ་ལ་འདྲིལ་བ་ཉིད་དུ་ཆགས། ། ཞེས་བྱ་བ་དང༌། དེ་ལྟར་གནས་པའང༌། རི་རབ་རྒྱལ་པོ་ནི། བང་རིམ་བཞི་དང་ལྕོག་ཆེན་དང༌། རོལ་མཚོ་དང་ནི་རི་རྣམས་བདུན། ། གླིང་རྣམས་དང་ནི་འཁོར་ཡུག་ཆགས། ། སྟོང་གསུམ་ལ་སོགས་ཁམས་རྣམས་སོ། ། དེ་ལ་བརྟེན་པའི་ནང་བཅུད་ཀྱི་སེམས་ཅན། འདོད་དང་གཟུགས་དང་གཟུགས་མེད་ཀྱི།
ཁམས་གསུམ་པོ་ནི་དེ་ལ་བརྟེན། ། ཡོད་མིན་ཅི་ཡང་མེད་པ་དང༌། ། རྣམ་ཤེས་ཅུད་ཟད་མེད་པ་ཡི། ། གཟུགས་མེད་རྣམས་ནི་དེ་ལས་སྐྱེས། ། གནས་གཙང་ལ་སོགས་ལུས་ཅན་ནི། ། གོང་ནས་གོང་དུ་ཐེག་པའི་ཚུལ། ། འོག་མིན་ལ་སོགས་འདོད་པའོ། ། ལྷ་དང་ལྷ་མིན་མི་རྣམས་ནི། ། མངོན་པར་མཐོང་དང་དེ་གསུམ་ནི། ། བྱོལ་སོང་ཡི་དྭགས་དམྱལ་བ་དང༌། །
སེམས་ཅན་དེ་དག་སྐྱེ་བ་བཞི། ། དེ་ལྟར་འཇིག་རྟེན་གསུམ་པོ་ལྔ། ། ཡན་ལག་ལྔ་དང་དོན་སྙིང་ལྔ། ། ཡུལ་ལྔ་དང་ནི་ཉོན་མོངས་ལྔ། ། སེམས་ལྔ་ཡིད་ལྔ་རྟོག་པ་ལྔ། ། གཟུགས་འཛིན་འཁོར་བ་ཉིད་དུ་གྲུབ། ། ཕུང་པོ་ཁམས་དང་སྐྱེ་མཆེད་ལ། ། བཟུང་འཛིན་དབང་གིས་བཟུང་ནས་ནི། ། འཁོར་བ་ཉིད་ལ་ཡུན་རིང་གནས། ཁམས་གསུམ་པ་ཡི་ཁང་པ་རུ། །
མིང་དང་གཟུགས་ཀྱི་བརྩོན་རར་ཚུད། ། མ་རིག་ལ་སོགས་ལྕགས་ཀྱིས་ལྡེམས། ། འཁོར་བའི་མུན་ནག་སྟུག་པོས་གཡོགས། ། འདོད་ཆགས་ཚ་བའི་རོ་ལ་ཆགས། ། གཏི་མུག་ཞགས་པས་སྐེ་ནས་བཅིངས། ། ཞེ་སྡང་མེའི་ཚད་པས་གདུང། ། ང་རྒྱལ་དབང་གིས་མགོ་བཏུམས་ཏེ། ། ཕྲག་དོག་ཉིད་ཀྱི་སྒོ་མོ་འཁྲིགས། ཁོང་ཁྲོ་ལ་སོགས་དམག་གིས་བསྐོར། ། གཟུང་འཛིན་ཞགས་པས་རྐེ་ནས་བཏགས། །
སྔ་ཕྱི་བག་ཆགས་འདམ་དུ་བྱིང༌། ། རྣམ་སྨིན་ཉིད་དང་ལག་སྦྲེལ་ཏེ། ། ལས་ཀྱི་མ་བུས་མཚམས་སྦྱར་ནས། ། གཅིག་ནས་གཅིག་ཏུ་ཆུ་བཞིན་རྒྱུ། ། བཟང་ངན་རིམ་པས་ལུས་བླངས་ཏེ། ། སོ་སོའི་རིགས་སུ་སྐྱེ་བར་འགྱུར། ། ངར་འཛིན་རབ་ལ་འབོགས་ནས་ནི། ། སྡུག་བསྔལ་རྒྱ་མཚོའི་འདམ་དུ་བྱིང༌། ། ངན་སོང་ལྕགས་ཀྱུས་སྙིང་ནས་བཟུང༌། ། རང་གིས་རང་བཅིངས་ཉོན་མོངས་དགྲ། །
དམྱལ་བ་མེ་དང་ཆུ་ལྟར་སྣང༌། ། ཡི་དྭགས་རྣམས་ལ་བྲེད་སྡུག་གིས། ། བྱོལ་སོང་རྣམས་ལ་ན་བུན་ལྟར། ། མི་རྣམས་ཕུང་པོ་ཁམས་དང་ནི། ། སྐྱེ་མཆེད་འབྱུང་བ་ལྔ་རུ་སྣང༌། ། དེ་ཡང་བདེ་སྡུག་གཏང་སྙོམས་སོ། ། ལྷ་མིན་རྣམས་ལ་གོ་མཚོན་ཏེ། ། ལྷ་རྣམས་འདོད་པའི་ཡོན་ཏན་ནོ། ། དཔེར་ན་མྱུར་འགྲོ་འཁོར་ལོ་བཞིན། ། རྒྱུན་ཆགས་འཁོར་བ་ཡུན་རིང་གནས། །
དེ་ལྟར་སྣང་བ་སྣ་ཚོགས་རྣམས། ། ཐག་པ་ལ་ནི་སྦྲུལ་མཐོང་བཞིན། ། དེ་མ་ཡིན་ལ་དེར་བཟུང་པས། ། ཕྱི་ནང་སྣོད་བཅུད་གཉིས་སུ་ཆགས། ། དེ་ཡང་བརྟགས་ན་ཐག་པ་ཉིད། ། དོན་དམ་ཀུན་རྫོབ་གཟུགས་ཅན་ནོ། ། ཞེས་གསུངས་སོ། ། རྒྱུད་གཞན་ལས་ཀྱང༌། འཁྲུལ་ལུགས་ཅི་རིགས་པར་གསུངས་སོ། ། དེས་འཁྲུལ་པ་ཇི་ལྟར་བྱུང་བའི་ཚུལ་བསྟན་ཏོ། །
ད་ནི་གསུམ་པ་འཁྲུལ་བའི་སེམས་ཅན་ལ་སངས་རྒྱས་ཀྱི་གཞིའམ་ས་བོན་ཇི་ལྟར་གནས་པར་བསྟན་པ་ནི། བདེ་བར་གཤེགས་པའྀ་སྙིང་པོས་སེམས་ཅན་ཐམས་ཅད་ལ་ཏིལ་འབྲུ་ལ་མར་གྱིས་ཁྱབ་པ་བཞིན་དུ་ཁྱབ་བོ། ། ཞེས་པས། ཐལ་འགྱུར་ལས། རང་རིག་ཡེ་ཤེས་ལུས་ལ་གནས། ། ཏིལ་འབྲུ་ལ་ནི་མར་བཞིན་དུ། ། ལུས་ཀྱི་བཀྲག་དང་གཟི་མདངས་ནི། ། ཡེ་ཤེས་སྨན་གྱིས་ཁྱབ་པར་བྱེད། ཞེས་པ་རིག་པ་རང་གསལ་ལས། ཡང་དག་སངས་རྒྱས་དགོངས་པ་ནི། །
སེམས་ཅན་ཀུན་གྱི་རང་རྒྱུད་ལ། ། སྐུ་དང་ཡེ་ཤེས་ཚུལ་དུ་གནས། ཞེས་བྱ་བ་དང༌། ནོར་བུ་ཕྲ་བཀོད་ལས། ཏིལ་འབྲུའམ་ནི་ཡུངས་འབྲུ་ལ། ། མར་ཉིད་ཡེ་ནས་ལྷུན་གྲུབ་བཞིན། ། སེམས་ཅན་ལུས་ལྟར་སྣང་བ་ལ། ། དེ་བཞིན་གཤེགས་པའི་ས་བོན་ནི། ། མཐུན་པའི་འོད་དང་བཅས་པར་སྣང༌། ། ཞེས་གསུངས་པས།
སེམས་ཅན་རྣམས་རང་བཞིན་ལྷུན་གྲུབ་ཀྱི་ཡེ་ཤེས་ཞེས་བྱ་སྟེ། ལུས་རང་བཞིན་ལྷུན་གྲུབ་ཀྱི་སངས་རྒྱས་ཡིན་པས། འགྲོ་བའི་ལུས་ལ་སྐུ་ལྔ། ཡེ་ཤེས་ལྔ། རིགས་སྣ་ལྔ། འདོད་སྣ་ལྔ། རླུང་སྣ་ལྔ། ཤེས་རབ་ལ་སོགས་པ་ལྔ་ཚན་དུ་གནས་སོ། ། དེ་ལྟར་གནས་པའི་རྟགས་སུ་མ་དག་པའི་སྣང་བ་ལ། ཕུང་པོ་ལྔ།
འབྱུང་བ་ལྔ། དབང་པོ་ལྔ། འདོད་ཡོན་ལྔ། ཉོན་མོངས་པ་ལྔ་ལ་སོགས་པ་ལྔ་ཚན་དུ་སྣང་བའོ། ། དེ་ཉིད་ཀྱང་ངོ་བོ་ཉིད་ཀྱིས་དག་པའི་སྣང་བ་ཡིན་ཏེ། ཐལ་འགྱུར་ལས། སེམས་ཅན་ཐམས་ཅད་སངས་རྒྱས་པས། ། གཞན་དུ་གནས་པ་མ་ཡིན་ནོ། ། ཞེས་དང༌། ཕུང་པོ་སངས་རྒྱས་མངའ་བདག་ཏུ་ཞེས་གསུངས།
རང་ཤར་ལས། འགྲོ་བའི་ཕུང་པོ་སངས་རྒྱས་སྐུ། ། ཞེས་པ་དེ་ཅིའི་ཕྱིར་ཞེ་ན། མུ་ཏིག་ཕྲེང་བ་ལས་ཀྱང༌། ཕུང་པོ་ཁམས་དང་སྐྱེ་མཆེད་ཀུན། ། རིགས་དང་རིགས་ཀྱི་བདག་པོར་གྲོལ། ། ཞེས་འབྱུང་ཏེ། གང་ན། རྩལ་རྫོགས་ལས། ། ཉོན་མོངས་ལྔ་ལས་ཡེ་ཤེས་ལྔ། །
ཡུལ་ལྔ་ལས་ནི་འོད་ལྔ་སྐུ། ། ཕུང་པོ་ལྔ་ལས་སངས་རྒྱས་ལྔ། ། འབྱུང་བ་ལྔ་ལས་ཡུམ་ལྔ་རྟོགས། ། སྲིད་པ་གསུམ་ཉིད་སངས་རྒྱས་ཞིང༌། ། གཉིས་མེད་ལྟ་བུའི་རང་ལུས་ཡིན། ། ཞེས་གསུངས་སོ། ། ཡང་རང་ཤར་ལས། དེ་ལྟར་དཀྱིལ་འཁོར་ཆེན་པོའི་དོན། ། རང་རང་ལུས་ལ་རྫོགས་པའོ། ། ཞེས་གསུངས་སོ། །
ཡེ་ཤེས་རྔམ་ཀློག་ལས། རང་གཞན་ལྷུན་གྲུབ་ཟབ་མོའི་དོན། ། སེམས་ཅན་ཀུན་གྱི་སེམས་ཆེན་པོ། ། རང་གཞན་དག་པས་དྲི་མ་མེད། ། ཕུང་པོ་ལྔ་དོན་སངས་རྒྱས་ལྔ། ། འབྱུང་བ་ལྔ་དོན་དབྱིངས་ཕྱུག་ཡུམ། ཁམས་དང་སྐྱེ་མཆེད་མང་པོ་ཀུན། ། སེམས་དཔའ་སེམས་མའི་དཀྱིལ་འཁོར་ཡིན། ། དེ་ཉིད་སྲིད་གསུམ་དཀྱིལ་འཁོར་ཆེ། ། ཞེས་གསུངས་པས།
བླ་མས་གཟུགས་ཀྱི་ཕུང་པོ་རྣམ་སྣང་ཡིན་ལ་སོགས་པ་རྒྱས་པ་བཤད་པར་བྱའོ། ། སེམས་རང་བཞིན་ལྷུན་གྲུབ་ཀྱི་སངས་རྒྱས་སུ་བསྟན་པ་ནི། དེ་ལྟར་སྐུ་དང་ཡེ་ཤེས་རྣམས་རང་རིག་པའི་ངོ་བོ་ལ་རྫོགས་པར་བསྟན་པ་ནི། ཐལ་འགྱུར་ལས། ཡེ་ཤེས་ལྔ་དང་སྐུ་ལྔ་སྟེ། ། རླུང་ལྔ་ཤེས་པའི་རྩལ་ཡང་ལྔ། ། ཐམས་ཅད་ལྔ་ལྔའི་རང་བཞིན་ནོ། ། ཞེས་གསུངས་སོ། ། མུ་ཏིག་ཕྲེང་བ་ལས། དེ་ལྟར་སྙིང་པོ་དེ་ཉིད་ལས། །
སྐུ་ལྔ་ཡེ་ཤེས་ལྔ་དང་ནི། ། འོད་ལྔ་ཁ་དོག་རྣམ་པ་ལྔ། ། ཤེས་རབ་ལྔ་དང་རླུང་ཉིད་ལྔ། ། ཞེས་གསུངས་པའི་ཕྱིར། རིག་པའི་ཡེ་ཤེས་ལྔ་ཚན་དུ་གནས་ཏེ། སྐུ་སྣ་ལྔ། རིགས་སྣ་ ལྔ། ཡེ་ཤེས་ལྔ། འོད་ལྔ། རླུང་སྣ་ལྔ།
ཤེས་རབ་སྣ་ལྔ་གནས་སོ། ། དེ་ལ་རིག་པའི་ཡེ་ཤེས་སྐུ་ལྔར་གནས་པ་ནི། རིག་པའི་ཡེ་ཤེས་དེ་ཉིད་རྣམ་པར་སྣང་མཛད་དུ་གནས་ཏེ། སྣང་བ་ཡུལ་དེ་ཉིད་རིག་པའི་ཡེ་ཤེས་སུ་སྣང་བས། རྣམ་པར་སྣང་མཛད་ཀྱི་སྐུར་བྱུང་བས་དེ་ཉིད་གཞན་ནས་བཙལ་མི་དགོས་པས། ཚིག་ཆད་པའི་ནད་དང་བྲལ་བའོ། ། རང་རིག་པའི་ཡེ་ཤེས་དེ་ལ་ཉམས་ཀྱི་ངོ་བོ་འཕེལ་སྣང་ལ་སོགས་པ་ཡོན་ཏན་གྱི་སྒོ་མང་པོ་བསྟན་པས་ན། རིན་ཆེན་འབྱུང་ལྡན་གྱི་སྐུ་ལྟར་དུ་བྱུང་སྟེ། དཔེར་ན། ཡིད་བཞིན་གྱི་ནོར་བུ་རིན་པོ་ཆེ་ལ་དགོས་འདོད་གང་བསམ་གསོལ་བ་བཏབ་པས་འབྱུང་བ་ལྟར།
རང་རིག་ལས་ཀྱང་མཐོ་རིས་ངན་སོང་གང་འདོད་ད་ལྟའི་ལས་ལ་བརྟེན་ནས་འབྱུང་བའོ། ། དེ་ལྟར་རྣལ་འབྱོར་པས་ཡི་དམ་གཞན་སྒོམ་མི་དགོས་པའི་གནད་དོ། ། ཡང་རིག་པ་ཉིད་བླ་མའི་མན་ངག་ལ་བརྟེན་ནས་ཉམས་སུ་བླངས། འོད་ཀྱི་སྣང་བ་མཐའ་ཡས་པར་སྣང་བས་ན། སྣང་བ་མཐའ་ཡས་ཀྱི་སྐུ་ལྟར་ཡང་འབྱུང་སྟེ། གཞན་དུ་བཙལ་མི་དགོས་པར་རང་རིག་པའི་ཡེ་ཤེས་དེ་ཉིད་སངས་རྒྱས་པའི་དོན་ས་བོན་གྱི་ཚུལ་དུ་ཡོད་པས་དེ་ཉམས་སུ་བླངས་པས་ན། དོན་ཡོད་གྲུབ་པའི་སྐུ་ལྟར་དུ་བྱུང་བས་གཞན་དུ་བཙལ་མི་དགོས་སོ། ། དེ་ཉིད་རིགས་ལྟར་ཡང་གནས་ཏེ། སྔར་འདས་པའི་སངས་རྒྱས་རྣམས་གཤེགས་ཤུལ་དུ་རིག་པ་གཤེགས་པས་ན། དེ་བཞིན་གཤེགས་པའི་རིགས་ཡིན་ལ།
དེ་ཉིད་མཐོ་རིས་ངན་སོང་གང་ན་གནས་ཀྱང༌། ངོ་བོ་ལ་བཟང་ངན་ནམ་ཆེ་ཆུང་འགྱུར་ལྡོག་མེད་པས་རྡོ་རྗེའི་རིགས་ཡིན་ལ་དེ་ཉིད་སྐྱོན་མེད་པས་ཡོན་ཏན་རང་རྫོགས་སུ་ཡོད་པས་རིན་པོ་ཆེའི་རིགས་སུ་གནས་ལ། དེ་ཉིད་འཁོར་བ་ན་གནས་ཀྱང་འཁོར་བའི་སྐྱོན་གྱིས་མ་གོས་པས་ན་པདྨའི་རིགས་སུ་གནས་ལ། དེ་ཉིད་ལས་བསག་པ་ལ་བརྟེན་ནས་སངས་རྒྱ་བས་ན་ལས་ཀྱི་རིགས་སུ་གནས་སོ། ། ཡང་རིག་པ་ཉིད་ཡེ་ཤེས་ལྔར་གནས་པ་ནི། རིག་པ་ཉིད་ལ་ཆོས་སྤྱི་དང་རང་གི་གཟུགས་བརྙན་གསལ་བས་མེ་ལོང་ལྟ་བུའི་ཡེ་ཤེས། རིག་པ་ཉིད་མཉམ་རྒྱུ་ལ་མཉམ་རྐྱེན་བླ་མའི་གདམས་ངག་གིས་བྱས་མཉམ་པའི་འབྲས་བུ་ཚད་ལ་ཕེབ་སམ་བར་དོར་མཉམ་པས་ན་མཉམ་པ་ཉིད་ཀྱི་ཡེ་ཤེས། དེ་ལྟར་མཉམ་པ་ཉིད་དུ་གནས་ཀྱང་སེམས་ཅན་གྱི་བློ་ཡི་བྱེ་བྲག་ཐ་དད་པའི་ཕྱིར་ན་རིག་པ་ཉིད་སོ་སོར་རྟོག་པའི་ཡེ་ཤེས་སོ། ། དེ་ཡང་བཀའ་ཐུབ་ལ་སོགས་པ་འབད་རྩོལ་ཆེན་པོ་ལ་རག་མ་ལུས་པས་བྱ་བ་གྲུབ་པའི་ཡེ་ཤེས་ སོ། ། དེ་རྣམས་ཀྱང་ཐ་དད་མ་ཡིན་ཏེ་ཆོས་ཀྱི་དབྱིངས་སྟོང་ཉིད་དུ་རོ་གཅིག་པའི་ཕྱིར་ན་ཆོས་ཀྱི་དབྱིངས་ཀྱི་ཡེ་ཤེས་སོ། །
རིག་པ་ཉིད་འོད་ལྔ་ལྟར་ཡང་འབྱུང་སྟེ། རིག་པ་ཉིད་ལ། ལས་དང་ཉོན་མོངས་པ་གང་གིས་ཀྱང་མ་གོས་པས་དཀར་པོ་ལྟར་ཡང་འབྱུང༌། ཡོན་ཏན་རྫོགས་པའི་ཕྱིར་སེར་པོ། མ་བཙལ་བཞག་པའི་ཕྱིར་དབང་རྫོགས་ཕྱིར་དམར་པོ་ལྟར་ཡང་འབྱུང༌། དེ་ལ་རྩོལ་བ་ལས་འདས་པའི་ཕྱིར་ལྗང་ཁུ། དེ་ལྟར་རིག་པ་ཉིད་སྣ་ཚོགས་སུ་ཤར་ཡང༌། ངོ་བོ་གཅིག་ལས་འགྱུར་བ་མེད་པས་ཁ་དོག་མཐིང་ཀ་ལྟར་ཡང་ཤར་རོ། ། རིག་པ་ཉིད་རླུང་ལྟར་ཡང་འབྱུང་སྟེ། རིག་པ་ཡེ་ཤེས་ཀྱི་རྒྱས་འདེབས་པའི་ཕྱིར་ན།
མེ་དང་མཉམ་པའི་རླུང་ཞེས་ཀྱང་བྱ། འཁོར་བ་དང་འདས་པའི་སྲོག་འཛིན་པས་ན། སྲོག་འཛིན་པའི་རླུང་ཞེས་ཀྱང་བྱའོ། ། ཡེ་ཤེས་ཀྱི་དྭངས་སྙིགས་སྒྲོན་མ་དང་སྐུར་བྱེད་པས་ན། འབྱུང་བ་དྭངས་སྙིགས་ཀྱི་དོན་དམ་དང་ཀུན་རྫོབ་ཏུ་བྱེད་པ་དང༌། དབང་པོ་དང་ལུས་ཁ་དོག་དུ་བྱེད་པས་ན་དྭངས་སྙིགས་འབྱེད་པའི་རླུང་ངོ༌། ། འཁོར་འདས་ཐམས་ཅད་ལ་ཁྱབ་པས་ན་ཁྱབ་བྱེད་ཀྱི་རླུང༌། འཁོར་བའི་སྲོག་བཅད་ནས་མྱ་ངན་ལས་འདས་པའི་སར་འཕེན་པས་ན། སྙིང་རྗེ་མེད་པ་སྐལ་བ་ལས་ཀྱི་རླུང་ཞེས་བྱའོ། ། རིག་པ་ཉིད་ཤེས་རབ་ལྔ་ལྟར་ཡང་གནས་ཏེ།
འཁོར་འདས་ཐམས་ཅད་ཀྱི་འབྱུང་གཞིར་བྱུང་བས་ན། འབྱེད་པར་བྱེད་པའི་ཤེས་རབ་དུ་གནས་ཏེ། དེ་ཉིད་རང་རིག་པས་གསལ་བའི་ངོ་བོ་གང་ལ་ཡང་མ་གྲུབ་པས། བསྡུད་པར་བྱེད་པའི་ཤེས་རབ་དུ་གནས་སོ། ། དེ་ཉིད་ཐམས་ཅད་ཀྱི་ངོ་བོར་བྱུང་བས་ན་ཁྱབ་པར་བྱེད་པའི་ཤེས་རབ་དུ་གནས་ལ། འཁོར་འདས་གཉིས་ཀའི་སྲོག་གཅོད་པས་ན་སྒྲོལ་བྱེད་ཀྱི་ཤེས་རབ་དུ་གནས་སོ། ། དེ་ལྟར་རིག་པ་ལས་མ་གཏོགས་པ་གཞན་མེད་པས་ན་རང་བྱུང་གི་ཡེ་ཤེས་ཞེས་བྱའོ། ། དེ་ཡང་སྐུ་འོད་ཡེ་ཤེས་གསུམ་བརྩེགས་སུ་གནས་ཏེ། ངོ་བོའི་ཆ་སྐུར་གནས་པས་ན་མཉམ་བཞག་གི་དུས་སྐུ་ཉིད་དུ་གནས་ལ། མཉམ་རྗེས་གང་དུ་ཡང་མ་ཕྱེ་བའི་དུས་ན་ལོངས་སྐུའི་ཉིད་ལས།
རྗེས་ཀྱི་དུས་ན་སྤྲུལ་པའི་སྐུའོ། ། དེ་ལྟར་དུ་རིག་པ་རང་ཤར་ལས། རིག་པ་རྟོག་པ་མེད་པ་ཆོས་ཀྱི་སྐུ། ། རིག་པ་འགག་མེད་གསལ་བ་ལོངས་སྤྱོད་རྫོགས་པའི་སྐུ། ། རིག་པ་ཅིར་ཡང་གསལ་བ་སྤྲུལ་པའི་སྐུའོ། ། ཞེས་གསུངས་སོ། ། རང་གཞན་འོད་གསལ་དུ་གནས་པ་གཞི་ལ་ནང་གསལ་གནས། འབྲས་བུ་སྒྲོན་མར་གསལ་བ་འོག་ནས་སྟོན། ཐུགས་རྗེའི་ཆ་ཡེ་ཤེས་སུ་གནས་པའོ། ། དེ་ལྟ་བུའི་གནས་ལུགས་གསུམ་པོ་དེ་དཀོན་མཆོག་གསུམ་གྱི་ངོ་བོར་གནས་ཏེ།
ཀློང་དྲུག་པ་ལས། སངས་རྒྱས་ཆོས་དང་དགེ་འདུན་ནི། ། ཡེ་རྫོགས་རང་གི་ལུས་ལ་ གནས། ། ཞེས་པ་དང༌། མུ་ཏིག་ཕྲེང་བ་ལས། སངས་རྒྱས་ཆོས་དང་དགེ་འདུན་དང༌། ། ཞེས་མདོར་བསྟན་ནས་རྒྱས་པར་ཆོས་སྐུ་ལོངས་སྐུ་སྤྲུལ་སྐུ་དང༌། མདོ་སྡེ་འདུལ་བ་མངོན་པ་དང༌། ། ཉན་ཐོས་རང་རྒྱལ་བྱང་ཆུབ་སེམས། ། ཞེས་པ་དང༌།
འདས་པ་དཀར་པོའི་ཆོས་རྣམས་ནི། ། ལུས་དང་སེམས་ལ་ཐམས་ཅད་རྫོགས། ། དེ་ཉིད་རྫོགས་ཕྱིར་གནས་པ་ནི། ། བཙལ་བས་རྙེད་པའི་གནས་མེད་དོ། ། ཞེས་གསུངས། སྣང་བ་རང་བཞིན་ལྷུན་གྲུབ་ནི། འདི་ལྟར་སྣང་གྲགས་ཀྱི་ཆོས་ཐམས་ཅད་ཀྱང་རྣལ་འབྱོར་པའི་ལུས་དང་སེམས་ལ་ཚང་བར་ཡང༌། རྒྱུད་དེ་ཉིད་ལས། ས་དང་ཆུ་དང་མེ་དང་རླུང༌། ། ནམ་མཁའ་དང་ནི་ཉི་ཟླ་ དང༌། །
སྐྱེས་པ་བུད་མེད་དག་གི་གཟུགས། ། གཟའ་དང་སྐར་མ་སྤྲིན་དང་ ནི། ། ཤིང་དང་རི་དང་བྲག་རྣམས་དང༌། ། རྩྭ་བ་སྡོང་པོ་ཡལ་ག་དང༌། ། འདབ་མ་མེ་ཏོག་འབྲས་བུ་དང༌། ། དྲི་དང་རོ་དང་སྒྲ་དང་རེག ། རོལ་མོ་རྣམས་དང་འཕན་གདུགས་དང༌། ། རྒྱལ་མཚན་དང་ནི་བླ་བྲེ་དང༌། ། དེ་དག་འཁོར་ཏེ་སྣང་བའི་ཆོས། ། རྣལ་འབྱོར་ཉིད་ཀྱི་ལུས་ལ་ཚང༌། །
ས་ནི་ཤ་སྟེ་དངོས་པོ་ཉིད། ། ཆུ་ནི་ཁྲག་སྟེ་སྡུད་པ་ཉིད། ། མེ་ནི་དྲོད་དེ་ལུས་སྐུ་སྨིན། ། རླུང་ནི་དབུགས་ཏེ་ལུས་ཀུན་འཛིན། ། ནམ་མཁའ་སེམས་ཏེ་ལུས་དང་འབྲེལ། ། ཉི་ཟླ་མིག་སྟེ་གསལ་བར་བྱེད། ། ཞེས་བྱ་བ་ནས། རྣལ་འབྱོར་ལུས་ལ་དེ་དག་རྫོགས། ། ཞེས་པའི་བར་རོ། ། རིག་པ་ཉིད་ལ་འདི་ལྟ་སྟེ། །
འབྱུང་བ་ལྔ་ནི་འོད་ལྔ་སྟེ། ། ཉི་མ་ཟླ་བ་ཤེས་རབ་ཐབས། ། ཞེས་པ་ནས། སེམས་ཉིད་ངོ་ལ་ཆོས་རྣམས་ ནི། ། ཡེ་ནས་ལྷུན་གྲུབ་ཚུལ་དུ་གནས། ། ཞེས་པའི་བར་དུ་གསུངས་སོ། ། དེ་དག་ཀྱང་ཕྱི་རོལ་སྣང་བ་ལ་ཚང་པས། ལུས་དང་སེམས་ལ་ཚང༌། ཡང་ལུས་དང་སེམས་ལ་ཚང་བས། ། ལུས་དང་སྣང་བ་ལ་ཚང་ངོ༌། །
འདི་དག་ཀྱང་གཞི་ངོ་བོ་རང་བཞིན་ཐུགས་རྗེ་མ་ཚང་ན་རྣལ་འབྱོར་བའི་སེམས་དང་ལུས་དང་སྣང་བ་ལ་ཅི་མ་ཚང་སྟེ། གཞི་ལ་ཚང་བས་དེ་ལྟར་ཚང་བར་འབྱུང་བའོ། ། དེ་འཁོར་འདས་ཐམས་ཅད་དབྱེར་མེད་དུ་རྟོགས་པའི་ཕྱིར། དཔལ་ཀྱེའི་རྡོ་རྗེ་ལས། འཁོར་ཉིད་མྱ་ངན་འདས་པ་ཉིད། ། འཁོར་བ་སྤངས་ནས་གཞན་དུ་ ནི། ། མྱ་ངན་འདས་པ་རྟོགས་མི་འགྱུར། ། ཞེས་གསུངས་པ་དང༌། འདི་ལྟར་ཁམས་གསུམ་འཁོར་བར་ཡང༌། ། སངས་མི་རྒྱ་བ་ཅིག་ཀྱང་མེད། །
ཅེས་གསུངས་སོ། ། དེ་དག་ནི་སངས་རྒྱས་ཀྱི་གཞིའམ་ས་བོན་ཇི་ལྟར་གནས་ཚུལ་ཏོ། ། ད་ནི་བཞི་པ་དེ་ལྟ་བུའི་རིག་པའི་ཡེ་ཤེས་དེ་གནས་པ་གང་ལ་གནས་བསྟན་པ་ནི། གནས་པ་དང༌། གནས་ལུགས་དང༌། ཇི་ལྟར་གནས་པའི་དཔའ་བོ། དང་པོ་ལུས་ཀྱི་དཀྱིལ་ཙིཏྟ་རིན་པོ་ཆེའི་གཞལ་ཡས་ཁང་ན་གནས་ཏེ། ཐལ་འགྱུར་ལས། ཙིཏྟ་རིན་ཆེན་གཞལ་ཡས་སུ། ། རིན་ཆེན་འདུས་པའི་ཟུར་བརྒྱད་སྒོ། །
ཞེས་པའང་སྤྱི་དང་ཙིཏྟ་རྩའི་ནང༌། མ་བཅོས་དག་པའི་ཆོས་ཉིད་གནས། ། ཞེས་བྱ་བ་དང༌། ངོ་སྤྲོད་སྤྲས་པ་ལས་ཀྱང༌། དོན་ནི་རང་གི་ལུས་དཀྱིལ་ན། ། སྙིང་ནང་ཡེ་ཤེས་ཆེན་པོར་གནས། ། ཞེས་བྱ་བ་དང༌། ནོར་བུ་ཕྲ་བཀོད་ལས་ཀྱང༌། རིན་ཆེན་ཟུར་བརྒྱད་གཞལ་ཡས་དང༌། ། འགྱུ་བྱེད་རྩའི་གཞལ་ཡས་དང༌། །
དུང་ཁང་བྷནྡྷའི་གཞལ་ཡས་དང༌། ། ལྟ་བྱེད་མིག་གི་གཞལ་ཡས་སོ། ། གཞལ་ཡས་ཆེན་པོ་དེ་བཞི་ན། ། གསང་སྔགས་ཀུན་གྱི་གསང་ཆེན་གནས། ། ཞེས་གསུངས་སོ། ། དེ་ཉིད་ན་རིག་པ་ཡེ་ཤེས་ཀྱི་གནས་ནི། ངོ་བོ་སྐུར་གནས་པ། རང་བཞིན་ཐུགས་རྗེར་གནས་པ། ཐུགས་རྗེ་ཡེ་ཤེས་སྒྲོན་མར་གནས་ཏེ། དང་པོ་ནི་སྙིང་ཁ་ན་ཞི་བའི་སྐུ།
དེའི་རྩལ་དུང་ཁང་ན་ཁྲོ་བོའི་སྐུ་གནས་སོ། ། དེ་ཡང་ཐལ་འགྱུར་ལས། སེམས་ཅན་ཀུན་གྱི་ལུས་སྤྱི་ལ། ། ཆོས་ཉིད་རླུང་གི་ཚུལ་གྱིས་ཁྱབ། ། འཕྲ་དང་ཡང་དག་འགྱུ་དང་ འབྱེད། ། ཙིཏྟའི་ནང་ན་སྐུ་གནས་ཏེ། ། གདངས་ཀྱི་སྐུ་ནི་རྣམ་པ་ལྔས། ། སོ་སོ་རིགས་ཀྱི་མཚན་ཉིད་འཛིན། ཞེས་པ་དང༌། རྩལ་རྫོགས་ལས།
གསང་འདུས་རིན་ཆེན་ཟུར་བརྒྱད་མཛོད། ། རིག་པའི་ཡེ་ཤེས་ཡབ་ཡུམ་ཚུལ། ། སྲོག་འདུས་རིན་ཆེན་ཟུར་བཞིའི་མཛོད། ། རིག་པའི་ཡེ་ཤེས་ཐིག་ལེར་གནས། ། དུང་འཁྱིལ་བྷནྡྷའི་གཞལ་ཡས་མཛོད། ། རིག་པའི་ཡེ་ཤེས་ཁྲོ་སྐུར་གནས། ། འགག་མེད་གསལ་བའི་སྒོ་གཉིས་མཛོད། ། དབྱིངས་དང་ལུ་གུ་རྒྱུད་དུ་གནས། ཞེས་པ་དང༌། ནོར་བུ་ཕྲ་བཀོད་ལས།
ཨེ་མ་རིག་པའི་གནས་ལུགས་ནི། ། རང་རང་ཙིཏྟའི་དཀྱིལ་ན་གནས། ། ཡབ་ཡུམ་གཉིས་ཀྱི་ཚུལ་དུ་གནས། ། ཡབ་ཀྱི་ཆ་འཛིན་ཤེས་རབ་སྐུ། ། འོད་དང་འོད་ཟེར་ཚུལ་དུ་གནས། ། དེ་ནི་ཞི་བའི་བཞུགས་ཚུལ་ལོ། ། རང་རང་མགོ་ལ་ཁྲོ་བོར་གནས། ། ཡབ་དང་ཡུམ་དུ་མངོན་པར་སྣང༌། ཁྲོ་དང་ཁྲོ་བའི་ཚུལ་འཆང་ཞིང༌། ། ཡེ་ཤེས་ལྔ་ལྔ་དག་དང་ལྡན།
ཞེས་པ་དང༌། རང་བཞིན་འོད་ཀྱི་ཐིག་ལེ་ནི། །

རྩ་རྣམས་ནང་ན་ཐིག་ལེའི་སྐུ་ལྟར་སྣང༌། ། ཆེ་བའི་ཚད་ནི་ནམ་མཁའི་མཐའ་དང་མཉམ། ། ཆུང་བའི་ཚད་ནི་རྟ་རྔ་བཅུར་གཤག་ཙམ། ། གསལ་བའི་ཚད་ནི་ཉི་ཟླའི་དཀྱིལ་འཁོར་འདྲ། ། དེ་ཡང་གསལ་འཚེར་གཟི་བརྗིད་འབར། ། འགྲོ་དང་འོང་དང་གནས་པའོ། ། གསུང་ཐུགས་རྗེ་སྒྲོན་མར་གནས་པའོ། ། ཐུགས་རྗེ་འབྱུང་བ་ཉི་ཟེར་སྒྲོན་མ་བཞིན། ། སྒྲོན་མའི་འོད་ཟེར་སྟོང་ལ་ཐུག་པ་མེད། ། གནས་པའི་འོད་ནི་ཙིཏྟའི་ནང་དུ་གསལ། ། རང་བཞིན་འོད་ནི་ནམ་མཁའི་མཐོང་ནས་གསལ། །
ཞེས་པ་དང་རང་ཤར་ལས། ཐིག་ལེ་སྟོང་པའི་སྒྲོན་མ་དང༌། ། ཤེས་རབ་རང་བྱུང་སྒྲོན་མ་དང༌། ། རྒྱང་ཞག་ཆུའི་སྒྲོན་མ་ནི། ། སེམས་ཅན་ཀུན་ལ་གནས་པའོ། ། ཞེས་གསུངས་སོ། ། ཇི་ལྟར་གནས་པ་དེ་བསྟན་པ་ནི། དེ་ཡང་ངོ་བོ་སྐུར་གནས་པས་སྐུ་ཐམས་ཅད་བུམ་པའི་སྐུ་ལྟར་གནས་སོ། ། རང་བཞིན་འོད་གནས་ཏེ། བུམ་པའི་ནང་གི་མར་མེ་ལྟ་བུར་གནས་སོ། །
ཐུགས་རྗེ་ཟེར་དུ་གནས་པས་ཡེ་ཤེས་སྒྲོན་མའི་གདངས་མ་འགག་པར་གསལ་ལོ། ། དེ་སྐད་དུ་ཡང་ཐལ་འགྱུར་ལས། ཙིཏྟ་རིན་ཆེན་གཞལ་ཡས་ན། ། ངོ་བོ་ཀ་ནས་དག་པའི་ཆ། ། སྟོང་གསལ་འདུས་པ་སྐུའི་གདངས། ། ཞལ་ཕྱག་རྫོགས་པ་བུམ་སྐུའི་ཚུལ། ། ལྷུན་གྲུབ་འོད་ཀྱི་གོང་བུར་གནས། ། ཐུགས་རྗེ་ཁ་དོག་སོ་སོར་གསལ། ། ཞེས་གསུངས་སོ། ། སློབ་དཔོན་བྱེ་མ་ལས།
སྐུ་ནི་ནང་གསལ་བུམ་སྐུ་ལྟར། ། འོད་ནི་བུམ་པའི་མར་མེ་བཞིན། ། ཡེ་ཤེས་རྨ་བྱའི་སྒོ་ང་འདྲ། ཞེས་གསུངས་སོ། ། སྐུ་ཡུངས་འབྲུ་ཙམ་ལ་སྤྱན་ཕུལ་དག་ཙམ་ཟེར་བ་ནི། རྒྱུ་དང་འབྲས་བུའི་ཁྱད་པར་དགོས་པའོ། ། ལ་ལས་ཡེ་ཤེས་འཕོ་ཞིང་གནས་པར་བཤད་ནས་འདུག་སྟེ། འཕོ་བ་ནི་རླུང་གི་འཕར་བཤིབ་ཡིན་ནོ། ། འཕོས་ནས་ལུས་སེམས་བྲལ་བར་འགྱུར་རོ། ། དེ་བཞིས་གནས་པ་བསྟན་པའོ། །
ད་ནི་ལྔ་པ་དེ་ལྟར་གནས་པའི་ཡེ་ཤེས་ལམ་གང་ནས་བྱུང་བསྟན་པ་ནི། ཐལ་འགྱུར་ལས། རིག་པའི་ཡེ་ཤེས་ལམ་ཉིད་ནི། ། རང་གི་རྩའི་འཁོར་ལོ་ནས། ། སྐུ་གསུམ་རང་རྫོགས་གནས་པ་ལས། ། རོ་མ་རྐྱང་མ་སྐུ་དྷར་མ། ། རྩ་གསུམ་དག་གིས་ལུས་བཟུང་སྟེ། ། དབུ་མས་འཁོར་ལོ་བཞི་རྟེན་བཅས། ། འདི་དག་གཡས་གཡོན་ལ་གནས་པས། ། ཀུན་རྫོབ་དོན་དམ་དབྱེ་བ་ཡིས། །
ལུས་དང་ཡན་ལག་སྐྱོད་པ་དང༌། ། སྒྲོན་མ་ཉིད་ཀྱང་སྨིན་པར་བྱེད། ཞེས་གསུངས་སོ། ། དེ་ལྟར་རྩའི་མཚན་ཉིད་ཤེས་པར་བྱེད་པ་ལ། ལུས་ཀྱི་མཚན་ཉིད་ཤེས་དགོས་ཏེ། དང་པོ་ཆགས་པའི་མཚན་ཉིད་མ་ཤེས་ན། བར་དུ་གནས་པའི་མཚན་ཉིད་མི་ཤེས། དེ་མ་ཤེས་ན་ཐ་མ་ལུས་འཇིག་པའི་མཚན་ཉིད་མི་ཤེས། དེ་ལྟར་ལུས་ཀྱི་མཚན་ཉིད་མ་ཤེས་ན་རྩའི་མཚན་ཉིད་མི་ཤེས་པས། དང་པོ་ལུས་ཆགས་པའི་མཚན་ཉིད་ནི།
སྐྱེ་བ་སྔ་མ་འདས་ནས། བར་དོ་ཡིད་ཀྱི་ལུས་ཅན་བླངས་ཏེ། ཤེས་པ་ཆད་ཆོད་ཡམ་ཡམ་དུ་གནས་པ་ལས། ཚངས་པ་སྤྱོད་པའི་མངལ་གྱི་སྒོར་སྔོན་གྱི་ལས་ཀྱི་དབང་གིས་རྣལ་འབྱོར་གྱི་ཤ་ལ་སྦྲང་བུ་འཕུར་བ་ལྟར་འཕུངས་ཏེ། ལ་ལའི་སྲོག་ཆད་པ་ལྟར་སྣང༌། དེ་ནས་བཟང་ངན་གྱི་དབང་གིས་མངལ་གྱི་སྐྱེ་གནས་སུ་བཤད་པའི་ལམ་ནས་ཞུགས་ཏེ། མངལ་གྱི་རྒྱར་མཐུམས་ནས། བདག་ལུས་ལེན་པ་པོའི་རླུང་སེམས་དང་ཕ་མའི་རྒྱུ་རྐྱཻན་གཉིས་དེ་གཞི་ཁྲག་དང་འོ་མ་འདྲེས་པ་ལས་རྒྱུ་རྐྱེན་གཉིས་ལས་ཀུན་རྫོབ་ཀྱི་འབྱུང་བ་བཞིའི་ལས་ཀྱི་བྱེད་པ་ཅན་དུའོ། ། རླུང་སེམས་གཉིས་ལ་དོན་དམ་གྱི་འབྱུང་བ་བཞིའི་བྱེད་པ་ཅན་དུ་སོང་བས་ལུས་ཆགས་པར་བྱེད་པ་ལ་བདུན་ཚན་བརྒྱད། ཉི་ཟླ་ཁ་སྦྱོར་ལས།
དེ་ནས་མངལ་གྱི་སྒོར་ཚུད་ནས། ། ཕ་དང་མའི་རྒྱུ་རྐྱེན་ལས། ། མེར་མེར་པོ་དང་ནུར་ནུར་པོ། ། ལྟར་ལྟར་པོ་དང་གོར་གོར་པོ། ། ཉ་ལྟར་བུའི་རྣམ་པ་དང༌། ། རུས་སྦལ་བཞིན་དང་སྦལ་པ་བཞིན། ། དེ་བཞིན་ཞག་ནི་བདུན་ཕྲག་བརྒྱད། ། ལྟེ་བ་ལས་ནི་ལུས་རྣམས་སྐྱེད། ། ཞེས་གསུངས། མུ་ཏིག་ཕྲེང་བ་ལས་ཀྱང༌།
ཐབས་དང་ཤེས་རབ་སྦྱོར་བ་ལས། ། ཞེས་བྱ་བ་ལ་སོགས་པ་གསུངས་སོ། ། དེ་ལྟར་བདུན་དུ་འོང་པ་ནི། འབྱུང་བ་སོ་སོ་ལས་ཞག་རེ་རེ། གཉིས་སུ་འདུས་པའི་ཞག་གཉིས། བཞི་འདུས་པའི་ལས་ཅིག་སྟེ་བདུན་ནོ། ། དང་པོ་མེར་མེར་པོ་ནི་ཞག་དང་པོ་ལ་ཆུའི་བྱེད་པའི་ལས་ཀྱི་དེ་དག་བཞི་གཅིག་དུ་སྡུད་པ་ལས་མེར་མེར་པོ་བཞི་ཉུང་འབྲུ་བརྒྱར་བགོས་པའི་ཆ་ཙམ་དུ་བྱས། གཉིས་པ་སའི་བྱེད་པའི་ལས་ཀྱིས་དེ་དག་གཅིག་ཏུ་གནས་ཤིང་བརྟན་པར་བྱས་པས། ཡུང་འབྲུའི་བཅུ་ཆ་ཙམ་དུ་བྱས། དེ་ནས་གསུམ་པ་མེའི་བྱེད་པའི་ལས་ཀྱིས།
མེར་མེར་དུ་གྱུ་བ་དངུལ་ཆུའི་རྣམ་པ་ལྟ་བུ་འཕར་ཞིང་གཞན་པ་དང་མ་འདྲེས་པ། ཡུངས་འབྲུའི་སུམ་ཆ་ཙམ་དུ་བྱས། དེ་ནས་བཞི་པ་རླུང་གི་བྱེད་པའི་ལས་ཀྱི་ཐིག་ལེ་ཕྲ་མོ་དེ་དག་ཀྱང་བརྒྱ་སྟོང་དུ་གཏོར་ནས་སླར་དངུལ་ཆུ་བཞིན་དུ་ཅིག་དུ་འདུས་ཏེ། ཡུངས་འབྲུའི་ཚད་ཙམ་དུ་སྨིན་པར་བྱས་སོ། ། དེ་ནས་ལྔ་པ་ལ་ཆུ་དང་ས་གཉིས་འདུས་ནས་བསྡུས་ཤིང་བརྟན་པར་བྱས་པས། ཡུངས་འབྲུ་ཙན་དུ་སྨིན། དེ་ནས་དྲུག་པ་མེ་དང་རླུང་གིས་སྨིན་ཅིང་སོ་སོར་གསལ་བའྀ་ལས་བྱས་པས་ཡུངས་འབྲུ་གཉིས་འགྱུར་དུ་འགྱུར་ཏེ། དེ་ནས་བདུན་པ་ལ་ཡུངས་འབྲུ་ཉིས་འགྱུར་ཙམ་པའི་ཐིག་ལེ། མེར་མེར་པོ་དེའི་ནང་དུ་མིག་ཤིན་ཏུ་ཕྲ་བ་གཉིས་ཆགས། འདིའི་དུས་ན་འབྱུང་བ་བཞིའི་ལས་འཁྲུགས་ཏེ།
ཆུའི་རླན་གྱིས་བཤིག་པའི་བརྗིད་ཀྱིས་མནན་པ་ལས། ཡང་ལས་དང་བག་ཆགས་ཀྱི་དབང་གིས། ཆུས་ནུས་པ་རྒྱས་པ་ལ་གཅིག་ཏུ་བསྡུས། ནུར་ནུར་པོའི་རྟེན་སྲན་མ་བཅུ་ཆ་ཙམ་དུ་བྱས། ཤར་རྩ་སྐྱེད་པས་དགུ་པ་ལ་བསྲེས་པས་སྲན་མའི་དགུ་ཆ་ཙམ་གྱི་ཆ་ལ་ལྷོའི་རྩ་སྐྱེད། དེ་ནས་ཞག་བཅུ་པ་མེས་དྲོད་གཡོས་པས་སྲན་མ་བདུན་གྱི་ཆའི་ནང་དུ་ནུབ་རྩ་སྐྱེད། དེ་ནས་ཞག་བཅུ་གཅིག་ལ་རླུང་གིས་བསྐྱེད་པས་སྲན་མ་ལྔའི་ཆ་ནང་དུ་བྱང་རྩ་སྐྱེད། དེ་ནས་ཡང་གང་ལྟར་གཉིས་གཉིས་ཀྱིས་བྱས་པས། ཐ་མ་སྲན་མའི་རྡོག་པོ་ཙམ་ནུར་ནུར་མིག་ཆུང་ཞིང་གསལ་བ་གཉིས་དང༌། འབྱུང་བའི་རྩ་བཞི་ཕྱོགས་བཞིར་རེ་ཐག་བརྒྱངས་པ་ལྟར་གནས་པ་ལས་བྱུང་བའི་ཆ་བཞིར་བྱེད་པའི་ལས་འཁྲུགས་པས་གོང་ལྟར་བཤིག་ནས།
ཡང་ཟླ་བ་ཕྱེད་པའི་ནུབ་མོ་ལྟར་ལྟར་པོའི་རྒྱུ་སྲན་མ་གཉིས་ལས་གོང་ལྟར་མཐེ་བོང་ཙམ་དུ་སྐྱེད་ནས། ཡང་བཤིག་ནས། ཞག་ཉེར་གཉིས་པ་ལས་རླུང་གིས་སོ་སོར་ལན་ཅིག་ཕྱེ། ཆུས་གཅིག་ཏུ་བསྡུས་པས་བཟུང་བས་གོར་གོར་པོར་གྱུར་ཏེ་མེས་ཞག་བདུན་དུ་སྨིན་པར་བྱས་པ་ལས། འཁོར་ལོ་བཞིའི་རྩ་འདབ་རྣམས་དང་དབང་པོ་ལྔའི་རྟེན་གྱི་རྩ་དང་བཅས་པ་དང༌། སྤྱན་གཉིས་སུ་སྨིན་པར་བྱས་ སོ། ། དེ་ནས་ལས་ཀྱིས་རླུང་གིས་སྐྱེད་པས་རྒྱུ་དེ་དག་སོ་སོར་ཕྱེ། ཆུས་གཅིག་ཏུ་བསྡུས་པས་སྲ་ཤིང་བཟུང་པས་འཁྲང་འགྱུར་ཞེས་བྱ་བ་རབ་ཏུ་སྲ་བ་ཅིག་ཏུ་གྱུར། དེ་མེ་ཡིས་སྨིན་པར་བྱས་པས་དེ་དག་གི་དབུས་དྲང་པོར་རྩ་གསུམ་ཀའི་ཚུལ་དུ་སྐྱེད་ཅིང་སྨིན་པར་བྱས་སོ། ། དེ་ནས་འཁྲང་འགྱུར་ཀྱང་བཤིག་ན་ཉའི་རྣམ་པ་ཕྱག་གང་བ་ཅིག་ཏུ་བྱས་ཏེ་ཆུས་གཅིག་ཏུ་བསྡུས་པས་གཟུགས་སུ་གྲུབ་པས་ཐ་དད་དུ་མོས་སོ། །
མེས་སྨིན་པར་བྱས་པས་དབང་པོ་ལྔའི་སྒོ་དེ་ནས་མིག་ལ་སོགས་པ་གསལ་བར་བྱས་སོ། ། དེ་ནས་ཡན་ལག་རྣམས་སྐྱེད། ཤ་ཁྲག་དངོས་སུ་གྲུབ་ནས་སྦལ་པའི་རྣམ་པ་མཐོ་གང་དུ་སྐྱེ། དེ་ལྟར་ཟླ་བ་ཅིག་དང་ཞག་ཉི་ཤུ་རྩ་དྲུག་གིས་ལུས་ཆགས་པའི་ལས་བྱེད་དོ། ། དེ་ནས་སྐྱེད་ཅིང་སྐྱེ་བའི་རིམ་པ་ནི། ཟས་ཟོས་སྐོམ་མཐུང་པས་སྐྱེད་ནས་སྐྲ་དང་བ་སྤུ་རྣམས་ཆགས་ནས་ཟླ་བ་གསུམ་དང་ཞག་ཉེར་གཉིས་ན་མའི་རུམ་དུ་འགུལ་ཞིང་འཕྲིག་གོ ། དེ་ནས་དེ་ཙམ་དུ་ཡན་ལག་རྫོགས་པར་བྱས། དེ་ནས་ཟླ་བ་གཅིག་དང་ཉེར་དྲུག་ནས་མའི་མངལ་ནས་སྐྱེའོ། ། དེ་ཡང་གོང་མའི་འཕྲོ་ལ་ཟླ་བ་དགུ་དེ་བཞིན་ངོ་བཅུ་ན་ལུས་རྫོགས་ནས་མའི་མངལ་ནས་ཐོན། ཞེས་གསུངས་སོ། །
ད་ནི་ལུས་གནས་པའི་རིམ་པ་ནི། གནས་པ་རྩའི་གནས་ལུགས། གཡོ་བ་རླུང་གི་གནས་ལུགས། བཀོད་པ་བྱང་ཆུབ་སེམས་ཀྱི་ཐིག་ལེའི་གནས་ལུགས་སོ། ། དང་པོ་ནི་སྤྱིར་ལུས་ལ་རྩ་སྟོང་ཕྲག་ལྔ་བཅུ་རྩ་ལྔ་ལ་སོགས་པ་རྣམས་བཞི་བརྒྱ་བདུན་ཅུ་རྩ་གཉིས་སུ་འདུས་སོ། ། དེ་འཁོར་ལོ་བཞི། དེ་སྙིང་པོ་རྩའི་རྩེ་མོ་གསུམ་དུ་འདུས་སོ། ། བྱེ་མ་ལས་གསུངས་པ་ལུས་ཀྱི་རྒྱ་མདུད་རྩའི་འཁོར་ལོ་བཞི། འཁོར་ལོའི་དྲ་བ་བཞིན་དུ་མ་འབྲེལ་ཀྱང༌། མཆོག་དུ་དྲང་པ་ལུས་ཀྱི་ཀ་བའི་ཚུལ།
སྐུ་གསུམ་སྐྱེད་པའི་ཡེ་ཤེས་རྩ་གསུམ་གནས། ཞེས་གསུངས་པས། རྩ་གསུམ་གྱི་ནུས་པ་སྤྱི་གཙུག་ཏུ་འཛོམས་པས་དབང་པོ་ལྔའི་སྒོ་ལ་ལས་སོ་སོར་བྱེད་པ་ཡིན་ནོ། ། གཡོ་བ་རླུང་གི་གནས་ལུགས་ནི། ལས་ཀྱི་རླུང་དང་སེམས་འདྲེས་སེམས་དང་ཡེ་ཤེས་འདྲེས་ཏེ། ཐལ་འགྱུར་ལས། རླུང་སེམས་གཉིས་སུ་འདྲེས་པ་སྟེ། ། དེ་ན་རླུང་གི་ལས་ཀུན་བྱེད། ། ཞེས་པ་དང༌། དེ་ཇི་ལྟར་རྒྱུ་བའི་ཚུལ་ནི་དེ་ཉིད་ལས།
རྩ་ལ་བརྟེན་པའི་རླུང་དག་ནི། ། ཉི་ཁྲི་དེ་ནི་སྟོང་ཕྲག་ཅིག། རླུང་བརྒྱ་དག་ཏུ་འགྱུ་བ་ནི། ། འགྱུ་བ་ཆེན་པོའི་རླུང་དུ་འདོད། ། དེ་ལ་ལས་བྱེད་རྣམ་པ་གཉིས། ། གྱེན་ལ་རྒྱུ་དང་ཐུར་དུ་སེལ། ཞེས་པ་དང༌། གྱེན་ལ་རྒྱུ་བ་ནི་ས་རླུང་ལ་སོགས་པ་འབྱུང་བ་བཞིའི་ནུས་པ་འཛོམས་ནས། སྣ་བུག་གཡས་གཡོན་ནས་རྒྱུ་བར་བྱེད་དོ། ། ཐུར་དུ་སེལ་བ་ནི་བཤང་ལྕི་འཕེན་པར་བྱེད་དོ། །
དེ་ལྟར་རླུང་སེམས་གཉིས་པོ་རྩ་ལ་རྒྱུ་བའི་ཚུལ། གཞན་ཡང་སྒྲོན་མེ་འབར་བ་ལས། སྐྱེད་པར་བྱེད་པའི་རྩ་བཞི་ནས། ། འགྱུ་དང་འགུལ་དང་འཕྲིག་པ་དང༌། ། ཡང་ཞིང་སྤྱོད་པའི་བདག་ཉིད་དུ། ། ལྔ་བཞི་ལས་ཀྱི་རླུང་དང་བཅས། ། ཤེས་པ་གསལ་བ་རིག་རིག་པོས། ། ཤེས་རབ་རྣམས་ཀྱི་རང་བཞིན་དུ། ། རོ་མ་རྐྱང་མ་ཀུན་དྷར་མ། ། ཤེལ་སྦུབས་ཁོང་པ་སྟོང་པའི་ནང༌། །
གསལ་བ་རང་ཤེས་ཆེན་པོར་བཞུགས། ། གསལ་དང་མི་གསལ་རྩ་བ་རྣམས། ། རླུང་གི་གཡོ་འགུལ་ཉིད་ལས་བྱུང༌། ། ལུས་ཀྱི་རྩ་ནང་གནས་པའོ། ། ཞེས་གསུངས་སོ། ། ད་ནི་བཀོད་པ་བྱང་ཆུབ་ཀྱི་སེམས་ཐིག་ལེའི་གནས་ལུགས་ནི། འཁོར་ལོ་བཞིའི་དབུས་ན་ཡར་རྩ་གསུམ་ཀའི་ཚུལ་དུ་དྲང་པོར་གནས་པའི་ནང་ན་ཐིག་ལེ་འབྱུང་སྟེ། དོན་དམ་པའི་ཐིག་ལེ་གཡོན་ནས་ཀུན་རྫོབ་གཡས་ནས་དབུས་མ་རང་བཞིན་གྱི་ཐིག་ལེ་རྒྱུའོ། ། བྱེ་མ་ལས་གསུངས་པ། རིག་པ་ཡེ་ཤེས་ཐིག་ལེའི་ཚུལ་དུ་རྒྱུ། །
ཐིག་ལེ་རྣམ་པ་གསུམ་གྱིས་ནི། ། ཀུན་རྫོབ་རྒྱུའི་ཐིག་ལེ་ནི། ། སྤྲུལ་སྐུ་བསྒྲུབ་པའི་ས་བོན་ནོ། ། ཕ་མའི་ཁུ་ཁྲག་ཐིག་པ་ནི། ། ཕུང་པོ་རྟེན་ཏེ་རྩ་ནས་རྒྱུ། ། གནས་པ་ཕུང་པོའི་གཟི་མདངས་སྐྱེད། ། ཕོ་ནི་གཡས་རྩ་མོ་གཡོན་རྒྱུ། ། དོན་དམ་འོད་ཀྱི་ཐིག་ལེ་ལ། ། ཡུངས་འབྲུ་ཙམ་དེ་གསལ་བར་ཚང༌། ། རང་གསལ་སྤྲོད་བྲལ་ཟླུམ་པོར་ གནས། །
ཟག་མེད་རྟག་ཆད་མཐའ་ལས་འདས། ། རླུང་གིས་སྐྱེད་དང་འགྱུ་བར་རིག ། འཕྲ་ཞིང་འབྱུང་བས་རྟོགས་པར་དཀའ། ། ཕོ་ནི་གཡོན་ལ་མོ་ནི་གཡས། ། རང་བཞིན་ངོ་བོ་ཀ་དག་ལ། ། གཞི་གནས་ཡེ་ཤེས་གསུམ་ལྟ་བུ། ། ཡེ་ཤེས་འོད་དང་སྐུ་དང་རིག ། དེ་ཉིད་དུ་ཡང་མ་གྲུབ་པས། ། སྟོང་པ་ཟང་ཐལ་གསལ་བ་དང༌། ། རིག་པ་ཟང་ཐལ་གསུམ་དུ་ནི། །
དབུས་ཀྱི་རྩ་ནས་རྒྱུ་བས་སོ། ། ཞེས་གསུངས་སོ། ། ཐལ་འགྱུར་ལས། རྩའི་ནང་ན་ཐིག་ལེ་སྟེ། ། འཇུག་པའི་ཐིག་ལེ་རྣམ་གསུམ་གྱིས། ། འཁོར་འདས་འབྲེལ་བའི་ས་བོན་འདེབས། ། སྐྱེ་བའི་ཐིག་ལེ་ལྔ་ཡིས་ནི། ། རྣལ་འབྱོར་ཉམས་ཀྱི་དཀྱིལ་འཁོར་འཇོག ། བཀོད་པའི་ཐིག་ལེ་དྲུག་གིས་ནི། ། ཆོས་ཀུན་དུ་མ་རོ་ཅིག་བསྡུས། །
དེ་དང་དེ་ལྟ་བརྟེན་པ་ཡི། ། ཆོས་ཀུན་མཉམ་པོའི་བདག་ཉིད་དོ། ། ཞེས་གསུངས། མུ་ཏིག་ཕྲེང་བ་ལས་ཀྱང༌། རྩ་རྣམས་ལས་ནི་ཐིག་ལེ་སྟེ། ། འཕྲ་དང་འཁྱུག་པའི་ཡེ་ཤེས་བདག་ཉིད་ཅན། ། འོད་ཟེར་ཉིད་ཀྱིས་འཛེས་པའོ། ། དེ་ཡང་ཆ་ནི་མཛེས་པ་སྟེ། ། གཡས་དང་གཡོན་དང་དབུས་མའོ། ། གཡས་པའི་ཀུན་རྫོབ་ཐིག་ལེ་སྟེ།
ཞེས་བྱ་བ་ལ་སོགས་པ་སངས་རྒྱས་པར་གསུངས་སོ། ། དེ་དག་གིས་བྱེད་པའི་ལས་ནི་ཀུན་རྫོབ་འབྱུང་བའི་རྒྱུ་དང་རྐྱེན་དང་བྱེད་པའི་ལས་བྱེད་དོ། ། ཀུན་རྫོབ་ཀྱི་རྒྱུ་འབྱུང་བ་བཞི་ཤ་དང་ཁྲག་དང་དྲོད་དང་དབུགས་ སོ། ། བྱེད་པའི་ལས་ཀྱི་ཡུལ་བྱེད་དོ། ། ཚེས་གཅིག་ནས་རྐང་མཐིལ་ནས་ཡར་འཕེལ་བས་ཟས་ཟོས་པ་ལ་སོགས་པའི་དྭངས་མས་ལྟེ་བར་ཕུང་པོ་ལྔ་ལ་སོགས་པ་སངས་རྒྱས་པའི་ལས་བྱེད་པ་ནི་ཚེས་བཞི་ལ་ལྟེ་བར་བརྒྱད་ཀྱི་ཉིན་པར་སྙིང་ཀ ། བཅུ་གཉིས་པ་ལས་མགྲིན་པར། ཉའི་ཉིན་པར་སྤྱི་གཙུག་ཏུ་ཕུང་པོ་རྒྱས་པས། ཚོགས་ཅི་བསགས་པ་འཕྲིན་ལས་ཆེ། ཁམས་རྒྱས་པས་བསྒྲུབ་པ་རྣམས་ཀྱི་ལུས་ལ། མེ་བཙའ་བྱས་པའམ་གཏར་ཁ་བཏབ་ན་ཉམས་གྲིབ་འབྱུང་བས་མི་བྱའོ། །
བྱང་ཆུབ་ཀྱི་སེམས་རྒྱས་པས་ཀུན་རྫོབ་ཀྱི་ཐིག་ལེ་ཡང་དུ་མི་རུང་ངོ༌། ། སྐྱེ་མཆེད་དང་དབང་པོ་རྒྱས་པས་སྤྱི་གཙུག་དུ་སྐྲ་ཐེབ་གང་པ་གཅིག་བཞར་ལ། ཏིལ་མར་གླ་རྩི་ཙན་དན་ལ་སོགས་པའི་བསྐུ་མཉེ་བྱས་པས་ལུས་ཀྱི་འབྱུང་བ་འཁྲུག་པར་མི་འགྱུར་རོ། ཁ་ནས་ཟས་ལ་སོགས་པའི་སྙིག་མ་བརྟེན་ནས་ཀུན་རྫོབ་བྱང་ཆུབ་ཀྱི་སེམས་མར་འཕེལ་ཏེ། ཚེས་བཅུ་དགུ་ལ་མགྲིན་པར་ཕུང་པོ་ལ་སོགས་པ་རྒྱས། ཉེར་གཉིས་ལ་སྙིང་ཀར་ཕུང་པོ་ལ་སོགས་པ་རྒྱས། ཉེར་ལྔ་ལ་ལྟེ་བར་ཕུང་པོ་ལ་སོགས་པ་རྒྱས། གནམ་སྟོང་གི་ཉིན་པར་རྐང་པའི་མཐིལ་དུ་ཕུང་པོ་རྒྱས་སོ། ། འབྲུ་མར་སྣ་ཚོགས་པས། ཞིམ་ཚེ་ཛ་ཏི་བརྟགས་པའི་ཕྱེ་མ་མེ་ལ་སྲོས་པའི་འདེ་གུས་བྱུགས་ནས་ཉི་མ་ལ་བསྲོས་ན་ཁམས་རྒྱས་པས་ལུས་ངག་གི་དགེ་སྦྱོར་འཕེལ།
བྱང་སེམས་རྒྱས་པས་ཕྱག་རྒྱ་མ་བརྟེན་དུ་རུང་ཞིང་ཐིག་ལེ་བརྟེན་པའི་བདེ་བ་སྐྱེད་དོ། ། ཀུན་རྫོབ་ཀྱི་ཐིག་ལེའི་འབྲས་བུ་ནི། ཀུན་རྫོབ་ཀྱིས་འབྱུང་བ་བཞི་དར་བ་དང༌། སྡུད་པ་ལེགས་པའི་ལས་བྱེད་དོ། ། དོན་དམ་པའི་རྒྱུ་ཡེ་ཤེས་སྐྱེན་འོད་དང་ཁ་དོག ། བྱེད་པའི་ལས་ཀྱི་སྒྲོན་མ་སྐྱེད་པར་བྱེད་དོ། ། དེ་ཡང་རྩ་ལྟར་སྐུར་སྨིན་པར་བྱེད་དོ། ། རྩ་རྣམས་སྟོང་པར་སྒྲོན་མ་དང༌། ཤེས་རབ་རང་བྱུང་སྒྲོན་མ་དང༌། དབྱིངས་རྣམ་པར་དག་པའི་སྒྲོན་མའོ། །
འབྲས་བུ་དབྱིངས་ཡེ་ཤེས་འདུ་འབྲལ་མེད་པའོ། ། རང་བཞིན་གྱི་ཐིག་ལེ་ནི། མཉམ་བཞག་གི་དུས་ན་ཆོས་ཉིད་རྣམ་པར་དག་པའི་ཐིག་ལེ་སྣང་བའི་དུས་ན་དབྱིངས་ཀྱི་ཐིག་ལེ། དེ་ལས་འཕེལ་བ་བྱུང་བའི་དུས་ན་དབྱིངས་རྣམས་པར་དག་པའོ། ། དེ་ཉིད་རྫོགས་པའི་དུས་ན་ཀུན་ཏུ་བཟང་པོའི་ཐིག་ལེ། དེ་ཕྱིར་ཤར་བའི་དུས་ན་ཡེ་ཤེས་ཆེན་པོའི་ཐིག་ལེའོ། ། དེས་ལྔ་པ་ལམ་གང་ནས་འབྱུང་བ་་བསྟན་པའོ། ། ད་དྲུག་པ་སྒོ་གང་ལ་འཆར་བ་ནི། སྒོ་ནི་མིག་ནས་འཆར་ཏེ། དེ་ཡང་འབྱུང་བའི་དྭངས་མ་ལྟེ་བའི་རྩ་མདུད་དུ་སྤྱན་གཉིས་རྩ་གསུམ་གྱིས་འབྲེལ་ཏེ།
དེ་ཡང་ལྟེ་བ་ནས་སྙིང་ཁར་སྦྲེལ། དེ་ནས་མགྲིན་པར་སྦྲེལ། དེ་ནས་ཀླད་པ་དུང་ཁང་དུ་གཡས་སུ་འཁྱིལ་བའི་རྩ་བཞི་ལས། དབང་པོའི་ཡུ་བ་ལ་འཆར་བར་བྱེད་པའི་རྩ། རྩ་བ་གཅིག་ལ་རྩེ་མོ་ལྔར་གྱེས་ནས་སྒོ་ལྔ་སོ་སོའི་རྟེན་བྱེད། དེ་ལ་སྐྱོན་ཡོན་དབང་པོ་དྭངས་བྱེད་ཀྱི་རྩ་ཞེས་བྱ་བ་ཁ་ཆེ་ལ་རྩ་བ་ཕྲ་བ་བ་མེན་རྭ་ལྟ་བུ་རྩ་གཉིས་གནས་སོ། ། མིག་གཉིས་ཨ་འབྲས་ཀྱི་དྭངས་མ་བརྟེན་ནས་འཁོར་བ་དང་འདས་པ་གཉིས་ཀ་འཛིན་པས་ན། དཀར་ནག་ཕྱེད་པའི་ཆུ་བཞིན་དུ་བྱུང་བས་རྒྱངས་ཞགས་སྒྲོན་མ་ཞེས་བྱ་བ་མིག་དྭངས་པ་ལ་བྱའོ། ། དེ་ལ་བརྟེན་ནས་ཐིག་ལེ་སྟོང་པའི་སྒྲོན་མ་རྨ་བྱའི་མདངས་ལྟ་བུ་འཆར་རོ། ། དེའི་གདངས་དབྱིངས་རྣམ་པར་དག་པའི་སྒྲོན་མ་ཡི་གེའི་ན་རོ་ལྟ་བུ་འཆར་རོ།
དེའི་རྩལ་ཤེས་རབ་རང་བྱུང་གི་སྒྲོན་མ་ཤེས་པའི་རྩལ་དུ་མར་འཆར་རོ། ། སྤྱི་བོ་ཚངས་པའི་བུ་ག་ནས་རིག་པ་རྟོག་པ་མེད་པའི་སྐུའི་གདངས་སུ་འཆར་རོ། ། དེ་སྐད་དུ་ཡང་ཐལ་འགྱུར་ལས། ཡེ་ཤེས་འཆར་བའི་སྒོ་ཉིད་ནས། ། ལུས་བཅུད་དྭངས་མ་ཀུན་འདུས་པའི། ། ཙཀྵུ་ཞེས་པའི་སྒོ་ནས་ཐོན། ། གཉིས་ཀྱི་ཆ་འཛིན་སྣང་བ་སྟོན། ། སྐྱེད་ཅིང་རྩ་ལ་འབྲེལ་འབྱུང་བའི། ། རྩེ་མོ་ལས་ནི་ཅིག་གྱུར་ པ། ། དབང་པོའི་ཡུལ་ལ་འཆར་བྱེད་པའི། །
གཉིས་ལ་ཡལ་ག་ལྔ་ཡོད་པའི། ། སོ་སོའི་དབང་པོའི་སྒོ་ལ་སྣང༌། ཁྱད་པར་སྐྱོན་ཡོན་དྭངས་འབྱེད་པའི། ། བ་མེན་རྭ་འདྲ་འཁྱིལ་བ་ལས། ། ཨ་འབྲས་ཞེས་པས་དཀར་ནག་ཕྱེད། ། རེག་ཅིང་གཟུགས་རྣམས་འཛིན་པ་དང༌། ། ཤེས་པའི་རང་རྩལ་རྫོགས་པར་སྟོན། ། འདི་ལས་ཡེ་ཤེས་ལྔ་བྱུང་སྟེ། ཞེས་པ་དང༌། སྒྲོན་མེ་འབར་བ་ལས་ཀྱང༌།
ཀླད་པ་དུང་ཁང་དཀར་པོ་ནས། ། གཡས་སུ་འཁྱིལ་བ་གསུམ་ཡོད་པའི། ། རྩ་ནི་བ་མེན་རྭ་དབྱིབས་འདྲ། ། དབང་པོའི་དྭངས་མ་ཀུན་འདུས་ནས། ། དབང་པོའི་ཡུལ་ལ་འཆར་བྱེད་པའི། ། རྩ་བའི་ནང་ན་འདི་ཉིད་གནས། ། དེ་ཡང་ཕ་མའི་ཆ་ཉིད་ལས། ། དཀར་ནག་འདྲེས་པ་ཉིད་དུའོ། ། འཆར་བའི་སྒོ་ནི་མིག་ཉིད་ རང༌། ཞེས་བྱ་དང༌།
མུ་ཏིག་ཕྲེང་བ་ལས། འགྲོ་བའི་ལམ་ནི་མཐོར་བྱེད་སྒོ ། དེ་ཉིད་གཡས་དང་གཡོན་གཉིས་དབུས། ། སྒྲོན་མེ་འབར་བའི་ཚུལ་དུ་ གནས། ། ཐིག་ལེ་སྟོང་པའི་སྒྲོན་མ་དང༌། ། དག་པ་དབྱིངས་ཀྱི་སྒྲོན་མ་ དང༌། ། ཤེས་རབ་རང་བྱུང་སྒྲོན་མ་དང༌། ། རྒྱར་ཞགས་ཆུའི་སྒྲོན་མ་ནི། ། མཐོང་བྱེད་ཡུལ་ལ་སྣང་པའོ། ། རིག་པ་རྟོག་མེད་ལུ་གུ་རྒྱུད། །
བདེ་ཆེན་ཚངས་པའི་སྒོ་ནས་ནི། ། དཔེར་ན་གསེར་གྱི་ལུ་གུ་རྒྱུད། ། བཟོ་བོ་མཁས་པས་ལེགས་ བརྒྱུས་པའི། ། ལུ་གུ་རྒྱུད་ནི་འབྲེལ་ཆགས་སོ། ། ཞེས་གསུངས་སོ། ། བྱེ་མ་ལས། གསལ་བ་དྲང་ཐད་ཨ་ཝ་དྷུ་ཏིའི་ནང༌། ། མུ་ཏིག་འཕྲེང་བརྒྱུས་བཞིན་དུ་ཕུལ་ལ་སྣང༌། ། ཞེས་གསུངས་སོ། ། དེ་དག་ལ་བརྟེན་ནས་ཆོས་ཉིད་མངོན་གསུམ་གྱི་སྣང་བ་ད་ལྟ་ཉིད་དུ་གཏན་ལ་དབབ་དུ་བཏུབ་པའོ། །
དེ་ལྟར་ན་ཡིད་སྤྱོད་ཚིག་གིས་སྒྲོ་བཏགས་སུ་མེད་པས། ཡིད་སྤྱོད་འཛིན་པའི་ལྟ་བ་ལས་འདས་པས་ན་ཆོས་ཉིད་མངོན་གསུམ་གྱི་གནད་དོ། ། དེས་ནི་སྒོ་གང་ལ་འཆར་བ་བསྟན་ནས། ད་ནི་བདུན་པ་སྒོ་གང་ལས་བྱུང་བའི་ཡེ་ཤེས་དང་ཡུལ་གང་ལ་སྣང་བ་བསྟན་པ་ནི། ཡུལ་ཕྱི་དབྱིངས་ནམ་མཁའ་སྟོང་པ་སྤྲིན་དང་བྲལ་བ་ལ་སྣང་སྟེ། དེ་ཡང་ཡུལ་སྟོང་པ་ལ་རིག་པ་སྟོང་པ་འཆར་བའི་གཞི་ཡིན་པས་སོ། ། དེ་ལྟར་ཡང་ཕ་རོལ་ཏུ་ཕྱིན་པ་ལས་ཀྱང༌། ། རྣལ་འབྱོར་ནམ་མཁའི་བྱ་ལམ་གནས། ། ཞེས་པ་དང༌། ནམ་མཁའི་རྟོག་པ་སྐྱེ་མེད་ཅིང༌།
ཞེས་པ་ལ་སོགས་པ་གཞན་བསམ་གྱིས་མི་ཁྱབ་པ་དང༌། འདི་ཉིད་རང་གི་ལུགས་ནི། གསལ་བ་མང་པོ་བསྟན་པ་རྣམས་བརྗོད་པར་བྱའོ། ། ནང་གི་ཡུལ་དབྱིངས་རྣམ་པར་དག་པའི་སྒྲོན་མའི་ནང་དུ་འཆར་བྱེད་དོ། ། དེ་ལྟར་ཡང༌། ཕྱི་དང་ནང་ཀུན་ཆོས་ཀྱི་དབྱིངས། ། རྣམ་པར་དག་པའི་སྤྱོད་ཡུལ་ལས། ། སངས་རྒྱས་སེམས་ཅན་གཉིས་སུ་མེད། ། སྤང་བྱ་སེམས་གཉིས་མེད་ལས་དོན་གྱི་གཉིས་མེད་མུ་མཐའ་དང་བྲལ་བའི་ལྟ་བ་ཞེས་ བྱའོ། ། ཐལ་འགྱུར་ལས།
ཡུལ་ལ་སྣང་བའི་མཚན་ཉིད་ནི། ། ནམ་མཁའ་སྔོ་སངས་རྫི་མེད་ལ། ། འོད་དང་ཁ་དོག་དབྱིབས་ཉིད་དང༌། ། ཡེ་ཤེས་ལྔ་ཡི་མཚན་ཉིད་གསལ། ། ཞེས་པ་དང༌། དབྱིངས་ནི་ཕྱི་དང་ནང་དུ་སྟེ། ། ཕྱི་ནི་སྤྲིན་བྲལ་ནམ་མཁའ་འཛིན། ། ནང་ནི་སྒྲོན་མ་ལམ་དུའོ། ། ཞེས་པ་དང༌། སྤྲིན་བྲལ་ཕྱྀ་ཡུལ་སྟོང་པ་ལ།
རྣལ་འབྱོར་ནམ་མཁའི་བྱ་ལམ་གནས། ། ཞེས་པ་དང༌། ཡི་གེ་མེད་པ་ལས་ཀྱང༌། དེ་ཡང་ནམ་མཁའི་ངང་ལ་རྣམ་པར་གསལ། ། ཞེས་པ་དང༌། མིག་ཟུར་ཉིད་ལས་དབྱིངས་འབྱུང་བ། ། ཞེས་པ་ལ་སོགས་པ་དང་རྒྱུད་བཅུ་བདུན་ལས་གསུངས་སོ། ། ཡུལ་མེད་པ་ལས་ཆོས་ཉིད་མངོན་སུམ་དུ་སྣང་བའི་ཕྱིར། མཚན་བརྗོད་ལས། སངས་རྒྱས་ཀུན་གྱི་མངོན་གསུམ་པ། །
ཞེས་པ་ལ་སོགས་པ་མང་དུ་གསུངས་སོ། ། ཡི་གེ་མེད་པ་ལས་ཀྱང༌། སྐྱེ་བ་མེད་པའི་མངོན་གསུམ་སངས་རྒྱས་ཀྱིས། ། ཡུལ་མེད་རྣམ་པར་དག་པའི་སྣང་བ་ མཐོང༌། ། ཞེས་པ་དང༌། རྡོ་རྗེ་སེམས་དཔའི་རྒྱུད་སྒྱུ་འཕྲུལ་ལས་ཀྱང༌། བྱིན་གྱིས་བརླབས་དང་མངོན་གསུམ་པ། ། ཞེས་བྱ་བ་ལ་སོགས་པ་གཞན་ལས་ཀྱང་མང་དུ་གསུངས་སོ། ། འདི་ཉིད་ལས་ཀྱང་མང་དུ་ཤེས་པར་བྱའོ། ། དེས་ནི་ཡུལ་གང་ལ་འཆར་པ་བསྟན་ཏོ། །
དེ་ཡན་ཆད་ཀྱིས་རྟོགས་པར་བྱ་བའི་དོན་དངོས་པོའམ་གནས་ལུགས་བསྟན་ཏེ། དང་པོ་དང་གཉིས་པའི་སྟོད་ཀྱིས་ཐོག་མ་གཞིའི་གནས་ལུགས་སྟོན་པ་ནི། གཉིས་པའི་པདྨོ་དང་གསུམ་པ་ནས་བཟུང་སྟེ། བདུན་པའི་བར་གྱིས་རྟེན་གྱི་གང་ཟག་གི་གནས་ལུགས་བསྟན་ནོ། ། དེ་རྟོགས་པར་བྱེད་པའི་ཐབས་བརྒྱད་པ་དགུ་པ་བཅུ་པ་གསུམ་ཡིན་ནོ། ། རྟོགས་པ་མངོན་དུ་གྱུར་པ་མཐར་ཐུག་འབྲས་བུའི་གྲོལ་བ་ནི། བཅུ་གཅིག་པར་བསྟན་པ་ཡིན་ནོ། ། ད་ནི་བརྒྱད་པ་ཉམས་སུ་ཇི་ལྟར་བླངས་བའི་ཐབས་ལ་གཉིས་ཏེ། སྔོན་དུ་རྟེན་ཁྱད་པར་ཅན་སྒྲུབ་པ་པོ་སྨིན་པར་བྱེད་པའི་ཐབས་དབང་དང༌། སྒྲོལ་བར་བྱེད་པའི་ཐབས་བླ་མའི་གདམས་ངག་ཉམས་སུ་བླངས་པའོ། །
དབང་ལ་བླ་མ་མཚན་ཉིད་གདེངས་དང་ལྡན་པ་དང༌། སློབ་མ་སྣོད་དང་ལྡན་པ་དགོས་པའི་ཕྱིར། དང་པོ་བླ་མའི་མཚན་ཉིད་བརྟགས་པ་ནི། མཚན་ཉིད་དང་མི་ལྡན་པའི་བླ་མ་སྤངས་པར་བྱ། གདམས་པ་སྣ་རེ་ཙམ་མམ། ཡོན་ཏན་མེད་པའི་བླ་མ་ནི་འབྲས་བུ་མི་འབྱིན་པའི་སྟེང་དུ་གཉིས་ཀ་ངན་སོང་འཁྲིད་པར་བྱེད་པས་ན། རང་ཤར་ལས། མི་ཤེས་ང་རྒྱལ་ཆེན་པོ་དང༌། ། བླུན་རྨོངས་ཚིག་ཕྱིར་འབྲེང་པ་དང༌། ། གསང་སྔགས་དོན་ལ་མི་དགོངས་དང༌། །
གཞན་གྱི་ཞེ་གཅོད་ཁེངས་ཚིག་དང༌། ། ལོག་པའི་ལམ་ལ་ཞུགས་པ་དང༌། ། དབང་གི་དཀྱིལ་འཁོར་ཞལ་མ་མཐོང༌། ། དམ་ཚིག་འཆལ་བར་གྱུར་པ་དང༌། ། དྲིས་པ་དག་ལ་ལེན་མི་ཐེབས། ། ཐོས་ཆུང་ང་རྒྱལ་ཆེ་བ་དང༌། ། སློབ་དཔོན་མ་བརྟག་སློབ་མའི་བདུད། ། ཅེས་རང་གི་སར་བཅིངས་ནས་གཞན་གྱི་སར་མི་སྟོང་པའོ། ། མཚན་ལྡན་གྱི་བླ་མ་དམ་པ་བརྟེན་པར་བྱ། དེ་ཡང་བདག་དད་པ་ལྡན་པ་གཅིག་གིས་བློ་ཡངས་ཤིང་རྒྱུད་ལ་མཁས་པ།
སྤྱིར་གསང་སྔགས་ཀྱི་རྒྱུད་སྡེ་མང་པོ་ཤེས་པ། ཁྱད་པར་རྒྱུད་ཀྱི་ཕུར་པ་འདོན་ཤེས་པ། རྒྱུད་ཚིག་རྣམས་ལག་ལེན་དུ་སྟོན་ཤེས་པ། དེས་ཀྱང་མི་ཆོག་སྟེ། གོམས་ཤིང་འདྲིས་པ་སྒྲུབ་པ་ལ། བསྙེན་བསྒྲུབ་ཡན་ལག་བཞིའི་ལག་ལེན་སྟོན་ཤེས་པ། རྦེད་རྦད་ གསད་པའི་སྔགས་ཀྱིས་སྲུང་ཟློག་ལ་མཁས་པའི་ནུས་པ་ཐོན་པ། དེས་ཀྱང་མི་ཆོག་སྟེ། རྟོགས་ཤིང་ལྟ་བ་ལ་མཁས་པ། ཕྱིའི་ལྟ་བ་ཐེག་པ་རིམ་པ་དགུ་རྣམས་ཤེས་ཤིང་རྟོགས་པ་དང༌།
རང་གི་ལྟ་བ་ལ་མཁས་པ་ཆོས་ཉིད་མངོན་སུམ་དུ་མཐོང་བའོ། ། དེའི་སྟེང་དུ་ཉམས་སུ་བླངས་ཤིང་ཉམས་མྱོང་ལ་མཁས་པ་ནི། བླ་མ་དེ་ཉིད་འཇིག་རྟེན་གྱི་བྱ་བ་བཏང་ནས་ཉམས་སུ་ལེན་པ། བྱ་བ་དང་ལས་ཀ་ལ་བློ་མ་ཞུགས་པར། གྲོགས་སྤངས་ནས་རི་ཕུག་དང་དགོན་པ་བརྟེན་པའོ། ། དེ་ལྟར་རང་ཡང་ཉམས་སུ་ལེན་པ་ལ་མི་འདའ། གཞན་ཡང་ཉམས་སུ་ལེན་དུ་འཇུག་པའོ། ། ཉམས་སུ་མྱོང་བ་ཐུན་མོང་མ་ཡིན་པ་སྐྱེས་པའོ། ། དེ་ཡང་འཇིག་རྟེན་གྱི་སྤྱོད་པ་སྤངས་ཤིང་སྙིང་རྗེ་ཆེ་བ། བྱམས་སེམས་ཆེ་བ་དང༌།
གཏོང་ཕོད་ཆེ་བ་ལ་སོགས་པའོ། ། ཐལ་འགྱུར་ལས། མཚན་ཉིད་རྫོགས་པའི་བླ་མ་ནི། ། ཡོན་ཏན་ཀུན་གྱི་འབྱུང་ཁུངས་ཞིང༌། ། རྫོགས་པའི་བྱང་ཆུབ་གཞི་འཛིན་ནོ། ། རྩ་བ་ཡན་ལག་བླ་མ་གཉིས། ། སོ་སོའི་མཚན་ཉིད་ཚང་བ་ལ། ། ཞེས་གསུངས་སོ། ། དེ་གང་ཞེ་ན། རང་ཤར་ལས།
གསང་སྔགས་གསང་བའི་རྒྱུད་ལ་མཁས། ། ཕྱི་ནང་སྒྲུབ་ཐབས་ཐམས་ཅད་བྱེད། ། ལྟ་བའི་དོན་ལ་མི་འདའ་ཞིང༌། ། ཕྱི་ནང་གསང་བའི་བྱ་བ་བརྟག ། ཡོན་ཏན་ནོར་བུ་རིན་ཆེན་ལྟར། ། ཟད་མཻད་གཏེར་ལ་ལོངས་སྤྱོད་པའོ། ། ཞེས་གསུངས་སོ། ། དེ་ནས་བླ་མས་སློབ་མའི་སྣོད་བརྟག་པ་ནི། བླ་མའི་ཡོན་ཏན་མཐོང་བར་སྐྱོན་རྣམས་བརྗོད་པ་ནི་སྤངས་བར་བྱའོ། ། ཡང་དེ་ཉིད་ལས།
བཀུར་སྟི་ཕུ་དུད་མི་བྱེད་ཅིང༌། ། གསང་སྔགས་འཆོལ་བར་སྤྱོད་པ་དང༌། རིགས་རྒྱུད་མེད་ཅིང་ང་རྒྱལ་ཆེ། ། ཤེས་རབ་ཆུང་བར་གྱུར་པ་དང༌། ། བཀའ་དྲིན་ཁྱད་དུ་བསད་པ་དང༌། ། རང་གི་རིགས་རྒྱུད་བརྗོད་པ་དང༌། ། དོན་མེད་འཆལ་པར་གྱུར་པ་དང༌། ། སློབ་མ་མ་བརྟགས་སློབ་དཔོན་དགྲ། ། ཞེས་གསུངས་སོ། ། སྣོད་དང་ལྡན་པ་བསྟན་པར་བྱ་བ་ནི།
དེ་ལྟ་བུའི་བླ་མ་ལ། བདག་དད་པ་ཆེ་བས་འཁོར་བའི་བྱ་བ་སྤངས་ནས། ཆོས་ཀྱི་བྱ་བ་མ་ཡིན་པ་མི་བྱེད་པ། གཏོང་ནུས་པ་སྟེ་བདོག་པ་ཐམས་ཅད་བླ་མ་ལ་གཏོང་ནུས་པ། ཤེས་རབ་ཆེ་ཞིང་ཐེག་པ་ཆེན་པོ་ལ་མོས་པ། བརྩོན་འགྲུས་ཆེ་བས་དུས་ཐམས་ཅད་དུ་བླ་མའི་གདམས་ངག་དང་མི་འབྲལ་བ། འཁོར་བ་ལ་ཞེན་པ་ལོག་པ་ནི་སྔོན་སྦྱངས་རྫོགས་པ་ཆེན་པོའི་སྣོད་དུ་རུང་བའོ། ། ཐལ་འགྱུར་ལས། དད་དང་ཤེས་རབ་ལྡན་པ་དང༌། ། མོས་ཤིང་འཁྲུལ་ནོར་མེད་པ་དང༌། །
བརྗོད་བྱ་རྣམས་ལ་འཁྲུལ་ནོར་མེད། ། དབང་པོ་གསལ་བས་བླ་མ་བསྟེན། ། ལྟ་བ་སྒོམ་པ་འཛིན་པ་ནི། ། དད་པ་རབ་དང་བརྩོན་འགྲུས་ལྡན། ། སྟོན་པར་གུས་ཤིང་བླ་མར་གུས། ། བརྟུལ་ཤུགས་ཆེ་ལ་སྡིག་པ་འཛེམ། ། འགྱུར་མེད་རབ་ཏུ་བརྟན་པོར་འཛིན། ། ཅེས་གསུངས། རང་ཤར་ལས། དད་པའི་སྟོབས་དང་བརྩོན་འགྲུས་ཆེ། །
ཤེས་རབ་ཆེ་ཞིང་འཛིན་ཆགས་མེད། ། དམ་ཚིག་ལྡན་ཞིང་སྒྲུབ་ལ་བརྩོན། ། སློབ་དཔོན་ཇི་སྐད་གསུངས་པར་བྱེད། ། ཅེས་སོ། ། རང་བཞིན་རྫོགས་པ་ཆེན་པོའི་སྣོད་དུ་རུང་བ་ནི། རྣམ་རྟོག་བབས་ཀྱིས་ཆུང་བ། སྤྱོད་ལམ་ཡངས་པ་བཟུང་འཛིན་བབས་ཀྱི་ཆུང་བ། ལུས་ངག་ལ་གྱིད་དྷའི་ལྷོད་ཡོད་པ། དལ་ཆག་ཤིང་སྡུག་བསྔལ་མི་བྱེད་པ་ནི། ཡང་ཐལ་འགྱུར་ལས།
ཡང་ན་རང་རིག་ཤུགས་དལ་བ། ། ལྷུག་པ་གླེན་པའི་ལྷོད་ཡོད་པ། ། རྟོག་པ་ཆུང་ཞིང་རང་བཞིན་དལ། ། ལུང་ངག་བྱ་བ་བྲལ་བ་དང༌། ། ཤེས་རབ་ལྡན་པས་འཛིན་པར་འགྱུར། ། ཞེས་སོ། ། དེ་ལྟ་བུའིསློབ་མ་དེས་བླ་མ་ལ་བདག་ད་སྟེ་ལོ་བདུན་ནམ་ལྔའམ་གསུམ་ན་དབང་བསྐུར་བར་ཞུ། ། ཞེས་རིན་པོ་ཆེ་ལ་སོགས་པའི་མཎྜལ་ཕུལ་ཞུའོ། ། དེ་ནས་བླ་མས་གནང་ནས་རང་གི་སྦྱོར་བ་རྫོགས་པར་བྱས་ནས་དེའི་དུས་སུ་ཞུའོ། ། དེ་ཡང་ཐལ་འགྱུར་ལས།
དབང་ནི་རྣམ་པ་བཞི་ཡིས་ཀྱང༌། ། སྐལ་པར་ལྡན་པ་སྨིན་པར་བྱ། ། སྤྲོས་བཅས་ཉིད་དང་སྤྲོས་མེད་དང༌། ། ཤིན་ཏུ་སྤྲོས་པ་མེད་པ་ཉིད། ། དེ་བཞིན་རབ་ཏུ་སྤྲོས་མེད་ཉིད། ། དབྱེ་བ་བཞིའི་ཚུལ་གྱིས་ནི། ། དད་ལྡན་རང་རྒྱུད་སྨིན་པར་བྱེད། ། ཅེས་པས། དེ་ནས་བླ་མས་སྤྲོས་བཅས་ཀྱི་དབང་རྡུལ་ཚོན་ལ་བརྟེན་ནས་བསྐུར་རོ། ། དབང་དེ་རྣམས་རྒྱུད་དེ་ཉིད་ལས་བྱུང་སྟེ།
སྤྲོས་བཅས་ཀྱི་དོན་དུ་བསྙེན་པ་སྒྲུབ་པ་ཉེ་བར་བསྙེན། མཚན་ཉིད་ཚང་བའི་བླ་མས་བྱ། གཞན་ཡང་སའི་ཆོ་ག་དང༌། ། སྟ་གོན་ཐིག་དང་ཚོན་བཀྱེ་བ། ། རྒྱུད་ལས་བྱུང་པའི་དཀྱིལ་འཁོར་བཞེངས། ། དེ་ནས་དབང་བསྐུར་ཆོ་ག་ཡང༌། ། ཉན་ཐོས་ཐེག་པ་ནས་རྩམ་སྟེ། ། རིམ་པ་བརྒྱད་པོ་རྫོགས་བྱས་ནས། ། རྫོགས་ཆེན་རིག་པའི་རྩལ་དབང་བསྐུར། ། དེ་དག་སོ་སོའི་དགོངས་པ་དང༌། །
འཇུག་ཅིང་ནུས་པ་ཁྱད་པར་བཤད། ། ཅེས་སོ། ། དེ་དུས་ན་དམ་ཚིག་དང༌། སྡོམ་པ་འབེབས་པ་དང༌། རྗེས་གནང་སྦྱིན་པར་བྱའོ། ། དེ་ནས་སློབ་མས་ཡོན་དབུལ་དགའ་སྟོན་ལ་སོགས་པ་བྱའོ། ། ཡང་དེ་ཉིད་ལས། བླ་མ་དང་ནི་བླ་མའི་འཁོར། ། དེ་བཞིན་རང་གི་རྡོ་རྗེ་སྤུན། ། གཅིག་དང་གཉིས་དང་གསུམ་དག་ གི །
ཡང་ན་བརྒྱ་སྟོང་གྲངས་མེད་ལ། ། ཚོགས་ཀྱི་དགའ་སྟོན་སུས་བྱས་པ། ། སྟོན་མོ་ཡོན་དང་བཅས་པ་ཡི། ། རྣལ་འབྱོར་པ་རྣམས་མགུ་བྱས་ན། ། ལེགས་པ་ཐམས་ཅད་འགྲུབ་པ་དང༌། ། ཉེས་པ་ཀུན་ལས་གྲོལ་འགྱུར་རོ། ། ཞེས་སོ། ། དེ་ནས་ཟླ་བ་ཙམ་ལོན་པ་དང༌། སྤྲོས་མེད་ཀྱི་དབང་ལ་མཎྜལ་བུམ་པ་ལ་བརྟེན་ནས་དབང་བསྐུར་བ་ནི། སྤྲོས་མེད་དང་ལྡན་འཇུག་ཕྱིར་སྨིན།
སྤྲོས་པ་མེད་པའི་དབང་ཆོག་ནི། ། མཎྜལ་བུམ་པ་ལ་བརྟེན་ནས། ། ཚིགས་སུ་བཅད་པའི་དབང་སྦྱིན་བྱ། ཞེས་པ་ལ་སོགས་པ་ལུང་བསྟན་ལ་སོགས་པ་བྱས་ནས། ཡང་ཡོན་དབུལ་དང་དགའ་སྟོན་ལ་སོགས་པ་བྱ། དེ་ནས་ཤིན་ཏུ་སྤྲོས་པ་མེད་པའི་དབང་བརྡ་དང་རྟེན་འབྲེལ་ལ་བརྟེན་ནས་དབང་བསྐུར་ལ། འདིའི་དུས་ན་ཁྱད་པར་གྱི་དཀྱིལ་འཁོར་ལ་འཇུག་པར་བྱ། ། ཤིན་ཏུ་སྤྲོས་པ་མེད་པ་ལས། འཁོར་འདས་རུ་ཤན་འོག་བཞིན་དབྱེ། ། དེ་ཚེ་ནམ་མཁའི་མཚན་ཉིད་ལས།
ལུས་ངག་ཡིད་ཀྱི་སྒྲིབ་པ་ཡང་ངོ༌། ། མཚན་ཉིད་ཀྱིས་ནི་ངེས་པར་རྟག ། གལ་ཏེ་སྤྱོད་པ་མ་དག་ན། ། རང་རང་མཐུན་པའི་དགེ་བས་སྦྱང༌། དབང་ནི་བརྡ་ལ་བརྟེན་པ་ཡིས། ། རང་རིག་གསལ་བའི་རང་ངོ་སྤྲད། ། བརྡ་འགྲོལ་མན་ངག་མཁས་པར་བྱ། ཞེས་པ་དང༌། ཤིན་ཏུ་སྤྲོས་མེད་འདི་རིན་པོ་ཆེ་སྤུངས་པའི་ལེའུ་བཞི་པ་ལས་གསལ་བར་གསུངས་སོ། ། ཡང་ཡོན་དབུལ་བ་དང་དགའ་སྟོན་བྱའོ། །
དེ་ནས་རབ་ཏུ་སྤྲོས་པ་མེད་པ་རང་སེམས་ལ་བརྟེན་ནས་བསྐུར་བ་འདིའི་དུས་ན་ལུས་ངག་གི་གནད་སྟོན། རབ་ཏུ་སྤྲོས་པ་མེད་པ་ལས། སེམས་ཀྱི་དཀྱིལ་འཁོར་སྒོ་ཕྱེ་ལ། ། ལུས་ཀྱི་འདུག་སྟངས་ངེས་པར་བཙལ། ། དེ་ལ་གོམས་སྟེ་གཟིགས་སྟངས་སྦྱར། ། མངོན་སུམ་རིག་པ་ལུང་གི་བརྡ། ། ཞེས་ སོ། ། ཡང་ཡོན་དབུལ་བ་སྟོན་མོ་ལ་སོགས་པ་བྱའོ། ། དབང་བཞི་པོ་དེ་དུས་ཅིག་ལ་བསྐུར་ཡང་འགལ་བ་མེད། ལོ་ཟླ་བ་ལ་སོགས་པས་བར་ཆོད་ཀྱང་འགལ་བ་མེད།
རིན་ཆེན་སྤུངས་པ་ལས། འདིར་ནི་རབ་ཏུ་འཇུག་པ་ཡིས། ། དབང་པོ་དབང་མཆོག་ཉིད་ཐོབ་ནས། ། བསྐུར་དུ་འབད་བྱས་ཉིད་དང་ནི། ། རྫས་མེད་བརྡའི་དབང་གིས་ཀྱང༌། ། མི་འགྱུར་གཞི་ཉིད་བཟུང་བར་བྱ། ། ཞེས་སོ། ། དབང་མ་ཐོབ་པའི་སྐྱོན་དང་ཐོབ་པའི་ཕན་ཡོན་ནི། སྙིང་གི་མེ་ལོང་ལས། གསང་སྔགས་དབང་ལ་མ་བརྟེན་འགྲུབ་པར་ག་ལ་འགྱུར། །
དཔེར་ན་གཉེན་པ་ལག་ཆ་མེད་པ་བཞིན། ། ཕ་རོལ་སྒྲོལ་བར་ག་ལ་ནུས། ། དབང་རྣམས་རབ་ཏུ་ཐོབ་བྱས་ནས། ། གསང་སྔགས་ཐམས་ཅད་མ་བསྒྲུབ་འགྲུབ། ། ཞེས་པ་དང༌། དེའི་ཕྱིར་གཞི་མ་སྨིན་པ་སྨིན་པར་བྱེད་པ་ལ་དབང་བསྐུར་དགོས་སོ། ། དབང་ལ་བརྟེན་པར་བྱེད་པ་ལ་དམ་ཚིག་བསྲུང་དགོས་པ་ནི། སྤྱིར་གསང་སྔགས་ཀྱི་རྒྱུ་ནས་བཤད་པའི་དམ་ཚིག་རྣམས་བསྲུང་དགོས་ཏེ། སྐུ་གསུང་ཐུགས་ཀྱི་དམ་ཚིག་དང་གསལ་བཀྲ་རྩ་ལྟུང་ལ་སོགས་པའི་བསྲུང་བྱ་རྣམས་སྲུང་བའོ། ། ཐལ་འགྱུར་ལས།
དབང་ལ་བརྟེན་པའི་དམ་ཚིག་རྣམས་བཤད་པ། ། བྱེ་བྲག་བརྗོད་ཀྱིས་མི་ལང་ཀྱང༌། ། མདོར་བསྡུས་སྐུ་དང་གསུང་དང་ཐུགས། ། རྣལ་འབྱོར་ལུས་ངག་ཡིད་ལ་སྦྱར། ། དམིགས་པ་བླ་མ་རྡོ་རྗེ་མཆེད། ། བསྲུང་བ་ཡུལ་གྱི་རྣམ་པ་དབྱེ། ། སྡོམ་པ་ལུས་དང་དབང་དུ་འདུས། ། རྡོ་རྗེ་གསང་བའི་གནས་རྣམས་བཟུང་བར་བྱའོ། ། ཞེས་པ་དང༌། རང་ཤར་ལས་ཀྱང་དམ་ཚིག་གི་རྒྱས་པར་བསྟན་ཏོ། །
རིན་པོ་ཆེ་སྤུངས་པ་ལས་ཀྱང༌། འདི་ཉིད་བསྟན་པའི་མན་ངག་དུ། ། དམ་ཚིག་རྣམ་གཉིས་བསྲུང་བར་བྱ། ། དེ་དག་སྔོན་དུ་སོང་ནས་ནི། ། ཐེག་མཆོག་རྒྱལ་པོའི་ནང་དུ་འཇུག ། ཅེས་པས། བྱེ་བྲག་གི་དམ་ཚིག་བསྲུང་མཚམས་འདས་པས་རྫོགས་པ་ཆེན་པོ་རང་བཞིན་གྱིས་དམ་ཚིག་མེད་པ་དང༌། གཅིག་པུ་དང༌། ཕྱལ་བ་དང༌། རྒྱ་མ་ཆད་པ་དང༌།
ལྷུན་གྲུབ་ལ་སོགས་པ་རྣམས་གསུངས་སོ། ། ཡང་དེ་ཉིད་ལས། དེ་དུས་བསྲུང་མཚམས་ལས་འདས་པའི། ། མེད་དང་གཅིག་བུ་ཕྱལ་བ་ཡིས། ། སེམས་ཉིད་མ་རྟོགས་གཞན་མེད་པས། ། རང་སེམས་རྟོགས་པ་བསྲུང་བྱ་བྲལ། ། དེའི་གྲོགས་སུ་དེ་འགྱུར་རོ། ། ཞེས་སོ། ། དབང་དམ་ཚིག་དང་བཅས་པ་དེ་དག་རྒྱུད་གང་ནས་འབྱུང་ན། རྫོགས་པ་རང་བྱུང་དང༌།
སྙིང་གི་མེ་ལོང་དང༌། རྩལ་རྫོགས་དང༌། རང་ཤར་ལས། སྐུར་དུ་ཡོད་པ་གསུངས། ཕྲ་བཀོད་ལ་སོགས་པ་ནས་ཡོད་མེད་ཕྱེད་མར་གསུངས། ཐལ་འགྱུར་ལས། མུ་ཏིག་ཕྲེང་བ་ལས། རིན་ཆེན་སྤུངས་པ་ལས། བསྐུར་རུ་མེད་པར་བསྟན་ཟེར་ཀྱང༌། ཐལ་འགྱུར་ལ་བཞི་ཀ་བསྟན་ཏེ།
འོན་ཀྱང་སེམས་ཀྱི་བརྡ་མཚོན་པ་ཤིན་ཏུ་སྤྲོས་མེད་གཙོ་བར་བསྟེན་པའི་ཕྱིར། དེ་ལྟར་བླ་མ་མཚན་ཉིད་དང་ལྡན་པས། སློབ་མ་དམ་ཚིག་ལྡན་པ་ལ། དབང་བསྐུར་བྱིན་རླབས་དང་ལྡན་པ་གསུམ་འཛོམ་པ་ལ་སངས་རྒྱས་ཀྱི་འབྲས་བུ་ཐོགས་པ་མེད་པ་འབྱུང་ངོ༌། ། འདི་དག་ཀྱང་དཔེར་ན་ཞིང་ས་གཤིན་པོ་ལ་ས་བོན་བཏབ་ནས་ཆུ་ལུད་ལ་སོགས་པའྀ་སོ་ནམ་མང་པོར་བྱས་ནས་འབྲས་བུ་སྨིན་པ་དང་འདྲ་བས། རང་རྒྱུ་རྣམ་པར་དག་པ་ལ་དབང་བསྐུར་ནས་དམ་ཚིག་མ་ཉམས་པར་བརྟེན་པས་འབྲས་བུ་སྨིན་པའོ། ། འབྲས་བུ་ནས་ལ་སོགས་པ་སྨིན་པ་ལ་བཞག་པས་ཆོག་པ་མ་ཡིན་ཏེ། བརྩེ་མ་ནས་འབྲས་བུ་བསྡུས་ནས་བཏག་པ་དང་བརྔོ་བ་ལ་སོགས་པ་བྱས་ནས་བཟུང་རྒྱུ་དང་འདྲ་བར། སེམས་ཀྱི་འབྲས་བུ་སྨིན་པ་དེ་ཡང་གྲོལ་བར་བྱེད་པ་ལ་བླ་མའི་གདམས་ངག་ཕྱིན་ཅི་མ་ལོག་པར་བསྟེན་དགོས། སྨིན་པ་ལས་གྲོལ་ཅི་དགོས་ཞེ་ན།
འབྲས་བུ་སྨིན་པ་དེ་མ་བཅད་པར་བཞག་པ་དེས་དེའི་བྱེད་མི་ནུས་པ་བཞིན་དུ་དབང་བསྐུར་བས་རང་རྒྱུད་ཡོངས་སུ་སྨིན་ཀྱང༌། བླ་མའི་གདམས་ངག་གིས་གྲོལ་བར་མ་བྱས་ན་དོན་མེད་དོ། ། དེས་རྟེན་ཁྱད་པར་ཅན་དུ་སྒྲུབ་པར་བྱེད་པ་སྨིན་པར་བྱེད་པའི་དབང་བཞི་གྲོགས་དམ་ཚིག་དང་བཅས་པ་བསྟན་ཏོ། ། རིག་པ་རང་གྲོལ་ལས། དབང་བསྐུར་དཀྱིལ་འཁོར་རྫོགས་ནས་ནི། ། གདམས་ངག་རྒྱས་པ་གདབ་པར་བྱ། ། ཞེས་གསུངས་སོ། ། ད་ནི་གྲོལ་བར་བྱེད་པའི་ཐབས་བླ་མའི་གདམས་ངག་ཉམས་སུ་བླངས་པ་ནི། གང་ཟག་གི་སྤྱོད་པ་ཇི་ལྟ་བུས་ཉམས་སུ་བླངས་པ་དང༌། དེ་ཉམས་སུ་བླངས་པའི་ཐབས་དངོས།
གང་ཟག་གིས་སྒྲུབ་ལུགས་གཉིས་ཀྱྀས་བླ་མའི་གདམས་ངག་ཉམས་སུ་བླངས་ཏེ། དེ་ལས་སྤྲང་པོའི་ཚུལ་གྱིས་སྒྲུབ་པའོ། ། སྤྲང་པོ་སྡོམ་པ་ཡིས་ངོ་མི་ཤེས་པའི་ཡུལ་དུ་ཐ་མལ་པར་རྫུས་ནས་ཅི་ཤེས་མེད་པར་བསྒྲུབ་སྟེ། རང་གི་ཡོན་ཏན་གཞན་ལ་མི་ངོམ་པ་ནི་ཞེ་འདོད་མེད་པའི་རྟགས་ཡིན། གཞན་གྱི་ངོ་མཚར་བསྒྲུབ་རྟགས་ལ་སོགས་ལ་དྲི་བརྡ་མི་བྱེད་པ་ནི་རང་གི་མན་ངག་ལ་ཡིད་ཆེས་པའི་རྟགས་ཡིན་ནོ། ། གདམས་ངག་ལ་དགྲ་གཉན་མེད་པའི་ས་ཕྱོགས་སུ། སྤྲང་པོའི་ཚུལ་གྱིས་སྒྲུབ་ཞེས་སོ། ། རི་དྭགས་ཀྱི་ཚུལ་གྱིས་སྒྲུབ་པ་ནི། དུར་ཁྲོད་དམ། ཡང་ན་ཡུལ་རྐྱེན་གྱིས་མི་གནོད་པའྀ་ཕུག་གམ།
ལུང་སྟོང་དུ་སོང་ལ། བྱ་བ་གསུམ་བཏང་བས་བསྒྲུབ་བོ། ། དེ་ཡང་ཕྱི་ཡུལ་གྱི་བ་ལས་དང་སོ་ནམ་ལ་སོགས་པའི་བྱ་བ་བཏང་པས། ལུས་དལ་ན་རྩ་དལ་བས་རླུང་རང་ལུགས་སུ་འབྱུང་བས་རྣམ་པར་རྟོག་པ་མི་འབྱུང་བའོ། ། ངག་གི་སྨྲ་བརྗོད་མང་པོ་གཏོང་བ་དེ་སྨྲ་བ་བཅད་པས་བརྗོད་དུ་མེད་པའི་དོན་རང་རྒྱུད་ལ་སྐྱེའོ། ། སེམས་ཉིད་ཀྱི་བྱ་བ་རྣམ་པར་རྟོག་པ་ཐ་དད་པ་མང་པོ་བཏང་སྟེ། ཉམས་སུ་བླངས་པ་ནི། ཐལ་འགྱུར་ལས། དད་ལྡན་འཁོར་བའི་ཡིད་བྲལ་བས། ། བླ་མ་མཆོད་དང་བསྟོད་པར་བྱ། །
འཁོར་བའི་འབྲེལ་བ་ཀུན་སྤངས་ནས། ། གྲོགས་སྤངས་གཅིག་པུར་གནས་པར་བྱ། ། ཞེས་གསུངས་སོ། ། དེ་ནས་ཉམས་སུ་བླངས་པའི་ཐབས་ནི། གྲོལ་བར་བྱེད་པའི་ཐབས་རིགས་པ་གཉིས་སུ་ཉམས་སུ་བླངས་པ་དང༌། དེ་གྲུབ་པར་བྱེད་པའི་གྲོགས་སོ། ། དེའི་གྲོགས་ནི། འཁྲུལ་གཞི་རྩིབ་ལ་བརྟེན་ནས་རྣལ་འབྱོར་པའི་ཆ་རྐྱེན་བརྟེན་པ་དང༌། སྣ་ཚོགས་ཐབས་ཀྱི་རིམ་པ་རྟེན་འབྲེལ་གྱི་སྦྱོར་ཀ་ལ་བརྟེན་ནས། ཐུན་མོང་གི་དངོས་གྲུབ་རྣམས་ནི།
ཐལ་འགྱུར་ལས་ཤེས་པར་བྱའོ། ། དང་པོ་གྲོལ་བར་བྱེད་པའི་ཐབས་རིམ་པ་གཉིས་ནི། ལམ་བསྐྱེད་པའི་རིམ་པ་དང༌། རྫོགས་པའི་རིམ་པའོ། ། ལམ་སྐྱེད་པའི་རིམ་པ་ལ། ཤེས་རབ་སྐྱེད་པའི་རིམ་པ་དང༌། ཐབས་སྐྱེད་པའི་རིམ་པའོ། ། དེ་ཡང་ཐལ་འགྱུར་ལས། ཨེ་མ་གསང་སྔགས་མཐར་ཐུག་གི ། སྒྲུབ་པའི་རིམ་པ་གྲངས་མང་ཡང༌། །
གཙོ་བོས་རྣམ་པར་ཕྱེ་བ་ཡིས། ། ཐབས་དང་ཤེས་རབ་མཆོག་དུ་ཟབ། ། དེ་སྙེད་ལས་ནི་ཉེར་བསྡུས་པ། ། ཐལ་འགྱུར་ལས་སྟོན་པར་འགྱུར་རོ། ། ལམ་རྫོགས་པ་ལ་གཉིས་སྟེ། དམིགས་ཡུལ་གྱི་བློ་ཅན་གྱིས་ཉམས་སུ་བླངས་པ་བསྟན་པ་དང༌། རིག་པ་རང་གི་བློ་ཅན་ཀྱིས་ཉམས་སུ་བླང་པ་བསྟན་པའོ། ། དེ་ཡང་རིན་པོ་ཆེ་སྤུངས་པ་ལས། དེ་ཀུན་དངོས་གཞི་འདི་ལྟ་བུ། ། དེ་དག་བློ་རིམ་རྣམ་གཉིས་ཀྱིས། །
དོན་གྱི་ངོ་བོ་ཉམས་སུ་བླངས། ། དམིགས་པའི་ཡུལ་ཅན་བློ་རྣམས་ལ། ། བསྒོམས་དང་བསྒོམ་བྱའི་ཐབས་འདི་བསྟན། ། རིག་པ་རང་སྣང་བློ་ཅན་ལ། ལྟ་བའི་ཐབས་རྣམས་ཅིག་ཏུ་བསྟན། ། ཞེས་གསུངས་སོ། ། འདིར་དམིགས་པ་ཡུལ་གྱི་བློ་ཅན་རྣམས་ཀྱིས་ཉམས་སུ་བླངས་ཏེ། འདིར་ནི་རྣམ་གྲངས་དང་གོ་རིམ་ལ་བསྟན་པའོ། ། དེ་སྤྱོད་པ་ལ་རྒྱུན་དུ་བྱེད་པའི་རྣལ་འབྱོར་པ་དང༌། སྒོམ་པ་དང༌།
ལྟ་བ་དང༌། འབྲས་བུ་ལ་རྒྱུན་དུ་བྱེད་པའི་རྣལ་འབྱོར་རོ། ། ཕྲ་བཀོད་ལས། སྤྱོད་པ་རྒྱུན་གྱི་རྣལ་འབྱོར་ལས། ། སྒོམ་པ་རྒྱུན་གྱི་རྣལ་འབྱོར་འབྱུང༌། ། ལྟ་བ་རྒྱུན་གྱི་རྣལ་འབྱོར་རོ། ། ཞེས་སོ། ། རྣལ་འབྱོར་བཞི་པོ་འདི་ལ་ཆོས་སྤྱིར་ཉི་ཤུས་སྤྱིར་བཏོན་ཏེ། རིན་ཆེན་སྤུངས་པ་ལས། དེ་རིམ་བྱེ་བྲག་འདི་ལྟ་བུ།
ཁྲིག་ཆགས་ཉམས་སུ་བླངས། ། བདག་པོ་བཞིའི་འདུག་ཚུལ་གྱིས། ། དོན་གྱིས་ངོ་བོ་བཞི་ཡང་བཟུང༌། ། དེའི་ཡུལ་རིག་རྣམ་བཞི་ཡིས། ། འདི་ལྟར་སྣང་བའི་སྐྱེ་རྒྱུན་གཅོད། ། བཞག་ཐབས་མན་ངག་རྣམ་བཞི་ཡིས། ། རིག་པ་བརྟེན་མེད་གནས་སུ་བཞག ། དེ་དོན་རྟོགས་དགོས་རྣམ་བཞི་ཡིས། ། སྣང་སྲིད་ཆོས་རྣམས་གདར་ཤ་གཅོད། ། དུས་ཚོད་གང་ཟག་རྣམ་བཞི་ཡིས། །
ཆོས་རྣམས་ཀུན་ལ་རང་བྱན་བྱ། ། དག་ལུགས་གྲོལ་བའི་གནད་བཞི་ཡིས། ། ཉོན་མོངས་རྣམས་ལ་རང་དབང་རྒྱུར། ། དེའི་རང་གི་ཚད་ཕེབས་པའི། ། དེ་ཡིས་ཡིད་ཆོས་རང་བརྟེན་ ན། ། དེ་ལ་གོམས་པ་སུས་བྱས་པ། ། ཡེ་ཤེས་ཀུན་ཀྱང་ཕུགས་སུ་ཟིན། ། གསང་ཆེན་ཕྱག་རྒྱ་ཆེན་པོ་འཐོབ། ། ཅེས་རྣམ་གྲངས་ཉི་ཤུ་བཤད་དོ། ། དེ་ལ་དང་པོ་སྤྱོད་པ་ལ།
རྒྱུན་དུ་བྱེད་པའི་རྣལ་འབྱོར་པས། སྣང་བ་དབང་བསྒྱུར་ཅི་སྤྱོད་པ། ། དེའི་མན་ངག་དུ་སྣང་བ་ཅོག་གཞག་གི་གཞག་ཐབས། དེ་ལ་དགོངས་པ་ཇི་ལྟ་བུ་ཞིག་སྐྱེ་ན། སྣང་སྲིད་བཞིར་བཞེངས་ཀྱི་དགོངས་པ། དེའི་ཉོན་མོངས་པ་གང་དུ་སྤངས་ཞེ་ན། གནས་རྒྱུར་བ། གང་ཟག་གི་ཆོས་ལ་འཇུག་པའི་དུས་སོ། ། དེ་ལ་སྤྱོད་པ་ནི་གསུམ་སྟེ། ལས་དང་པོ་པའི་སྤྱོད་པ་བཅུའི་ཁྲིག་མ་ནོར་བར་བྱེད་པའོ། །
ནོར་བུ་ཕྲ་བཀོད་ལས། ཆོས་ཉིད་ངོ་བོ་མ་མཐོང་པ། ། ཆོས་སྤྱོད་བཅུ་ལ་ཞེན་པར་འགྱུར། ། ཞེས་པ་དེ་གང་ཞེ་ན། ཆོས་སྤྱོད་མངོན་པར་རྟོགས་པའི་རྒྱུད་ལས། ཡི་གེ་འབྲི་མཆོད་སྦྱིན་པ་དང༌། ། ཉན་དང་ཀློག་དང་འཛིན་པ་དང༌། ། འཆད་དང་ཁ་ཏོན་བྱེད་པ་དང༌། ། དོན་སེམས་པ་དང་སྒོམ་པ་བཅུ། ། འདི་བཅུ་ཆོས་ཀྱི་སྒོ་མོ་ཡིན། །
འདྲེན་པ་རྣམས་ཀྱི་གཤེགས་ཤུལ་ ཡིན། ། ཞེས་སོ། ། འཁོར་འདས་རུ་ཤན་འབྱེད་པའི་སྤྱོད་པ་ནི་སྤྱད་རྒྱུ་མེད་སྟེ། ལུས་ངག་ཡིད་གསུམ་ཚད་ལ་ཕེབས་པའོ། ། དེ་ལ་བརྟུལ་ཞུགས་རླུང་འཛིན་གྱི་སྤྱོད་པ་ཉེར་གཅིག་ཡོད་ཀྱང་འདིར་བདུན་བྱའོ། ། ཉི་ཟླ་ཁ་སྦྱོར་ལས། བུང་བ་ལྟ་བུའི་སྤྱོད་པ་ཡིས། ། ཆོས་ཀུན་གྱི་ནི་རོ་མྱོང་བྱ། ། རི་དྭགས་ལྟ་བུའི་སྤྱོད་པ་ཡིས། ། འཁྲུལ་པའི་རྐྱེན་གྱུར་ཡུལ་རྣམས་སྤངས། །
ལྐུགས་པ་ལྟ་བུའི་སྤྱོད་པ་ཡིས། ། འཁྲུལ་པའི་ངག་ནི་རྣམས་པར་སྤངས། ། ཐིག་བྱ་ལྟ་བུའི་སྤྱོད་པ་ ཡིས། ། གསང་སྔགས་ཀྱི་ནི་ཐེ་ཚོམ་བཅད། ། སྨྱོན་པ་ལྟ་བུའི་སྤྱོས་པ་ཡིས། ། གཅིག་དུ་གནས་པའི་ཡུལ་རྣམས་སྤངས། ། སེང་གེ་ལྟ་བུའི་སྤྱོད་པ་ཡིས། ། འཇིགས་པའི་སེམས་སྤངས་དུར་ཁྲོད་རྒྱུ། ཁྱི་ཕག་ལྟ་བུའི་སྤྱོད་པ་ཡིས། ། གཙང་རྨེའི་རྟོག་པ་རྣམ་པར་སྤངས༌། །
ཞེས་གསུངས་སོ། ། དང་པོ་སྒོམ་མོ་ཀུན་ནས་གཏུར་ནུས་བྲག་ལ་ཚང་འཚོལ་བ་ལྟ་བུའི་སྤྱོད་པ། ཐོས་པས་ཆོས་དང་ཆོས་མིན་འབྱེད་པ། དེ་ནས་བསམ་པས་ཉོན་མོངས་པ་མགོ་མནན་ནོ། ། སྒོམ་པས་ཉོན་མོངས་པ་གཏན་ནས་མེད་པར་བྱེད་པས། རྒྱུ་དེ་ཉིད་ལས་གསུངས་པ། ཤེས་རབ་ནི་གསུམ་སྟེ། ཐོས་པའི་ཤེས་རབ་ཀྱིས་ཕྱིའི་སྒྲོ་འདོགས་བཅད་པའོ། ། བསམ་པའི་ཤེས་རབ་ཀྱིས་ནང་གིས་སྒྲོ་འདོགས་བཅད་པ་དང༌། སྒོམས་པའི་ཤེས་རབ་ཀྱིས་གསང་བའི་སྒྲོ་འདོགས་བཅད་པའོ། །
ཞེས་སོ། ། དེའི་གྲོགས་སུ་ཐེ་ཚོམ་མེད་པའི་སྤྱོད་པ་ནི་བྱ་ཚང་དུ་འཇུག་པ་སྤྱོད་པའི་སྔོན་དུ། ཕྱིའི་སྒྲོ་འདོགས་བཅད་ནས། དེ་ནས་རང་གང་ལ་ཡིད་ཆེས་པ་གཅིག་ལ་བརྟེན་ནས་ཡི་དམ་དུ་བཟུང་ནས་ཉམས་སུ་ལེན་པའོ། ། དེའི་གྲོགས་ཀུན་གྱི་སྤྱོ་ཡུལ་མ་ཡིན་པ་རི་དྭགས་ལྟ་བུའི་སྤྱོད་པ་ནི། རི་དྭགས་རྨས་མ་དེ་རྨས་པའི་སྣང་གིས་གཅིག་པོར་འབྲོས་ཏེ། ཅི་ནས་ཀྱང་ལུང་ཕུགས་སམ་རིའི་རྩེ་ལ་ འགྲོ ། རྣལ་འབྱོར་པ་དེ་ཡང་འཁོར་བ་སྤངས་པའི་སྣང་གིས། མི་ལ་འཇིགས་པར་བྱས་ནས་མི་མི་རྒྱུ་བའི་དུར་ཁྲོད་ལ་སོགས་པར་གནས་པར་བྱའོ། ། དེ་ལྟར་བྱས་པས་དྲན་པ་རེངས་པ་སྨྱོན་པ་ལྟ་བུའི་སྤྱོད་པ་ཡིས།
དེ་ལྟར་དུ་གནས་པ་ལས་འབྲེལ་མེད་པའི་གཏམ་རྣམས་རང་བསྡོམ་དུ་བྱུང་ལ། སྨྱོན་པའི་ཚིག་དང་འདྲ་བ་བྱུང༌། འདིའི་དུས་ན་གཙང་མི་གཙང་མེད་པ་ཁྱི་ཕག་ལྟ་བུའི་སྤྱོད་པ་འབྱུང་ངོ༌། ། དེ་ལྟར་དྲུག་རྫོགས་པ་ལས་ཟིལ་གྱིས་མི་ནོན་པ་སེང་གེ་ལྟ་བུའི་སྤྱོད་པ་འབྱུང་སྟེ། སེང་གེ་གང་ལ་ཡང་འཇིགས་པ་དང་བག་ཚ་བ་མེད་པ་དང་འདྲ་བར། རྣལ་འབྱོར་པ་འདི་ཡང་སྣང་བ་ལ་སོགས་པ་སྣོད་དང་བྲལ་ནས། འདི་ཉིད་ལ་དབང་སྒྱུར་ནུས་པ་དག་འབྱུང་ངོ༌། ། དེ་དག་ནི་སྤྱོད་པ་ལ་མིང་དུ་བཏགས་པ་སྣང་བ་དབང་བསྐུར་གྱི་སྤྱོད་པ་ཞེས་བྱ་བ་གཞན་མི་དད་པ་སྒྱུར་ནུས་པ་དང༌། བསད་པ་གསོ་ནུས་པ་དང༌། རྫུ་འཕྲུལ་བསྒྲུབ་པ་དང༌།
ཆང་གིས་ར་རོ་བ་བཞིན་ཏེ། ཤེས་པ་འགྱུར་ནས་ཆོས་ཉིད་དུ་ཤར་བས། སྣང་བ་ས་ཆུ་མེ་རླུང་གང་ལ་ཡང་དབང་སྒྱུར་ནུས་པ་དག་འབྱུང་ངོ༌། ། དེ་མན་ངག་གི་སྣང་བ་ཅིར་བཞག་གི་ཐབས་དང༌། ཆོས་ཅན་དུམ་བུ་བསླབས་པས་གཟུགས་བརྙན་ཡོངས་སུ་དག ། ཆོས་ཅན་སྤྱིའི་རྣམ་པ་ལས་བསླབས་པས་རང་བཞིན་ཡོངས་སུ་དག་པ་ནི། གང་སྣང་ཚད་ཀྱི་སྟེང་དུ་གཅེར་གྱིས་བཞགས་པ་ལས་བྱུང་ ངོ༌། ། འདིའི་དགོངས་པ་ནི་སྣང་སྲིད་གཞི་བཞེངས་ཞེས་བྱ་སྟེ། འཁོར་འདས་ཀྱི་ཆོས་ཐམས་ཅད་སློབ་པ་མེད་ཀྱང༌། བློ་ཐོག་ཏུ་ཕུང་ངེ་ཤར་བའོ། །
དེ་ལྟར་ཤར་བའི་དུས་ན་ཉོན་མོངས་པ་ལྔ་ཡེ་ཤེས་ལྔར་གནས་ལྔ་འགྱུར་བ་ནི། སྣམ་བུ་ལ་སོགས་པ་ཁ་དོག་དུ་མར་སྒྱུར་བ་དང་འདྲའོ། ། མུ་ཏིག་ཕྲེང་བ་ལས་ཀྱང༌། ཕུང་པོ་ཁམས་དང་སྐྱེད་མཆེད་ནི། རིགས་དང་རིགས་ཀྱི་བདག་པོར་གྲོལ། ། ཞེས་གསུངས་སོ། ། འདིའི་དུས་སུ་གང་ཟག་དེ་ལ་མིང་དུ་བཏགས་ན་ཆོས་ལ་འཇུག་པའོ། ། དེ་དག་ཐམས་ཅད་དད་པ་མ་ཡིན་སྟེ། ལམ་སྐྱེད་པའི་རིམ་པ་ལ་དགོངས་པའོ། ། སྤྱོད་པ་བརྟེན་ནས་སྒོམ་པ་ལྟ་བུ་ནི་མ་ཡིན་སྟེ།
འདི་ཉིད་རང་གིས་གྲོལ་བས་ན། གང་ཟག་གཅིག་གིས་ཆ་རྐྱེན་དུ་བརྟེན་པའོ། ། སྒོམ་པ་ལ་རྒྱུན་དུ་བྱེད་པའི་ཆོས་ཚན་ལྔ་ནི། སྒོམ་པ་ཉིན་མཚན་ཁ་སྦྱོར་དང༌། དེའི་མན་ངག་རྒྱ་མཚོ་ལྕོག་བཞག་གི་དགོངས་པ་དང༌། དེའི་དུས་ན་དགོངས་པ་སྣང་སྲིད་བཞིར་གཞག་གི་དགོངས་པ་དང༌། དེའི་ཚེ་ཉོན་མོངས་པ་རྒྱས་གདབ་དུ་སོང་བའོ། ། གང་ཟག་ཆོས་ལ་གནས་པའི་དུས་སོ། ། དེ་ཡང་སྒོམ་པ་ནི་བྱང་ཆུབ་སེམས་དཔའི་བསམ་གཏན་དང༌། གསང་སྔགས་ཟབ་མོའི་སྒོམ་པ་དང༌།
ལྷ་དང་མི་སེམས་འཛིན་པ་དང༌། བདེ་བར་གཤེགས་པའི་དགོངས་པའོ། ། ཐལ་འགྱུར་ལས། རང་བཞིན་བབས་ལས་བྱུང་བ་ནི། ། བསམ་གཏན་དག་ཏུ་བརྗོད་པར་བྱ། ། རྩ་དང་རླུང་དང་ཐིག་ལེ་དང༌། ། ལུས་གནད་དམིགས་པ་གཏོད་པ་ནི། ། སྒོམ་པ་ཞེས་ནི་འདོད་པ་ཡིན། ། ཡི་གེ་འོད་དང་ཁ་དོག་དང༌། ། རྣམ་པར་འཕྲུལ་པའི་སྤྲོ་བསྡུ་ནི། །
ཏིང་ངེ་འཛིན་ཞེས་བཤད་པ་ལ། ། མ་བཅོས་རང་ལུགས་གནས་ལུགས་ཏེ། ། ཇི་ལྟར་དེ་ལ་འགྱུར་མེད་པ། ། སངས་རྒྱས་རྣམས་ཀྱི་དགོངས་པའོ། ། ཞེས་པ་དང༌། རང་ཤར་ལས། ལྷ་དང་མིའི་སེམས་འཛིན་དང༌། ། བྱང་ཆུབ་སེམས་དཔའི་བསམ་གཏན་དང༌། ། དེ་བཞིན་གཤེགས་པའི་དགོངས་པ་འདོད། ། ཅེས་པ་དང༌།
ཉི་ཟླ་ཁ་སྦྱོར་ལས། སྒོམས་པ་ནི་གསུམ་སྟེ། ལྷ་ལ་སོགས་པའི་སེམས་ཀྱི་བསྒོམ་པ་དང༌། ཐེག་པ་ཆེན་པོའི་བསམ་གཏན་དང༌། དུས་གསུམ་སངས་རྒྱས་དགོངས་པ་ཉིད་ཡིན་ནོ། ། ཞེས་སོ། ། བསམ་གཏན་ལ་གསུམ་སྟེ། རང་བཞིན་བསམ་གཏན་ལུང་དུ་མ་བསྟན་པ་རྣམས་ལ་བསམ་གཏན་སྐྱེ་སྟེ། དེ་ཡང་མིག་ལ་བརྟེན་ནས་སྐྱེ་སྟེ། མདའ་སྲེགས་པའི་མིག་ལ་ཡོད་པ་དང༌།
རི་བོང་གི་མིག་ལ་ཡོད་པ་དང༌། ཁྲ་ཚང་ན་ཡོད་པའི་མིག་ལ་ཡོད་པ་དང༌། ལུང་དུ་མ་བསྟན་པའི་ལྷ་དང༌། མི་ལ་བསམ་གཏན་ཡོད་པ་དང༌། སེམས་རྣམ་ཤེས་བག་ལ་ཉལ་དུས་སོ། ། ས་ལ་གནས་པའི་བསམ་གཏན་ནི། ས་དང་པོའི་བདེན་པ་མཐོང་ནས། ས་བཅུ་བདུན་གྱི་ཏིང་ངེ་འཛིན་ཚུན་ཆད་ལ་སོ་སོའི་བསམ་གཏན་རེ་རེ་ཡོད་པའི་བཅོས་མའི་བསམ་གཏན་ནི། རྣལ་འབྱོར་པ་ལ་གནོད་པར་བྱེད་པ་རྣམ་གཉིས་ཡོད་དེ། འཕྲལ་དུ་ཟས་དང་གོས་ཀྱིས་གནོད་ལ།
ཕུགས་སུ་རྨི་ལམ་དང་བག་ཆགས་ལ་བརྟེན་ནས་ཁམས་གསུམ་དུ་འཇུག་པར་བྱེད་པས་གནོད་པར་བྱེད་པའོ། ། དེ་ལ་བསམ་གཏན་གྱི་ཐུན་བཞི་ལ་བསླབ་སྟེ། ཟས་ཀྱི་ཞེན་པ་བཅས་པ་བསམ་གཏན་གྱི་ཐུན་དང༌། རྨི་ལམ་དང་བག་ཆགས་ཀྱི་ཞེན་པ་བཅད་པ་བསམ་གཏན་གྱི་ཐུན་ལ་བསླབ་པའོ། ། དེ་ལ་ཟས་ཀྱི་ཞེན་པ་བཅད་པ་བསམ་གཏན་གྱི་ཐུན་དང༌། རྟེན་འབྲེལ་ཟབ་མོ་ལ་བརྟེན་ནས་ཟས་ཀྱི་ཞེན་པ་བཅད་པ་དང༌། བཅུད་ལེན་སྣ་ཚོགས་པ་མང་ན་ཡང༌། རིན་པོ་ཆེའི་བཅུད་ལེན་ཟབ། འབྱུང་བ་རྒྱུན་བཅད་པ་ནི་རླུང་ཟས་སུ་ཟ་བ་སྟེ། སྟེང་འོག་གི་གནད་འབྱུང་བ་རོ་མཉམ་པ་དང༌།
ས་དང༌། མེ་དང༌། རླུང་དང༌། ནམ་མཁའི་བཅུད་ལེན་དང༌། བདུད་རྩི་དྲི་ཆེན་གྱི་སྦྱངས་ཐབས་དང༌། དྲི་ཆུ་སྦྱངས་ཐབས་སོ། ། དེ་ལྟར་བྱས་པ་ཡོན་ཏན་མང་པོ་ཐོབ་པ་ནི་སོ་སོའི་སྐབས་ན་བརྟེན་ནས་ཡོད་དེ། ཐལ་འགྱུར་ལས། བཅུད་ཀྱི་ལེན་པ་འདི་ལྟ་བུ། ། རིན་པོ་ཆེ་ལ་བརྟེན་པ་ཡིས། །
ཚེ་འདི་ཉི་ཟླ་དག་དང་མཉམ། ། སྣ་ཚོགས་རྡོའི་སྦྱོར་བ་ཡིས། ། མཚོན་གྱིས་ལུས་ལ་ཚུགས་པ་མིན། ། སྔོ་ལ་བརྟེན་པའི་སྦྱོར་བ་ཡིས། ། སྐྲ་དཀར་གཉེར་མ་མེད་པར་ འགྱུར། ། རྩི་སྦྱོར་དག་གིས་བཅུད་ལེན་གྱིས། ། གཟི་བརྗིད་ལྡན་ཞིང་གཞོན་པར་འགྱུར། ། ཤ་ལ་བརྟེན་པའི་སྦྱོར་བ་ཡིས། ། ལུས་ཟུངས་ལྡན་ཞིང་སྟོབས་བསྐྱེད་འགྱུར། ། གཞན་ཡང་རླུང་ལ་བརྟེན་པ་ཡིས། །
ངོ་མཚར་ཆེ་བའི་བཅུད་ལེན་བཤད། ། འབྱུང་བ་རྒྱུན་གཅོད་ཞེས་བྱ་བ། ། སྟེང་དང་འོག་གི་རླུང་གིས་ཤེས། ། མཁས་པས་རླུང་གི་གནས་སུ་སྦ། ། ཡང་ནི་རླུང་གི་འགྱུར་རྩིས་ཀྱིས། ། ཟས་ཀྱི་རྣལ་འབྱོར་དག་དུ་འགྱུར། ། དེ་ལྟར་བཅུད་ཀྱི་ལེན་པ་ཡིས། ། འགྲོ་བའི་གདུང་བ་ཆོད་པའོ། ། ཞེས་སོ། ། གོས་ཀྱི་ཞེན་པ་བཅད་པ་ལ།
རྟེན་འབྲེལ་ཟབ་མོ་ནི། ཤ་སྦྱོར། རྡོ་སྦྱོར། རྩི་སྦྱོར་སྔོ་སྦྱོར་ལ་སོགས་པའོ། ། ཏིང་ངེ་འཛིན་རླུང་ལ་བརྟེན་ནས་གོས་ཀྱི་ཞེན་པ་དང་བྲལ་བར་བྱ་བ་ནི། ལུས་ཙོག་པུར་འདུག་སྟེ། རླུང་ནང་དུ་སྡིགས་ལ། ཕོ་ཁ་ཚ་མེར་གྱིས་དགང་ཞིང༌། ཕྱིར་རིམ་གྱིས་བཏང་ངོ༌། ། དེ་ལྟར་བྱས་པས་ཕྱི་ལུས་ལ་དྲོད་སྐྱེ་བ་དང༌།
དེ་སྐྱེས་པས་ལུས་ལ་སྲོག་ཆགས་མེད་པ་དང༌། ནང་སེམས་ལ་དྲོད་སྐྱེས་པས་རྣམ་རྟོག་བབས་ཀྱིས་མེད་པའོ། ། ཐལ་འགྱུར་ལས། གོས་ཀྱི་སྦྱོར་བ་འདི་ལྟ་སྟེ། ། རླུང་དང་རྟེན་འབྲེལ་ཟབ་མོ་བྱས། ། རླུང་ནི་འཕེན་ཅིང་བདུད་པ་ལས། ། འགྲོ་འོང་དཀྱིལ་པའི་གནད་ཀྱིས་ཀྱང༌། ། དམིགས་པ་སོ་སོའི་འབྱུང་བ་དང༌། ། རྣལ་འབྱོར་ལུས་དང་མཐུན་པར་དབྱེ། ། རྟེན་ཅིང་འབྲེལ་བའི་སྦྱོར་བ་ཡིས། །
གཅིག་དང་དྲུག་དང་བདུན་གསུམ་ལས། ། རིལ་བུ་ཕྱེ་མ་ལེགས་སྦྱར་བས། ། གཏོར་གཏང་བྱུག་པ་མཐའ་ཡིས་བྱ། ། ཞེས་སོ། ། རྨི་ལམ་གྱི་ཞེན་པ་བཅད་པ་བསམ་གཏན་གྱི་ཐུན་ལ་བསླབ་པ་ནི། དང་པོ་རྨི་ལམ་བརྟགས་པའི་གནད་དང༌། གཉིས་པ་རྨི་ལམ་གྱི་མན་ངག་སྒོམ་པའོ། ། དེ་ཡང་ཐལ་འགྱུར་ལས། རྨི་ལམ་གནད་ཀྱི་ལམ་ཁྱེར་ནི། ། སྔོན་དུ་བྱ་དང་གནད་ལ་དབབ། །
སྔོན་དུ་ལུས་ངག་སེམས་སྦྱངས་ཏེ། ། འབྱོངས་པའི་རྟགས་ལ་བརྟེན་ནས་ནི། ། རྟགས་དང་ཟིལ་གྱིས་མནན་པ་དང༌། ། བག་ཆགས་གསུམ་པོ་ངོས་བཟུང་བྱ། ། དེ་ནས་གནད་ལ་འབེབས་དུས་སུ། ། སྦྱང་དང་རྒྱུར་དང་བཅད་པ་དང༌། ། དཀྲུག་དང་བཅུད་དང་གནད་ལ་བོར། ། དཀྱིལ་ཟློག་ལས་ཀྱི་གནད་བྱས་པས། ། ལས་ཀྱི་རྨི་ལམ་མཐའ་ཟད་དེ། ། བག་ཆགས་འཁྲུལ་པ་དྲུང་ནས་ཐོན། །
འདི་དུས་རང་གིས་བརྩོན་འགྲུས་ཀྱིས། ། རབ་ལ་འཆད་དང་འབྲིང་ལ་ཤེས། ། ཐ་མལ་སྒྱུར་བ་ངེས་པ་སྟེ། ། འདི་དག་རྨི་ལམ་ཐོག་མའང༌། ། རབ་ལ་བརྗེད་པ་ཐ་མ་ འགག ། འབྲིང་ལ་ཤིན་ཏུ་གསལ་བ་དང༌། ། ཐ་མ་ཡིན་པར་ཤེས་པར་བྱ། ། ཐ་མ་མི་གསལ་དེ་ནས་འགྱུར། ། དེ་དག་རྣམས་ཀྱི་ཚད་ལ་ཕེབས། ། ཞེས་སོ། །
རྟག་པ་ནི་ཉི་མ་འགའ་དལ་བར་བྱས་ལ། ལུས་མཉེ་བག་ཙམ་བྱའོ། ། དེ་ནས་ནུབ་འགའ་ཙམ་རྨི་ལམ་བརྟག་སྟེ། སྔར་ཞེན་པའི་ཡུལ་ལ་སོགས་པ་ཤས་ཆེ་རྨི་ན། སྔར་ཞེན་བག་ཆགས་ཚན་ཆེ་བ་ཡིན་པས། སྒྱུར་བ་འབྲིང་པོ་ཡིན་ནོ། ད་ལྟའི་ཐུན་རེ་རྨི་བ་ནི། ཤིན་ཏུ་སླ་བས་འདི་ལ་ཉི་མ་གསུམ་བཞི་ཙམ་བསྒོམས་པས་འབྱོངས་སོ། ། སྔར་མ་ཕྱིན་པའི་ཡུལ་དང༌། སྔར་འཕྲད་པའི་ཡུལ་དང༌།
སྔར་འཕྲད་མ་མྱོང་བའི་མི་དང་འཕྲད་པ་ལ་སོགས་པ་ནི་བཅད་པར་དཀའོ། ། གསུམ་ཆལ་ཆལ་ཆོལ་དུ་རྨི་ན། བག་ཆགས་གསུམ་ཆར་འདུས་པས་ཤིན་ཏུ་བཅད་པར་དཀའོ། དེ་ལྟར་རྟགས་ལ་རྨི་ལམ་གྱི་མན་ངག་བསྒོམ་པ་ནི། རྨི་ལམ་སྦྱང་པའི་གནད་དང༌། སྒྱུར་བའི་གནད་དང༌། བཅད་པའི་གནད་བསྒོམ་སྟེ། ཤིན་ཏུ་དཀའ་བ་ལ་སྒྱུར། བཅད་སྦྱང་པ་ལ་གསུམ་ཆར་དགོས། འབྲིང་གཉིས་ཀྱིས་ཆོག །
དེའི་འོག་མ་ལ་གང་རུངུ་བ་ཅིག་ལ་སྣ་གཏད་ནས་བསྒོམས་པས་ཆོག ། སླ་བ་ལ་གང་ཡང་རུང་བ་ལ་ཉི་མ་འགའ་ཙམ་བསྒོམས་པས་ཆོག་ གོ ། དེ་ལ་སྦྱང་པ་ནི། སྣང་བ་ཅི་གང་རྨིས་པའི་ཡུལ་གཟུགས་བརྙན་སུ་སྤྲུལ་ཞིང་བསྒོམས། དེ་ལ་སྟོང་ཉིད་ཀྱི་རྒྱས་གདབ། དེ་ཉིད་འབྱོངས་པས། སྣང་བ་ཙམ་སྒྱུ་མའི་རྨི་ལམ་དུ་ཤེས་ཤིང་སྒོམ་པ་ལས་འབྱུང་ངོ༌། ། སྒྱུར་བ་ནི་མེ་ལོང་ནང་དུ་ཡིད་ཀྱི་ལྷ་སྐུ་བསྟན་ཅིང་བསྒོམ་དེ་འགྱུར་བས་སྣང་བ་ཙམ་ཡི་དམ་ལྷར་གསལ་བ་འབྱུང་ངོ༌། ། རྒྱས་པ་ནི་རིག་པའི་གནད་བསྒོམས་པས་རྨི་ལམ་འཆད་ དོ། ། འབྲིང་པོ་རྨི་ལམ་དུ་ཞེས་པ་འབྱུང༌།
ཐ་མ་ཐམས་ཅད་ཆོས་ཀྱི་བྱ་བར་འགྱུར་བ་ནི་འབྱོངས་པའི་ཚད་དོ། རྨི་ལམ་མན་ངག་འདི་ཤིན་ཏུ་གལ་ཆེ། དེ་ཡང་ཐལ་འགྱུར་ལས། སྒྱུ་ལུས་རྨི་ལམ་དག་དུ་སྦྱང༌། ། དེ་ཉིད་འབྱོངས་པའི་ལུས་ཉིད་ཀྱིས། ། གྲིབ་མའི་རྣམ་པ་ལྟ་བུར་འགྱུར། ། དེ་ནས་བར་མ་དོའི་ ལུས། ། འདི་དག་རང་དུ་འཛིན་པར་འགྱུར། ། ཞེས་སོ། ། གཉིད་ལ་བརྟེན་པའི་རྨི་ལམ་སྦྱང་པ་བརྟེན་ནས།
ད་ནི་གཉིད་ལ་བརྟེན་པའི་འོད་གསལ་སྦྱང་པ་ཡང༌། རྒྱུད་དེ་ཉིད་ལས། གཉིད་ཀྱི་བསམ་གཏན་ལ་སྦྱངས་ནས། ། འབྱོངས་པ་ཉིན་མཚན་མེད་པར། ། ཕྱི་རོལ་སྣང་བ་གསལ་བ་དང༌། ། འདིས་ནི་འོད་གསལ་ཆེན་པོ་འགྲུབ། ། ཞེས་སོ། འདིའི་གདམས་ངག་ལ། སྲོད་ལ་དབང་པོ་གནས་སུ་བསྡུ། ། ནམ་ཕྱེད་ཤེས་བྱ་བུམ་པར་གཞུག །
ཐོ་རེངས་ཡེ་ཤེས་གསལ་བར་བྱེད། ། ཉིན་པར་སྣང་བ་རྒྱ་ཡིས་གདབ། ། ཞེས་བྱ་བའི་མན་ངག་གིས་འོད་གསལ་ལམ་དུ་བྱེད་པ་བརྟེན་པ་ནི། བླ་མས་ཟུར་ཙམ་བསྟན་ལ། རྒྱས་པར་དུས་བཞི་མཉམ་སྦྱོར་གྱི་དུས་ཤེས་པར་བྱ། བག་ཆགས་སྦྱང་ཞིང་ཞེན་པ་བཅད་པ་བསམ་གཏན་གྱི་ཐུན་ནི། ཡོད་པ་ཚད་དུ་མི་སྤང༌། མེད་པ་ཐད་དུ་མི་བཙལ། ཡོད་པ་ལ་མངོན་པར་ཞེན་པར་མི་བྱའོ། དེ་ཡང་འདས་པའི་རྗེས་མ་བཅད།
མ་འོངས་པའི་སྔོན་མི་བསུ། ད་ལྟར་བག་ཆགས་གཉེན་པོ་དང་བཅས་པ་རྒྱུད་ལ་མ་བརྟེན་པས། སྣང་བ་སྣང་བ་ནས་གྲོལ་བས་བར་དོ་དངོས་པོར་འཛིན་པ་རང་སར་དག ། དེ་ཡང་སྣང་བ་ཉིད་སྣང་ཐོག་ཏུ་གྲོལ་བས་བྱེའུ་ཁྲས་ཁྱེར་བ་ལྟ་བུ་འབྱུང་ངོ༌། ། འགྱུ་བ་འགྱུས་ཐོག་དུ་གྲོལ་བས་བར་སྣང་གི་སེ་རུ་ལྟ་བུའོ། ། སྣང་ཤེས་གཉིས་མེད་དུ་གྲོལ་བས། ཆུ་བོ་ལ་ཆུ་བོ་ཐིམ་པ་ལྟ་བུའོ། ། དེ་ནི་བག་ཆགས་འཁྲུལ་པའི་ཡུལ་འདས་པས། བདག་ཏུ་ལྟ་བའི་ཞེན་པ་བཅད་པའོ། ཀློང་དྲུག་པ་ལས།
སྐྱེས་བུ་གང་ཞིག་འདས་པའི་རྗེས་མི་བཅད། མ་འོངས་པའི་སྔོན་མི་བསུ། ད་ལྟའི་ཤེས་པ་རང་སོ་ལ་བཞག་ན་སྔ་ཕྱི་མེད་པར་འདྲེས་ནས། གཅིག་འདུས་ངོ་བོ་ཉིད་ཅེས་བྱ་སྟེ། དུས་གསུམ་མཉམ་པ་ཉིད་དུ་རྟོགས་པའྀ་རྣལ་འབྱོར་རོ། ། ཞེས་གསུངས་སོ། ། གསང་སྔགས་ཟབ་མོའི་སྒོམ་པ། རྩ་དང་རླུང་དང་ཐིག་ལེའི་རྣལ་འབྱོར་ལ་བརྟེན་ནས་མི་རྟོགས་ལམ་དུ་བྱེད་པ་ནི། དང་པོ་རླུང་གི་རྣལ་འབྱོར་ལ། ཐལ་འགྱུར་ལས།
རླུང་གི་དགོངས་པ་རྣམ་པ་གཉིས། ། འཇིག་རྟེན་ལུས་རྫོགས་སྐྱེད་པ་དང༌། ། འདས་པ་སྐུ་དང་ཡེ་ཤེས་དང༌། ཐིག་ལེ་ཉིད་ལ་གོམས་པ་དང༌། ། ལུས་ནི་སྟོང་དང་གསལ་བས་ཁྱབ། ། ལུས་ཀྱི་འབྱུང་བ་ཟད་པ་དང༌། ། སེམས་ཉིད་རྟོག་པ་འགག་པ་དང༌། ། མི་རྟོག་ཡེ་ཤེས་སྐྱེས་པ་དང༌། ། ཕྱིའི་སྣང་བ་ཟད་པ་དང༌། ། རླུང་དང་སེམས་སུ་འདྲེས་པ་སྟེ། །
དེ་ནས་རླུང་གི་ལས་ཀུན་བྱེད། ཞེས་པ་དང༌། རླུང་དང་འདི་དག་ཉམས་སུ་བླངས་པའི་རིམ་པ་ནི་གཞན་དུ་ཤེས་པར་བྱའོ། ། རྩའི་སྦྱོར་བ་ཡང་རྒྱུད་དེ་ཉིད་ལས། ལུས་ཀྱི་གནད་ནི་རྩ་ཡིན་སྟེ། ། ཞེས་པ་ལ་སོགས་པའི་རྩའི་གནས་ལུགས་ཉམས་སུ་བླང་པའི་ཐབས་གཞན་དུ་ཤེས་པར་བྱའོ། ། ཐིག་ལེའི་རྣལ་འབྱོར་སྒོམ་པ་ནི། རྒྱུད་དེ་ཉིད་ལས། བར་ཆད་སེལ་བའི་ཡི་གེ་ཕཊ་དྲག་པོ་ལ་སེམས་བཟུང་པ་ནི། ལུས་གོང་ལྟར་སོ་ལྷོད་སམ།
རླུང་ལ་སོགས་པ་སོ་ལྷོད་ལ་དར་ཅིག་ཤེས་པ་ཡེངས་སུ་བཅུག་ལ། རབ་ཏུ་དྲག་པོར་ཕཊ་ཞེས་བརྗོདཔས། དེ་ཉིད་ལ་ཤེས་པ་མེད་པ་ཅིག་འོང༌། དེའི་དུས་ན་ཡེ་ཤེས་ངོས་བཟུང་ཞིང༌། ཡང་ནས་ཡང་དུ་ཕཊ་ཀྱིས་ཤེས་པ་གསལ་གདབ་པར་བྱ་སྟེ། དེ་ནས་ཉིན་མཚན་མེད་པར་ཉམས་སུ་བླངས་པས་རང་བཞིན་ཡོངས་སུ་དག་པའི་ཉམས་མྱོང་བ་མི་སྐྱེ་མི་སྲིད་དོ། ། དེ་ལ་མ་མོས་ན། ཁྲོ་བོ་དགྱེས་པའི་གད་མོ་ལ་སེམས་བཟུང་སྟེ། ཡང་ལུས་གནད་ལ་སོགས་པ་གོང་ལྟར་བྱས་ལ། ངག་དུ་ཧ་ཞེས་དྲག་ལ་ཐུང་པ་བརྗོད།
ཤེས་པ་ཧ་ལ་གཏད། རྣམ་པར་རྟོག་པ་ལ་སོགས་པ་སེམས་མི་བདེ་བ་བྱུང་བའི་དུས་སུ། ཧ་དྲག་ཏུ་བརྗོད་ ཅིང༌། ངག་དང་ཤེས་པ་ཧ་ལ་རླུང་དང་བསྲེ་བའི་གནད་དོ། ། དེ་ལྟ་བུ་དུས་ཐམས་ཅད་དུ་བསྒོམས་པས་ཆོས་ཉིད་ངོས་བཟུང་བྲལ་བ་ཉམས་སུ་མྱོང་བ་སྐྱེ་བ་ལ་ཐེ་ཚོམ་མེད་དོ། ། ཡང་དེ་ལ་མོས་ན། ལྷ་མིན་རྩོད་པ་བྱེད་པ་ལ་སེམས་བཟུང་བ་ནི། ལུས་གནད་གོང་ལྟར་བྱས་ལ་རྀ་མཐོན་པོའི་བྲག་ལ་སོགས་པའི་སྟེང་དུ་འདུག་སྟེ། ལུས་ཙོག་པུར་འདུག་ལ། མགོ་དང་པོ་དལ་གྱིས་སྒྲིལ།
ལུས་ཀྱང་དང་པོ་དལ་བར་བྱའོ། ། དེ་ལྟར་ཉི་མ་གསུམ་བཞི་ཙམ་བྱའོ། ། དེ་ནས་མགོ་ལ་སོགས་པ་དྲག་ཏུ་སྒྲིལ། དེ་ནས་ཁམས་ཀྱིས་ཐུབ་ཐང་དུ་སྒྲིལ་ ལོ། ། དེ་ལྟ་བུ་ལུས་འགུལ་སྐྱོད་ཀྱི་ཕྱག་རྒྱ་ལས་མ་འདས་པར་བྱས་པས། དུས་ཚོད་གཅིག་ཙ་ན་ཕ་རོལ་གྱི་སྣང་བ་འདི་དག་དམར་དཀྲུག་དུ་འགྱུར་བ་དང༌། དེ་ནས་སེར་ལོག་སླེག་པོར་གྱུར་པ་དང༌། དེ་ནས་སྔོ་གྱ་གྱུར་འགྱུར་བ་དང༌། དེ་ནས་ནག་ཐམ་ཐིམ་དུ་གྱུར་པ་དང། དེ་ནས་སྐྱ་སང་སེང་དུ་གྱུར་པ་དང༌།
དེ་ལྟར་གསུངས་པ། དོན་དམ་ནི་ཀུན་རྫོབ་ལས། རེ་ཤིག་ཀུན་རྫོབ་ཐིག་ཐེ་ལ། ། བརྟེན་ནས་སངས་རྒྱས་འདོད་པ་ཡིས། ། རིག་མ་མཚན་ཉིད་རྫོགས་པ་ནི། ། འགུགས་པའི་སྦྱོར་བ་ངེས་ཙམ་ནས། ། བརྟེན་བྱས་ཉིད་དུ་རྩ་རྣམས་དང༌། ། དམིགས་བྱ་ཉིད་ཀྱི་ལུས་རྫོགས་བྱ། ། དེ་ནས་ཀུན་རྫོབ་ཐིག་ལེ་ནི། ། དབབ་ཅིང་བཟུང་དང་ཟློག་པ་དང༌། །
རྩ་ལ་དབབ་ཅིང་རླུང་དང་བསྲེ། ། སྟོང་ཉིད་བརྟེན་བྱ་བློ་རྗེས་བཅད། ། ལུས་སེམས་གཉིས་པོ་གོ་ཟློག་བྱ། ། ཞེས་པས་ཉམས་སུ་བླང་པའི་ཐབས་ནི། གཞན་དུ་ཤེས་པར་བྱའོ། ། ལུས་འཕྲུལ་འཁོར་གྱི་གནད་དང༌། དམིགས་པའི་གནད་དང༌། སྟོང་ཉིད་སྒོམ་པའི་གནད་རྣམས་རྒྱུད་དེ་ཉིད་དང་གཞན་ལས་ཤེས་པར་བྱའོ། ། ལྷ་དང་མིའི་སེམས་འཛིན་བརྟེན་པ་ནི་གཉིས་སྟེ། དམིགས་པ་རྟེན་ཅན་ལ་བསླབ་པ་དང༌།
རྟེན་མེད་ལ་བསླབ་པའོ། ། དམིགས་པ་རྟེན་ཅན་ལ་བསླབ་པ་ནི། འདོད་ཡོན་ལྔ་ལ་བསླབ་པ་ཡང་གསུངས་ཏེ། མིག་གཟུགས། སྒྲ། དྲི། རོ། རེག ། འདོད་པ་ལྔའི་གནས་སྦྱངས་ཏེ། ། གཟུགས་ནི་ཁ་དོག་དབྱིབས་རྣམས་དང༌། །
བཟོ་དང་སྒྱུ་རྩལ་ཐ་དད་དང༌། ། མིག་འཕྲུལ་རྣམ་པ་སྣ་ཚོགས་པའོ། ། སྒྲ་ནི་པི་ཝང་བུམ་ལྟིར་དང༌། རྒྱུད་མང་རྫ་རྔ་གླིང་བུ་དང༌། ། ཕེབ་སྡོབ་པ་ལ་སོགས་པའོ། ། དྲི་ནི་གཅིག་ལྡན་སྦྱང་མ་དང༌། ། ཡིད་མཐུན་རྟེན་འབྲེལ་ཟབ་མོ་བྱ། ། རོ་ནི་འབྲུ་མར་དྲུག་ལྡན་དང༌། ། རྒུན་ཆང་སྦྱང་ལ་སྣ་ཚོགས་བསྒྱུར། ། རྟེན་འབྲེལ་ཡན་ལག་སྦྱོར་ བའོ། །
རེག་ནི་མཁས་པ་ཁྲི་སྟེང་འདུག་པ་དང༌། ། གཞན་ཡང་རྣལ་འབྱོར་སྦྱོར་བའི་བྱུང་པ་དང༌། ། ཤིང་གི་ལོ་མ་འགའ་ཞིག་གིས། ། རེག་པ་ཙམ་གྱིས་ཆོས་ཉིད་ལ། ། འབྲེལ་མེད་སེམས་ཀྱིས་གནས་པའོ། ། ཞེས་གསུངས་སོ། ། དེ་དག་ཉམས་སུ་བླང་པ་ནི་རྒྱུད་གཞན་དང་མན་ངག་གཞན་དུ་ཤེས་པར་བྱའོ། ། དམིགས་པ་རྟེན་མེད་ལ་བསླབ་པ་ནི། ཐལ་འགྱུར་ལས། སེམས་འཛིན་བསླབ་རིག་ཉེར་གཅིག་གིས། །
ཞེས་གསུངས་པའི་དོན་རྒྱས་པར་ཉི་ཟླ་ཁ་སྦྱོར་ལས་ཉི་ཤུ་རྩ་གཅིག་བསྟན། དེ་ཉམས་སུ་བླངས་པའི་ཐབས་སྙིང་གཟེར་ཆེན་པོ་བསྟན་ལ་འདིར་མདོར་བསྡུ། སེམས་འཛིན་ས་བདུན་ལ་བསླབ་པ་ནི། ཉི་ཟླ་ཁ་སྦྱོར་ལས། ཡི་གེ་ཨ་ལ་སེམས་གཏད་པས། ། དང་པོ་ཞན་པ་རང་སར་འདོན། ། ཡི་གེ་ཧཱུྃ་ལ་སེམས་གཏད་པས། ། དེ་ཡི་ངག་གི་དྲི་མ་དག ། རཾ་ལས་སེམས་ནི་སུ་འཛིན་པ། ། དེ་ཡིས་དངོས་པོ་ཐམས་ཅད་སྦྱང༌། །
ཡི་གེ་ན་ལ་སེམས་གཏད་པས། ། གཏི་མུག་ཐམས་ཅད་ཟད་པར་བྱེད། ། གང་ཞིག་ཕཊ་ལ་སེམས་གནས་པ། ། དེ་ཡི་ལུས་ངག་གནོད་པ་སྤངས། ། སྟོང་པ་ཉིད་ལ་སུ་གནས་པ། ། འདིས་ནི་དངོས་པོའི་ཞེན་པ་འགག ། སྟོང་ཉིད་ཧད་པོ་སུ་བསྒོམ་པ། ། དྲན་པ་རྣམས་ནི་གཅིག་ཆར་སྟོངས། ཞེས་སོ། ། དད་པ་དང་ལྡན་པ་ཞིག་གིས།
སྔོན་དུ་བླ་མ་མཉེས་པ་ལ་སོགས་པ་ཐབས་སྣ་ཚོགས་བྱས་ཏེ། ཚོགས་གསོག་པའི་སྦྱོར་བ་བྱས་ལ། དེས་དགོན་པ་ཡིད་མཐུན་པར་སྟན་བདེ་བར་བྱས་ཏེ། དེའི་སྟེང་དུ་དཀྱིལ་ཀྲུང་དུ་འདུག་ལ། མཚན་མ་ཨ་དཀར་པོ་ལ་སེམས་བཟུང་བ་ནི། རང་སྣའི་རྩེ་མོ་ལ་ཡི་གེ་ཨ་དཀར་པོ་གཅིག་བསྒོམ། རླུང་ཕར་འགྲོའི་དུས་ན་ཨ་དེ་ཡང་རྒྱང་གིས་སོང་བ་ལ་བློ་གནས་པར་བྱའོ། ། ནང་དུ་རྔུབ་པའི་དུས་སུ་ཡང༌། ཚུར་ལ་དཀར་ཧྲིལ་ལེ་སྣའི་རྩེ་མོར་གནས་པ་ལ་སེམས་བཞག ། དེ་ཡང་བདག་གི་ལུས་ལ་ཚུད་པའི་ནད་ཡོད་ན་ཨ་དེ་གྲངས་རེག་དང་ལྡན་པར་བསྒོམ།
དེ་ཉིན་མཚན་མེད་པར་བསྒོམས་པས། སྐྱེ་མེད་བསམ་བློ་དང་བྲལ་བའི་ཉམས་སུ་མྱོང་པ་མི་སྐྱེ་མི་སྲིད་དོ། ། དེ་མ་མོས་ན། ཡུན་རིང་བྱས་པ་ལས་ཕྱིའི་སྣང་བ་འགག་ནས་ཅིའི་ངོ་བོར་ཡང་མ་གྲུབ་པ་མེད་པ་འབྱུང༌། དེ་ལས་མཐོང་སྣང་རང་གྲོལ་བའི་མྱོང་བ་མི་སྐྱེ་མི་སྲིད་དོ། ། འདིའི་དུས་ན་རླུང་ལ་ཤེས་པའི་ཁ་ཟས་བསྟེན་པར་བྱའོ། ། ལྟེ་བར་ཤེས་པ་རམ་ལ་གཏད་པ་གནད་ཡིན་ནོ། ། དེ་ལ་མ་མོས་ན། རྣམ་པར་རྟོག་པ་ཧཱུྃ་གིས་དད་པ་ལས་སེམས་བཟུང་སྟེ། ངག་དུ་ཧཱུྃ་ཞེས་རབ་ཏུ་དབྱངས་རིང་དང་བཅས་པ་བརྗོད་དེ།
རླུང་དང་བསྲེ་བ་ནི་གནད་ཡིན་ནོ། ། དེས་སྐབས་སུ་ཐུང་བར་སློབ། དེ་ལྟར་མི་གནས་ཀྱི་བར་དུ་རྒྱུན་བསྲིངས་ལ་བྱས་པས་སེམས་ཟིན་ཏེ། གང་དུ་ཡང་མ་ཡེངས་པ་འབྱུང་ངོ༌། ། རྣམ་པར་རྟོག་པ་ཆོས་ཉིད་འཆར་བའི་ཉམས་སུ་མྱོང་བ་མི་སྐྱེ་མི་སྲིད་དོ། ། དེ་ལ་མ་མོས་ན། སྟོང་པ་ཉིད་རིམ་གྱིས་པ་ལ་སེམས་བཟུང་བ་ནི། དང་པོ་ལུས་ཀྱིས་བྱེ་བྲག་མང་པོར་བསིལ་ལ་མིང་དུ་མ་ལ་སོགས་པ་ཞིགས་ཏེ། མགོ་གཅིག་པུ་རང་ལ་མིང་དུ་མས་བསིལ་ལ། མིང་དོན་བརྟགས་པས་འགའི་དངོས་པོར་གྲུབ་པ་མེད་པ་ཤེས་པ་དང༌།
དེས་ལུས་སྤྱི་ལ་བརྟགས་པས་ཀྱང་གྲུབ་པ་མ་རྙེད། དེས་ཕྱི་རོལ་གྱི་སྣང་བ་ཙམ་ལ་དེ་ལྟར་དུ་མིང་དུ་མས་བཙལ་ཅིང་བརྟགས་པས་གང་དུ་རང་གྲུབ་པ་མེད་དོ། ། དེར་མིང་གིས་བཏགས་པས་ཐམས་ཅད་སྟོང་པར་གོ་བ་དང༌། དངོས་པོ་ཡང་འགྱུར་སྟེ་སྟོང་པ་ཉིད་དུ་རིམ་གྱིས་མི་འགྲོ་ནི་སྲིད་དོ། ། དེ་ལ་མ་མོས་ན། སྣང་བའི་གཟུགས་གང་འདུག་པ་ཤེས་པ་བཅུག་ཅིང་དེ་སྐད་ཅིག་ལ་སྟོང་སངས་སངས་པ་ལ་བློ་གནས་པར་བྱས་ལ། དུས་ཚོད་ཅི་ཙམ་གང་ལ་བལྟས་པས། སྟོང་པར་ཁྲོལ་ཁྲོལ་བ་དག་འབྱུང་ངོ༌། ། དེར་ཡུན་རིངས་སུ་བསྒོམས་པ་ལས་སྣང་བ་ཐམས་ཅད་མེ་ལོང་ལ་ཧས་བཏབས་པ་ལྟར། སྟོང་སངས་དུ་མི་འགྲོ་མི་སྲིད་དོ། །
དེ་ཡང་དང་པོས་སྣང་ལ། གཉིས་པས་སྟོང་གསུམ་ལ་སྟོང་པ་དང་དངོས་པོ་གང་དུ་ཡང་མ་གྲུབ་བོ། ། ངག་བརྟེན་པའི་ལམ་བསྟན་དུ་ཤེས་སུ་ཤེས་པར་སྣང་བར་བཅུག་ཞུགས་ཤིང༌། ངག་གི་བརྗོད་པ་མ་ཉམས་པ་གལ་ཆེ། ལུས་ལ་བརྟེན་པའི་བསམ་གཏན་ལྷ་མིན་རྩོད་པ་འགྱེད་པའི་དུས་སུ་ལུས་ཀྱི་འགུལ་སྐྱོད་མ་ཞིགས་པ་གནད་ཡིན་ནོ། ལྷག་མ་སེམས་ཀྱི་བསམ་གཏན་གཉིད་ཀྱི་དུས་ན་སེམས་གཏད་ས་མ་ཡེངས་པ་གནད་ཡིན་ནོ། བདེ་བར་གཤེགས་པའི་དགོངས་པ་ནི། ཐུན་མཚམས་ལས་འདས་པའི་ཉིན་མཚན་དུ་མ་གྲུབ་པའོ། ། ཐལ་འགྱུར་ལས། མ་བཅོས་རང་བཞག་གནས་ལུགས་ཏེ། །
ཞེས་པ་གོང་དུ་བསྟན་ཏོ། ། རང་ཤར་ལས། དེ་བཞིན་གཤེགས་པའི་དགོངས་པ་ལས། ། སྐྱེ་དང་འདྲི་བ་མེད་པའོ། ། ཞེས་པ་དང༌། ཉི་ཟླ་ཁ་སྦྱོར་ལས། བདེ་ གཤེགས་དགོངས་པ་རྣམ་གཉིས་ཏེ། ། མ་བཅོས་བཞག་པས་འབྱུང་བ་འགག ། མ་བསྒོམ་བལྟས་པས་དྲོད་ཚད་རྙེད། ། ཅེས་སོ། །
དེ་ལྟ་བུའི་བསྒོམ་པ་དེ་ལ་མིང་དུ་བཏགས་ན། ཉིན་མཚན་ཁ་སྦྱོར་གྱི་བསྒོམ་པ་ཞེས་བྱ་སྟེ། ཉིན་མོ་འདས་པའི་ཆ། མཚན་མོ་འཁོར་བའི་ཆ། འདིའི་དུས་ན་སྒོམ་ཉམས་ཉིན་མོ་གསལ་བའི་རྒྱུ་མེད་པ་ལ་སྤྲིན་བྲལ་གྱིས་སོང་བར་བྱའོ། ། དེའི་མན་ངག་དུ་རྒྱ་མཚོ་ལྕོག་བཞག་ནི། མིག་ཆུ་ཡི་རང་བཞིན་དུ་ཡོད་པ་དེ་རྒྱ་མཚོ་ཞེས་བྱ་སྟེ། གང་བསྒོམ་ཡང་རང་སར་བཞག་པ་གནད་ཡིན་ནོ། ། མི་བསྒོམ་ན་མི་བསྒོམ། སྒོམ་གཅིག་བྱེད་ཕན་ཆད་མིག་འཛུམ་པ་གནད་ཡིན་ནོ། །
དེ་ལྟར་བྱས་པས་དཔེར་ན་རྒྱ་མཚོ་ཆེན་པོའི་ནང་དུུ་གཟའ་དང་རྒྱུ་སྐར་ལ་སོགས་པའི་གཟུགས་བརྙན་ཐམས་ཅད་བཀྲ་བལ་ལེ་སྣང་ཡང་རྒྱ་མཚོ་ལ་གོས་པ་མེད་ཅིང༌། སྣང་ཡུལ་དུ་ཡོད་ལ། གཟུང་ཡུལ་དུ་མེད་པ་ལྟར་འདི་ལྟར་སྒོམ་པའི་དུས་ན་ཕྱི་ཡི་སྣང་བ་རྣམས་སྣང་བའི་རང་སོར་ནི་གནས་ལ། དེ་ཉིད་རང་ས་ནས་སྣང་བས། ཤེས་པ་ཕྱིར་སྣང་ཐོག་ཏུ་མ་ཤོར། སྣང་བས་ཤེས་པ་མ་བཅད་པར་དང་པོ་ན་འདུག་པ་ལ་བསྒོམ་པར་བྱའོ། ། ཡི་གེ་མེད་པ་ལས། ཡེ་ནས་མ་བཅོས་རང་བྱུང་ལྕོགས་བཞག་ཉིད། ། སྣང་བས་མ་བསྒྱུར་བློ་ཡི་མ་བཅོས་པར། ། ཆོས་ཉིད་མཁའ་ལ་གནས་ན་དགོངས་པ་ཉིད་དུ་བསྟན། །
ཆོས་སྐུའི་ཡེ་ཤེས་བསམ་པ་ཀུན་སྤང་སྟེ། ། འགྱུ་བྱེད་མེད་ན་བསྒོམ་པའི་དགོངས་པ་ཡིས། ། དམིགས་པའི་ཕྱོགས་དག་མི་འཛིན་ན། ། རྒྱ་མཚོའི་སྟེང་དུ་གཟའ་སྐར་ཤར་བ་ན། ། འཛིན་མེད་གསལ་བྱ་མ་འགགས་ལ། ། དགོངས་པའི་འདུག་ཚུལ་དེ་བཞིན་ནོ། ། ཞེས་གསུངས་སོ། ། བསྒོམ་པའི་དགོས་པ་བསྟན་པ་ནི། གལ་ཏེ་བསྒོ་པའི་དུས་ན་ཚོགས་དྲུག་འགགས་ནས་དྲན་མེད་དུ་སོང་ན་ནི། ཞི་གནས་ཕྱོགས་གཅིག་དུ་ལྷུང་བ་ཞེས་བྱ་སྟེ་གོལ་ས་ཡིན་ནོ། །
ཡང་ཐལ་འགྱུར་ལས། རིས་ཅན་གསལ་བར་མ་ཡིན་དང༌། ། གུད་ཅན་སྟོང་པར་མ་སོང་དང༌། ། བདེ་བ་རྒྱུན་ཆགས་མ་ཡིན་དང༌། ། བཏང་སྙོམས་སྟོང་པར་སོང་པ་དང༌། ། སྦྱངས་པ་ལོགས་པའི་ལམ་སོང་དང༌། ། འཛིན་ཆ་ནང་དུ་རྒྱུ་བདེ་དང༌། ཞེས་པ་དང༌། ཡི་གེ་མེད་པ་ལས། བྱིང་བ་མ་ཡིན་སྒོད་པ་ངང་གི་མེད། །
ཅེས་གསུངས་སོ། ། མ་གོལ་པ་ནི་ཤེས་པ་ལ་སྣང་བས་མ་གོས། སྣང་བ་ལ་ཤེས་པས་མ་བཅད་རང་ས་ན་གསལ་ལོ། ། ཐལ་འགྱུར་ལས། དབང་པོའི་སྒོ་རྣམས་གསལ་བ་དང༌། ། ཡིད་ཀྱི་རྟོག་པ་མ་འགྱུས་པ། ། ཤེས་པ་ཉིད་ལ་སྤྱོད་པའི་ལམ། ། ཕྱིར་ལ་ཤོར་བ་མེད་པ་ཉིད། ། ཅེས་གསུངས་སོ། ། ཞི་གནས་ལྷག་མཐོང་ཟུང་དུ་འཇུག་པས་མཉམ་རྗེས་མེད་པར་སྐྱེས་པའི་ཚེ།
དེ་ལ་དགོས་པ་སྣང་སྲིད་བཞི་ལ་བཞག་པས་གནས་པ་ཞེས་བྱ་སྟེ། གོང་ མའི་གཞི་བཞེས་པ་ཞེས། ཚིག་གི་མཐའ་ལ་རྟོགས་དཔྱོད་སྐྱེས་པ་སྟེ། འདིར་ཚིག་གི་སྤྲོས་པ་ཆོད་ནས་ཚིག་ཐམས་ཅད་གཞི་ལ་བཞག་ནས་རང་སར་གྲོལ་བ་ནི། སྣང་གཞི་སྲིད་པའི་མིང་དང་ཡི་གེའི་ཚོགས་སུ་ཤར་བ་རྣམས་རང་སར་བཞག་ནས་ཚིག་ལ་མི་གནས་རང་སར་གྲོལ་བ་ལ། གཞི་དངོས་པོའི་གནས་ལུགས་མ་བཞག་པ་ཞེས་བྱའོ། ། འདིའི་དུས་ན་ཉོན་མོངས་པ་ནི་རྒྱས་བཏབ་པས། ཉོན་མོངས་པ་ཉིད་ཡེ་ཤེས་སུ་འཆར་ཏེ། དཔེར་ན་འཇིམ་པ་ལ་བསྐོས་ཕོར་བཏབ་པས་མཆོད་རྟེན་དུ་ཀྲོངས་ཀྱིས་འོང་བ་དང་འདྲ་བར། སྣང་རྟགས་ཀྱི་སྣང་བ་སྣ་ཚོགས་པ་ཆོས་སྐུར་ཀྲོངས་ཀྱིས་འཆར་བར་ངེས་སོ། །
འདིའི་དུས་ན་གང་ཟག་དེ་ལ་མིང་དུ་བཏགས་ན་ཆོས་ལ་གནས་པ་ཞེས་བྱའོ། ། འཁོར་འདས་ཀྱི་ཆོས་ཐམས་ཅད་བསླབ་པ་མེད་པར་རང་གི་བློ་ཐོག་ན་གནས་པ་དེ། དེ་ཉིད་མ་ཕྱེ་མི་འབྱེད་རང་སར་གནས་པ་ལ་སྒོམ་ཞེས་བྱའོ། ། སྒོམ་པ་རྒྱུན་དུ་བྱེད་པ་བསྟན་ཏོ། ། ལྟ་བ་ལ་རྒྱུན་དུ་བྱེད་པའི་རྣལ་འབྱོར་ནི་ལྟ་བ་གྲོང་ཁྱེར་རྒྱུན་གཅོད། མན་ངག་ངོ་སྤྲོད་ལྕོགས་བཞག་དགོངས་པ་ཁམས་གསུམ་ཡོངས་གྲོལ། ཉོན་མོངས་པ་གནས་དག ། གང་ཟག་ཆོས་བོར་བའི་དུས་སོ། ། དང་པོ་ལྟ་བ་རྒྱུན་དུ་བྱེད་པ་ལ་གཉིས། ཕྱི་ཡི་ལྟ་བ་དང་རང་གི་ལྟ་བ་དང་གཉིས་སོ། །
ཕྱི་ཡི་ལྟ་བ་ནི་ཐེག་པ་རིམ་དགུ་སོ་སོའི་འདོད་ལུགས་མི་འདྲ་བ་རྣམས་སོ། ། ཐལ་འགྱུར་ལས། རིམ་བརྒྱད་སོ་སོའི་འདོད་ལུགས་ལ། ། ཡིད་དཔྱོད་འཛིན་པ་ཉིད་དུ་འདོད། ། ཞེས་སོ། ། འདི་དག་ནི་ཚིག་གི་ལྟ་བ་ཡིད་དཔྱོད་འཛིན་པ་རྣམས་སོ། ། རང་གི་ལྟ་བ་ནི། རྫོགས་པ་ཆེན་པོ་བྱ་བྲལ་ཀློང་ཆེན་གྱི་ལྟ་བ་སྟེ། ཕྱི་ཆོས་ཅན་ལ་བལྟས་པས། ཆོས་ཅན་རང་གཞན་མེད་པར་མཐོང༌།
ནང་ཆོས་ཉིད་ལ་བལྟས་པས། ཆོས་ཉིད་ཀྱང་རང་བཞིན་མེད་པར་མཐོང༌། གསང་བ་རིག་པ་ལ་བལྟས་པས་རང་རིག་མངོན་སུམ་ལའོ། ། ཡང་ལྟ་ལུགས་ཇི་ལྟར་ལྟ་ན། ཆོས་ཅན་དུམ་བུ་ལ་རྡོ་རྗེའི་མིག་གིས་བལྟས་པས། མཐོང་ལུགས་ཆོས་ཅན་གྱི་རྣམ་པ་ལ་སྒྱུ་མའི་རྨི་ལམ་ལྟར་མཐོང་བས་འཁྲུལ་པ་ཡང་དག་ཏུ་གྲུབ་པ་མེད་པར་རྟོགས་པས་ཁམས་གསུམ་དུ་ལྡོག་པ་མེད་པས་བློ་བདེའོ། ། ཆོས་ཅན་བྱེ་བྲག་ལ་ཤེས་རབ་ཀྱི་མིག་གིས་བལྟས་པས། ཀུན་རྫོབ་ཀྱི་སྣང་བ་རྣམས་མེད་པའི་དོན་སྒྱུ་མ་ལྟར་སྣང་ལ་རང་བཞིན་མེད་པར་མཐོང་བས་སྟོང་པ་ཉིད་ལ་ངོས་བཟུང་མེད་པར་རྟོགས་པས། རིག་པ་ལ་ལས་དང་བག་ཆགས་མེད་པས་བློ་བདེའོ། ། རང་ཤར་ལས།
ཆོས་ཅན་མཚན་མར་སྣང་བ་ལ། ། མིག་དང་དབང་པོ་མ་འགགས་པས། ། སེམས་ཀྱི་ལྟ་བ་ལེགས་པ་ ཡིན། ། རང་གི་རིག་པ་གསལ་བ་ཡིས། ། ཆོ་འཕྲུལ་ཕྱིའི་སྣང་བ་སྟེ། ། རྟོག་མེད་གསལ་བའི་ངོ་བོ་ལ། ། རང་བྱུང་ཆེན་པོ་ཤེས་གྱུར་ན། ། ཆོས་ཅན་ལྟ་བའི་ལྟ་བའོ། ། ཞེས་པ་དང༌། ཉི་ཟླ་ཁ་སྦྱོར་ལས།
དམིགས་པ་སྣང་བའི་ཡུལ་རྣམས་ལ། རང་བཞིན་མེད་པས་གང་གོམས་པ། འདིས་ནི་སྣང་སྟོང་གཉིས་སུ་མེད། ། ཅེས་སོ། ། ནང་ཆོས་ཉིད་ཀྱི་ཡེ་ཤེས་ཀྱི་མིག་གི་ཇི་ལྟར་སྣང་བ་ཐ་དད་མེད་པར་མཐོང་བས་ཆོས་ཉིད་ལ་ཡང་བདེན་པ་རང་རྒྱུད་དུ་འཛིན་པ་མེད་དོ། ། སྒྱུ་མའི་རྨི་ལམ་ལྟར་མཐོང་བས་ཆོས་ཉིད་རང་བཞིན་མེད་པར་རྟོགས་པས། རང་གི་གྲུབ་མཐའི་སེམ་ཞིགས་ནས། ཆོས་ཟད་པས་བློ་བདེ་བ་ནི་ད་ཆོས་སུ་འཛིན་པའི་ཤེས་པ་དང་བྲལ་བའོ། ། ཐལ་འགྱུར་ལས། ནང་གི་ཆོས་ཉིད་ལ་ལྟ་ བས། །
ངོ་བོ་དང་རང་བཞིན་དུ་མར་མཐོང༌། ཞེས་པས། གསལ་བ་རང་རིག་ཆོས་ཉིད་རྣམ་པར་དག་པའི་མིག་གིས་ལྕེར་བཞག་དུ་བལྟས་པས། མཐོང་ལུགས་རང་གི་རིག་པ་ཉིད་དབྱིངས་རིག་དུ་འདུ་འབྲལ་མེད་པར་མངོན་སུམ་དུ་མཐོང་བ་ནི། རྒྱུད་ལས། ལུ་གུ་རྒྱུད་དུུ་འབྲེལ་ཆགས་མཐོང་ཞེས་པ་དང། རྩལ་རྫོགས་ལས། སངས་རྒྱས་ཀུན་གྱི་ལྟ་ཕུག་ནི། ། དབྱིངས་རིགས་གཉིས་ལས་མ་འདས་སོ། ། ཞེས་སོ། །
ཡིད་སྤྱོད་ཚིག་གིས་སངས་མི་རྒྱ་བར་རྟོགས་ཏེ། ཡིད་སྤྱོད་ཀྱི་ཚིག་ལ་གདེང་དུ་མི་འཛིན་པས་བློ་བདེ་བ་ནི་ཆོས་ཉིད་དབང་པོའི་སྤྱོད་ཡུལ་དུ་མཐོང་བའི་གནད་ཀྱིས་སོ། ། ཐལ་འགྱུར་ལས། ལྟ་བའི་ངོ་བོ་མཐོང་བ་ལ། ། ཡིད་དཔྱོད་ཚིག་གི་འགྱུར་བ་མེད། ། ཅེས་སོ། ། དེ་རྣམས་ལ་མིང་དུ་བཏགས་ནས། གྲོང་ཁྱེར་རྒྱུན་གཅོད་ཀྱི་ལྟ་བ་སྟེ། མངལ་གྱི་གྲོང་ཁྱེར་རྒྱུན་ཆད་ནས། ཁམས་གསུམ་དུ་མི་ལྡོག་པའི་ལྟ་བ་སྟེ།
འདི་ཉིད་བརྩོན་འགྲུས་རབ་གཅིག་ཟག་བཅས་མི་སྣང་བར་སངས་རྒྱས་སོ། ། འབྲིང་གཅིག་གིས་བླ་མའི་མན་ངག་ཡོད་པས་དུམ་རེ་ཉམས་སུ་བླངས། ཐག་གཅོད་ནས་ཉམས་སུ་ལོངས་ལ་མ་བྱུང་བ་ནི། ཆོས་ཉིད་ཀྱི་བར་དོ་ལ་རང་གི་ཆོས་ཉིད་སྟོབས་སུ་གྱུར་ནས་སངས་རྒྱས་སོ། ། ཐ་མས་བླ་མའི་མན་ངག་ནི་ཞུས། འདི་ལ་ལེ་ལོས་གཡེངས་ནས་ཉམས་སུ་བླངས་ལོང་མ་བྱུང་བ་ནི། ཆོས་ཉིད་ཀྱི་བདེན་པའི་བྱིན་རླབས་ལ་བརྟེན་ནས་རང་བཞིན་སྤྲུལ་པའི་སྐུའི་ཞིང་ཁམས་སུ་དབྱུག་ཕྱུང་སྟེ་རྫུས་ཏེ་སྐྱེས་ནས་དེ་ཉིད་སངས་རྒྱ་བར་ངེས་པ་ཉི་ཟླ་ཁ་སྦྱོར་ལས། རབ་ལ་སྐྱེ་གཉིས་མི་དགོས་ཏེ། ། འབྲིང་པོ་སྐྱེ་གཉིས་མཚམས་སུའོ། ། ཐ་མ་རྣམས་ནི་དབུགས་ཕྱུང་སྟེ།
སྤྲུལ་པ་པོས་ནི་རང་རྒྱུད་གྲོལ། ། ཞེས་སོ། ། དེ་ལ་གྲོང་ཁྱེར་རྒྱུན་གཅོད་ཀྱི་ལྟ་བ་ཞེས་བྱའོ། ། དེའི་མན་ངག་དུ་རི་བོ་ལྕག་གཞག་གི་ལྟ་སྟེ། དཔེར་ན་དབུས་ཀྱི་རི་བོ་མཆོག་རབ་ཀྱི་ཁར་ཕྱིན་པས་གླིང་བཞི་དུས་གཅིག་ལ་མཐོང་བ་ལྟར། རྫོགས་པ་ཆེན་པོ་ངོས་ནས་བལྟས་པས། ཐེག་པ་རིམ་པ་དགུའི་འདོད་པ་རང་ལུགས་སུ་རྟོགས་པའོ། ཐེག་པ་གཞན་གྱིས་ནི་རྫོགས་པ་ཆེན་པོ་མཐོང་ངོ། མི་འགྱུར་བའི་ངོས་ནས་རི་བོར་བཞག་ གོ ། དེ་དག་ལ་དགོས་པ་གསུམ།
ཁམས་གསུམ་ལས་གྲོལ་བའི་དགོངས་པ་སྟཻ། དེ་ལྟར་རྟོགས་པའི་རྣལ་འབྱོར་པས་བལྟས་ན་མ་གྲོལ་བ་གང་ཡང་མེད་དེ། དེ་ལྟར་རྟོགས་པའི་ཚེ་ན་འགྲོ་དྲུག་རང་ས་ན་གྲོལ་བ་ཞེས་བྱའོ། ། དེའི་ཉོན་མོངས་པ་ནི་གནས་སུ་དག་སྟེ། མཁའ་ལ་སྤྲིན་དེངས་པའི་རྣམས་པའམ། ཆུ་བོའི་སྙོག་མ་རང་སར་དངས་པ་ལྟ་བུར་རང་སར་དེངས་པ་ནི་སྔར་འཁྲུལ་མ་མྱོང༌། ད་ལྟ་འཁྲུལ་བ་ལ་མི་གནས། ཐ་མ་འཁྲུལ་མི་སྲིད་པའི་གནད་ལས་བྱུང་ བའོ། ། འདིའི་དུས་ན་གང་ཟག་དེ་ལ་ཆོས་བོར་བའི་གང་ཟག་ཞེས་མིང་དུ་བཏགས་པ་ཡིན་ནོ། ། ཡིད་ལ་བྱེད་པའི་ཆོས་མེད་དོ།
འབྲས་བུ་རྒྱུན་དུ་བྱེད་པའི་རྣལ་འབྱོར་པ་ནི། དོན་གྱི་འབྲས་བུ་བསྒྱུར་མི་འདོགས་པ་བསེ་ཤིང་གི་འབྲུ་ལྟ་བུའོ། ། དེ་ཡང་འདིའི་དུས་ན་རྒྱལ་པོ་གདན་ས་ཟིན་སྟེ་མི་འགྱུར་བ་ནི། རྒྱལ་པོ་གཅིག་གིས་འབངས་ལ་དམག་དྲངས་ནས་ཆམ་ལ་ཕབ་པས། དེའི་རྒྱལ་སྲིད་ཞིག་པ་དང་འདྲ་བར། སྒོ་ལྔའི་རྣམ་པར་ཤེས་པ་འཆར་བའི་གཞི་སྟོངས་པས་འཁོར་བའི་མིང་མེད་པའོ། ། བློན་པོ་བཙོན་དུ་ཟིན་སྟེ་མི་འགྱུར་བ་ནི་དཔེར་ན་རྒྱལ་པོ་གཅིག་གིས་བློན་པོ་གོ་ཆོད་པ་རབ་ཏུ་གཅེས་པ་གཅིག་བཙོན་དུ་བཟུང་ན། རྒྱལ་པོ་དེའི་བཀའ་ལ་ཉན་པ་དང་འདྲ་བར། ཡིད་ཀྱི་རྣམ་པར་ཤེས་པ་འགྱུ་བ་རྒྱུན་ཆད་པ་རིག་པ་རང་དབང་ཐོབ་པའོ། ། འབྲས་བུ་དེ་ལ་མིང་དུ་བཞག་ནས་རང་བཞིན་རྣམ་དག་གི་འབྲས་བུ་ཞེས་བྱ་སྟེ།
བྱས་པའམ་རྩོལ་བ་ལས་བྱུང་བ་ལྟ་བུ་ནི་མ་ཡིན་སྟེ། ཡེ་ནས་དག་པའི་དོན་རང་ལ་སྐྱེས་པས་འབྲས་བུ་ཞེས་ཐ་སྙད་དུ་བྱའོ། ། དེའི་མན་ངག་དུ་རིག་པ་ལྕོག་བཞག་གི་མན་ངག་དེ་གང་ལས་བྱུང་ན། རིག་པ་རང་ཤར་གང་སྣང་གི་སྟེང་དུ་བཞག་པ་ལས་བྱུང་བའོ། ། དེའི་དགོངས་པ་སྲིད་གསུམ་ཀ་དག་ཅེས་བྱ་བ་དེ་རང་གི་ལུས་ངག་ཡིད་གསུམ་ཕྱིར་མི་ལྡོག་པའི་འབྲས་བུ་ཤེས་པར་གྱིས། ལས་དང་བག་ཆགས་དང་སྡིག་པ་གང་ཡང་མི་གནས་པས་སྲིད་གསུམ་ཀ་དག་གི་དགོངས་པ་བྱའོ། ། སྙིང་གི་མེ་ལོང་ལས། འབྲས་བུ་ཆོས་ཐམས་ཅད་སྐུ་གསུམ་ལས་ཕྱིར་མི་ལྡོག་པའི་འབྲས་བུ་ཤེས་པར་གྱིས་ཤིག ། ཅེས་གསུངས་སོ། ། འདིའི་དུས་ན་ཉོན་མོངས་པ་ནི་རང་གྲོལ་དུ་སོང་བ་སྟེ་དཔེར་ན་སྦྲུལ་གྱི་མདུད་པ་ཉིད་བྱ་ལོང་མེད་པར་གྲོལ་བ་དང་འདྲའོ། །

དེ་བཞིན་དུ་ཉོན་མོངས་པ་སྐྱེ་ལོང་མེད་པར་ཆོས་ཉིད་དུ་རང་གྲོལ་བའོ། ། འདིའི་དུས་ན་གང་ཟག་ནི་ཆོས་ལས་འདས་པ་ཞེས་བྱ་སྟེ། འཁོར་འདས་གང་དུའང་འཛིན་པའི་ཤེས་པ་དང་བྲལ་བའོ། ། དེ་དག་གིས་ནི་དམིགས་པ་ཡུལ་ཅན་རྣམས་ཀྱི་ཉམས་སུ་བླངས་ཏེ། དོན་གྱི་སྤྲོས་པ་རྣམས་ཀྱིས་དོན་དུའོ། ། ད་ནི་རིག་པ་རང་སྣང་གི་བློ་ཅན་ཉམས་སུ་བླང་པ་བཏོན་ཏོ། ། འདི་ནི་ཐ་མལ་པ་རྣམས་ལས་གནད་བདུན་གྱིས་ཁྱད་པར་དུ་འཕགས་ཏེ། དབང་པོ་ལ་རྣོ་རྟུལ་མེད་པའི་གནད་ཚིག་གིས་སངས་མི་རྒྱ་བའི་གནད་ལས་ལ་བཟང་ངན་མེད་པའི་ལས་ལ་དགེ་སྡིག་མེད་པའི་གནད། ཐེག་པ་གཞན་ཡིད་དཔྱོད་ཡིན་པའི་གནད། དབང་པོ་གཏན་ལ་ཕེབས་པའི་གནད། སྐུ་གསུམ་ལམ་སྣང་ཡིན་པའི་གནད་དང་བདུན་ནོ། །
དེ་ཡང་ཐལ་འགྱུར་ལས། ཆོས་ཉིད་མངོན་སུམ་གནད་ཀྱིས་ཀྱང༌། ། ལས་ལ་བཟང་ངན་མེད་པར་རྟོགས། ། ཞེས་བྱ་ལ་སོགས་པ་གསུངས་སོ། ། དེ་ལྟར་ཁྱད་པར་དུ་འཕགས་པའི་གདམས་ངག་འདི་ལ་ལེ་ལོ་ཅན་མ་བསྒོམ་པར་ལམ་ཅིག་ཆར་དུ་སངས་རྒྱས་པར་བྱེད་པ་ཁྲིགས་ཆོད་དུ་ཉམས་སུ་བླངས་པར་བྱེད་པ་དང༌། བརྩོན་འགྲུས་ཅན་སྒོམས་ཏེ་ལམ་རིམས་ཀྱིས་སངས་རྒྱས་པར་བྱེད་པ་ཐོད་རྒལ་དུ་ཉམས་སུ་བླངས་པའོ། ། དང་པོ་ཁྲིགས་ཆོད་དུ་ཉམས་སུ་བླངས་པ་ནི། རྟོགས་པར་བྱ་བ་སེམས་ཀྱི་གནས་ལུགས་གཏན་ལ་དབབ་པ་དང༌། དེ་རྟོགས་པར་བྱེད་པའི་གནད་བླ་མའི་མན་ངག་གོ ། དེ་ལ་རྟོགས་བྱ་སེམས་ཀྱི་གནས་ལུགས་ནི་སེམས་ཉིད་གཞི་རྩ་དང་བྲལ་བའི་རང་བྱུང་གདོད་མ་ནས་རྣམ་པར་དག་པ་མཐའ་བྲལ་བློ་ཡི་སྤྱོད་ཡུལ་ལས་འདས་པའི་དོན་གཞན་ན་མེད་དེ།
རང་སེམས་སངས་རྒྱས་ཀྱི་ངོ་བོ་རྟོགས་པའོ། ། ཕར་ཕྱིན་ལས གདོད་ནས་དག་པའི་སེམས་སྐྱེ་པར་ག་ལ་འགྱུར་ཞེས་པ་དང༌། ཐལ་འགྱུར་ལས། གཞི་རྩ་བྲལ་བས་སྟོང་གསལ་ གནས། ། ཞེས་བྱ་བ་དང༌། ཡི་གེ་མེད་པའི་སྐོར། རང་བྱུང་རིག་པའི་རྒྱལ་པོ་ཉིད། ། ཅེས་པ་དང། རིན་པོ་ཆེ་སྤུངས་པ་ལས་ཀྱང༌། དེ་ཕྱིར་ཞེས་བྱ་བ།
རང་གི་རང་བཞིན་རང་ལས། ། ཞེས་གསུངས་སོ། ། མུ་ཏིག་ཕྲེང་བ་ལས། འཁྲུལ་པ་གདོད་ན་མེད་པ་སྟེ། ། རང་གི་རང་བཞིན་རྣམས་པར་དག ། ཅེས་གསུངས་ སོ། ། ཐལ་འགྱུར་ལས། མཐའ་དང་བྲལ་བས་དབུས་མི་གནས། ཞེས་པ་དང༌། སྒྲ་ཚད་རིག་པའི་སྤྱོད་ཡུལ་མིན། །
ཞེས་གསུངས་སོ། ། ཡང་རིན་ཆེན་སྤུངས་པ་ལས། ཀྱཻ་གསུང་གི་རྡོ་རྗེ་དངོས་པོ་གཤིས་ཀྱིས་གནས་ལུགས་ཀྱཻ་གསུང་གི་རྡོ་རྗེ་དངོས་པོ་གཤིས་ཀྱིས་གནས་ལུགས་ལ་བལྟོས་དང༌། སྣང་བ་འདི་ཡུ་མ་རྗེས་མདོག་མ་སྒྱུར་བ་ངོ་མཚར། བདེ་སྡུག་ཇི་ལྟར་བསམ་ཀྱང་དོན་ལ་འགྲུབ་པ་མེད་པ་ཧ་ཧ། ཞེས་སོ། ། སེམས་ཀྱི་གནས་ལུགས་དེ་ཁོ་ན་སངས་རྒྱས་ཞེས་བྱ་སྟེ། ཐལ་འགྱུར་ལས། ལུས་ཅན་སེམས་ཀྱི་ཁྱབ་པའི་ཕྱིར། ། སངས་རྒྱས་སེམས་ཡིན་སེམས་ཅན་མེད། །
ཅེས་པ་དང༌། རྫོགས་སངས་རྒྱས་ནི་རང་རིག་ཉིད༌། ། ཅེས་པ་དང༌། གཞན་དག་ལས་ཀྱང༌། སེམས་ཀྱིས་སངས་རྒྱས་བྱེད་པ་སྟེ། ། སེམས་ནི་ང་ཡི་སངས་རྒྱས་ཏེ། ། སེམས་ནི་དེ་བཞིན་གཤེགས་པའོ། ། སངས་རྒྱས་སེམས་ཀྱིས་མཐོང་བའོ། ། ཞེས་ད་ལྟར་སངས་རྒྱས་མངོན་གསུམ་ན་བཞུགས་པ་ཞེས་བྱ་བ་མདོ་ནས་བཤད་དོ། ། འཕགས་པ་འདའ་ཀ་ཡེ་ཤེས་ལས།
སེམས་རྟོགས་ན་ཡེ་ཤེས་ཡིན་པས་སངས་རྒྱས་གཞན་ནས་མི་འཚོལ་བའི་འདུ་ཤེས་རབ་ཏུ་བསྒོམ་པར་བྱའོ། ། ཞེས་སོ། ། དེ་ལྟར་སངས་རྒྱས་ཡིན་ན། སེམས་ཅན་ཉོན་མོངས་ཀྱི་རྟོགས་པ་སྣང་བ་འདི་ཇི་ལྟར་བྱ་ཞེ་ན། ཉི་ཟླ་ཁ་སྦྱོར་ལས། ཉོན་མོངས་དེ་རྣམས་སྤོངས་ལགས་སམ། སྦྱངས་ལགས་སམ། རང་བཞིན་སྟོང་པ་ལགས་སམ། གཉེན་པོ་རེས་འདུལ་བ་ལགས་སམ། དེ་ཉིད་རང་ཆོས་ཉིད་ལགས་སམ།
དེ་རྣམས་རང་གིས་གྲོལ་བ་ལགས་སམ། ཞེས་པའི་ལན་ལ། འདི་དག་རྣམས་སྤངས་པ་ཡིན། དེ་བཞིན་ཉིད་དུ་མ་རྟོགས་ན། ཞེས་བྱ་བ་ལ་སོགས་པར་བལྟ་བར་བྱའོ། ། འདི་ནི་རང་གི་སེམས་ཀྱི་སྣང་ཚུལ་ཡིན་ཏེ། དཔེར་ན་ནམ་མཁའ་དངས་པའི་སྤྲིན་ལྟ་བུའམ། རྒྱ་མཚོ་དང་རྒྱ་མཚོའི་རླབས་ལྟ་བུའོ། ། མུ་ཏིག་ཕྲེང་བ་ལས། སེམས་ཅན་མང་པོ་ལྔ་ཉིད་ནི། །
དོན་ལ་ཡོད་པ་མ་ཡིན་ཏེ། ། ནམ་མཁའ་ལ་ནི་སྤྲིན་བཞིན་དུ། ། བློ་བུར་རྐྱེན་དང་བཅས་པ་ཉིད། ། སྤྲིན་དང་ནམ་མཁའ་ཉིད་ལས་བྱུང༌། ། དེ་བཞིན་ནམ་མཁར་ཐིམ་ཤེས་ན། ། དབྱེར་མེད་གཅིག་གི་ངང་ཞེས་བྱ། ། དེ་བཞིན་ཉོན་མོངས་དྲི་མ་ཉིད། ། རང་བྱུང་རང་བཞིན་ཉིད་ཤེས་ན། ། དྲི་མ་རྣམས་ནི་རང་སར་དག ། སེམས་ཅན་འཆིང་པར་ག་ལ་འགྱུར། །
དེ་ཉིད་དེ་ལ་བདེན་བཟུང་ན། ། སངས་རྒྱས་ཉིད་ཀྱང་འཆིང་བར་འགྱུར། ། སེམས་ཅན་རྣམས་ནི་ཅིས་མི་འཆིང༌། ། བདེན་སྟེ་རང་བཞིན་མེད་ཤེས་ན། ། ཆུའི་རྙོགས་མ་རང་དངས་ ལྟར། ། ཆོས་ཀུན་རང་བཞིན་མེད་པར་ཅིག ། ཞེས་བྱ་བ་དང༌། རྟོག་པ་ཉིད་ཀྱི་རྗེས་ཆོད་ན། ། འཁྲུལ་པ་དེ་ཉིད་རང་སར་གྲོལ། ། ཞེས་འབྱུང་ངོ། །
ནམ་མཁའ་ཆེ་ལས་ཀྱང༌། ནམ་མཁའ་སྟོང་པ་སྐྱེ་མེད་ཅིང། ། རྟོག་པ་དེ་ཉིད་ནམ་མཁའ་འདྲ། ། ཞེས་གསུངས་སོ། ། དེ་ལྟར་རྣམ་རྟོག་ཆོས་ཉིད་དུ་གྲོལ་བ་སྟེ། གཉེན་པོ་ལ་བརྟེན་ནས་གྲོལ་བ་ལ་བརྟེན་པར་གྲོལ་ཞེ་ན། རིན་པོ་ཆེ་སྤུངས་པ་ལས། ཀྱེ་གསུང་གི་རྡོ་རྗེ་རིག་པ་སྟོང་པ་ཀུན་གྲོལ་གྱིས་སྣང་བ་ལ་ལྟོས་དང་རང་གི་གཉེན་པོ་རང་ཆེ་བ་ངོ་མཚར། ཉོན་མོངས་པ་རྣམས་རང་གིས་རང་གྲོལ་བ་ཧ་ཧ། ། ཞེས་པ་དང༌།
མུ་ཏིག་ཕྲེང་བ་དང༌། ཉི་ཟླ་ཁ་སྦྱོར་ལས། རྡོ་ཡིས་རྡོ་རྣམས་བཅོག་པ་དང༌། ། ཞེས་བྱ་བ་ལ་སོགས་གསུངས་སོ། ། དེ་ལྟར་ཉོན་མོངས་པ་གཉེན་པོ་མེད་པར་ཆོས་ཉིད་དུ་གྲོལ་ན་ལམ་སྦྱངས་པ་ལ་དགོངས་པ་མེད་ན། ཡང་ན་འདབ་མི་དགོས་པར་འགྱུར་རོ་ཞེས་ན། མ་རྟོགས་པ་རྣམས་ཅི་ཕྱིར་གྲོལ། རྟོགས་པ་རྣམས་ཀྱིས་ཆོས་ཉིད་ཡིན་པར་ཤེས་པ་ཙམ་གྱིས་གྲོལ་བ་འདོད་རྟོགས་ཡིན་ནོ། ། དེ་ལྟར་རྣམ་རྟོག་ཆོས་ཉིད་དུ་ཤེས་པར་བྱེད་པ་ལ་བློའི་གདམས་ངག་དགོས་པ་ནི། ཡི་གེ་མེད་པ་ལས།
རིག་པའི་རང་བཞིན་ཀུན་ལ་ཁྱབ་ཀྱང༌། ཆོས་ཀྱི་སྐུ་མན་ངག་ལ་ཐུག་ཅེས་གསུངས་པའི་ཕྱིར། བླ་མའི་མན་ངག་ལ་བརྟེན་ནས་ངོ་སྤྲོད་དགོས་ཏཻ། དཔེར་ན་ཆུའི་ཁ་ལོ་བསྒྱུར་བ་ལྟ་བུའོ། ། གཉིས་པ་དེ་རྟོགས་པར་བྱེད་པའི་ཐབས་ནི། ཕྱྀའི་སྒྲོ་འདོགས་གྲུབ་མཐའ་ལ་དཔྱོད་པ་ལུང་རིགས་པ་གཏན་ཚིགས་དམ་བཅའི་རྫོགས་དེ་རྣམས་བརྟེན་ནས་སྣང་ཤེས་ཆོས་ཉིད་དུ་འབེབས་པ་ནི་གཞན་དུ་ཤེས་པར་བྱའོ། ། ནང་གི་སྒྲོ་འདོགས་མན་ངག་གི་སྤྱོད་པ་རང་སེམས་ཆོས་ཉིད་དུ་ངོ་སྤྲོད་པར་བྱེད་པ་ནི། ཁྱུང་ཆེན་དང་མིག་དྲུག་དུ་རྒྱས་པར་བཤད་པས་ཤེས་པར་བྱའོ། ། འདིར་གཞུང་དོན་མདོར་བསྡུས་པ་ཙམ་ཞིག་བརྗོད་ན། ཆོས་ཉིད་འབད་རྩོལ་དང་བྲལ་བའི་གནད་ཀྱིས།
སེམས་ཉིད་བྱ་བྲལ་དུ་བཞག་པའི་གདམས་ངག་དང༌། ཆོས་ཉིད་རང་ཐོག་ཏུ་ངོ་སྤྲད་པའི་གནད་ཀྱིས། རྣམ་རྟོག་ཡེ་ཤེས་སུ་འཆར་བའི་གདམས་ངག་དང༌། ཆོས་ཉིད་རང་སར་གྲོལ་བའི་གནད་ཀྱིས། སྣང་བ་དགག་སྒྲུབ་མེད་པའི་གདམས་ངག་དང་གསུམ་དུ་གསུངས་སོ། ། དང་པོ་ཆོས་ཉིད་འབད་རྩོལ་དང་བྲལ་གྱྀས། ལུས་ངག་ཡིད་གསུམ་འཁོར་འདས་ཀྱི་བྱ་བ་དང་བྲལ་བར་བཞག་པ་ནི། ཐལ་འགྱུར་ལས། གཞན་ཡང་བྱ་བྲལ་ཆོས་ཉིད་ནི། ། བྱ་བ་མེད་པས་གྲོལ་བ་མེད་པ་ལ། །
ཞེས་གསུངས་སོ། ། རིག་པ་རང་ཤར་ལས། བྱ་བྱེད་སྤངས་ན་བདེ་བ་རྙེད། ། ཞེས་པ་དང༌། ནམ་མཁའ་ཆེ་ལས་ཀྱང༌། བྱ་བ་མེད་ལས་གྲོལ་བས་གྲོལ། ། གྲོལ་བ་རང་བྱུང་གཞན་ལས་མིན། ། ཞེས་པ་དང༌། དམིགས་དྲུག་ལས། བྱ་བ་བྲལ་བས་གཞིར་བཞག་གོ །
ཞེས་སོ། ཁྱུང་ཆེན་ལས། དེ་ཕྱིར་འཁོར་འདས་བྱ་བྱེད་ནམ་བྲལ་ན། ། རྫོགས་ཆེན་ཉིད་ལས་གཞན་པ་ཅི་བྱར་ཡོད། ། ཅེས་པ་ལ་སོགས། བླ་མས་བྱ་བྲལ་རྣམས་རྒྱས་པར་བརྗོད་དེ། ཆོས་ཉིད་རང་ཐོག་དུ་ངོ་སྤྲད་པའི་གནད་ཀྱིས་རྣམ་རྟོག་ཡེ་ཤེས་སུ་འཆར་བའི་གདམས་ངག་ནི་སྣང་བ་སེམས་ངོ་སྤྲད་པས་སྣང་ཐོག་དུ་གྲོལ། སེམས་སྟོང་པར་ངོ་སྤྲད་པས། ཤེས་པ་འགྱུ་བས་འགྱུས་ཐོག་ཏུ་ གྲོལ། སྟོང་པ་རིག་པ་ཆོས་སྐུར་ངོ་སྤྲད་པས།
སྣང་ཤེས་གཉིས་སུ་མེད་པར་ཆོས་ཉིད་གྲོལ། སྣང་བ་སྣང་བའི་ཐོག་ན་གསལ་བས་བཞིན་དང་མེ་ལོང་ལྟ་བུའོ། ། གྲོལ་བ་དེ་དང་དེ་ཉིད་གྲོལ་ཞེས་སོ། ། ཤེས་པ་འགྱུས་པ་སྟོང་ཡལ་ལས། ། མཐོང་ཞེས་རིག་པ་ཐ་དད་མིན། ། དེ་ཉིད་རང་གི་ཐོག་ན་གྲོལ། ། ཞེས་སོ། ། གཅིག་ཤེས་པས་ཀུན་གྲོལ་ཕྱིར། ། ཞེས་པ་ལ་སོགས་གསུངས་སོ། ། ངོ་སྤྲོད་སྤྲད་པ་ལས།
ཨེ་མ་ཧོ། སྣང་བ་ཐམས་ཅད་སེམས་སུ་ངོ་སྤྲད་པས་སེམས་ལ་བྱན་ཚུན། སེམས་ཉིད་སྟོང་པར་ངོ་སྤྲད་པས། སྟོང་པ་བདེ་བའི་རྒྱས་གདབ། སྟོང་པ་རིག་པ་ངོ་སྤྲད་པས། རིག་པ་ཉིད་དབྱིངས་དང་ཡེ་ཤེས་གཉིས་སུ་མེད་པ་དེ་ཁོ་ན་ཆོས་སྐུའོ། ། ཞེས་གསུངས་སོ། ། དེ་ལྟར་ངོ་སྤྲད་པའི་དུས་སུ་ངོ་འཕྲོད་ལུགས་གསུམ་སྟེ། སྐད་ཅིག་དང་པོ་ལ་ངོ་ཤེས། གཉིས་པ་ལ་ཡིད་ཆེས།
གསུམ་པ་ལ་ཐག་ཆོད་པའོ། ། དེ་ཡང་ཐལ་འགྱུར་ལས། ངོ་དང་ཤེས་དང་གྲོལ་མཐོང་གིས། ། ངོ་ཤེས་པ་ལས་རང་ངོ་ཤེས། ། ཡིད་ཆེས་པའི་མཐར་ཐུག་གོ ། ཐག་ཆོད་པས་ནི་གདེང་དུ་ཚུད། ། ཞེས་འབྱུང་ངོ༌། དེའི་ངང་ལས་ཚོགས་དྲུག་ལྷུག་པ། དབང་པོ་རང་ཡན་འབད་རྩོལ་མེད་པ་རང་སོར་ལྷོད་ནས་བཞག་པ་ནི། རྒྱུད་དེ་ཉིད་ལས་དབང་པོའི་སྒོ་རྣམས་མ་བཅོས་པར།
ལྕོག་གིས་བཞག་པ་གནད་ཡིན་པས། དེ་ལས་མ་སྒྱུར་མན་ངག་གོ ། རྣལ་མ་སོ་མ་ལྷུག་པ་ སྟེ། ། གྱི་ནར་གནས་པ་ཁོ་ན་དང༌། ། དབང་པོའི་ཡུལ་ལ་རང་ཡན་ནོ། ། ཞེས་པ་འབྱུང་ངོ༌། ། ཡི་གེ་མེད་པ་ལས། མ་ཡེངས་ངང་དུ་འཇིགས་མེད་ཆེན་པོར་བཞག་གོ ། ཞེས་ཤེས་པ་ཆེན་པོ་ལ་གཅོད་བྱེད་པ་ཡུལ་རིག་གཉིས་སུ་མེད་པའི་དགོངས་པ་ཆེན་པོ་ཞེས་གསུངས་སོ། ། ཀློང་དྲུག་ལས།
དབང་པོའི་སྒོ་རྣམས་མི་དགག་ཅིང༌། ། ལུས་ཀྱི་སྤྱོད་པ་སྤྱད་མི་བྱ། ། གཉིས་ཀྱང་སྤང་བར་མི་བྱ་སྟེ། ། སེམས་ཀྱིས་གུད་དུ་སྤྱོད་པ་མེད། ། མདོར་ན་ལུས་ངག་རང་སོ་ལ། ། ཡིད་འབྱུང་ཆ་རྣམས་ཕྱིར་མ་ཤོར། ། དབང་པོའི་ཡུལ་རྣམས་དྲུག་ལ་ཡང། ། ཤེས་བཞིན་སྤྱོད་པའི་ཡིད་མ་འགྱུས། ། རང་སྣང་མི་རྟོགས་ཆེན་པོ་ལ། ། རང་གསལ་རྟོག་མེད་ཉམས་སྐྱེའོ། །
ཞེས་པ་དང༌། མུ་ཏིག་ཕྲེང་བ་ལས། ལྕོག་བཞག་གཅེར་བཞག་རང་བཞག་གོ ། ཞེས་གསུངས་སོ། ། དམིགས་དྲུག་ཁྱུང་ཆེན་གྱི་འཇོག་ལུགས་རྣམས་ཀྱང་བླ་མས་བསྟན་པར་བྱའོ། ། ཆོས་ཉིད་རང་ས་ནས་གྲོལ་བའི་གནད་ཀྱིས་སྣང་བ་ལ་དགག་སྒྲུབ་མེད་པར་བསྟན་པ་ནི། འདི་ལྟར་སྣང་ཤེས་ཆོས་ཉིད་དུ་རྟོགས་པའི་སྤྱོད་ལམ་ཇི་ལྟར་བྱས་ཀྱང་ཆོས་ཉིད་ལས་མ་འདས། སྣང་ཚུལ་ཅིར་སྣང་ཡང་རང་སར་གྲོལ་བས་དགག་སྒྲུབ་ཐམས་ཅད་དང་བྲལ་བ་ནི། ཐལ་འགྱུར་ལས། དེ་ལྟར་ཐམས་ཅད་ཆོས་ཉིད་ལ། །
བླངས་པར་བྱ་བ་གང་མེད་ཅིང༌། ། བཞག་པར་བྱ་བ་ཅུང་ཟད་མེད། ། གང་དུ་མེད་པའི་ཆོས་ཉིད་དོ། ། ཅིར་སྣང་རང་གི་ཆོས་ཉིད་ལས། ། བཅོས་མའི་ཆོས་ཉིད་ལོག་ན་མེད། ། ཇི་ལྟར་སྤྱད་ཀྱང་མི་རྟོགས་སྐྱེ། ། སྤང་བླང་གཉིས་མེད་རང་སྣང་ངོ༌། ། ཞེས་འབྱུང༌། རང་ཤར་ལས། སྤང་དུ་མེད་ཅིང་སྤང་པའི་ཆོས་དང་བྲལ།
སྤང་བ་པོ་ཡང་མི་དམིགས་སྤང་བྱ་ག་ལ་ཡོད། སྣང་ལ་མི་ཞེན་མེད་མི་སྒྲུབ། ཡོད་པ་མི་སྤོང། མེད་པ་ཞེ་འདོད་མི་བྱེད། ཡོད་པ་ལ་མངོན་པར་མི་ཞེན། བྱས་པ་མི་སྒྲུབ། བྱུང་བ་མི་དགག ། བྱུང་བ་ལ་སྐྱོན་དུ་མི་ལྟ། ཉོན་མོངས་པ་མི་སྤང༌། སངས་རྒྱས་མི་སྒྲུབ།
སྒོམ་པ་མི་སྒོམ། ལྟ་བ་མི་ལྟ། འཁྲུལ་སྣང་མི་འགེང༌། དགག་སྣང་མི་འཚོལ། ། ཞེས་པ་དང༌། ནོར་བུ་ཕྲ་བཀོད་ལས། རྟོག་བྱེད་ཀྱི་ཤེས་པ་ཡུལ་ལ་སྣང་བའི་ཚེ་ན། སྣང་བ་རང་སྣང་སྟེ། དེའི་ཚེ་ཤེས་པ་ཁ་ཡན་དུ་བཏང་བར་མི་བྱའོ། ། ཞེས་པ་དང༌།
རིན་པོ་ཆེ་སྤུངས་པ་ལས་ཀྱང༌། ཀྱེ་གསུང་གི་རྡོ་རྗེ། རང་གི་ཤེས་པ་སྟོང་པ་ཀུན་སྣང་གི་ཡེ་ཤེས་ལྟོས་དང༌། གང་ལྟར་སྣང་བ་ཐམས་ཅད་རང་གི་གྲོགས་སུ་ཤར་བ་ངོ་མཚར། ཅིར་སྣང་ཡང་རང་གི་གཞི་ལས་གཡོས་པ་མེད་པ་ཧ་ཧ། ། ཞེས་དང༌། འདོད་ཆགས་ཞེ་སྡང་གཏི་མུག་གི ། ཞེན་པ་དྲག་པོ་སྐྱེས་པ་ནི། ། ངའི་རིག་པ་ལྟོས་མེད་ཡིན། ། ཞེས་གསུངས་སོ། །
དེ་ཡང་གྲོལ་ལུགས་ཇི་ལྟར་གྲོལ་ན། ཐལ་འགྱུར་ལས། གྲོལ་ལུགས་རྣམ་བཞི་དང་བཅས་པས། ། ཡེ་ནས་གྲོལ་བས་སྐྱར་གཞི་མེད། ། རང་གི་གྲོལ་བས་གཉེན་པོ་མེད། ། གཅེར་གྱིས་གྲོལ་བས་མཐོང་བར་ཡལ། ། ཡོངས་སུ་གྲོལ་བས་འབད་རྩོལ་མེད། ། ཅེས་པ་དང༌། མུ་ཏིག་ཕྲེང་བ་ལས། ཡེ་གྲོལ་ཡིན་པ་སྟན་ནས་འཕགས། །
རང་གྲོལ་ཡིན་པས་ཡུལ་རྐྱེན་ཟད། ། ཅེར་གྲོལ་ཡིན་པས་སྣང་བ་དག ། མཐའ་གྲོལ་ཡིན་པས་མུ་བཞི་འགགས། ། གཅིག་གྲོལ་ཡིན་པས་དུ་མ་རྟོགས། ། ཞེས་པ་དང༌། དཔེར་ན་རིན་ཆེན་གསེར་གྱི་གླིང་དུ་ཕྱིན་པ་ལྟར། ཆོས་ཉིད་ཀྱི་སྟོང་ར་ཆེན་པོར་གྲོལ་ལོ། ། འདིས་ནི་ཆོས་ཐམས་ཅད་དང་ཐུན་མོང་དུ་རྟོགས་པར་བསྟན་པ་ནི། བླ་མས་བསྟན་པར་བྱའོ། ། དེས་ཁྲིགས་ཆོད་དུ་ཉམས་སུ་བླངས་པ་སྣང་བ་དང་མི་འབྲེལ་བར་རྟོགས་པ་མངོན་དུ་སྐད་ཅིག་གིས་གྲོལ་ནས་སངས་རྒྱ་བའི་ལུགས་ཡིན་ནོ། །
ད་ནི་ཐུན་མོང་མ་ཡིན་པའི་གདམས་ངག་ཐོད་རྒལ་དུ་ཉམས་སུ་བླངས་པ་འདི་ལ་གདམས་ངག་གི་འདེབས་ལུགས་གསུམ་སྟེ། ཁྲིད་ཀྱི་ལུགས་སུ་གདབ་པ་དང། ངོ་སྤྲོད་པའི་ལུགས་སུ། མགྲོན་པོ་ལ་རྒལ་བ་ལ་མཚང་སྤྲུགས་སུ་གདབ་པ་གསུམ་ལས་ཁྲིད་ཀྱི་ལུགས་སུ་ཉམས་སུ་བླངས་པ་ནི། སྔོན་འགྲོ་དང་དངོས་གཞིའོ། ། ཐལ་འགྱུར་ལས། སྔོན་དུ་སྦྱང་བའི་རིམ་པ་དང༌། ། དངོས་གཞི་རང་གི་རྒྱུད་ལ་བརྟེན། ཞེས་པས། སྔོན་དུ་འགྲོ་བ་ལ་གསུམ་སྟེ།
སྐུ་གསུམ་གྱི་སྣ་ཁྲིད་པར་བྱེད་པ་ནི། རྒྱུད་དེ་ཉིད་ལས། སྐུ་གསུམ་བསླབ་པའི་རིམ་པ་ཉིད། ། འབྱུང་བའི་འདོད་ཡོན་གཙོར་བྱས་ཏེ། ། མཆོག་དུ་ས་ཆུ་མེ་རླུང་གི ། སྒྲ་ལ་ངེས་པར་བསླབས་པས་འགྲུབ། ། ཅེས་གསུངས་སོ། ། སེམས་ཀྱི་སྣ་ཁྲིད་པར་བྱེད་པའི་སྔོན་དུ་འགྲོ་བ་ལ་གཉིས་ཏེ། ལུས་ངག་ཡིད་ཀྱི་སྤྱོད་པ་དང༌། རྣལ་དུ་དབབ་པའི་ཆོ་གའོ། །
སྔོན་དུ་འགྲོ་བ་འདི་རྣམས་ཀྱང་ཐལ་འགྱུར་ལས་ཤེས་ཏེ། ལུས་ཀྱི་སྔོན་དུ་འགྲོ་བའི་ལས། ། སོ་སོའི་བྱེད་པའི་རྒྱུ་འགགས་པ། ། རྡོ་རྗེ་སྐྱིལ་ཀྲུང་རབ་བཅས་ཏེ། ། ལུས་སྦྱངས་སེམས་ལ་ཕན་པའོ། ། ངག་ནི་ཧཱུྃ་ཞེས་གནས་པ་ལས། ། རྒྱས་གདབས་པ་དང་རྩལ་སྦྱངས་ ཉིད། ། མཉེན་རྩལ་ལམ་དུ་ཞུགས་པ་ཡིས། ། དེ་ལྟར་ངག་སྦྱངས་སེམས་ལ་ཕན། ། སེམས་ནི་ཐོག་མར་བྱུང་བ་དང༌། །
བར་དུ་གནས་དང་ཐ་མ་འགྲོ ། དེ་ལྟར་གསུམ་ལ་རྟགས་བཅད་པས། ། སེམས་སྦྱངས་སེམས་ཀྱི་གནས་ལུགས་ཤེས། ། ཞེས་གསུང་པས། རྣལ་དུ་དབབ་པའི་ཆོ་ག་ཡང༌། འདི་དུས་ལུས་ངག་སེམས་ཀྱི་གནད། ། རྣམ་པར་ལྡན་པས་རྣལ་དབབ་བྱ། ། ཞེས་གསུངས་སོ། ། རིག་པའི་སྣ་ཁྲིད་པར་བྱེད་པ་ལ་འཁོར་འདས་རུ་ཤན་འབྱེད་པའི་སྤྱོད་པ་གསུམ་བྱ་བ་ནི། ལུས་རུ་ཤན་འབྱེད་པའི་སྤྱོད་པ་བྱ་སྟེ།
རྟགས་ཚད་ལ་དབབ། ངག་རུ་ཤན་འབྱེད་པའི་སྤྱོད་པ་བྱ་སྟེ། རྟགས་ཚད་ལ་ཕེབས་ནས་སེམས་རུ་ཤན་འབྱེད་པའི་སྤྱོད་པ་བྱའོ། ། འཁོར་འདས་རུ་ཤན་མ་ཕྱེད་ན། ཁམས་གསུམ་ལུས་ངག་ཡིད་ཀྱིས་ཀྱང༌། ། འབྲེལ་བ་ཆོད་པར་མི་འགྱུར་བས། ། འཁོར་འདས་རུ་ཤན་དབྱེ་བ་བཤད། ། ཅེས་པ་དང༌། སྒྲོན་མ་འབར་བ་ལས། འཁོར་འདས་རུ་ཤན་ཕྱེད་ནས་ནི། །
ལུས་ངག་རྣམས་ནི་རྣལ་དུ་དབབ། ། སྔོན་དུ་འགྲོ་བ་དེ་དག་གི་དགོས་པ་ནི། ཐུན་མོང་གི་དགོས་པ་ལུས་ངག་ཡིད་གསུམ་གྱི་བར་ཆད་ཞི། སྡིག་སྒྲིབ་བྱང༌། ཞེན་པ་ཟློག ། མཆོག་གི་དགོས་པ་སྐུ་གསུང་ཐུགས་སུ་གྲོལ་བའོ། ། འདི་དགོས་པ་རྣམས་གཉིས། ཐུན་མོང་མཆོག་གི་དབྱེ་བས་རྟགས། ཞེས་སོ། ། རྣལ་དུ་ཕབ་པ་ནི།
ལུས་རྣལ་དུ་ཕབ་པས་ཕུང་པོ་ཁམས་དང་སྐྱེ་མཆེད་དང༌། བྱམས་སེམས་རྒྱས་པའི་དགོས་པ་ཡོད། ངག་རྣལ་དུ་ཕབ་པས། བརྗོད་པ་མ་བཅོས་པའི་དོན་མངོན་དུ་འགྱུར་ཞིང་ཚིག་གི་རྟོགས་སྤྱོད་ཟད་པར་འགྱུར་བའི་དགོས་པ་ཡོད་དོ། ། སེམས་རྣལ་དུ་ཕབ་པས། བསམ་པའི་ཞན་ཡུལ་ལས་གྲོལ་བའི་དགོས་པ་ཡོད། ད་ནི་དངོས་གཞི་ཟག་པ་མེད་པའི་ཡེ་ཤེས་ཆེན་པོ་རྣལ་འབྱོར་པའི་རྒྱུད་ལ་བརྟེན་པ་ནི། སྔོན་དུ་ལུས་ངག་ཡིད་ཀྱི་གནད་གཟིར་བ་དང༌། ལུས་ངག་ཡིད་རྣམ་པ་གསུམ་ལ་བརྟེན་ནས། ཆོས་ཉིད་མངོན་གསུམ་རང་ཐོག་དུ་དབབ་པ་དང༌།
དེ་ལྟར་ཉམས་སུ་བླངས་པ་ལས། སྣང་བ་གཞི་ཇི་ལྟར་འཆར་བ་དང༌། མཐའ་རྟེན་གྱི་མན་ངག་གོ ། ཡང་ཐལ་འགྱུར་ལས། མངོན་གསུམ་གནད་ནི་ལུས་ངག་སེམས། ། སོ་སོའི་གནད་རྣམས་ངེས་པར་བསྟུན། ། དེ་ཡང་ལུས་ནི་སྐུ་གསུམ་ལུས། ། རབ་ཏུ་འདའ་བར་མི་བྱའོ། ། ངག་ནི་བསླབ་དང་གནས་པ་དང༌། ། བཟླ་བ་ཉིད་དུ་བསྟན་པར་བྱའོ། །
སེམས་ནི་བྱིངས་ལ་གཏད་པས་འགྲུབ། ། གནད་གསུམ་མན་ངག་འབྲལ་མི་བྱ། ། དེ་ཡང་སྒོ་དང་ཡུལ་ཉིད་དང༌། ། རླུང་དང་རིག་པའི་གནད་ཉིད་ལྡེམ། ། སྒོ་ནི་སྐུ་གསུམ་མིག་གིས་ལྟ། ། ཡུལ་ནི་སྒྲིབ་བྱ་བྲལ་ བའོ། ། རླུང་རིག་དལ་བས་ཡེ་ཤེས་འགྲུབ། ། དེ་ལས་སྣང་བ་བཞིན་འགྱུར་ སྟེ། ། ཆོས་ཉིད་མངོན་སུམ་སྣང་བ་ཡིས། ། ཡིད་དཔྱོད་འཛིན་པ་ཉིད་ལས་འདས། །
གོང་དུ་འཕེལ་བའི་ཉམས་སྣང་གིས། ། འཁྲུལ་བའི་སྣང་བ་ནུབ་པར་བྱེད། ། རིག་པ་ཚད་ཕེབས་སྣང་བ་ཡིས། ། སྐུ་གསུམ་རྟོགས་པའི་ལམ་སྣང་འདས། ། ཆོས་ཉིད་ཟད་པའི་སྣང་བ་ཡིས། ཁམས་གསུམ་འཁོར་བའི་རྒྱུན་ཐག་བཅད། ། དེ་ལས་མཐའ་རྟེན་ཡིད་ཆེས་བྱ། ། མི་འགུལ་གསུམ་ལ་གཞི་བཅས་པས། ། རླུང་སེམས་གནད་ལ་ཕེབས་པའོ། ། སྡོད་པ་གསུམ་གྱི་ཚད་བཟུང་ བས། །
རྨི་ལམ་ཟློག་དང་ལུས་ངག་ཡིད། ། རྟགས་དང་ཚད་ནི་ངེས་པར་ བཟུང༌། ། ཐོབ་པ་གསུམ་གྱི་གཟེར་བཏབ་པས། ཟག་བཅས་ཕུང་པོ་མི་སྣང་ ངོ༌། ། ཞེས་གསུངས་སོ། ། དང་པོ་ལུས་ངག་གི་གནད་གཟིར་བ་ནི། ལུས་ཀྱི་གནད་བཞུགས་སྟངས་གསུམ་དང་མི་འབྲལ་བར་བྱ། དེ་ཡང་རིག་པའི་ཡེ་ཤེས་ལུས་ལ་གནས་པ་དེ། ལུས་ཀྱི་གནད་མ་གཟིར་ན། སྔོན་དུ་སྣང་མི་སྲིད་དོ། །
དཔེར་ན་སྦྲུལ་ལ་ཡན་ལག་ངེས་ཏེ། མ་བཅུས་བར་དུ་སྣང་མི་སྲིད་ དོ། ། རྒྱུད་དེ་ཉིད་ལས། ཆོས་སྐུའི་བཞུགས་སྟངས་སེང་གེ་ཡིས། ། འཁྲུལ་བའི་འཇིགས་པ་ཀུན་བྲལ་ནས། ། རྡོ་རྗེའི་མིག་གིས་མཐོང་བར་འགྱུར། ། ལོངས་སྤྱོད་རྫོགསསྐུའི་བཞུགས་སྟངས་ནི། ། གླང་ཆེན་ཉལ་བ་ལ་བརྟེན་ནས། ཆོས་ཉིད་རྣམས་ལ་ལོངས་སྤྱད་པས། ། པད་མའི་སྤྱན་གྱིས་མཐོང་བར་འགྱུར། །
སྤྲུལ་པའི་སྐུའི་བཞུགས་སྟངས་ནི། ། དྲང་སྲོང་ལྕོག་བུ་ལ་བརྟེན་ནས། ། ཆུ་བུར་མིག་གིས་མཐོང་བའོ། ། ཞེས་གསུངས་སོ། ། མུ་ཏིག་ཕྲེང་བ་ལས། ལུས་ཀྱི་གནད་ནི་རྣམ་གསུམ་སྟེ། ། སེང་གེའི་ཚུལ་དང་གླང་ཆེན་ཚུལ། ། དྲང་སྲོང་ལྟ་བུར་གནས་པར་བྱ། ། ཞེས་གསུངས་སོ། ། ད་ནི་ངག་གི་གནད་དུ་སྨྲ་བ་བཅད་དོ། །
དེ་དག་བསླབ་པར་བྱ་བའི་རིམ་པ་དང་པོ་ཡུན་ཐུང་བ་ལ་བསླབ། དེ་ནས་ཡུན་རིང་བ་ལ་བསླབ། སྐབས་སུ་སྨྲ་རུ་མེད་ཀྱང་སྨྲའོ། ། དེ་ནས་གནས་པ་ནི། རང་གི་སྔགས་དང་མཆོད་བསྟོད་མདོ་འདོན་པ་ལ་སོགས་པའི་བརྗོད་པ་མི་དགག ། གཞན་དང་ཚིག་ཟུར་ཙམ་ཡང་བརྗོད་པར་མི་བྱའོ། འདིའི་དུས་སུ་ལུས་ཀྱི་བརྡ་བྱ་བའི་དུས་སོ། དེ་ནས་གདམས་ངག་བསྟན་ཅིང་ལ་བཟླ་བ་ནི། རང་གི་སྔགས་བརྗོད་པ་ཡང་དགག་ལ་ལྐུགས་པ་ལྟ་བུར་གནས་པར་བྱའོ། ། འདིའི་ལུས་ཀྱི་བརྡ་ཙམ་ཡང་བྱ་བ་མ་ཡིན་ཏེ།
འདིའི་དུས་ན་སེམས་ཀྱི་བརྡ་བྱ་བའི་དུས་ལ་བབས་སོ། ། དེ་ལྟར་བྱས་པས་བརྗོད་དུ་མེད་པའི་དོན་རྣལ་འབྱོར་གྱི་རྒྱུད་ལ་སྐྱེ་བར་ངེས་སོ། ། མཁས་པ་བྱེ་མ་ལའི་ཞལ་ནས། རྣལ་འབྱོར་པས་ངག་གཅོད་ནུས་ན་ཆོས་བྱེད་ནུས་པ་ཡིན་གསུངས་པས། དོན་གྱི་ཕྱིར་ངག་གི་སྡིག་པ་མི་དགེ་བ་ལ་སོགས་མི་སྲིད་པའི་སྟེང་དུ། ནང་དུ་ཉམས་སུ་ལེན་པ་ལ་འགྲུས་པས་སངས་མྱུར་དུ་རྒྱ་བས་གལ་ཆེའོ། ། སེམས་ཀྱི་གནད་དུས་ཐམས་ཅད་གསུམ་དང་མི་འབྲལ་བར་བྱ་བ་གནད་ཡིན་ནོ། ། དེ་ནས་གནད་གསུམ་ནི། སྒོའི་གསུམ་ནི་གཟིགས་སྟངས་གསུམ་དང་མ་བྲལ་བར་བྱའོ། ། ཐལ་འགྱུར་ལས།
རྒྱང་ཞག་འགུལ་བ་མེད་པའི་གནད། ། འདི་དུས་ལྟ་སྟངས་གསུམ་དང་སྦྱར། ། ཞེས་བྱ་བ་དང༌། ཐལ་འགྱུར་ལས། མིག་གིས་གཟིགས་སྟངས་ཤེས་པ་ཡིས། ། ཆོས་ཀྱི་དབྱིངས་ལ་ལོངས་སྤྱོད་དོ། ། ཞེས་བྱ་བ་དང༌། ཐལ་འགྱུར་ལེའུ་བཞི་པ་ལས། གཞན་ཡང་རྩལ་ནི་འཕྲུལ་འཁོར་གྱིས། ། རང་བཞིན་སྣང་བའི་ཡེ་ཤེས་ལྔ། །
ཆུ་བུར་མིག་གིས་མཐོང་བའོ། ། ཞེས་བྱ་བ་དང༌། ཡི་གེ་མེད་པ་ལས། ། མིག་ནི་རབ་ཏུ་མནན་བྱས་སྟེ། ། མིག་ཟུར་ཉིད་ལ་དབྱིངས་བྱུང་ བ། ། མིག་ནི་ནམ་མཁའི་ཁམས་སུ་རྟག ། ཅེས་བྱ་བ་ལ་སོགས་པ་རྒྱུད་རྣམས་ནས་འབྱུང་བ་བརྗོད་བྱའོ། ། ལུས་ཀྱི་གནད་དུ་ཕྱིའི་དབྱིངས་རྣམ་པར་དག་པའི་སྒྲོན་མ་ལ་སེམས་གཏད་པ་ནི། ཐལ་འགྱུར་ལས། དབྱིངས་ནི་ཕྱི་དང་ནང་དུ་སྟེ། །
ཕྱི་ནི་སྤྲིན་བྲལ་མཁའ་ལ་འཛིན། ། ནང་ནི་སྒྲོན་མ་ལམ་དུའོ། ། ཞེས་པ་དང༌། རྒྱུད་གཞན་ལས་ཀྱང་བརྗོད་པར་བྱའོ། ། རླུང་རིག་གི་གནད་དུ་ཅི་ནས་ཀྱང་དལ་བ་བརྟེན་ཅིང༌། ཕྱིར་རྒྱང་རིང་པོ་འཕགས་པ་གནད་ཡིན་ནོ། ། རྒྱུད་དེ་ཉིད་ལས། རླུང་ནི་ཅི་ནས་དལ་བྱ་སྟེ། ། རབ་ཏུ་འཕགས་པ་ལས་བྱུང་བ། ། ལུས་དང་སེམས་ཀྱི་འབྲེལ་ཆད་དེ།
ཁམས་གསུམ་དུ་ཡང་ལྡོག་པ་མིན། ཞེས་པ་དང༌། རླུང་རིག་དལ་བས་ཡེ་ཤེས་འགྲུབ། ཅེས་པའོ། ། རིག་པའི་གནད་ལུ་གུ་རྒྱུད་བཙོན་དུ་བཟུང་བའི། དེ་ཉིད་ལས། རང་ངོ་རིག་པ་ལུ་གུ་རྒྱུད། ། འགྲོ་འོང་བྲལ་སྟེ་མཁའ་ལའོ། ། ཞེས་པ་དང༌། ལུ་གུ་རྒྱུད་ཀྱི་རང་བཞིན་ནི་རྣམ་པར་རྟོག་པ་ཀུན་དག་པས། །
མ་འཁྲུལ་པ་ཡི་སངས་རྒྱས་སོ། ། ཞེས་གསུངས་ སོ། ། ཡི་གེ་མེད་པ་ལས། དེ་ལས་ངོ་བོ་ལུ་གུ་རྒྱུད་དུ་འབྱུང༌། ། འཕྲ་དང་འཁྱུག་དང་འགྱུ་བའོ། ། ཞེས་བྱ་བ་དང༌། རིག་པ་རང་ཤར་ལས། ། ཡེ་ཤེས་ལྔ་ལྡན་འོད་ཀྱི་སྐུ། ། ལུ་གུ་རྒྱུད་དུ་རབ་ཏུ་གསལ། ། དེ་ཡང་འགྲོ་དང་འོང་བ་དང༌། །
འགུལ་བ་དང་འཕྲིག་པ་དང༌། ཞེས་པ་དང༌། སེང་གེ་རྩལ་རྫོགས་ལས་ཀྱང༌། རང་སྣང་རིག་པའི་དངོས་པོ་དེ། ། ཡེ་ཤེས་ལུ་གུ་རྒྱུད་དུ་གནས། ། ཞེས་བྱ་བ་སངས་རྒྱས་པར་གསུངས་སོ། ། ནོར་བུ་ཕྲ་བཀོད་ལས། རྒྱང་ཞགས་ཆུའི་སྒྲོན་མ་ལ་ཡང་དག་པར་རྫོགས་པའི་སངས་རྒྱས་རིག་པ་ལུག་གུ་རྒྱུད་ཀྱི་སྐུ་ཡོངས་སུ་གསལ་ལོ། ། ཞེས་བྱ་བ་དང༌། སྒྲོན་མ་འབར་བ་ལས།
དབྱིངས་ཀྱི་རིག་པའི་རང་ཡུལ་བྱེད། ། རྡོ་རྗེ་ཉིད་ནི་ལུ་གུ་རྒྱུད། ། འདི་ཉིད་ནང་དུ་བཞུགས་པར་བྱ། ། རང་གི་ངོ་བོ་རྟོག་མེད་དུ། ། ཞེས་བྱ་བ་ལ་སོགས་པ་རྒྱུད་གཞན་ལས་ཀྱང་གསུངས་སོ། ། འདི་དག་འཁྲིད་པས་ཟླ་བ་ཕྱེད་དང་གཉིས་ཀྱི་བར་ལ་འབྱོངས་པར་འགྱུར་བ་ལ་ཐེ་ཚོམ་མེད་དོ། ། དེ་ཡང་དང་པོ་ཐུན་ཆུང་ལ་གྲངས་མང་བར་ བྱ། གཉིས་པ་ལ་ཐུན་སྐྱེད་ཡུན་བསྲིང༌། དེ་ནས་གསུམ་པ་ཉིན་མཚན་མེད་པར་ཉམས་སུ་བླང་ངོ༌། ། དེ་ལྟར་ཉམས་སུ་བླངས་པ་ལས།
སྣང་གཞི་ཇི་ལྟར་འཆར་བའི་རིམ་པ་ནི། དང་པོ་ཆོས་ཉིད་མངོན་གསུམ་གྱི་སྣང་བ་ནི། བླ་མས་བུ་ལུས་ཀྱི་གནད་འདུག་གྱིས་ལ་ངག་གི་གནད་འདི་ལྟར་གྱིས་ཤིག ། སེམས་ཀྱི་གནད་འདི་ལྟར་བསྟོད་ཅེས་ཚིག་གསུམ་དུ་བསྡུས་ན་བསྟན་དེ་ཉིད་དོ། ། དེ་ཡང་ཐལ་འགྱུར་ལས། ཆོས་ཉིད་མངོན་གསུམ་སྣང་བ་ནི། ། དབང་པོའི་སྒོ་ལས་ངེས་ཐོན་སྟེ། ། སྤྲིན་མེད་པ་ཡི་མཁའ་ལ་གསལ། ། ཞེས་འབྱུང་ངོ༌། ། དེ་ལྟར་ཉམས་སུ་བླངས་པ་ཡིས།
དུས་ཚོད་ཅུང་ཞིག་ཙམ་ལ་ཐིག་ལེ་སྟོང་པའི་སྒྲོན་མ་རྩོལ་བ་མེད་པར་ཤར་ནས་འོང༌། དེ་ནས་ཡེ་ཤེས་ལྔ་ཡི་ཁ་དོག་དབྱིབས་ཐིག་ལེ་སྐུ་དང་བཅས་པ་ཐམས་ཅད་གོང་འཕེལ་གྱི་སྣང་བའོ། ། དེ་ཡང་ཁ་དོག་ལྔ་ནི་འོད་གྱེན་དུ་འགྲེང་དང༌། རྩིབ་ཤར་དང༌། རེ་ལྡེ་ཙམ་དང༌། གྲུ་ཆད་དང༌། ཡུལ་གྲུ་ཙམ་ལ་སོགས་པའོ། ། དབྱིབས་ནི་མཆོད་རྟེན་བརྩེགས་པ་དང༌། པད་མ་སྟོང་ལྡན་གུར་ཁྱིམ་དང༌། མིག་མངས་རིས་དང༌།
དམིག་ཚག་དྲ་བ་ཕྱེད་པ་ལ་སོགས་པ་འོད་རྣམས་སོ། ། དེ་ཉིད་ལས་ཉམས་ཀྱི་སྣང་བ་གོང་འཕེལ་ནི། ཡེ་ཤེས་ཁ་དོག་ཕྱིར་ཆུ་ནས། ། གྱེན་འགྲེང་དང་ནི་རྩིབ་ཤར་ དང༌། ། ཐིག་ལེ་སྣ་ཚོགས་སྐུ་ཉིད་དང༌། ། རང་སར་སྣང་བའི་ཡུལ་ལ་ གསལ། ཞེས་གསུངས་སོ། ། དེ་ནས་སྐུ་ལྔ་ལྟར་སྣང་བའི་དུས་ན་རིག་པ་ཚད་ལ་ཕེབས་ཏེ། རིག་པ་ཚད་ཕེབས་སྣང་བ་འདི། ། ལོངས་སྐུའི་མཚན་དཔེ་གསལ་བར་ནི། །
མ་ངེས་ཁ་དོག་འཇའ་ཚོན་ལས། ། རིགས་ལྔ་ཡབ་དང་ཡུམ་དུ་སྣང༌། ། དེ་ནས་ལྔ་ལྔ་ཟུང་དུ་བཅས། ། རབ་ཏུ་གསལ་བའི་ཐིག་ལེས་ འབྲེལ། ། ཡབ་ཡུམ་སྐུའི་སྣང་བ་ཅན། ། འཁྲུལ་སྣང་ཟད་ནས་ཞིང་ཁམས་ སོ། ཞེས་བྱ་བ་ལ་སོགས་པ་རྒྱས་པར་འབྱུང་ངོ༌། དཔེར་ན་བྲེ་ཚད་དང་སྲང་ཚད་ལ་ཕབ་པ་ལྟ་བུའོ། ། འདིའི་དུས་ན་ཚད་ལ་ཕབ་པས་ཉམས་སུ་མ་བླངས་ཀྱང་ཆོག་པའོ། ། དེ་དག་གི་འཕེལ་བ་ཟད་པས་སྣང་བའི་ཉམས་དེ་དག་གང་དུ་སྣང་བའི་ངོ་བོ་མེད་པ་ནི།
ཆོས་ཉིད་ཟད་པའི་སྣང་བ་ཞེས་ཐ་སྙད་དུ་བྱ་ བའོ། ། ཆོས་ཉིད་ཟད་པའི་སྣང་བ་འདི། ། ཉམས་ཀྱི་སྣང་བ་སྟོངས་ནས་ ནི། ། ལུས་དང་དབང་པོའིཡུལ་ཡང་ཟད། ། རྟོག་ཚོགས་འཁྲུལ་པ་ལས་གྲོལ་ནས། ། བརྗོད་པའི་ཚིག་དང་བྲལ་བའོ། ། ཞེས་གསུངས་སོ། ། དེ་ལྟར་སྣང་བ་བཞི་མཐར་ཕྱིན་པའི་དུས་ན། སྐལ་ལྡན་དེ་ཟག་པ་དང་བཅས་པའི་ཕུང་པོ་མི་སྣང་པར་སངས་རྒྱ་བར་ངེས་སོ། ། དེ་ཉིད་ལས།
དེ་ལྟར་འབྱུང་ལུས་རྒྱུན་ཆད་ནས། ། ཟག་བཅས་ཕུང་པོ་མི་སྣང་བར། ། ཚེ་འདི་ཉིད་ལ་སངས་རྒྱའོ། ། ཞེས་གསུངས་སོ། ། སྐུ་གདུང་འབར་བ་ལས་ཀྱང༌། འདིས་ནི་སྣང་བ་འདི་ཉིད་ལ། ། འབྱུང་བ་རང་ཤར་དེངས་ནས་ནི། ། ཟག་བཅས་ཕུང་པོ་མི་སྣང་བར། ། འབྲས་བུ་ཐོབ་ལ་ཐེ་ཚོམ་མེད། ཞེས་སོ། །
བཞི་པ་མཐའ་རྟེན་གྱི་མན་ངག་ནི་ས་ཟིན་མེད་དེ། གོང་མའི་གསེབ་དུ་ཡང་འདེབས་པའོ། མི་འགུལ་བ་གསུམ་ལ་གཞི་བཅས་པ་དང༌། སྡོད་པ་གསུམ་གྱི་ཚད་བཟུང་བ་དང༌། ཐོབ་པ་གསུམ་གྱི་གཟེར་གདབ་པའོ། ། དོན་གྱི་ཆོས་ཚན་དགུ་པོ་ནི་གོང་མའི་རྒྱབ་རྟེན་དུ་འབྱུང་བའོ། ། འདི་དག་གི་ལུང་ནི་གོང་དུ་བསྟན་ནོ། ། ངེས་ཚིག་དོན་བརྒྱད་པ་ཉམས་སུ་ཇི་ལྟར་བླང་བའི་ཐབས་བསྟན་ཏོ། ། ད་ནི་ཚིག་དོན་དགུ་པ་ཉམས་སུུ་ལོན་པའི་རྟགས་ཚད་བསྟན་པ་ནི། ལམ་ཕྱིའི་ཚད་ཇི་ལྟར་འབྱུང་བ་རྣམས་ནི་སྐུ་གདུང་འབར་བ་ལས་རྒྱས་པར་བསྟན་ལ།
རང་ཤར་དང༌། སྙིང་གི་མེ་ལོང་ལས་མདོར་བསྡུས་པ་ཙམ་བསྟན་པའོ། ། བྱེ་བྲག་དུ་དམིགས་པ་ཡུལ་གྱི་བློ་ཅན་གྱིས་ཉམས་སུ་བླངས་པའི་རྟགས་ནི། དམྱལ་བ་ཚ་གྲང་གི་སྡུག་བསྔལ་ལ་ཡང་གཞི་བག་ཚ་བ་མེད་པ་དང༌། འཁོར་བ་ངན་སོང་དུ་ལྟུང་གི་དོགས་པའི་དུ་ཁ་མེད་པ་དང༌། མྱང་ངན་ལས་འདས་པ་ལ་རེ་བ་མེད་པ་དང༌། སངས་རྒྱས་ལ་བྲོད་པ་སྐྱེ་བ་མེད་པའོ། ། དེ་ཡང་དམྱལ་བའི་ཚེ་ཚད་དང་སྡུག་བསྔལ་ལ་སོགས་པ་ཐོས་ཀྱང་དེ་ལ་ཡ་ང་བ་དང༌། བག་ཚ་བ་མེད་པར་ཤེས་པ་ནི། ཡེ་ནས་འཁྲུལ་མ་མྱོང་བའི་རིག་པ་ཉིད་ལ།
སྡུག་བསྔལ་ཤེས་བྱ་ལ་མི་སྲིད་པར་ཤེས་པར་བྱའོ། ། དེའི་འདྲེས་ཀྱི་བདེ་བ་ཡང་འགྲུབ་མི་སྲིད་དོ། ། འཁོར་བ་ཞེས་འདས་པ་ལ་གྲུབ་མ་མྱོང་བས། འཁོར་བ་ཉིད་རིག་པ་ལ་མི་སྲིད་པས་སོ། ། དེ་ཡང་རིག་པའི་ཡེ་ཤེས་ཡེ་ནས་སངས་རྒྱས་པས། ། ད་བསྐྱར་ནས་གྲོལ་དུ་མེད་པས་ན། རང་ཉིད་སངས་རྒྱས་ཡིན་པར་ཤེས་པས། སངས་རྒྱས་ཟིན་པས་ད་བྲོད་པ་སྐྱེ་རྒྱུ་མེད་པའོ། ། དེ་ལྟ་བུའི་དོན་རྟོགས་པས་མྱང་ངན་ལས་འདས་པ་གཞན་ནས་བཙལ་དུ་མེད་པས། འདས་པ་ལ་རེ་བ་མེད་དེ་འདི་ཉིད་དུ་གདེངས་ཆོད་པའོ། །
དེ་སྐད་དུ་རིན་ཆེན་སྤུངས་པ་ལས། མི་འགྱུར་ལྟ་བའི་གདེངས་ཆེན་བཞི། ། མི་རྟོག་ཡེ་ཤེས་ཚད་ཀྱང་ བཟུང༌། ། ཞེས་པ་དང་མུ་ཏིག་ཕྲེང་བ་ལས། ། ཚད་ནི་གདེངས་བཞིའི་རྣལ་འབྱོར་ཉིད། ། ཞེས་གསུངས་སོ། ། དེ་དག་ནི་ཤེས་པའི་ཚད་ཡིན་ལ། ལུས་ངག་གི་ཚད་ནི། ལུས་གླེན་པའི་ངང་ཚུལ་ལྟར། གླེན་ལྷོད་ཀྱིས་སོང་བ་དང༌།
ངག་ཟུངས་མེད་ཀྱི་གཏམ་སྣ་ཚོགས་འབྱུང་བ་དང༌། སེམས་གང་དུ་གཏད་པར་གནས་པ་ལ་སོགས་པའོ། ། རིག་པ་རང་སྣང་གི་ཕྱི་སྣང་བའི་ཚད་འཁྲུལ་སྣང་འགགས་ནས་དག་སྣང་དུ་འཆར་བ་དང༌། ནང་ལུས་ངག་ཡིད་ཀྱི་ཚད་སྣང་བ་བཞི་བླང་བའི་དུས་ན་རྟགས་བཅུ་གཉིས་ལ་སོགས་པ་གསང་བ་རིག་པའི་ཚད་རང་སྣང་རང་གྲོལ་དུ་ཤེས་པའོ། ། དེ་ལྟར་ཉམས་སུ་བླངས་པ་ལས། རྟགས་སྣང་འདི་བལྟས་ཏེ་ཞེས་བྱ་བ་ལ་སོགས་པ་བསྟན་ཏོ། ། དེ་ནི་ཉམས་སུ་བླངས་པའི་རྟགས་ཚད་བསྟན་པའོ། ། ད་ནི་བཅུ་པ་སྐྱེས་བུ་འདི་ཉིད་ལ་བླ་མའི་མན་ངག་ཡོད་ཀྱང༌། བྱ་བ་དང་ལེ་ལོས་གཡེངས་ནས་ཉམས་སུ་དུམ་རེ་ནི་བླངས། ཐང་ཆད་ནས་ཉམས་སུ་བླང་ལོང་མ་བྱུང་བ་རྣམས་ལ་ཆོས་ཉིད་ཀྱི་བར་དོ་ལ་གྲོལ་ལུགས་བསྟན་པ་ནི།
དེ་ལ་བར་དོ་སྤྱིའི་རྣམ་བཞག་དང༌། དབྱེ་བ་དང༌། ཆོས་ཉིད་དང༌། ས་མཚམས་དང༌། སྣང་ལུགས་སོ། ། དང་པོ་དབྱེ་བ་ནི། རང་གཞན་གནས་པའི་བར་དོ་དང༌། འཆི་ཁའི་བར་དོ་དང༌། ཆོས་ཉིད་ཀྱི་བར་དོ་དང༌། སྲིད་པའི་བར་དོ་དང་བཞིའོ། །
དབྱེ་བ་རྣམ་པ་བཞི་དག་ལས། ། ཞེས་སོ། ། ཆོས་ཉིད་ནི། རང་བཞིན་གནས་པའི་བར་དོའི་ཆོས་ཉིད། ཕུང་པོ་ལྔས་བཅིངས་པས་སྐུ་ལྔའི་སྣང་བ་རང་འགག་པ་དང༌། ཁམས་དང་སྐྱེ་མཆེད་ཀྱིས་བཅིངས་པས། འོད་དང་ཁ་དོག་གི་སྣང་བ་རང་འགགས་པ་དང༌། ལས་དང་ཉོན་མོངས་པའི་ཚོགས་ཀྱིས་བཅིངས་པས། ཡེ་ཤེས་དང་ཆོས་ཉིད་ཀྱིས་སྣང་བ་རང་འགག་པའོ། ། འཆི་ཀ་མའི་བར་དོའི་ཆོས་ཉིད་ནི།
ལུས་ཀྱི་འབྱུང་བ་འཁྲུགས་པས། ཕྱི་ལུས་ཀྱི་སྡུག་བསྔལ་ཉམས་སུ་མྱོང་ལ། སེམས་བྱུང་ཚོར་གྱི་ལམ་སྟོར་བས། སེམས་ཀྱི་སྡུག་བསྔལ་ཉམས་སུ་མྱོང་བ་དང༌། འཛིན་ཆགས་ཞེན་པའི་མཚོ་རྡོལ་བས། ལུས་ངག་འབྲེལ་བའི་རྟེན་གཏོར་གྱིས་དགོས་པའི་སྡུག་བསྔལ་ཉམས་སུ་མྱོང་བ་སྟེ། དོན་གྱིས་ཤི་ཡིས་དགོས་པའི་འདུ་ཤེས་ལ་གནས་ པའོ། ། ཆོས་ཉིད་བར་མ་དོའི་ཆོས་ཉིད་ནི། ཕུང་པོ་བདག་འཛིན་གྱི་རྟེན་བོར་ལ། སྐུ་དང་ཡེ་ཤེས་ཀྱི་ཆོས་ཉིད་མངོན་དུ་སྣང༌།
ལས་དང་བག་ཆགས་ཀྱི་འབྲེལ་ཆོད་པས། རང་བཞིན་བསམ་གཏན་གྱི་ཆོས་ཉིད་ལ་སྤྱོད་པའོ། ། དབང་པོ་འཛིན་པར་བྱེད་པའི་ཡུལ་སྟོངས་ནས། རང་སྣང་རྣམ་པར་དག་པའི་ཆོས་ཉིད་ལ་སྤྱོད་པའོ། ། སྲིད་པ་བར་དོའི་ཆོས་ཉིད་ནི། ཕྱི་ལུས་ཀྱི་སྲིད་པའི་ཡིད་ཀྱིས་ལུས་ཅན། དབང་པོ་ཀུན་ཚང་ཐོག་མེད་དུ་འགྲོ ། ནང་སེམས་ཀྱི་སྲིད་པ་སྙམ་བྱེད་དུ་མ་ལ་འཇུག་ཅིང་རྟོག ། ལུས་སེམས་གཉིས་འདུས་པའི་སྲིད་པ། ཐོག་པ་མེད་པར་འགྲོ་ཞིང་ཐམས་ཅད་ལ་རྟོག་ཅིང་དཔྱོད་པའོ། །
དེ་སྐད་དུ་ཡང་ཐལ་འགྱུར་ལས། བར་མ་དོའི་ཆོས་ཉིད་ནི། ། རང་གཞན་གནས་པའི་ཕུང་པོ་དང༌། ཁམས་དང་ཉོན་མོངས་ཡུལ་དུ་སྣང༌། ། འཆི་ཀ་བན་བུན་ལོང་ལོང་དང༌། ། འདུ་ཤེས་གཅིག་དུ་མི་གནས་པའི། ། ཆོས་ཉིད་བར་དོ་སྐུ་དང་ཡང༌། ། ཡེ་ཤེས་འོད་དང་ཁ་དོག་ནི། ། ཐིག་ལེ་མཆེད་དང་འབྱུང་སྣང་དག ། ཅིར་སྣང་ཆོས་ཉིད་གཞལ་ཡས་སོ། །
སྲིད་པའི་སྣང་བ་ཆད་ཆོད་དང༌། ། ཡ་ཡུད་རྨི་ལམ་སྣང་བ་ལྟར། ། བདེན་སྣང་རྫུན་པ་ཡིད་ཀྱི་ལུས། ། དཀར་ལེགས་ལ་སོགས་རིགས་དྲུག་ནི། ། སོ་སོ་དམིགས་པའི་སྣང་བའོ། ། ཞེས་སོ། ། ཉི་ཟླ་ཁ་སྦྱོར་ལས། འདི་དོན་རྒྱས་པར་བསྟན་སྟེ་དེ་དག་སྣང་ལུགས་ནི། རང་བཞིན་གནས་པའི་བར་མ་དོའི་སྣང་ལུགས། གང་ཟག་སྒོ་ཚན་དང༌།
ཁམས་གསུམ་སྤྱི་ཚན་ལ་སོགས་པའི་སྣང་ལུགས་སོ་སོ་ཐ་དད་པར་སྣང་ལུགས་སོ། ། གང་ཟག་སྒོས་ཚན་ནི། མིག་སེར་གྱིས་ནད་ཀྱིས་བཏབ་པ་ལ། དུང་དཀར་པོ་ལ་སེར་པོར་སྣང་བ་དང༌། འདུས་པའི་ནད་ཀྱིས་འཁྲུགས་པ་ལ། རི་དང་ཁྱིམ་འགྲོ་བ་ལ་སོགས་པ་སྣང་བའོ། ། ཕྱི་ཚན་ནི་འགྲོ་དྲུག་སོ་སོས། ཆུ་རང་ལ་ཡང་ལྷས་བདུད་རྩིར་སྣང་བ་ལ་སོགས་པ། སྣང་བ་དྲུག་ལ་སྣང་ཚུལ་བདུན་དུ་སྣང་བ་ལ་སོགས་པའོ། ། འཆི་ཀ་མའི་སྣང་ལུགས་ནི།
འཚིག་ཅིང་འདུ་ཤེས་ནང་དུ་ འཁུམས་སྟེ། ཡ་ང་བ་དང་བཅས་པར་སྣང་ཞིང༌། ཟ་ཟིང་ཡམ་ཡོལ་ལ་སོགས་པར་སྣང་བའོ། ། ཆོས་ཉིད་བར་དོ་ལ་འོད་དང་ཁ་དོག་དུ་སྣང་བ་དང༌། སྐུ་དང་ཡེ་ཤེས་སུ་སྣང་བའོ། ། སྲིད་པ་ཡད་ཡུད་ཆད་ཆོད་དུ་སྣང་བའོ། ། ས་མཚམས་ནི། རང་བཞིན་གནས་པའི་བར་མ་དོ་ནི། མའི་མངལ་ནས་འཆི་རྐྱེན་གྱིས་བཏབ་པ་ཚུན་ཆད་དོ། ། དེ་ནས་ནང་དབུགས་མ་ཆད་པ་ཚུན་ཆད་ལ་འཆི་ཁའི་བར་དོ།
ནང་དབུགས་ཆད་ནས་ལྷུན་གྲུབ་ཀྱིས་སྣང་བ་ལ་སླེབས་པ་ཚུན་ཆད་ཆོས་ཉིད་དོ། ། དེ་ནས་མངལ་གྱི་གྲོང་ཁྱེར་ལ་ཚུད་པ་ཚུན་ཆད་ལ་སྲིད་པ་བར་དོའི་ས་མཚམས་སོ། ། ད་ནི་བར་དོ་གནད་ཀྱི་གདམས་ངག་བཞི་ལ། རང་བཞིན་གནས་པའི་བར་དོ་ལ། ཤེས་བྱའི་སྒྲོ་འདོགས་བཅད་པ་ཐམས་ཅད་བྱ་ཚང་དུ་འཇུག་པ་ལྟ་བུའི་གདམས་ངག ། འཆི་ཁ་མའི་བར་དོ་ལ་མི་གསལ་བ་གསལ་གདབ་པ་སྒེག་མོའི་མེ་ལོང་ལྟ་བུའི་གདམས་ངག་དང༌། ཆོས་ཉིད་ཀྱི་བར་དོ་ལ་སྣང་བ་ལ་ཡིད་ཆེས་པར་བྱ་བ་སྔར་འདྲིས་ཀྱི་མི་དང་འཕྲད་པ་ལྟ་བུ་དང༌། སྲིད་པའི་བར་དོ་ལ་ལས་ཀྱི་འཕྲོ་མཐུད་པ། ཡུར་བ་རྐང་ཆག་ལ་ཝ་འཛུགས་པ་ལྟ་བུའི་གདམས་ངག་དང་བཞིའོ། ། དེ་ལ་དང་པོ་རང་བཞིན་གནས་པའི་བར་དོ་ལ་ཤེས་བྱའི་སྒྲོ་འདོགས་བཅད་པ་ནི།
ཐེ་ཚོམ་ཟ་བའི་དངོས་པོ་ལ་ཡང་ནས་ཡང་དུ་རྟོག་པ་ལྟར། ཐོས་པ་ལ་བློ་སྦྱངས་པས། བསམ་པས་ཐག་བཅད་པ་དང༌། བསྒོམས་པས་ལ་ཟླ་བ་རྣམས་རྒྱས་པར་གོང་དུ་བསྟན་ལ། འདིར་དེའི་དགོས་པ་ཙམ་བརྗོད་ན། ཕྱི་ཤེས་བྱ་ཡུལ་གྱི་གྲོས་ཐག་བཅད་པས་ན་སྣང་བ་སྒྱུ་མའི་རྨི་ལམ་ལྟར་ཤེས་པས། འཁོར་བ་ལ་བློ་ལྡོག་པའི་དགོས་པ་ཡོད། ནང་འདུས་པའི་སེམས་ལ་གྲོས་ཐག་བཅད་པས། རང་སེམས་ངོས་བཟུང་དང་བྲལ་བར་རྟོགས་པས་འབྲས་བུ་སངས་རྒྱས་སོ། ། སྣང་སེམས་གཉིས་མེད་ལ་ཤེས་བྱའི་གྲོས་ཐག་བཅད་པས།
སྐུ་གསུམ་དབྱེར་མེད་དུ་སངས་རྒྱས་ནས་མཛད་པའི་ཐུགས་རྗེ་ཕྱོགས་མེད་དུ་བྱེད་པའོ། ། དེ་ཡང་བླ་མ་མཚན་ཉིད་དང་ལྡན་པ་དང་འཕྲད་པ་གལ་ཆེ། དེ་ཡང་སྔོན་གྱི་ལས་ཀྱི་སྟོབས་ལས་བྱུང་བའོ། ། དེ་ནས་འཆི་ཁ་མའི་བར་དོ་ལ་མི་གསལ་བ་གསལ་གདབ་པ་སྒེག་མོའི་མེ་ལོང་ལྟ་བ་ལྟ་བུའི་མན་ངག་ལ་སེར་ཐིག་གདབ་པར་བྱའོ། ། དེ་ཡང་ཕྱིའི་འཆི་བ་བརྟག་པ་ཚོགས་གསོག་རྟེན་འབྲེལ་དང་བཅས་པའི་འཆི་བ་བསླུ་བ་ནི། དེ་ཡང་རྣལ་འབྱོར་པ་འཆི་རྐྱེན་གྱི་གནད་ཀྱི་གདབ་པའི་རྟགས་ནི། ཐལ་འགྱུར་ལས། འཆི་བའི་རྟགས་ནི་ཉི་ཤུ་ཅིག ། ཅེས་གསུངས་པའི་དོན་རྒྱས་པ་ཉི་ཟླ་ཁ་སྦྱོར་ལས། ཡན་ལག་སེན་མོའི་བཀྲག་མེད་ན། །
ཟླ་བ་དགུ་ན་གདོན་མི་ཟ། ། ཞེས་པ་ལ་སོགས་པ་འཆི་ལྟས་བརྟག་པ་ནི་སྤོ་ཏི་སྨུག་གུར་བྱའོ། ། དེ་ནས་འཆི་བ་བསླུ་བ་ནི། ཚོགས་གསོག་སྔོན་དུ་འགྲོ་བ་དེ། དེ་ཉིད་ལས་དེ་ལྟར་ལུས་ལ་རྟགས་བྱུང་ན། འཆི་བ་བསླུ་བའི་ཆོ་ག་བཤད། ། སྐྱེས་བུའི་འདོག་པའི་ལས་བརྩོན་པས། ། རང་གི་བླ་མ་དགེ་འདུན་དང༌། ། ཚོགས་གསོག་ཞིང་ནི་ཁྱད་པར་ལ། ། ཡོན་དང་སྟོན་མོས་མཉེས་བྱས་ལ། །
ཆོ་ག་འདི་དག་བརྩམས་པར་བྱ། ། ཞེས་གསུངས་པས། རྟེན་འབྲེལ་གྱིས་བསླུ་བ་ནི། ལྟ་ལ་ཡི་ནི་ལོ་མ་ལ། འབྱུང་བ་བཞི་ཡི་འཁོར་ལོ་ནི། ཞེས་བྱ་བ་ལ་སོགས་པས་འཆི་བ་བསླུ་བའི་ཐབས་སྤོ་ཏི་སྨུག་གུར་བྱའོ། ། དེ་ལྟར་བརྟགས་པས་ཟློགས་པའི་རྟགས་ཚད་ཡང་ནས་ཡང་དུ་བྱས་ཏེ། དེ་ནས་འཆི་བའི་དུས་བྱུང་བའི་ཚེ། ནང་གི་རྟགས་བཞི་འབྱུང་བ་ནི། སྐྱེས་བུའི་ལུས་ལ་ནད་བཏབ་ནས། །
རྟགས་འདི་སུ་ལ་བྱུང་བ་སྟེ། ། ཤི་བའི་དུས་ནི་བཏབ་པ་ཡིན། ས་ནི་ས་ལ་ཐིམ་པ་དང༌། ། དེ་བཞིན་ཆུ་དང་མེད་དང་རླུང༌། ། སོ་སོ་རང་རང་ཐིམ་པ་ནི། ། ཞེས་པ་ལ་སོགས་པ་རྒྱས་པར་གསུངས་ སོ། ། དེ་ཡང་ཐོག་མར་ལུས་འབྱུང་བ་བཞི་ལས་གྲུབ་པས། ཐ་མ་ཡང་འབྱུང་བ་བྱེར་བྱུག་གིས་ལས་འགྱུར་བ་ལས་ཚེའི་དུས་བྱེད་དོ། དེ་ཡང་ས་ལ་ས་ཐིམ་པའི་རྟགས་སུ་ལུས་ལྕི་ཞིང་ལྡང་མི་ནུས། ཆུ་ཆུ་ལ་ཐིམ་པའི་ རྟགས་སུ་ཁ་སྣ་ནས་ཆུ་སེར་ཅིག་ཕྱིར་ལ་འོང༌།
དེ་ནས་སྐམ་རྟགས་གིས་འགྲོ། མེ་མེ་ལ་ཐིམ་པའི་རྟགས་སུ་ལུས་ཀྱི་མཐའ་བཞི་ནས་དྲོད་འཆོར་ཏེ། རྐང་མཐིལ་ལག་མཐིལ་བཞི་ནས་དྲོད་འཆོར། འདིའི་དུས་ན་ལུས་ཀྱི་བཀྲག་དང་གཟི་མདངས་ཀྱང་འཆོར་རོ། ། དེ་ནས་རླུང་རླུང་ལ་ཐིམ་པའི་རྟགས་སུ། དབུགས་རྩེག་མ་འབྱུང་ཞིང་ལུས་ཀྱི་སྟོབས་འཆོར་རོ། ། དེའི་དུས་ན་གདམས་ངག་གི་གསལ་གདབ་པ་ནི། རང་ལ་ཆོས་ཉིད་ཀྱི་བར་དོ་ལ་སྣང་བ་འདི་ལྟ་བུར་འཆར་ལ། དེའི་དུས་ན་རང་གི་སྣང་བ་ཡིན་པ་ངོ་ཤེས་པར་བྱའོ་སྙམ་པའི་དྲན་པ་གསལ་བ་དེས་ཆོག་གོ ། དེ་ལྟར་མི་གསལ་ན།
རང་གི་བླ་མ་དེ་ཡོད་ན་བཟང་སྟེ། ཚོགས་བསགས་པའི་ཡན་ལག་ཅི་རིགས་པ་བྱས་ལ་དེ་ནས་བླ་མས་ནད་པའི་རྣ་བའི་བུག་པ་གཡོན་ནས་ཕར་ལ། སྨྱུག་མའི་སྦུག་མ་འམ་ཤོག་གའི་སྦུགས་མཆུ་ལ་ཕར་ལ་ལན་གསུམ་བཏབ་པས། འདིས་ནི་ཆོས་ཉིད་བར་མ་དོ་ལ་མི་ཐེབས་མི་སྲིད་དོ། ། དཔེར་ན་མི་གཏན་པོ་ཅིག་ལ་དན་བཏང་བས། ཡུལ་སྟེང་འོག་གང་དུ་ཡང་མ་ངེས་པར་འཇལ་བ་དང་འདུ་བར། ངེས་པར་ཆོས་ཉིད་ཀྱི་བར་མ་དོ་ལ་ངེས་པ་རྙེད་པར་འགྱུར་རོ། ། གལ་ཏེ་བླ་མ་མི་བཞུགས་ན། རང་གི་རྡོ་རྗེ་སྤུན་སྲིང་དམ་ཚིག་གི་སེལ་མེད་པ། ལྟ་སྤྱོད་མཐུན་པ་གཅིག་གི་གདབ་བོ། །
དེ་ཡང་རྒྱུད་ལས། དེ་ཚེ་བླ་མའི་མན་ངག་རྣམས། ། རང་གི་རྒྱུད་ལ་འདྲེས་པར་བྱ། ། དོན་འདི་རྣམས་ཀྱི་སེར་ཡང་གདབ། ། གལ་ཏེ་དེ་དག་མི་གསལ་ན། ། གང་གི་མན་ངག་ལ་ཡང་གདབས། ། བླ་མ་མེད་ན་རྡོ་རྗེ་སྤུན། ། ཤེས་པས་གསལ་ཡང་གདབ་པར་བྱ། ། ཞེས་གསུང་སོ། ། གལ་ཏེ་ནད་པ་དེ་དྲན་པ་ཉམས་པའི་དབུགས་ཆད་ན་ནི་རླུང་སྦྱངས་པ་ལ་ལུས་ངག་ཡིད་གསུམ་གསོ་བའི་གནད་བྱས་ལ་གདམས་ངག་གདབ་སྟེ།
ནད་པ་དང་རང་གི་སྒོ་གསུམ་སྤྲད་དེ། རང་གི་རླུང་ཅི་ནས་ཀྱང་ཕུལ་ཏེ་དེ་ལ་བསྟིམ་ལ། འཕགས་པ་ལན་གསུམ་བྱ། དེ་ལྟར་བྱས་པས་ཁོའི་ཕུང་པོ་ཚ་མེར་དེས་འགྲོ་སྟེ། ཧཱུྃ་ཞེས་པས་རང་གི་ཁའི་ནང་དུ་དྲངས། ཨོཾ་ཞེས་པས་སྣ་བུག་གཡས་སུ་དྲངས། ཨ་ཞེས་པས་གཡོན་དུ་དྲངས་སོ། ། དེ་ལྟར་བྱས་པས་མིག་རྩ་རིག་རེས་འོང་སྟེ། དེ་ལྟར་བྱུང་ཙམ་ན། གོང་གི་གདམས་ངག་དེ་བཏབ་པས་ངེས་སོ། །
དེ་ཡང་རྒྱུད་ལས། གལ་ཏེ་གཞན་གྱི་དོན་བྱེད་ན། ། དེ་ཉིད་ཐུགས་རྗེས་བཟུང་བའི་ཕྱིར། ཞེས་བྱ་བ་ལ་སོགས་པ་བསྟན་ཏེ། ད་ནི་ཆོས་ཉིད་ཀྱི་བར་དོ་ལ། རང་སྣང་ཡིད་ཆེས་པར་བྱ་བ་ནི། དེ་ནས་རླུང་རྣམ་པར་ཤེས་པ་ལ་ཐིམ་པས། ཤེས་པ་བུན་དེས་འགྲོ་སྟེ། ནང་དབུགས་ཆད་དེ། རྣམ་ཤེས་ནམ་མཁའ་ལ་ཐིམ་པས།
ལུས་སེམས་ཀྱི་འབྲེལ་ཆད། དབུགས་བར་སྣང་ལ་བུན་གྱྀས་ཡལ། ལུས་ས་རྡོ་བེམ་པོར་ལིང་གིས་སོང༌། རིག་པ་མེ་ཡར་བའི་རྣམ་པ་ལྟར་ཆོས་ཉིད་ཀྱི་བར་མ་དོ་ལ་སོང་བའི་དུས་ན། ནམ་མཁའ་འོད་གསལ་ལ་ཐིམ་པ་ཞེས་བྱ་སྟེ། ཕྱི་ས་རྡོ་རི་བྲག་གི་སྣང་བ་ནི་འགག་ནང་འོད་གསལ་ཆོས་ཉིད་ཀྱི་སྣང་བ་ཤར་ནས། སྣང་བ་ཐམས་ཅད་འོད་ཁ་དོག་ལྔའི་སྣང་བ། མནན་ན་ནེམ་སྙམ་པ། བཏེགས་ན་འཕར་སྙམ་པའི་སྣང་བ་ཤར་སྟེ། ཐལ་འགྱུར་ལས།
འདིར་ནི་ཆོས་ཉིད་བར་དོ་བཤད། ། འཆི་ཁ་ལ་ནི་ཐལ་བའི་ཚེ། ། རྣམ་ཤེས་ནམ་མཁའ་དག་ལ་ ཐིམ། ། ནམ་མཁའ་འོད་གསལ་ལ་ཐིམ་དུས། ། ཕྲག་རག་སྣང་བ་ཀུན་འགགས་ཏེ། ། དབང་པོ་ཀུན་ལྡན་འོད་ཀྱི་ལུས། ། ལུས་ལ་གྲིབ་མ་བཞིན་དུ་འགྱུར། ། འདི་ཚེ་འོད་སྣང་དུམ་བུའི་ཚེ། ། མཁས་པས་སྣང་བ་མཆེད་པ་བཟུང༌། ། གཡོ་བའི་རླུང་དག་མཆེད་པའི་ཚེ།
ཁ་དོག་ལྔའི་འོད་དང་ཟེར། ། མ་ངེས་འཇའ་ཚོན་རིས་སུ་སྣང༌། ། ཞེས་བྱ་བ་དང༌། ཉི་ཟླ་ཁ་སྦྱོར་ལས། དེའི་དོན་གསལ་བར་བྱེད་པ་ནི། སྐྱེས་བུ་རྣམས་ཀྱི་རྣམ་པར་ཤེས་པ་འོད་གསལ་ལ་ཐིམ་པ་ཞེས་བྱ་སྟེ། དབུགས་ཕྱི་ནང་གི་འགྲུལ་ཆད་མ་ཐག་ཏུ། རང་གི་དབང་པོ་རྣམས་ཀྱི་ཆ་ལས་དངོས་པོ་སྣང་བ་ནི་མེད་དོ། ། ཡོད་སྙམས་པའི་ཤེས་པ་འབྱུང་ངོ། ། སྡོས་བཅས་ཀྱི་ལུས་མི་སྣང་སྟེ།
འོད་ཀྱི་ལུས་སུ་གསལ་ལོ། ། དེའི་ཚེ་དབང་པོའི་སྤྱོད་ཡུལ་དུ་གྱུར་ཚད་ཙམ་དུ་འོད་ཟེར་ཁ་དོག་ལྔའི་དཀྱིལ་འཁོར་དུ་སྣང་ངོ༌། ། ཞེས་བྱ་བ་ལ་སོགས་པ་ཁྲིག་ཆགས་སུ་བསྟན། ཆོས་ཉིད་ཀྱི་བར་དོའི་ལུང་རྒྱུད་རྣམས་སུ་གསལ་བར་གསུངས་ཏེ། འདིར་བྲི་བར་མི་ནུས་པས་དེ་ཉིད་དུ་ཤེས་པར་བྱའོ། ། འདིའི་དུས་ན་གསུམ་གནད་རྩི་བ་སྟེ། འཇུག་པ་ཤེས་པའི་གནད་དོ། ། འཇུག་པའི་དུས་ནི་གཉིས་ཏེ་འོད་རིག་པ་ལས་འཇུག་པ་དང༌། རིག་པ་འོད་ལ་འོད་འཇུག་པའོ། འོད་རིག་པ་ལ་འཇུག་པ་ནི།
འོད་སྣང་དེ་དག་སྐུ་ལྔའི་སྣང་བ་འཆར་ཏེ། ཐལ་འགྱུར་ལས། འཇུག་ཅིང་སྨིན་པའི་བསླུ་ལ་ཡང༌། ། ཕྱོགས་བཞི་མཚམས་དང་སྟེང་འོག་འགྲུབ། ། དེ་ལས་ཕྱོགས་ཀྱི་འོད་འདུས་པས། ། རིགས་ལྔའི་སྐུ་ཡང་མངོན་པར་སྣང༌། ། མཐིང་ཀ་དཀར་སེར་དམར་ལྗང་ནི། ། སོ་སོའི་ཡུལ་དང་བཅས་པ་སྣང༌། ཞེས་བྱ་བ་ལ་སོགས་པ་གསུངས་སོ། ། དེ་དག་གི་ཐུགས་ཀ་ནས་འོད་ཟེར་ཤིན་ཏུ་ཕྲ་བ།
ཟེར་ཐག་སྒྲིལ་བ་ལྟ་བུ་རེ་རེ་བདག་གི་ཐུགས་ཀར་ཟུག་པ་རྣམས་འཆར་ཏེ། འདིའི་དུས་ན་རང་ བཞིན་གྱིས་བསམ་གཏན་ལ་གནས་པར་འགྱུར་རོ། ། རིག་པ་འོད་ལ་འཇུག་པ་ནི། རང་གི་ཐུགས་ཀ་ནས་འོད་ཀྱི་ཟེར་ཐག་ཕར་ལ་ཐུགས་ཀར་སྦྲེལ་སྟེ་འཆར་རོ། ། རྒྱུད་ལས། དང་པོ་རིག་པ་འོད་ལ་འཇུག་པ་ནི། དེའི་ཚེ་རང་གི་སྙིང་ཁ་ནས་འོད་ཤིན་ཏུ་ཕྲ་བ་བཞི་འཆར་ཏེ། དེ་སྐུ་ཐམས་ཅད་ཀྱི་ཐུགས་ཀར་སྦྲེལ་ཏེ་འཆར་རོ། ། དེ་ལ་རང་གི་སེམས་ཟིན་ཏེ། རང་བཞིན་གྱིས་བསམ་གཏན་ལ་གནས་པར་འགྱུར་རོ། །
དེ་ནི་རིག་པ་འོད་ལ་ཕར་འཇུག་པ་ཞེས་བྱ་སྟེ། སྣང་བ་དེ་དག་ཀྱང་རབ་ཏུ་འཕྲིག་པ་མངོན་པར་འགྱུར་ཏེ། སྙིང་ཁའི་ཟེར་ཐག་དེ་ལ་ཡང་ཐིག་ལེ་ཕྲ་མོ་གྲངས་མེད་པ་འཆར་རོ། ། དེ་ནས་ཡང་རང་སྙིང་ཁ་ནས་འོད་ཀྱི་ཟེར་ཐག་ཚོན་སྐུད་སྒྲིལ་བ་ཅིག་འཆར་ཏེ། དེ་ནས་སྐུ་དེ་དག་རང་ལ་འདུས་པ་སྙམ་པ་འཆར། དེ་ནི་འོད་རིག་པ་ལ་ཚུར་འཇུག་པ་ཞེས་བྱའོ། ། ཞེས་གསུངས་སོ། ། འཆར་ཚུལ་འདི་ལ་ངེས་ཤེས་སྐྱེད་པར་བྱའོ། ། གྲོལ་བའི་དུས་ན་འདིའི་དུས་ན་ཕུང་པོའི་བདག་ཏུ་འཛིན་པ་རང་དེངས་པས་ལུས་འོད་གསལ་གྱི་ལུས་སུ་གྲོལ་བས་ཆོས་ཉིད་རང་ངོ་ལ་གནས། འབྱུང་བ་ཕྲ་རགས་ཀྱི་སྡོས་པ་ལས་གྲོལ་བས།
སྣང་བ་འོད་གསལ་བདེ་བ་ཆེན་པོར་གྲོལ། ཉོན་མོངས་པ་ཕྲ་རགས་ལས་གྲོལ་བས། རིག་པ་ཉིད་མ་ལ་བུ་ཐིམ་དུ་གྲོལ་བའོ། ། དེ་ཡང་འདིའི་དུས་ན་ཡེ་ཤེས་བཞི་རྣལ་འབྱོར་གྱི་སྣང་བ་རང་གི་སྙིང་ཁ་ནས་འཆར་བ་ནི། སྔོན་དུ་དཀར་པོའི་སྣམ་བུ་སྟེ། དེའི་སྟེང་དུ་སེར་པོའི་སྣམ་བུ། དེའི་སྟེང་དུ་དམར་པོའི་སྣམ་བུ། དེའི་སྟེང་དུ་མཐིང་ཁའི་སྣམ་བུ། དེའི་སྟེང་དུ་ཡི་གེ་མེ་ལོང་ཁ་སྦུབ་པ་ཙམ་དགུ་བརྩེགས་སམ་ལྔ་བརྩེགས་སུ་འཆར་རོ། ། འདི་ནི་རྡོ་རྗེ་སེམས་དཔའ་ཁོང་སེང་གེ་ལམ་ཞེས་བྱ་བའོ། །
མཐར་ཕྱིན་པའི་དུས་ནི། རིག་པ་ཉིད་ལྷུན་གྲུབ་རིན་པོ་ཆེའི་སྦུབས་ལ་ཐིམ་པའི་ཚེ། ཉི་ཟླ་ཁ་སྦྱོར་ལས། རང་གི་ཤེས་པ་སྟེང་གི་འོག་ལ་ཐིམ་པས་དེའི་སྟེང་དུ་འོད་ཟླུམ་པོ་ཤིན་ཏུ་གསལ་བ་གདུགས་ལྟར་འཆར་རོ། ། ཞེས་སོ། ། དེའི་ཚེ་འཆར་ལུགས་བརྒྱད་འཆར་ཏེ། ཐུགས་རྗེ་ལྟར་ཤར་བས་སྣང་བ་ཐམས་ཅད་ནང་ན་གསལ་སྐུ་ལྟར་ཤར་བས་ཤེས་པའི་ཁ་ཕྱིར་མ་ཤོར། ཡེ་ཤེས་ལྟར་ཤར་བས་སྣང་བ་ཐམས་ཅད་ཟང་ཐལ། གཉིས་མེད་ལྟར་ཤར་བས་རང་གི་ཤེས་པ་རྩེ་གཅིག་ཏུ་གནས། མཐའ་གྲོལ་ལྟར་ཤར་བས་མཐའ་གྲོལ་ལ་ཡང་མི་གནས།
མ་དག་པ་འཁོར་བའི་སྒོ་ལྟར་ཤར་བས་སྲིད་པའི་འབྱུང་ཁུངས་མ་འགགས། དག་པ་ཡེ་ཤེས་ཀྱི་སྒོ་ལྟར་ཤར་བས་ཆོས་ཉིད་མ་བུ་འབྲེལ་ལོ། ། དེ་སྐད་དུ་ཡང་རིན་ཆེན་སྤུངས་པ་ལས། ཐུགས་རྗེ་ལྟ་བུའི་འཆར་ཚུལ་ལས། ། སེམས་ཅན་ཀུན་གྱི་སྐྱོབས་པའི་གནས། ། སྣང་བ་རང་གསལ་འགགས་མེད་པས། ། འོད་ལྔའི་གསལ་བྱེད་ཚུལ་དུ་སྣང༌། ། མཁྱེན་པའི་སྣང་ཆ་མ་འགགས་པས། ། ཡེ་ཤེས་དག་པའི་སྒོ་ཉིད་དུ། ། སྣང་བ་མ་འགགས་ལམ་ལྟར་བཤད། །
རང་སྣང་ལུས་ཀུན་མཐའ་རྫོགས་ཕྱིར། ། ཆོས་རྣམས་ཀུན་གྱི་སྐུ་ལྟར་སྣང༌། ། ཤེས་པའི་ངོ་བོ་གཅིག་ཡིན་པས། ། གཉིས་སུ་མེད་པ་ལྟར་ཡང་བཤད། ། དེ་ཉིད་རང་སར་གནས་མེད་ པས། ། མཐའ་གྲོལ་ཆེན་པོའི་སྣང་བ་ནི། ། ངེས་པའི་ལྷུན་གྲུབ་གཞི་ལ་ གནས། ། རིག་པ་ཟང་ཐལ་ཅིག་རྫོགས་ཕྱིར། ། དག་པ་ཡེ་ཤེས་ཉིད་ཀྱི་སྒོར། ། ངོ་བོ་ཉིད་ཀྱིས་འབྲེལ་བའོ། །
བྱུང་ཚུལ་འགགས་པ་མེད་པའི་ཕྱིར། ། སེམས་ཅན་ཀུན་གྱི་བྱུང་ཁུངས་སོ། ། མ་དག་འཁོར་བའི་སྒོ་ལྟར་ཡང༌། ། ཁྱབ་བྱེད་སྣང་བའི་སྒོ་ལ་ཤར། ། འདི་ཀུན་འཆར་བྱེད་བརྒྱད་དུ་སྣང༌། ། འབྱུང་བའི་ཚུལ་དུ་རང་ཤར་བས། ། སྣང་གིས་གྲུབ་པའི་སྣང་བ་ཞེས། ། རིན་པོ་ཆེའི་ཚུལ་དུ་ སྣང༌། ། ཞེས་གསུངས་སོ། ། དེ་ལྟར་ཤར་བའི་ཚེ།
རིགས་ཀྱི་བུ་དེ་ལ་མངོན་པར་ཤེས་པ་དྲུག་འཆར་ཏེ། ། ཞེས་པས་སོ། ། སྐད་ཅིག་མ་དང་པོ་ལ་མངོན་པར་ཤེས་པ་དབང་པོའི་མངོན་པར་ཤེས་པ་དྲུག ། སེམས་ལས་སུ་རུང་བ་ དང༌། ཤེས་རབ་ལ་དབང་པོའི་དང༌། ཡེ་ཤེས་མཐོང་བ་རྣམ་པར་དག་པའི། ཆོས་ཉིད་ཕྱིན་ཅི་མ་ལོག་པ་མཐོང་བའི་དང༌། སངས་རྒྱས་ཀྱི་འཁྱེན་པ་མངོན་པར་ཤེས་པ་དྲུག་ཕྲག་འཆར་རོ། ། གཉིས་པ་ལ་ཐད་དཀར་རིགས་ལྔའི་གཙོ་འཁོར་གྱི་ཚོམ་བུར་གསལ། མ་འགྲོ་བ་རིགས་དྲུག་གི་སྐྱེ་གནས་དང༌།
ལས་དང་སྡུག་བསྔལ་དང༌། ཚེ་ཚད་ལ་སོགས་པ་གསལ། ཡར་གཞི་དངོས་པོའི་འདུག་ཚུལ་གསལ་བར་འབྱུང་བ་ནི། རྗེས་སུ་དྲན་པ་དྲུག་ལས་བྱུང་བའོ། ། དེ་ཡང་གོང་མ་ལས། དེའི་རྗེས་སུ་དྲན་པ་དྲུག་ཀྱང་འཆར་ཏེ། ། ཞེས་པས། ལྷ་རྗེས་སུ་དྲན་པ། ལམ་སྐྱེ་གནས། བསམ་གཏན།
བླ་མའི་གདམ་ངག ། ལྷ་རྗེས་སུ་དྲན་པའོ། ། དེའི་ཚེ་མི་བརྗེད་པའི་གཟུངས་རྣམས་ཀྱང་རང་གི་རྒྱུད་ལས་སྐྱེ་སྟེ། སྔོན་གྱི་ཆོས་ཐམས་ཅད་རྒྱུད་ལ་དུས་ཅིག་ལ་འཆར་རོ། ། དེ་བཞིན་སྔར་མ་མཐོང་བའི་ཆོས་རྣམས་ཀྱང་འཆར་བས་ན། ཆོས་ཉིད་ཀྱི་བར་མ་དོ་ཞེས་ བྱའོ། ། རྒྱུན་གྱི་ཏིང་ངེ་འཛིན་རྒྱུད་ལ་རང་བཞིན་དུ་ཤར་བས་རྣམ་རྟོག་ངན་པ་མི་སྐྱེའོ། ། འདིའི་དུས་ན་ཡིད་ཆེས་པའི་གནད་གསུམ་སྐྱེ་སྟེ། ཡིད་ཆེས་པ་ལ་བར་དུ་བུ་འདུག་པ་ལྟ་བུ་དྲན་པས། སྔར་འདྲིས་ཀྱི་མི་ཕྱིས་མཐོང་བ་ཙམ་གྱིས་ངོ་ཤེས་ཏེ་སྒྲོ་འདོགས་ཆོད་པ་ལྟ་བུ་རང་སྣང་དུ་ངོ་ཤེས་མི་འགྱུར་གསེར་གྱི་ཐུར་མ་ལྟ་བུའི་གདམས་ངག་དྲན་པས།
དཔེར་ན་སྨན་པ་མཁས་པས་མི་གཅིག་ལ་སྙིང་ལ་ཆུ་ཞུགས་པ་ཐུར་མས་ལམ་དུ་འདྲེན་པ་ལྟར། ཆོས་ཉིད་རྣམ་པར་དག་པའི་ལམ་འགྱུར་བ་མེད་པར་ཡིན་པར་ཡིད་ཆེས་པས། རྒྱུན་གྱི་ཏིང་ངེ་འཛིན་སྐྱེའོ། ། དེ་ནས་ཕྱིར་མི་ལྡོག་པ་དཔག་ཆེན་གྱི་མདའ་ལྟ་བུའི་གདམས་ངག་དྲན་པས་དཔེར་ན་གྱད་སྟོབས་པོ་ཆེས་མདའ་གང་ལ་ཡང་ཐོགས་པ་མེད་པར་ཟང་ཐལ་གྱིས་འགྲོ་བ་དང་འདྲ་བར་སྐད་ཅིག་མ་གསུམ་པ་ལ། སྐུ་དང་ཡེ་ཤེས་ཀྱི་སྣང་བ་དེ་རང་སྣང་དུ་ཤེས་པས་ལྷུན་གྲུབ་རིན་པོ་ཆེ་རང་ལ་ངེས་པར་རྙེད་ནས། ཐིམ་ལུགས་བརྒྱད་དུས་གཅིག་ལ་འབྱུང་སྟེ། ཐུགས་རྗེ་ཐུགས་རྗེ་ལ་ཐིམ་པས། དཔེར་ན་ཉི་མ་རྒས་པའི་ཟེར་འདུས་པ་ལྟར། རིགས་དྲུག་དྲུག་གི་སྣང་ཆ་རང་ངོ་ལ་མི་གནས་པར་མ་དག་པ་འཁྲུལ་པའི་མིང་མེད་དེ་གཟིགས་སྣང་ལས་འདས། འོད་འོད་ལ་ཐིམ་པས།
ནམ་མཁའ་ལ་འཇའ་ཡལ་བ་ལྟར། འོད་དང་ཁ་དོག་མཚན་མའི་རིས་མེད་སྟོང་པ་ངོས་བཟུང་དང་བྲལ་བའི་དབྱིངས་སུ་རོ་ཅིག ། སྐུ་སྐུ་ལ་ཐིམ་པས་བུམ་པའི་སྐུ་ལྟར་ཤེས་བྱ་ནང་དུ་གསལ་བས། མཚན་མ་རིགས་ཅན་གྱི་ཞལ་ཕྱག་དུ་གྲུབ་པ་མེད་དེ་རང་ངོ་རྣམ་པར་དག ། ཡེ་ཤེས་ཡེ་ཤེས་ལ་ཐིམ་པས། མ་པང་དུ་བུ་ཞུགས་ཏེ། ཆོས་ཉིད་མ་དང་རིག་པ་བུ་གཉིས་མེད་དུ་རང་འདྲེས་པའོ། ། གཉིས་མེད་གཉིས་མེད་ལ་ཐིམ་པས། ཆུ་བོ་ཆུ་བོ་ལ་ཐིམ་པ་ལྟར་རོ་མཉམ་རིས་མེད། མཐའ་གྲོལ་མཐའ་གྲོལ་ལ་ཐིམ་པས།
སྟོང་པ་ལ་གཏད་པའི་ཡུལ་མེད། མ་དག་པ་འཁོར་བའི་སྒོ་དག་པ་ཡེ་ཤེས་ཀྱི་སྒོ་ལ་ཐིམ་པས་སྦྲའི་ཁྱོན་ཐག་འདུས་པ་ལྟར་ཐིག་ལེ་ཉག་ཅིག་དུ་འདུས་སོ། ། དག་པ་ཡེ་ཤེས་ཀྱི་ངོ་བོ་ཉིད་ལ་ཐིམ་པས། སེང་གེས་གངས་ཟིན་པ་ལྟ་བུར་ཡ་ང་བ་དང་བག་ཚ་བ་དང་བྲལ་བའོ། ། དེ་ལྟར་ཡང་རང་ཤར་ལས། ཀྱཻ་གྲོགས་པོ་དག ། ལྷུན་གྲུབ་ཀྱི་སྣང་བ་ལ་རང་གི་དེ་ཉིད་སྟོབས་སུ་གྱུར་ནས་བདེན་པ་མཐོང་བའི་ཚེ། ཐིམ་ལུགས་རྒྱང་ངོ་ཤེས་པར་བྱའོ། ། དེ་ཡང་ཐུགས་རྗེ་ཐུགས་རྗེ་ལ་ཐིམ་པ་ནི། དཔེར་ན་ཉི་མ་ནུབ་པའི་ཟེར་ལྟ་ བུའོ། །
ཡེ་ཤེས་ཡེ་ཤེས་ལ་ཐིམ་པ་ནི། དཔེར་ན་མ་པང་དུ་བུ་ཞུགས་པ་དང་འདྲའོ། འོད་འོད་ལ་ཐིམ་པ་ནི། དཔེར་ན་ནམ་མཁའི་འཇའ་ཚོན་ལྟ་བུའོ། ། སྐུ་སྐུ་ལ་ཐིམ་པ་ནི། དཔེར་ན་བུམ་པའི་སྐུ་ལྟ་བུའོ། ། གཉིས་མེད་ལ་གཉིས་མེད་ཐིམ་པ་ནི། དཔེར་ན་ཆུ་བོ་ལ་ཆུ་བོ་ཐིམ་པ་ལྟ་བུའོ། ། མཐའ་གྲོལ་ལ་མཐའ་གྲོལ་ཐིམ་པ་ནི། དཔེར་ན་ནམ་མཁའ་ལ་ནམ་མཁའ་ཐིམ་པ་ལྟ་བུའོ། །
མ་དག་པ་འཁོར་བའི་སྒོ་དག་པ་ལ་ཐིམ་པ་ནི། དཔེར་ན་སྦྲའི་ཁྱོན་ཐག་བསྡུས་པ་ལྟ་བུའོ། ། དག་པ་ཡེ་ཤེས་ཀྱི་སྒོ་ངོ་བོ་སྐུ་ཐིམ་པ་ནི། དཔེར་ན་སེང་གེ་གངས་ཟིན་པ་ལྟ་བུའོ། ། རིན་པོ་ཆེ་སྤུངས་པ་ལས་ཀྱང༌། ཐུགས་རྗེ་ཉིད་ཀྱང་ཐུགས་རྗེ་ལ། ། རང་གི་ངོ་བོ་རང་ཐིམ་པས། ། དཔེར་ན་ཉི་མའི་སྙིང་པོ་ལ། ། རང་གི་ཟེར་རྣམས་རང་ཐིམ་ལྟར། ། རང་གི་གདངས་དང་བཅས་པ་ཡིས། །
གཟིགས་སྣང་ཐམས་ཅད་མྱང་ངན་འདས། ། རང་འོད་རང་ལ་ཐིམ་པ་ནི། ། དཔེར་ན་ནམ་མཁའི་འཇའ་མཚོན་ཉིད། ། ནམ་མཁའ་ཉིད་ལ་ཡལ་བ་ལྟར། ། མི་མཆེད་ཆེན་པོའི་ཀློང་དུ་ནི། ། འཛིན་ཆགས་ཐམས་ཅད་མྱ་ངན་འདས། ། ཡེ་ཤེས་ཉིད་ལ་ཡེ་ཤེས་ཉིད། ། རང་གི་ངོ་བོ་རང་ཐིམ་པས། ། དཔེར་ན་མ་པང་བུ་འཇུག་བཞིན། རང་གི་རང་བཞིན་མྱ་ངན་འདས། །
གཟུགས་ཀུན་མི་རྟོག་ཆེན་པོར་ནི། ། སྣང་བ་མེད་པར་མྱ་ངན་འདས། ། དཔེར་ན་བུམ་པའི་གཟུགས་སྐུ་བཞིན། ། ནང་གསལ་ཕྱིའི་འགྱུ་བ་རྣམས། ། རང་བཞིན་མེད་པར་གནས་སུ་དག ། གཉིས་མེད་གཉིས་མེད་རང་ཐིམ་པས། ། དཔེར་ན་ཆུ་བོ་ཆུ་བོ་ལ། ། ཐིམ་པ་བཞིན་ཏེ་དབྱེར་མི་ཕྱེད། ། དབྱེར་མེད་ཆེན་པོ་མྱ་ངན་འདས། མཐའ་གྲོལ་ཉིད་ནི་མཐའ་གྲོལ་ལ། །
རང་གི་ངོ་བོ་རང་ཐིམ་པས། ། དཔེར་ན་ནམ་མཁའ་ནམ་མཁའ་ ལ། ། ཐིམ་པ་བཞིན་སྟེ་ངོས་བཟུང་མེད། ། མུ་བཞི་རྟོག་ཞེན་རང་འགགས་ ནས། ། མི་གནས་ཆེན་པོར་མྱ་ངན་འདས། ། མ་དག་འཁོར་བ་རང་འཇུག་ སྒོ། ། ངོ་བོ་ཉིད་ནི་དག་སྒོ་ལ། ། སོང་བ་མེད་པའི་ཚུལ་གྱིས་ཐིམ། ། དཔེར་ན་སྦྲའི་ཁྱོན་ཐག་རྣམས། ། བསྡུས་པས་དབུས་སུ་རང་འདུས་ལྟར། །
དབང་པོའི་སྤྱོད་ཡུལ་མྱ་ངན་འདས། ། དག་པ་ཡེ་ཤེས་ཉིད་ཀྱི་སྒོ། ། ངོ་བོ་ཉིད་ལ་རང་ཐིམ་པས། ། སྐུ་དང་ཡེ་ཤེས་མྱ་ངན་འདས། ། དཔེར་ན་སེང་གེས་གངས་ཟིན་ བཞིན། ། མི་དོགས་འཛིན་མེད་གདེངས་རྣམས་རྙེད། ། ཅེས་སོ། ། དེའི་ཆོས་ ཐམས་ཅད་ཟད་པའི་མཐར་ཕྱིན་ནས། ཀ་དག་གི་ས་ལ་སྔོན་དུ་གྱུར་པའོ། ། དེ་ལྟར་ཆོས་ཉིད་ཀྱི་བར་མ་དོ་བདེན་པའི་སྟོབས་ཇི་སྙེད་གཅིག་ན་གདེངས་ཐོབ་ན།
ཉམས་སྣང་མཐོ་དམན་དང་དབང་པོ་རྣོ་རྟུལ་བྱེ་བྲག་གིས་ཅིག་ཏུ་མ་ངེས་ཏེ། ཉི་ཟླ་ཁ་སྦྱོར་ལས། རབ་ཀྱིས་སྐད་ཅིག་མ་གསུམ་ན་གྲོལ་བར་འགྱུར་ རོ། ། འབྲིང་གིས་ཞག་ལྔ་ལ་བརྟན་པ་ཐོབ་པ་ཡང་ཡོད། སྐད་ཅིག་མ་ཉི་ཤུ་རྩ་ཅིག་ན་བརྟན་པ་ཐོབ་པ་ཡིན་ནོ། ། ཐ་མ་རྣམས་རང་བཞན་སྤྲུལ་སྐུའི་ཞིང་ཁམས་སུ་དབུགས་དབྱུང་ནས་བར་དོ་མེད་པར་སངས་རྒྱས་པ་ཡིན་ནོ། ། ཞེས་གསུངས་སོ། ། སྩལ་རྫོགས་ལས། ཞག་ལྔ་དག་ཏུ་ཏིང་འཛིན་གནས། ། ཞེས་གསུངས་སོ། །
སྐུ་གདུང་འབར་བ་ལས། སྐར་མདའ་དག་ནི་ནམ་མཁའ་ལ། ། རྒྱུག་པའི་ཚུལ་དུ་སྐད་ཅིག་གསུམ། ། སྤྲུལ་པ་ཉིད་དང་བཅས་པ་ཡང༌། ། ཞེས་བྱ་བ་དང༌། ཞག་ནི་ལྔ་ཡི་བདེན་སྣང་མཐོང༌། ། ཞེས་གསུངས་སོ། ། རིག་པ་རང་ཤར་ལས། དབང་པོའི་བྱེ་བྲག་གིས་སྐད་ཅིག་ཉི་ཤུ་གཅིག་གི ། ཡང་ན་ཞག་ཉི་ཤུ་རྩ་གཅིག་ན་བདེན་པའི་སྟོབས་རྙེད་པར་འགྱུར་རོ། །
ཞེས་གསུངས་སོ། ། དེ་དག་ཀྱང་བླ་མས་ཅུང་ཟད་བསྟན་པར་བྱའོ། ། དེ་ནས་སྲིད་པ་བར་དོ་ལ་ལས་ཀྱི་འགྲོ་འཕྲོ་མཐུད་པ། ཡུར་བ་སྐས་ཆག་ལ་ཝ་འཇུགས་པ་ལྟར། བག་ཆག་གི་མཚམས་སྦྱར་བ་ནི། འདིའི་བརྩོན་འགྲུས་ཐ་མ་གཅིག་དེར་ཁ་འཆར་ནས་སྲིད་པ་བར་དོའི་སྣང་ཙམ་དུ་སྣང་བ་ལས། རང་བཞིན་སྤྲུལ་སྐུའི་ཞིང་ཁམས་སུ་དབུགས་ཕྱུངས་ནས། མངལ་གྱི་གྲོང་ཁྱེར་དུ་མི་འཇུག་པར། རྫུས་ཏེ་སྐྱེ་ནས་རྨི་ལམ་སད་པ་ལྟ་བུར། ཤར་ཕྱོགས་མངོན་པར་དགའ་བའི་ཞིང་ཁམས་སུུ་ལོ་ལྔ་བརྒྱར་དབང་ཕྱུང་ནས།
ཆོས་ཉིད་བདེན་པའི་བྱིན་རླབས་ཀྱིས། བར་དོ་མེད་པར་མངོན་པར་རྫོགས་པར་སངས་རྒྱས་སོ། ། དེ་ཡང་ཤར་ཕྱོགས་མངོན་པར་དགའ་བའི་ཞིང་ཁམས་སུ། རྡོ་རྗེ་རིགས་ཀྱི་སྤྲུལ་པའི་ཞལ་མཐོང་ངོ། ། ལྷོ་དཔལ་དང་ལྡན་པའི་ཞིང་ཁམས་ཕྱུངས་ནས། རིན་པོ་ཆེའི་རིགས་ཀྱི་སྤྲུལ་པ་རིན་ཆེན་འབྱུང་ལྡན་གྱི་དབང་བསྐུར་རོ། ། ནུབ་པད་མ་བརྩེགས་པའི་ཞིང་ཁམས་སུ། པད་མ་རིགས་ཀྱི་སྤྲུལ་པ་སྣང་བ་མཐའ་ཡས་ཀྱིས་ལུང་བསྟན་ཏོ། ། བྱང་ལས་རབ་རྫོགས་པའི་ཞིང་ཁམས་སུ། ལས་ཀྱི་རིགས་ཀྱི་སྤྲུལ་པ་དོན་ཡོད་གྲུབ་པས།
ལས་དང་བག་ཆགས་ཀྱི་མཐའ་ཟད་པར་བྱས་ནས་དེ་ཉིད་ལས་གྲོལ་ནས་སངས་རྒྱའོ། ། རང་ཤར་ལས། བདེན་པ་མཐོང་བའི་སེམས་ཅན་ནི། ། རྟོགས་པ་རྒྱུད་ལ་མ་སྐྱེས་ཀྱང༌། ། ཕྱོགས་བཅུ་སྤྲུལ་པའི་ཞིང་ཁམས་སུ། ། གནས་ནས་མཐར་གྱིས་གྲོལ་བར་འགྱུར། ། ཞེས་བྱ་བ་དང༌། འདིའི་ཤར་ཕྱོགས་ཀྱི་འཇིག་རྟེན་གྱི་ཁམས་མངོན་པར་དགའ་ བ། ། ཞེས་བྱ་བ་ལ་སོགས་པ་རང་ཤར་ལེའུ་དང་པོ་ནས་རྒྱས་པར་གསུངས་ སོ། ། ཉི་ཟླ་ཁ་སྦྱོར་ལས།
རང་བཞིན་སྤྲུལ་པར་དབུགས་ཕྱུང་སྟཻ། ། བར་དོ་མེད་པར་སངས་རྒྱས་རྙེད། ། ཞེས་པ་དང༌། སྐུ་གདུང་འབར་བ་ལས་ཀྱང༌། འདིས་ནི་སྤྲུལ་སྐུའི་ཞིང་ཁམས་སུ། ། དབུགས་ཕྱུང་སྐྱེ་བ་གཅིག་ཞེས་ཐོག ། ཞེས་འབྱུང་ངོ། ། འདི་ཉིད་སྒོ་མ་མཐོང་བའི་འགྲོ་བ་ཕལ་པ་ནི། དང་པོ་སྲིད་པའི་ལས་ཀྱི་ཁ་འཁྱལ་ཏེ། སྲིད་པའི་བར་དོ་ཞེས་བྱ་བར་འཁོར་བ་ནི།
ཡིད་ཀྱི་ལུས་ཅན། དབང་པོ་ཀུན་ཚང་བ་དང༌། གང་ལ་ཡང་ཐོག་པ་མེད་པའི་ལུས་དང་ལྡན་པས། ནམ་མཁའ་ལ་བྱ་སྒྲོ་རླུང་གིས་སྐྱོད་པ་ལྟར། ཆད་ཆོད་ཡལ་ཡོལ་དུ་ཀུན་ཚང་བ་དང༌།
 ལ་རྣམ་ཞིང་འཇུག་པར་བྱེད། འདིའི་དུས་ན་རང་གི་གཟུགས་ནི་མཐོང་ལ། དཔེར་ན་རྨི་ལམ་གྱི་ལུས་ལྟ་བུའོ། ། གཞན་གྱིས་གཟུགས་ནི་མི་མཐོང་སྟེ། སྐར་ཁུང་གི་ཉི་ཟེར་བསྡུས་པ་ལྟར་སྣང་ངོ༌།
ལས་བཟང་པོ་བསགས་པ་རྣམས་གནས་མཐོ་བར་སྐྱེ་ལ། ལས་ངན་པ་བསགས་རྣམས་ནི་ངན་སོང་གསུམ་ལ་སོགས་པའི་ངན་ནོ་ཅོག་རྣམས་སུ་སྐྱེ་བར་བྱེད་དོ། དེ་ལ་གཟུགས་ཀྱི་ཁྱད་པར་དང༌། སྐྱེ་མཆེད་ཀྱི་ཁྱད་པར་དང༌། འོད་ཀྱི་ཁྱད་པར་དང༌། སྐྱེ་གནས་ཀྱི་ཁྱད་པར་དང༌། མགོའི་ལྟ་ལུགས་ཀྱི་ཁྱད་པར་དང༌། ཚེ་ཚད་ཀྱི་ཁྱད་པར་དང༌། མངོན་ཤེས་ཀྱི་ཁྱད་པར་དང༌། སྣང་བའི་ཁྱད་པར་དང༌།
སྤྱོད་ལམ་ཀྱི་ཁྱད་པར་དང༌། མིང་གི་ཁྱད་པར་དང༌། རྫུ་འཕྲུལ་གྱི་ཁྱད་པར་དང༌། ལས་བསོགས་དང་མི་བསོགས་ཀྱི་ཁྱད་པར་དང༌། ཁ་དོག་གི་ཁྱད་པར་དང༌། འཁོར་གྱི་ཁྱད་པར་དང༌། ངེས་ཚིག་གི་ཁྱད་པར་དང༌། དགེ་སྡིག་གི་ཁྱད་པར་དང༌། ཁམས་གསུམ་ལས་རྟོག་པའི་ཁྱད་པར་དང༌། ཕྱི་མའི་ལུས་དང་ཉོན་མོངས་པ་དང་བྲལ་བའི་ཁྱད་པར་དང༌།
སྲིད་པ་བར་དོའི་དུས་ཉེ་བར་འཚོག་པའི་ཁྱད་པར་དང་ཉི་ཤུས་བསྟན་ནོ། དེ་ལ་གཟུགས་ཀྱི་ཁྱད་པར་ནི། ཆོས་ཉིད་ལ་སྔར་གྱི་བག་ཆགས་ཀྱི་སྟོབས་ཀྱིས་སྔར་གྱི་ལུས་ངག་ཡིན་པའི་ཆ་ལུགས་འཛིན་པ་ལ། ཤ་ཁྲག་རང་གར་མངོན་པ་ནི་མེད་དོ། རང་ཤར་ལས། བར་དོ་འདི་དག་རྣམ་པ་ནི་དཔེར་ན་རྨི་ལམ་ལྟ་བུའོ། ཞེས་གསུངས་སོ། ། ཕྱིས་གར་ལེན་པ་ནི་འོད་ལ་སོགས་པ་ལྷའི་ལུས་དང་ལྷག་མ་ལ་ཡོང་ངོ༌། ། སྐྱེ་མཆེད་ནི་སྲིད་པ་བར་དོ་གོང་གི་ཆོས་ཉིད་ཀྱི་ལས་ཁ་ཕྱིར་ལྟས་པའོ། ཡིད་ཀྱི་ལུས་བཟུང་བར་དཀའ་བ་ལ་ཐོག་པ་མེད་པའོ། །
དེ་ཡང་འབྱུང་བ་བཞིའི་ས་བོན་གྱི་ཆ་ལ་བརྟེན་ནས་ཉེ་བར་ལེན་པ་བར་དོ་བཞི་པའོ། འོད་ཀྱང་ཁྱད་པར་ནི་ལས་དག་པ་རྣམས་ལ་ཚད་བཅུ་གཅིག་དུ་དཀར་པོ་གསལ། མ་དག་པ་ལ་གོང་གི་ཆོས་ཉིད་ཀྱི་བདེན་པའི་སྟོབས་ལ་འོད་མོག་པོ་འདོམ་གང་དུ་གསལ་ལོ། སྐྱེ་གནས་ཀྱི་ཁྱད་པར་ནི། སྐྱེ་གནས་བཞི་ལ་རྫུས་ཏེ་སྐྱེའོ། ལྷ་དང་དམྱལ་བ་ཆོས་མཐུན་པའི་ཕྱིར་རོ། ། མགོ་ཇི་ལྟར་ལྟ་བའི་ཁྱད་པར་ནི། ལྷ་དང་མི་གྱེན་ལ་ཡོད་པ་མཉམ། ལྷ་མིན་བྱོལ་སོང་འཕྲེད་ལ་དམྱལ་བ་ཡི་དྭགས་ཐུར་ལའོ། ཚེའི་ཚད་ནི་ཞག་བདུན་གྱི་སྐད་ཅིག་མ་དང་པོ་ལ་ཤི་ལ།
གཉིས་ལ་སྐྱེ་སྟེ། བདུན་ཕྲག་བདུན་དུ་དེ་ལྟར་བྱེད་དོ། ། དེ་ལྟར་བདུན་གྱི་བར་ལ་སྣང་བའི་སྐྱེ་ཚུལ་ཉི་ཤུ་རྫོགས་ཏེ་འཆིའོ། ། མངོན་ཤེས་ཀྱི་ཁྱད་པར་ནི། དེ་ཡང་སྐད་ཅིག་མ་ཙམ་ལ་ཁམས་གསུམ་གཅིག་དང་གཉིས་ལ་སོགས་པ་རིམས་གྱིས་མཐོང་ངོ༌། ། དེ་ནི་ཟག་པ་བཅས་པའི་མངོན་ཤེས་སོ། ། དེ་ནས་བག་ཆགས་ཆེ་ཆུང་གི་དབང་གིས་ནུབ་བོ། ། སྣང་བ་ཞེས་བྱ་ལུས་ཀྱི་ཁྱད་པར་ནི། བྱིས་པ་ལོ་བརྒྱད་ལོན་པའམ། བཅུ་དྲུག་ལོན་པའི་ཚད་ཙམ་ལ་ཀུན་ལ་བལྟས་སྙིང་འདོད་ཅིང་འཇུག་པའོ། །
སྤྱོད་ལམ་གྱི་ཁྱད་པར་ནི། སྔར་ཆོས་ཉིད་བདེན་པའི་སྟོབས་ཆུང་པས། སྔ་མའི་བག་ཆགས་ལངས་པས་སྔར་གར་ལ་ཞེན་པའི་སྤྱོད་ལམ་གཙོར་བྱེད་པའོ། ། མིང་གི་ཁྱད་པར་ནི། འབྱུང་བ་བཞི་ས་བོན་གྱི་ཁྱད་པར་ལས། སྔོན་འབྱུང་སྲིད་པའི་ཤ་གཟུགས་ཅན་འབྱུང་བའོ། ། རྫུ་འཕྲུལ་གྱི་ཁྱད་པར་ནི། དབང་པོ་མཆོག་ཏུ་གསལ་བ་དང༌། ཡན་ལག་ཚང་ཞིང་རགས་པ་དང༌། ཤེས་པ་གང་ལ་གཏད་པ་ཚུད་པ་དེ།
ཁབ་མིག་དང་རྟ་རྔའི་ཉག་དང་ཙ་ལ་ཡང་ཚུད་པའོ། ། ལས་སོག་དང་མི་སོགས་པའི་ཁྱད་པར་ནི། ཕྱི་མ་ལ་སྔར་གྱི་ལས་ཚན་ཆེ་ཆུང་གིས། འདི་ཕྱི་མ་ལས་ཐམས་ཅད་སོག་པའོ། ཁ་དོག་ནི་ལྷ་དང་མིའི་སྐྱེ་གནས་དཀར་པོ་དང༌། ལྷ་མིན་བྱོལ་སོང་སོགས་སེར་པོ་ དང༌། ཡི་དྭགས་དམར་པོ་དང༌། ངེས་ཚིག་ནི་སྔར་ལོངས་སྐུའི་རྣམ་པ་དང༌། ད་རིགས་དྲུག་གི་བར་དོ་ཞེས་བྱ་བ་གཉིས་ཀྱི་བར་ལ་བྱའོ། མ་ནི་གོང་དུ་ཆོས་ཉིད་ཀྱི་བདེན་པའི་སྟོབ་མ་ཤེས་པས།
ཕྱིས་སྲིད་པ་ཆགས་པས་ན་སྲིད་པའི་བར་དོ་ཞེས་བྱའོ། དགེ་སྡིག་གི་ཁྱད་པར་ནི། སྔ་མ་ལ་དགེ་བ་བྱས་པའི་ཤེས་པ་ནི་གསལ་མ་བྱས་པ་ནི་མི་གསལ་ཞིང་སྨུག་པར་འགྱུར་རོ། ཁམས་གསུམ་ལས་གོང་དུ་རྟོགས་པའི་ཁྱད་པར་ནི། གཟུགས་མེད་པའི་ཁམས་སུ་རྟོགས་གསུང་སྟེ། ཁོའི་རྟོག་པ་དང་མདོ་རྒྱུད་གཞན་མཐུན་པར་འདོད་ཁམས་སུ་ སྐྱེའོ། ། ཕྱི་མའི་ལུས་དང་འབྲེལ་པའི་ཁྱད་པར་ནི། ཞག་བདུན་ཕྲག་བདུན་རྫོགས་པའི་དུས་ན། མངལ་དུ་ཚུད་པའི་རྟགས་ནི་ལྷ་ཁང་གི་ཡང་སྟེངས་ཁང་བུ་བརྩེགས་པའི་ནང་ན་འདུག་པ་སྙམ་བྱེད་ན་ལྷའི་མངལ་དུ། འགལ་མེའི་འཁོར་ལོ་བསྐོར་བ་ལྟར་འདུག་པ་སྙམ་བྱེད་ན་ལྷ་མ་ཡིན།
གྲགས་པ་ལྟར་བྱེད་ན་མི་ལུས་ཙམ་པོའི་མངལ་ནམ་སྨུགས་པའི་དཀྱིལ་ན་འདུག་སྙམ་བྱེད་ན་མི་ལུས་གཙང་མའོ། ། སྐྱེ་བོ་མང་པོའི་གསེབ་ན་འདུག་སྙམ་བྱེད་ན་མི་ལུས་རིན་པོ་ཆེའི་མངལ་དུ་ཚུད་པའོ། ། སྤྱིལ་པོ་འམ་ན་བུན་གྱི་གསེབ་ན་འདུག་སྙམ་བྱེད་ན་བྱོལ་སོང་གི་མངལ། གྲོག་མོ་ཕུགས་སྡུག་གི་ནང་ན་འདུག་སྙམ་བྱེད་ན་ཡི་དྭགས་ཀྱི་མངལ། དམྱལ་བ་ནི་དངོས་སུ་བརྒྱུད་ལ་སྲིད་པའི་བར་དོ་མི་གནས་སོ། ། ཕྱི་མའི་ལུས་དང་ཉོན་མོངས་ཀྱི་འབྲེལ་བསྟན་པ་ནི། འདིར་ཞེ་སྡང་སྐྱེས་པའི་རྐྱེན་གྱིས་དམྱལ་བར་སྐྱེའོ། ། འདོད་ཆགས་སྐྱེས་པས་འདོད་ཁམས། གཏི་མུག་ལས་གཟུགས་མེད་པའི་ཁམས་སུ་སྐྱེའོ། ། དེས་ཉེ་བར་མཚོན་པ་ནི།
དཔེར་ན་ཙྭ་སྤྲས་མེ་འཛིན་པ་དང་འདྲ་བར། བག་ཆགས་ཀྱི་དབང་གིས་མངལ་གྱི་ཡིད་འཛིན་པའོ། ། དེ་ལྟར་དེ་ལྟར་ལས་ཀྱི་དབང་གིས། སྐལ་པ་རྩོད་ལྡན་དང་ཆ་མཉམ་སྟེ། གཉིས་ལྡན་དང༌། བཀྲེས་ལྡན་དང༌། སྡུག་བསྔལ་ཆེན་པོ་དང་ལྡན་པའི་གནས་སུ་སྐྱེའོ། ། འདི་དག་ཀྱང་ཉི་ཟླ་ཁ་སྦྱོར་ལས་རྒྱས་པར་གསུངས་སོ། ། འདིར་ཡང་ཡི་དམ་ལྷའི་སྒྱུ་ལུས་བཟུང་བ་ནི་གནད་རབ་ཏུ་ ཆེའོ། ། དེ་ལྟར་འཁྲུལ་པའི་སེམས་ཅན་ལས་ཀྱི་བྱེ་བྲག་སྣ་ཚོགས་པ་ལ་སྤྱོད་ དོ། །
དེ་དག་གིས་ནི་ཚིག་དོན་བཅུ་པ་བར་མ་དོ་ལ་ཇི་ལྟར་གྲོལ་ལུགས་བསྟན་པའོ། ། ད་ནི་བཅུ་གཅིག་པ་གྲོལ་བ་ཆེན་པོ་ཡང་ཡིན་པ་བསྟན་པ་ནི། སྤྱི་དུས་གསུམ་དུ་སངས་རྒྱས་པ་ལ་སྔ་ཕྱི་ལ་དང་ཁྱད་པར་དང༌། གང་ཟག་དབང་པོ་རབ་འབྲིང་ལ་བརྩོན་འགྲུས་རབ་འབྲིང་གསུམ་དུ་སངས་རྒྱས་པ་ལ་ཆེ་ཆུང་གི་ཁྱད་པར་ཡོད་དམ་མེད་ཅེ་ན། སངས་རྒྱས་པའི་དུས་ན་ཆེ་ཆུང་དུ་གྱུར་པ་ཅུང་ཟད་ཀྱང་མེདདོ། ། དེ་ཅིའི་ཕྱིར་ཞེ་ན། སྤངས་ཐོབ་ལ་ཁྱད་པར་མེད་པའི་ཕྱིར་རོ། ། དེ་ལྟར་ན་སངས་རྒྱས་ལུགས་གསུམ་པོའམ་མཐར་ཐུག་ཉིད་ཟད་པའི་སྣང་བར་གྲོལ་བ་ཅིག་པ་ཉིད་དོ། ། དེའི་ཕྱིར་མུ་ཏིག་ཕྲེང་བ་ལས། སངས་རྒྱས་ཀུན་གྱི་གསང་བ་ཅིག །
ཅེས་གསུངས་སོ། ། དེ་ཉིད་རང་རིག་པའི་ཆོས་ཉིད་དངོས་པོའི་གནས་ལུགས་ཀ་ནས་དག་པའི་ཡེ་ཤེས་གསུམ་ལྡན་གྱི་བདག་ཉིད་ཕྱིན་ཅི་མ་ལོག་པའི་རྟོགས་པ་མངོན་དུ་གྱུར་པ་ལས་ཐོབ་པའོ། ། དེ་ཡང་ཐལ་འགྱུར་ལས། ཇི་ལྟར་བར་ན་དངོས་པོ་ཡིས་གནས་ལུགས་རང་དོན་རྟོགས་པས་ཤེས། ། ཞེས་བྱ་བ་དང༌། དངོས་པོའི་གནས་ལུགས་མཁྱེན་པ་ལ། ། རང་དོན་རྟོག་པས་འཁྲུལ་རྒྱུན་ཟད། ། ཅེས་གསུངས་སོ། ། དེ་གང་ཞེ་ན། ཀ་ནས་དག་པའི་རང་བཞིན་ལ། །
གཅིག་དང་དུ་མའི་གྲངས་ཟད་དེ། ། སྐུ་དང་ཡེ་ཤེས་མེད་པ་དང༌། ། ཆོས་རྣམས་ཟད་པའི་མཐར་ཕྱིན་པ། ། འབྲས་བུའི་ཆོས་ཉིད་ཡིན་པར་འདོད། ། ཅེས་བྱ་བ་དང། ཡེ་ནས་གནས་པའི་དོན་ཉིད་ལ། ། ཤེས་པ་གསལ་ལེ་མངོན་དུ་གྱུར་ནས་ནི། ། ཆོས་རྣམས་ཟད་པའི་མཐར་ཕྱིན་ནོ། ། ཞེས་གསུངས་སོ། ། དོན་གསལ་བ་རིག་པ་རང་ཤེ་ལས།
ཀ་ནས་དག་པ་ལ་མཐར་ཕྱིན་གྲོལ་བར་འགྱུར། ། ཞེས་བྱ་བ་དང༌། ཡེ་ནས་རང་བཞིན་ལྷུན་གྱིས་གྲུབ་ཤེས་ནི། རྟོག་པ་མངོན་དུ་གྱུར་ཞེས་སོ། མུ་ཏིག་ཕྲེང་བ་ལས་ཀྱང༌། ཀ་དག་དྲི་མ་བྲལ་བ་ཡི། གནས་སུ་ཐམས་ཅད་མངོན་སངས་རྒྱས། ། ཞེས་གསུངས་པ་དེའི་ཕྱིར་གྲོལ་ས་ཐ་མའོ། ། ཞེས་གསུངས་སོ། ། དེ་ལ་ཐོག་མ་ཞེས་བྱ་བ་ནི།
ཐོག་མའི་གཞི་དངོས་པོ་གཤིས་ཀྱི་གནས་ལུགས་ཀ་ནས་དག་པའི་ཡེ་ཤེས་ཉིད་བཅུ་གཅིག་པའི་ཐོག་མར་བསྟན་ཅིང༌། དེ་མངོན་དུ་གྱུར་པ་མཐར་ཐུག་གྲོལ་བ་ཡིན་པར། སློབ་དཔོན་ཆེན་པོ་བྱེ་མ་ལ་མི་ཊས་གསུངས་པ། ཐོག་མ་ཀ་དག་བབས་ཀྱི་གཞི། ། ངོ་བོ་ཅིར་ཡང་མ་གྲུབ་པ། ། རང་བཞིན་ཅིར་ཡང་སྣང་བ་ལ། ། ཐུགས་རྗེ་ཅིར་ཡང་འཆར་བར་གྲོལ། ། ཞེས་གསུངས་སོ། ། དེ་ལྟར་དངོས་པོའི་གནས་ལུགས་རང་བཞིན་གྱིས་རྣམ་པར་དག་པ་དང༌། གླཽ་བུར་བ་ཉིད་ཀྱང་རྣམ་པར་དག་པ་གཉིས་ལྡན་དུ་གྲོལ་བའི་ཚེ།
མ་དག་པ་འཁོར་བའི་སྣང་བ། མྱ་ངན་ལས་འདས་པའི་སྣང་བ་ཐམས་ཅད་ཟད་དེ། ཐལ་འགྱུར་ལས། རང་སར་དེངས་པའི་ཆོས་ཉིད་ནི། ། འབྱུང་བའི་དྭངས་པས་རྡོས་པ་དག ། རྡུལ་དང་ཕྲ་རགས་མཐར་འགགས་ནས། ། ཆ་ཤས་ཙམ་ཡང་གནས་པ་མིན། ། ཉོན་མོངས་དེངས་པས་འཁྲུལ་པ་དག ། རྟོག་བྲལ་ཞེན་པ་མི་གནས་ པ། ། བག་ལ་ཉལ་དང་ཀུན་ནས་ལྡང༌། །
རྡུལ་ཆ་ཙམ་ཡང་མི་གནས་སོ། ། དེ་ལྟར་ཕྲ་རགས་དེངས་པ་ཡིས། ། ཕུང་པོ་ལྔ་ཡང་མཐར་གྱིས་བྲལ། ། འབྱུང་བ་བཞི་ཡི་ལུས་ཟད་ནས། ། ཐམས་ཅད་ཡེ་ཤེས་རྫོགས་སྐུའོ། ། རྟོགས་མེད་ཏིང་འཛིན་རང་གནས་ཏེ། ། བཅོས་མའི་ཆོས་ལས་འདས་པ་ན། ། ཆོས་ཞེས་ཚིག་ཏུ་མི་གནས་སོ། ། དེ་ནི་རླུང་དག་སྟོང་པའི་ས། ། སྣང་བ་ཐམས་ཅད་ཟད་པར་འགྱུར། །
དེ་ལྟར་རྣམ་རྟོག་ཟད་པ་དང༌། ། སྐྱེ་མེད་ཡེ་ཤེས་དུས་མཉམ་སྟེ། ། བཅོས་མའི་ཆོས་ལས་འདས་པ་ན། ། ཆོས་ཞེས་ཚིག་ཏུ་མི་གནས་སོ། ། དེ་ནི་རླུང་དག་སྟོང་པའི་ས། ། སྣང་བ་ཐམས་ཅད་ཟད་པར་འགྱུར། ། དེ་ལྟར་རྣམ་རྟོག་ཟད་པ་དང༌། ། སྐྱེ་མེད་ཡེ་ཤེས་དུས་མཉམ་སྟེ། ། འདི་ཚེ་འཁོར་འདས་འདྲེས་པའོ། ། ཞེས་བྱ་བ་དང༌།
སྣང་གསུམ་རྫོགས་ནས་ཟད་པར་འགྱུར། ། ཞེས་པ་དང༌། ཆོས་ཉིད་ཟད་པར་ཕྱིན་པ་དང། རང་གི་སྒྲུབ་པའི་རྫས་ཡང་འཇིག ། ཅཻས་གསུངས་སོ། ། དེ་ཉིད་གསལ་བར་བྱེད་པ་ཀློང་དྲུག་པ་ལས་ཀྱང་གསུངས་ཏེ། ཆོས་ཉིད་ཟད་པའི་ཚད་ནི་སྣང་བ་རྣམས་གང་གི་ངོ་བོར་ཡང་མ་གྲུབ་པས་བཟུང་ཞེས་བྱ་བ་དང༌། དེ་ལྟར་ལུས་ཀྱི་མཐའ་ཟད་ནས། ། ཉམས་སུ་སྐྱེས་པ་ཉིད་ཀྱང་མེད། ། འདི་ལ་ཅི་ཡང་ཡོད་པ་མེད། །
བརྗོད་པར་བྱ་བའི་ཚིག་ཀྱང་མེད། ། མེད་པའང་ནི་མ་ཡིན་ཏེ། ། ཡོན་ཏན་འཆར་ཚུལ་འགག་པ་མེད། ། འདི་ལ་གནས་པའི་ས་མེད་པས། ། རྟེན་པར་བྱ་བའི་ཆོས་རྣམས་ ཟད། ། འདི་ལ་དམིགས་པའི་རྒྱུ་མེད་པས། ། བཟུང་བའི་ཆ་རྣམས་ཡེ་ནས་ སྟོང༌། ། འདི་ལ་སྟོང་ཞེས་བཏགས་སུ་མེད། ། དེ་བཞིན་གསལ་བའི་རྣམ་པ་ ཅི། ། གོང་དུ་ཡོད་པར་མ་མྱོང་སྟེ། །
དེ་བཞིན་མེད་ཀྱང་མ་མྱོང་ན། ། ཡོད་མེད་མཐའི་དྲི་མ་མེད། ། དྲི་མེད་དག་པའི་སྐུར་སྣང་ངོ༌། ། ཞེས་གསུངས་སོ། ། དེ་ཡང་སྟོང་པ་ངོས་བཟུང་མེད་པས་མཐའ་དང་བྲལ་བའི་ཆོས་ཉིད་ཅེས་བྱ་བ། འདི་དང་འདི་ཡིན་གྱི་རིས་མེད་པས། དབྱེར་མེད་ཡོངས་སུ་རྫོགས་པའི་སྐུ་ཞེས་བྱ་བ། ཆོས་ཉིད་རྣམ་པ་ས་དང་ཡུལ་ལས་འདས་པས་བཟུང་བ་འཛིན་པའི་མཐའ་སྟོང་པ་སྟེ། མཐའ་བྲལ་ཡོངས་སུ་རྫོགས་པ་ཞེས་བྱ་བ། སྡོས་པ་དང་བྲལ་བས་རིས་མཉམ་པའི་རང་བཞིན་ཅན་ཞེས་བྱའོ། །
སློབ་དཔོན་བྱེ་མ་ལའི་ཞལ་ནས་ཀྱང༌། རྫ་མཁན་ཉིད་དང་རྫ་མ་དང༌། ། ནམ་མཁའ་ཉིད་དང་རྫ་ཆགས་བཞིན། ། གསུངས་པས། ཡང་རིས་མེད་པ། དམིགས་པ་མེད་པ། དབྱེར་མེད་པ་ལ་གཉིས་སུ་མེད་པ་ལ་དགོངས་པ་ཡིན་ནོ། ། དཔེར་ན་ནམ་མཁའ་ལ་ནམ་མཁར་ཐིམ་པ་ལྟར་བཞུགས་སོ། ། ཐལ་འགྱུར་ལས། ནམ་མཁའ་དག་ནི་ནམ་མཁའ་ལ། །
ཐིམ་ནས་རང་བཞིན་དམིགས་མེད་པ། ། རིས་མེད་ཆ་ཤས་ཡོད་མ་ཡིན། ། ཞེས་གསུངས་སོ། ། སྐུ་གདུང་འབར་བ་ལས་ཀྱང༌། ཇི་ལྟར་ཆུ་ལ་ཆུ་ཐིམ་དང༌། ། དེ་བཞིན་མར་ལ་མར་ཐིམ་དང༌། ། ནམ་མཁའ་ནམ་མཁར་ཐིམ་པ་བཞིན། ། གཉིས་མེད་ངོས་བཟུང་མེད་པར་འགྱུར། ། ཞེས་གསུངས་སོ། ། དེ་ཡི་ཚེ་ཡི་གེ་མེད་པ་ལས།
ཕྱིན་པ་མེད་པའི་གནས་སུ་ཕ་རོལ་ཕྱིན། ། མཐོང་བ་མེད་པའི་སངས་རྒྱས་ཉག་གཅིག་མཐོང༌། ། ཞེས་བྱ་བ་ནི། རྟོགས་པས་མངོན་འགྱུར་གྱི་ཆོས་སྐུ་ཡང་དག་པར་རྫོགས་པའི་སངས་རྒྱས་ སོ། ། དེ་ཉིད་གདུལ་བྱ་ལ་ཐུགས་རྗེ་སྐུ་དང་ཡེ་ཤེས་སུ་སྣང་བར་འགྱུར་ཏེ། ངོ་བོ་སྐུར་སྣང་བས་སྐུ་གསུམ་འདུ་འབྲལ་མེད། རང་བཞིན་ཡེ་ཤེས་སུ་སྣང་བས། ཐུགས་མཁྱེན་པའི་ཡེ་ཤེས་གསུམ་དུ་གསལ། ཐུགས་རྗེ་མཛད་པའི་ཕྲིན་ལས་སུ་སྣང་བས་འཁོར་བ་མ་སྟོངས་ཀྱི་བར་དུ་སངས་རྒྱས་ཀྱི་མཛད་པ་བསམ་གྱིས་མི་ཁྱབ་པར་མཛད་དོ། ། དང་པོ་ངོ་བོ་སྐུར་སྣང་བ་ནི།
ཆོས་ཉིད་ཡང་དག་པ་ནི། ཆོས་ཡང་དག་པར་གྲུབ་པའི་ཕྱིར་ཆོས་སྐུ། དེ་ཉིད་ལས་རྟག་ཏུ་ཐུགས་ལོངས་སྤྱོད་པའི་ཕྱིར་ན་ལོངས་སྤྱོད་རྫོགས་པའི་སྐུ། དེ་ལས་ཁྱད་པར་དུ་རྣམ་པ་ཐམས་ཅད་མཁྱེན་པའི་ཡེ་ཤེས་ཀྱིས་འགྲོ་བའི་དོན་མཛད་པས་ན་སྤྲུལ་པའི་སྐུའོ། ། དེ་ལྟ་བུའི་ལུང་ཡང་འོག་ནས་རྒྱས་པར་འབྱུང་ངོ༌། ། གཉིས་པ་རང་བཞིན་ཡེ་ཤེས་སུ་སྣང་བ་ནི། ཆོས་སྐུའི་སྐབས་གཞི་གནས་ཀྱི་ཡེ་ཤེས་གསུམ་ལ་ཚང་ཡང་ནི་མཚན་མ་རིས་ཅན་གྲུབ་པ་མེད་དོ། ། ལོངས་སྐུའི་གནས་སྐབས་ན་མཚན་ཉིད་འཛིན་པའི་ཡེ་ཤེས་ལྔ་བབས་ཀྱི་འཛིན་པའི་ཡུལ་ཡུལ་ཅན་དུ་གྲུབ་པ་ནི་མེད། སྤྲུལ་སྐུའི་གནས་སྐབས་ནས་ཤེས་བྱའི་ཡེ་ཤེས་གཉིས་ལ་མཁྱེན་པའི་ཆ་མ་འགགས་པས་བྱ་བ་དང་བྱེད་པ་མེད་དོ། ། འདི་དག་གི་ལུགས་ཀྱང་འོག་ཏུ་བརྗོད་དེ།
ཐུགས་རྗེ་མཛད་པ་ཕྲིན་ལས་སུ་སྣང་བ་ནི། རང་བཞིན་ཤུགས་ཀྱི་ཐུགས་རྗེ་ནམ་མཁའ་ལྟ་བུའོ། ། གདུལ་བྱ་འཁོར་འདས་མཐའ་དག་ལ་སྣང༌། རྐྱེན་ཡུལ་དང་འཕྲད་པའི་ཐུགས་རྗེ་ཉི་ཟླ་ལྟ་བུ་གདུལ་བྱ་ལས་དག་པ་ལ་སྣང༌། སྐུལ་ཞིང་གསོལ་བ་གདབ་པའི་ཐུགས་རྗེ་ནོར་བུ་རིན་པོ་ཆེ་ལྟར་གདུལ་བྱ་མོས་གུས་དང་ལྡན་པ་རྣམས་ལ་སྣང་བར་འགྱུར་རོ། ། དེ་ཉིད་ཀྱི་ལུགས་ཡང་འོག་ཏུ་ཤུགས་ཀྱིས་འབྱུང་བ། ཡི་གེ་མེད་པ་ལས་ཀྱང༌། དེ་ཐུགས་རྗེའི་སྒོ་མ་འགགས་པས་སྤྲུལ་པ་ཆེན་པོ་ཕྱོགས་བཅུར་མཛདདོ། ། ཞེས་གསུངས་ལ། རྒྱུད་གཞན་ལས་གསུངས་པ་འདིར་དྲངས་པར་བྱའོ། །
དེ་ལྟར་ན་རྒྱུད་ལས་གསུངས་པ་དང་གོ་རིམ་མི་འགལ་ལམ་ཞེ་ན། འབྲས་བུ་ཡེ་ཤེས་ཀྱི་སྐུ་ཡིན་པའི་ཕྱིར། ཡེ་ཤེས་ལ་ཐུགས་རྗེའི་སྐུ་འབྱུང་བ་འགལ་བ་མེད་དེ། སྒྲ་ཐལ་འགྱུར་ལས། དེ་ལྟར་གྲོལ་བའི་སེམས་ཉིད་ལས་ཐུགས་རྗེ་མེད་པ་མ་ཡིན་ཏེ། ། གཞི་ལ་གནས་པའི་ཡེ་ཤེས་ཀྱིས། ། རང་བཞིན་ཤུགས་ཀྱི་འཆར་གཞི་བྱེད། ། མཚན་ཉིད་འཛིན་པའི་ཡེ་ཤེས་ཀྱིས། ། རྐྱེན་གྱིས་དག་པ་སྨན་པར་བྱེད། ཤེས་དང་ཤེས་བྱའི་ཡེ་ཤེས་ཀྱིས། །
མོས་གུས་ཅན་ལ་དངོས་གྲུབ་ སྟེར། ། དེ་ཡང་སེམས་ཉིད་སྨིན་པའི་ཚེ། ། ཆོས་ཀྱི་སྐུ་ལ་གཞི་གནས་ཏེ། ། ཀ་ནས་དག་པས་དྲི་མ་ཟད། ། ངོ་བོ་ཡེ་ནས་འཁྲུལ་པ་མེད། ། འཆར་བྱེད་མ་འགགས་ལྷུན་གྲུབ་བོ། ། རང་བཞིན་འདི་འདྲ་ངེས་པ་མེད། ། ཀུན་ལ་ཁྱབ་པས་ཐུགས་རྗེ་སྟེ། ། འཁོར་བ་འདས་པ་ཁྱད་པར་མིན། ། ལོངས་སྐུའི་ཡེ་ཤེས་མཚན་ཉིད་འཛིན། །
ཡུལ་དངོས་དག་པས་མེ་ལོང་འཛིན། ། འཁོར་འདས་གཟུགས་བརྙན་གསལ་བའོ། ། ཕྱོགས་རིས་མེད་པ་མཉམ་པ་ཉིད། ། དབང་པོ་ཡུལ་རྟེན་སོ་སོར་རྟོག ། འབད་པས་མ་ཡིན་བྱ་བ་གྲུབ། ། ཐ་དད་མེད་པས་ཆོས་དབྱིངས་སོ། ། སྤྲུལ་པའི་སྐུ་ལ་ཤེས་བྱ་སྟེ། ། ཇི་ལྟར་མཁྱེན་པས་དབང་པོ་ཡི། ། གནས་ལུག་རང་གི་དོན་དུ་ཤེས༌། ། ཇི་སྙེད་པས་ནི་གདུལ་བྱ་ཡི། །
བསམ་པ་ཇི་ལྟར་གནས་པ་ཤེས། ། དེ་ལྟར་ཐུགས་རྗེའི་འཆར་ལུགས་ལས། ། གདུལ་བྱའི་འགྲོ་བ་ཐ་དད་ལ། ། འདུལ་བྱེད་སྐུ་ཡང་དེ་ཙམ་མོ། ། ཞེས་གསུངས་སོ། ། དེ་ལྟར་ཐུགས་རྗེ་ཡེ་ཤེས་ལས་བྱུང་ཞིང༌། ཡེ་ཤེས་ཉིད་ཀྱང་སྐུ་ལས་འབྱུང་བར་འགྱུར་བས་ན། སངས་རྒྱས་ཀྱི་ཡོན་ཏན་རྣམ་པར་དག་པ་མ་ལུས་པ་ཇི་སྙེད་པ་ཐམས་ཅད་ཀྱི་མངའ་བདག་དེ་བཞིན་གཤེགས་པ་སྐུ་གསུམ་ཡིན་ནོ། ། དེའི་ཐུགས་རྗེ་རྣམ་པར་དག་པ་ཡེ་ཤེས་གསུམ་ཡིན་ཞིང༌། དེའི་ཕྲིན་ལས་རྣམ་པར་དག་པ་ཐུགས་རྗེ་གསུམ་ཡིན་པའི་ཕྱིར་ན།
རྒྱུད་དེ་ཉིད་ལས། ཆོས་ཀྱི་སྐུ་ནི་སྐུ་དང་གསུང༌། ། ཐུགས་དང་ཡོན་ཏན་ཕྲིན་ལས་སོ། ། སྐུ་ནི་སྟོང་པ་གསལ་བ་ དང༌། ། མཚན་མ་མེད་པའི་རང་བཞིན་ནོ། ། གསུང་ནི་སྒྲ་ཚིག་མིང་བྲལ་ ནས། ། བརྗོད་ཅིང་གླེང་བ་ཉིད་བྲལ་ལོ། ། ཐུགས་ནི་བས་དང་འགྱུ་མེད་ པས། ། འཕྲོ་ཞིང་སྤྱོད་པ་རྣམ་ལས་འདས། ། ཡོན་ཏན་ཕྱིར་མི་འོང་དང་ལྡོག་པ་མེད། །
དབྱིངས་དང་ཡེ་ཤེས་ཁྱད་པར་དང༌། ། རང་བཞིན་བཅོས་པ་མེད་པའོ། ། ཕྲིན་ལས་མ་བྱུང་མ་སྐྱེས་བྱས་པ་མེད། ། ཤུགས་འབྱུང་བ་དང་འགགས་པ་མེད། ། མ་བྱས་བྱེད་པ་མེད་པའོ། ། ལོངས་སྤྱོད་སྐུ་ཡང་སྐུ་གསུང་ ཐུགས། ། ཡོན་ཏན་ཕྲིན་ལས་ལྔ་ཡིན་ནོ། ། སྐུ་ནི་སྣང་ལ་རང་བཞིན་མེད། ། གསལ་དང་གསལ་བྱེད་རིག་པས་ཁྱབ། ། གསུང་ནི་བྱུང་དང་རང་སྣང་ དང༌། །
སྤྲོ་སྡུའི་རྣམ་པའི་འཁོར་ལོ་ཡིས། ། ཐུགས་ནི་རྒྱུན་མེད་གཟིགས་པ་ དང༌། ། མཁྱེན་པའི་རྩལ་དང་དགོངས་པའོ། ། ཡོན་ཏན་མཚན་དཔེ་རྫོགས་པའོ། ། དགོངས་གསལ་མངོན་ཤེས་རྫོགས་པའོ། ། ཕྲིན་ལས་ཆོས་ཀྱི་འཁོར་ལོ་ཡིས། ། ཕྱི་ནང་གསང་བ་རྣམས་སྤྲོས་ཏེ། ། སོ་སོར་རིགས་ཀྱི་སངས་རྒྱས་ དང༌། ། བྱང་ཆུབ་སེམས་དཔའ་རྣམས་ལ་ཡང༌། ། རང་བྱུང་ལྗགས་ལས་རྣམས་སྤྲོས་ཏེ། །
འཁོར་ལ་རང་གི་ངོ་བོ་སྟོན། ། སྤྲུལ་པའི་སྐུ་ཡང་སྐུ་གསུང་ ཐུགས། ། ཡོན་ཏན་ཕྲིན་ལས་ལྔ་ལའོ། ། སྐུ་ནི་མཚན་དང་དཔེ་བྱད་ལ། ། གདུལ་བྱ་གང་བྱུང་ལུས་སྤྲུལ་པ། ། གསུང་གི་ཚིག་སྦྱོར་ལེགས་པ་ལ། ། ཚངས་པའི་དབྱངས་ནི་ཡནལག་དྲུག ། ཐུགས་ནི་ཤེས་བྱའི་ཡེ་ཤེས་གཉིས། ། རང་བཞིན་དོན་གཉིས་དགོངས་པ་གནས། ། ཡོན་ཏན་མཁྱེན་པ་རྫོགས་པ་ དང༌། །
ཕྲིན་ལས་ཕྱི་ནང་གསང་བའོ། ། མཛད་པ་མ་ལུས་རྫོགས་པ་དང༌། ། ཕུན་སུམ་ཚོགས་པ་ལྔར་གནས་སོ། ། དེ་དག་རྣམས་ནི་མདོར་བསྡུས་པ། ། སྐུའི་བཞུགས་ཚུལ་རྣམ་པ་གསུམ། ། མཚན་མའི་ཆོས་ལ་གྲོལ་བའི་ཕྱིར། ། རིས་ཅན་གཟུགས་སུ་མ་ཡིན་དང༌། ། གསལ་བའི་རང་བཞིན་རྫོགས་པའི་ཕྱིར། །
 རང་ལ་རང་མེད་པ་དང༌། ། གདུལ་བྱའི་རྒྱུད་རྣམས་སྦྱངས་པའི་ཕྱིར། །
མི་གཡོ་མཉམ་བཞག་ཆེན་པོར་བཞུགས། ། ཞེས་གསུངས་སོ། ། དེ་ལྟར་འབྲས་བུ་སྐུ་གསུམ་དེ་ཉིད་ཐ་དད་དམ།

རེས་འཇོག་དུ་གྲོལ་བ་ཡིན་ཏེ། དཔེར་ན་ཉི་མའི་སྙིང་པོ་ལས། འོད་ཟེར་ཤུགས་ལས་གསལ་བ་བཞིན། ཆོས་སྐུ་མངོན་དུ་གྱུར་པའི་དུས་ན། གཟུགས་སྐུ་གཉིས་ཀྱིས་ཐོབ་པར་འགྱུར་རོ། ། ནོར་བུ་ཕྲ་བཀོད་ལས། ཆོས་ཀྱི་སྐུའི་ སྣང་བ་ལས། ། སྐུ་གསུམ་སྣང་བ་དུས་གཅིག་རྫོགས། ། ཞེས་འབྱུང་ངོ༌། མཚན་བརྗོད་ལས། སངས་རྒྱས་ཀུན་གྱི་སྤྲུལ་པའི་སྐུ། །
བྱེ་བ་དཔག་མེད་འགྱེད་པ་པོ། ། ཞེས་པ་དང༌། ཕྱོགས་བཅུར་སྤྲུལ་པ་སྣ་ཚོགས་འགྱེད། ། ཇི་བཞིན་འགྲོ་བའི་དོན་བྱེད་པ། ། ཞེས་གསུངས་སོ། ། དེ་ཡང་གང་ཟག་གཅིག་སངས་རྒྱས་པའི་དུས། སེམས་ཆོས་སྐུར་གྲོལ། ངག་ལོངས་སྐུར་གྲོལ། ལུས་སྤྲུལ་པའི་སྐུར་གྲོལ་བ་ནི། ཐལ་འགྱུར་ལས།
གཞན་ཡང་འབྲས་བུའི་རིམ་པ་ནི། ། ཆོས་སྐུའི་ཡེ་ཤེས་ཀྱིས་ཐོབ་པ། ། ལོངས་སྐུ་ངག་གི་རྣམ་པས་ཐོབ། ། སྤྲུལ་པའི་སྐུ་ནི་ལུས་ཀྱིས་སོ། ། ངོ་བོ་ཉིད་ལ་ཆ་མཉམ་ པས། ། ཞེས་སོ། ། དེའི་ཕྱིན་ནི་སྐུ་གསུམ་གཅིག་དུ་དྲིལ་བ་ཐོབ། ། ཞེས་ སོ། ། འདི་ཉིད་གང་ཞེ་ན། ཀློང་དྲུག་ལས།
སངས་རྒྱས་རྣམས་ཀྱི་འབྲས་བུ་འདི་ལ་སུ་སྒོམ་པ། ། དཔལ་ལྡན་རྡོ་རྗེ་འཛིན་པ་ཉིད་དུ་གྱུར། ། ཞེས་གསང་སྔགས་སྤྱིའི་མཐར་ཐུག་དང་སྦྱར་བའོ། ། འདི་ན་དུས་གསུམ་སངས་རྒྱས་ཀུན་གྱི་འབྲས་བུུ་བཟང་པོའི་ངོ་བོ་རང་ལུགས་ཡིན་ཞེས་བྱ་བ་ནི། དགོས་སུ་རྫོགས་པ་ཆེན་པོའི་མཐར་ཐུག་དང་སྦྱར་བའོ། ། ཆོས་རྣམས་ཟད་པའི་མཐར་ཕྱིན་ པ། ། འབྲས་བུའི་ཆོས་ཉིད་ཡིན་པར་འདོད། ། ཅེས་བྱ་བ་དང། ཡང་དགོས་བླ་ན་མེད་འདི་ཉིད་ཀྱི་མཐར་ཐུག་འབྲས་བུའོ། ། དེ་ལྟར་མིང་ཐ་དད་ཀྱང་དོན་མཐར་ཐུག་ཅིག་ཡིན་ནོ། །
དེ་ཅིའི་ཕྱིར་གཅིག་ཡིན་ཞེ་ན། མཐར་ཐུག་དེ་གནས་ལུགས་རྟོགས་པ་ལས་བྱུང་བའི་ཕྱིར་རོ། ། དེ་ལ་མིང་དུ་མ་ཡོད་ཀྱང་དངོས་པོའི་གནས་ལུགས་གཅིག་ལས་མེད་པས། མཐར་ཐུག་ཀྱང་གཅིག་ལས་མེད་པ་རྟོགས་པར་བྱའོ། ། དེའི་ཕྱིར་གནས་ལུགས་རྟོགས་པས་འཁོར་འདས་ཀྱི་ཆོས་ཟད་པའི་དཔེ་མར་མེ་དང་མུན་པ་ལྟ་བུ་ཆོས་ཟད་པས་ལུགས་རྟོགས་པའི་དཔེ་སྤྲིན་དང་གཟའ་སྐར་ལྟ་བུའོ། ། དེ་ལ་དཔེ་དང་པོ་ཕུག་པ་ཁ་བྱང་དུ་གཏད་པའི་མུན་ཚོགས་ཤིན་ཏུ་མཐུག་པོ་བསྐལ་པའམ་ལོ་དུ་མ་ཞིག་དུ་འདུག་ཀྱང༌། མར་མེ་སྤར་མ་ཐག་གིས་མུན་པ་དེ་དག་སྐད་ཅིག་ལ་ཟད་པར་བྱེད་ཀྱི། མར་མེ་མ་ཡིན་པ་ཐབས་གཞན་གང་གིས་ཀྱང་རང་འདོད་པ་བཞིན་དུ་གསལ་བ་མེད་དོ། ། དེ་བཞིན་དུ་གནས་ལུགས་རྟོགས་པའི་སྐད་ཅིག་མ་ལ་འཁོར་འདས་ཀྱི་ཆོས་ཐམས་ཅད་ཟད་ནས་སངས་རྒྱ་བར་བྱེད་ཀྱི། གནས་ལུགས་མ་རྟོགས་པར་ཐབས་གཞན་གང་གིས་ཀྱང་སངས་རྒྱས་པ་མེད་དོ། །
དགོངས་འདུས་ལས། མར་མེ་གཅིག་གིས་བྱིན་རླབས་ཀྱིས། ། བསྐལ་པར་གནས་པའི་མུན་པ་སེལ། ། སྙིང་པོའི་དོན་རིག་སྐད་ཅིག་མས། ། སྔོན་ནས་ཞེན་པའི་བག་ཆགས་སེལ། ། ཞེས་པ་དང༌། དཔེ་གཉིས་པ་ནམ་མཁའི་སྤྲིན་དང་འདྲ་བར། གཟའ་སྐར་རང་བཞིན་གྱིས་གཞན་ལ་སྣང་བ་གསལ་བ་བཞིན་དུ། ཆོས་ཐམས་ཅད་ཟད་པའི་ངོ་བོ་ཀ་དག་གི་ཡེ་ཤེས་མཁྱེན་པ་རང་གསལ་ཞིང༌། ཐུགས་རྗེས་གཞན་སྣང་ལ་གསལ་བ་ཡིན་ནོ། །
དེ་ལྟར་ཆོས་ཟད་པའི་དགོངས་པ་ནི། སངས་རྒྱས་ཀྱིས་ཀྱང་བརྗོད་པ་ཤིན་ཏུ་དཀའ་ཡང༌། གང་ཟག་ལ་རྟོགས་པ་སྐྱེད་པའི་ཕྱིར། རྒྱུད་ལས་གསུངས་སོ། ། རྒྱུད་གཞན་ལས་ཀྱང་གསུངས་པ་རྣམས་ཀྱང། ཅི་རིགས་སུ་འདིར་རྒྱས་པར་བཤད་པར་བྱའོ། ། གྲོལ་པ་ཆེན་པོ་གང་ཡིན་པ་བསྟན་ཏོ། ། གང་ཟག་ཁ་ཅིག་གིས་ལོག་པར་རྟོག་པས། ཆོས་ཉིད་ཟད་ནས་སྣང་བ་མི་རིགས་སོ་ཞེ་ན། དེ་ལྟར་ན་སངས་རྒྱས་དང༌།
བཅོམ་ལྡན་འདས་དང༌། བྱང་ཆུབ་དང༌། སྟོང་གསལ་ལ་སོགས་པ་ཡང་ཅི་ལ་རིགས་ཞེས་ཟློག་པར་བྱའོ།། ཡང་ཁ་ཅིག་ནས་ཅིར་ཡང་མི་སྣང་ཟེར་ན་རྒྱུ་ཟད་རྐྱེན་ཟད་ཀྱི་སྟོང་པ་ལྷང་བ་མེད་པར་འགྱུར་བ་ནི། མུ་སྟེགས་པར་འགྱུར་ལ། ཡང་ན་སེམས་སྟོང་དུ་འགྱུར་རོ། ། ཡང་ཁ་ཅིག་ན་རེ། གྲོལ་བ་ཐོག་མའོ་ཞེས་གསུངས་ལ། སླར་ཟློག་བྱ་དང་ཟློག་བྱེད་དུ་ཡོད་པའམ། ཐིམ་པ་ལྟ་བུ་ཅིག་ཡོད་པ་ལྟ་བུ་ནི་མ་ཡིན་སྟེ།
གནས་ལུགས་རྟོགས་པར་གོང་དུ་བཤད། ཁ་ཅིག་མཐར་རྡོ་རྗེ་འཛིན་པར་བཞག་པས། ཆོས་ཉིད་ཟད་པར་མི་འགྱུར་རོ། ། ཞེས་ཟེར་ནས། དེ་ལྟར་ན་སངས་རྒྱས་ཀྱང་སངས་རྒྱས་མ་ཡིན་པར་ཐལ་བ་དང་སྐུ་གསུམ་ཀྱང་ཐ་དད་དམ་བཟང་ངན་དུ་འགྱུར་བའི་སྐྱོན་དང༌། ཡང་ན་ཆང་ཆད་དུ་འགྱུར་བའི་སྐྱོན་དུ་མ་ཞིག་འབྱུང་བར་འགྱུར་རོ། ། ཡང་ཁ་ཅིག་སྐུ་བཞི་དང་ལྔ་ལ་སོགས་པ་འདོད་ནའང་ཆོས་སྐུ་ཉིད་ཀྱི་ཡོན་ཏན་སོ་སོར་ཕྱེ་བ་ཡིན་གྱི། མཁྱེན་ཆའམ་དགོངས་པ་ལ་ཁྱད་པར་ཡོད་པ་ནི་མ་ཡིན་ཏེ། ཀུན་ཏུ་མི་རྟོག་ངོ་བོ་ཉིད།། འགྱུར་བ་མེད་པ་རྡོ་རྗེའི་སྐུ། །
ཞེས་གསུངས་པ་ལྟ་བུའོ། ། ཡང་ཁ་ཅིག་སྐུ་གསུམ་ཡེ་ཤེས་ལྔ་ལམ་གྱི་འབྲས་བུ་མ་ཡིན་ཞེས་བྱ་བ་ཡང༌། སྐུ་གསུམ་ཡེ་ཤེས་ལྔ་ལམ་ཡིན་པ་ནི། གསང་སྔགས་མཐའ་དག་འབྲས་བུ་ལམ་དུ་བྱེད་པ་ཞེས་བྱ་བར་འདོད་པ་ཡིན། འབྲས་བུ་མ་ཡིན་ཞེས་ཟེར་བ་ནི། འབྲས་བུ་སྐུ་གསུམ་དུ་ཞེན་པའི་མཐར་འཛིན་བྲལ་བ་ལ་དགོངས་པའམ། ཡང་སྐུ་གསུམ་ཉིད་ལས་སྦུབས་གསུམ་མཐར་ཐུག་དྲུག་འདོད་པ་དེ་འགེངས་པའོ། ། ཡང་ཁ་ཅིག་ས་དང་ལམ་མ་བསྒྲོད་པར་སངས་རྒྱས་མི་ཐོབ་ཟེར་བའི་ཕ་རོལ་དུ་ཕྱིན་པ་དང༌། གསང་སྔགས་པ་ཁ་ཅིག་དེ་ལྟར་དུ་འདོད་དོ། ། དེ་ཡང་མི་འགལ་བར་སྒོ་བསྟུན་པའི་ཚུལ་རིག་པ་རང་ཤར་གྱི་ལེའུ་བདུན་ཅུ་རྩ་བདུན་པ་ལས་འདི་ལྟར་གསུངས་སོ། །
ས་ཞེས་བྱ་བ་གུད་ན་ཡོད་པ་མ་ཡིན་ནོ། ། བདེན་པ་མཐོང་བའི་གང་ཟག་ལ་ས་རྣམས་རྫོགས་ནས་ཡོད། དེ་ཡང་ངོ་སྤྲོད་བསྟན་པའི་གང་ཟག་དེ། དང་པོ་བདེན་པ་མཐོང་བའི་དུས་ན། དེ་ལ་དགའ་བ་སྐྱེད་པ་ནི། ས་དང་པོ་རབ་ཏུ་དགའ་བའི་ས། དེ་ལ་རང་གི་སྣང་བ་ཡིན་པར་ངོ་ཤེས་པ་ནི། ས་གཉིས་པ་དྲི་མ་མེད་པ་ཐོབ་པའོ། ། དེ་ནས་དེ་ལ་གོམས་པ་ནི། གསུམ་པ་འོད་བྱེད་པའི་ས་ནོན་པའོ། །
དེ་ནས་དེ་གོམས་ནས་འོད་ཀྱི་སྣང་བ་མཐོང་བ་དེ་ནི། བཞི་པ་འོད་འཕྲོ་བའི་ས་ནོན་པའོ། དེ་ནས་ཡེ་ཤེས་ཀྱི་སྣང་བ་མཐོང་བ་དེ་ལ་གོམས་པས། ཉོན་མོངས་པ་ཐམས་ཅད་རང་བཞིན་གྱིས་སྦྱངས་ནས་ཡེ་ཤེས་མཐོང་བ་དེ་ནི། ལྔ་པ་སྦྱངས་དཀའ་བའི་ས་ནོན་པའོ། ། དེ་ནས་ཡེ་ཤེས་ཀྱི་གོམས་པ་མཐར་ཕྱིན་ནས། ཉོན་མོངས་པ་ཐམས་ཅད་སས་རིང་དུ་སོང་བ་ནི། དྲུག་པ་རིང་དུ་སོང་བ་ནོན་པའོ། ། དེ་ནས་འོད་ལས་ཐལ་བའི་སྐུ་མཐོང་ནས། སྐུ་མངོན་དུ་གྱུར་པ་ནི།
བདུན་པ་མངོན་དུ་གྱུར་པའི་ས་ནོན་པའོ། ། དེ་ནས་དེའི་ངག་ལ་ཡོན་ཏན་རྫོགས་པ་ནི། བརྒྱད་པ་ལེགས་པའི་བློ་གྲོས་ཀྱི་ས་ནོན་པའོ། ། དེ་ནས་ཡེ་ཤེས་ཀྱི་སྣང་བ་ལ་རང་གི་ཤེས་པས་ཟིན་ནས་སྣང་བ་ལྷུག་པར་ཤར་བ་ནི། ཆོས་ཐམས་ཅད་ཀྱི་སྤྲིན་ལྟ་བུར་མཐོང་ན། བཅུ་པ་ཆོས་ཀྱི་སྤྲིན་གྱི་ས་ནོན་པའོ། ། འཁྲུལ་སྣང་འགགས་ནས་ཚོམ་བུའི་སྣང་བ་ཤར་བ་ནི། བཅུ་གཅིག་པ་ཀུན་ཏུ་འོད་ཀྱི་ས་ནོན་པའོ། ། དེ་ནས་སྣང་བ་དེ་ལ་ཡང་མ་ཆགས་པར། ཕྱི་ནང་གི་ཆོས་ཐམས་ཅད་ཀྱིས་མ་གོས་པ་ནི།
བཅུ་གཉིས་མ་ཆགས་པད་མ་ཅན་གྱི་ས་ནོན་པ་ཡིན་ནོ། ། རང་གི་ཐུགས་ཀ་ནས་ཡེ་ཤེས་ཀྱི་ཟེར་ཐག་ཤར་ནས། ནམ་མཁའི་མཐོང་ནས་འོད་ཀྱི་ཚོམ་བུ་ལྔ་འཁོར་ལོའི་ཚུལ་དུ་གནས་པ་ནི། བཅུ་གསུམ་ཡི་གེ་འཁོར་ལོ་ཚོགས་ཆེན་གྱི་ས་ནོན་ པའོ། ། དེ་ནས་ཡེ་ཤེས་ཀྱི་སྣང་བ་ལ་གནས་པ་ནི། ས་བཅུ་བཞི་པ་ནོན་པའོ། ། དེ་ནས་ལྷུན་གྲུབ་ཀྱི་ས་ནོན་ལ་ངེས་པ་རྙེད་པ་ནི། བཅོ་ལྔ་པ་རྡོ་རྗེ་འཛིན་པའི་ས་ནོན་པའོ། ། དེ་ནས་ཀ་དག་གི་ཡེ་ཤེས་ལ་མངོན་དུ་གྱུར་ནས། དེའི་གོང་ན་གཞན་མེད་པ་ནི།
བཅུ་དྲུག་པ་ཡེ་ཤེས་བླ་མའི་ས་ཐོབ་པའོ། ། དེས་མཐར་ཐུག་འབྲས་བུའི་གྲོལ་ཚུལ་དང་སྦྱར་ནས། གྲོལ་བ་ཆེན་པོ་གང་ཡིན་པ་བསྟན་པ་ཡོངས་སུ་རྫོགས་སོ། ། མངྒ་ལམ་བྷ་ཝ་ཏུ། ཤུ་བྷཾ། ། ༈ ཨོཾ་ཨཱ་ཧཱུྃ། གསང་བ་བླ་ན་མེད་པ་གསེར་གྱི་སྙིང་པོ་ཉི་མ་རབ་ཏུ་སྣང་བྱེད་མངོན་གསུམ་སྙིང་ཏིག་གི་རྒྱུད་སྐོར་ལ། བོད་དུ་མ་འགྱུར་བའི་སྤྱིར་རྒྱུད་བཀོད་པ་ཆེན་པོ་འབུམ་ཕྲག་དྲུག་ཅུ་རྩ་བཞི་རྒྱ་གར་ཁ་ཆེ་ན་གཏེར་དུ་བཞུགས་སོ། ། བོད་དུ་འགྱུར་བའི་རྒྱུད་ཅུ་བདུན་ལ། རྒྱ་མཚོ་ལྟ་བུའི་རྒྱུད།
རིག་པ་རང་ཤར། ཉི་མ་ལྟ་བུའི་རྒྱུད། རྡོ་རྗེ་སེམས་དཔའ་སྙིང་གི་མེ་ལོང༌། སེང་གེ་ལྟ་བུའི་རྒྱུད། སེང་གེ་རྩལ་རྫོགས། རི་རྒྱལ་ལྟ་བུའི་རྒྱུད། དཔལ་ཡི་གེ་མེད་པ། འཁོར་ལོ་ལྟ་བུའི་རྒྱུད། བཀྲ་ཤིས་མཛེས་ལྡན། ལྡེ་མིག་ལྟ་བུའི་རྒྱུད།
སྒྲ་ཐལ་འགྱུར། རལ་གྲི་ལྟ་བུའི་རྒྱུད། ཀུན་ཏུ་བཟང་པོ་ཐུགས་ཀྱི་མེ་ལོང༌། གསལ་ཤིང་ལྟ་བུའི་རྒྱུད། སྒྲོན་མ་འབར་བ། གསེར་ཞུན་ལྟ་བུའི་རྒྱུད། ནོར་བུ་ཕྲ་བཀོད། མ་བུ་འབྲེལ་བ་ལྟ་བུའི་རྒྱུད། ཉི་ཟླ་ཁ་སྦྱོར༌། མེ་ལོང་ལྟ་བུའི་རྒྱུད།
ངོ་སྤྲོད་སྤྲས་པ། མུ་ཏིག་ལྟ་བུའི་རྒྱུད། མུ་ཏིག་ཕྲེང་བ། སྦྲུལ་མདུད་ལྟ་བུའི་རྒྱུད། རིག་པ་རང་གྲོལ། ཁྱུང་ཆེན་ལྟ་བུའི་རྒྱུད། ཀུན་ཏུ་བཟང་པོ་ཀློང་དྲུག་པ། ཆུ་རྒྱུན་ལྟ་བུའི་རྒྱུད། རྫོགས་པ་རང་རྒྱུད། སྤུ་གྲི་ལྟ་བུའི་རྒྱུད།
ནག་མོ་འཁྲོས་མ། རྒྱལ་པོ་ལྟ་བུའི་རྒྱུད། སྐུ་གདུང་འབར་བ། བང་མཛོད་ལྟ་བུའི་རྒྱུད། རིན་པོ་ཆེ་སྤུངས་པའོ། ། དེ་རྣམས་ཀྱི་ནང་ནས་མེད་ཐབས་མེད་པའི་རྒྱུད་བདུན་ལ། ཡི་གེ་མེད་པ་བཞིའི་རྒྱུད། སྒྲ་ཐལ་འགྱུར་རྩ་བའི་རྒྱུད། སྒྲོན་མ་འབར་བ་སྒྲོན་མའི་རྒྱུད། ངོ་སྤྲོད་སྤྲས་པ་ངོ་སྤྲོད་ཀྱི་རྒྱུད།
སྐུ་གདུང་འབར་བ་རྟགས་ཀྱི་རྒྱུད། ཉི་ཟླ་ཁ་སྦྱོར་བར་དོའི་རྒྱུད། སྙིང་གི་དགོངས་པ་གནས་ལུགས་འཆར་ཚུལ་གྱི་རྒྱུད་རྣམས་སོ། ། དེང་སང་དུས་འདིར་ཐོས་བསམ་སྒོམ་པའི་བློ་གྲོས་ཅན། ། ཐེག་པ་རིམ་དགུའི་དགོངས་པ་རྫོགས་ཆེན་གྱི། ། བཅུ་བདུན་རྒྱུད་ལས་ཚིག་དོན་གསལ་བ་འདི། ། མཁས་པའི་མིང་ཅན་ཉི་འབུམ་ཉིད་ཀྱིས་བཀོད། ། ཕྱི་རབས་སྐལ་ལྡན་དོན་གཉིས་མཐར་ཕྱིན་ཤོག ། དགེ་ཞིང་བཀྲ་ཤིས་པར་གྱུར་ཅིག ། ཡང་ཟབ་རྫོགས་པ་ཆེན་པོའི་རྣལ་འབྱོར་ཉི་འབུམ་ཉིད་ཀྱིས་མཛད་པ།
ཐེག་པ་ཀུན་གྱི་དོན་བསྡུས་པ། ། ཚིག་དོན་གསལ་བར་བྲིས་པ་འདི། ། ཤཱཀྱའི་དགེ་ཚུལ་སངས་རྒྱས་བཀྲ་ཤིས་ཀྱིས། ། ལྷག་ཆད་མེད་པར་འདི་བྲིས་དགེ་བ་དེས། ། ཕ་མས་གཙོ་བྱས་མཁའ་མཉམ་སེམས་ཅན་རྣམས། ། འོད་དཔག་མེད་པའི་གནས་རབ་ཐོབ་པར་ཤོག། །། མཁྱེན་བརྩེའི་འོད་སྣང་ལས། ཞང་མཁས་པ་ཉི་འབུམ་གྱི་གསུང་ཆོས་སྐོར། རྫོགས་པ་ཆེན་པོ་ཚིག་དོན་བཅུ་གཅིག་པ་ཞེས་བྱ་བ། - PAGE 2 -- PAGE 3 -- PAGE 1 -
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
