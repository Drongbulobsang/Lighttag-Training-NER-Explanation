ས་སྐྱ་པ་དང་ས་སྐྱ་པ་མ་ཡིན་པའི་བླ་མ་ཁ་ཤས་ཀྱི་རྣམ་ཐར།
པོད ༡༡
བདེ་མཆོག་ལཱུ་ཧི་པའི་བླ་མ་བརྒྱུད་པའི་རྣམ་ཐར།
༄༅། །བདེ་མཆོག་ལཱུ་ཧི་པའི་བླ་མ་བརྒྱུད་པའི་རྣམ་ཐར་བཞུགས་སོ།། བླ་མ་དམ་པའི་ཞབས་ལ་སྤྱི་བོས་གུས་པས་ཕྱག་འཚལ་ལོ། ། དེ་ལ་ཡང་དག་པར་རྫོགས་པའི་སངས་རྒྱས་ཀྱིས་དབང་བསྐུར་ཞིང་གསང་སྔགས་ཀྱི་ཐེག་པ་རྣམས་ཇི་ལྟ་བ་བཞིན་དུ་གཏད་པ་བྱང་ཆུབ་སེམས་དཔའ་ཕྱག་ན་རྡོ་རྗེ་ཡིན་ལ། དེས་དབང་བསྐུར་ཞིང་རྒྱུད་བྱིན་གྱིས་བརླབས་པས་ཡང་དག་པའི་གདམས་ངག་དང་རྒྱུད་གནང་བ་སློབ་དཔོན་ཆེན་པོ་བྲམ་ཟེ་ས་ར་ཧ་ཞེས་བྱ་བས་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པ། འཛམ་བུའི་གླིང་དུ་ལོ་བཅོ་བརྒྱད་དུ་བཞུགས་པར་གྲགས་པ་དེ་ཡིན་ལ། སློབ་དཔོན་རྣལ་འབྱོར་གྱི་དབང་ཕྱུག་ས་ར་ཧ་ཆེན་པོའི་ལོ་རྒྱུས་ནི། ལྷོ་ཕྱོགས་ཀྱི་རྒྱུད་ན་བྲམ་ཟེའི་རིགས་མཆོག་དུ་གྱུར་པར་སྐྱེས་པར་རིག་པའི་གནས་བཅོ་བརྒྱད་སྒྲ་ངེས་པར་སྦྱོར་བ་དང་བཅས་པ་རིག་བྱེད་བཞིའི་ཕ་རོལ་དུ་ཕྱིན་པ་གཅིག་ཡིན་ལ། དེ་ལོ་བཅུ་བདུན་ལོན་པ་དང་ནམ་མཁའ་ལ་སྒྲ་གྲགས་པ། བྲམ་ཟེའི་ཁྱེའུ་ཁྱོད་འདི་ན་ཅི་བྱེད་ཕྱག་རྒྱ་ཆེན་མོར་སོང་ཞེས་སྒྲ་བྱུང་མ་ཐག་རྟོགས་པ་མཆོག་དུ་གྱུར་ནས་བྲམ་ཟེའི་བྱ་བ་བཏང་སྟེ། དཔལ་གྱི་རི་ལ་སོང་ངོ་། །
དེར་ཕྱག་ན་རྡོ་རྗེས་སྤྲུལ་པའི་དཀྱིལ་འཁོར་དུ་དབང་བསྐུར་ཞིང་རྒྱུད་སྡེ་མཐའ་དག་གི་ལུང་བྱིན་ནས་དངོས་གྲུབ་ཀྱི་མཆོག་ཐོབ་སྟེ། དཔལ་གྱི་རི་དེར་ལོ་བརྒྱ་ཕྲག་འགའ་བཞུགས་ཏེ་མཚན་ས་ར་ཧ་ཞེས་གྲགས་ཏེ། ས་ནི་བཅས་པ་ཡིན་ལ། ར་ཧ་ནི་དགའ་བ་ཡིན་ལ་དགའ་བ་དང་བཅས་པ་ཞེས་བྱའོ། ། དེ་ནས་ལྷོ་ཕྱོགས་ཀྱི་རྒྱུད་དེར་སེམས་ཅན་གྱི་དོན་གྱི་ཕྱིར་ཐ་མལ་པའི་གཟུགས་བཟུང་ནས། མདའ་མཁན་གྱི་ཆ་ལུགས་ཀྱིས་ལོ་བརྒྱ་ཕྲག་འགའ་བཞུགས་ཏེ། མཚན་ནི་ས་ར་ཧ་ཞེས་གྲགས་ཏེ། ས་ར་ནི་མདའ་ཡིན་ལ། ཧ་ནི་བསྣུན་པས་ཏེ་མདའ་བསྣུན་ཞེས་བྱའོ། ། དེ་ནས་ཡང་དཔལ་ན་ལེནྡྲར་འཕགས་པ་གནས་བརྟན་པའི་སྡེར་རབ་ཏུ་བྱུང་ཏེ་མཚན་ར་ཧུ་ལ་བྷ་དྲ་ཞེས་གྲགས་ཏེ།
སྒྲ་གཅན་འཛིན་བཟང་པོ་ཞེས་བྱ་སྟེ། པཎྜི་ཏའི་ཆ་ལུགས་བཟུང་ནས་མཁན་པོ་ཆེན་པོ་མཛད་ཅིང་ལོ་བརྒྱ་ཕྲག་བཞུགས་པ་ཡིན་ནོ། ། དེ་ནས་རབ་ཏུ་བྱུང་བའི་རྟགས་དོར་ནས་དངོས་གྲུབ་ཐོབ་པའི་རྣལ་འབྱོར་པ་ཆེན་པོར་ཁས་བླངས་ནས་སེམས་ཅན་གྱི་དོན་མཛད་ཅིང་ལོ་བརྒྱ་ཕྲག་འགའ་བཞུགས་པ་ཡིན་ནོ། ། ཐམས་ཅད་སྡོམ་པས་འཛམ་བུའི་གླིང་དུ་ལོ་བརྒྱ་ཕྲག་བཅུ་གཉིས་བཞུགས། དེ་ཕྱག་རྒྱ་ཆེན་པོར་བཞུད་དོ་གསུང་ངོ་། ། བླ་མ་ཁ་ཅིག་གིས་ཞག་གསུམ་ན་ལུས་མ་སྤངས་པར་ཕྱག་རྒྱ་ཆེན་པོར་བཞུད་པ་དེའི་ཚེ། བས་མཐའ་གཅིག་ན་ཡི་དྭགས་མང་པོ་ངུ་ཞིང་འདུག་པ་གཟིགས་ཏེ། ཡི་དྭགས་རྣམས་ལ་ཅིའི་ཕྱིར་ངུ་ཞེས་དྲིས་སོ། ། ཡི་དྭགས་རྣམས་ཀྱིས་བརྗོད་པ་རྣལ་འབྱོར་གྱི་དབང་ཕྱུག་ད་སྟེ་ཞག་གསུམ་ན་ཕྱག་རྒྱ་ཆེན་པོར་གཤེགས་ཏེ་ངུ་བ་ཡིན་ནོ། ། ཕྱག་རྒྱ་ཆེན་པོར་འགྲོ་བ་ལ་ཅིའི་ཕྱིར་ངུ་ཞེས་དྲིས་པ་དང་།
ཡི་དྭགས་རྣམས་ཀྱིས་བརྗོད་པ། ཁྱེད་ལུས་བོར་བར་གྱུར་ན། དེའི་སྤུར་སྦྱོར་བའི་དུད་བ་བདག་ཅག་ལ་ཕོག་ན་བདག་ཅག་ཡི་དྭགས་ཀྱི་འཇིག་རྟེན་ལས་ཐར་བར་འགྱུར་བ་ལས། ད་ཁྱོད་ལུས་མི་འདོར་བས་ཡི་དྭགས་ལས་མི་ཐར་བར་འགྱུར་བའི་ཕྱིར་ངུའོ་ཞེས་ཟེར་རོ། ། དེ་ནས་སློབ་དཔོན་ཐུགས་རྗེ་སྐྱེས་ཏེ་སློབ་མའི་ཚོགས་རྣམས་བསྡུས་ནས། ང་ནི་ཞག་གསུམ་ན་ཕྱག་རྒྱ་ཆེན་པོར་འགྲོ་བ་ལས་ཡི་དྭགས་ཀྱི་དོན་དུ་ལུས་གཏང་སྟེ། ཁྱེད་ཀྱི་ཤིང་ཁུར་རློན་པ་དུ་མ་བསྡུས་ལ་ལུས་སྦྱོངས་ཤིག ཅེས་གསུངས་སོ། ། དེ་ནས་རྫུ་འཕྲུལ་གྱིས་འཇིག་རྟེན་གྱི་ཁམས་ཀྱི་ཡི་དྭགས་ཐམས་ཅད་བསྡུས་ཏེ་སྤུར་སྦྱངས་པའི་དུད་བ་ལ་སྡོད་དུ་བཅུག་པས་འཇིག་རྟེན་གྱི་ཁམས་ཀྱི་ཡི་དྭགས་ཐམས་ཅད་གྲོང་སྟོངས་ཏེ། ལྷའི་འཇིག་རྟེན་དུ་སྐྱེས་སོ་ཞེས་གྲག་གོ །
དེའང་དོ་ཧའི་མཇུག་ནས། དེ་བས། བདག་ཉིད་བོར་བར་བྱས་ན་རུང་། ། ཞེས་བྱ་བའི་དོན་ཡང་འདི་ཡིན་ཞེས་གསུངས་སོ། ། སློབ་དཔོན་བྲམ་ཟེ་ས་ར་ཧ་ཆེན་པོའི་ལོ་རྒྱུས་སོ། ། དེས་དེ་བཞིན་དུ་བྱིན་གྱིས་བརླབས་ཤིང་གདམས་པ་ནི། སློབ་དཔོན་འཕགས་པ་ཀླུ་སྒྲུབ་ཅེས་བྱ་བ། ས་དང་པོ་ཆོས་ཉིད་བདེན་པ་མཐོང་བ་མདོ་སྡེ་དུ་མ་ནས་ལུང་བསྟན་པ་སྟོང་ཉིད་སྨྲ་བའི་སེང་གེར་གྲགས་པ། འདི་ཁ་ཅིག་ནི་དམན་པའི་རིགས་ལས་བྱུང་བ་ཡིན་ནོ། ། ཞེས་ཟེར།
ཁ་ཅིག་རྒྱལ་རིགས་ཡིན་ནོ་ཞེས་ཟེར། ཁ་ཅིག་བྲམ་ཟེའི་རིགས་ཡིན་ནོ་ཞེས་ཟེར་ཏེ། འདི་ནི་བྲམ་ཟེའི་རིགས་ལས་རྒྱལ་པོ་ཐོབ་པ་རིགས་རྣམས་ཀྱི་ནང་ནས་ཤིན་ཏུ་བཙུན་པ་གཅིག་ཡིན་ནོ། ། དེའང་ལྷོ་ཕྱོགས་བྷེ་ཏའི་ཡུལ་གྱི་ལྷོ་ནུབ་སྐྱེད་མོས་ཚལ་ཞེས་བྱ་བའི་གྲོང་ཁྱེར་གཅིག་ཡོད་པའི་ནུབ་ཕྱོགས་སུ་སྐུ་འཁྲུངས་པ་ཡིན་ནོ། ། དེའང་དཔལ་མགོན་པོ་མངོན་པར་འབྱུང་བའི་རྒྱུད་ལས། ལྷོ་ནུབ་ན་སྐྱེད་མོས་ཚལ་ཞེས་བྱ་བའི་གྲོང་ཁྱེར་དེའི་ནུབ་གཙུག་ཕུད་ཅན་ཞེས་བྱ་བའི་རྒྱལ་པོ་འབྱུང་བར་འགྱུར་རོ། ། དེའི་བུ་དུག་འཕྲོག་པར་ནུས་པ་དེའི་མིང་སྡེ་ཚན་བཞིའི་ལྔ་པ་དབྱངས་ཀྱི་གཉིས་པས། བརྒྱན་པ་དང་། སྡེ་ཚན་དང་པོའི་གསུམ་པའི་མཐར་ཨརྫུ་ན་དང་ཡང་དག་པར་ལྡན་པའི་དགེ་སློང་སླས་བྱེ་བ་དང་ལྡན་པ་དང་། དེའི་སློབ་མ་དགེ་བསྙེན་གྱིས་བསྡམས་པས་དངོས་གྲུབ་བརྒྱད་ཀྱི་གཅིག་ཐོབ་པ་དང་།
ཡང་སློབ་མ་གཞན་རྒྱལ་ཐབས་ལ་མཁས་པ་འབྱུང་བར་འགྱུར་ལ། དེའི་བུས་མགོ་བསླངས་ནས་མགོ་སྟེར་བར་འགྱུར་ལ། དེའི་དུས་ཀྱི་མཐར་སྐྱེས་བུ་གཅེར་བུ་མགོ་དང་ལྡན་པར་གྱུར་ནས། དེ་སྐྱེ་བ་ལ་སེམས་ཅན་ལ་ཕན་པ་དང་བདེ་བ་བྱེད་པར་འགྱུར་རོ་ཞེས་འབྱུང་བ་ཡིན་ནོ། ། དེའི་ལོ་རྒྱུས་ཞིབ་དུ་བརྗོད་ན། བྲམ་ཟེའི་རྒྱལ་པོ་གཙུག་ཕུད་ཅན་ཞེས་བྱ་བ་དེ་ལ་བུ་མེད་པར་གྱུར་ནས་རྩིས་པ་རྣམས་ཀྱིས་རྩིས་བྱས་པས་དཀོན་མཆོག་ལ་མཆོད་པ་དང་། དགེ་འདུན་ལ་བསྙེན་བསྐུར་རྒྱ་ཆེན་པོ་བྱས་ཤིང་བྲམ་ཟེ་ལ་མཆོད་སྦྱིན་རྒྱ་ཆེན་པོ་བྱས་ན་བུ་གཅིག་མཐོང་བར་འགྱུར་མོད་ཀྱི། དེའང་ཞག་དྲུག་ན་འཆི་བར་འགྱུར་ཞེས་ཟེར་རོ། ། དེ་བུ་ལ་ཤིན་ཏུ་སྲེད་པས་ཞག་དྲུག་ན་འཆི་ཡང་བུ་མཐོང་བ་རང་མཆོག་ཡིན་སྙམ་ནས་དཀོན་མཆོག་མཆོད་པ་ལ་སོགས་པ་བྱས་སོ། ། དེ་ནས་བུ་གཅིག་བྱུང་བ་དང་བྲམ་ཟེ་རྣམས་བསགས་ནས་རྩིས་པས་སླར་ཡང་དཀོན་མཆོག་མཆོད་པ་ལ་སོགས་པ་བྱས་ནས་ཟླ་བ་དྲུག་འཚོ་ཟེར།
ཡང་ཟླ་བ་དྲུག་ལོན་པ་དང་། བྲམ་ཟེ་རྣམས་བསགས་ནས་མཆོད་པ་བྱས་ནས་རྩིས་པས་དཀོན་མཆོག་མཆོད་པ་ལ་སོགས་པ་བྱས་ན་ལོ་དྲུག་འཚོ་ཞེས་ཟེར། དེ་ནས་ལོ་དྲུག་ལོན་པ་དང་། བྲམ་ཟེ་རྣམས་བསགས་ནས་རྩིས་པས། ཡང་དཀོན་མཆོག་མཆོད་པ་ལ་སོགས་པ་བྱས་ན་སླར་ཡང་ལོ་དྲུག་འཚོ་ཟེར་ནས། དཀོན་མཆོག་མཆོད་པ་ལ་སོགས་པ་རྒྱ་ཆེན་པོ་ནི་བྱས། ལོ་དྲུག་ལོན་ནས་རིགས་དབྱུང་ནི་བྱས་ནས། ཡོན་ཏན་སློབ་པའི་ཚེ་ཡི་གེ་དང་། རིག་བྱེད་དང་། ཉེ་བའི་རིག་བྱེད་དང་།
སྒྲ་དང་། ཚད་མ་དང་། རིག་པའི་གནས་བཅོ་བརྒྱད་ལ་སོགས་པ་ཐམས་ཅད་ཐོགས་པ་མེད་པར་ལོབས་ནས། ལོ་བཅུ་གཉིས་འགྲོ་བ་ན་བྲམ་ཟེ་རྣམས་ཚོགས་ནས་རྩིས་བྱས་པ་དང་། ད་ནི་ཐབས་གང་གིས་ཀྱང་མི་འཚོ་སྟེ། ལོ་བཅུ་གཉིས་ཀྱི་མཇུག་ཏུ་འཆི་བར་འགྱུར་རོ་ཞེས་ཟེར། དེ་ནས་ཕ་མས་བསམ་པ། འདི་ལྟ་བུའི་རིགས་དང་། གཟུགས་དང་། ཤེས་རབ་དང་།
ཡོན་ཏན་མཆོག་དུ་གྱུར་པས་འཇིག་རྟེན་གང་ན་ཡང་འགྲན་ཟླ་དང་བྲལ་བའི་བུ་རྙེད་ནས་འཆི་བ་མཐོང་བར་མི་ནུས་སོ་ཞེས་བསམ་ནས། ལོངས་སྤྱོད་དང་། འཁོར་མང་པོ་དང་བཅས་ཏེ་ཁྱེད་རྣམས་དཀོན་མཆོག་དང་། དགེ་འདུན་མཆོད་ཅིང་། བྲམ་ཟེ་ལ་མཆོད་སྦྱིན་དགེ་བའི་བཤེས་གཉེན་རྣམས་ལ་བསྙེན་བསྐུར་བྱེད་ཅིང་ཡུལ་ཀུན་ཏུ་རྒྱུ་ཞིང་སོང་ལ། ཁྱེའུ་འདི་གང་དུ་ཤི་བའི་ས་དེར་མཆོད་སྦྱིན་ཆེན་པོ་གྱིས་ཤིག་ཅེས་བརྗོད་ནས་བཏང་ངོ་། ། དེ་ནས་སློབ་དཔོན་འཁོར་དང་བཅས་པ་ལྷོ་ཕྱོགས་ནས་ཡུལ་རྒྱུ་ཞིང་བྱོན་ཏེ་ཡུལ་དབུས་ཀྱི་གཙུག་ལག་ཁང་དཔལ་ན་ལེནྡྲར་བྱོན་ནོ། ། སློབ་དཔོན་ས་ར་ཧ་ཆེན་པོ་རབ་ཏུ་བྱུང་བའི་དུས་ཀྱི་བྲང་ཁང་གི་སྒོ་དྲུང་ན་ཡར་ཤིས་པ་བརྗོད་པ་དང་རིག་བྱེད་སྟོན་ནོ། ། སློབ་དཔོན་གྱིས་བྲམ་ཟེའི་ཁྱེའུ་ནང་དུ་ཞུགས་ཤིག་ཅེས་གསུངས་པས་ནང་དུ་ཞུགས་པ་དང་། ཕན་ཚུན་ལོ་རྒྱུས་མང་པོ་མཛད་དོ། །
སློབ་དཔོན་གྱིས་གསུངས་པ། བྲམ་ཟེའི་ཁྱེའུ་རབ་ཏུ་བྱུང་བར་སྤྲོའམ་གསུངས་པ་རབ་ཏུ་འབྱུང་བར་སྤྲོ་མོད་ཀྱི་ལོང་མེད་དེ་བདག་གི་ཚེ་ནི་ཟླ་བ་འགའ་ལགས་སོ། ། སློབ་དཔོན་གྱིས་གསུངས་པ། ཚེ་ཐུང་བས་མི་ཏོ་སྟེ་རབ་ཏུ་བྱུང་ཞིག་ཅེས་གསུངས་ནས། རབ་ཏུ་བྱུང་ནས། རིགས་སྔགས་ཀྱི་རྒྱལ་མོ་རྨ་བྱ་ཆེན་མོའི་དཀྱིལ་འཁོར་དུ་བཅུག་ནས་དབང་བསྐུར་ནས་ལོ་དྲུག་བརྒྱ་འཚོ་བར་བྱིན་གྱིས་བརླབས་སོ། ། དེའང་བཅོམ་ལྡན་འདས་ཀྱིས་གསུངས་པ་དང་རྗེས་སུ་མཐུན་ཏེ། ལང་ཀར་གཤེགས་པ་ལས། ང་ནི་མྱ་ངན་འདས་གྱུར་ནས། ། ལོ་ནི་བཞི་བརྒྱ་ལོན་པ་ན། །
ལྷོ་ཕྱོགས་བྷེ་ཏའི་ཡུལ་དུ་ནི། ། དགེ་སློང་དཔལ་ལྡན་ཞེས་གྲགས་པ། ། དེ་མིང་ཀླུ་ཞེས་བོད་པ་སྟེ། ། ཡོད་དང་མེད་པའི་ཕྱོགས་འཇིག་པ། ། ངའི་བསྟན་ལ་རབ་གནས་ནས། ། བདེ་ཆེན་ཐེག་པ་འདི་ལ་ནི། ། རབ་ཏུ་དགའ་བའི་ས་བསྒྲུབས་ནས། ། བདེ་བ་ཅན་དུ་དེ་འགྲོའོ། ། ཞེས་གསུངས་པ་དང་། འཇམ་དཔལ་རྩ་བའི་རྒྱུད་ལས་ཀྱང་།
དེ་པ་ང་འདས་ནས། ། ལོ་ནི་བཞི་བརྒྱ་ལོན་པ་ན། ། ཀླུ་ཞེས་བྱ་བའི་དགེ་སློང་དེ། ། བསྟན་པ་འདི་ལ་དེ་དགའ་ཞིང་། ། དགའ་བའི་ས་ནི་ཐོབ་པ་སྟེ། ། ལོ་ནི་དྲུག་བརྒྱ་འཚོ་བར་འགྱུར། ། བདག་ཉིད་ཆེན་པོ་དེ་གྲུབ་པ། ། རྨ་བྱ་ཞེས་བྱའི་རིགས་སྔགས་སོ། ། བསྟན་བཅོས་སྣ་ཚོགས་ཚིག་གི་དོན། ། རང་བཞིན་མེད་དོན་དེ་ཉིད་རིག །
གང་ཚེ་དེ་ཡི་ལུས་བོར་ནས། ། བདེ་བ་ཅན་དུ་ཉེ་བར་སྐྱེ། ། དེ་ནི་རིམ་གྱིས་སངས་རྒྱས་ཉིད། ། ངེས་པར་ཡང་དག་རབ་གྲུབ་བྱེད། ། ཅེས་གསུངས་སོ། ། དེ་ལྟར་སློབ་དཔོན་དེས་ཤེས་བྱའི་དཀྱིལ་འཁོར་མ་ལུས་པར་མཁྱེན་ཅིང་ས་དང་པོ་མངོན་དུ་བྱས་ནས་ཐུགས་རྗེ་ཆེན་པོས་ལོ་དྲུག་བརྒྱའི་བར་དུ་སེམས་ཅན་གྱི་དོན་རྒྱ་ཆེན་པོ་མཛད་དེ། དབུ་དོན་དུ་གཉེར་བ་ལ་དབུ་གནང་སྟེ་བདེ་བ་ཅན་གཤེགས་སོ། ། དབུ་ཇི་ལྟར་གནང་ཞེ་ན། སློབ་དཔོན་གྱི་སློབ་མ་རྒྱལ་པོ་བདེ་སྤྱོད་ཀྱི་བུ་ཡིན་ནོ། ། ཞེས་ཀྱང་ཟེར་རོ། །
རྒྱལ་པོ་ས་ར་བྷ་ལའི་བུ་ཡིན་ནོ། ། ཞེས་ཀྱང་ཟེར་ན། རྒྱལ་བུ་དེ་ལ་གོས་རིན་པོ་ཆེ་ཞིག་ཡོད་པ་འདི་ད་ལྟ་མི་གོན་ཏེ་རྒྱལ་ས་ཐོབ་པའི་དུས་སུ་གོན་ནོ། ། ཞེས་ཟེར་རོ། ། དེའི་མས་སྨྲས་པ། ཁྱོད་ཀྱིས་རྒྱལ་ས་མི་ཐོབ། ཁྱོད་ཀྱི་ཕ་མི་འཆིའོ། ། ཅིའི་ཕྱིར་ཞེ་ན། འདི་ལ་སློབ་དཔོན་ཀླུ་སྒྲུབ་ཞེས་བྱ་བ་ཞིག་ཡོད། དེས་བྱིན་གྱིས་བརླབས་པའི་ཕྱིར་རོ། །
དེ་ནམ་འཆི་ཞེ་ན་ཚེ་ལ་དབང་བའི་དངོས་གྲུབ་ཐོབ་པའི་ཕྱིར་མི་འཆི། འོ་ན་དེ་ཇི་ལྟ་བུའི་ཐབས་ཀྱིས་འཆི་ཞེས་དྲིས་པས། དེ་བྱང་སེམས་ཡིན་པའི་ཕྱིར་དབུ་བསླངས་ན་སྟེར་བར་འགྱུར་རོ་ཞེས་ཟེར་རོ། ། དེར་རྒྱལ་བུ་དེས་ལྷོ་ཕྱོགས་དཔལ་གྱི་རི་ལ་ཕྱིན་ཏེ་སློབ་དཔོན་ལ་དབུ་བསླངས་སོ། ། དེར་སློབ་དཔོན་གྱིས་གསུངས་པ་ཇི་ལྟར་འདོད་པ་ཁྱེར་ཞིག དེར་རྒྱལ་བུས་དབུ་རལ་གྲིས་བཅད་པས་ཇི་ལྟར་ཀྱང་ཆད་པར་མ་གྱུར་ནས་སློབ་དཔོན་གྱིས་གསུངས་པ། སྙུག་མའི་ཤུན་ལྤགས་ཀྱི་ཆོད་ཅིག ང་ཐོག་མ་དགེ་འདུན་གྱི་ཞལ་ཏ་བྱས་པའི་ཚེ་དགེ་སློང་ཡིན་མོད་ཀྱི་སྙུག་མ་གཅིག་བཅད་པས་སྐྱེ་བ་གཅོད་པའི་ལྟུང་བྱེད་བྱུང་བའི་ལས་ཀྱི་ལྷག་མ་ཡིན་གྱི་གསུངས་ནས། སྙུག་མའི་ཤུན་པས་དབུ་བཅད་ནས་ཁྱེར་སོང་ངོ་། ། རྒྱང་གྲགས་གཅིག་སླེབ་པ་དང་མཁའ་འགྲོ་མ་རྣམས་ཀྱིས་བསད་དོ། །
དེའི་ཚེ་མིའི་འགྲོ་བ་པ་གཅིག་ཡོད་ན་དབུ་འབྱར་བ་ཡིན་པ་ལ་མིའི་འགྲོ་བ་པ་མ་རྙེད་དོ། ། མ་འོངས་པའི་དུས་ནས་དབུ་འབྱར་ནས་སེམས་ཅན་གྱི་དོན་མཛད་དོ། ། ཞེས་གཏམ་དུ་ཡང་གྲགས་ལ་ལུང་ལས་ཀྱང་འབྱུང་བ་ཡིན་ནོ། ། འཕགས་པ་སྤྲིན་ཆེན་པོའི་མདོ་ལས། ལི་ཙ་བྱི་འཇིག་རྟེན་ཐམས་ཅད་ཀྱིས་མཐོང་ན་དགའ་བ་ལུང་བསྟན་པ་ལས། ང་ཡོངས་སུ་མྱ་ངན་ལས་འདས་ནས་རྒྱལ་པོ་མཐར་འགྲོ་ཞིག་གི་དུས་ན་འདི་མིང་དགེ་སློང་ཀླུ་ཞེས་བྱ་བར་འགྱུར། དེས་ལོག་ཀའི་བསྟན་པ་གསལ་བར་བྱས་ནས་རིམ་གྱིས་ལོག་ཀའི་ཁམས་དྭང་བའི་འོད་ཅེས་བྱ་བར་དེ་པ་ཡེ་ཤེས་འབྱུང་གནས་འོད་ཅེས་བྱ་བར་མངོན་པར་རྫོགས་པར་འཚང་རྒྱ་བར་འགྱུར་རོ་ཞེས་ལུང་བསྟན་ནོ། ། ཞར་ལ་བྱུང་བའི་ལོ་རྒྱུས་སློབ་མའི་མཆོག་དུ་ཡོད་ཅེ་ན་ལྔ་སྟེ། དེ་ཡང་སློབ་དཔོན་ཨཱརྱ་དེ་ཝ་ནི། སིཾ་གྷ་ལིའི་རྒྱལ་པོའི་སྲས་རྒྱལ་སྲིད་སྤངས་ཏེ་ལྷོ་ཕྱོགས་ཀྱི་རྒྱུད་ནས་ཡུལ་རྒྱུ་ཞིང་སློབ་དཔོན་འཕགས་པའི་དྲུང་དུ་འོངས་ཏེ།
རབ་ཏུ་བྱུང་ནས་དབང་བསྐུར་སྟེ། ཤེས་བྱའི་དཀྱིལ་འཁོར་མ་ལུས་པ་ལོབས་པར་བྱས་ནས་ཕྱིས་དངོས་གྲུབ་བརྙེས་ནས་སྤྱོད་པ་མཛད་པའི་ཚེ་ཀ་ན་རིའི་ལོ་མ་ཞིག་ཐོགས་ཤིང་རྩེད་མོ་མཛད་པས་སློབ་དཔོན་ཀ་ན་རི་པ་ཞེས་ཀྱང་གྲགས་པ་ཡིན་ནོ། ། སློབ་དཔོན་ཟླ་གྲགས་ཀྱིས་ཀྱང་བཤད་པ། སློབ་དཔོན་འཕགས་པ་འདི་སིཾ་གྷ་ལིའི་རྒྱལ་པོའི་སྲས་ཏེ་རྒྱལ་ཚབ་ཀྱི་བྱ་བ་སྤངས་ནས་ལྷོ་ཕྱོགས་ཀྱི་རྒྱུད་འགྲིམས་ནས་འོངས་ཏེ་རིམ་གྱིས་སློབ་དཔོན་འཕགས་པ་ཀླུ་སྒྲུབ་ཀྱི་ཉེར་གནས་སུ་གྱུར་ཏོ་ཞེས་འབྱུང་ངོ་། ། འཇམ་དཔལ་རྩ་བའི་རྒྱུད་ལས་ཀྱང་། དེ་བཞིན་སྡོམ་བརྩོན་སྔགས་གྲུབ་པ། ། ལེགས་པར་རབ་ཏུ་བྱུང་བ་གཞན། ། སེང་གེ་ཅན་གྱི་གནས་འདུག་པ། ། འཕགས་མིན་འཕགས་པའི་མིང་ཅན་ཏེ། ། སིཾ་གྷ་ལིའི་གནས་ན་འཁོད། །
དེ་ནི་གཞན་འདོད་འགོག་པ་སྟེ། ། མུ་སྟེགས་ཤིན་ཏུ་སུན་འབྱིན་པའོ། ། ཞེས་གསུངས་སོ། ། ཡང་འདི་རྫུས་ཏེ་སྐྱེས་པ་ཡིན་ནོ། ། ཞེས་གྲགས་ན། སིཾ་གྷ་ལིའི་རྒྱལ་པོའི་སྲས་ཅིའི་ཕྱིར་ཡིན་ཞེ་ན། རྫུས་ཏེ་སྐྱེས་པ་གཅིག་གིས་རྒྱལ་པོའི་སྲས་བྱས་པ་ཡིན་ནོ། ། ཞེས་གཏམ་དུ་གྲགས་སོ། ། ཕྱིས་དངོས་གྲུབ་ཐོབ་ནས་འཕགས་མིན་ཞེས་འབྱུང་བ་ཅིའི་ཕྱིར་ཞེ་ན། རབ་ཏུ་བྱུང་བའི་མིང་བཏགས་པའི་ཚེ་ལ་དགོངས་ནས།
འཕགས་པ་མིན་ཡང་འཕགས་པའི་མིང་ཅན་ཞེས་གསུངས་པ་ནི་དེ་ཡིན་ཏེ། གཞན་ཡང་སློབ་དཔོན་ཕྱོགས་གླང་དང་། ཀླུ་སྒྲུབ་དང་། ཨཱརྱ་དེ་ཝ་གསུམ་གྱིས་ཤིང་གི་ལྷ་མོ་འོད་འཆང་མའི་གྲོང་དུ་བསོད་སྙོམས་མཛད་པས། ཕྱོགས་གླང་ལ་ལུས་མ་བསྟན་གློ་ཀར་ནས་ལག་པས་བསོད་སྙོམས་ཕུལ་ལོ། ། ཀླུ་སྒྲུབ་ལ་ཕྱག་མ་བྱས་ལུས་ཕྱེད་ཙམ་བསྟན་ནས་བསོད་སྙོམས་ཕུལ་ལོ། ། ཨཱརྱ་དེ་བ་ལ་ལུས་ཀུན་བསྟན་ནས་ཕྱག་བྱས་རིམ་གྱིས་ཕུལ་ལོ། ། དེར་ཕྱོགས་གླང་གིས་བདག་ཅག་རྒན་པ་གཉིས་ལ་ནི། ཕྱག་ཀྱང་མ་བྱས་ལུས་ཐམས་ཅད་ཀྱང་མ་བསྟན་ན། ཨཱརྱ་དེ་ཝ་ནི་གཞོན་ཡང་ལུས་བསྟན་ཕྱག་བྱེད་སྦྱིན་པ་ལག་གིས་གཏོང་བ་ཅིའི་ཕྱིར་ཞེས་དྲིས་པས།
ལྷ་མོ་ན་རེ་ཕྱོགས་གླང་མོས་པས་སྤྱོད་པ་ཡིན་པས་བདག་གི་ལུས་མཛེས་པ་མཐོང་ན་ངེས་པར་ཆགས་པ་སྐྱེ་བའི་ཕྱིར་མ་བསྟན་ནོ། ། ཀླུ་སྒྲུབ་ས་དང་པོ་པ་ཡིན་པས་ལུས་ཀུན་བསྟན་ན་ཆགས་པར་དོགས་པས་ཕྱེད་བསྟན་ནོ། ། ཨཱརྱ་དེ་ཝ་ས་བརྒྱད་པ་ཡིན་པས་ལུས་ཀུན་བསྟན་ཡང་ཆགས་པ་མི་སྐྱེ་བས་ཀུན་བསྟན་པ་ལགས་སོ་ཞེས་གྲགས་པས་ས་དང་པོ་དང་། བརྒྱད་པ་ཡིན་པའི་རྒྱུ་མཚན་དེ་ལྟ་བུ་ཡང་ཡོད་དོ། ། ཞེས་གསུང་ངོ་། ། གཞན་སློབ་དཔོན་འཕགས་པའི་སློབ་མའི་མཆོག་སློབ་དཔོན་ཀླུའི་བྱང་ཆུབ་ནི། བ་གླང་རྫི་ལས་དངོས་གྲུབ་ཐོབ་པ་སྟེ། དེ་ད་ལྟ་ཡང་སེམས་ཅན་གྱི་དོན་མཛད་ཅིང་ཨུ་རྒྱན་གྱི་ཡུལ་ན་བཞུགས་སོ། ། ཞེས་ཐོས་སོ། ། སློབ་དཔོན་ཨོ་ཏྲ་ལམ་པོཛྣ་ད་ལྟར་ཡང་བོད་ན་བཞུགས་སོ་ཞེས་ཐོས་སོ། །
སློབ་དཔོན་ས་ཝ་རི་པ། རྒྱལ་པོ་ས་ར་བྷ་ལ་ནི་དཔལ་གྱི་རི་ལ་བཞུགས་སོ་ཞེས་ཐོས་སོ། ། དེ་ལྟར་སློབ་དཔོན་ལྔ་པོ་དེ་ནི་ལུས་མ་སྤངས་པར་ད་ལྟར་ཡང་སེམས་ཅན་གྱི་དོན་མཛད་ཅིང་བཞུགས་སོ་ཞེས་བླ་མ་རྣམས་གསུངས་སོ། ། དེའི་རྗེས་སུ་བཟུང་ཞིང་བྱིན་གྱིས་བརླབས་པ་སློབ་དཔོན་ས་ཝ་རི་པའི་ལོ་རྒྱུས་ནི། སློབ་དཔོན་འདི་བྲམ་ཟེའི་རིགས་ལྡོང་ངར་ཞེས་བྱ་བ་གཅིག་སངས་རྒྱས་ཀྱི་བསྟན་པ་ལ་དད་པ་ཐོབ་ནས་སློབ་དཔོན་འཕགས་པའི་དྲུང་དུ་ཕྱིན་ཏེ་དབང་དང་དམ་ཚིག་ཐོབ་ནས་རྒྱུད་དང་གདམས་ངག་མ་ལུས་པ་ཐོབ་སྟེ་སྒྲུབ་པ་སྙིང་པོར་བྱས་པས་དངོས་གྲུབ་ཀྱི་མཆོག་ཐོབ་ནས་སྤྱོད་པ་མཛད་པའི་ཚེ་ས་ར་ཧ་ཞེས་བྱ་བ་དུག་སྦྲུལ་གྱི་རིག་སྔགས་འཛིན་པ་ཁོ་མགུ་ན་དུག་སྦྲུལ་ལ་རྩེད་མོ་རྩེས་ཀྱང་གནོད་པ་མི་བྱེད། མ་མགུ་ན་དུག་སྦྲུལ་རྦད་ནས་གནོད་པ་བྱེད་དུ་འཇུག་པ་ཞིག་གིས་ན་ལེནྡྲའི་གཙུག་ལག་ཁང་ཆེན་པོའི་ཕྱི་སྒོ་ལ་ཤིང་བུ་གཅིག་བཏགས་ནས་འདི་སུས་ལེན་ནུས་པ་དང་། ནུས་པ་འགྲན་ནོ་ཟེར་ནས་སོང་སྐད། དེར་སློབ་དཔོན་སྤྱོད་པ་མཛད་པ་རེ་ཤིག་ཆང་གིས་བཟི་བའི་གཟུགས་སུ་བརྫུས་ནས་བྱོན་ནོ། ། སློབ་དཔོན་གྱིས་ཤིང་གཟིགས་ནས་མི་འབྱུང་འཇུག་བྱེད་པ་ལ་གནོད་པ་འདི་སུ་ཞིག་གིས་བཏགས། གཞན་གྱིས་བརྗོད་པ།
ས་ར་ཧ་ཞིག་གིས་བཏགས་ནས་འདི་སུས་སེལ་བ་དང་ནུས་པ་འགྲན་ནོ་ཟེར་ནས་སོང་ངོ་། ། སློབ་དཔོན་གྱི་ཞལ་ནས་འདི་ལྟ་བུ་ཅི་བྱེད་གསུང་ནས་ཐག་པ་བཅད་དེ་ཆུ་ལ་བསྐྱུར་རོ། ། ནང་པར་ས་ར་ཧ་འོངས་ནས་ངའི་ཤིང་བུ་སུས་བསྐྱུར། གཞན་གྱིས་བརྗོད་པ། ཆང་གིས་བཟི་བ་ཞིག་གིས་བསྐྱུར་རོ། ། དེ་ལྟ་ན་དེ་ཁྲིད་ལ་ཤོག་ཅིག མེད་ན་ཁྱོད་ནུས་པ་འགྲན་ནོ། ། དེར་དགེ་འདུན་གྱིས་བཙལ་བས་སྔར་བས་བཟི་བའི་གཟུགས་སུ་འདུག་པ་གཅིག་རྙེད་ནས་ཁྲིད་དེ་འོངས་སོ། ། ས་ར་ཧས་བརྗོད་པ། ཁྱེད་ཀྱིས་ཤིང་བུ་བསྐྱུར་རམ།
སློབ་དཔོན་གྱིས་གསུངས་པ་བསྐྱུར་རོ། ། དེ་ལྟ་ན་ནུས་པ་འགྲན་ནོ། ། སློབ་དཔོན་གྱིས་གསུངས་པ་ནུས་པ་མེད་ཀྱིས་ཁྱེད་བཟོད་པ་མཛོད་ཅིག་གསུངས་ནས་བཞུད་དོ། ། ཡང་ཁོས་ཤིང་བུ་བཏགས་ནས་སོང་ངོ་། ། ཡང་སློབ་དཔོན་བྱོན་ནས་བཅད་དེ་བསྐྱུར་ནས་བཞུད་དོ། ། ཡང་ཡར་ཡོང་ནས་སྔར་བཞིན་བརྗོད་དེ་དེ་ལྟར་ཉི་མ་གསུམ་གྱི་བར་དུའོ། ། དེ་ནས་ཁོ་ཤིན་ཏུ་ཁྲོས་ནས་ད་ནི་དུག་སྦྲུལ་གཏོང་བས་བསྲུང་བ་གྱིས་ཤིག སློབ་དཔོན་གྱིས་སྨྲས་པ་ནུས་པ་མེད་ཀྱིས་བཟོད་པ་གྱིས་ཤིག ཁོས་སྨྲས་པ་བཟོད་པ་མི་བྱེད་ཀྱི་དུག་སྦྲུལ་བཏང་ངོ་། ། བསྲུང་བ་གྱིས་ཤིག
དེ་ནས་སློབ་དཔོན་གྱིས་སའི་རི་མོ་བདུན་བྲིས་པའི་ནང་དུ་བཞུགས་ནས་ད་ཐོངས་ཤིག དེ་ནས་ཁོས་དུག་སྦྲུལ་གཅིག་བཏང་བ་དང་སའི་རི་མོ་གཅིག་དབྲལ་ཏེ་སོང་ངོ་། ། དེ་ནས་ཁོས་བརྗོད་པ། ད་ནི་འཇོག་པོའི་ཀླུུའི་རྒྱལ་པོའི་དུག་འཛིན་པའི་སྦྲུལ་དམར་པོ་གཅིག་ཡོད་དེ། སྔར་གྱི་ཀླུའི་རྒྱལ་པོ་བདུན་ཀའི་དུག་པས་ཀྱང་འཇིགས་པ་ཞིག་ཡོད་པ་དེས་ཁྱོད་ཀྱང་ཟ། ང་ཡང་ཟ་གཞན་སེམས་ཅན་དུ་མ་ཟ་བ་གཅིག་ཡོད་པས་དེ་བཏང་ངོ་། ། སློབ་དཔོན་གྱིས་གསུངས་པ་ཁྱོད་རང་ཡང་ཟ་བའི་དུག་འདིས་ཅི་བྱེད་བཟོད་པ་གྱིས་ལ་མ་གཏོང་ཞིག ཁོས་སྨྲས་པ་ཅིས་ཀྱང་གཏང་ངོ་། ། སློབ་དཔོན་གྱི་གསུངས་པ་དེ་ལྟ་ན་ཐོངས་ཤིག དེར་ཁོས་འཇོག་པོའི་དུག་གི་སྟེང་དུ་ཀླུ་བདུན་ཀའི་དུག་འཇུག་པའི་རིག་སྔགས་ཀྱང་བཟླས་ནས་བཏང་ངོ་། །
དེར་སློབ་དཔོན་གྱིས་ཕག་པའི་ཞལ་དུ་སྤྲུལ་ནས་དེ་གསོལ་ལོ། ། དེར་ས་ར་ཧ་ལ་སོགས་པ་སེམས་ཅན་དུ་མ་རྡོ་རྗེ་ཐེག་པ་ལ་བཙུད་ནས་སངས་རྒྱས་ཀྱི་བསྟན་པ་རྒྱས་པར་མཛད་དེ་ལྷོ་ཕྱོགས་དཔལ་གྱི་རི་ལ་བཞུད་དོ། ། དཔལ་གྱི་རིར་རྔོན་པའི་གཟུགས་ཀྱིས་སེམས་ཅན་གྱི་དོན་མཛད་དེ། ཤ་བ་རི་པ་ཞེས་གྲགས་པ་ཡིན་ནོ། ། ཤ་བ་རི་པ་བོད་སྐད་དུ་རི་ཁྲོད་པ་ཞེས་བྱ་བ་རྔོན་པའི་མིང་ཡིན་ནོ། ། དེ་ལ་བྲམ་ཟེ་ས་ར་ཧ་ཆུང་ངུ་ཞེས་ཀྱང་གྲགས། དཔལ་ཤ་བ་རི་དབང་ཕྱུག་ཞེས་བྱ་བ་ལུས་དེ་ཉིད་ཀྱི་མཆོག་གི་དངོས་གྲུབ་ཐོབ་པར་གྲགས་པ་ཡིན་ནོ། ། དེས་རྗེས་སུ་བཟུང་ཞིང་བྱིན་གྱིས་བརླབས་པ་སློབ་དཔོན་ལཱུ་ཧི་པ་ཡིན་ཏེ། དེ་རྗེས་སུ་བཟུང་བའི་ཚུལ་ནི། ས་ར་ཧ་པ་གྲོང་དང་གྲོང་ཁྱེར་རྣམས་བསོད་སྙོམས་ལ་གཤེགས་པའི་དུས་སུ་མཐར་གྱི་བྷ་རིན་དྲ་ན་རྒྱལ་པོ་ཆེན་པོ་གྲགས་པ་ཤྲཱི་དྷརྨཱ་ཕ་ལ་ཞེས་བྱ་བའི་ཕོ་བྲང་འཁོར་དུ་བསོད་སྙོམས་ལ་གཤེགས་པ་དུས་དེ་ན་རྒྱལ་པོའི་ཡི་གེ་པ་ཞེས་བྱ་བ་རྒྱལ་པོ་གཞན་ལ་ཕར་འཕྲིན་དུ་བསྐྱུར་ལ་ཡི་གེ་རེ་རེའི་ནང་དུ་ཚིགས་སུ་བཅད་པ་རེའི་དོན་འདུས་པ་གཉིས་ཀྱི་དོན་འདུས་པ་ལ་སོགས་པ་བསྐུར་བ་དང་།
སླར་ཚུལ་ཡང་དེ་ལྟ་བུ་བསྐུར་བ་རྣམས་ཀློག་པའི་མི་གཅིག་དེ་ལྟ་བུ་ལ་ཡིད་རྩེ་གཅིག་དུ་བྱེད་པ་གཅིག་གཟིགས་ཏེ། དེ་ལ་ཡང་དག་པའི་གདམས་ངག་གི་སྣོད་དུ་རུང་བར་གཟིགས་ནས། སློབ་དཔོན་གྱིས་ཁྱོད་ཡང་དག་པའི་གདམས་ངག་འདོད་དམ་གསུངས་པས་ཁོ་བོ་ནི་ཅི་སྟེ་མི་འདོད་དེ་འདོད་ཅེས་ཟེར་རོ། ། འོ་ན་ཁྱོད་ལ་དབང་བསྐུར་དགོས་པས་དེའི་ཡོ་བྱད་ཚོལ་ཞིག་ཅེས་གསུངས་ཏེ། བཙལ་ནས་དབང་བསྐུར་ཏེ་ཡང་དག་པའི་རྒྱུད་དང་གདམས་ངག་ཐམས་ཅད་བྱིན་ཏེ། གང་ལ་ཞེན་པ་ཡོད་ན་དེ་ཡང་ཐོངས། ། རྟོགས་པར་གྱུར་ན་ཐམས་ཅད་དེ་ཡིན་ཏེ། ། དེ་ལས་གཞན་ཞིག་སུས་ཀྱང་བསྟན་དུ་མེད། ། གསུངས་ཏེ་མི་སྣང་བར་གྱུར་ཏོ། ། དེ་ནས་དེས་བསམ་པ་བདག་གིས་རྒྱལ་པོའི་བྱ་བ་བྱས་ན་བདག་གིས་སྒྲུབ་པ་སྙིང་པོར་བྱ་བ་མི་ཡོང་།
མ་བྱས་ན་བདག་གིས་འཚོ་བ་གཞན་ཤིང་ཐོགས་ལ་སོགས་པས་བྱས་ན་དབྱར་དང་སྟོན་འབྱུང་ཡང་དགུན་དང་དཔྱིད་མི་འབྱུང་། སློབ་དཔོན་བཞིན་བསོད་སྙོམས་བྱས་ན་བདག་ལྟ་བུ་ལས་དང་པོ་པ་བྱིན་པ་ལ་རྗེས་སུ་ཆགས་པ་སྐྱེ་ལ་མ་བྱིན་པ་ལ་ཁོང་ཁྲོ་སྐྱེ་བས་ཇི་ལྟར་བྱ་བསམ་ཞིང་ཕྱིན་པས་མཐར་གྱིས་བྷ་ག་ལ་ཞེས་བྱ་བ་གངྒཱའི་འགྲམ་ཉ་པའི་གྲོང་ཁྱེར་ཉ་མང་པོ་བསད་ནས་དེའི་ལྟི་ལྟོ་རྣམས་སྤུངས་པ་མཐོང་ནས་འདི་ལ་བདག་པོ་ཡོད་དམ་མེད་དྲིས་པས་མེད་ཟེར་ནས་འོ་ན་ཁོ་བོས་འདི་བཟློག་པའི་ནུས་པ་ནི་མེད་དེ། དེ་བཟའ་བར་བསོད་པས་མི་འཇུ་བར་བྱུང་ནས་ངའི་བླ་མ་ས་ཝ་རི་པའི་གདམས་པ་ཐ་…ལྟེ་བའི་ཨཾ་མལ་པའི་གཏུམ་མོ་དང་། འོད་ཀྱི་གཏུམ་མོ་ཁ་སྦྱར་བ་བསྒོམས་ཏེ། ངས་ནི་མཚན་མ་དང་རྣམ་པར་རྟོག་པ་འཇུག་ན་འདི་ལྟ་བུ་ཅིའི་ཕྱིར་འཇུག་མི་ནུས་སྙམ་ནས་བཟོས་པས་…ཁྲོ་བའི་ཚུལ་དུ་ཞུའོ། ། དེས་ཡུལ་དེར་འཚོ་བ་ཉའི་ལྟི་ལྟོ་ལ་བརྟེན་ཏེ་སྒྲུབ་པ་སྙིང་པོར་བྱས་པས་ཟག་པ་མེད་པའི་ཡེ་ཤེས་རྒྱུད་ལ་སྐྱེས་ནས་དངོས་གྲུབ་ཐོབ་པས་ཡུལ་ཀུན་ཏུ་སྔར་གྱི་ཡི་གེ་པ་དེ་ལཱུ་ཧི་པ་ཞེས་བྱ་བའི་རྣལ་འབྱོར་པ་དངོས་གྲུབ་ཐོབ་བོ་ཞེས་གྲགས་ཏེ་རྒྱལ་པོས་ཀྱང་ཐོས་ཏེ་ཡུལ་ཁམས་ཐམས་ཅད་དུ་བཙལ་བས་མ་རྙེད་དོ། ། དེ་ནས་སློབ་དཔོན་གྱིས་སྔར་གྱི་རྒྱལ་པོ་དེ་འདུལ་བའི་དུས་ལ་བབ་པར་གཟིགས་ནས་དེ་ཆོས་ལ་གཟུད་པར་དགོངས་ཏེ་རྒྱལ་པོའི་གྲོང་ཁྱེར་དུ་གཤེགས་སོ། ། དེའི་དུས་སུ་རྒྱལ་པོ་དེ་ལ་རྒྱལ་ཕྲན་གཞན་ཞིག་བཅས་འབུལ་དུ་འོངས་པས་སྲང་ཐམས་ཅད་ཕྱག་དར་བྱས། དར་གྱིས་ལྡ་ལྡིས་རྒྱན། སྤོས་ཁང་དང་བཅས།
གདུགས་དང་བླ་བྲེས་ཀྱང་བརྒྱན་ཞིང་སྐྱེད་མོས་ཚལ་དུ་རྒྱལ་པོའི་ཁྲི་བཤམས་པ་མཐོང་སྟེ། སློབ་དཔོན་གྱིས་རྒྱལ་པོའི་ཁྲིའི་སྟེང་དུ་གཟིམས་ཏེ་བཞུགས་སོ། ། དེ་ནས་རྒྱལ་པོ་འོང་བའི་སྔོན་ལ། བྲམ་ཟེ་མདུན་ན་འདོན་བྱ་བ་ཤིས་པར་བརྗོད་པའི་ཚིགས་སུ་བཅད་པ་བརྗོད་ཅིང་ཀུ་ཤ་རྣ་ལྟག་ཏུ་གཟེར། རིལ་བ་སྤྱི་བླུགས་དང་ཚངས་སྐུད་དང་བཅས་པ་འོངས་ཏེ་སྲང་ལ་སོགས་པའི་མི་གཙང་བ་རྣམས་དག་པར་བྱེད་དེ་སྔོན་ལ་འོངས་པས་མི་མདོག་སྔོ་བ། ཉི་ལྷགས་ཀྱིས་ཁྱེར་བ། སྐྲ་འཛིངས་པ། གོས་མེད་པ། ཉའི་རྒྱུ་མ་ཟ་བ་གཅིག་རྒྱལ་པོའི་ཁྲི་ལ་འདུག་པ་མཐོང་ནས། སླར་ལོག་ཏེ་རྒྱལ་པོ་ལ་བསྙད་པས།
དེ་ཐོན་ཞིག་ཟེར་ནས་བཏོན་པས་བྲམ་ཟེས་མ་ཐོན། མི་གཞན་མང་པོས་རོགས་བྱས་ཏེ་བཏོན་པས་ཀྱང་རི་བོ་ཆེན་པོ་ལ་འཇུས་པ་དང་འདྲ་བར་འདུག་ཏེ་མ་ཐོན་ནས་བྲམ་ཟེ་ལ་སྡང་མིག་ལྟ་ཞིང་གླུ་བླངས་པ། འཇིག་རྟེན་གསུམ་ནི་རྒྱ་ཁྱོན་ཅི་ཙམ་ཡིན། ། ཞི་བ་མ་ལུས་པ་འདི་ཇི་ཙམ་ཡིན། ། དེ་ཆ་ཉིད་ཀྱིས་ཆ་…རང་དབང་བ་གཅིག་ནི་གཅིག་ཡིན། ། མི་གཞན་དག་…འདུན་ན་འདོན་ཏེ་རྒྱལ་པོ་ནི་དེའི་གཡོག་ཡིན་ན། ། བློ་བཟང་…ཞེས་ཏིང་ཚིག་དེའང་དམ་པ་གཞན་…ལཱུ་ཧི་པ་ངའི་གྱི་སྤྱོད་པ་ལ། བཞད་གད་དུ་བྱེད་པ་ཨེ་མ་ཧོ། ། ངོ་མཚར་རེ་ཆེ་ཡང་སྨྲས་གཞན་གྱིས་ཅི་ཞིག་བྱ། ། ཞེས་གླུ་བླངས་སོ། །
དེ་ནས་བྲམ་ཟེས་དེ་དག་རྒྱལ་པོ་ལ་བསྙད་དེ་མ་ཐོན་ནོ་ཞེས་བྱས་པས་རྒྱལ་པོ་ན་རེ་དེ་ཉིད་བལྟ་བའི་ཕྱིར་འདོང་ངོ་ཞེས་ཟེར་ཏེ་དཔུང་དང་བཅས་ཏེ་ཕྱིན་པས། སློབ་དཔོན་གྱིས་སྡང་མིག་བལྟས་པས་ཐམས་ཅད་རེངས་སོ། ། དེ་བློན་པོ་རིག་པ་ཅན་ཞིག་གིས་དངོས་གྲུབ་ཐོབ་པར་ཤེས་ནས་གུས་པ་བྱས་པས་གྲོལ་ལོ། ། དེས་རྒྱལ་པོ་ལ་བསྒོ་ནས་དེ་བཞིན་བྱས་པས་གྲོལ་ལོ། ། གཞན་ཐམས་ཅད་ཀྱིས་དེ་བཞིན་བྱས་པས་ལུས་ངག་རེངས་པ་དང་སེམས་མྱོས་པ་ལས་གྲོལ་ལོ། ། དེ་ནས་རྒྱལ་པོས་ཁྱོད་སུ་ཡིན་བྱས་པས། སློབ་དཔོན་ན་རེ་ཁྱོད་ཀྱང་སུ་ཡིན་གསུང་། རྒྱལ་པོས་ང་རྒྱལ་པོ་ཡིན་བྱས་པས། སློབ་དཔོན་ན་རེ། ང་ཡང་རྒྱལ་པོ་ཡིན་གསུང་ངོ་། །
རྒྱལ་པོ་ན་རེ་ཁྱོད་ལ་རྒྱལ་པོའི་ལོངས་སྤྱོད་མལ་སྟན་དང་ཆུང་མ་དང་། བསིལ་ཡབ་དང་། སྒྲོན་མེ་ལ་སོགས་པ་མི་འདུག་པ་བྱས་པས། སློབ་དཔོན་གྱིས་གླུ་བླངས་པ། ཕྱི་རུ་ས་ནང་དོན་ས་དང་པོ་སོགས་གཞི་མལ་སྟན་…ནང་དོན་དུ་བདེན་གཉིས་ཆེན་པོ་ལག་…ཕྱི་རུ་གཉིས་སྔས་དང་འབོལ་…གྱིས་འཁོར་འདས་ཀྱི་མཐའ་ལ་མི་གནས་པ་མཚོན་ལ་འཁྲིལ། ཕྱི་རུ་ཉི་ཟླ་རང་སེམས་དྲི་མ་མེད་པ་སྒྲོན་མེ་གསལ་ཞིང་བསིལ་…ཕྱི་རུ་ཡབ་རྗེས་སུ་མཐུན་པའི་རླུང་། …གིས་བདེ་བ་སྐྱེད། ནང་དུ་སྣ་གཡས་གཡོན་གྱི་རླུང་དབུ་མར་ཆུད་དེ། ནང་དུ་ཆོས་ཀྱི་དབྱིངས་ནམ་མཁའ་ལྟར་རྟོགས་པ་ནམ་མཁའི་བླ་བྲེ་…ཁྱེད་བཙུན་མོ་ལ་ཆགས་པ་ལས་གྲོལ་སྟོང་པའི་བུད་མེད་ལ་སྤྱོད་དེ། ། ཨེ་མ་རྒྱལ་ལྟར་སྲིད་ན་…སའི་སྡུག་བསྔལ་སྐྱེ་རྒ་ན་འཆིའི་འཇིགས་མེད་རྣལ་འབྱོར་བདེར་ཉལ་རྒྱལ་པོ་ཡིན། །
ཞེས་གསུངས་པས་རྒྱལ་བློན་གཉིས་དད་དེ་ཞབས་ལ་འཇུས་ནས་ཡང་དག་པའི་གདམས་ངག་ཞུ་བྱས་པས། ཁྱེད་ནི་རིགས་བརྙེས་པའི་གང་ཟག་ཡིན་པས་སྣོད་དུ་མི་རུང་གསུངས་པས་རྒྱལ་བློན་གཉིས་ཀྱི་རྒྱལ་སྲིད་ཀྱི་བྱ་བ་བཏང་སྟེ་ཞབས་ལ་འཇུས་ནས་དཀྱིལ་འཁོར་དུ་བཅུག་སྟེ་དབང་བསྐུར་བས། ཡང་དག་པའི་གདམས་ངག་གནང་སྟེ། རྒྱལ་པོ་ལ་ཁྱོད་ཟས་ཀྱི་བྱ་བ་ཅི་ལ་དགའ་གསུངས་པས། བྱ་བ་རྣམས་ནི་བློན་པོས་བྱེད་པས། ཁོ་བོ་རྟག་ཏུ་ཆང་འཐུང་བས་ཆང་འཐུང་བ་ལ་དགའོ་ཞེས་བྱས་པས། འོ་ན་ཁྱོད་ཤར་ལྷོ་ན་བྷ་རེན་ཨོ་ཌོ་བི་ག་ཞེས་བྱ་བ་དེའི་ཡང་བྱེ་བྲག ཙ་རི་ཏྲ་ས་ར་ཞེས་བྱ་བ་ཤིན་ཏུ་ཆང་མང་བས་དེར་སོང་ལ་འབྲས་བརྡུངས་ཤིག་ཅེས་…དེར་ཆང་མང་པོ་སྟེར་གསུངས་ཏེ་…རྒྱལ་པོ་ཌེཾ་གེ་བི་ལས་ཀྱི་འཚོ་བ་བྱེད་པ་འབྲས་བརྡུང་བར་རིགས་ཕབ་ཏེ་བཏང་ངོ་། ། བློན་པོ་ལ་ཅི་ལ་དགའ་བྱས་པས་ཁོ་བོ་ནི་རྟག་ཏུ་རྒྱལ་པོའི་བྱ་བ་བྱེད་དགོས་པས། དེ་ལ་ཆང་འཐུངས་ན་བྱ་བ་མི་ཡོང་བས་གོ་ལ་ལ་དགའོ་བྱས་པས།
འོ་ན་ཁྱོད་ལྷོ་ཕྱོགས་ཌཱ་ཀི་ནི་ས་ཏ་ཞེས་བྱ་བ་དེའི་བྱེ་བྲག་ཀན་ཙི་ན་ག་ར་…སྟེ་ར་པུ་རི་ཡང་ཟེར་ཞེས་བྱ་བ་ན་སྨད་འཚོང་མ་གཟུགས་བཟང་བ་གཅིག་ཡོད་པས་དེར་…སྐྱེས་པ་རྣམས་ཚུར་འོང་བ་བསུ་བ་དང་། ཕར་འགྲོ་བ་སྐྱེལ་བ་བྱས་པས་ཐམས་ཅད་ཀྱིས་གོ་ལ་སྟེར་བས་སྨད་འཚོང་མའི་གཡོག་…རྐང་པ་འཁྲུ་བ་ལ་སོགས་པ་གྱིས་ཤིག་གསུངས་ནས་དེར་བཏང་ངོ་། ། རྒྱལ་བློན་གཉིས་ཀྱི་རང་སྐྱ་མ་ཐུབ་དོགས་ནས། དཔལ་མངོན་པར་རྟོགས་པ་ཞེས་བྱ་བའི་སྒྲུབ་པའི་ཐབས་འདི་དེའི་དུས་སུ་མཛད་དེ་རྒྱལ་བློན་གཉིས་ལ་བྱིན་ནས་མི་སྣང་བར་གྱུར་ཏོ། ། དེ་ནས་རྒྱལ་པོས་གྲོང་ཁྱེར་དེར་བྱོན་ནས་ཁྱིམ་བདག་གཅིག་གིས་འབྲས་བརྡུངས་ཏེ་དེ་ལ་བལྟས་པས་འབྲས་ཀྱི་སོ་བ་དང་ཕུབ་མ་ཇེ་ཉུང་སོང་། འབྲས་ཁར་མ་ཇེ་གསལ་ཇེ་གསལ་ལ་འགྲོ་བ་མཐོང་ནས་དེ་བཞིན་དུ་ཡང་དག་པའི་གདམས་ངག་གིས་མཚན་མ་དང་རྣམ་པར་རྟོག་པ་སྦྱངས་པས་ཇེ་ཉུང་ཇེ་ཉུང་སོང་། གཉུག་མའི་ཡེ་ཤེས་ཇེ་གསལ་ཇེ་གསལ་ལ་འགྲོ་བར་རྟོགས་ནས་དེ་ལ་ཡེངས་པའི་བར་དུ་ཕུག་རོན་གྱི་འབྲས་བཏུས་པས་ཉུང་དུ་སོང་ནས། དེ་ཇོ་མོས་ཚོར་ན་རྒོལ་དུ་བྱུང་གིས་དོགས་ནས་གྲོང་པ་ཐམས་ཅད་ཀྱི་འབྲས་ཕྱི་རོལ་དུ་བཏུམས། དེ་རྣམས་ཁྱིམ་དུ་ཟས་ཟ་བའི་དུས་དེ་ལ་རྐུས་པས་དངོས་གྲུབ་ཞག་གམ་ཟླ་བས་རིང་དུ་གྱུར་ཏོ། ། ཞེས་…ནམ་མཁའ་ལ་སྒྲ་འབྱུང་ངོ་། །
དེ་བཞིན་དུ་འཚོ་བ་འབྲས་བརྡུངས་པ་ལ་བྱས་ཏེ་སྒྲུབ་པ་སྙིང་པོར་བྱེད་ཅིང་འདུག་པ་ལ། ཌེཾ་གི་བ་ལན་གཅིག་སྒོ་འགྲམ་ན་འདུག་པ་ལ་འོད་དཀར་བསྒོ་རེ་འདུག་པ་དེ་ཇོ་མོས་མཐོང་ནས་དད་པ་སྐྱེས་ནས། ཁྱོད་འབྲས་མ་བརྡུངས་པར་འཚོ་བ་…མཆོད་གནས་གྱིས་ངས་སྦྱིན་བྱས་པས་འོད་བསྡུས་ཏེ་ང་ལ་…མཆོད་གནས་བྱ་བའི་ཡོན་ཏན་གྱི་ཁྱད་པར་ཅི་ཡང་མེད་ཟེར་ནས་ཞག་འགའ་འོད་མེད་པར་…སྡུག་བསྔལ་ཏེ་བྱས་སོ། ། དེ་ནས་སྐབས་སུ་གླུ་ལེན་པ་ནི། གང་ཞིག་…གཉུག་མའི་ཡེ་ཤེས་ཡིད་ལ་མི་བྱེད་སོ་བ་ནི། ། ཡིད་…རྟོག་པ་གློ་བུར་པ་རྨོངས་བྱེད་པའི་སོ་བའི་ཕྱི་མ་དག ། དེ་…འབྲས་བརྡུངས་ཀྱི་ཡུ་བ་གཞོན་ནས་ནི་གྲུས་པས་…རྟོག་པ་གློ་བུར་པ་སོ་ཕྱེད་དེ་སེལ་བྱེད། ། དེ་ཡི་ལྷན་ཅིག…གཉུག་མ་སྐྱེས་པའི་འདོད་པ་དག ། ཇི་ལྟར་འཇུག་…སོ་ཕྱེ་ཕྱེད་པས་ཤུ་ཏི་འཕེལ་བ་ལྟར་བྱང་ཆུབ་ཀྱི་སེམས་འཕེལ་བའི་དཔེ་པ་གསལ་བར་བྱས་པ་སྟེ། འཁོར་བ་ལས་…།
རིང་དུ་འགྲོ་…རྡོ་རྗེ་འཛིན་པའི་སར་འདོད་པ་འབྲས་བརྡུངས་པའོ། ། ཆང་ནི་རྟེན་འབྲེལ་གང་ལས་འབྱུང་མི་ཤེས་འདི་དག་མ་ཚོགས་པར་ཆང་མི་འབྱུང་དེ་བཞིན་དུ་རྟོགས་པ་ཡང་བླ་མའི་གདམས་ངག་བསྒོམ་པ་སོགས། ཕབས་མེད་…བཏབ་པ་ལས་ཀྱང་ཆང་འོང་ཆུའང་མེད་ཅིང་ཤིང་མེད་…དེ་ཤིང་ཤུན་ལས་ཀྱང་ཆང་འོང་ངོ་། ། རྩ་བ་མེད། ། ཡེ་ཤེས་ཆེན་པོ་འདིས་ནི་འགྲམ་གཉིས་…མཐའ་གཉིས་ལ་མི་གནས་པའི་འབྲས་བུ། ཐོབ་འགྱུར་ཏེ། ། ཡུལ་…དྲུག་རྣམས་བསྡམས་ནས་ང་ཡིས་གཅིག་…བདེ་སྟོང་དུ་བྱས། ། རླུང་གི་ཐག་…སྲོག་རྩོལ་དབུ་མར་ཚུད་པས་པས་རོ་མཉམ་དྲང་བར་བྱའོ། ། སོ་…ཕྱིན་ཆད་བ་མེད་ཅིང་འབྲས་རྣམས་མེད་ཀྱང་ནི། ། དུས་རྣམས་…བདེ་སྟོང་ལ་ལོངས་སྤྱོད་པས་ཀུན་ཏུ་ང་ནི་འབྲས་བརྡུངས་པའོ། །
ཞེས་གསུངས་ཏེ། དེ་ནས་འབྲས་རྡུང་པའི་མི་ཌེཾ་གི་བ་ཟེར་ནས་དེ་ན་དེ་ལ་དཔལ་ཌེཾ་གི་བ་ཟེར། དེ་ནས་ཀུན་གྱིས་གྲུབ་པ་ཐོབ་པར་ཤེས་ཏེ། རྒྱལ་པོ་ལ་སོགས་པ་ཐམས་ཅད་ཀྱིས་བསྙེན་བསྐུར་བྱས་ཏེ། སོ་འབྲས་རྡུང་པ་བཞག་ཏེ་གྲོང་པར་ཐམས་ཅད་དུ་ཌེམ་ཞིང་མཐར་ཧ་དེར་འགྲོ་ཡང་ཟེར། ཙ་རི་ཏྲ་པའི་མི་ཕྱུགས་ཐམས་ཅད་ཀྱང་ཟེར་ཏེ་དེ་དག་དང་བཅས་ཏེ་མཁའ་ལ་སྤྱོད་པའམ་དངོས་གྲུབ་ཐོབ་བོ། ། བློན་པོས་ཀྱང་ཀན་ཙི་…པྲེ་ཏ་པུ་རི་ཡང་ཟེར་ན་ག་རར་ཕྱིན་ཏེ། སྨད་འཚོང་…རྐང་པའི་དྲི་མ་བཀྲུས་དྲི་དག་པའི་དཔེས་མཚོན་ནས་རྟོག་པ་སྐྱེས་མའི་གཡོག་བྱས་ཏེ། དེར་ཡང་རྒྱལ་པོའི་བུ་ལ་སོགས་པ་ཚུར་འོང་པ་རྣམས་ཀྱི་གཡོག་བྱས་པས་ཀྱང་གོ་ལ་སྟེར། ཕར་འགྲོ་བ་རྣམས་ཀྱིས་ཀྱང་གོ་ལ་སྟེར་བས་དེ་ལྟ་བུའི་འཚོ་བ་ལ་བརྟེན་ཏེ་སྒྲུབ་པ་སྙིང་པོར་བྱས་པས་རྟོགས་པ་སྐྱེས་ཏེ་གྲུབ་པ་ཐོབ་བོ། །
ཀན་ཙི་ན་ག་རའི་གྲོང་ཁྱེར་པ་རྣམས་ཀྱིས་ཀྱང་དངོས་གྲུབ་ཐོབ་བོ། ། དེས་རྗེས་སུ་བཟུང་ཞིང་བྱིན་གྱིས་བརླབས་པ། དྲ་རི་ཀ་པ་བྱ་བ་ཡིན་ལ། འདི་རྒྱལ་རིགས་ཡིན་ལ་རྒྱལ་ས་མ་བཟུང་བར་རྡོ་རྗེ་ཐེག་པ་ཞུགས་ནས་སློབ་དཔོན་སྒེག་པའི་རྡོ་རྗེ་ལ། བསྒྲུབ་བསྐོར་གྱི་གདམས་ངག་ཞུ་རུ་བྱོན་ནས། ཡང་དག་པའི་གདམས་ངག་ཞུ་བྱས་པས། ཡོན་དུ་ལུས་འབུལ་ནུས་སམ་གསུངས་པ་ལ། རྒྱལ་བུས་ལུས་ཕུལ་ནས་ཆོས་ཐམས་ཅད་ཀྱི་དེ་ཁོ་ན་ཉིད་ཀྱི་གདམས་ངག་ཞུས་སོ། ། དེ་ལ་སློབ་དཔོན་གྱིས་དེ་དངོས་གྲུབ་ཐོབ་པའི་རྟེན་འབྲེལ་དུ་གཟིགས་ནས་ལྷོ་ཕྱོགས་ཀྱི་རྒྱུད་དུ་སྨད་འཚོང་མ་གཅིག་ལ་བཙོངས་སོ། ། སྨད་འཚོང་མ་དེ་གཟུགས་བཟང་བ་གཅིག་ཡོད་པས་ནུབ་གཅིག་སྐྱེས་པ་གཞན་ཞིག་དང་དུས་བྱས་ནས་མོས་ཕྱིན་པས་ཁོ་མ་བྱུང་།
མོས་སླར་ལོག་ཕྱིན་པ་དང་། འོད་ཆེན་པོ་གཅིག་བྱུང་ནས་ཡུལ་ཕྱོགས་དེ་འོད་ཀྱིས་སྣང་བར་བྱས་སོ། ། མོས་འོད་དེ་གར་འགྲོ་བལྟས་པས་མོ་རང་གི་ཁྱིམ་དུ་སོང་བ་མཐོང་ནས་མོས་ཁྱིམ་དུ་ཕྱིན་རྩ་ན་འོད་དེ་ཁོལ་པོ་ཉལ་བའི་སྙིང་ཁར་ཐིམ། མོའི་བསམ་པ་ལ། འདི་ཁོལ་པོ་ཡིན་ཡང་ཁྱད་པར་ཅན་གཅིག་འདུག་འདི་མཉེས་པ་བྱ་དགོས་སྙམ་ནས་ཁོའི་གམ་དུ་ཕྱིན་པས། ཁོ་ན་རེ་ཇོ་ཅི་བྱེད་སྐྱུག་བྲོ་ལགས་སོ་བྱས། མོས་ཁྱེད་མཉེས་པར་བྱེད་པ་ཡིན་གྱི་བྱས་ཕྱག་རྒྱ་མ་བྱས་པས་གཉིས་ཀས་མཁའ་སྤྱོད་ཀྱི་དངོས་གྲུབ་ཐོབ་བོ། ། སྨད་འཚོང་མའི་ཁྱོ་བྱས་པས། མོའི་མིང་ཁོ་ལ་ཆགས་ནས་དྲ་རི་ཀ་པ་ཞེས་གྲགས་སོ། ། དོན་སྨད་འཚོང་མའི་ཁྱོ་ཞེས་པའོ། །
དེར་མི་ཐམས་ཅད་ཀྱིས་ཁོང་གཉིས་ཀྱི་གཡོག་བྱས། ཟས་ཀྱི་ཕུད་ཀྱིས་མཆོད། བསྙེན་བསྐུར་བྱས་པས་མཐར་གྲོང་ཁྱེར་ན་གནས་པའི་མི་ཐམས་ཅད་ཀྱི་མཁའ་སྤྱོད་ཀྱི་དངོས་གྲུབ་ཐོབ་བོ། ། སློབ་དཔོན་འདིའི་གླུའི་ཚིགས་བཅད་གཉིས་ཙམ་ཡོད་དེ་བརྗེད་འདུག་གསུང་སྐད་དོ། ། དེའི་སློབ་མ་རྡོ་རྗེ་དྲིལ་བུ་པ། སློབ་དཔོན་ཆེན་པོ་དྲིལ་བུ་པ་འདི་ནི། སྐུ་འཁྲུངས་པའི་ཡུལ་ནི་ཤར་ཕྱོགས་བྷ་རེན་ཏྲ་པ་ཡིན། རྟེན་དགེ་སློང་ཡོངས་སུ་རྫོགས་པའི་པཎྜི་ཏ་ཆེན་པོར་གྱུར་པ་ཡིན་ནོ། ། འདི་ལ་བླ་མ་ཕམ་མཐིང་པའི་བཞེད་པས། རྗེ་བཙུན་རྡོ་རྗེ་རྣལ་འབྱོར་མ་ཉིད་ཀྱིས་དངོས་སུ་བྱིན་གྱི་བརླབས་ནས།
རྒྱུད་དང་གདམས་ངག་མ་ལུས་པའི་གནང་བ་ཉེ་བར་ནོད་པ་ཡིན་ཏེ། རིམ་པ་ལྔ་པ་ལས། འཁོར་ལོ་སྡོམ་པ་བླ་མ་རྡོ་རྗེ་རྣལ་འབྱོར་མས་བསྟན་པ། ཇི་ལྟར་རྙེད་པ་ཞེས་གསུངས་པའི་ཕྱིར། བླ་མ་བྷ་རན་ཏའི་བཞེད་པས། སློབ་དཔོན་དྲ་རི་ཀ་པའི་སློབ་མ་ཡིན་ཏེ། དེའི་མན་ངག་ལ་བརྟེན་ནས་ཅུང་ཞིག་སྒྲུབ་པ་མཛད་པ་དང་། དེ་ནས་བཟོད་རྡོ་རྗེ་རྣལ་འབྱོར་མས་སྔ་མ་བཞིན་བྱིན་གྱིས་བརླབས་པ་ཡིན་ནོ། ། ཞེས་གསུངས་སོ། ། གང་ལྟར་ཡང་རྡོ་རྗེ་རྣལ་འབྱོར་མའི་སློབ་མ་ཡིན་ནོ། །
དེ་ཡང་སློབ་དཔོན་འདི་བསྐྱེད་པའི་རིམ་པའི་དམིགས་པ་ནི་བརྟན། རིམ་པ་ལྔའི་དང་པོ་ནས་བློ་སྦྱོང་ཞིང་རྡོ་རྗེ་གདན་གྱི་ཤར་ལྷོ་ཨོ་ཌི་བྷི་ཤ་ཞེས་བྱ་བའི་ཡུལ་ཕྱོགས་ཀྱི་ནགས་ཁྲོད་དབེན་པ་གཅིག་ན་སྒྲུབ་པ་མཛད་ཅིང་བཞུགས་པ་དེའི་ཚེ། ཡུལ་དེའི་རྒྱལ་པོ་སྔ་བའི་དུས་སུ་སྐྱོ་བ་བསང་ཞིང་ཡི་དྭགས་ལ་འཕོང་སློབ་པའི་དོན་དུ་ནགས་གསེབ་འཐུག་པོར་བྱོན་པ་དང་། རྒྱལ་པོ་དེས་སློབ་དཔོན་མཐོང་སྟེ་དགེ་སློང་གི་གཟུགས་ལ་ཤིན་ཏུ་རིད་པ་ལུས་ཉི་ལྷགས་ཀྱིས་ཀུན་ཏུ་གདུངས་ཤིང་འཚོ་བའི་བྱ་བའི་དངོས་པོ་གང་ཡང་མེད་པ་དེ་མཐོང་ནས་སྙིང་རྗེ་སྐྱེས་ཏེ། ཁ་ཟས་སྦྱིན་གྱི་གྲོང་ཁྱེར་དུ་འདོང་ཞེས་སྨྲས་སོ། ། དེའི་ཚེ་སློབ་དཔོན་རིམ་པ་ལྔ་པ་ལ་བློ་སྦྱངས་པའི་རིམ་པ་གསུམ་པའི་དམ་ཚིག་གིས་ཕྱག་རྒྱ་ཡན་ཆད་ཚར་ནས་ལས་ཀྱི་ཕྱག་རྒྱ་སྒྲུབ་པར་བཞེད་པའི་སྐབས་སུ་སླེབས་ཏེ་མངོན་པར་ཤེས་པས་གཟིགས་པས་ལས་ཀྱི་ཕྱག་རྒྱ་འགྲུབ་པའི་རྟེན་འབྲེལ་ནི་འདིས་འགྲུབ་བོ་སྙམ་དུ་གཟིགས་ནས་ཚིགས་སུ་བཅད་པ་གསུངས་པ་ནི། དངོས་རྣམས་ཡོངས་སུ་ཤེས་པའི་མཁས་པ་རྣམས་ལ་བརྙས་པར་མི་བྱ་སྟེ། ། དེ་ནི་རྩ་རྩེ་ཆུང་ངུ་བས་ཀྱང་ཆུང་བའི་འབྱོར་པས་འཁྱིག་པ་མིན། ། རྒྱུན་མི་འཆད་པར་ཆང་འཛག་པ་ཡི་འགྲམ་གླང་ནག་པོར་སོང་བ་ཡི། ། གླང་ཆེན་རྣམས་ནི་པདྨའི་སྐུད་པ་ཕྲ་མོས་འཁྱིག་པར་མི་ནུས་བཞིན། །
ཞེས་གསུངས་སོ། ། དེའི་ཚེ་རྒྱལ་པོ་ཁྲོས་ནས་ངས་འདི་གྲོང་ཁྱེར་དུ་དམའ་དབབ་པར་བྱའོ། ། ཞེས་ཟེར་ཏེ་གྲོང་ཁྱེར་དུ་ཕྱིན་ནས་དྲིལ་སྒྲགས་པ། ནགས་གསེབ་ཀྱི་བཙུན་པ་འདི་གྲོང་ཁྱེར་དུ་དམའ་དབབ་པར་སུས་ནུས་པ་དེ་ལ་བྱ་དགའ་ཆེན་པོ་བྱའོ་ཞེས་དྲིལ་སྒྲགས་སོ། ། དེའི་ཚེ་ཆང་འཚོང་མ་གཅིག་ལ་བུ་མོ་མཛེས་མ་པདྨ་ཅན་གྱི་རིགས་སུ་གྱུར་པ་གཅིག་ཡོད་པ་ན་རེ། ངས་གྲོང་དུ་དམའ་དབབ་པར་བྱའོ་ཞེས་ཁས་བླངས་སོ། ། དེ་ནས་དེའི་དགོས་པའི་ཡོ་བྱད་ཐམས་ཅད་ནི་རྒྱལ་པོས་གྲོང་ཁྱེར་ནས་སྦྲེངས་བུ་མོ་དེ་སློབ་དཔོན་གྱི་ཞབས་ཏོག་བྱེད་པར་ཞུ་བ་ཕུལ་བས་སྐལ་བ་དང་ལྡན་པར་གཟིགས་ནས་གནང་ནས། བུ་མོ་དེ་ལ་དབང་དང་དམ་ཚིག་གིས་སྣོད་དུ་རུང་བར་བྱས་ཏེ་ལས་ཀྱི་ཕྱག་རྒྱ་བྱས་ནས་རིམ་པ་ལྔ་པ་མཐར་ཕྱིན་གྱི་བར་དུ་ལོ་བཅུ་གཉིས་ཀྱི་བར་དུ་སྒྲུབ་པ་མཛད་དོ། ། དེ་ནས་ཀུན་ཏུ་བཟང་པོའི་སྤྱོད་པས་ཨོ་ཌེ་བི་ཤ་ན་གནས་པ་རྣམས་རྡོ་རྗེ་ཐེག་པ་ལ་བཞུགས་པར་བཞེད་པ་དང་། མ་འོངས་པའི་སེམས་ཅན་དམན་པ་རྣམས་ཀྱི་དོན་དུ་ཐུགས་རྗེ་ཆེན་པོའི་སྤྲུལ་པ་སྤྱན་དྲངས་པའི་དགོས་པ་དང་།
སློབ་དཔོན་བདག་ཉིད་ལ་འགྲོ་བ་རྣམས་ཀྱི་མི་མོས་པ་བཟློག་པར་བྱ་བའི་དོན་དུ་གྲོང་ཁྱེར་དུ་བཞུད་པར་བཞེད་ནས་སྤྲུལ་པའི་བུ་དང་བུ་མོ་གཉིས་ཤིག་སྤྲུལ་ལོ། ། དེ་ནས་རྒྱལ་པོས་ཆང་འཚོང་མ་ལ་བསྔགས་ཏེ། དེ་རིང་ནགས་གསེབ་ནས་དགེ་སློང་འཁྲིད་ལ་ཤོག་ཅིག་ཅེས་སྨྲས་སོ། ། གྲོང་ཁྱེར་གྱི་སྐྱེ་བོ་ཐམས་ཅད་ཀྱང་སྒོ་དྲུང་དུ་འཚོགས་སུ་བཅུག་ནས་ལམ་གྱི་རིམ་པ་བཞིན་དུ་ཆང་གི་བུམ་པ་སྒྲིག་ཏུ་བཅུག་ནས་སྤྱན་དྲངས་སྟེ། སྤྲུལ་པའི་བུ་ནི་གཡས་ནས་རྒྱུག བུ་མོ་ནི་གཡོན་ནས་རྒྱུག སློབ་དཔོན་གྱིས་རའི་གཤོར་ཞལ་དུ་བཙུགས་པ་ལ་ཇོ་མོས་ཆང་གི་བུམ་པ་བཏེག་ཅིང་བླུགས་ནས་རིམ་པ་བཞིན་དུ་བྱོན་ནས་གྲོང་ཁྱེར་དུ་སླེབས་པའི་ཚེ། རྒྱལ་པོས་དབུ་བྱས་པའི་གྲོང་ཁྱེར་པ་རྣམས་ཀྱིས་སྔར་གྱི་སློབ་དཔོན་ཉིད་རང་གི་གླུ་ལེན་ཞིང་། དང་པོ་རྒྱལ་པོས་སྤྱན་དྲངས་པའི་ཚེ་མི་ཡོང་བར་ཆང་འཚོང་མའི་བུ་མོས་བོས་པའི་ཚེ་དེ་ལ་འབབ་པ་ཞེས་ཐལ་མོ་བརྡབས་ཤིང་གད་མོའི་སྒྲ་བྱས་པས། སློབ་དཔོན་གྱིས་སྔར་གྱི་དགོས་པ་གསུམ་དང་རང་གི་ནུས་པ་བསྟན་པའི་ཕྱིར།
རའི་གཤོར་ས་ལ་བརྡབས་པས་རིམ་པ་བདུན་ཕུག་སྟེ་འོག་གི་ཆུ་ཆེན་པོ་གྱེན་དུ་བྱུང་ངོ་། ། སློབ་དཔོན་ཉིད་རང་ནི་ཧེ་རུ་ཀར་བྱས། བཙུན་མོ་རྡོ་རྗེ་ཕག་མོར་བྱས། སྤྲུལ་པའི་བུ་ནི་རྡོ་རྗེར་བྱས། བུ་མོ་ནི་དྲིལ་བུར་བྱས་ཏེ། བདེ་མཆོག་ལྷན་ཅིག་སྐྱེས་པའི་རྣམ་པར་བྱས་ཏེ་ནམ་མཁའ་ལ་གཤེགས་ནས་སོང་ངོ་། ། རྒྱལ་པོ་ལ་སོགས་པའི་སྐྱེ་བོ་ཐམས་ཅད་ཀྱིས་སློབ་དཔོན་ལ་བཟོད་པར་གསོལ་ཞིང་ཕྱག་དང་མཆོད་པ་བྱས་ཏེ་གསོལ་བ་བཏབ་པས། ཐུགས་རྗེ་ཆེན་པོ་ལ་གསོལ་བ་ཐོབས་ཤིག་ཅེས་གསུང་ནས། ཐམས་ཅད་ཀྱིས་ལོ་ཀི་ཤྭ་ར་ཡ་ཅེས་གསོལ་བ་བཏབ་པས། ཆུའི་དབུས་ནས་ཐུགས་རྗེ་ཆེན་པོའི་སྐུ་རང་བྱུང་གཅིག་བྱུང་སྟེ།
ཆུ་རྣམས་དེ་ལ་བསྐོར་བ་ལན་བདུན་བྱས་ནས་འོག་ཏུ་སོང་ངོ་། ། ཐུགས་རྗེ་ཆེན་པོའི་སྐུ་དེ་དེང་སང་དུས་ཡང་བྱིན་རླབས་ཆེ་ཞིང་འགྲོ་བ་ཐམས་ཅད་སྐྱོབ་པར་གྱུར་པ་ཡིན་ཏེ། ཨོ་ཊི་བི་ཤ་པ་ཐམས་ཅད་ཀྱང་རྡོ་རྗེ་ཐེག་པ་ལ་བཙུད་ཅིང་དངོས་གྲུབ་ཐོབ་པ་མང་པོ་བྱུང་བ་ཡིན་ནོ། ། དེའི་སློབ་མ་ནི་རུས་སྦལ་ཞབས་ཅན་ཞེས་བྱ་བ་ཡིན་ཏེ། ཞབས་རུས་སྦལ་ལྟར་མཐོ་བ་དང་། དལ་གྱིས་འགྲོ་བའི་ཕྱིར་རམ། སྤྱོད་པ་མཛད་པའི་ཚེ་རུས་སྦལ་གཅིག་ལ་བཅིབས་ཏེ་བྱོན་པ་ཡིན་ནོ། ། ཞེས་ཀྱང་གྲག་གོ ། དེའི་སློབ་མ་ཤྲཱི་ཛ་ལན་དྲ་རི་པ་སྟེ་ཡུལ་ཛ་ལན་དྷ་རར་ཕྱག་རྒྱ་ཆེན་པོའི་དངོས་གྲུབ་ཐོབ་པའོ། ། དེའི་སློབ་མ་ནི་སྤྱོད་པའི་རྡོ་རྗེ་སྟེ་ཡུལ་ཀརྣ་ལྟར་སྐྱེས་པས་ན་ཀརྣ་པ་ཞེས་ཀྱང་བྱ།
སྙན་རིང་བས་ཀརྣ་པ་ཟེར། ཁ་དོག་ནག་པས་ཀྲིཥྞ་པ་ཞེས་ཀྱང་བྱའོ། ། དེས་བླ་མའི་མན་ངག་ལ་བརྟེན་ནས་བསྒྲུབ་པ་བྱས་པས་ནུས་པ་ཅུང་ཟད་སྐྱེས་ནས་སྤྱོད་པ་བྱ་བར་བཞེད་དེ་བླ་མ་ལ་ཞུས་པས། སློབ་དཔོན་གྱི་ཞལ་ནས་ནུས་པ་ཆེར་མ་ཐོབ་པས་སྤྱོད་པའི་དུས་མིན་ཞེས་གསུངས་པས། ང་ལ་ནུས་པ་ཡོད་གསུང་། སྟོན་དང་བྱས་པས་ཀྲིཥྞ་པ་རི་ལ་དགུག་པ་དང་། མ་ཧེ་ལ་སོགས་པ་དབང་དུ་བྱ་བ་དང་། ཤིང་ཐོག་ལ་སོགས་པ་དགུག་པ་དང་། གདུག་པ་ཅན་རེངས་པ་ལ་སོགས་ལྟ་སྟངས་བཞི་གྲུབ་ཀྱང་། དེ་དག་ཁྲོལ་དང་གསུང་ནས་དགྲོལ་བར་མ་ནུས་ནས་བླ་མའི་ཞལ་ནས་སྤྱོད་པ་བྱེད་པ་ལ་རྣམ་ཤེས་དང་ཡེ་ཤེས་ཆ་མཉམ་སྟེ་ཚར་བཅད་རྗེས་བཟུང་གཉིས་ཀ་ནུས་པའི་དུས་སུ་བྱེད་པ་ཡིན་ལ།
ཁྱོད་ཀྱིས་མི་ནུས་པར་འདུག་པས་སྤྱོད་པ་མ་བྱེད་གསུངས་ནས་སྔར་གྱི་དེ་དག་དཀྲོལ་ནས་སླར་བཏང་ངོ་། ། ཡང་སྤྱོད་པ་པའི་ཞལ་ནས་ཅིས་ཀྱང་བདག་སྤྱོད་པ་བགྱིད་པས་བླ་མ་ལ་མཁའ་འགྲོ་མས་གནང་བའི་རུས་པའི་རྒྱན་མངའ་བ་དེ་ཡང་བདག་ལ་ཞུའོ། ། དེར་བླ་མས་རུས་རྒྱན་གནང་ནས་ཤར་ཕྱོགས་ན་དེ་ཝི་ཀོ་ཊ་ལྷ་མོའི་མཁར་དུ་མ་འགྲོ། དེར་ཕྱིན་ན་མཁའ་འགྲོ་མས་བར་ཆད་བྱེད་དོ་གསུངས་སོ། ། དེར་སློབ་དཔོན་གྱིས་འཁོར་རྣལ་འབྱོར་བདུན་ཅུ་རྩ་གཉིས་ཀྱིས་བསྐོར་ཏེ་ཁྲུ་གང་གིས་ས་ལ་མི་རེག་པ་དང་། གདུགས་བདུན་འཛིན་པ་མེད་པར་ནམ་མཁའ་ལ་འགྲོ་བ་དང་། ཌཱ་མ་རུ་བདུན་ནམ་མཁའ་ལ་འཁྲོལ་བ་མེད་པར་དཀྲོལ་ཞིང་། ཤར་ཕྱོགས་བྷ་ག་ལར་བྱོན་ཏེ་ཆུ་ཁ་གཅིག་ཏུ་ཕྱིན་པ་དང་། མཛེ་མོ་གཅིག་ང་སྒྲོལ་ཟེར་བས། འདི་ཁུར་ན་མཛེ་འགོས་ནས་ཚེ་གཅིག་གིས་སངས་རྒྱས་སྒྲུབ་པའི་བར་ཆད་དུ་འགྲོ་སྙམ་ནས་མ་བསྒྲལ་ལོ། །
དེར་འཁོར་ཀུ་སུ་ལུ་གཅིག་གིས་བསྒྲལ་བས་མཛེ་མོ་རྡོ་རྗེ་ཕག་མོར་བྱས་ཀུ་སུ་ལུ་དེ་ཧེ་རུ་ཀར་བྱས་ནས་མཁའ་སྤྱོད་དུ་སོང་ངོ་། ། དེ་ནས་ཕར་ཕྱིན་པས་རྨོད་པ་གཅིག་དང་ཕྲད་པ་ལས། ཐུག་ཆང་པ་འོག་ཏུ་བཅུག་འདུག་པས་བསླངས་པས་མ་སྟེར་ཏེ། མ་ཚད་ན་རྡོ་བ་གཅིག་ལ་ཆུ་བག་ཙམ་འཛག་པ་གཅིག་འདུག་པ་ལ་འཐུངས་ཟེར། དེས་མི་ངོམས་བྱས་པས་འཐུང་ནུས་པར་གྱིས། ངོམས་པར་བྱ་ཡིས་ཟེར། དེས་འཐུངས་པས་དེ་མ་ཟད་དོ། ། དེས་རྨོད་པའི་གླང་ལ་སྡིག་མཛུབ་བྱས་པས་གླང་ཤི་བས་ཁྱོད་སངས་རྒྱས་པའི་རྣལ་འབྱོར་པར་འདུག་པ་ད་འདི་རྗེས་སུ་བཟུང་ཟེར་བ་ལ་བསོ་མ་ནུས་སོ། ། དེ་དུས་སུ་སྨོན་པ་རང་གིས་བསླངས་ནས་ཞིང་རྨོད་ཅིང་འདུག་གོ ། ཡང་དེ་ནས་ཕར་ཕྱིན་པས་སྐྱེད་མོས་ཚལ་གཅིག་ན་ཤིང་ཐོག་ཛཾ་བྷི་ར་བྱ་བ་ཆུ་སྐྱུར་མོ་འབྱུང་བ་གཅིག་བུ་མོ་གཅིག་བསྲུང་ཞིང་འདུག་པ་ལ་བསླངས་པས་ཁྱོད་རང་རྣལ་འབྱོར་པར་འདུག་པ་ནུས་པ་མེད་དམ་ཕོབ་ལ་ཟོ་ཟེར་ལྷུང་བའི་ལྟ་སྟངས་བྱས་པས་ཤིང་ཐོག་བྲུལ་ཞིང་བྱུང་བས་མོས་མིག་བཏེག་བྱས་པ་ཙམ་གྱིས་སླར་འབྱར་ཏེ་སོང་ངོ་། །
ཡང་ཕར་ཕྱིན་པས་ལྷ་ཁང་གཅིག་ན་མི་གཅིག་བརྒྱད་སྟོང་པ་ཀློག་ཞིང་འདུག་པ་སློབ་དཔོན་གྱིས་ཁྱོད་པཎྜི་ཏའམ། རྣལ་འབྱོར་པའམ། དགེ་བསྙེན་ནམ་ཅིས་གནས་བྱས་པས། ཁོང་ན་རེ་རྣལ་འབྱོར་པའི་ཆ་ལུགས་ཀྱིས་གནས་སོ། ། སློབ་དཔོན་གྱིས་རྣལ་འབྱོར་པ་བྱ་བ་ཀློག་བྱེད་དམ་བྱས་པས་འོ་ན་ཁྱོད་ཀྱིས་ཀློག་དང་ཟེར་བ་ལ་སློབ་དཔོན་གྱིས་ཀློག་མ་ཤེས་སོ། ། དེ་ནས་སློབ་དཔོན་གྱིས་བྷ་ག་ལར་རྒྱལ་པོ་རོལ་པའི་ཟླ་བ་དང་། བློན་པོ་དགེ་བའི་མགོན་པོའི་གྲོང་དང་ཉེ་བར་བྱོན་པ་དང་། རྒྱལ་པོ་ཕྱི་རོལ་པ་ཡིན། བློན་པོ་སངས་རྒྱས་པ་ཡིན་པས། བློན་པོས་སློབ་དཔོན་ལ་བསུ་བ་དང་བསྙེན་བསྐུར་བྱས་པས།
བསྙེན་བསྐུར་བྱེད་པ་ཅི་དོན་དུ་གཉེར་གསུངས་ནས། བློན་པོས་གསོལ་བ་གདབ་ལ་ལྷ་ཁང་ན་ཐུགས་རྗེ་ཆེན་པོ་དབང་ཕྱུག་ཆེན་པོའི་གཟུགས་སུ་བཅོས་པ་གཅིག་ཡོད་པའི་རབ་གནས་ཞུའོ། ། བཀའ་བསྩལ་པ་དེ་རིང་ཉིད་དུ་བྱའོ། ། གསོལ་པ་ཡོ་བྱད་ཅི་འཚལ། ཅིའང་མི་དགོས་སོ། ། གསུངས་ནས། མེ་ཏོག་གཅིག་སྐུའི་སྤྱི་བོར་བཞག་ནས། སུ་པྲ་ཏིཥྛ་ཞེས་བརྗོད་ནས་རབ་གནས་ཟིན་གསུང་། དེ་ལ་ཡིད་མ་ཆེས་པས་སློབ་དཔོན་གྱི་མེ་ཏོག་ཕོག་ཏེ་གཤེགས་པས་སྐུ་ཡང་སློབ་དཔོན་གྱི་ཕྱི་ལ་གཤེགས་པ་དང་། བློན་པོ་ཡིད་ཆེས་ནས་གསོལ་བ་བཏབ་པས་ཡང་མེ་ཏོག་སྤྱི་བོར་བཞག་སྟེ་སུ་པྲ་ཏིཥྛ་ཞེས་བརྗོད་པས་སྐུ་དེ་ཉིད་དུ་བཞུགས་ཏེ་མི་མང་པོས་སྤྱན་དྲངས་པས་ཀྱང་མ་འདྲོངས་ནས་དེ་ཉིད་དུ་ལྷ་ཁང་བརྩིག་གསུངས།
བློན་པོ་དེས་དབང་དང་ཆོས་ཞུས། བདེ་མཆོག་གི་རས་བྲིས་གཅིག་ཀྱང་བྲིས་ནས་འབྲི་མཁན་དང་གསུམ་ལས་གཞན་ལ་གསང་བ་ལས་གསང་བ་འཛག་ནས་རྒྱལ་པོས་བློན་པོ་གཞན་ལ་ཐོས་པ་ལས་འདི་མི་བདེན་གསུང་ནས་ཡིད་མ་ཆེས་པར་གནས་པའི་དུས་སུ། བློན་པོའི་གྲོགས་པོ་གཅིག་ན་རེ་བྲིས་སྐུ་འདི་གཞན་དུ་མ་སྐྱེལ་ན་རྒྱལ་པོས་ཚོར་ནས་ཆད་པ་འོང་ངོ་ཞེས་ཟེར་བས་དེ་ལ་མཉན་ཏེ་བྲིས་སྐུ་ལ་ན་བཟའ་མང་པོ་དང་རྒྱ་མང་མོ་བྱས་ཏེ་གྲོང་ཁྱེར་གྱི་ལྷོ་ཕྱོགས་ཀྱི་སྒོ་ནས་བསྐུར་བས། ལྷོ་ཕྱོགས་ཀྱི་སྒོ་བ་ན་རེ་འདི་ཙམ་གྱི་རྒྱ་འདེབས་པ་ཅི་ཡོད་ཟེར་ནས་ཁ་ཕྱེ་བས་བྲིས་སྐུ་བྱུང་ནས་རྒྱལ་པོའི་དྲུང་དུ་ཁྱེར་ཏེ་བསྟན་པས། བློན་པོ་རྣམས་ན་རེ། རྒྱལ་པོའི་ལྷ་ཡིས་གདན་བྱས་པའི་ལྷ་འབྲི་བ་འདི། སྲོག་དང་ནོར་གཉིས་ཀ་དང་འབྲལ་བར་རིགས་སོ་ཞེས་ཟེར་བ་དང་། རྒྱལ་པོ་ན་རེ་དེ་ནི་མ་ཡིན་ཏེ། བྱ་བ་བཏགས་ནས་བྱེད་པས་འུ་ཅག་ཀྱང་འདིས་གདན་བྱས་པའི་འཇིགས་བྱེད་དུས་མཚན་བྲིས་ལ་ནུས་པ་འགྲན་ནོ། ། དེའང་ཉིད་ཀྱི་ལྷ་ཁང་དུ་ལྷ་གཉིས་བཞིབས་ཏེ་ཞལ་གཡོགས་ལ་ཞག་བདུན་མཆོད་པ་བྱས་ལ་ཞལ་ཕྱེ་ལ་ཇི་ལྟར་འདུག་པའི་ནུས་པ་འགྲན་ནོ། །
ཞེས་ཟེར་ནས་དེ་བཞིན་དུ་བྱེད་པར་བྱས་ནས། བློན་པོས་སློབ་དཔོན་ལ་བསྙད་པས། སློབ་དཔོན་ན་རེ་དེ་བཞིན་དུ་བྱའོ། ། བཅོམ་ལྡན་འདས་དབང་ཕྱུག་གིས་བརྫི་བར་ག་ལ་ནུས་གསུངས་ནས། དུར་ཁྲོད་དུ་ཚོགས་ཀྱི་འཁོར་ལོ་མཛད་པའི་ཚེ། མི་སྔོན་པོ་ཐོད་རློན་ཐོགས་པ་གཅིག་བྱུང་ནས་ཚོགས་དཔོན་ངས་བྱ་གསུངས། སྨྲས་པ་དེ་ནི་མ་ཡིན་ཏེ་རྣལ་འབྱོར་པ་ཆེན་པོ་ཡིན་པའི་ཕྱིར་ང་ཉིད་ཚོགས་དཔོན་བྱེད་དོ་ཞེས་གསུངས་པའི་རྗེས་ཁོ་ན་ལ། ཐོད་པ་ཅན་དེ་ཧེ་རུ་ཀར་གྱུར་ནས། འདི་སྐད་དུ་མཛེ་མོ་དེ་ཡང་མཛེ་མོ་མ་ཡིན་རྡོ་རྗེ་ཕག་མོའི་རྣམ་འཕྲུལ་ཡིན། ཞིང་རྨོད་དེ་ཡང་ཞིང་རྨོད་མ་ཡིན་ཧེ་རུ་ཀའི་རྣམ་འཕྲུལ་ཡིན།
ཐོད་པ་ཅན་ཡང་ཐོད་པ་ཅན་མིན། ཧེ་རུ་ཀའི་རྣམ་འཕྲུལ་ཡིན། ཚེ་འདིར་མཆོག་མིན་དངོས་གྲུབ་གཞན་འགྲུབ། གཞུང་རྣམས་རྩོམས་ཤིག་བར་དོར་སངས་རྒྱས་འགྲུབ། ། ཅེས་གསུངས་སོ། ། སློབ་དཔོན་གྱིས་བདག་རྗེས་སུ་བཟུང་དུ་གསོལ་ཞེས་བྱས་ནས་བསྟོད་པ། ཁྱོད་ཀྱི་ཞབས་ཀྱི་ལྗིད་ཀྱིས་མནན་ན་འོག་གི་ཀླུ་ཡང་འཇིགས་འགྱུར་ཞེས་ཏེ་ཞབས་གཡོན་བསྐུམས་པར་གནས། ། ཕྱག་རྣམས་དྲང་པོར་བསྲང་ན་ཕྱོགས་སྐྱོང་རྣམས་ཀྱང་སྐྲག་འགྱུར་ཞེས་ཏེ་ཕྱག་རྣམས་བསྐུམས་པར་གནས། ། དབུའི་གཙུག་གཏོར་དྲང་པོར་བསྲང་ན་ཚངས་པའི་འཇིག་རྟེན་འཇིགས་འགྱུར་ཞེས་ཏེ་དབུ་ནི་ཅུང་ཟད་ཡོ་བར་གནས། ། རྗེ་བཙུན་ཁྱོད་ཀྱི་གར་ནི་དགོས་པ་དང་ལྡན་མཐོང་བས་དད་དེ་སྙིང་ནས་དྭང་བས་བདག་གིས་བསྟོད། །
སྲིད་པ་གསུམ་འབར་སྐུ་ནི་རྗེས་ཆགས་དུལ་བར་ལྡན། ། འོད་ཟེར་སྔོན་པོ་སྟོང་ལྡན་ཉི་མ་བརྒྱ་སྟོང་ལྡན། ། རྣམ་མང་སྐུ་དང་ཆ་ལུགས་རྗེས་ཆགས་སེམས་དཔར་ལྡན། ། ཧེ་རུ་ཀ་དཔལ་དེ་དང་སྔགས་པ་ལྷན་ཅིག་གར་བྱེད་ཤོག ། ཅེས་གསུངས་པ་དང་། ཧེ་རུ་ཀས་ཧ་ཧ་ཧི་ཧི་ཧོ་ཞེས་གསུང་ནས་མི་སྣང་བར་གྱུར་རོ། ། དེ་ནས་ཞག་བདུན་ནས་བྲིས་སྐུ་བལྟས་པས་བཅོམ་ལྡན་འདས་ནི་འོད་དང་ལྡན་ལ་བྲིས་སྐུ་གཅིག་ཀྱང་གོ་ལོག་ནས་འཇིགས་བྱེད་དུས་མཚན་མནན་པའི་ཧེ་རུ་ཀ་འོད་བཅས་པར་གྱུར་པ་མཐོང་ནས་རྒྱལ་པོ་འཁོར་དང་བཅས་ཤིན་ཏུ་དད་པར་གྱུར་ནས། སློབ་དཔོན་ལ་རྒྱལ་པོས་གདན་སར་སྤྱན་དྲངས་ནས་དབང་དང་མན་ངག་ཞུས་ནས་རྒྱལ་སྲིད་ཐམས་ཅད་ཕུལ་ཏེ་བྷཾ་ག་ལ་པ་ཐམས་ཅད་སངས་རྒྱས་པར་གྱུར་རོ། ། དེའི་རྗེས་ལ་ནག་པོའི་ཆོས་དྲུག་ལ་སོགས་པ་བརྩམས་སོ། ། དེ་ནས་ཛ་ལན་དྲ་རར་དགོན་པར་བྱེད་གསུངས།
དེ་ཝི་ཀོ་ཊར་ཡང་བྱོན་པ་དང་མཁའ་འགྲོ་མ་གཅིག་གིས་མིའི་བུ་མོར་བརྫུས་ནས་འབྲས་རྡུང་བ་ལ་འབྲས་བསླངས་པས་མ་སྟེར་ནས། སློབ་དཔོན་གྱིས་འབྲས་ཀྱི་ཚོམ་ལ་ལྟ་སྟངས་བྱས་པས་བཀས་པས། མོས་ཀྱང་སློབ་དཔོན་ལ་ལྟ་སྟངས་བྱས་པས་ཞལ་ནས་ཁྲག་བྱུང་སྟེ། དེར་མིད་ནས་བཞུགས་པར་བྱོན་པ་དང་བསྙུངས་ཏེ། བླ་མའི་བཀའ་བཅག་པའི་ཉེས་པ་བྱུང་བས་ཡུལ་ཉི་ཤུ་རྩ་བཞིར་ཚོགས་འཁོར་བྱེད་དུ་སོང་ལ་དེ་ནས་མེ་ཏོག་དང་སྨན་ལོང་ལ་ཤོག་གསུངས་ནས་འཁོར་རྣམས་བཏང་ནས། དེ་དག་གིས་ཀྱང་དེ་བཞིན་དུ་བྱས་ནས་སླར་ལོག་ནས་སོང་བ་དང་། ལམ་ཁ་ན་ཁྲུས་ཀྱི་རྫིང་བུ་གཅིག་ན་བུད་མེད་མང་པོ་ཁྲུས་བྱེད་ཀྱིན་འདུག་པ་རྣམས་ན་རེ། ཁྱེད་ཁྲུས་མི་བྱེད་དམ་ཟེར། སྨྲས་པ་ལོང་མེད་དེ་སློབ་དཔོན་བསྙུང་བས་མྱུར་བར་འགྲོའོ། ། མཁའ་འགྲོ་མས་སྨྲས་པ་སྙུང་བ་གདངས་སོ། །
དེར་འཁོར་རྣམས་ཀྱིས་ཁྲུས་བྱས་པ་དང་། སྨན་རྣམས་བུད་མེད་རྣམས་ཀྱིས་ཁྱེར་ནས་མཁའ་སྤྱོད་དུ་སོང་ངོ་། ། དེར་ཕྱིན་པ་དང་ཨ་ཙརྻ་སྙུང་བ་མ་དྲག ཨ་ཙརྻའི་ཞལ་ནས་ད་མཁའ་འགྲོ་མའི་བར་ཆད་ཡིན་པས་ཚེ་འདིར་མྱ་ངན་ལས་མི་འདའ་བས་ལུས་འདི་དོར་ཏེ་བར་དོར་ལུས་འདི་ལ་ཞུགས་ནས་གདོད་སངས་རྒྱས་ཐོབ་པར་འགྱུར་བས་ལུས་འདི་ཞག་གསུམ་དུ་མ་སྲེགས་གསུངས་ཏེ་ཞག་ལྔ་ལོན་པ་དང་། རྒྱལ་པོའི་རྩིས་པས་ཚོར་ནས་ཡུལ་ཕྱོགས་ན་རོ་ཡོད་པས་ཡུལ་ཐམས་ཅད་བཙོག་ཟེར་ནས་འཇོག་དུ་མ་སྟེར་ཏེ། པུར་སྦྱངས་པས་ཌཱ་མ་རུ་དང་ཆ་ལང་ལ་སོགས་པའི་སྒྲ་དང་། ལྷའི་མེ་ཏོག་ལ་སོགས་པ་དཔག་ཏུ་མེད་པའི་མཆོད་པ་ཡང་བྱུང་ངོ་། ། དེང་སང་གི་དུས་སུ་ཡང་འདས་པའི་དུས་སུ་ཌཱ་མ་རུ་དང་མེ་ཏོག་ལ་སོགས་པའི་མཆོད་པ་དཔག་ཏུ་མེད་པ་བྱུང་བ་ཡིན་ནོ། ། ཁ་ཅིག་ན་རེ། དེ་ནས་དུས་ཕྱིས་རུས་པའི་རྒྱན་དང་བཅས་པ་གཅིག་འཁྲུངས་ནས་སྤྱོད་པ་བྱས་ནས་མྱ་ངན་ལས་འདས་ཏེ་བསྟན་བཅོས་རྣམས་ཀྱང་དེའི་དུས་སུ་བརྩམས་ཞེས་ཟེར་རོ། །
ལ་ལ་ན་རེ་བར་དོ་ཉིད་དུ་མྱ་ངན་ལས་འདས་ཏེ་བཅོམ་ལྡན་འདས་ཀྱི་ལུང་བཞིན་ནོ། ། བར་ཆད་བྱེད་པའི་མཁའ་འགྲོ་མ་རྣམས་ནི་སློབ་མའི་མཆོག་ཕྱག་རྒྱ་ཆེན་པོ་ཐོབ་པ་གུ་ཧེ་པ་ཞེས་བྱ་བས་ཚར་བཅད་དེ་བཏུལ་ལོ། ། དེའི་སློབ་མ་གུ་ཧེ་པ། དེའི་སློབ་མ་ཨན་དྷར་བི་ཛ་ཡ་ཏེ་བར་མ་རྣམ་རྒྱལ་ཞེས་པ་ཡིན་ཏེ། དེ་དག་གི་ལོ་རྒྱུས་ནི་ནག་པོ་ཆོས་དྲུག་གི་སྟེང་དུ་བརྗོད་དགོས་སོ། ། བླ་མ་ཁ་ཅིག་གི་ཞལ་ནས་དྲ་རི་ཀ་པ་དངོས་ཀྱི་སློབ་མ་ཨན་དྷར་བི་ཛ་ཡ་བྱ་བ་བར་མ་རྣམ་རྒྱལ་དེས་ཀྱང་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་བོ་ཞེས་ཟེར་ཏེ། སློབ་དཔོན་ནག་པོ་པས་མཛད་པའི་སྡོམ་པ་བསྟན་པ་དཔང་པོར་བྱས་ན་སྔ་མ་ཉིད་དག་པ་ཡིན་ནོ། ། དེའི་སློབ་མ་ཏཻ་ལོ་པ་ཡིན་ཏེ། དེ་ཡང་དང་པོ་རྒྱལ་རིགས་ལས་རབ་ཏུ་བྱུང་སྟེ་མཚན་ཡང་ཤེས་རབ་བཟང་པོ་ཞེས་གྲགས་ཏེ་ཡོངས་སུ་རྫོགས་པའི་པཎྜི་ཏར་གྱུར་ཏོ། ། དེའང་བླ་མས་ཏིལ་བརྡུང་བར་རིགས་ཕབ་ཏེ།
ཏཻ་ལོ་པ་ཞེས་བྱ་བར་གྲགས་ཏེ་དེས་ཀྱང་ཕྱག་རྒྱ་ཆེན་པོ་མཆོག་གི་དངོས་གྲུབ་གྲུབ་བོ། ། དེའི་སློབ་མ་དཔལ་ནཱ་རོ་པ་ཡིན་ཏེ། དེའང་ཡབ་ཁ་ཆེ་ཏུ་ཁོང་ཉིད་མ་ག་ཏར་སྐུ་འཁྲུངས་པ་བྲམ་ཟེའི་རིགས་སུ་སྐྱེས་ཏེ། རིག་བྱེད་ལ་སོགས་པ་ཕྱི་རོལ་པའི་གཞུང་དུ་མ་ལ་མཁས་པར་གྱུར། དེ་ནས་སངས་རྒྱས་པའི་ཐེག་པ་ལ་ཞུགས་ཏེ། བི་ཀ་མ་ལ་ཤཱི་ལར་རབ་ཏུ་བྱུང་ནས་རིག་པའི་གནས་ལྔ་ལ་མཁས་པར་གྱུར་ཏོ། ། དེའང་བི་ཀ་མ་ལ་ཤཱི་ལའི་གཙུག་ལག་ཁང་ན་དུས་མཉམ་པའི་མཁས་པ་སྒོ་དྲུག་ཅེས་བྱ་བ་ཡོད་དེ། ཤར་ཕྱོགས་ཀྱི་སྒོ་བསྲུངས་སློབ་དཔོན་ཤཱན་ཏི་པ་དེ་ལ་སྒྲ་ཚད་འདྲི་བ་འོང་པས་དེའི་རྩོད་པ་བཟློག ལྷོ་ན་སློབ་དཔོན་ངག་གི་དབང་ཕྱུག་གྲགས་པ་དེ་ནས་རྩོད་པ་ཐམས་ཅད་བཟློག ནུབ་ན་ཤེས་རབ་འབྱུང་གནས་བློ་གྲོས་དེས་མུ་སྟེགས་ཀྱི་རྩོད་པ་བཟློག
བྱང་ན་ཇོ་བོ་ནཱ་རོ་པ་དེ་ནས་ཐེག་པ་ཆེན་པོ་ལུང་འདྲི་བའི་རྩོད་པ་བཟློག དབུས་ནས་ཇོ་བོ་ཛྙ་ན་མི་ཏྲ་དང་རིན་ཆེན་རྡོ་རྗེ་ཞེས་པ་གཉིས་བཞུགས་ཏེ། དེ་གོང་མ་རྣམས་དང་ཆེ་ཆུང་གང་ཡང་མེད་ཀྱང་དབུས་ཀྱི་ཀ་ཆེན་ཞེས་གྲགས་སོ། ། དེ་ལ་གཞན་རྣམས་ཀྱི་མིང་ནི་རབ་ཏུ་བྱུང་བའི་མིང་ཡིན་ལ། ཇོ་བོ་ནཱ་རོ་ཏ་པ་ནི་རིགས་ལ་མིང་བཏགས་པ་ཡིན་ཏེ། བྲམ་ཟེ་ལ་དཀར་པོ་རིགས་བརྒྱད་དང་། ནག་པོའི་རིགས་བརྒྱད་དེ་བཅུ་དྲུག་ཡོད་པ་ལས། འདིར་བྲམ་ཟེའི་རིགས་བཟང་ཞིང་དཀར་པོ་ཡིན། དེའི་ནང་ནས་བཟང་བ་ནཱ་རོ་ཏ་ཞེས་བྱ་བ་དང་། ཀ་ཤ་ཞེས་བྱ་བ་གཉིས་ལས་འདི་དང་པོ་ཡིན་ནོ། །
པ་ཞེས་བྱ་བ་ནི་མཆོག་དུ་གྱུར་པ་བསྐུར་ཚིག་ཡིན་པས། ནཱ་རོ་ཏ་པ་ཞེས་གྲགས་པ་ཡིན་ནོ། ། དེ་ནས་སློབ་དཔོན་གྱི་ཐུགས་དགོངས་ལ་བདག་ཤེས་བྱ་རིག་པའི་གནས་ལྔ་ལ་མཁས་ཀྱང་རང་གི་སེམས་པ་བཞོས་ཙམ་དུ་ཡང་མི་གནས་པས་དེའི་ཐབས་བཙལ་ཏེ། དེའང་རྒྱ་གར་ཤར་ན་ཏི་ལོ་པ་ཞེས་བྱ་བའི་རྣལ་འབྱོར་པ་གྲུབ་པ་ཐོབ་པར་ཡོངས་སུ་གྲགས་པས་དེའི་གམ་དུ་འགྲོ་སྙམ་ཏེ་རང་གི་གྲོགས་པོ་ལ་སྦྲན་པས་རིན་ཆེན་རྡོ་རྗེ་ན་རེ། ཁོ་བོ་ཡོངས་སུ་རྫོགས་པའི་པཎྜི་ཏ་ཆེན་པོར་གྱུར་ནས་ཀུ་སུ་ལུའི་རྐང་པ་ལ་ཕྱག་མི་འཚལ་ལོ། ། ཟེར་ནས་འགྲོར་མ་ཉན་ནོ། ། དེར་སློབ་དཔོན་ཉིད་ཀྱིས་རྒྱ་གར་ཤར་ལྷོའི་ཕྱོགས་སུ་བྱོན་ཏེ། དེ་ན་ཛ་ར་བི་ཧ་ར་རིམས་ནད་འཕྲོག་པའི་གཙུག་ལག་ཁང་ཞེས་བྱ་བ། དེའི་གམ་དུ་རིམས་ནད་ཅན་འོངས་པ་ཐམས་ཅད་ནད་ཐམས་ཅད་ཞི་ནས་འགྲོ་བས་རིམས་ནད་འཕྲོག་པའི་ལྷ་ཁང་ཞེས་བྱ་བ་དེར་བྱོན་ཏེ། མི་ཐམས་ཅད་ལ་ཏཻ་ལོ་པ་ཞེས་བྱ་བའི་རྣལ་འབྱོར་པ་དེ་གང་ན་ཡོད་དྲིས་པས།
ལ་ལ་ན་རེ་རབ་ཏུ་བྱུང་བའི་ཆ་ལུགས་སུ་བཞུགས་ཟེར། ལ་ལ་ན་རེ་རྣལ་འབྱོར་པའི་ཆ་ལུགས་སུ་བཞུགས་ཟེར་ཏེ་རེས་འདིར་འོང་། རེས་སུ་ལ་བི་ཧ་རའི་གཙུག་ལག་ཁང་དུ་འགྲོ་བ་ཡིན་ཟེར་ནས་མ་རྙེད་དོ། ། ལན་གཅིག་རིམས་ནད་འཕྲོག་པའི་ལྷ་ཁང་གི་ནང་ན་ཐམས་ཅད་ཆོས་སྟོན་ཟ་བའི་ཚེ་དགེ་འདུན་གྱི་གྲལ་བྱེད་པའི་ཕྱི་རོལ་ན་མེ་ཕུང་ཡོད་པའི་གམ་དུ་མི་སྔོ་བ་རིད་པ་ཉི་ལྷགས་ཀྱིས་ཁྱེར་བ་འདོམས་དཀྲིས་ཀྱི་རས་ཙམ་ལས་གོས་མེད་པ་གཅིག་བྱུང་སྟེ། ཉ་རློན་པ་མ་ཤི་བ་ཁ་ཅིག་ཁྱེར་ཏེ་འོངས་ནས་མེ་གསེབ་ཏུ་བཅུག་ཅིང་བསྲེགས་སོ། ། དེ་ནཱ་རོ་པས་མཐོང་སྟེ། འདི་ཟློག་སྙམ་པ་ལ་སྒོ་མ་ཕྱེ་སྟེ། ཟས་ཟོས་ཟིན་པ་དང་། སྒོ་ཕྱེ་ནས་དེར་ཕྱིན་ཏེ་འདི་ལྟར་མ་བྱེད་བྱས་པས། ཉ་བསྲེགས་པ་རྣམས་ཚུར་བཀུག་སྟེ་ཕུ་བཏབ་པས་ཉ་རྣམས་མ་ཤི་བར་གསོས་སོ། །
དེར་འདི་ནུས་པ་ཐོན་པ་གཅིག་འདུག་པས། ཏཻ་ལོ་པ་ཡིན་ནམ་སྙམ་པ་དང་། ནཱ་རོ་པ་ཧོ་ཡི་ཡིན་ནོ་ཞེས་ཟེར་རོ། ། དེས་ཕྱི་འགྲོལ་བྱེད་པ་ལ་སོགས་པ་སྨྱོན་པ་དང་འདྲ་བར་མཐོང་བས། འདི་ཏཻ་ལོ་པ་མ་ཡིན་ནམ་སྙམ་པ་བྱུང་བ་དང་། དེ་མཁྱེན་ཏེ་ནཱ་རོ་པ་ཧོ་ཡི་མིན་མིན་ཞེས་གསུངས་སོ། ། ཡང་རེས་མཉམ་འཇོག་པ་འདྲ་བར་འདུག་པས་ཏི་ལོ་པ་ཡིན་ནམ་སྙམ་པ་དེ་མཁྱེན་ཏེ། ཡིན་ཡིན་ཞེས་གསུངས་པས་མངོན་ཤེས་མངའ་བར་ཤེས་ཏེ་ཕྱི་བཞིན་དུ་འབྲངས་པས་མི་གཅིག་གིས་རྣལ་འབྱོར་པ་ལ་རས་ཀྱི་སྟོད་གཡོགས་གཅིག་ཕུལ་བས་ལྕགས་ཀྱི་ཐུར་མས་གཟེར་ཏེ་བཏང་ངོ་། ། དེར་ཐུར་མ་སྟོན་ཏེ་ནཱ་རོ་པའི་གསང་གནས་ཀྱི་བུ་གར་བཅུག་ཏེ་གར་སོང་ཆ་མེད་པར་གྱུར་ཏོ། ། དེར་གསང་གནས་ནས་དྲངས་ཏེ་འགྲོ་མི་ཤེས་པར་ཡོད་པ་ལ་ཡང་བྱོན་ཏེ།
མི་ནའམ་གསུངས་པ་ལ་སྡུག་བསྔལ་ལོ་བྱས་པས་ཐུར་མ་སྟོན་ཏེ་ཕྱག་གིས་རེག་ཏེ་རོ་གྷ་ན་ཧི། ཞེས་པ་ན་བ་མེད། ཚ་བ་མེད་པར་གྱུར་ཅིག་ཅེས་གསུངས་པ་དང་སྡུག་བསྔལ་ལས་གྲོལ་ལོ། ། ཡང་ཕྱི་བཞིན་དུ་འབྲངས་པས་ལམ་ཁ་ན་རྒྱལ་པོ་དང་རྒྱལ་པོའི་བཙུན་མོ་འཁོར་དང་བཅས་པ་བྱུང་བར་མཐོང་བས་སློབ་དཔོན་ན་རེ། སྐྱེས་བུ་སྙིང་སྟོབས་དང་ལྡན་པ་དག་རྒྱལ་པོའི་བཙུན་མོ་ལ་སེན་མོ་འདེབས་ནུས་པ་དག་ཡོད་དམ་གསུངས་པས། ནཱ་རོ་པས་བྲམ་ཟེའི་ཆས་སུ་ཞུགས་ཏེ་རིག་བྱེད་འདོན་ཞིང་ཕྱིན་པས། བཙུན་མོའི་མགོར་མེ་ཏོག་བཞག་སྟེ་སེན་མོ་བཏབ་པས་འཁོར་རྣམས་ཀྱིས་ནཱ་རོ་པ་བརྡུངས་སོ། ། སློབ་དཔོན་ནཱ་རོ་སྡུག་མི་བསྔལ་ལམ་གསུངས་པ་ལ་སྡུག་བསྔལ་ལོ་བྱས་པས། སྔར་བཞིན་བྱས་ཏེ་ན་ཚ་ལས་གྲོལ་ལོ། ། ཡང་བློན་པོའི་ཆུང་མ་འཁོར་དང་བཅས་པ་བྱུང་བ་གཟིགས་ཏེ།
སྐྱེས་བུ་སྙིང་སྟོབས་དང་ལྡན་པ་དག་བློན་པོའི་ཆུང་མ་ལ་འོ་བྱེད་ནུས་པ་ཡོད་དམ་གསུངས་པ་ལ། ཡང་ནཱ་རོ་པས་སྔར་བཞིན་འཇུས་ཏེ་འོ་བྱས་པས་འཁོར་རྣམས་ཀྱིས་བརྡུངས་པས། སྔར་བཞིན་བྱས་པས་སྡུག་བསྔལ་ལས་གྲོལ་ལོ། ། ཡང་ཕྱི་བཞིན་དུ་བྱུང་བ་དང་གྲོང་ཁྱེར་ཞིག་ན་དགའ་སྟོན་བྱེད་པ་ལ་ཚོད་མ་བསླངས་ཏེ་སློབ་དཔོན་ལ་ཕུལ་བས། དེ་གསོལ་ཏེ་ཤིན་ཏུ་ཞིམ་མོ་གསུངས་པ་ལ། ནཱ་རོ་པས་ད་རུང་གསོལ་བར་འདུག་སྙམ་ནས་ཡང་སློང་དུ་ཕྱིན་པས་མ་སྟེར་བ་ལ། ཁོང་གིས་ཁྱིམ་དུ་ཕྱིན་ཏེ། སྔར་གྱི་ཚོད་མ་དེ་འདྲ་འདུག་པའི་ཟངས་གཅིག་འདུག་པ་དེ་བྲང་ལ་བཀབ་ཏེ་བྲོས་ནས་འོངས་པ་ལ། མི་མང་པོས་བརྡུངས་པས་ཀྱང་ཟངས་མ་ཤོར་ཏེ་མི་རྣམས་ན་རེ་རྐམ་ཆགས་ཅན་ཁྱོད་ཚོད་མ་ཁྱེར་ལ་ཟངས་བུ་བྱིན་ཞིག་ཟེར་བ་ལ། ཤིང་ལོའི་ཁུད་དུ་ཚོད་མ་བླུགས་ཏེ་ཟངས་བུ་གཏད་དེ་ཚོད་མ་སློབ་དཔོན་ལ་ཕུལ་བས་དགྱེས་ཏེ་གསོལ་ལོ། །
ཡང་ཕྱི་བཞིན་དུ་འབྲངས་པས་སྔར་གྱི་དགེ་འདུན་གྱི་གཙུག་ལག་ཁང་གསུམ་ཐོག་ཡོད་པའི་སྟེང་དུ་ཕྱིན་ཏེ། སྙིང་སྟོབས་དང་ལྡན་པ་སུས་འདི་ན་མར་མཆོང་ནུས་སམ་གསུངས་པ་ལ་ནཱ་རོ་པས་སྡུག་བསྔལ་ཡང་མྱུར་དུ་བདེ་ནས་འགྲོ་སྙམ་ནས་མཆོངས་པས་མི་རྣམས་ན་རེ། འདི་སྨྱོན་པའོ་ཞེས་ཟེར་ཏེ་འཛིན་དུ་བྱུང་བ་ལ། མི་སྟེང་ན་འདུག་པ་ཡ་གི་ཡོང་དུ་ཆུག་ཞིག་ཟེར་ཏེ་མཆོངས་པས་སློབ་དཔོན་སྔར་གྱིས་མྱུར་དུ་བདེ་ནས་འགྲོ་སྙམ་པ་དེས་ཞག་འགའ་མ་བྱོན་ནོ། ། དེར་ཤིན་ཏུ་སྡུག་པས་ཕྱིས་བྱོན་ཏེ་སྡུག་མི་བསྔལ་ལམ་བྱས་པས། སྡུག་བསྔལ་ལོ་བྱས་པས་ཚིག་ཐོན་པ་རྣམས་བཅུག་སྟེ་ན་བ་དང་ཚ་བ་མེད་པར་གྱུར་ཅིག་གསུངས་པ་ཙམ་གྱིས་སྡུག་བསྔལ་ལས་གྲོལ་ལོ། ། ཡང་ཕྱི་བཞིན་དུ་འབྲངས་པ་ལས་ནགས་འདབ་གཅིག་དུ་བྱོན་ཏེ། ཤིང་བདུག་པ་ཅན་མང་པོ་ལ་མེ་སྦར་ཏེ་སྙིང་སྟོབས་དང་ལྡན་པ་སུས་འདིར་ལག་འཇུ་ནུས་སམ་གསུངས་པ་ལ་ནཱ་རོ་པས་ལག་པ་བཅུག་པས་ཆུ་བུར་དུ་སོང་བ་ལ། སློབ་དཔོན་ན་རེ་སྡུག་བསྔལ་བར་མ་གྱུར་རམ་ཞེས་གསུངས་པས་སྡུག་བསྔལ་ལོ་བྱས་པས་སྔར་བཞིན་དུ་བྱས་པས་སྡུག་བསྔལ་ལས་གྲོལ་ལོ། ། ཡང་ཕྱི་བཞིན་དུ་འབྲངས་པས་བྱང་སྟོང་པ་ཞིག་དུ་སླེབས་པ་དང་།
དེར་ཅུང་ཞིག་མཉམ་པར་འཇོག་པ་བྱས་པས། དེར་ཁྱོད་ཡུན་རིང་པོར་ཚ་གྲང་ལ་སོགས་པ་གང་ཡང་ཡིད་ལ་མི་བྱེད་པར་དཀའ་བ་དོན་དུ་གཉེར་བ་ཅི་དོན་དུ་གཉེར་བ་ཡིན་གསུངས་པ་ལ་ནཱ་རོ་པས་ཁོ་བོ་ན་ཡང་དག་པའི་གདམས་ངག་འདོད་པ་ཡིན་ནོ་བྱས་པས། འོ་ན་ཡང་དག་པའི་གདམས་ངག་སྦྱིན་གྱིས་མཎྜལ་གྱིས་གསུངས་པ་ལ། ཆུ་མེད་བྱས་པས་རང་གི་དྲི་ཆུ་གྱིས་གསུངས་ཏེ་མཎྜལ་བྱས་ནས་མེ་ཏོག་བཀྲམ་པ་དང་། སློབ་དཔོན་གྱིས་མཎྜལ་གྱི་འཇིམ་པ་གཅིག་བསླངས་ཏེ་ནཱ་རོ་པའི་ཞལ་ལ་རྒྱབ་པ་དང་། མི་རྟོག་པ་སྐྱེས་ཏེ། ལྷན་ཅིག་སྐྱེས་པའི་ཡེ་ཤེས་མཚོན་པར་བྱ་བའི་ཕྱིར་བྱིན་གྱིས་བརླབས་པ་མཛད་དོ། ། དེ་ནས་དང་པོར་དབང་དང་རྒྱུད་དང་བསྟན་བཅོས་རྣམས་གསུངས། དེ་ནས་གདམས་ངག་གཞི་འཁོར་བའི་གནད་རྩ་དང་རླུང་དང་བྱང་ཆུབ་ཀྱི་སེམས་དང་བསྐྱེད་པའི་རིམ་པ་ལ་སོགས་པ་མཚོན་བྱེད་ཐམས་ཅད་བསྟན་ནས་མཚོན་བྱ་དོན་ཞུས་པས། ཀྱེ་ཧོ་འདི་ནི་རང་རིག་སྟེ། །
ངག་གི་ལམ་འདས་སྤྱོད་ཡུལ་མིན། ། ཏཻ་ལོ་ང་ཡིས་ཅི་ཡང་བསྟན་དུ་མེད། ། རང་གིས་རང་ལ་བརླན་ཏེ་ཤེས་པར་བྱས་སོ། ། ཅེས་གླུ་བླངས་ཏེ་འདིས་རྒྱ་མཚོ་དང་འདྲ་བའི་མཚོན་བྱ་བསྟན་ནས། ཆུ་བོ་དང་འདྲ་བའི་མཚོན་བྱེད་རྩ་རླུང་ལ་སོགས་པའང་གནང་སྟེ། ད་ཁྱོད་པཎྜི་ཏའི་ཆས་མ་འཛིན་པར་རྣལ་འབྱོར་པའི་ཆ་ལུགས་ཟུངས་ལ་སྒྲུབ་པ་སྙིང་པོར་གྱིས་ཤིག་དང་། སྐྱེ་བ་འདིར་མཆོག་གི་དངོས་གྲུབ་ཐོབ་པར་འགྱུར་རོ། ། པཎྜི་ཏའི་ཆ་ལུགས་བཟུང་ནས་རྩོད་པ་བྱས་ན་ཆོས་ལ་སྨོད་པའི་རྩ་ལྟུང་དྲུག་པ་འབྱུང་སྟེ་དངོས་གྲུབ་མི་ཐོབ་བོ་གསུངས་ཏེ། དམ་ཚིག་ཕོག་ནས་མི་སྣང་བར་གྱུར་ཏོ། ། དེ་ནས་ནཱ་རོ་པས་ལི་སི་ཧ་ར་ཞེས་བྱ་བ་མེ་ཏོག་བཟང་པོ་རྣམས་ཀྱང་དེའི་ཚོན་གྱིས་ཟིལ་གྱིས་གནོན་པས་མེ་ཏོག་གི་མདོག་འཕྲོག་པའི་ལྷ་ཁང་ཞེས་བྱ་བ་དེ་ལ་ཉེ་བའི་བྱང་ཕྱོགས་ན་གྲོང་ཁྱེར་ཆུང་བ་གཅིག་ཡོད་པ་ན་རྒན་མོ་གཅིག་གིས་བཤོས་འདྲེན་ཅིང་སྒྲུབ་པ་སྙིང་པོར་བྱེད་ཅིང་བཞུགས་པ་ལས་དུས་ནམ་ཞིག་ན་མུ་སྟེགས་གཅེར་བུ་པ་རྣམས་རྩོད་པ་རྒྱལ་ཏེ་སངས་རྒྱས་ཀྱི་བསྟན་པ་འཇིག་པར་གྱུར་པ་ན།
རྒྱལ་པོས་པཎྜི་ཏ་ལྔ་བརྒྱ་བསགས་ཏེ་མེ་ཏོག་ཕྲེང་བ་གཏད་པས་སུས་ཀྱང་ལེན་མ་ནུས་ནས། རྒྱལ་པོ་ན་རེ། ད་རུང་བགྲོས་ལ་ཁྱོད་རྩོད་པ་གྱིས་ཤིག གལ་ཏེ་རྩོད་པ་མི་ནུས་ན་གཙུག་ལག་ཁང་གཅེར་བུ་པ་ལ་འབུལ་ལོ་བྱས་པས། པཎྜི་ཏ་རྣམས་གྲོས་བྱེད་པའི་ཚེ་རྒན་མོ་གཅིག་ན་རེ། ངའི་ཁྱིམ་ན་ནཱ་རོ་པ་བཞུགས་ཟེར། དེར་དགེ་འདུན་གྱིས་གསོལ་བ་བཏབ་པས་སློབ་དཔོན་གྱི་ཞལ་ནས་བསྟན་པ་འཇིག་ལ་ཁད་དམ་ང་ཡོད་པའི་སར་གཅེར་བུ་པ་འོང་བ་ན། ནཱ་རོ་པས་གཅེར་བུ་པ་ཕམ་པར་བྱའོ། ། ཞེས་གསུངས་ཏེ། སྔར་གྱི་སློབ་དཔོན་གྱིས་གསུངས་པ་དྲན་ཏེ།
ཞལ་གྱིས་བཞེས་སོ། ། དེར་གཅེར་བུ་པ་འོང་དུ་མ་བཏུབ་པ་ལ་ཁོའི་ལྷ་ཁང་གི་གམ་དུ་རྒོལ་བ་དང་། ཕྱིར་རྒོལ་བ་དང་། དཔང་པོ་རྒྱལ་པོ་གསུམ་གྱི་ཁྲི་བཤམས་ཏེ་རྩོད་པ་བྱས་པས། སློབ་དཔོན་ཅུང་ཞིག་ཞན་ཞན་འདྲ་བས། སློབ་དཔོན་གྱི་ཐུགས་ལ་ང་ལྟ་བུའི་སྨྲ་བའི་དབང་ཕྱུག་ཞེན་པ་ལྟར་འདུག་པ་ཅི་ཡིན་སྙམ་ཏེ་བསམ་པས། སྔར་སློབ་དཔོན་གྱི་གསུང་བཅག་པའི་ཉེས་པ་དྲན་ནས་བཟོད་གསོལ་བྱས་ཏེ་ཡིད་ཀྱི་གསོལ་བ་བཏབ་པས། སློབ་དཔོན་ཕྱག་གཡོན་པར་མིའི་ཐོད་པ་རློན་པ་བཅད་མ་ཁད་གཅིག་ཐོགས་ནས་བྱོན་པ་ལ་ཕྱག་འཚལ་བས། གཅེར་བུ་ན་རེ། སངས་རྒྱས་པ་སྙིང་རྗེ་དང་བྲལ་བ་སྲིན་པོའི་གཟུགས་ཅན་འདི་ལྟ་བུ་ལ་ཕྱག་འཚལ་བ་དེ་ཉིད་ཀྱིས་ཕམ་པའི་གནས་སུ་གྱུར་ཏོ་ཞེས་ཟེར་རོ། །
དེར་སློབ་དཔོན་ཏི་ལོ་པའི་ཞལ་ནས་ཕམ་ཕམ་ཞེས་གསུངས་ཏེ། ཁོའི་ལྷ་ཁང་དྷེའུ་ལ་ཞེས་བྱ་བ་མཆོད་རྟེན་གྱི་གཟུགས་འདྲ་བ་ཟུར་བརྒྱད་དང་གསུམ་ཐོག་ཡོད་པ་ལ་སྡིག་མཛུབ་ལན་གསུམ་བྱས་པས་ཐོག་གསུམ་ཀ་འགྱེལ་བས་གཅེར་བུ་པ་རྣམས་སྐྲག་སྟེ་ཐམས་ཅད་ཀྱིས་སློབ་དཔོན་གྱི་ཞབས་ལ་ཕྱག་འཚལ་ཏེ་སྐྱབས་འཚལ་ལོ། ། གཅེར་བུ་པ་ཐམས་ཅད་སངས་རྒྱས་ཀྱི་བསྟན་པ་ལ་བཙུད་དོ། ། དེར་སློབ་དཔོན་གྱི་ཞལ་ནས་ད་ཁྱོད་ཀྱི་སྐྱེ་བ་འདི་ལ་མཆོག་གི་དངོས་གྲུབ་ཐོབ་པའི་སྐལ་བ་མེད་ཀྱིས་ད་ཁྱོད་ཀྱིས་ཆོས་སྟོན་ཞིག་དང་། དེས་འགྲོ་བ་མང་པོ་ལ་ཕན་པར་འགྱུར་ཏེ། ཁྱོད་པས་ཀྱང་སློབ་མ་དང་། དེའི་སློབ་མ་ནས་མར་རིམ་པ་བཞིན་དུ་ཕན་ཇེ་ཆེ་ཇེ་ཆེར་འགྱུར་ལ། བར་དོར་ཕྱག་རྒྱ་ཆེན་པོ་འགྲུབ་པར་འགྱུར། ཞེས་གསུངས་ཏེ་མི་སྣང་བར་གྱུར་ཏོ། ། དེར་ནཱ་རོ་པས་ཀྱང་བཤད་པ་དང་སྒྲུབ་པ་གཉིས་ཀ་མཛད་པ་ལས་རྟོགས་པ་སྐྱེས་ཏེ་གླུ་བླངས་པ་ནི།
འཆར་བ་མེད་ཅིང་ནུབ་པའང་མེད། ། ཉིན་མོ་མེད་ཅིང་མཚན་མོའང་མེད། ། བླ་མའི་རྟོགས་པས་རྨོངས་པ་བཅད་ནས་སོང་། ། གར་འགྲོ་གང་དུ་གནས་པ་མ་ཤེས་ཏེ། ། བདེ་ཆེན་གྱིས་ནི་དབང་པོའི་གྲོང་འདི་བཅོམ། ། བསམ་དུ་མེད་པའི་རྣལ་འབྱོར་དེ་ལས་སྐྱེ། ། དེ་ལ་བདག་གིས་ཅི་ཞིག་བསྟན་པར་བྱ། ། ཆོས་རྣམས་སྟོང་ཞིང་རང་ཡང་རྣམ་པར་བྲལ། ། གང་དང་གང་བལྟས་རྟག་དུ་དེ་ཡིན་ཏེ། ། གཉུག་མའི་ཡིད་ནི་གདོད་ནས་སྟོང་པར་སོང་། །
རྒྱུ་དང་འབྲས་བུ་བཏང་སྙོམས་དག་ཏུ་དོར། ། འདིའི་ཁྱད་པར་ཏཻ་ལོ་པ་དང་ངའོ། ། ཞེས་གསུངས་སོ། ། དེ་ལྟ་བུའི་སློབ་དཔོན་དེ་ཡང་ཕྱག་རྒྱ་ཆེན་པོའི་དངོས་གྲུབ་མ་ཐོབ་ཀྱང་རྒྱལ་པོ་དཔུང་དང་བཅས་པ་རེངས་པར་ནུས་པ་དང་། ཚོགས་ཀྱི་འཁོར་ལོ་ལ་སོགས་པའི་དུས་སུ་ཤིང་ཐོག་ལ་སོགས་པ་བཀུག་ནུས་པ་དང་། སྦྱིན་སྲེག་གི་ཐབས་ཀྱི་ནང་དུ་ལྷ་སུམ་ཅུ་རྩ་བདུན་ཞལ་བལྟ་ནུས་སོ། ། ཏིང་ངེ་འཛིན་གྱི་རྟོགས་པ་བརྟན་པར་ཐོབ་པས་དངོས་གྲུབ་ཐོབ་པར་ཀྱང་གྲགས་ཤིང་། པུར་སྦྱངས་པའི་ཤུལ་དུའང་ཟླ་བ་རེ་ཚེས་ཀྱི་བར་དུ་དུས་དུས་སུ་ལྷའི་མཆོད་པ་འོང་སྟེ། རོལ་མོ་སྒྲ་དང་མེ་ཏོག་གི་ཆར་དེང་སང་གི་བར་དུའང་ཀུན་གྱིས་མཐོང་ཞིང་ཐོས་པ་འོང་བ་ཡིན་ནོ། ། དེ་ལྟ་བུའི་ཆེ་བའི་ཡོན་ཏན་དང་ལྡན་པའི་དཔལ་ནཱ་རོ་ཏ་པའི་སློབ་མ་དཔལ་ཕམ་མཐིང་པ་སྐུ་མཆེད་བཞི་ཡིན་ཏེ།
དེའང་རིགས་མཐོ་བྱ་བ་ཡིན་ལ། མཆེད་རྣམས་ཀྱི་ཆེ་ཤོས་དགེ་སློང་དྷརྨཱ་མ་ཏི་ཆོས་ཀྱི་བློ་གྲོས་བྱ་བ་ཡིན་ཏེ། དེས་དཔལ་ནཱ་རོ་པའི་སྤྱན་སྔར་ལོ་བཅུ་གཉིས་བཞུགས་ཏེ། དེ་གདན་འདྲེན་དུ་དེའི་སློབ་མ་དགེ་སློང་འཇིགས་མེད་གྲགས་པ་ཞེས་བྱ་བ་དེས་བྱོན་ཏེ། ཁྱོད་ངའི་བླ་མའི་སྤྱན་སྔར་སྡོད་ཅིག ཁོ་བོ་ལ་བླ་མའི་གསུང་གིས་ཁྱོད་ཆོས་མ་བཤད་པར་རྒྱའི་རི་བོ་རྩེ་ལྔ་ལ་ཕྱིན་ན་དངོས་གྲུབ་ཐོབ་བོ་གསུངས་པས་དེར་འགྲོ་གསུངས་ནས་དེར་བཞུད། དེ་ནས་ཕྱིས་གཏམ་མ་ཐོས་པས་ཇི་ལྟར་སོང་ཆ་མེད་དོ། ། དེ་ནས་འཇིགས་མེད་གྲགས་པས་ནཱ་རོ་པའི་སྤྱན་སྔར་ལོ་དགུ་བཞུགས། དཔལ་ལྡན་དགྱེས་པའི་རྡོ་རྗེ་དང་། གཤིན་རྗེ་གཤེད་དང་།
གསང་བ་འདུས་པ་ལ་སོགས་པ་མཁས་པར་བསླབས། ཁྱད་པར་དུ་འཁོར་ལོ་བདེ་མཆོག་གི་སྒོ་ནས་དམན་པ་དང་འབྲིང་གི་དངོས་གྲུབ་ཀྱང་ཐོབ་པར་མཛད་དོ། ། དེ་བ་ཡུལ་ན་ཨ་དེས་པ་ཆེན་པོ་ཞེས་བྱ་བར་ཡང་གྲགས་སོ། ། དཔལ་ཕམ་མཐིང་པ་ཞེས་བོད་ལ་གྲགས་པ་དེ་ཡིན་ནོ། ། དེའི་སློབ་མ་དུས་ཀྱི་འཁོར་ལོ་བ་ཡང་ཟེར། བལ་པོ་མེ་ཏྲི་བ་ཡང་ཟེར་བ་ཡིན་ཏེ། དེས་གཅེན་སྤྱན་འདྲེན་དུ་བྱོན་པས་ཁྱོད་ཀྱིས་ངའི་བླ་མར་བརྟེན་གསུངས་ནས་དེས་ཀྱང་ནཱ་རོ་པའི་སྤྱན་སྔར་ལོ་ལྔ་བཞུགས་སོ། ། དེ་སྤྱན་འདྲེན་དུ་ཆུང་ངུ་ང་ཐང་ཆུ་བ་བྱས་པས་ཕྱིན་ཏེ་དེས་ཀྱང་དཔལ་ནཱ་རོ་ཏ་པ་ལ་དབང་བསྐུར་བ་ཙམ་ཐོབ། རྒྱུད་དང་མན་ངག་ལ་སོགས་པ་མང་དུ་ཐོས། ཐམས་ཅད་ནི་ཚར་བར་མ་ཐོས།
ཕམ་མཐིང་པའི་ཆེ་བའི་ལོ་རྒྱུས་ལ་གཅུང་པོ་དེ་བ་ཡུལ་དུ་བྱོན་པ་དང་། དེ་ནས་ཇོ་བོ་ཆེན་པོ་ན་རེ། ཁྱོད་ངག་གི་དབང་ཕྱུག་བསྒྲུབས་གསུངས་ནས་སྒྲུབ་པ་བྱས་ནས་སྒྲུབ་གཡོག་དང་བཅས་ཏེ་ཕྱིན་ནས་མེ་ཏོག་སྐྱུར་བས། མེ་ཏོག་ཡར་ལོག་ནས་བྱུང་ཡང་ཇོ་བོ་ཡེངས་ནས་མ་མཐོང་། སྒྲུབ་གཡོག་པ་བལ་པོ་ཐུགས་རྗེ་ཆེན་པོས་བྱེད་པས་མཐོང་སྟེ་རང་བཏུང་ངམ་སྙམ་པ་ལ། ཇོ་བོ་ཆེན་པོས་སྐྱོན་དུ་དོགས་ནས་མ་འཐུངས་ཏེ་བྱུང་ངོ་བྱས་པས་ཚོར་ཏེ་མར་ལོག་པ་ལ་འཐུངས་པས་ངག་གི་དབང་ཕྱུག་ཆེན་པོ་མ་གྲུབ་སྟེ། འོན་ཀྱང་ཚིགས་བཅད་རྩོམ་པ་ལ་ཐོགས་པ་མེད་པ་བྱུང་ངོ་། ། དེ་ལ་ངག་གི་དབང་ཕྱུག་བསྒྲུབས་པས་ཕྱིས་ངག་གི་དབང་ཕྱུག་ཀྱང་ཟེར་རོ། ། ངག་གི་དབང་ཕྱུག་ལ་དཔལ་ཕམ་མཐིང་པའི་ཞལ་ནས། ཁྱོད་ཀློག་སྐྱ་ཤེས་རབ་རྩེགས་དང་འགྲོགས་ལ།
བོད་དུ་སོང་ལ་འདིར་རྒྱུན་བཞག་གི་མེ་དང་། ཚེས་བཅུའི་མཆོད་པ་མ་ཆག་པར་བྱེད་འཇུག་པས་ནོར་ཚོལ་གསུངས་ནས་ཐང་ཆུ་བས་ཀློག་སྐྱ་དང་འགྲོགས་ཏེ་དམྱལ་ཡན་ཆད་དུ་བྱོན། དེའི་དུས་སུ་ཇོ་བོ་བྷ་རྡན་ཏ་གཡོག་པོར་ཡོད་སྐད། དེར་བྷ་རྡན་ཏས་ངུར་མིག་ཏུ་རྟ་གསོ་ཞིང་བསྡད། བྷ་རྡན་ཏས་བྲང་ཏི་ལ་ཆོས་གསན་ཏེ་ཕྱིས་པཎྜི་ཏ་བྱས་ཏེ་འོངས་ཙམ་ན་སློབ་དཔོན་གྱིས་ངའི་སྣེ་ལེན་གྱིས་ཤིག་ཟེར། ཕྱིས་མྱུར་བར་ཐོས་པ་འཛིན་པའི་དངོས་གྲུབ་ཐོབ་ཏེ་པཎྜི་ཏར་སོང་། དེར་གསེར་སྲང་ལྔ་བརྒྱ་རྙེད་དེ་ལོག་ནས་ཕྱིན་ནས་རྒྱུན་བཞག་གི་མེ་དང་ཚོགས་ཀྱི་འཁོར་ལོ་ད་ལྟའི་བར་དུ་ཡང་མ་ཆད་པར་ཡོད་པ་ཡིན་ནོ། ། དུས་ཕྱིས་ཇོ་བོ་ཐང་ཆུ་ལ་ཤ་བཀྲའི་ནད་ཅེས་བྱ་བ་བྱུང་སྟེ། དེའང་ཀློག་སྐྱ་དང་གཉིས་ཀྱིས་པད་མའི་རྫིང་བུ་གཅིག་ཏུ་རྐྱལ་བྱས་པས་ལན་ནམ་ཟེར། བོད་དུ་བྱོན་པའི་དུས་སུ་བདེ་མཆོག་གི་ཐང་སྐུ་བསྣམས་པ་དེའི་དུར་ཁྲོད་བརྒྱད་ལ་ཀླུ་དད་རིག་མ་དང་བཅས་པ་ཡོད།
དེ་ལ་ཞལ་ཁེབས་ཆུང་བས་མ་ཁེབས་པས་སྣོད་མིན་གྱིས་མཐོང་བས་ལན་ནམ་ཟེར། སེང་གེ་སྒྲའི་སྒྲུབ་པ་མཛད་པས་ནད་དེ་ལས་གྲོལ་ལོ། ། དེ་ནས་ཕྱིས་རྣལ་འབྱོར་པའི་ཆ་བཟུང་ནས་ཅི་བདེར་གནས་ནས་སྒྲུབ་པ་བྱེད་ཅིང་ཡོད་པ་ལས། ལན་གཅིག་དེ་ཧེའི་ཐང་ལ་བསྡད་ཙམ་ན་རྒྱལ་པོའི་བཙུན་མོ་ཤིང་ཀུན་ལ་མཆོད་པ་བྱེད་དུ་བྱུང་བ་ལ་ཞ་མ་ཕུད་པས་བཙུན་མོའི་འཁོར་རྣམས་ཀྱིས་བརྡུངས་པས་འགྲོ་མ་ནུས་ནས་ཐང་ལ་རི་བོ་བཞིན་དུ་སོང་ངོ་། ། དེ་འཕྱི་བའི་བར་དུ་ཁྱིམ་དུ་མ་བྱུང་སྟེ་བཙལ་བས་ཐང་སྟེང་ལ་རོ་བཞིན་དུ་འདུག་པ་ལ་ཁྱོགས་ལ་སྟེགས་ཏེ་འོངས་སོ། ། དེར་ཨ་དེས་པའི་ཞལ་ནས་ཁྱོད་ཀྱང་འཇིག་རྟེན་ཡུལ་ཆོས་དང་འགལ་བ་བྱ་བའི་དོན་མེད། བཙུན་མོའི་འཁོར་རྣམས་ཀྱང་རྣལ་འབྱོར་པ་བརྡུང་བའི་དོན་མེད་དེ་རྣལ་འབྱོར་པ་མི་ཁོངས་སུ་མ་ཆུད་པ་ཡིན་མོད། ད་འདི་ལ་ནུས་པ་མ་བསྟན་ན་བསྟན་པ་ལ་གནོད་གསུངས་ནས། འཇིག་རྟེན་དང་འཇིག་རྟེན་ལས་འདས་པའི་གཏོར་མ་གཉིས་བཤམས་ཏེ་སྒོ་དམ་པར་གདམས་ནས་ང་ལ་སུ་ཡང་མ་བོས་གསུངས་ནས་མཉམ་པར་བཞག་གོ ། དེར་རྒྱལ་པོའི་བཙུན་མོ་རང་གི་ཁང་པར་ཕྱིན་པ་དང་།
སྨྱོས་ཏེ་དེ་ནས་ལུས་ངག་རེངས་སེམས་མྱོས་པར་གྱུར་པས། དེ་ཙམ་ཞེས་བྱས་པས། འཁོར་རྣམས་ན་རེ། དེ་རིང་རྣལ་འབྱོར་པ་གཅིག་བརྡུངས་ཏེ། ཨ་དེས་པའི་གཅུང་པོ་ཡིན་པར་འདུག དེས་ལན་པ་ཡིན་ཏེ་འོང་ཟེར་ནས་མོས་གུས་བྱས་པས་བདེ་སྟེ། འབྲས་མི་ཁུར་བཞི་བཅུ་དང་དེའི་ཆ་རྐྱེན་དང་བཅས་ཏེ་བཟོད་པར་གསོལ་བ་ལ་འོངས་ཏེ་དེའི་མཚན་ཕྱེད་ན་རྔ་བརྡུངས་པ་དང་། དུང་འབུད་པ་དང་མང་པོ་ཐོས་པས་ཐང་ཆུ་བ་སྐྲག་སྟེ། དེ་རིང་རྒྱལ་པོ་མེད་པས་བརྡུངས་པ་ཡིན། དེ་རྒྱལ་པོས་ཐོས་པ་ལས།
ང་ལ་ཆད་པ་སྤྱོད་དུ་འོངས་པ་ཡིན་པས། ཨ་དེས་པ་ཅན་དུ་སྐྱོལ་གསུངས་ནས་བསྐྱལ་བས་ཅི་ཡང་མི་འོང་གི་སྐྲག་མི་དགོས་གསུངས་སོ། ། དེར་རྒྱལ་པོ་དང་བཙུན་མོ་གཉིས་ཀས་ཞབས་ལ་འཇུས་ཏེ་དབང་ཞུས་དེ་བསྐུར་བས་བཙུན་མོའི་དོན་དུ་གོ་ཆའི་དཔའ་བོ་དྲུག་གི་སྒྲུབ་ཐབས་དང་། དེའི་བསྟོད་པ་གཅིག་ཀྱང་མཛད། དེ་རྒྱ་གར་དུ་ཁྱེར་བས་སྒྲ་དང་ཚད་མ་བ་ཆེན་པོ་སུས་ཀྱང་སྐྱོན་མ་ཐོག དེ་དུས་དཔལ་ནཱ་རོ་པ་ནི་མི་བཞུགས། ལན་གཅིག་འཛམ་བུའི་གླིང་ན་ཁོང་ལས་ཆེ་བ་མི་བཞུགས་པར་གྲགས་སོ། ། ཡང་བོད་རྣམས་ཀྱིས་ཀྱང་ཁོ་དགྱེས་པས་ཕྱི་བའི་ཤ་ཁྱེར་ཀྱིན་འགྲོ་བས། ལན་གཅིག་དུས་ཀྱི་མཆོད་པའི་གཏོར་མ་ལ་ཕྱི་བའི་ཤ་ཕུལ་བས་དེ་གཏོར་སྐྱེལ་གྱི་ཁར་བཅུག་པས་སྨྱོས་ཏེ། ཧ་ཧ་ཧི་ཧི་ཟེར་ཞིང་གཏོར་མ་ལག་པར་བཟུང་སྟེ་ལོག་ནས་བྱུང་བ་ལ་བལྟས་པས།
ཁ་ན་ཕྱི་པའི་ཤ་འདུག་པ་དབྱུང་བས་ཞིའོ། ། ཡང་དེའི་དུས་སུ་གྲུ་ཤ་ཤེར་པོ་དང་བ་ཤ་རྒྱ་གར་རྩེགས་གཉིས་ཀྱིས་ཕྱིན་ཏེ། ཇོ་བོ་ལ་བདེ་མཆོག་ཞུས་པས། ཇོ་བོ་ན་རེ། ཁྱེད་ང་ལ་དབང་བསྐུར་ཞུས། སློབ་མ་ལ་བཤད་པ་མི་བྱེད་ན་མི་བཤད་བྱས་པས་དབང་བསྐུར་ཞུ་མ་ནུས་པས་ཚོགས་པ་ལ་བཤད་པ་ལས་མ་བཤད་དོ། ། དེར་ཡི་གེ་ཞུ་བའི་དུས་སུ་ཚོགས་བྱས་པའི་སར་ཁོང་རང་གཉིས་ཀྱི་གླུ་བླངས་ཏེ། སྒྲ་ཙམ་དོན་ལ་མེད་པ་དེ། ། བལ་པོ་ཕམ་མཐིང་མ་ཡིན་ནམ། ། གླེན་པ་ཁྱོད་ལ་ཅི་བྱ་ཡོད། །
ངེད་རང་རྒྱ་གར་ཡུལ་དུ་འགྲོ། ། བྱས་ཤིང་གླུ་བླངས་པ། འཇིག་རྟེན་པའི་གཏོར་མ་ནམ་མཁའ་ལ་འཕར་ཞིང་འདུག་པས། ཇོ་བོ་ན་རེ་འདི་ཅི་ཡིན་གསུངས་པ་ལ།

ཇོ་བོའི་གམ་ན་བལ་པོ་བོད་སྐད་ཤེས་པ་གཅིག་ཡོད་པས་འདི་སྐད་ཟེར་ཞིང་འདུག་བྱས་པས། ཇོ་བོ་ན་རེ་གདན་འདྲེན་ཁ་ནི་ངས་དབང་བསྐུར་གྱི་ངས་སློབ་མ་ལ་བཤད་ན་བསྟན་བྱས་པ་ལ་ཁྱེད་རང་གིས་མ་ནུས་པ་ཡིན་པས་ད་ཁྱེད་རང་སོང་གསུངས་ནས་ཕྱིན་པས་གཉིས་ཀ་གངྒཱ་མ་རྒལ་བར་ཉིན་ཞག་ཕྱེད་ཕྱེད་ཀྱི་ནད་ཀྱིས་བཏབ་ནས་ཤི། ཡང་ནགས་གསེབ་ན་མར་དུག་སྦྲུལ་ལ་ཆིབས་ནས་བྱོན་པ་དང་། ཡང་བལ་ཡུལ་གྱི་བྱང་ཕྱོགས་དེར་ཙན་ཏི་ཀའི་སྐུ་རང་བྱུང་གཅིག་བྱུང་། དེ་ལ་རྩིས་མཁན་རྣམས་ན་རེ། འདི་ལ་སྲོག་ཆགས་བྱེ་བ་གཅིག་གི་མཆོད་སྦྱིན་མ་བྱས་ན་ལོ་གསུམ་ན་བལ་པོའི་ཡུལ་སྟོང་ནས་འགྲོ་ཟེར། དེར་རྒྱལ་པོ་བྲེད་ནས་སྲོག་ཆགས་བྱེ་བ་གཅིག་ནི་མེད། ཇི་ལྟར་བྱ་སྙམ་པ་དང་། བླ་མ་ཕམ་མཐིང་པ་ལ་ཞུ་བ་མིན་པ་ཐབས་མེད། ཞུས་པས་གནང་ནས་སྦྱིན་སྲེག་གི་ཡོ་བྱད་སྐྱོལ་ཞིག་གསུངས་ནས་རྒྱལ་པོས་ཏིལ་མི་ཁུར་བཅོ་བརྒྱད་དང་བཅས་པའི་ཚོགས་ཀྱི་འཁོར་ལོ་དང་སྦྱིན་སྲེག་གི་ཡོ་བྱད་བསྐྱལ་ནས། སྦྱིན་སྲེག་མཛད་པའི་དུས་སྒྲུབ་གཡོག་ཀུན་གྱིས་ཐུན་མོང་དུ་ཀུན་གྱིས་མཐོང་བར་ཐབ་ཀྱི་ནང་ན་ཙན་ཏི་ཀའི་སྐུ་འདུག་པ་ལ་ཕྱག་ཏུ་ཏིལ་བཞག་པ་རྣམས་ཏིལ་འབྲུ་རེའང་།
ར་དང་ལུག་ལ་སོགས་པའི་སྲོག་ཆགས་སུ་སོང་ནས། དེ་ཙན་ཏི་ཀའི་ཁར་སྟེར་བ་ཐམས་ཅད་ཀྱི་མཐོང་ནས་ཙན་ཏི་ཀ་གནོད་པ་མེད་པར་གྱུར་པ་ཡིན་ནོ། ། གཞན་ཡང་ཇོ་བོས་ཚོགས་ཀྱི་དུས་སུ་ཆང་འགུགས་ནུས་པ་དང་། ཤིང་ཐོག་འགུགས་ནུས་པ་ལ་སོགས་པ་དམན་པ་དང་འབྲིང་གི་དངོས་གྲུབ་བསམ་གྱིས་མི་ཁྱབ་པ་ཐོབ་པ་ཡིན་ནོ། ། དེ་ལྟ་བུ་དེ་ལ་བླ་མ་གུང་ཐང་པས་གསན་ཏེ། ཡུན་རིང་ནི་མ་བཞུགས། འོན་ཀྱང་དཔལ་ནཱ་རོ་ཏ་པ་དངོས་གྱི་སློབ་མ་ཁ་ཆེ་བྱང་ཆུབ་བཟང་པོ་བྱ་བ་དང་། ཨ་དེས་པའི་ནུ་བོ་དཔལ་མེ་ཏྲི་བ་ཡང་ཟེར། དུས་འཁོར་བ་ཟེར་བ་དང་། ངག་གི་དབང་ཕྱུག་ཟེར་བ་དང་གཉིས་ཏེ་གསུམ་ལ་གསན།
སྤྱིར་ཆོས་ཀྱི་དོན་ལ་དཔལ་ཕམ་མཐིང་པ་ཅན་དུ་ལོ་བཅོ་བརྒྱད་བཞུགས་པའི་ཀློག་སྐྱ། ལོ་ཙྪ་བ་ཆེ་བ་ཙམ་ཡིན་གསུང་། ཕྱིས་ཇོ་བོ་བྷ་རྟན་ཏ་ལ་ཡང་གསན་ཏེ། སྤྱིར་བླ་མ་མལ་གྱིས་བདེ་མཆོག་རྩ་བའི་རྒྱུད་བདུན་ཅུ་རྩ་གསུམ་གསན་ཏེ་ཐམས་ཅད་ལ་ལེའུ་རེ་ལ་ཚོགས་རེ་མཛད་དོ། ། རིན་ཆེན་རྡོ་རྗེའི་ཆོས་རྣམས་ཁོང་ཉིད་ཀྱི་དབོན་པོ་ཇོ་བོ་མ་ཧཱ་ཛ་ན་ལ་གསན། བླ་མ་མལ་གྱིས་ཡི་གེ་བདུན་པའི་ལས་ཚོགས་ཐོགས་པ་མེད་པར་གྲུབ་པར་གྱུར་ཏོ། ། བསྐྱེད་པའི་རིམ་པ་ལ་བརྟན་པ་ཐོབ། སྒྲུབ་པ་ལ་བརྩོན་པས་གྲོངས་ཀའི་བར་དུ་མཚན་མོ་མགོ་རྔས་ལ་མི་འབེབས། ཐུན་བཞིའི་རྣལ་འབྱོར་མ་ཆག་པར་འཛད། གྲོངས་པའི་ཚེ་རྒྱན་དྲུག་བཏགས་ནས་གར་མཛད་ཅིང་གཤེགས།
ནམ་མཁའ་ལ་སྒྲ་དང་འོད་མང་པོ་བྱུང་བ་ཡིན་ནོ། ། དེའི་སྤྱན་སྔར་བདག་གི་བླ་མ་བྱང་ཆུབ་སེམས་དཔའ་ལོ་ཉེར་དྲུག་བཞུགས། དཔལ་བདེ་མཆོག་རྩ་བའི་རྒྱུད་ལ་ལེའུ་རེ་ལ་ཚོགས་རེ་བྱས་ནས་གསན། སྤྱིར་བླ་མ་ལོ་ཙཱ་བས་བོད་དུ་ཆོས་སློབ་མ་ལ་ཚར་བདུན་ལས་མ་བཤད་པ་ལ་ལྔ་བླ་མས་གསན་ནོ། ། གཞན་ཡང་དཔལ་བདེ་མཆོག་འཁོར་ལོའི་ཆོས་བསྐོར་མ་འགྱུར་བ་དང་། གཤིན་རྗེ་གཤེད་ལ་སོགས་པའི་ཆོས་དཔག་དུ་མེད་པ་དང་། ཡན་ལག་བརྒྱད་པ་ལ་སོགས་པའི་སྨན་དཔྱད་མང་པོ་གསན་ནོ། ། དེ་དག་གིས་ནི་གཞུང་འདི་བརྩམས་པའི་རྣལ་འབྱོར་གྱིས་དབང་ཕྱུག་ལཱུ་ཧི་པ་བརྒྱུད་པ་དང་བཅས་པའི་གཏམ་རྒྱུད་བླ་མའི་གསུང་བཞིན་བྲིས་སོ། ། བླ་མ་བརྒྱུད་པའི་ལོ་རྒྱུས་འདི་རྣམས་སྔར་ཕྱོགས་གཅིག་ཏུ་བསྒྲིགས་པ་མ་མཛད་དེ། སྤྲོས་པ་ལ་དགའ་ཞིང་འཆད་པ་དང་ཉན་པར་སྤྲོ་བ་རྣམས་ཀྱི་དོན་དུ་བཙུན་པ་…ཤར་པ་ཆེན་པོ་རྡོ་རྗེ་འོད་ཟེར་གྱིས་བླ་མ་རྣམས་ཀྱི་གསུང་བཞིན་དུ་ཕྱོགས་གཅིག་དུ་བསྒྲིགས་ནས་བྲིས་པའོ། །
བླ་མ་དམ་པ་རྣམས་ཀྱིས་ཐུགས་རྗེས་བཟུང་ཞིང་བྱིན་གྱིས་བརླབས་ནས་དངོས་གྲུབ་ཐོབ་པར་གྱུར་ཅིག། །། དགེའོ།། ། PAGE * MERGEFORMAT 30 རྡོ་རྗེ་འོད་ཟེར། བདེ་མཆོག་ལཱུ་ཧི་པའི་བླ་མ་བརྒྱུད་པའི་རྣམ་ཐར། PAGE * MERGEFORMAT 31
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
