ས་སྐྱ་པ་དང་ས་སྐྱ་པ་མ་ཡིན་པའི་བླ་མ་ཁ་ཤས་ཀྱི་རྣམ་ཐར།
པོད ༢༢
མཁས་གྲུབ་ཁྱུང་པོ་རྣལ་འབྱོར་པའི་རྣམ་ཐར།
༄༅། །མཁས་གྲུབ་ཁྱུང་པོ་རྣལ་འབྱོར་པའི་རྣམ་ཐར་བཞུགས་སོ།། ན་མོ་གུ་རུ། ཙཀྲ་སཾ་བྷ་ར། མ་ཧ་མཱ་ཡཱ། ཧེ་བཛྲ། གུ་ཧེ་ས་མ་ཡ་ཛ། བཛྲ་བེ་ར། ཌཱ་ཀི་ནི་མཧཱ་ཀ་ལ། བླ་མ་ཡི་དམ་མཁའ་འགྲོ་ཆོས་སྐྱོང་ལ། ། ཁྱུང་པོ་རྣལ་འབྱོར་བདག་གིས་གུས་བཏུད་ནས། །
ཕྱི་རབས་རྒྱུད་འཛིན་རྣམས་ལ་ཕན་པའི་ཕྱིར། ། རྣམ་ཐར་ཟུར་ཙམ་བཤད་ཀྱིས་གུས་པས་ཉོན། ། བན་ཆུང་བདག་གི་སྐྱེ་ས་གངས་དཀར་མདའ། ། སྙེ་མོ་ར་མང་རྗེའུ་རིགས་ཁྱུང་པོ་སྟེ། ། ཕ་རུས་སྨོས་པ་ཁྱུང་རྒྱལ་སྟག་སྐྱེས་དང་། ། མ་རུས་སྨོས་པ་མགོས་གཟའ་བཀྲ་ཤིས་སྐྱིད། ། དེ་གཉིས་རུམ་དུ་བདག་ཉིད་ཞུགས་པའི་ཚེ། ། ཕ་མ་ཡུལ་མི་བདེ་སྐྱིད་ལྡན་པར་གྱུར། ། སྟག་གི་ལོ་ལ་མའི་རུམ་ནས་བརྩམས། ། དེ་ཚེ་རྒྱ་གར་གྲུབ་ཐོབ་ཨ་མོ་གྷས། །
འདི་ནི་སྤྲུལ་པའི་སྐུ་སྟེ་རྒྱ་གར་བགྲོད། ། པཎྜི་ཏ་དང་གྲུབ་ཐོབ་ཐམས་ཅད་ཀྱིས། ། ཐུགས་བཅུད་བསྡུས་ནས་འགྲོ་རྣམས་སྨིན་གྲོལ་བྱེད། ། སྣ་ཚོགས་སྤྲུལ་པས་འགྲོ་བ་འདུལ་བར་འགྱུར། ། ཐེག་ཆེན་སྙིང་པོ་མཐའ་བྲལ་ཆོས་སྒྲ་སྒྲོག ། མཐར་ཐུག་གསང་སྔགས་བདེ་སྟོང་དབྱེར་མེད་ཀྱི། ། སེང་གེའི་ང་རོ་ཕྱོགས་བཅུར་སྒྲོག་པར་བྱེད། ། དེ་ཡི་ལུས་ནི་བདེ་མཆོག་འཁོར་ལོ་སྟེ། ། གསུང་ནི་མ་ཧཱ་མཱ་ཡཱའི་བདག་ཉིད་འགྱུར། ། ཐུགས་ནི་དཔལ་ལྡན་དགྱེས་པ་རྡོ་རྗེ་ཏེ། །
སྤྲུལ་པའི་གནས་མཆོག་གསང་བ་འདུས་པ་ལ། ། གསང་གནས་བདེ་སྐྱོང་གཤིན་རྗེ་གཤེད་དུ་འགྱུར། ། དཀྱིལ་འཁོར་དེ་དག་ལུས་ལ་བཀོད་ནས་ནི། ། གདུལ་བྱ་རྣམས་ལ་དངོས་གྲུབ་སྟོན་པར་བྱེད། ། གཞན་ཡང་ཡི་དམ་སྣ་ཚོགས་གཟུགས་བསྒྱུར་ནས། ། གདུལ་དཀའི་སྐྱེ་བོ་དཔག་མེད་འདུལ་བར་བྱེད། ། ལོ་ནི་བརྒྱ་དང་ལྔ་བཅུ་འཚོ་བར་འགྱུར། ། དེའི་མཐར་ནི་མཛད་པ་བཏུལ་བའི་ཚེ། ། ལྟས་དང་ཆོ་འཕྲུལ་སྣ་ཚོགས་སྟོན་པར་འགྱུར། ། དེ་ནས་ཞིང་ཁམས་རྣམ་དག་བདེ་བ་ཅན། །
རྒྱལ་བ་ཀུན་བསྔགས་ཞིང་དེར་སངས་རྒྱས་ནས། ། ཐེག་ཆེན་ཆོས་ཀྱི་འཁོར་ལོ་བསྐོར་བར་འགྱུར། ། ཕྱི་རབས་དད་ལྡན་སྐྱེས་བུ་ཐམས་ཅད་ཀུན། ། རྒྱལ་བའི་ཞིང་དེར་འགྲོ་བར་ཐེ་ཚོམ་མེད། ། དེ་སྐད་གསུང་ནས་བླ་མ་གྲུབ་ཐོབ་དེ། ། མཁའ་ལ་བྱ་བཞིན་རྒྱ་གར་ཡུལ་དུ་གཤེགས། ། ལོ་ལྔ་ལོན་ནས་ཕ་མས་ལུང་བསྟན་བཤད། ། ལོ་བཅུ་ལོན་ཚེ་ཡིག་རྩིས་མཁས་པར་ཤེས། ། བཅུ་གཉིས་ལོན་ལ་ཕ་མེས་བག་ཆགས་ཀྱིས། ། སེམས་ཕྱོགས་བོན་བསླབས་རྫོགས་ཆེན་ཕྱག་ཆེན་བསླབས། །
དེ་ནས་རིན་ཆེན་གསེར་ཕྱེ་ཕངས་མེད་ཁྱེར། ། གཅེས་པའི་སྲོག་ལ་མ་ལྟས་དཀའ་སྤྱད་ནས། ། རྒྱ་དང་བལ་པོའི་ཡུལ་དུ་ལན་བདུན་ཕྱིན། ། རྒྱ་གར་མཁས་པ་བརྒྱ་དང་ལྔ་བཅུ་བསྟེན། ། ཁྱད་པར་མཁས་ཤིང་གྲུབ་ཐོབ་ལྔ་བཅུ་དང་། ། རྩ་བའི་བླ་མ་ཁྱད་འཕགས་རྣམ་བཞི་བསྟེན། ། ལོངས་སྐུ་དྲུག་པ་རྡོ་རྗེར་འཆང་ཆེན་ལ། ། དངོས་སུ་ཆོས་གསན་ཡེ་ཤེས་མཁའ་འགྲོ་གཉིས། ། མཉེས་པར་བྱས་ནས་མཐར་ཐུག་མན་ངག་ཞུས། ། སྒྲོ་འདོགས་ཆོད་ནས་རྩེ་གཅིག་བསྒྲུབས་པ་ཡིས། །
མཆོག་དང་ཐུན་མོང་དངོས་གྲུབ་རྣམ་གཉིས་ཐོབ། ། རྣམ་ཐར་མདོར་བསྟན་ཡིན་གྱི་གུས་པས་ཟུངས། ། དེ་ལ་བདག་གི་སྐྱེ་ས་སྙེ་མོ་ར་མངས། རུས་ཁྱུང་པོ། ཕ་སྟག་སྐྱེས། མ་བཀྲ་ཤིས་སྐྱིད་དོ། ། དེ་ཡང་དང་པོ་བདག་བཙས་མ་ཐག་གྲུབ་ཐོབ་ཨ་མོ་གྷ་བྱོན་ནས་དབང་བསྐུར་བློ་འཕེལ་གྱི་ཆོ་ག་མཛད་ནས་གོང་བཞིན་ལུང་བསྟན་ནས། བླ་མ་ཉིད་རྒྱ་གར་དུ་གཤེགས་སོ། ། དེ་ནས་ལོ་ལྔ་ལོན་ནས་ཕ་མས་ལུང་བསྟན་བཤད། ལོ་བཅུ་ལོན་པ་དང་ཀློག་དང་ཡི་གེ་དང་རྒྱ་རྩིས་དང་དུས་འཁོར་མཁས་པར་ཤེས།
དང་པོ་ནས་ཕ་མེས་བོན་པོའི་དགེ་བཤེས་ཡིན་པས། དེའི་ཞེན་པའམ་བག་ཆགས་ཀྱིས་ལོ་ངོ་བཅུ་གསུམ་ལ་སློབ་དཔོན་གཡུང་དྲུང་རྒྱལ་པོ་ལ་བོན་ཕྱི་ནང་ཐམས་ཅད་བསླབས་པས་མཁས་པར་ཤེས་ནས། བཀའ་ས་ལི་བགྲམ་ས་བདུན་བརྒྱ་ཙམ་བྱུང་ནས་སྒྲུབ་ཐབས་དང་བསྟན་བཅོས་བཀའ་འགྲེལ་མང་པོ་བརྩམས་ཏེ། དབུས་གཙང་ཁམས་གསུམ་དུ་བོན་གྱི་བསྟན་པ་དར་བར་བྱས་པས། བོན་ལ་མཁས་ཤིང་གྲུབ་ཐོབ་དུ་གྱུར། སློབ་མ་ཡང་མཁས་པ་མང་དུ་ཐོན། ཁྱད་པར་དུའང་རོང་པོ་དགེ་བ་རྒྱལ་གྱིས་ཁམས་སུ་བོན་དར་བར་བྱས་ཏེ། རྟ་དང་དངུལ་བྲེ་བརྒྱ་ལ་སོགས་པ་བརྒྱ་ཕྲག་བཅུ་གསུམ་ཕུལ་ནས་བོན་གྱི་ཟབ་དོན་ཐམས་ཅད་དབང་པོ་རབ་འབྲིང་གསུམ་དུ་འདྲིལ་བ་གཅིག་ཞུ་ཟེར་བ་ལ། དབང་པོ་རབ་འབྲིང་གསུམ་དང་གནད་བདུན་གྱི་མགུར་བླངས་པས། རོང་པོས་སྣ་དྲངས་པའི་སློབ་མ་ལྔ་བཅུ་རྩ་ལྔས་ལྟ་སྒོམ་གྱི་དོན་ཁོང་དུ་ཆུད།
ལྷ་ཚོགས་མང་པོའི་ཞལ་མཐོང་ནས། ནུས་པ་ཕྱོགས་མེད་དུ་ཐོན་པས། བདག་རྩོད་མེད་དུ་གྱུར་ཀྱང་། བདག་ལ་ཐེ་ཚོམ་ཅུང་ཞིག་སྐྱེས་ཏེ། བོན་འདི་རྒྱ་གར་གྱི་པཎྜི་ཏ་དང་། ལོ་ཙྪ་བ་རྩོད་མེད་ཐམས་ཅད་ཀྱིས་ཀྱང་བསྒྱུར་བ་མི་འདུག མི་ཐམས་ཅད་ཀྱིས་ཀྱང་ཁྱོད་ཆོས་པར་མི་འདུག བོན་པོར་འདུག་ཟེར་བས། གྲུབ་ཐོབ་ཨ་མོ་གྷས་ལུང་བསྟན་པ་བཞིན་དུ། རྒྱ་གར་དུ་འགྲོ་དགོས་སྙམ་ནས་གསེར་མང་པོ་གྲབས་བྱས་པ་དང་།
ཕ་མ་གཉིས་ན་རེ། ངེད་གཉིས་རྒས་པས་མ་ཤི་བར་དུ་རྒྱ་གར་དུ་མ་འགྲོ་ཟེར་ནས་མ་བཏང་ནས། བོན་གྱི་གྲྭ་པ་རྣམས་དབུ་ཆེ་མཁས་པ་ལ་གཏད་ནས་ཉན་བཤད་དང་། བསྒྲུབ་པ་ལ་བཙུད་དོ། ། དེ་ནས་བླ་མ་འབྱུང་གནས་སེང་གེ་ལ་རྟ་དང་དར་ཟབ་དང་གསེར་མང་པོ་ཕུལ་ནས་རྫོགས་ཆེན་ཀློང་སྡེ། སེམས་སྡེ། མན་ངག་གི་སྡེ་རྣམས་བསླབས་པས། ཁྱད་པར་དུ་སེམས་མདོ་བཅོ་བརྒྱད་ལ་གྲྭ་པ་སུམ་བརྒྱ་ཙམ་བྱུང་ནས་མཁས་པར་གྲགས་སོ། ། དེ་ལྟར་ཕྱོགས་བཞིའི་གྲྭ་འདུ་བསྡོམ་བའི་དུས་སུ་བདག་གིས་བསམས་པས། རྫོགས་ཆེན་འདི་ལྟ་བ་མཐོ་བར་འདུག་སྟེ།
སྤྱོད་པ་ཐེག་ཚུགས་པ་ཞིག་ལས་མི་འདུག་པས། ད་ལྟ་སྒོམ་སྤྱོད་གསུམ་འཛོམ་པའི་ཆོས་ཤིག་བཙལ་དགོས་སྙམ་ནས། གྲྭ་པ་དེ་རྣམས་བཞག་ནས། ལྷ་ས་བསྟོད་ལུ་དང་ཤོ་མ་རར། བསྐོར་ནི་རུ་པའི་སྤྱན་སྔར་ཕྱིན་ནས་ཕྱག་རྒྱ་ཆེན་པོའི་རྩ་རྒྱུད་རབ་ཏུ་མི་གནས་པ། བཤད་རྒྱུད་བསམ་མི་ཁྱབ་པ། གསང་བ་གཉིས་སུ་མེད་པ། རྙོག་པ་མེད་པ། མཚན་བརྗོད་མ་ཧཱ་མཱ་ཡཱ་རྣམས་ཞུས། སྒྲ་ནག་གི་བརྒྱུད་སྒྲུབ་ཐབས་དང་བཅས་པ།
འཇིགས་བྱེད་རྒྱུད་སྒྲུབ་ཐབས་བཅས་པ་སྟེ། བསྐོར་བའི་ཆོས་རྣམས་མ་ལུས་པར་ཞུས། འབུལ་བ་དང་། ནན་ཆགས་དང་། ཉམས་ལེན་གྱིས་བླ་མ་ཤིན་ཏུ་མཉེས་པར་བྱས་ཤིང་མཉེས་ནས། བླ་མའི་ཞལ་ནས། ང་ལ་ད་ལྟ་ཡུངས་དཀར་ཞོ་གཅིག་གི་གྲྭ་པ་ཡོད་ཀྱང་། ང་ཡི་ཆོས་རྣམས་མ་ལུས་པར་རྫོགས་པ་ཁྱུང་པོ་རྣལ་འབྱོར་པ་ཁྱོད་ལས་མེད་དོ་ཡང་ཡང་གསུངས་སོ། ། དེ་ལྟར་ཆོས་རྣམས་མཁས་པར་བརླབས་ནས་ཆོས་ལ་མོས་པར་བྱུང་ཡང་། ཐུན་མོང་གི་དངོས་གྲུབ་ཀྱི་རྟགས་སམ་ལྟས་གཅིག་ལ་ཅུང་ཟད་མ་མོས་ནས།
ད་ལྟ་བོད་ན་གྲུབ་ཐོབ་འདི་ལས་ཆེ་བ་མི་འདུག བླ་མ་འདིས་ཀྱང་མཆོག་ཐུན་མོང་གི་དངོས་གྲུབ་ཐམས་ཅད་རང་ཅི་ཐོབ་མི་ཤེས་པར་འདུག་པས། ད་ཅི་ནས་ཀྱང་རྒྱ་གར་དུ་འགྲོ་དགོས་དགོངས་ནས་ཡུལ་དུ་ཕྱིན་ཏེ། སྲུ་མོ་བཟའ་མི་གཉིས་ལ་བུ་མེད་པར་ལོངས་སྤྱོད་ཆེན་པོ་ཡོད་ནས་གསེར་གཡུ་སྐྱིས་པས། རྒད་པོ་ན་རེ། ཁྱོད་མི་ངན་ཡིན། དང་པོ་བོན་དང་རྫོགས་ཆེན་གྱི་གྲྭ་པ་ཞབས་ཏོག་ཅན་དེ་རྣམས་སྐྱུར་ནས། ད་འཁོར་དང་ལོངས་སྤྱོད་གཉིས་ཀ་མེད་པ་ཞིག་བྱུང་འདུག ཁྱོད་ལ་གསེར་གཡུ་ནམ་ཡོང་ཟེར་ནས་མ་བཏང་བ་ལ། སྲུ་མོ་ན་རེ།
ཁྱོད་ལ་སྐྱིན་པ་མི་འདོད་ཅིག་གཡུ་ཞོ་བཅུ་གཅིག་ཡོད་པ་འདི་འབུལ། ངེད་བཟའ་མི་གཉིས་ལ་རྒས་ཁར་ཕན་ཐོགས་པའི་ཆོས་གཅིག་རྒྱ་གར་ནས་སྐྱོལ་ཞིག་ཟེར་རོ། ། དེ་ནས་ཞིང་བཙོངས་པ་དང་སྔར་གྱི་གྲྭ་པས་གསེར་གཡུ་ཕུལ་བ་རྣམས་ལ་སྲང་བཅུ་བྱུང་། གཡུ་དེ་ལས་སྟོད་དུ་བཙོངས་པས། གསེར་མང་པོ་ཁུགས་པ་རྣམས་ཁྱེར་ནས། བལ་པོ་རུ་ཕྱིན་པས། པཎྜི་ཏ་བྷ་སུ་ན་མ་ཏི་དང་མཇལ་ནས་གསེར་སྲང་གསུམ་ཕུལ་ཏེ། བིད་པ་ཏ་བསླབས། གསང་བ་སྤྱི་རྒྱུད་ཀྱི་དབང་ཞུས་ནས། ཀྲི་ཡ་དཔུང་བཟང་དང་།
རིག་པ་མཆོག་དང་། ལེགས་པ་གྲུབ་པ་དང་། དོན་ཡོད་ཞགས་པ་ལ་སོགས་པ་ཀྲི་ཡའི་བརྒྱུད་སྒྲུབ་ཐབས་ལྔ་བཅུ་ཞུས། དེ་ནས་ཡང་པཎྜི་ཏ་ཨ་ཐུ་ལ་བཛྲ་དང་མཇལ་ནས། ཁོང་གི་ཞལ་ནས་ཡང་ན་ངས་བལ་པོར་ཆོས་བསླབ་ཅིག ཡང་ན་རྡོ་རྗེ་གདན་ན་སངས་རྒྱས་གཉིས་པར་ལུང་བསྟན་པའི་བླ་མ་རྡོ་རྗེ་གདན་པ་ཅན་དུ་དེངས་ངས་བསྐྱལ་ཞིག་གསུངས་པ་ལ། ད་ཅི་ནས་ཀྱང་རྡོ་རྗེ་གདན་དུ་འགྲོ་དགོས་སྙམ་སྟེ། ཁོ་བོ་ཁྱུང་པོ་རྣལ་འབྱོར་གྱིས། འཁོར་བའི་སྡུག་བསྔལ་མ་བཟོད་པར། འཇིགས་སྐྲག་ཆེན་པོ་གཏིང་ནས་སྐྱེས། །
འཁོར་བ་མཐའ་མེད་འདི་འདྲ་བ། ། སྐྱེ་འཆིའི་སྡུག་བསྔལ་དཔག་ཏུ་མེད། ། ངན་སོང་སྡུག་བསྔལ་བསམ་མི་ཁྱབ། ། འཆི་བས་མི་འཇིགས་སྐྱེ་བས་འཇིགས། ། སྐྱེ་བ་ལས་ཀྱི་རྗེས་སུ་འབྲང་། ། རང་དབང་མེད་པར་འཁོར་བར་འཁྱམ། ། བདག་དང་སེམས་ཅན་ཐམས་ཅད་ཀྱང་། ། ཅིས་ཀྱང་མི་ཕན་འཆི་ངོ་ཤེས། ། ནམ་ཀྱང་འཆི་བར་འདྲ་བ་ལ། ། ཆོས་ཕྱིར་སྲོག་ཀྱང་བཏང་སྙམ་ནས། །
ལུས་དང་སྲོག་ལ་མ་བལྟས་ཏེ། ། བལ་ཡུལ་ཙམ་ལ་མ་ལྟོས་པར། ། སངས་རྒྱས་སྟོང་གི་འབྱུང་གནས་པ། ། སྟོན་པ་མངོན་པར་སངས་རྒྱས་པའི། ། རྡོ་རྗེ་གདན་དུ་ཚངས་ཀྱི་ཕྱིན། ། རྒྱལ་བ་ཐུབ་པ་ཆེན་པོ་ཡིས། ། སངས་རྒྱས་གཉིས་པར་ལུང་བསྟན་པའི། ། དཔལ་ལྡན་རྡོ་རྗེ་གདན་པ་དང་། ། དངོས་སུ་ཞལ་མཇལ་དཀོན་པ་ཡི། ། གུ་ལང་གསེར་སྲང་ལྔ་བཅུ་ཕུལ། །
སངས་རྒྱས་དངོས་དང་མཇལ་སྙམ་ནས། ། བ་སྤུ་ལྡང་ཞིང་མཆི་མ་འཁྲུགས། ། མོས་གུས་ཆེན་པོ་གཏིང་ནས་སྐྱེས། ། གུས་པས་ཐལ་སྦྱར་འདི་སྐད་ཞུས། ། བསྟན་པའི་རྩ་བ་དགེ་སློང་གི ། མཁན་པོ་མཛད་ནས་འདུལ་བ་ཞུ། ། བྱང་ཆུབ་ཆེན་པོར་སེམས་བསྐྱེད་ནས། ། ཐེག་པ་ཆེན་པོའི་ཆོས་རྣམས་ཞུ། ། སྨིན་བྱེད་གསང་སྔགས་དབང་བསྐུར་ནས། ། གྲོལ་བར་བྱེད་པའི་བསྐྱེད་རྫོགས་ཞུ། །
དེ་སྐད་བདག་གིས་གསོལ་བཏབ་པས། ། དཔལ་ལྡན་རྡོ་རྗེ་གདན་པ་ཡིས། ། དགྱེས་པའི་འཛུམ་བསྟན་འདི་སྐད་གསུང་། ། སྲིན་པོ་གདོང་དམར་མཐའ་འཁོབ་ཡུལ། ། ལོག་ལྟས་རྒྱུད་འཁྲུགས་ཐེ་ཚོམ་ཅན། ། སྣ་ཚོགས་ཆོས་ཚོལ་སྒྲུབ་མི་ནུས། ། རང་མ་སྨིན་པར་གཞན་ལ་བཤད། ། གཅིག་ལ་གཅིག་སྨྲ་ཕྲག་དོག་ཅན། ། མི་ནག་ཆོས་ཀྱི་ལོ་རྒྱུས་མཁན། ། དེ་ལྟ་བུའི་རྒྱལ་ཁམས་ནས། །
དད་ལྡན་སྐྱེ་ཤིས་འཇིགས་པ་ཡི། ། སྙིང་སྟོབས་ལྡན་པའི་སྐྱེས་བུ་ཁྱོད། ། མ་ནོར་དམ་ཆོས་ཚོལ་བའི་ཕྱིར། ། བལ་ཡུལ་ཙམ་ལ་མ་ལྟོས་པར། ། སྲོག་ལ་མི་ཕངས་དཀའ་སྤྱད་ནས། ། རྒྱ་གར་ཡུལ་རྣམས་བགྲོད་བྱེད་པའི། ། སྐལ་ལྡན་ཁྱུང་པོ་རྣལ་འབྱོར་ཁྱོད། ། སྔོན་ཚེ་བྱང་ཕྱོགས་གངས་ཅན་དུ། ། ཉན་ཐོས་རྫུ་འཕྲུལ་དཔག་མེད་ལྡན། ། རྫུ་འཕྲུལ་ཆེན་པོ་ཞེས་བྱར་གྱུར། །
དེ་ཚེ་ལོག་ལྡན་མུ་སྟེགས་དང་། ། ལྷ་ཀླུ་གནོད་སྦྱིན་འབྱུང་པོ་དང་། ། སྐྱེ་བོའི་ཚོགས་རྣམས་འདུལ་བར་བྱེད། ། ཁྱོད་ནི་ཉན་ཐོས་ཚོགས་བསྐོར་ནས། ། མཁའ་ལ་བྱ་བཞིན་རྣམ་པར་རྒྱུ། ། རི་དང་ཆུ་ལ་ཐོགས་མེད་ཅིང་། ། གཅིག་དང་དུ་མར་སྣང་ལ་སོགས། ། སྤྲུལ་པ་སྣ་ཚོགས་གཟུགས་འཆང་པའི། ། དགྲ་བཅོམ་ཆེན་པོ་ཉིད་གྱུར་པས། ། བདག་དང་རྒྱ་གར་མཁས་རྣམས་ཀྱིས། །
ཁྱོད་ཀྱི་མཁན་པོ་བྱེད་མི་ནུས། ། བྱང་ཕྱོགས་ཁ་བ་ཅན་ལྗོངས་ན། ། གླང་རི་འོད་ལྡན་གསེར་ཅན་ན། ། སངས་རྒྱས་སྣང་བ་མཐའ་ཡས་ཀྱི། ། སྤྲུལ་པ་བཞུགས་ཀྱིས་དེར་སོང་ལ། ། བསྙེན་པར་རྫོགས་པའི་མཁན་པོ་ཞུས། ། ཡུལ་དབུས་མ་ག་རྡོ་རྗེའི་གདན། ། གནས་མཆོག་འདི་དང་གཞན་རྣམས་སུ། ། ཁྱོད་ཀྱི་ཇི་སྐད་ཞུས་པ་ཡིས། འདུལ་བ་ཕར་ཕྱིན་གསང་སྔགས་རྣམས། །
ཇི་སྐད་འདོད་བཞིན་བསྟན་པར་བྱ། ། དེ་ནས་བདག་གི་དགེ་ཚུལ་གྱི། ། མཁན་པོ་ཞུས་ནས། མིང་ཚུལ་ཁྲིམས་མགོན་དུ་བཏགས་པས། བླ་མ་རྡོ་རྗེ་གདན་པའི་ཤངས་ཁྲག་ཤོར་ནས། ཁྱུང་པོ་རྣལ་འབྱོར་ལས་སྤོ་མ་ནུས་སོ། ། དེའི་དུས་སུ་བླ་མའི་ཞལ་ནས། ཁྱུང་པོ་ཛྭ་ཀི་མ་ཧ་ཕ་ལ་གསུང་ནས། ཐོག་མར་འདུལ་བ་ལུང་དང་། བསྟན་བཅོས་མདོར་རྩ་གསུངས་སོ། །
དེ་ནས་རྗེས་ཤྲཱི་བྷ་དྲ་ཡ་ཛྙཱ་དེ་རི་མ་ལ་ཡ་ལ་བཞུགས་པའི་དྲུང་དུ་ཕྱིན་ཏེ། སེམས་བསྐྱེད་ཞུས་ནས། བྱམས་པའི་ཆོས་ལྔ་དང་རྣལ་འབྱོར་སྤྱོད་པའི་ས་སྡེ་ལྔ་དང་། ཚད་མ་སྡེ་བདུན་ཞུས་སོ། ། ཡང་བཻ་རོ་ཙ་ན་ར་ཀྲི་ཏ་ལྷོ་ཕྱོགས་ཀོ་ས་ལའི་དུར་ཁྲོད་ནས་རྡོལ་ན། རྩའི་སྤྱིལ་པོ་ནང་འཁོར་པཎྜི་ཏ་བཅུ་ཙམ་ལ་ཆོས་གསུངས་པ་དང་མཇལ་ནས་དེ་གསང་བ་འདུས་པ་ལྷ་སུམ་ཅུ་རྩ་གཉིས་དང་། ཧེ་བཛྲ་བཅུ་གསུམ་དང་། འཁོར་ལོ་སྡོམ་པ་ལྷ་བཅུ་གསུམ་དང་། མཧཱ་མཱ་ཡཱ་ལྷ་ལྔ་དང་། རྡོ་རྗེ་འཇིགས་བྱེད་ལྷ་བཅུ་གསུམ་དང་།
ལྷ་ལྔའི་གོ་ནས་དབང་བསྐུར་ཞིང་བྱིན་གྱིས་བརླབས་སོ། ། ཡང་བཻ་རོ་ཙ་ན་ར་ཀྲི་ཏ་ཛེ་ཏའི་ཚལ་ན་བཞུགས་པ་ལ། སངས་རྒྱས་ཐོད་པ་དང་། སངས་རྒྱས་མཉམ་སྦྱོར་དབང་དང་བཅས་པ་ཞུས་སོ། ། ཡང་རྡོ་རྗེ་གདན་པ་ཆེན་པོ་ལ་རྡོ་རྗེ་གདན་དུ་རྒྱུད་སྡེ་ལྔའི་དཀྱིལ་འཁོར་ཆེན་པོ་གཅིག་ཏུ་དབང་ཞུས་སོ། ། དེ་ནི་རིན་པོ་ཆེ་རྒྱ་མཚོའི་རྩར་རྒྱུད་བཤད་རྒྱུད་དང་། དཔལ་ལྡན་འབྲས་སྤུངས་ཀྱི་བྲེའི་ནང་ན་ཇི་ལྟར་ཞུགས་བཞིན་ནོ། ། དེ་ལ་རྒྱུད་སྡེ་ཆེན་པོ་ལྔའི་དབང་དང་། རྒྱུད་དང་། བསྒྲུབ་པའི་ཐབས་གདམས་པ་མཆོག་གི་ཁྱད་པར་ནི།
བདེ་མཆོག་གི་གྲོལ་རྒྱུད་ལས། རྒྱུ་ལམ་འབྲས་བུ་བསྟན་པ་ཡང་། ། བདེ་བ་ཆེན་པོ་འགྲུབ་པས་ན། ། བྱང་ཆུབ་སེམས་ཀྱི་རྡོ་རྗེ་ནི། ། བདེ་བ་བསྒྲུབ་པ་ཉིད་ཡིན་སྟེ། ། དཔལ་ལྡན་གསང་བ་འདུས་པ་དང་། ། སྙིང་པོ་དགྱེས་པ་རྡོ་རྗེ་དང་། ། དགའ་ཆེན་ཟ་ནུས་སྒྱུ་འཕྲུལ་ཆེ། ། དཔལ་ལྡན་འཁོར་ལོ་སྡོམ་པ་དང་། ། དྲག་པོ་རྡོ་རྗེ་འཇིགས་བྱེད་དང་། །
མཐར་ཐུག་སྟོན་པ་ལྔ་པོ་ལ། ། ཐབས་དང་ཤེས་རབ་གཉིས་ཀྱི་རྒྱུད། ། ཟུང་དུ་འཇུག་པ་ཉིད་ཡིན་པས། ། དང་པོ་རྨི་ལམ་དབང་ལ་ཡང་། ། ཕྱི་ནང་གསང་བ་ཉིད་ཡིན་ནོ། ། ལམ་ལ་རིམ་པ་གཉིས་ཡིན་ཏེ། ། བསྐྱེད་རིམ་དང་ནི་རྫོགས་རིམ་མོ། ། བསྐྱེད་པ་སྣང་དང་རྫོགས་པ་སྟོང་། ། དབྱེར་མེད་ཟུང་འཇུག་ཆུ་ཟླ་བཞིན། ། རྫོགས་པ་རང་ལུས་གཞན་ལུས་དང་། །
ཟུང་འཇུག་བདེ་སྟོང་དབྱེར་མེད་དོ། ། འབྲས་བུ་མཆོག་དང་ཐུན་མོང་ངོ་། ། ཐུན་མོང་ལས་བརྒྱད་གྲུབ་ཆེན་བརྒྱད། ། མཆོག་ལ་སྐུ་བཞི་མཛད་པར་བཅས། ། ལྷུན་གྲུབ་གང་འདུལ་རང་ཤར་རོ། ། གང་ཟག་སྦྱངས་པའི་ལས་ཅན་གྱིས། ། རྩེ་ཅིག་མ་ཡེངས་འབད་གྱུར་ན། ། དམ་ཚིག་ལྡན་པས་ངེས་པར་ཐོབ། ། རང་ལུས་ཐབས་ལྡན་ལམ་དང་ནི། ། གཞན་ལུས་ལས་ཀྱི་ཕྱག་རྒྱའོ། །
འདོད་ཡོན་ལམ་ཁྱེར་གནད་མཆོག་གི ། བརྒྱུད་པ་མཆོག་གི་རིམ་པ་ཡང་། ། སངས་རྒྱས་ལུང་བསྟན་ཐོབ་པ་ཡི། ། སློབ་དཔོན་འཕགས་པ་ཀླུ་སྒྲུབ་དང་། ། འོད་གསལ་བསྟན་པས་གྲུབ་པ་བརྙེས། ། རྐམ་པ་ལ་ཞེས་བྱ་བ་དང་། ། ཕྱག་རྒྱ་ཁྱི་རུ་སྤྲུལ་བྱེད་པའི། ། ཀུ་ཀུ་རི་པ་ཆེན་པོ་དང་། ། ཉ་ལྟོ་གསོལ་ཞིང་གྲུབ་པ་ཐོབ། ། ལོ་ཧི་པ་ཞེས་གྲགས་པ་དང་། །
ལྷག་པའི་ལྷ་ཡིས་བྱིན་བརླབས་པ། ། དཔལ་འཛིན་ཧེ་རི་ཀེ་ལ་དང་། ། དེ་དག་རྣམས་ལས་རིམ་བརྒྱུད་པ། ། ཌོཾ་བྷི་བ་དང་ཀུ་སུ་ལུ། ། མཧཱ་བཛྲ་ལེགས་བསྡུས་སྟེ། ། དཔལ་ལྡན་ཡེ་ཤེས་ཏེ་ཞེས་པ། ། བཻ་རོ་ཙ་ན་ར་ཀྲི་ཏ། ། སུ་མ་ཏི་ཞེས་ནཱ་རོ་པ། ། ཏ་ཐཱ་ག་ཏ་ར་ཀྲི་ཏ། ། ཨ་མོ་གྷ་ནི་བཛྲ་དང་། །
དཔལ་ལྡན་རྡོ་རྗེ་གདན་པ་རྣམས། ། རིམ་གྱིས་བདག་ལ་བརྒྱུད་པའོ། ། ཡང་དཔལ་ལ་ལི་ཏ་བཛྲ། པད་མ་ཞབས། ཨེན་ཊ་བཱོ་ཏི་ཆུང་པ། དཔལ་འཛིན། ཨ་མོ་གྷ་བཛྲ། བཻ་རོ་ཙ་ན་ར་ཀྲི་ཏ་ནས་བརྒྱུད་པའི། སྒྲ་ནག་དང་འཇིགས་བྱེད་རྟོག་པ་བདུན་པ་དང་། སྒྲུབ་ཐབས་རྡོ་རྗེ་འོད་དང་།
རྟོག་པ་གསུམ་པ་དང་། གསང་བ་མཐར་ཐུག་གི་གདམས་པ་རྣམས་ཞུས་སོ། ། རྗེ་རྡོ་རྗེ་གདན་པ་ལ། མི་གཡོ་བའི་རྒྱུད་སྒྲུབ་ཐབས་དང་བཅས་པ་དང་། སྒྲོལ་མའི་རྒྱུད་གདམས་ངག་དང་བཅས་པ་དང་། མཚན་བརྗོད་དབང་རྒྱུད་སྒྲུབ་ཐབས་དང་བཅས་པ་དང་། གསང་སྔགས་ཀྱི་རྗེས་སུ་ཡི་རང་དང་། སྒྲུབ་པའི་ལམ་རིམ་དང་། རྩོད་པའི་ལམ་རིམ་དང་། གཞན་ཡང་བྱ་རྒྱུད་སྒྲུབ་ཐབས་དང་བཅས་པ་དང་།
སྤྱོད་པའི་དང་། རྣལ་འབྱོར་དང་། རྣལ་འབྱོར་བླ་མེད་ཀྱི་རྒྱུད་སྒྲུབ་ཐབས་ཞལ་གདམས་དང་བཅས་པ་རྣམས་ཞུས། ཁ་ཆེ་དགོན་པ་བ་དང་། རྡོ་རྗེ་གདན་པ་ལ། རྡོ་རྗེ་ས་འོག་དང་། འབྱུང་པོ་འདུལ་བྱེད་དང་། གར་མཁན་མཆོག་གི་རྒྱུད་དང་། གནོད་སྦྱིན་ཤིང་རྟའི་རྒྱུད་དང་། རྣམ་སྲས་ཞི་བ་དང་དྲག་པོ་རྣམས་ཞུས་སོ། །
དེ་ནས་བླ་མ་ཆེན་པོ་རི་མ་ལ་ཡའི་རྩེ་ན་བཞུགས་པ་ལ་གསེར་སྲང་བཅུ་གསུམ་ཕུལ་ནས། ཚེས་བཅུའི་མཆོད་པ་བྱས་པའི་ཐོ་རངས་ཀྱི་ཚེ་ན། ནམ་མཁའ་ལས་མེ་ཏོག་ཆར་བཞིན་བབས། དཔའ་བོ་མཁའ་འགྲོས་བར་སྣང་ཁེངས། ། སྒྲ་དང་འོད་དང་འཇའ་ཚོན་འཁྲུགས། ། ལྷ་རྣམས་མཆོད་པ་འབུལ་བའི་ཚེ། ། རྡོ་རྗེ་གདན་པ་འདི་སྐད་གསུང་། ། རིགས་ཀྱི་བུ་ཁྱོད་བོད་དུ་སོང་། ། གདུལ་དཀའ་ཁ་བ་ཅན་ལྗོངས་ཀྱི། ། སེམས་ཅན་མང་པོ་གྲོལ་བྱེད་ཅིང་། །
ཕྱི་མའི་ཚེ་ན་ཆོས་འདི་རྣམས། ། ཁྱོད་ཀྱི་རྒྱུད་འཛིན་རྣལ་འབྱོར་པ། ། གཅིག་གིས་དར་བར་བྱེད་པར་འགྱུར། ། ཆོས་འདི་རྣམས་ཀྱི་བཀའ་ཐོབ་ཅིང་། ། ཕན་སེམས་ལྡན་པ་དེ་ཡི་ནི། ། གང་བྱུང་རྒྱལ་སྲས་མ་ནོར་སྟོན། ། རབ་ཏུ་མི་གནས་ལ་སྦྱོར་སྟེ། ། རིམ་གྱིས་དོན་རྟོགས་མང་དུ་བྱུང་། ། གྲུབ་མཐའ་གཞུང་ཆེན་བཞི་ཉིད་ལས། ། མཚན་ཉིད་ཐེག་དང་རྡོ་རྗེ་ཐེག །
ཁྱད་པར་རྣམ་པར་འབྱེད་པ་ཡི། ། རྒྱུ་དང་འབྲས་བུ་ལམ་བྱེད་པ། ། མངོན་གསུམ་རྗེས་དཔག་རིམ་པ་ཡིས། ། གཏན་ཚིགས་ཆེན་པོ་བཞི་ལ་ནི། ། མཚན་ཉིད་གསུམ་གྱི་གཏན་ལ་འབེབས། ། དེ་ནི་རྩོད་པའི་ལམ་རིམ་མོ། ། ཕ་རོལ་ཕྱིན་དང་གསང་བ་སྔགས། ། བྱང་ཆུབ་ཕྱོགས་ཆོས་སུམ་ཅུ་བདུན། ། ཐུན་མོང་ལམ་ལྔ་ཁྱད་པར་གཉིས། ། ཞལ་སྤྱོད་དོན་བསྡུས་ལམ་བྱེད་པ། །
སྒྲུབ་པའི་རིམ་པ་ཞེས་བྱའོ། ། དེ་དག་ལམ་རིམ་གཉིས་པའོ། ། དེ་ཉིད་མཐོང་ལམ་ཞེས་བྱའོ། ། ལྟ་བ་ངན་པས་མ་གོས་པའི། ། ཡེ་ཤེས་མངོན་དུ་བྱེད་པའི་ལམ། ། མཐའ་དང་བྲལ་བའི་དོན་ཉིད་ནི། ། ཟུང་དུ་འཇུག་པར་སྟོན་པ་དག ། དབུ་མ་ཆེན་པོ་ཉིད་དུ་གསུངས། ། ཞི་གནས་ལྷག་མཐོང་ཏིང་འཛིན་ནི། ། གོང་ནས་གོང་དུ་ལམ་སྦྱོང་བ། །
སེམས་ཀྱི་ལམ་སྦྱོར་ཞེས་བྱར་བསྟན། ། ང་དང་འདྲ་བར་ཁྱོད་ཀྱི་རྟོགས། ། རྒྱལ་བས་ལུང་བསྟན་བདག་གིས་ཐོས། ། ཁྱོད་ཀྱང་འདི་ནས་སངས་རྒྱས་ཞིང་། ། བདེ་བ་ཅན་དུ་འགྲོ་བར་འགྱུར། ། རྩོད་ལྡན་གདུལ་དཀའི་སེམས་ཅན་ལ། ། སྐྱོ་བ་མ་སྐྱེས་ཕན་སེམས་སྦྱོང་། ། བདེ་མཆོག་དཀྱིལ་འཁོར་རང་བྱོན་གྱི། ། ས་རུ་གདུལ་བྱ་ཁྲི་ཕྲག་འབྱུང་། ། ཞེས་ལུང་བསྟན་མཛད་དོ། །
དེ་ནས་ཆུ་བོ་གངྒཱའི་འགྲམ་དུ། རྒྱལ་བ་མཻ་ཏྲི་པའི་སློབ་མ་ཞིང་གི་རྡོ་རྗེ། མི་མཉམ་རྡོ་རྗེ། རིན་ཆེན་རྡོ་རྗེ། རྡོ་རྗེ་མཆེད་གསུམ་གྱིས་གཤིན་རྗེ་གཤེད་བསྒྲུབས་ནས། ལས་སྦྱོར་བྱེད་པ་དང་མཇལ་ཏེ། གསེར་སྲང་རེ་རེ་ཕུལ་ནས་གཤིན་རྗེ་གཤེད་ཀྱི་དབང་ཞུས། གཤིན་རྗེ་གཤེད་དམར་ནག་གི་རྒྱུད་སྒྲུབ་ཐབས་དང་ར་སྒྲོལ་ཞུས་ནས། ཟླ་བ་བདུན་དེ་ཉིད་དུ་བསྒྲུབས་པས། དང་པོ་གཤིན་རྗེ་གཤེད་དམར་པོའི་ཞལ་མཐོང་།
དེ་ནས་ནག་པོའི་ལྷ་ཚོགས་ཐམས་ཅད་ཀྱི་ཞལ་མཐོང་ངོ་། ། དེ་ནས་དེ་ཝི་ཀོ་ཊིར་ཌཱ་ཀི་མ་ཀ་ན་ཀ་ཤྲཱི་ལ། སཾ་བུ་ཊའི་རྒྱུད་སྒྲུབ་ཐབས་དང་བཅས་པ་དང་། རྫོགས་རིམ་དེ་ཁོ་ན་ཉིད་ཡང་དག་བསྡུས་པ་དང་། དཔལ་མཆོག་དྲྭ་བ་སྡོམ་པ་རྒྱ་མཚོ་དང་། ཡེ་ཤེས་རྒྱ་མཚོ་དང་། ཡེ་ཤེས་མངོན་འབྱུང་དང་། དམ་ཚིག་བཀོད་པའི་རྒྱུད་རྣམས་ཞུས་སོ། ། དེ་ལས་བྲམ་ཟེ་རཏྣ་ཕ་ལ་ལ་གཤིན་རྗེ་གཤེད་ཞུས་པས། ཁྱོད་ལ་གཡུ་འབུལ་བའི་སྲུ་མོ་བཟའ་མི་གཉིས་ལ་མེད་ཚོལ་དང་།
ལྟེ་སྒྱུར་འདི་སྐྱོལ་བུ་གསུམ་འབྱུང་བར་འགྱུར་རོ་ཞེས་ལུང་བསྟན་ནས། བོད་དུ་འོངས་པས་དཔལ་མོ་དཔལ་ཐང་ལ་དགྲ་བྱུང་ནས། ར་སྒྲོལ་གྱི་ལས་སྦྱོར་བྱས་པས། ཟན་གྱི་རས་འགྲོ་ཤེས་པ་བྱུང་། དེ་ལ་གསད་སྔགས་རྒྱབ་པས་ར་ཁྲག་བསྐྱུགས་ནས་ཤི་བ་དང་། ཇག་པ་ཐམས་ཅད་ཁྲག་བསྐྱུགས་ནས་ཤིའོ། ། ཡང་ལན་གཅིག་ཇག་པ་བྱུང་བ་ལ། སྡིགས་མཛུབ་བསྟན་པས་རེངས་པ་དང་འགྱེལ་བ་དང་། ཁྲག་བསྐྱུགས་པས་མཐུ་དང་ནུས་པའི་གྲགས་པ་ཆེན་པོ་བྱུང་ངོ་། ། དེ་ནས་ཡུལ་དུ་སྲུ་མོ་བཟའ་མི་ལ་མེད་ཚོལ་དང་ལྟེ་སྒྱུར་བསླབས་པའི་ཐོ་རང་ལྷ་མོ་དཀར་མོ་གཅིག་བྱོན་ནས།
ཁྱོད་ཀྱི་མེད་ཚོལ་འདིས་བུ་གསུམ་འབྱུང་བར་འགྱུར་རོ། ། བུ་ཆེ་བ་ལ་ཤངས་པ་མགོན། འབྲིང་པོ་ལ་ཤངས་པ་དར། ཆུང་པ་ལ་ཤངས་ཆུང་དུ་ཐོགས་ཤིག ཁྱོད་བླ་མ་ཤངས་པར་གྲགས་པའི་དུས་སུ་བུ་སྤུན་གསུམ་པོ་འདིས་རྩ་བའི་ཡོན་བདག་དུ་གྱུར་ཏེ། ལོ་རེ་ལ་ནས་སྟོང་ཚོ་གསུམ་གསུམ་དང་གསེར་གཡུ་རྟ་ཁྲབ་ལ་སོགས་པའི་ཞབས་ཏོག་བྱེད་པར་འགྱུར་རོ་གསུངས་ནས། ཁོང་གི་སྟེང་ཁང་གི་ལོགས་ལ་བུ་སྤུན་གསུམ་གྱི་མིང་བྲིས་པས། བུ་གསུམ་བྱུང་ནས་བདག་གི་རྩ་བའི་ཡོན་བདག་ཏུ་གྱུར་ཏོ། ། དེ་ནས་སྔར་གྱི་སློབ་མས་ཀྱང་ལོངས་སྤྱོད་ཆེན་པོ་ཕུལ་བ་རྣམས་གསེར་དུ་སྒྱུར། གུ་ལང་གི་གསེར་ཁ་རྡོལ་བ་དང་ཕྲད་ནས།
གསེར་མང་པོ་བྱུང་ནས། མང་ཡུལ་སྐྱིད་རོང་དུ་སློབ་མས་བསྐྱལ་ནས་དབང་ཞུས་གསེར་མང་དུ་ཕུལ་ལོ། ། དེ་ནས་བལ་པོ་ཕམ་མཐིང་པ་ལ་བདེ་མཆོག་དང་གདན་བཞི་ཞུས་ནས་རྒྱ་གར་དུ་ཕྱིན་ཏེ། བླ་མ་རྡོ་རྗེ་གདན་པ་ལ་གསེར་སྲང་བརྒྱ་ཕུལ་བས། བླ་མའི་ཞལ་ནས། ནཱ་རོ་པའི་སློབ་མ་དྷ་ཆེན་པོ་ལ་ཆོས་ཞུས་ཤིག་གསུངས་ནས་ལུང་བསྟན་ཏེ། བླ་མ་དྷ་ཆེན་པོ་ཤྲཱི་ན་ལེནྡྲ་ན་བཞུགས་པ་ལ། དེ་ཉིད་འདུས་པ་དང་། རྡོ་རྗེ་རྩེ་མོ་དང་། ངན་སོང་སྦྱོང་རྒྱུད་ལ་སོགས་པ་དང་།
གསང་བ་འདུས་པ་འཕགས་བསྐོར་རྣམས་དང་། དགྱེས་རྡོར་རྣམས་དང་། གདམས་ངག་མང་དུ་ཞུས་སོ། ། ཡང་སུ་མ་ཏི་བྷི་ཏི་ཆེན་མོ་ལ། བདེ་མཆོག་རྩ་རྒྱུད་དང་ནག་པོའི་ཆོས་དྲུག་ལ་སོགས་པ་བདེ་མཆོག་མང་དུ་ཞུས། ཤར་ལྗོན་ཤིང་ཀུ་ཤའི་ཚལ་དུ་དཔལ་ར་མ་ཕ་ལ་ལ་ཕྱག་རྒྱ་ཆེན་པོ་གསང་བ་གྲུབ་པ་ཞུས། རྗེ་ན་ཏེ་གྷན་དྷ་བ། ཤར་བྷི་ཏྲ་མ་པུ་རི་ལ་བཞུགས་པ་ལ་ཡེ་ཤེས་གྲུབ་པ་དང་དབང་རིན་ཆེན་འཁོར་ལོ་དང་། སྐུ་གསུང་ཐུགས་ཀྱི་རྒྱུད་དང་། ཡེ་ཤེས་དགོངས་པ་བླ་ན་མེད་པ་ལ་སོགས་པ་རྒྱུད་གདམས་ངག་མང་དུ་ཞུས་སོ། །
རྗེ་བཙུན་མ་རིན་ཆེན་ལྷ་མོ་ཀི་ཀ་ཏའི་གྲོང་ཁྱེར་ན་བཞུགས་པ་ལ། ཕྱག་རྒྱ་ཆེན་པོ་སྙིང་པོའི་བསྐོར་རྣམས་ཞུས། ཀུ་ཀུ་རི་པའི་སློབ་མ་གྲུབ་ཐོབ་ཉི་མའི་སྙིང་པོ་ཛྙ་ལ་དྷ་རའི་དུར་ཁྲོད་ན་བཞུགས་པ་ལ། ཕྱག་རྒྱ་ཆེན་པོ་རབ་ཏུ་མི་གནས་པ། ཀུ་ཀུ་རི་པའི་ཆོས་བདུན་དང་། རྗེ་བཙུན་མའི་སྒྲུབ་ཐབས་མང་དུ་ཞུས། བླ་མ་མཻ་ཏྲི་པ་ལྷོ་ཕྱོགས་འོད་མའི་ཚལ་ན་བཞུགས་པ་ལ། ཕྱག་རྒྱ་ཆེན་པོ་རབ་ཏུ་མི་གནས་པ་ལ་སོགས་པའི་རྒྱུད་ལྔ་དང་། མདོ་ཧ་དང་། ཕྱག་རྒྱ་ཆེན་པོ་དག་པ་ཡེ་ཤེས་དང་།
སྐུ་གསུམ་ལམ་ཁྱེར་ལ་སོགས་པའི་གདམ་ཆུང་མང་དུ་ཞུས། ཡང་དགྱེས་རྡོར་དང་མཚན་བརྗོད་ལ་སོགས་པའི་རྒྱུད་སྒྲུབ་ཐབས་མང་དུ་ཞུས། ཡང་མཻ་ཏྲི་པ་ཀོ་ས་ལ་བྷི་ཀྵའི་དུར་ཁྲོད་ན་བཞུགས་པ་ལ་གསེར་སྲང་བདུན་ཕུལ་ནས། བོད་ལོངས་སྤྱོད་ཆུང་པས་ནོར་སྒྲུབ་མྱུར་ལ་རྟགས་མཚན་ཆེ་བ་ཅིག་ཞུ་བྱས་པས། མཻ་ཏྲི་པའི་ཞལ་ནས། ཡིད་བཞིན་གྱི་མགོན་པོ་ཞེས་ཀྱང་བྱ། ཤིང་ཕུང་ཅན་ཞེས་ཀྱང་བྱ། ཙན་དན་གྱི་མགོན་པོ་ཞེས་ཀྱང་། ཐུགས་རྗེ་ཆེན་པོ་ནག་པོ་ཞེས་ཀྱང་བྱ། ཡེ་ཤེས་ཀྱི་མགོན་པོ་ཕྱག་དྲུག་པ་ཞེས་ཀྱང་བྱ།
དང་པོར་བར་དོའི་འཇིགས་པ་ལས་སྐྱོབ་པ། ལྷ་འདྲེ་མི་གསུམ་དབང་དུ་སྡུད་པ། མི་ནོར་ཟས་གསུམ་ཤུགས་ལས་འབྱུང་བ། དགྲ་ཐམས་ཅད་རླག་པར་བྱེད་པ། ཟློག་པ་དང་ནང་དམེས་མི་ཚུགས་པ། མཆོག་ཐུན་མོང་ཐམས་ཅད་ལོ་ཟླས་འགྲུབ་པ། མཆོག་སྒྲུབ་པས་ཐུན་མོང་ཞོར་ལ་འབྱུང་བ། ཐུན་མོང་བསྒྲུབས་པས་མཆོག་ཞོར་ལ་འབྱུང་བ་ཞིག་ཡོད་ཀྱིས་དེ་སྦྱིན་གསུངས་སོ། ། དེ་སུ་ལ་ཞུས་བྱས་པས། སྔོན་གྱིས་དུས་ན་སངས་རྒྱས་སྣང་བ་མཐའ་ཡས་ཀྱི་སྤྱན་སྔར་ཐུགས་བསྐྱེད་ཆེན་པོས་སེམས་བསྐྱེད་དེ།
འཁོར་བའི་རྒྱ་མཚོ་ཆེན་པོ་འདི་སྟོངས་པར་མ་གྱུར་གྱི་བར་དུ་བདག་སངས་རྒྱས་པར་མ་གྱུར་ཅིག གལ་ཏེ་སེམས་བསྐྱེད་དེ་ཉམས་པར་གྱུར་ན། མགོ་བོ་ཚལ་པ་སྟོང་དུ་འགས་པར་གྱུར་ཅིག ཅེས་བརྗོད་ནས་དམ་བཅས་ཏེ། རི་བོ་པོ་ཏ་ལར་ཉིན་མཚན་དྲུག་དུ་སེམས་ཅན་རྣམས་ལ་ཡེ་ཤེས་ཀྱིས་གཟིགས་པ་འཇུག་ཅིང་། གང་ལ་གང་འདུལ་གྱིས་དོན་བྱེད་པར་འགྱུར་རོ། ། དེ་ནས་ལོ་དཔག་ཏུ་མེད་པའི་བར་དུ་སེམས་ཅན་གྱི་དོན་མཛད་པས། སེམས་ཅན་མང་པོ་ཐར་གྲོལ་བྱུང་ལས་ཆེ་སྙམ་ནས་པོ་ཏ་ལ་ནས་གཟིགས་པས། སེམས་ཅན་གྱི་ཁམས་ལ་འཕེལ་འགྲིབ་མེད་པའི་སྟེང་དུ་སྙིགས་མར་སོང་བས། ཉོན་མོངས་རགས་ལ།
འདུག་པ་ཆེར་སོང་འདུག་པས། ད་ནི་བདག་གིས་སེམས་ཅན་འགའ་ཙམ་ཡང་གྲོལ་བར་བྱེད་མི་ནུས་པར་འདུག་སྙམ་ནས་སེམས་བསྐྱེད་བཏང་བ་དང་། དབུ་ཚལ་པ་སྟོང་དུ་གས་པར་གྱུར་ཏོ། ། དེ་ནས་སངས་རྒྱས་སྣང་བ་མཐའ་ཡས་ལ་སོགས་པ་ཕྱོགས་བཅུའི་སངས་རྒྱས་བྱོན་ནས། རིགས་ཀྱི་བུ་དེ་ལྟ་བུའི་སེམས་བསྐྱེད་ལས་གཞོལ་བ་ཤིན་ཏུ་མ་ལེགས་པས། དེའི་བཤགས་པ་ལ་སེམས་བསྐྱེད་དེ་བས་རྒྱ་ཆེ་བ་གཅིག་སྐྱོར་ཞིག་གསུངས་ནས། དབུ་ཚལ་པ་སྟོང་དུ་གས་པ་དེ་དབུ་བཅུ་གཅིག་ཏུ་བྱིན་གྱིས་བརླབས་སོ། ། དེ་ནས་སྔར་གྱི་སེམས་བསྐྱེད་དེ་བས་རྒྱ་ཆེ་བ་མེད་ཅིང་། དེའི་ཆ་ཙམ་གཅིག་ཀྱང་མ་ནུས་པས། དེ་བས་རྒྱ་ཆེ་བའི་ཐབས་ནི་གང་ཡང་མེད་དོ་སྙམ་ནས་ཞག་བདུན་གྱི་བར་དུ་བརྒྱལ་བར་གྱུར་ཏོ། །
དེ་ནས་བརྒྱལ་བ་དེ་སངས་པ་དང་། ད་ནི་སྙིགས་མའི་སེམས་ཅན་ཚེ་ཐུང་ལ་བར་ཆད་མང་བ་རྐྱེན་དབང་འབའ་ཞིག་ཏུ་འགྲོ་བ། ལོངས་སྤྱོད་ཆུང་ཞིང་འཚོ་བ་དམན་པ། སྒྲུབ་ལོང་མེད་པར་བར་ཆད་ཀྱི་དབང་དུ་འགྲོ་བ། དམ་ཚིག་མི་བསྲུང་པས་ལོག་པ་དང་ནང་དམེ་བྱེད་པ་ཆོས་བྱེད་ཕལ་ཆེར་ཡང་བར་དོའི་འཇིགས་པ་ལས་མི་ཐར་བར་གཟིགས་ནས། ཡུན་རིང་བསྒྲུབ་མི་དགོས་པར་ཞལ་མཐོང་བ། གསོལ་བ་བཏབ་པ་ཙམ་གྱིས་འདི་ཕྱིའི་འཇིགས་པ་ལས་སྐྱོབ་པ། མི་ནོར་ཟས་གསུམ་ཤུགས་ལས་འབྱུང་བ། བར་དུ་གཅོད་པའི་དགྲ་བགེགས་ཐམས་ཅད་སྐད་ཅིག་གིས་རླག་པར་བྱེད་པ། མཆོག་ཐུན་མོང་ཐམས་ཅད་ལོ་ཟླ་ཙམ་གྱིས་འབྱུང་བའི་དབང་གི་རྒྱལ་པོ་ལྟ་བུའི་ཁྲོ་བོར་གྱུར་ནས་སེམས་ཅན་གྱི་དོན་བྱའོ་སྙམ་སྟེ།
ཐུགས་ཀ་ནས་ཧཱུྃ་མཐིང་ནག་གཅིག་ཐོན་པ་ལས་ཡེ་ཤེས་ཀྱི་མགོན་པོ་ཕྱག་དྲུག་པ། སྐྱེ་འགྲོའི་རེ་བ་ཚུལ་བཞིན་དུ་སྐོང་བའི་ཡིད་བཞིན་གྱི་ནོར་བུ་ལྟ་བུར་གྱུར་པ་དང་། ས་རྣམ་པ་དྲུག་ཏུ་གཡོས་སོ། ། དེ་ནས་སངས་རྒྱས་སྣང་བ་མཐའ་ཡས་ལ་སོགས་པའི་སངས་རྒྱས་དཔག་ཏུ་མེད་པས་མགྲིན་གཅིག་དུ་བསྡེབས་ཏེ། རིགས་ཀྱི་བུ་སེམས་ཅན་གྱི་རེ་བ་ཚུལ་བཞིན་དུ་བསྐངས་པའི་སྤྱོད་པ་འདི་ལྟ་བུ་ནི་ཤིན་ཏུ་ལེགས་སོ། ། སངས་རྒྱས་ཐམས་ཅད་ཀྱི་ཐུགས་ཀྱི་གསང་བ་ལས་བྱུང་བའི་བཅོམ་ལྡན་འདས་གཤིན་རྗེ་གཤེད་པོ་འདི་ཉིད་ཀྱིས་འཕྲིན་ལས་ཀྱི་ནུས་མཐུ་དང་ལྡན་པར་བྱའོ། ། གསང་བའི་མཁའ་འགྲོ་མ་དབང་གི་རང་བཞིན་གྱིས་དབང་དང་ལྡན་པར་བྱའོ། ། དེ་ཉིད་ཀྱི་ཞི་བ་དང་རྒྱས་པར་ཡང་འགྱུར་རོ། ། སངས་རྒྱས་ཐམས་ཅད་ཀྱི་འཕྲིན་ལས་སུ་དབང་བསྐུར་བའི་སྤྲུལ་པ་ལས་བྱུང་བའི་གནོད་སྦྱིན་དང་། གཤིན་རྗེས་དང་།
སྲིན་པོ་དང་། བདུད་དང་། མ་མོ་རྣམས་ཀྱིས་ཀྱང་ལས་སྣ་ཚོགས་བསྒྲུབ་པར་འགྱུར་རོ། ། དེ་ཉིད་ཚུལ་བཞིན་དུ་བསྒྲུབ་པ་དང་། མཆོད་པ་དང་། དྲན་པས་ཀྱང་དངོས་སྒྲུབ་མ་ལུས་པ་ཐམས་ཅད་སྟེར་བར་འགྱུར་རོ། ། མ་བསྒྲུབ་པ་ཉིད་ནས་བྱིན་གྱིས་བརླབ་པ་དང་། དེ་ཉིད་ཀྱིས་དངོས་སུ་ཞལ་སྟོན་པར་འགྱུར་རོ། ། ཅེས་གསུང་སོ། ། དེ་ནས་དཔལ་ཤ་བ་རི་པ་ཞེས་བྱ་བ།
བྲམ་ཟེའི་རིགས་སུ་གྱུར་པ། དཔལ་འབྲས་སྤུངས་དང་ཉེ་བ་ན་གྲོང་ཁྱེར་ཆེན་པོ་སུམ་ཅུ་རྩ་གཉིས་ཡོད་པའི་དབུས་ན། ཏྲི་པ་ལ་ཞེས་བྱ་བ་རོལ་མོ་མཁས་པའི་མཆོག་ཏུ་གྱུར་ནས། སྔོན་སངས་རྒྱས་ལ་ཀླུ་དང་རོལ་མོས་མཉེས་པར་བྱས་པ་དེས། དུར་ཁྲོད་ཆེན་པོ་བསིལ་བའི་ཚལ་གྱི་འཇག་མའི་སྤྱིལ་པོ་གཅིག་ན་སྒྲུབ་པ་མཛད་ཀྱིན་བཞུགས་རྩ་ན། ནམ་མཁའ་ལ་ཌཱ་མ་རུ་དང་དྲིལ་བུ་གཡེར་ཁའི་སྒྲ་ཆེན་པོ་སྒྲོགས་ནས་གཟིགས་པ་དང་། ཡེ་ཤེས་ཀྱི་མགོན་པོ་འདི་བྱོན་ནས། རིགས་ཀྱི་བུ་ངའི་སྒྲུབ་ཐབས་ཟུང་ཞིག་གསུང་ནས། ཤ་བ་རི་པས་བསྒྲུབ་ཐབས་ཡི་གེར་བཀོད། ཡང་རྗེ་བཙུན་མ་དང་།
ཐུགས་རྗེ་ཆེན་པོ་དང་། སྒྲོལ་མ་གསུམ་ཡང་བྱོན་ནས་བསྒྲུབ་པའི་ཐབས་གསུང་སྟེ་ཡི་གེར་མ་༼ལ༽བཀོད་དོ། ། ངས་ནི་ལྷོ་ཕྱོགས་དཔལ་གྱི་རི་ལ་ཕྱག་རྒྱ་ཆེན་པོའི་རྒྱུད་དང་། གདམས་ངག་རྣམས་ཞུ་དུས་སུ་ཕྱག་དྲུག་འདི་གནང་ནས་ཞག་ཉི་ཤུ་རྩ་ཅིག་ན་ཞལ་མཐོང་ངོ་། ། ཁྱོད་ཀྱང་ཕྱག་དྲུག་པ་འདི་ལ་ནས་རྗེན་ཐགས་ཀྱི་གཏོར་མ་དང་། སྤོས་སྦྱར་མ་ཆད་པར་གྱིས། ཁྱི་ནག་པོ་ལ་རྡོ་མ་རྡེག ཡིད་ཆེས་པར་གྱིས་ལ་བླ་མ་དང་དབྱེར་མེད་དུ་ལྟོས། དེ་ལྟར་བྱས་པས་རི་ལ་སོགས་པའི་བསྒྲུབ་གནས་ཐམས་ཅད་དུ་འཚོ་བ་སྦྱོར་བར་འགྱུར་རོ། ། ཞག་བཅུ་གསུམ་གྱི་སློབ་མ་དང་བཅས་པ་ལ་ཞལ་དངོས་སུ་སྟོན་པར་བྱེད་དོ། །
དངོས་གྲུབ་ཐམས་ཅད་ཀྱང་ཚུལ་བཞིན་དུ་སྟེར་བར་འགྱུར་རོ། ། ཞེས་ལུང་བསྟན་ནས་བཀའ་སྒོ་ལན་གསུམ་དུ་མཛད་དོ། ། དེ་ནས་གསེར་སྲང་ལྔ་བརྒྱ་ཁྱེར་ནས། རྒྱ་གར་ཤར་ནུབ། ལྷོ་བྱང་ལ་སོགས་པ་ཕྱོགས་ཀུན་ཏུ་རྒྱུ་ཞིང་གྲུབ་ཐོབ་ཀྱི་བླ་མ་སངས་རྒྱས་དང་དངོས་སུ་མཇལ་བ་སུ་ཡོད་ཅེས་དྲིས་པས། པཎ་ཏྲི་དང་གྲུབ་ཐོབ་རྣམས་མཐུན་པར། ན་རོ་པཎ་ཏྲ་ཏའི་ལྕམ་མོ། ཡེ་ཤེས་ཀྱི་མཁའ་འགྲོ་ནི་གུ་མ་ཞེས་བྱ་བ་དག་པའི་ས་གསུམ་ལ་གནས་པ། རྡོ་རྗེ་འཆང་ཆེན་པོ་ལ་དངོས་སུ་ཆོས་ཞུས་པ་གཅིག་ཡོད་ཟེར་ནས། དེ་གནས་ག་ན་བཞུགས་བྱས་པས།
སྣང་བ་དག་ན་གར་ཡང་ཞལ་མཐོང་ལ། མ་དག་ན་བཙལ་བས་མི་རྙེད་དེ་དག་པའི་ས་ལ་གནས་པ་དང་། འཇའ་ལུས་སུ་གྱུར་པའི་ཕྱི་ར་རོ། ། འོན་ཀྱང་དུར་ཁྲོད་ཆེན་པོ་སའི་གླིང་གི་སེང་ལྡེང་གི་ནགས་གསེབ་ཏུ་ཌ་ཀི་མའི་ཚོགས་འཁོར་གྱི་དཔོན་ལ་རེས་འགའ་བྱོན་ནོ་ཟེར་ནས། ཌ་ཀི་མའི་མཚན་ཐོས་པ་ཙམ་གྱིས་མཆིལ་མ་འཁྲུགས་པ་དང་། བ་སྤུ་གཡོ་བའི་མོས་གུས་སྐྱེས་ནས། དུར་ཁྲོད་སོ་སོའི་གླིང་གི་སེང་ལྡེང་གི་ནགས་གསེབ་ན་ཕར་ལ་ན་མོ་བྷུདྡྷ་ཡའི་གསོལ་བ་འདེབས་ཀྱིན་ཕྱིན་པ་དང་། ཤིང་རྟ་ལ་བདུན་སྲིད་ཙམ་གྱི་ནམ་མཁའ་ལ་མཁའ་འགྲོ་མ་སྐུ་མདོག་སྨུག་ནག་ཏུ་ཡོད་པ་རུས་པའི་རྒྱན་དང་ལྡན་པ་ཕྱག་ན་ཁ་ཊྭཱཾ་ཀ་དང་ཐོད་པ་བསྣམས་པ་གཅིག གཅིག་དང་དུ་མ་ལ་སོགས་པའི་གཟུགས་སྣ་ཚོགས་སུ་བསྟན་ཞིང་གར་སྒྱུར་བ་མཐོང་ནས། འདི་ཌ་ཀི་མ་ནི་གུ་མ་ཡིན་པར་འདུག་སྙམ་ནས་ཕྱག་འཚལ།
བསྐོར་བ་དུ་མ་བྱས་ནས། ཡང་དག་པའི་གདམས་པ་ཞུ་འཚལ་བྱས་པས། ང་ནི་ཤ་ཟའི་མཁའ་འགྲོ་མ་ཡིན། ང་ཡི་འཁོར་རྣམས་བྱུང་ནས་ཟ་འོངས་པས་ད་ལྟ་མྱུར་བར་བྲོས་ཤིག་གསུངས་སོ། ། དེ་ནས་ཕྱག་དང་བསྐོར་བ་བྱས་ནས་གསང་སྔགས་ཀྱི་གདམས་པ་ཞུ་འཚལ་བྱས་པས། ཐེག་པ་ཆེན་པོ་གསང་སྔགས་ཀྱི་ཆོས་ཞུ་བ་ལ་གསེར་དགོས་པ་ཡིན། གསེར་ཡོད་ན་བྱ་ཡིས་གསུངས་ནས། གསེར་སྲང་ལྔ་བརྒྱ་ཕུལ་བ་དང་ནགས་གསེབ་ཏུ་གཏོར་རོ། ། དེར་འདི་ངེས་པར་ཤ་ཟའི་མཁའ་འགྲོ་མ་རང་ཡིན་ནམ། གསེར་ལ་ནི་ཕངས་པ་མི་འདུག་སྙམ་པ་དང་།
མཁའ་འགྲོ་མའི་སྤྱན་ནམ་མཁའ་ལ་ཧྲིག་ཧྲིག་གཟིགས་པས། འཁོར་ཌ་ཀི་མ་དཔག་ཏུ་མེད་པ་ནམ་མཁའ་ལས་བྱུང་ནས། འགའ་ཞིག་གིས་གཞལ་ཡས་ཁང་གསུམ་རིམ་པ་སྐད་ཅིག་ལ་བཞེངས། ཁ་ཅིག་གིས་རྡུལ་མཚོན་གྱི་དཀྱིལ་འཁོར་བཞེངས། འགའ་ཞིག་གིས་ཚོགས་ཀྱི་ཡོ་བྱད་སོག་ཅིང་ཚེས་བཅོ་ལྔའི་ནམ་སྲོད་ལ་སྒྱུ་ལུས་རྨི་ལམ་གྱི་དབང་བསྐུར་མཛད་ནས། དབང་ཐོབ་པ་དང་བོད་ཀྱི་བན་ཆུང་ཡར་འདེང་དང་གསུང་ནས་དཔག་ཚད་གསུམ་ཌ་ཀི་མའི་རྫུ་འཕྲུལ་ལ་བརྟེན་ནས། ཡུད་ཙམ་གྱིས་བསྒྲོད་པ་དང་། གསེར་གྱི་རི་མི་ཆེ་ཙམ་གཅིག་གི་སྟེང་གི་ནམ་མཁའ་ལ་ཌ་ཀིའི་ཚོགས་ཀྱིས་བསྐོར་ནས་གར་བསྒྱུར་ཞིང་འདུག་གོ ། རི་དེའི་ཕྱོགས་བཞི་ན་གསེར་གྱི་ཆུ་རྒྱུན་བཞི་འབབ་ཅིང་འདུག་ནས། གསེར་གྱི་རི་འདི་ལྟ་བུ་རྒྱ་གར་ན་ཡོད་དམ།
མཁའ་འགྲོ་མས་སྤྲུལ་བ་ལགས་ཞུས་པས། འཁོར་བའི་རྒྱ་མཚོར་བསྐྱུར་བྱེད་པའི། ། ཆགས་སྡང་རྟོག་པ་སྣ་ཚོགས་འདི། ། རང་བཞིན་མེད་པར་རྟོགས་ཙམ་ན། ། ཐམས་ཅད་གསེར་གླིང་ཡིན་ནོ་བུ། ། སྒྱུ་མ་ལྟ་བུའི་ཆོས་རྣམས་ལ། ། སྒྱུ་མ་ལྟ་བུར་གོམས་བྱས་ན། ། སྒྱུ་མ་ལྟ་བུར་མངོན་སངས་རྒྱས། ། མོས་གུས་སྟོབས་ལས་འབྱུང་བར་འགྱུར། ། ད་ང་ཡིས་བྱིན་གྱིས་བརླབ་ཅིག
རྨི་ལམ་ཟུངས་ཤིག་གསུང་ནས། རྨི་ལམ་བཟུང་པས་ཟིན་ནས། ལྷ་དང་ལྷ་མ་ཡིན་གྱི་གནས་སུ་ཕྱིན་པས། ལྷ་མ་ཡིན་ཤིན་ཏུ་ཆེ་བ་གཅིག་གིས། ཁྱུང་པོ་རྣལ་འབྱོར་པ་ངས་མིད་ཟེར་ནས་ང་ཁྱུར་གྱིས་མིད་པ་དང་། མཁའ་འགྲོ་མ་ནམ་མཁའ་ལ་བྱོན་ཏེ། བུ་གཉིད་མ་སད་པར་གྱིས་ཤིག་གསུང་ནས། དུས་དེ་ཉིད་དུ་ཆོས་དྲུག་གི་ཁྲིད་ཚར་བར་མཛད་དེ། གཉིད་ཐུན་གཅིག་ལ་ཆོས་དྲུག་ཚར་བ་རྒྱ་གར་ནའང་ཁྱོད་ལས་མེད་དོ་གསུངས། དེ་ནས་དངོས་སུ་ཁྲིད་ཚར་གསུམ་དང་།
རྡོ་རྗེའི་ཚིག་རྐང་དང་། སྒྱུ་མ་ལམ་རིམ་གསུངས། རྒྱུད་སྡེ་ལྔའི་དབང་དང་སྒྲུབ་ཐབས་དང་གདམས་པ་རྣམས་གསུངས། དགྱེས་རྡོར་སྤྲུལ་པའི་ལྷ་དགུ་དང་། མཚོན་ཆ་ཅན་བཅུ་གསུམ་གྱི་དཀྱིལ་འཁོར་དུ་དབང་བསྐུར། བརྟག་གཉིས་དང་གུར་གསུངས། སམ་བྷུ་ཊ་སྒྲུབ་ཐབས་དང་བཅས་པ་དང་། མཚོན་ཆ་ཅན་གྱི་བསྐྱེད་རིམ་རྒྱས་བསྡུས་གསུམ་དང་། དེ་ཁོ་ན་ཉིད་བཞིའི་གདམས་ངག་གསུངས། བདེ་མཆོག་དྲུག་ཅུ་རྩ་གཉིས་དང་།
བཅུ་གསུམ་དང་ལྷ་ལྔའི་དཀྱིལ་འཁོར་དུ་དབང་བསྐུར། མཚོན་ཆ་ཅན་དང་དུས་འཁོར་གྱི་གདམས་ངག་དེ་ཁོ་ན་ཉིད་བཞིའི་ཞལ་གདམས་གསུངས། མཁའ་སྤྱོད་དཀར་དམར་དང་། རྒྱུད་སྡེ་བཞིའི་གྲིབ་སེལ་གསུངས། བདེ་མཆོག་རིམ་ལྔའི་རྫོགས་རིམ་དང་། ཐིག་ལེའི་རྫོགས་རིམ་རྣམས་གསུངས་སོ། ། རྒྱུད་རྡོ་རྗེ་མཁའ་འགྲོའི་ལས་ཚོགས་ཐམས་ཅད་གཏན་ལ་ཕབ་ནས་གསུངས། མདོར་ན་ཡེ་ཤེས་ཀྱི་ཌ་ཀི་མ་དེ་ཉིད་ཀྱིས། རྒྱུད་སྒྲུབ་ཐབས་གདམས་པ་དང་བཅས་པ་དཔག་ཏུ་མེད་པ་གསུངས་སོ། ། དེ་ནས་མཁའ་འགྲོ་མའི་ཞལ་ནས།
ཆོས་དྲུག་གི་དབང་གདམས་པ་དང་བཅས་པ་འདི། རྗེ་བཙུན་ཟླ་བ་ན་དང་། ང་གཉིས་མ་གཏོགས་པ་རྒྱ་གར་ན་ཡང་ཤེས་པ་མེད་པས། མི་རབས་བདུན་དུ་ཆིག་བརྒྱུད་ལས་མ་སྤེལ་ཞིག དེ་རྣམས་ཀྱང་རིམ་པས་བྱིན་གྱིས་བརླབ་ཅིང་ལུང་བསྟན་པར་འགྱུར་རོ། ། ཞེས་གསུངས་སོ། ། དེ་ནས་སྦས་པའི་རྣལ་འབྱོར་པ་ལ་གསེར་སྲང་བརྒྱ་ཕུལ་ནས། བདེ་མཆོག་ལྷ་ལྔ་དང་མཁའ་སྤྱོད་དཀར་དམར་དང་། རིམ་ལྔ་གདན་ཐོག་ཅིག་མ་དང་། སྦྱོར་དྲུག་ལ་སོགས་པའི་གདམས་ངག་མང་དུ་ཞུས་སོ། །
དེ་ནས་ཡང་གསེར་སྲང་ལྔ་བརྒྱ་ཁྱེར་ནས་རྒྱ་གར་ནུབ་ཕྱོགས་སུ་ཕྱིན་ཏེ། སངས་རྒྱས་དངོས་སུ་མཇལ་བའི་བླ་མ་སུ་ཡོད་ཅེས་དྲིས་པས། པཎྜི་ཏ་རོལ་པའི་རྡོ་རྗེ་དང་། ཨཱརྻ་དེ་ཝ་དང་། ཌ་ཀི་མ་སུ་མ་ཏི་ལ་སོགས་པ་གྲུབ་ཐོབ་བཅུ་གསུམ་གྱི་ཞལ་ནས། ངེད་རྣམས་ཀྱིས་དབང་བསྐུར་ལ་གདམས་ངག་བསྟན་ནས། དེའི་རྗེས་ལ་ལུང་སྟོན་པར་འགྱུར་རོ་གསུངས་ནས། གསེར་སྲང་བརྒྱ་ཕུལ་ནས་དབང་དང་གདམས་པ་མ་ལུས་པ་ཞུས་སོ། ། ཁོང་རྣམས་ཀྱི་ཞལ་ནས། ངེད་གསུམ་པོ་འདིའི་རྩ་བའི་བླ་མ་ཡིན།
ཁྱད་པར་དུ་པཎྜི་ཏ་ཨཱརྻ་དེ་ཝ་ལ་བདག་མེད་མའི་ནང་ཁྲིད་བསྟན་པས་ཟླ་བ་བདུན་ན་ས་བརྒྱད་ཀྱི་རྟོག་པ་ལ་འཁོད་པའི། ཡེ་ཤེས་ཀྱི་ཌ་ཀི་མ་སུ་ཀ་མ་སི་ཏི་ཞེས་བྱ་བ། རྡོ་རྗེ་འཆང་དང་། བདག་མེད་མ་ལ་དངོས་སུ་ཆོས་གསན་པ་ཞིག་ཡོད་ཀྱི། དེས་ཁྱོད་ལ་བྱིན་གྱིས་རློབ་པར་བྱེད་ཅིང་གདམས་པ་བསྟན་པར་འགྱུར་རོ་ཞེས་ལུང་བསྟན་ཏོ། ། དེ་ནས་ཨཱརྻ་དེ་ཝ་ལ་ནང་ཁྲིད་ཞུས་ནས། ཌ་ཀི་མ་དེའི་ཡུལ་གང་ན་ཡོད་རིགས་ཅི་ཡིན་ད་ལྟ་ག་ན་བཞུགས་ཅེས་དྲིས་པ་དང་། རིགས་ཀྱིས་བུ་ལེགས་པར་ཉོན་ལ་ཟུངས་ཤིག་དང་བསྟན་པར་བྱའོ། ། དེ་ལ་ཁ་ཆེ་ཁྲི་སྟན་ན། གྲོང་ཁྱེར་ཆེན་པོ་འབུམ་ཚོ་སུམ་ཅུ་སོ་གཉིས་ཡོད་པའི་ནུབ་བྱང་གི་གྲོང་ཁྱེར་གཅིག་ན།
བཟའ་མི་བདུན་ཡོད་པ་ལ། རྒྱགས་ལ་འབྲས་བུམ་ཆུང་གང་ལས་མེད་པ་དང་། དུས་དེར་མུ་གེ་ཆེན་པོ་བྱུང་ནས། བུ་ཁྱོ་རྣམས་ན་རེ། རྒན་མོས་འབྲས་བུམ་པ་གང་པོ་འདི་ཚགས་གྱིས་ཤིག སང་ནི་ཇོ་བོ་ནམ་ཟླ་རིང་པོ་བྱུང་རྩ་ན་བཟའ་དགོས་སོ། ། ངེད་རྣམས་ཀྱིས་ཟས་ཚོལ་དུ་འགྲོ་ཡིས་ཟེར་ནས། བུ་ཁྱོ་དང་བུ་མོ་རྣམས་ཕྱོགས་ཐམས་ཅད་དུ་ཕྱིན་པས། ཐམས་ཅད་དུ་མུ་གེ་ཆེན་པོ་བྱུང་བ་ཐུག་ནས་བཟའ་ཡེ་མ་རྙེད་དོ། ། དེའི་དུས་སུ་དགེ་སློང་སྔོན་པོ་གཅིག་བྱུང་ནས།
རྒན་མོ་ཇོ་བོ་ནམ་ཟླ་རིང་པོ་ཀ་ང་ཡིན་འབྲས་བུམ་པ་གང་པོ་ང་ལ་དྲོངས་ཤིག་ཟེར་བ་དང་། རྒན་མོས་འབྲས་ལ་ལ་དགེ་སློང་ལ་དྲངས། ལ་ལ་མོ་རང་གིས་ཟོས་པ་དང་། བུ་ཁྱོ་རྣམས་ཀྱི་བཟའ་མ་རྙེད་པར་འོངས་པ་དང་། ཁང་པར་དུས་ཅིག་ལ་སླེབས་ནས། ཨ་མ་འབྲས་བུམ་པ་གང་པོ་ཁ་ཕྱེ་ལ་བྱིན་ཞིག ཕྱོགས་གང་དུ་ཕྱིན་ཡང་ཟས་མ་རྙེད་པས་བཀྲེས་པས་ཉེན་པར་གྱུར་ཏོ་ཞེས་ཟེར་བ་དང་། མས་སྨྲས་པ། ཇོ་བོ་ནམ་ཟླ་རིང་པོ་ཆོས་གོས་རྣམས་གསུམ་དང་། ལྷུང་བཟེད་བསིལ་བྱེད་དང་བཅས་ནས་བྱུང་བས།
དེ་ལ་མོས་ནས་འབྲས་བྱིན་པས་མེད་དོ་བྱས་པས། ཁོང་རྣམས་ན་རེ་རྒན་མོ་འདིས་མེད་པ་ཚོལ་བ་མི་འོང་སྟེ། ཡོད་པ་རྣམས་ཀྱང་བརླགས་པར་བྱས་ནས་མི་འོང་བར་འདུག་པས། འདི་མ་བཏོན་ན་སྐྱིད་མི་འདུག་པས་ཐོན་ཞིག་ཟེར་ནས། བུ་ཁྱོས་རྒན་མོ་ཁང་པ་ནས་སྟོན་ཏོ། ། དེ་ནས་རྒན་མོ་དེས་གར་ཕྱིན་ན་དྲག་བྱས་ཀྱིན་མི་རྣམས་ལ་དྲིས་པ་དང་། མི་རྣམས་ན་རེ། ནུབ་ཕྱོགས་ཨུ་རྒྱན་ན་ཕོ་སྐྱེས་ཐམས་ཅད་དཔའ་བོ། མོ་སྐྱེས་ཐམས་ཅད་དཔའ་མོ། རིག་པ་རང་བཞིན་གྱིས་དྭངས་པ།
འཚོ་བ་རྩོལ་མེད་དུ་འབྱུང་བ་སྐྱིད་པ་ཞིག་ཡོད་ཟེར་ནས། ཨུ་རྒྱན་དུ་ཕྱིན་པ་དང་། འབྲས་རྩ་བ་དང་ཐུག་ནས་འབྲས་བླངས་པས་ཁལ་རྙེད་དོ། ། དེ་བླངས་ནས་བྷེ་ཏའི་གྲོང་ཁྱེར་དུ་ཕྱིན་ནས་ཆང་འཚོང་མ་བྱས་པས་འབྲས་མང་པོ་བྱུང་ངོ་། ། དེའི་དུས་སུ་ཨུ་རྒྱན་གྱི་ཕུག་ཏུ་རྗེ་བིརྺ་པ་གསང་སྤྱོད་མཛད་ཀྱིན་བཞུགས་ནས། རྣལ་འབྱོར་མ་གཅིག་གིས་ཆང་དང་ཤ་ཉོས་ནས་དམ་རྫས་བྱེད་པ་ལ་དུས་རེ་ཤིག་ཚེ་ན། རྒན་མོ་ཆང་འཚོང་མ་དེ་ལ་ཆང་ཉོས་པ་དང་། རྒན་མོས་སྨྲས་པ། རྣལ་འབྱོར་མ་རྟག་ཏུ་ཆང་ཉོས་ནས་སུ་ལ་འཁྱེར་བྱས་པ་དང་། རྣལ་འབྱོར་མས་སྨྲས་པ།
ནགས་ཁྲོད་ཡ་གི་ན་བླ་མ་བཟང་པོ་གཅིག་ཡོད་པས་དེ་ལ་འདྲེན་པ་ཡིན་བྱས་པས་རྒན་མོ་ན་རེ། ཚོགས་མ་བསགས་པས་དབུལ་ཞིང་འཕོངས་པར་གྱུར། རྒས་ནས་བུ་ཁྱོས་བཏོན་པས་ལོངས་སྤྱོད་ལ་སྙིང་པོ་མི་འདུག་པས། ཆང་རིན་མི་འདོད་ཟེར་ནས། འབྲས་ཆང་ཉིང་སྲིང་བྱས་ཀྱིན་དུས་རྒྱུན་དུ་བསྐུར་རོ། ། དེ་ནས་རྗེ་བཙུན་བིརྺ་པའི་ཞལ་ནས། རྣལ་འབྱོར་མ་ཆང་རིན་མི་དགོས་པར་ཆང་འདི་ལྟ་བུ་གང་ནས་བྱུང་གསུངས་པ་ལ། དེ་སྔ་དང་མི་འདྲ་བའི་རྒན་མོ་དད་པ་ཅན་གཅིག་འདུག ང་བླ་མ་བཟང་པོ་གཅིག་ལ་འདྲེན་པ་ཡིན་བྱས་པས། ཆང་རིན་མི་འདོད་ཟེར་ནས་ཆང་རྟག་ཏུ་བསྐུར་བ་ཡིན་ཞེས་སྨྲས་པས།
བིརྺ་པའི་ཞལ་ནས། རྣལ་འབྱོར་མ་རྒན་མོ་དེ་ཁམས་གསུམ་འཁོར་བའི་གནས་ནས་འདྲེན་དགོས་ཁྲིད་ལ་ཤོག་གསུངས་ནས། རྒན་མོ་དེ་ལ་དེ་སྐད་བྱས་པ་དང་། འོ་ན་ཤིན་ཏུ་དགའ་ཟེར་ནས་འབྲས་ཆང་ཉིང་སྲིང་བྱས་པ་བུམ་པ་དོ་དང་། ཕག་གི་ཤ་གཅིག་ཁུར་ནས་བིརྺ་པ་ལ་ཕུལ་བ་དང་། དེའི་ནུབ་མོ་རྗེ་བཙུན་མའི་གསང་བསྒྲུབ་ཀྱི་དབང་བཞི་རྫོགས་སུ་བསྐུར་བ་དང་། དུས་དེ་ཉིད་དུ་ཡེ་ཤེས་ཀྱི་མཁའ་འགྲོ་མར་གྱུར་ཏོ། ། དེ་ལ་བུ་ཁྱོས་བཏོན་དུས་ལོ་ལྔ་བཅུ་རྩ་དགུ ཉོ་ཚང་ལོ་གཅིག་བྱས་པས་དྲུག་ཅུ་ཐམ་པ། བིརྺ་པ་དང་མཇལ་དུས་དྲུག་ཅུ་རྩ་གཅིག་པ་དེ། དབང་བསྐུར་བས་ལོ་བཅུ་དྲུག་ལོན་པའི་ན་ཚོད་ལྟ་བུ་ལང་ཚོ་དར་ལ་བབ་པ་སྐུ་མདོག་དཀར་བ།
རྫུ་འཕྲུལ་གྱིས་ནམ་མཁའ་ལ་བཞུད་པ། བདག་མེད་མ་དང་དབྱེར་མེད་པའི་ཌ་ཀི་མ་སུ་ཀ་སི་ཏི་ཞེས་བྱ་བར་གྱུར་ནས། རྡོ་རྗེ་འཆང་ཆེན་པོ་ལ་དངོས་སུ་ཆོས་གསན་པ་གཅིག་ཡོད་དོ། ། ཌ་ཀི་མ་དེ་སྣང་བ་དག་ན་གར་ཡང་བཞུགས་ལ་ཞལ་ཡང་མཐོང་ངོ་། ། སྣང་བ་མ་དག་ན་བཙལ་བས་མི་རྙེད་དོ། ། རེས་འགའ་ནི་བདེ་བ་སྦྱིན་པའི་གནས་ཙན་དན་གྱི་ནགས་ཚལ་ཞེས་བྱ་བར་ཚེས་བཅུའི་དུས་སུ། ཌ་ཀི་མ་རྣམས་ཀྱི་ཚོགས་དཔོན་མཛད་ཅིང་བརྡའི་སྒོ་ནས་ཆོས་སྟོན་པའམ། ཡང་ན་གསུང་གིས་ཆོས་སྟོན་པར་འགྱུར་རོ། ། དེར་སོང་ལ་གསོལ་བ་ཐོབ་ཅིག དབང་བཞི་བསྐུར་ནས་གདམས་ངག་དང་རྗེས་སུ་བསྟན་པ་མཐའ་དག་སྟོན་པར་འགྱུར་རོ་གསུངས་ནས་ལུང་བསྟན་མཛད་དོ། །
དེ་ནས་གསེར་སྲང་ལྔ་བརྒྱ་པོ་དེ་ཁྱེར་ནས་བདེ་བ་སྦྱིན་པའི་ནགས་གསེབ་ན་ཡར་ན་མོ་བུདྡྷ་ཡའི་གསོལ་བ་འདེབས་ཀྱིན་ཕྱིན་པས། ཙན་དན་གྱི་ནགས་དེའི་སྟེང་གི་ནམ་མཁའ་ལ་ཌ་ཀི་མ་སྐུ་མདོག་དཀར་ལ་དབུ་སྐྲ་སིལ་བུས་སྐུ་རྒྱབ་མནན་པ། ཕྱག་གཉིས་སྐྱེ་མེད་མཚོན་པའི་ཕྱག་རྒྱ་མཛད་པ། ཌ་ཀི་མའི་ཚོགས་ཀྱིས་བསྐོར་ནས་འདུག་པ་མཐོང་ངོ་། ། དེ་མཐོང་བ་དང་ལུས་བ་སྤུ་ལྡང་ཞིང་མིག་མཆི་མ་འཁྲུག་པ། ས་དང་པོ་ལྟ་བུའི་དགའ་བ་སྐྱེས་ནས། ཟག་མེད་ཀྱི་བདེ་བའི་ཉམས་དང་ལྡན་པར་གྱུར་ཏོ། ། དེ་ནས་མེ་ཏོག་ཨུཏྤལ་དང་། པདྨ་དང་། ཀུ་མུ་ད་ལ་སོགས་པ་མང་པོ་གཏོར་ནས་ཕྱག་དང་བསྐོར་བ་བརྒྱ་སྟོང་དུ་མ་བྱས་ཏེ་ཡང་དག་པའི་གདམས་ངག་ཞུ་འཚལ་བྱས་པས།
ཌ་ཀི་མའི་ཞལ་ནས། བིརྺ་པ་དང་བདག་མེད་མ། རྡོ་རྗེ་འཆང་དངོས་སུ་ཐོབ། གསང་སྔགས་མངོན་སུམ་ལམ་པ་ཡིན། ། སྨིན་པར་བྱེད་པའི་དབང་བཞི་དང་། ། གྲོལ་བྱེད་བསྐྱེད་རྫོགས་འདོད་པ་ལ། ། དཀོན་པའི་རིན་ཆེན་ཕྱེ་མ་ཕུལ། ། གུས་པས་ཐལ་སྦྱར་བརྐྱང་ཕྱག་འཚོལ། ། དམན་པའི་ཞབས་མཐིལ་གཙུག་གིས་ལོངས། ། དུས་འདིར་བདག་གིས་གྲོལ་བར་བྱ། །
དེ་རིང་རྙེད་པ་མཆོག་རྙེད་དོ། ། རིགས་ཀྱི་བུ་དག་ཨེ་མ་ཧོ། ། རིགས་ཀྱི་བུ་དག་ཨེ་མ་ཧོ། ། རིགས་ཀྱི་བུ་དག་ཨེ་མ་ཧོ། ། ཅེས་ལན་གསུམ་གསུངས་པ་དང་། གསེར་སྲང་ལྔ་བརྒྱ་ཕུལ་ལོ། ། དེ་ནས་ཡང་ཌ་ཀི་མའི་ཞལ་ནས། ཁྱོད་ཀྱི་སློབ་མ་ཡང་སློབ་དང་། ། ཕྱི་རབས་བརྒྱུད་འཛིན་ཐམས་ཅད་ལ། ། ང་ཡིས་དངོས་སུ་བྱིན་གྱིས་བརླབ། །
དག་པ་མཁའ་སྤྱོད་གནས་སུ་འགྲོ། ། ཞེས་གསུངས་ནས་དང་པོ་སྤྲུལ་པའི་དཀྱིལ་འཁོར་དུ་དབང་བཞི་རྫོགས་པར་བསྐུར། དེ་ནས་གསང་བ་མཆོག་གི་དཀྱིལ་འཁོར་དུ་བཅུག་ནས་དབང་བཞི་རྫོགས་སུ་བསྐུར་ནས། གསང་སྒྲུབ་ལྟེ་བ་སྤྲུལ་འཁོར་གྱི་བསྐྱེད་རྫོགས། དབང་བཞི་ཉམས་ལེན་གྱི་གནད་དང་བཅས་པ་ཐམས་ཅད་གསུངས་སོ། ། དེ་ལ་ཡེ་ཤེས། ཌ་ཀི་མ་སུ་ཀ་མ་སི་ཏི་འདི་དང་པོར་དྲིན་ཆེས་ཏེ། སྤྲུལ་པའི་དཀྱིལ་འཁོར་དུ་དབང་བཞི་རྫོགས་སུ་བསྐུར། བར་དུ་དྲིན་ཆེ་སྟེ། ལྷའི་བུ་མོ་དང་དབྱེར་མེད་དུ་བསམ་ཡུ་མཛད།
ཐ་མར་དྲིན་ཆེ་སྟེ། གདམས་ངག་ཐམས་ཅད་རྫོགས་པར་གནང་ནས། བདག་ཉིད་བདེ་བ་ཅན་དུ་བཅུ་བཞིའི་ས་ཐོབ་པར་ལུང་བསྟན། སློབ་མ་ཡང་སློབ་བརྒྱུད་འཛིན་དང་བཅས་པ་ཐམས་ཅད་ལ། ཐུགས་རྗེས་བཟུང་ནས། དག་པ་བདེ་སྟོང་གི་མཁའ་སྤྱོད་དུ་འགྲོ་བར་ལུང་བསྟན་ནོ། ། དེ་ནས་བདག་གི་བརྒྱུད་འཛིན་ཐམས་ཅད་ཀྱང་ཀུན་ལས་ཁྱད་པར་འཕགས་པས་ན། བསགས་པ་ཡང་རབས་འབའ་ཞིག་འབྱུང་བར་འགྱུར་རོ། ། དེ་ནས་མཁའ་འགྲོ་མ་སུ་མ་ཏི་མ་ཧ་དང་། མཁའ་འགྲོ་མ་གངྒཱ་དྷ་ར།
ཀུན་ཏུ་བཟང་མོ་རྣམས་གསེར་སྲང་བདུན་དང་། མོས་གུས་ཀྱིས་མཉེས་པར་བྱས། མ་རྒྱུད་ཀྱི་རྫོགས་རིམ་གྱི་གདམས་པ། དབབ་བཟུང་། བཟློག འགྲེམ། རླུང་དང་བསྲེ་བ། ཡེ་ཤེས་ཆེན་པོ་ལ་སྐྱེལ་བའི་གདམས་པ་མང་དུ་ཞུས་སོ། ། ཡང་རྡོ་རྗེ་གདན་གྱི་བྱང་ཕྱོགས་འོད་མའི་ཚལ་དུ། པཎྜི་ཏ་བདེ་བའི་རྡོ་རྗེ་ལ་གཤིན་རྗེ་གཤེད་དང་།
སྒྲ་ནག་དང་འཇིགས་བྱེད་རྟོག་པ་བདུན་པ་དང་། གསུམ་པ་དང་། ཁྲོ་བོ་རྣམ་རྒྱལ་གྱི་རྒྱུད་དང་། ལྷ་མོ་རྣམས་ཞལ་དང་། བྱ་རོག་རྐང་གཉིས་དང་། ཐོད་པ་བརྟགས་ཐབས་དང་། མི་གཡོ་བའི་རྒྱུད་སྒྲུབ་ཐབས་མང་དུ་ཞུས་སོ། ། ཡང་པཎྜི་ཏ་རོལ་པའི་རྡོ་རྗེ་ལ་གསེར་སྲང་བརྒྱ་ཕུལ་ནས། ལྷ་མོ་དང་མགོན་པོའི་སྒྲུབ་ཐབས་བརྒྱ་བཅུ་དང་། ཕྱི་རོལ་པ་དང་།
ནང་པའི་ཕྱིར་བཟློག་དང་། ཉི་ཁྲོས་ཀྱི་རྒྱུད་ལ་སོགས་པའི་སེར་བ་དང་། ཐོག་དབབ་བསྲུང་བ་དང་། སྨན་སྤྱད་སྡེ་སྐོར་བདུན་པ་ལ་སོགས་པའི་གདམས་པ་མང་དུ་ཞུས་སོ། ། དེ་ནས་བླ་མ་ཨ་ཏ་ཡ་བཛྲ་ལ་རྡོ་རྗེ་རྣམ་འཇོམས་ཀྱི་སྤྲུལ་པའི་དཀྱིལ་འཁོར་དུ་དབང་ཞུས་ནས། རྣམ་འཇོམས་ཀྱི་རྒྱུད་དང་། ལྷ་བཅུ་གསུམ་དང་། ལྷ་བཅུ་གཅིག་དང་། ལྷ་ལྔ་དང་། ལྷ་གཅིག་མའི་སྒྲུབ་ཐབས་ཞུས་ནས།
དེ་ཉིད་ཀྱི་བུམ་པ་དང་། རྡོ་རྗེ་དྲིལ་བུ་ནམ་མཁའ་ལ་བཞུགས་པ་དང་། བྲམ་ཟེའི་ཐོད་པ་མཚན་ལྡན་རྣམས་གནང་ངོ་། ། བདག་ལ་ཡང་རྡོ་རྗེ་རྣམ་འཇོམས་ཀྱི་སྤྲུལ་པའི་དཀྱིལ་འཁོར་དུ་དབང་བསྐུར་ནུས་པར་ལུང་བསྟན་ནོ། ། དེ་ནས་གཞུང་དང་། གདམས་པའི་སྤྲོས་པ་ཆོད་ནས། ད་བོད་དུ་ཕྱིན་ལ་བླ་མ་རྣམས་ལ་གསེར་གྱི་ཆོས་སྐྱེལ་ཞིག་བྱ་དགོས་སྙམ་ནས། རྡོ་རྗེ་གདན་དུ་མཆོད་པ་ཕུལ། ཚོགས་མཆོད་ཅིག་བྱས་ནས། གསོལ་བ་བཏབ་པའི་ཐོ་རངས་ལ།
བླ་མ་ཨ་ནི་ལ་ཏ་བཛྲ་དང་། ཌ་ཀི་མ་སུ་མ་ཏི་དང་། རྗེ་བཙུན་མ་སྒྲོལ་མ་བྱོན་ནས། ཕྱི་རོལ་དབང་ཕྱུག་ཆེན་པོ་དང་། ། བདེ་མཆོག་ཁར་ས་པ་ནི་རྣམས། ། རང་བྱོན་གཟུགས་སུ་ཡོད་པ་ཡི། ། གནས་སུ་གདུལ་བྱ་འདྲེན་པར་འགྱུར། ། ཞེས་གསུངས་སོ། ། དེ་ནས་བལ་པོར་སླེབས་པ་དང་། པཎ་ཆུང་དང་།
རྒྱལ་པོ་དང་། བྷ་རོ་རྣམས་ཀྱིས་དབང་དང་རྒྱུད་ཞུས། མང་ཡུལ་དང་། སྤུ་རངས་བསྟོད་དུ་སྔར་གྱི་སློབ་མས་སྤྱན་དྲངས་ནས་བསོད་ནམས་བྱུང་། བདག་བསམ་པ་བཟང་པས། འཛམ་བུ་བོ་དང་། གུ་ལང་ལ་སོགས་པའི་གསེར་ཁ་བཅུ་གསུམ་རྡོལ་བ་དང་དུས་མཚུངས་ནས། དབང་བསྐུར་དང་སེམས་བསྐྱེད་ཐེངས་རེ་རེ་ལ་གསེར་སྲང་བརྒྱ་ཕྲག་མང་པོ་བྱུང་། ལ་སྟོད་ལྷོ་བྱང་དང་ཚོང་དུས་དང་ནང་ཁོང་རྒྱུད་གསུམ་དང་། གཉེ་མོའི་བར་དུ་གདན་འདྲེན་རྣམས་ཀྱི་སར་ཕྱིན་པས།
གསེར་གྱི་གླེགས་བམ་དང་། རྟ་དང་གསེར་གཡུ་དང་། དར་ཟབ་ལ་སོགས་པའི་ལོངས་སྤྱོད་དཔག་ཏུ་མེད་པ་བྱུང་ནས། ད་རྒྱ་གར་དུ་འགྲོ་དགོས་སྙམ་པས། གསེར་སྲང་ལྔ་བརྒྱ་ཕྲག་དྲུག་དང་། བླ་བ་ལྔ་བརྒྱ་ཁྱེར་ནས་རྡོ་རྗེ་གདན་དུ་ཕྱིན་ཏེ། རྒྱལ་པོ་ལ་མཆོད་པ་བྱ་བར་ཞུས་པས་གནང་ནས། གསེར་སྲང་བརྒྱ་བཅུ་ལ་ཞག་བཅུའི་བར་དུ་རྡོ་རྗེ་གདན་གྱི་དུས་མཆོད་ཆེན་པོ་བྱས་པས། མེ་ཏོག་གི་ཆར་ཆེན་པོ་ནམ་མཁའ་ལས་བབས་པ་དང་། འོད་དང་སྒྲ་དང་།
ཌ་ཀི་མ་གར་སྒྱུར་བ་དང་། ལྷའི་བུ་དང་བུ་མོས་མཆོད་པ་འབུལ་བ་ལ་སོགས་པའི་ངོ་མཚར་གྱི་ལྟས་སྣ་ཚོགས་བྱུང་པས། རྒྱལ་པོ་དང་བླ་མ་རྡོ་རྗེ་གདན་པའི་པཎྜི་ཏ་དང་ཁྱབ་བདག་ཐམས་ཅད་ཀྱི་ཛྭ་ཀི་ཆེན་པོས། མཧཱ་བྷོ་ཏིའི་པུ་ཙ་མཧཱ་ཕ་ལ་ཕ་ལ། ཞེས་བརྗོད་ཅིང་མཉེས་པར་གྱུར་ཏོ། ། དེ་ནས་བླ་མ་རྡོ་རྗེ་གདན་པ་དང་། ཡེ་ཤེས་ཀྱི་ཌ་ཀི་ནི་གུ་མ་དང་། སུ་ཀ་མ་སི་ཏི་དང་། རྡོ་རྗེ་མཆེད་གསུམ་ལ་སོགས་པའི་བླ་མ་བརྒྱ་ལྔ་བཅུ་ལ། གསེར་མང་པོ་ཕུལ་ཚོགས་ཀྱི་པུ་ཙ་མང་པོ་བྱས་པས།
བླ་མ་འགའ་ཞིག་གིས་གནད་ཀྱི་གདམས་པ་མང་དུ་གནང་། འགའ་ཞིག་གིས་ཐུགས་ལས་འཁྲུངས་པའི་གདམས་ངག་མང་དུ་གནང་། འགའ་ཞིག་གིས་ལུང་བསྟན་མང་པོ་མཛད་དོ། ། བླ་མ་མཻ་ཏྲི་པ་མི་བཞུགས་ཀྱང་ཇོ་མོ་ཡེ་ཤེས་ཀྱི་ཌ་ཀི་མ་གངྒཱ་དྷ་ར་ལ་གསེར་མང་པོ་ཕུལ་ནས་གདམས་པ་མང་དུ་ཞུས་སོ། ། དེ་ནས་བོད་དུ་འོང་ཁར་ཚེས་བཅུ་ལ་རྡོ་རྗེ་གདན་དུ་མཆོད་པ་ཕུལ་ཚོགས་བརྒྱ་རྩ་བྱས་ནས། ལོ་ཙྪ་བ་གླན་དར་མ་བློ་གྲོས་དང་། གྷ་ཡ་དྷ་ར་དང་འགྲོགས་ནས་མཐོ་ལྡིང་གི་གཙུག་ལག་ཁང་དུ་འོངས་པ་དང་། རྒྱ་དཔེ་འགའ་ཡི་ཡི་གེ་རུལ་འདུག་ནས། སླར་ཡང་རྒྱ་གར་དུ་ལོག་ལ་འགྲོ་དགོས་སྙམ་ཙ་ན། པཎྜི་ཏ་ཏི་པཾ་ཀ་ར་ཤྲཱི་ཛྙཱ་ན་བཞུགས་པ་དང་དུས་མཚུངས་ནས།
ཁོང་གི་ཞལ་ནས་ངའི་རྒྱ་དཔེ་དང་གཅིག་པར་འདུག རིན་ཆེན་བཟང་པོ་བསྒྱུར་དུ་བཅུག་པས་ཆོག་གསུངས་ཏེ། ལོ་ཙྪ་བ་རིན་ཆེན་བཟང་པོ་དང་། གླན་དར་མ་བློ་གྲོས་གཉིས་ཀྱིས་བསྒྱུར་རོ། ། དེ་ནས་ཇོ་བོ་ཏི་པཾ་ཀ་ར་ལ་སེམས་བསྐྱེད་དང་། གསང་འདུས་ཀྱི་དབང་ཞུས། སྒྲ་ནག་འཇིགས་བྱེད་དང་། མངོན་རྟོགས་བརྒྱན་དང་། རྒྱུད་བླ་མ་དང་། གཞན་ཡང་གདམས་པ་མང་དུ་ཞུས་ནས།
ཡུལ་དུ་འོངས་པས། སྒོ་མོའི་ཇོ་བཙུན་ཁྱུང་པོ་དང་། དངུལ་བཙུན་སྤྲང་པོ་གཉིས་ཀྱིས་ཆོས་འཁོར་བཙུགས་ནས། ཆོས་ཐོན་པ་དང་ཁོང་གཉིས་ན་རེ་ལྷ་སར་འདེང་གསུངས་ནས་གསེར་གདུགས་གཅིག་ཡོད་པ་ཁྱེར་ནས་ཕྱིན་ཏེ། ཚེས་བཅུ་གསུམ་གྱི་དགོང་མོ་གསེར་གདུངས་ཕུབ་ནས་མར་མེ་བཏང་མཆོད་པ་བཤམས་ནས། ངེད་གསུམ་གྱིས་གསོལ་བ་བཏབ་ནས། ནང་པར་རྨི་ལམ་བཤད་པར་བྱས་པ་དང་། ང་ལ་ཇོ་བོའི་ཞལ་ནས་ཐོ་རངས་ཁ་འདི་སྐད་གསུངས། ཁྱོད་ནི་སྔོན་བྱུང་བྱང་ཕྱོགས་ཀྱི་ཉན་ཐོས་རྫུ་འཕྲུལ་ཆེན་པོ་ཡིན། སྔོན་གྱི་ལས་འཕྲོ་སད་པ་ཡིས། །
བཀའ་བ་སྤྱད་དེ་རྒྱ་གར་བསྒྲོད། ། ད་ལྟ་ཆོས་ཉིད་མངོན་དུ་གྱུར། ། གངས་ཅན་གདུལ་བྱ་སྨིན་བྱས་ནས། ། བདེ་བ་ཅན་དུ་འགྲོ་བར་འགྱུར། ། ཞེས་ལུང་བསྟན་ཏོ། ། དེ་ནས་ཁོང་གཉིས་ལ་དྲིས་པས་ཁྱུང་པོ་ན་རེ། ངའི་རྨི་ལམ་ན་གཞུ་གཉེ་གཉིས་ཀྱི་ལ་ཁ་ན་རྔ་གཅིག་རྡུང་བ་རྨིས་པས། གཞུ་གཉེ་གཉིས་ཀ་ངའི་མདུན་དུ་འདུས་པ་གཅིག་རྨིས་ཟེར་ཙ་ན། དེ་ཀ་བཞིན་དུ་བྱུང་སྟེ། གནས་བརྟན་གོང་ཐོག་ལ་གྲགས་པ་གཅིག་བྱུང་ངོ་། །
དངུལ་བཙུན་ན་རེ། ང་ནས་ཕུང་གཅིག་གི་སྟེང་ན་འདུག་པས་མི་ཐམས་ཅད་ང་ལ་ནས་ལེན་ཀྱིན་འདུག་ཟེར་བས། སྐྱེ་བ་གོང་ཐོག་ལ་ཕྱུག་པ་གཅིག་བྱུང་ངོ་། ། དེ་ནས་གླང་རི་ཐང་པ་ཆེན་པོ་ལ་བསྙེན་རྫོགས་བྱས་ནས། འཕན་ཡུལ་འཇོག་པོའི་རི་ལ་སྒྲུབ་པ་བྱས་པའི་དུས་སུ་རྒྱགས་ཡེ་མ་བཟུང་སྟེ། བླ་མ་མཻ་ཏྲི་པའི་ཞལ་ནས། སྒྲུབ་པ་བྱེད་དུས་སུ་མགོན་པོས་རྒྱགས་སྐྱེལ་དུ་འོང་ཞིག་གསུངས་པས། རྒྱགས་སྐྱེལ་དུ་འོང་དུ་རེ་ཙ་ན་མ་བྱུང་པར་མགོན་པོའི་རྒྱུན་གཏོར་ཆད་ནས། དགོང་མོ་བྲག་ཕུག་གི་མདོར་ཕྱིན་ནས། ཀྵེ་ཏ་པ་ལ།
ཛི་ན་མི་ཏྲ། ཏྲ་ཀི་ར་ཙ། ཏྲག་ཤད་མ། ང་ལ་རྒྱགས་ནམས་ཀྱང་མེད་དེ། མགོན་པོ་ལ་ཡང་རྒྱུན་གཏོར་ཆད་ནས་མི་འདུག་གོ་བྱས་ནས་འོ་དོད་ཆེན་པོ་བོས་པས་ནངས་པར་འབྲས་ཁུད་ཚོང་དུས་ནས་ཁམས་པའི་འབུལ་སྐྱེལ་ཚན་གཅིག་བྱུང་ནས། དངུལ་བྲེ་དང་། རྟ་དང་། ཟ་འོག་དང་། དར་འབོག་དང་། ཇ་སིག་དང་།
ཤ་མར་ཐུད་གསུམ་ལ་སོགས་པའི་ཟས་ནོར་ཚན་པོ་ཆེ་ཕུལ་ནས། ཟླ་བ་ཕྱེད་ཀྱི་བར་དུ་སེམས་བསྐྱེད་དང་དབང་བསྐུར་མང་པོ་ཞུས་པས། གྲྭ་པ་མ་ཤོང་བར། འཇོག་པོའི་ཆད་ཀའི་མདར་དགོན་པ་བཏབ་པས་སློབ་མ་ཉིས་སྟོང་ཙམ་འདུས་སོ། ། དེའི་དུས་སུ་ཟླ་སྨད་ལ་མཚམས་བྱས། ཟླ་སྟོད་ལ་གྲོ་མཚམས་བྱས་ནས་གཞུང་དང་གདམས་པ་མང་དུ་བཤད་དོ། ། ཡང་ལན་པ་སྤྱིལ་བུར་བསྒོམས་ཙ་ན། མཁའ་འགྲོ་མ་དཔག་ཏུ་མེད་པ་འདུས་ནས། ཁྱོད་ཀྱི་དགོན་པ་ཤངས་ན་ཡོད་ཀྱིས་དེར་གདུལ་བྱ་སྐྱོངས་ཤིག་གསུངས་སོ། ། དེ་ནས་ཤངས་སུ་འགྲོ་དགོས་བསམ་ཙ་ན་ཐོ་རངས་གཅིག་ཁ་བ་ཆེན་པོ་གཅིག་བྱུང་པའི་ནམ་ལངས་མ་ཐག་ལ་ཨ་ཙ་ར་གཅིག་མཇལ་ཟེར་ཡིན་འདུག་ཟེར་བ་ལ།
ང་མཚམས་ལ་ཡོད་མི་འཕྲད་བྱས་པས། རྒྱ་གར་ཐག་རིང་ནས་འོངས་པས་ན་བ་ཡིན་ཕྲད་དགོས་ཟེར་བས་ཕྲད་དེ། སྨན་པ་ལ་བསྟན་པས། ཁྲག་ཏུ་འདུག་ཟེར་ནས། གཏར་ཁ་བྱེད་པར་བྱས་པ་དང་། རྣལ་འབྱོར་པའི་གཏར་ཁ་དེས་མི་འོང་གསུངས་ནས་ནམ་མཁའ་ལ་དཀྱིལ་དཀྲུང་བཞུགས་ཏེ། སྐུ་ལུས་ལ་ཁྲག་མང་པོ་བཏོན་ནས་ནམ་མཁའ་ལ་ཆགས་སོ། ། ཡང་ས་ལ་བཞུགས་ནས་རླུང་ལངས་གསུངས་ནས་སྐུ་མཉེ་བྱེད་དགོས་བྱས་ནས་རྩི་མར་བྱུགས་པས། རྣལ་འབྱོར་པའི་སྐུ་མཉེ་དེས་མི་འོང་གསུངས་ནས། ཡང་འུ་རུ་རུ་འདུག་པ་འདུག་པ་དང་།
ནམ་མཁའ་ལ་བཞུགས་ནས། བ་སྤུའི་བུ་ག་ཐམས་ཅད་ནས་ཀུན་དྷ་མང་པོ་བཏོན་ནས་ནམ་མཁའ་ལ་ཆགས་པ་དང་། དེ་རྣམས་བ་སྤུའི་བུ་གར་སིབ་བསྡུས་ཏེ་སྐུ་མཉེ་མཛད་དེ། ནམ་མཁའ་ལ་ཌ་ཀི་མང་པོས་བསྐོར་ནས་གར་སྣ་ཚོགས་བསྒྱུར། དེ་ནས་གྲུབ་ཐོབ་ཅིག་འདུག་ནས་ཕྱག་འཚལ་བསྐོར་བ་བྱས། གསེར་གྱི་མཎྜལ་ཕུལ་ནས་ཐུགས་རྗེས་གཟིགས་པར་ཞུ་འཚལ་བྱས་པ་དང་། གྷུ་ན་ཨ་ཀ་ར་དང་ནི། ། རཏྣ་ས་ཨ་ཀ་ར་ཞེས་དང་། ། ཨ་བྷུ་ཛུ་ཏ་ལ་དང་ནི། ། བྷུ་ཏ་ཨ་ཀ་ར་ན་སྟེ། །
བོད་དུ་གཤེགས་དང་རྣལ་འབྱོར་པ། ། ཅིག་ལ་དགོངས་པ་ཆེ་བོ་གསུང་། ། འོངས་པས་ཁྱོད་དང་ཕྲད་པ་ཡིན། ། ང་རྒྱ་གར་ཉི་མ་ཤར་མ་ཐག་འོངས་པས། བོད་པ་རོང་དོག་པས་ནམ་ལངས་མ་ཐག་སླེབས་པ་ཡིན་གསུངས་ནས། བླ་མའི་ཡུལ་གང་ན་ཡོད་རིགས་གང་ཡིན། མཚན་ཅི་ཡིན་ཞེས་དྲིས་པས། ལྷོ་ཕྱོགས་ཨེ་ན་བྷེ་ཤའི་ཡུལ། བྷི་རི་ཛྙི་ཞེས་གྲོང་ཁྱེར་དེ། རྡོ་རྗེ་མཁའ་འགྲོའི་ས་གཞི་དེར།
ཡབ་ནི་ཨུ་ན་ཡ་དྷ་བ། མ་ནི་པུ་ཙ་ནི་མི་ལས། ། བདག་ཀྱང་རྒྱལ་རིགས་ཐོན་གྱུར་ཏེ། ། ལ་སོགས་པའི་རྣམ་ཐར་ཞིབ་པར་གསུངས་སོ། ། དེ་ནས་འཕན་ཡུལ་འཆད་ཁར་ཟླ་བ་བཅུ་གཅིག་བཞུགས་ཏེ། ཐོག་མར་རྒྱུད་སྡེ་ཆེན་པོ་ལྔའི་དཀྱིལ་འཁོར་གཅིག་ཏུ་དབང་བསྐུར། དེའི་རྗེས་ལ་རྒྱུད་སྡེ་ལྔ་སྒོས་སྒོ་དབང་བཞི་རྫོགས་རེ་དང་། ཏིང་ངེ་འཛིན་གྱི་དབང་རེ་ཡང་བསྐུར་ནས། དེ་རྣམས་ཀྱི་སྒྲུབ་ཐབས་རེ་ཡང་གནང་ངོ་། ། དེ་ནས་རྒྱུད་བརྟག་གཉིས་དང་།
སམ་བྷུ་ཊི་དང་། བདེ་མཆོག་རྩ་རྒྱུད་དང་། ར་ལི་དང་། དགྱེས་རྡོར་སྒྲུབ་ཐབས་མཚོ་སྐྱེས་རྡོ་རྗེ་དང་། དེ་ཉིད་བཞི་དང་། ཕྱག་རྒྱ་བཞི་ལྡན་དང་། རྫོགས་རིམ་ལྔ་ལྡན་དང་། བདེ་མཆོག་ལུ་ཧི་པ་དང་། དཔའ་བོ་གཅིག་པ་དང་། རྗེ་བཙུན་མ་བརྒྱུད་པ་གསུམ་མ་དང་།
མ་ཧཱ་མཱ་ཡཱ་དང་། ཀུ་ཀུ་རི་པའི་ཆོས་བདུན་དང་། དེ་ཉིད་ཀྱི་འགྲེལ་ལུགས་ཆེན་མོ་དང་། ཤཱནྟི་པའི་དེ་ཉིད་ལྔ་ལྔ་དང་། འཇིགས་བྱེད་ཀྱི་རྟོག་པ་བདུན་པ་དང་། སྒྲ་ནག་གསང་བ་སྦས་པ་རྣམས་ཞུས། རྫོགས་རིམ་ལ། འཁོར་ལོ་ལྔའི་རྫོགས་རིམ་དང་། རླུང་ཤིང་རྟ་ཅན་དང་། བུམ་པ་ཅན་དང་།
འཁོར་ལོ་བཅིང་གྲོལ། འཕོ་བ་ཡེ་ཤེས་དཀར་ཁུང་མ། རྫོགས་རིམ་མ། རྫོགས་རིམ་དེ་ཉིད་གསུམ་པ་ཞུས། བདེ་མཆོག་གི་རིམ་བཞི་དང་། རིམ་ལྔ་དང་། གསང་འདུས་ཀྱི་རིམ་ལྔ་གདན་ཐོག་ཅིག་མ་དང་། རླུང་སེམས་གཉིས་མེད་ཞུས། ཕྱག་རྒྱ་ཆེན་པོ་དོ་ཧ་དང་། དག་པ་ཡེ་ཤེས་ལ་སོགས་པའི་ངོ་སྤྲོད་མང་དུ་ཞུས།
དབུ་མ་བདེན་གཉིས་དང་། དེ་ཉིད་བསྡུས་པ་དང་། ངན་སོང་སྦྱོང་རྒྱུད་ལ་སོགས་པ་ཡོ་ག་མང་དུ་ཞུས། ཕྱག་ན་རྡོ་རྗེའི་རྒྱུད་འབྱུང་པོ་འདུལ་བྱེད་དང་། ཛ་ལི་མའི་སྒྲུབ་ཐབས་གསུམ་དང་། མི་གཡོ་བའི་རྒྱུད་སྒྲུབ་ཐབས་ཆེན་མོ་དང་། རྣམ་འཇོམས་དང་། བྱིན་གྱིས་བརླབས་པའི་ལྷ་བཞིའི་སྒྲུབ་ཐབས་དང་། མགོན་པོ་ཕྱག་དྲུག་པའི་འཁོར་བཞིའི་སྒྲུབ་ཐབས་དང་བཅས་པ་དང་། ཉི་ཁྲོས་ཀྱི་སེར་བ་ལ་སོགས་པ་སེར་བ་བརྒྱ་རྩ་བརྒྱད་གནང་ནས་བསྟན་པ་བསྲུང་དགོས་ཡིན་གསུང་ངོ་། །
ཡང་ཉིན་གཅིག་བླ་མའི་ཞལ་ནས། དཔོན་གཡོག་གཉིས་པོས་ཉིན་གཅིག་ལ་མཆོད་རྟེན་གཅིག་ཚར་བ་རབ་གནས་ཟིན་པ་བྱེད་དགོས་གསུང་ནས། བླ་མས་སྤྲུལ་པ་སྐྱེས་བ་དང་། ཌ་ཀི་མང་པོས་རོགས་བྱས་པས། མཆོད་རྟེན་དང་རབ་གནས་གྲོ་གོང་དུ་ཟིན་ནས། རྡོ་རྗེ་དྲིལ་བུ་ནམ་མཁའ་ལ་བཞག་གོ ། དེ་ནས་ང་བལ་པོར་སྐྱོལ། དེའི་བར་དུ་ཁྱོད་སློབ་དཔོན་དུ་གྱིས། ངས་སློབ་མའི་ཚུལ་བྱ་ཡིས་གསུངས་ནས། རོང་དུ་ཞང་བདེ་བ་དཔལ་ལ་རྒྱུད་སྡེ་ལྔའི་དཀྱིལ་འཁོར་དུ་དབང་བསྐུར།
འདམ་དུ་སློབ་མ་ལྔ་བཅུ་ལ་སྤྲུལ་པའི་དཀྱིལ་འཁོར་དུ་དབང་བསྐུར། གནམ་དུ་ཐང་པ་ཇོ་བོ་རྗེ་ལ་དབང་བསྐུར། དེ་ནས་ཤངས་དང་། འཇད་རྟ་ནག་དང་། ལས་བསྟོད་ལྷོ་བྱང་དང་། མང་ཡུལ་རྣམས་སུ་གསང་འདུས་དང་། འཇིགས་བྱེད་ཀྱི་དབང་བསྐུར་མང་ཡུལ་དུ་སློབ་མ་བཅུ་གསུམ་ལ་རྣལ་འབྱོར་གྱིས་སྤྲུལ་པའི་དཀྱིལ་འཁོར་དུ་དབང་བསྐུར། དེ་ནས་བལ་ཡུལ་དུ་ཚོགས་འཁོར་བརྒྱ་རྩ་བརྒྱད་བྱས་ནས། བླ་མའི་ཞལ་ནས། བོད་ན་རྡོ་རྗེའི་ས་གཞི་མེད་པས་སྒྱུ་མ་བྱར་མི་བཏུབ།
ཚེ་ཉི་ཟླ་དང་མཉམ་པ་སྒྲུབ་དུ་མི་བཏུབ་པས། ཁྱོད་ངའི་རྫུ་འཕྲུལ་གྱི་རྟ་ལ་ཞོན་ལ་རྒྱ་གར་དུ་འདེང་། ཚེ་ཉི་ཟླ་དང་མཉམ་པ་སྒྲུབ། གདམས་པ་ལྷག་མ་རྣམས་ཀྱང་བྱིན་ཞིག་གསུངས་པ་ལ། ག་རེ་ཤུལ་ན་མ་གཅིག་ཡོད། རྒྱ་གར་དུ་བསླབས་པའི་ཆོས་འདི་རྣམས་ཀྱིས་ཀྱང་བོད་ལ་ཕན་མི་ཐོགས་པར་འདུག་སྙམ་པ་གཅིག་བྱུང་བ་དང་། བླ་མའི་ཞལ་ནས་དོ་ནུབ་རྡོ་རྗེ་གདན་དུ་ཚོགས་འཁོར་གྱི་དཔོན་ལ་འགྲོ་དགོས་པ་ཡོད། རྟོག་པའི་བུམ་བུ་ཁྱོད་མི་འགྲོ་བར་འདུག་གསུངས་ནས་ནམ་མཁའ་ལ་བྱ་བཞིན་དུ་གཤེགས་སོ། ། དེ་ནས་བླ་མ་ལ་གསོལ་བ་བཏབ་ཅིང་ངུས་པས་ཚུར་བྱོན་ཏེ། ནམ་མཁའ་ལ་བཞུགས་ནས་བདུད་རྩི་ཚིག་དྲུག་མ་འདི་གསུངས་སོ། །
སྡུག་བསྔལ་རྩ་བར་གྱུར་པ། ། བདག་ཏུ་འཛིན་པ་ཡིན་གྱི། ། ཞེན་འདོད་ཕྱོགས་རིས་མེད་པར། ། མཉམ་ཉིད་དོན་ལ་ཞོག་ཅིག ། ཚེ་འདི་མི་རྟག་འགྱུར་ཞིང་། ། ཕྱི་མར་མི་འཆད་སྐྱེ་བས། ། ལས་འབྲས་ཚུལ་བཞིན་སྒོམས་ལ། ། དམ་ཚིག་གཙོ་བོར་སྤྱོད་ཅིག ། བསྟན་པ་མ་ཐོབ་བར་དུ། ། འདུ་འཛི་གཡེང་བས་གནོད་པས། །
རི་དྭགས་སྨན་མ་བཞིན་དུ། ཅིག་པུར་ཉམས་སུ་ལོངས་ཤིག ། སྙིགས་མའི་དུས་ཀྱི་སེམས་ཅན། ། ཞེ་སྡང་ཕྲག་དོག་ཆེ་བས། ། ཡོན་ཏན་ཅི་སྐྱེས་ཐམས་ཅད། ། བུམ་ནང་མར་མེ་བཞིན་དུ། ། རྟག་ཏུ་སྦ་བར་གྱིས་ཤིག ། གནས་ལུགས་ཟུང་འཇུག་ཡིན་གྱིས། ། ཅིར་སྣང་སྒྱུ་མར་བསྒོམས་ཤིག ། སྣང་ལ་རང་བཞིན་མེད་པའི། །
འཇའ་ཚོན་ལྟ་བུའི་ལུས་འདི། ། ནམ་ཡལ་ངེས་པ་མེད་པས། ། རྟག་ཏུ་དྲན་པས་ཟུངས་ཤིག ། ཚེ་འདིར་དགོས་འདོད་འབྱུང་ཞིང་། ། ཕྱི་མར་ལམ་སྣ་འདྲེན་པའི། ། བླ་མ་སངས་རྒྱས་ལྟ་བུར། ། རྟག་ཏུ་དྲན་པར་གྱིས་ཤིག ། གསུངས་ནས་རྒྱ་གར་དུ་བཞུད་དོ། ། དེ་ནས་མཉེ་མོ་ར་མང་དུ་སྤྲུལ་པའི་དམག་གིས་གཡུལ་ངོ་བཟློག་པས། ཡུལ་མི་ཐམས་ཅད་དད་ནས་ཆོས་འཁོར་བཙུགས་སོ། །
དེ་ནས་འཕན་ཡུལ་འཆད་ཁ་དགོན་པར་བླ་མ་ར་ཧུ་ལའི་ཆོས་བསྐོར་རྣམས་ཞུ་བའི་གྲྭ་པ་མང་པོ་འདུས་ནས། ལོ་གསུམ་དུ་ཆོས་བཤད་པ་དང་། སེང་གེ་གདོང་ཅན་ལ་སོགས་པའི་ཌ་ཀི་མང་པོ་བྱོན་ཏེ། ཤངས་ན་དགོན་པ་ཡོད་པས་དེར་གཤེགས་ཚལ་ཟེར་ནས། དཔོན་གཡོག་སུམ་སྟོང་གིས་ཤངས་སུ་ཕྱིན་ཏེ། ཞོང་ཞོང་གནས་ཀྱིས་སྣང་དྲངས་པའི་གནས་དགོན་བརྒྱ་རྩ་བརྒྱད་ལོ་གསུམ་ལ་བཏབ་ནས། དེ་རྣམས་ཀྱི་སྤྱི་དཔོན་ཁྱུང་པོས་བྱས་ཏེ། བདག་གིས་ཆོས་ཉན་བཤད་དང་། སྒོམ་བསྒྲུབ་འབའ་ཞིག་གཙོ་བོར་བྱས་པས། དབུས་གཙང་ཁམས་གསུམ་གྱི་གྲྭ་པ་ཁྲི་ཚོ་གསུམ་འདུས་པའི་དུས་སུ་བདག་ལ་ནད་ཅིག་གིས་བཏབ་ནས།
དཔོན་སློབ་བཅུ་གསུམ་གྱིས་ཞག་བཅུ་གཅིག་ཏུ་མགོན་པོའི་གཏོར་ཆེན་བྱས་ནས། གཏོར་མ་བསྐྱལ་ཙ་ན། ཐམས་ཅད་ཀྱིས་སྐུ་མདོག་དཀར་པོ་གཅིག་ཏུ་ཞལ་མཐོང་ནས་བདག་གི་ནད་དྲག་གོ ། དེ་ནས་བཟུང་ནས་མགོན་པོ་འཁོར་བཅས་ཐམས་ཅད་དང་། རྣམ་སྲས་རྟ་བདག་བརྒྱད་དང་བཅས་པ་བྲན་བཞིན་དུ་ཉན་ཞིང་འཕྲིན་ལས་ཐམས་ཅད་སྒྲུབ་པར་བྱེད་དོ། ། སྟོན་ཟླ་ར་བའི་ཚེས་བརྒྱད་ཀྱི་ཐོ་རངས་དགྱེས་རྡོར་སྤྲུལ་པའི་ལྷ་དགུ་དང་། མཚོན་ཆ་ཅན་ལྷ་བཅུ་གསུམ་གྱི་ཞལ་མཐོང་ནས་དེ་ཉིད་བཞིའི་གདམས་པ་རྣམས་གསུངས། དེའི་ཚེས་བཅོ་ལྔ་ལ་འཇམ་དཔལ་བྱོན་ནས་རིན་པོ་ཆེའི་སྒྲོམ་བུ་གཅིག་ཁ་ཕྱེ་ནས། དམིགས་པའི་སྒྲོམ་བུ་གསུངས་པས། སྔར་གྱི་རྒྱ་གར་དུ་ཞུས་པ་བས་གནད་ཟབ་པ་མང་པོ་བྱུང་བས།
ནད་གདོན་ཐམས་ཅད་དམིགས་པ་དེ་ཉིད་བཏབ་པ་ཙམ་གྱིས་སེལ་བ་བྱུང་ངོ་། ། ཡང་སྟོན་ཟླ་འབྲིང་པོའི་ཚེས་བཅུ་གསུམ་ལ་སྒྲོལ་མ་ལྷ་བཅུ་གསུམ་དང་། རྣམ་འཇོམས་ཁྲོ་བཅུས་བསྐོར་བ་གཅིག་ཞལ་མཐོང་ནས། དབང་བསྐུར་བྱས། བུམ་པ་དང་། རྡོ་རྗེ་དྲིལ་བུ་ནམ་མཁའ་ལ་འཇོག་ནུས་པ་བྱུང་ངོ་། ། དེ་ནས་སྐྱེ་བོ་བྱང་ཆུབ་རྒྱལ་གྱིས་འབུལ་བ་ལན་གསུམ་བྱས་ནས་དབང་བསྐུར་ལན་གསུམ་དུ་ཞུ་བ་ཕུལ་དུ་ནས། ང་ཡེངས་ནས་བརྗེད་པས་ཉིན་གཅིག་སྐྱོ་སངས་ལ་ཕྱིན་ཙ་ན། ཁོས་ཡང་འབུལ་བ་བྱས་ནས་དེ་རིང་ང་ལ་དབང་བསྐུར་མཛད་དགོས་ཟེར་བ་ལ། འདི་ཀར་བྱ་ཡིས་བྱས་ནས་སྤང་གཤོངས་དེ་ཉིད་དུ་སྤྲུལ་པའི་དཀྱིལ་འཁོར་དུ་དབང་བསྐུར་བས།
ཁོའི་ནད་གདོན་ཐམས་ཅད་དངོས་སུ་ཐོན་ནས་བྱུང་ངོ་། ། དེ་ནས་གྲྭ་པ་མང་པོའི་དུས་སུ་ཁྲི་ཚོ་ལྔ་འདུས་པས་ཐམས་ཅད་ཐབ་ཁ་འབའ་ཞིག་ལ་ཡེངས་ནས། ཉན་བཤད་དང་བསྒོམ་སྒྲུབ་ཙམ་མ་བྱུང་བས་སྐྱོ་བ་སྐྱེས་ནས། རྒྱ་གར་དུ་འགྲོ་དགོས་སྙམ་ཙ་ན། སྒྲོལ་མ་བྱོན་ནས་ཐེག་ཆུང་ལ་མ་ཞུགས་པར་གོ་ཆ་ཆེན་པོ་གོན་ཞིག་གསུངས་པས། བུམ་ཆུང་གཅིག་དུ་གབ་ནས་ཞག་བདུན་ཏིང་ངེ་འཛིན་ཟས་སུ་ཟོས་པ་དང་། བཙུན་ཆུང་གཟིམ་གཡོག་པ་གཅིག་མལ་སར་བྱུང་གིན་ངུ་ཡིན་འདུག་པས་སྙིང་རྗེ་བར་བྱུང་ནས་བཙུན་ཆུང་ཅི་ལ་ངུ་བྱས་པས། མཁན་པོ་གར་བཙལ་ཡང་མ་རྙེད་པས་ངུས་པ་ཡིན་ཟེར་རོ། ། དེ་ནས་སོས་ཀ་མེ་ཏོག་རྒྱས་པའི་དུས་སུ། ཉིན་གྲྭ་པ་ཐམས་ཅད་ཁྲིད་ནས་སྤང་ཁར་ཕྱིན་ནས།
མི་རེའི་མདུན་དུ་སུམ་ཅུ་རྩ་གསུམ་གྱི་ལྷའི་བུ་མོ་ལྟ་བས་ཆོག་མི་ཤེས་པ་མིག་ཟུར་མིག་ལྟ་བ་འཛུམ་ཞིང་སྒེག་པ་སྙན་པའི་གླུ་ལེན་པ་མང་པོ་བསྟན་པས་ཐམས་ཅད་དགའ་བར་གྱུར་ཏོ། ། ཡང་སང་ཡང་ལྟད་མོ་འདེང་ངོ་བྱས་པས་གྲྭ་པ་མ་ལུས་པ་ཐམས་ཅད་བྱུང་བ་དང་། ཡང་མི་རེའི་མདུན་དུ་གཤིན་རྗེས་མི་ཤ་རློན་པ། འཇིགས་སུ་རུང་བ། མིག་རྩ་དམར་བ། ཁ་གདངས་པ། མཆེ་བ་གཙིགས་པ། མི་སྡུག་པའི་གད་མོ་འབྲུག་ལྟར་སྒྲོག་པ། སོད་ཅིག་རྒྱོབ་ཅིག་ཟེར་བ་ལག་ན་མཚོན་ཆ་སྣ་ཚོགས་བརྡར་བ་ཤ་སྟག་ཐོགས་པ་མང་པོས་བསྐོར་འདུག་པ་དང་། དེར་ཚོགས་པ་ཐམས་ཅད་དངངས་སྐྲག
རེངས་བརྒྱལ་བར་གྱུར་ཏོ། དེ་ནས་བརྒྱལ་བསང་བ་དང་། ཁོང་རྣམས་ན་རེ་འདི་ལྟ་བུའི་བར་དོའི་ལས་ཀྱི་གཤིན་རྗེ་ཡིན་ནམ་སྙམ་ནས་བརྒྱལ་བ་ལགས་པས། བླ་མས་ལྷ་མོ་གཤིན་རྗེ་རྣམས་སྤྲུལ་པ་ཡིན་ནམ། འདི་ལྟ་བུའི་སྣང་བ་འབྱུང་བ་ཅི་ཡིན་ཟེར་བ་ལ། ཆགས་སྡང་ཡུལ་རྣམས་ཐམས་ཅད་ཀུན། ། རང་གི་སེམས་ལས་བྱུང་བ་སྟེ། ། རྣལ་འབྱོར་པ་ཡི་སྣང་བ་ལ། ། ཤ་ཟ་ལ་སོགས་སྲིན་པོའི་གཟུགས། ། མཚོན་ཆ་སྣ་ཚོགས་ལག་ན་ཐོགས། །
ཚེ་སྲོག་དུས་འདིར་བདུད་བྱེད་ཀྱང་། ། སྒྱུ་མར་ཤེས་པས་གྲོལ་བར་འགྱུར། ། ལྷ་མོ་མཛེས་མ་རྒྱན་གྱིས་བརྒྱན། ། གླུ་ལེན་སྙན་པའི་སྒྲ་སྒྲོག་ཅིང་། ། ཡིད་འོང་མང་པོས་མཐའ་བསྐོར་ཡང་། ། རང་སྣང་སྒྱུ་མར་ཐག་ཆོད་ན། ། དེ་དག་གིས་ཀྱང་འཆིང་མི་ནུས། ། ཅེས་པ་ལ་སོགས་པའི་ཆོས་དང་བར་དོའི་ཆོས་སྟོན་པས། ཐམས་ཅད་ཉན་བཤད་དང་སྒོམ་སྒྲུབ་ལ་བརྩོན་པར་གྱུར་རོ། ། དེ་ནས་ཉི་མ་གཅིག་དགེ་བཤེས་རོང་པོ་དཀོན་མཆོག་རྒྱལ་གྱིས་བྲག་རིང་གྱི་མཐའ་འོག་དུ་མང་སྐོལ་བྱས་ནས།
རྟ་བརྒྱ་དང་དངུལ་བྲེ་བཅུ་གཅིག་ཕུལ། དར་ཟབ་མང་པོ་ཡང་ཕུལ་ནས། ཁྱུང་པོ་རྣལ་འབྱོར་ཁྱོད་དག་གིས་རྒྱ་གར་དུ་ལན་གསུམ་ཕྱིན་ནས། བླ་མ་བརྒྱ་ལྔ་བཅུ་བཙལ་རྩ་བའི་བླ་མ་ལྔའམ་བཞི་ཡོད་པས་ཁྱོད་གྲུབ་ཐོབ་ཏུ་གྱུར་ནས། སྣང་བ་རང་བཞིན་མེད་པར་རྟོགས་པ་ཡིན་ཟེར་བས། བྲག་འདི་ལ་ཕར་ཐལ་ཚུར་ཐལ་འགའ་རེས་གྱིས་ལ། ནམ་མཁའ་འདི་ལ་དཀྱིལ་དཀྲུང་གྱིས་ལ་འདུག་དང་ཟེར་བ་ལ། བྲག་དེ་ལ་ཐལ་བྱུང་སུ་ཕྱིན་ཏེ། ནམ་མཁའ་ལ་དཀྱིལ་དཀྲུང་བཅས་ནས་གཅིག་དང་དུ་མར་སྣང་བ་ལ་སོགས་པའི་རྫུ་འཕྲུལ་འགའ་རེ་བསྟན་པས། རོང་པོ་དང་གྲྭ་པ་ཐམས་ཅད་ཤིན་ཏུ་དད་དེ།
དེ་ལྟ་བུའི་ཡོན་ཏན་འདི་གང་བསྒོམས་པ་ལས་བྱུང་བ་ལགས་ཟེར་བ་ལ། ཆོས་རྣམས་སྒྱུ་མ་ལྟ་བུ་ལ། ། སྒྱུ་མ་ལྟ་བུར་ཉམས་བླངས་པས། ། སྒྱུ་མ་ལྟ་བུར་མངོན་སངས་རྒྱས། ། སྣང་ཡང་བདེན་མེད་ཆོས་རྣམས་ལ། ། བྱིས་པས་བདེན་པར་བཟུང་བས་འཁྲུལ། ། མེད་བཞིན་སྣང་བ་ཨེ་མ་ཧོ། ། ཞེས་པ་ལ་སོགས་པའི་ཆོས་བཤད་པས་ཐམས་ཅད་དད་དེ། ཟླ་བ་བཅུ་གཅིག་ན་རོང་པོས་ཡི་དམ་གྱི་ཞལ་མཐོང་སྟེ། སྣང་བ་བདེན་མེད་དུ་རྟོགས་སོ། །
དཔྱིད་ཟླ་ར་བའི་ཚེས་གཅིག་གི་ཐོ་རངས་ཌ་ཀི་མ་མང་པོ་བྱུང་ནས་ཡར་གྱི་བཅུ་དང་མར་གྱི་བཅུ། ཡར་གྱི་བཅུ་བཞི་དང་མར་གྱི་བཅུ་བཞི་ལ་ཚོགས་བརྒྱ་རྩ་གཅིག་གྱིས་ཤིག ཁྱོད་ཀྱི་ལུས་ངག་ཡིད་གསུམ་ལྟེ་བ་གསང་གནས་དང་ལྔར། རྒྱུད་སྡེ་ལྔའི་ཚོགས་རྣམས་དབྱེར་མེད་དུ་གྱུར་ནས། རང་གཞན་ཐམས་ཅད་ཀྱིས་མངོན་སུམ་དུ་མཐོང་བར་འགྱུར་རོ་གསུངས་ནས་དེ་ལྟར་ཚོགས་བརྒྱ་རྩ་ལན་བཞི་བྱས་པས་རྒྱུད་སྡེ་ལྔའི་ལྷ་ཚོགས་ཐམས་ཅད་ཞལ་མངོན་སུམ་དུ་མཐོང་རང་དང་དབྱེར་མེད་དུ་གྱུར་ཏེ། དེ་ནས་སྤྱི་ཟླ་འབྲིང་པོའི་ཚེས་བདུན་གྱི་ནམ་འཇིང་ཡོལ་ཙ་ན། ཡེ་ཤེས་ཀྱི་ཌ་ཀི་མ་ཀུན་ཏུ་བཟང་མོ་བྱོན་ནས། ཚོགས་པའི་མཐར་ཐུག་ཁྲི་ཕྲག་བརྒྱད། ། སློབ་མའི་མཐར་ཐུག་ལྔ་དང་གཅིག ། ཚེའི་མཐར་ཐུག་བརྒྱ་དང་ལྔ་བཅུའོ། །
ཞིང་ཁམས་མཐར་ཐུག་བདེ་བ་ཅན། ། ཞེས་གསུངས་པས་དང་། དེས་སད་བྱེད་བྱས་ནས་ཚོགས་པ་ཆེ་དུས་སུ་ཁྲི་ཚོ་བརྒྱད་དང་། སྔར་བུ་ལྔ་ལ་ཕྱིས་བུ་གཅིག་དང་། ལོ་བརྒྱ་དང་ལྔ་བཅུ་ཐུབ་པ་དང་། ཚེའི་དུས་བྱས་ནས་བདེ་བ་ཅན་དུ་འགྲོ་བ་དང་། སེམས་ཅན་གྱི་བསམ་པ་དང་། བག་ལ་ཉལ་ལ་སོགས་པ་ཇི་ལྟ་བཞིན་དུ་ཤེས་པ་བྱུང་ནས། སློབ་མ་རྣམས་ལ་ཨེན་རེ་བཤད་པས། ཌ་ཀི་མ་སུ་ཀ་མ་སི་ཏི་བྱོན་ནས།
སྙིགས་མའི་སེམས་ཅན་ལོག་ལྟ་ཅན། ། རྒྱལ་བས་ཀྱང་ནི་མ་ཐུལ་ཞིང་། ། མཁྱེན་པའི་སྤྱན་ལ་བདུད་འཛིན་པས། ། ཡོན་ཏན་སྦས་པའི་རྣལ་འབྱོར་གྱིས། ། ཞེས་ལན་གསུམ་གསུངས་པས། རང་རྒྱུད་པའི་ཚུལ་གྱིས་རང་གི་ཡོན་ཏན་ཐམས་ཅད་སྟུན་ཚད་ཀྱིས་སྦས་སོ། ། དེ་ནས་ཚོགས་པ་ཆེ་དུས་སུ་ཁམས་པའི་མི་ཚང་རྣམས་འབུལ་བ་བྱེད་པ་ལ་མ་འཆམ་པས། དུས་གཅིག་ལ་ཁྲི་བརྒྱ་རྩ་བརྒྱད་བརྩིགས་ནས། ཁྲི་རེ་ལ་མི་ཚང་རེའི་འབུལ་བ་འགྲན་ནས་བྱས་སོ། ། དེའི་དུས་སུ་རིན་ཆེན་རྡོ་རྗེས་གཟིམ་གཡོག་བྱས་པས།
ཐ་མལ་རང་རྒྱུད་དུ་བཟུང་ནས་ལོག་ལྟ་ཨེན་རེ་བྱེད་ཀྱིན་འདུག་ནས་ཡི་གེ་བརྒྱ་པ་དང་དག་བྱེད་སྟོང་ར་ཞག་བདུན་བསྒོམས་ནས། གཟིམ་ཆུང་དུ་བྱུང་པ་དང་། ང་ཅིར་མཐོང་བྱས་པས། བླ་མ་བེར་ཐུལ་གསོལ་མཐོང་ཟེར། ད་ཅིར་མཐོང་བྱས་པས། ཕྱག་འཚལ་ནས་དགྱེས་རྡོར་མཚོན་ཆ་ཅན་ལྷ་བཅུ་གསུམ་དུ་མཐོང་ཟེར། ཡང་གནས་ལྔར་རྒྱུད་སྡེ་ལྔ་བཀོད་པས་ཀྱང་དེར་མཐོང་འདུག་ནས། ཕྱིར་སོང་བྱས་ནས་ཕྱིར་ཕྱིན་པ་དང་། ཆོས་ཁྲི་བརྒྱ་རྩ་བརྒྱད་ཀྱི་སྟེང་ན། ངའི་ལུས་བརྒྱ་རྩ་བརྒྱད་དུ་སྤྲུལ་བས།
དེ་རྣམས་ཆོས་སྣ་ཚོགས་བཤད་པར་མཐོང་བ་དང་། ནང་དུ་འོངས་ནས་བལྟས་པ་དང་། ཡང་དགྱེས་རྡོར་དུ་མཐོང་ནས། དུས་ད་ནས་བཟུང་ནས་ཐ་མལ་དུ་སྐད་ཅིག་ཀྱང་མ་ལྟ་ཨང་བྱས་པས། རིན་ཆེན་རྡོ་རྗེ་ན་རེ། སྐུ་ལུས་སྤྲུལ་པའི་ལྷ་དགུ་ལས། གནས་ལྔ་རྒྱུད་སྡེའི་ལྔའི་ལྷ། བརྒྱ་རྩ་བརྒྱད་ཀྱི་ཆོས་ཁྲི་ལ། ། ལྟ་ནས་མི་ངོམས་སྐུ་ལུས་ཏེ། ། མཐའ་བྲལ་ཆེན་པོའི་ཆོས་སྒྲ་སྒྲོག །
སྣ་ཚོགས་སྤྲུལ་པ་ཕྱོགས་བཅུར་འགྱེད། ། རྒྱལ་བ་རྒྱ་མཚོའི་ཐུགས་སྤྲུལ་པའི། ། བླ་མ་སངས་རྒྱས་ཁྱེད་ལ་བསྟོད། ། མ་རིག་འཁྲུལ་པའི་སེམས་ཅན་རྣམས། ། ཡང་དག་ལམ་ལ་འཛུད་དུ་གསོལ། ཞེས་ཁོས་བསྟོད་དོ། ། དེ་ནས་ལོག་ལྟ་སྐད་ཅིག་ཀྱང་མ་སྐྱེས་པར། ཅི་གསུང་ཉན་པའི་ཉེ་གནས་སུ་གྱུར་ཏོ། ། དེ་ནས་ཡང་བྱམས་པའི་ཆོས་ལྔ་དང་གསང་བ་སྤྱི་རྒྱུད་པའི་འཚོ་བ་འདྲེན་པ་ལ་དབུས་གཙང་ཁམས་གསུམ་གྱིས་གྲྭ་པ་རྣམས་མ་འཆམ་པར། དམ་སེལ་དུ་འགྲོ་བར་བྱུང་བ་དང་།
རྒྱལ་ཆེན་རིགས་བཞིའི་ལྷའི་ཚོགས་རྣམས་བྱུང་ནས། ཐར་མེད་གནས་སུ་སྐྱེ་བ་དང་། ཐར་པའི་སྲོག་གཅོད་བྱེད་པ་ནི། ། མི་མཐུན་དག་ལས་འབྱུང་བར་འགྱུར། ། དེ་ཕྱིར་དམ་ཚིག་སྨོས་ཅི་དགོས། ། མཐུན་པའི་བཀའ་ཐུབ་དག་ལས་ནི། ། ཚེ་གཅིག་སངས་རྒྱས་རྙེད་མི་དཀའ། ། དེ་ཕྱིར་འདིར་ཚོགས་རྙེད་མི་དཀའ། ། དེ་ཕྱིར་འདིར་ཚོགས་ལྷ་རྣམས་ཀྱིས། ། ཆོས་གསུང་ཚེ་ན་བསྙེན་བསྐུར་བྱ། །
ཏ་ལ་བདུན་སྲིད་ཅིག་ཀྱང་རུང་། ། མཁའ་ལ་ཆོས་ཆར་དབབ་ཏུ་གསོལ། ། ཆོས་ཀྱི་སྒྲོན་ཆེན་སྤར་དུ་གསོལ། ། ཆོས་ཀྱི་རྒྱལ་མཚན་བསྒྲེང་དུ་གསོལ། ། ཅེས་གསོལ་བ་བཏབ་པས། ། ཟླ་བ་བདུན་དུ་མི་ཟས་མི་ཟ་བར་དམ་བཅས་ནས། ནམ་མཁའ་ལ་ཤིང་རྟ་ལ་གཅིག་གི་ཚད་ཙམ་དུ། ཟླ་བ་བདུན་གྱི་བར་ལ་བྱམས་པའི་ཆོས་ལྔ་དང་། གསང་བ་སྤྱི་རྒྱུད་ཚར་བ་བྱས་པས། དབུ་མའི་ལྟ་བ་ཁོང་དུ་ཆུད་པ་མང་པོ་བྱུང་བ་དང་།
ལྷ་རྣམས་ཀྱིས་མགྲིན་གཅིག་དུ་འདི་སྐད་བརྗོད་པར་གྱུར་ཏོ། ། བླ་མ་རྡོ་རྗེ་གདན་པའི་ཐུགས་དགོངས་རྫོགས་པར་གྱུར་ཏོ། ། ལྷ་རྣམས་ཚིམ་པར་གྱུར་ཏོ། ། མི་རྣམས་གྲོལ་བར་གྱུར་ཏོ། ། སངས་རྒྱས་ཀྱི་བསྟན་པ་ལ་བྱ་བ་ཆེན་པོ་བྱས་པར་གྱུར་ཏོ། ། ཨ་ལ་ལ་ཞེས་ལན་གསུམ་དུ་བརྗོད་ཅིང་། མེ་ཏོག་གི་ཆར་ཆེན་པོ་ཕབ་ནས་མི་སྣང་བར་གྱུར་ཏོ། ། ཡང་གནས་སྐྱེས་ཁར་གྱི་རྫོང་ལ་སྒོམ་ཙ་ན། འཇིགས་བྱེད་ལྷ་བཅུ་གསུམ་ཐོད་པ་བཞི་དང་བཅས་པ་ནམ་མཁའ་ཁེངས་པ་ཙམ་གྱིས་སྐུ་ཤིན་ཏུ་ཆེ་བ་མཐོང་ནས། དྲག་པོ་གསུམ་འདུལ་གྱི་གདམས་པ་གསུངས།
དཔྱིད་ཟླ་ར་བའི་ཚེས་བཅུ་གསུམ་གྱི་ཐོ་རངས་སངས་རྒྱས་འོད་དཔག་མེད་བྱོན་ནས་བདེ་བ་ཅན་གྱི་ཞིང་ཁམས་ཀྱི་བཀོད་པ་རྣམས་བསྟན་ནས། ཁྱོད་ནི་སྐྱེ་བ་ཐ་མ་ཏེ། ། བདེ་བ་ཅན་གྱི་ཞིང་ཁམས་སུ། ། སྡེ་དང་བཅས་པའི་བདུད་བཏུལ་ནས། ། མངོན་པར་བྱང་ཆུབ་འཁོར་ལོ་བསྐོར། ། གང་གིས་ཁྱོད་ཀྱི་རྗེས་སློབ་ཅིང་། ། འོད་དཔག་མཚན་ཙམ་ཐོས་པས་ཀྱང་། ། བདེ་བ་ཅན་གྱི་ཞིང་ཁམས་སུ། ། རྫུ་འཕྲུལ་ཆེན་པོས་སྐྱེ་བར་འགྱུར། ། ཁྱོད་ཀྱི་རྒྱུད་འཛིན་རྣམ་པ་གསུམ། །
མངོན་དགའ་དང་ནི་བདེ་བ་ཅན། ། དག་པའི་ཞིང་ནས་ཞིང་དུ་འགྲོ། ། དེར་ནི་མངོན་པར་བྱང་ཆུབ་འགྱུར། ། ཞེས་ལ་སོགས་པའི་ལུང་བསྟན་པ་མང་པོ་མཛད་དོ། ། དེ་ནས་ཚོགས་པ་ཁྲི་ཚོ་བརྒྱད་འདུས་པའི་དུས་སུ། བཤད་གྲྭ་ཆེན་མོ་བ་ཕྲག་དོག་སྐྱེས་ནས། ཡང་ན་ཞོང་ཞོང་པའི་ཞབས་ལ་འདུད། ཡང་ན་གྲྭ་པ་ཉུང་དུས་སུ་བླ་མ་དགྲོང་ལ་གྲྭ་པ་འདི་མེད་པར་བྱའོ་ཞེས་གྲོས་བྱས་པས། གྲྭ་པ་གཞོན་པ་རྣམས་ཆོས་ཞུས་ནས་སློབ་མ་བྱས་པ་རང་འཐད་ཟེར་བ་ལ། རྒད་པོ་གསུམ་གྲོས་འཆམ་སྟེ།
གཅིག་གིས་ཆོས་ཞུ་ན་ཐམས་ཅད་ཀྱིས་ཆོས་ཞུས་ནས། གྲྭ་པ་འདི་འཇིགས་པས། དེ་བས་གྲྭ་པ་ཉུང་དུས་སུ་དམག་བྱེད་ཟེར་རོ། ། དེ་ནས་བྱ་བྱུང་ནས། བླ་མ་ལ་ཉེ་གནས་རིན་ཆེན་རྡོ་རྗེས། ཁོང་དམག་བྱེད་པར་འདུག་པས། ཡང་ན་ཕར་ལ་རྒྱབ་ལ་གྲྭ་པ་ཆེན་མོ་བ་མེད་པར་བྱ། ཡང་ན་བྲོས་པ་རང་འཐད་ཟེར་བ་ལ། ངས་ཆོས་བྱས་པས་གནོད་འཚེའི་དམག་མི་བྱེད། ང་རང་གི་གནས་དགོན་འདི་རྣམས་གསར་དུ་བཏབ་པས་འབྲོས་དོན་མེད་བྱས་ནས་མ་ཉན་པ་དང་།
སྟོན་ཁ་གྲྭ་པ་ཉུང་དུས་སུ་དམག་སྟོང་ཚོ་ལྔ་ནམ་ལངས་མ་ཐོག་བྱུང་བས། རིན་ཆེན་རྡོ་རྗེ་ན་རེ་ཁ་ནིང་ནས་དམག་སོག་པའམ་འབྲོས་དགོས་བྱས་པས་མ་གསན། ད་དམག་གིས་འཁོར་ནས་འདུག་པས་ཅི་ཙུག་བྱེད་ཟེར་བ་ལ། ཏིང་ངེ་འཛིན་ནམ་སྤྲུལ་པའི་དམག་གིས་དམག་སྟོང་ཚོ་ལྔ་པོ་དེ་རི་ལུང་མེད་པར་དེད་ནས། རྨས་པ་དང་ཤི་བ་མེད་པར་གཡུལ་ངོ་རྒྱལ་བར་བྱས་པས། ཁོང་རྣམས་དད་དེ་ཐམས་ཅད་སློབ་མར་གྱུར་ནས་རྩ་བའི་བླ་མར་བཟུང་ནས། ཅི་ཡོད་ཐམས་ཅད་ཕུལ་ལོ། ། ཡང་མུ་གེ་ཆེན་པོ་ཅིག་བྱུང་བའི་དུས་སུ། རྗེ་བཙུན་མ་སྒྲོལ་མ་ལ་གསོལ་བ་བཏབ་པས། ལུང་བསྟན་བྱུང་ནས།
སྔ་དྲོ་ཐང་ཆེན་པོ་ལ་ནས་བཏབ་པས་ཕྱི་དྲོ་ནས་སྨིན་ནས་ཟད་མི་ཤེས་པའི་སྟོན་ཐོག་བྱུང་སྟེ། མུ་གེ་ལས་ཐར་བར་བྱས་སོ། ། ཡང་སྟག་གི་ལོའི་སྟོན་ཟླ་ར་བའི་ཚེས་བརྒྱད་ལ་བྱིན་གྱིས་བརླབས་པའི་ལྷ་བཞིའི་སྤྲུལ་པའི་དཀྱིལ་འཁོར་དུ་སློབ་མ་བཅོ་ལྔ་ལ་དབང་བསྐུར་བས། དུས་དེ་ནས་བཟུང་ནས་དེ་ནས་ཞལ་མཐོང་མང་དུ་བྱུང་ངོ་། ། དགེ་བཤེས་གྷ་པ་ཆོས་རྒྱལ་གྱིས་འབུལ་བ་ཆེན་པོ་བྱས་ནས། བྱམས་པའི་ཆོས་ལྔ་དང་། འབུམ་ཏིག་དང་། ལེའུ་བརྒྱད་མ་ནས་ཡི་གེ་གཅིག་མ་ཡན་ཆད་མཁས་པར་བསླབས་ནས་སྒོམ་ལོ་བྱས་པ་ཡིན་སྟེ།

ཕ་རོལ་ཏུ་ཕྱིན་པའི་ལྟ་བ་ཐག་མ་ཆོད། ད་བོད་རྒད་པོ་རྣམས་ལ་ཞུས་མ་ཞུས་མི་འདུག་པས། བླ་མས་རྣལ་ལམ་བཟུང་ནས་ཡུམ་ཆེན་མོ་ལ་ལྟ་བ་རྣམ་དག་ཞུས་ནས་ང་ལ་གནང་བར་ཞུ། ང་ཚེ་ཐུང་རིགས་ཡིན་པས། ཚེ་དཔག་མེད་ལ་ཚེ་སྒྲུབ་གཅིག་ཞུ། སྙིང་རྗེ་འདི་སྐྱེ་དཀའ་བར་བྱུང་བས། ཐུགས་རྗེ་ཆེན་པོ་ལ་སྙིང་རྗེ་རྩོལ་མེད་དུ་སྐྱེ་བ་གཅིག་ཞུ། རྣམ་སྲས་བསྒྲུབས་ཀྱང་མ་འཁོལ་བས། ཕྱག་ན་རྡོ་རྗེ་ལ་རྒྱུད་གདམས་པའི་གནད་ཅིག་ཞུ། རྗེ་བཙུན་མ་ལ་ལོ་གསུམ་སྒྲུབ་པ་བྱས་ཀྱང་དབང་གི་ལས་གཅིག་ཀྱང་མ་འགྲུབ་པས། ཨུ་རྒྱན་དུ་རྗེ་བཙུན་མ་ལ་སྣང་སྲིད་གཡོ་འགུལ་གྱི་གནད་ཅིག་ཞུ་ཟེར་ནས།
བདག་གིས་རྨི་ལམ་བཟུང་ནས། འོག་མིན་དུ་ཕྱིན་ནས་ཡུམ་ཆེན་མོ་ལ་སྲས་ཕྱོགས་བཅུའི་སངས་རྒྱས་ལ་འཁོར་དཔག་ཏུ་མེད་པས་བསྐོར་ནས་ཐམས་ཅད་ཀྱང་ཆོས་འཆད་ཀྱི་ཕྱག་རྒྱ་ཅན་ཤ་སྟག་ཏུ་བཞུགས་ཀྱིན་འདུག་པ་ལ་མཆོད་པའི་བྱེ་བྲག་དཔག་ཏུ་མེད་པ་ཕུལ་ནས་ཆོས་ཞུས་པས། མཐར་ཐུག་སྐྱེ་མེད་རྣམ་གསུམ་གྱི་གདམས་པ་གནང་ངོ་། ། ཡང་བདེ་བ་ཅན་དུ་ཕྱིན་པས་མགོན་པོ་འོད་དཔག་མེད་དེ་ཉིད་བྱང་ཆུབ་ཀྱི་ཤིང་གི་སྟེང་ན་སྤྱན་རས་གཟིགས་དང་། རྟ་མགྲིན་དང་། ཕྱག་ན་རྡོ་རྗེ་ལ་སོགས་པའི་བྱང་ཆུབ་སེམས་དཔའ་དཔག་ཏུ་མེད་པས་བསྐོར་ནས། བརྡའི་སྒོ་ནས་ཆོས་སྟོན་ཞིང་འདུག་པ་ལ། བདག་གིས་གསེར་དངུལ་གྱི་མེ་ཏོག་གི་ཆར་ཆེན་པོ་ཕབ་ལུས་ཀྱི་ལྷའི་བུ་དང་བུ་མོས། རོལ་མོ་སྣ་ཚོགས་ཐོགས་པ་དཔག་ཏུ་མེད་པ་སྤྲུལ་ནས་ཕུལ་ཏེ། འཛམ་བུ་གླིང་པའི་སེམས་ཅན་ཚེ་ཐུང་བའི་འཇིགས་པ་ལས་བསྐྱབ་ཏུ་གསོལ་ཞེས་ཞུས་པ་དང་།
སངས་རྒྱས་འོད་དཔག་མེད་དང་བྱང་ཆུབ་ཀྱི་ཤིང་གཉིས་ཀ་ལས་ཆོས་ཀྱི་སྒྲ་བྱུང་སྟེ། བདུད་རྩིའི་བུམ་པའི་ཚེ་བསྒྲུབ་གསུངས་སོ། ། དེ་ནས་ཡང་པོ་ཏ་ལར་ཕྱིན་ནས། ཐུགས་རྗེ་ཆེན་པོ་གནོད་སྦྱིན་རྣམས་ལ་བྱམས་པའི་ཆོས་གསུང་ཡིན་འདུག་པ་དང་མཇལ་ནས་གཙོ་འཁོར་གསུམ་ལས་འོད་ཟེར་གསུམ་བྱུང་ནས། བདག་གི་གནས་གསུམ་དུ་ཟུག་སྟེ། འོད་ཟེར་དེ་དག་ལ་ཆོས་ཀྱི་སྒྲ་ཆེན་པོ་བྱུང་སྟེ། དེ་ཡང་འདི་སྐད་དོ། ། ཆོས་རྣམས་རང་བཞིན་སྐྱེ་མེད་ལས། ། འགགས་མེད་སྙིང་རྗེ་མ་ཤར་ན། ། འགྲོ་དྲུག་སེམས་ཅན་མ་རྒན་རྣམས། །
སྨིན་ཞིང་གྲོལ་བར་མི་ནུས་པས། ། འགྲོ་འཆག་ཉལ་འདུག་ཐམས་ཅད་དུ། ། མའི་དྲིན་དང་སྡུག་བསྔལ་རྣམས། ། མ་ཡེངས་དྲན་པའི་ལྕགས་ཀྱུས་བཟུང་། ། ཚད་མེད་སྙིང་རྗེ་ཆེན་པོ་བསྐྱེད། ། བྱམས་པའི་གངས་རི་ཆེན་པོ་ལས། ། སྙིང་རྗེའི་ཆུ་རྒྱུན་བསིལ་བ་ཡིས། ། ཉོན་མོངས་མེ་དཔུང་ཞི་བར་མཛོད། ། ང་ནི་སྙིང་རྗེ་ཆེན་པོའི་སྐུ། ། ཞེས་པ་ལ་སོགས་པ་སྙིང་རྗེ་མཁའ་ཁྱབ་ཀྱི་ཏིང་ངེ་འཛིན་གསུངས་སོ། །
ཡང་ལྕང་ལོ་ཅན་དུ་ཕྱིན་ཏེ་གསང་བའི་བདག་པོས་གནོད་སྦྱིན་ཤིང་རྟའི་རྒྱུད་དང་། གནོད་སྦྱིན་སྲོག་གི་སྙིང་པོ་དང་། གནོད་སྦྱིན་ཡིད་བཞིན་ནོར་བུའི་སྒྲུབ་ཐབས་རྣམས་གསུངས་སོ། ། ཡང་ཚེས་བཅུའི་སྲོད་ལ་མཆོད་པ་ཕུལ་ནས། ཐོ་རངས་ཨུ་རྒྱན་དུ་ཕྱིན་ནས་རྗེ་བཙུན་མ་ལྷ་ལྔའི་དཀྱིལ་འཁོར་དུ་དབང་ཞུས་པ་དང་། ཌ་ཀི་མ་སེང་གེའི་གདོང་པ་ཅན་ཌ་ཀི་སྡེ་བཞིས་བསྐོར་ནས་འདི་སྐད་གསུང་། རྡོ་རྗེ་མཁའ་འགྲོས་བར་ཆད་བསྲུང་། ། རིན་ཆེན་མཁའ་འགྲོས་མི་ནོར་བསྒྲུབ། ། པདྨ་མཁའ་འགྲོས་བུད་མེད་བསྡུས། ། འཕྲིན་ལས་མཁའ་འགྲོས་ལས་ཀུན་བསྒྲུབ། །
འདོད་སྲེད་ཆགས་པའི་དབང་སོང་བས། ། བདག་ཉིད་མཁའ་འགྲོའི་དབང་དུ་འགྲོ། ། ཕྱི་རོལ་མི་འདུ་ཡ་ག་འབྱུང་། ། ཌ་ཀི་རང་གི་སེམས་སུ་ཤེས། ། སེམས་ཀྱི་དེ་ཉིད་ཤེས་པ་དང་། ། སེམས་ཉིད་མི་རྟོག་རྡོ་རྗེ་སྟེ། ། རྡོ་རྗེ་མཁའ་འགྲོས་བར་ཆད་བསྲུང་། ། ཆོག་ཤེས་དགོས་མེད་རིན་ཆེན་བཞིན། ། རིན་ཆེན་ཌ་ཀི་དགོས་འདོད་བསྒྲུབ། ། ཆགས་བྲལ་མི་རྟོག་པད་མས་ཏེ། །
པདྨ་ཌ་ཀི་མུ་ཏྲ་བསྡུས། ། སྐྱེ་འགག་མེད་པས་སྐར་མ་སྟེ། ། ལས་ཀྱི་ཌ་ཀི་འཕྲིན་ལས་བསྒྲུབ། ། དེ་ལྟར་མ་ཤེས་རྣལ་འབྱོར་པས། ། བསྐལ་པར་བསྒྲུབས་ཀྱང་འགྲུབ་མི་འགྱུར། ། དེ་ཕྱིར་མཁའ་འགྲོ་རང་སེམས་སུ་ཤེས་པ་གནད་ཀྱི་མཆོག་ཡིན་ནོ། ། ཅེས་སོགས་འཆར་བ་གསུམ་དང་། འདུ་བ་རྣམ་གསུམ་གྱི་གདམས་ངག་གསུངས་སོ། ། དེ་ནས་དགེ་བཤེས་གྷ་པས་ཚོགས་མཆོད་བརྒྱ་རྩ་བྱས་ཏེ། གདམས་པ་རྣམས་བཤད་ནས་ཉམས་ལེན་བྱས་པས།
མཐར་ཐུག་སྐྱེ་མེད་ཀྱི་དོན་རྟོགས་ཚེ་དཔག་མེད་ཀྱི་ཞལ་མཐོང་། སྙིང་རྗེ་ཕྱོགས་མེད་དུ་ཤར། རྣམ་སྲས་བྲན་དུ་ཉན། ཌ་ཀིས་འཕྲིན་ལས་ཇི་ལྟ་བ་བཞིན་དུ་སྒྲུབ་པ་བྱུང་ངོ་། ། དེ་ནས་ཡང་འགའ་ས་ན་རེ། བླ་མ་ཆེན་པོ་ལགས། རྨི་ལམ་དུ་སངས་རྒྱས་ལ་ཆོས་ཞུས་པ་དང་། དངོས་སུ་ཞུས་པ་ལ་ཁྱད་ཡོད་དམ་མེད་ཟེར་བ་ལ། སངས་རྒྱས་སྐུ་དང་ཞིང་ཁམས་དང་། ། འཁོར་དང་ཆོས་ལ་སོགས་པ་རྣམས། །
ཐམས་ཅད་སྒྱུ་མ་ལྟ་བུ་སྟེ། ། དངོས་དང་རྨི་ལམ་ཐ་དད་མེད། ། ཅེས་བྱས་པས། ཆོས་རྒྱལ་ཤིན་ཏུ་མོས་པར་གྱུར་ཏོ། ། ཡང་དཔོན་ཁྱུང་པོ་ན་རེ། ཤབ་ཀྱི་བ་ར་ནག་པོ་འདི་དང་། གཉན་ཐང་ལྷ་དང་། ཇོ་བོ་བན་ཆེན་དང་གསུམ་པོ་འདི། ངེད་མི་རྟ་གཉིས་ལ་གནོད་པ་སྐྱེལ་བ་བྱུང་བས་རྣལ་ལམ་བཟུང་ལ་འདུ་བར་ཞུ་ཟེར་བ་ལ། ངས་རྡོ་རྗེ་འཇིགས་བྱེད་དུ་བྱས་ནས་ཉིན་པར་ཐོག་བཅུ་གསུམ་ཕབ།
མཚན་མོ་རྨི་ལམ་བཟུང་ནས་མ་ཧེས་རྡུང་སྟངས་བྱེད་ཀྱིན། ཕེཾ་གི་སྒྲ་འབྲུག་ལྟར་སྒྲོགས་པས་འབའ་ར་ནག་པོ་ན་རེ། བླ་མ་ཆེན་པོ་དེ་ལྟར་མི་མཛད་པར་ཞུ། ངའི་འཁོར་ཐམས་ཅད་ཐོག་གི་བསད་མ་ཧེའི་རས་གནས་ཁང་ཐམས་ཅད་བཤིག ། ང་ཁྲག་བསྐྱུགས་ནས་འཆི་བར་ཡོད་པས། དཔོན་ཁྱུང་པོའི་རྟ་ཁྱེར་བ་ལ་རྟ་བརྒྱ་ཡི་ཡུས་བྱེད་ཟེར་བ་ལ། ཁྱེད་རང་སྲོག་སྔགས་ཕུལ། སེམས་ཅན་ལ་གནོད་འཚེ་མི་བྱེད་པའི་དགེ་བསྙེན་གྱིས་ཤིག དེ་མ་ཡིན་ན་དུས་འདིར་བརླག་པར་བྱའོ་བྱས་པས། འབའ་ར་ནག་པོས་སྲོག་སྔགས་ཕུལ་ལོ། །
དགེ་བསྙེན་བྱས་ནས་རྟ་བརྒྱ་དང་། ཕྱུགས་མང་པོའི་ཡུས་བྱས་ཏེ་འཕྲིན་ལས་སར་ཚུད་དོ། ། གཉན་ཐང་ལྷའི་གངས་ལ་དངོས་སུ་ཐོག་བརྒྱ་དུས་གཅིག་ལ་ཕབ་པས་གངས་ཐམས་ཅད་ཉིལ། མཚོ་རྡོལ་བས། ཁོ་དྲི་ཟའི་རྒྱལ་པོ་ཟུར་ཕུད་ལྔའི་གཟུགས་སུ་བྱས་ནས། ཐང་ལྷར་གདན་དྲངས་ནས་རྒྱུད་སྡེ་ཆེན་པོ་ལྔའི་དཀྱིལ་འཁོར་དུ་དབང་བསྐུར་ནས་སྲོག་སྔགས་ཕུལ་ལོ། ། ཡར་ལྷ་ཤམ་པོ་དང་། མ་དྲོས་པ་ཞོང་ཞོང་དུ་བྱུང་ནས་རྣམ་འཇོམས་ཀྱི་དཀྱིལ་འཁོར་དུ་དབང་བསྐུར། སྲོག་སྔགས་ཕུལ་ནས་ལོངས་སྤྱོད་སྒྲུབ་པའི་ཡོན་བདག་ཏུ་ཁས་བླངས་སོ། ། ཡང་གཤིན་རྗེ་དགྲ་ནག་གི་དཀྱིལ་འཁོར་དུ་སྤྲུལ་ནས།
ཇོ་བོ་བན་ཙན་དང་ཀླུ་སྲིན་དུ་བཅས་པ་ཐམས་ཅད་བཏུལ་བས་གན་ཆད་མ་གཏོགས་པ། སེམས་ཅན་ལ་གནོད་འཚེ་མི་བྱེད་པར་དམ་བཅས་ནས་ཁོང་རང་གི་སྒྲུབ་ཐབས་དང་མཆོད་ཐབས་ཕུལ་ལོ། ། དེ་ཡང་མི་བས་ལྷ་འདྲེ་ཚོར་ངས་ཆེ་བར་འདུག་པས། མི་ལ་གནོད་པ་བྱེད་པའི་འདྲེ་ལ་མི་འདི་ལ་གནོད་པ་མ་བྱེད་པར་རྒྱུག་ཅིག མི་འགྲོ་ན་ངས་འདུལ་ལོ་བྱས་ནས་འཕྲིན་བཏང་བ་ཙམ་གྱིས་འགྲོ་བར་བྱུང་ངོ་། ། ལར་རྨི་ལམ་དུ་རྡོ་རྗེ་འཇིགས་བྱེད་དུ་བྱས་ནས་ལྷ་འདྲེ་བཏུལ་བ་འདི་ཀ་སོབ་ཆེ་བར་བྱུང་ངོ་། ། དེ་ཡང་སོས་ཀ་མེ་ཏོག་བརྒྱས་པའི་དུས་སུ་ཚོགས་པའི་མཐར་ཐུག་དང་། སློབ་མའི་མཐར་ཐུག་དང་། ཚེ་མཐར་ཐུག་དང་འཛོམ་པའི་དུས་སུ། སྟོན་ཟླ་འབྲིང་པོའི་ཚེས་བདུན་ལ།
རྒྱ་གར་ལྷོ་ཕྱོགས་ཀྱི་བླ་མ་རྣམས་བྱོན་ནས། ཞག་བདུན་དུ་དབང་བཞི་རྫོགས་སུ་བསྐུར། ཡེ་ཤེས་སེམས་དཔའ་དངོས་སུ་སྟིམ་ནས། ཁྱུང་པོ་རྣལ་འབྱོར་འདི་ན་གདུལ་བྱ་མི་ཆེ་བར་འདུག་པས། རྒྱ་གར་ལྷོ་ཕྱོགས་སུ་གཤེགས་འཚལ། དེ་ན་གདུལ་བྱ་དཔག་ཏུ་མེད་པ་ཡོད་དོ་གསུངས་སོ། ། ཡང་ཟླ་བ་དེའི་ཚེས་བཅུ་གསུམ་ལ། རྒྱ་གར་ནུབ་ཕྱོགས་ཀྱི་བླ་མ་དང་མགོན་པོ་ཚེ་དཔག་མེད་བྱོན་ནས་ཞག་བདུན་དུ་དབང་བསྐུར། ཡེ་ཤེས་སེམས་དཔའ་བསྟིམ་ནས། འདི་ན་གདུལ་བྱ་མི་ཆེ་བར་འདུག་པས།
བདེ་བ་ཅན་དུ་གཤེགས་འཚལ། ད་རེས་བྱོན་ན་ལུས་འདི་མ་སྤངས་པར་འཇའ་ལུས་སུ་སངས་རྒྱས་པར་འགྱུར་རོ་གསུངས་པ་ལ། ངས་ཆོས་རྣམས་ཕངས་སེམས་བྱས་ནས་རྫོགས་པར་མ་བྱིན་པས། ད་སློབ་རྣམས་བསགས་ནས་ཆོས་རྣམས་རྫོགས་པར་སྟེར་དགོས་པ་ཡོད་བྱས་ནས་ཞུས་པས། སངས་རྒྱས་འོད་དཔག་མེད་དང་བླ་མ་རྣམས་ཀྱི་ཞལ་ནས། ད་རེས་བྱོན་ན་ལུས་འདི་མ་སྤངས་པར་འཇའ་ལུས་སུ་སངས་རྒྱས་པ་ཡིན་ཏེ། ད་རྣམ་སྨིན་གྱི་ལུས་འདི་བཞག་ནས་བདེ་བ་ཅན་དུ་སངས་རྒྱ་བར་འགྱུར་རོ། ། སྐུ་ལུས་འདི་མེ་ལ་མ་སྦྱངས་ན་ཞོང་ཞོང་འདི་རྡོ་རྗེ་གདན་གཉིས་པར་འགྱུར་རོ། ། ཁྱོད་ཀྱི་ཆོས་བརྒྱུད་རྣམས་ཀྱང་ཆུ་བོའི་རྒྱུན་ལྟ་བུར་འགྱུར་རོ། ། ཞེས་ལན་གསུམ་གསུངས་ནས་མི་གནང་བར་གྱུར་ཏོ། །
དེ་ནས་དབུས་གཙང་ཁམས་གསུམ་གྱི་སློབ་མ་རྙིང་པ་རྣམས་ལ་ཡི་གེ་བརྫངས་ཏེ། སྟོན་ཟླ་ར་བ་ལ་གྲྭ་པ་གསར་རྙིང་ཐམས་ཅད་འདུས་ཏེ། ཆོས་ཀྱི་འཁོར་ལོ་ལོ་གསུམ་དུ་བསྐོར་ནས། ཆོས་ཐམས་ཅད་མ་ལུས་པར་ཚར་བར་བྱས་སོ། ། དེ་ལ་བདག་ཁྱུང་པོ་རྣལ་འབྱོར་གྱིས་རྒྱ་གར་དུ་ལན་གསུམ་ཕྱིན་ནས། བླ་མ་བརྒྱ་ལྔ་བཅུ་གསེར་དང་མོས་གུས་ཀྱིས་མཉེས་པར་བྱས་ནས། དབང་བྱིན་རླབས་དང་བཅས་པ། རྒྱུད་སྒྲུབ་ཐབས་དང་བཅས་པ། གདམས་ངག་ཁྱད་པར་གྱི་ཞལ་གདམས་དང་བཅས་པ་རྣམས་ཞུས་སོ། ། དེ་ལས་ཀྱང་ཁྱད་པར་གྱི་བླ་མ་བཅུ་གསུམ་དང་།
རྩ་བའི་བླ་མ་བཞི་དང་། འགྲན་གྱི་དོ་མེད་ཡེ་ཤེས་ཀྱི་ཌ་ཀི་མ་ཞལ་གཉིས་ལ་དབང་བྱིན་བརླབས། རྒྱུད་སྒྲུབ་ཐབས། ལས་ཚོགས་ལག་ལེན་དང་བཅས་པ། གདམས་ངག་ཆིག་རྒྱུད་བཀའ་རྒྱ་དང་བཅས་པ་རྣམས་ཞུས། སློབ་མ་རྣམས་ཚིམ་པར་བྱས་པ་ཡིན་ནོ། ། དེ་ཡང་སྤྱིར་ངའི་གདམས་ངག་འདི་གཞན་ལས་ཁྱད་པར་དུ་འཕགས་པས། འགོ་བྱིན་ནས་འགོས་ཕན་ཐོགས། བར་བྱིན་ན་བར་གྱིས་ཕན་ཐོགས། གཤམ་བྱིན་ན་གཤམ་གྱིས་ཕན་ཐོགས་པ་ཡིན་ཡང་ལྷག་མ་བཞག་པར་མ་ལུས་བྱིན་པ་ཡིན་པས།
ཐེ་ཚོམ་དང་ཡིད་གཉིས་མ་བྱེད་པར་བརྩོན་འགྲུས་ཆེན་པོས་ཉམས་སུ་ལོངས་ཞིག བླ་མ་སངས་རྒྱས་དངོས་ལ་ཞུས་པ། ཌ་ཀི་དངོས་སུ་འདུ་བ། ཡོན་ཏན་དངོས་སུ་འབྱུང་བ། རྒྱུད་པའི་བཀའ་བབས་དང་ལྡན་པ། མཁའ་འགྲོའི་བྱིན་རླབས་དང་ལྡན་པ། གདམས་ངག་གི་ནུས་པ་དང་ལྡན་པ་འདི་ཉམས་སུ་ལོང་ཞིག དབང་པོ་རབ་རྣམ་སྨིན། འབྲིང་བག་ཆགས། ཐ་མ་ཡང་བར་དོར་སངས་མི་རྒྱ་བ་མི་སྲིད་པ་ཡིན་ནོ། །
བདག་གི་བཀའ་བབས་དང་གདམས་ངག་གི་གནད་འདི་ལྟ་བུ་རྒྱ་བོད་གང་ན་ཡང་མེད་པར་ཐག་ཆོད་པ་ཡིན་ནོ། ། དེ་ལ་བླ་མ་དང་ཡི་དམ་རྣམས་ཀྱིས་ལུང་བསྟན་པའི་ཞོང་ཞོང་གི་གནས་འདིར་གྲྭ་པ་དབུས་གཙང་ཁམས་གསུམ་གྱི་ས་གཞི་ལ། དྲི་མེད་ཤེས་རབ་ཀྱི་སྡོང་པོ་འཇམ་དཔལ་དང་། འཇིགས་བྱེད་ལ་མངའ་བརྙེས་པའི་རྨེའུ་སྟོན་པ་སྐྱེས། ཕན་སེམས་ཀྱི་ཡལ་ག་བྱམས་པ་ལ་ཆོས་ཉན་པའི་གཡོར་པོ་རྒྱ་མོ་ཆེ། ཚད་མེད་པའི་སྙིང་རྗེ་ཆེན་པོའི་ཡལ་འདབ་སྤྱན་རས་གཟིགས་དང་དབྱེར་མེད་པའི་དངུལ་སྟོན་རིན་དབང་། བྱམས་པ་ཕྱོགས་མེད་ཤར་བའི་མེ་ཏོག་བདེ་མཆོག་དང་། མགོན་པོའི་བདག་ཉིད་ལས་བསྟོད་དཀོན་མཆོག་འཁར་དང་། སྒྱུ་ལུས་རྨི་ལམ་གྱི་འབྲས་བུ་སྨིན་པའི་རིན་ཆེན་བརྩོན་འགྲུས། ལྷ་སྐུ་འོད་གསལ་དབྱེར་མེད་ཀྱི་སྙིང་པོ་མངོན་དུ་གྱུར་ཞིང་།
ཌ་ཀི་དངོས་སུ་འདུ་བའི་རྟོགས་ལྡན་ཞང་སྒོམ་ཆོས་སེང་ངོ་སྔགས་བུ་ལྔ་དང་། ཕྱིས་བུ་གཅིག་དང་དྲུག་པོ་འདི་བླ་མ་དང་ཡི་དམ་རྣམས་ཀྱི་ལུང་བསྟན་ཐོབ་པ། ཡི་དམ་དཔག་ཏུ་མེད་པར་ཆོས་ཞུ་བ། ཆོས་ཉིད་དོན་ཇི་ལྟ་བ་བཞིན་དུ་ཐུགས་སུ་ཆུད་པ་ཡིན་པས། མཆེད་གྲོགས་དང་སློབ་མ་རྣམས་ཀྱིས་ཕྲག་དོག་ལོག་ལྟ་མ་བྱེད་པར་ང་དང་ཁྱད་མེད་དུ་བལྟ་བར་བྱའོ། ། དེ་ནས་ཚོགས་པའི་མཐར་ཐུག་ཁྲི་ཚོ་བརྒྱད་ལ་ལོ་མང་པོ་དཔག་ཏུ་མེད་པ་བསྟན། སློབ་མའི་མཐར་ཐུག་དྲུག་ལ་ནི་ཆོས་མ་ལུས་པར་ཚར། ཚེའི་མཐར་ཐུག་བརྒྱ་དང་ལྔ་བཅུ་ལ་ཐུག་ནས། རྒྱ་གར་གྱི་བླ་མ་རྡོ་རྗེ་མཆེད་གསུམ་དང་། ཕྱི་རོལ་པའི་སློབ་དཔོན་འཇིགས་མེད་རྡོ་རྗེ་ལ་ཞུས་པའི་ངན་སྔགས་མང་པོ་ཡོད་པ་རྣམས་རྒྱལ་ཁམས་སུ་མཆེད་ན་འཇིག་རྟེན་ཕུང་གིས་དོགས་ནས་ཕལ་ཆེར་རྫ་ལ་སྦས་ཏེ་ཚོགས་མཆོད་བརྒྱ་རྩ་དང་།
སྤོང་དག་བྱས་པའི་སྔ་དྲོ། རྒྱལ་པོ་བཞི་དང་ཀླུ་མ་དྲོས་པ་དང་། དྲི་ཟའི་རྒྱལ་པོ་ཟུར་ཕུད་ལྔ་པ་ལ་སོགས་པའི་མི་མ་ཡིན་མང་པོ་འདུས་ཏེ། གསེར་དངུལ་ལ་སོགས་པའི་ལོངས་སྤྱོད་ཆེན་པོ་ཕུལ་ནས། མྱ་ངན་འདས་པར་མ་དགོངས་པར། ། དུས་ངན་སྙིགས་མའི་སེམས་ཅན་རྣམས། ། ཡང་དག་ལམ་ལ་བཞུགས་སུ་གསོལ། ། ཇི་སྲིད་བཞུགས་ཀྱི་བར་དུ་ཡང་། ། ཅིར་དགོས་ལོངས་སྤྱོད་ངེད་ཀྱིས་བསྒྲུབ། ། ཅེས་ཟེར་བ་ལ།
བདག་གིས་འདི་སྐད་ཅེས་སྨྲས་ཏེ། ། བླ་མ་ཡི་དམ་ལུང་བསྟན་པའི། ། མཐར་ཐུག་གསུམ་གྱི་དུས་ལ་བབ། ། ད་ནི་ཞིང་ཁམས་མཐར་ཐུག་པའི། ། བདེ་བ་ཅན་གྱི་ཞིང་དུ་འགྲོ ། དག་པའི་ལོངས་སྤྱོད་དཔག་ཏུ་མེད། ། འཇིགས་རྟེན་གསེར་དངུལ་དགོས་པ་མེད། ། ཁྱེད་རྣམས་ང་ལ་དད་གྱུར་ན། ། བདེ་བ་ཅན་དུ་གསོལ་བ་ཐོབ། ཞིང་དེར་སྐྱེ་བ་ཐེ་ཚོམ་མེད། །
རྡུལ་ཅིག་སྟེང་ན་རྡུལ་རྙེད་ཞིང་། ། བསམ་གྱིས་མི་ཁྱབ་རྫོགས་པར་སྣང་། ། ཞིང་དང་སྟོན་པ་འཁོར་དང་ཆོས། ། དཔག་ཏུ་མེད་པས་འོད་དཔག་ཞིང་། ། རྣམ་པར་དག་པས་བདེ་བ་ཅན། ། དེ་ཕྱིར་ཐེ་ཚོམ་མ་བྱེད་པར། ། ཞིང་དེར་སྐྱེ་བ་སྨོན་ལམ་ཐོབ། ། ཞེས་པ་ལ་སོགས་པའི་ཆོས་བཤད་ནས། ང་ནི་ངེས་པར་བདེ་བ་ཅན་དུ་འགྲོ་བར་འགྱུར་རོ། ། བྱས་པས།
དེར་ཚོགས་པའི་ཌཱ་ཀི་དང་། ལྷ་འདྲེ་ཐམས་ཅད་ཀྱིས་གདུང་པའི་སྨྲེ་སྔགས་འདོན་ཞིང་། མེ་ཏོག་གི་ཆར་ཆེན་པོ་ཕབ་ནས་མི་སྣང་བར་གྱུར་རོ། ། དེ་ནས་ཚེས་བཅུ་བཞི་ལ་བླ་མ་ཚོགས་སུ་བྱོན་ནས། དེ་རིང་ནི་ང་ཡི་ཆོས་བཤད་པའི་ཐ་མ་ཡིན་པས། ཆོས་ཀྱི་སྐབས་གང་དུ་མ་བདེ་བ་དང་དྲིར་རྒྱུ་ཡོད་པ་རྣམས་དྲིས་ཤིག ད་རེས་ནི་ཐེ་ཚོམ་གཅོད་པའི་དུས་ལ་བབ་བོ་གསུངས་པ་དང་། ཐམས་ཅད་ཀྱིས་ཆོ་ངེ་ཆེན་པོ་བཏབ་པས། བླ་མས་ནམ་མཁའ་ལ་སྐུ་ལུས་ཀྱི་བཀོད་པ་མང་པོ་སྟོན་ཅིང་། ཀྱེ་མ་འདུས་བྱས་མི་རྟག་ཏེ། །
ནམ་མཁའི་སྤྲིན་བཞིན་འདུས་ཤིང་འགྱེས། ། བདེན་མེད་སྒྱུ་མའི་ཆོས་རྣམས་ལ། ། བདེན་པར་བཟུང་བས་སླུས་པ་ཡིན། ། ངའི་ལུས་འདི་རྒྱལ་བའི་སྐུ། ། སྐྱེ་འཆི་ཅན་དུ་མ་བལྟ་ཞིག ། ངའི་ངག་ནི་རྒྱལ་བའི་གསུངས། ། བརྗོད་བྲལ་སྐྱེ་མེད་རང་སྒྲ་སྒྲོག ། ངའི་སེམས་ནི་རྒྱལ་བའི་ཐུགས། ། རྟོག་བྲལ་མཁྱེན་པའི་ཡེ་ཤེས་ལྡན། ། ཞེས་གསུངས་པ་དང་།
ནམ་མཁའ་ཐམས་ཅད་འཇའ་དང་འོད་དང་རོལ་མོའི་སྒྲས་གང་ཞིང་མེ་ཏོག་གི་ཆར་ཆེན་པོ་བབ་པར་གྱུར་ཏོ། ། དེ་ནས་ཚོགས་ཀྱི་དཀྱིལ་འཁོར་ནས་ཡར་བྱོན་སྟེ། གཟིམ་ཁང་དུ་གདན་ལ་བཞུགས་ནས། རིན་ཆེན་བརྩོན་འགྲུས་མེ་ཏོག་འཐུས་ལ་ཤོག ། བུ་ཆེན་རྣམས་ཀྱང་ཁྱོད་ཀྱིས་བོས་ཤིག་གསུང་ངོ་། དེ་ནས་མེ་ཏོག་དམར་པོ་མང་པོ་འཐུས་བླ་མ་ལ་ཕུལ་བས། བླ་མའི་ཞལ་ནས་ཌ་ཀི་མ་ནི་གུ་མའི་ཐུགས་དམ་རྗེ་བཙུན་མ་འདི་དང་བླ་མ་རྡོ་རྗེ་གདན་པའི་རྟེན་གཙོ་འདི་དང་། གཤིན་རྗེ་གཤེད་དང་། དགྱེས་རྡོར་གྱི་རྡོས་སྐུ་འདི་དང་། བླ་མ་ཨ་ཏ་ཡ་ན་བཛྲ་གྱི་ཐུགས་དམ་འདི་དང་།
རྡོ་རྗེ་དྲིལ་བུ་ལ་སོགས་པའི་རྟེན་འདི་རྣམས་འདིར་ཕུལ་ཞིག་ཟེར་ཙ་ནས་རྟེན་དེ་རྣམས་ནམ་མཁའ་ལ་བཞུགས་པ་ལ་བླ་མས་ཕྱག་མཛད། ཡང་མཆོད་པ་ཕུལ་ཞིག་གསུངས་ཙ་ན། ཌ་ཀི་མ་ནི་གུ་མ་དང་། སུ་ཀ་མ་ཧཱ་སི་ཏི་ལ་སོགས་པ་བླ་མ་རྣམས་དང་། སངས་རྒྱས་ཚེ་དཔག་མེད་ལ་སོགས་པའི་ཡི་དམ་རྣམས་བྱོན་པས་གསོལ་བ་ཐོབ་ཅིག་གསུངས། ཡང་བླ་མའི་ཞལ་ནས། རིན་ཆེན་བརྩོན་འགྲུས་སྒྱུ་ལུས་རྨི་ལམ་ལ་སོགས་པའི་ཆོས་འདི་རྣམས་ཉམས་སུ་ལེན་ཙ་ན། རྨི་ལམ་མི་འཚམས་པ་དང་། ཌ་ཀི་མའི་གཟུགས་སྣ་ཚོགས་སུ་བསྒྱུར་ནས། ལྟས་དང་ཆོ་འཕྲུལ་སྣ་ཚོགས་སྟོན་པ་འོང་པས་དེ་ལ་འཇིགས་མི་དགོས།
ལར་དུས་དང་རྣམ་པ་ཐམས་ཅད་དུ་ང་རང་གིས་བྱིན་གྱི་རློབ་པ་གཅིག་གསུང་ངོ་། དེ་ནང་བུ་ཆེན་རྣམས་འདུས་པ་དང་། དགྱེས་རྡོར་བ་རྣམས་ལ་དགྱེས་རྡོར་དུ་བསྒོམས་ཤིག་གསུངས་ཙ་ན། བླ་མ་ཉིད་དགྱེས་རྡོར་མཚོན་ཆ་ཅན་དང་། སྤྲུལ་པའི་ལྷ་དགུར་བཞུགས་ནས་ཆོས་གསུངས། དེ་བཞིན་དུ་བདེ་མཆོག་དང་། གསང་འདུས་དང་། མ་ཧཱ་མཱ་ཡཱ་དང་། འཇིགས་བྱེད་དང་། ཐུགས་རྗེ་ཆེན་པོ་དང་།
སྒྲོལ་མ་དང་། མི་གཡོ་བ་ལ་སོགས་པར་ཞུས་ནས་ཆོས་གསུངས། བྱིན་གྱིས་བརླབས་པའི་ལྷ་བཞིའི་དབུའི་སྟེང་དུ་བཀོད་ནས་འདི་བཞིན་དུ་ཉམས་སུ་ལོངས་ཤིག་གསུང་ངོ་། ། དེ་ནས་ཡང་བླ་མའི་ཞལ་ནས། ང་ལ་རྒྱ་གར་གྱི་བླ་མ་རྣམས་ཀྱིས་དབང་བཞི་རྫོགས་སུ་བསྐུར་བའི་དུས་སུ་ཡེ་ཤེས་སེམས་དཔའ་དངོས་སུ་སྟིམ་པ་ཡིན་པས། ཡེ་ཤེས་སེམས་དཔའ་མི་གཤེགས་པར་དཔུར་སྦྱོང་དུ་མི་བཏུབ་སྟེ། དེ་ལ་ང་ལྷག་པ་ནམ་ཡང་མེད་དེ། ང་དང་མཉམ་པ་ཡང་མེད་པས་ངའི་པུར་མ་སྦྱང་བར། རིན་པོ་ཆེ་གསེར་དངུལ་དང་ཟངས་ལྕགས་ཀྱི་གའུ་ནང་དུ་ངའི་དཔུར་ཞུགས་ལ་མཆོད་པ་ཕུལ། དེ་ལྟར་བྱས་ན་ཞོང་ཞོང་གི་གནས་འདི་རྡོ་རྗེ་གདན་གཉིས་པ་ལྟ་བུ་ལ།
ངའི་ཆོས་བརྒྱུད་འདི་ཆུ་བོའི་གཞུང་ལྟ་བུ་གཅིག་འོང་བར་འདུག་སྟེ། ཁྱེད་རྣམས་ཀྱིས་གྲོས་ཉེས་གཅིག་མི་བྱེད་དམ་གསུངས་སོ། ། ད་འདི་ནས་བླ་མ་ཞིང་ཁམས་གང་དུ་གཤེགས། གསོལ་གང་དུ་འདེབས་ཞུས་པས། ང་འདི་ནས་བདེ་བ་ཅན་དུ་སངས་རྒྱ་བས་གསོལ་བ་དེར་ཐོབ། ཐེ་ཚོམ་ཡིད་གཉིས་མ་བྱེད་ཨང་ལན་གསུམ་གསུངས་སོ། ། དེ་ནས་འཕོ་བ་ཡེ་ཤེས་སྐར་ཁུང་མ་སྒོམ་པ་རྣམས་འདི་བཞིན་དུ་ཉམས་སུ་ལོང་ཞིག་གསུངས་ཙ་ན་དབུ་ཐོད་ལག་མཐིལ་ཙམ་གཅིག་ནམ་མཁའ་ལ་འཕར་ཏེ། སྒྲ་དང་འོད་དང་འཇའ་ཚོན་དུ་གྱུར་ནས་གཤེགས་སོ། ། དེ་ནས་ཟངས་ལྕགས་དང་གསེར་དངུལ་གྱི་གའུ་བརྡུངས་ནས་དེར་དཔུར་ཞུགས་པའི་གྲབས་བྱས་ཙ་ན། ཁམས་པའི་གྲྭ་པ་མང་ལ་དབང་ཆེ་བས་ཁོང་རྣམས་ན་རེ།
བླ་མའི་དཔུར་མི་སྦྱངས་ན། དཔུར་ཁམས་སུ་གདན་འདྲེན་པ་ཡིན། དངུལ་གྱི་གདུང་ཁང་བྱས་ནས་བཞུགས་པས་ཆོག་ཟེར་བ་ལ། མི་དྲག་བྱས་ཀྱང་མ་ཉན་པར་དཔུར་སྦྱངས། རྒྱུད་སྡེ་ལྔའི་ལྷ་ཚོགས་དང་། ལྷ་བཞི་ལ་སོགས་པའི་སྐུ་དང་། གདུང་དང་རིང་བསྲེལ་དང་། དུང་གཡས་འཁྱིལ་ལ་སོགས་པའི་རྟེན་མང་པོ་བྱོན་ནོ། ། འཇའ་འོད་དང་མེ་ཏོག་གི་ཆར་ཆེན་པོ། ནམ་མཁའ་ཐམས་ཅད་ཁེངས་པའི་ཞག་ཉི་ཤུ་རྩ་གཅིག་གི་བར་བྱུང་ངོ་། །
དེའི་རྗེས་ལ་སྐུ་འབུམ་བཞེངས་པས། མེ་ཏོག་གི་ཆར་རྒྱུན་དུ་འབབ་པ་དང་། མཁའ་འགྲོ་དང་། ལྷ་ཀླུས་མཆོད་པ་ཕུལ་ནས། འབུམ་པའི་ཕྱོགས་བཞི་ནས། མར་མེའི་འོད་ལྟ་བུ་རྒྱུན་དུ་བྱུང་སྟེ། ལྷ་མི་ཐམས་ཅད་ཀྱིས་མཆོད་པའི་རྟེན་དུ་གྱུར་ཏོ། ། དེ་ལ་རྟོགས་ལྡན་ཞང་སྒོམ་ཆོས་སེང་དང་། བླ་མ་རྨེའུ་སྟོན་པ་དང་། བླ་མ་རྨོག་ཅོག་པ་དང་།
ཉེ་གནས་རིན་ཆེན་རྡོ་རྗེ་དང་བཞི་ལ་རྣམ་ཐར་དུ་གསུངས་པ་རྣམས་ཕྱོགས་གཅིག་ཏུ་བསྡེབས་ནས་ཡི་གེར་བཀོད་པའོ།། ༈ །།བླ་མའི་རྣམ་ཐར་རྒྱ་མཚོ་ལས། ། ཆུ་ཐིགས་ཙམ་ཞིག་ཡི་གེར་བཀོད། ། དགེ་བ་དེ་ཡིས་སེམས་ཅན་རྣམས། ། བླ་མེད་བྱང་ཆུབ་འཐོབ་པར་ཤོག ། གྲུབ་ཐོབ་ཆེན་པོ་ཁྱུང་པོ་རྣལ་འབྱོར་པའི་རྣམ་པར་ཐར་པ་ཅུང་ཟད་ཡི་གེར་བཀོད་པ་འདི། ཡོངས་སུ་རྫོགས་པའོ། ། འདི་བྲིས་དགེ་བ་བསོད་ནམས་ཆེན་པོ་དེས། ། དྲིན་ཅན་བླ་མའི་ཐུགས་དགོངས་རབ་རྫོགས་ནས། ། དྲིན་ཅན་རྣམས་ཀྱིས་ཐུགས་རྗེས་འཛིན་པ་དང་། །
ཕ་མས་གཙོ་བྱས་འགྲོ་བ་མ་ལུས་པས། ། སྒྱུ་མའི་དོན་རྟོགས་མྱུར་དུ་སངས་རྒྱས་ཤོག། །། མངྒ་ལཾ་བྷ་ཝནྟུ།། །། ཤུ་བྷཾ།། །། PAGE * MERGEFORMAT 38 ཁྱུང་པོ་རྣལ་འབྱོར། མཁས་གྲུབ་ཁྱུང་པོ་རྣལ་འབྱོར་པའི་རྣམ་ཐར། PAGE * MERGEFORMAT 37
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
