ས་སྐྱ་པ་དང་ས་སྐྱ་པ་མ་ཡིན་པའི་བླ་མ་ཁ་ཤས་ཀྱི་རྣམ་ཐར།
པོད ༡༨
དཔལ་ས་སྐྱ་ལོ་ཙཱ་བ་ཆེན་པོའི་རྣམ་པར་ཐར་པ་འཇམ་དཔའི་དབྱངས་ཀྱི་ཡོན་ཏན་རྣམ་པར་བཀོད་པ།
༄༅། །དཔལ་ས་སྐྱ་ལོ་ཙཱ་བ་ཆེན་པོའི་རྣམ་པར་ཐར་པ་འཇམ་དཔའི་དབྱངས་ཀྱི་ཡོན་ཏན་རྣམ་པར་བཀོད་པ་ཞེས་བྱ་བ་བཞུགས་སོ།། ཨོཾ་སྭསྟི་སིདྡྷཾ། ཤྲཱི་ས་སྐྱ་ལོ་ཙཱ་བ་ཆེན་པོའི་རྣམ་པར་ཐར་པ་འཇམ་དཔའི་དབྱངས་ཀྱི་ཡོན་ཏན་རྣམ་པར་བཀོད་པ་ཞེས་བྱ་བ། བླ་མ་དང་གཉིས་སུ་མེད་པའི་མགོན་པོ་འཇམ་པའི་དབྱངས་ལ་གུས་པས་ཕྱག་འཚལ་ཞིང་སྐྱབས་སུ་མཆིའོ། ། ཐུགས་བརྩེ་བ་ཆེན་པོས་སྐྱེ་བ་དང་ཚེ་རབས་ཐམས་ཅད་དུ་བྱིན་གྱིས་བརླབ་ཏུ་གསོལ། ། འཇམ་དབྱངས་རིགས་ཀྱི་གངས་རི་ལས་འོངས་འགྲོ་ཀུན་དགའ་བ་སྐྱེད་ལ་འགྲོ་བའི་རྒྱུན། ། བསོད་ནམས་གསེར་གྱི་ས་གཞི་རབ་འཁྱིལ་གྲགས་པའི་རྦ་རླབས་ཕྱོགས་བརྒྱར་གཡོ། ། རྒྱལ་བའི་རིང་ལུགས་ཆུ་ཀླུང་ཀུན་འདུས་དགེ་མཚན་ནོར་བུའི་དཔལ་ཡོན་ཅན། ། སྐལ་བཟང་གདེངས་ཅན་དབང་པོའི་བསྟི་གནས་སྔོན་མེད་ཆོས་ཀྱི་མཚོ་ཆེན་རྒྱལ། ། ཡིད་འོང་མཚན་དཔེའི་ལང་ཚོ་ཆེར་རྒྱས་མཛེས་སྐུ་མཐོང་ན་མཐའ་ཡས་འགྲོ་ཀུན་དགའ་བ་བསྐྱེད། །
ངེས་དོན་འདོམ་མཁས་དྲི་མེད་ཚངས་དབྱངས་སྙན་པའི་གསུང་གིས་དཔག་ཡས་བསོད་ནམས་ཡེ་ཤེས་སྤེལ། ། དགེ་ལེགས་ཀུན་འབྱུང་ཐུགས་ཀྱི་ནོར་བུ་ས་གསུམ་གྲགས་པའི་རྒྱལ་མཚན་རྩེ་མོར་མངོན་མཐོ་བའི། ། དཔལ་ལྡན་སྲིད་ཞིའི་འདྲེན་པ་བཟང་པོ་འཇམ་དཔལ་འཇམ་དབྱངས་འཇམ་པའི་རྡོ་རྗེ་ལ་བཏུད་དེ། ། རྒྱལ་བ་ཀུན་དངོས་མཁྱེན་བརྩེའི་དབང་ཕྱུག་གནས་ལྔ་རིག་པ་ཆོས་ཀྱི་རྗེ། ། ཕྱོགས་ལས་རྣམ་རྒྱལ་ས་སྐྱ་པར་གྲགས་ཀུན་དགའི་མཚན་ཅན་བླ་མ་དེའི། ། ཡོན་ཏན་བརྗོད་པས་དེང་སང་འདི་ན་དམ་པའི་སྐྱེ་བོ་ཀུན་ཕྲེལ་མོད། ། བདག་ཀྱང་དད་དང་གུས་པ་ཆེན་པོས་མཛད་པའི་ཆ་ཙམ་བརྗོད་ལ་སྤྲོ། ། ཞེས་བྱ་བ་འདི་ལ་གསུམ་སྟེ། སྔོན་གྱི་རྣམ་པར་ཐར་པ་མདོར་བསྟན། ད་ལྟར་གྱི་རྣམ་པར་ཐར་པ་རྒྱས་པར་བཤད།
མཁས་བཙུན་བཟང་གསུམ་གྱི་ཡོན་ཏན་བྱེ་བྲག་ཏུ་བཤད་དེ་དོན་བསྡུ་བའོ། ། དང་པོ་ནི། རྒྱ་ཆེན་སྐྱེས་རབས་ནོར་བུའི་ཕྲེང་བ་ནི། ། འཇམ་དབྱངས་ཉིད་ལས་གཞན་མིན་དེ་ལྟ་ནའང་། ། ཐུན་མོང་དག་ཏུ་བློ་དམན་གདུལ་བྱའི་ངོར། ། སྤྲུལ་སྐུའི་མཛད་པ་སྣ་ཚོགས་རིམ་པར་སྟོན། ། ཞེས་ཏེ། དེ་ཡང་། བདག་ཅག་རྣམས་ཀྱི་འདྲེན་པ་དམ་པ། ཁམས་གསུམ་གྱི་མགོན་པོ།
དུས་གསུམ་གྱི་སངས་རྒྱས། སྲིད་པ་གསུམ་གྱི་བླ་མ། སྐུ་གསུམ་གྱི་བདག་ཉིད། དཀོན་མཆོག་གསུམ་གྱི་ངོ་བོ། འཇིག་རྟེན་གསུམ་གྱི་མིག་གཅིག་པུ། ལྷ་དང་བཅས་པའི་འཇིག་རྟེན་ན་དཔལ་ས་སྐྱ་པ་ཞེས་ཡོངས་སུ་གྲགས་པ་འདི་ནི་ངེས་པ་ཁོ་ནར་བསྐལ་པ་དཔག་ཏུ་མེད་པའི་སྔོན་རོལ་ཏུ། རྣམ་པ་ཐམས་ཅད་པའི་མཆོག་དང་ལྡན་པའི་སྟོང་པ་ཉིད་དང་། མཆོག་ཏུ་མི་འགྱུར་བའི་བདེ་བ་ཆེན་པོ་རོ་མཉམ་པའི་ཡེ་ཤེས་ཐམས་ཅད་ཀྱི་སྐུ་མངོན་དུ་མཛད་ནས། ཞིང་དག་པ་ལ་ལར་ནི་དཀྱིལ་འཁོར་གྱི་གཙོ་བོ། ལ་ལར་ནི་འཁོར།
ལ་ལར་ནི་བསྡུ་བ་པོ་ལ་སོགས་པ་རྣམ་པར་འཕྲུལ་པ་བསམ་གྱིས་མི་ཁྱབ་པས་འཁོར་བ་ཇི་སྲིད་པ་དེ་སྲིད་དུ་འགྲོ་བའི་དོན་མཛད་པའི་སངས་རྒྱས་ཀྱི་ཡེ་ཤེས་ཀྱི་སྐུ་ལ་དྲང་བའི་དོན་དུ་རྗེ་བཙུན་འཇམ་པའི་དབྱངས་ཞེས་རྣམ་པ་ཐམས་ཅད་དུ་མ་བསྒྲིབ་པའི་མཚན་དུ་བརྗོད་པ་དེ་ཉིད་ཀྱི་སྤྲུལ་པའི་སྐུ་ཡིན་པའི་ཕྱིར། དེའི་རྣམ་པར་ཐར་པ་བསམ་གྱིས་མི་ཁྱབ་ཅིང་དཔེ་ཟླ་དང་བྲལ་བ། སོ་སོ་སྐྱེ་བོའི་བློའི་ཡུལ་ལས་འདས་པས། ཚུ་རོལ་མཐོང་བའི་སྐྱེ་བོས་རྟོགས་ཤིང་བརྗོད་པར་ག་ལ་ནུས། དེ་ལྟ་ནའང་ཕྱོགས་རེ་ཙམ་མཚོན་པར་འདོད་པ་དབང་གིས། འཇམ་དཔལ་གྱི་ཞིང་གི་ཡོན་ཏན་བཀོད་པ་དང་། མིའི་བདག་པོ་འཇམ་དཔལ་གྲགས་པ་ལ་སོགས་པའི་མཛད་པའི་ཆ་དང་། ཆོས་ཀྱི་རྗེ་ས་སྐྱ་པཎྜི་ཏ་ཆེན་པོ་ཁུ་དབོན་གྱི་རྣམ་པར་ཐར་པ་ལས་ཀྱང་ཆེ་ལོང་ཙམ་ཁོང་དུ་ཆུད་པར་བྱའོ། ། དེ་དག་ལ་འདི་སྐད་ཅེས། དང་པོར་ཟབ་གསལ་གཉིས་མེད་འཇམ་པའི་དབྱངས། །
བར་དུ་རིགས་ལྡན་འཇམ་དཔལ་གྲགས་པའི་ཞབས། ། ཐ་མར་གནས་ལྔ་རིག་པ་ས་སྐྱ་པ། ། བདག་ཉིད་ཆེན་པོའི་སྔོན་གྱི་སྐྱེས་རབས་ཡིན། ། གཉིས་པ་ད་ལྟར་གྱི་རྣམ་ཐར་རྒྱས་པར་བཤད་པ་ལ་གཉིས་ཏེ། སྐུ་སྐྱེ་བ་བཞེས་པའི་རྣམ་ཐར་དང་། བཞེས་ནས་མཆོག་གི་སྤྱོད་པ་ཇི་ལྟར་མཛད་པའི་རྣམ་ཐར་རོལ། དང་པོ་ནི། འཆི་མེད་འོད་གསལ་ཐིག་ལེའི་རིགས་ལས་འཁྲུངས། ། མ་རིག་ལས་འཁོན་ཚོགས་གཉིས་དཔུང་ཚོགས་རྒྱས། ། མི་མཐུན་ཕྱོགས་ལས་རྣམ་རྒྱལ་ས་སྐྱ་པ། །
འཇམ་དབྱངས་བླ་མའི་ཞབས་ལ་ཕྱག་འཚལ་ལོ། ། ཞེས་ཏེ། ཆོས་སྐུ་འོད་གསལ་ཞིང་སྐྱེ་འཇིགས་དང་བྲལ་བ་མངོན་དུ་མཛད་ཅིང་། འཁོར་འདས་གཉིས་འཛིན་གྱི་འགྲོ་འོངས་དང་བྲལ་ཡང་། ཟད་མི་ཤེས་པའི་སྨོན་ལམ་དང་ཐུགས་རྗེ་ཆེན་པོས་བསྐྱེད་ཅིང་། གངས་རིའི་ཁྲོད་ཀྱི་གདུལ་བྱ་སྐལ་བ་དང་ལྡན་པའི་སྨོན་ལམ་རྣམ་པར་དག་པ་དང་། ལེགས་བྱས་དྲི་མ་མེད་པས་བསྐུལ་ནས། རྐང་གཉིས་ཀྱི་གཙོ་བོ་ཐུབ་པའི་དབང་པོ་བཞིན་དུ་གཟིགས་པ་རྣམ་པ་ལྔས་གཟིགས་ནས། ཐུན་མོང་གི་གདུལ་བྱ་རྣམས་ཀྱི་སྣང་ངོར་སྐུ་སྐྱེ་བ་བཞེས་པའི་རྣམ་པར་ཐར་པ་ཕྱོགས་ཙམ་ཞིག་བརྗོད་ན། ཐོག་མར་བདག་ཉིད་ཆེན་པོ་འདི་གང་དུ་སྐུ་སྐྱེ་བ་བཞེས་པའི་གནས་ནི།
འདི་ལྟར་དབུས་འགྱུར་གྱི་ཚལ། བྱང་ཆུབ་ཀྱི་སྙིང་པོ་རྡོ་རྗེ་གདན་ནས་བྱང་གི་ཕྱོགས་སུ་དཔག་ཚད་བརྒྱ་བགྲོད་པའི་གནས། བདེ་བར་གཤེགས་པའི་གསུང་རབ་མཐའ་དག་ལེགས་པར་སྦྱར་བའི་སྐད་དུ་གསུང་བའི་ཡོན་ཏན་རིན་པོ་ཆེའི་འབྱུང་ཁུང་། རྒྱ་གར་གྱི་ཡུལ་དང་འདབས་འབྱོར་དུ་གནས་པ། འཕགས་པའི་གང་ཟག་ཉོན་མོངས་པའི་བུད་ཤིང་ཟད་ཅིང་། དབེན་པ་ལ་གཅིག་ཏུ་གཞོལ་བ། དབང་པོ་ཞི་བ་རྣམས་ཀྱི་བསྟི་གནས། ལྷ་རྣམས་ཀྱི་དབང་པོ་མཆོད་སྦྱིན་བརྒྱ་པའི་གཞོན་པ་ས་སྲུངས་ཀྱི་བུས་ཉེ་བར་བསྟེན་པ། འབྱུང་པོའི་བདག་པོ་དཔལ་མགྲིན་གཙུག་ན་ཟླ་བའི་གནས་སུ་གྱུར་པའི་རི་བོ་གངས་ཅན་གྱི་འདབས་སྤྲུལ་པའི་རྒྱལ་པོ་སེང་གེའི་ཁྲི་ལ་གནས་ཏེ་དུས་ཀྱི་འཁོར་ལོའི་ཆོས་སྟོན་པའི་གནས་ཆེན་ཤམྦྷ་ལ་དང་ཉེ་བའི་ཆུ་བོ་སཱི་ཏའི་ལྷོ་ཕྱོགས་ཀྱི་བརྒྱུད། ཨུ་མའི་བདག་པོའི་གནས་གཞན་གཉིས་པར་གྲགས་ཤིང་།
མིའམ་ཅི་སྤྲིན་གྱི་ཕྲེང་བ་ཅན་གྱི་ཉེ་བར་བསྟེན་པའི་ཏི་སེའི་གངས་ཀྱི་ཤར་ཕྱོགས། ཁ་བ་ཅན་གྱི་བརྒྱུད་དུ་དམ་པའི་ཆོས་རྒྱས་པའི་གཞི། སྤྲུལ་པའི་རྒྱལ་པོས་ཉེ་བར་བསྒྲུབས་པ། ཤཱཀྱའི་རྒྱལ་པོའི་གཙུག་ལག་ཁང་ལྷ་ས་དང་། བསམ་ཡས་ཀྱི་ནུབ་ཕྱོགས་ཀྱི་ལྗོངས། ཡོངས་སུ་རྫོགས་པའི་སྒྲོན་མ་བསིལ་ཟེར་ཅན་བབས་པ་ལྟར་སའི་ཕྱོགས་ཀུན་ནས་གསལ་ཞིང་མཛེས་ལ། འགྲན་ཟླ་མེད་པའི་མཁས་པ་རྒྱུན་མི་ཆད་པར་འབྱུང་བའི་མཚན་མ་དང་ལྡན་པའི་གཙང་ལ་སྟོད་གྲོམ་པ་དཔལ་ལྡན་ས་སྐྱ་ཞེས་གྲགས་པའི་དགོན་ས་ནས། དབང་པོའི་ཕྱོགས་སུ་ཧ་ཅང་མི་རིང་བ་ཞིག་བགྲོད་པའི་ནོར་འཛིན་གྱི་མཐིལ། སྨན་ལྗོངས་ཀུ་མུ་ཏ་རྣམ་པར་བཞད་པའི་ཚལ་ལྟར་ཆེས་དཀར་ཞིང་བསིལ་བའི་ཆུ་རླུང་དྲི་མ་མེད་པའི་རྒྱུན་འབབ་པ། ཕྱི་དང་ནང་གི་དཔལ་འབྱོར་དུ་མ་འདུ་བའི་བསྟི་གནས།
དཔལ་རྩེ་གདོང་གི་ཕུན་ཚོགས་གླིང་ཞེས་བྱ་བའི་ཁང་བཟང་ཆེན་པོར། ཡབ་གངས་ཅན་གྱི་ཁྲོད་ན་འགྲན་ཟླ་ཐམས་ཅད་དང་བྲལ་བ། དྲི་མ་མེད་པའི་འོད་གསལ་འཆི་མེད་ཀྱི་རིགས། འཁོན་ས་སྐྱ་པ་ཞེས་སྐྱེ་དགུ་ཀུན་གྱི་རྣ་བའི་རྒྱན་དུ་གྱུར་པའི་ཡོངས་ཀྱི་དགེ་བའི་བཤེས་གཉེན་བགྲང་བ་ལས་འདས་པ་རྒྱུད་མ་ནས་བརྒྱུད་མར་བྱོན་པའི་གདུང་བརྒྱུད་རྣམ་པར་དག་པའི་རིགས་སུ་འཁྲུངས་པ། མཐུ་སྟོབས་ཀྱི་མངའ་བདག་ནམ་མཁའ་བཀྲ་ཤིས་རྒྱལ་མཚན་དཔལ་བཟང་པོ་ཞེས་བྱ་བ་ཡབ་ཆོས་ལ་མཁས་ཤིང་ཐུགས་དམ་ཟབ་མོ་ལ་དུས་ནམ་དུ་ཡང་མི་གཡེལ་བས། རྡོ་རྗེའི་བསྲུང་མ་རྣམས་དྲན་དུ་འཁོལ་བའི་སྔགས་འཆང་རྡོ་རྗེ་འཛིན་པ་ཆེན་པོ་དེ་དང་། ཡུམ་ཡེ་ཤེས་ཀྱི་མཁའ་འགྲོ་མའི་མཚན་དང་ལྡན་ཞིང་། རིགས་རུས་ཆོ་འབྲང་སྐྱོན་མེད་པའི་མི་ཉག་གི་རུས་ཚན། མདེས་ཟ་ཧོར་མོ་ཚེ་བརྟེན་ཞེས་བྱ་བ། དཀོན་མཆོག་གི་ཞབས་ཏོག་ལ་བརྩོན་ཞིང་།
བྱམས་པ་དང་སྙིང་རྗེ་ཆེ་ལ། ལུགས་གཉིས་ཀྱི་བྱ་བ་ལ་མཁས་པ་ཞིག་གི་སྲས་སུ། འཁོར་གངས་ཅན་གྱི་ཁྲོད་ཀྱི་སྐལ་བ་དང་ལྡན་པ་རྣམས་ལ་དགོངས་ནས་སྐུ་སྐྱེ་བ་བཞེས་པ་ཡིན་ཏེ། དེ་ཡང་བདག་ཉིད་ཆེན་པོ་འདིའི་ཡུམ་རྩེ་གདོང་བླ་བྲང་དུ་མི་ཕེབས་ཙམ་གྱི་ནུབ་གཅིག་གི་མནལ་ལམ་དུ། རི་གཅིག་ལ་འཛེག་གིན་འདུག་པས་མུན་པ་ཆེས་ནས་ལམ་མི་རྙེད་དམ་སྙམ་པ་ལ། རུམ་ནས་ཉི་ཟླ་གཉིས་བཏོན་ནས་ཕྱོགས་ཐམས་ཅད་གསལ་བར་བྱས་པ་རྨི་ཞིང་། ཡུམ་གྱི་ལྷུམས་ན་བཞུགས་པའི་ཚེ་ན་རྩེ་གདོང་པའི་བླ་མཚོར་གྲགས་པའི་མཚོ་ཞིག་ཡོད་པ་ཆེར་རྒྱས་པ་དང་། གཤིན་རྗེ་གཤེད་ཀྱི་རྣལ་འབྱོར་པ་འབོམ་སྟོན་ཡེ་ཤེས་རྒྱལ་མཚན་ཞེས་བྱ་བའི་མནལ་ལམ་དུ། བླ་བྲང་པའི་གསོལ་ཞིང་ཆེན་མོ་ལ། ཡབ་གུང་ན་བཞུགས་ནས་ས་བོན་འདེབས་ཤིང་།
སྐྱེ་བོ་གཞན་དུ་མ་དང་བཅས་པས། ཕུན་སུམ་ཚོགས་པའི་བཀྲ་ཤིས་བྱེད་པ་དང་། རྨི་ལྟས་པ་གཞན་འགའ་ཞིག་གི་རྨི་ལམ་དུ། བླ་བྲང་ལ་ས་དཀར་གསོལ་བ་དང་། སྟེང་ན་དར་འཕྱར་བ་དང་། མཁའ་ལ་ཉི་ཟླ་ཤར་བ་ལ་སོགས་པ་བྱུང་ཞིང་། ཁྱད་པར་ཡུམ་ལ་རྨི་ལྟས་བཟང་པོ་དུ་མ་དང་། ཉིན་པར་གྱི་ཚེ་ཡང་ཤེས་པ་གསལ་ཞིང་བདེ་བས་བརྒྱན་པ་དང་། ལུས་ལྡང་བ་ཡང་ཞིང་ཟོ་མདོག་བདེ་བ་ལ་སོགས་པའི་རྟག་ཁྱད་པར་ཅན་དུ་མ་བྱུང་བས། རིགས་ཀྱི་སྲས་སྐྱེས་བུ་དམ་པ་ཞིག་འབྱུང་བར་མཁྱེན་ནས།
ཡིད་བཞིན་གྱི་ནོར་བུ་ལུས་ལ་ཡོད་པ་ལྟ་བུའི་འདུ་ཤེས་ཀྱིས། གནོད་པའི་སྤྱོད་ལམ་ཐམས་ཅད་སྤངས་ཞིང་། ཕན་པའི་སྤྱོད་ལམ་དང་། རིམ་འགྲོ་དུ་མ་བསྟན་ནས་ཟླ་གྲངས་ཐིམ་སྟེ། འཕགས་པའི་ཡུལ་ན་སྣ་ཚོགས་དབྱིག་ཅེས་གྲགས་པ་ཤིང་མོ་སྦྲུལ་གྱི་ལོ་ཆུ་སྟོད་ཟླ་བའི་ཉེར་བརྒྱད་སྦྲུལ་གྱི་ཉི་མ། རེས་གཟའ་སྤེན་པ་དང་། སྐར་མ་ལག་ལ་ཡོད་པའི་ཉི་མ་སྣུར་སྨད་ཀྱི་དུས་སུ། བཀྲ་ཤིས་ཤིང་དགེ་མཚན་གྱི་ལྟས་དུ་མ་དང་བཅས་ནས་མངལ་གྱི་དྲི་མས་ལ་གོས་བཞིན་དུ་ཡུམ་ལ་གནོད་པ་མེད་པར་བདེ་བར་བལྟམས་ཤིང་། འཚོ་བའི་མ་མ་དུ་མ་དང་བཅས་པས་རྫིང་ན་གནས་པའི་པདྨ་ལྟར་དུ་བསྐྱེད་བསྲིངས་ཏེ། གཞོན་ནུ་དེ་ནི་གཟུགས་བཟང་ཞིང་མཛེས་ལ།
ལྟ་ན་སྡུག་པ་ཞལ་གྱི་དཀྱིལ་འཁོར་དཀར་ཞིང་ཟླུམ་ལ་གཟེངས་མཐོ་བ། དཔྲལ་བའི་དབྱེས་ཆེ་ཞིང་སྤྱན་ཨུཏྤལ་ལྟར་བཀྲ་བ། ཀུན་གྱིས་ཡིད་དུ་འོངས་པ་ཞིག་གོ ། ཆེར་འཁྲུངས་ནས་ཀྱང་སྐུ་གསུང་ཐུགས་ཀྱི་རྩལ་སྟོབས་ཆེ་ཞིང་སྤོབས་པ་ཕུན་སུམ་ཚོགས་པ་དང་ལྡན་པ། བཀུར་འོས་ཀུན་ལ་ཞེ་སར་མཁས་པ། མཁྱེན་རབ་དང་ཐུགས་རྗེ་ཚད་མེད་པ་དང་ལྡན་པ་ཞིག་འཁྲུངས་སོ་ཞེས་ཐོས་སོ། ། དེ་དག་ལ་འདི་སྐད་ཅེས། ཕུན་ཚོགས་གནས་དང་སྐྱོན་མེད་རིགས་བཟང་དང་། ། ཁ་ན་མ་ཐོ་མེད་པའི་ཡབ་དང་ཡུམ། ། སྐལ་བར་ལྡན་པའི་འཁོར་ཚོགས་ལ་དགོངས་ནས། །
ཟས་གཙང་སྲས་བཞིན་དགེ་མཚན་བཅས་ཏེ་བལྟམས། ། གཉིས་པ་སྐུ་སྐྱེ་བ་བཞེས་ནས་མཆོག་གི་སྤྱོད་པ་ཇི་ལྟར་མཛད་པའི་རྣམ་ཐར་ལ་གཉིས་ཏེ། རབ་ཏུ་མ་བྱུང་བར་གཞོན་ནུའི་ས་ལ་གནས་པའི་རྣམ་ཐར་དང་། རབ་ཏུ་བྱུང་ནས་བསྟན་པའི་བྱ་བ་ཇི་ལྟར་མཛད་པའི་རྣམ་ཐར་རོ། ། དང་པོ་ནི། ཀུན་དགའི་བཞིན་ལྡན་རྒྱལ་སྲས་གཞོན་ནུའི་སྐུ། ། འཁྲུངས་མ་ཐག་ནས་མཁས་པའི་མགོན་གྱིས་བསྔགས། ། ཡོན་ཏན་ཀློག་པ་ཚད་མེད་འབྲས་བུར་བཅས། ། ངོ་མཚར་སྐྱེས་བུ་ཆེན་པོའི་མཚན་དང་ལྡན། ། ཞེས་ཏེ།
འཁྲུངས་མ་ཐག་པ་ནས་རེག་པའི་གནས་མཐའ་དག་ལ་ཐོགས་པ་མེད་པའི་མཁྱེན་རབ་ཅན། ཤར་མི་ཉག་གི་པཎྜི་ཏ་ཆེན་པོ་གྲགས་པ་རྡོ་རྗེ་ཟིལ་གནོན་རྩེ་ན་བཞུགས་པ། སྐུ་ལ་བསྲུང་བ་དང་སྐྱབས་པའི་དོན་དུ་སྤྱན་དྲངས་པས། ཨ་རོག་ཁྱེད་དཔལ་ལྡན་ས་སྐྱ་པའི་བསྟན་པའི་རྩ་བ་ཟིན་ཨ་གསུང་ཞིང་། སྐུ་འཕང་དུ་བཞེས་ཏེ། རྒྱལ་བའི་ཐུགས་སྲས་སྔོན་སྦྱངས་དགེ་བ་ཡིས། ། ཡོན་ཏན་ཐམས་ཅད་འབད་མེད་ལྷུན་གྱིས་གྲུབ། ། ཆུང་ངུ་ཉིད་ནས་དམ་པའི་སྤྱོད་པ་མཛད། ། བུ་ཆུང་འཕགས་པའི་སྐུ་ལ་ཕྱག་འཚལ་ལོ། ། ཞེས་བསྟོད་ཅིང་མཚན་རྡོ་རྗེ་རྒྱལ་སོགས་བཀྲ་ཤིས་རྒྱལ་མཚན་དཔལ་བཟང་པོ་ཞེས་བྱ་བར་གསོལ་ཏེ།
ལྗགས་ལ་གུར་གུམ་གྱི་དྷིཿཡིག་འབྲི་བ་ལ་སོགས་པ་བློ་རྣོ་བའི་ཐབས་ཀྱི་ཆོ་ག་རྣམས་མཛད་ཅེས་ཐོས་ལ། མཚན་འདོགས་པའི་ཐོ་རངས་པཎྜི་ཏ་དེའི་མནལ་ལམ་དུ། བློ་གྲོས་གཏེར་ཆེན་མི་སད་བང་མཛོད་ཡིན། ། ཞེས་སོགས་ཀྱི་ཚིགས་སུ་བཅད་པ་སྒྲ་དབྱངས་ཀྱི་ཚུལ་དུ་བྱུང་བ་ལ་སོགས་པ་མཚན་ལྟས་ཁྱད་པར་ཅན་དུ་མ་བྱུང་ངོ་། ། དེ་ནས་མཚན་ལྟས་དང་བསྟོད་པའི་ཚིག་ལ་རྗེས་སུ་དཔགས་ན། བདག་ཉིད་ཆེན་པོ་འདི་ཆོས་ཀྱི་རྒྱལ་པོ་འཕགས་པ་རིན་པོ་ཆེའི་སྐུའི་སྐྱེ་བ་བཞེས་པར་མངོན་མོད། དེ་ལྟ་ནའང་ཆོས་ཀྱི་རྗེ་ས་སྐྱ་པཎྜི་ཏའི་རྣམ་པར་འཕྲུལ་པར་བཤད་པ་དང་འགལ་བར་དོགས་པ་ཅུང་ཟད་ཀྱང་མེད་དོ། ། སངས་རྒྱས་དང་བྱང་ཆུབ་སེམས་དཔའ་རྣམས་ནི་སྤྲུལ་པ་དང་སྐྱེ་བ་དུ་མ་བཟུང་ནས་འགྲོ་བའི་དོན་མཛད་པ་ཆོས་ཉིད་ཡིན་པས་སོ་སྙམ་དུ་སེམས་སོ། ། དེ་ནས་རིམ་གྱིས་པཎྜི་ཏ་དེ་ཉིད་ལ། ཚེ་དཔག་མེད་ཛེ་ཏ་རིའི་ལུགས།
གྲུབ་རྒྱལ་མོའི་སྙན་བརྒྱུད། ཀྱེའི་རྡོ་རྗེའི་རྒྱུ་ལམ། གཟུངས་གྲ་ལྔའི་དབང་། སྒྲུབ་ཐབས་བརྒྱ་རྩ། མགོན་པོའི་རྗེས་གནང་ལ་སོགས་པ་ཆོས་ཀྱི་རྣམ་གྲངས་འགའ་ཞིག་གསན་ཅིང་། ཐུགས་བརྩེ་བ་ཆེན་པོས་སྤྱན་གྱི་འབྲས་བུ་ལྟར་འཚོ་བར་མཛད་པ་ཞིག་ཡིན་ནོ། ། ཞེས་ཐོས་ཏེ། ཉིད་ཀྱི་ཞལ་ནས། མི་ཉག་པཎ་ཆེན་ཞལ་ལས་བྱིས་པའི་དུས། ། དབང་དང་བྱིན་རླབས་ཅི་རིགས་ཉུང་ཟད་ཉན། །
མང་པོའི་གསུང་གི་བདུད་རྩི་མ་ཐོབ་ཀྱང་། ། མ་ནོར་བཀའ་སྲོལ་ལམ་དུ་ལེགས་བཅུག་ཅིང་། ། ཤིན་ཏུ་ཐུགས་བརྩེ་བཀའ་དྲིན་བླ་ན་མེད། ། ཅེས་གསུངས་སོ། ། དེ་དག་གི་སྐབས་སུ་བླ་མ་ལེགས་པ་བཟང་པོ་བ་ཞེས་བྱ་བས་ཡོན་ཏན་ཐམས་ཅད་ཀྱི་ཕྱི་མོའི་འབྲི་ཀློག་འབུལ་བར་བརྩམས་པ་ན། རྒྱལ་བུ་དོན་གྲུབ་ཡི་གེ་པ་བཅུ་བདུན་གྱི་བཤེས་གཉེན་ལ་ཡི་གེ་སློབ་པའི་ཚུལ་སྟོན་པ་ལྟར། འབྲི་ཀློག་གཉིས་ཀ་བརྡ་བསྟན་པ་ཙམ་གྱིས་ཐོགས་མེད་དུ་མཁྱེན་ཅིང་། ཁྱད་པར་སྐུ་ཚེ་དུ་མ་གོམས་པ་ལྷུར་མཛད་པའི་བག་ཆགས་སད་པས། རྒྱ་དཔེ་དང་སྔགས་ཀློག་པ་ཉིད་གཞན་པས་ཆོད་ཆེ་ཞིང་། རིང་ཐུང་དང་གཅོད་མཚམས་དོད་ལ།
དག་གསལ་སྙན་པའི་གསུང་གིས་གཞན་གྱི་རྣ་བའི་དབང་པོ་ལ་སིམ་པ་སྟེར་བར་མཛད་པ་ཉིད་ཡིན་ལ། ཡི་གེའི་རིགས་བོད་ཀྱི་ཡི་གེ་མི་ཐེ་བའི་རྒྱ་གར་བའི་ཡིག་རིགས་མི་འདྲ་བ་དྲུག་ཙམ་དང་། མཁའ་འགྲོའི་ཡི་གེ་དང་། ཧོར་ཡིག་གསར་ལ་སོགས་པ་གཟིགས་པ་ཙམ་གྱི་དགོངས་ཤིང་། འབྲི་བ་དང་ཀློག་པའི་ཚུལ་ཐམས་ཅད་ལ་ཐོགས་པ་མེད་པའི་མཁྱེན་རབ་ཀྱི་འཇུག་པ་གཞན་ལས་ཕུལ་དུ་བྱུང་བས་སྐྱེ་བོ་ཐམས་ཅད་ངོ་མཚར་བའི་གནས་སུ་གྱུར་པ་ཡིན་ནོ། ། དེ་ནས་དགུང་ལོ་དྲུག་ཏུ་ཕེབས་པ་ན། སྒོ་ལྔ་དགེ་སྡིང་གི་གཙུག་ལག་ཁང་ནས། དཀྱིལ་འཁོར་པའི་ཆོས་ཀྱི་འཁོར་ལོས་བསྒྱུར་བའི་རྒྱལ་པོ་རྒྱ་གར་ཤེས་རབ་རྒྱལ་མཚན་དཔལ་བཟང་པོ་སྤྱན་དྲངས་ནས། དཔལ་ཀྱེ་རྡོ་རྗེའི་དབང་། རྡོ་རྗེ་ཕུར་པའི་དབང་།
དྲག་པོ་སྒྲོལ་བའི་རྗེས་གནང་། ཚེ་དཔག་མེད་ཀྱི་དབང་རིགས་གཉིས། པདྨ་ཐོད་ཕྲེང་རྩལ་གྱི་དབང་། གུར་མགོན་ལྷ་བརྒྱད་ཀྱི་རྗེས་གནང་། གདོང་བཞི་པའི་རྗེས་གནང་། དཀར་བདུད་ལྕམ་དྲལ་གྱི་རྗེས་གནང་ལ་སོགས་པ་གསན་ཅིང་ཐུགས་སུ་ཡང་ཆུད་པར་མཛད་དོ། ། དེས་ན་བདག་ཉིད་ཆེན་པོ་འདི་ནི། གཞོན་ནུའི་དུས་ཉིད་ནས་ཡོན་ཏན་གྱི་ཆོས་དུ་མ་ལ་མངའ་མཛད་ཅིང་། སྔོན་གྱི་བག་ཆགས་སད་པས་རིགས་གྲོལ་སྨྲ་བའི་སྤོབས་པས་ཆོས་དང་ཆོས་མ་ཡིན་པ་རྣམ་པར་འབྱེད་པ་ལ་བརྩོན་ལ། ཐ་ན་སྐུ་རྩེ་བའི་གནས་སྐབས་ན་ཡང་།
ཆོས་འཆད་པ་དང་། སྒོམ་མཛད་པ་དང་། དཀོན་མཆོག་ལ་མཆོད་པ་འབུལ་བའི་ཚུལ་ལ་སོགས་པ་ཆོས་དང་མཐུན་པའི་རྩེད་འཇོ་སྐྱེ་བོ་མཐའ་དག་གི་ཡིད་འཛིན་པ་ལ་མཁས་ཤིང་། གསུང་སྙན་ཞིང་འཇེབས་ལ་བརྡ་འཕྲོད་པར་གསུང་བ་དང་། སྐུའི་སྐྱེ་མཆེད་ཤིན་ཏུ་མཛེས་ཤིང་ཡིད་དུ་འོང་བ་དང་། དབུ་སྐྲ་ལྕང་ལོའི་ཚུལ་དུ་མཛད་པ། སྐྱེ་བོ་གཞན་གྱིས་མཐོང་བ་ཙམ་གྱིས་ཡིད་འཕྲོག་ཅིང་། དྭང་བ་ཁྱད་པར་ཅན་སྐྱེད་པར་མཛད་པའི་སྐྱེས་བུ་ཆེན་པོའི་མཚན་དང་ལྡན་པས། དུས་མཉམ་པའི་སྐྱེ་བོ་སུས་ཀྱང་འགྲན་པར་མི་ནུས་པ་ཞིག་ཡིན་ནོ་ཞེས་ཐོས་སོ། ། གཞན་ཡང་བདག་ཉིད་ཆེན་པོ་འདི་སྐུ་ན་གཞོན་ནུའི་དུས་སྐུ་འཁོར་འགའ་ཞིག་དང་བཅས་ཏེ།
སྟེང་རྩེ་ཞེས་པའི་གསིལ་ཁང་གི་ཡང་ཐོག་ན་སྐུ་རྩེ་བའི་སླད་དུ་བཞུགས་པའི་དུས་ཞིག ཆོས་ཀྱི་རྗེ་ས་སྐྱ་པཎྜི་ཏ་ཆེན་པོ་སྐུའི་ཆ་བྱད་ཤིན་ཏུ་མཛེས་པ་སེང་གེ་ལ་ཆིབས་པ་ཞིག་ནམ་མཁའ་ལ་བཞུགས་པ་གཟིགས་ཏེ། སྐུ་འཁོར་རྣམས་ལ་འདི་ལྟ་བུ་ཞིག་འདུག་པ་ཁྱེད་ཚོས་ཨེ་མཐོང་ཞེས་པའི་བཀའ་ལུང་ཕེབས་ཀྱིན་འདུག་ཅེས་སྐུའི་གཅུང་རིན་པོ་ཆེ་ངག་གི་དབང་ཕྱུག་གི་ཞལ་སྔ་ནས་གསུང་ངོ་ཞེས་ཀྱང་གླེང་སྟེ། འདི་ལྟ་བུའི་རིགས་ཅན་འགའ་ཞིག་འབྱུང་བ་ནི་སྔོན་གྱི་གནས་རྗེས་སུ་དྲན་པའི་མངོན་པར་ཤེས་པས་བདག་ཉིད་ཀྱི་སྐུའི་སྐྱེ་བ་དྲན་པའི་རྣམ་པར་ཐར་པ་ཡིན་ནོ་སྙམ་དུ་སེམས་མོ།། །། དེ་དག་ལ་ཡང་འདི་སྐད་ཅེས། སྐུ་ནི་མཛེས་ཤིང་ཡིད་འོང་མཐོང་ན་དགའ། ། གསུང་ནི་འཇམ་ཞིང་སྙན་ལ་འཕྲོད་པར་སྨྲ། ། ཐུགས་ནི་ཆོས་ཀྱི་བག་ཆགས་བཟང་པོས་བགོས། ། གཞོན་ནུར་གྱུར་ཀྱང་བྱིས་པའི་སྤྱོད་ལས་འདས། ། དེ་ཚེ་ངེས་པའི་དོན་དུ་འཇམ་དབྱངས་ཉིད། །
གདུལ་བྱའི་སྣང་ངོར་ས་སྐྱ་པཎ་ཆེན་ཞེས། ། སྙན་གྲགས་ཀུན་གྱི་གཙུག་གི་བརྒྱན་པ་དེ། ། རང་སྣང་ཡེ་ཤེས་ཚུལ་དུ་གསལ་བར་གཟིགས། ། གཉིས་པ་རབ་ཏུ་བྱུང་ནས་བསྟན་པའི་བྱ་བ་ཇི་ལྟར་མཛད་པའི་རྣམ་ཐར་ལ་གཉིས་ཏེ། ཚིགས་སྔ་མ་གཉིས་ཀྱི་རྟེན་ལ་བསྟན་པའི་བྱ་བ་མཛད་པའི་ཚུལ་དང་། ཚིགས་ཕྱི་མ་དགེ་སློང་གི་རྟེན་ལ་མཛད་པའི་ཚུལ་ལོ། ། དང་པོ་ལ་གསུམ་སྟེ། ངེས་འབྱུང་གི་ཚུལ་ཁྲིམས་ནོས་པའི་ཚུལ། རྟེན་ལ་བསླབ་སྦྱངས་མཛད་པའི་ཚུལ། མཛད་པའི་གཙོ་བོ་བྱེ་བྲག་ཏུ་བཤད་པའོ། །
དང་པོ་ནི། རྩེ་ཆེན་ཀུན་དགའི་ཐུགས་རྗེ་རིང་ནས་བབས། ། བསོད་ནམས་ཡེ་ཤེས་རྩེ་མོའི་མཁྱེན་པ་བརྙེས། ། གྲགས་པའི་རྒྱལ་མཚན་མཛད་པའི་དཔལ་མངའ་བ། ། སྐྱེ་དགུའི་འདྲེན་པ་བཟང་པོ་ཁྱོད་ཕྱག་འཚལ། ། ཞེས་ཏེ། བདག་ཉིད་ཆེན་པོ་འདི་ནི། རྗེ་བཙུན་གོང་མ་ཡབ་སྲས་གསུམ་གྱི་མཁྱེན་བརྩེ་ནུས་གསུམ་གྱི་ཡོན་ཏན་གྱི་ཚོགས་ཐམས་ཅད་ལ་མངའ་མཛད་ཅིང་། ཆོས་རྗེ་ཁུ་དབོན་གཉིས་ཀྱི་སྐུ་ཉམས་སུ་བསྟར་བའི་རབ་ཏུ་བྱུང་བའི་བརྟུལ་ཞུགས་ལའང་གནས་པར་མཛད་ནས་སྐྱེ་དགུ་མང་པོའི་འདྲེན་པ་དམ་པ་མཛད་པར་དགོངས་ཏེ། དེའི་ཚུལ་ནི།
བདག་ཉིད་ཆེན་པོ་འདི་དགུང་ལོ་བཅུའི་བར་དུ། པདྨ་འདམ་ན་གནས་ཀྱང་འདམ་གྱི་དྲི་མས་མ་གོས་པ་ལྟར། ཁྱིམ་དུ་བཞུགས་ཀྱང་ཁྱིམ་གྱི་འཆིང་བས་ནམ་ཡང་གོས་པ་མི་མངའ་ཞིང་། སྲིད་པའི་ཕུན་ཚོགས་ཐམས་ཅད་རྨི་ལམ་གྱི་ཡུལ་གྱི་དགའ་སྐྱིད་དང་འདྲ་བར་སྙིང་པོ་མེད་ཅིང་། ངེས་པར་བསླུ་བའི་ཆོས་ཅན་ཁོ་ནར་གཟིགས་སུ་ཟིན་ཡང་། ངེས་པར་ལོགས་པའི་ལམ་དོན་དུ་གཉེར་བ་རྣམས་ཀྱི་སྡུག་བསྔལ་ཐམས་ཅད་ཀྱི་འབྱུང་གནས་ཁྱིམ་གྱི་འཆིང་བ་མཐའ་དག་དུག་ཅན་གྱི་ཟས་ལྟར་དུ་སྤང་དགོས་སོ་ཞེས་ཤེས་པར་བྱ་བ་དང་། བསྟན་པའི་རྩ་བ་ལྷག་པ་ཚུལ་ཁྲིམས་ཀྱི་བསླབ་པ་རིན་པོ་ཆེ་མི་ཉམས་ཤིང་དར་ཞིང་རྒྱས་པར་བྱ་བའི་སླད་དུ། བྱང་གྲོལ་དད་པའི་ཡོན་ཏན་གྱི་ཐུགས་ལེགས་པར་དྲངས་པའི་རབ་ཏུ་འབྱུང་བར་མཛད་པར་བཞེད་པ་ན། མངའ་རིས་སྨད་གྱི་ཡུལ་ལྗོངས་ནས། ཐུབ་པའི་རིང་ལུགས་ཡོངས་སུ་རྫོགས་པའི་པཎྜི་ཏ་ཆེན་པོ་མཁན་ཆེན་བསོད་ནམས་ལྷུན་གྲུབ་ལེགས་པའི་འབྱུང་གནས་རྒྱལ་མཚན་དཔལ་བཟང་པོ་ཞེས་སྙན་པའི་བ་དན་སྲིད་པ་གསུམ་ན་གསལ་བ་དེ་དབུས་གཙང་དུ་ཕེབས་ནས།
ཨེ་ཝཾ་དང་ཐུབ་བསྟན་རྣམ་རྒྱལ་ལ་སོགས་པར་ཅི་རིགས་པར་བཞུགས་ཏེ་ཟབ་རྒྱས་ཀྱི་ཆོས་ཀྱི་འཁོར་ལོ་རྒྱ་ཆེན་པོ་སྐོར་བའི་སྙན་པའི་གྲགས་པ་གསན་པས་ཐུགས་ཕྲོགས་པར་གྱུར་ཅིང་། སྔར་པཎ་ཆེན་གྲགས་པ་རྡོ་རྗེའི་བཀའ་ལུང་ལ། ཆོས་རྗེ་གློ་བོ་མཁན་ཆེན་པ་དེ་དབུས་གཙང་ཕྱོགས་སུ་ཕེབས་པ་ཤར་ན། རང་རེའི་བླ་མའི་འོས་ཡིན་ནོ་ཞེས་གསུང་བ་ཞིག་ཡོད་པ་དེ་ཡང་ཐུགས་ལ་བཞག་སྟེ་ཡབ་ཀྱིས་བཀའ་ཤོག་མཛད་ནས་མཁན་ཆེན་ཐམས་ཅད་མཁྱེན་པ་དཔོན་སློབ་རྣམས་སྤྱན་འདྲེན་གྱི་ཕོ་ཉ་བཏང་བས། རྗེ་དེ་ཉིད་སྔར་ཨེ་ཝཾ་དུ་ཐུགས་དམ་ལ་བཞུགས་པའི་སྐབས་ཀྱི་མནལ་ལམ་ཞིག་ཏུ། གདན་ས་ཆེན་པོའི་དཔོན་པོ་རི་ཡིན་ཟེར་བའི་རི་མཐོན་པོ་མངའ་རིས་ཚུན་ཆོད་མཐོང་བ་ཞིག་གི་རྩེ་ན། མགོན་པོའི་འཆམ་སྐུ་གཅིག་དང་བཙུན་པ་ཞྭ་དམར་པོ་གྱོན་པ་མང་པོ་འདུག་པའི་བཙུན་པ་དེ་རྣམས་ཀྱི་རྗེ་ལ་ཕྱག་འཚལ་བ་དང་། ཇ་འདྲེན་པ་ལ་སོགས་པའི་སྣང་བ་བྱུང་བ་ཐུགས་ལ་དྲན་ཏེ། དཔལ་ལྡན་ས་སྐྱ་པའི་གདུང་རྒྱུད་རིན་པོ་ཆེ་ལ་ཉམས་པ་ཡིན་ངེས་པའི་དད་པ་དང་ངེས་ཤེས་ཁྱད་པར་ཅན་འཁྲུངས་ཤིང་། ཞབས་ཏོག་འགྲུབ་པའི་རྟེན་འབྲེལ་གཟིགས་ནས་ཞལ་གྱིས་བཞེས།
དེ་ནས་དགུང་ལོ་བཅུ་གཅིག་བཞེས་པ་ཤིང་མོ་ཡོས་བུའི་ལོ། མཁན་ཆེན་ཐམས་ཅད་མཁྱེན་པ་དཔོན་སློབ་རྣམས་དཔལ་རྩེ་གདོང་གི་ཕྱོགས་ལས་རྣམ་པར་རྒྱལ་བའི་ཁང་བཟང་དུ་སྤྱན་དྲངས། ཐོག་མར་རྣམ་པར་རྒྱལ་མ་ལྷ་དགུའི་རྗེས་གནང་དང་། ཚེ་དཔག་མེད་ལྷ་དགུའི་དབང་ལ་སོགས་པའི་ཆོས་ཀྱི་རྣམ་གྲངས་འགའ་ཞིག་གསན་ཅིང་། སྨིན་དྲུག་ཟླ་བའི་དཀར་ཕྱོགས་ལ་བསྟན་པའི་རྩ་བ་ཡོངས་སུ་རྫོགས་པའི་དགེ་བསྙེན་གྱི་སྡོམ་པ་རྣམ་པར་དག་པས་ཐུགས་བརྒྱུད་ལེགས་པར་གཏམས་ཤིང་། རབ་ཏུ་བྱུང་བའི་བརྟུལ་ཞུགས་ལའང་གནས་པར་མཛད་དོ། ། དེ་ནས་ཆོས་ཀྱི་རྗེ་དེ་ཉིད་ལས་ཐོག་མར་འཇམ་པའི་དབྱངས་ས་སྐྱ་པཎྜི་ཏ་ཆེན་པོས་མཛད་པའི་ཐུབ་པ་དགོངས་གསལ་ཞེས་བྱ་བའི་བསྟན་བཅོས་ཆེན་མོ་ཞང་མདོ་སྡེ་དཔལ་གྱི་སྒྲུང་འགྲེལ་དང་། མཁན་ཆེན་ཆོས་ཀྱི་རྗེ་དེ་ཉིད་ཀྱིས་མཛད་པའི་ས་རྡར་ཐབས་མདོ་སྦྱོར་སྤྱི་དོན་སོགས་ཀྱི་སྟེངས་ནས་བཤད་པ་ལེགས་པར་གསན་པས། སྔོན་གྱི་བག་ཆགས་བཟང་པོ་སད་པའི་སྟོབས་ཀྱིས། དཀའ་ཚེགས་མེད་པར་ཚིག་དང་དོན་དུ་བཅས་པ་ཐུགས་སུ་ཆུད་ནས་ལོ་དེ་ཉིད་ཀྱི་ནང་དུ་རྣལ་གཞག་མཛད་པར་དགོངས་ཏེ།
སྐུའི་གཅུང་རིན་པོ་ཆེ་ངག་གི་དབང་ཕྱུག་གི་ཞལ་སྔ་ནས་དང་སྐུ་མཆེད་གཉིས་ཀ་གདན་ས་ཆེན་པོར་ཕྱག་ཕེབས་པའི་ཡར་ལམ་དཔལ་ཨེ་ཝཾ་ཆོས་ལྡན་གྱི་དགོན་པར་ཕེབས། དེར་བཞུགས་པའི་མཁན་སློབ་དགེ་འདུན་དང་བཅས་པས་བསུ་བའི་ཡོ་བྱད་དང་། སེར་ཕྲེང་གི་བཀོད་པ་བསམ་གྱིས་མི་ཁྱབ་པས་བཀུར་བསྟི་དང་བཅས་ཏེ་སྤྱན་དྲངས་ཤིང་། བསྙེན་ཅིང་བཀུར་བས་མཉེས་པར་མཛད། རྒྱལ་གྱི་ཟླ་བའི་ཡར་ཚེས་བཅུ་གཉིས་ཀྱི་ཉི་མ་ཕྱེད་ཡོལ་ཙམ་གྲིབ་ཚོད་རྐང་པ་གཉིས་ཀྱི་དུས་སུ་ལྷ་དང་བཅས་པའི་འཇིག་རྟེན་ཐམས་ཅད་ཀྱི་འདྲེན་མཆོག་དམ་པ་མི་འཕྲོགས་པའི་མཁྱེན་རབ་དང་། དམིགས་པ་མེད་པའི་ཐུགས་རྗེ་ཆེན་པོ་དང་ལྡན་ཞིང་སྐུ་གསུང་ཐུགས་ཀྱི་ཡོན་ཏན་ཕྲིན་ལས་བསམ་གྱིས་མི་ཁྱབ་པ་ལ་མངའ་བརྙེས་པའི་བདག་ཉིད། དོན་གྱི་སླད་དུ་མཚན་ནས་སྨོས་ཏེ། རྡོ་རྗེ་འཆང་ཆེན་པོ་དཀོན་མཆོག་འཕེལ་བའི་དྲུང་དུ་མཁན་པོ་ཞུས་ཤིང་། ཆོས་ཀྱི་རྗེ་མཁན་ཆེན་ཐམས་ཅད་མཁྱེན་པའི་ཞལ་སྔ་ནས་ཀྱིས་སློབ་དཔོན་མཛད་ནས། དགེ་ཚུལ་གྱི་སྡོམ་པ་རྣམ་པར་དག་པ་ནོས་ཤིང་།
མཚན་ཡང་དོན་དང་མཐུན་པར་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ཞེས་བྱ་བར་གསོལ་ཏེ། དུལ་བའི་གླང་པོ་ཆེ་གསེར་གྱི་དྲྭ་བས་བརྒྱན་པ་ལྟར་ཆ་ལུགས་མཛེས་ཤིང་བག་དང་ལྡན་ལ། བསླབ་པར་བྱ་བའི་གནས་ཕྲ་ཞིང་ཕྲ་བ་ལ་ཡང་ཁ་ན་མ་ཐོ་བའི་དྲི་མས་མ་དགོས་པའི་བཙུན་པའི་མཆོག་ཏུ་གྱུར་པར་མཛད་ནས། རབ་ཏུ་བྱུང་བའི་དགའ་སྟོན་དུ་མཁན་སློབ་ཀྱིས་གཙོ་མཛད། དགེ་འདུན་འདུས་པ་རྒྱ་མཚོའི་ཚོགས་དང་བཅས་པ་ལ་བསྙེན་བཀུར་འབུལ་ནོད་བསམ་གྱིས་མི་ཁྱབ་པ་མཛད་དོ། ། དེ་ལྟར་ངུར་སྨྲིག་གི་བླ་གོས་འཛིན་པ་རྣམས་ཀྱི་ནང་ན་ཆེས་མཆོག་ཏུ་གསལ་ཞིང་མོས་ལ། ལྷ་དང་མི་ཐམས་ཅད་ཀྱིས་མཆོད་པའི་གནས་དམ་པར་གྱུར་པའི་བདག་ཉིད་ཆེན་པོ་གཞན་ལ་ཕན་པར་གཞོལ་བའི་བརྩེ་བ་ཅན་འདི་ནི། ཐོག་མ་མེད་པ་ནས་གོམས་པའི་དབང་གིས་བྱང་ཆུབ་ཀྱི་སེམས་རྣམ་པ་གཉིས་ཀྱིས་ཐུགས་བརྒྱུད་ཡོངས་སུ་གང་ཞིང་། བདག་པས་གཞན་གཅེས་པར་འཛིན་པའི་བྱང་ཆུབ་སེམས་དཔའི་སྤྱོད་པ་བརླབས་པོ་ཆེ་དང་ལྡན་ལ། ངེས་པའི་དོན་དུ་བདེ་བ་དང་སྟོང་པ་ཟུང་དུ་འཇུག་པའི་ལམ་མངོན་དུ་མཛད་ཟིན་ཀྱང་།
མཁན་པོ་ཆོས་ཀྱི་རྗེ་དེ་ཉིད་ལས་སོ་སོའི་ཆོ་ག་ལས་ཐོབ་པའི་སྡོམ་པ་གསུམ་གྱི་བཀའ་དྲིན་ནོད་པར་བཞེད་ནས། སྔ་ཕྱིར་བརྒྱུད་པ་རྣམ་པར་དག་པ་ལས་འོང་བའི་བྱང་ཆུབ་ཀྱི་མཆོག་ཏུ་སེམས་བསྐྱེད་པའི་སྡོམ་པ་དང་། བཅོམ་ལྡན་འདས་སྙིང་པོ་ཀྱེ་རྡོ་རྗེ་ཡབ་ཡུམ་གྱི་དཀྱིལ་འཁོར་དུ་མངོན་པར་དབང་བསྐུར་བ་ལ་སོགས་པའི་རྡོ་རྗེ་ཐེག་པའི་བཀའ་དྲིན་མང་དུ་མནོས་ནས། རྩ་བ་དང་ཡན་ལག་གི་ཉེས་ལྟུང་གི་དྲི་མ་ཕྲ་མོས་ཀྱང་མ་གོས་པའི་དགེ་འདུན་རྡོ་རྗེ་འཛིན་པ་ཆེན་པོར་བཞུགས་པ་ཡིན་ནོ་ཞེས་ཐོས་ཏེ། ཉིད་ཀྱི་ཞལ་སྔ་ནས། བདག་ཀྱང་སྐྱེ་བ་སྔ་མར་ལས་བཟང་པོའི། ། སྨོན་ལམ་མཚམས་སྦྱར་གཙང་མའི་རིས་སྐྱེས་ནས། ། ཆུང་ངུའི་དུས་ནས་རིགས་ཀྱི་བག་ཆགས་སད། ། རབ་ཏུ་འབྱུང་འདོད་གེགས་མེད་ཆོས་སྒོར་ཞུགས། ། རྗེ་བཙུན་བླ་མ་རྣམས་ཀྱི་བཀའ་དྲིན་ལས། །
འཁྲུལ་མེད་ཆོ་གས་དབང་དང་སེམས་བསྐྱེད་བླངས། ། ཉམས་ལེན་མེད་ཀྱང་དམ་ཚིག་མ་ཉམས་ཙམ། ། ཞེས་གསུངས་སོ། ། དེ་དག་ལ་འདི་སྐད་ཅེས། མགོན་ཁྱོད་སྲིད་པའི་འཆིང་བས་མ་གོས་ཤིང་། ། འཁོར་བའི་ཕུན་ཚོགས་སྙིང་པོ་མེད་གཟིགས་ཀྱང་། ། མཆོག་གི་སྤྱོད་པས་འགྲོ་རྣམས་རྗེས་བཟུང་ཕྱིར། ། ཁྱིམ་གྱི་འཆིང་བ་དུག་ཅན་ཟས་བཞིན་སྤངས། ། སླར་ཡང་ཨེ་ཝཾ་ཆོས་ཀྱི་འཇུག་ངོགས་ཆེར། ། བློ་གསལ་ཆུ་བྱ་མང་པོས་མདུན་བསུས་ཏེ། །
མཁན་སློབ་ངང་པའི་དེད་དཔོན་བཀའ་དྲིན་ལས། ། བསླབ་གསུམ་འོ་མའི་རྒྱ་མཚོར་རིམ་གྱིས་ཞུགས། ། གཉིས་པ་རྟེན་དེ་ལ་བསླབ་སྦྱངས་མཛད་པའི་ཚུལ་ནི། སློབ་དཔོན་མཁས་པའི་ཞལ་གྱི་ཆུ་གཏེར་ལས། ། རིམ་པར་འཕོས་པའི་ལེགས་བཤད་འོད་དཀར་ཅན། ། ཁྱོད་ཀྱི་རྣམ་དཔྱོད་ཤར་རིའི་རྩེར་བླངས་ཏེ། ། སྲིད་ཞིའི་རྒུད་པ་སེལ་བའི་དཔལ་དུ་མཛད། ། ཅེས་ཏེ། དེ་ནས་གཙོ་བོར་བསྟན་པའི་བྱ་བ་ཀློག་པ་ཐོས་བསམ་ཉིད་གལ་ཆེ་བར་དགོངས་ནས། མཁན་ཆེན་ཆོས་ཀྱི་རྗེ་དེ་ཉིད་ལ་མངའ་བའི་མདོ་སྔགས་ཀྱི་དམ་པའི་ཆོས་ཕལ་མོ་ཆེ་དང་།
ཁྱད་པར་ཀྱེ་རྡོ་རྗེ་རྩ་བ་དང་བཤད་པའི་རྒྱུད་གསུམ་རྗེ་བཙུན་ས་སྐྱ་པ་གོང་མ་རྣམས་ཀྱི་གསུང་རབ་ཀྱི་སྟེང་ནས་བཤད་པ་ཞིབ་ལ་མཐའ་ཆོད་པ་དང་། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་ལ་སོགས་པ་ཟབ་པ་དང་རྒྱ་ཆེ་བའི་དམ་པའི་ཆོས་ཀྱི་རྣམ་གྲངས་མང་དུ་གསན་ཅིང་ཐུགས་སུ་ཆུད་པར་མཛད་དོ། ། མཁན་སློབ་འདི་གཉིས་ལས་དམ་པའི་ཆོས་གསན་པའི་རྣམ་གྲངས་རྣམས་བརྗོད་པོ་བའི་ཕྱིར་དུས་ཕྱིས་གསན་པ་རྣམས་དང་ལྷན་ཅིག་འོག་ཏུ་བརྗོད་པར་བྱའོ།། །། གསུམ་པ་མཛད་པའི་གཙོ་བོ་བྱེ་བྲག་ཏུ་བཤད་པ་ལ་གསུམ་སྟེ། བསྟན་པ་ལ་རྣམ་པར་གཞག་པའི་ཚུལ་དང་། བསྟན་པའི་བདག་པོར་མངའ་གསོལ་བའི་ཚུལ། བསྟན་པའི་བྱ་བ་ཐོས་བསམ་བསྒོམ་གསུམ་མཛད་པའི་ཚུལ་ལོ། ། དང་པོ་ནི། འཇམ་མགོན་གཉིས་པ་ས་སྐྱ་པཎྜི་ཏ། ། གངས་ཅན་འགྲོ་བའི་དཔལ་དུ་སླར་བྱོན་ཏེ། །
ངོ་མཚར་མཁྱེན་བརྩེའི་ལང་ཚོ་ངོམ་མཁས་པའི། ། ཡོངས་རྫོགས་བསྟན་པའི་མངའ་བདག་ཁྱོད་ཕྱག་འཚལ། ། ཞེས་ཏེ། དགུང་ལོ་བཅུ་གཉིས་ལ་ཉེ་བ་ཙམ་ན། ལྷ་དང་བཅས་པའི་འགྲོ་བའི་འདྲེན་པ་མཁན་ཆེན་ཆོས་ཀྱི་རྗེ་དང་དཔོན་སློབ་ལྷན་གཅིག་ཏུ་དེ་བཞིན་གཤེགས་པ་སློབ་མའི་ཚོགས་ཀྱི་བསྐོར་བའི། ཟླ་བ་རྒྱུ་སྐར་གྱི་དབུས་ན་གསལ་བ་ལྟར། དགེ་བའི་བཤེས་གཉེན་སྡེ་སྣོད་འཛིན་པ་དུ་མའི་འཁོར་གྱིས་བསྐོར་ཏེ། དཔོན་སྐྱ་དང་དྲུང་འཁོར་དང་ལས་སྣ་འཛིན་པའི་སྐྱེ་བོའི་ཚོགས་བསམ་གྱིས་མི་ཁྱབ་པས་ཞབས་འབྲིང་བ་བྱས་ཏེ། གདན་ས་ཆེན་པོའི་ཕྱོགས་སུ་ཆིབས་ཀྱི་ཁ་ལོ་སྒྱུར་བར་མཛད་ནས་རིམ་གྱིས་ཕེབས་ཏེ། གདན་ས་ཆེན་པོའི་བླ་བྲང་རིན་ཆེན་སྒང་དུ་བཞུགས།
ལོ་གསར་གྱི་དཀར་ཕྱོགས་དགའ་བ་དང་པོའི་ཚེས་ལ་གངས་རིའི་ཁྲོད་ཀྱི་ཐམས་ཅད་མཁྱེན་པ་གཉིས་པ་དུས་གསུམ་གྱི་རྒྱལ་བ་སྲས་དང་སློབ་མར་བཅས་པ་ཐམས་ཅད་ཀྱི་མཁྱེན་བརྩེ་ནུས་གསུམ་གཅིག་ཏུ་བསྡུས་པའི་ངོ་བོ་རྗེ་བཙུན་འཇམ་པའི་དབྱངས་ཀྱི་རྣམ་པར་འཕྲུལ་པ་ཆོས་ཀྱི་རྗེ་ས་སྐྱ་པཎྜི་ཏ་ཆེན་པོའི་ཆོས་ཀྱི་ཁྲི་ག་ལ་བ་དེར་ཞབས་ཟུང་འཁོར་ལོའི་རི་མོ་རྩན་པའི་ཁམས་གསུམ་ཆོས་ཀྱི་རྒྱལ་པོ་ཆེན་པོར་ལྷ་དང་བཅས་པའི་འཇིག་རྟེན་ཐམས་ཅད་ཀྱི་མངའ་གསོལ་ཏེ། མཁན་ཆེན་ཐམས་ཅད་མཁྱེན་པས་ཐོག་དྲངས། གདན་ས་ཆེན་པོའི་བླ་མ་སློབ་དཔོན་དགེ་བའི་བཤེས་གཉེན། བརྒྱ་ཚོ་སོ་སོའི་དཔོན་ལ་སོགས་པའི་དགེ་འདུན་འདུས་པ་རྒྱ་མཚོ་ལྟ་བུ་དང་། དཔོན་ཆེན་ལ་སོགས་པའི་མི་ཆེན་པོ་མང་པོ་དང་བཅས་པའི་སྐྱེ་བོའི་ཚོགས་སྟོང་ཕྲག་དུ་མ་ཚོགས་པ་ལ། རྒྱལ་བའི་སྲས་ཀྱི་ལམ་པོ་ཆེ་ཐུབ་པའི་དགོངས་པ་གསལ་བ་ཞེས་བྱ་བའི་བསྟན་བཅོས་ཆེན་པོ་ཡོངས་སུ་རྫོགས་པར། སྐུའི་ཆ་བྱད་མཛེས་ཤིང་བརྗིད་ཆགས་ལ། གསུང་མ་སྟབས་ཤིང་མཐོ་དམན་མེད་པར་དེ་བཞིན་གཤེགས་པ་ཆོས་ཀྱི་འཁོར་ལོ་བསྐོར་བའི་ཚུལ་ལྟར། དཔལ་གྱི་མགུར་ནས་འཕྲུལ་གྱི་ལྗགས་བརྐྱངས་ཏེ། འགལ་དང་མ་འབྲེལ་ཟློས་པའི་སྐྱོན་ལས་གྲོལ་ཞིང་།
བརྗོད་བྱའི་དོན་འབྱེད་ལ། བརྗོད་བྱེད་ཀྱི་ངག་ཚིག་སྡེབས་ལེགས་པ། དབང་གསལ་སྙན་པའི་གསུང་ཚངས་པའི་དབྱངས་ལྟ་བུས་ཉི་མ་གསུམ་གྱི་བར་དུ་ལེགས་པར་བཤད་པས། སྐྱེ་བོའི་ཚོགས་ཐམས་ཅད་ཤིན་ཏུ་ངོ་མཚར་ཤིང་། སྐུ་ན་གཞོན་ནུ་འདི་ལྟ་བུ་ལ་སྐུ་གསུང་ཐུགས་ཀྱི་ཡོན་ཏན་རྨད་དུ་བྱུང་བ་འདི་འདྲ་བ་འབྱུང་བ་འདི་ནི་ངེས་པར་ཆོས་ཀྱི་རྗེ་ས་སྐྱ་པཎྜི་ཏ་ཉིད་གདུལ་བྱའི་དོན་དུ་སླར་ཡང་སྐུ་སྐྱེ་བ་བཞེས་པ་ཡིན་ཡང་དག་གོ ། ཞེས་མཁས་པའི་སྐྱེ་བོ་ཐམས་ཅད་ཀྱིས་དད་པ་དང་གུས་པ་ཆེན་པོས་མཆོག་ཏུ་བསྔགས་པའི་གནས་སུ་གྱུར་ཅིང་། འདུས་པའི་དགེ་འདུན་སྐྱེ་བོའི་ཚོགས་དང་བཅས་པ་ལ་རྣམ་གཞག་གི་དགའ་སྟོན་རྒྱ་ཆེན་པོ་ཡང་བསྒྲུབས་ཏེ། མཐོང་ཐོས་ཀྱི་ཡུལ་དུ་བྱས་པའི་སྐྱེ་བོ་ཐམས་ཅད་གུས་པའི་ཐལ་མོ་སྤྱི་བོར་སྦྱོར་བ་ལ་ངལ་བ་ལྷུར་བྱེད་དོ་ཞེས་ཐོས་སོ། ། དེ་དག་ལ་འདི་སྐད་ཅེས། འཛིན་མའི་ཁྱོན་འདིར་འཇམ་དབྱངས་སྤྲུལ་པའི་སྐུ། །
རིམ་པར་བྱོན་པའི་དཔལ་ལྡན་ས་སྐྱ་ཞེས། ། གྲགས་པའི་རྔ་ཆེན་སྲིད་ན་གསལ་བ་དེར། ། བཅུ་གཉིས་བཞེས་ཚེ་བཤད་པའི་དགའ་སྟོན་བསྒྲུབས། ། སྐུ་ནི་འཁོར་ཚོགས་དབུས་ན་ཟླ་ལྟར་བརྗིད། ། གསུང་ནི་ཚངས་པའི་དབྱངས་ལྟར་དལ་དོད་སྙོམས། ། ཐུགས་ནི་ཤེས་བྱའི་གནས་ལ་གསལ་བར་འཇུག ། ཡོན་ཏན་སྐྱེ་བོ་ཀུན་གྱི་ཁ་ན་རྒྱུ།། །། གཉིས་པ་བསྟན་པའི་བདག་པོར་མངའ་གསོལ་བའི་ཚུལ་ནི། འཇམ་གླིང་ས་ལ་དབང་སྒྱུར་འཕགས་པ་ཡི། ། ཞབས་སྟེགས་ནོར་བུའི་ཁྲི་ལ་རྟག་འཁོད་ནས། །
ཐེག་གསུམ་ཆོས་ཀྱི་རྒྱལ་སྲིད་སྐྱོང་མཁས་པའི། ། ཐུབ་དབང་བསྟན་པའི་རྒྱལ་ཚབ་ཁྱོད་ཕྱག་འཚལ། ། ཞེས་ཏེ། དུས་དེ་ཉིད་ནས་བརྩམས་ཏེ་བདག་ཉིན་ཆེན་པོ་འདིའི་སྙན་པའི་གྲགས་པ་ལྷའི་རྔ་བོ་ཆེ་ལྟ་བུས་རྒྱ་མཚོའི་མཐའ་ཀླས་པའི་ས་ཆེན་པོ་འདི་མངོན་པར་ཁྱབ་པར་གྱུར་པས་བློ་གསལ་ཞིང་གཟུ་བོར་གནས་པའི་སྐྱེས་བུ་ཐམས་ཅད་བདག་ཉིད་ཆེན་པོའི་ཡོན་ཏན་འབའ་ཞིག་སྒྲོག་པས་བྲེལ་ཞིང་། དཔལ་ལྡན་ས་སྐྱ་པའི་ཆོས་དང་སྲིད་ཀྱི་བཀའ་འབངས་སུ་གཏོགས་པ་ཐམས་ཅད་ཆར་འདོད་ཀྱི་བྱིའུས་དབྱར་སྐྱེས་ཀྱི་སྒྲ་ཐོས་པ་ལྟར་དགའ་ཞིང་མགུ་ལ་གུས་པའི་རྣམ་འགྱུར་ཙམ་ཡང་འཛིན་པར་བྱེད་ལ། ཁྱད་པར་ལུགས་གཉིས་ལ་མཁྱེན་པ་གསལ་བའི་སེང་གེ་རྩེའི་ས་སྐྱོང་ཆེན་མོ་བཀྲ་ཤིས་རྒྱལ་མོས་མཐིལ་བཞུགས་མཛད་དེ། གདན་ས་ཆེན་པོའི་བཀའ་བགྲོས་པ་ཐམས་ཅད་ཀྱིས་གསོལ་བ་བཏབ་ནས་བཞི་ཐོག་གཟིམ་ཁང་དུ་སྤྱན་དྲངས་ཏེ། འཛམ་གླིང་བསྟན་པའི་མངའ་བདག་ཆོས་ཀྱི་རྒྱལ་པོ་འཕགས་པ་རིན་པོ་ཆེའི་གདན་སེང་གེའི་ཁྲི་ག་ལ་བ་དེར་ཞབས་ཟུང་རྣམ་པར་བཀོད་ནས་བསྟན་པའི་བདག་པོ་ཆེན་པོར་མངའ་གསོལ་ཏེ། འཛམ་གླིང་བྱང་ཕྱོགས་ཀྱི་རྒྱུད་ན་གནས་པའི་སྐྱེ་དགུ་ཐམས་ཅད་མགོན་དང་བཅས་པར་མཛད་ཅིང་། ས་ཆེན་པོའི་དཀྱིལ་འཁོར་འདི་ཡང་སྣུལ་ཞིང་མཛེས་ལ་མཆོག་ཏུ་འོད་ཆགས་པའི་དཔལ་དང་ལྡན་པར་མཛད་པ་ཡིན་ནོ། །
དེ་ནས་བརྩམས་ཏེ་གདན་ས་ཆེན་པོའི་དབྱར་ཆོས་དང་དགུན་ཆོས་ལ་སོགས་པ་ལ་ཁོར་མར་ཕེབས་ཤིང་ཆོས་དང་སྲིད་ཀྱི་མཛད་པ་ཐམས་ཅད་གོང་འཕེལ་དུ་གྱུར་པ་ཡིན་ནོ། ། ཞེས་ཐོས་སོ། ། དེ་དག་ལ་འདི་སྐད་ཅེས། མཁྱེན་བརྩེའི་ཡོན་ཏན་གཏིང་མཐའ་མི་དཔོགས་པ། ། འདི་ནི་འཇམ་དབྱངས་མི་ཡི་གཟུགས་ཅན་ཞེས། ། ས་གསུམ་སྐྱེ་བོ་ཀུན་གྱི་ཁར་རྒྱུ་ཞིང་། ། སྙན་གྲགས་རྔ་ཆེན་སྲིད་པའི་རྩེ་མོར་བརྡུངས། ། དེ་ཚེ་ས་སྐྱོང་དབང་མོའི་དད་གུས་དང་། ། རང་སྲིད་འབྱོར་བའི་དཔལ་འབྲས་ཀྱིས་མཆོད་ནས། ། སྲིད་གསུམ་འགྲོ་བའི་འདྲེན་པར་མངའ་ཕུལ་ཏེ། །
འཛིན་མའི་འཁྱོན་འདི་རྫོགས་ལྡན་ཇི་བཞིན་བསྐྱངས།། །། གསུམ་པ་བསྟན་པའི་བྱ་བ་ཐོས་བསམ་བསྒོམ་གསུམ་མཛད་པའི་ཚུལ་ནི། ཐོག་མེད་དུས་ནས་ཤེས་བྱ་ཀུན་མཁྱེན་ཡང་། ། འཇིག་རྟེན་དྲངས་ཕྱིར་ཡོངས་འཛིན་མཁས་རྣམས་ལས། ། རིགས་གནས་ཆུ་གཏེར་རྣམ་དཔྱོད་ཧུབ་གཅིག་གིས། ། སྐད་ཅིག་ཉིད་ལ་འདྲེན་མཁས་ཁྱོད་ཕྱག་འཚལ། ། ཞེས་ཏེ། དེ་ནས་ཡང་རྒྱལ་བའི་གཞུང་ལུགས་རབ་འབྱམས་ལ་མཁྱེན་པའི་སྤྱན་རབ་ཏུ་གསལ་བའི་དབང་པོ་རྭ་དབོན་ཡོན་ཏན་འབྱུང་གནས་ཞེས་གྲགས་པ་རྩེ་གདོང་དུ་སྤྱན་དྲངས་ནས། ལྷག་པའི་ཚུལ་ཁྲིམས་ཀྱི་བསླབ་པ་མཐའ་དག་གི་མཛོད་དུ་གྱུར་པ་འདུལ་བ་མདོ་རྩ་བ་དང་། འདུལ་བ་རྒྱ་མཚོའི་སྙིང་པོ་བསྡུས་པ་ལྟ་བུ་འདུལ་བ་ཚིག་ལེའུར་བྱས་པ།
རྒྱས་པའི་བསྟན་བཅོས་ཚད་མ་རྣམ་འགྲེལ། སྡེ་བདུན་མདོ་དང་བཅས་པའི་དགོངས་འགྲེལ་གྱི་བསྟན་བཅོས་ཚད་མ་རིག་པའི་གཏེར། སྡོམ་པ་གསུམ་གྱིས་རབ་ཏུ་དབྱེ་བ་ལ་སོགས་པ་གཙོ་བོར་གྱུར་པའི་ཆོས་ཀྱི་རྣམ་གྲངས་འགའ་ཞིག་ལུང་རིག་གི་མཐའ་སྤྱོད་དང་བཅས་ཏེ་ལེགས་པར་གསན་ཅིང་དཀའ་བའི་གནས་རྣམས་འབེལ་གཏམ་དང་རིག་ལུང་གི་སྒོ་ནས་ཀྱང་གཏན་ལ་ཕབ་པས། མཁྱེན་པའི་སྤྱན་ཟུར་ལྷུང་བ་ཙམ་གྱིས་ཤེས་པར་བྱ་བའི་གནས་དེ་དང་དེ་དག་གི་དཔྱིས་ཕྱིན་པར་རྒྱུ་མཚན་དང་བཅས་པར་ལེགས་པར་དགོངས་ཤིང་ཐུགས་སུ་ཆུད་ལ། ཁྱད་པར་དུ་ཚད་མ་རིག་པའི་གཏེར་གྱི་འགྲེལ་པ་འགྲེལ་བཤད་དང་བཅས་པ་དུ་མའི་ཚིག་དོན་ཐམས་ཅད་མེ་ལོང་དྭངས་པ་ལ་གཟུགས་བརྙན་རྣམ་པར་བཀྲ་བ་ལྟར། བདག་ཉིད་ཆེན་པོ་འདིའི་ཐུགས་ལ་གསལ་བར་སྨིན་ཏེ། བརྒལ་ཞིང་བརྟགས་པའི་ཚུལ་གྱིས་རིགས་པ་དང་མི་རིགས་པ་དང་མི་རིགས་པ་རྣམ་པར་འབྱེད་པ་ལ་མཁས་པའི་སྤོབས་པས་ཕ་རོལ་གྱི་ཟིལ་གྱིས་གནོན་པར་མི་ནུས་པའི་སྨྲ་བའི་ཁྱུ་མཆོག་ཆེན་པོར་གྱུར་པས་དུས་མཉམ་པའི་སྐྱེ་བོ་ཀུན། ཤེས་རབ་མཚུངས་མེད་དེ་ལྟ་བུ་འཇམ་དབྱངས་མ་གཏོགས་གཞན་ལ་མི་ཡོང་ཞེས་ཟེར། དེ་དུས་སྔ་དྲོ་གསོལ་ཇ་སྦྱོར་རེ་ཙམ་གྱི་བར་ལ་མདའ་ཚད་ཤོག་བུ་བདུན་རེ་ཙམ་ཟིན་པ་ཡང་བྱས་ཞེས་གསུངས་ཞིང་། ཇི་སྙེད་མཁྱེན་ཅིང་ཐུགས་སུ་ཆུད་པ་ཐམས་ཅད་ཀྱང་འབད་རྩོལ་ཆེན་པོས་ནན་ཏན་མི་དགོས་པར་ལོ་བརྒྱར་སྦྱངས་པ་ལྟར་བསྙེལ་བ་མེད་པའི་དྲན་པ་དང་།
གཏུགས་པ་མེད་པའི་སྤོབས་པ་བཏགས་ཐོགས་པ་མེད་པར་རང་གི་ངང་གིས་འབྱུང་བ་ནི་བདག་ཉིད་ཆེན་པོའི་ཐུན་མོང་མ་ཡིན་པའི་ཡོན་ཏན་དུ་སྣང་ངོ་། ། ཉིད་ཀྱི་ཞལ་ནས་ཀྱང་། གསང་སྟོན་སློབ་དཔོན་ཡོན་ཏན་འབྱུང་གནས་ལ། ། འདུལ་བ་མདོ་རྩ་ཀཱ་རི་ཀཱ་ལ་སོགས། ། ཚད་མ་རྣམ་འགྲེལ་རིག་གཏེར་སྡོམ་གསུམ་དང་། ། ཕ་རོལ་ཕྱིན་པའི་གཞུང་ལུགས་འགའ་ཞིག་མནོས། ། སྔགས་ཀྱི་སྡེབ་སྦྱོར་ལག་ལེན་ཕྲན་ཚེགས་བསླབས། ། དེ་ལྟར་ཐོས་པའི་གཞུང་ལུགས་ཐམས་ཅད་ལ། ། བསལ་བས་སྒྲོ་འདོགས་ཆོད་ཅིང་བསྒོམ་ན་ཡང་། ། ཐེ་ཚོམ་མི་ཟ་ཡིད་ཆེས་ཅུང་ཟད་ཡོད། །
ཅེས་གསུངས་སོ། ། དེ་ནས་བར་སྐབས་ཞིག་ཏུ་དཔལ་ས་སྐྱའི་རིན་ཆེན་སྒང་དུ། ཆོས་ཀྱི་རྒྱལ་པོ་རྒྱ་གར་ཤེས་རབ་རྒྱལ་མཚན་སྐུ་མཆེད་ཀྱི་ནང་རྟེན་རྡོ་རྗེ་འཆང་ཆེན་པོའི་གསེར་སྐུ་གདན་ས་ཆེན་པོའི་ཆུ་བྱང་ན་སྐུ་ཚད་ཆེ་བར་གྲགས་པ་བཞེངས། ཨེ་ཝཾ་ནས་འདྲེན་མཆོག་ཆོས་ཀྱི་རྒྱལ་པོ་དཔོན་སློབ་རྣམས་སྤྱན་དྲངས་ནས་རབ་གནས་ཀྱི་ཆོ་ག་རྒྱས་པ་དང་། བཀྲ་ཤིས་དང་དགའ་སྟོན་རྒྱ་ཆེན་པོ་མཛད་ཅིང་དམ་པའི་ཆོས་ཀྱི་རྣམ་གྲངས་འགའ་ཞིག་ཀྱང་གསན་ནས་སོ་སོར་ཆགས་ཕེབས། སླར་ཡང་ཡབ་ཀྱི་དགོངས་རྫོགས་དང་སྒོ་བསྟུན་ནས་རྩེ་གདོང་དུ་སྤྱན་དྲངས་ཏེ་ཟབ་པ་དང་རྒྱ་ཆེ་བའི་དམ་པའི་ཆོས་མང་དུ་གསན་ནོ། ། ལུག་ལོའི་དབྱར་འདྲེན་མཆོག་ཆོས་ཀྱི་རྗེའི་བཀས་གདན་སའི་དབྱར་ཆོས་ལ་ཕེབས་མི་དགོས་ན། གནས་སྐབས་སུ་བར་ཆད་ཞི་ཞིང་མཐར་ཐུག་ཡི་དམ་ལྷས་རྗེས་སུ་འཛིན་ལ། རང་གཞན་གྱི་དོན་གཉིས་འགྲུབ་པར་འགྱུར་བས། ཐུགས་དམ་བསྙེན་པ་མཛད་ན་ཤིན་ཏུ་ལེགས་པའི་བཀའ་ལུང་དང་།
ཉམ་ལེན་མཛད་ཚུལ་གྱི་བསླབ་བྱ་དང་། ཆོས་ཀྱི་རྒྱལ་པོ་འཕགས་པའི་བདུད་རྩི་རིལ་བུ་སོགས་བྱིན་རླབས་ཀྱི་རྟེན་དང་བཅས་པ་གནང་བ་ལ་བརྟེན། རྩེ་གདོང་བླ་བྲང་གི་གཟིམས་ཁང་རྩེར་དཔོན་སློབ་ཉུང་ཤས་ཀྱིས་སྐུ་མཚམས་མཛད་ནས་སྟན་ཐོག་གཅིག་ཏུ་མི་ཚིག་གི་བར་མ་ཆོད་པའི་དཔལ་ཀྱེ་རྡོ་རྗེའི་དཀྱིལ་འཁོར་གྱི་བསྙེན་པ་དང་། བཅུ་ཆའི་སྦྱིན་སྲེག་དང་བཅས་པ། རྡོ་རྗེ་ཕུར་པའི་བསྙེན་པ། རྡོ་རྗེ་ནག་པོ་ཆེན་པོའི་བསྙེན་པ་རྣམས་མཐར་ཕྱིན་པར་མཛད་པས་མཚན་མ་ཁྱད་པར་ཅན་དུ་མ་བརྙེས་པར་གྱུར་ཏོ། ། དེ་ནས་བརྩམས་ཏེ་གནས་སྐབས་ཐམས་ཅད་དུ་རིམ་པ་གཉིས་ཀྱི་ཏིང་ངེ་འཛིན་ཟབ་མོ་ལ་ཐུགས་ནམ་ཡང་གཡེལ་བ་མི་མངའ་ཞིང་། མཆོད་གཏོར་གྱི་རྣལ་འབྱོར་ལ་སོགས་པ་རྣམས་ཀྱང་དུས་ལས་ཡོལ་བ་མི་སྲིད་ལ། འཆད་ཉན་དང་གཟིགས་རྟོག་ལ་སོགས་པ་ཐམས་ཅད་ཀྱང་སྣང་སྟེང་སྒྱུ་མ་ལྟ་བུར་མཁྱེན་པའི་ཆོས་ཅན་འཁོར་འདས་དབྱེར་མེད་ཀྱི་ཉམས་ལེན་གྱི་གནད་ཟབ་མོ་དང་མ་བྲལ་བར་མཛད་པས་ཐུན་མཚམས་ཀྱི་རྣལ་འབྱོར་ཚུན་ཆད་ཀྱང་རྒྱུད་སྡེ་དང་མཐུན་པའི་ཉམས་ལེན་ཁོ་ན་སྐུ་ཉམས་སུ་བསྟར་བར་མཛད་པ་ཡིན་ནོ། ། ཞེས་ཁུམས་སོ། །
དེ་ནས་ཡང་ཤིང་ཕོ་བྱི་བའི་ལོའི་དབྱར། འདྲེན་མཆོག་ཆོས་ཀྱི་རྗེ་རྩེ་གདོང་གི་སྲིད་གསུམ་རྣམ་རྒྱལ་གྱི་ཆོས་སྡེར་སྤྱན་དྲངས་ཏེ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་དང་། ས་སྐྱ་པའི་ལྕགས་རིའི་ཁོངས་མི་འདའ་བའི་ཟབ་ཆོས་བཞི་ལ་སོགས་པ་གདམས་ངག་དེའི་ཆ་ལག་ཟབ་མོ་ཐམས་ཅད་ཉམས་འཁྲིད་ཀྱི་ཚུལ་དུ་ལེགས་པར་གསན་ཅིང་། དེ་དང་རྗེས་སུ་འབྲེལ་བའི་དབང་དང་བྱིན་རླབས་དང་། རླུང་དང་འཁྲུལ་འཁོར་ལ་སོགས་པའི་ཕྱག་ལེན་ཕྲ་ཞིང་ཕྲ་བ་ཚུན་ཆོད་ཀྱང་ལེགས་པར་སྦྱངས་ཤིང་ཐུགས་སུ་ཆུད་པར་མཛད་དོ། ། གཞན་ཡང་ཐེག་པ་ཆེན་པོའི་སེམས་བསྐྱེད་དང་། དེ་དག་གི་བསླབ་བྱ་དང་། དམ་ཚིག་གི་བཤད་པ་དང་། བསྐྱེད་རིམ་གྱི་བཤད་པ་དང་། ཟུར་བཀའ་ཁ་ཡར་དང་།
རྗེས་གནང་དང་ལུང་གི་ཚོགས་རབ་ཏུ་མང་པོ་དང་བཅས་པ་གསན་ཅིང་། གསན་པ་དེ་དག་ཀྱང་མིང་ཙམ་མ་ཡིན་པར་དཔྱིས་ཕྱིན་པར་མཛད་པས། འདྲེན་མཆོག་ཆོས་ཀྱི་རྗེ་ཡང་ཐུགས་ཤིན་ཏུ་རངས་པར་གྱུར་ཏེ། ཆོས་བདག་པོ་ལ་འཕྲོད་པས། བསྟན་པ་དང་འགྲོ་བའི་དོན་རྒྱ་ཆེན་པོ་མཛད་དགོས་སོ་ཞེས་གསུང་ཞིང་དགེས་སྤྲོ་ཤིན་ཏུ་ཆེ་བར་མཛད། བདག་ཉིད་ཆེན་པོ་དཔོན་གཡོག་རྣམས་ཀྱིས་ཀྱང་བསྙེན་བཀུར་འབུལ་ནོད་བསམ་གྱིས་མི་ཁྱབ་པ་མཛད་དོ། ། དུས་དེ་ཉིད་ཀྱི་ཚེ་རྗེ་བཙུན་དམ་པ་མུས་པ་ཆེན་པོ་འདྲེན་མཆོག་ཆོས་ཀྱི་རྗེ་མཇལ་བ་ལ་རྩེ་གདོང་དུ་ཕེབས་ཏེ། ཕྱོགས་ལས་རྣམ་རྒྱལ་དུ་ཞག་གྲངས་ཁ་ཡར་བ་ཅིག་བཞུགས། འདྲེན་མཆོག་ཆོས་ཀྱི་རྗེའི་བཀས་གནང་ནས། བདག་ཉིད་ཆེན་པོ་སྐུ་མཆེད་རྣམས་ཀྱི་ཕྱག་ན་རྡོ་རྗེ་འཆི་བདག་འཇོམས་པ་དང་།
བདེ་མཆོག་ལོ་དྲིལ་ལ་སོགས་པ་ཟབ་རྒྱས་ཀྱི་དམ་པའི་ཆོས་མང་དུ་གསན་ནོ། ། དེ་དག་ལ་འདི་སྐད་ཅེས། དཔལ་ལྡན་རྫོགས་པའི་བྱང་ཆུབ་ཆེ་བརྙེས་པའི། ། གསུང་གི་དབང་ཕྱུག་རྒྱལ་སྲས་གཞོན་ནུ་ཡང་། ། ཁྱབ་བདག་རྡོ་རྗེ་སེམས་དཔའི་ཞལ་སྔ་ལས། ། མི་མཉམ་ཆོས་ཀྱི་བདུད་རྩིའི་རོ་མཆོག་མྱངས། ། འདི་ན་གཞན་གྱི་ཡུན་དུ་མ་ཐོབ་པའི། ། མཁས་པས་བསྐྱེད་པའི་ལེགས་བཤད་ལང་ཚོ་ལ། ། ཁྱོད་ཀྱིས་མཁྱེན་པའི་སྤྱན་ཟུར་མཐོང་ཙམ་གྱིས། ། ཚིག་དོན་ཐུགས་ལ་གཅགས་པའི་རྩེ་དགའ་ཐོབ།། །།
གཉིས་པ་ཚིགས་ཕྱི་མ་དགེ་སློང་གི་རྟེན་ལ་བསྟན་པའི་བྱ་བ་མཛད་པའི་ཚུལ་ལ་གཉིས་ཏེ། སྡོམ་པ་ཇི་ལྟར་ནོད་པའི་ཚུལ་དང་། ཉན་བཤད་ཇི་ལྟར་མཛད་པའི་ཚུལ་ལོ། ། དང་པོ་ནི། ཁྱོད་ཀྱིས་ཐར་པའི་སྐས་ལ་བདེ་བླག་ཏུ། ། བགྲོད་པ་མཚོན་ཕྱིར་ལེགས་གསུང་འདུལ་བ་ནས། ། ཇི་སྐད་བཤད་པའི་བསླབ་པ་ཀུན་རྫོགས་ཏེ། ། སྐྱོན་བྲལ་ཚངས་པར་སྤྱོད་པའི་རྩེ་མོར་འཛེགས། ། ཞེས་ཏེ། དེ་ནས་ཡང་རྒྱལ་བའི་བསྟན་པ་ལ་ཞུགས་ལ་ཡོངས་སུ་རྫོགས་པ་ནི་དགེ་སློང་ཉིད་ཡིན་པར་དགོངས་ནས།
དགོངས་ལོ་ཉི་ཤུར་ཕེབས་པ་མིག་དམར་ཞེས་པ་རྒྱ་ནག་རྩིས་པའི་ཤིང་ཕོ་བྱི་བའི་ལོ། ཉི་མ་སེང་གེའི་ཁྱིམ་དུ་ཞུགས་པ། ཁྲུམས་ཀྱི་ཟླ་བའི་མར་ངོའི་གྲལ་ཚེས་སྔ་དྲོའི་གྲིབ་ཚོད་རྐང་པ་གཉིས་དང་། སྐྱེས་བུ་གཅིག་གི་དུས་སུ། མཁན་པོ་སྔར་གྱི་དེ་ཉིད་དང་། ལས་ཀྱི་སློབ་དཔོན་རྒྱལ་བའི་བཀའ་ཚུལ་རབ་འབྱམས་ལ་ཐོགས་པ་མེད་པའི་མཁྱེན་པའི་སྤྱན་རས་རབ་ཏུ་གསལ་ཞིང་། དམིགས་པ་མེད་པའི་ཐུགས་རྗེ་ཆེན་པོས་སྐལ་བར་མཚམས་པའི་གདུལ་བྱ་རྣམས་ལ་མཆོག་ཏུ་བརྩེ་བའི་བདག་ཉིད། ས་གསུམ་གྱི་འགྲོ་བའི་བླ་མ་ཆོས་ཀྱི་རྗེ་སངས་རྒྱས་རིན་ཆེན་དཔལ་བཟང་པོ་དང་། གསང་སྟེ་སྟོན་པའི་སློབ་དཔོན་བདེ་བར་གཤེགས་པའི་གསུང་རབ་མཐའ་དག་ལ་ཐོགས་པ་མེད་པའི་མཁྱེན་རབ་ཅན་ཡོན་ཏན་འབྱུང་གནས་པས་མཛད་དེ། དགེ་འདུན་བཅུ་ཕྲག་ཕྱེད་ཀྱི་དབུས་སུ་བསྙེན་པར་རྫོགས་པ་དགེ་སློང་གི་སྡོམ་པ་རྣམ་པར་དག་པ་ཐོབ་པར་མཛད་དེ།
ཚུལ་ཁྲིམས་ཀྱི་ཕུང་པོ་མིག་གི་འབྲས་བུ་ལྟར་གཅེས་པར་གཟུང་ནས། དགག་སྒྲུབ་གནང་གསུམ་གྱིས་བསླབ་པར་བྱ་བའི་ཆ་ཕྲ་ཞིང་ཕྲ་བ་རྣམས་ཀྱང་། གཞན་གྱིས་ཚེགས་ཆེན་པོས་བསྒྲུབ་པ་ལ་མི་ལྟོས་པར། སྐུ་གསུང་ཐུགས་ཀྱི་དབང་པོ་དུལ་ཞིང་ཞི་ལ་སྤྱོད་ལམ་བག་དང་ལྡན་པའི་ཀུན་སྤྱོད་དྲི་མ་མེད་པ། འཕགས་པ་རྟ་ཐུལ་གྲོང་ཁྱེར་དུ་བསོད་སྙོམས་ལ་རྒྱུ་བའི་རྣམ་པར་ཐར་པ་ལྟར། ཚུལ་ཁྲིམས་ཀྱི་དྲི་བསུང་རྒྱ་མཚོའི་གོས་ཅན་གྱི་མཐའ་ཀླས་པར་བཞུགས་ཏེ། འདོད་པ་བསོད་ཉམས་ཀྱི་མཐའ་དང་། ངལ་ཞིང་དུབ་པའི་མཐའ་གཉིས་སྤངས་པའི་དབུ་མའི་ལམ་མིག་འབྱེད་པ། ཡེ་ཤེས་འབྱེད་པ་ཉེ་བར་ཞི་བར་གྱུར་པ་ལ་བརྟེན་པར་མཛད་དོ། ། དེ་དག་ལ་འདི་སྐད་ཅེས།
ཞི་དང་ཉེར་ཞིའི་མྱོས་བུལ་མཐོ་ལྡན་ཞིང་། ། ཀུན་ནས་དུལ་བའི་གསེར་གྱི་དྲྭ་བ་ཅན། ། ཐུབ་བསྟན་སྐྱེད་ཚལ་མཛེས་པའི་གཉིས་འཐུང་ཁྱོད། ། ཡོངས་རྫོགས་བསྟན་པའི་ཁུར་ཆེན་འདེགས་པར་བཟོད། ། སྤྱོད་ལམ་ཀུན་ནས་དུལ་བ་རྟ་ཐུལ་ཏེ། ། བསླབ་བྱར་གུས་པ་ཀ་ཏ་ཡ་ནའི་བུ། ། སྦྱངས་པའི་ཡོན་ཏན་ལྡན་པ་འོད་བསྲུངས་བཞིན། ། དྲི་ཞིམ་བལྟ་ན་སྡུག་ལ་འོད་ཆགས་འབར།། །། གཉིས་པ་ཉན་བཤད་ཇི་ལྟར་མཛད་པའི་ཚུལ་ལ་གཉིས་ཏེ། གསན་པ་གཙོ་བོར་མཛད་པའི་ཚུལ་དང་།
འཆད་ཉན་བསྒོམ་གསུམ་སྤེལ་མར་མཛད་པའི་ཚུལ་ལོ། ། དང་པོ་ནི། ཁྱོད་ནི་མཁྱེན་པའི་ལང་ཚོ་ཆེར་རྒྱས་ཀྱང་། ། བློ་གསལ་ཡོངས་ཀྱི་དཔྱད་བྱ་འདི་ཡིན་ཞེས། ། མང་དུ་གསན་པའི་སྙིམ་པ་རབ་བརྐྱངས་ཏེ། ། མཁས་མང་ཞལ་གྱི་བདུད་རྩི་དགེས་པར་གསོལ། ། ཞེས་ཏེ། དེ་ལྟར་ངེས་པར་ལེགས་པའི་ལམ་ལ་གཅིག་ཏུ་གཞོལ་ཞིང་ལྷག་པའི་ཚུལ་ཁྲིམས་ངུར་སྨྲིག་གི་གོས་ཀྱི་རབ་ཏུ་མཛེས་པར་མཛད་ནས། སླར་ཡང་རང་གཞན་རྣམ་པར་གྲོལ་བའི་བདུད་རྩི་ཐོབ་པར་བྱས་པས་ཐབས་ཀྱི་གཙོ་བོ་ནི། དམ་པའི་ཆོས་ཐོས་ནས་ཉམས་སུ་ལེན་པ་དང་།
གཞན་ལ་ཕན་པ་གཙོ་བོར་བྱེད་པ་ཉིད་ཡིན་ནོ་སྙམ་དུ་དགོངས་ཤིང་། དེ་ཡང་རྩ་བ་དྲི་མ་མེད་པའི་གསུང་རབ་རྣམས་ལ་ཐོས་པ་བྱ་བ་ཉིད་སོ་སོར་རྟོགས་པའི་ཤེས་རབ་ཀྱི་འཇུག་ངོགས་ཡིན་པར་མཁྱེན་ནས། བདག་ཅག་གི་བླ་མ་འདིས་ཡོངས་ཀྱི་དགེ་བའི་བཤེས་གཉེན་རྣམས་ལས་ཇི་ལྟར་ཐོས་པ་མཛད་པའི་ཚུལ་མདོ་ཙམ་བརྗོད་ན། ལྷ་བཅས་འགྲོ་བའི་འདྲེན་མཆོག་དོན་གྱི་སླད་དུ་མཚན་ནས་སྨོས་ཏེ་ཆོས་ཀྱི་རྗེ་རྡོ་རྗེ་འཆང་ཆེན་པོ་དཀོན་མཆོག་འཕེལ་བའི་དྲུང་དུ། སྔ་ཕྱིར་དམ་པའི་ཆོས་གསན་པའི་རྣམ་གྲངས་ལ། ཐེག་པ་ཆེན་པོ་དབུ་མ་ལུགས་ཀྱི་སེམས་བསྐྱེད། དབང་གི་སྔོན་འགྲོའི་སེམས་བསྐྱེད། དེ་གཉིས་ཀྱི་ཡིག་ཆ་རྗེ་བཙུན་ཁུ་དབོན་གྱི་མཛད་པའི་ལུང་། བཅོམ་ལྡན་འདས་སྙིང་པོ་ཀྱེ་རྡོ་རྗེའི་དབང་། བདག་མེད་མ་ལྷ་མོ་བཅོ་ལྔའི་དབང་།
གཤིན་རྗེ་གཤེད་དམར་པོ་ལྷ་ལྔའི་དབང་། འཇིགས་བྱེད་ས་ལུགས་ཀྱི་དབང་། མི་འཁྲུགས་པ་ལྷ་དགུའི་དབང་། ཚེ་དཔག་མེད་ལྷ་དགུའི་དབང་། གསུང་ངག་རིན་པོ་ཆེའི་འཁྲིད། ལམ་དུས་ཀྱི་དབང་། རྡོ་རྗེ་བདག་མེད་མའི་བྱིན་རླབས། ལམ་ཟབ་བླ་མའི་རྣལ་འབྱོར་གྱི་བྱིན་རླབས། རྣལ་འབྱོར་དབང་ཕྱུག་གི་བྱིན་རླབས་གཉིས། ཡིག་བརྒྱ་དང་ཨཥྚའི་བཟླས་ལུང་།
རྣམ་འཛོམས་བིར་ལུགས་ཀྱི་བྱིན་རླབས། ཚར་གསུམ་ཁུག་པ། བརྡ་དོན་གསལ་བ་སོགས་ལམ་འབྲས་དང་འབྲེལ་བའི་བྱིན་རླབས་མཐའ་དག་དང་ལམ་སྦས་བཤད་ཀྱི་འཁྲིད་རྣམས་གསན། དེ་དག་དང་རྗེས་སུ་འབྲེལ་བའི་ཡིག་ཆ་ལ་གླེགས་བམ་དུ་ཅིས་ཀྱང་བཞུགས་པའི་ཡིག་སྣ་བཞི་བཅུ་ཞེ་དགུ་རྡོ་རྗེའི་ཚིག་རྐང་དང་བཅས་པ། ལས་དང་པོ་པ་དང་ཐུན་མོང་དུ་དགོས་པའི་ཆོས་བདུན་གྱི་བཤད་པ་དང་། ལག་ལེན། མན་ངག་ཕྲ་མོའི་རྐང་གྲངས་དུ་གྲགས་པ་དཀར་ཆག་ནང་བཞིན་གསན། གཞན་ཡང་བླ་མ་ལྔ་བཅུ་པ། དེའི་ཊཱིཀྐ་རྗེ་བཙུན་གྱིས་མཛད་པ། ཚོགས་འཁོར་ཚིམ་པ་དྲུག་པ།
ཡབ་ཡུམ་གྱི་བསྟོད་པ་གཉིས། ཀྱེ་རྡོ་རྗེའི་བཀྲ་ཤིས་རྣམས་གསན། རྗེ་འབྲོག་མིའི་ཟབ་ཆོས་ལ། ཌཱོམྦི་བའི་ལྷན་ཅིག་སྐྱེས་གྲུབ། མཚོ་སྐྱེས་ཀྱི་བསྐྱེད་རིམ་ཟབ་པའི་ཚུལ་དགུ་དང་། རྫོགས་རིམ་མར་མེའི་རྩེ་མོ་ལྟ་བུ། ངག་དབང་གྲགས་པའི་ཕྱག་རྒྱ་ཆེན་པོ་ཡི་གེ་མེད་པ་བྱིན་རླབས་དང་བཅས་པ། ཏོག་རྩེ་པའི་བསམ་མི་ཁྱབ་བྱིན་རླབས་དང་བཅས་པ། འཕགས་པ་ཀླུ་སྒྲུབ་ཀྱི་མཆོད་རྟེན་དྲུང་ཐོབ། ནག་པོ་སྤྱོད་པ་བའི་གཏུམ་མོ་ལམ་རྫོགས།
ནག་པོ་ཨུ་ཙི་ཏྲ་འཆི་བ་མེད་པའི་ཡོན་པོ་བསྲང་བ་དང་། རྒྱལ་ཆེན་ཨིནྡྲ་བྷཱུ་ཏིའི་ཕྱག་རྒྱས་ལམ་རྫོགས་པ་སྟེ། ལམ་སྐོར་ཕྱི་མ་བརྒྱད་དུ་གྲགས་པ། ཤཱནྟི་པའི་མདོ་རྒྱུད་བསྲེ་བ། ཛྙ་ན་ཤྲཱི་དང་ཤེས་རབ་འབྱུང་གནས་སྦས་པ་དང་རིན་ཆེན་རྡོ་རྗེ་གསུམ་གྱི་བར་ཆད་གསུམ་སེལ། ངག་དབང་གྲགས་པའི་གཉུག་མ་དྲན་གསལ། ནཱ་རོ་པའི་སྡུག་བསྔལ་གསུམ་སེལ་ཏེ་སྒོ་དྲུག་ཆོས་འབྲེལ་དུ་གྲགས་པ་རྣམས་གསན། ཡང་གསུང་ངག་བླ་མ་བརྒྱུད་པའི་རྣམ་ཐར་ཐོར་བུ་བར་གྲགས་པ་རྣམས་དང་། གཞུང་བཤད་སྲས་དོན་མ། འཁྲིད་ཡིག་ཞང་བྱ་རུ་བས་མཛད་པ།
ཀླན་དཀར་བ་སེང་གེ་རྒྱལ་མཚན་གྱིས་མཛད་པ། ཉན་ཆེན་པས་མཛད་པ་གཉགས་སྙིང་པོ་རྒྱལ་མཚན་གྱིས་མཛད་པ་རྣམས་གསན་ཏེ། མདོར་ན་ལམ་འབྲས་ལམ་སྐོར་ཞར་བྱུང་གི་མན་ངག དེ་དག་དང་རྗེས་སུ་འབྲེལ་བའི་ཡིག་ཆ་ཕྲན་ཚེགས་དང་བཅས་པ། ལམ་བསྡུས་ཏེ་སྒྲུབ་པའི་ལུང་སྦྱིན་པའི་བར་ལན་གཉིས་ཀྱི་བར་དུ་གསན་ནོ། ། གཞན་ཡང་དྲིལ་བུ་རིམ་ལྔའི་ཁྲིད། བྱིན་རླབས་ཡིག་ཆའི་ལུང་དང་བཅས་པ། ནག་པོ་རིམ་བཞིའི་ཁྲིད། རིམ་བཞི་ལམ་སློང་དང་། ཁྲིད་ཡིག་གསུང་བགྲོས་མའི་ལུང་དང་།
བདེ་མཆོག་དཀར་པོའི་བྱིན་རླབས་ཁྲིད་དང་བཅས་པ། བྱིན་རླབས་ཀྱི་ཡི་གེ ཁྲིད་ཡིག་ཆེ་ཆུང་གསུམ། ནཱ་རོ་མཁའ་སྤྱོད་ཀྱི་བྱིན་རླབས་དང་། དེ་ལ་བརྟེན་པའི་འདའ་ཁ་མའི་མན་ངག་ཟབ་མོ། ཤིན་ཏུ་སྤྲོས་མེད་ཀྱི་ཁྲིད་བྱིན་རླབས་དང་བཅས་པ། བིརྺ་པས་མཛད་པའི་བསྐྱེད་རྫོགས་ཀྱི་གཞུང་རྣམས་དང་། སྤྲོས་མེད་མཛེས་བརྒྱན། སྤྲོས་མེད་རྒྱུན་གྱི་རྣལ་འབྱོར། དཔའ་བོ་གཅིག་པའི་མངོན་རྟོགས་རྣམས་གསན།
གཞན་ཡང་ཀུ་རུ་ཀུལླེ། འདོད་པའི་རྒྱལ་པོ། ཚོགས་ཀྱི་བདག་པོ་རྣམས་ཀྱི་རྗེས་གནང་གསན་ནས། ཀུ་རུ་ཀུལླེའི་རྗེས་གནང་ལོ་རྒྱུས་དང་བཅས་པ། སྒྲུབ་ཐབས་ལྷན་སྐྱེས་རོལ་པས་མཛད་པ། རྡོ་རྗེ་གདན་པའི་མན་ངག་ཆེ་ཆུང་གསུམ། བསྙེན་སྒྲུབ་ལས་གསུམ་རྗེ་བཙུན་གྱིས་མཛད་པ། འདོད་རྒྱལ་གྱི་སྐོར་ལ། སྔགས་ཀྱི་རྒྱལ་པོའི་སྒྲུབ་ཐབས་རིན་ཆེན་རྡོ་རྗེས་མཛད་པ། དེའི་འགྲེལ་པ་ས་ཆེན་གྱིས་མཛད་པ།
དབང་གི་ཞལ་གདམས། སྐུ་གསུང་ཐུགས་ཀྱི་རབ་གནས། བཟླས་ལུང་གི་མན་ངག གཏོར་མའི་ཞལ་གདམས། དྲག་པོའི་ལས་སྦྱོར། འཁོར་ལོའི་མན་ངག ལས་བཞིའི་ཟིན་བྲིས། གསང་སྒྲུབ། རིན་ཆེན་སྒྲུབ་པའི་མན་ངག ཞི་རྒྱས་དྲག་རྣམས་ལ་ཁ་སྒྱུར།
སྦྱིན་སྲེག བསྟོད་པ། མཆོད་འབུལ། རྟགས་ཡིག རྟེན་འབྲེལ་གྱི་ཆོ་ག བརྒྱུད་པའི་ལོ་རྒྱུས་སྒྲུབ་ཐབས་ཆོས་རྗེ་རྡོ་རྗེ་འཆང་གིས་མཛད་པ། ཚོགས་བདག་གི་ལོ་རྒྱུས། སྒྲུབ་ཐབས་དི་པཾ་ཀ་རས་མཛད་པ། བསྙེན་སྒྲུབ་ལས་གསུམ། བསྟོད་པ་འཕགས་པས་མཛད་པ།
རྗེས་གནང་གི་ཡི་གེ་དབང་རྒྱས་གཉིས་ཀྱི་སྦྱིན་སྲེག ཚོགས་བདག་གི་གཟུངས་རྣམས་གསན། སྒྲུབ་ཐབས་བརྒྱ་རྩར་གྲགས་པ་བ་རི་བས་བསྒྱུར་བ་དང་། སྒྲུབ་ཐབས་བརྒྱ་མཚོ་སྤྱལ་ལུང་ལོ་ཙཱ་བས་བསྒྱུར་བ་གཉིས་ཀྱི་རྗེས་གནང་ལུང་དང་བཅས་པ། ཐུགས་རྗེ་ཆེན་པོ་སྐྱེར་སྒང་ལུགས་ཀྱིས་རིགས་གཏད། སྒྲུབ་ཐབས་མར་མེ་མཛད་ཀྱིས་མཛད་པ། རིག་གཏད་ཀྱི་ཆོ་ག སྐྱེར་སྒང་པས་མཛད་པའི་བསྟོད་པ། རྣམ་རྒྱལ་ལྷ་དགུའི་རྗེས་གནང་། རྣམ་འཇོམས་བ་རི་བའི་ལུགས་ཀྱི་རྗེས་གནང་།
གུར་མགོན་ལྕམ་དྲལ་དང་ལྷ་བརྒྱད་ཀྱི་རྗེས་གནང་དང་། ལས་མགོན་པུ་ཏྲ་མིང་སྲིང་གི་རྗེས་གནང་རྣམས་གསན། གཞན་ཡང་བདེ་མཆོག་རྩ་བའི་རྒྱུད་ལེའུ་ལྔ་བཅུ་ང་གཅིག་པ། གོང་མའི་ས་བཅད། བཀའ་འགྲེལ་མུ་ཏིག་ཕྲེང་བ། བཤད་རྒྱུད་རྣལ་འབྱོར་མ་ཀུན་སྤྱོད། རྗེ་བཙུན་ཆེན་པོའི་འགྲེལ་པ་དང་བཅས་པའི་སྟེང་ནས་བཤད་པ་གསན། གཞན་ཡང་ཀྱེ་རྡོར་འགྲེལ་པ་ལུགས་ཀྱི་ཆོས་སྐོར་ལ། སྒྲུབ་ཐབས་བདུད་རྩི་འོད། ལྷན་ཅིག་སྐྱེས་གྲུབ།
ཚོགས་ཀྱི་འཁོར་ལོ། འདུ་བ་བསྒྲགས་པ། དེ་ཉིད་བཅུ་པ། དཔའ་བོ་གཅིག་པའི་སྒྲུབ་ཐབས། ལྷ་དགུའི་སྒྲུབ་ཐབས། ཕྱག་གཉིས་པའི་སྒྲུབ་ཐབས། དྲན་པ་གཅིག་པ་གརྦྷ་བ་རི་པས་མཛད་པ། བདག་མེད་མ་དཔའ་བོ་གཅིག་པ་བསོད་སྙོམས་པས་མཛད་པ། གུར་གྱི་སྒྲུབ་ཐབས། བཟང་པོ་ཡོངས་གཟུང་།
ཡན་ལག་དྲུག་པ། བདག་མེད་མའི་སྒྲུབ་ཐབས། ཀུ་མུ་ཏི་རྣམས་མི་ཐུབ་ཟླ་བས་མཛད་པ། རིན་ཆེན་འབར་བ། མཚོ་སྐྱེས་ཀྱིས་མཛད་པའི་དཀྱིལ་ཆོག་ནས་གླིང་མ། སྒྲུབ་ཐབས་མཚོ་སྐྱེས། ཚོགས་འཁོར་དམ་ཚིག་ལྔ་པ། བསྟོད་པ་ཉི་ཤུ་པ། འགྲེལ་པ་པདྨ་ཅན། སྐབས་ཀྱི་འགྲེལ་ཆུང་བརྒྱད།
སློབ་དཔོན་ནག་པོ་པས་མཛད་པའི་དཀྱིལ་ཆོག་གཞུང་འགྲེལ། སྒྲུབ་ཐབས་དེ་ཉིད་གསལ་བ། ཕྱག་བཅུ་དྲུག་པ་དཔའ་གཅིག བདག་མེད་མའི་སྒྲུབ་ཐབས་ཆེ་ཆུང་གཉིས། རབ་གནས་ཚུལ་ཟབ་མོ། སྦྱིན་སྲེག རོ་སྲེག ཚོགས་འཁོར། གཤིན་གྱི་ཆོ་ག མཆོད་རྟེན་གྱི་ཆོ་ག
རྫོགས་རིམ་གྱི་གཞུང་། དགྲ་ལས་རྣམ་རྒྱལ་གྱིས་མཛད་པའི་ཕྱག་རྒྱ་བཞི་པ་རྣམས་གསན། བདེ་མཆོག་གི་སྐོར་ལ། སྡོམ་འབྱུང་གི་འགྲེལ་པ་རཏྣ་རཀྵི་ཏས་མཛད་པ། དཔལ་མངོན་པར་རྟོགས་པ། དེའི་འགྲེལ་པ། ཕྱི་རོལ་མཆོད་པའི་ཆོ་ག ལག་མཆོད། གཏོར་མའི་ཆོ་ག་སྟེ་ལོ་ཡཱི་པའི་སྨད་ལྔར་གྲགས་པ་རྣམས་གསན། ཡང་ནག་པོ་པས་མཛད་པའི་བདེ་མཆོག་གི་སྒྲུབ་ཐབས།
དཀྱིལ་ཆོག སྦྱིན་སྲེག་སྟེ་བསྐྱེད་རིམ་བསྐོར་གསུམ། དཔྱིད་ཀྱི་ཐིག་ལེ། གསང་བའི་དེ་ཁོ་ན་ཉིད་རབ་ཏུ་གསལ་བ། ཨོ་ལ་པ་ཏི་སྟེ་རྫོགས་རིམ་སྐོར་གསུམ། བདེ་མཆོག་ལུས་དཀྱིལ་གྱི་སྒྲུབ་ཐབས། དཀྱིལ་ཆོག རིམ་ལྔའི་གཞུང་རྣམས་དྲིལ་བུ་པས་མཛད་པ་གསན། ཡང་གསང་བ་འདུས་པའི་ཆོས་སྐོར་ལ། སྒྲུབ་ཐབས་མདོར་བྱས།
མདོ་བསྲེ། རྣམ་གཞག་རིམ་པ། དཀྱིལ་ཆོག་ཉི་ཤུ་པ། དཀྱིལ་ཆོག་ཟུང་འཇུག་གསལ་བ། དཀྱིལ་ཆོག་དང་རྡོ་རྗེ་སེམས་དཔའི་མཆོད་ཆོག་ནག་པོ་པས་མཛད་པ། རྡོར་སེམས་སྒྲུབ་ཐབས་ཟླ་གྲགས་ཀྱིས་མཛད་པ། བྱང་ཆུབ་སེམས་འགྲེལ། ཡ་ར་ལ་ཝ་སོགས་ཚུལ་བཞིར་བཤད་པ། རིམ་ལྔའི་གཞུང་། དོན་འགྲེལ་བསྡུས་དོན་སྒྲོན་མ།
བདག་བྱིན་རླབས། རིམ་པ་ཁོང་བསྡུ། འགོས་ཀྱི་སྟོང་ཐུན་ཆེན་མོ་རྣམས་གསན། ཡེ་ཤེས་ཞབས་ཀྱི་སྐོར་ལ། སྒྲུབ་ཐབས་ཀུན་བཟང་། འཇམ་དཔལ་ཞལ་ལུང་། གྲོལ་བའི་ཐིག་ལེ། བདག་སྒྲུབ་པ་རྣམས་ཡེ་ཤེས་ཞབས་ཀྱིས་མཛད་པ། དཀྱིལ་ཆོག་བཞི་བརྒྱ་ལྔ་བཅུ་པ་མར་མེ་མཛད་བཟང་པོས་མཛད་པ། ཞལ་ལུང་དང་གྲོལ་ཐིག་གི་འགྲེལ་པ་སྨན་པའི་ཞབས་ཀྱིས་མཛད་པ།
གསང་འདུས་སྤྱན་རས་གཟིགས་ཀྱི་སྒྲུབ་ཐབས་དཱི་པཾ་ཀ་རས་མཛད་པ། གཞན་ཡང་རྗེ་བཙུན་ས་སྐྱ་པ་གོང་མ་ལྔའི་བཀའ་འབུམ། ཆོས་ཀྱི་རྗེ་རྡོ་རྗེ་འཆང་ཆེན་པོའི་བཀའ་འབུམ་པོད་བཞི་མ། རྗེ་སེམས་དཔའ་ཆེན་པོ་དཀོན་མཆོག་རྒྱལ་མཚན་གྱི་བཀའ་འབུམ། ལྕེ་བཙུན་བསོད་ནམས་སེང་གེའི་སྔགས་འབུམ་སྡོམ་གསུམ་གྱི་སྐོར་དང་བཅས་པ་རྣམས་གསན། གཞན་ཡང་ལམ་དུས་ཀྱི་དབང་བསྐུར་ཚུལ། ཡིག་བརྒྱ་དང་ཨཥྚའི་བཟླས་ལུང་གི་མན་ངག རྒྱུ་དུས་ཀྱི་ཡེ་ཤེས་དབབ་པའི་ཆོ་ག བདེ་མཆོག་ལོ་ནག་གི་མཆོད་ཕྲེང་རིག་བྱེད་མའི་མངོན་རྟོགས། ཐུགས་རྗེ་ཆེན་པོའི་བསྒོམ་བཟླས།
བླ་མའི་རྣལ་འབྱོར་ཐུན་མོང་བ་ཉམས་སུ་ལེན་ཚུལ་རྣམས་གསན། གཞན་ཡང་བདེ་བ་ཅན་གྱི་ཞིང་བཀོད་ཀྱི་མདོ། སྨན་བླའི་མདོ། དེའི་ཆོ་ག་ཞི་བ་འཚོས་མཛད་པ། ལུང་སིལ་བུར་གྲགས་པའི་མདོ་སྣ་བཅུ་བདུན་གྱི་ལུང་། དེ་རྣམས་ཀྱི་ས་བཅད་མཆིམས་ཀྱིས་མཛད་པ་རྣམས་གསན། གཞན་ཡང་བྱང་ཆུབ་སེམས་དཔའི་སྤྱོད་པ་ལ་འཇུག་པ་སྡོམ་པ་ཉི་ཤུ་པ་རྗེ་བཙུན་སྐུ་མཆེད་ཀྱི་འགྲེལ་པའི་སྟེངས་ནས་བཤད་པ། བསླབ་པ་ཀུན་ལས་བཏུས་པའི་ལུང་། ཇོ་བོ་རྗེའི་ཐུགས་དམ་ཆོས་ཆུང་བརྒྱ་རྩར་གྲགས་པ་རྣམས་ལེགས་པར་གསན་ནོ། ། དེ་ལྟར་ཡོངས་ཀྱི་དགེ་བའི་བཤེས་གཉེན་འདི་ཉིད་ལ་དམ་པའི་ཆོས་ཀྱི་བཀའ་ལུང་དུ་མ་དང་།
ཁྱད་པར་བརྒྱུད་པ་དྲི་མ་མེད་པ་ལས་འོངས་པའི་སྡོམ་པ་གསུམ་གྱི་བཀའ་དྲིན་ལེགས་པར་མནོས་པས། དད་པ་དང་གུས་པའི་དབང་པོ་རྣམ་པར་རྒྱས་པའི་སྒོ་ནས་རྩ་བའི་བླ་མ་མཆོག་ཏུ་འཛིན་པར་མཛད་པ་ཡིན་ཏེ། ཉིད་ཀྱི་ཞལ་སྔ་ནས་ཁྱད་པར་རྡོ་རྗེ་འཆང་ཆེན་རཏྣའི་མཚན། ། སྙིགས་དུས་འགྲོ་བའི་འདྲེན་མཆོག་དམ་པ་ལས། ། སྡོམ་པ་གསུམ་གྱི་བཀའ་དྲིན་ཉེར་མནོས་པས། ། བཀའ་དྲིན་ཆེ་ཞིང་བླ་མའི་མཆོག་ཏུ་བཟུང་། ། ཞེས་དང་། མགོན་ཁྱོད་རྡོ་རྗེ་འཛིན་པའི་སར་བཞུགས་ནས། ། མཐའ་ཡས་སྐྱེ་དགུའི་དོན་ཕྱིར་འཇིག་རྟེན་དུ། ། རྣམ་པར་འཕྲུལ་པ་ཇི་ལྟར་སྟོན་མཛད་ཀྱང་། །
ལྷག་པར་ཐུགས་རྗེའི་སྤྱན་གྱིས་གཟིགས་སུ་གསོལ། ། ཞེས་གསུངས་ཤིང་། དུས་མཚམས་ཕལ་ཆེ་བར་འདྲེན་པ་དམ་པ་དེ་ཉིད་ཀྱི་སྐུ་གསུང་ཐུགས་ཀྱི་མཛད་སྤྱོད་རྣམ་པར་དག་པའི་བཀའ་མཆིད་ཁོ་ན་གསུང་། བཀའ་བསྒོ་སོགས་ཀྱི་དུས་སུ། མཚན་ནས་བརྗོད་པའི་ཚེ་དྲིན་ཅན་རྩ་བའི་བླ་མ་རྡོ་རྗེ་འཆང་ཆེན་པོ་དཀོན་མཆོག་འཕེལ་ཞེས་སྤྱན་ཚུམ་པ་དང་བཅས་ཏེ་གསུངས་པ་ན། གཞན་པས་ཟིལ་ཆེ་ཞིང་སྤུ་ཟིང་ཞེས་བྱེད་ལ། བཅོས་མ་མ་ཡིན་པའི་མོས་གུས་དང་། བྱིན་རླབས་ཀྱི་འཁུལ་ཆེས་ཆེ་བ་ཞིག་ཡོང་བར་བདག་ཉིད་ཀྱི་མྱོང་བས་གྲུབ་བོ། ། དེ་ནས་རྩེ་གདོང་དུ་ཡབ་ཀྱི་ནང་རྟེན་དུ་ཐུབ་པའི་གསེར་སྐུ་ཆེན་མོ་བཞེངས་པ་དང་སྒོ་བསྟུན་ནས། གློ་བོ་མཁན་ཆེན་ཐམས་ཅད་མཁྱེན་པ་གདན་འདྲེན་པ་བཏང་།
མེ་སྟག་གི་ལོ་དབུས་གཙང་དུ་ཕེབས། ཐོག་མར་གདན་ས་ཆེན་པོར་རྟེན་མཇལ་སོགས་ལ་རྒྱུན་མི་རིང་ཙམ་དང་། ཨེ་ཝཾ་དུ་འདྲེན་མཆོག་ཆོས་ཀྱི་རྒྱལ་པོ་མཇལ་བ་དང་། དབང་བྱིན་རླབས་འགའ་ཞིག་གསན་པ་ལ་ཕེབས། ཟླ་བ་གཉིས་ཙམ་བཞུགས་ནས་རྩེ་གདོང་དུ་ཕེབས། རབ་བྱུང་ཞེས་པ་རྒྱ་གར་བའི་ལོ་མགོ་མེ་མོ་ཡོས་བུའི་ལོ་ཟླ་བ་དང་པོ་ལ་རྟེན་གྱི་རབ་གནས་མཛད། འབྲུག་ལོ་ཚང་མ་དང་སྦྲུལ་ལོའི་ཟླ་བ་གསུམ་པ་ཡན་རྩེ་གདོང་ཕྱོགས་ཁོ་ནར་བཞུགས་ཏེ། སྐུ་མཆེད་རྣམས་ཀྱི་གཙོ་མཛད་སྐལ་བ་དང་ལྡན་པའི་གདུལ་བྱ་རྣམས་ལ་དམ་པའི་ཆོས་ཀྱི་ཆར་ཆེན་པོ་འབེབས་པར་མཛད་དེ། དེ་ལྟར་མཁན་ཆེན་ཆོས་ཀྱི་རྗེ་དེ་ལས་སྔ་ཕྱིར་དབང་བསྐུར་གསན་པའི་རྣམ་གྲངས་ལ། ཐོག་མར་བྱ་བ་སྤྱིའི་རྒྱུད་ནས་བཤད་པའི་རིགས་གསུམ་སྤྱི་དབང་།
རྣམ་འཇོམས་མ་ཎི་བཛྲ་གྱི་ལུགས། གཟུངས་གྲྭ་ལྔ། གདུགས་དཀར་ཅན། འོད་ཟེར་ཅན་ལྷ་ལྔ། ཚེ་དཔག་མེད་ལྷ་དགུ། གཟའ་ཡུམ་གྱི་བྱབས་སྲུང་། བཅུ་གཅིག་ཞལ་ལྷ་མང་། དཔའ་བོ་གཅིག་གྲུབ་ནས་གསུངས་པའི་ཨ་ར་པ་ཙ་ན་ལྷ་ལྔ། ཕྱག་ན་རྡོ་རྗེ་འཆི་བདག་འཇོམས་པ། གཤེད་དམར།
ལྷ་བཅུ་གསུམ་མ་རྭ་ལུགས་ཀྱི་རྡོ་རྗེ་འཇིགས་བྱེད་རོ་ལངས་བརྒྱད་སྐོར་དང་བཅུ་གསུམ་མ། སྐྱེར་ལུགས་བཅུ་བདུན་མ། ཞེ་དགུ་མ། གདོང་དྲུག་རྭ་ལུགས། དགྲ་ནག་ཞང་ལུགས། འཁོར་ལོ་ཆེན་མོ། བདེ་མཆོག་ལོ་ནག་དྲིལ་གསུམ། རྡོ་རྗེ་མཁའ་འགྲོ། དྲིལ་བུ་ལྷ་ལྔ། བོང་ཞལ་ཅན་སོ་བདུན།
སྦྱངས་པའི་ཡོན་ཏན་བཅུ་གསུམ། མ་ཧཱ་མ་ཡ་ལྷ་ལྔ། སངས་རྒྱས་ཐོད་པ་ལྷ་ཉེར་ལྔ། ཀུ་རུ་ཀུལླེ་ལྷ་ལྔ། དུས་འཁོར་ནས་བཤད་པའི་འཁོར་ལོ་སྡོམ་ཆེན། རྡོ་རྗེ་ཕུར་པ་ས་ལུགས་ཀྱི་དབང་། དྲག་པོའི་རྗེས་གནང་དང་བཅས་པ། ཀྱེ་རྡོ་རྗེ་བཀའ་བབས་བཞིར་གྲགས་པ་དང་། བདག་མེད་མ་ལྷ་མོ་བཅོ་ལྔའི་དབང་། རྟ་མགྲིན་ཡང་གསང་ལྷ་དགུའི་དབང་།
གུ་རུ་བཀའ་བརྒྱད་ཀྱི་དབང་སྟེ། མདོར་ན་དབང་བཀའ་འདི་རྣམས་དང་རྗེས་སུ་འབྲེལ་བའི་སྒྲུབ་དཀྱིལ་གཞུང་ཕྲན་སོགས་ཡིག་ཆ་དུ་མའི་ལུང་དང་བཅས་པ་གསན་ནོ། ། གཞན་ཡང་རྡོ་རྗེ་བདག་མེད་མའི་བྱིན་རླབས། ས་ལུགས་ཀྱི་དམར་མོ་སྐོར་གསུམ་གྱི་བྱིན་རླབས་ཡིག་ལུང་དང་བཅས་པ། དཔྱལ་ལུགས་ཀྱི་ཕག་མོ་སྐོར་གསུམ་གྱི་བྱིན་རླབས། ཕག་མོ་གཞུང་དྲུག་གི་ལུང་། བདེ་མཆོག་དཀར་པོའི་བྱིན་རླབས། བདེ་མཆོག་སྐོར་གྱི་མན་ངག་ཕྲ་མོ་དུ་མའི་ལུང་དང་བཅས་པ་གསན། རྗེས་གནང་གི་སྐོར་ལ། གཙུག་ཏོར་རྣམ་རྒྱལ།
དོན་ཞགས་ལྷ་ལྔ། སྒྲོལ་མ་དཀར་མོ་འཆི་བསླུའི་མན་ངག་དང་བཅས་པ། གཉན་སྒྲོལ་ཡན་ལག་དྲུག་པ། མཚན་བརྒྱའི་ལུང་དང་བཅས་པ། མི་གཡོ་མགོན་པོའི་རྗེས་གནང་ཆུ་བསྲུང་དང་བཅས་པ། རི་ཁྲོད་ལོ་མ་ཅན། འཇམ་དབྱངས་ཨ་ར་པ་ཙ་ན། སྨྲ་སེང་། དཔའ་བོ་གྲུབ་པ། འཇམ་དཀར་གྱི་རྗེས་གནང་།
འཇམ་དབྱངས་ཡེ་ཤེས་ཡོན་ཏན་བཟང་པོའི་རིགས་གཏད། འཇམ་དབྱངས་ནག་པོའི་མན་ངག མི་གཡོ་བ་དཀར་པོ། རྣམ་རྒྱལ་འཇོམས། སེང་གེ་སྒྲ། བཅུ་གཅིག་ཞལ། རྟ་མགྲིན་ཇོ་ལུགས། ཟླ་རྒྱལ་ལུགས། ཕྱག་ན་རྡོ་རྗེ་དབུ་ཙརྻའི་རྗེས་གནང་། གོས་སྔོན་ཅན་གྱི་རིག་གཏད་རྣམས་ཡིག་ལུང་དང་བཅས་པ།
དོན་ཞགས་དཔའ་བོ་གཅིག་གི་རིག་གཏད། དམར་པོ་སྐོར་གསུམ་གྱི་རྗེས་གནང་། མན་ངག་རྣམས་ཀྱི་ལུང་དང་བཅས་པ། གུར་གྱི་མགོན་པོ་ལྕམ་དྲལ་དང་ལྷ་བརྒྱད་ཀྱི་རྗེས་གནང་། དེའི་མན་ངག་གསེར་པོད་དུ་གྲགས་པ་དང་། སྒྲུབ་ཡིག་རྙིང་པ་དཀར་ཆག་ནང་བཞིན་དང་། གདོང་བཞི་པའི་མན་ངག་དཀར་ཆག་ནང་བཞིན་གསན་ནོ། ། གཞན་ཡང་ཡེ་ཤེས་ཀྱི་མགོན་པོ་ཕྱག་བཞི་པའི་རྗེས་གནང་། ཕྱག་རྡོར་འགྲོ་བཟང་དང་། རྣམ་སྲས་ཀྱི་རྗེས་གནང་རྣམས་ཡིག་ལུང་དང་བཅས་པ།
སེང་གེ་གདོང་ཅན་གྱི་བསྒོམ་ལུང་། ཁྱུང་ཁྲའི་སྒྲུབ་ཐབས། སྨེ་རྩེགས་དང་ཀླུ་དབང་གི་རྒྱལ་པོའི་བསྒོམ་ལུང་རྣམས་གསན་ནོ། ། བཤད་པ་དང་ལུང་གི་སྐོར་ལ། ཀྱེ་རྡོ་རྗེ་རྩ་བ་དང་བཤད་པའི་རྒྱུད་གསུམ། ས་སྐྱ་པ་གོང་མའི་ཡིག་ཆ་རྣམས་ཀྱི་སྟེང་ནས་ཚུལ་བཞི་སྔོན་དུ་འགྲོ་བའི་བཤད་པ་རྒྱས་པ། བདེ་མཆོག་རྩ་རྒྱུད་འགྲེལ་པ་དང་བཅས་པ། མ་ཧཱ་མཱ་ཡའི་རྒྱུད། འཇིགས་བྱེད་རྟོག་བདུན་ས་ལུགས། རྭ་ལུགས།
འཇིགས་བྱེད་རྟོག་གསུམ། འཇམ་དཔལ་མཚན་བརྗོད། ངན་སོང་སྦྱོང་རྒྱུད། རབ་གནས་ཀྱི་རྒྱུད། དཔའ་བོ་གཅིག་གྲུབ་ཀྱི་རྒྱུད། རྣམ་རྒྱལ་གྱི་རྟོག་པ། གདུགས་དཀར་ཅན་གྱི་རྟོག་པ། ཚེ་དཔག་མེད་ཀྱི་མདོ། དཔལ་མངོན་པར་རྟོགས་པའི་བཤད་པ། པུ་ཧྲངས་ལོ་ཆུང་ནས་བརྒྱུད་པའི་ནག་འབུམ་དུ་གྲགས་པའི་ལུང་རྣམས་ཀྱང་གསན་ནོ། །
ཁྲིད་ཀྱི་སྐོར་ལ། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག དེ་དང་འབྲེལ་བའི་དབང་བྱིན་རླབས་དུ་མ། དབང་གི་སྔོན་འགྲོའི་སེམས་བསྐྱེད་དང་བཅས་པ། གླེགས་བམ་དུ་བཞུགས་པའི་ཡིག་སྣ་ཞེ་དགུ་སོགས་ཡིག་ཆའི་ལུང་དུ་མ་དང་། གཞུང་བཤད་དམར་མ། དེའི་ཟིན་བྲིས་བར་སྟོན་གྱིས་མཛད་པ་རྣམས་ཀྱི་ལུང་། ནག་པོ་རིམ་བཞི་དང་དཔྱིད་ཀྱི་ཐིག་ལེའི་ཁྲིད། ནག་འབུམ་གྱི་ལུང་། ཡུམ་ལ་བརྟེན་པའི་རྩ་དབུ་མ།
འཇིགས་བྱེད་ཀྱི་རྫོགས་རིམ་རྭ་རྩེ་སེམས་འཛིན། ཌོམྦི་ཧེ་རུ་ཀའི་བྱིན་རླབས། རྟེན་འབྲེལ་གྱི་སྲུང་བ་རྣམས་ཀྱི་ལུང་དང་བཅས་པ། རྒྱལ་བ་ཡང་དགོན་པའི་རི་ཆོས་སྐོར་གསུམ་གྱི་ལུང་། ས་པཎ་གྱི་བཀའ་འབུམ་ཐོར་བུ་བ་ཁ་ཡར་དང་། ཐུབ་པའི་སྐྱེས་རབས། དབུ་མ་ཤེས་སྤྲིང་། ཆོས་དབྱིངས་བསྟོད་པ་སོགས་བསྟོད་ཚོགས་དུ་མ། ཟབ་མོ་མདོ་ལྔ། མདོ་སྡེ་འཛངས་བླུན།
སྒྲོལ་མའི་ཕྱག་འཚལ་ཉེར་གཅིག་སོགས་ཀྱི་ལུང་། ཆོས་རྗེ་པཎྜི་ཏ་གྲགས་པ་རྒྱལ་མཚན་དང་། མཁན་ཆེན་ཐམས་ཅད་མཁྱེན་པ་ཉིད་ཀྱི་བཀའ་འབུམ་གྱི་ལུང་ལ་སོགས་པ་མཆོག་ཏུ་ཟབ་པའི་དམ་པའི་ཆོས་ཀྱི་བཀའ་དྲིན་མང་དུ་གསན་པ་ཡིན་ཏེ། ཉིད་ཀྱི་ཞལ་ནས། མཁན་ཆེན་འཇམ་པའི་དབྱངས་ལས་ཆེས་ཟབ་པའི། ། ཀྱེ་རྡོར་རྒྱུད་གསུམ་གསང་མཐའ་གུར་མགོན་སོགས། ། ཐུན་མོང་མ་ཡིན་ཡིད་ཆེས་གནད་རྣམས་ཞུས། ། ཞེས་གསུངས་སོ། ། དེ་དག་ལ་འདི་སྐད་ཅེས། གཞན་གྱི་མ་ཕམ་མཁས་པའི་ཐུགས་མཚོ་ལས། །
དལ་གྱིས་འབབ་པའི་སྙན་རྒྱུད་ཆུ་ཆེན་བཞི། ། མཁྱེན་བརྩེའི་གཏིང་མཐའ་གཞན་གྱིས་མ་རྟོགས་པའི། ། བློ་བཟང་ཁྱོད་ཀྱི་ཐུགས་ཀྱི་རྒྱ་མཚོར་བསྐྱིལ། ། འདི་ནི་ཏིང་འཛིན་ནོར་བུའི་མ་མ་སྟེ། ། འདི་ནི་མཁས་གྲུབ་ཀླུ་དབང་བསྟི་གནས་ཆེ། ། འདི་ནི་བློ་གསལ་ཆུ་བྱའི་ཉེར་མཚོའི་གཞི། ། འདི་ནི་དབྱངས་ཅན་ཞལ་གྱི་ཆུ་གཏེར་རོ།། །། གཉིས་པ་འཆད་ཉན་བསྒོམ་གསུམ་སྤེལ་མར་མཛད་པའི་ཚུལ་ལ་གཉིས་ཏེ། རྣམ་དཀར་གྱི་མཛད་པ་སྤྱིར་བསྟན་པ་དང་། བསྟན་པའི་བགྱི་བ་རླབས་པོ་ཆེ་མཛད་ཚུལ་བྱེ་བྲག་ཏུ་བཤད་པའོ། །
དང་པོ་ནི། ཐོས་པའི་ཆ་ཤས་གོང་ནས་གོང་འཕེལ་ཞིང་། ། བསམ་པའི་དཀྱིལ་འཁོར་བསྒོམ་བྱུང་རི་མོས་བཀྲ། ། སྨྲ་མཁས་བདུད་རྩིའི་འོད་ཀྱི་དྲྭ་བ་ཅན། ། བློ་གསལ་བདེ་འབྱུང་གཙུག་ན་རྟག་པར་མཛེས། ། ཞེས་ཏེ། སྦྲུལ་ལོ་ཟླ་བ་བཞི་པ་ལ་ཡབ་སྲས་གཉིས་ཕྱགས་བཏེག་སྟེ། མཁན་ཆེན་ཆོས་ཀྱི་རྗེ་ཡར་ལམ་ཨེ་ཝཾ་དུ་ཕེབས་ནས། འདྲེན་མཆོག་ཆོས་ཀྱི་རྒྱལ་པོ་ལས། ཞིང་སྐྱོང་ཆེན་པོ་ཙ་ཏུར་མུ་ཁའི་རྗེས་གནང་ལ་སོགས་པའི་ཟབ་ཆོས་འགའ་ཞིག་གསན།
བཀའ་བསྒོ་དང་བྱིན་རླབས་ཞུས་ནས་ཡར་ཕྱོགས་ལ་ཕེབས། གདན་ས་ཆེན་པོར་ཟླ་བ་ལྔ་པ་ལ་ཡབ་སྲས་མཇལ། མཆོད་ཁང་དང་མགོན་ཁང་རྣམས་སུ་དཀར་མེ་དང་མཆོད་གཏོར་རྒྱ་ཆེན་པོ་མཛད་དེ། མཁན་ཆེན་ཐམས་ཅད་མཁྱེན་པ་སྟོད་ཕྱོགས་ཀྱི་གདུལ་བྱ་རྣམས་ལ་ཐུགས་བརྩེ་བ་ཆེན་པོས་མངའ་རིས་ཕྱོགས་ལ་ཕེབས་ཏེ། བསྟན་པ་དང་འགྲོ་བའི་དོན་ཡུན་རིང་དུ་མཛད། བདག་ཉིད་ཆེན་པོས་དབྱར་ཆོས་མ་གྲུབ་ཀྱི་བར་དུ་གདན་ས་ཆེན་པོར་བཞུགས་ནས་ཤིན་ཏུ་ཟབ་པའི་དབང་ལུང་རྗེས་གནང་འགའ་ཞིག་གིས་འོས་སུ་གྱུར་པའི་གདུལ་བྱ་དུ་མ་སྨིན་གྲོལ་ལ་བཀོད། དབྱར་སྨད་ཨེ་ཝཾ་དུ་ཕེབས་ནས་ཟབ་རྒྱས་ཀྱི་ཆོས་འགའ་ཞིག་གསན་ཅིང་། མང་ཇ་འབུལ་འགྱེད་ལ་སོགས་པ་མཛད། འདྲེན་མཆོག་ཆོས་ཀྱི་རྒྱལ་པོས་བཀའ་གནང་ནས། ཆོས་དུང་བུས་ཏེ།
རྩོད་དུས་ཀྱི་རྒྱལ་བ་གཉིས་པ་རྡོ་རྗེ་འཆང་ཆེན་པོ་ཀུན་དགའ་བཟང་པོའི་ཆོས་ཀྱི་ཁྲིར་ཞབས་པད་མངོན་པར་བཀོད་ནས། དགེ་འདུན་ཚོགས་པ་ཐམས་ཅད་ལ་འཇམ་དབྱངས་ཨ་ར་པ་ཙ་ནའི་རྗེས་སུ་གནང་བ། མཚན་ཡང་དག་པར་བརྗོད་པའི་ལུང་དང་བཅས་པ། གཞན་ཡང་འཇམ་དབྱངས་ཀྱི་རིགས་ཀྱི་རྗེས་གནང་མི་འདྲ་བ་ཁ་ཡར་གནང་སྟེ། གདུལ་བྱ་རྣམས་ཀྱི་དད་པ་དང་བློ་གྲོས་ཀྱི་དབང་པོ་ཡོངས་སུ་རྒྱས་པར་མཛད་དོ། ། སྟོབས་ཀྱི་འཁོར་ལོས་བསྒྱུར་བའི་རྒྱལ་པོ་རིམ་པར་བྱོན་པའི་ཕོ་བྲང་ཆེན་པོ་གཞིས་ཁ་རིན་ཆེན་སྤུངས་པའི་བྱ་འདབས། ར་ལྔ་ཞེས་པའི་ཁང་བཟང་ན། རྒྱལ་བའི་གསུང་རབ་མང་དུ་ཐོས་པའི་ནགས་ཀྱི་སྨན་ལྗོངས་ཆེས་ཆེར་ཡངས་པའི་གནས་སུ་རིག་པའི་གནས་ལྔ་མཁྱེན་པའི་དམར་སེར་རལ་པའི་ཁུར་གྱིས་རྣམ་པར་བརྗིད་ལ། ངེས་དོན་ཟབ་མོའི་དེ་ཉིད་གསལ་བར་གཟིགས་པའི་སྤྱན་མིག་རབ་ཏུ་བགྲད་པས་ལོག་པར་ལྟ་བའི་རི་དྭགས་ཕྲ་མོ་ཐལ་བར་མཛད་པའི་གདོང་ལྔའི་དབང་པོ་ཆག་ལོ་ཙཱ་བ་རིན་ཆེན་ཆོས་ཀྱི་རྒྱལ་པོ་བཞུགས་པའི་དྲུང་དུ་ཕེབས་ཏེ། སྒྲོལ་མ་ལྷ་བཅུ་བདུན་མའི་དབང་།
ལུས་དཀྱིལ་ལྷ་ཉེར་ལྔ་མའི་དབང་། མགོན་པོ་ལྷ་བཅུ་གཉིས་མ་དང་བརྒྱད་མའི་དབང་ལ་སོགས་པ་ཟབ་ཅིང་དཀོན་པའི་ཆོས་མང་དུ་གསན། དེ་རྗེས་ཡངས་པའི་རྒྱལ་ཁམས་ཆེན་པོ་ལ་དབང་མཛད་པའི་མིའི་དབང་པོ་ཆེན་པོ་དོན་ཡོད་རྡོ་རྗེས་ཞབས་ཏོག་ནར་མར་ཕུལ་ནས། རིམ་གྱིས་ཆོས་འཁོར་ལྷ་སའི་གཙུག་ལག་ཁང་ཆེན་པོར་ཕེབས། ཤཱཀྱའི་རྒྱལ་པོས་གཙོ་བོ་མཛད་རྟེན་གསུམ་ཁྱད་པར་ཅན་རྣམས་ལ་ཞལ་གསེར། སྙན་དར་མཐོང་རས། མར་མེ། ཞལ་ཟས་རྣམས་ཀུན་ཏུ་བཟང་པོའི་མཆོད་སྤྲིན་ལྟ་བུ་བཀོད་དེ། དད་གུས་ཀྱི་ཤུགས་དྲག་པོས་ཤིང་སྡོང་པོ་རྩ་བ་ནས་བཅད་པ་ལྟ་བུའི་ཕྱག་བགྲང་བ་ལས་འདས་པ་མཛད་ཅིང་། ཉི་མ་བདུན་གྱི་བར་དུ་ཐེག་པ་ཆེན་པོའི་སེམས་བསྐྱེད་དང་།
བསྟན་པ་རིན་པོ་ཆེ་དར་ཤིང་རྒྱས་པ་དང་། སེམས་ཅན་རྣམས་བདེ་ཞིང་སྐྱིད་པའི་སྨོན་ལམ་རྒྱ་ཆེན་པོ་མཛད། ཡར་ལམ་འུ་ལྗངས་རྡོའི་ལྷ་ཁང་དུ་ཕེབས་ཏེ་སྨོན་ལམ་མཛད། ཡར་འབྲོག་དཔལ་དེ། སྣ་དཀར་རྩེ། སྟག་ལུང་རྣམས་སུ་སྤྱན་དྲངས། དབང་ལུང་མན་ངག་དུ་མ་གནང་སྟེ། ཆོས་ཀྱི་བདུད་རྩིས་སྐྱེ་བོ་དད་པ་ཅན་རྣམས་ཚིམ་པར་མཛད། སྟོན་ཨེ་ཝཾ་དུ་འདྲེན་མཆོག་ཆོས་ཀྱི་རྒྱལ་པོ་མཇལ་བ་དང་བཀའ་ལུང་འགའ་ཞིག་གསན་པ་ལ་ཕེབས། བདག་ཉིད་ཆེན་པོས་ཀྱང་སྒྲོལ་མ་བླ་མེད་ཀྱིས་ཕྱི་དཀྱིལ།
ནང་དཀྱིལ་ལྷ་ཉེར་ལྔ་མ། རྡོ་རྗེ་ཕུར་པ་ལ་སོགས་པའི་དབང་བཀའ་འགའ་ཞིག་གནང་། དེ་དུས་རྗེ་བཙུན་དམ་པ་མུས་པ་ཆེན་པོ་སངས་རྒྱས་རིན་ཆེན་དཔལ་བཟང་པོ་ཨེ་ཝཾ་དུ་ཕེབས་པ་དང་གདན་འཛོམས་ནས། རྡོ་རྗེ་གུར་དང་། སཾ་བུ་ཊ་རྡོ་རྗེ་དབྱིངས་ཀྱི་དབང་ལ་སོགས་པའི་ཆོས་ཀྱི་རྣམ་གྲངས་འགའ་ཞིག་གསན། དེ་ནས་གདན་ས་ཆེན་པོར་ཕེབས་ཏེ། སློབ་དཔོན་ཆེན་པོ་པདྨ་སམྦྷ་ཝའི་སློབ་མ་སད་མི་བདུན་གྱི་ནང་ནས་མཁྱེན་རབ་མཆོག་ཏུ་ཡངས་པ་འཁོན་ཀླུའི་དབང་པོ་སྲུང་བ་དང་། རིགས་སྔགས་ཀྱི་ནུས་མཐུ་མཐར་ཕྱིན་པ་རྡོ་རྗེ་རིན་ཆེན་ནས་བརྩམས་ཏེ་འཁོན་གྱི་གདུང་རྒྱུད་རིམ་པར་བྱོན་པ་རྣམས་རྡོ་རྗེ་ཕུར་པ་ལ་སྒྲུབ་པ་རྩེ་གཅིག་ཏུ་མཛད་པས་ལྷའི་གནང་བ་ཐོབ་པ་དང་། བྱིན་རླབས་ཀྱི་ནུས་མཐུ་མཐར་ཕྱིན་པ་ཁོ་ན་བྱུང་ཞིང་། དེ་ནས་བྱང་ཆུབ་སེམས་དཔའ་ཕྱག་ན་རྡོ་རྗེའི་སྤྲུལ་པ་འཁོན་དཀོན་མཆོག་རྒྱལ་པོ་ནས་གོང་མ་རིམ་པར་བྱོན་པ་རྣམས་གསང་སྔགས་ཕྱི་འགྱུར་ལ་ཐུགས་དད་པར་གྱུར་ཀྱང་།
རྡོ་རྗེ་ཕུར་པ་ལ་ཡི་དམ་གྱི་ལྷར་མཛད་པ་ཤ་སྟག་བྱུང་བ་དང་། ཁྱད་པར་སྙིགས་དུས་ཀྱི་འགྲོ་བ་དཔག་ཏུ་མེད་པའི་མགོན་སྐྱབས་དཔལ་ལྡན་བླ་མ་དམ་པ་དང་། ཤར་ཕྱོགས་ནོར་འཛིན་སྐྱོང་བའི་རྒྱལ་པོ་ཏའི་ཡུན་ལོས་གཙོ་མཛད་སྐྱེ་དགུ་མང་པོ་དང་། འདྲེན་པ་དམ་པ་ཐེག་ཆེན་ཆོས་ཀྱི་རྒྱལ་པོ་དང་། ཆོས་ཀྱི་རྒྱལ་པོ་རྒྱ་གར་ཤེས་རབ་རྒྱལ་མཚན་དཔལ་བཟང་པོ་རྣམས་ཀྱིས་རྡོ་རྗེ་ཕུར་པའི་སྒྲུབ་མཆོད་རྒྱས་པར་གནང་བའི་ཕྱག་ལེན་གྱི་རྒྱུན་མི་ཉམས་ཤིང་རྒྱས་པར་བྱ་བའི་སླད་དུ་སྐྱེས་བདག་གི་ལོ་ས་ག་ཟླ་བའི་ཚེས་བཞི་ནས་དཔལ་རྡོ་རྗེ་ཕུར་པའི་སྒྲུབ་མཆོད་རྒྱས་པ། ས་ཆོག་གི་འཆམ་ལ་སོགས་ཆ་ལག་དང་བཅས་པ་ཞག་གྲངས་དུ་མ་མཛད། གདན་ས་ཆེན་པོའི་འབྱོར་ལྡན་དད་པ་ཅན་རྣམས་ཀྱིས་ཀྱང་བསྙེན་བཀུར་ཞབས་ཏོག་རྒྱ་ཆེན་པོ་ཕུལ། དེ་ནས་བརྩམས་ཏེ་ཕྱོགས་དེར་ཆར་ཆུ་དུས་སུ་འབབ་པ་དང་། ལོ་ལེགས་པ་དང་། སྐྱེ་འགྲོ་ཉེ་བ་ལ་སོགས་པའི་བཀྲ་ཤིས་དང་དགེ་མཚན་དུ་མ་བྱུང་ངོ་ཞེས་སྐྱེ་བོ་ཐམས་ཅད་སྒྲོག་པར་བྱེད་དོ། །
དབྱར་སྨད་ཨེ་ཝཾ་དུ་ཕེབས་བྱང་ཆུབ་སེམས་དཔའི་སྤྱོད་པ་ལ་འཇུག་པ་ལ་སོགས་པའི་ཟབ་རྒྱས་ཀྱི་ཆོས་མང་དུ་གསན་ཅིང་། བདག་ཉིད་ཆེན་པོས་ཀྱང་རྡོ་རྗེ་ཕུར་པ་དང་། བདེ་མཆོག་དྲིལ་བུ་ལྷ་ལྔ་དང་། ཀུ་རུ་ཀུལླེ་ལྷ་ལྔ་ལ་སོགས་པའི་དབང་བསྐུར་རེ་རེ་ནས་ཀྱང་ཆ་དུ་མ་དང་། ཕུར་པོད་ཀྱི་ལུང་དང་རྗེས་གནང་དུ་མ་གནང་། དེ་ནས་རྩེ་གདོང་གི་སྒོས་གཞིས་མདོ་ཆོས་གཟིམ་ཁང་དུ་ཕེབས་ཏེ་སྐུ་མཚམས་མཛད་ནས་ཐུགས་དམ་ཟབ་མོ་ལ་རྩེ་གཅིག་ཏུ་བཞུགས། བར་སྐབས་ཞིག་ཏུ་ལམ་ཟབ་མོ་བླ་མའི་རྣལ་འབྱོར་གྱི་བླ་མ་བརྒྱུད་པ་ཡོངས་སུ་རྫོགས་པ་བདག་ཉིད་ཆེན་པོའི་རྩ་བའི་བླ་མ་ཁ་ཡར་དང་བཅས་པའི་ལམ་གསེར་གྱི་སྐུ་ཉི་ཤུ་རྩ་བགྲངས་ཙམ་གཅིག་མངའ་རིས་པའི་ལྷ་བཟོ་བ་ཀུན་བཟང་ཞེས་པས་བཞེངས་ནས་གཟུངས་བཞུགས་དང་རབ་གནས་ལ་སོགས་པ་ཐམས་ཅད་རྫོགས་པར་མཛད་དེ་མདོ་ཆོས་གཟིམ་ཁང་ན་བཞུགས་པ་དུས་ཕྱིས་དཔལ་ས་སྐྱར་སྤྱན་དྲངས་ནས་རིན་ཆེན་སྒང་ན་བཞུགས་སོ། ། གཞན་ཡང་རྒྱལ་བ་སྲས་དང་སློབ་མར་བཅས་པ་རྣམས་དང་། དེ་དག་གི་བཞུགས་གནས་ཕོ་བྲང་ཆེན་པོ་རྣམས་ཀྱི་ཆ་ཚད་ཀྱི་རྗེས་སུ་འགྲོ་ཞིང་། སྣང་ཞིང་སྲིད་པའི་བཀོད་པ་དུ་མ་བདེ་དང་གྱོག་དུ་མིག་གི་བདུད་རྩིར་བགྱི་བའི་སྤྲུལ་པའི་ལྷ་བཟོ་བ་སྨན་ཀང་པ་སྐུ་མཆེད་ཀྱིས་བྲིས་པའི་རྡོ་རྗེ་ཕུར་པའི་རིགས་འཛིན་བརྒྱུད་པའི་དྲིས་སྐུ་རྣམས་དང་།
དུས་ཕྱིས་འཁོར་ལོ་བདེ་མཆོག་གི་བླ་མ་བརྒྱུད་པ་རྣམས་དང་། གསུང་ངག་རིན་པོ་ཆེའི་བླ་མ་བརྒྱུད་པ་རྣམས་ལ་བླ་མ་ཡི་དམ་འདོད་ལྷ་ཆོས་སྐྱོང་རྣམས་ཀྱིས་བསྐོར་བའི་བྲིས་སྐུ་ཆེ་ཞིང་བཀོད་པ་མཛེས་པ་མཐོང་བ་ཙམ་གྱིས་ཡིད་འཕྲོག་ཅིང་དྭང་བ་ཁྱད་པར་ཅན་བསྐྱེད་པར་བྱེད་པའི་ཚོགས་བགྲང་བ་ལས་འདས་པ་ཞིག་ཀྱང་འཇིག་རྟེན་གྱི་ཡོན་གནས་མཆོག་ཏུ་སྒྲུབ་པར་མཛད་དོ། ། དེ་ནས་དགུང་ལོ་ཉེར་དགུར་ཕེབས་པ་དཔལ་གདེང་ཅེས་པ་ཆུ་མོ་བྱའི་ལོའི་དབྱར་ཨེ་ཝྃ་དུ་ཕེབས་ནས་བདག་ཉིད་ཆེན་པོས་གསོལ་བ་འདེབས་པ་པོའི་གཙོ་མཛད་དེ། འཇིག་རྟེན་དབང་ཕྱུག་དང་མི་གཉིས་པའི་ཐུགས་མངའ་བ་མཚུངས་མེད་རི་ཁྲོད་པ་ཆེན་པོ་སྐུ་མཆེད་ལ་སོགས་པའི་ཕྱོགས་ཀྱི་དགེ་བའི་བཤེས་གཉེན་སྡེ་སྣོད་དང་རྒྱུད་སྡེ་འཛིན་པ་ཆེན་པོ་དུ་མ་དང་། ཆོས་དང་སྲིད་ཀྱི་མཛད་པ་རྨད་དུ་བྱུང་བའི་མི་ཆེན་དུ་མས་ཐོག་གྲངས་པའི་བློ་གསལ་ཞིང་དོན་དུ་གཉེར་བའི་དགེ་འདུན་འདུས་པ་བརྒྱ་ཕྲག་དྲུག་ཏུ་ཉེ་བ་ཙམ་ཞིག་ལ་འདྲེན་མཆོག་ཆོས་ཀྱི་རྒྱལ་པོའི་ཞལ་སྔ་ནས། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་བསལ་པ་མཐའ་མཆོད་ཅིང་རྒྱས་ལ། ཉམས་ལེན་འཁྱེར་བདེ་ཞིང་འགྲེལ་པ་ཆ་ལག་ཕྲ་མོ་ཚུན་དང་བཅས་པ་གདུལ་བྱ་སོ་སོའི་འདོད་པ་དང་མཚམས་པར་གནང་།

བདག་ཉིད་ཆེན་པོས་གནད་ཀྱི་དོན་རྣམས་ལ་ཟིན་བྲིས་ཅུང་ཟད་ཀྱང་མཛད་ཅིང་། གསུང་ཆོས་འཆད་པ་དང་གསན་པ་མ་གཏོགས་མཉམ་བཞག་ལ་ལྷོད་པ་མེད་པར་མཛད་པས་ཉམས་མྱོང་ཁྱད་པར་ཅན་དུ་མ་ཐུགས་རྒྱུད་ལ་འཁྲུངས་ཤིང་། ཐུན་མཚམས་སུ་གཏིང་སྐྱེས་ཆོས་རྗེ་འཇམ་དབྱངས་ཀུན་དགའ་བཀྲ་ཤིས་པ་སྐུ་མཆེད་ཀྱིས་གཙོ་མཛད། དགེ་འདུན་ཚོགས་པ་ལ་དཔལ་ས་སྐྱ་པ་གོང་མ་ལྔའི་བཀའ་འབུམ་གྱི་ལུང་དང་། སྲོད་ལ་ཟུར་བཀའ་བགྲང་བ་ལས་འདས་པ་གནང་། གསུང་ངག་གྲོལ་ནས་རབ་ཏུ་བྱུང་བ་དང་བསྙེན་པར་རྫོགས་པ་ཉིས་བརྒྱ་ལྷག་ཙམ་མཛད་དེ། ཡབ་སྲས་གཉིས་ཀྱིས་རྒྱལ་བའི་བསྟན་པ་ཉིན་མོར་བྱེད་པའི་འོད་ལ་འགྲན་པ་ལྟར་མཛད་ལ། ཟང་ཟིང་གི་ལོངས་སྤྱོད་བསྙེན་བཀུར་འབུལ་ནོད་ཀྱི་ཚོགས་ཀྱང་རྫོགས་ལྡན་གྱི་སྤྲིན་ལྟ་བུ་བྱུང་བས་ད་དུས་རང་ཨེ་ཝྃ་ཆོས་ལྡན་པ་དར་རྒྱས་ཆེ་བར་གྲགས་སོ། ། སྟོན་འདྲེན་མཆོག་ཆོས་ཀྱི་རྒྱལ་པོ་སྐུ་མཚམས་དམ་པ་ལ་བཞུགས་ཏེ། བདག་ཉིད་ཆེན་པོ་དཔལ་ས་སྐྱ་པ་ཆེན་པོའི་དུས་དྲན་གྱི་མཆོད་པའི་སེར་ཕྲེང་གི་དབུ་ལ་ཕེབས་ཞིང་། དགེ་འདུན་རྣམས་ལ་ངན་སོང་སྦྱོང་རྒྱུད་ནས་བཤད་པའི་དཀྱིལ་འཁོར་བཅུ་གཉིས་ཀྱི་དབང་ཚར་ཁ་ཡར་ལ་སོགས་པའི་དམ་པའི་ཆོས་ཀྱི་ཆར་ཆེན་པོ་ཕབ་ནས་སླར་རྩེ་གདོང་ལ་ཕེབས་སོ། །
དངོས་པོའི་ལོ་ཟླ་བ་དང་པོ་ལ་འདྲེན་མཆོག་ཆོས་ཀྱི་རྒྱལ་པོ་གཟུགས་སྐུའི་བཀོད་པ་བསྡུ་བའི་ཚུལ་བསྟན་ནས། བདག་ཉིད་ཆེན་པོ་དང་སྐུའི་གཅུང་རྣམ་པར་དཀར་བའི་མཛད་པ་ཆེས་ངོ་མཚར་བ་དུ་མས་འགྲོ་བ་དཔག་ཏུ་མེད་པའི་འདྲེན་པ་དམ་པར་གྱུར་པ་ངག་གི་དབང་ཕྱུག་གི་ཞལ་སྔ་ནས་ཏེ། སྐུ་མཆེད་གཉིས་སྐུ་འཁོར་གྱི་ཚོགས་དུ་མ་དང་བཅས་པ་ཟླ་བ་གཉིས་པའི་ཡར་ཚེས་བདུན་བརྒྱད་སྐོར་ལ་ཕེབས། དེ་མ་ཐག་ཏུ་སྐུ་གདུང་རིན་པོ་ཆེའི་དྲུང་དུ་བྱིན་རླབས་ཞུ་བ་ལ་ཕེབས་ཏེ། ཤིང་སྡོང་པོ་རྩ་བ་ནས་བཅད་པ་ལྟ་བུའི་སྐུ་ལུས་བརྡབས་པའི་ཕྱག་བགྲང་བ་ལས་འདས་པ་དང་། ལྡོག་ཏུ་མེད་པའི་སྤྱན་ཆབ་ཀྱི་ཕུང་པོ་ཆུ་བོའི་རྒྱུན་ལྟ་བུ་མཛད་ཅིང་། སྙན་དར་དཀར་མེ་གདུང་འབུལ་ལ་སོགས་སྟོབས་ཆེ་བར་ཕུལ། དགོངས་རྫོགས་དངོས་གཞིའི་སྟེང་དུ་མང་ཇ་བཟང་བའི་བསྙེན་བཀུར། དགེ་འདུན་ཉིས་སྟོང་དུ་ཉེ་བ་འཚོགས་པའི་དགེ་འདུན་བཅུ་རེ་ལ་གན་གོས་ཁ་རེ། གོས་ཆེན་གྱིས་མ་ཁྱེད་པ་བརྒྱད་རེ་ལ་གན་དར་ཤིན་ཏུ་བཟང་བ་ཁ་རེའི་གྲལ་འགྱེད་དང་།
ཆེ་འབུལ་རྣམ་གཞག་བསྔོ་རྟེན་སོགས་དངོས་པོ་བཟང་ཞིང་སྟོབས་ཆེ་བ་མཛད། དེ་ནས་བརྩམས་ཏེ་གང་དུ་བཞུགས་སར་ལོ་དུས་དང་ཟླ་དུས་ཀྱི་མཆོད་པ་བླ་མ་གཞན་རྣམས་ལས་ལྷག་ཙམ་དང་བཅས་པ་མ་ཆག་པར་མཛད་དོ། ། དེ་དག་ལ་འདི་སྐད་ཅེས། ཡབ་སྲས་ཆོས་ཀྱི་གཏམ་ལ་རྗེས་ཆགས་པའི། ། ཐུགས་ནི་མགོན་ལ་གུས་པའི་ཉམས་ལྷན་ཞིང་། ། གྲགས་པ་ཕྱོགས་མཐའ་གསལ་བའི་རྣམ་དཀར་གྱིས། ། མཛད་མགྲིན་དཔྱིད་ཀྱི་དཔལ་ལ་འགྲན་པ་བཞིན།། །། གཉིས་པ་བསྟན་པའི་བགྱི་བ་རླབས་པོ་ཆེ་མཛད་ཚུལ་བྱེ་བྲག་ཏུ་བཤད་པ་ལ་གཉིས་ཏེ། ཐོག་མར་གདན་ས་ཆེན་པོར་མཛད་ཚུལ་དང་། ཡུལ་དུས་གཞན་དུའང་ཅི་རིགས་པ་མཛད་ཚུལ་ལོ། །
དང་པོ་ནི། གང་གི་རྣམ་དཔྱོད་ཤིང་རྟ་ལས་དྲངས་པའི། ། གོང་མའི་ལེགས་བཤད་ཉིན་བྱེད་འོད་ཟེར་གྱིས། ། ཆོས་མིན་མུན་པ་མིང་གི་མཐར་མཛད་ནས། ། ཕན་བདེའི་སྣང་བ་ཡོངས་སུ་རྒྱས་པར་མཛད། ། ཅེས་ཏེ། ཟླ་བ་གསུམ་པའི་ཡར་ཚེས་ལ་གདན་ས་ཆེན་པོར་ཕེབས་ནས་རྡོ་རྗེ་ཕུར་པའི་སྒྲུབ་མཆོད་མཛད། གླིང་དཔོན་ཆེན་ལ་སོགས་པ་ཆེ་དགུ་མང་པོ་ལ་རྡོ་རྗེ་ཕུར་པའི་དབང་བཀའ་དང་། དཀར་བདུད་ལྕམ་དྲལ་གྱི་རྗེས་གནང་ལ་སོགས་པའི་ཟབ་རྒྱས་ཆོས་ཀྱི་བཀའ་དྲིན་སྩལ་ཏེ་ཤིན་ཏུ་དད་པར་མཛད། དབྱར་དེ་དཔལ་ས་སྐྱ་ཡོན་ཏན་རིན་པོ་ཆེ་དུ་མའི་འབྱུང་གནས་དེ་ཉིད་དུ་གདན་ཆགས་ནས།
བསླབ་གསུམ་ངུར་སྨྲིག་གི་གོས་ཀྱིས་མཛེས་པའི་དགེ་བའི་བཤེས་གཉེན་སྡོམ་བརྩོན་སྡེ་སྣོད་འཛིན་པ་དུ་མ་དང་། བསྐྱེད་རྫོགས་ཟབ་མོའི་རྣལ་འབྱོར་ལ་ཐུགས་གཞོལ་བའི་སྔགས་འཆང་རྡོ་རྗེ་འཛིན་པ་རྣམས་ཀྱིས་གསོལ་བ་བཏབ་ནས། རྗེ་བཙུན་ས་སྐྱ་པ་ཆོས་ཀྱི་སྤྱན་དང་ལྡན་པ་རྣམས་ཀྱི་འཁྲུལ་བ་མེད་པའི་གསུང་རབ་དགོངས་འགྲེལ་དང་བཅས་པས་གངས་རིའི་ཁྲོད་འདི་དགེ་ལེགས་སུ་མཛད་པའི་རྒྱུན་དེང་སང་གི་བར་དུ་གནས་པ་རྣམས་ཀྱི་ནང་ནས་གཙོ་བོར་གྱུར་པ་སྟོབས་བཅུའི་དབང་ཕྱུག་དཔལ་མགོན་བི་རཱུ་པའི་བཞེད་གཞུང་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་རྫོགས་པར་གནང་སྟེ། སྐལ་ལྡན་གླིང་བཞིའི་དབུས་ན་ལེགས་པར་བྱས་པའི་བསོད་ནམས་གསེར་གྱི་ས་འཛིན་གྱི་རྩེ་མོར། ཕྲིན་ལས་ནམ་མཁའི་ནོར་བུ་དང་། སྙན་གྲགས་བདུད་རྩིའི་འོད་ཅན་གྱིས་ལུས་ཅན་མུན་པའི་ལམ་ལས་གྲོལ་བར་མཛད་དེ། རྣམ་པར་གྲོལ་བའི་ལམ་དང་འབྲས་བུར་བཅས་པའི་གནས་སུ་ཁྲིད་པར་བྱེད་པའི་སྙན་བརྒྱུད་ཀྱི་དགའ་སྟོན་སྩལ་བའི་ཐོག་མ་ཡིན་ནོ། ། ལོ་དེ་ཉིད་ཀྱི་སྟོན་གཅིག་ཏུ་དབེན་པ་ལ་ཐུགས་གཞོལ་བར་གྱུར་ཏེ། གངས་རི་དཔལ་དང་ལྡན་པའི་ཕྲེང་བས་ཀུན་ནས་བསྐོར་ཞིང་། སྒྲ་སྙན་པར་སྒྲོག་པའི་ཆུ་ཀླུང་ཡིད་དུ་འོང་བ་འབབ་པའི་ངོགས།
ལོ་མ་དང་མེ་ཏོག་དང་འབྲས་བུ་རྣམ་པར་བཀྲ་བའི་བྱས་འགྱུར་རྡོ་རྗེའི་བྲག་རྫོང་དུ་སྐུ་མཚམས་རྒྱུན་རིང་དུ་མཛད་ནས་འཁོར་ལོ་བདེ་མཆོག་གི་བསྙེན་སྒྲུབ་གཙོ་བོར་གྱུར་པའི་བསྐྱེད་རྫོགས་ཀྱི་རྣལ་འབྱོར་ལ་རྩེ་གཅིག་ཏུ་བཞུགས། ན་ཚོད་ལྡན་གྱི་ལོ་སྐུ་མཚམས་གྲོལ་ནས་གདན་ས་ཆེན་པོར་ཕེབས་ཏེ་ཕུར་སྒྲུབ་དང་། གསུང་ཆོས་འགའ་ཞིག་གནང་། དེ་ནས་ཨེ་ཝྃ་དུ་འདྲེན་མཆོག་ཆོས་ཀྱི་རྗེའི་ནང་རྟེན་མཇལ་བ་ལ་ཕེབས། དགེ་འདུན་ཚོགས་པ་ལ་ངན་སོང་སྦྱོང་རྒྱུད་ཀྱི་བཤད་པ་དང་གཞན་ཕན་སྐོར་གསུམ་གྱི་ལུང་། དབང་རྗེས་གནང་འགའ་ཞིག་དང་བཅས་པ་གནང་། སྣར་ཐར་དུ་ཕེབས་ནས་སྟེང་དཔོན་ཡུམ་སྲས་ལ་རྡོ་རྗེ་ཕུར་པའི་དབང་བཀའ་དང་རྗེས་གནང་ཟབ་མོ་འགའ་ཞིག་མཛད་དེ། རྩེ་གདོང་གི་དགོན་པར་རིན་ཆེན་སྒང་དུ་ཕེབས། སྙིགས་མའི་དུས་ཀྱི་ཐམས་ཅད་མཁྱེན་པ་གཉིས་པ་ཞྭ་ལུ་ལོ་ཙཱ་བ་རིན་ཆེན་ཆོས་སྐྱོང་བཟང་པོས་སྤྱན་དྲངས་ཏེ། ཚེ་དཔག་མེད་འཆི་མེད་རྔ་སྒྲའི་དབང་།
འཆི་མེད་ཀྱི་རང་གཟུངས། དབྱངས་ཅན་མའི་རྗེས་གནང་། རྣམ་སྲས་ཞི་དྲག་གི་རྗེས་གནང་། ༈ མཆོག་གི་དང་པོའི་སངས་རྒྱས་དུས་ཀྱི་འཁོར་ལོའི་རྡུལ་ཚོན་ཀྱི་དཀྱིལ་འཁོར་དུ་བྱིས་པ་འཇུག་པའི་དབང་བདུན། ངེས་དོན་གྱི་དཀྱིལ་འཁོར་རྣམས་སུ་དབང་གོང་མ། རྡོ་རྗེ་སློབ་དཔོན་བདག་པོའི་དབང་དང་བཅས་པ་རྭ་འབྲེ་ས་གསུམ་གྱི་ཕྱག་ལེན་གཅིག་ཏུ་བྱས་པ། དབང་རྗེས་གནང་དེ་རྣམས་ཀྱི་ཡིག་ཆའི་ལུང་། དུས་འཁོར་གྱི་རྒྱུད་འགྲེལ་ཤོངས་འགྱུར་ལ་བློ་གྲོས་རྣམ་གཉིས་ཀྱིས་བཅོས་པ། ལམ་ཟབ་རྡོ་རྗེའི་རྣལ་འབྱོར་སྦྱོར་བ་ཡན་ལག་དྲུག་གི་ཁྲིད། ཁྲིད་ཡིག་དང་ངོ་སྤྲོད་བུ་སྟོན་རིན་པོ་ཆེ་དང་ཆོས་རྗེ་ཕྱོགས་པས་མཛད་པ།
དྷ་ཤྲཱི་བས་མཛད་པའི་གསུང་བགྲོས། བརྒྱུད་པའི་གསོལ་འདེབས་ཆེ་ཆུང་གཉིས་དང་བཅས་པ་གསན་ཅིང་། མུན་ཁང་ལུས་གནད་འབྱེད་བཅིང་སོགས་ཇི་སྐད་བཤད་པ་བཞིན་མཛད་པས་ཐུགས་དགེས་སྤྲོ་དང་བཅས་ཏེ་བསྒོམས་པས། རྣམ་ཀུན་མཆོག་ལྡན་གྱི་སྟོང་གཟུགས་དང་ཉམས་མྱོང་བསམ་གྱིས་མི་ཁྱབ་པ་འཁྲུངས། གཞན་ཡང་སྒྲའི་བསྟན་བཅོས་ཀ་ལཱ་པ། ལོ་ཆེན་ཉིད་ཀྱི་འགྲེལ་པ། དེའི་ཆ་ལག་བྱིང་མདོ། ཨུཎ་རྩ་འགྲེལ། ཙནྡྲ་པ་ལོ་ཆེན་རང་གི་འགྲེལ་པ་དང་བཅས་པ། ཡི་གེའི་མདོ།
ཉེར་སྒྱུར་ཉི་ཤུའི་འགྲེལ་པ། བྱིངས་ལེ། ཏིང་མཐའི་འགྲེལ་པ་ཉིད་ཀྱིས་མཛད་པའི་བྱིངས་མདོའི་བསྡུས་དོན། ཀ་ལཱ་པའི་ས་བཅད་རྣམས་ཀྱི་བཤད་པའི་ས་གཅོད་ས་རིས་ཀྱི་ལག་ལེན་རྣམས་ལེགས་པར་གསན་ཅིང་། སྡེབས་སྦྱོར་གྱི་བསྟན་བཅོས་རིན་ཆེན་འབྱུང་གནས་དང་། ཉིད་ཀྱིས་མཛད་པའི་བསྡུས་དོན། ཚིག་རྒྱན་གྱི་བསྟན་བཅོས་མེ་ལོང་། དེའི་འགྲེལ་པ་དཔང་ལོས་མཛད་པ། ཉིད་ཀྱི་མཛད་པའི་གསལ་བྱེད་དང་བཅས་པ་གསན་ཅིང་མཁྱེན། མངོན་བརྗོད་ཀྱི་བསྟན་བཅོས་སྣ་ཚོགས་གསལ་བའི་ཉེར་མཁོ་བསྡུས་པ་གསན།
གཞན་ཡང་འཇམ་དབྱངས་དང་། བདེ་མཆོག་དང་། ཐུབ་དབང་དང་། ནག་པོ་ཆེན་པོ་རྣམས་ཀྱི་བསྟོད་པ་འགྱུར་གསར་རྙིང་དུ་མ་དང་བཅས་པ་ལེགས་པར་གསན་ལ། གསན་པ་དེ་དག་ཀྱང་མིང་ཙམ་མ་ཡིན་པ། ཚིགས་དང་དོན་དུ་བཅས་པ་ལེགས་པར་དགོངས་ཤིང་ཐུགས་སུ་ཆུད་པས་ཕྱི་དང་ནང་གི་རིག་པའི་གནས་ཐམས་ཅད་ལ་ཐོགས་པ་མེད་པའི་མཁྱེན་རབ་ཀྱི་འདྲེན་བྱེད་རབ་ཏུ་གསལ་བའི་གནས་ལྔ་རིགས་པའི་པཎྜི་ཏ་ཆེན་པོ་རྩོད་པ་ཐམས་ཅད་དང་བྲལ་བར་གྱུར་པ་ཡིན་ཏེ། དེ་ཡང་བདག་ཉིད་ཆེན་པོ་འདིའི་མཁྱེན་པ་སྤྱན་ཟུར་ལྷུང་བ་ཙམ་གྱིས་གཞུང་ལུགས་རྟོགས་སླ་བ་རྣམས་ཚར་རེ་དང་། ཤིན་ཏུ་དཀའ་བ་རྣམས་ཀྱང་ཟུང་རེ་ཙམ་གྱིས་དགོངས་པས། སྐད་གཉིས་སྨྲ་བའི་དབང་པོ་དྷརྨ་པ་ལ་བྷ་དྲ་ཐུགས་ཕྲོགས་པར་གྱུར་ཏེ། ཚེ་འདིར་ལེན་རེ་ཟུང་རེ་ཐོས་ཙམ་གྱིས།
གཞུང་ལུགས་ཀུན་ཤེས་པ་ཆོས་རྗེ་པ་ས་སྐྱ་པཎྜི་ཏ་ཆེན་པོ་དང་ངེས་པར་གཉིས་སུ་མེད་པའོ་ཞེས་གསུང་ཞིང་གུས་པའི་ཐལ་མོ་ཡང་ཡང་ཟུམ་པར་མཛད་དོ་ཞེས་ཐོས་སོ།། །། ཉིད་ཀྱི་ཞལ་ནས་ཀྱང་། འགོས་ལོ་དྷརྨཱ་པ་ལའི་ཞལ་སྔ་ནས། དུས་ཀྱི་འཁོར་ལོའི་དབང་བསྐུར་ས་ལུགས་དང་། ། ཇོ་ཞལ་ལུགས་ཀྱི་སྦྱོར་དྲུག་ལ་སོགས་ཞུས། ། ཀ་ལཱ་ཙནྡྲ་རིན་ཆེན་འབྱུང་གནས་དང་། ། སྣ་ཚོགས་གསལ་བ་སྙན་ངག་མེ་ལོང་དང་། ། དཔག་བསམ་འཁྲི་ཤིང་ལ་སོགས་ཐ་སྙད་ཀྱིས། ། གཙུག་ལག་ཕལ་ཆེར་ཞུས་ཤིང་ནན་ཏན་བགྱིས། ། རང་བཞིན་རྐྱེན་དང་རྣམ་འགྱུར་ལ་སོགས་པ། །
དུས་དང་དོན་ལ་འཇུག་ཚུལ་ཅུང་ཟད་ཤེས། ། སཾ་སྐྲི་ཏ་དང་བོད་ཀྱི་ཀློག་ཚུལ་ལ། ། སྔ་རབས་འཆད་ཚུལ་རབ་ཏུ་མང་ན་ཡང་། ། སྐྱོན་མེད་འབྲི་དང་བརྗོད་པའི་ཚུལ་ཤེས་པ། ། མཁས་པའི་གཙུག་རྒྱན་འདི་ཉིད་བཀའ་དྲིན་ལས། ། གཞན་ལ་འཆད་དམ་རང་ཉིད་ཉམས་སུ་ལེན། ། ཇི་ལྟར་བྱེད་ཀྱང་ལག་ནོམ་མི་དགོས་ཙམ། ། ཞེས་གསུང་ངོ་། ། དེ་དག་ལ་འདི་སྐད་ཅེས། སྒྲ་ཚད་བཟོ་དང་གསོ་བ་ནང་དོན་རིག །
སྡེབ་སྦྱོར་མངོན་བརྗོད་ཟློས་གར་ཚིག་གི་རྒྱན། ། བརྩིས་སོགས་མཁས་པ་རྣམས་ལ་ཡོངས་གྲགས་པའི། ། རིགས་གནས་ཕལ་ཆེར་གཟིགས་པ་ཙམ་གྱིས་དགོངས། ། ཁྱད་པར་ཉི་ཟླ་ལྟ་བུའི་ཀ་ཙན་གཉིས། ། ཕྱི་ནང་གཞན་གསུམ་དཔལ་ལྡན་དུས་འཁོར་ལོ། ། ཟབ་ལམ་རྡོ་རྗེའི་རྣལ་འབྱོར་ལ་སོགས་པའི། ། གཙུག་ལག་ཀུན་ལ་འཇིགས་མེད་སྤོབས་པ་ཐོབ།། །། གཉིས་པ་ཡུལ་དུས་གཞན་དུའང་ཇི་ལྟར་རིགས་པར་མཛད་པའི་ཚུལ་ནི། སྙིགས་དུས་འགྲོ་བའི་ཚོགས་གཉིས་རིན་ཆེན་ལས། ། ལེགས་གྲུབ་མཚན་དཔེའི་དཔལ་འབར་ལྷུན་པོའི་སྐུ། །
མཁས་མང་རྒྱ་མཚོའི་དབུས་སུ་རྟག་བཞུགས་ནས། ། ཐུབ་བསྟན་གླིང་བཞི་མཛེས་པའི་དཔལ་དུ་མཛད། ། ཅེས་ཏེ། ལོ་དེའི་མཇུག་ལ་རྗེ་བཙུན་དམ་པ་མུས་པ་ཆེན་པོའི་བཀའ་ལུང་ཕེབས་ཤིང་། ནཱ་ལེནྡ་པའི་སྤྱི་ས་ནས་སྤྱན་འདྲེན་ནན་ཅན་བྱུང་བ་ལ་བརྟེན། དཔལ་རྒྱུན་གྱི་དབང་པོའི་ཆོས་གྱི་གྲྭ་ཆེན་པོར་ཕེབས། བུ་རམ་ཤིང་པའི་གསུང་རབ་དྲི་མ་མེད་པ་རྣམས་ཀྱི་དགོངས་དོན་རང་དབང་དུ་འགྲེལ་པ་ལ་ཁྱུ་མཆོག་རླབས་པོ་ཆེའི་གནས་ངེས་པའི་མཁས་གྲུབ་ཆེན་པོ་རོང་སྟོན་ཆོས་ཀྱི་རྒྱལ་པོའི་རྒྱལ་ཚབ་ཏུ་ལྷ་དང་བཅས་པའི་དགེ་འདུན་གྱིས་མངའ་གསོལ་ཏེ། འཛིན་བྱེད་ཅེས་པ་མེ་ཕོ་བྱི་བའི་ལོའི་དགུན་གང་དུ་རིན་ཆེན་སྒང་དུ་ཆོས་ཐོག་དྲངས་པའི་ཁྲིད་བཀའ་དུ་མ་དང་། གསུང་བཀའ་གྲངས་ལས་འདས་པ་དང་། བྱིན་རླབས་དང་།
རྗེས་གནང་དང་། ལུང་ལ་སོགས་པ་ཉིན་མཚན་ཁོར་ཡུག་ཏུ་སྐྱོ་དུབ་མེད་པར་གནང་། སོས་ཀ་དཔལ་གཤིན་རྗེའི་གཤེད་དམར་པོའི་དབང་དང་། རྫོགས་རིམ་ཤིན་ཏུ་སྤྲོས་མེད་ཉམས་ཁྲིད་དུ་གནང་། དབྱར་མཚུངས་མེད་དམ་པ་རྗེ་བཙུན་མུས་པ་ཆེན་པོ་ན་ལེནྡར་ཕེབས། བདག་ཉིད་ཆེན་པོས་གཙོ་མཛད། འདུས་པའི་དགེ་འདུན་རྒྱ་མཚོ་ལྟ་བུ་ལ་གསུང་ངག་རིན་པོ་ཆེ་དང་དབང་བྱིན་རླབས་མང་དུ་གནང་། རབ་བྱུང་བསྙེན་རྫོགས་སུམ་བརྒྱ་ཙམ་གྱི་མཁན་སློབ་མཛད་དེ། གཉུག་མར་གནས་པའི་དགེ་འདུན་སྦྱིན་བདག་གི་ཚོགས་དང་བཅས་པ་དད་ཅིང་གུས་པར་མཛད་དོ། ། དབང་ཕྱུག་གི་ལོ་ཡབ་སྲས་གཉིས་འདར་ཕྱོགས་སུ་ཕེབས།
ཡར་ལམ་བདག་ཉིད་ཆེན་པོས་གཞིས་ཁ་རྣམ་སྲས་གླིང་དུ་ཆག་ལོ་གསུམ་པ་མཇལ་བ་ལ་ཕེབས། ཡང་དག་ཧེ་རུ་ཀ་མར་མེ་དགུ་པའི་དབང་། དབང་གི་སྒྲོལ་མ་དང་། ལྷ་མོ་ཏེ་ནུའི་རྗེས་གནང་། བྲན་བདུད་ཀྱི་རྗེས་གནང་ལ་སོགས་པ་གསན། རྗེ་འདི་དུས་ཀྱི་འཁོར་ལོ་ལ་ཤིན་ཏུ་མཁས་ཤིང་སྐུ་བཙུན་པ་དང་དམ་པའི་ཆོས་བཞུགས་རྒྱ་ཆེ་བ་ལ་སོགས་པའི་ཡོན་ཏན་གྱི་མཛོད་མངའ་བ་ཞིག་འདུག་པས། དུས་འཁོར་གྱི་ཆོས་བསྐོར་ཡོངས་སུ་རྫོགས་པ་ཞིག་ཞུ་སེམས་ནའང་། སྡེ་འཁྲུག་གི་སྟས་དབང་གིས་མ་གྲུབ་ཅེས་གསུང་ཞིང་། དད་གུས་དང་ཐུགས་མཐོང་ཤིན་ཏུ་ཆེ་བར་མཛད་དོ། ། དེ་ནས་ཨེ་ཝྃ་དུ་ཕེབས་ནས་དགེ་འདུན་ཚོགས་པ་ལ་མང་ཇ་གན་གོས་རེའི་གྲལ་འགྱེད་དང་བཅས་པ་གནང་ནས་དཔལ་ས་སྐྱར་ཕེབས།
འདྲེན་མཆོག་ཆོས་ཀྱི་རྒྱལ་པོའི་ནང་རྟེན་དུ་བླ་མ་རིན་ཆེན་འབྱུང་ལྡན་གྱི་གསེར་སྐུ་ཁྲི་རྒྱབ་ཡོལ་དང་བཅས་པ་བཞེངས་པའི་དབུ་བཙུགས། དགེ་འདུན་ཚོགས་པ་ལ་གསུང་ངག་རིན་པོ་ཆེ་དང་། ཤིན་ཏུ་སྤྲོས་མེད་དང་། རྒྱུད་ཀྱི་བཤད་པ་ལ་སོགས་པའི་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ་ཆེན་པོ་བསྐོར། དབྱར་ལོ་ཨེ་ཝྃ་དུ་ཕེབས་ནས་སྐུ་མཚམས་དམ་པ་ཟླ་བ་ཕྱེད་ཙམ་མཛད། དགེ་འདུན་རྣམས་ལ་སཾ་བུ་ཊ། རྡོ་རྗེ་དབྱིངས། འདུས་པ་འཕགས་ལུགས། འཁོར་ལོ་སྡོམ་ཆེན་ལ་སོགས་པའི་བྱིན་རླབས་འགའ་ཞིག་གནང་། ལྷུན་གྲུབ་རྩེ།
སྣར་ཐང་། སེང་གེ་རྩེ་ལ་སོགས་པར་ཡང་ཅི་རིགས་པས་སྤྱན་དྲངས་ཤིང་། གླང་སྟག་གཉིས་ལ་གཙང་ཕྱོགས་ཁོ་ནར་བཞུགས། སྡེ་འཁྲུག་གི་བར་ཞུགས་ལ་སོགས་པ་གང་འགྲུབ་མཛད་ཅིང་། གཙོ་ཆེར་དད་པ་དང་ལྡན་པའི་སྐྱེ་བོ་རྣམས་ལ་སོ་སོའི་བསམ་པ་དང་མཐུན་པའི་ཆོས་ཀྱི་སྦྱིན་པ་རྒྱ་ཆེན་པོ་མཛད། གསེར་སྐུའི་རབ་གནས་ལ་སོགས་པ་ལེགས་པར་གྲུབ་ནས། ནཱ་ལེནྡ་པའི་གདན་འདྲེན་པ་དང་སྡེབས་ཏེ། མྱོས་ལྡན་གྱི་ལོ་མ་ཤར་ཙམ་ལ་ཤྲཱི་ནཱ་ལེནྡའི་ཆོས་གར་ཕེབས། གསང་འདུས་དང་ཀྱེ་རྡོ་རྗེའི་རྒྱུད་རྩ་བཤད་ལ་སོགས་པའི་ཆོས་བཀའ་བསམ་གྱིས་མི་ཁྱབ་པ་རྒྱུན་མ་ཆད་པར་གནང་ཞིང་། མཚོ་ཁ་དགའ་ལྡན་རྩེར་སྐལ་ལྡན་རྣམས་སྦྱོར་དྲུག་གི་ཉམས་ཁྲིད་གནང་།
དབྱར་རྟེན་གསུམ་བཞུགས་པའི་གཙུག་ལག་ཁང་བཞེངས། ལམ་འབྲས་བླ་མ་བརྒྱུད་པའི་སྨན་སྐུ་མདའ་གང་ཙམ་དང་། དེ་རྣམས་དང་མཉམ་པའི་སངས་རྒྱས་རྡོ་རྗེ་འཆང་གི་གསེར་སྐུ། རྟེན་གྱི་གཙོ་བོ་ལ་འཇམ་དབྱངས་ས་སྐྱ་པཎྜི་ཏའི་གསེར་སྐུ་ཐོག་ཚད་མ་རྣམས་བཞེངས་ཏེ། མཆོད་པའི་ཡོ་བྱད་ཚར་དུ་མངར་བ་དང་། ན་བཟའ་དང་། བཞུགས་གདན་དང་། ས་རྒྱན་གནམ་རྒྱན་ལ་སོགས་པ་བསམ་གྱིས་མི་ཁྱབ་པ་བཀོད། ཆོ་ག་རྣམ་པར་དག་པས་རབ་ཏུ་གནས་པ་ལེགས་པར་མཛད་དེ། བཀྲ་ཤིས་དང་བྱིན་རླབས་ཀྱི་དཔལ་གྱི་གཟི་འོད་འབར་བར་མཛད་དོ། །
འབྲུག་ལོ་རྭ་སྒྲེང་སྐོར་བ་ལ་ཕེབས་ཏེ། བྱང་འབྲོག་གི་སྐྱེ་བོ་ཤིང་ལྟར་གྱོང་བ་རྣམས་ལ་སྐྱབས་འགྲོ་དང་སེམས་བསྐྱེད་ལ་སོགས་པའི་གང་ལ་གང་འདོད་ཀྱི་ཆོས་གསུངས། རབ་བྱུང་བསྙེན་རྫོགས་དབང་རྗེས་གནང་དུ་མ་གནང་སྟེ། བཙུན་པ་རྣམས་དམ་ཚིག་དང་སྡོམ་པ་ལ་བཀོད། ཁྱིམ་པ་རྣམས་བསྙེན་གནས་ལ་བཀོད། འགྲོ་བ་མང་པོ་ལ་བྱང་ཆུབ་ཀྱི་ས་བོན་བཏབ། རྭ་སྒྲེང་དུ་ཕེབས་ནས་རྟེན་གསུམ་རྣམས་ལ་ཕྱག་དང་མཆོད་པ་རྒྱ་ཆེན་པོ་མཛད། སྨོན་ལམ་དང་སེམས་བསྐྱེད་མང་དུ་གནང་ནས། ཡར་ཕེབས་པའི་ལམ་དུ་བླ་མ་དགེ་དགའ་བ་ཞེས་པའི་སྦྱོར་དྲུག་གི་ཐུགས་དམ་དང་གོ་མྱོང་བཟང་པོ་ཡོད་པ་ཞིག་དུས་རྟག་ཏུ་བུག་སྒོ་ལ་བཞུགས་པ། འཇམ་པའི་དབྱངས་དང་དངོས་སུ་མཇལ་བ་ཡོད་པའི་མཚན་ལྟས་བྱུང་བས།
ཉེ་གནས་ལ་དེ་རིང་སུ་བྱུང་ཡང་ང་ལ་མ་གསང་ཅིག་ཅེས་གསུང་། དེ་ཉིན་བདག་ཉིད་ཆེན་པོ་དཔོན་སློབ་རྣམས་ཕེབས་ནས་ཉེ་གནས་ཀྱིས་ཚུལ་ཞུས་པས། འཇམ་དབྱངས་དངོས་དང་མཇལ་བ་ད་རེས་ཙམ་ཡིན་གསུང་ནས་བུག་སྒོ་ལ་ཡར་འདྲེན་བྱས། དངོས་པོ་ཐམས་ཅད་ཕུལ་ནས་ཆོས་འབྲེལ་ཞུས་པས། སེམས་བསྐྱེད་ཆེན་མོ་ལ་སོགས་པའི་ཆོས་ཀྱི་རྣམ་གྲངས་འགའ་ཞིག་དང་། ཟབ་ཆོས་དང་མན་ངག་ཟབ་མོ་ཁ་ཡར་གནང་། དིང་སང་བསྟན་འཛིན་ཐམས་ཅད་ཀྱི་གཙུག་རྒྱན་ཁྱེད་གཅིག་པོར་འདུག་ཀྱང་། དགུང་ལོ་ཞེ་ལྔ་དང་ཞེ་དགུ་སྐུ་དོག་ཆེན་པོ་འདུག་པས་སྐུ་ཚེ་རིང་བའི་རྟེན་འབྲེལ་གནང་དགོས་ཞེས་ཞུ་ཕུལ། ཡང་ལམ་གྱོ་སྒྲུབ་ཆེན་པའི་སློབ་མ་སྦལ་པ་བློ་གྲོས་རྒྱལ་མཚན་བྱ་བ། སྦྱོར་དྲུག་གི་ཐུགས་དམ་ཤིན་ཏུ་སྨིན་པ་ཞིག་གི་མནལ་ལམ་དུ།
ས་ཕྱོགས་དེ་ན་མཆོད་རྟེན་ཆེན་པོ་དྲིལ་བུ་དང་དར་འཕན་སྣ་ཚོགས་འཕྱང་བ། སྒོ་རྣམས་ན། རིགས་ལྔའི་སྐུ་བཞུགས་པ་གཅིག་ལ་མི་མང་པོ་སྐོར་བ་བྱེད་ཅིང་འདུག ཁོང་ལ་མི་གཅིག་ན་རེ། འདིའི་ནང་ན་བཀའ་འགྱུར་རོ་ཅོག་བཞུགས་པས་བསྐོར་བ་གསུམ་བྱས་ན་སྐོར་བ་འབུམ་འགྱུར་དུ་འགྲོ་ཟེར། མི་འདི་ཙམ་གྱིས་བསྐོར་ཞིང་སྟེང་དུ་བསྡད་ན་འགྱེལ་མི་འགྲོའམ་བྱས་པས། འདི་གང་ལྟར་བྱས་ཀྱང་འགྱེལ་མི་སྲིད་ཟེར། སང་ཉིན་བདག་ཉིད་ཆེན་པོ་དེར་ཕེབས་པ་ལ་དད་པ་ཅན་མང་པོས་མཇལ་བའི་ངོ་མཚར་གྱི་ལྟས་སུ་འདུག་ཅེས་གསུང་ཞིང་ཤིན་ཏུ་དད་པར་མཛད། ཕེབས་པའི་ནུབ་མོའང་དུས་འཁོར་ཐུགས་དཀྱིལ་ལ་བླ་མ་བརྒྱུད་པས་བསྐོར་ཞིང་། བླ་མ་རེ་རེ་ལའང་ཕག་མོའི་སྐུ་རེས་འཁྱུད་པ་ལ་སོགས་པའི་སྟོང་གཟུགས་ཁྱད་པར་ཅན་དུ་མ་བྱུང་གསུང་ནས་དད་གུས་ཆེས་ཆེ་བ་མཛད།
ཁྱད་པར་འབབ་རོང་དུ་ཕེབས་ནས་རྟེན་གསུམ་མང་པོ་ལ་རབ་གནས་མཛད། རྣམ་གཡེངས་མེད་པས་སྒྲུབ་པའི་རྒྱལ་མཚན་འཛིན་པའི་བླ་མ་འབབ་རོང་པ་ཆེན་པོ་དང་། སྒོམ་ཆེན་རྣམས་ལ་རང་གི་སྐལ་བ་དང་མཚམས་པའི་ཆོས་ཀྱི་བདུད་རྩིས་ཚིམ་པར་མཛད། དེ་དུས་དགུན་ཡིན་ཀྱང་བྲག་སྲེབ་ན་འཇམ་དབྱངས་མེ་ཏོག་མང་པོ་འཁྲུངས་འདུག་པ། བདག་ཉིད་ཆེན་པོ་ས་ཕྱོགས་འདིར་ཕེབས་པའི་ངོ་མཚར་གྱི་ལྟས་སུ་འདུག་ཅེས་ཐམས་ཅད་གླེང་ཞིང་དད་པར་བྱེད་དོ་ཞེས་ཐོས་སོ། ། དེ་ནས་སླར་ན་ལེནྡར་ཕེབས་ཏེ། ལོ་པ་སྤྱན་སྔ་ངག་དབང་ཆོས་ཀྱི་གྲགས་པས་གཙོ་མཛད་ལུང་རིགས་སྨྲ་བའི་དགེ་བའི་བཤེས་གཉེན་མང་པོ་ལ་སངས་རྒྱས་ཆོས་ཀྱི་འཁོར་ལོ་རྒྱ་ཆེན་པོ་སྐོར་ནས་དཔལ་ས་སྐྱར་ཕེབས། དོན་གཉེར་རྣམས་ལ་ཆོས་བཀའ་ཅི་རིགས་པ་གནང་། དེ་ནས་མུས་བསམ་གཏན་ཕུག་ཏུ་ཕེབས་ནས། ཁྱུ་མཆོག་གི་ལོ་ངོ་གང་ལ་སྐུ་མཚམས་མཛད་དེ།
འཁོར་ལོ་བདེ་མཆོག་གི་བསྙེན་སྒྲུབ་མཐར་ཕྱིན་པར་མཛད། རྡོ་རྗེའི་བཟླས་པ་དང་བུམ་ཅན་གྱི་རྣལ་འབྱོར་མང་དུ་བསྒོམ་པས་རྫོགས་རིམ་གྱི་རྟོག་པ་ཁྱད་པར་ཅན་དུ་མ་ཐུགས་ལ་འཁྲུངས། སྐུ་མཚམས་གྲོལ་ནས་རྗེ་བཙུན་དམ་པ་མུས་པ་ཆེན་པོ་ལ་རྡོ་རྗེ་ཕྲེང་བ་ཀྲི་ཡ་ས་མུཙྪ་དང་བཅས་པའི་དབང་། བདེ་མཆོག་སྡོམ་པའི་ཆོས་སྐོར་རྫོགས་པ་མགོན་པོའི་རྩུབ་སྒྲུབ་སོགས་ཁ་ཅིག་གསན་ཏེ། མདོར་ན་རྗེ་བཙུན་དམ་པ་འདིའི་དྲུང་དུ་སྔ་ཕྱིར་གསན་པའི་ཆོས་ཀྱི་རྣམ་གྲངས་མདོ་ཙམ་བརྗོད་ན། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ་ཡོངས་སུ་རྫོགས་པ་ཡབ་ཡུམ་གྱི་ཕྱི་ནང་གི་དབང་དང་བྱིན་རླབས། རྣལ་འབྱོར་དབང་ཕྱུག་གི་ཆོས་བཞི་སོགས་ཆ་ལག་ཕྲ་མོ་ཚུན་ཆད་ཡོངས་སུ་རྫོགས་པ། བླ་མ་བརྒྱུད་པའི་རྣམ་ཐར་ཐོར་བུ་བ་རྣམས་དང་། ཞིབ་མོ་རྡོ་རྗེ་དང་ངོ་མཚར་སྣང་བ། ལམ་འབྲས་གླེགས་བམ་དུ་བཞུགས་པའི་ཡིག་སྣ་བཞི་བཅུ་ཞེ་དགུ་ཚང་མ།
ལུང་འདི་ཉིད་དང་ཞིབ་ཏུ་སྦྱར་བ་ཆེ་ཆུང་གཉིས་རྣམས་གསན། གཞན་ཡང་སློབ་དཔོན་ཆེན་པོ་ཨ་བྷ་ཡས་བཀྲལ་བའི་རྡོ་རྗེ་ཕྲེང་བ་ཡོངས་སུ་རྫོགས་པ། ཀྲི་ཡའི་དགེ་ལེགས་ཀྱི་དཀྱིལ་འཁོར་གསུམ་གྱི་དབང་དང་བཅས་པ། འཁོར་ལོ་བདེ་མཆོག་གྲུབ་ཆེན་ལོ་ནག་དྲིལ་གསུམ་གྱིས་བཀྲལ་བའི་དབང་། ནཱ་རོ་མཁའ་སྤྱོད་དང་བདེ་མཆོག་དཀར་པོའི་བྱིན་རླབས། ནག་པོ་རིམ་བཞི། རྩ་དབུ་མ་བདེ་མཆོག་དཀར་པོ་རྣམས་ཀྱི་རྫོགས་རིམ་གྱི་ཁྲིད། བདེ་མཆོག་དཀར་པོའི་ཚེ་སྒྲུབ། གསང་བ་འདུས་པ་རིགས་གསུམ་ཀའི་དབང་། འཇིགས་བྱེད་རྭ་ལུགས་ཀྱི་དབང་།
ཀུན་རིག་ས་ལུགས། འཆི་བདག་འཇོམས་པ། སྦྱོང་དཀྱིལ་བཅུ་གཉིས། ཚེ་དཔག་མེད་ལྷ་དགུ། རིགས་གསུམ་སྤྱི་དབང་། གྲུབ་རྒྱལ་མ་རྣམས་ཀྱི་དབང་། འཆི་མེད་ཀྱི་རང་གཟུངས། སྒྲོལ་མ། གུར་མགོན་ལྷ་བརྒྱད་དང་བཅུ་གཉིས་དང་དུས་སོལ་ལྷ་མོ། ཞལ་བཞི་པ།
དུར་ཁྲོད་བདག་པོ། ལས་གཤིན་ལྷ་བཅུ་གསུམ་མ་རྣམས་ཀྱི་རྗེས་གནང་། འཇིགས་བྱེད་ཀྱི་དུག་དབང་། རཱ་པོད་ཕལ་ཆེར་གྱི་ལུང་། རྣལ་འབྱོར་བཞི་རིམ། མགོན་པོའི་ནང་ཁྲིད་དང་མན་ངག་མཁན་པོ་བློ་གྲོས་རྒྱལ་མཚན་གྱིས་བསྒྲིགས་པ་སོགས་མགོན་པོའི་ཆོས་སྐོར་དུ་མ། ཐེག་པ་ཆེན་པོའི་བློ་སྦྱོང་། དེའི་ཡིག་སྐོར་སེམས་དཔའ་ཆེན་པོ་དཔོན་སློབ་ཀྱིས་བསྒྲིགས་པ་སོགས་བློ་སྦྱོང་གི་ཆོས་སྐོར་ཡོངས་རྫོགས། ཤེས་རབ་ཀྱི་ཕ་རོལ་ཏུ་ཕྱིན་པའི་བདུད་ཀྱི་སྤྱོད་ཡུལ་ཁྲིད་ཡིག་གཉིས་དང་བཅས་པ། རྗེ་བཙུན་དམ་པ་མུས་པ་ཆེན་པོ་ཉིད་ཀྱི་བཀའ་འབུམ་གྱི་ལུང་ལ་སོགས་པ་ཟབ་པ་དང་རྒྱ་ཆེ་བའི་དམ་པའི་ཆོས་མང་དུ་གསན་ཏེ།
ཉིད་ཀྱི་ཞལ་ནས། འཇིག་རྟེན་དབང་ཕྱུག་བུདྡྷ་རཏྣ་ལས། ། སྔགས་ཀྱི་གདམས་ངག་ཕལ་ཆེར་སྐྱར་ནས་ཉན། ། གཞན་ཡང་གསང་འདུས་རིགས་གསུམ་བློ་སྦྱོང་གཅོད། ། ཀྲྀ་ཡ་ས་མུཙྪ་སོགས་མང་དུ་ཐོས། ། ཞེས་གསུང་ངོ་། ། དམ་པའི་ཆོས་གསན་པའི་རྣམ་གྲངས་འདི་དག་ནི། རགས་པ་ཙམ་ཡིན་གྱི། རྒྱས་པར་བདག་ཉིད་ཆེན་པོའི་གསན་ཡིག་རིན་པོ་ཆེ་པདྨ་རཱ་གའི་ཕྲེང་བ་ལས་ཞིབ་ཏུ་འབྱུང་བས་དེར་རྟོགས་པར་བྱའོ། ། དེ་རྗེས་བདག་ཉིད་ཆེན་པོས་ཀྱང་སྐུའི་གཅུང་གསུང་བདག་ཆེན་ནམ་མཁའ་འདོད་གྲུབ་པ་དང་།
བདག་ཆེན་ཀུན་དགའ་བཀྲ་ཤིས་པ་སྐུ་མཆེད་ཀྱིས་གཙོ་མཛད་དོན་གཉེར་གྱི་དགེ་བའི་བཤེས་གཉེན་དུ་མ་ལ་དབང་རྗེས་གནང་དུ་མ་དང་། དཔལ་ས་སྐྱ་པ་གོང་མ་ལྔའི་བཀའ་འབུམ་གྱིས་ལུང་ལ་སོགས་པའི་ཆོས་ཀྱི་འཁོར་ལོ་བསམ་གྱིས་མི་ཁྱབ་པ་སྐོར། སླར་གདན་ས་ཆེན་པོ་ལ་ཕེབས་པའི་ཚུར་ལམ། རིགས་ལྡན་ཆོས་ཀྱི་རྒྱལ་པོ་རྣམས་ཀྱི་སྤྲུལ་པའི་སྐུ་དུ་མ་རིམ་པར་བྱོན་པའི་གནས་ཆེན་ཇོ་མོ་ནང་དུ་ཕེབས། སྐུ་འབུམ་མཐོང་གྲོལ་ཆེན་པོ་མཇལ། ཕྱག་དང་སྐོར་བ་དང་སྨོན་ལམ་མང་དུ་མཛད། སྒྲུབ་ཆེན་ཕོ་མོ་རྣམས་ལ་ཆོས་འབྲེལ་ལ་སོགས་པ་གནང་སྟེ། སྣ་ཚོགས་ཀྱི་ལོ་གདན་ས་ཆེན་པོར་ཕེབས་ནས། ཚོགས་ཆེན་ལ་གསུང་ངག་རིན་པོ་ཆེ་དང་། འཁོར་ལོ་བདེ་མཆོག་གི་སྨིན་གྲོལ་ཆ་ལག་དང་བཅས་པ་རྣམས་དང་།
གཞི་བྱེས་ཀྱི་གྲངས་དོན་གཉེར་ཅན་བརྒྱ་ཕྲག་གསུམ་ལྷག་ཙམ་ལ་རྡོ་རྗེ་ཕྲེང་བ་ཀྲི་ཡ་དང་བཅས་པའི་དབང་རྒྱས་པ་དང་། ཟུར་བཀའ་དང་རྗེས་གནང་དུ་མའི་ཆོས་ཀྱི་ཆར་ཆེན་པོ་ཕབ་ནས་སྐལ་བཟང་གདུལ་བྱའི་ལོ་ཐོག་ཡོངས་སུ་རྒྱས་པར་མཛད། མུས་ཀྱི་རྡོ་དཀར་ལས་གྲུབ་པའི་ལམ་འབྲས་བླ་མ་བརྒྱུད་པ་ཡོངས་སུ་རྫོགས་པར་བཞེངས་ཏེ་རབ་གནས་རྒྱས་པར་མཛད་ནས་བཞིས་དེ་དག་ཏུ་བཞུགས་སུ་གསོལ། ཉི་མའི་ལོ་སྣར་ཐང་སྡེ་པས་སྤྱན་དྲངས་ནས། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་མན་ངག་ལ་སོགས་པའི་ཟབ་པ་དང་རྒྱ་ཆེ་བའི་ཆོས་བཀའ་དུ་མ་གནང་། དེ་ལོ་རྒྱ་ནག་ལ་གཏམ་འབུལ་བ་རྣམས་རྫོང་བ་མཛད། དབྱར་སོས་ཡོན་མཆོད་ལྷན་ཅིག་ཏུ་རྗེ་བཙུན་དམ་པ་མུས་པ་ཆེན་པོ་མཇལ་བ་ལ་ཐུབ་བསྟན་ཡངས་པ་ཅན་དུ་ཕེབས་ཏེ་ཆོས་བཀའ་ཅི་རིགས་པ་གསན། བདག་ཉིད་ཆེན་པོས་གཉུག་མར་གནས་པའི་དཔོན་སློབ་རྣམས་ལ་ཚོགས་ཆོས་དང་། ཡབ་སྲས་གཉིས་ཀྱིས་རབ་བྱུང་བསྙེན་རྫོགས་ཞག་གྲངས་དུ་མར་གནང་། དེ་ནས་སེངྒེ་རྩེར་སྤྱན་དྲངས།
སྡེ་པ་ཡབ་སྲས་ལ་དམ་པའི་ཆོས་ཀྱི་བཀའ་དྲིན་མང་དུ་སྩལ། མིའི་དབང་ཕྱུག་དམ་པ་དཔོན་བློན་རྣམས་ཀྱིས་དད་གུས་ཆེན་པོས། གདན་ས་ཆེན་པོ་ལ་གཏོགས་པའི་མི་ཆེན། དཔོན་སྐྱ། བརྒྱ་དཔོན། བཅུ་དཔོན། ལས་ཚན་ཁ་བཞི། རྒྱུ་བ་ཁ་གསུམ་རྣམས་སྦྱོར་གཏོང་མཛད། ལྷ་སྡེ་མི་སྡེ་ཐམས་ཅད་ཀྱི་བདག་ཉིད་ཆེན་པོའི་ཕྱག་ཕྱི་ལུགས་མཐུན་སྒྲུབ་ཅིང་། གདན་ས་ཆེན་པོའི་སྤྱི་ནུས་ཁོ་ན་བྱེད།
སྡེ་པ་དང་དཔོན་སྐྱ་གཞན་གྱིས་དམག་ཁྲལ་ལས་གསུམ་མི་བསྐུལ་བར་སྤྱི་མཆོད་དུ་བཞུགས་པ་ཆོག་པའི་ཞབས་ཏོག་ཕུལ། སྟོབས་ཀྱི་འཁོར་ལོས་བསྒྱུར་བའི་རྒྱལ་པོ་རིན་དཔུང་པ་དཔོན་བློན་ལ་སོགས་པ་ཐུགས་དགོངས་རྣམ་པར་དཀར་བའི་སྡེ་སྲིད་གཞན་ནས་ཀྱང་དེ་ཉིད་བརྟན་པའི་མཐུན་རྐྱེན་འབའ་ཞིག་མཛད་པ་ལ་བརྟེན། དུས་ཕྱིས་ཀྱི་ཞལ་ངོ་ཁྲི་ཐོག་ཏུ་བཞུགས་པ་ལ། བདག་ཉིད་ཆེན་པོའི་སྐུའི་རིང་རང་གདན་ས་མངའ་ཐང་ཆེ་བ་ཡིན་ཞེས་གཟུ་བོར་གནས་པ་རྣམས་སྒྲོག་པར་བྱེད་དོ། ། སྟོན་སྣར་ཐར་དུ་སྤྱན་དྲངས་ནས། བྱང་ཕྱོགས་ཁ་བའི་སྨན་ལྗོངས་ཀུ་མུ་ཏ་རྣམ་པར་བཞད་པའི་ཚལ་དུ། ཀུན་མཁྱེན་ཐུབ་པ་མཆོག་གི་བསྟན་པའི་ཉིང་ཁུ་བྱང་ཆུབ་ཀྱི་སེམས་གཉིས་ཀྱི་ཉམས་ལེན་རྒྱས་པར་མཛད་པ་དཔལ་ལྡན་མར་མེ་མཛད། དེའི་སྲས་ཀྱི་ཐུ་བོ་འབྲོམ་སྟོན་རྒྱལ་བའི་འབྱུང་གནས་ཀྱི་གསུང་གི་བདུད་རྩི་བབས་པ་༼གཏུམ༽རྟུམ་སྟོན་བློ་གྲོས་གྲགས་ལ་སོགས་པ་མཁས་ཤིང་གྲུབ་པ་བརྙེས་པའི་སྐྱེས་བུ་བརྒྱུད་མར་བྱོན་པའི་ཆོས་ཀྱི་གདན་ཁྲི་མཐོན་པོ་ལ་ཞབས་སེན་དབང་གི་རྒྱལ་པོ་ཉེ་བར་བཀོད་ནས་ཁམས་གསུམ་ཆོས་ཀྱི་རྒྱལ་པོར་མངའ་གསོལ་ལོ། ། དེའི་དུས་བདག་ཉིད་ཆེན་པོས་ཡས་བཀའ་སྩལ་བའི་ཚུལ་དུ་བཀའ་དྲིན་ཆེ་བའི་དབང་དང་། བསྔོ་བའི་ཡོན་བཤད་པ་ལ་སོགས་པ་སྔོན་ཆད་མཁས་པ་གཞན་གྱི་རྣ་བའི་སྤྱོད་ཡུལ་དུ་མ་གྱུར་པའི་བཀོད་པའི་འོད་ཟེར་དུ་མ་བཀྱེ་བ།
མཐོ་རིས་ཀྱི་མགོན་པོའི་ལག་སོར་ལས་འོང་པའི་ལྷའི་མེ་ཏོག་མནྡྲ་རྭ་བའི་ཕྲེང་བ་དུ་མ་སྐབས་གསུམ་པའི་ལམ་ནས་གཏོར་ཏེ་མངོན་པར་མཆོད་དོ། ། དེ་ནས་ཆོས་གྲྭ་དེར་མཁྱེན་བརྩེའི་མངའ་བདག་སེམས་དཔའ་ཆེན་པོ་བསོད་ནམས་རྒྱལ་མཚན་པས་གཙོ་མཛད། སྡེ་སྣོད་འཛིན་པ་བརྒྱ་ཕྲག་དུ་མ་ལ་སློབ་དཔོན་ཆེན་པོ་ཨ་བྷ་ཡས་བཀྲལ་བའི་སྒྲུབ་ཐབས་རྒྱ་མཚོ་ལ་སོགས་པའི་ཟབ་པ་དང་རྒྱ་ཆེ་བའི་དམ་པའི་ཆོས་ཀྱི་འཁོར་ལོ་རྒྱ་ཆེན་པོ་སྐོར། སླར་གདན་སར་ཕེབས་ནས་དགུན་ཆོས་དང་། དུས་རིམ་ཆེན་མོ་མཛད། གཏིང་སྐྱེས་པ་ཡུམ་སྲས་ཀྱིས་གདན་དྲངས་ཏེ། ཞག་གྲངས་ཁ་ཡར་བཞུགས་ནས་དབང་བཀའ་རྗེས་གནང་འགའ་ཞིག་གནང་ངོ་། ། ཉི་སྒྲོལ་བྱེད་ཅེས་པ་ཤིང་ཕོ་སྤྲེའུ་ལོ། རྗེ་བཙུན་དམ་པ་མུས་པ་ཆེན་པོའི་བཀས་བསྐུལ་ནས་ཨེ་ཝྃ་དུ་ཕེབས། སྐུའི་གཅུང་ཡོན་ཏན་རིན་ཆེན་དུ་མའི་མཛོད་འཛིན་པ་ཚེ་བརྟན་ནམ་མཁའ་འདོད་གྲུབ་པས་གཙོ་མཛད།
ཕྱོགས་རིས་ཀྱི་དགེ་བའི་བཤེས་གཉེན་སྡེ་སྣོད་འཛིན་པ་དུ་མ་དང་བཅས་པའི་ཚོགས་པ་བཞི་བརྒྱ་ལྷག་ཙམ་ལ་སྔ་དྲོ་ཚུལ་བཞི་རྒྱས་པ་སྔོན་དུ་འགྲོ་བ་ཅན་གྱི་རྩ་རྒྱུད་བརྟག་གཉིས་རྗེ་བཙུན་ས་སྐྱ་པ་གོང་མའི་མཆན་བུ་དང་རྣམ་བཤད་ཉི་འོད་ཀྱི་སྟེང་ནས་བཤད་པ་མཐའ་སྤྱོད་དང་བཅས་པ། ཕྱི་དྲོ་གསུང་ངག་རིན་པོ་ཆེའི་ཉམས་ལེན་གྱི་གནད་ཟབ་མོ་ཚད་མ་བཞིས་རྗེས་སུ་འབྲེལ་བའི་ཡིག་ཆ་རྣམས་དང་བཅས་པ། སྲོད་ལ་ཟུར་བཀའ་བཅུ་ཕྲག་ལྷག་གཅིག བྱིན་རླབས་དང་རྗེས་གནང་དུ་མ། བདག་ཅག་འགའ་ཞིག་ལ་སྒྲའི་བསྟན་བཅོས་ཀ་ལཱ་པའི་མིང་ལོ་ཡན་གྱི་ས་རིས་དང་མེ་ལོང་དང་། འགྲེལ་ལ་སོགས་ཐ་སྙད་སྐོར་གྱི་ཕྱག་ཁྲིད། བདེ་མཆོག་རྩ་རྒྱུད་ཀྱི་བཤད་པ་སྔགས་བཏུའི་ལག་ལེན་བྱིན་རླབས་དང་བཅས་པ། ཡུམ་ལ་བརྟན་པའི་རྩ་དབུ་མ་སོགས་སྙན་བརྒྱུད་ཀྱི་གདམ་པ་ཟབ་ལ་མང་བ། འཇིགས་བྱེད་རྟོག་བདུན་དང་རྟོག་གསུམ་གྱི་བཤད་པ། སྔགས་བཏུ་དང་འཁོར་ལོ་རྣམས་ཀྱི་ལག་ལེན།
དགེ་བཤེས་རགས་རིམ་འགའ་ལ་ལམ་འབྲས་དང་འབྲེལ་བའི་དབང་བྱིན་རླབས། སྒྲུབ་པའི་ལུང་སྦྱིན་པ་ཡན་ཆོད་ཡོངས་སུ་རྫོགས་པ། རབ་བྱུང་བསྙེན་རྫོགས་པ་བརྒྱ་ལྷག་ཙམ་ལ་ངེས་པར་འབྱུང་བའི་དབང་དུ་བྱས་པའི་སྡོམ་པ། རྒྱུ་འགུལ་པཎ་ཆེན་གྱི་གསུང་འབུམ། མཁན་ཆེན་ཐམས་ཅད་མཁྱེན་པའི་གསུང་རབ་དུ་མའི་ལུང་དང་བཅས་པ་ཉིན་མཚན་ཁོར་ཡུག་དུ་ཐུགས་སྐྱོ་དུབ་ཅུང་ཟད་ཀྱང་མེད་པར་དགེས་སྤྲོ་དང་བཅས་ཏེ་གནང་། ས་ག་ཟླ་བའི་ཡར་ཚེ་གཅིག་ལ་བདག་ཆེན་རིན་པོ་ཆེ་ནམ་མཁའ་འདོད་༼དོན༽གྲུབ་པའི་ཞལ་སྔ་ནས། ལུང་རིག་སྨྲ་བའི་ཁྱུ་མཆོག་ལྕགས་ཐང་རབ་འབྱམས་པས་གཙོ་མཛད། ཚོགས་པ་ཐམས་ཅད་ལ་མཆོག་གི་དང་པོའི་སངས་རྒྱས་དཔལ་དུས་ཀྱི་འཁོར་ལོའི་དཀྱིལ་འཁོར་དུ་བྱིས་པ་འཇུག་པའི་དབང་བདུན། དབང་གོང་མ་དང་བཅས་པ། རགས་བསྡུས་བཞི་བཅུ་ཞེ་ལྔ་ལ་རྡོ་རྗེ་སློབ་དཔོན་བདག་པོ་ཆེན་པོའི་དབང་གནང་།
ཐུན་མཚམས་རྣམས་སུ་དཔེ་ཁང་ནས། རྒྱ་དཔེ་རྣམས་སྤྱན་དྲངས་ནས་གཟིགས་རྟོག་ཞིབ་ཏུ་མཛད། སྐབས་ཞིག་ཏུ་ཉིད་ཀྱིས་མཛད་པའི་རྗེ་ལོ་ཆེན་གྱི་བསྟོད་པ་དེ་སྒྲ་དོན་དང་མཐུན་པར་ལེགས་སྦྱར་གྱི་སྐད་དུ་བསྒྱུར་ནས། སྡེབ་སྦྱོར་གྱི་པྲསྟཱ་ར་བཀོད་པས། ལྷ་རྣམས་ཀྱིས་མེ་ཏོག་དཀར་པོ་འདབ་མ་བཞི་པའི་ཚོགས་ཀྱིས་མངོན་པར་གཏོར་ཏེ་ས་རིས་མཛད་པའི་གཎྜིའི་སྟེང་དུ་མང་དུ་བབས་པས། བསྟོད་པ་དེ་ལ་ལྷ་རྫས་ཨུཏྤལ་དཀར་པོའི་ཆར་འབེབས་ཅེས་བཏགས། དེ་དུས་ཐུགས་དམ་གྱི་སྐབས་ཞིག་ལ་གཟིགས་སྣང་ཁྱད་པར་ཅན་འགའ་ཞིག་བྱུང་བའི་བཀོད་པའི་བྲིས་སྐུ་ཡོད་ཅེས་གླེང་ངོ་། ། དེ་དག་ལ་འདི་སྐད་ཅེས། སྲས་བཅས་རྒྱལ་བའི་མཁྱེན་བརྩེའི་ཕྲིན་ལས་ཀུན། ། ལེགས་བསྡུས་ཀུན་དགའ་འདྲེན་པ་བཟང་པོའི་སྲོལ། །
རྩོད་བྲལ་མཁས་པའི་མདུན་སར་སྨྲ་བ་ལ། ། འཇིགས་མེད་སྤོབས་པ་བརྙེས་པ་ཁྱོད་གཅིག་པུ། ། འཇམ་མགོན་གཉིས་པའི་མཁྱེན་བརྩེའི་ཟློས་གར་གྱིས། ། ཨེ་མ་འཛམ་གླིང་ས་འདི་སྐལ་བཟང་ན། ། ངེས་པར་འདུན་པའི་བརྒྱ་བྱིན་ལག་པ་ཡིས། ། གསུམ་རྩེན་འདུན་པས་མེ་ཏོག་མ་གཏོར་རམ། ། ལེགས་བཤད་གཏམ་གྱིས་བློ་གསལ་མགུ་བསྐྱེད་ཅིང་། ། སྙན་གྲགས་ཕོ་ཉ་སྲིད་རྩེར་གཏོང་མཁས་པའི། ། རྗེ་བཙུན་འདི་ལ་ལྷ་བརྒྱས་འདུ་བྱེད་ན། ། ཤེས་ལྡན་སུ་ཞིག་གུས་པ་ལྷུར་མི་བྱེད། །
དེ་ནས་ས་གའི་སྒྲུབ་མཆོད་མཛད་ནས་གདན་ས་ཆེན་པོར་ཕེབས། སེང་གེ་སྡེ་པས་ལྷ་རྩེ་རྫོང་དུ་སྤྱན་དྲངས་ནས་ཚེ་དབང་བརྒྱ་ཚར་གནང་། གྲུབ་ཆེན་ག་ཡ་དྷ་རའི་སྒྲུབ་ཕུག་ཏུ་ཕེབས་ནས་མཆོད་པ་དང་སྨོན་ལམ་རྒྱ་ཆེན་པོ་མཛད། ཡར་ལམ་མང་མཁར་མུ་གུ་ལུང་དུ་ཕེབས་ནས་ཞག་གཅིག་བཞུགས། རྗེ་འབྲོག་མི་ལོ་ཙཱ་བའི་སྐུ་འདྲ་ལ་ན་བཟའ་དང་མཆོད་པ་རྒྱ་ཆེན་པོ་ཕུལ། གཟིམས་ཁང་ལ་རྒྱལ་མཚན་བཙུགས། སྨོན་ལམ་རྒྱ་ཆེན་པོ་གནང་། གདན་སར་ཕེབས་ནས་དབྱར་ཆོས་མཛད། ལུགས་གཉིས་ལ་མཁྱེན་པའི་སྤྱན་རབ་ཏུ་གསལ་བའི་མིའི་དབང་ཕྱུག་དམ་པ་ཟིལ་གནོན་རྡོ་རྗེས་གཞིས་ཀ་བསམ་གྲུབ་རྩེར་སྤྱན་དྲངས་ནས། གཤིན་རྗེ་གཤེད་དམར་པོ་ལྷ་ལྔའི་དབང་དང་།
ཆོས་སྐྱོང་ཆེ་ཆུང་གི་རྗེས་གནང་ལ་སོགས་པ་གསན། དེ་ནས་རྩེ་གདོང་དུ་ཕེབས་མཚམས། རྗེ་བཙུན་དམ་པ་མུས་པ་ཆེན་པོ་ཆོས་ཀྱི་དབྱིངས་སུ་ཐིམ་པའི་ཁ་སྐད་བྱུང་། དེ་མ་ཐག་ཏུ་མུས་ལ་བཏེག་པས། གཞན་དོན་ལ་དགོངས་ནས་ཞག་བདུན་འདས་པ་ཚེས་བཅུ་བདུན་གྱི་ཉིན་དགོན་པར་ཕེབས། ཟླ་བ་གཅིག་གི་བར་དུ་འཁོར་ལོ་བདེ་མཆོག་སྤྱོད་པའི་རྡོ་རྗེའི་ལུགས་ཀྱི་སྒྲུབ་མཆོད་དང་། བདེ་མཆོག་རྒྱུད་ནས་བཤད་པའི་བླ་མ་མཆོད་པའི་ཆོ་ག་མཛད། དགོངས་རྫོགས་དངོས་གཞིའི་ཚོགས་དབུ་ལ་ཕེབས། བདག་ཉིད་ཆེན་པོས་ཀྱང་མང་ཇ་འབུལ་འགྱེད་སོགས་གྱ་ནོམ་པ་མཛད། ཟླ་བ་གཅིག་ནས་སྐུ་གདུང་རིན་པོ་ཆེ་ལ་སྐུ་དཀྱིལ་ལ་བརྟེན་པའི་ཐུགས་དམ་གསལ་འདེབས་ཕུལ།
གཞན་ཕན་བདུད་རྩི་ནས་བཤད་པའི་ཆོ་གས་སྦྱིན་སྲེག་འབུལ་བའི་ཆོ་ག་མཛད། གདུང་རུས་ཕལ་ཆེར་རིང་བསྲེལ་གྱི་གོང་བུར་གྱུར་པ་ལ་མཆོད་པ་དང་སྨོན་ལམ་རྒྱ་ཆེན་པོ་གནང་སྟེ། རྗེ་བཙུན་མཆོག་གི་ཐུགས་དགོངས་ཡོངས་སུ་རྫོགས་པར་མཛད་ཅིང་། དེ་ནས་ཀྱང་གང་དུ་བཞུགས་པར་ཟླ་དུས་ཀྱི་མཆོད་པ་མ་ཆག་པར་མཛད་དོ། ། དེ་ནས་ཤྲཱི་ནཱ་ལེནྡར་ཆིབས་ཀྱི་ཁ་ལོ་སྒྱུར་ཏེ་ཚེས་དགུ་དེར་ཕེབས། དབྱར་ཆོས་ལ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་མན་ངག་དང་། རྡོ་རྗེ་ཕྲེང་བའི་དབང་ལ་སོགས་པའི་ཆོས་ཅི་རིགས་པ་ཞིག་གནང་། ས་སྐྱོང་གི་ལོ་གསར་ནས་ཕྱོགས་ཀྱི་གདུལ་བྱ་སོ་སོའི་བསམ་པ་དང་མཐུན་པར་གསུང་ངག་རིན་པོ་ཆེའི་ཉམས་ཁྲིད་དང་། ཚུལ་བཞི་སྔོན་དུ་འགྲོ་བའི་རྒྱུད་ཀྱི་བཤད་པ་དང་། རབ་བྱུང་བསྙེན་རྫོགས་ལ་སོགས་པ་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ་རྒྱུན་མི་ཆད་པར་སྐོར་ཞིང་ཁམས་ཕྱོགས་ལ་འབུལ་སྡུད་པ་རྣམས་རྫོང་བ་གནང་།
མཚོ་ཁ་དགའ་ལྡན་རྩེར་དད་གུས་དང་ལྡན་པའི་བུ་སློབ་རྣམས་ལ་ཟབ་ལམ་རྡོ་རྗེའི་རྣལ་འབྱོར་སྦྱོར་བ་ཡན་ལག་དྲུག་པའི་ཉམས་ཁྲིད་ལ་སོགས་པའི་དམ་པའི་ཆོས་ཀྱི་དགའ་སྟོན་རྒྱ་ཆེན་པོ་སྩལ་ཏེ། འཕན་ཡུལ་ཕྱོགས་ཀྱི་གདུལ་བྱ་རྣམས་རྣམ་པར་གྲོལ་བའི་ལམ་ལ་བཀོད་དོ། ། དེ་ནས་གཙང་ཕྱོགས་ལ་ཕེབས་ནས་དགེ་སྡིང་མགོན་ཁང་དུ་ཡུན་རིང་དུ་བཞུགས་ཏེ་ཐུགས་དམ་ཟབ་མོ་དང་ཆོས་སྐྱོང་གི་གཏོར་འབུལ་རྒྱ་ཆེན་པོ་མཛད། དེ་དུས་གཟིགས་སྣང་ངོ་མཚར་ཅན་འགའ་ཞིག་བྱུང་ནས། ཆོས་སྐྱོང་འཁོར་བཅས་ཀྱི་བསྟོད་པ་དང་། ལྷ་མོའི་བསྐང་གསོ་གཉིས་བརྩམས་པ་ཡིན་ཞེས་གླེང་། ཁྱི་ཕག་གཉིས་ནས་གཙོ་ཆེར་གདན་ས་ཆེན་པོ་ཁོ་ནར་བཞུགས། གཉུག་མར་གནས་པའི་དགེ་འདུན་དང་ཕྱོགས་རིས་ཀྱི་དགེ་བའི་བཤེས་གཉེན་ཁྱད་པར་ཅན་དུ་མ་ལ་ལོ་རེ་བཞིན་གསུང་ངག་རིན་པོ་ཆེ་ལ་སོགས་པའི་སྨིན་གྲོལ་གྱི་ལམ་དུ་མ་དང་། རྒྱུད་ཀྱི་བཤད་པ་དང་། དབང་རྗེས་གནང་ལུང་མན་ངག་བསམ་གྱིས་མི་ཁྱབ་པ་རྒྱུན་ལྡན་དུ་གནང་།
དགེ་བའི་བཤེས་གཉེན་ཆེན་པོ་དང་བློ་གསལ་དོན་གཉེར་ཅན་འགའ་ཞིག་ལ་སོ་སོའི་འདོད་པ་དང་མཐུན་པར་སྒྲའི་བསྟན་བཅོས་ཀ་ཙན་གྱི་ས་རིས་ལ་སོགས་པའི་ཕྱག་ཁྲིད་གནང་། གློ་བོ་ནས་མཁན་ཆེན་ཐམས་ཅད་མཁྱེན་པའི་ཕྱག་ནས་རྒྱ་དཔེ་ཕུལ་ཏེ། གསར་དུ་སྒྱུར་གཅིག་པའི་བཀས་གནང་ནས། སྐུ་གཟུགས་ཀྱི་ཕྱག་ཚད་ཀྱི་མདོ་དང་། ཡུལ་ཤར་ཕྱོགས་ཀྱི་པཎྜི་ཏ་ཆོས་ཀྱི་ཉིན་བྱེད་ཀྱིས་མཛད་པའི་མགོན་པོ་ཕྱག་གཉིས་པའི་བསྟོད་པ་མེ་ཏོག་ཕྲེང་འཛིན་གྱི་སྡེབ་སྦྱོར་ཡོད་པ་ཞིག་རྣམས་གཞི་འགྱུར་དུ་མཛད། སྐབས་འགར་སྒོ་རུམ་གཟིམས་ཁང་དུ་རིམ་གཉིས་ཟབ་མོའི་ཐུགས་དམ་ལ་རྩེ་གཅིག་ཏུ་བཞུགས་ཤིང་། ཐུན་མཚམས་སུ་གམླི་མ་ཧཱ་ཀཱ་ལའི་དྲུང་དུ་མཆོད་གཏོར་འབུལ་བ་དང་། དཔེ་ཁང་ཆེན་པོའི་ཕྱག་དཔེ་རྣམས་ལ་གཟིགས་རྟོགས་མཛད་པ་ལ་སོགས་པའི་སླད་དུ་སྐུ་མཚམས་པ་སྔ་ཕྱི་ལན་མང་དུ་མཛད། ཀུན་འཛིན་གྱི་ལོ་རྩེ་གདོང་དུ་ཕེབས་ནས་གསུང་ངག་རིན་པོ་ཆེ་ལ་སོགས་པའི། ཟབ་རྒྱས་ཀྱི་ཆོས་དུ་མ་གནང་།
སླར་གདན་ས་ཆེན་པོར་ཕེབས་ནས་དམ་པའི་ཆོས་ཀྱི་དགའ་སྟོན་ཅི་རིགས་པར་སྩོལ་བར་མཛད། སྔ་གོང་ནས་མཁན་ཆེན་ཐམས་ཅད་མཁྱེན་པས་ཡར་ཕྱོགས་སུ་ཧོར་ལ་སོགས་པའི་ཉེར་འཚོ་མང་པོས་ཐུགས་སོད་མི་སོད་པའི་ལོ་རྒྱུས་དང་། ཡབ་སྲས་མཇལ་འདོད་པའི་བཀའ་ཤོག་ཡང་ཡང་བྱུང་བ་ལ་བརྟེན། ཐབས་ཀྱིས་གདན་འདྲེན་ཞུ་བར་ལན་ཁ་ཡར་གནང་། ཕེབས་པ་བརྩམས་པ་ན། ཡར་ཕྱོགས་ཀྱི་གདུལ་བྱ་རྣམས་ཀྱི་ཆོ་ངེ་དྲག་པོས་ས་ཕྱོགས་གཞན་དུ་མི་ཕེབས་པར་ཞུ་ཕུལ་ནས་ཕེབས་མ་ཐུབ། སླར་བདག་ཉིད་ཆེན་པོ་ཡར་ལ་སྤྱན་འདྲེན་ཞུ་བའི་བཀོད་པ་ཤར་ཏེ། བྲག་དཀར་གདན་ས་པ་གདན་འདྲེན་ལ་གནང་བྱུང་ནས། ས་མོ་གླང་གི་ལོ་དཔོན་གཡོག་རགས་བསྡུས་མཛད་དེ་ཆག་བཏེག ལ་སྟོད་ལྷོར་ཕེབས་པ་ན།
ལྷོ་པའི་བདག་པོ་ས་སྐྱོང་གུ་རུ་རཏྣ་བྷ་དྲྭ་ཞེས་བྱ་བས་ལྷུན་གྲུབ་རབ་བརྟན་དུ་སྤྱན་དྲངས་ནས་དབང་དང་བྱིན་རླབས་ཞུས། ཙནྡན་ལས་གྲུབ་པའི་ལས་འབྲས་བརྒྱུད་པའི་སྐུ་ཚང་མས་ཐོག་དྲངས། བསྙེན་བཀུར་འབུལ་ནོད་ཆེས་ཆེ་བར་མཛད། དེ་ནས་དིང་རིར་ཕེབས་མཚམས། སྟོད་ན་ཧོར་འཇིགས་ཤིན་ཏུ་ཆེ་བ་འདུག་པའི་ཕོ་ཉ་བྱུང་ནས། སྐུ་འཁོར་ཀུན་གྱིས་ཞུ་ཕུལ་ཏེ་ཕྱིར་ཕེབས། དིང་རིར་རྗེ་བཙུན་དམ་པ་རྒྱ་གར་གྱི་སྐུ་ལ་མཇལ་ཏེ་སྨོན་ལམ་དང་ཐུགས་བསྐྱེད་མཛད། རིམ་གྱིས་གདན་ས་ཆེན་པོར་ཕེབས། དབྱར་ཆོས་མཛད་ནས་བྱས་འགྱུར་རྡོ་རྗེའི་བྲག་ཏུ་ཕེབས། སྐུ་འཁོར་ཉུང་ཤས་གཅིག་མཛད་ནས་ལོ་གཅིག་འཁྱུད་སྐོར་སྐུ་མཚམས་གནང་།
དཔལ་ཀྱེ་རྡོ་རྗེ། བདེ་མཆོག་ནག་པོ་པ། རྡོ་རྗེ་ཕུར་པ། ཆོས་སྐྱོང་ཆེ་ཆུང་། རྣམ་རྒྱལ་འཇོམས། དམར་པོ་སྐོར་གསུམ། རྡོ་རྗེ་ལྷ་མོ་རྣམས་ཀྱི་བསྙེན་སྒྲུབ། ཁ་གསོའི་སྦྱིན་སྲེག་དང་བཅས་པ་མཛད། བར་སྐབས་ཞིག་ཏུ་སྐུ་ཁམས་ཅུང་ཟད་བསྙེལ་བ་ན། གནོད་སྦྱིན་ཞིག་ཀླག་ལྟར་བྱུང་།
དཀའ་ཚེགས་ཆེ་ཙམ་གྱི་ངོས་ནས་སེལ་ཡོད་ཅེས་གསུང་ཞེས་གླེང་། དེ་དུས་ཐུགས་དམ་གྱི་སྐབས་ཞིག་ལ། སྔོན་རྗེ་བཙུན་རིན་པོ་ཆེས་བཞེངས་པའི་མཆོད་རྟེན་ཞིག་ལ་དཔོན་སློབ་རྣམས་ཀྱིས་ཞིག་གསོས་མཛད་དེ། བདག་ཉིད་ཆེན་པོས་ཀྱང་ས་རྡོ་བསྐྱེད་པ་སོགས་མཛད་པས། ཉིན་གཅིག་སྐུ་འཁོར་རྣམས་ལ་ཁྱོད་ཚོས་ཨེ་མཐོང་། ཆོས་རྗེ་ས་སྐྱ་པཎྜི་ཏ་ཕེབས་འདུག་ཅེས་གསུང་ཞིང་། ནམ་མཁའ་ལ་གཟིགས་ནས་དད་གུས་ཀྱི་ཤུགས་དྲག་པོས་རྣམ་འགྱུར་མང་དུ་མཛད་ཀྱིན་འདུག ཁོང་རྣམས་ཀྱིས་བལྟས་པས་ནམ་མཁའ་དྭངས་པ་ལ་འཇའ་འོད་ཟླུམ་པོའི་རི་མོ་ངོ་མཚར་ཅན་དུ་མ་འདུག གཞན་ནི་ཅི་ཡང་མ་མཐོང་དེ་བཞིན་ཞུས་པས། སྡིག་སྒྲིབ་སྦྱོང་བའི་ཐབས་ལ་འབད་པ་ཐོན་ཅེས་གསུང་ངོ་། །
ཞེས་དེ་དུས་ཞབས་དྲུང་ན་གནས་པའི་སྐུ་འཁོར་རྣམས་ལས་ཐོས་སོ། ། དེ་ནས་སྟག་ལོ་དབྱར་སོས་སྐུ་མཚམས་གྲོལ་ནས། གདན་ས་པ་རྣམས་ཀྱི་དགའ་སྤྲོ་ཆེན་པོས་བསུ་བའི་བཀོད་པ་དུ་མ་དང་བཅས་ཏེ་སྤྱན་དྲངས། ཕུར་སྒྲུབ་དང་དབྱར་ཆོས་ལ་སོགས་པ་མཛད། གདུང་བརྒྱུད་རིན་པོ་ཆེ་སྐུ་མཆེད་དང་། དྲི་མ་མེད་པའི་གཞུང་ལུགས་རབ་འབྱམས་སྨྲ་བའི་དབང་པོ་སློབ་དཔོན་བཀྲ་ཤིས་བརྟན་པ་དཔོན་སློབ་རྣམས་ཀྱིས་གཙོ་མཛད། གཞི་བྱེས་ཀྱི་དོན་གཉེར་རྣམས་ལ་གསུང་ངག་རིན་པོ་ཆེ་ལ་སོགས་པའི་ཆོས་ཀྱི་འཁོར་ལོ་རྒྱ་ཆེན་པོ་སྐོར། སྟོན་བདག་གིས་ཀྱང་ཞབས་དྲུང་དུ་སླེབ་སྟེ་དུས་འཁོར་རྒྱུད་འགྲེལ་གྱི་བཤད་པ་དང་། སྦྱོར་དྲུག་གི་ཁྲིད་བཀའ་ལ་སོགས་པ་འགའ་ཞིག་གསོལ་བ་བཏབ་པས། ཐོག་མར་འཇིགས་བྱེད་བཅུ་བདུན་མ།
ཞེ་དགུ་མ། གཤིན་རྗེ་གདོང་དྲུག་རྣམས་ཀྱི་དབང་བཀའ་དང་། མགོན་པོའི་ཆོས་སྐོར་འགའ་ཞིག གུར་སཾ་གྱི་མཆན་བུ་སོགས་ལུང་གི་ཚོགས་ཁ་ཡར་འཆག་མེད་རྣམས་ཀྱི་ཁ་གསོ་དང་བཅས་པ་གནང་། དགུན་ཆོས་དང་དུས་རིམ་ཆེན་མོ་མཛད། ལྕགས་ཡོས་ཀྱི་ལོ་ཚེས་ནས་ཚོགས་ཆེན་ལ་གསུང་ངག་རིན་པོ་ཆེ་ཆ་ལག་ཕྲ་མོ་དང་བཅས་པ་དང་། དོན་གཉེར་གྱི་དགེ་བའི་བཤེས་གཉེན་བཞི་བཅུ་ཙམ་ལ་མཆོག་གི་དང་པོའི་སངས་རྒྱས་དཔལ་དུས་ཀྱི་འཁོར་ལོའི་རྒྱུད་འགྲེལ་ཆེན་པོའི་བཤད་པ། ལྔ་བསྡུས་སྒྲ་གཅན་གཟའ་ལྔ་དུས་སྦྱོར་དང་བཅས་པའི་ས་རིས་རྣམས་གནང་། རྒྱུད་འགྲེལ་གྲོལ་ནས། ནག་པས་ཉ་བའི་ཚེས་བཅུ་བཞིའི་ཉིན་རྡུལ་ཚོན་གྱི་དཀྱིལ་འཁོར་ཆེན་པོ་བཞེངས་ནས།
གདུང་བརྒྱུད་རིན་པོ་ཆེ་ངག་དབང་ཀུན་དགའ་རིན་ཆེན་བཀྲ་ཤིས་རྒྱལ་མཚན་དཔལ་བཟང་པོ་པས་གཙོ་མཛད། དགེ་འདུན་ཉིས་བརྒྱ་ལྷག་ཙམ་ཅིག་ལ་རྭ་འབྲོ་ས་གསུམ་གྱི་ཕྱག་ལེན་གཅིག་ཏུ་བྱས་པའི་དབང་བདུན། ངེས་དོན་གྱི་དཀྱིལ་འཁོར་དུ་དབང་གོང་མ་དང་བཅས་པ། ཉའི་ཉིན་རྡོ་རྗེ་སློབ་དཔོན་བདག་པོའི་དབང་རྣམས་གསན་པར་གནང་ཞིང་། རྫོགས་རིམ་གྱི་རྟོག་པ་དོན་དུ་གཉེར་བ་རྣམས་ལ་ཟབ་ལམ་རྡོ་རྗེའི་རྣལ་འབྱོར་སྦྱོར་བ་ཡན་ལག་དྲུག་པའི་ཉམས་ཁྲིད་རིགས་ལྡན་བརྒྱུད་པའི་ཕྱག་ལེན་ཇི་ལྟ་བ་བཞིན་དུ་གནང་སྟེ། ངེས་དོན་གྱི་བསྟན་པ་ཉིན་མོའི་དཔལ་ལ་འགྲན་པ་བཞིན་དུ་མཛད་དོ།། །། དེ་ཡང་ཇི་སྐད་དུ། འདི་ནི་དཔལ་ལྡན་འཇམ་པའི་རྡོ་རྗེ་ལྷ་ཡི་མཆོག་གིས་བརྒྱུད་པ་རྡོ་རྗེའི་རིགས་ཀྱི་རིགས་ལྡན་ཏེ། ། རྡོ་རྗེའི་དབང་བསྐུར་བྱིན་ནས་མཐའ་དག་ཐུབ་པའི་རིགས་རྣམས་དག་ནི་རིགས་གཅིག་དག་ཏུ་བྱེད་པར་འགྱུར། ། ཡང་དག་ཐེག་པར་མངོན་འཛེགས་ལྷ་མིན་རིགས་ལ་འཇིགས་སྟེར་དཔལ་ལྡན་གྲགས་པ་ཕྱག་ན་མདུང་ཐུང་ཅན། །
སེམས་ཅན་རྣམས་ཀྱི་ཐར་པའི་སླད་དུ་ས་ལ་དུས་ཀྱི་འཁོར་ལོ་རབ་ཏུ་གསལ་བར་བྱེད་པར་འགྱུར། ། ཞེས་གང་གསུངས་པ་དེ་ཉིད་ཀྱི་རྣམ་པར་ཐར་པའི་རྗེས་སུ་བསྙེགས་པའོ། ། གཞན་ཡང་འཇམ་པའི་དབྱངས་ཀྱིས་རྗེ་ས་ཆེན་ལ་གནང་བའི་བློ་སྦྱོང་ཞེན་པ་བཞི་བྲལ། ནཱ་རོ་པའི་ཐུགས་ཀྱི་ཉིང་ཁུ་རྩ་དབུ་མ། རྡོ་རྗེ་འཇིགས་བྱེད་ཀྱི་རྣལ་འབྱོར་བཞི་རིམ། རྭ་རྩེ་སེམས་འཛིན་རྣམས་ཀྱི་ཁྲིད། རྭ་པོད་ཡོངས་རྫོགས་ཀྱི་ལུང་། དབུས་པ་དཔལ་འཛིན་གྱིས་མཛད་པའི་འཇིགས་བྱེད་སྐོར་གྱི་ལུང་། རྡོ་རྗེ་འཆང་ཀུན་དགའ་བཟང་པོའི་བཀའ་འབུམ་པོད་བཞི་མའི་ལུང་། ངན་སོང་སྦྱོང་རྒྱུད་ནས་བཤད་པའི་དཀྱིལ་འཁོར་བཅུ་གཉིས་ཀྱི་དབང་།
མཚན་བརྗོད་རྩ་འགྲེལ་གྱི་བཤད་པ་ལ་སོགས་པའི་ཟབ་ཅིང་རྒྱ་ཆེ་བའི་ཆོས་ཀྱི་འཁོར་ལོ་རྒྱུན་མི་ཆད་པར་བསྐོར་རོ། ། དབྱར་སྨད་ནས་བླ་བྲང་རིན་ཆེན་སྒང་གི་གཟིམས་ཁང་དུ་བུག་སྒོ་འདག་སྦྱར་ཅན་མཛད་ནས་རིམ་གཉིས་ཟབ་མོའི་རྣལ་འབྱོར་ལ་སྐད་ཅིག་ཀྱང་གཡེལ་བ་མེད་པར་བཞུགས་དུས་རིང་ཞིག་ནས་ལ་སྟོད་ལྷོའི་ས་སྐྱོང་ཆེན་པོས་དད་གུས་ཆེན་པོས་སྤྱན་འདྲེན་གྱི་གསོལ་བ་བཏབ་ནས་ཞལ་གྱིས་བཞེས། ཡར་ཕྱོགས་ལ་མ་ཕེབས་པའི་གོང་རོལ་ཞིག་ཏུ་མཁའ་སྤྱོད་གཟིམས་ཆུང་སྦུག་མ་ན་བཞུགས་པའི་དུས་ཞིག་མཚན་ལམ་དུ། རྗེ་ས་སྐྱ་པ་ཆེན་པོ། འཇམ་དབྱངས་ཡིན་སྙམ་པའི་པཎྜི་ཏའི་ཆ་ལུགས་བྱས་པ་ཅིག ཆོས་རྗེ་ས་པཎ། རྣལ་འབྱོར་དབང་ཕྱུག་བིརྺ་པ། སློབ་དཔོན་ནག་པོ་སྤྱོད་པ་རྣམས་ཆོས་ཀྱི་བགྲོ་བ་མཛད་པའི་དྲུང་དུ་ང་སླེབ། ཐེ་ཚོམ་མང་དུ་བཅད། ཁྱད་པར་ནག་པོ་སྤྱོད་པ་བ་ལས་བདེ་མཆོག་གི་ཆོས་སྐོར་མ་ལུས་པ་ཐོབ།
གཞུང་དྲུག་རྫོགས་མཚམས་སུ་གཉིད་སད་པའི་སྣང་བ་བྱུང་གསུང་ཞེས་དྲུང་ན་གནས་པ་དག་ལས་ཐོས་སོ། ། དེ་ནས་དཔོན་གཡོག་རགས་བསྡུས་མཛད་དེ་ལ་སྟོད་ལྷོར་ཕེབས། ས་སྐྱོང་ཆེན་པོ་ལ་བཅོམ་ལྡན་འདས་གཤིན་རྗེ་གཤེད་དམར་པོའི་དབང་དང་། རྫོགས་རིམ་ཟབ་མོ་ཤིན་ཏུ་སྤྲོས་མེད་ཀྱི་ཁྲིད་ལ་སོགས་པའི་ཆོས་བཀའ་དུ་མ་གནང་། དེ་དུས་སྔ་དྲོ་ཐུགས་དམ་གྲོལ་མཚམས་ཅིག ད་ནང་ཐོ་རངས་བྲམ་ཟེའི་གཟུགས་རལ་པའི་ཁྲོད་ན་སེང་ལྡེང་གི་རྡོ་རྗེ་རྩེ་ལྔ་པ་ཡོད་པ་ཞིག་བྱུང་སྟེ། ཁྱོད་རང་གི་མི་འཕྲོད་ཡོད་དོ་ཟེར་ནས་བནྡེ་དབྱར་ཞགས་གྱོན་པ་གཉིས་བྱུང་བའི་སྣང་བ་བྱུང་། ཕྱི་ན་མར་ལྟོས་ཤོག་དང་གསུང་། སྡེ་པའི་བརྒྱ་སྒོ་ཕྱེ་འཕྲལ་བལྟར་ཕྱིན་པས་འབུལ་སྡུད་པས་བཏང་ཡིན་ཟེར་བའི་གླེའུ་གྱོན་པ་གཉིས་སྒོ་དྲུང་ན་སླེབ་འདུག་ཅེས་གླེང་། ཕེབས་ལམ་ཤྲཱི་རྒོད་ཚང་དུ་བྱོན་ནས་ཞག་གཉིས་བཞུགས།
སྒྲུབ་པ་ཕོ་མོ་རྣམས་ལ་ཚོགས་ཆས་གསེར་ཞོ་དོ་གནང་། གདན་སར་ཕེབས་ནས་སྐུ་མཚམས་ཅུང་ཟད་མཛད། འབུལ་སྡུད་པ་རྣམས་ཀྱང་ཉེས་པ་མེད་པར་ཞབས་དྲུང་དུ་སླེབ་སྟེ་དངོས་པོ་ཐམས་ཅད་ཕུལ། ཚོགས་ཆེན་ལ་མང་ཇ་ཇའི་འགྱེད་དང་བཅས་པ་དང་། གདན་སའི་ཞབས་ཏོག་གཙོ་བོར་མཛད་པའི་ཆེ་དགུ་རྣམས་ལ་ཇ་གསར་གྱི་གནང་སྦྱིན་མཚོན་རེ་མཛད། དེ་ནས་བརྩམས་ཏེ་རྗེ་བཙུན་རྣལ་འབྱོར་གྱི་དབང་ཕྱུག་བརྩེ་བ་ཆེན་པོའི་ཟླ་དུས་ཀྱི་མཆོད་པ་ལ་ཚོགས་ཆེན་ལ་མང་ཇ་དང་། བདག་ཉིད་ཆེན་པོའི་རྩ་བའི་བླ་མ་རྣམས་ཀྱི་ཟླ་མཆོད་ལ་དགེ་བཤེས་སུམ་ཅུ་སྐོར་ལ་གསོལ་ཇའི་བསྙེན་བཀུར་མ་ཆག་པ་གནང་། དགའ་བའི་ལོ་ཚེས་ནས། བདག་ཆེན་རིན་པོ་ཆེ་ཁུ་དབོན་པས་གཙོ་མཛད། ཚོགས་ཆེན་ལ་གསུང་ངག་རིན་པོ་ཆེ་དང་།
དགེ་བའི་བཤེས་གཉེན་ཐོས་བསམ་གྱི་རྒྱུད་ཕྱུག་པ་དུ་མ་ལ་དཔལ་འཁོར་ལོ་བདེ་མཆོག་གི་རྩ་བའི་རྒྱུད་ཊཱི་ཀ་མུ་ཏིག་ཕྲེང་བའི་སྟེང་ནས་ངེས་པའི་དོན་ལ་འབབ་ཅིང་གཞོལ་བའི་བཤད་པ་རྒྱས་པར་མཛད། ཕྱོགས་རིས་ཀྱི་དོན་གཉེར་ཅན་རྣམས་ལ་དབང་རྗེས་གནང་རབ་བྱུང་བསྙེན་རྫོགས་ལ་སོགས་པ་ཉིན་མཚན་ཁོར་ཡུག་ཏུ་གནང་། དེ་དག་གི་སྐབས་ཞིག་ཏུ། ཐུགས་དམ་མཛད་དུས་ཁྱེད་རྣམས་ཕྱིར་སོང་། བརྡའ་མ་བྱུང་བར་དུ་སུ་ཡང་མ་གཏོང་གསུང་ནས་ཐུགས་དམ་ལ་སྔར་ལས་རྒྱུན་རིང་བར་བཞུགས། གཟིམས་དཔོན་གྱིས་ཐུགས་དམ་གྲོལ་ཡུན་རིང་བ་འདི་སྐུ་ཁམས་ཉོག་པ་མིན་ལགས་སམ་གུས་པས། ཉོག་པ་མེད། ད་ནང་བདེ་བ་ཅན་ཡིན་ཟེར་བའི་ཞིང་ཁམས་ཡིད་དུ་འོང་བ་ཞིག་ཏུ་སླེབ། རྒྱལ་བ་འོད་དཔག་མེད་ལ་སངས་རྒྱས་བྱང་སེམས་མང་པོས་བསྐོར་བ་དང་། རྗེ་ས་སྐྱ་པ་ཡབ་སྲས།
རྗེ་བཙུན་སངས་རྒྱས་རིན་ཆེན་རྣམས་ཀྱང་བཞུགས་འདུག དེ་རྣམས་ཀྱི་དྲུང་ན་རིན་པོ་ཆེའི་ཁྲི་ཤིན་ཏུ་མཛེས་པ་གཉིས་འདུག་པའི་ཅུང་མཐོ་བ་མཐའ་སྐོར་དུ་མཆོད་པའི་ལྷ་མང་པོས་མཆོད་རྫས་ཐོགས་ནས་བསྐོར་བ། སྟེང་ན་གདུགས་ཕུགས་པ་ཞིག་འདུག་པ་དེར་ཁྱོད་སྡོད་ཟེར། ངས་བསྡད། ཅུང་དམའ་བ་དེར་གཞན་ཞིག་ཕེབས་རྒྱུ་ཡིན་པའི་མཚན་དོན་བྱུང་བ་བརྗེད་འདུག དེ་ཡང་དུས་ཁམས་སྟོང་པར་ཡོད། རྒྱལ་བ་འོད་དཔག་མེད་ཀྱི་དྲུང་དུ་ཆོས་མང་དུ་ཐོབ། ཞིང་ཁམས་དེ་ལས་ཡིད་དུ་འོང་བ་མི་འདུག་གསུང་། ནན་གྱིས་ཚུལ་གནང་ཞུས་པས་གཉིད་སད་པའི་སྣང་བ་བྱུང་གསུང་བ་ལས་གཞན་བཀའ་ལུང་ཅི་ཡང་མ་བྱུང་། ཞེས་གླེང་།
དེ་ནས་ཧ་ཅང་རྒྱུན་མི་རིང་བ་ཞིག་ན་གློ་བོར་མཁན་ཆེན་ཐམས་ཅད་མཁྱེན་པ་ཞིང་གཞན་དུ་གཤེགས་པའི་ཁ་སྐད་ཀྱི་ཕོ་ཉ་ས་ག་ཟླ་བའི་ཉེར་ལྔ་ལ་སླེབ་སྟེ། ཐུགས་དགོངས་རྫོགས་པར་བྱ་བའི་ཕྱིར། ཉེར་བརྒྱད་ཀྱི་བར་དུ་ཉིན་རེ་བཞིན་བླ་མ་མཆོད་ཆོག་མཁྱེན་པ་ཐམས་ཅད་བསགས་ནས་ཇ་བུར་གྱི་བསྙེན་བཀུར་དང་། ཉེར་དགུའི་ཉིན་ཚོགས་ཆེན་ལ་མང་ཇ་གྲལ་འགྱེད་དང་བཅས་པ་མཛད་ཅིང་། དེ་ནས་ཀྱང་ཟླ་དུས་ཀྱི་མཆོད་པ་མ་ཆག་པར་མཛད་དོ། ། དེ་ནས་རིན་ཆེན་སྒང་གི་གཟིམས་ཁང་དུ་ཕེབས་ནས། ལྷ་ཆེན་པ་ནང་སོ་ནམ་མཁའ་དོན་གྲུབ་པ་ལ་གསུང་ཆོས་ཟབ་མོ་འགའ་ཞིག་གནང་སྟེ། ཤིན་ཏུ་དབེན་པའི་བུག་སྒོ་འདག་སྦྱར་ཅན་མཛད་ནས་ཟབ་མོའི་རྣལ་འབྱོར་ལ་རྩེ་གཅིག་ཏུ་བཞུགས། དེ་དུས་བདག་ཆེན་ཆོས་ཀྱི་རྗེ་ཀུན་དགའ་བཀྲ་ཤིས་པ་དཔོན་གཡོག་དང་། དེའི་གཅུང་བདག་ཆེན་རིན་པོ་ཆེ་རིན་ཆེན་རྒྱལ་མཚན་པ་དཔོན་གཡོག་སྟོབས་ཆེ་བ་གསུང་གི་བདུད་རྩི་ནོད་པ་ལ་ཕེབས།
བུག་སྒོ་བསང་ནས་བཞི་ཐོག་གཟིམས་ཁང་དུ་ཕེབས་ནས་མཇལ་འཕྲད་གནང་། སྐུ་མཆེད་རྣམས་ཀྱི་མང་ཇ་དང་འབུལ་འགྱེད་ལ་སོགས་པ་སྟོབས་ཆེ་བ་མཛད། བདག་ཉིད་ཆེན་པོས་ཀྱང་སྐུ་མཆེད་གཉིས་ཀྱི་གཙོ་མཛད་ཚོགས་པ་སྤྱི་ལ་གསུང་ངག་རིན་པོ་ཆེ་དང་། རགས་བསྡུས་དོན་གཉེར་ཅན་རྣམས་ལ་འཁོར་ལོ་བདེ་མཆོག་ལོ་ནག་གི་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ། དཔྱིད་ཐིག་གི་ཁྲིད། ནག་འབུམ་དང་གཞུང་དྲུག་གི་ལུང་རྫོགས་པ། འཇིགས་བྱེད་དང་དམར་པོ་སྐོར་གསུམ་ལ་སོགས་པའི་ཆོས་ཀྱི་རྣམ་གྲངས་བསམ་གྱིས་མི་ཁྱབ་པ་དང་རབ་བྱུང་བསྙེན་རྫོགས་མང་དུ་གནང་། ཁྱད་པར་ཐ་སྐར་གྱི་ཟླ་བའི་ཚེས་བཅུ་བཞིའི་སྔ་དྲོ་བྲིས་སྐུ་མང་པོ་ལ་རབ་གནས་ཀྱི་ཆོ་ག་དང་། ཕྱི་དྲོ་བདག་ཆེན་རིན་པོ་ཆེ་རིན་ཆེན་རྒྱལ་མཚན་དཔལ་བཟང་པོ་པ་དཔོན་གཡོག་འགའ་ཞིག་ལ་བསྙེན་པར་རྫོགས་པ་དགེ་སློང་གི་སྡོམ་པ་གནང་བས་འོག་མིན་གྱི་མཐར་ཐུག་པའི་ལྷ་རྣམས་ཀྱིས་ལྷའི་མེ་ཏོག་གྱི་ཕྲེང་བས་སའི་དཀྱིལ་འཁོར་འདི་ཁྱབ་པར་གཏོར་ཏེ་མངོན་པར་མཆོད་ཅིང་། དེ་ནས་ཀྱང་ཞག་གྲངས་དུ་མའི་བར་དུ་མེ་ཏོག་གི་ཆར་ཆེན་པོ་འབབ་པར་མངོན་ནོ། །
དེ་དག་ལ་འདི་སྐད་ཅེས། སྔོན་བྱོན་མཁས་གྲུབ་མང་པོས་ཉེར་བསྟེན་པའི། ། བགྲང་ཡས་ཆོས་ཀྱི་ཁྲི་ལ་མངའ་མཛད་ནས། ། བློ་གསལ་མང་པོའི་རེ་བ་བསྐོང་མཁས་པའི། ། མགོན་ཁྱོད་གངས་ཅན་བསྟན་པའི་བདག་པོ་ཉིད། ། བློ་གྲོས་ལུས་དཀར་གངས་རིའི་རྗེས་འགྲོ་ཞིང་། ། གཞུང་མང་འཆད་རྩོད་རྩོམ་པའི་གོམས་སྟབས་ཅན། ། སྟོང་ཕྲག་མཁས་བཙུན་བཟང་པོའི་ཁྱུ་མཆོག་གིས། ། གུས་པས་བཏེག་ཁྱོད་ལྔ་རིག་པཎྜི་ཏ། ། ཆོས་སྒོ་བརྒྱད་ཁྲི་བཞི་སྟོང་གྱིས་མཛེས་པའི། །
ཡོངས་རྫོགས་བསྟན་པའི་ཁང་བཟང་ཉམས་དགའ་བར། ། བསྙེངས་བྲལ་ཐོས་བསམ་བསྒོམ་པའི་ཁྲིར་འཁོད་ནས། ། སྟོན་པའི་རྒྱལ་ས་འཛིན་ཁྱོད་འོད་སྲུངས་ཆེ། ། ཕྱི་རིག་གླིང་ཆེན་བཞི་ལ་དབང་སྒྱུར་ཞིང་། ། ནང་རིག་ལྷུན་པོའི་རྩེ་ལེགས་བགྲོད་མཁས་པའི། ། འཕགས་ནོར་རིན་ཆེན་བདུན་ལ་དབང་འབྱོར་ཁྱོད། ། སྐལ་བཟང་ཆོས་ཀྱི་འཁོར་ལོས་བསྒྱུར་དབང་པོ། ། ངོ་མཚར་སྒྱུ་མའི་བཀོད་པ་སྣ་ཚོགས་ཀྱིས། ། མཐའ་ཡས་གདུལ་བྱ་ཡོངས་སུ་སྨིན་མཛད་པའི། ། རྣལ་འབྱོར་དབང་པོ་རྣམས་དང་ལྷན་ཅིག་ཏུ། །
ཟབ་མོ་སྒྲོག་ཁྱོད་གྲུབ་པའི་དབང་ཕྱུག་ཆེ། ། ཡིད་འོངས་མཚན་དཔེའི་རི་མོ་རྣམ་བཀྲ་བའི། ། ཐུབ་ཆེན་རྒྱལ་བའི་ཞལ་གྱི་ལྟད་མོ་ནི། ། སྐྱོན་བྲལ་ཐུགས་ཀྱི་མེ་ལོང་ངོས་ཡངས་པོར། ། ངེས་པར་གཟིགས་ཁྱོད་ས་ཐོབ་སེམས་པ་ཆེ།། །། གསུམ་པ་མཁས་བཙུན་བཟང་གསུམ་གྱི་ཡོན་ཏན་བྱེ་བྲག་ཏུ་བཤད་པས་དོན་བསྡུ་བ་ལ་གསུམ་སྟེ། མཁས་པ་དང་། བཙུན་པ་དང་། བཟང་བའི་ཡོན་ཏན་ནོ། ། དང་པོ་ལ་རྒྱུ་འཆད་རྩོད་རྩོམ་གསུམ་ལ་མཁས་པའི་ཡོན་ཏན་དང་།
འབྲས་བུ་མཁས་གྲུབ་ཀྱི་སློབ་མ་ཇི་ལྟར་བྱུང་བའི་ཚུལ་ལོ། དང་པོ་ནི། མཁྱེན་རབ་ལང་འཚོ་རྒྱས་པའི་མཛེས་སྡུག་དང་། ། སྔོན་མེད་འཆད་རྩོད་རྩོམ་པའི་སྐྱེ་མཆེད་ཀྱིས། ། ཁེངས་ལྡན་མང་པོའི་དྲེགས་པ་འཕྲོགས་མཁས་པའི། ། དབྱངས་ཅན་མགྲིན་པར་ཐོབ་པ་ཁྱོད་ཕྱག་འཚལ། ། ཞེས་ཏེ། དེ་ཡང་བདག་ཉིད་ཆེན་པོ་འདི་ནི། ཡོངས་འཛིན་དམ་པ་རྣམས་ཀྱི་ཞལ་གྱི་བུམ་བཟང་ལས་འོང་བའི་ཕྱི་དང་ནང་གི་རིག་པའི་གནས་ཀྱི་བསྡུས་པའི་ཟབ་པ་དང་རྒྱ་ཆེ་བའི་ཆོས་ཀྱི་བདུད་རྩི་རྣམས། རྣམ་དཔྱོད་ཡངས་པའི་སྙིམ་པས་ཡང་ཡང་གསོལ་བ།
བློ་གྲོས་རོ་འཛིན་གྱིས་དབང་པོས་དགེས་པར་མྱངས་པས། ལུང་དང་མངོན་པར་རྟོགས་པའི་ཡོན་ཏན་གྱི་བཅུད་ཀྱིས་སྐུ་གསུང་ཐུགས་ཀྱི་དབང་པོ་ཡོངས་སུ་བརྟས་པར་གྱུར་ནས། སླར་ཡང་འགྲོ་བ་རྣམས་འཆི་བ་མེད་པའི་གནས་སུ་ཕྱིན་པར་བྱེད་པའི་བསྟན་པའི་བདུད་རྩི་དེ་ཉིད་ཡུན་རིང་དུ་མི་ནུབ་ཅིང་གནས་པར་གྱུར་ཅིག་སྙམ་དུ་དགོངས་པའི་ལྷག་པའི་བསམ་པ་རྣམ་པར་དག་པ་ཁོ་ནས་དབང་བྱས་ནས། ཕྱོགས་དང་རིས་མེད་པའི་གདུལ་བྱ་བློ་གསལ་ཞིང་དོན་དུ་གཉེར་བའི་དད་འདུན་ཅན་རྣམས་ལ་དམ་པའི་ཆོས་འཆད་པ་གཙོ་བོར་གྱུར་པའི་མཁས་པའི་བྱ་བ་རྣམ་པ་གསུམ་གྱིས་ཉིན་མཚན་ཁོར་མོ་ཡུག་འདའ་བར་མཛད་ལ། དེའི་ཚུལ་ཡང་། སྙིགས་མའི་དུས་ཀྱི་སེམས་ཅན་དམུས་ལོང་དམིགས་བུ་སྟོར་བ་ལྟ་བུར་གྱུར་པ་རྣམས་ལ་ཐུགས་བརྩེ་བའི་ཤུགས་དྲག་པོས་གཟིགས་ཏེ། རྗེས་སུ་འཛིན་པར་འདོད་པའི་འདུན་པ་བཟང་པོས་ཉེ་བར་བཤམས་པའི་ཆོས་ཀྱི་ཁྲི་ག་ལ་བར་ཞབས་ཟུང་འཁོར་ལོའི་རི་མོ་ཅན་རྣམ་པར་བཀོད་ནས་སྐུའི་དཀྱིལ་འཁོར་དྲང་པོར་བསྲངས་ཏེ་བཞིན་རས་བཟང་པོ་ཟླ་བ་རྒྱས་པ་ལྟ་བུ་ལ་འཛུམ་པའི་མདངས་ཀྱི་རྣམ་པར་བཀྲ་ཤིང་། གཞན་ལ་ཕན་པར་གཞོལ་བའི་མཛེས་པའི་སྤྱན་ཨུཏྤལ་ལྟ་བུས་འཁོར་གྱི་དཀྱིལ་འཁོར་ལ་དལ་བུར་གཟིགས་ནས་ཟབ་ཅིང་ཡངས་པའི་ཤེས་བྱའི་གནས་ཐམས་ཅད་ལ་གསལ་ཞིང་མ་ནོར་བར་སྤྱོད་པའི་མཁྱེན་རབ་ཀྱི་འཇུག་པ་རྣོན་པོས། བཤད་པར་བྱ་བའི་ཆོས་གང་ཡིན་པ་དེ་ཉིད་ཚིག་སྣ་བར་སྙན་ཅིང་བརྗིད་ལ་ཟུར་ཐོན་པ་དང་། དོན་གོ་བདེ་ཞིང་ཆོད་ཆེ་ལ་ཚིག་དོན་མཚུངས་པར་ལྡན་པ་དང་།
དཀའ་བའི་གནས་རྣམས་དཔྱིས་ཕྱིན་ཅིང་བྱེད་པ་གསལ་བའི་སྒོ་ནས་སོ་སོའི་བློ་དང་མཚམས་པར་བཤད་པས། གདུལ་བྱ་རྣམས་ཀྱི་མི་ཤེས་པའི་མུན་པ་བསལ་ནས་བློ་གྲོས་ཀྱི་ཆུ་སྐྱེས་རབ་ཏུ་རྒྱས་པར་མཛད་པ་ལ་ཤིན་ཏུ་མཁས་པས། ཉིན་རང་པོ་ཆོས་ཀྱི་གྲྭར་གནས་ཀྱང་གུས་པས་ཉན་པར་འདོད་པ་ཁོ་ན་ལས་སྐྱོ་བ་དང་དུབ་པ་མི་འབྱུང་ཞིང་། གཉིད་རྨུགས་དང་རྣམ་གཡེངས་ཀྱི་དབང་དུ་མི་འགྲོ་བར་མྱོང་བས་གྲུབ་ལ། ཇི་སྙེད་བཤད་པའི་རྣམ་གྲངས་ཡང་། ཐོག་མར་རྒྱུད་སྡེ་དྲི་མ་མེད་པ་རྣམས་བཤད་པའི་དབང་བསྐུར་མཛད་པ་ལ་སྤྱི་དང་བྱེ་བྲག་གཉིས་ལས། སྤྱིའི་དབང་བསྐུར་ནི་དཀྱིལ་འཁོར་ཆེན་པོའི་སློབ་དཔོན་ཨ་བྷ་ཡ་ཀ་ར་གུཔྟས་བཀྲལ་བའི་དཔལ་རྡོ་རྗེ་ཕྲེང་བའི་དཀྱིལ་འཁོར་ཆེན་པོ་བཞི་བཅུ་རྩ་གཉིས་དང་། དེའི་སྟེང་དུ་གྲུབ་པའི་སློབ་དཔོན་ཆེན་པོ་དརྤན་ཨཱ་ཙརྻས་ལྷག་པོར་བཀྲལ་བའི་ཀྲྀ་ཡ་ས་པ་མུཙྪའི་དགེ་ལེགས་སུ་བྱེད་པའི་དཀྱིལ་འཁོར་གསུམ་སྟེ་བཞི་བཅུ་རྩ་ལྔའི་དབང་དང་། ངན་སོང་སྦྱོང་རྒྱུད་ནས་བཤད་པའི་དཀྱིལ་འཁོར་བཅུ་གཉིས་ཀྱི་དབང་དང་། བྱེ་བྲག་སོ་སོའི་དབང་ལ་ཀྱེ་རྡོ་རྗེའི་བཀའ་བབས་མི་འདྲ་བ་བཞི།
ལུས་དཀྱིལ་གྱི་དབང་། རྡོ་རྗེ་བདག་མེད་མ། གུར་རིགས་བསྡུས། སམྦུ་ཊ། རྡོ་རྗེ་དབྱིངས། དུས་ཀྱི་འཁོར་ལོ། འཁོར་ལོ་སྡོམ་ཆེན། མགོན་པོ་ལྷ་བཅུ་གཉིས་མ་དང་བརྒྱད་མ། བདེ་མཆོག་ལོ་ནག་དྲིལ་གསུམ་གྱི་ལུགས། རྡོ་རྗེ་མཁའ་འགྲོ།
ཆ་རྡོ་བའི་ཞལ་ཅན། དྲིལ་བུ་ལྷ་ལྔ། ལ་ཝ་པའི་བཅུ་གསུམ་མ། མ་ཧཱ་མ་ཡ། སངས་རྒྱས་ཐོད་པ་ལྷ་ཉེར་ལྔ། སྒྲོལ་མ་བླ་མེད། སྒྲོལ་མ་ལུས་དཀྱིལ། འཁོར་ལོ་ཆེན་པོ་གསང་འདུས་ལུགས་གསུམ། གཤེད་དམར་ལྷ་ལྔ། བཅུ་གསུམ་མ།
འཇིགས་བྱེད་ས་ལུགས། རྭ་ལུགས་བཅུ་གསུམ་མ། རོ་ལངས་བརྒྱད་སྐོར། སྐྱོ་ལུགས་བཅུ་བདུན་མ། ཞང་ལུགས་ཀྱི་ཞེ་དགུ་མ། གདོང་དྲུག་རྭ་ལུགས། དགྲ་ནག་ཞང་ལུགས། ས་ལུགས་ཀྱི་ཡང་ཕུར་གཉིས། ཀུན་རིག འཆི་བདག་འཇོམས་པ།
ཀུ་རུ་ཀུལླེ་ལྷ་ལྔ། འོད་ཟེར་ཅན་ལྷ་ལྔ། རྣམ་འཇོམས་མ་ཎི་བཛྲ་གྱི་ལུགས། རིགས་གསུམ་སྤྱི་དབང་། ཨ་ར་པ་ཙ་ན་ལྷ་ལྔ། གདུགས་དཀར་ཅན། གཟུངས་གྲྭ་ལྔ། མི་འཁྲུགས་པ། ཚེ་དཔག་མེད། ལྷ་དགུ་མ་ལུགས་གཉིས།
པདྨ་ཐོད་ཕྲེང་སྩལ་ཏེ་ཟུར་བཀའ་ལྔ་བཅུ་རྩ་གཅིག གཞན་ཡང་རྡོ་རྗེ་བདག་མེད་མའི་བྱིན་རླབས་ལ་སོགས་པ་ལམ་འབྲས་དང་འབྲེལ་བའི་བྱིན་རླབས་བཅུ་ཕྲག་གཅིག བསམ་མི་ཁྱབ། ཡི་གེ་མེད་པ། དྲིལ་བུ་རིམ་ལྔ། བདེ་མཆོག་དཀར་པོ། རྩ་དབུ་མ་རྣམས་ཀྱི་སྔོན་འགྲོའི་བྱིན་རླབས། ས་ལུགས་ཀྱི་ཕག་མོ་སྐོར་གྱི་བྱིན་རླབས་རེ་རེ། དཔྱལ་ལུགས་ཀྱི་ཕག་མོ་སྐོར་གསུམ། ཕག་དཀར་གྱི་བྱིན་རླབས།
ཡབ་ཡུམ་གྱི་གོ་ཆའི་བྱིན་རླབས་གཉིས་ཏེ་རྒྱུད་སྡེ་ཟབ་མོ་རྣམས་ནས་བཤད་པའི་བྱིན་རླབས་ཉི་ཤུ་རྩ་གཉིས་ལྷག་ཅིག སྒྲུབ་ཐབས་བརྒྱ་རྩ་དང་རྒྱ་མཚོ་སྟེ་རྗེས་གནང་གི་བཀའ་སྲོལ་ཆེན་པོ་གཉིས་དང་། གཞན་རྗེས་གནང་ཟུར་བཀའ་བཞི་བཅུ་ལྷག་གཅིག་དང་། ཕུར་པའི་དྲག་པོའི་རྗེས་གནང་། འཇིགས་བྱེད་ཀྱི་དུག་དབང་དང་། ཚེ་དཔག་མེད་གྲུབ་རྒྱལ་མའི་དབང་དུ་གྲགས་པ་རྣམས་མཛད། གཞན་ཡང་ཀྱེ་རྡོ་རྗེའི་རྒྱུད་གསུམ། དུས་འཁོར་རྒྱུད་འགྲེལ། བདེ་མཆོག་རྩ་རྒྱུད། རྣལ་འབྱོར་མ་ཀུན་སྤྱོད།
མ་ཧཱ་མ་ཡ། འཇིགས་བྱེད་རྟོག་བདུན་དང་རྟོག་གསུམ། ངན་སོང་སྦྱོང་རྒྱུད། མཚན་བརྗོད་སྒེག་པའི་རྡོ་རྗེའི་ལུགས། དཔའ་བོ་སྡུ་བ། སྟེང་ཕྱོགས་ཚེ་དཔག་མེད་ཀྱི་གཟུངས་ལ་སོགས་པ་རྒྱུད་སྡེ་རིན་ཆེན་དུ་མ་དང་། དེ་དག་གི་དགོངས་འགྲེལ་གྱི་བསྟན་བཅོས་དུ་མའི་བཤད་པ་དང་། ཟབ་མོ་ལམ་སྐོར་དགུ། ལམ་ཟབ། ལམ་སྦས་བཤད།
སྦྱོར་དྲུག བདེ་མཆོག་དཀར་པོ། དཔྱིད་ཐིག རིམ་བཞི། རིམ་ལྔ། ཡབ་ཡུམ་ལ་བརྟེན་པའི་རྩ་དབུ་མ་གཉིས། སྤྲོས་མེད། རྭ་རྩེ་སེམས་འཛིན། མཚན་མ་གྱེན་བསྒྲེང་། མཚན་མོ་རྒྱུ་བ།
རྣལ་འབྱོར་རིམ་བཞི། མགོན་པོའི་ནང་ཁྲིད་གཉིས། ཞེན་པ་བཞི་བྲལ། ཐེག་པ་ཆེན་པོའི་བློ་སྦྱོང་ལ་སོགས་པ་ཁྲིད་བཀའ་དུ་མ་དང་། ཆོས་བཀའ་དེ་རྣམས་དང་འབྲེལ་བའི་ཡིག་ཆ་ཕྲན་མང་པོ་དང་། གླེགས་བམ་དུ་མའི་བཤད་ལུང་དང་། དཔལ་ས་སྐྱ་པ་ཡབ་སྲས་རྣམས་ཀྱི་བཀའ་འབུམ། རྗེ་རྡོ་རྗེ་འཆང་ཆེན་པོ་ཡབ་སྲས་ཀྱི་བཀའ་འབུམ། རྒྱུ་འགུལ་པཎྜི་ཏ་ཡབ་སྲས་ཀྱི་བཀའ་འབུམ་ལ་སོགས་པའི་ལུང་གི་ཚོགས་རབ་ཏུ་མང་པོ་དང་། སྒྲ་དང་།
སྙན་ངག་དང་། སྡེབ་སྦྱོར་དང་། སྐར་རྩིས་ལ་སོགས་པ་དོན་དང་ཐ་སྣད་ཀྱི་སྐོར་གྱི་ཕྱག་ཁྲིད་དང་། ལོ་རེ་བཞིན་རབ་ཏུ་འབྱུང་བ་དང་བསྙེན་པར་རྫོགས་པ་གྲངས་ལས་འདས་པ་དང་། སྐྱེ་བོ་མང་པོ་ལ་བྱང་ཆུབ་མཆོག་ཏུ་སེམས་བསྐྱེད་པའི་ཆོ་ག་ཐུན་མོང་བ་དང་། ཐུན་མོང་མ་ཡིན་པ་གཉིས་དང་། རྒྱལ་སྲས་ལམ་བཟང་དང་། བསླབ་དཔྱོད་དང་སྡོམ་པ་ཉི་ཤུ་པ་ལ་སོགས་པ་བྱང་ཆུབ་སེམས་དཔའི་བསླབ་བྱ་སྟོན་པའི་གཞུང་དུ་མའི་བཤད་པ་དང་། ལུང་ལ་སོགས་པའི་ཆོས་ཀྱི་རྣམ་གྲངས་རེ་རེ་ནས་ཀྱང་ལན་གྲངས་དུ་མ་ཞིག་སྩོལ་བར་མཛད་དེ། མདོར་ན་བདག་ཉིད་ཆེན་པོ་འདིའི་གསན་ཡིག་ཆེན་མོ་ན་བཞུགས་པའི་དམ་པའི་ཆོས་ཀྱི་རྣམ་གྲངས་ཕལ་ཆེ་བ་ལན་རེ་མ་གྲུབ་པ་མེད་ཅེས་གསུང་ལ།
ཇི་སྙེད་གསུང་བ་དེ་དག་ཀྱང་། དེ་མ་ཐག་ཏུ་འཆད་པ་ལས་སྔ་བལྟ་ལ་སོགས་པའི་འབད་པ་མཛད་མི་དགོས་ཤིང་། ཅུང་ཟད་མཛད་པ་རྣམས་ཀྱང་ཆོས་དེ་ཉིད་ཁུངས་ཚད་ལྡན་དང་། རྒྱ་དཔེ་སོགས་ལ་གཏུགས་ཏེ་དཀའ་བའི་གནས་རྣམས་དཔྱིས་མ་ཕྱིན་གྱི་བར་དུ་འདོམས་པ་མཛད་ལ། སྤྲོས་པ་དང་ལྡན་པའི་གང་ཟག་དག་རྣམས་ཀྱིས་ཚིག་དང་དོན་གྱི་ཆ་རྟོགས་དཀའ་བའི་གནས་སུ་གྱུར་པ་རྣམས་ལ་ཞུས་ཤིང་རྩོད་པའི་ཚེ་ན། ཐུགས་ཤིན་ཏུ་དགེས་ཤིང་འཛུམ་པའི་མདངས་དང་བཅས་པས་དེའི་ལན་མོད་རྒྱུད་བསྟན་བཅོས་དང་མཐུན་པའི་ལུང་དང་། སྒྲ་ཚད་དངོས་སྟོབས་དང་མཐུན་པའི་རིག་པའི་འོད་ཟེར་མཐའ་ཡས་པ་སྩལ་བས། གཞན་དག་གིས་མ་རྟོགས་པ་དང་། ལོག་པར་རྟོགས་པ་དང་། ཐེ་ཚོམ་གྱི་མུན་པ་སྟུག་པོ་དྲུང་ནས་འབྱིན་པ་ལ།
ཕ་རོལ་གྱིས་དྲིང་མི་འཇོག་པའི་སྤོབས་པ་ཕུན་སུམ་ཚོགས་པ་མངའ་བས། གཞན་དུ་ལོ་ཟླར་ཉན་པ་བས་ཀྱང་། བདག་ཉིད་ཆེན་པོའི་དྲུང་དུ་ཆོས་ཐུན་ཁ་ཡར་ཉན་པའམ། དོགས་གཅོད་ཅུང་ཟད་ཞུས་པ་བློ་བསྐྱེད་ཆེ་ཞིང་བློ་ལ་འཇགས་པ་འོང་བར་མྱོང་བས་གྲུབ་ཅིང་། དུས་མཉམ་པའི་བློ་གྲོས་ཅན་རྣམས་ཀྱི་ཐུགས་ལའང་གསལ་ལོ། ། གཞན་ཡང་བསྟན་པ་རིན་པོ་ཆེ་ཡུན་རིང་དུ་གནས་པ་དང་། དངོས་དང་བརྒྱུད་པའི་སློབ་མ་དོན་དུ་གཉེར་བ་རྣམས་ལ་འཕྲལ་དང་ཡུན་དུ་ཕན་པར་བྱ་བའི་སླད་དུ། མཁས་པས་ཡང་དག་སྦྱར་བ་ཡི། ། ངག་དང་ངག་གི་འདོད་འབྱོར་བཤད། ། ཅེས་པ་ལྟར་རྩོམ་པ་པོ་མཁས་པས་བརྩམས་པའི་བསྟན་བཅོས་རྣམས་ཀྱི་མངོན་པར་འདོད་པའི་དོན་བདེ་བླག་ཏུ་རྟོགས་པའི་ཕྱིར།
ལེགས་བཤད་གསར་དུ་མཛད་པ་ལ། རྗེ་བཙུན་ས་སྐྱ་པ་ཡབ་སྲས་རྣམས་ལ་མཆོད་ཡར་གྱི་ཚིགས་བཅད། རྩ་བའི་བླ་མ་རྣམས་བཞི་ལ་བསྟོད་པ་རེ་རེ། ལམ་འབྲས། སྤྲོས་མེད། ཤ་བ་རིའི་སྦྱོར་དྲུག ཕུར་པ། ཀུན་རིག མི་འཁྲུགས་པ། གུ་རུ་དྲག་པོ་རྣམས་ཀྱི་བླ་མ་བརྒྱུད་པའི་གསོལ་འདེབས།
བདེ་མཆོག་བརྒྱུད་འདེབས་ཆེན་མོའི་ཁ་བསྐོང་། ཞུ་བ་པོ་སོ་སོའི་ངོར། ཉིད་དང་ཉིད་ཀྱི་སློབ་མ་དང་ཆོས་འཆད་པ་མང་པོ་ལ་བསྟོད་པའི་ཚོགས་དུ་མ། བླ་མ་མཆོད་པའི་ཆོ་ག་ཆེ་ཆུང་གཉིས། རྗེ་བཙུན་དམ་པ་མུས་པ་ཆེན་པོ་དང་། མཁན་ཆེན་ཐམས་ཅད་མཁྱེན་པའི་རྣམ་ཐར། ཉིད་ཀྱི་གསན་ཡིག་རིན་པོ་ཆེ་པདྨ་རྭ་གའི་ཕྲེང་བ། ཀྱཻ་རྡོ་རྗེ། བདེ་མཆོག དུས་འཁོར།
རྡོ་རྗེ་ཕུར་པ་རྣམས་ཀྱི་སྒྲུབ་ཐབས། ཡང་ཕུར་དང་པདྨ་ཐོད་ཕྲེང་སྩལ་གྱི་སྒྲུབ་དཀྱིལ་གྱི་གསལ་བྱེད། སྤྲོས་མེད་དང་བདེ་མཆོག་དཀར་པོའི་ཁྲིད་ཡིག་གི་གསལ་བྱེད། རིག་བྱེད་མའི་བསྐྱེད་རྫོགས་ཉམས་སུ་ལེན་ཚུལ། བིར་བསྲུང་དང་བླ་མ་རིན་འབྱུང་གི་ཉམས་ལེན་བྱེད་ཚུལ་སོགས་ཉམས་ལེན་གྱི་གནད་ཟབ་མོ་དུ་མ། འདོད་ལྷ་སོ་སོའི་རྗེས་གནང་དང་སྒྲུབ་ཐབས་ཆེ་ཆུང་ཁ་ཡར། བཀའ་བསྲུང་རྣམས་ཀྱི་གཏོར་ཆོག་དང་ལྷ་མོའི་བསྐང་གསོ་ཆེན་མོ་སོགས་ཆོས་སྐྱོང་གི་སྐོར་མང་པོ། ལྔ་བསྡུས་སྒྲ་གཅན་གཟའ་ལྔ་དང་བཅས་པའི་རྩིས་གཞི། ཐོས་བསམ་བསྒོམ་གསུམ་མ་ནོར་བར་བྱེད་ཚུལ་གྱི་ཞལ་ལྟའི་ཚིགས་བཅད། རྗེ་བཙུན་རིན་པོ་ཆེའི་བསྟོད་པའི་ཚིག་དོན་ལ་དོགས་གཅོད།
ཕྲིན་ཡིག་དང་གདམས་པའི་སྐོར་དུ་མ། དུས་འཁོར་གྱི་ཕྱི་ནང་གཞན་གསུམ་སྦྱར་བའི་མཎྜལ་སོགས་པ་སྔོན་མེད་པའི་ལེགས་པར་བཤད་པ་གླེགས་བམ་དུ་ལོངས་པར་མཛད་ཅིང་། དེ་དག་ཀྱང་མིང་མངོན་བརྗོད་ཀྱི་སྤྲས་པ་བྱིང་ཆེ། ཚིག་སྙན་ངག་གིས་བརྒྱན་པས་སྣ་བར་སྙན། དོན་བརྗོད་བྱ་དང་འབྲེལ་བས་རྟོགས་སླ། གཅོད་མཚམས་སྡེབ་སྦྱོར་དང་མཐུན་པས་བརྗོད་བདེ་བ་ལ་སོགས་པ་བསྟན་བཅོས་རྩོམ་པོའི་ཡོན་ཏན་ཐམས་ཅད་ཚང་བས་མཁས་པ་རྣམས་ཀྱི་ཡིད་འཕྲོག་པར་བྱེད་པ་ཁོ་ན་ཡིན་ནོ།། །། དེ་དག་ལ་འདི་སྐད་ཅེས། གཞུང་བརྒྱ་འཆད་པའི་ལྕེ་བདེ་བློ་གསལ་ཞིང་། ། ལུང་རིག་འགལ་འགྲེལ་དཔྱོད་པའི་འདྲེན་བྱེད་སྤངས། ། སྡེབས་ལེགས་བརྩོམ་པའི་རོ་འཛིན་སྒྱུར་མཁས་པའི། །
གནས་ལྔ་རིག་པ་དཔལ་ལྡན་ས་སྐྱ་པ། ། བློ་བཟང་ཁྱོད་ཀྱི་མཁྱེན་པའི་དེད་དཔོན་གྱི། ། མཁས་གྲུབ་ཞལ་གྱི་ཆུ་གཏེར་ལས་བླངས་པའི། ། དབང་ལུང་མན་ངག་ཡིད་བཞིན་རིན་ཆེན་ཆོས། ། ཟབ་ཡངས་ཐུགས་ཀྱི་བང་མཛོད་ལེགས་བཀངས་ནས། ། སླར་ཡང་སྐྱེ་དགུའི་དབུལ་བ་བསལ་བའི་ཕྱིར། ། རྒྱུད་སྡེ་རྣམ་བཞི་དགོངས་དོན་རིན་ཆེན་མཆོག ། རྡོ་རྗེ་ཕྲེང་བ་ཀྲྀ་ཡ་ས་མུཙྪར། ། ལེགས་པར་བཤད་པའི་དཀྱིལ་འཁོར་ཞེ་ལྔ་དང་། ། ངན་སོང་སྦྱོང་བའི་དཀྱིལ་འཁོར་བཅུ་དང་གཉིས། །
རྣམ་དག་ཟུར་བཀའ་ལྔ་བཅུ་རྩ་གཅིག་སྟེ། ། སྨིན་བྱེད་དབང་གི་རྣམ་གྲངས་བརྒྱ་དང་བརྒྱད། ། གྲོལ་བྱེད་ཁྲིད་ཀྱི་རིམ་པ་ཉི་ཤུ་བདུན། ། སྙན་བརྒྱུད་ཟབ་མོའི་བྱིན་རླབས་ཉེར་གཉིས་ལྷག ། རྗེས་སུ་གནང་བའི་བཀའ་སྲོལ་ཆེན་པོ་གཉིས། ། རྗེས་གནང་ཟུར་བཀར་གྲགས་པ་བཞི་བཅུ་ལྷག ། རྒྱ་བོད་མཁས་པའི་དགོངས་འགྲེལ་དང་བཅས་པའི། ། ཟབ་རྒྱས་རྒྱུད་སྡེའི་བཤད་པ་བཅུ་གསུམ་དང་། ། སོ་ཐར་བྱང་སེམས་སྡོམ་པ་བསླབ་བྱར་བཅས། ། སྒྲ་དང་སྙན་ངག་སྡེབ་སྦྱོར་སྐར་རྩིས་དང་། །
བཀའ་དང་བསྟན་བཅོས་གླེགས་བམ་རབ་འབྱམས་ཀྱི། ། དག་གསལ་ལུང་གི་བཀའ་དྲིན་དང་བཅས་པ། ། མཐའ་ཡས་གདུལ་བྱའི་བསམས་པ་ཇི་ལྟ་བར། ། སྩོལ་མཛད་ཆོས་ཀྱི་སྦྱིན་བདག་ཆེ་བ་པོ། ། མཁས་པའི་མདུན་སར་འགལ་འགྲེལ་གཏམ་བྱེད་ཚེ། ། ལུང་རིགས་རྗེས་སུ་གདམས་པའི་མཆེ་སྡེར་གྱིས། ། མ་རྟོགས་ལོག་རྟོག་ཐེ་ཚོམ་གླང་པོའི་ལུས། ། འཇོམས་མཛད་སྨྲ་བའི་སེང་གེ་ཚུགས་པ་མེད། ། ལེགས་སྦྱར་ཚིག་གི་སྲད་བུ་ལ་བརྒྱུས་པའི། ། རྒྱན་དང་མངོན་བརྗོད་སྡེབ་སྦྱོར་ནོར་བུའི་ཕྲེང་། །
མཁས་པའི་ཡིད་འཕྲོག་དབྱངས་ཅན་མགུལ་པའི་རྒྱན། ། སྤེལ་མཁས་ཚིག་རྗེ་ཚིག་བདག་སྨྲ་མཁས་པ།། །། གཉིས་པ་འབྲས་བུ་མཁས་གྲུབ་ཀྱི་སློབ་མ་ཇི་ལྟར་བྱུང་བའི་ཚུལ་ནི། སྔོན་སྦྱངས་སྤོབས་པའི་ཆུ་འཛིན་སྟུག་པོ་ལས། ། དུས་སུ་འདོམས་པའི་ལེགས་གསུངས་དབྱར་སྐྱེས་རྔ། ། རིང་ནས་བོས་པའི་སྐལ་བཟང་རྨ་བྱ་རྣམས། ། ལེགས་བཤད་བདུད་རྩིའི་ཆར་གྱིས་ཚིམ་པར་མཛད། ། ཅེས་ཏེ། བདག་ཉིད་ཆེན་པོ་འདི་ནི་རིགས་ཀྱི་ཡོན་ཏན་རྐྱང་པས་ཁྱད་པར་བྱས་པ་མ་ཡིན་པར། མཁྱེན་པའི་ཡེ་ཤེས་ཀྱི་ཤེས་བྱའི་གནས་མ་ལུས་པ་གསལ་བར་དགོངས་ཤིང་།
བརྩེ་བའི་ཐུགས་རྗེས་འགྲོ་བ་རྣམས་བུ་གཅིག་པ་ལྟ་བུར་སྐྱོང་ལ། མཛད་པའི་ཕྲིན་ལས་ཀྱིས་རྒྱལ་བའི་བསྟན་པ་ཉིན་མོ་ལྟར་གསལ་བར་མཛད་པའི་སྙན་པའི་གྲགས་པས་རྒྱ་མཚོའི་གོས་ཅན་འདི་ཡོངས་སུ་ཁྱབ་པར་གྱུར་པ་ལ་བརྟེན་ནས་སྐལ་བ་དང་ལྡན་པའི་གདུལ་བྱ་རྣམས་མཉེས་གཤིན་པའི་བུས་མ་སྙེག་པ་ལྟར། མ་བསྡུས་པར་ཡང་རང་གི་ངང་གི་འདུ་ཞིང་། ཁྱད་པར་དུ་ཡང་བདག་ཉིད་ཆེན་པོ་འདིའི་གསུང་གི་བདུད་རྩི་ངོམས་པར་གསོལ་བ་དང་། ཆོས་ཀྱི་འབྲེལ་པ་ཅི་རིགས་པ་ཐོབ་པས་ཀྱང་དད་པ་དང་བློ་གྲོས་ཀྱི་དབང་པོ་ཡོངས་སུ་རྒྱས་པར་གྱུར་པས་འཁོར་གྱི་ཐོག་མར་ཁས་འཆེ་བའི་བསྟན་པ་འཛིན་པའི་སྐྱེས་བུ་དམ་པ་ཡང་། གངས་རིའི་ཁྲོད་ཀྱི་སྐྱེ་དགུ་ཐམས་ཅད་ཀྱི་གཙུག་གི་ནོར་བུའི་ཁྲི་ལ་ཞབས་ཟུང་མངོན་པར་བཀོད་ནས། བསྟན་པ་རིན་པོ་ཆེའི་མངའ་བདག་དམ་པར་བཞུགས་པ་སྐུའི་གཅུང་འཇམ་པའི་དབྱངས་ངག་གི་དབང་ཕྱུག་གྲགས་པ་རྒྱལ་མཚན་དཔལ་བཟང་པོའི་ཞལ་སྔ་ནས་སྐུ་མཆེད་ཁུ་དབོན་རྣམས་དང་། མཁྱེན་བརྩེ་ནུས་གསུམ་གྱི་ཡོན་ཏན་དུ་མ་ལ་དབང་འབྱོར་བའི་བདག་ཆེན་རིན་པོ་ཆེ་ཀུན་དགའ་བཀྲ་ཤིས་རྒྱལ་མཚན་དཔལ་བཟང་པོ་བ་སྐུ་མཆེད་རྣམས་དང་། མཁས་བཙུན་བཟང་གསུམ་གྱི་ཡོན་ཏན་དུ་མས་བརྒྱུད་ཕྱུག་པ་བྲག་དཀར་བ་སེམས་དཔའ་ཆེན་པོ་བསོད་ནམས་རྒྱལ་མཚན་པ་དང་། སྐུ་གསུང་ཐུགས་ཀྱི་ཡོན་ཏན་དུ་མ་ལ་དབང་འབྱོར་བས་སྐྱེ་དགུ་མང་པོའི་སྐྱབས་གནས་སུ་གྱུར་པ་མཁན་ཆེན་ཤེས་རབ་དཔལ་ལྡན་པ་དང་།
ཟབ་མོའི་ལམ་གྱིས་རང་རྒྱུད་སྨིན་པར་བྱས་ནས་གདུལ་བྱ་རྗེས་སུ་འཛིན་པ་ལ་མཁས་པ་གསེར་གླིང་ཆོས་རྗེ་ཀུན་དགའ་བཀྲ་ཤིས་པ་དང་། ཟབ་རྒྱས་ཆོས་ཀྱི་མཛོད་བཟུང་ནས་བློ་གསལ་མང་པོའི་རྭ་བ་སྐོང་བར་མཛད་པ་བཞི་སྡེ་ཆོས་རྗེ་འཇམ་དབྱངས་ནམ་མཁའ་བརྟན་པ་དང་། མདོ་དང་སྔགས་ཀྱི་གཞུང་ལུགས་དུ་མ་ལ་མཁྱེན་པའི་སྤྱན་རབ་ཏུ་ཡངས་པ་ཐུབ་བསྟན་ཡངས་པ་ཅན་གྱི་ཆོས་རྗེ་རྣམ་གཉིས་དང་། གསུང་རབ་རྒྱ་མཚོའི་ཕ་རོལ་དུ་སོན་པའི་མཁས་གྲུབ་ཆེན་པོ་དོན་གྲུབ་དཔལ་འབར་བ་ཡབ་སྲས་དང་། འཆད་རྩོད་རྩོམ་གསུམ་ལ་ཐོགས་པ་མེད་པའི་བློ་གྲོས་ཅན་ལྕགས་ཐང་རབ་འབྱམས་པ་དང་། ཚུལ་ཁྲིམས་ཀྱི་ཕུང་པོ་ལ་ཉེས་ལྟུང་གི་དྲི་མས་དབེན་པ་ལོ་པ་སྤྱན་སྔ་ཆོས་ཀྱི་གྲགས་པ་དང་། ཆོས་དང་སྲིད་ཀྱི་བྱ་བ་ལ་མཁྱེན་པའི་སྤྱན་རབ་ཏུ་གསལ་བ་ཆོས་རྗེ་སྐུ་སྐྱེ་བ་ངག་དབང་གྲགས་པ་དང་། མཆོག་གི་དང་པོའི་སངས་རྒྱས་དུས་ཀྱི་འཁོར་ལོའི་ཚིག་དོན་ལ་མཁྱེན་པ་རབ་ཏུ་རྒྱས་པ་ལྷུན་སྡིངས་ལོ་ཙཱ་བ་ནམ་མཁའ་དཔལ་བཟང་པ་སྐུ་མཆེད་དང་། འཇིག་རྟེན་གྱི་ཆོས་བརྒྱད་ངན་སྐྱུགས་ཀྱི་ཕུང་པོ་ལྟར་གཟིགས་ནས། གཅིག་ཏུ་དབེན་པ་ལ་ཐུགས་གཞོལ་བ་བྱང་པ་དུས་འཁོར་བ་དཔལ་བཟང་པོ་དང་།
སྐྱེས་བུ་དམ་པ་རྣམས་ཀྱི་རིགས་སུ་འཁྲུངས་ནས་འགྲོ་བ་མང་པོའི་འདྲེན་པ་དམ་པར་གྱུར་པ་གླེ་ལུང་མཁན་པོ་དཀོན་མཆོག་རིན་ཆེན་དང་། བསྐྱེད་རྫོགས་ཟབ་མོའི་རྣལ་འབྱོར་ལ་རྩེ་གཅིག་ཏུ་གཞོལ་བ་རྣལ་འབྱོར་གྱི་དབང་པོ་ཀུན་སྤངས་ཆོས་ཀྱི་ཉི་མ་དང་། རིགས་ལྡན་གྱི་སྤྲུལ་པ་རིམ་པར་བྱོན་པའི་གནས་མཆོག་ཇོ་ནང་མཁན་ཆེན་ངག་དབང་ཀུན་དགའ་ལེགས་པ་དང་། མང་དུ་ཐོས་པ་རྒྱ་མཚོའི་ཕ་རོལ་དུ་སོན་པ་སྲིན་པོ་རི་མཁན་ཆེན་བསོད་ནམས་རྒྱལ་མཆོག་དང་། རྒྱུ་དང་འབྲས་བུའི་ཐེག་པ་ལ་བསླབ་སྦྱངས་མཐར་ཕྱིན་པ་གྲོ་ས་མཁན་ཆེན་ནམ་མཁའ་དབང་ཕྱུག་དང་། མདོ་སྔགས་ཀྱི་ལུང་ཡོངས་སུ་རྫོགས་པ་སྟག་ལུང་མཁན་པོ་བཀྲ་ཤིས་དཔལ་འབྱོར་དང་། གསུང་རབ་མང་པོའི་དོན་ལ་བློ་གྲོས་ཀྱིས་འཇུག་པ་རབ་ཏུ་རྒྱས་པ་གསེར་མདོག་པ་གཞོན་ནུ་ནོར་བཟང་སྙིང་པོ་དང་། རིག་གྲོལ་གྱི་ཡོན་ཏན་དུ་མ་ལ་དབང་འབྱོར་བ་སྤ་སྤོང་ཆོས་རྗེ་དགེ་འདུན་དཔལ་བཟང་དང་། ཐ་སྙད་ཀྱི་རིགས་གནས་མཐའ་དག་འཆད་པ་དང་རྩོམ་པ་ལ་བློ་གྲོས་ཀྱི་སྣང་བ་ཐོབ་པ་སྐྱེར་ལོ་ཙཱ་བ་ངག་དབང་བཀྲ་ཤིས་དཔལ་བཟང་པོ་ལ་སོགས་པ་མཁས་གྲུབ་ཀྱི་སློབ་མ་མཚན་ནས་བགྲང་དུ་གཏུབ་པ་བརྒྱ་ཕྲག་དུ་མ་བཞུགས་ཤིང་། གཞན་ཡང་གདན་ས་ཆེན་པོའི་བརྒྱ་དཔོན་དང་ཟུར་ཆོས་པ་བསྟན་པ་ལ་བྱ་བ་མཛད་ནུས་པ་དུ་མ་དང་།
དབུས་གཙང་ཁམས་གསུམ་གྱི་ཆོས་སྡེ་ཆེན་པོའི་མཁན་པོ་དང་། དགོན་པ་སོ་སོའི་བླ་མ་དང་། གྲྭ་ཚང་ཐ་དད་ཀྱི་སློབ་དཔོན་དང་། བློ་གསལ་དུ་མའི་འདྲེན་པ་དང་། མི་ཆེན་མང་པོའི་བླ་མ་ལ་སོགས་པ་བདག་ཉིད་ཆེན་པོ་དངོས་ཀྱི་སློབ་མ་བསྟན་པ་རིན་པོ་ཆེའི་གསལ་བྱེད་དམ་པ་དུ་མ་ཞིག་བཞུགས་པ་དེ་དག་ཐམས་ཅད་ལ་བདག་དད་ཅིང་གུས་མོད་ཀྱི། མཚན་རྣམས་ནི་ཡི་གེ་མང་པས་འཇིགས་ནས་འབྲི་བར་མ་ནུས་སོ། ། མདོར་ན་བདག་ཉིད་ཆེན་པོ་དང་དུས་དང་གནས་ཀྱིས་ཡ་བསྐལ་ཞིང་། ཆོས་ལུགས་གཞན་གྱི་དབང་དུ་གྱུར་པ་མ་ཡིན་པའི་དགེ་བའི་བཤེས་གཉེན་ཕལ་མོ་ཆེ་ཞིག་གི་རང་རང་གི་སྐལ་བ་དང་མཚམས་པའི་གསུང་གི་བདུད་རྩི་ཐོབ་པར་བྱས་ནས། དད་པའི་དབང་པོ་རྣམ་པར་རྒྱས་པས་རིགས་ཀྱི་ཅོད་པཎ་དམ་པར་འཛིན་ཅིང་། སྐུ་གསུང་ཐུགས་ཀྱི་རྣམ་པར་ཐར་པའི་རྗེས་སུ་སློབ་པར་མཛད་པ་བགྲང་བ་ལས་འདས་པས་ཀུན་མཁྱེན་རྒྱལ་བའི་བསྟན་པ་ཉིན་མོ་ལྟར་གསལ་བར་མཛད་ཅིང་།
དེ་དག་གི་སློབ་མ་དང་ཡང་སློབ་ཉིང་སློབ་རྣམས་ཀྱིས་ཀྱང་རྒྱ་མཚོའི་གོས་ཅན་ལ་ཆེས་ཤིན་ཏུ་ངལ་བ་བྱས་པ་ཡིན་ནོ། ། དེ་དག་ལ་འདི་སྐད་ཅེས། ཏིང་འཛིན་ཀླུ་དབང་དུ་མས་ཉེར་བསྟེན་པའི། ། གཏིང་མཐའ་མི་མངོན་ཆོས་དབྱིངས་ཐུགས་མཚོ་ལས། ། ཕྲིན་ལས་རྣམ་བཞིའི་ཆུ་ཆེན་རབ་ཕབ་ནས། ། བསྟན་འཛིན་རྩ་ལྗང་མྱུ་གུ་མང་དུ་བསྐྱེད། ། ཨེ་མ་འཇམ་མགོན་གཉིས་པའི་ཞལ་གྱི་ལུང་། ། རྣ་བའི་ཀུན་དགར་མི་འཛིན་མཁས་པ་སུ། ། ཁྱེད་ཀྱི་ཞབས་སེན་ཡིད་འོང་ནོར་བུའི་ཕྲེང་། ། སྤྱི་བོའི་རྒྱན་དུ་མི་ལེན་ཆེན་པོ་གང་། །
རང་གི་སློབ་མ་རང་དང་རྗེས་མཐུན་པ། ། མཁས་བཙུན་བཟང་པོ་མཁས་པའི་བྱ་བ་གསུམ། ། མཛད་ནུས་དུ་མའི་མཛད་པ་བསམ་ཡས་ཀྱིས། ། བློ་གསལ་རྣམས་ཀྱི་བློ་མཚོ་འགེངས་ལ་རྩེན།། །། གཉིས་པ་བཙུན་པའི་ཡོན་ཏན་ནི། ། སྐུ་གསུང་ཐུགས་ཀྱི་དབང་པོ་ཉེར་ཞི་ཞིང་། ། བསྟན་དང་འགྲོ་ལ་ཕན་བདེའི་ལྷག་བསམ་ཅན། ། ཟབ་གསལ་རྡོ་རྗེ་གསུམ་གྱི་རྣམ་རོལ་གྱིས། ། ཡོངས་རྫོགས་བསྟན་པའི་ཉམས་ལེན་དུ་མས་དགེས། ། ཞེས་ཏེ།
བདག་ཉིད་ཆེན་པོ་འདི་ནི་སྐུའི་སྐྱེ་བ་མང་པོར་གོམས་པའི་ཤུགས་ཀྱིས་རང་བཞིན་གྱིས་དུལ་ཞིང་བརྟན་པས་ཁ་ན་མ་ཐོ་བ་ཅུང་ཟད་ཀྱང་མི་མཛད་ལ། ཁྱད་པར་དུ་ལེགས་པར་གསུང་བའི་ཆོས་འདུལ་བ་ལ་རབ་ཏུ་བྱུང་བ་དང་བསྙེན་པར་རྫོགས་པ་མཛད་ཚུན་ཆད་བཅས་རང་གི་ཉེས་པ་ཕྲ་མོ་ཙམ་ཡང་ཁྱད་དུ་མི་གསོད་ཅིང་། ཚུལ་འཆོས་ལ་སོགས་པའི་དྲི་མ་ཙམ་ཡང་མི་མངའ་བར་བཙུན་པ་བརྟན་པའི་ཡོན་ཏན་དང་། མཁས་ཤིང་ཕན་འདོགས་ཀྱི་ཡོན་ཏན་ཐམས་ཅད་དང་ལྡན་ཞིང་། གཞན་བསྙེན་པར་རྫོགས་པ་བརྒྱ་ཕྲག་མང་པོའི་མཁན་པོ་མཛད་ཅིང་། དགག་སྒྲུབ་གནང་གསུམ་གྱིས་བསླབ་པར་བྱ་བ་ཕྲ་ཞིང་ཕྲ་བ་རྣམས་ལའང་བླང་དོར་ཚུལ་བཞིན་དུ་མཛད་པས། ཉེས་པར་སྣང་བའི་ཆ་ཙམ་གྱིས་མ་གོས་ཤིང་། ཐ་ན་བཞུགས་ལུགས་མ་མཛེས་པའམ། བླ་གོས་བཞེས་ཚུལ་མ་ལེགས་པ་ཙམ་ཡང་མི་མངའ་བས་སྐུ་གསུང་ཐུགས་ཤིན་ཏུ་བཙུན་པའི་མཆོག་ཏུ་གྱུར་པ་འཕགས་པའི་གནས་བརྟན་ཆེན་པོ་རྣམས་དང་མཚུངས་པར་བཞུགས་པ་ཡིན་ནོ། ། ཡང་བྱང་ཆུབ་ཀྱི་ཐུགས་རིན་པོ་ཆེ་རྣམ་པ་གཉིས་སྐྱེ་བ་དུ་མར་གོམས་པའི་དབང་གིས་རང་ཆས་སུ་མངའ་ཞིང་།
ཁྱད་པར་དུ་ཐེག་ཆེན་ཐུན་མོང་བ་དབུ་མ་ལུགས་དང་། ཐུན་མོང་མ་ཡིན་པ་དབང་གི་སྔོན་འགྲོའི་སེམས་བསྐྱེད་ཀྱི་ཆོ་ག་གཉིས་ལ་བརྟེན་པའི་བྱང་ཆུབ་སེམས་དཔའི་སྡོམ་པ་མནོས་ཕྱིན་ཆད་བསླབ་པར་བྱ་བ་ལས་སྐད་ཅིག་ཀྱང་ཉམས་པར་མི་མངའ་ཞིང་། ཕ་རོལ་ཏུ་ཕྱིན་པ་དྲུག་དང་། བསྡུ་བའི་དངོས་པོ་བཞིའི་སྒོ་ནས་བསྟན་པ་རིན་པོ་ཆེའི་བྱ་བ་ཁོ་ན་དང་། མཐའ་ཡས་པའི་སེམས་ཅན་ལ་ཕན་དང་བདེ་བའི་ཐབས་འབའ་ཞིག་མཛད་པ་ལས། འཇིག་རྟེན་ཆོས་བརྒྱད་ཀྱི་རོ་མྱང་བའི་རང་དོན་གྱི་འཁྲིས་དང་བཅས་པའི་མཛད་པ་གཞན་ཅི་ཡང་མི་སྣང་བའི་ཕྱིར་བདག་པས་གཞན་གཅེས་པར་འཛིན་པའི་སྙིང་རྗེ་ཆེན་པོའི་རོས་ཐུགས་བརྒྱུད་ཡོངས་སུ་གང་བའི་སེམས་དཔའ་ཆེན་པོ་ཡིན་ནོ། ། གཞན་ཡང་ཟབ་མོ་རྡོ་རྗེ་ཐེག་པའི་དཀྱིལ་འཁོར་ཆེན་པོ་རྣམས་སུ་ཞུགས་ཏེ་རིག་པ་འཛིན་པའི་སྡོམ་པ་ཐོབ་ཕྱིན་ཆད་རྩ་བ་དང་ཡན་ལག་གི་ཉེས་ལྟུང་གི་དྲི་མས་ནམ་ཡང་མ་གོས་ཤིང་།

ལམ་ཐམས་ཅད་ཀྱི་རྩ་བ་དམ་ཚིག་དང་སྡོམ་པ་གཉིས་ཡིན་པར་དགོངས་ནས། མཉམ་རྗེས་དང་བཟའ་བསྲུང་དང་མི་འབྲལ་བའི་དམ་ཚིག་ཟབ་མོ་རྣམས་ལ་ནན་ཏན་དུ་མཛད་ཅིང་། དེའི་ངང་ནས་བསྟན་པའི་བྱ་བ་ཐོས་པ་དང་སྒོམ་པ་རིམ་གྱིས་ཆོས་ལ་གནས་པ་ཡིན་གྱིས། སྦྱོར་བ་གང་རུང་བ་ཙམ་གྱིས་མ་ཡིན་ཞིང་། ཐོས་པ་དང་བསམ་པ་ལ་མ་བརྟེན་པར་བསྒོམ་པ་འབའ་ཞིག་ལ་ཞུགས་པ་དེ་ཡང་ཆོས་ལ་གནས་པ་མ་ཡིན་པར་དགོངས་ནས། མང་དུ་ཐོས་པ་རྒྱ་མཚོའི་ཕ་རོལ་ཏུ་བྱོན་པའི་ཆོས་ཐམས་ཅད་བསམ་བྱུང་གི་རིག་པས་སྒྲོ་འདོགས་ལེགས་པར་བཅད་དེ། ཟབ་མོའི་ཏིང་ངེ་འཛིན་ལ་བཅུད་ལེན་མཛད་པའི་ཕྱིར་དུ་གཞན་དང་མི་མཉམ་པའི་བརྩོན་འགྲུས་དང་བརྟུལ་བ་དྲག་པོས། ཉིན་ཞག་ཕྲུགས་རེ་ལ་བཅོམ་ལྡན་འདས་དགེས་མཛད་རྡོ་རྗེའི་ཕྱི་ནང་སྦྲགས་པའི་བསྐྱེད་པའི་རིམ་པ་ལམ་དུས་ཀྱི་དབང་རྒྱས་པ་བླང་བ་དང་བཅས་པ། དྲིལ་བུ་ཞབས་ཀྱིས་བཀྲལ་བའི་བདེ་མཆོག་གི་ལུས་དཀྱིལ། ནག་པོ་པའི་ལུགས་ཀྱི་མངོན་རྟོགས། རྡོ་རྗེ་ཕུར་པའི་མངོན་རྟོགས།
ལམ་ཟབ་མོ་བླ་མའི་རྣལ་འབྱོར། བླ་མ་རིན་འབྱུང་། རྣལ་འབྱོར་དབང་ཕྱུག་གི་བསྲུང་བ་གཉིས། ནཱ་རོ་མཁའ་སྤྱོད་ཀྱི་ཉམས་ལེན། འཆི་ཁ་མའི་གདམས་ངག་དང་བཅས་པ། བདེ་མཆོག་དཀར་པོའི་ཉམས་ལེན། རྡོ་རྗེ་ལྷ་མོའི་མངོན་རྟོགས། དམར་པོ་སྐོར་གསུམ་གྱི་ཉམས་ལེན། སྒྲོལ་དཀར་གྱི་མངོན་རྟོགས། ཐུབ་པ་མེ་རླུང་དི་ཥ་ར།
རྣམ་རྒྱལ་འཇོམས་གཉིས། མགོན་པོའི་བསྲུང་ཟློག་རྒྱས་པ་ལ་སོགས་པའི་ལྷའི་རྣལ་འབྱོར་རེ་རེ་ནས་ཀྱང་སྔགས་ཀྱི་བཟླས་པ་གྲངས་མང་པོ་དང་བཅས་པ་ཐུན་གཉིས་དང་གསུམ་བཞི་ལ་སོགས་པའི་ངེས་པ་གཏན་མི་འཆག་པའི་དམ་བཅའ་བརྟན་པོ་མཛད་ཅིང་། གཙོ་ཆེར་རྫོགས་རིམ་གྱི་ཉམས་ལེན་ཟབ་མོ་ལྟ་བ་སྐྱོང་བ་དང་བཅས་པ་དུ་མ་དང་། སྦྱོར་དྲུག་གི་ཉིན་མཚན་གྱི་རྣལ་འབྱོར་དང་། རླུང་དང་འཁྲུལ་འཁོར་ལ་སོགས་པའི་རྣལ་འབྱོར་དུ་མས་མཚན་མོའི་ཆ་ཕལ་ཆེར་འདའ་བར་མཛད་ལ། སྔ་དྲོ་ཐུགས་དམ་གྲོལ་ནས་རྟེན་གསུམ་རྣམས་ལ་ཕྱག་དང་བཅས་པའི་ཡན་ལག་བདུན་པ་དང་། དཀར་གཏོར་ཆ་བཞི། ཉིན་བར་གྱི་དུས་སུ་ཚོགས་ཆོས་གསུང་བ་ལ་སོགས་པའི་ལུང་དང་བཤད་པ་དང་། ཕྱག་ཁྲིད་རྣམས་མཛད། དེ་ལྟ་བུ་མི་གནང་བའི་དུས་སུ་ཕྱག་དཔེའི་གཟིགས་རྟོག་ཁོ་ན་མཛད་ལ།
ཐུན་མཚམས་གང་རིགས་ལ་གཏོར་མ་བརྒྱ་རྩ་རྒྱས་པ་ཆུ་སྦྱིན་དང་བཅས་པ། ཛཾ་སེར་ནག དབྱུག་གུ་མ་དཔུན་གསུམ། དུས་འཁོར་གྱི་བསྲུང་མ་དྲུག་ཅུ། ཐུགས་རྗེ་ཆེན་པོའི་བྲུལ་གཏོར། ཆ་གསུམ་གཏོར་མ་རྣམས་མཛད་ནས། མཐར་ཤེས་རབ་སྙིང་པོ་སཾ་སྐྲྀ་ཏའི་སྐད་དུ་ཚར་གསུམ་བདུད་ཟློག་བསྔོ་བ་སྨོན་ལམ་དང་བཅས་པ་མཛད། བར་སྐབས་གང་རིགས་ལ་སྐུ་འཆག་པའི་ཞབས་བསྐོར་དང་བཅས་ཏེ་རྩ་བའི་བླ་མ་རྣམ་བཞི་དང་བླ་མ་གོང་མ་རྣམས་ཀྱི་བསྟོད་པ་དུ་མ་དང་། བརྒྱུད་པའི་གསོལ་འདེབས་ཁ་ཡར། དཔའ་བོས་མཛད་པའི་སངས་རྒྱས་ཀྱི་བསྟོད་ཚོགས་འགའ་ཡར།
དཔལ་ལྡན་ཆོས་སྐྱོང་གྲགས་ཀྱི་མཛད་པའི་བདེ་མཆོག་གི་བསྟོད་པ་རྒྱུན་ཆགས། ཙནྡྲ་གོ་མིས་མཛད་པའི་འཇམ་དབྱངས་ཕྱོགས་བཅུ་མ། ཐམས་ཅད་མཁྱེན་པ་བཤེས་གཉེན་གྱིས་མཛད་པའི་སྒྲོལ་མའི་བསྟོད་པ་མེ་ཏོག་ཕྲེང་འཛིན་ལ་སོགས་པའི་རྒྱ་བོད་ཀྱི་མཁས་གྲུབ་རྣམས་ཀྱིས་མཛད་པའི་ཆོས་སྤྱོད་ཀྱི་ཚོགས་མང་དུ་མཛད། དགོང་མོའི་དུས་སུ་དབང་དང་བྱིན་རླབས་དང་རྗེས་གནང་ཟབ་མོ་རྣམས་སོ་སོའི་བློ་དང་མཚམས་པར་མཛད། དེ་ནས་སྲོད་ཐུན་ཕལ་ཆེར་རྫོགས་པའི་འཇུག་ཏུ། བདེ་དགེས་ཕུར་གསུམ། མགོན་པོ་ལྷ་བརྒྱད། གདོང་བཞི་པ། དུར་ཁྲོད་བདག་པོ། དཀར་བདུད་ལྕམ་དྲལ།
ཕུར་སྲུང་དམ་ཅན། མཁའ་འགྲོ་སྤྱི་གཏོར་རྣམས་རྒྱས་པར་ཕུལ་ནས་བཟླས་པ་ཅུང་ཟད་རེ་མཛད་དེ། ཐུན་གཏོར་གཟིམས་ཁང་གི་སྟེང་དུ་སྐྱོང་བར་མཛད། དེ་ནས་སྲོད་ཐུན་གྱི་འཕྲོ་རྣམས་རྫོགས་ནས་ཐོ་རངས་ཀྱི་ཆ་མ་ཟིན་ཙམ་ལ་སྐུ་ཁམས་བསོ་བའི་མནལ་གྱི་རྣལ་འབྱོར་ཅུང་ཟད་རེ་མཛད་དེ། དེ་ལྟ་བུས་ཉིན་མཚན་ཁོར་ཡུག་འདའ་བ་ལས་སྐུ་གསུང་ཐུགས་ཐ་མལ་དུ་བཞུགས་པ་ནམ་ཡང་མི་སྲིད་དོ། ། མདོར་ན་བདག་ཉིད་ཆེན་པོ་འདི་ཉིན་ཞག་ཕྲུགས་གཅིག་གི་མཉམ་གཞག་གི་ཐུགས་དམ་ཟབ་མོ་རྣམས་ལྟ་ཞོག ཆོས་སྤྱོད་དང་གཏོར་མའི་བསྒྲིགས་ཆག་ཙམ་ཡང་དེང་སང་དགེ་བ་ལ་རྩེ་གཅིག་བཞུགས་པར་རློམས་པ་རྣམས་ཀྱིས་ཉིན་ཞག་དུ་མར་འབད་ཀྱང་གྲུབ་པ་དཀའ་བར་མཐོང་ཅིང་། གདུལ་བྱ་སོ་སོའི་བློ་དང་མཚམས་པར་ཆོས་གསུང་བ་དང་། འབེལ་གཏམ་མཛད་པ་དང་། ཐུན་མཚམས་རྣམས་སུ་རྒྱ་བོད་ཀྱི་གསུང་རབ་རབ་འབྱམས་ཀྱི་ཞལ་ཕྱེ་སྟེ་གཟིགས་རྟོག་མཛད་པ་ལ་ལྟེང་འགྲུས་ཅུང་ཟད་ཀྱང་མི་མངའ་བ་འདི་ལྟ་བུ་ནི་བསྟན་པའི་ཁུར་བཞེས་པར་གྲགས་པའི་ཀློག་པའང་སུ་ཞིག་ལའང་འདུག་པ་མཐོང་བའམ་ཐོས་པ་མེད་དོ། །
དེ་དག་ལ་འདི་སྐད་ཅེས། ཁྱེད་ཐུགས་དག་པའི་ནམ་མཁར་ཚིགས་གསུམ་གྱི། ། ཚུལ་ཁྲིམས་ཡར་ངོའི་ཆ་ཤས་གོང་འཕེལ་ཞིང་། ། ངེས་པར་འབྱུང་བའི་ཆུ་སེལ་ལས་གྲུབ་པའི། ། གཞན་ལ་མི་གནོད་བཙུན་པའི་འོད་དཀར་ཅན། ། བྱམས་དང་སྙིང་རྗེའི་དཀྱིལ་འཁོར་ཆེར་རྒྱས་པའི། ། སེམས་གཉིས་ཉིན་མོར་བྱེད་པའི་འོད་ཟེར་གྱིས། ། འགྲོ་བའི་སྡུག་བསྔལ་མུན་པ་དཔྱིས་འབྱིན་ཅིང་། ། ཕན་བདེའི་ལམ་བཟང་གསལ་མཛད་སྐྱེ་དགུའི་སྒྲོན། ། ཟབ་དོན་ལྗོན་ཤིང་དམ་ཚིག་རྩ་བ་བརྟན། །
རིམ་གཉིས་ཡལ་འདབ་ལག་ལེན་མེ་ཏོག་རྒྱས། ། ཟུང་འཇུག་འབྲས་བུའི་ཁུར་ལྡན་ཕྲིན་ལས་ཀྱི། ། གྲིབ་བསིལ་གཡོ་ལྡན་རིག་འཛིན་དཔག་བསམ་ཤིང་།། །། གསུམ་པ་བཟང་པོའི་ཡོན་ཏན་ནི། སྲིད་ཞིའི་ཕུན་ཚོགས་ཀུན་ལ་དབང་བསྒྱུར་ཡང་། ། ཆགས་དང་དྲེགས་པས་མ་གོས་འགྲོགས་ན་བདེ། ། མཆོག་ལ་གུས་ཤིང་དམན་ལ་ལྷག་པར་བྱམས། ། རྣམ་དཀར་མཛད་པ་བསམ་པས་ཁྱོད་ཕྱག་འཚལ། ། ཞེས་ཏེ། བདག་ཉིད་ཆེན་པོ་འདི་ནི།
རང་ཉིད་ཡོན་ཏན་ཐམས་ཅད་དང་ལྡན་ཞིང་། ཆེ་དགུ་ཀུན་གྱི་སྤྱི་བོར་བཀུར་ཡང་། རྒྱགས་པ་དང་དྲེགས་པ་ནམ་ཡང་མི་མངའ་ཞིང་། མངོན་པར་ཁེངས་པའི་མདུད་པ་ཐམས་ཅད་དཀྲོལ་ཏེ་ཞི་ཞིང་དུལ་ལ་འཇམ་ཞིང་མཉེན་པའི་རང་བཞིན་དུ་གནས་པས། སྐྱེ་བོ་སུ་ཞིག་ལ་ཡང་ཆས་ཆོད་པ་དང་ཁེངས་པའི་ཚིག་མི་གསུང་། གཞན་ལ་མཐོ་འཚམས་པ་དང་ཕྲག་དོག་གི་རྣམ་པ་ཅུང་ཟད་ཀྱང་མི་མངའ། ཁྱད་པར་ལྟ་བ་དང་གྲུབ་པ་མཐའ་ཐ་དད་ཅིང་། ཆོས་ལུགས་མི་གཅིག་པའི་སྐྱེས་བུ་དམ་པ་སུ་ཞིག་ལའང་དད་གུས་ཆེན་པོ་མཛད། རྣམ་པར་ཐར་པ་ལེགས་ཕྱོགས་འབའ་ཞིག་སྒྲོག་པ་ལ། ། གང་ཟག་གི་སྐྱོན་ནས་གསུང་བ་སུས་ཀྱང་ཐོས་མ་མྱོང་། །
ཞལ་ནས་ཀྱང་། གང་ཞིག་ལ་དག་སྣང་སྦྱོངས། གྲུབ་མཐའ་ལ་བརྟག་དཔྱད་གྱིས་བྱ་བ་ཡིན། དད་གུས་འདི་མཐའ་གཉིས་སུ་མ་ལྷུང་བ་གཅིག་བྱེད་ཤེས་དགོས་ཞེས་ཡང་ཡང་གསུང་། བདག་ཉིད་ཀྱི་རིགས་ཀྱི་ཅོད་པཎ་དུ་གྱུར་པའི་རྡོ་རྗེ་སློབ་དཔོན་རྣམས་ལ་བཅོས་མ་མ་ཡིན་པའི་དད་གུས་ཆེན་པོས་ངེས་པར་རྡོ་རྗེ་འཆང་ཆེན་པོའི་ངོ་བོར་དགོངས་ཤིང་། ཞལ་བཞུགས་པའི་དུས་སུ་རྙེད་པ་བཀུར་བསྟི་དང་ཚིགས་སུ་བཅད་པ་ལ་སོགས་པའི་སྒོ་ནས་ཚོང་དཔོན་གྱི་བུ་ནོར་བཟང་གི་རྣམ་པར་ཐར་པ་དང་རྗེས་སུ་མཐུན་པར་བསྟེན་ཚུལ་རྣམ་པ་ལྔས་བསྟེན་པ་དང་། མཉེས་ཐབས་རྣམ་པ་བཞིས་མཉེས་པར་མཛད་ཅིང་། ཞི་བར་གཤེགས་ནས་ཀྱང་དགོངས་པ་རྫོགས་པའི་ཐབས་དང་། དུས་དྲན་གྱི་མཆོད་པ་འབུལ་བ་ལ་སོགས་པ་ལ་ཤིན་ཏུ་བརྩོན་པར་མཛད། ཡོན་ཏན་གྱིས་ཁྱད་པར་དུ་བྱས་པའི་སྡེ་སྣོད་དང་།
རྒྱུད་སྡེ་འཛིན་པ་ཆེན་པོ་རྣམས་ལའང་བཀུར་བསྟི་དང་བདག་གཉེར་གཞན་ལས་ཆེ་བར་མཛད། ཐ་ན་དགེ་བཤེས་སུ་མིང་བཏགས་པ་ཚུན་ཆད་ལ་ཡང་སྐབས་སུ་བབ་པའི་ཞེ་ས་མཛད། རྟག་ཏུ་དགེས་ཤིང་མདངས་གསལ་ལ་འཛུམ་ཞིང་བཞད། སྐྱེ་བོ་སུ་ཞིག་ཞབས་དྲུང་དུ་ལྷགས་ན་ཡང་། བདག་ལ་དགེས་པར་འདུག་སྙམ་པ་འབྱུང་ཞིང་འགྲོགས་ན་བདེ། ཕྱི་རོལ་ཏུ་ཁྲོས་པ་ཀུན་ཀྱང་ཞབས་དྲུང་དུ་སླེབ་པ་ཙམ་གྱིས་ཞི་མལ་གྱིས་འགྲོ། བསོད་ནམས་ཆ་མཐུན་ཙམ་ལ་གནས་པའི་ཐ་ལམ་པ་ཞིག་ཡིན་ན་ཡང་། ཆོས་དང་འཇིག་རྟེན་གྱི་བཀའ་མཆིད་ཅུང་ཟད་བྱུང་བ་ཙམ་གྱིས་དད་ཅིང་གུས་པར་འགྱུར། རྙེད་བཀུར་དང་ཆེ་ཐབས་ལ་སོགས་པའི་དོན་ལ་སྩོལ་སྒྲུབ་གང་ཡང་མི་མཛད། དེའི་རྒྱུ་མཚན་གྱིས་བླུན་པོ་ཚེ་འདིར་སྣང་ཅན་རྣམས་ཀྱིས་མི་ཆོས་ལ་ཐུགས་མི་གཞོལ་བར་བྱེད།
ཕྱག་རྫས་རྣམས་ཀྱང་གཞིས་ཀ་སོ་སོའི་གཉེར་པ་དང་། སྐུ་འཁོར་རྣམས་ཀྱི་གང་བྱེད་ལས། ཆེད་གཉེར་ཅུང་ཟད་ཀྱང་མི་མཛད། འཕྲལ་དུ་བྱུང་བ་རྣམས་རྟེན་གསུམ་བཞེངས་པ་དང་། བླ་མའི་དུས་མཆོད། སྐུ་རིམ་དུ་བཏགས་པའི་སྦྱིན་གཏོང་ཁོ་ན་ལས། རང་དོན་དུ་ཏིལ་ཙམ་ཡང་མི་འཛིན། འབུལ་བ་དང་ཞབས་ཏོག་ཆེན་པོ་བྱས་པ་ལ་ཧ་ཅང་དགེས་པའི་ཐུགས་ཡང་ཆེར་མི་མཛད་ཅིང་། མ་བྱས་པ་ལའང་མི་དགེས་པ་མི་མངའ། ཆོས་ལྡན་གྱི་བྱ་བ་གང་ལའང་ཐུགས་ངང་རིང་ཞིང་ཐུགས་ཀློང་དང་ཐུགས་སྐྱེལ་ཆེ།
དམ་པའི་ཆོས་དོན་གཉེར་གྱི་སྙོམས་ཆུང་རྣམས་ལ་ཆོས་དང་འཚོ་ཆས་ཀྱི་བཀའ་དྲིན་སྩོལ། འཕོངས་པ་དང་མགོན་མེད་པ་རྣམས་ལ་བྱམས་པ་དང་སྙིང་རྗེས་སྐྱོང་། མི་བསྲུན་ཞིང་ཆེས་མི་མཐུན་པ་དང་འཁོར་དང་ལོངས་སྤྱོད་ཀྱིས་དྲེགས་པ་རྣམས་ལ་བསྟུན་འཇོགས་མི་མཛད། གཡོ་སྒྱུ་དང་ཟོལ་ཟོག་གི་དྲི་མས་མ་གོས་པས་ཐམས་ཅད་ཀྱིས་ཡིད་རྟོན་པའི་གནས་སུ་གྱུར། རྟག་ཏུ་ལུས་གནད་ཀྱིས་བཞུགས་ཤིང་ཆ་ལུགས་འབང་དང་ལྡན། འཛག་པའི་ཉེས་པ་དང་བྲལ་བས་སྐུ་ལུས་གཞོན་ཤ་ཆེ་ཞིང་ཞལ་རས་བཀྲག་དང་ལྡན། སྐུ་ལ་སེམས་ཅན་དང་སྲིན་བུ་ལ་སོགས་པ་སྲོག་ཆགས་ཀྱི་རིགས་གཏན་མེད་པར་ཀུན་གྱིས་མཐུན་དུ་གྲུབ། སྐྱེ་བོའི་ཚོགས་ཇི་ཙམ་མང་བ་ཅི་བཞིན་སྐུ་ལུས་གཟེངས་མཐོ་ཞིང་གཟི་བརྗིད་ཆེ། མཐོང་བ་ཙམ་གྱིས་སྐྱེས་བུ་ཆེན་པོ་ཡིན་པར་གདོན་མི་ཟ་བར་འཚལ་བར་བྱེད། ནད་གདོན་གྱིས་ཉེན་པ་རྣམས་ལ་ཤིན་ཏུ་བརྩེ་བའི་ཐུགས་ཀྱིས་བྱིན་རླབས་དང་ལྗགས་ཆབ་ལ་སོགས་པས་ཕན་པ་སྒྲུབ།
ཆར་དབབ་པ་དང་། རིམས་ནད་བཅད་པ་སོགས་ལ་དེ་དང་དེའི་ཐུགས་འདུན་དང་བཅས་པའི་ཐབས་མཛད་པ་ཙམ་གྱིས་དོན་དེ་ཐོགས་མེད་དུ་འགྲུབ། དམ་པའི་ཆོས་འཆད་པ་ཉིད་ལ་བཞུགས་པའི་ཚེ་དབང་ལུང་མན་ངག་གི་ཆོས་ཐུན་རིགས་མི་འདྲ་བ་དུ་མ་གསུང་བ་ལ་སྐྱོ་བ་དང་དུབ་པའི་རྣམ་པ་ཅུང་ཟད་ཀྱང་མི་མཛད་ཅིང་། ཆོས་ཞུ་རྣམས་ཀྱིས་ཡུན་རིང་དུ་བསྒུག་སྡོད་བྱས་པ་ལ་ཐུགས་བརྩེ་སེམས་ཆེན་པོས་ཐུགས་བྲེལ་དང་སྔ་ཕྱི་ཅི་ལ་ཐུག་ཀྱང་གང་འདོད་པའི་ཆོས་ཀྱི་བཀའ་དྲིན་བསྩལ། དེ་ལྟ་ནའང་ཐུགས་དམ་གྱི་རིམ་པ་རྣམས་ལ་ལྟེང་འགྲུས་ཅུང་ཟད་ཀྱང་མེད་པས། སྐབས་འགར་ཐུན་གཏོར་སྟེང་དུ་ཕུལ་བ་ན་སྐྱ་རེངས་ཤར་བ་མང་དུ་བྱུང་ཞེས་གླེང་ཞིང་། དེའི་སྟོབས་ཀྱིས་ནུབ་མ་གཉིས་གསུམ་ཙམ་མནལ་མ་མཛད་ཀྱང་སྐུ་ཁམས་ཡེ་མི་ལྡོག་པ་གཅིག་དང་པོ་ནས་གོམས་པའི་ཤུགས་ཀྱིས་ཡོད་ཅེས་གསུང་ངོ་། ། ཞེས་དྲུང་ན་གནས་པ་དག་ལས་ཐོས་སོ། ། མདོར་ན་བདག་ཉིད་ཆེན་པོ་འདིའི་སྐུ་གསུང་ཐུགས་ཀྱི་མཛད་པ་རྨད་དུ་བྱུང་བ་འདི་ལྟ་བུ་དག་ནི་བྱང་ཆུབ་སེམས་དཔའ་རྣམས་ཀྱི་ཕྱིར་མི་ལྡོག་པའི་རྟགས་སུ་བཤད་དེ། བསྡུད་པ་ཚིགས་སུ་བཅད་པ་ལས།
ཟང་ཟིང་མེད་པར་འགྲོ་ལ་ཆོས་ནི་རྗེས་སུ་སྟོན། ། ཆོས་ལ་གཅིག་ཏུ་དགའ་ཞིང་རྟག་ཏུ་ཚིག་འཇམ་ལྡན། ། འགྲོ་འཆག་ཉལ་དང་འདུག་པར་ཤེས་བཞིན་རབ་ཏུ་ལྡན། ། གཉའ་ཤིང་གང་ཙམ་བལྟ་ཞིང་འགྲོ་བ་སེམས་འཁྲུལ་མེད། ། གཙང་བྱས་གཙང་མའི་གོས་འཆང་གསུམ་པོ་དབེན་ཞིང་དག ། རྙེད་འདོད་མ་ཡིན་ཁྱུ་མཆོག་རྟག་ཏུ་ཆོས་འདོད་པ། ། བདུད་ཀྱི་ཡུལ་ལས་འདས་ཤིང་གཞན་གྱི་དྲིང་མི་འཇོག ། བསམ་གཏན་བཞི་ལ་བསམ་གཏན་བསམ་གཏན་དེར་མི་གནས། ། གྲགས་པ་འདོད་པ་མ་ཡིན་ཁྲོ་བས་སེམས་དཀྲིས་མེད། ། ཁྱིམ་པར་གྱུར་ན་རྟག་ཏུ་དངོས་པོ་ཀུན་མ་ཆགས། །
འཚོ་བའི་ཕྱིར་ནི་ཡ་ངས་ལོངས་སྤྱོད་ཚོལ་མི་བྱེད། ། དྲག་ཤུལ་སྦྱོར་སྔགས་མི་བྱེད་བུད་མེད་སྦྱོར་བསྔགས་མིན། ། འདོད་པའི་ལས་ཅན་ཕོ་མོར་འགྱུར་ཞེས་སྟོན་མི་བྱེད། ། རབ་ཏུ་དབེན་པའི་ཤེས་རབ་ཕ་རོལ་ཕྱིན་མཆོག་བརྩོན། ། འཐབ་དང་རྩོད་དང་བྲལ་ཞིང་བྱམས་པའི་སེམས་དང་ལྡན། ། ཀུན་མཁྱེན་འདོད་ཅིང་བསྟན་ལ་རྟག་ཏུ་གཞོལ་སེམས་ལྡན། ། མཐའ་འཁོབ་ཀླ་ཀློ་སྐྱེ་བོའི་ཡུལ་མཐའ་རྣམ་པར་སྤངས། ། རང་གི་ལྟ་ལ་དོགས་མེད་རྟག་ཏུ་རི་རབ་འདྲ། ། ཆོས་ཕྱིར་སྲེག་ཀྱང་འདོར་ཞིང་རྣལ་འབྱོར་རབ་ཏུ་བརྩོན། ། མི་ལྡོག་རྟགས་ནི་འདི་དག་ཡིན་པར་ཤེས་པར་བྱ། །
ཞེས་གང་བཀའ་སྩལ་པ་འདི་དག་བདག་ཅག་གི་འདྲེན་པ་དམ་པ་འཇམ་པའི་དབྱངས་མིའི་གཟུགས་ཅན་འདི་ལ་མ་ཚང་བ་མེད་པར་མངའ་བ་ཡིན་ནོ།། །། དེ་དག་ལ་འདི་སྐད་ཅེས། བགྲང་ཡས་ཡོན་ཏན་ཀུན་གྱིས་རྩེར་འཛེགས་ཀྱང་། ། མངོན་པར་ཁེངས་པའི་མདུང་གི་བ་དན་བརྙལ། ། སྐྱེ་དགུ་ཀུན་གྱིས་གཙུག་གིས་རབ་བཏུད་ཀྱང་། ། ཀུན་གྱི་འབངས་ལྟར་གཞན་གྱི་དོན་ལ་དགེས། ། སྤྱོད་ལམ་ཀུན་ཏུ་ཞི་ཞིང་དུལ་བའི་ཐུགས། ། གྲོགས་དན་སྡུག་བསྔལ་དྲག་མོ་ཐོས་མི་སྐྲག ། སྐད་ཅིག་ཉོན་མོངས་གོ་སྐབས་གཡོ་མིན་པའི། ། མཆོག་ཏུ་ཞི་བས་ཀུན་གྱི་ཁྲོ་བའང་འཇོམས། །
རྙེད་དང་མ་རྙེད་ལ་སོགས་མགོ་སྙོམས་ཤིང་། ། མགོན་དང་མགོན་མེད་རྒུད་པ་ཀུན་ལས་འཛིན། ། དམ་བཅས་ཕྲིན་ལས་ངང་གིས་ལྷུར་མཛད་ཅིང་། ། རྟག་ཏུ་འདྲེན་པ་ཀུན་གྱི་དྲན་དུ་བཞུགས། ། མཛེས་ཤིང་ཡིད་འོང་རྡོ་རྗེ་ལྟ་བུའི་སྐུ། ། ཉིན་མཚན་རྟག་ཏུ་ཆོས་ཆར་འབེབས་པའི་གསུང་། ། སྙིང་རྗེས་གཞན་དབང་གྱུར་པའི་ཐུགས་མངའ་བ། ། ཁྱོད་ཀྱི་མཛད་པ་བྱིས་བློའི་ཡུལ་ལས་འདས། ། ཨེ་མ་བདག་ནི་ཚུལ་འདི་མཐོང་བས་ཀྱང་། ། སྐྱོན་མེད་རྣམ་པར་ཐར་པ་བསམ་ཡས་ཀྱིས། །
མགོན་ཁྱོད་གཞན་ལས་བཟང་པོར་སྒྲུབ་ཡིན་ཏེ། ། ཕྱོགས་འདི་ངོས་ནས་སུ་ལྡང་མཆི་མ་གཡོ། ། དེ་ལྟར་དགུང་ལོ་བཅུ་གཅིག་ནས་བརྩམས་ཏེ་བཞི་བཅུ་རྩ་བརྒྱད་པ་ཆུ་བོ་འབྲུག་གི་ལོ་མ་རྫོགས་ཀྱི་བར་དུ་བསྟན་པའི་བྱ་བ་ཐོས་བསམ་བསྒོམ་གསུམ་དང་། མཁས་པའི་བྱ་བ་འཆད་རྩོད་བརྩོམ་གསུམ་ཡེལ་མར་མཛད་པས་ཐུགས་ཤིན་ཏུ་རང་བར་གྱུར་ཅིང་། སྙིགས་མའི་དུས་ཀྱི་སྐྱེ་བོ་རྣམས་ཀྱི་སྤྱོད་ཚུལ་ངན་པ་དག་གཟིགས་པས་ཐུགས་ཅུང་ཟད་གདུང་བར་ཡང་གྱུར་ནས། ཞིང་ཁམས་དག་པ་གཞན་དུ་གཤེགས་པ་ལ་ཐུགས་མངོན་དུ་ཕྱོགས་པར་གྱུར་ཏེ། དེའི་སྔ་ལྟས་སུ་སའི་དཀྱིལ་འཁོར་འདི་ཡང་ཁོལ་བུར་གཡོས། ཐོ་རངས་ཀྱི་དུས་སུ་དུ་བ་འཇུག་རིངས་ལྟ་བུའི་སྐར་མ་མཇུག་ཕོད་དང་བཅས་པ་གཅིག་ཀྱང་ཤར། སྐྱེ་བོ་རྣམས་ཀྱང་ཡིད་མི་བདེ་ཞིང་འཁྲུགས་པར་གྱུར། ཕྱོགས་ཀྱི་མོ་བརྩིས་པ་རྣམས་ཀྱིས་ཀྱང་འགྲོ་བ་མང་པོའི་འདྲེན་པ་དམ་པ་ཞིག་ལ་དོག་ཅིང་།
དེའི་ནང་ནས་ཀྱང་བདག་ཉིད་ཆེན་པོ་ལ་སྐུ་དོག་ཤིན་ཏུ་ཆེ་ཟེར་བ་འགའ་ཞིག་བྱུང་བ། སེམས་ཡེད་ཡེད་པོར་གྱུར་ནས། བདག་གིས་དིང་སང་མཚན་ལྟས་ལ་སོགས་པ་ཇི་ལྟར་བྱུང་། ཕྱིད་ལོ་འདི་དགུང་སྟེངས་ཡིན་པས་སྐུ་དོག་བཞིན་ནི་མེད་ལགས་སམ་ཞེས་ཞུས་པས། དིང་སང་རྨི་ལྟས་ལ་སོགས་པ་གང་ཡང་མ་བྱུང་། ཁ་སིང་སྔ་གོང་ཟ་ཟིང་གཞན་ཁ་གཅིག་བྱུང་བ། གློ་བོར་མཁན་ཆེན་ཆོས་ཀྱི་རྗེ་ཞིང་གཞན་དུ་གཤེགས་པ་ལ་ལྟ་བ་ཡིན་ནམ་སྙམ་པ་ཞིག་བྱུང་སྟེ་ད་ཁ་རྐྱང་པའང་མིན་པ་འདྲ། ཕྱིད་ལོ་འདི་ལ་དོག་ཆ་ཅུང་ཟད་ཡོད་ཉེན་ཀ་ཆེ་ཞེས་གསུང་། འོ་ན་དེ་ལ་དམིགས་པའི་སྐུ་རིམ་དང་སྐུ་མཚམས་སོགས་མཛད་ནས་ཡུན་རིང་དུ་ཞབས་བརྟན་པའི་རྟེན་འབྲེལ་གནང་དགོས་ཞུས་པས། རིམ་གྲོ་སོགས་སྔར་ཡང་གང་གྲུབ་བྱས།
ད་རུང་རིམ་པར་བྱེད་རྩིས་ཡིན། མཚམས་དམ་པ་ཞིག་བྱེད་བསམ་ནའང་། ཁ་སང་ནས་ཆོས་འཆད་པ་དང་དིང་སང་གདན་ས་པ་འདི་རྣམས་བདེ་འཇགས་གཅིག་ཡོང་རེ་ནས་འགྱངས་པ་ཡིན། འདི་ཚོའི་བྲེལ་བ་ཆོད་འཕྲལ་ལ་མཚམས་བྱེད་ཅེས་གསུང་། དེ་དུས་ནི་བཀའ་ལུང་དེ་སྒྲ་ཇི་བཞིན་པ་ཡིན་པར་བྱས་ནའང་། ཕྱིས་བདེ་བ་ཅན་གྱི་ཞིང་ཁམས་ཀྱི་གཟིགས་སྣང་བྱུང་བ་ལ་སོགས་པ་དང་སྒོ་བསྟུན་ན། རང་ཉིད་བླུན་པ་དང་རྟག་འཛིན་ཆེས་པས་མ་གོ་བ་མ་གཏོགས། ཞིང་ཁམས་གཞན་དུ་གཤེགས་པ་མཁྱེན་ཅིང་དགོངས་པའི་བཀའ་ལུང་ཁོ་ནར་གནང་ཞིང་། སྤྱིར་ཡང་བདག་ཉིད་ཆེན་པོ་འདི་ཕྲ་རགས་ཀྱི་བྱ་བ་དང་ཕྲིན་ལས་གང་བསྒྲུབ་ནའང་ཐུགས་ངང་ཤིན་ཏུ་རིང་བ་ཞིག་ཡིན་པ་ལ། དེ་ལོ་གསོལ་བ་བཏབ་ཅིང་ཞལ་གྱིས་བཞེས་པའི་གསུང་ཆོས་ཐམས་ཅད་མ་གྲུབ་དོགས་པ་ལྟ་བུའི་ཐུགས་སྩོལ་ཆེན་པོ་མཛད་ནས་གནང་བ་དང་།
གདན་ས་པ་སྤྱིའི་མདུན་འཇགས་དང་། གཟིམས་ཁང་གི་ཞིག་གསོས་ཀྱང་གང་མྱུར་མྱུར་གྱིས་ཞེས་ཡང་ཡང་བཀའ་ཕེབས་པ་ལ་སོགས་པ་ལ་རྗེས་སུ་དཔགས་ན། ལྟོས་བཅས་ཀྱི་གདུལ་བ་རྣམས་ལ་ཐུགས་བརྩེ་བས་དེ་བར་ཞབས་བརྟན་པར་བཞུགས་པ་མ་གཏོགས་བདེ་བ་ཅན་དུ་གཤེགས་པའི་ཐུགས་མདུན་སྔ་གོང་ཉིད་ནས་མཛད་ཟིན་པར་མངོན་ནོ། ། དེ་ནས་སྦྲུལ་ལོ་ཟླ་བ་དང་པོའི་ཚེས་ཉི་ཤུ་སྐོར་ལ་རིན་ཆེན་སྒང་གཟིམས་ཁང་དུ་ཕེབས་ནས་སྐུ་མཚམས་བུག་སྒོ་ཅན་མཛད་དེ། ཐུགས་དམ་ཟབ་མོ་ལ་རྩེ་གཅིག་ཏུ་བཞུགས་ཤིང་། ཐུན་མཚམས་ལ་གསུང་རྩོམ་འཕྲོ་ཅན་རྣམས་ཀྱང་གྲུབ་པར་མཛད། ཟླ་བ་ལྔ་པའི་ཉེར་བཞི་ལྔ་ཙམ་གཞན་ངོར་ཞབས་ཅུང་ཟད་བསྙུང་བའི་ཚུལ་བསྟན་ཏེ། གདན་ས་ཆེན་པོར་སྐུ་རིམ་རྒྱུན་ལྡན་དུ་བསྒྲུབས་ཤིང་། གཙང་ཕྱོགས་ཀྱི་གྲྭ་དགོན་སོ་སོར་ཡང་སྐུ་རིམ་གྱི་མང་ཇ་བཏང་ཀྱང་སྐུ་ཁམས་ལ་བསྐྱེད་དུ་མངོན་པ་མ་བྱུང་བས། ཚེས་ལྔ་ནས་བུག་སྒོ་ཕྱེ་སྟེ་གདུང་བརྒྱུད་རིན་པོ་ཆེའང་ཕྱག་ཕྱིར་བཞུགས།
སླར་ཡང་ཆོས་སྡེ་གྲགས་པ་ཅན་ཕལ་ཆེར་དུ་སྐུ་རིམ་སྟོབས་ཆེ་བར་བཏང་ཞིང་། གདན་ས་ཆེན་པོ་ལ་གཏོགས་པའི་སྤྱི་སྒོས་ཐམས་ཅད་ཀྱིས་ཀྱང་རང་ས་ནས་དད་གུས་ཆེན་པོས་སྐུ་རིམ་བསྒྲུབས། སྐུ་ཁམས་ཅུང་ཟད་ཉོག་པ་ལས་སྐུ་ལ་བསྙུང་ཟུག་ལ་སོགས་པ་གང་ཡང་མེད་པས། དུས་སྐབས་ཕལ་ཆེ་བ་ཐུགས་དམ་ཟབ་མོ་ལ་རྩེ་གཅིག་ཏུ་བཞུགས་ཤིང་། སྐབས་འགར་ལ་འདུག་སར་མཆོད་པ་གསར་པ་བཤོམས་ཞེས་ཡང་ཡང་གསུང་། དེ་དག་གི་སྐབས་ཐམས་ཅད་དུ་ནམ་མཁའ་བཻ་ཌཱུརྻའི་མདོག་ལྟར་ཤིན་ཏུ་སྣུམ་ཞིང་དྭང་པ་ལ་ཉི་མའི་འོད་ཟེར་སྔར་བས་ཀྱང་ལྷག་པར་གསལ་ཞིང་། ལྷའི་མེ་ཏོག་གི་ཆར་བསམ་གྱིས་མི་ཁྱབ་པ་བབས་པས་སྐུ་འཁོར་རྣམས་ཡིད་མ་བདེ་ནས། འདི་ལྟར་འདུག་ལགས་པས་ཅི་འདྲ་ལགས་ཞུས་པས། འཇིག་རྟེན་གྱི་ཁམས་བསམ་གྱིས་མི་ཁྱབ་པ་རྣམས་ན་སངས་རྒྱས་དང་བྱང་ཆུབ་སེམས་དཔའི་རྣམ་པར་འཕྲུལ་པ་ལ་ལ་སྐུ་བལྟམས་པ་དང་། ལ་ལ་མྱ་ངན་ལས་འདའ་བ་ལ་སོགས་པའི་ཚུལ་སྟོན་པ་བསམ་གྱིས་མི་ཁྱབ་པ་ཡོད་པས་དེ་ཀུན་གྱི་ལྟས་ཡིན་མོད།
ཅེས་གསུང་ཞིང་གཞན་གྱི་སེམས་བསྲུང་བའི་ཕྱིར་དུ་ཡལ་ཡོལ་མཛད། ཚེས་བཅུའི་སྔ་དྲོའི་དུས་ད་ལྟ་སྐུ་ཁམས་གསོ་བའི་མནལ་ཅུང་ཟད་གཅིག་མཛད་ན་ཉིན་མོ་སྐུ་ཁམས་དྭང་པ་ཡོངས་ལགས་སམ་ཞུས་པས། དེ་ཙམ་འདུག་ལོང་མེད་ཅེས་གསུང་། དེ་ལྟར་ཟླ་བ་ཕྱེད་ཀྱི་བར་དུ་སྐུ་རིམ་དང་གསོལ་སྨན་ལ་སོགས་པའི་ཐབས་དུ་མ་ཞིག་ཕུལ་ཡང་། ཞིང་ཁམས་འདིའི་མཛད་པ་རེ་ཞིག་རྫོགས་པ་དང་། ཞིང་ཁམས་གཞན་དུ་གདུལ་བྱ་རྒྱ་ཆེ་བ་ལ་དགོངས་ནས། རྟག་འཛིན་ཅན་རྣམས་ངེས་འབྱུང་བསྐྱེད་པ་དང་། ལེ་ལོ་ཅན་རྣམས་བརྩོན་འགྲུས་ལ་བསྐུལ་བར་བྱ་བའི་ཆེད་དུ། ཆོས་ཀྱི་རྗེ་འཇིག་རྟེན་གསུམ་གྱི་མིག འཇིག་རྟེན་གསུམ་གྱི་འདྲེན་པ།
འཇིག་རྟེན་གསུམ་གྱི་སྐྱབས་དམ་པ་དེ་ཉིད། དགུང་ལོ་བཞི་བཅུ་རྩ་དགུར་ཕེབས་པ་ཆུ་མོ་སྦྲུལ་གྱི་ལོ། ཆུ་སྟོད་ཀྱི་ཟླ་བའི་དཀར་པོའི་ཕྱོགས་ཀྱི་ཚེ་བཅུའི་ཉི་མ་དྲོ་བར་ཙམ་ན་སྐུ་གཡས་ངོས་སུ་ཅུང་ཟད་ཡོ་ཙམ་པའི་ངང་ནས། ཉི་ཟླའི་རླུང་དྷུ་ཏིའི་ནང་དུ་བསྡུས་ཏེ་གཟུགས་ཀྱི་སྐུའི་བཀོད་པ་བསྡུས་ནས་རྣམ་ཀུན་མཆོག་ལྡན་གྱི་སྟོང་པ་ཉིད་དང་། མཆོག་ཏུ་མི་འགྱུར་བའི་བདེ་བ་ཆེན་པོ་རོ་མཉམ་པའི་འོད་གསལ་ཕྱག་རྒྱ་ཆེན་པོའི་ངང་དུ་མཉམ་པར་གཞག་པའི་ཚུལ་བསྟན་ཏོ། ། དེ་ནས་སྐུ་འཁོར་དུ་གནས་པའི་དཔོན་གཡོག་རྣམས་མགྲོན་པོ་ཕྱོགས་བསླད་པ་ལྟར་ཅི་ལྟར་བྱ་བ་གཏོལ་མེད་པར་གྱུར་ནས། བཟློག་པར་དཀའ་བའི་མྱ་ངན་གྱི་མེ་དྲག་པོས་ཀུན་ནས་གདུང་བཞིན་དུ་དེ་ཉིད་དུ་ཡུན་རིང་དུ་བཞུགས་པས། ཕྱི་དྲོའི་ཆ་ལ་བབ་པ་ན་ཐམས་ཅད་ཀྱིས་གསན་པའི་ཐག་སྒྲ་ཤིན་ཏུ་ཆེ་བ་དང་བཅས་ཏེ་དབུའི་གཙུག་གི་ཐོད་པ་སོར་གང་ཙམ་ཞིག་གཙུག་ཏོར་གྱི་ཚུལ་དུ་འཕག་པ་ལ་བྱང་སེམས་ཀྱི་ཟིལ་པ་ཕྲོ་ལེ་བ་དང་བཅས་པར་གྱུར་ཅིང་། དེ་མ་ཐག་ནས་སྔར་སུ་ཞིག་གིའང་སྣའི་ཡུལ་དུ་ཚོར་མ་མྱོང་བའི་ལྷ་རྫས་ཀྱི་སྤོས་ཀྱི་དྲི་བསུང་ཁྱད་པར་ཅན་གྱིས་གཟིམས་ཁང་གི་སྟེང་འོག་ཐམས་ཅད་ཁྱབ་པ་དང་། ཁ་དོག་སྣ་ཚོགས་པའི་འཇའ་ཚོན་གྱི་རི་མོ་མཛེས་པའི་ནམ་མཁའ་ལས་མེ་ཏོག་གི་ཆར་ཆེན་པོ་འབབ་པ་ལ་སོགས་པ་ངོ་མཚར་བའི་ལྟས་དུ་མ་དང་བཅས་ཏེ།
རྒྱུད་སྡེ་རིན་པོ་ཆེ་རྣམས་ནས་འབྱུང་བའི་འདའ་ཁ་མ་ཟབ་མོའི་རྣལ་འབྱོར་གྱིས་བདེ་བ་ཅན་གྱི་ཞིང་ཁམས་སུ་ལྷ་དང་ལྷ་མོ་རྣམས་ཀྱིས་མངོན་པར་བཤམས་པའི་རིན་པོ་ཆེའི་ཁྲིའི་སྟེང་དུ་དཔའ་བོ་དང་རྣལ་འབྱོར་མའི་ཚོགས་ཀྱིས་ཞབས་འབྲིང་བྱས་ནས་གཤེགས་ཏེ་རྒྱལ་བ་ཐམས་ཅད་ཀྱི་མཛད་པ་དུས་གཅིག་ཏུ་བསྡུས་པར་གྱུར་ཏོ། ། དེ་དག་ལ་འདི་སྐད་ཅེས། ཀྱེ་མ་ཀྱི་ཧུད་འཇམ་དབྱངས་ཆོས་ཀྱི་རྗེ། ། བསྙུན་བྲལ་སྤྲུལ་སྐུ་བསྙུང་བའི་ཚུལ་བསྟན་ནས། ། འཕོ་མེད་ཐུགས་ཚུད་འཕོ་བའི་ངང་ཚུལ་གྱིས། ། དུས་ཀྱི་ངེས་པ་དང་བཅས་དུས་མཐར་བཞུགས། ། ཀྱི་ཧུར་འཇིག་རྟེན་སྟོངས་སོ་ཆོས་ཀྱི་རྗེ། ། ཡིད་བཞིན་ནོར་བུ་རྙེད་ནས་གློ་བུར་སྟོར། ། དད་ཅན་སྐྱེ་བོ་ཐམས་ཅད་མིག་དང་བྲལ། ། དེ་རིང་འཇིག་རྟེན་ཐམས་ཅད་མུན་པར་སོང་། །
རིགས་གཟུགས་ཕུན་ཚོགས་ཚུལ་ཁྲིམས་ལུས་ཟུངས་རྒྱས། ། འཆད་རྩོད་རྩོམ་པའི་བྱ་བ་ཀུན་མཁྱེན་པའི། ། མང་ཐོས་གང་དེ་ལང་ཚོ་མ་ཡོལ་པར། ། བསྟན་པའི་བྱ་བ་བཤོལ་ནས་གང་དུ་གཤེགས། ། བགྲང་ཡས་བློ་གསལ་རྒྱུ་སྐར་ཕྲེང་བ་ཡིས། ། ཁོར་ཡུག་མཛེས་པའི་ཀུན་གསལ་ཆོས་ཀྱི་གྲྭར། ། གཞུང་བརྒྱ་འཆད་པའི་སྣང་བ་མི་སྩོལ་བར། ། ཐམས་ཅད་མཁྱེན་པའི་ཟླ་བ་ཅི་སླད་གཤེགས། ། ཡང་དག་ལུང་གི་རྟ་བདུན་དང་འགྲོགས་པའི། ། རིག་པའི་འོད་ཟེར་བྱེ་བ་རབ་བཀྱེ་ནས། །
ལོག་ལྟའི་མུན་པ་སྟུག་པོ་དཔྱིས་འབྱིན་པའི། ། བསྙིངས་བྲལ་བསྟན་པའི་ཉི་མ་ནུབ་རིར་ཡོལ། ། མཐའ་ཡས་འགྲོ་ལ་བུ་གཅིག་ལྟར་དགོངས་ཤིང་། ། བྱམས་དང་སྙིང་རྗེ་དམ་དབང་གྱུར་པ་ཁྱོད། ། ད་དུང་འགྲོ་བའི་དོན་ཡང་མ་རྫོགས་ན། ། མགོན་མེད་བདག་ཅག་འབོར་བ་འདི་ཕོད་དམ། ། ཁྱོད་ཀྱི་སྔོན་ཆད་འགྲོ་འདི་བདེ་བར་བསྐྱངས། ། ད་ནི་ཁྱོད་དང་བྲལ་བའི་མྱ་ངན་གྱི། ། ཟུག་རྔུ་དྲག་པོས་ལུས་སེམས་སྡུག་བསྔལ་བའི། ། ཁུར་འདི་ཐར་འདོད་རྣམས་ཀྱི་སྟེང་དུ་ལྷུང་། །
སྣང་བ་ལྷ་དང་འཁོར་ལོའི་རྣམ་རོལ་ཏེ། ། དེ་ཡང་བདེ་སྟོང་མཆོག་གི་རང་བཞིན་ཞེས། ། མགོན་པོ་ཁྱོད་ཀྱི་བདག་ལ་བཀའ་བསྩལ་ན། ། ཉམས་ཐག་སྡུག་བསྔལ་འདི་འདྲ་ཅི་སླད་སྩོལ། ། ཀྱེ་མ་ཟླ་བ་ལས་ནི་བསྲེག་ཟ་དང་། ། ཙན་དན་ལས་ནི་ཧ་ལའི་མེ་ཏོག་ལྟར། ། བདེན་གསུང་ཁྱོད་ཀྱང་འཁྱོག་པོ་ལྷུར་མཛད་ན། ། ཀྱི་ཧུད་བསླུ་མེད་སྐྱབས་ཞིག་གང་ནས་འཚོལ། ། ཀུན་གྱི་མིག་ལ་བདུད་རྩི་སྩོལ་མཁས་པའི། ། གྲངས་མེད་བསོད་ནམས་ཕུང་པོ་འདུས་པའི་དངོས། །
ཡིད་འཕྲོག་རྡོ་རྗེའི་སྐུ་ཡང་གཞན་ཡིན་ན། ། སྐྱེ་བོ་བདེན་པའི་ཡིད་བརྟན་སུ་ལ་བགྱི། ། དད་པས་ཁྱོད་ཀྱི་ཞབས་དྲུང་གནས་བྱས་ནས། ། འཛུམ་ཞལ་ཡང་ཡང་བལྟ་བས་མ་ངོམས་པ། ། ད་ནི་ཡུད་ཙམ་མཐོང་བའི་སྐབས་ཕྲལ་བའི། ། བདག་གི་མིག་གི་བསོད་ནམས་གང་དུ་སོང་། ། རྒྱུད་ལུང་མན་ངག་ཕྱོགས་རེའི་སྣང་བ་ཅན། ། བཤེས་གཉེན་རྒྱུ་སྐར་འཆར་ནུབ་མང་ན་ཡང་། ། ཡོངས་རྫོགས་བསྟན་པའི་གླིང་བཞི་གསལ་ནུས་པའི། ། སྨྲ་བའི་ཉི་མ་ནུབ་པོ་ཆོས་ཀྱི་རྗེ། །
རྒྱ་ཆེན་ཆོས་ཀྱི་མཛད་པས་ཐུགས་དྲངས་ནས། ། ཡང་ཡང་ཕྱག་གི་ཟུར་ཕུད་ལེགས་བཀོད་པའི། ། རིགས་གནས་ཀུན་དང་མདོ་དང་རྒྱུད་སྡེ་བཞིའི། ། གླེགས་བམ་ཚོགས་རྣམས་གྲོགས་མེད་སྐྱོ་བ་འཕེལ། ། ཟབ་དོན་བླ་མའི་ཞལ་ལ་རག་ལས་པའི། ། རྒྱུད་གསུམ་མན་ངག་དང་བཅས་སུ་ཡིས་འབྱེད། ། སྒྲ་དང་སྙན་ངག་སྡེབ་སྦྱོར་སུ་ལ་འདྲི། ། དུས་འཁོར་ཕྱི་ནང་གཞན་གསུམ་གང་ནས་བཙལ། ། ལེགས་སྦྱར་ལྷ་ཡི་སྐད་དུ་ཆོས་སྟོན་པ། ། འདི་ནི་བདག་ཅག་ལྷ་ཡི་བླ་མ་ཞེས། །
ལྷ་བུ་རྣམས་ཀྱིས་མེ་ཏོག་གིས་བསུས་ཏེ། ། སྣུམ་གཙང་ལྷ་ཡི་ལམ་ནས་ཡུད་ཀྱིས་གཤེགས། ། ཕན་བདེའི་འབྱུང་གནས་ཐུབ་བསྟན་ཉམས་དུས་འདིར། ། ཆོས་ཀྱི་ཆབ་སྲིད་སྐྱོང་བར་མི་མཛད་པར། ། འཇའ་འོད་ཤིང་རྟ་ཆིབས་ནས་ཁྱོད་གཤེགས་པ། ། འདི་བས་ཇི་སྙམ་གཞན་ཞིག་གཟིགས་ལགས་གྲངས། ། བགྲང་ཡས་ཡོན་ཏན་དུ་མས་མཛེས་པའི་སྐུ། ། འདི་ཕྱིར་ཕན་པའི་བསླབ་བྱ་སྟོན་པའི་གསུང་། ། མཐོ་དམན་ཀུན་ལ་བརྩེ་བའི་ཐུགས་མངའ་ཁྱོད། ། ད་ནི་དྲན་པ་ཙམ་གྱི་ཡུལ་དུ་གྱུར། །
འོན་ཀྱང་ཁྱོད་སྐུ་གང་ལ་གང་འདུལ་ཏེ། ། གསུང་ཡང་དེ་དེར་མཚམས་པའི་དམ་ཆོས་སྟོན། ། ཁྱོད་ཐུགས་སྐྱེ་འགག་མེད་པ་ནམ་མཁའི་ངང་། ། ཡིན་ཕྱིར་དམ་པའི་དོན་དུ་གཤེགས་བཞུད་བྲལ། ། ཀུན་རྫོབ་བླ་མ་སངས་རྒྱས་ཀུན་གྱི་དངོས། ། དོན་དམ་བླ་མ་འཁོར་འདས་ཀུན་ལ་ཁྱབ། ། རང་རིག་བླ་མ་རང་སེམས་གདོད་མའི་མགོན། ། ཡིན་ཞེས་ཁྱོད་ཀྱི་གསུང་རབ་དེ་སྐད་གླེང་། ། སྙིང་དབུས་ཟེ་འབྲུར་རྟག་བཞུགས་རྗེ་བཙུན་ཆེ། ། གང་གི་རིགས་ཀྱི་ཅོད་པཎ་དང་བཅས་པ། །
བདག་གི་ཚེ་རབས་ཀུན་གྱི་འདྲེན་པ་སྟེ། ། ད་དུང་བྱང་ཆུབ་བར་དུ་ཐུགས་རྗེས་སྐྱོངས། ། དེ་ནས། རྡོ་རྗེ་འཛིན་པ་ཆེན་པོ་འཕགས་པ་དཔལ་ལྡན་བཀྲ་ཤིས་པས་ཕྱག་ལེན་མཛད་ནས། རྒྱུད་སྡེ་ཟབ་མོ་ནས་བཤད་པའི་ཆོ་གས་སྐུ་གདུང་རིན་པོ་ཆེ་ལ་ཆས་གཞུག་གི་ཞབས་ཏོག་ཕུལ་ཏེ། སྤོས་དང་དར་ཟབ་ལ་སོགས་པའི་མཆོད་པ་དང་། ན་བཟའི་ཚོགས་དུ་མས་བཀུར་བསྟི་ཆེན་པོ་བྱས་ནས། གཟིམས་ཁང་དེ་ཉིད་དུ་རྣམ་རྒྱལ་མཆོད་རྟེན་རིན་པོ་ཆེ་གསེར་གྱིས་སྤྲས་པ་ཤིན་ཏུ་མཛེས་པ་ཞིག་བཞེངས་ཏེ་འགྲོ་བ་མང་པོའི་བསོད་ནམས་ཀྱི་ཞིང་དམ་པར་རེ་ཤིག་བཞུགས་སུ་གསོལ་ཞིང་། ཐུགས་དམ་གསལ་འདེབས་སུ་བཅོམ་ལྡན་འདས་འཁོར་ལོ་བདེ་མཆོག་གྲུབ་ཆེན་ནག་པོ་པའི་ལུགས་ཀྱི་སྒྲུབ་མཆོད་ནར་མར་ཕུལ་ལོ། ། དེ་ལྟར་དེ་དག་གི་སྐབས་ཐམས་ཅད་དུ་ཡང་ནམ་མཁའ་ཤིན་ཏུ་དྭངས་པ་ལ་ལྷ་རྫས་ཀྱི་མེ་ཏོག་གི་ཆར་ཞག་གྲངས་དུ་མའི་བར་དུ་བབ་ཅིང་།
ཁྱད་པར་གཟིམས་ཁང་གི་སྟེང་དང་ཉེ་ལོགས་ཀུན་ཏུ་ཐུས་པས་ཆོག་པའི་མེ་ཏོག་གི་ཆར་ཆེན་པོ་བབས་པས་ས་ཕྱོགས་ཐ་དད་ན་བཞུགས་པའི་ཞལ་ངོ་རྣམས་ལ་ཇི་ལྟར་བྱ་བའི་བཀའ་བགྲོས་ཞུ་བའི་སླད་དུ་རེ་ཤིག་གསང་བའི་དམ་ཚིག་བྱས་ཀྱང་། རྟོག་དཔྱོད་ཆེ་བ་རྣམས་ཀྱིས་ངོ་མཚར་བའི་ལྟས་རྣམས་ལ་རྗེས་སུ་དཔགས་ནས་ཞིང་ཁམས་གཞན་དུ་གཤེགས་པ་གོ་བ་ཡང་མང་དུ་བྱུང་བར་མངོན་ནོ། ། དེ་ནས་དུས་རེ་ཤིག་ན་བླ་བྲང་མ་ནས་གཞི་བཟུང་ཞིང་ཞལ་ངོ་དང་དཔོན་ཆེན་དང་ཕྱོགས་རིགས་ཀྱི་སྦྱིན་བདག་དང་། སྐུ་འཁོར་དུ་གཏོགས་པའི་སྦྱིན་བདག་དད་པ་ཅན་ཐམས་ཅད་ཀྱིས་ཀྱང་མ་བསྐུལ་བཞིན་དུ་ཐ་དད་ནས་རང་རང་གི་དད་གུས་ཆེན་པོས་གང་ལ་གང་བབ་ཀྱི་ཡོ་བྱད་རྒྱ་ཆེན་པོ་སྦྱར་ཏེ་ཞག་གྲངས་དུ་མའི་བར་དུ་གདན་ས་ཆེན་པོའི་ཚོགས་ཆེན། ཕྱོགས་རིས་ནས་བྱོན་པའི་དགེ་འདུན་དང་བཅས་པ་ལ་བསྙེན་བཀུར་འབུལ་འགྱེད་གྱ་ནོམ་པ་བསྒྲུབས་ཤིང་། སྐུ་གདུང་རིན་པོ་ཆེའི་དྲུང་དུ་རྡོ་རྗེ་འཛིན་པ་བཅུ་ཕྲག་གཅིག་གིས་འཁོར་ལོ་བདེ་མཆོག་གི་རྡུལ་ཚོན་གྱི་དཀྱིལ་འཁོར་བཞེངས་ནས་སྒྲུབ་མཆོད་ཡུན་རིང་དུ་ཕུལ་ཏེ་ཐུགས་ཀྱི་དགོངས་པ་ཡོངས་སུ་རྫོགས་པར་མཛད་ལ། དེ་ནས་ཀྱང་ཟླ་དུས་ཀྱི་མང་ཇ་ལ་སོགས་པ་སྤྱི་སྒོས་སོ་སོ་ནས་དད་པ་ཆེན་པོས་དུས་དྲན་གྱི་མཆོད་པ་འབུལ་བ་ལ་བརྩོན་པར་མཛད་ཅིང་། གཟིམས་མལ་གྱི་སྐུ་ཚབ་ཏུ། བདག་ཉིད་ཆེན་པོའི་སྐུ་འདྲ་རིན་པོ་ཆེ་གསེར་ཟངས་ལས་གྲུབ་པ་མདའ་གང་ཙམ་ཞིག་བཞེངས། རྒྱུད་སྡེ་ནས་བཤད་པའི་གཟུངས་བཞུགས་ལ་སོགས་པ་ལེགས་པར་གྲུབ་ནས།
རྒྱལ་བ་ཞེས་པ་ཤིང་ཕོ་རྟའི་ལོ་མགོའི་ཟླ་བའི་ཡར་ཚེས་བཅུ་བཞིའི་ཉིན། བདག་ཆེན་རིན་པོ་ཆེ་ངག་དབང་ཀུན་དགའ་རིན་ཆེན་བཀྲ་ཤིས་རྒྱལ་མཚན་དཔལ་བཟང་པོའི་ཞལ་སྔ་ནས་ཀྱི་གཙོ་མཛད། བསྙེན་སྒྲུབ་མཐར་ཕྱིན་པའི་རྡོ་རྗེ་འཛིན་པ་ཆེན་པོ་དུ་མས་རབ་ཏུ་གནས་པའི་ཆོ་ག་རྒྱས་པར་མཛད་དེ། བཀྲ་ཤིས་དང་རབ་གནས་ཀྱི་གཟི་འོད་རབ་ཏུ་འབར་བར་བཞུགས་ཤིང་། དེ་ནས་ཀྱང་སྲིད་པ་ཇི་སྲིད་དུ་རྒྱལ་བ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་སྒྱུ་མ་ལྟ་བུ་ལས་བྱུང་བའི་རྗེ་བཙུན་འཇམ་པའི་དབྱངས་ཀྱི་རྣམ་པར་འཕྲུལ་པ་བསམ་གྱིས་མི་ཁྱབ་པ་རིམ་པར་བྱོན་ཏེ་གདུལ་བྱ་གང་ལ་ཅི་འདུལ་གྱི་རྣམ་པར་བསྟན་ནས་ཕྲིན་ལས་ཀྱི་འཁོར་ལོ་རྒྱུན་མི་ཆད་ཅིང་ལྷུན་གྱིས་གྲུབ་པར་འགྱུར་བ་ཡིན་ནོ། ། དེ་ལྟར་ཡང་དཔལ་ཡང་དག་པར་སྦྱོར་བའི་རྒྱུད་ལས། དེ་ལྟར་རིགས་ཀྱི་བུ་འདི་ལྟར། ཁྱད་པར་དུ་མ་རྨི་ལམ་ལྟ་བུར་སངས་རྒྱས་ཀྱི་རོལ་པ་མཆོག་ཏུ་སྟོན་པར་མཛད་དོ། ། གང་ཞིག་སྒྲུབ་པ་སྒྱུ་མའི་ཚུལ་གྱིས་འགྲོ་བ་ཐམས་ཅད་ཀྱི་དོན་མཛད་དོ་ཞེས་དང་། མགོན་པོ་བྱམས་པས་ཀྱང་།
གང་གི་སྲིད་པ་ཇི་སྲིད་པར། ། འགྲོ་ལ་ཕན་པ་སྣ་ཚོགས་དག ། མཉམ་དུ་མཛད་པའི་སྐུ་དེ་ནི། ། ཐུབ་པའི་སྤྲུལ་སྐུ་རྒྱུན་མི་ཆད། ། ཅེས་གསུངས་པ་ལྟར་རོ། ། འདིར་སྨྲས་པ། རྒྱལ་བ་ཀུན་གྱི་ཡེ་ཤེས་སྒྱུ་མའི་སྐུ། ། དམིགས་མེད་ཐུགས་རྗེའི་ཤིང་རྟས་རབ་དྲངས་ནས། ། མཚུངས་བྲལ་གནས་ལྔ་རིག་པའི་སྐུར་བསྟན་པ། ། འདྲེན་པ་གང་དེར་སླར་ཡང་ཕྱག་འཚལ་ལོ། །
འཇམ་པའི་དབྱངས་ཀྱི་ཡོན་ཏན་བཀོད་པའི་གཏམ། ། སྤྲིན་བྲལ་ཉི་མ་གཞོན་ནུ་ལྟར་གསལ་བ། ། བློ་མིག་དག་པའི་མཁའ་ལ་རབ་སྤྲོས་པས། ། སྐུལ་བྱེད་ཞལ་གྱི་པདྨོ་འཛུམ་པ་སྙམ། ། འཇམ་མགོན་གཉིས་པའི་མཁྱེན་བརྩེའི་ཟློས་གར་ནི། ། བལྟ་འདོད་ཡུལ་དང་དུས་ཀྱི་བསྐལ་པ་དག ། སྡེབས་ལེགས་རྣམ་ཐར་མེ་ལོང་འདི་ལྟོས་དང་། ། མཁས་བཙུན་བཟང་པོའི་ཡོན་ཏན་ངང་གིས་འཆར། ། ཡིད་བཞིན་ནོར་བུ་སྤངས་ནས་མཆིང་བུ་ལ། ། མཁས་ཀུན་དགེས་པའི་རྒྱན་བཟང་བྱའོ་ཞེས། །
ལྟར་སྣང་ཕྲེང་དུ་དངར་བའི་སྐལ་ཆུང་པོ། ། དེ་དག་རྫུན་ཚིག་སྦྱོར་དང་འདི་མི་འདྲ། ། གང་ཞིག་མཐོང་བས་མཁས་པའི་ཡིད་འཕྲོག་ཅིང་། ། ལེགས་པར་བསྟེན་ན་བསླུ་མེད་ངེས་པ་སྐྱེ། ། ཚུར་རོལ་མཐོང་བས་བསམ་པའི་ཡུལ་མིན་པའི། ། རྣམ་ཐར་རྒྱ་མཚོའི་འཇུག་ངོགས་བླ་ན་མེད། ། མདོར་ན་ཁྱོད་ཀྱི་མཁྱེན་རབ་ཀུན་གསལ་ཁྱོན། ། དྲི་མེད་ཐུགས་རྗེའི་འོད་དཀར་ཀེ་ལ་ཤ། ། མཛད་པ་རྣམ་དཀར་རྙོག་བྲལ་ཤཱི་ཏའི་རྒྱུན། ། སྙན་གྲགས་དྲི་བསུང་མ་ལ་ཡ་རླུང་ངོ་། །
འཇམ་དབྱངས་ཉིད་མཚུངས་ཁྱོད་ཀྱི་ཡོན་ཏན་ཆ། ། བདག་འདྲས་བསྐལ་པར་བརྗོད་པར་མི་ནུས་མོད། ། འོན་ཀྱང་དད་དང་སྤྲོ་བའི་དབང་སོང་ནས། ། ཅུང་ཟད་བརྗོད་ལ་མཆོག་ཏུ་དྭངས་བ་སྐྱེ། ། རྩེ་གཅིག་གུས་པའི་ཡིད་ཀྱིས་ཕྱག་འཚལ་ཞིང་། ། ཡིད་གཉིས་སྤངས་ཏེ་མཆོད་པ་ཀུན་གྱིས་མཆོད། ། སྒོ་གསུམ་ཉེས་པའི་ཚོགས་ཀུན་སོ་སོར་བཤགས། ། འཕགས་བཞི་སོ་སྐྱེའི་དགེ་ལ་རྗེས་ཡི་རང་། ། གནས་ལྔའི་ཆོས་འཁོར་རྟག་ཏུ་སྐོར་བར་བསྐུལ། ། རིགས་དྲུག་འགྲོ་བའི་མགོན་དུ་རྟག་བཞུགས་ཞེས། །
ནོར་བདུན་ལྡན་པའི་འཇམ་དབྱངས་བླ་མ་ལ། ། ཆོས་བརྒྱད་གཡོ་ཟོལ་མིན་པར་གསོལ་བ་འདེབས། ། ས་དགུས་བསྡུས་པའི་མཐའ་ཡས་འགྲོ་བ་རྣམས། ། སྟོབས་བཅུ་མངའ་བའི་གོ་འཕངས་མ་ཐོབ་བར། ། མགོན་པོ་ཁྱོད་ཀྱི་བྱམས་བརྩེའི་ཕྱག་ཟུང་གིས། ། སྲིད་ཞིའི་རྒྱུད་པ་ཀུན་ལས་དྲང་དུ་གསོལ། ། དེ་སྐད་གཅམ་བུའི་ངོ་བསྟོད་མ་ཡིན་པར། ། དོན་མཐུན་གྲོགས་དང་གྲོགས་བཅས་ཇི་བཞིན་དུ། ། དུང་དུང་གསོལ་བ་འདེབས་པའི་རྗེས་འབྲང་བདག ། ད་ནས་བཟུང་སྟེ་ཐུགས་རྗེའི་ལྕགས་ཀྱུས་བཟུང་། །
གུས་པས་བསྟོད་ཅིང་གསོལ་བ་བཏབ་པ་ལས། ། ལས་དཀར་བསགས་པ་གང་དེ་འགྲོ་བ་ཀུན། ། ཀུན་མཁྱེན་འཇམ་དབྱངས་བླ་མའི་རྗེས་འགྲོ་ཞིང་། ། ཞིང་འདིར་ཕན་བདེའི་འབྱོར་པ་ཐོབ་པར་ཤོག ། འགྲོ་ཀུན་དགའ་བྱེད་བསོད་ནམས་བྱེ་བའི་གཏེར། ། གྲགས་པའི་རྒྱལ་མཚན་ཅན་དེས་གངས་ཅན་འདི། ། དཔལ་ལྡན་སྐལ་བ་བཟང་པོར་མཛད་པའི་ཚུལ། ། མདོ་ཙམ་བཤད་འདི་མཁས་རྣམས་མཉེས་གྱུར་ཅིག། །། ཅེས་མཁྱེན་རབ་ཀྱི་དབང་ཕྱུག་རྗེ་བཙུན་འཇམ་པའི་དབྱངས་ཀྱི་རྣམ་པར་འཕྲུལ་པ་དཔལ་ལྡན་ས་སྐྱ་པཎྜི་ཏ་གཉིས་པ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ཞེས་སྙན་པའི་གདུགས་དཀར་སྲིད་པ་གསུམ་ན་གསལ་བ་དེའི་རྣམ་པར་ཐར་པ་ཡོན་ཏན་གྱི་རྒྱ་མཚོ་ཆེན་པོ་ལས། དད་པའི་སོར་མོས་ཆུ་ཐིགས་ཙམ་ཞིག་བླངས་ཏེ་ཡི་གེར་བཀོད་པ་འདི་ནི།
ཐོག་མར་བདག་ཉིད་ཆེན་པོ་ལ་མི་ཕྱེད་པའི་དད་གུས་ཆེན་པོས་ཕུ་དུད་དུ་མཛད་པའི་མིའི་དབང་ཕྱུག་དམ་པ་ནམ་མཁའ་དོན་གྲུབ་པའི་བཀས་ཡང་ཡང་བསྐུལ་ཞིང་། བར་དུ་བློ་གསལ་དོན་གཉེར་ཅན་དུ་མས་བསྐུལ་བ་དང་། ཐ་མར་གནས་ལྔ་རིག་པའི་པཎྜི་ཏ་ཆེན་པོ་ཀུན་མཁྱེན་ཤེས་རབ་འོད་ཟེར་བའི་གསུང་འཕྲིན་ནན་ཆེན་པོས་བསྐུལ་བ་ལ་བརྟེན་ནས། མཁྱེན་རབ་ཀྱི་དབང་ཕྱུག་རྗེ་བཙུན་འཇམ་པའི་དབྱངས་དེ་ཉིད་རིགས་ཀྱི་ཅོད་པཎ་དང་བཅས་པ་ལས། ཟབ་པ་དང་རྒྱ་ཆེ་བའི་དམ་པའི་ཆོས་ཀྱི་བཀའ་དྲིན་ཚད་མེད་པ་ཐོབ་པས་འདུད་ལས་ཀྱི་མི་ཕྱེད་པའི་དད་པ་རྒྱ་མཚོའི་དབུས་ན་གནས་པ། ཤཱཀྱའི་དགེ་སློང་དཀོན་མཆོག་ལྷུན་གྲུབ་ཀྱིས། དེ་བཞིན་གཤེགས་པ་དགོངས་པ་ཡོངས་སུ་མྱ་ངན་ལས་འདས་པའི་ཚུལ་བསྟན་ནས་ལོ་གསུམ་སྟོང་དྲུག་བརྒྱ་དང་དྲུག་ཅུ་རྩ་བདུན་འདས་ཤིང་། དུས་ཀྱི་འཁོར་ལོའི་བྱེད་རྩིས་མེ་མཁའ་རྒྱ་མཚོ་དག་པའི་ལོ་གཞིར་བཞག་ནས། ལོ་བདུན་བརྒྱ་ཉི་ཤུ་རྩ་དགུ་འདས་པ། མྱོས་བྱེད་ཅེས་པ་ཤིང་མོ་ལུག་གི་ལོ།
ཁྲུམས་ཀྱི་ཟླ་བའི་ཉེར་ལྔའི་ཉིན། དཔལ་ཨེ་ཝཾ་ཆོས་ལྡན་ཡོན་ཏན་རིན་པོ་ཆེ་དུ་མའི་འབྱུང་གནས་སུ་ལེགས་པར་སྦྱར་བ་འདིས། བདག་དང་སེམས་ཅན་ཐམས་ཅད་ཀྱི་རྒྱུད་ལ། བླ་མ་དམ་པ་བརྒྱུད་པ་དང་བཅས་པ་རྣམས་ཀྱི་བྱིན་རླབས་འཇུག་པར་གྱུར་ཅིག ཤིན་ཏུ་གསང་བའི་རྣམ་པར་ཐར་པ་ངོ་མཚར་ཅན་མང་དུ་སྣང་མོད། བདག་གིས་ཐུན་མོང་དུ་འབྲི་བར་མ་ནུས་སོ།། །། མངྒ་ལཾ།། །། ཡེ་དྷརྨ་ཧེ་ཏུ་པྲ་བྷ་ཝ་ཧེ་ཏུནྟེ་ཥཱནཱ་ཏ་ཐཱ་ག་ཏོ་ཧྱ་བ་དཏ། ཏེ་ཥཱཉྩ་ཡོ་ནི་རོ་དྷ་ཨེ་ཝཾ་བཱ་དཱི་མཧཱ་ཤཱ་མ་ཎཱ།། ། PAGE * MERGEFORMAT 74 དཀོན་མཆོག་ལྷུན་འགྲུབ།
ས་སྐྱ་ལོ་ཙཱ་བ་ཆེན་པོའི་རྣམ་ཐར། PAGE * MERGEFORMAT 73
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
