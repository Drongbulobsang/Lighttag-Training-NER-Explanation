ས་སྐྱ་པ་དང་ས་སྐྱ་པ་མ་ཡིན་པའི་བླ་མ་ཁ་ཤས་ཀྱི་རྣམ་ཐར།
པོད ༣
ཆོས་རྗེ་རིན་པོ་ཆེ་བླ་མ་དམ་པའི་རྣམ་ཐར་ཐོག་མཐའ་བར་གསུམ་དུ་དགེ་བ།
༄༅། །ཆོས་རྗེ་རིན་པོ་ཆེ་བླ་མ་དམ་པའི་རྣམ་ཐར་ཐོག་མཐའ་བར་གསུམ་དུ་དགེ་བ་བཞུགས་སོ།། ཨོཾ་སྭསྟི། དཔལ་ལྡན་བླ་མ་དམ་པ་ཆོས་ཀྱི་རྗེ་རིན་པོ་ཆེ་ཆོས་ཀྱི་རྒྱལ་སྲིད་མཐའ་ཡས་པ་ལ་དབང་བསྒྱུར་བའི་ཆོས་ཀྱི་རྒྱལ་པོ་ཆོས་ཀྱི་དབང་ཕྱུག་ཆོས་ཀྱི་རྒྱལ་མཚན་ཆོས་ཀྱི་སྤྱན་མངའ་བའི་ཞབས་ཀྱི་པད་མོ་དྲི་མ་མེད་པ་ལ་ཕྱག་འཚལ་ཞིང་སྐྱབས་སུ་མཆིའོ། ། བསོད་ནམས་ཡེ་ཤེས་རྒྱ་ཆེན་དཔག་ཡས་སྐྱེ་རབས་རྣམས་སུ་རབ་རྫོགས་པས། ། རྒྱལ་མཚན་རྩེར་མཆོད་ཡིད་བཞིན་ནོར་བཞིན་ཕུན་སུམ་ཚོགས་པ་མཐའ་ཡས་པའི། ། དཔལ་ལྡན་རིགས་རུས་ཆོ་འབྲང་ཆེན་པོའི་སྐྱེ་བ་བཟང་པོ་བཟུང་མཛད་ནས། ། བསྟན་པ་རྒྱས་ཤིང་གདུལ་བྱ་སྨིན་མཛད་མཚུངས་མེད་ཆོས་རྗེའི་ཞབས་ལ་འདུད། ། དེ་ལ་བདག་ཅག་རྣམས་ཀྱི་བླ་མ་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་མཐའ་དག་གཅིག་ཏུ་འདུས་པའི་བདག་ཉིད་ཁམས་གསུམ་པའི་ཞབས་ཀྱི་པད་མོ་ལ་ཕྱག་བྱས་པ་ཁམས་གསུམ་གྱི་འཁོར་ལོས་བསྒྱུར་བ་གཅིག་པུ་ཨ་ཝ་དྷུ་ཏི་པ་ཆེན་པོ་བསོད་ནམས་རྒྱལ་མཚན་དཔལ་བཟང་པོ་ཞེས་ལྷ་དང་བཅས་པའི་འཇིག་རྟེན་ན་གྲགས་པའི་དེའི་རྣམ་པར་ཐར་པ་ནི་བསམ་གྱིས་མི་ཁྱབ་པའི་དཔེ་ཟླ་དང་བྲལ་བས་བློའི་སྤྱོད་ཡུལ་དང་ཚིག་གི་བརྗོད་པ་ལས་འདས་པའི་ཕྱིར། ཚུར་རོལ་མཐོང་བའི་སྐྱེ་བོས་རྟོགས་ཤིང་བརྗོད་པར་ག་ལ་ནུས། དེ་ལྟར་ནའང་དཔལ་ལྡན་བླ་མའི་ཡོན་ཏན་གྱི་ཆ་ཤས་ཙམ་མཐོང་བ་དང་ཐོས་པ་དང་དྲན་པ་ཙམ་གྱིས་ཀྱང་བསོད་ནམས་མ་ཡིན་པ་རྣམས་སྤོང་ཞིང་།
བསོད་ནམས་མངོན་པར་འཕེལ་བར་གསུངས་པས། དེའི་ཕྱིར་རང་ཉིད་ཀྱིས་ཀྱང་མཐོང་ཞིང་། ཆོས་རྗེ་ཉིད་ཀྱི་ཞབས་དྲུང་དུ་ཡུན་རིང་དུ་ཉེ་བར་གནས་པའི་བླ་མ་དགེ་བའི་བཤེས་གཉེན་རྣམས་ཀྱི་གསུང་ལས་ཅུང་ཟད་ཐོས་པར་གྱུར་པ་རྣམས་བྲི་བར་བྱའོ། ། དེ་ལ་ཆོས་རྗེ་རིན་པོ་ཆེ་འདི་སྔོན་བསྐལ་པ་དཔག་ཏུ་མེད་པ་ནས་བསོད་ནམས་དང་ཡེ་ཤེས་ཀྱི་ཚོགས་རྒྱ་ཆེན་པོ་བསྐྲུན་པས། སྐུ་ཚེ་འདིར་དཔལ་ས་སྐྱ་པའི་གདུང་རྒྱུད་དྲི་མ་མེད་པར་སྐྱེ་བ་བཟུང་བར་མཛད་ནས། བསྟན་པ་རིན་པོ་ཆེ་ཕྱོགས་མཐའ་དག་ཏུ་རྒྱས་པ་དང་གདུལ་བྱ་དཔག་ཏུ་མེད་པ་སྨིན་གྲོལ་ལ་བཀོད་པར་མཛད་དོ། ། དེ་ལྟར་འདིའི་རིགས་རུས་ཆོ་འབྲང་ཕུན་སུམ་ཚོགས་པའི་ཚུལ་ནི། ཆོས་རྗེ་ཉིད་ཀྱིས་མཛད་པའི་ལམ་འབྲས་ཀྱི་རྣམ་ཐར་དང་། གཞན་རྣམས་ཀྱིས་ཀྱང་མཛད་པའི་འཁོན་གྱི་གདུང་རབས་རྣམས་སུ་བལྟ་བར་བྱའོ། ། དེས་ན་འདིར་དང་པོར་ལྷུམས་སུ་ཞུགས་ཤིང་བལྟམས་པའི་ཚུལ་དང་།
སྐྱེད་བསྲིངས་ཏེ་གསན་སྦྱོང་མཛད་ནས་བསྟན་པ་རྒྱས་ཤིང་གདུལ་བྱ་སྨིན་གྲོལ་ལ་བཀོད་བའི་ཚུལ་དང་། རིག་པའི་གནས་ལྔ་མཐར་ཕྱིན་ཞིང་། ཕར་ཕྱིན་དྲུག་གི་ཡོན་ཏན་ཇི་ལྟར་མངའ་བའི་ཚུལ་དང་། མཐར་ཡོངས་སུ་མྱ་ངན་ལས་འདས་པ་ཆེན་པོ་བསྟན་པའི་ཚུལ་དང་བཞིས་རིགས་པར་བྱའོ། ། དང་པོ་ལ་སྐྱེས་བུ་ཆེན་པོ་འདི་ལྷུམས་སུ་ཞུགས་ཤིང་བལྟམས་པའི་གནས་ནི། མ་ག་དྷ་རྡོ་རྗེའི་གདན་ལས་བྱང་ཕྱོགས་སུ་དཔག་ཚད་བརྒྱར་བགྲོད་པ་ན། ཀླུའི་རྒྱལ་པོ་གཙུག་ན་རིན་ཆེན་གྱི་ཕོ་བྲང་གནས་ཤིང་། བཀྲ་ཤིས་དང་དགེ་མཚན་དུ་མས་སྤྲས་པའི་སའི་ཐིག་ལེ། ཟས་དང་སྐོམ་དང་གོས་དང་རྒྱན་དང་བཞོན་པ་དང་བཞད་གད་དང་གླུ་གར་དང་རོལ་མོ་དང་གསེར་དང་དངུལ་དང་མུ་ཏིག་དང་ཤེལ་དང་བཻ་ཌཱུརྻ་ལ་སོགས་པ་མངོན་པར་འདོད་པའི་ནོར་དང་ཡོ་བྱད་བསམ་གྱིས་མི་ཁྱབ་ཅིང་། བློ་གསལ་ཞིང་ཡིད་གཞུང་པ་དང་།
ངང་ཚུལ་བཟང་ཞིང་བདེན་པར་སྨྲ་བ་དང་གྱ་ནོམས་པ་དང་ངེས་པའི་སྒོ་ནས་འཇིག་རྟེན་གྱི་ལུགས་དང་རྩིས་དང་བཟོ་དང་གསོ་བ་ལ་སོགས་པ་རིག་པ་སྣ་ཚོགས་ལ་མཁས་པའི་སྐྱེ་བོའི་ཚོགས་གྲངས་མེད་པས་གང་བའི་གྲོང་ཁྱེར། སྒྲ་དང་སྙན་ངག་དང་ཟློས་གར་དང་ཚིག་གི་སྡེབ་སྦྱོར་དང་མིང་གི་མངོན་བརྗོད་དང་རྒྱན་གྱི་བསྟན་བཅོས་དང་རིག་པའི་གཞུང་ལུགས་ལ་སོགས་པ་རྟོག་གེའི་གཙུག་ལག་རྣམས་ལ་མཁས་པར་སྦྱང་ཤིང་རྒྱུད་སྡེ་རྒྱ་མཚོའི་ཕ་རོལ་ཏུ་སོན་ལ། བསླབ་པ་གསུམ་གྱི་ནོར་གྱི་རྒྱུད་ཕྱུག་པས་འཆད་པ་དང་རྩོད་པ་དང་རྩོམ་པ་དང་ཐོས་པ་དང་བསམ་པ་དང་སྒོམ་པའི་སྒོ་ནས། བསྟན་པ་རིན་པོ་ཆེ་ཕྱོགས་མཐའ་དག་ཏུ་རྒྱས་པར་མཛད་པའི་བླ་མ་དང་སློབ་དཔོན་དགེ་བའི་བཤེས་གཉེན་དགེ་འདུན་འདུས་པ་རྒྱ་མཚོ་ལྟ་བུའི་ཚོགས་ཀྱི་བསྟེན་པའི་གདན་ས་ཆེན་པོ་ཐུན་མོང་དང་མཆོག་གི་གྲུབ་པ་བརྙེས་པའི་རྣལ་འབྱོར་གྱི་དབང་ཕྱུག་ཆེན་པོ་རྣམས་ཀྱི་བསྟི་གནས་ཕུལ་དུ་བྱུང་བ། མ་ག་དྷ་རྡོ་རྗེའི་གདན་དང་ཚུལ་མཚུངས་པ། མདོར་ན་འཇིག་རྟེན་དང་འཇིག་རྟེན་ལས་འདས་པའི་ཕུན་སུམ་ཚོགས་པ་ཐམས་ཅད་ཀྱི་འབྱུང་ཁུངས་སུ་གྱུར་པ་དཔལ་ལྡན་ས་སྐྱ་ཞེས་བྱ་བ་སྟེ། དེའི་ནང་ཚན་རིན་ཆེན་སྒང་གི་གནས་ཀྱི་ཁྱད་པར་ཞ་ལུ་ཁང་གསར་ཞེས་གྲགས་པའི་ཁང་བཟང་ཆེན་པོ་དེ་ཡིན་ནོ། ། འདིའི་ཡབ་ནི་བོད་ཁ་བ་ཅན་གྱི་བདག་པོ་བདེ་བར་གཤེགས་པའི་བསྟན་པ་ལ་ལྷག་བསམ་རྣམ་པར་དག་པའི་ཐུགས་མངའ་བའི་བླ་མ་བདག་ཉིད་ཆེན་པོ་བཟང་པོའི་དཔལ་ཞེས་གྲགས་པ་ཕྱིས་རབ་ཏུ་བྱུང་བའི་མཚན་ཨ་མོ་གྷ་དྷྭ་ཛ་ཤྲི་ཕ་ལ་ཞེས་པའོ། ། ཡུམ་ནི་རིགས་རུས་ཆོ་འབྲང་ཕུན་སུམ་ཚོགས་པ་ཞ་ལུ་སྐུ་ཞང་མགོན་པོ་དཔལ་གྱི་སྲས་མོ་ཇོ་ཇོ་ལུག་སྐྱེས་ཞེས་བྱ་བ། ཕྱིས་རབ་ཏུ་བྱུང་བའི་མིང་མ་གཅིག་གཞོན་ནུ་འབུམ་ཞེས་བཏགས་པ་སྟེ།
དེ་ཡང་ལས་རྒྱུ་འབྲས་ལ་ཡིད་ཆེས་ཤིང་དཀོན་མཆོག་ལ་རྩེ་གཅིག་ཏུ་དད་པས་དཀོན་མཆོག་གསུམ་གྱི་ཞབས་ཏོག་ལ་བརྩོན་ཞིང་། ཁྱད་པར་དུ་རྗེ་བཙུན་མ་སྒྲོལ་མ་ལ་ཡིད་དམ་དུ་བྱེད་པས་རང་ཉིད་ཀྱིས་ཀྱང་བསྙེན་པ་དང་ཁ་འདོན་བྱེད། གཞན་ལ་ཡང་འདོན་དུ་འཇུག་ལ། དེའི་སྲོལ་གྱི་བོ་དོང་ཨེའི་དཀར་ཕུངས་སུ་ལོ་རེ་བཞིན་སྒྲོལ་མའི་ཕྱག་འཚལ་ཉེར་གཅིག་འབུམ་ཐེར་ཡུམ་རྒྱས་པ་བརྒྱ་ཚར་ལ་སོགས་བརྒྱ་ཚར་སྟོང་ཚར་ཁྲི་ཚར་འབུམ་ཐེར་ལ་སོགས་དགེ་བ་རྒྱུན་ཆགས་སུ་འབྱུང་བར་མཛད་པ་ལ་སོགས་པ་ཡོན་ཏན་དུ་མ་དང་ལྡན་པའོ། ། ཡབ་ཀྱི་དགུང་ལོ་ལྔ་བཅུ་དང་ཡུམ་གྱི་ཉེར་བདུན་བཞེས་པའི་དུས་སུ་སེམས་དཔའ་ཆེན་པོ་འདི་ཡུམ་གྱི་ལྷུམས་སུ་ཞུགས་སོ། ། དེའི་ཚེ་ཡུམ་གྱི་རྨི་ལམ་དུ་ཉི་མའི་དཀྱིལ་འཁོར་ལྟོར་ཞུགས་པ་དང་། གཡས་རུ་གཙང་པོ་འཐུང་པ་དང་། གཙང་པོ་སྔར་བས་ཆེར་སོང་འདུག་པ་ལ་མི་མང་པོ་བརྒལ་འགྲོ་ཞིང་འདུག་པས་ཤིར་དོགས་ནས་སྙིང་རྗེ་ཁྱད་པར་ཅན་སྐྱེས་པ་ལ་སོགས་པ་ཡ་མཚན་གྱི་རྨི་ལྟས་མང་པོ་དང་། སྐུ་ལུས་མཐོ་ཡང་མི་བདེ་བ་མེད་ལ་མཆོག་ཏུ་ཟོ་མདོག་བདེ་བར་གྱུར་ཅིང་། སྐུ་མཆེད་སྔ་མ་གཉིས་ལའང་འདི་ལྟ་བུས་ལྟས་མ་བྱུང་བས་འདི་ཅི་ཞིག་ཡིན་སྙམ་དུ་ཐེ་ཚོམ་དུ་གྱུར་ཏེ།
བླ་མ་འཇམ་དབྱངས་འཁོན་སྟོན་ལ་ཐབས་ཀྱིས་ཞུར་བཏང་བས། དེའི་གསུང་གིས་འདི་ལ་ཚུལ་གཉིས་ཏེ། བསྟན་འཛིན་ཆེན་པོ་ཞིག་གམ། ཡང་ན་གཞན་གང་གིས་ཀྱང་མི་ཐུབ་པ་གཅིག་འོང་། གང་ལྟར་ཡང་ཡུམ་གྲིབ་ལ་འཛེམས་ཞིང་དཀར་གསུམ་བསྟེན་པར་གྱིས་ཞེས་སོ། ། ཡུམ་ཡང་དེ་ལྟར་བྱེད་ཅིང་། དགེ་འདུན་གྱི་བསྙེན་བཀུར་ལ་སོགས་པ་རིམ་འགྲོ་རྒྱ་ཆེན་ལ་འབད་དོ། ། དེ་ནས་ཡོངས་འཛིན་ཞེས་པ་ཆུ་ཕོ་བྱི་བའི་ལོའི་དཔྱིད་ཟླ་ཐ་ཆུང་གི་ཚེས་བརྒྱད་ཀྱི་སྐར་མ་རྒྱལ་ལ་བབ་པའི་སྔ་དྲོའི་དུས་སུ་ས་གཡོ་བ་དང་འོད་ཆེན་པོ་དང་མཁའ་འཇའ་ཚོན་ཁ་དོག་སྣ་ཚོགས་པ་འཁྲིགས་པ་ལ་སོགས་པ་ངོ་མཚར་ཞིང་སྨད་དུ་བྱུང་བའི་ལྟས་དུ་མ་དང་བཅས་ཏེ། ཁྱིའུ་གཟུགས་བཟང་ཞིང་མཛེས་པ་ལྟ་ན་སྡུག་པ་ཡན་ལག་དང་ཉིང་ལག་ཐམས་ཅད་ཡོངས་སུ་ཚང་བ་ཤངས་ཀྱི་གཟེངས་མཐོ་བ། དཔྲལ་བའི་དབྱེས་ཆེ་བ།
སྨིན་ཚུགས་རིང་བ་ལ་སོགས་པ་མཚན་ཐམས་ཅད་དང་ལྡན་པ་ཞིག་བལྟམས་པར་གྱུར་ཏོ། ། དེའི་ཚེ་འཁོན་གྱི་གདུང་རྒྱུད་རྣམས་ནི་ཆུ་ཁམས་པ་ཡིན་པའི་ཕྱིར། ཁའུ་གཙང་པོ་ཞེས་པའི་དཔལ་ལྡན་ས་སྐྱའི་གཞུང་ཆུ་དེ་གངས་ཆུ་བའམ་ཆར་བབས་པ་ལ་སོགས་པའི་རྐྱེན་གང་ཡང་མེད་བཞིན་དུ་ཤིན་ཏུ་རྒྱས་སོ། ། དེ་ལ་ཁ་ཅིག་ན་རེ་གདུང་རྒྱུད་པའི་ཡུམ་ཇོ་ཇོའི་སྲས་འཁྲུངས་པ་ཡིན་ནམ། དེ་ལྟ་ན་ནི་ཨ་ལ་ལ་རེ་དགའ་ཞེས་ཟེར། གཞན་དག་ན་རེ་གདུང་རྒྱུད་པ་ཁོང་རང་ངམ། གཞན་དགེ་བཤེས་གྲགས་པ་འདྲ་ལ་འདས་གྲོང་ཡོང་བ་ཡིན་ནམ། འདི་ཅིའི་ལྟས་ཡིན་ཞེས་ཟེར་བ་བྱུང་ངོ་། ། སྐུ་འཁྲུངས་པ་དེའི་དུས་སུ་འཇམ་དབྱངས་འཁོན་སྟོན་སྤྱན་དྲངས་ནས་དྲི་བཟང་གི་ཆུ་གསང་སྔགས་ཀྱིས་བསྔགས་པས་སྐུ་འཁྲུས་གསོལ། ཚོགས་ཆེན་པོར་དྲོའི་བསྙེན་བཀུར་དང་།
གཞན་ཡང་བཙས་སྟོན་རྒྱ་ཆེར་བྱས། ཚེ་དཔག་ཏུ་མེད་པའི་སྒྲུབ་མཆོད་བརྒྱ་རྩ་དང་། རྣམ་རྒྱལ་འབུམ་ཐེར་དང་། རྣམ་འཇོམས་སྟོང་འཁྲུས་ལ་སོགས་པའི་བུམ་ཆོག་གཙུག་སྟེ། ཆོས་རྗེ་ཉིད་བདེ་བར་གཤེགས་མ་ཟིན་བར་དུ་ལོ་རེ་བཞིན་བོ་དོང་ཨེའི་དཀར་ཕུབས་སུ་མ་ཆག་པར་བསྒྲུབས་སོ། ། ཡུམ་གྱི་རྨི་ལྟས་ལ་དཔེས་ནས་མཚན་ཉི་མ་བདེ་བའི་བློ་གྲོས་ཞེས་བཏགས་སོ། ། དེ་ནས་གསོ་བའི་མ་མ་ཀུན་དགའ་སྐྱིད་ཅེས་པ་ལ་གཏད་དོ། ། འོ་མ་དང་ཞོ་དང་མར་དང་དཀར་ར་དང་བུ་རམ་དང་སྦྲང་རྩི་ལ་སོགས་པ་དཀར་གསུམ་དང་མངར་གསུམ་གྱིས་བསྙོད་ཅིང་བསྐྱེད་བསྲིངས་ནས་རྫིང་ན་གནས་པའི་པདྨ་བཞིན་དུ་མྱུར་དུ་སྐྱེད་ཆེ་བར་གྱུར་ཏོ། ། གཉིས་པ་ནི། དེ་ལྟར་རིམ་གྱིས་བསྐྱེད་བསྲིངས་ཏེ།
མཁས་ཤིང་གྲུབ་པ་བརྙེས་པའི་བླ་མ་རྣམས་བསྟེན་ནས་གསན་སྦྱོང་མཛད་དེ། དེ་ཡང་ཐོག་མར་སྡོམ་བརྩོན་དམ་པ་མདོ་སྡེ་རྒྱུད་སྡེ་འཛིན་པ་ཆེན་པོ་འཇམ་དབྱངས་འཁོན་སྟོན་ལས་ཚེ་དཔག་མེད་འཆི་མེད་རྔ་སྒྲ་ནས་བཤད་པའི་རྗེས་སུ་འབྲང་བ་ཛེ་ཏ་རིའི་ལུགས་ཀྱི་དབང་ནོད་དོ། ། གཞན་ཡང་བླ་མ་དེ་ལ་སྔ་ཕྱིར་ཆོས་གསན་པ་ལ། སྒྲོལ་མ་ཕྱག་རྡོར་འཁོན་ཆེན་ལ་སོགས་པའི་དབང་བཀའ་དང་སྒྲུབ་དཀྱིལ་ཆ་ལག་དང་བཅས་པ་མང་དུ་གསན་ནོ། ། རིགས་ཀྱི་སྲས་འདི་འཁྲུངས་ནས་ཟླ་བ་གསུམ་ཙམ་སོང་བ་ན་སྐྱེ་འཆི་ལ་དབང་ཐོབ་ཅིང་མངོན་ཤེས་དང་རྫུ་འཕྲུལ་ལྡན་པའི་རྡོ་རྗེ་འཛིན་པ་ཆེན་པོ་ཉན་ཆེན་པ་བསོད་ནམས་བརྟན་པ་ལ་བདེ་མཆོག་དྲིལ་བུ་པའི་དབང་ནོད་ཅིང་། གཞན་ཡང་བླ་མ་དེ་ལ་སྔ་ཕྱིར་ཆོས་གསན་པ་ལ། ཀྱཻ་རྡོ་རྗེ་དབང་། ཆོས་སྐྱོང་གི་རྗེས་གནང་། ལམ་འབྲས་ཀྱི་ཆོས་སྐོར་འགའ་ཞུས་སོ། ། དེ་ཡང་དུས་ཕྱིས་བླ་མ་བདག་ཉིད་ཆེན་པོ།
བླ་མ་ཆེན་པོ་ཀུན་དགའ་བློ་གྲོས་དང་བཅས་པས་ལམ་སྐོར་འགའ་ཞུས་པའི་དུས་སུ། བླ་མ་ཉན་ཆེན་པས་འདིའི་སྐབས་སུ་བླ་མ་གོང་མ་འདི་གསུང་། དཀའ་བའི་གནས་ཡིན་གསུང་བ་ན་རྩེ་གཅིག་ཏུ་ཟིན་བྲིས་ལྟ་བུ་རེའང་མཛད་པས། བླ་མའི་གསུང་གིས་གཅུང་པོ་འདི་ལ་ཆོས་སྐོར་འདིའི་བདག་པོ་གཅིག་ཡོད་པར་འདུག་པ་ལ། འདི་སྐུ་ནར་མ་བྱོན་པར་མི་རྒན་འབྱོན། ཁྱེད་བླ་ཆེན་པས་ཐུགས་ཀྱི་དགོངས་པ་མཛད་ནས་གསུང་བར་ཞུའོ་ཞེས་གསུངས་སོ། ། ཞེས་ཁ་ཅིག་གླེང་ངོ་། ། དགུང་ལོ་ཕྱེད་དང་གསུམ་ཙམ་འགྲོ་བ་ན། མཁས་གྲུབ་ཆེན་པོ་རོང་པ་ཤེར་སེང་ལ་གཤེད་དམར་ལྷ་ལྔའི་དབང་ཞུས། དེ་ནས་བླ་མ་བསམ་ལྡིང་པ་བྱང་ཆུབ་ཤེས་རབ་ལ་སྔ་ཕྱིར་ཚེ་དཔག་མེད།
བདེ་མཆོག་ལྷན་སྐྱེས། གཞོན་ནུ་གྲུབ་ནས་བརྒྱུད་པའི་གཅོད་བསྐོར། ནེ་གུའི་ཆོས་བསྐོར་རྣམས་ཀྱི་དབང་བྱིན་རླབས། ཁྲིད་མན་ངག་རྣམས་གསན། དགུང་ལོ་བཞི་ལ་ཉེ་བ་ནས་བླ་མ་རིན་ཆེན་དཔལ་བཟང་པོའི་དྲུང་དུ་བསྙེན་ཏེ། ཀློག་ཡིག་ལ་སོགས་པ་ནས་བརྩམས་ཏེ། ས་སྐྱ་པའི་ཆོས་སྐོར་རྣམས་ལ་རིམ་གྱིས་གསན་སྦྱོང་མཛད་དེ། དེ་ཡང་སྐྱེས་བུ་དམ་པ་འདི་ནི་དང་པོ་ཉིད་ལས་བྱིས་པའི་སྤྱོད་པ་ལས་འདས་ཏེ། ཀུན་ཏུ་སྤྱོད་པ་གཙང་ཞིང་ཞི་བ་དང་དུལ་བ་དང་། སྙན་ཅིང་རན་པ་དང་འཛེམ་པར་སྨྲ་བ་དང་བློ་གསལ་ཞིང་ཡིད་གཞུང་པ་དང་བླ་མ་དང་རྒན་རིམ་དང་ཡོན་ཏན་ཅན་རྣམས་ལ་བཀུར་སྟི་དང་རིམ་འགྲོ་ཆེ་ཞིང་དབང་པོ་མི་རྒོད་པ་དང་།
སྔོན་གྱི་སྦྱངས་པ་དང་ཡོན་ཏན་ལ་ཆེད་ཆེར་མཛད་པས་གཞན་གྱི་བསྐུལ་བ་ལ་མི་ལྟོས་པར་རང་གི་ངང་གིས་འཇུག་ཅིང་། ཀློག་ཡིག་ལ་སོགས་པ་འཇིག་རྟེན་གྱི་རིག་པ་རྣམས་ཀྱང་ལན་རེ་ཟུང་རེ་མཐོང་བ་དང་ཐོས་པ་དང་བརྡ་སྤྲད་པ་ཙམ་གྱིས་ཐོགས་མེད་དུ་མཁྱེན་པས་འཇིག་རྟེན་པ་ཀུན་ངོ་མཚར་དུ་གྱུར་ཅིང་ཀུན་གྱིས་བསྔགས་སོ། ། བློ་བརྟན་ཞིང་སྙིང་སྟོབས་ཆེ་བས་གཞན་གྱིས་སྡིགས་པ་དང་ཅོ་འདྲི་བ་ལ་སོགས་པས་གླགས་རྙེད་པར་མ་གྱུར་པས། བླ་མ་བཟང་པོ་བ་ན་རེ། རིགས་ཀྱི་སྲས་འདི་ནི་ནན་ཏན་ལ་གཞན་གྱི་བཙུན་མ་དགོས། དགོས་པ་གཅིག་བྱུང་ན་འཆུན་པ་གཅིག་བྱུང་དོགས་མི་འདུག་གསུངས། ཡུམ་གྱི་ཉེ་འཁོར་རྣམས་ན་རེའང་། དྲུང་འདི་པ་ལོ་ལྔ་དྲུག་ཙམ་གྱི་དུས་སུ་ན་བཟའ་ཇུས་ངུར་ཁ་ཅིག་གསོལ་ནས་བྲོས་བྱུང་པས་ཆུ་ཟངས་གཅིག་གི་རྒྱབ་ཏུ་བྱོན་འདུག་པ་ན། བླ་མ་བཟང་པོ་པ་བྱོན་ནས་ཕྱག་ལ་འཇུས་ཏེ་ཁྲིད་སོང་བས་ངེད་རྣམས་ཡིད་མི་དགའ་བ་གཅིག་བྱུང་། དེ་མ་གཏོགས་སློབ་གཉེར་ཙམ་ཞིག་མཛད་པའི་རིང་ལ་བརྡུང་བའམ་འཐབ་པ་ལ་སོགས་བྱེད་པ་མ་མཐོང་།
དེ་ལ་ལྟོས་ན་གཅེན་གཉིས་པོ་ཀུན་ལ་ལན་མང་དུ་མཐོང་ཞེས་གླེང་ངོ་། ། དེའི་ཚེ་སྐབས་ཞིག་ཏུ་བླ་མ་བཟང་པོ་པ་ལས་ས་ལུགས་ཀྱི་འཇམ་དབྱངས་ཨ་ར་པ་ཙ་ནའི་དབང་ནོད་དེ། བླ་མ་པ་ཉིད་དང་ཡུམ་གྱིས་ཀྱང་བསྙེན་པའི་གྲོགས་བྱས་ནས་གཞན་ཡང་བསྙེན་པའི་གྲོགས་མང་པོ་དང་ལྷན་ཅིག་བོ་དོང་ཨེའི་དཀར་ཕུབས་སུ་སྐུ་མཚམས་བཅད་དེ་ཟླ་བ་གསུམ་ཙམ་དུ་བསྒྲུབས་པས། ཐུགས་རབ་ཀྱིས་རྩལ་ཐོགས་པ་མེད་པར་གྱུར་ཏེ། དུས་ཕྱིས་རྩོམ་པ་ཐམས་ཅད་ཀྱི་མགོར་འཇམ་དབྱངས་ལ་མཆོད་བརྗོད་མཛད་པའི་དོན་ཡང་དེ་ཡིན་གསུངས། དེ་ནས་དཔལ་ཀྱཻ་རྡོ་རྗེའི་རྒྱུད་བརྟག་པ་གཉིས་པ་ལ་གསན་སྦྱོང་མཛད་པས་ཤིན་ཏུ་མཁས་པར་གྱུར་ཏེ། དགུང་ལོ་བརྒྱད་པ་ལ་ངག་དབང་ཀུན་དགའ་ལེགས་པའི་བློ་གྲོས་རྒྱལ་མཚན་དཔལ་བཟང་པོ་བ་དང་ལྷན་ཅིག་བཤད་དོན་རྒྱ་ཆེན་པོ་དང་བཅས་པས་རིན་ཆེན་སྒང་དུ་གདན་ས་ཆེན་པོའི་ཕལ་མོ་ཆེ་འདུས་པ་ལ་རྒྱུད་ཀྱི་དོན། ཕྱི་ཕ་རོལ་ཏུ་ཕྱིན་པའི་ཐེག་པ་ལ་གྲགས་པ་དང་སྦྱར་བ། ནང་སྔགས་ཀྱི་བསྐྱེད་རིམ་ལ་སྦྱར་བ། རང་བྱིན་རླབས་ལ་སྦྱར་བ།
དཀྱིལ་འཁོར་འཁོར་ལོ་ལ་སྦྱར་བ། འབྲས་བུ་སྐུ་བཞི་ལ་སྦྱར་བ་ལ་སོགས་པ་དང་། རྒྱ་གར་གྱི་རྒྱུད་འགྲེལ་སོ་སོའི་བཤད་སྲོལ་ཚུལ་མི་འདྲ་བ་རྣམས་དང་། བོད་ཀྱི་བླ་མ་གོང་མ་རྣམས་ཀྱི་བཞེད་ཚུལ་གྱི་རྣམ་བཞག་མང་དུ་གསུངས་པས། སྡེ་སྣོད་འཛིན་པ་ཆེན་པོ་རྣམས་ཀྱང་ཡ་མཚན་དུ་གྱུར་ཏེ། སློབ་དཔོན་ཆེན་པོ་འདི་ནི་སྐུ་ཚེ་དཔག་ཏུ་མེད་པ་ནས་ལམ་འདི་ལ་སྦྱངས་པ་གཅིག་འདུག་ཅེས་ཀུན་གྱིས་བསྟོད་པར་གྱུར་ཏོ། ། བླ་མ་བཟང་པོ་པའི་གསུང་གིས། ངེད་ཀྱི་ནང་དུ་ཚུལ་འདི་ལྟ་བུ་དྲིས་པའང་མེད། མང་པོའི་ནང་དུ་ངེས་པ་དང་བཅས་ནས་གསུང་བ་ལ་མཐུ་ཐོགས་པ་མེད་པ་གཅིག་འདུག ཚོགས་སུ་གསུང་པའི་དོན་མ་གོ་བ་རྣམས་ནང་དུ་ཞུས་པའི་ཚེའང་རྒྱུ་མཚན་དང་བཅས་ནས་ལན་སྟོན་པ་གཅིག་འདུག་ཅེས་བླ་མ་བདག་ཉིད་ཆེན་པོ་པ་ལ་ཞུས་པ་དང་།
ཁོང་པ་ཤིན་ཏུ་ཐུགས་ཟབ་པས། ཁོང་པའི་གསུང་གིས། བུ་ཆུང་ད་ལྟ་བློ་གསལ་རིང་ལ་ཡོན་ཏན་སློབ་དགོས་ཁྱེད་རྣམས་ཁ་ཟུག་པར་གྱིས་ཞེས་གསུངས་སོ། ། གཞན་ཡང་བླ་མ་བཟང་པོ་པ་ལ་སྔ་ཕྱིར་ཆོས་གསན་པ་ནི། ཀྱཻ་རྡོ་རྗེ། བདེ་མཆོག་དྲིལ་བུ་པ་ཁ་ཆེ་ལུགས་དང་པུ་ཧྲངས་ལུགས། སྒྲོལ་མ་ལྷ་བཅུ་བདུན་མ་བཅུ་གསུམ་མ་ལུས་དཀྱིལ་ས་ལུགས་ཀྱི་འཇིགས་བྱེད། རྡོར་དབྱིངས་ཀུན་རིག་རྣམས་ཀྱི་དབང་ལ་སོགས་པ་དབང་བཀའ་མང་པོ་དང་། ཆོས་སྐྱོང་ཆེ་ཆུང་རྣམས་ཀྱི་རྗེས་གནང་དང་། ཀྱཻ་རྡོ་རྗེའི་ཕྱག་ལེན་དང་བདེ་མཆོག་རིམ་ལྔ་ལ་སོགས་པ་ས་སྐྱ་པའི་ཡབ་མེས་ཀྱིས་ཆོས་དཔག་ཏུ་མེད་པ་མཐར་ཕྱིན་པར་མཛད་ཅིང་།
ཐུགས་རྗེ་ཆེན་པོའི་དམར་ཁྲིད་ལ་སོགས་པ་མན་ངག་གཞན་མང་པོའང་གསན་ནས་ཐུགས་སུ་ཆུད་པར་མཛད་དོ། ། སྦྱོར་དྲུག་གི་ཁྲིད་ཀྱང་སྔོན་མ་རང་དུ་བླ་མ་འདི་ལ་ཞུས་ཤིང་། བླ་མ་ཁོང་རང་གིས་ཀྱང་བསྒོམ་གྲོགས་མཛད་དེ། དཔོན་སློབ་རྣམས་པས་སྟབས་སུ་བསྒོམ་པས་ཉམས་མྱོང་བཟང་པོ་སྐྱེས་ཤིང་རྣམ་པ་ཀུན་ལྡན་གྱི་སྟོང་པ་འགའ་རེ་མཐོང་། ཁྱད་པར་དུ་འཇམ་པའི་དབྱངས་ལོངས་སྐུའི་རྣམ་པར་བྱས་པའི་སྟོང་གཟུགས་གསལ་པོ་བྱུང་། ཉིན་གཅིག་བསྒོམ་ཁང་དུ་བླ་མཆོད་ནམ་ཤེ་གསལ་པོ་གཅིག་བྱུང་པ་ན། དེའི་ཕྱི་སྐད་བླ་མཆོད་ནམ་ཤེ་སླེབ་བྱུང་བས་དེའི་རྣམ་འགྱུར་དུ་འདུག་གསུང་ཞིང་། མདོར་ན་བླ་མ་འདིས་བྱིས་པའི་དུས་སུ་རྩེད་མོའི་ཞོར་ལའང་ལག་ལེན་གྱི་ཆ་མང་པོ་བསླབས་པས་ཤིན་ཏུ་སྐུ་དྲིན་ཆེ་ཞེས་དུས་ཕྱིས་ཀྱང་གསུངས་སོ། ། དེ་དག་གི་བར་སྐབས་སྔ་ཕྱི་རྣམས་སུ་དགེ་བའི་བཤེས་གཉེན་གྲུབ་རྒྱལ་ལས་བརྟག་གཉིས་དང་དེའི་འགྲེལ་པ་འགའ་དང་། འདོད་རྒྱལ་གྱི་བསྐོར་ལ་སོགས་ཆོས་ཀྱི་རྣམ་གྲངས་མང་རབ་དང་།
དབྱངས་ལ་སོགས་པ་ས་སྐྱ་པའི་ཕྱག་ལེན་རྣམས་ལེགས་པར་བསླབས་ཏེ་སྤྱིས་ཕྱིན་པར་མཛད་དོ། ། བླ་མ་གཞོན་ནུ་དཔལ་བཟང་པོ་ལའང་བརྟག་གཉིས་ཀྱི་རྒྱུད་དང་། ཀྱཻ་རྡོར་ལུས་དཀྱིལ། སྒྲོལ་མ། ཀུན་རིག་ལ་སོགས་ཀྱི་དབང་བཀའ་དང་། བྲག་ཁ་བས་མཛད་པའི་སྦྱོར་དྲུག ངོ་སྤྲོད་ལ་སོགས་པ་མན་ངག་དང་ལུང་ཕྲན་ཚེགས་དུ་མ་གསན་ནོ། ། བླ་མ་བདག་ཉིད་ཆེན་པོ་ལ་ཀྱཻ་རྡོ་རྗེ། བདེ་མཆོག་དྲིལ་བུ་པ། སྒྲོལ་མ་ལྷ་བཅུ་བདུན་མ་རྣམས་ཀྱི་དབང་བཀའ་དང་།
ཆོས་སྐྱོང་གི་རྗེས་གནང་། སེམས་བསྐྱེད་སོགས་མང་དུ་གསན་ནོ། ། གཅེན་ཏ་དབེན་ཀུན་དགའ་ཉི་མ་ལའང་སེམས་བསྐྱེད་གསན་ཏོ། ། སྐྱེས་བུ་ཆེན་པོ་འདི་དགུང་ལོ་བཅུ་གཅིག་བཞེས་པའི་དུས་སུ་བླ་མ་ཆེན་པོ་ཏི་ཤྲི་ཀུན་དགའ་བློ་གྲོས་རྒྱལ་མཚན་དཔལ་བཟང་པོ་པ་བོད་དུ་བསྙེན་རྫོགས་ལ་བྱོན་པའི་ཚེ། ཁྱིམ་པའི་ཚུལ་གྱིས་བསྟན་པ་ལ་ཕན་ཆུང་བར་དགོངས་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་བར་ཞུས་ནའང་གོང་མ་ལ་ཞུས་གསུངས་ཏེ། ཡབ་དང་གཅེན་གཉིས་ཀས་མ་གནང་ནས། བླ་ཆེན་པ་ལ་དགེ་བསྙེན་གྱི་སྡོམ་པ་ནོད་དེ། མཚན་ཀུན་དགའ་དཔལ་བཟང་པོར་བཏགས་ཤིང་། དེའི་ལོ་བླ་མ་བདག་ཉིད་ཆེན་པོ་པ་ཞི་བར་གཤེགས་ནས། དེའི་ཚེ་བླ་ཆེན་པ་རང་གི་ཕྱག་རྫས་དང་བླ་བྲང་སོ་སོ་ནས་དངོས་པོ་བཏོན་ཅིང་།
ཁྱད་པར་དུ་རིན་ཆེན་སྒང་དང་ཤིང་ཁང་ནས་དངོས་པོ་མཚན་ཆེན་པོ་བཏོན་པ་དང་བཅས་པས་བླ་མ་བདག་ཉིད་ཆེན་པོ་པའི་ཆོས་འཁོར་མཛད་པའི་དུས་སུ། དབུས་གཙང་གི་དགེ་བའི་བཤེས་གཉེན་ཕལ་ཆེར་ཚོགས་པ་ཀུན་ལ་སོ་སོས་ཆོས་གང་ཞུས་པའི་ཆོས་གསུངས་པས་ཐམས་ཅད་ངོ་མཚར་བར་གྱུར་ཏོ། ། དེ་ལྟར་བླ་ཆེན་པ་ལ་སྔ་ཕྱིར་ཆོས་གསན་པ་ལ། ཀྱཻ་རྡོར་ལུས་དཀྱིལ། བདེ་མཆོག་དྲིལ་བུ་པ། སྒྲོལ་མ་ལུས་དཀྱིལ། འཁོར་ཆེན། ཀུན་རིག་ལ་སོགས་པའི་དབང་བཀའ་དང་། ཆོས་སྐྱོང་ཆེ་ཆུང་ཚོགས་བདག དཀར་མོ་ཉི་ཟླ་ལ་སོགས་པའི་རྗེས་གནང་དང་།
དབུ་མ་ལུགས་ཀྱི་སེམས་བསྐྱེད། སྤྱོད་འཇུག ཐུབ་པ་དགོངས་གསལ་ལ་སོགས་པ་མང་དུ་ཞུས་སོ། ། དེ་ནས་བླ་ཆེན་པ་ལ་རབ་བྱུང་བྱེད་དུ་མི་གནང་ན་ཆགས་ཕྱིར་འགྲོ་ཞུས་ནས་ཚོང་འདུས་མགུར་མོའི་བར་དུ་འཆགས་ཕྱིར་འབྲང་པས། བླ་ཆེན་པའི་གསུང་གིས་ད་རེ་བཙུན་པ་བྱེད་པ་དང་། ངའི་ཕྱིས་ལ་འགྲོ་བ་གཉིས་ཀ་མི་ཡོང་། གོང་མ་ལ་ཞུས་ལ་ལོན་བྱེད། དེ་བར་ལ་སློབ་གཉེར་མཐར་ཕྱིན་པར་གྱིས་གསུངས་ནས། སྐུ་མཆེད་གཉིས་ལ་ཉེ་གནས་རེ་བཀོས་ནས་བཞག་གོ ། དེ་ལྟར་སྐྱེས་མཆོག་འདི་སྐུ་ཕྲ་བའི་དུས་དེ་ཙམ་ནས་སྙན་གྲགས་ཆེན་པོ་བྱུང་བས།
དེའི་གདུང་རྒྱུད་འཕེལ་ན་བསྟན་པའི་རྒྱུན་ལ་ཕན་ནམ་དགོངས་ཏེ། གོང་ནས་ཏི་ཤྲི་གྲགས་པ་འོད་ཟེར་གྱི་དབོན་མོ་དགེ་འདུན་འབུམ་ཁབ་ཏུ་གྱིས་ལ་གདུང་རྒྱུད་སྤེལ་ཞེས་པའི་ལུང་དང་། གསེར་དངུལ་དང་གོས་ཕྱི་ནང་ལ་སོགས་པ་དང་བཅས་པའི་གནང་སྦྱིན་བྱུང་ནས། ཁབ་བྱ་བར་གསོལ་ཞིང་གསེར་ཡིག་པ་ནམ་མཁའ་དཔལ་ལ་སོགས་པས་ནན་གྱིས་ཞུས་ཀྱང་གནང་བ་མ་བྱུང་པས། ཡུམ་དང་དགེ་བཤེས་ཉེ་གནས་ལ་སོགས་པ་སྐོར་ཐམས་ཅད་སྐྲག་ནས་གསེར་ཡིག་པའི་མདུན་དུ་ཁས་བླངས་ཏེ་རེ་ཞིག་དབོན་མོ་དང་གནང་སྦྱིན་བླངས་སུ་ཟིན་ཀྱང་འཇིག་རྟེན་གྱི་གཏམ་སྤྱོད་ལམ་གང་ཡང་མ་བྱུང་བར། ཡུམ་ལ་ཅི་ནས་ཀྱང་རབ་ཏུ་འབྱུང་བར་གསོལ་ཞིང་། རེས་འགའ་མཁན་སློབ་ཐམས་ཅད་བསགས་ཀྱང་། ཡུམ་གྱི་ཐུགས་དགོངས་ལ་འདིའི་མཛད་པ་འདིས་སྲས་ཚ་བྱུང་དོགས་མི་འདུག་སྟེ་འོན་ཀྱང་། གོང་མའི་ལུང་བཅག་ན་ཁྲིམས་ཀྱི་ཆད་པ་འོང་སྙམ་པས་སྐྲག་ནས་མ་གནང་ངོ་། ། དེར་ཐུགས་སྐྱོ་བར་གྱུར་ཏེ་སྐབས་ཞིག་ན།
ཆོས་རྗེ་འདི་འཁོར་དང་གསོལ་ཟས་དང་རྫས་ཅི་ཡང་མེད་པར་སུས་ཀྱང་མ་ཚོར་བ་མཛད་དེ། རང་ཉིད་གཅིག་པུ་ས་སྐྱའི་རིན་སྒང་ནས་ཕྱིར་བྱོན་པ་ན། ཡུམ་གྱི་ཐོག་དྲངས་པའི་ཉེ་འཁོར་ཐམས་ཅད་ཏབ་ཏབ་པོར་གྱུར་ཏེ། ཕྱོགས་ཀུན་ཏུ་རྒྱུགས་ཁང་པ་དང་ས་ཕུག་དང་གྲོག་པོ་མཐའ་དག་མྱུལ་ཀྱང་། ཞག་གཉིས་སུ་འགྲོ་ལ་ཁད་ཀྱི་ཉིན་མོའི་བར་དུ་མ་རྙེད། དེའི་ཉིན་མོ་དཔོན་པོ་རིའི་བྱང་གི་རི་སུལ་གྱི་གྲོག་པོ་གཅིག་ནས་རྙེད་དེ། ས་སྐྱར་བར་འབྱོན་ཞུས་པས་རབ་ཏུ་འབྱུང་ན་དེ་ལྟར་རང་ཡང་ཕྱིན་པས་ཆོག རབ་ཏུ་འབྱུང་དུ་མི་སྟེར་ན་ས་སྐྱ་པའི་མངའ་རིས་སུ་མི་བསྡོད་གསུང་། དེར་ཉེ་གནས་རྣམས་ཀྱིས་རང་རེ་གཅིག་པུ་ལ་གདུང་རྒྱུད་སྤེལ་བའི་ལུང་བྱུང་ཚུལ། རབ་ཏུ་བྱུང་ན་རྒྱལ་པོ་ཆེན་པོའི་ཆད་པ་ཡོང་ཚུལ་ཐབས་ཀྱིས་ཞུས་ནས།
གདན་དྲོངས་ན་སླ་སྙམ་སྟེ། གང་དགོངས་པ་ལས་འོས་མེད་འབྱོན་པར་ཞུས་པས། ང་འགྲོ་དགོས་ན་ཁྱེད་རང་རྣམས་མ་གཅིག་པ་དང་དཔོན་ཆེན་གྱིས་རབ་ཏུ་འབྱུང་དུ་སྟེར་བའི་ཡི་གེ་ཁྱེར་ཤོག དེ་བར་ང་འདིར་འདུག་པ་ཡིན། དེ་མ་བྱུང་ན་རྒྱལ་པོའི་ཆད་པ་ལས། ག་ར་དབང་ཕྱུག་གི་དཔུང་བཞི་པའི་དམག་གིས་ད་ལྟ་རང་བསད་དམ། རབས་ད་ལྟ་ཆད་དམ། ཁམས་གསུམ་གསེར་གྱིས་བཀང་ཡང་མི་འགྲོ། ཁྱིམ་ཐབ་མི་བྱེད་ན་ང་དབང་ཆེ་མོད། ང་མེད་ན་ཁ་སྨྲས་སུ་དང་བྱེད་གསུང་ནས་འབྱོན་མ་གསན་པས་དེའི་ནུབ་མོ་དཔལ་ལུང་དུ་བྱོན།
ཕྱིས་ཉིན་དཔོན་ཆེན་འོད་ཟེར་སེང་གེ་དང་ཡུམ་གྱིས། གོང་མའི་ཆད་པ་ལས་འཇིགས་བཞིན་དུ་ཁས་བླངས་ནས་ཡི་གེ་བྱས་ཏེ་ཕུལ་བ་ཕྱག་ཏུ་ཕྱིན་པ་དང་། དཔལ་ལྡན་ས་སྐྱར་ཆགས་ཕེབས་སོ། ། དུས་ཕྱིས་ཀྱང་ཆོས་རྗེ་ཉིད་ཀྱི་གསུང་ནས། རབ་ཏུ་བྱུང་བ་བྱེད་པའི་ཕྱོགས་ལ་ཁོང་རྣམས་ཉན་དུ་མ་འདོད་པར་ངས་གཅུ་གལ་ཆེན་པོ་རང་བྱ་དགོས་པ་བྱུང་ཞེས་གསུངས་སོ། ། དེ་ལྟར་ན་སྡོམ་བརྩོན་ཆེན་པོ་འདི་ནི་སྔོན་གྱི་གོམས་པའི་སྟོབས་ཀྱིས། དང་པོ་ཉིད་ནས་ཁྱིམ་ན་གནས་པའི་སྐྱོན་དང་རབ་ཏུ་བྱུང་བའི་ཡོན་ཏན་ཡང་དག་པར་མཁྱེན་པས་སྐྱོན་རྣམས་སྤོང་ཞིང་ཡོན་ཏན་ལ་ཆེད་ཆེར་མཛད་དོ། ། དེ་ཡང་དགུང་ལོ་བཅུ་གཅིག་པ་ནས་བཅུ་དྲུག་བཅུ་བདུན་གྱི་བར་དུ་གཙོ་ཆེར་ས་སྐྱ་དང་བོ་དོང་གིས་བྱང་ཆུབ་ལུང་དང་སྒྲོ་མོན་ཅན་ལ་སོགས་པར་བཞུགས་ནས། སྔར་བརྗོད་པ་ལྟར་བླ་མ་བཟང་པོ་དང་སློབ་དཔོན་དོན་གྲུབ་རྒྱལ་ལ་སོགས་པ་ལའང་གསན་སྦྱོང་མཛད་ཅིང་། ཁྱད་པར་ཚད་མ་རྣམ་འགྲེལ་གྱི་གཟིགས་རྟོག་དང་།
མཁྱེན་བརྩེའི་མངའ་བདག་བླ་མ་དཔལ་ལྡན་པ་ལ་གསན་སྦྱོང་མཛད། དེའི་ཚེ་ལྷག་པའི་ལྷ་འཇམ་པའི་དབྱངས་ཀྱིས་བརྒྱུད་བྱིན་གྱི་བརླབས་པ་ལ་བརྟེན་ནས། གཞུང་དང་ཊཱིཀྐ་ཐུགས་ལ་འཛིན་པ་དང་། བགྲོ་གླེང་མཛད་པ་དང་རིགས་གྲྭར་ལན་འདེབས་པ་ལ་སོགས་པ་ལ་རིང་པོར་མ་ཐོགས་པ་མེད་པར་གྱུར་ཏོ། ། བླ་མ་འདི་ནི་ཤིན་ཏུ་ཡུན་རིང་དུ་བསྟེན་ཅིང་སྔ་ཕྱིར་ལན་མང་དུ་གསན་སྦྱོང་མཛད་པས་ཆོས་ཀྱི་རྣམ་གྲངས་ཆེས་ཤིན་ཏུ་མང་བར་གསན་ཏེ། དེ་རྣམས་མདོར་བསྡུས་པའི་སྒོ་ནས་ཕྱོགས་གཅིག་ཏུ་བརྗོད་ན། བླ་མ་གོང་མའི་ཡིག་ཆའི་སྟེང་ནས་རྒྱུད་གསུམ་གྱི་བཤད་པ། གསུང་ངག་གི་གཞུང་བཤད། དེ་རྣམས་དང་འབྲེལ་བའི་དབང་བྱིན་རླབས་རྗེས་གནང་སྒྲུབ་དཀྱིལ་ལས་ཚོགས་དང་བཅས་པ། རྡོ་རྗེ་ཕྲེང་བ།
ཀྱཻ་རྡོར་ནེ་གླིང་མ། བདེ་མཆོག་ལྷ་ལྔ། ལོ་ཧི་པ། སྡོམ་འབྱུང་། རྡོ་རྗེ་མཁའ་འགྲོ། ཕག་མོ་མངོན་འབྱུང་། མ་ཧཱ་མ་ཡཱ། རྡོ་རྗེ་གདན་བཞི། གཤེད་དམར་བཅུ་གསུམ་མ། ཨུར་རྒྱན་སྒྲོལ་མ།
སྒྲོལ་མ་རལ་གཅིག་མ། རྭ་ལུགས་ཀྱི་འཇིགས་བྱེད། དགྲ་ནག འགྲོ་བཟང་སྙིང་པོའི་ལུགས་ཀྱི་ཕྱག་རྡོར། འཁོར་ཆེན། མི་གཡོ་བླ་མེད། ཁྲོ་བོ་རེག་ཚིག སངས་རྒྱས་ཐོད་པ་ལྷ་ཉེར་ལྔ་མ། གསང་འདུས་ཡེ་ཤེས་ཞབས་ལུགས། ཇོ་བོ་ལུགས།
ཀུན་རིག གཙུག་དགུ རྡོ་རྗེ་འབྱུང་བ། དཔལ་མཆོག་རྡོར་སེམས། རྩེ་མོ་རིགས་བསྡུས། འཇམ་དཔལ་གསང་ལྡན་ལ་སོགས་པའི་དབང་བཀའ་དང་། མཻ་ཏྲི་མཁའ་སྤྱོད། ཕག་མོ་ལས་བཅུ། ཕག་མོ་ཀུརྨ་པ་ཏི། ཕག་མོ་གཞུང་དྲུག རལ་གཅིག་མ་དམར་མོ།
ཤིན་ཏུ་སྤྲོས་མེད། གཙུག་ཏོར་རྣམ་རྒྱལ། རིགས་ཀྱི་འཇིག་རྟེན་མགོན་པོ། རིགས་གསུམ་སྤྱི་གཏད་ལ་སོགས་པའི་བྱིན་རླབས་རྗེས་གནང་སྟེ། མདོར་ན་བླ་མ་དེ་ཉིད་ལ་མངའ་བའི་དབང་བྱིན་རླབས་རྗེས་གནང་ལ་སོགས་པ་ཉིས་བརྒྱ་ལྷག་ཙམ་དང་། དེ་རྣམས་ཀྱི་སྒྲུབ་དཀྱིལ་ལས་ཁ་ཚར་དང་བཅས་པ་དང་། གཞན་ཡང་རྣལ་འབྱོར་བླ་མེད་དང་རྣལ་འབྱོར་གྱི་རྒྱུད་བོད་དུ་ཇི་སྙེད་འགྱུར་བ། དེ་རྣམས་ཀྱི་རྒྱ་འགྲེལ་བོད་ཀྱི་ཡིག་ཆ་གྲགས་ཆེ་ཇི་སྙེད་ཡོད་པ་དང་བཅས་པ་བུམ་པ་གང་བྱོའི་ཚུལ་དུ་ཐམས་ཅད་གསན་ནས་ཐུགས་སུ་ཆུད་པར་མཛད་དོ། ། ཏི་ཤྲི་ཀུན་དགའ་རྒྱལ་མཚན་དཔལ་བཟང་པོ་ལ་སེམས་བསྐྱེད་སོགས་ཆོས་འགའ་རེ་གསན། བླ་མ་མཁས་བཙུན་ཆེན་པོ་ནམ་མཁའ་ལེགས་པ་ལ་ཆོས་སྐྱོང་ཆེ་ཆུང་གི་རྗེས་གནང་དང་སེམས་བསྐྱེད་ལ་སོགས་པ་གསན།
འཇམ་པའི་དབྱངས་བླ་མ་དོན་ཡོད་པ་ཆེན་པོ་ལ་ཚད་མ་རྣམ་འགྲེལ་དང་། སེམས་བསྐྱེད་ལ་སོགས་པ་ཆོས་མང་དུ་གསན་ནོ། ། དེ་ནས་དགུང་ལོ་བཅུ་བདུན་བཞེས་པའི་དུས་སུ་མཁན་པོ་སྡོམ་བརྩོན་ཆེན་པོ་རིན་པོ་ཆེ་བསོད་ནམས་གྲགས་པ། སློབ་དཔོན་མཁས་མཆོག་ཆེན་པོ་བླ་མ་དཔལ་ལྡན་སེང་གེ གྲིབ་ཚོད་པ་དཔལ་ལྡན་བླ་མ་རིན་ཆེན་དཔལ་བཟང་པོ་རྣམས་ལས། དགེ་ཚུལ་གྱི་སྡོམ་པ་ཡང་དག་པར་ནོད་དེ། མཚན་བསོད་ནམས་རྒྱལ་མཚན་དཔལ་བཟང་པོ་ཞེས་གསོལ་ཏོ། ། དེ་ནས་ཀྱང་ས་སྐྱ་དང་བྱང་ཆུབ་ལུང་སོགས་པར་བཞུགས་ནས་ཚད་མའི་སྐོར་ལ་གཟིགས་རྟོག་མཛད་ཅིང་། དེ་ཡང་ལོ་གཅིག་རྣམ་འགྲེལ་ཉིད་ལ་དྲིལ་ནས་ཐུགས་སྦྱོང་མཛད་དེ། དེའི་ཚེ་སྐུ་ཁམས་གཟི་བའི་རྣམ་པ་ཅུང་ཟད་བྱུང་ཡང་སྐད་ཅིག་ཀྱང་གཡེལ་བ་མི་མངའ་བར་ལྷག་པར་བརྩོན་འགྲུས་ཆེ་བར་མཛད་དེ།
རིགས་པའི་དབང་ཕྱུག་ཏུ་གྱུར་ཏོ། ། དེ་ནས་དགུང་ལོ་ཉི་ཤུ་བཞེས་པ་ན། མཁན་པོ་གནས་བརྟན་འདུལ་བ་འཛིན་པར་བྱང་ཆུབ་སེམས་དཔའ་ཆེན་པོ་མཁན་ཆེན་རིན་ཆེན་བསོད་ནམས་གྲགས། ལས་ཀྱི་སློབ་དཔོན་མདོ་སྡེ་རྒྱུད་སྡེ་རྒྱ་མཚོའི་ཕ་རོལ་ཏུ་སོན་པ་དཔལ་ལྡན་སེང་གེ གསང་སྟེ་སྟོན་པའི་སློབ་དཔོན་ལུང་དང་རྟོགས་པའི་ཡོན་ཏན་དང་ལྡན་པ་བླ་མ་རིན་ཆེན་དཔལ་བཟང་པོ། གྲིབ་ཚོད་པ་སྡེ་སྣོད་འཛིན་པ་ཆེན་པོ་དོན་ཡོད་དཔལ། གྲོགས་བྱེད་པ་དགེ་བའི་བཤེས་གཉེན་གྲུབ་རྒྱལ། དད་པའི་དགེ་འདུན་ཤེས་རབ་རྒྱལ་གྲུབ་ལ་སོགས་པ་དགེ་སློང་བཅུ་བདུན་གྱི་དབུས་སུ། གྲོགས་འཇམ་པའི་དབྱངས་དོན་ཡོད་རྒྱལ་མཚན་དཔལ་བཟང་པོ་དང་ལྷན་ཅིག གནས་བོ་དོང་བྱ་རྒོད་བཤོངས་ཞེས་པའི་གཙུག་ལག་ཁང་ཕུན་སུམ་ཚོགས་པར་སྐྱེས་བདག་ཅེས་པ་ལྕགས་མོ་ལུག་གི་ལོ་དབྱར་གྱི་དུས།
བྱ་ལོའི་ཟླ་བའི་ཡར་ཚེས་བརྒྱད་ཀྱི་ཉི་མ་བཞི་ཆ་ཤར་བའི་དུས་སུ། སངས་རྒྱས་ཀྱི་བསྟན་པ་ལ་ཞུགས་ལ་ཡོངས་སུ་རྫོགས་པ་བསྙེན་པར་རྫོགས་པར་མཛད་དོ། ། དུས་དེ་ནས་བཟུང་སྟེ། ཇི་སྲིད་འཚོའི་བར་དུ་ཤ་ཆང་དང་ཕྱི་དྲོའི་ཁ་ཟས་ལ་སོགས་པ་ཞལ་དུ་མི་རེག་སྟེ་མང་དུ་བརྗོད་པས་ཅི་ཞིག་བྱ། མདོར་ན་བཅས་པའི་ཁ་ན་མ་ཐོ་བ་ཕྲ་བ་ནས་སྤང་བླང་ཆེས་ཆེར་མཛད་ན་རང་བཞིན་གྱི་ཁ་ན་མ་ཐོ་བས་གོས་པའི་སྐབས་ག་ལ་སྲིད། དེས་ན་ལྷག་པ་ཚུལ་ཁྲིམས་ཀྱི་བསླབ་པ་ཡོངས་སུ་རྫོགས་པས་སྡོམ་བརྩོན་ཆེན་པོར་གྱུར་པར་ཕྱིར་བསླབ་པའི་གཞི་ནོད་པ་ཐམས་ཅད་ཀྱི་གནས་དམ་པར་གྱུར་པ་ཡིན་ནོ། ། དེ་ནས་མཁན་ཆེན་རིན་པོ་ཆེ་བསོད་ནམས་གྲགས་པ་ལ་སྔ་ཕྱིར་ཆོས་གསན་པ་ལ། འདུལ་བ་མདོ་རྩ་མེ་ཏོག་འཕྲེང་བརྒྱུད་གཉིས་ཀྱི་བཤད་པ། འདུལ་བའི་ཆ་ལག་དང་ལག་ལེན་གྱི་རིམ་པ་མང་པོ་དང་། དབུ་མ་པ་དང་སེམས་ཙམ་ལུགས་སུ་གྲགས་པའི་སྨོན་འཇུག་གི་སེམས་བསྐྱེད་ཀྱི་ཆོ་ག་གཉིས་དང་།
དབུ་མ་ཆེན་པོ། བློ་སྦྱོང་། སྐྱེས་བུ་གསུམ་རྣམས་ཀྱི་ཁྲིད། སྐྱེར་སྒང་པ་དང་དཔལ་མོའི་ཆོས་བཞིའི་སྐོར། མངོན་རྟོགས་རྒྱན་རྩ་འགྲེལ། སྨན་བླ། སྒྲོལ་མ་དཀར་མོ། འཇམ་དབྱངས་དཀར་པོ་ལ་སོགས་པའི་རྗེས་གནང་དང་། སྲོན་པའི་ལུགས་ཀྱི་སྲོག་རྩོལ་ལ་སོགས་པའི་གདམས་ངག་ཨུ་རྒྱན་བསྙེན་བསྒྲུབ་ལ་སོགས་པ་གསན་ནས་ཐུགས་སུ་ཆུད་པར་མཛད་དོ། ། སྡོམ་བརྩོན་དམ་ལ་མཁན་ཆེན་བསོད་ནམས་བཟང་པོ་པ་ལ།
འདུལ་བ་ལུང་སྡེ་བཞི། འོད་ལྡན་ཀཱ་རི་ཀ་ལས་བརྒྱ་རྩ་གཅིག་པ། མངོན་པ་མཛོད་རང་འགྲེལ་དང་བཅས་པ། ཡུམ་རྒྱས་པ། བརྒྱད་སྟོང་པ། ཉི་ཁྲི་སྣང་བ། བརྒྱད་སྟོང་འགྲེལ་ཆེན། ཡང་དགོན་པའི་རི་ཆོས་སྐོར་གསུམ། ཁྲོ་ཕུ་བའི་མན་ངག་བརྒྱ་རྩ་ལ་སོགས་པ་མང་དུ་གསན་ནས་ཐུགས་སུ་ཆུད་པར་མཛད་དོ། ། བསླབ་པ་རིན་པོ་ཆེ་གསུམ་སྤྱན་གྱི་འབྲས་བུ་ལྟར་གཅིག་ཏུ་གཅེས་པར་འཛིན་ཞིང་མཐའ་ཡས་པའི་ཤེས་བྱ་མ་ལུས་པར་གཟིགས་པའི་མཁྱེན་པ་ཕུན་སུམ་ཚོགས་པའི་དཔལ་གྱིས་མངོན་པར་མཐོ་བས་མཁས་པའི་མཁས་པ་རྣམས་ཀྱི་གཙུག་རྒྱན་དམ་པར་གྱུར་པ།
ཐུབ་པའི་རྒྱལ་ཚབ་འགྲོ་བ་མ་ལུས་པའི་འདྲེན་པ་དམ་པ་ཆོས་ཀྱི་རྗེ་དཔལ་ལྡན་བློ་གྲོས་བསྟན་པ་ལ་ཆོས་གསན་པ་ནི། དགུང་ལོ་བཅུ་དགུ་པ་ལ་དཔལ་ལྡན་ས་སྐྱའི་སེང་གེ་སྒང་གི་མདུན་གྱི་ཁབ་ཅེས་ཁང་བཟང་ཆེན་པོ་དེར། དྲུང་དོན་ཡོད་པས་ཆེན་པོའི་ཞོར་ལ་མངོན་པ་ཀུན་ལས་བཏུས་ཀྱི་བཤད་པ། ཀླུ་སྒྲུབ་ཀྱིས་མཛད་པའི་རྣམ་ཐར་མི་རྟོག་པར་བསྟོད་པ། དོན་དམ་པར་བསྟོད་པ། དཔེ་མེད་པར་བསྟོད་པ། སེམས་ཀྱི་རྡོ་རྗེར་བསྟོད་པ། བསྟོད་པ་ལས་འདས་པར་བསྟོད་པ། འཇིག་རྟེན་ལས་འདས་པར་བསྟོད་པ། ཆོས་དབྱིངས་བསྟོད་པ།
བསམ་གྱིས་མི་ཁྱབ་པར་བསྟོད་པ། སྐུ་གསུམ་ལ་བསྟོད་པ། ཙནྡྲ་གོ་མའི་གཤེགས་བསྟོད། མ་ཏི་ཙིཏྟ་དང་། ཕྱོགས་གླང་གི་དད་པ་ལ་སོགས་པ་བསྐྱེད་པའི་བསྟོད་པ། སྤེལ་མར་བསྟོད་པར་གྲགས་པ། མ་ཏི་ཙིཏྟའི་བསྔགས་འོས་སྔགས་བསྟོད། ཡོན་ཏན་མཐའ་ཡས་པར་བསྟོད་པ་རྩ་འགྲེལ། མན་ངག་སྙེ་ཆེན་རྣམས་གསན། དགུང་ལོ་ཉིར་གཅིག་བཞེས་པ་ན།
རིན་ཆེན་སྒང་དུ་དབུ་མའི་རྩ་བ་འགྲེལ་པ་ཚིག་གསལ་དང་བཅས་པ། དབུ་མ་འཇུག་པའི་རང་འགྲེལ། དེའི་འགྲེལ་བཤད་འཇུག་ཊཱིཀ་ཆེན་མོ། བཞི་བརྒྱ་པ་རྩ་འགྲེལ། ཤེར་སྤྲིང་གི་འགྲེལ་པ་བློ་གྲོས་ཆེན་པོས་མཛད་པ། དབུ་མ་རིན་ཆེན་ཕྲེང་བ། དབུ་མ་བསྒོམ་རིམ། རྩོད་པ་བཟློག་པ། སྟོང་ཉིད་བདུན་ཅུ་པའི་འགྲེལ་པ། རིག་པ་དྲུག་ཅུ་པའི་འགྲེལ་པ་ཟླ་གྲགས་ཀྱིས་མཛད་པ།
དབུ་མ་བདེན་གཉིས་རྩ་འགྲེལ། དབུ་མ་རྒྱན་རྩ་འགྲེལ། དབུ་མ་སྣང་བ། ཤེར་སྙིང་གི་འགྲེལ་པ་དྲི་མེད་བཤེས་གཉེན་གྱིས་མཛད་པ། སྡོམ་པ་ཉི་ཤུ་པའི་འགྲེལ་པ་ཞི་འཚོས་མཛད་པ། བྱང་ཆུབ་གཞུང་ལམ། སྤྱོད་འཇུག་གི་འགྲེལ་ཆེན་གྱི་བསམ་ལེ་ཡན་ཆད་དང་། ཤེར་ལེའི་འགྲེལ་པ་དཱ་ན་ཤཱི་ལས་མཛད་པ། དྲིལ་བུ་པའི་བདེ་མཆོག་ལྷ་ལྔའི་སྒྲུབ་ཐབས། མ་ཏི་ཙིཏྟའི་བདེ་མཆོག་བཅུ་གསུམ་མའི་སྒྲུབ་ཐབས།
མཁའ་འགྲོ་མ་རྡོ་རྗེ་དྲྭ་བའི་འགྲེལ་པ། ཨ་མོ་གྷ་བཛྲའི་འཇིགས་བྱེད་ཀྱི་སྦྱིན་སྲེག ལ་ལི་ཏ་བཛྲའི་གཤིན་རྗེ་གཤེད་འབྱུང་བའི་དཀྱིལ་ཆོག དཔལ་འཛིན་གྱི་དགྲ་ནག་གི་རྒྱུད་ཀྱི་བཀའ་འགྲེལ། ལ་བ་པའི་བདེ་མཆོག་རྩ་རྒྱུད་ཀྱི་འགྲེལ་པ། ལྷའི་རིས་ཀྱི་གུར་འགྲེལ། ཏ་ཐཱ་ག་ཏ་རཀྵི་ཏའི་ཕྲེང་འཛིན། སྒྲོལ་མའི་སྒྲུབ་ཐབས་ལས་ཚོགས་དང་བཅས་པ་གསན། དགུང་ལོ་ཉེར་གཉིས་བཞེས་པ་ན་བོ་དོང་ཨེར་སའི་དངོས་གཞི། མངོན་པ་ཀུན་ལས་བཏུས་ཀྱི་འགྲེལ་པ་རྒྱལ་སྲས་མ།
རྒྱུད་བླ་རྩ་འགྲེལ། མདོ་སྡེ་རྒྱན་རྩ་འགྲེལ། དབུས་མཐའ་རྩ་འགྲེལ། ཆོས་ཆོས་ཉིད་རྩ་འགྲེལ། ཉི་ཤུ་པ་རྩ་འགྲེལ། སུམ་ཅུ་པ་རྩ་འགྲེལ། རྣམ་བཤད་རིག་པ་ལས་སྒྲུབ་པ། རྟེན་འབྲེལ་མདོ་འགྲེལ་རྣམས་གསན། དགུང་ལོ་ཉེར་གསུམ་པའི་དུས་སུ། བོ་དོང་གི་བྱང་ཆུབ་ལུང་དུ་མངོན་པ་ཀུན་ལས་བཏུས་ཀྱི་བཤད་པའི་དབུ་བཙུགས་ནས།
དཔལ་ལྡན་ས་སྐྱའི་ཆོས་རྗེ་ལོ་ཙཱ་བ་དེ་ཉིད་ཀྱི་གཟིམ་ཁང་དུ། དེའི་འཕྲོ་དང་ཐུབ་པ་དགོངས་རྒྱན་གྱི་བཤད་པ། བསླབ་པ་ཀུན་ལས་བཏུས། ཀླུ་སྒྲུབ་མདོ་ཀུན་ལས་བཏུས། ཇོ་བོའི་ཆོས་འབྱུང་བརྒྱ་རྩ། བ་རཱི་བའི་སྒྲུབ་ཐབས་བརྒྱ་རྩ། ལོ་གྲགས་ཀྱི་སྒྲུབ་ཐབས་རྒྱ་མཚོ་རྣམས་གསན། དགུང་ལོ་ཉེར་བཞི་པའི་དུས་སུ། བོ་དོང་ཨེར་ཚད་མ་ཀུན་ལས་བཏུས་ཀྱི་རང་འགྲེལ། རིག་ཐིགས།
གཏན་ཚིགས་ཐིགས་པས། འབྲེལ་པ་བརྟག་པ། རྩོད་པའི་རིག་པ། རྒྱུད་གཞན་སྒྲུབ་པ་རྩ་འགྲེལ། རྡོ་རྗེ་སྙིང་འགྲེལ་རྣམས་གསན་ནས་ཐུགས་སུ་ཆུད་པར་མཛད་དོ། ། དེ་ནས་དཔལ་དུས་ཀྱི་འཁོར་ལོའི་མཆན་མཛད་པར་བསྐུལ་ཏེ། དེའི་རྒྱུད་འགྲེལ་གྱི་བཤད་པ་ཡོངས་སུ་རྫོགས་པའི་དུས་སུ་ཁྱེད་ཀྱི་རྒྱུད་འགྲེལ་འདི་ཅི་ནས་ཀྱང་ལེགས་པར་མཁྱེན་པར་མཛོད་ཅིག ཅེས་དོ་དམ་ཆེར་མཛད་ནས་གསུངས་སོ། ། ཆོས་རྗེ་ཉིད་ཀྱི་གསུང་ནས་ཀྱང་དེ་གོང་དུ་དུས་འཁོར་ལ་འདུན་པ་ཆེར་མེད་ནའང་ཆོས་རྗེ་ལོ་ཙཱ་བ་ཉིད་ཀྱི་གསུང་ནན་ཆེར་བྱོན་པ་ལས། དེའི་ཐུགས་དགོངས་རྫོགས་པའི་ཆེད་དུ་འབད་རྩོལ་ཆེར་བྱས་པས།
དཔལ་དུས་ཀྱི་འཁོར་ལོའི་རྒྱུད་འགྲེལ་ཆེན་པོའི་ཚིག་དོན་ལ་བློ་ཁ་ཕྱོགས་ཙམ་བྱུང་པ་འདི་དེ་ཉིད་ཀྱི་སྐུ་དྲིན་ཡིན་གསུངས། སྤྱིར་ཡང་བླ་མ་རྣམས་ཀྱི་ནང་ནས་འདི་ཉིད་ལ་མི་ཕྱེད་པའི་དད་པ་མངའ་སྟེ། འབེལ་གཏམ་མཛད་པའི་གནས་སྐབས་ཀུན་ཏུ། བླ་མ་འདི་ཉིད་དང་པོར་སློབ་གཉེར་མཛད་དུས་ཀྱི་དཀའ་སྤྱད། ལས་རྒྱུ་འབྲས་ལ་འཛེམས་པའི་རྒྱུ་མཚན། གསུང་སྒྲོས་ལ་སོགས་མཁས་བཙུན་བཟང་གསུམ་གྱི་ཡོན་ཏན་རྣམས་དགེས་ཚོར་དང་བཅས་ནས་ཡང་ཡང་གསུངས་ཞིང་། བཀའ་དྲིན་ལྷག་པར་ཆེ་བའི་བླ་མ་ལྔའི་གཅིག་འདི་པ་ཡིན་ནོ། ། འདི་དག་གི་གནས་སྐབས་འགའ་ཞིག་ཏུ་རིན་ཆེན་སྒང་ན་བཞུགས་དུས། དཔོན་ཆེན་འོད་ཟེར་སེང་གེས་འཇམ་དབྱངས་ཀྱི་ཐང་སྐུ་གཅིག་ལ་རབ་གནས་ཞུས་ནས། དྲུང་དོན་ཡོད་པ་དང་སྐུ་མཆེད་གཉིས་གས་བཀྲ་ཤིས་མཛད་པའི་ཚེ།
ཐང་སྐུས་འཇམ་དབྱངས་ཆོས་འཆད་མཛད་པའི་ཕྱག་གི་བར་དུ། ནས་འབྲུ་གཅིག་སྤྲིན་གྱི་སྦྱར་བ་ལྟར། ཉིན་རང་དུ་འབྱར་འདུག་པས་ཐམས་ཅད་ངོ་མཚར་བར་གྱུར་ཏོ། ། གཞན་ཡང་འདིའི་ངོ་མཚར་བའི་རྣམ་པར་ཐར་པ་ནི། སྐུ་ཞང་ཀུན་དགའ་དོན་གྲུབ་ཀྱི་བསྟན་འགྱུར་བཞེངས་པའི་རབ་གནས་ལ་བྱོན་ནས། རབ་གནས་ཀྱི་དངོས་གཞིའི་སྐབས་སུ་མེ་ཏོག་གི་ཆར་ཆེན་པོ་བབས། དེའི་ཚེ་འབུལ་བ་རྒྱ་ཆེན་པོ་བྱུང་བ་ལ་གཞི་མཛད་དེ། ཆོས་རྗེ་ཉིད་ཀྱིས་ཀྱང་བསྟན་འགྱུར་བཞེངས་ནས་རབ་གནས་མཛད་པའི་ཚེའང་། ས་གཡོ་བ་དང་མེ་ཏོག་གི་ཆར་བབས་པ་ལ་སོགས་པ་ལྟས་ཁྱད་པར་ཅན་བྱུང་ངོ་། ། དེ་བཞིན་དུ་འདི་རྣམས་ཀྱི་བར་སྐབས་སྔ་ཕྱི་ཀུན་ཏུ་བླ་མ་བྲག་ཁ་བ་ཆེན་པོ་ལ་སོགས་པ་རྣམས་ལ་ཡང་གསན་སྦྱོང་མཛད་དོ། །
དེ་ཡང་དཔལ་དུས་ཀྱི་འཁོར་ལོའི་བསྙེན་པ་སྦྱིན་སྲེག་མཐར་ཕྱིན་ཞིང་རྫོགས་རིམ་ལ་བརྟན་པ་ཐོབ་པའི་མཁས་གྲུབ་ཆེན་པོ་བྲག་ཁ་བ་གྲགས་པ་སེང་གེ་ལ། དགུང་ལོ་བཅུ་བདུན་པ་ནས་བརྩམས་ཏེ། དུས་འཁོར་ཐུགས་དཀྱིལ་རྒྱས་པ་དང་ལྷ་དགུ་མའི་དབང་། དམར་ཁྲིད་གཅོད་ཀྱི་སྐོར་ཆ་ལག་དང་བཅས་པ། གཞན་ཡང་གེགས་སེལ། ནད་གདོན། དཀའ་ཐུབ། བཅུད་ལེན་གྱི་སྐོར་ལ་སོགས་མང་དུ་གསན་ནས་ཐུགས་སུ་ཆུད་པར་མཛད་དོ། ། གསུང་ངག་རིན་པོ་ཆེའི་རྒྱུད་འཛིན་དམ་པར་གྱུར་ཅིང་སྐུ་ཚེ་འདི་ཉིད་ལ་གྲུབ་པ་བརྙེས་པའི་ཆོས་རྗེ་བྲག་ཕུག་པ་བསོད་ནམས་དཔལ་ལ། ཀྱཻ་རྡོ་རྗེ་དང་བདག་མེད་མ་གཉིས་ཀྱི་རྡུལ་ཚོན་དང་ལུས་དཀྱིལ་གྱི་དབང་དཀའ་དང་།
ལམ་འབྲས་ཀྱི་གཞུང་ཁྲིད་རྫོགས་པར་ཉམས་ཁྲིད་དུ་མཛད་ཅིང་། དེའི་སྐབས་སུ་རྟེན་འབྲེལ་བསྒྲིག་པའི་ཕྱིར་བླ་མ་ཉིད་ཀྱི་གཟིམས་མལ་དུ་ཐུགས་དམ་མཛད་པར་ཞུས་ཏེ། ཉམས་ཁྲིད་མཛད་པ་ན་ཏིང་ངེ་འཛིན་གསུམ་སྐྱོན་མེད་ཁྱད་པར་ཅན་འཁྲུངས་པས། བླ་མའི་གསུང་གིས་རང་རེ་ཚོས་ལོ་ཟླ་བར་སྒོམ་པ་བས་དྲུང་པ་འདི་པས་ཞག་རེ་བསྒོམས་པ་ཏིང་ངེ་འཛིན་གྱི་སྐྱེ་ཚུལ་བཟང་བར་འདུག འདི་ཐ་མལ་པར་མི་འདུག་གསུང་ནས་ཤིན་ཏུ་ངོ་མཚར་བར་གྱུར་ཏོ། ། ལམ་འབྲས་དང་འབྲེལ་བའི་དབང་བྱིན་བརླབས་རྗེས་གནང་མན་ངག་དང་། དེ་རྣམས་ཀྱི་བླ་མ་གོང་མའི་ཡིག་ཆ་དང་ཕྱག་ལེན་མཐའ་དག་མཐར་ཕྱིན་པར་མཛད་དེ། དེ་ལྟར་དབང་གི་ཆུ་བོ་མ་ནུབ། བྱིན་རླབས་ཀྱི་བརྒྱུད་པ་མ་ཆད། གདམས་ངག་གི་སརྐ་མ་ལོག
མོས་གུས་ཀྱི་བསམ་པ་ཚིམ་པར་ནུས་པ་སྟེ། སྙན་བརྒྱུད་བཞིས་བྱིན་གྱིས་བརླབས་ཤིང་གདམས་སོ། ། གཞན་ཡང་ལོ་ནག་དྲིལ་གསུམ། མ་ཧཱ་མཱ་ཡ། སྒྲོལ་མ་ལྷ་བཅུ་བདུན་མ། གཤེད་དམར་ལྷ་བཅུ་གསུམ་མ། འཇིགས་བྱེད་རྭ་ལུགས། རྣམ་འཇོམས་བིར་ལུགས་ལ་སོགས་པའི་དབང་བཀའ་དང་། ས་སྐྱ་པའི་རྣལ་འབྱོར་མ་གསུམ། བདེ་མཆོག་རིམ་ལྔ།
རིགས་གསུམ་སྤྱི་གཏད། འཇམ་རྡོར་བློ་གྲོས་འཕེལ་བ། ཆོས་སྐྱོང་ཆེ་ཆུང་། ཞི་བྱེད་དོ། ། བསེ་གདོང་ཅན་ལ་སོགས་པའི་བྱིན་རླབས་དང་རྗེས་གནང་མང་པོ་དང་། རྗེས་བཙུན་གོང་མའི་ཡིག་ཆ་འགའ་དང་། ཆོས་རྗེ་ཁུ་དབོན་གྱི་བཀའ་འབུམ་ཕལ་ཆེ་བ་དང་། གཞན་ཡང་ས་སྐྱ་པའི་ལུགས་ཀྱི་གེགས་སེལ་འཁྲུལ་འཁོར་རླུང་སྦྱོར་དང་བཅས་པ་ཐམས་ཅད་དམར་ཁྲིད་དུ་མཛད་དེ། མདོར་ན་ཆོས་རྗེ་ཉིད་ཀྱི་གསུང་གིས་བླ་མ་འདི་ནི་རྗེ་ས་སྐྱ་པ་ནས་རྒྱུད་པའི་ཆོས་སྐོར་རྣམས་ལ་བྱིན་རླབས་ཀྱི་བརྒྱུད་པ་རྒྱུན་མ་ཆད་ཅིང་དམ་ཚིག་གི་སེལ་མ་ཞུགས་པས་བྱིན་རླབས་ཀྱི་བཀའ་བབས་པའི་སྒོ་ནས་སྐྱེད་རྫོགས་ཀྱི་ཏིང་ངེ་འཛིན་ཁྱད་པར་ཅན་ཐུགས་ལ་འཁྲུངས་ཤིང་། བླ་མ་གོང་མའི་རྡོར་དྲིལ་འཛིན་ཚུལ་ཚུན་ཆད་ཀྱི་ཕྱག་ལེན་རྣམས་ཀྱང་གཅིག་ཀྱང་མ་འདྲེས་པར་སྐྱོང་བའི་བརྒྱུད་པ་རྣམ་པར་དག་པར་འདུག་པས།
ངས་སྔར་གཞན་དུ་ཐོས་པའི་ས་སྐྱ་པའི་ཆོས་མང་པོའང་བསྐྱར་ནས་ཞུས་ཞེས་གསུངས་ཞིང་། ཁྱད་པར་དུ་བླ་མ་དེའི་དྲུང་དུ། ནཱ་རོ་མཁའ་སྤྱོད་ཀྱི་རྫོགས་རིམ་རྩ་དབུ་མའི་ཁྲིད་བསྐྱངས་པའི་སྐབས། གཏུམ་མོའི་དམིགས་པ་སྐྱོང་པའི་དུས་སུ། འབད་རྩོལ་ཆེར་མ་དགོས་པར་ལུས་ཐམས་ཅད་མེར་འབར་བ་སྙམ་བྱེད་པའི་ཉམས་སྣང་བཟང་པོ་སྐྱེས་ཤིང་། དིང་སང་ཡང་སྐབས་ལ་ལར་འོང་ཞིང་འདུག་གསུངས། གཞན་ཡང་བླ་མ་འདིས་ས་སྐྱ་པ་ལ་བྱུང་ཚུལ་ལ་སོགས་དང་འབྱུང་འགྱུར་འགའ་རེ་བསྟན། ཁྱད་པར་དུ་དྲུང་པ་ལའང་ཁྱེད་ལ་ཧོར་གྱི་གདན་འདྲེན་ཡོང་བར་འདུག དེར་བྱོན་ནའང་འགྲོ་དོན་ཆེན་པོ་འོང་། འོན་ཀྱང་སྐུ་ཚེ་ཐུང་པར་འདུག
འབྱོན་མི་འབྱོན་ཁྱད་རང་ལ་དབང་འོང་བར་འདུག་ཅིང་། སྤྱིར་བསྟན་པ་ལ་ཕན་པ་རྒྱ་ཆེན་པོ་ཡོང་བར་འདུག ཁྱད་པར་གསུང་ངག་རིན་པོ་ཆེ་འདིའི་རྒྱུད་འཛིན་ཆེན་པོར་འགྱུར་བར་གདའ་བས་ཆོས་བདག་པོ་ལ་འཕྲོད་པ་ལེགས་པས། གསུང་ངག་དར་རྒྱས་སུ་མཛད་པར་ཞུ་ཞེས་ལུང་བསྟན། ཁོང་པ་སྐུ་གཤེགས་ཁར་ད་རུང་ལོ་གཅིག་གཉིས་འདུག་ནའང་ང་རང་ལ་དབང་ཡོད་ཙམ་ཡིན་ཏེ། འོན་ཀྱང་ད་རང་དུས་སྐལ་ཅི་རིགས་པ་ལས་མི་ཡོང་བར་འདུག་པས་འགྲོ་གསུངས་ནས་ཞི་བར་གཤེགས་པ་ཡིན་གསུངས་སོ། ། རྩ་རླུང་གི་ཡོན་ཏན་ཕུལ་དུ་བྱུང་བ་ལས་བདེ་དྲོད་ཀྱི་ཉམས་རྟོགས་བསམ་གྱིས་མི་ཁྱབ་པ་མངའ་བའི་བླ་མ་སྲོན་པ་ཆོས་དཔལ་བཟང་པོ་ལ། སྦྱོར་དྲུག་གི་ཁྲིད། བཙན་ཐབས་ཀྱི་ཉམས་ཁྲིད་ལ་སོགས་པ་དེ་ཉིད་ཀྱི་སྲོག་རྩོལ་ཐུན་མོང་མ་ཡིན་པ་རྣམས་བསྐྱར་ནས་ཞུས་ཤིང་། གཤེད་དམར་ལྷ་ལྔའི་དབང་དང་།
གཤིན་རྗེ་གཤེད་ཀྱི་སྐོར་གྱི་མན་ངག་བསྐྱེད་རྫོགས་དང་འབྲེལ་པ་མང་དུ་གསན་ཏོ། ། འདི་དག་གིས་གནས་སྐབས་སྔ་ཕྱིར་ངོ་མཚར་བའི་མནལ་ལམ་བྱུང་བའི་ཚུལ་ནི། དགུང་ལོ་ཉི་ཤུ་རྩ་དྲུག་པ་བཞེས་པའི་སྐོར་ཙམ་ན། ཆོས་རྗེ་ས་སྐྱ་པཎྜི་ཏ་ཡིན་ཟེར་བའི་སྐུ་གཟུགས་རིང་པོ་བྱས་པ་ན་བཟའ་ཐེར་ཕྱམ་དུར་ཁ་གསོལ་བ་གཅིག་ལ་ཆོས་གསན་པ་ཞིག་རྨིས། གཞན་དེའི་ཚེ་རྣམ་གཞག་གསལ་པོ་འགའ་རེ་བྱུང་སྟེ་ད་མི་དྲན་འདུག ཆོས་རྗེ་པ་ན་བཟའ་སེར་པོ་རང་ཨེ་བསྣབས་སྙམ་དུ་ཐེ་ཚོམ་ཟོས་པ་ན། དུས་ཕྱིས་དཔེ་ཁང་ན་ཆོས་རྗེ་པའི་ན་བཟའ་ཐེར་ཕྱམ་དུར་ཁ་ད་ལྟའི་མི་གཟུགས་རིང་པོ་མིན་པས་མི་རྫོགས་པ་གཅིག་བྱུང་བ་ན་སྔར་གྱི་མནལ་ལམ་དྲན་གསུངས། ཡང་སྐབས་ཞིག་ན་པཎ་ཆེན་ཤཱཀྱ་ཤྲཱི་ཡིན་ཟེར་བའི་དགེ་སྦྱོང་གཟུགས་རིང་པོ་ཧྲགས་པ་བྱས་པ་ལ་ཤ་བྱིན་གྱིས་ཅུང་ཕྲ་བ། རས་རྡོ་ཚོས་ཀྱི་ཕྱར་བུ་བསྣབས་པ་ཕྲག་ཕྱུང་མཛད་པ། དབྱིབས་མཁན་ཆེན་དྷརྨ་ཤྲཱི་པ་འདྲ་བ་གཅིག་དང་མཇལ་ནས་ཆོས་གསན་པའི་མནལ་ལམ་བྱུང་།
འདི་ལའང་གཞན་གསལ་པོ་མང་པོ་ཡོད་ཀྱང་མི་དྲན་པར་འདུག་གསུངས། ཡང་རེ་ཤིག་ན་དིང་རི་གླང་འཁོར་ཡིན་ནམ་སྙམ་པ་ཞིག་ན་ཕ་དམ་པ་ཡིན་ཟེར་བའི་རྣལ་འབྱོར་པ་ཤ་རྒྱས་པོ་བྱས་པའི་ཨ་ཙ་ར་གཟི་བརྗིད་ཅན་གཅིག་དང་མཇལ་ནས་ཆོས་གསན་པ་རྨིས། དེ་དུས་ཕྱིས་མཁན་ཆེན་དུས་སྟོན་པ་ལ་ཞི་བྱེད་ཀྱི་སྐོར་རྣམས་ཆེད་དུ་གཉེར་ནས་ཞུ་བསམ་པ་མེད་ནའང་། ཉིན་གཅིག་མཁན་ཆེན་པའི་གསུང་གིས། ངས་ཞི་བྱེད་ཀྱི་སྐོར་རྣམས་ང་རང་གི་ཨ་ཁུ་བ་ལ་ཐོབ་གསུངས་པ་ལ་བརྟེན་ནས། ཞུ་བའི་འདུན་པ་བྱུང་སྟེ་ཞུས་པའི་རྟེན་འབྲེལ་ཡིན་པ་འདྲ་གསུངས། སྔར་གྱི་རྨི་ལམ་དེ་འདྲ་ཕྱིས་ཀྱང་རྟེན་འབྲེལ་ལ་ལྟ་བ་འགའ་བྱུང་ནའང་འདུན་ལ་མ་བཟུང་བས་བརྗེད་འདུག་གསུངས། ཡང་དུས་གཞན་ཞིག་ན་བླ་མ་འཕགས་པ་དང་མཇལ་བ་རྨིས་ཏེ། ཁྱད་པར་རྣམས་བརྗེད་འདུག་གསུངས། གཞན་ཡང་མཚན་ལམ་ཁྱད་པར་ཅན་དཔག་ཏུ་མེད་པ་ཡོད་པ་ནི་སྐབས་སུ་བབས་པ་དང་བརྗོད་པར་བྱའོ། །
སྡོམ་བརྩོན་དམ་པ་མཁན་ཆེན་གཞོན་ནུ་མགོན་པོ་ལ། བླ་མ་གོང་མ་རྣམས་ལ་མ་གསན་པའི་དབང་བྱིན་རླབས་རྗེས་གནང་མང་པོ་དང་། བོད་དུ་ཇི་སྙེད་འགྱུར་བའི་བྱ་སྤྱོད་ཀྱི་རྒྱུད་དང་གདམས་ངག་མང་པོ་དང་། མདོ་སིལ་བུ་དུ་མ་དང་། ཕལ་པོ་ཆེའི་ཕྱེད་ཙམ་རྣམས་གསན་ཏོ། ། དེ་ལྟར་དགུང་ལོ་རྩ་དྲུག་ཡན་ཆོད་དུ། ས་སྐྱ་དང་བོ་དོང་ཨེ་དང་བྱང་ཆུབ་ལུང་དང་། སྒྲོ་མོན་ཅན་དང་། ཚ་མོ་རོང་གི་བྱང་ཆུབ་རྫོང་དང་། བྲག་ཁ་དང་ན་བཟའ་བྲག་ཕུག་རྣམས་སུ་གཙོ་ཆེར་བཞུགས་ནས།
སྔར་བརྗོད་པའི་བླ་མ་རྣམས་ལ་ཆོས་ཀྱི་རྣམ་གྲངས་མང་དུ་གསན་པ་དང་། རང་ཉིད་ཀྱང་རིམ་གཉིས་ཀྱི་ཐུགས་དམ་ཟབ་མོ་ལ་མཉམ་པར་འཇོག་པ་དང་། མདོ་རྒྱུད་བསྟན་བཅོས་རྣམས་ཀྱི་གཟིགས་རྟོག དོན་ཏུ་གཉེར་བ་རྣམས་ལ་འཆད་པ་དང་། རྩོད་པ་དང་རྩོམ་པས་སྐད་ཅིག་ཀྱང་གཡེལ་བ་མི་མངའ་བར་ཉིན་མཚན་དུས་འདའ་བར་མཛད་དོ། ། དེ་ལྟར་ན་སྐྱེས་བུ་དམ་པ་འདི་ཉིད་ལ་སྐུ་ཆེ་བའི་ཡོན་ཏན་བསམ་གྱིས་མི་ཁྱབ་པ་མངའ་བ་ལ་བརྟེན་ནས་སྙན་པའི་གྲགས་པས་ཕྱོགས་ཐམས་ཅད་དུ་ཁྱབ་པའི་རྒྱུ་མཚན་གྱིས། དགུང་ལོ་ཉེར་བདུན་པ་ལ་ལོ་གཅིག་གི་ཁོངས་སུ། གོང་མའི་གདན་འདྲེན་ལན་གསུམ་བྱུང་སྟེ། དེ་ཡང་དང་པོར་གསེར་ཡིག་པ་རྒྱལ་བུ་དྷརྨ་ཐ་ཚེ་དང་། རྡོ་རྗེ་ཇམས་ཐོང་ཚེན་གཉིས་སླེབ་ནས་དབང་མེད་དུ་གདན་དྲངས་ཏེ།
དེ་དུས་ཞབས་བསྙུང་པོ་ཡོད་ནའང་རྟ་ཁྲིད་མཛད་དེ་བྱོན་པའི་ལམ་དུ་གཙང་ཕྱོགས་ཀྱི་སྡེ་དགོན་སོ་སོས་སྤྱན་དྲངས་ཏེ་ཐུགས་བསྐྱེད་ཞུས་ཤིང་གསུང་པའི་དུས་སུ་མེ་ཏོག་གི་ཆར་བབས་པས། གསེར་ཡིག་པ་དང་སྐྱེས་བུ་ཀུན་ངོ་མཚར་བར་གྱུར་ཅིང་སོ་སོས་རྫོང་བ་འབུལ་ནོད་བྱས་པ་རྣམས་མ་བཞེས་པར་སོ་སོར་གནང་ངོ་། ། དེ་ནས་ཞབས་བསྙུན་གསོ་བའི་ཕྱིར་ཁ་རེག་ཐོད་བུར་ཐོག་གཅིག་བཞུགས་ཆིས་མཛད་ནས་སྐུ་མཚམས་ལ་བཞུགས་པའི་ཚེ། སླར་ཡང་གདན་འདྲེན་གྱི་གསེར་ཡིག་པ་ཆོས་དབང་དུ་དབྱེན་ཤྭ་དང་། ཟམ་པ་ཧོ་ཧུ་ཤྲཱི་གཉིས་གློ་བུར་དུ་སླེབས་ཏེ། དབང་མེད་དུ་བུག་སྒོ་བཤིག་ནས་དོ་ལེ་ལ་གདན་དྲངས་ཏེ། ལྷ་སར་ཕེབས་ནས། ཇོ་བོ་རིན་པོ་ཆེ་ལ་གསེར་ཆབ་གསོལ། མཆོད་པ་རྒྱ་ཆེན་པོ་དང་རྒྱན་ཐམས་ཅད་ཚང་བའི་བསྟོད་པ་མཁས་པའི་ཡིད་འཕྲོག་ཅེས་པ་ཕུལ་དུ་བྱུང་བ་མཛད་དེ་བསྟོད་ཅིང་གསོལ་བཏབ་པས། མེ་ཏོག་གི་ཆར་དང་།
ནམ་མཁའ་ལ་འཇའ་ཚོན་ལ་སོགས་པ་ལྟས་ཁྱད་པར་ཅན་བྱུང་ངོ་། ། ཞེས་གྲགས་སོ། དེ་ནས་གུང་ཐང་དུ་གདན་དྲངས་ཏེ། ཡོས་ལོ་ཟླ་བ་དང་པོ་ལ་ཕེབས་ནས་ཟླ་བ་དྲུག་གི་བར་དུ་བཞུགས། དེའི་ཚེ་ཞབས་ཀྱི་བསྙུང་གཞི་དེ་རྣག་མང་པོ་བྱུང་ཞིང་དྲུང་ན་གནས་པ་རྣམས་ཀྱིས་བལྟ་མི་བཟོད་པ་ཙམ་གྱི་བསྙུང་བ་དྲག་པོ་ཡུན་རིང་པོ་བྱུང་དུ་ཟིན་ནའང་སྐུ་ཚེ་སྔ་མ་རྣམས་ནས་གནོད་པ་ལ་ཇི་མི་སྙམ་པའི་བཟོད་པ་དང་སྡུག་བསྔལ་གྱིས་མི་འཁྲུགས་པའི་བརྩོན་འགྲུས་མཐར་ཕྱིན་པས་ཐུགས་མི་བདེ་བ་ཅུང་ཟད་ཀྱང་མི་མངའ་བར་མཆོག་ཏུ་ཐུགས་དམ་གྱི་རིམ་པ་ལ་བརྩོན་པ་ན། ཞབས་དྲུང་ན་གནས་པ་རྣམས་ཀྱིས་འདི་ལྟར་མཛད་ན་སྐུ་ཁམས་ཀྱི་མི་ལྕོགས་པའི་རྒྱུ་མཚན་ཞུས་ནའང་མ་གསན་ཅིང་། ཁྱད་པར་དུ་ས་སྐྱ་པའི་ཡབ་མེས་ཀྱིས་ཆོས་ཡང་དག་ཕུར་པ་ལ་སོགས་པ་རྙིང་མའི་བསྐོར་མང་པོ་དང་གུར་རིག་བསྡུས་ཀྱི་དབང་བཀའ་ནུབ་ལ་ཉེ་བ་རྣམས་གན་པ་ལ་ཡོད་པ་ཞུ་བར་དགོངས་ཏེ། ཕྱི་ནང་གི་ཡོན་ཏན་དུ་མ་མངའ་བའི་རྡོ་རྗེ་འཛིན་པ་ཆེན་པོ་གན་པ་རིན་ཆེན་རྒྱལ་མཚན་གདན་དྲངས་ནས་ཡང་དག་མེ་དགུ་མ་དང་ཕུར་བའི་དབང་བཀའ། ཕུར་པ་དྲག་པོའི་རྗེས་གནང་ལ་སོགས་པ་རྙིང་མའི་ཆོས་བསྐོར་མང་པོ་དང་། གུར་རིགས་བསྡུས་འཁོར་ཆེན།
ཕྱག་རྡོར་བདེ་ཁྲོས། གསང་འདུས་འཕགས་ལུགས། གསང་འདུས་འཇམ་རྡོར། དགྲ་ནག གདོང་དྲུག་མཻ་ཊིའི་ལུགས་ཀྱི་བདེ་མཆོག་བཅུ་གསུམ་མ། བདེ་མཆོག་ནམ་མཁའ་མཉམ་པ། མ་ཧཱ་མཱ་ཡ་རྣམས་ཀྱི་དབང་དང་། གདན་བཞིའི་ཡུམ་བཀའ། ཚེ་དཔག་མེད་གྲུབ་རྒྱལ་མ་བླ་མེད་ལུགས། རྣམ་འཇོམས་བིར་ལུགས་ཀྱི་དབང་དང་།
ཨ་ར་པ་ཙ་ན་དང་པུ་ཏྲའི་རྗེས་གནང་། ར་ཧུ་ལའི་བཀའ་བསྒོ་ལ་སོགས་པ་བྱིན་རླབས་དང་རྗེས་གནང་དུ་མ་དང་། འཁོར་ཆེན་གྱི་རྩ་རྒྱུད་གསང་འདུས་ཀྱི་རྒྱུད་ཀྱང་། མ་ཧཱ་མ་ཡཱའི་རྒྱུད་རྣམས་ཀྱི་བཤད་པ་དང་། འབྲེལ་པ་སྟོན་པ་དང་། དྲན་པ་གཉིས་པ་ལ་སོགས་པ་ཆོས་བཀའ་མང་དུ་གསན་ནས་ཐུགས་སུ་ཆུད་པར་མཛད་དོ། ། དེའི་དུས་སུ་བསྟན་པའི་རྩ་བ་དགེ་སློང་གི་དགེ་འདུན་གོང་ནས་གོང་དུ་འཕེལ་བའི་རྟེན་འབྲེལ་བསྒྲིག་པའི་ཕྱིར། བསམ་ཡས་ནས་མཁན་ཆེན་ཞི་བ་འཚོའི་དབུ་ཐོད་གདན་དྲངས་ཏེ། གཟུངས་དང་རྟེན་ཁྱད་པར་ཅན་མང་པོའི་ནང་རྫོང་མཛད་ནས་མཆོད་པ་རྒྱ་ཆེན་པོ་དང་བསྟོད་པ་ཁྱད་དུ་འཕགས་པ་མཛད་པའི་ཚེའང་མེ་ཏོག་གི་ཆར་ལ་སོགས་པ་ངོ་མཚར་བའི་ལྟས་དུ་མ་བྱུང་བས། གསེར་ཡིག་པ་རྣམས་ཀྱང་དད་པར་གྱུར་ཅིང་།
འོད་ཟེར་ཅན་གྱི་སྒྲུབ་པ་ལ་སོགས་པ་ཐབས་སྣ་ཚོགས་མཛད་པས་གདན་འདྲེན་གྱི་འཇིགས་པ་ལས་རིམ་གྱིས་གྲོལ་ལོ། ། དེ་ནས་ཟླ་བ་བདུན་པ་ལ་དོ་ལེ་མཛད་ནས་ལམ་བྱང་གི་སྙི་མོ་རུ་མཚམས་ཕྱོགས་ལ་མཛད་དེ་ས་སྐྱར་བྱོན་ནོ། ། དེའི་དུས་སུ་ཞབས་ཀྱི་བསྙུང་གཞི་ལ་ལྷ་རྗེ་རྣམས་ཀྱིས་སྨན་སྤྱད་ཅི་བྱས་ཀྱང་མ་ཕན་པར་ཆོས་རྗེ་པ་རང་ཉིད་ཀྱིས་ཆབ་ཚན་དང་དམིགས་པ་དང་རྟེན་འབྲེལ་ལ་སོགས་པ་ཐབས་སྣ་ཚོགས་མཛད་པས་དངས་པར་གྱུར་ཏོ། ། དེ་ནས་ཚ་མོ་རོང་གི་བྱང་ཆུབ་རྫོང་དུ་དབེན་པ་མཛད་དེ་ཐུགས་དམ་ལ་བརྩོན་པར་ཞུགས་པའི་སྐབས་སུ། ཆོས་རྗེ་དཔང་ལོ་ཆེན་པོ་རྟ་ལོ་ཟླ་བ་གསུམ་པའི་ཚེས་བཅུ་གསུམ་ལ་ཞི་བར་གཤེགས་པའི་ཚུལ་བསྟན་ནས་བོ་དོང་ཨེར་བྱོན་ཏེ། སྐུ་མཆེད་གཉིས་ཀས་གསོལ་འདེབས་ཀྱི་ཆོ་ག་དང་སྐུ་གདུང་ཞུགས་ལ་བཞེན་པའི་ཕྱག་ལེན་མཛད་ནས་གསོལ་བ་བཏབ་པས། འཇའ་འོད་ལ་སོགས་པ་ངོ་མཚར་བའི་ལྟས་དུ་མ་བྱུང་ཞིང་། ཁྱད་པར་དུ་སྐུ་གདུང་ཞལ་ཕྱེ་དུས་མེ་ཏོག་གི་ཆར་བབས། སྐུ་གདུང་ལ་རིང་བསྲེལ་མང་པོ་དང་། རྗེ་བཙུན་མ་སྒྲོལ་མ་དང་རྣལ་འབྱོར་མ་ལ་སོགས་པའི་སྐུ་གསལ་པོ་བྱོན།
གཤེགས་རྫོང་གི་དོ་དམ་ཕུན་སུམ་ཚོགས་པ་མཛད་དོ། ། སླར་ཡང་ཚ་མོ་རོང་དུ་བྱོན་ཏེ་ཐུགས་དམ་ལ་བཞུགས་པའི་ཚེ། ས་སྐྱར་ནང་གི་ཁ་མཆུས་དམག་འཁྲུགས་ཆེན་པོ་བྱུང་བ་ཐུགས་ཀྱིས་མ་བཟོད་པར་བར་མཚམས་ལ་བྱོན་ནས་ཕྱོགས་ཕྱོགས་ཞུ་བ་མཛད་དེ། དྲུང་དོན་ཡོད་པ་ཁུ་དབོན་ལྕམ་སྲིང་རྣམས་དབུས་ལ་བྱོན་དུ་བཅུག ཉིད་ཀྱིས་གཞིར་བཞུགས་ནས་མདུན་ཁྲིགས་མཛད་ཅིང་དམག་རྣམས་སོ་སོར་གྱེས་ཏེ། བྱང་ཆུབ་ལུང་དུ་བྱོན་ནས་སྐུ་མཚམས་མཛད་དེ་གཟིགས་རྟོག་དང་ཐུགས་དམ་གྱི་རིམ་པ་ལ་གཅིག་བརྩོན་པར་གྱུར་ཏོ། ། དེ་ནས་སྤྲེལ་ལོ་ལ་དྲུང་དོན་ཡོད་པ་གདན་སར་ས་སྐྱ་བཀའ་གྲོས་པས་གདན་དྲངས་ཏེ་བཞུགས་པའི་སྐབས་སུ། དྲུང་དོན་ཡོད་པ་བསྙུང་ནས་དྲུང་འདི་པ་གདན་དྲངས་ཏེ་བྱོན། དེ་ཡང་གཅེན་ཡིན་པའི་ཞེན་པ་ཙམ་དུ་མ་ཟད། བཅོམ་ལྡན་འདས་འཇམ་དབྱངས་དངོས་ཡིན་དགོངས་པའི་མོས་པ་ཚད་མེད་པ་མངའ་བས།
ཞག་མང་པོར་ཉིན་མཚན་རྒྱུན་མ་ཆད་པར་མནལ་དང་གསོལ་ལ་སོགས་པ་ཡིད་ལ་མི་བྱེད་པར་རྩེ་གཅིག་ཏུ་བསྙུང་གཡོག་ལ་བརྩོན་ཞིང་གསོལ་སྨན་དང་སྐུ་རིམ་རྒྱ་ཆེན་པོ་མཛད་ནའང་སྐུ་གཤེགས་པའི་ཚུལ་བསྟན་པའི་སྐུ་གདུང་གི་ཞབས་ཏོག་ཞུགས་ལ་ཞེན་པ་གསལ་འདེབས་རྣམས། དྲུང་པ་ཉིད་ཀྱི་ཕྱག་ལེན་མཛད་ཅིང་། དེའི་ཚེ་མེ་ཏོག་ཁ་དོག་སྣ་ཚོགས་པའི་ཆར་དང་། འཇའ་ཁ་དོག་སྣ་ཚོགས་པའི་གུར་དང་། བདེ་བར་གཤེགས་པ་ཉིད་དངོས་སུ་སེང་གེ་ལ་ཆིབས་ནས་ནམ་མཁའ་ལ་གཤེགས་པ་རྣམས་སྐྱེ་བོ་ཀུན་གྱིས་མཐུན་སྣང་དུ་གྲུབ་པའི་ལྟས་ཁྱད་པར་ཅན་བྱུང་བས་ཐམས་ཅད་ངོ་མཚར་བར་གྱུར་ཅིང་། དེའི་ཚེ་གཅེན་ཞི་བར་གཤེགས་ནས་ཞག་ཙམ་མ་ལོན་པ་ན། དྲུང་པ་འདི་པའི་མཚན་ལམ་དུ་གཅེན་བྱོན་ཏེ། བར་དོ་འདི་སྦྱང་དཀའ་བ་གཅིག་འདུག་པས། ཁྱོད་ཀྱང་འབད་པར་གྱིས་ཞེས་གསུངས་པ་གཅིག་བྱུང་གསུངས། ཐུགས་དགོངས་རྫོགས་པའི་ཕྱིར་དུ་གཤེགས་རྫོང་ལ།
དགེ་འདུན་ཁྲི་ཚོ་གཅིག་ལྷག་ཙམ་ལ་འབུལ་བ་གསེར་ཞོ་རེའི་འགྱེད་དང་བཅས་པ་དང་། གཙང་གི་ལྷ་སྡེ་གཞུང་དང་། ཆུ་ཞལ་གྱི་སྟོང་སྐོར་བརྒྱད་ཀྱིས་གཙོ་བྱས་དགོན་སྡེ་ཐམས་ཅད་དུ་མང་ཇ་འབུལ་བ་གྲལ་འགྱེད་དང་བཅས་པ་དང་། དབུས་ཕྱོགས་ཀྱི་དགོན་སྡེ་ཐམས་ཅད་དུ་ཇ་དང་བུ་རམ་གྱི་བསྙེན་བཀུར་རྒྱ་ཆེན་བསྒྲུབས་ཤིང་། ནང་རྟེན་འཇམ་པའི་དབྱངས་ཀྱི་སྐུ་ངོ་མཚར་གྱི་གཟི་འོད་འབར་བ་བཞེངས། གཞན་ཡང་ཟླ་དུས་ལོ་དུས་ཀྱི་མཆོད་པ་ལ་སོགས་པ་རྒྱ་ཆེར་བསྒྲུབས། རྒྱུན་དུ་ལོ་རེ་བཞིན་ས་སྐྱའི་ཚོགས་ཆེན་པོར་དྲོ་དང་ཟླ་ཇ་དང་སྒྲུབ་མཆོད་རྣམས་ཆོས་རྗེ་ཉིད་ཞི་བར་མ་གཤེགས་ཀྱི་བར་དུ་མ་ཆགས་པར་མཛད་དོ། ། ནང་རྟེན་གྱི་རབ་གནས་ལ་མཁན་ཆེན་རིན་པོ་ཆེ་བུ་སྟོན་པ་གདན་དྲངས་ནས། རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་བཞེངས་ཏེ། རབ་གནས་དགའ་སྟོན་རྒྱ་ཆེན་པོ་དང་བཅས་པ་མཛད།
དཀྱིལ་འཁོར་དེ་ལ་བརྟེན་ནས་རྡོ་རྗེ་དབྱིངས་ཀྱི་ཆོ་ག་ཞུས་ཤིང་། དེའི་ཐིགས་ཁང་དུ་དཔལ་མཆོག་རིགས་བསྡུས་ཀྱི་ཆོ་ག་ཞུས་སོ། ། དེ་ནས་ཤིང་ཁང་བླ་བྲང་དུ་བཞུགས་ཏེ། དན་གྱི་བླ་མ་དགེ་བའི་བཤེས་གཉེན་ཕལ་ཆེ་དང་ཕྱོགས་ཀྱི་དགེ་འདུན་དཔག་ཏུ་མེད་པ་ལ་གསུང་ངག་རིན་པོ་ཆེའི་གཞུང་བཤད་ཁྲིད་དབང་བྱིན་རླབས་ཆ་ལག་དང་བཅས་པ་རྒྱས་ཤིང་རྫོགས་པར་གནང་། དེ་ནས་རྒྱལ་པོ་ཆེན་པོས་བཞི་ཐོག་ཏུ་བཞུགས་ཞེས་པའི་ལྗགས་ས་དང་ཤེལ་དམ་བཞི། གསེར་དངུལ་གོས་དར་གྱི་གནང་སྦྱིན་དང་བཅས་པ་གནང་བ། སི་སྟུ་དར་མ་རྒྱལ་མཚན་གྱིས་ཁྱེར་ཡོང་སྟེ། གདན་ས་ཆེན་པོའི་བཞི་ཐོག་ཏུ་བཞུགས་པར་གསོལ་བ་བཏབ་ནས་བསྟན་པའི་མངའ་བདག་ཆེན་པོར་མངའ་བསྐུར་རོ། ། དེའི་དུས་སུ་བརྟག་པ་གཉིས་པ་ལ་སོགས་པ་ནང་གི་རྒྱུད་སྡེ་མང་པོ་དང་། བྱམས་ཆོས་ལ་སོགས་པ་ལུང་དང་ཚད་མ་རྣམ་འགྲེལ་ལ་སོགས་པ་རིགས་པའི་གཞུང་ལུགས་རྣམས་ཚོགས་ཆོས་སུ་གསུང་ཤིང་།
གསུང་ངག་རིན་པོ་ཆེའི་གཞུང་བཤད་དང་ཁྲིད་ལ་སོགས་པ་རྫོགས་རིམ་ཟབ་མོ་མང་པོ་དང་ཕྱི་ནང་གི་དབང་བསྐུར་མང་པོ་རྣམས་ཀྱིས་གདུལ་བྱ་རྣམས་ཀྱི་རེ་འདོད་ཡིད་བཞིན་དུ་བཀོང་བ་དང་། རང་ཉིད་ཀྱང་རིམ་གཉིས་ཟབ་མོའི་ཐུགས་དམ་རྣམས་ཀྱིས་ཉིན་མཚན་དུས་འདའ་བར་མཛད་དོ། ། བསྟན་པ་རིན་པོ་ཆེ་ཆེར་གསལ་བར་མཛད་དོ། ། དེ་ནས་བྱ་ལོའི་དཔྱིད། འཇིག་རྟེན་དབང་ཕྱུག་གི་སྤྲུལ་པའི་སྐུ་བདག་གཞན་བརྗེ་བར་ནུས་པའི་བྱང་ཆུབ་སེམས་དཔའ་ཆེན་པོ་རྒྱལ་བའི་སྲས་པོ་དཔལ་ལྡན་ཐོགས་མེད་བཟང་པོའི་དཔལ་བཞི་ཐོག་ཏུ་སྤྱན་དྲངས་ནས། མདོ་སྡེ་རྒྱན། དབུས་མཐའ། ཆོས་ཆོས་ཉིད་རྣམ་འབྱེད་དང་། ས་ལུགས་ཀྱི་རྡོ་རྗེ་འབྱུང་བ་རྣམས་ཀྱི་བཤད་པ། ཉི་ཁྲི་ལྔ་སྟོང་པ་དང་།
སངས་རྒྱས་ཡེ་ཤེས་ཞབས་ཀྱི་སྡུད་འགྲེལ་གཉིས་ཀྱི་ལུང་ལ་སོགས་པ་དུ་མ་གསན་ཅིང་ཐུགས་སུ་ཆུད་པར་མཛད་དོ། ། དེ་དག་གི་གནས་སྐབས་སུ་མངའ་བདག་བཀྲ་ཤིས་སྡེ་པ་དང་། བདག་མོ་ཀུན་དགའ་འབུམ་མ་འཆམ་པས་མངའ་རིས་སུ་མི་བདེ་བ་ཆེར་བྱུང་བ་ལ་དྲུང་ནས་ཞལ་ལྟ་བྱོན་ཏེ་བོ་དོང་དུ་བསོགས་ནས་འཁྲིགས་མཛད་དེ། མངའ་རིས་པ་རྣམས་ལོ་མང་པོའི་བར་དུ་བདེ་བ་ལ་བཀོད་ཅིང་། མངའ་བདག་ཤིན་ཏུ་དད་པས་འབུལ་བསྐྱེལ་རིམ་པར་བཏང་སྟེ། གདན་དྲངས་ནའང་སྟབས་གཤིས་ཀྱིས་བྱོན་པ་མ་གྲུབ། དེ་ནས་ཁྱི་ལོའི་དཔྱིད། མཐའ་ཡས་པའི་ཤེས་བྱ་ལ་དབང་འབྱོར་པས་བསྟན་པ་རིན་པོ་ཆེའི་མིག་གཅིག་པུ་འགྲན་ཟླ་མ་མཆིས་པའི་གང་ཟག་དམ་པ་བསམ་གྱིས་མི་ཁྱབ་པའི་ཡོན་ཏན་མངའ་བ་ཐམས་ཅད་མཁྱེན་པ་གཉིས་པ་རིན་པོ་ཆེ་བུ་སྟོན་པ་བཞི་ཐོག་ཏུ་སྤྱན་དྲངས་ནས། ཆོས་ཀྱི་རྣམ་གྲངས་གསན་པ་ལ་དམར་ཆོས་རྒྱལ་གྱི་ཊཱིཀྐའི་སྟེང་ནས་བདེ་མཆོག་རྩ་རྒྱུད་ཀྱི་བཤད་པ། གདན་བཞིའི་དབང་བརྒྱུད།
བྷ་ཝ་བྷ་ཏྲས་མཛད་པའི་རྒྱུད་འགྲེལ་དྲན་པའི་རྒྱུ་མཚན། དགེ་བའི་གོ་ཆས་མཛད་པའི་སྦྱོར་གདན་ཡན་ཆད་ཀྱི་སྡུད་འགྲེལ། རྒྱུད་ཊཱིཀ་ཨ་སཾ་ཀཱིརྟི་མ། ཨཱརྨ་དེ་ཝའི་དཀྱིལ་ཆོག སྒྲུབ་ཐབས། སྦྱིན་སྲེག ཡེ་ཤེས་དབང་ཕྱུག་མའི་སྒྲུབ་ཐབས། སྒྲུབ་ཐབས་བྷ་ཝ་བྷ་ཏྲ་དང་རྣམ་རྒྱལ་དབང་པོས་མཛད་པ་གདན་བཞིའི་འཁྲུལ་འཁོར་གྱི་ཆོ་ག རྣམ་སྣང་བསྲུང་བས་མཛད་པའི་ལྷན་སྐྱེས་ཀྱི་སྒྲུབ་ཐབས། ཀླུ་སྒྲུབ་ཀྱི་མཆན་ཁུང་སྦྱོར་བ།
ཨརྻ་དེ་ཝའི་ཤིང་གཅིག་གི་དཀའ་འགྲེལ། མཆོད་རྟེན་བུམ་པའི་མན་ངག བ་ལང་རྨིག་པའི་ཕྱི་ནང་གསལ་བའི་སྐོར་ཆ་ལག་དང་བཅས་པ། ཛེ་ཏ་རིའི་དེ་ཁོ་ན་ཉིད་བཞིའི་རབ་བྱེད། མ་ཧཱ་མཱ་ཡའི་དབང་རྔོག་ལུགས་དང་ཇོ་བོ་ལུགས་གཉིས། འགར་གྱི་ཊཱིཀྐའི་སྟེང་ནས་མཱ་ཡའི་རྒྱུད་ཀྱི་བཤད་པ། འགྲེལ་པ་རྒྱན་པས་མཛད་པ། ཀུ་ཀུ་རི་པའི་དཀྱིལ་ཆོག སྒྲུབ་ཐབས་རྒྱས་བསྡུས་གསུམ། དེ་ཁོ་ན་རྩ་འགྲེལ།
གཤེད་དམར་ལྷ་ལྔའི་དབང་། རྒྱུད་ལེའུ་བཅུ་དགུ་པ། བིརྺ་པའི་ལྷ་ལྔ་དང་ལྷན་སྐྱེས་ཀྱི་སྒྲུབ་ཐབས། གཏོར་ཆོག་འཁྲུལ་འཁོར་ཡང་འཁྲུལ་འཁོར་བྱང་བཟང་མ། ན་ལེནྡྲར་བཀོད་པའི་ལས་ཚོགས་ཀྱི་མན་ངག མཆོད་ཆོག བདུད་རྩི་ལྔའི་བྱིན་བརླབས་བིརྺ་པའི་གཞུང་དང་བཅས་པ། ལྷ་ལྔའི་བྱིན་བརླབས་མན་ངག་དང་བཅས་པ། འཁོར་ལོའི་དེ་ཉིད་གསལ་བ། དཱ་ན་ཤྲཱི་ལའི་སྒྲུབ་ཐབས།
འཁྲུལ་འཁོར་གྱི་མན་ངག དཔལ་འཛིན་གྱི་གཤེད་དམར་བཅུ་གསུམ་མའི་དཀྱིལ་ཆོག་སྒྲུབ་ཐབས། རྣལ་འབྱོར་བཞིའི་དེ་ཁོ་ན་ཉིད་ཀྱི་མན་ངག་གི་བྱིན་རླབས་གཞུང་། འཕོ་བའི་བྱིན་བརླབས་དང་མན་ངག ཏིང་ངེ་འཛིན་གྱི་བཅུད་ལེན། ཏིང་ངེ་འཛིན་གྱི་ཆོ་ག་མེ་ལྷ་མཆོད་པ། སྲུང་འཁོར་གྱི་བྱིན་རླབས་དང་མན་ངག འོད་འཛིན་མའི་བྱིན་རླབས། འོད་འཆང་མའི་སྒྲུབ་ཐབས། དམར་ནག་གི་མཆོད་ཆོག
མཎྜལ་གྱི་ཆོ་ག བློ་བཟང་གི་བསྐོར། ཤེས་རབ་སྐྱོང་གི་སྒྲུབ་ཐབས་སོ་བདུན་པ། འཇིགས་བྱེད་ཀྱི་རྒྱུད་རྟོག་པ་གཅིག་པ། ལ་ལི་ཏ་བཛྲའི་སྒྲུབ་ཐབས། ཛྙཱ་ན་ཀཱ་རཱའི་སྒྲུབ་ཐབས། འཇིགས་བྱེད་ཀྱི་སྒྲུབ་ཐབས་དང་ལས་བྱ་བའི་ཆོ་ག ཞི་དྲག་གི་ལས་བདུན་གཉིས། ཨ་མོ་གྷ་བཛྲའི་དཀྱིལ་ཆོག རཏྣ་ཨ་ཀ་རའི་ཚོགས་འཁོར་སྦྱིན་སྲེག
སློབ་དཔོན་འཇམ་པའི་དབྱངས་ཀྱི་འཇིགས་བྱེད་ཕྱག་གཉིས་པའི་སྒྲུབ་ཐབས། བསྟོད་པ་མི་ཐུང་ནག་པོ། དགྲ་ནག་གཞུང་ལུགས་ལ། ལ་ལི་ཏའི་མཆོད་རྟེན་སྒྲུབ་པ་དང་། ཞལ་གསུམ་ཕྱག་དྲུག་པའི་སྒྲུབ་ཐབས། སྲུང་འཁོར་གྱི་སྒྲུབ་ཐབས། གསང་འདུས་འཕགས་ལུགས་དང་ཇོ་བོ་ལུགས་ཀྱི་དབང་། སྒྲོན་གསལ། དཀྱིལ་ཆོག་ཟུང་འཇུག་གསལ་བ། ཆོ་ག་ཉི་ཤུ་པ།
སྒྲུབ་ཐབས་མདོར་བྱས་མདོ་བསྲེག རྡོར་སེམས་ཀྱི་སྒྲུབ་ཐབས། རྣམ་བཞག་རིམ་པ། རིམ་པ་ཁོངས་སུ་བསྡུ་བ། སྤྱོད་བསྡུས་སྒྲོན་མ། རིམ་ལྔ། སེམས་ཀྱི་སྒྲིབ་སྦྱོང་། བདག་བྱིན་བརླབས། མངོན་པར་འབྱུང་བ། ལམ་གྱི་རིམ་པ་ནག་པོ་པས་མཛད་པའི་དཀྱིལ་ཆོག་དང་གཏོར་ཆོག
རྒྱུད་ཕྱི་མའི་འགྲེལ་པ་ནཱ་རོ་པས་མཛད་པ། འཇམ་དཔལ་གྲགས་པའི་ཆོས་དབྱིངས་གསུང་དབང་དང་། སྒེག་པའི་རྡོ་རྗེའི་གསང་ལྡན་ཆེ་ཆུང་གཉིས་དང་། འཇམ་དཔལ་གཤིན་རྗེ་གཤེད་ཀྱི་ནམ་མཁའ་དྲི་མེད་ཆུང་བའི་དབང་། འཇམ་དཔལ་གྲགས་པའི་མཚན་བརྗོད་འགྲེལ་ཆེན། དཀྱིལ་ཆོག་སྙིང་པོ་རྒྱན། རྩ་ལྟུང་གི་འགྲེལ་ཆེན། འགྲེལ་པ་བར་བ། སྒེག་པའི་རྡོ་རྗེའི་སྔགས་དོན་རྣམ་གཟིགས། སྒྲུབ་ཐབས་གསང་ལྡན་གྱི་དཀྱིལ་ཆོག
སྦྱིན་སྲེག མཚན་བརྗོད་ཀླགས་པའི་སྒོམ་ཁོག་རྣམས་བྱང་ཆུབ་མཆོག་གིས་མཛད་པ། འཇམ་དཔལ་གཤིན་རྗེ་གཤེད་ཀྱི་འགྲེལ་ཆུང་དང་། དཀྱིལ་ཆོག་གི་ཐོག་དྲངས་པའི་གཞུང་ཐམས་ཅད་དང་། ཡང་དགེ་བསྙེན་མ་གྲགས་པ་སྦྱིན་མ་དང་། སྙན་གྲགས་དགེ་མེས་བྱས་པའི་འཇམ་དཔལ་གྱི་སྒྲུབ་ཐབས། སྨྲི་ཏིའི་སྤྱན་དབྱེ། ཐིག་གི་རྩ་འགྲེལ། རྩེ་མོ་རིགས་བསྡུས་དང་། ཀུན་རིག་དང་གཙུག་དགུའི་དབང་།
རྡོ་རྗེ་འབྱུང་བའི་བཤད་བཀའ། སེམས་པ་འབྱུང་ཆུང་། དེ་ཉིད་སྣང་ཆེན་བསྟོད་དུམ། དེ་ཉིད་སྣང་བའི་བར་མན་ཆད་ལ་འགྲེལ་པ་ཀོ་ས་ལའི་རྒྱན་དང་། སངས་གསང་བའི་འགྲེལ་པ་ཨ་ཝ་ཏ་ར། དཔལ་མཆོག་ཤེར་དུམ་འགྲེལ་ཆུང་། ཀུན་རིག་གི་རབ་གནས་ཆེན་མོ། པྲ་དྷིའི་ཐིག་རྩ་རྩ་འགྲེལ། ཀུན་སྙིང་དང་པྲ་ཛྙཱ་ཝ་ལི་གཉིས་ཀྱི་སྤྱན་དབྱེ། རབ་འབྱོར་བསྐྱངས་ཀྱི་སྦྱིན་སྲེག
ཀུན་སྙིང་གི་གཙུག་དགུའི་དཀྱིལ་ཆོག མི་འཁྲུགས་པ་བྱ་སྤྱོད་ལུགས་ཀྱི་རྗེས་གནང་། རྣམ་འཇོམས་བ་རི་པའི་རིག་གཏད་གཉིས། དེས་མཛད་པའི་འགྲེལ་པ་སྒྲུབ་ཐབས་དཀྱིལ་ཆོག་སོགས་རྒྱ་གཞུང་མང་པོ་དང་། དོན་ཞགས་ཀྱི་རྗེས་གནང་། རྒྱུད་ཆུང་། ཆོ་ག་ཞིབ་མོའི་ལེའུ། རྡོར་སེམས་མཆོད་ཆོག རབ་གནས་ངེས་དོན་སྙེ་མ་ལ་སོགས་པ་མང་དུ་གསན་ཞིང་ཐུགས་སུ་ཆུད་པར་མཛད་དོ། ། ཆོས་བཀའ་འདི་རྣམས་དྲུང་གི་ཞོར་ལ་བདག་གིས་ཀྱང་ཞུས་སོ། །
དེ་ནས་ཕག་ལོ་ལ་ཏའི་སི་སྟུ་བྱང་ཆུབ་རྒྱལ་མཚན་པ་དཔོན་ཆེན་རྒྱལ་བཟང་པས་གདན་དྲངས་པ་ལ་བརྟེན་ནས་དབུས་སུ་འཁྲུགས་པ་ཆེན་པོ་བྱུང་བའི་དུས་སུ། གདན་འདྲེན་བྱུང་པ་དང་ཁྱད་པར་ཏའི་སི་སྟུ་པ་རང་གི་ཕྱག་བྲིས་ཀྱི་ཡི་གེ་ཤངས་ནས་བྱུང་བ་ཕྱག་ཏུ་འཕྲོད་པས་ཐུགས་ཆེས་ནས། ཆགས་ཕྱིར་སློབ་དཔོན་ཆེན་པོ་ཆོས་ཀྱི་རྒྱལ་མཚན་པ་དང་། ཁང་གསར་བ་བདེ་ལགས་རྒྱལ་མཚན་པ་དང་། བླ་མ་མངོན་དགའ་བ་མཁན་པོ་ནམ་ཡེ་བ་ཁྲིད་དེ། ཟླ་བ་དྲུག་པ་ལ་དབུས་ཕྱོགས་ལ་འཆགས་བཏེག་ནས། ནང་པ་ཀུན་དགའ་འབུམ་གྱིས་ཐབ་ཀ་བཟུང་སྟེ། ལམ་ན་གནས་པ་རྣམས་ལ་གནོད་པ་ཅི་ཡང་མེད་པའི་ཁྲིམས་བསྡམས་ནས་བྱོན། ཡ་འབྲོག་གྷ་འདར་འཚོགས་འདུ་མཛད་དེ། ཏའི་སི་སྟུ་བ་དཔང་ལག་ཏུ་གཏོང་དགོས་པའི་ཞལ་ལྟ་མཛད་པས་དཔོན་ཆེན་པ་གློ་བུར་དུ་བྲོས་པ།
ཆོས་རྗེ་པ་སྐུ་འཁོར་བདུན་གྱི་རྗེས་སུ་རྒྱུགས་པས་ཡར་སྲིབ་ནས་ཟིན། དེར་ཞལ་ལྟ་མཛད་པས་སི་སྟུ་བ་དཔང་ལག་ཏུ་གཏོང་བའི་ཡི་གེ་ལོན་ཏེ་ཕྱིར་བྱོན་ནས་འཁྲིགས་མཛད་ཅིང་། དེ་ནས་ཡར་ལུང་སྐྱི་ཕུ་ལ་ལམ་མཛད་དེ་སྣེ་སྡོང་དུ་གདན་དྲངས་ནས་ཞབས་ཏོག་དང་འབུལ་ནོད་བསྒྲུབས། དེ་ནས་ཕག་མོ་གྲུར་སྤྱན་སྔ་རིན་པོ་ཆེ་གྲགས་པ་རྒྱལ་མཚན་པས་གདན་དྲངས་ནས་ཐུགས་བསྐྱེད་ཞུས། བསྙེན་བཀུར་དང་འབུལ་ནོད་རྒྱ་ཆེན་པོ་མཛད། དེ་ནས་བསམ་ཡས་སུ་བྱོན་ཏེ་གཙུག་ལག་ཁང་གི་བཞིག་གསོ་རྣམས་གཟིགས་ནས། སློབ་དཔོན་ཤེས་རབ་དཔལ་ལ་ཕྱག་རྫས་ཀྱི་དངོས་པོ་ཚན་ཆེན་བཞག་སྟེ་བཞིག་གསོས་ལ་བསྐོས་ནས། ཇོ་བོ་བྱང་ཆུབ་ཆེན་པོ་ལ་གསེར་གྱི་ཁྲི་རྒྱབ་ཡོལ། རྒྱ་ཕིབས་སྟེང་འོག་གཉིས་ཀྱི་བར་ལྕམ་གྱི་དྲྭ་བས་སྦྲེལ་ནས་བྱའི་གནོད་པ་ལས་སྐྱོབ་པ། སྟེང་ཁང་གི་ཞལ་བ་དང་རི་མོ།
ཁམས་གསུམ། བུ་ཚལ་དགེ་རྒྱས་རྣམས་ཀྱི་འཆོས་དགོས་དང་རི་མོ། ཆོས་རྗེ་ས་སྐྱ་པའི་ཆོས་ཁྲི་ལ་གཡུ་ཐོག་ལ་སོགས་འཆོས་དགོས་སྔ་མ་རྣམས་ཀྱི་ཞལ་ལྟ་མཛད་ནས་རྒོད་དཀར་ལ་ལ་བྱོན་ཏེ། དཔོན་སྨོན་ལམ་པའི་གཤེགས་རྫོང་གསེར་ཆབ་ཀྱི་གྲལ་དབུ་ལ་གདན་དྲངས། དེ་ནས་ལྷ་སར་ཇོ་བོའི་དྲུང་མཇལ་གསེར་ཆབ་གསོལ། དཀར་མེ་མང་པོ་ཕུལ། དེའི་དུས་སུ་དབུས་ཀྱི་ཁྲི་སྐོར་སྡེ་དགོན་ཐམས་ཅད་ཀྱི་མཇལ་འཕྲད་བྱས་ཏེ། ཞབས་ཏོག་བསྙེན་བཀུར་འབུལ་ནོད་རྒྱ་ཆེན་པོ་བསྒྲུབས། དེ་ནས་གནམ་གྱི་ཕྱོགས་ལ་ལམ་མཛད་དེ་གཙང་གི་བྱང་འཁྲིས་ལ་བྱོན། རྟ་ནག་རི་ཁུང་དུ་ཕེབས།
ཏའི་སི་སྟུ་བ་བོ་དོང་ནས་བསུ་པ་བྱོན་ཏེ། མཇལ་ཕྲད་མཛད་ནས་ཐུགས་བསྐྱེད་ཞུས། དེ་ནས་བོ་དོང་དུ་བྱོན་ཏེ་ཏའི་སི་སྟུ་བ་དབུས་ལ་འབྱོན་པའི་རྫོང་བ་མཛད་ནས་གདན་ས་ཆེན་པོར་གཞིས་པ་རྣམས་ཀྱི་བཀུར་སྟིའི་བསུ་བ་ཕུན་སུམ་ཚོགས་པ་དང་བཅས་ཏེ་ཕེབས་ནས་བཞུགས་དུས། གོང་མའི་གདན་འདྲེན་གྱི་གསེར་ཡིག་པ་ནོ་ག་ཚེ་དབེན་དང་། ཨ་ཁྲོ་ནམ་མཁའ་རྒྱ་མཚོ་དང་། དཔོན་ཆེན་དབང་བརྩོན་གྱིས་དཔོན་ཆེན་གྱི་ལས་ཁ་བླངས་ཏེ། འབུལ་སྐྱེལ་གྱི་གསེར་ཡིག་པ་མང་པོ་དང་བཅས་པས་སླེབས་ཏེ། གདན་འདྲེན་གྱི་མཇའ་ས་བསྒྲགས། གནང་སྦྱིན་གྱི་གསེར་དངུལ་གོས་དར་མང་པོ་དང་། གསེར་ཡིག་པ་གཉིས་པོས་གསེར་བྲེ་རེ་རེས་ཐོག་དྲངས་པའི་འབུལ་བ་དང་།
གོང་དུ་ལོ་གསར་འབུལ་དུ་བཏང་བའི་ཁམས་པ་རྒྱལ་མཚན་དཔལ་གྱིས། གོང་མ་ཡོན་མཆོད་ཆེན་པོའི་གནང་སྦྱིན་གསེར་བྲེས་ཐོག་དྲངས་པའི་དར་ཁང་གི་གོས་དར་ཡུག་ཉིས་བརྒྱ་ལྷག་དང་། གཞན་ཡང་རྒྱལ་རྒྱུད་དཔོན་མོ་མི་དཔོན་བོད་ཀྱི་པག་ཤི་སོ་སོས་བསྐུར་བའི་འབུལ་བ་གསེར་དངུལ་གོས་དར་ཚན་ཆེན་པོ་དང་བཅས་པ་ཕུལ་བས་གདན་ཐོག་གཅིག་ཏུ་ཞོ་ཁྲི་ཚོ་ལྷག་ཙམ་ཕྱག་ཏུ་བྱུང་ངོ་། ། དེ་ནས་བྱི་ལོ་ཟླ་བ་དང་པོ་ལ་གདན་སའི་བླ་མ་རྣམས་དང་། སྭོ་ན་ཝི་སྭི་པ་སྟོང་སྐོར་སོ་སོའི་མཁན་པོ་རྣམས་ཚོགས་ཏེ། སྔར་སྲོལ་བཞིན་ཞུ་འབུལ་བྱས་པས། ཞལ་ལྟ་ལ་གོང་དུ་ཞུ་བ་གཏོང་ཞིང་། དེའི་ལན་མ་སླེབ་བར་དུ་མདོ་ཁམས་བར་འབྱོན་པས། ལྷ་སྡེ་མི་སྡེ་རྣམས་ལ་ཁལ་རྟ་ཟ་ཟི་ལ་སོགས་ཀྱིས་གནོད་འཚེ་མི་ཡོང་བའི་ཁག་ཁུར་དགོས་གསུངས་ནས་ཞལ་གྱིས་བཞེས། དཔོན་ཆེན་གྱིས་ཞལ་ཏ་བཞིན་བསྒྲུབས་པར་བྱས་སོ། །
དེ་ནས་ཟླ་བ་གསུམ་པ་ལ་དྲུང་དོན་ཡོད་པའི་དུས་མཆོད་ལ་དམིགས་ནས། གདན་སའི་ལག་ལེན་ཤེས་ཚད་གདན་དྲངས་པ་ལ་ལྔ་བརྒྱ་ལྷག་ཙམ་བྱུང་བས་བཞི་ཐོག་གི་ཚོམས་ཆེན་མོར་ཀུན་རིག་གི་སྒྲུབ་མཆོད་ཞག་བདུན་མཛད་པའི་ཕྱག་ལེན་ཐམས་ཅད་ཀྱང་སྔ་མོ་ཉིད་ནས་བསྒྲིགས་པ་ལྟ་བུར་ཁྲིགས་གཅིག་ཏུ་བྱུང་བས་ངོ་མཚར་དུ་གྱུར་ཅིང་། དབུས་ཕྱོགས་ནས་བྱུང་བའི་ཕྱམ་རྣམས་དང་གྲེ་རྟ་རྣམས་སོ་སོར་འབུལ་བ་རྒྱ་ཆེན་པོ་མཛད། ཆོ་ག་བ་ཕྱོགས་གཅིག་ཚོགས་པ་ལ་དེ་རེས་རང་མང་བར་གྲགས་སོ། ། དེར་རྗེས་གསེར་ཡིག་པས་གུར་རིགས་བསྡུས་ཀྱི་ཆོ་ག་ཞུས་དུས། གུར་ནས་གསུང་པའི་གར་རྒྱས་པ་དང་བཅས་ཏེ་ཆོ་ག་མཛད་པས་ངོ་མཚར་བར་གྱུར་ཅིང་། དཀྱིལ་འཁོར་དེ་ཉིད་ལ་སློབ་དཔོན་ཆེན་པོ་བློ་གྲོས་རྒྱལ་མཚན་པ་དང་། བླ་མ་ཀུན་དཔང་པས་གཙོ་མཛད་པའི་བཤེས་གཉེན་མང་རགས་ཀྱིས་ཀྱང་ཆོ་ག་ཞུས་སོ། ། དེ་ནས་ཟླ་བ་བཞི་པ་ལ་ཕྱི་ཕྱག་ལ་དམིགས་ཏེ། ཚོགས་ཆེན་པོར་གོས་དར་གྱི་འགྱེད་ཕུན་སུམ་དང་།
དཀར་ཕུབས་སུའང་བླ་མ་རྣམས་ཀྱིས་གཙོ་མཛད་བརྒྱ་ཚོ་སོ་སོའི་བླ་མ་དགེ་བའི་བཤེས་གཉེན་གྲགས་བཏུས་གསེར་ཡིག་པ་དང་བཅས་པ་དཀར་ཕུབས་ཁེང་པ་ལ་འབུལ་བ་རྣམས་བཞག་གོས་དར་གྱི་འགྱེད་ཕུན་སུམ་ཚོགས་པ་མཛད་ཅིང་། དུས་ཕྱིས་ཀྱི་དེ་དུས་རང་ས་སྐྱ་དར་ཞིང་ལོངས་སྤྱོད་ཆེ་བར་གྲགས་སོ། ། དེ་ནས་བྲག་ཁ་དང་བྲག་ཕུག་ལ་སོགས་ཉིད་ཀྱི་བླ་མ་རྣམས་ཀྱི་གདན་སར་བྱོན་ནས་འབུལ་བ་གནང་སྦྱིན་གོས་དར་གྱི་འགྱེད་དང་བཅས་པ་ཕུལ་དུ་ཕྱིན་པ་མཛད་དོ། ། དེ་ནས་གོང་དུ་ཞུ་བ་དང་སྔ་འཕང་ལ་ཚ་འཕྲང་དབོན་པོ་བསོད་ནམས་འོད་ཟེར་དང་གསོལ་ཇ་བ་རྒྱ་མཚོ་མངགས་ཏེ་ཟླ་བ་ལྔ་པ་ལ། གདན་ས་ཆེན་པོའི་བླ་མ་དང་དགེ་འདུན་སྐྱེ་བོའི་ཚོགས་དང་བཅས་པ་རྣམས་ལ་ཐུགས་བསྐྱེད་གསུངས། དེའི་ཚེ་ནམ་མཁའ་ལ་ལྷའི་མེ་ཏོག་གི་ཆར་ཆེན་པོ་བབ་པས་ཐམས་ཅད་རྩེ་གཅིག་ཏུ་ལྷག་པར་དད་པར་གྱུར་ཏོ། ། དེ་ནས་དབོན་བློ་གྲོས་རྒྱ་མཚན་པ་ལ་ཤེལ་དམ་གྱིས་མགོ་བྱས་པའི་གནང་སྦྱིན་རྒྱ་ཆེར་མཛད་ནས། ཚོགས་ཆོས་མ་ཆག་པར་གསུང་བ་ལ་སོགས་པ་ཆོས་འཇིག་རྟེན་གྱི་ཞལ་ཏ་གནང་ནས་ཉིད་ཀྱི་གདན་སར་བཞི་ཐོག་ཏུ་བསྐོས། དེ་ནས་སེམས་ཅན་རྣམ་ལ་གནོད་པ་སྤང་བའི་ཕྱིར་རྟ་ལ་ཆིབས་པ་སྤངས་ནས་ཞབས་ཐང་མཛད། སྐུ་འཁོར་ཀུན་གྱིས་ཀྱང་ཟ་མ་དང་འུ་ལག་ལ་སོགས་པ་གནོད་པ་ཅི་ཡང་མེད་པར་མཛད་དེ་བྱོན་པའི་ཚེ།
གདན་ས་ཆེན་པོའི་བླ་མ་དང་དགེ་འདུན་སྐྱེ་བོའི་ཚོགས་དང་བཅས་པས་སྐྱེལ་ཐུང་མཛད་པའི་དུས་སུ། ཐམས་ཅད་ཡིད་མི་དགའ་བར་གྱུར་ཏེ་མིག་མཆི་མས་བརླན་ཞིང་སྨྲེ་བསྔགས་འདོན་ལ་དུང་ཡང་སྐད་མེད་པར་སོང་། ས་སྐྱའི་མདངས་ཀྱང་ཤོར་ནས་མོག་མོག་པོར་གྱུར། དེ་ནུབ་སྲོན་དུ་བཞུགས་འབུལ་བ་དང་གནང་སྦྱིན་གྱ་ནོམ་པ་མཛད་དེ། ཚ་མོ་རོང་དུ་བྱོན་ནས་ཆབ་ཚན་ལ་བཞུགས་སོ། ། དེར་ཆོས་རྗེ་རྒྱལ་སྲས་པ་གདན་དྲངས་ནས་ཁམས་གསུམ་རྣམ་རྒྱལ་གྱི་དབང་བཀའ་ཞུས། དེ་ནས་རིམ་གྱིས་ལམ་གྱི་སྡེ་དགོན་སོ་སོས་སྤྱན་དྲངས་ནས་ཐུགས་བསྐྱེད་ཞུས་པའི་ཚེ། མེ་ཏོག་གི་ཆར་ཀུན་གྱིས་མཐུན་སྣང་དུ་གྲུབ་པ་བབས་པས་ངོ་མཚར་བར་གྱུར་ཅིང་། སྐྱེས་བུ་དམ་པ་འདི་ཉིད་མི་བཞུགས་པས་སའི་བཅུད་ཉམས་འགྲོ་བར་འདུག་ཅེས་ཡིད་གདུང་བར་གྱུར་ཅིང་། དེའི་ཚེ་བསྙེན་བཀུར་དང་འབུལ་བ་རྒྱ་ཆེན་པོ་བྱས་པ་རྣམས་སོ་སོར་གནང་ནས་མ་བཞེས་སོ། །
དེ་ནས་ནུབ་གནས་གསར་དུ་མཁན་ཆེན་རིན་པོ་ཆེ་བུ་སྟོན་པ་གདན་དྲངས་ནས་ཟླ་བ་གཉིས་ཀྱི་བར་དུ་ཆོས་གསན་པ་ལ། དུས་འཁོར་ཡོངས་རྫོགས་ཀྱི་དབང་། རྒྱུད་འགྲེལ་གྱི་བཤད་པ། བདེ་དགེས་ཀྱི་བསྟོད་འགྲེལ། འགྲེལ་ཆུང་པདྨ་ཅན། དབང་མདོར་བསྟན་རྩ་འགྲེལ། དོན་དམ་བསྙེན་པ། ཨ་ཙ་ལའི་བཤད་སྦྱར། དབང་རབ་བྱེད། དེའི་འགྲེལ་པ་དཱ་རི་ཀཱ་པས་མཛད་པ།
སྭཱ་དྷུ་པུ་ཏྲ་དང་དུས་ཞབས་པའི་སྒྲུབ་དཀྱིལ་ལ་སོགས་པ་དུས་འཁོར་གྱི་སྒྲུབ་དཀྱིལ་ཆ་ལག་དང་བཅས་པའི་རྒྱ་གཞུང་ཐམས་ཅད་དང་། རྒྱ་བོད་ཀྱི་སྦྱོར་དྲུག་བོད་ན་ཇི་སྙེད་ཡོད་པ་རྣམས་ཏེ། མདོར་ན་དུས་འཁོར་ཆ་ལག་དང་བཅས་པ་དང་། བདེ་ཆེན་རལ་གཅིག་གི་དབང་དང་དེའི་སྐོར་ཐམས་ཅད་དང་། འཇིགས་བྱེད་སྐྱོ་ལུགས་ཀྱི་དབང་། དྲག་པོ་དབང་བདུན་གྱི་རྗེས་གནང་། རྒྱུད་རྟོག་བདུན་རྟོག་གསུམ། དེའི་འབྲུ་འགྲེལ། གཏམ་རྒྱུད་ཀྱི་རྟོག་པ་རྩ་འགྲེལ། འཇིགས་བྱེད་ལྷ་དགུ་མ་དང་ལྷ་ཞེ་དགུ་མའི་མངོན་རྟོགས་འཛིམས་པ་རིན་ཤེས་སྦྱར་བ།
སེང་ལྡེང་ཕུར་པའི་གདམ་པ། ཡི་གེ་བཅུ་པ་དང་སྤེལ་མ་དང་མི་རོ་བམ་པ་ལ་བསྟེན་པ་གཉིས། སྒྲུབ་ཐབས་དྲག་པོ་ཕྱོགས་གཅིག་པ་ཞི་བ་ཡེ་ཤེས་ཀྱིས་མཛད་པ། དེ་ཉིད་ལྔ་པའི་བསྟོད་པ། དོན་ཡོད་རྡོ་རྗེའི་སྒྲུབ་དཀྱིལ་དགྲ་ནག་ཞང་ལུགས་ཀྱི་དབང་དང་། ཞང་ལུགས་ཀྱི་རྒྱ་བོད་ཀྱི་ཡིག་ཆ་རྣམས་དང་། ཕར་ཕྱིན་གྱི་བཤད་པ། ཉི་ཁྲི་སྣང་བ་ལ་སོགས་པ་མང་དུ་གསན། དེ་ནས་ཆོས་ལུང་དུ་བྱོན་ཏེ། མཁན་ཆེན་རིན་པོ་ཆེ་བསོད་ནམས་གྲགས་པ་ལ་མཇལ་ཕྲད་མཛད་ཅིང་།
དེ་ཉིད་བསྙུང་གཞི་དྲག་པོས་ཞལ་ལྐུགས་པ་ལ་ཆོས་རྗེ་བས་བདག་མེད་མའི་རྡུལ་ཚོན་གྱི་དབང་བཀའ་མཛད་པ་ཙམ་གྱིས། བསྙུན་པ་དྭངས་པས་ཤིན་ཏུ་དངས་ཅིང་ངོ་མཚར་བར་གྱུར། དེར་བཞུགས་པའི་མཁན་སློབ་དགེ་འདུན་རྣམས་ལ་འབུལ་བ་དང་། གྲལ་འགྱེད་གནང་སྦྱིན་དང་བཅས་པ་མཛད། དེ་ནས་བུ་སྟོན་རིན་པོ་ཆེ་པ་དང་དཔོན་སློབ་རྣམས་པས་འབྲས་ཡུལ་དུ་བྱོན་ནས་ཟླ་བ་གཉིས་ཀྱི་བར་དུ་བཞུགས་ཏེ་ཡང་ཆོས་བཀའ་གསན་པ་ལ། བདེ་མཆོག་ལོ་ཧི་པ་ཇོ་བོ་ལུགས་དང་། པཎ་ཆེན་ཤཱཀྱ་ཤྲཱིའི་ལུགས་དང་། ལ་བ་པའི་ལུགས་དང་། ལོ་ཆུང་ལུགས་རྣམས་ཀྱི་དབང་དཀའ་དང་། དེ་རྣམས་ཀྱི་རྒྱ་བོད་ཀྱི་ཡིག་ཆ་མང་པོ་དང་།
བདེ་མཆོག་བཅུ་གསུམ་མ་ཁྲོ་ཕུ་བ་དང་། མཻ་ཏྲི་བ་དང་ལ་བ་པ་རྣམས་ཀྱི་དབང་། སྒྲུབ་དཀྱིལ་ཆ་ལག་མང་པོ་དང་། བདེ་མཆོག་སྡོམ་འབྱུང་གི་དབང་རྒྱུད། རཏྣ་རཀྵི་ཏས་མཛད་པའི་འགྲེལ་པའི་བཤད་བཀའ། བདེ་མཆོག་ལྷ་ལྔ་དང་། ཕག་མོ་མངོན་འབྱུང་གི་དབང་སྒྲུབ་དཀྱིལ་དང་བཅས་པ། རྗེ་བཙུན་མ་རིན་ཆེན་རྒྱན་གྱི་བྱིན་རླབས་དང་། དེའི་ཆོས་སྐོར་གྲུབ་པ་སྡེ་བདུན་ལ་སོགས་པ་རྒྱ་བོད་ཀྱི་ཡིག་ཆ་མང་པོ་དང་། ཕག་མོ་དམར་ཆུང་གི་སྐོར་རྣམས་ཨུ་རྒྱན་སྒྲོལ་མ།
མཆོག་གི་སྒྲོལ་མ། སྒྲོལ་མ་ལྷ་མངས་ཀྱི་དབང་ལ་སོགས་པ། སྒྲོལ་མའི་སྐོར་མང་པོ་དང་། གསང་འདུས་ཡེ་ཤེས་ཞབས་ལུགས་དང་ཇོ་བོ་ལུགས་ཀྱི་དབང་དང་སྒྲུབ་དཀྱིལ་ལ་སོགས་སྐོར་མང་པོ་དང་། ཕྱག་རྡོར་འགྲོ་བཟང་ལུགས་ཀྱི་དབང་བྱིན་རླབས་རྗེས་གནང་རིགས་གཏད། དེའི་ཆོས་སྐོར་གྱི་རྒྱ་བོད་ཀྱི་གཞུང་མང་པོ་དང་། མི་འཁྲུག་པ་ཇོ་བོ་ལུགས་ཀྱི་དབང་། དེའི་སྐོར་ཛེ་ཏ་རིས་མཛད་པའི་སྒྲུབ་དཀྱིལ་སོགས་རྒྱ་གཞུང་ཚན་ཆེན་པོ་དང་། ཕག་མོ་གཞུང་དྲུག་གི་བྱིན་བརླབས་ལ་སོགས་པ་དཔྱལ་པའི་ཡིག་ཆ་ཕལ་ཆེ་བ་དང་། རྟ་མགྲིན་ཤོ་ན་བཞི་སྐོར་གྱི་སྒྲུབ་ཐབས་སོགས་དེའི་སྐོར་མང་པོ་དང་།
ཀུ་རུ་ཀུལླེའི་རྗེས་གནང་སོགས་དེའི་སྐོར་གྱི་རྒྱ་བོད་གཞུང་མང་པོ་དང་། མགོན་པོ་ཕྱག་བཞི་པའི་རྗེས་གནང་སོགས་དེའི་སྐོར་གྱི་རྒྱ་བོད་ཀྱི་གཞུང་མང་པོ་དང་། ཕྱག་ཆེན་གྲུབ་སྙིང་ལ་སོགས་པ་དང་། སྙིང་པོའི་སྐོར་དོ་ཧཱ་ལ་སོགས་ཕྱག་ཆེན་གྱི་སྐོར་ཐམས་ཅད་དང་། ཞི་བྱེད་རྒྱུད་ཕྱི་མའི་སྐོར་ཐམས་ཅད་དང་། ནཱ་རོ་ཆོས་དྲུག་གི་སྐོར་ཐམས་ཅད་དང་། ཁ་རག་རིན་སྤུངས་ལོ་རྒྱུས་དང་བཅས་པ་དང་། ནམ་མཁའ་གོ་འབྱེད་ཀྱི་བྱིན་རླབས་དང་གཅོད་སྐོར་ཐམས་ཅད། ཟངས་དགར་ལུགས་ཀྱི་རྣམ་སྲས་སྐོར་དང་། ཛཾ་བྷ་ལའི་ཁྲོ་ཕུ་བའི་ལུགས་ཀྱི་རྒྱ་གཞུང་མང་པོ་དང་།
རྣམ་པར་གཏན་ལ་དབབ་པ་བསྡུ་བ། འབྲེལ་བརྟག་རང་འགྲེལ་དང་བཅས་པ། རིགས་ཐིགས་ཀྱི་འགྲེལ་པ་དུལ་ལྷས་མཛད་པ་ལ་སོགས་པ་སྟེ། མདོར་ན་བླ་མ་དེ་ཉིད་ཀྱི་གསན་ཡིག་ལ་ཡོད་པའི་སྔགས་ཕྱོགས་ཕལ་མོ་ཆེ་གསན་ཅིང་། དེ་ཉིད་ཀྱིས་མཛད་པའི་རྩོམ་པ་ཕལ་ཆེ་བ་གཅིག་གིས་ཞུ་བ་པོའང་མཛད་དེ། དེ་རྣམས་ཀྱི་བཀའ་ལུང་བཤད་པ་ཁྲིད་ལ་སོགས་པ་ཡོངས་སུ་རྫོགས་པར་གསན་ནས་ཐུགས་སུ་ཆུད་པར་མཛད་དོ། ། དེ་དུས་མཁན་ཆེན་རིན་པོ་ཆེའི་གསུང་གིས་འདམ་གྱི་བར་ལས་འབྱོན་མི་དགོས་པ་འདུག་ཅིང་ཕྱིས་ཀྱང་ཞལ་མཇལ་བར་གདའ་ཡི་གསུངས་ནས་ལུང་བསྟན་ཏོ། ། བདག་ཅག་ལའང་ཆོས་རྗེ་པ་ཉིད་འདིའི་རེས་གདན་ས་ནས་ཕྱག་འདེགས་དུས་ཆེན་པོ་གྲགས་པ་དཔལ་གྱི་བྲང་ཁང་དུ་གདན་དྲངས་ནས་ཞག་གཅིག་བཞུགས་འདུག་པའི་ཚེ་ཞལ་ཏ་གནང་བ་ལ། སྔར་གྱི་འཕྲོའི་ཆོས་བཀའ་འགའ་ཞུ་དགོས་ཡོད་པས་ཕྱག་ཕྱིར་འགྲོ་དགོས་གསུང་ཞིང་རང་ཀྱང་འདོད་ཆོས་འདྲ་ཞུ་དགོས་ཡོད་པས་འགྲོ་ཆས་བྱས་ནའང་།

ཁམས་ཟི་ནས་དེ་རེས་མཐོན། རྗེས་སུའང་ཞལ་ལྟ་བསྐྱར་མ་བྱུང་བས་འབྲས་ཡུལ་དུ་ཕྱག་ཕྱི་ཟིན། དེ་ནས་ཟླ་བ་དགུ་པའི་ཞུགས་ཙམ་ལ་ཕྱག་བཏེག་སྟེ། གནམ་ཕྱོགས་ལ་མཛད་ནས་འཕན་ཡུལ་མཐོང་སྨོན་དུ་ཕེབས། དེ་དུས་དཔོན་ཆེན་དབང་བརྩོན་པས་དབུས་གཙང་གི་དམག་ཆེན་བསྡུས་ནས་ཡར་ལུང་དུ་འདྲེན་ཆས་བྱས་པའི་ཚེ། མཐོང་སྨོན་དུ་སྭོ་ན་སྭི་པ་རྣམས་དང་སྒོམ་པ་ཀུན་རིག་ལ་སོགས་པ་ཚོགས་འདུ་ཆེར་བྱུང་དུས་དཔོན་ཆེན་ལ་གནང་སྦྱིན་ཚན་ཆེན་པོ་མཛད་ནས་དམག་གཅོག་དགོས་པའི་ཞལ་ཏ་དང་འཇམ་འཁྲིགས་མཛད་པའི་གསུང་ནན་ཆེན་པོ་བྱོན་ནའང་གཏན་མ་ཉན་པའི་རྒྱུ་མཚན་གྱིས། གོང་དུ་མི་འབྱོན་པར་ཐག་བཅད་དེ། ནོ་ག་ཚེ་དབེན་ཁམས་མ་བདེ་བར་འདམ་དུ་སོང་ཡོད་པ་རྫོང་བ་ལ་བྱོན་དུས་སྟག་ལུང་དུ་སྤྱན་དྲངས་ནས་ཐུགས་བསྐྱེད་ཞུས། བསྙེན་བཀུར་དང་འབུལ་བ་རྒྱ་ཆེན་པོ་བྱས། དེ་དུས་ཆོས་རྗེ་པའི་དྲུང་དུ་རིན་པོ་ཆེ་རད་ན་ཨ་ཀ་རས། བདག་རིན་པོ་ཆེ་ནམ་མཁའ་དཔལ་བའི་སློབ་གཉེར་ལ་འཇོག་པར་ཞུས།
དེ་ནས་ལམ་གཡང་ལ་ལ་མཛད་དེ་བྱོན་པའི་ཚེ། ཁ་བ་ཆེན་པོ་བབས་པ་དང་གྲང་དུས་ཡིན་པས་འཁོར་རྣམས་རང་རང་གི་གོས་སྲིན་མ་བརྩེགས་ནས་བགོས་ཀྱང་ལག་པ་མི་ཐོན་པ་ཙམ་གྱི་ཤིན་ཏུ་གྲང་པོ་གྱུར་ནའང་། ཆོས་རྗེ་ཉིད་ཐང་རྐྱང་མཛད་དེ་ཕྱག་འཁར་བསྣམས་ནས་བྱོན་པ་ན་སླར་རླངས་པ་ཐོལ་བ་ཙམ་འདུག་པ་ལ་ངོ་མཚར་བར་གྱུར་ཏེ་ཞུས་པས། སྔར་གྱི་གཏུམ་མོའི་གྲུབ་ཐོབ་རྣམས་རས་རྐྱང་གི་ཆོག་པ་ཡིན། རང་རེས་ཀྱང་དམིགས་པ་ཅུང་ཟད་བཟུང་བས་ཁྱད་ཡོང་བར་འདུག་གསུངས། དེ་ནས་གྲོག་འཁར་དུ་ཕེབས་ཏེ་གསེར་ཡིག་པ་དང་མཇལ། གསེར་གྱི་དམ་པེ་ཆེ་བ་གཅིག་གིས་གཙོ་བྱས་རྔ་མ་དཀར་ནག་ལ་སོགས་པ་མང་པོ་འཁོར་དང་བཅས་པ་ལ་གནང་སྦྱིན་དང་རྫོང་ཕུན་སུམ་ཚོགས་པ་མཛད། དྲིལ་བུ་བ་དང་ཚེ་དཔག་མེད་ཀྱི་དབང་བསྐུར་གནང་། སྨན་སྤྱད་ཀྱི་ཞལ་ཏ་མཛད་ཀྱང་། ནད་ལྗིས་པས་འདས་པ་ན།
ངན་སོང་སྦྱོང་བའི་ཆོ་ག་དང་། བསྲེག་སྦྱོང་ལ་སོགས་པ་རྗེས་ཀྱི་བྱ་བའི་ཞལ་ཏ་གནང་། ཡུལ་དེ་པ་རྣམས་ཀྱིས་བསྙེན་བཀུན་དང་མར་གྱི་དཀར་ཏོག་རྒྱ་ཆེར་ཕུལ། སོ་སོའི་བསམ་པ་དང་བག་ལ་ཉལ་དང་མཐུན་པའི་སེམས་བསྐྱེད་ལ་སོགས་པ་ཆོས་ཀྱི་སྦྱིན་པ་མཛད་ནས་ཐར་པའི་ས་བོན་བཞག་སྟེ་འཁོར་མཐའ་ཅན་དུ་མཛད་དོ། ། དེ་ནས་ཕྱིར་བྱོན་ཏེ་རས་སྒང་དུ་ཕྱག་ཕེབས། དངུལ་གདུང་ཆེ་ཆུང་དང་ཇོ་བོའི་ཐུགས་དམ་རྣམས་ལ་འདམ་ནས་བྱུང་བའི་མར་ཐམས་ཅད་ཕུལ། རྒྱ་དཔེ་རྣམས་ཀ་གཉིས་མའི་མདོའི་ཁྱམས་སུ་གདན་དྲངས་ཏེ། མཆོད་བསྟོད་རྒྱ་ཆེན་མཛད་པའི་ཚེ། ནམ་མཁའ་ལ་འཇའ་ཚོན་ཁ་དོག་སྣ་ཚོགས་པ་འཁྲིགས། བཀའ་གདམ་པའི་དགེ་བའི་བཤེས་གཉེན་རྣམས་ཀྱི་རྣམ་ཐར་ལ་སོགས་པའི་ཆོས་གསུང་པའི་ཚེའང་མེ་ཏོག་གི་ཆར་ཆེན་པོ་བབས་ཏེ་ཐམས་ཅད་ངོ་མཚར་བར་གྱུར་ཏོ། །
དེ་ནས་དབེན་པ་ཁོ་ན་མཛད་པར་དགོངས་ཏེ། གསོལ་སྤྱད་ན་བཟའ་བྱས་ཆས་ལ་སོགས་ཕྱག་རྫས་རྣམས་སྟག་ལུང་དུ་བསྐུར་ནས་བསྙེན་བཀུར་འབུལ་བ་རྣམ་བཞག་རྒྱ་ཆེར་མཛད་དོ། ། རྭ་སྒྲེང་ན་བཞུགས་པའི་དགེ་འདུན་རྣམས་ལའང་གནང་སྦྱིན་ཕུན་སུམ་ཚོགས་པ་མཛད། སྐུ་འཁོར་པ་ཕལ་ཆེ་ལ་དྲིལ་བུ་བའི་དབང་བསྐུར་གནང་ཞིང་། རང་རང་གི་མོས་པ་དང་མཐུན་པའི་གཏད་གཉེར་དང་གནང་སྦྱིན་རྒྱ་ཆེན་མཛད་ནས་སོ་སོར་བཀྱེ་སྟེ། ཆོས་དོན་དུ་གཉེར་བ་ཉི་ཤུ་ཙམ་དང་བཅས་པ་ཀླུང་ཤོད་ལ་མཛད་དེ་བྱོན། བདག་གི་ཞལ་ཏ་བཞིན་དགུན་སྟག་ལུང་དུ་བསྡད། ཨ་གྲོ་རྫོང་པ་ལ་སློབ་དཔོན་མཉྫུ་ཤྲཱི་པ་མངགས་ཏེ། དེ་ཉིད་ཀྱི་འདོད་མོས་བསྟན་འགྱུར་གྱི་དཔེ་ཕལ་ཆེ་བ་དང་བཅས་པའི་རྫོང་བ་གནང་སྦྱིན་ཕུན་སུམ་ཚོགས་པ་མཛད། དེ་ནས་འོལ་ཁར་ཕེབས་པ་མོ་ལོ་དབོན་པོས་ཚོར་ཏེ།
སྟག་རྩེར་སྐུ་བསྙེལ་གསོ་བར་ཞུས་ནས་ཐོག་གཅིག་བཞུགས་ཏེ་འཁོར་རྣམས་ལ་ལམ་འབྲས་གསུང་། དེ་ནས་གླང་ལོ་ཟླ་བ་དང་པོ་ལ་དྭགས་པོ་སྨན་ལུང་དུ་བྱོན་ནས་བཞུགས་དུས། བདག་གིས་ཀྱང་སླེབས་ནས་སྔར་གྱི་སྒྲའི་འཕྲོའི་ཀུན་བཤད་ཀྱི་མཚམས་ནས་རིམ་གྱིས་དབུ་བཙུགས་ཏེ། ཐུགས་སྦྱོང་མཛད་ཅིང་ཟླ་བ་དྲུག་གི་བར་དུ་ཐུགས་དམ་ལ་རྩེ་གཅིག་ཏུ་བཞུགས་སོ། ། དེ་ནས་སྒམ་པོར་རིན་པོ་ཆེ་གོང་མའི་ནང་རྟེན་གྱི་རབ་གནས་ལ་གདན་དྲངས་ཏེ། ཅ་དེ་ཡུལ་གྱི་རོང་ལ་ལམ་མཛད་དེ་བྱོན་པས་ཡུལ་དེ་པ་ཉ་པའི་གྲོང་ཡིན་ཅིང་། སྐྱེས་བུ་དམ་པ་འདིའི་བྱིན་རླབས་ཀྱིས་ཉ་ར་རྣམས་སུ་ཉ་གཏན་མ་བྱུང་བ་ན། བླ་མ་བྱོན་པས་ཉ་ལོ་ཉེས་ཞེས་སྨྲེ་བསྔགས་འདོན་ཏོ། ། རྒམ་པོར་ཕེབས་ནས་རྟེན་ལ་རབ་གནས་རྒྱ་ཆེར་མཛད་ཅིང་དབོན་པོ་རིན་པོ་ཆེར་བསྐོས་པ་ན། རྒམ་པོ་བ་རྣམས་ལ་ཕུན་སུམ་ཚོགས་པའི་ཡན་ལག་འཕེལ་ཞིང་རྒྱས་པས།
རབ་གནས་ལེགས་ཞེས་ཕྱིས་གྲགས། དེ་ནས་རྫ་མ་ཡུལ་དུ་བླ་མ་སྟོན་དར་གྱིས་མཁར་ཀླུང་བཟངས་ཞེས་པའི་དབེན་དགོན་ཕུལ་ནས་ཕྱག་ཕེབས། དེའི་དུས་སུ་སྒྲའི་འཕྲོ་རྫོགས་པ་དང་། སྙན་ངག་མེ་ལོང་། དཔག་བསམ་འཁྲི་ཤིང་། མངོན་པ་མཛོད་རྣམས་ཀྱི་བཤད་པ། མཛོད་ཀྱི་འགྲེལ་བཤད་རྒྱལ་པོ་སྲས། གཞི་བསྡུ་བ། རྣམ་གྲངས་བསྡུ་བ། རྣམ་པར་བཤད་པའི་སྒོ་བསྡུ་བ།
མཚན་བརྗོད་ཀྱི་འགྲེལ་པ་ར་ཝི་ཤྲཱི་དང་། ཤོང་བློ་གྲོས་བརྟན་པས་མཛད་པ་རྣམས། བདག་གིས་ཕུལ་ནས་ཐུགས་སུ་ཆུད་པར་མཛད་ཅིང་། སྟག་ལོ་ཚེས་ནས་ལོ་གཅིག་གི་བར་དུ་སྐུ་མཚམས་དམ་པོ་བུག་སྒོ་མ་མཛད་དེ་སུ་ལའང་མཇལ་ཕྲད་མ་གཏང་བར་ཐུགས་དམ་ལ་རྩེ་གཅིག་ཏུ་བཞུགས་སོ། ། དེ་ནས་ཡོས་ལོ་ལ་ཐོག་མར་གདན་འདྲེན་ལ་མཁན་པོ་ཤེས་རྡོར་བ་དང་། བླ་མ་ཡ་རྩེ་བ་དང་། སློབ་དཔོན་བློ་གྲོས་སེང་གེ་བ་དང་། མཁན་པོ་བཀྲ་ཤིས་སེང་གེ་བ་བཞིས་བྱོན་ནས། གདན་སར་འབྱོན་པར་ཞུ་ཕུལ་ནའང་མ་གནང་། དེར་རྗེས་གདན་ས་ཆེན་པོའི་བླ་མ་ཤར་ཆེན་པ།
བླ་མ་ཁང་གསར་བ། བླ་མ་ཀུན་སྤང་པ་རྣམས་དང་། སྣར་ཐང་མཁན་ཆེན་བློ་བཟང་པ་ཆེན་པོ་དང་། རིན་པོ་ཆེ་བུ་སྟོན་པ་དང་། མཁན་ཆེན་བསོད་ནམས་བཟང་པོ་པ་རྣམས་གདན་འདྲེན་ལ་བྱོན་ཏེ། བླ་མ་རྣམས་དང་མཁན་ཆེན་བློ་བཟང་བ་དབུས་སུ་བཞུགས། གཞན་མཁན་ཆེན་ཞལ་རྣམས་པ་དང་། ནང་པ་སེང་གེ་དཔལ་དང་བཅས་པ་དྭགས་པོར་བྱོན་ནས་གདན་ས་ཆེན་པོར་འབྱོན་པའི་ཞུ་བ་མཛད་ནའང་། གཙང་དུ་འབྱོན་པ་ནི་མ་གནང་སྟེ། དབུས་སུ་སྐོར་གཅིག་འབྱོན་པར་གནང་ནས།
སྤུ་གུ་རྡོར་ཚོགས་འདུ་མཛད་ཅིང་། དེར་ཚ་འཕྲང་དབོན་པོ་དང་གསོལ་ཇ་བ་རྒྱ་མཚོས་གོང་མའི་གནང་སྦྱིན་དངུལ་བྲེ་གཉིས་དར་ཁང་གཅིག་དང་བཅས་པ་སླེབ། དེ་དུས་སྣེ་གདོང་དུ་སྤྱན་དྲངས་ནས་ཞབས་ཏོག་དང་འབུལ་ནོད་ཕུན་སུམ་ཚོགས་པ་མཛད། དེ་ནས་སྔར་གསོ་རྣམས་ཀྱི་ཞལ་ཏ་མཛད་པ་རྣམས་གཟིགས་པ་ལ་བསམ་ཡས་ཀྱི་བར་བྱོན། སླར་ཡང་དྭགས་པོར་བྱོན་པའི་ཕྱག་ཕྱིར་བླ་ཆེན་བསོད་ནམས་བློ་གྲོས་པའང་བྱོན་པ་ན། གདན་ས་ཐེལ་པས་གདན་དྲངས་ནས་ཞབས་ཏོག་དང་འབུལ་ནོད་རྒྱ་ཆེར་བསྒྲུབས། དེ་དུས་ཐེལ་ཤོད་ཀྱི་སྐུ་མཆེད་གཉིས་ཐུགས་མཐུན་པའི་ཞལ་ཏ་གནང་། དེ་ནས་ལམ་འོལ་ཁ་ལ་མཛད་དེ་དྭགས་པོ་དཀར་ངོས་ཀྱི་དགོན་པ་ཐང་ཐར་ཞེས་པར་ཞག་འགའ་བཞུགས་ཏེ། བླ་ཆེན་པའི་བཞེད་ཆོས་རྣམས་གནང་སྟེ། དེ་ཉིད་གདན་སར་འབྱོན་པའི་ཆོས་འཇིག་རྟེན་གྱི་ཞལ་ཏ་མཛད་ནས་བརྫངས།
དེ་ནས་མཁར་ཀླུང་བཟངས་སུ་འབྱོན་པའི་ལམ་དུ་ཡོན་བདག་རྣམས་ཀྱིས་ནས་དང་མར་ཐུད་ཀྱི་འབུལ་བ་ཚན་ཆེན་པོ་བྱུང་བ་དང་། སྔ་ཕྱིར་ཡང་དྭགས་པོ་སྟོད་སྨད་ཀྱི་ཡོན་བདག་རྣམས་ཀྱིས་འབུལ་བ་རྒྱ་ཆེར་བྱས་པ་རྣམས་ཀྱི་ཆོས་དོན་དུ་གཉེར་བའི་དགེ་འདུན་བརྒྱ་ཙམ་རེ་དུས་རྟག་ཏུ་འཁྱོངས་པ་བྱུང་ངོ་། ། དེ་ལྟར་ཐུགས་དམ་དང་གདུལ་བྱ་རྣམས་ཀྱི་དོན་རྒྱ་ཆེར་མཛད་ཅིང་བཞུགས་པའི་ཚེ། མ་གཅིག་པ་བསྙུན་ནས་གདན་འདྲེན་བྱུང་བ་ན་ད་རེས་ཀྱི་བསྙུན་པ་འདི་ལ་སྐྱོན་མི་ཡོང་བར་འདུག ཕྱིས་སྐབས་སུ་བབ་ན་ངེད་ཅིས་ཀྱང་སླེབས་པ་བྱེད་གསུང་ནས་མ་བྱོན། ཇི་ལྟར་གསུང་བ་བཞིན་མ་གཅིག་པ་ཡང་དངས། ཡང་སྐབས་ཞིག་ན་ཆོས་རྗེ་བྲག་ཕུག་པ་ལ་ངན་པའི་མནལ་ལམ་གཅིག་བྱུང་བས་སྐུ་རིམ་ལ་དམིགས་པ་ཡིན་གསུངས་ནས་སྐུ་འཁོར་ཆོ་ག་ཤེས་པ་རྣམས་དང་བཅས་པས་ཀྱཻ་རྡོ་རྗེའི་སྒྲུབ་མཆོད་སྦྱིན་སྲེག་དང་བཅས་པ་བརྒྱ་ཚར་བཙུགས་དུས། ལམ་འབྲས་རྒྱུད་པའི་ཕྱག་འཚལ་དང་གསོལ་འདེབས་མཛད་ཅིང་འདུག་པ་ན་སྐུ་རིམ་ཡིན་ན་གསོལ་འདེབས་འདིའི་ལུགས་མེད་པས་ཅི་ཞིག་སྙམ་དུ་ཐེ་ཚོམ་དུ་གྱུར་པ་ན། སྒྲུབ་མཆོད་མ་གྲོལ་ཙམ་ལ་བྲག་ཕུག་པ་ཆེན་པོ་ཞི་བར་གཤེགས་པའི་ཐུགས་དམ་ལ་འདོགས་པར་ཞུ་བའི་མི་སློབ་དཔོན་སྟོན་ཤག་སླེབས་པས། རྒྱུ་མཚན་འདི་རྣམས་ལའང་བརྟེན་ནས་མངོན་ཤེས་ཐོགས་མེད་མངའ་བར་ཡིད་ཆེས་སོ། །
དེ་ནས་འབྲུག་ལོ་ལ་སྦྲུམ་དུ་བཞུགས་དུས། མ་གཅིག་པ་བསྙུང་སྟེ་བླ་མ་རྡོར་རྒྱལ་བ་གདན་འདྲེན་ལ་བཏང་བྱུང་བས་མྱུར་བ་ཉིད་དུ་ཡར་བྱོན་པའི་ལམ་དུ་སྣེ་གདོང་དུ་གདན་དྲངས་བསྙེན་བཀུར་དང་འབུལ་ནོད་རྒྱ་ཆེར་བསྒྲུབས། དེ་ནས་མགྱོགས་པར་བྱོན་ཏེ། ཆོས་ལུང་གི་ཐད་ཀར་ཕེབས་དུས་ད་ལེན་རིན་པོ་ཆེ་བསོད་ནམས་གྲགས་པ་ལ་མ་མཇལ་ན་ཕྱིས་མི་མཇལ་བ་སྲིད་པར་འདུག་གསུངས་ནས། སྐུ་འཁོར་ཉུང་ཤས་གཅིག་ཆོས་ལུང་དུ་བྱོན་ནས་མཇལ། འབུལ་བ་མཛད་དེ་བྱང་འཁྲིས་ལ་བྱོན་ནས། བོ་དོང་ཨེར་ཆགས་ཕེབས་ཏེ་ཡུམ་སྲས་མཇལ་སེམས་བསྐྱེད་དང་ཆོ་ག་གནང་། དེ་ནས་ཞག་ཉེར་ལྔ་ནས་ཡུམ་གཤེགས། གཤེགས་རྫོང་ལ་སྣར་ཐང་ཡན་ཆད་སྟོང་སྐོར་བཞི་དང་ལྷ་སྡེ་གཞུང་གི་དགེ་འདུན་རྣམས་བསགས་ནས་བསྙེན་བཀུར་འབུལ་བ་དམར་ཞོ་ཕྱེད་རེའི་འགྱེད་དང་བཅས་པ་དང་། ས་སྐྱའི་ཚོགས་ཆེན་པོར་ཡང་བསྙེན་བཀུར་འབུལ་བ་གསེར་ཞོ་ཕྱེད་རེའི་འགྱེད་དང་བཅས་པ་དང་།
དྲུང་པ་རང་གིས་གཙོ་མཛད། མཁན་ཆེན་སྣར་ཐང་པ། རིན་པོ་ཆེ་བུ་སྟོན་པ། མཁན་ཆེན་བསོད་ནམས་བཟང་པོ་ལ་སོགས་པ་ཆོ་ག་གྲྭ་མང་པོས་ཞག་བཞི་བཅུ་ཞེ་དགུའི་བར་དུ་མཛད་ཅིང་། དུརྒ་ཏེ་གཟུངས་སྔགས་འབུམ་ཐེར་ཡང་མཛད་དེ། མཚན་མ་བཟང་པོ་ཡང་བྱུང་གསུངས། གཞན་ཡང་ཟླ་མཆོད་ལོ་མཆོད་ལ་སོགས་པ་དང་། ས་སྐྱའི་ཚོགས་ཆེན་པོར་ཡང་ལོ་རེ་བཞིན་གྲོ་བཟང་བ་རེ་ཆོས་རྗེ་ཉིད་ཞི་བར་མ་གཤེགས་ཀྱི་བར་དུ་བསྒྲུབས་ཏེ། མ་གཅིག་རྣམས་ཀྱི་ནང་ནས་འདི་ཉིད་རང་གཤེགས་རྫོང་བཟང་བར་གྲགས་སོ། ། དེ་རྗེས་བླ་ཆེན་བསོད་ནམས་བློ་གྲོས་པ་ལ་ན་བཟའ་ཏ་ཧུང་བེར་ཐུལ་གཅིག་དང་།
ཆིབས་པ་འབྲོང་རྗེ་གནང་། ཆེན་པོ་དཔལ་རྒྱལ་བ་ལ་ན་བཟའ་ཐོང་རིངས་དུ་ཁ་གཅིག་གནང་ནས་ཆོས་འཇིག་རྟེན་གྱི་ཞལ་ཏ་བྱོན་ཅིང་། ཁྱད་པར་དུ། སྔར་ཡང་མ་གཅིག་པ་བླ་མ་གོང་མའི་དུས་མཆོད་རྣམས་མ་ཆག་པར་སྒྲུབ་ཏུ་བཅུག་པ་ཡིན། ད་དུང་ཡང་ཁྱེད་དཔོན་སློབ་ཀྱིས་དུས་མཆོད་འདི་རྣམས་སྔར་བཞིན་མ་ཆག་པར་སྒྲུབས་གསུང་བའི་ཞལ་ཏ་དོ་དམ་ཆེན་པོ་མཛད་ནས། བླ་མ་གོང་མའི་དུས་མཆོད་ལ། ས་སྐྱ་ཚོགས་སུ་གྲོ་ལྔ་ལྔ་གྲོ་བར་རེ་ཟླ་ཇ་སྒྲུབ་མཆོད་ལ་སོགས་ལོ་རེ་བཞིན། ཆོས་རྗེ་ཉིད་ཞི་བར་མ་གཤེགས་ཀྱི་བར་དུ་མ་ཆག་པར་བསྒྲུབས་སོ། ། དེའི་དཔྱིད་མཁན་ཆེན་རིན་པོ་ཆེ་བསོད་ནམས་གྲགས་པ་ཞི་བར་གཤེགས་པའི་ཆོ་ག་ལ་གདན་འདྲེན་བྱུང་བས་བྱོན་ནས། ཆོ་ག་གསོལ་འདེབས་མཛད།
ཡར་བྱོན་པ་ན་ཞ་ལུར་གདན་དྲངས་ཏེ་ཞབས་ཏོག་འབུལ་བ་ཕུན་སུམ་ཚོགས་པ་བསྒྲུབས། ད་དུས་བསྙེན་རྫོགས་ཞུ་བ་བརྒྱ་ལྷག་ཙམ་བྱུང་ངོ་། ། དེ་ནས་བོ་དོང་ཨེར་བྱོན་ཏེ། མ་གཅིག་པའི་ནང་རྟེན་མི་འཁྲུགས་པའི་གསེར་སྐུ་ཆེན་པོ་ཁྲི་རྒྱབ་ཡོལ་དང་བཅས་པ་དང་། རིན་པོ་ཆེ་བསོད་ནམས་གྲགས་པའི་ནང་རྟེན་ཐུབ་པའི་གསེར་སྐུ་ཆེན་པོ་བཞེངས་པའི་ཕྱག་ཚད་ལ་སོགས་པའི་ཞལ་ཏ་མཛད་ནས། ཟླ་བ་བརྒྱད་པ་ལ་ཏ་དབེན་བློ་གྲོས་རྒྱལ་མཚན་པའི་བསྙེན་རྫོགས་ལ་ཇོ་མོ་ནང་དུ་གདན་དྲངས་ཏེ། ཆོས་རྗེ་ཀུན་མཁྱེན་ཆེན་པོ་དང་དམ་པའི་ཆོས་ཀྱི་འབེལ་གཏམ་རྒྱ་ཆེར་མཛད། དེ་ནས་བླ་མ་ཀུན་སྤངས་པས་བཟང་ལྡན་དུ་གདན་དྲངས་ཤིང་། ཏ་དབེན་ནམ་མཁའ་བ་དང་གཉིས་པོས་ཀྱཻ་རྡོ་རྗེའི་དབང་བཀའ་ཞུས་ནས། ཞབས་ཏོག་དང་འབུལ་ནོད་རྒྱ་ཆེར་བསྒྲུབས།
དེ་རྗེས་ལྷ་རྩེར་གདན་དྲངས་ནས་ཏ་དབེན་བློ་གྲོས་རྒྱལ་མཚན་པས་ཆོ་ག་མང་པོ་ཞུས་ནས་ཕྱིར་འབྱོན་པའི་ལམ་དུ་སག་ཐང་སྡིངས་སུ་ཞག་གཅིག་བཞུགས་ནས་ཞང་སྟོན་ཆོས་འབར་ཀྱི་སྐུ་བུམ་ལ་ཕྱག་དང་མཆོད་པ་རྒྱ་ཆེར་མཛད། སླར་ཨེར་ཕེབས་ཏེ་ཟླ་བ་བཅུ་གཅིག་པ་ལ་མ་གཅིག་པའི་ནང་རྟེན་གྱི་རབ་གནས་ལ་རིན་པོ་ཆེ་བུ་སྟོན་པ་སྤྱན་དྲངས་ཏེ། གཙུག་ལག་ཁང་རྙིང་པར་རྡོ་རྗེ་རྩེ་མོའི་ས་ཆོག་རྒྱས་པ་དང་བཅས་ཏེ། རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་བཞེངས་ནས་རབ་ཏུ་གནས་པ་དང་དགའ་སྟོན་རྒྱ་ཆེར་མཛད། དེ་ནས་སྦྲུལ་ལོ་ཟླ་བ་དང་པོ་ལ་གདན་ས་ཆེན་པོར་བླ་མ་དགེ་བའི་བཤེས་བསྙེན་དགེ་འདུན་དང་བཅས་པས་བསུ་བ་བཀུར་སྟི་ཕུན་སུམ་ཚོགས་པ་དང་བཅས་ཏེ་ཤིང་ཁང་བླ་བྲང་དུ་བཞུགས་ནས། གདན་སའི་དགེ་བའི་བཤེས་བསྙེན་ཕལ་མོ་ཆེས་ལམ་འབྲས་ཀྱི་གཞུང་བཤད་རྒྱས་པ་ཁྲིད་དང་བཅས་པ་ཞུས་ཤིང་། ལམ་འབྲས་དང་འབྲེལ་པའི་དབང་བྱིན་རླབས་ཞུ་བ་བཞི་བརྒྱ་ཙམ་ཉི་ཤུ་རྩ་ལྔར་བཅད་དེ་ཆོ་ག་རྒྱས་པར་མཛད། གདན་ས་ཆེན་པོའི་བླ་བྲང་རྣམས་ཀྱི་གཙོ་མཛད་པ་ཐམས་ཅད་ཀྱིས་དགའ་སྤྲོ་ཆེན་པོ་དང་བཅས་ཏེ་བསྙེན་བཀུར་འབུལ་ནོད་ཕུན་སུམ་ཚོགས་པ་བསྒྲུབས། དེའི་དུས་སུ་མཁན་ཆེན་རིན་པོ་ཆེས་ལྷ་ཁང་བླ་བྲང་དུ་གསང་འདུས་རང་ཉིད་ཀྱི་ཊཱིཀྐའི་སྟེང་ནས་བཤད་པ་མཛད་པ་གསན་ཅིང་། ཤིང་ཁང་དུའང་དེ་ཉིད་ཀྱི་ཊཱིཀྐའི་སྟེང་ནས་བདེ་མཆོག་རྩ་རྒྱུད་དང་རྡོ་རྗེ་འབྱུང་བའི་བཤད་པ་ཞུས།
དེ་ནས་རྟ་ལོའི་དཔྱིད། སྐུ་ཞང་ཡེ་ཤེས་ཀུན་དགའ་པ་བཟུང་བ་འདོན་པ་ལ་ཞ་ལུ་པས་གདན་དྲངས་ནས་དབུས་སུ་བྱོན་ཏེ། གོང་དཀར་དུ་ཏའི་སི་སྟུ་པ་ལ་ཞལ་ཏ་མཛད་ནས་སྐུ་ཞང་གྲོལ་ཞིང་། དཔོན་ཆེན་རྒྱལ་བཟང་པ་དང་ཕག་མོ་གྲུབ་པའི་ཁྲིམས་མཛད་ནས་ལྷ་སར་བྱོན། ཇོ་བོ་ལ་གསེར་ཆབ་གསོལ་ཞིང་དཀར་མེ་དང་མཆོད་བསྟོད་རྒྱ་ཆེར་མཛད། དེ་དུས་གྲོམ་པ་རི་དང་གཡུ་རྩེ་བྲགས་ནང་པ་གྲགས་དབང་གིས་བཟུང་ཞིང་། ལྕགས་པོ་རི་ཕག་མོ་གྲུབ་པས་བཟུང་སྟེ་མི་བདེ་བ་ཆེར་བྱུང་བ་ལ། ཆོས་རྗེའི་དྲུང་ནས་ཐུགས་བརྩེ་བ་ཆེན་པོས་ཕྱོགས་ཕྱོགས་སུ་ཞལ་ཏ་བྱོན་ཅིང་འཁྲིགས་མཛད་རྫོང་རྣམས་རང་སར་བསྒྱེལ་ཏེ། དབུས་ཕྱོགས་ཀྱི་སེམས་ཅན་རྣམས་བདེ་བ་ལ་བཀོད་པར་མཛད་དོ། ། དེའི་དབྱར་ཉན་པོར་བཞུགས་ཏེ།
ཕར་ཕྱིན་དང་སྤྱོད་འཇུག་གི་བཤད་པ་དང་དབང་བྱིན་རླབས་མང་པོ་དང་བསྙེན་པར་རྫོགས་པ་ལ་སོགས་པའི་ཆོས་ཀྱི་བདུད་རྩིས་དེར་གནས་པའི་སྐྱེ་རྒུ་རྣམས་ཀྱི་བློའི་ལུས་ཚིམས་པར་མཛད་དོ། ། དེའི་ཚེ་ཞག་འགའི་གོང་དུ་ཉན་པོའི་ཤར་ཕྱོགས་ཀྱི་དགོན་པ་ཞིག་ན། གྲོ་ས་ཀུན་མཁྱེན་ཅེས་པ། ཤ་ཝ་རི་དབང་ཕྱུག་དང་ཕ་དམ་པ་ལ་སོགས་གྲུབ་ཆེན་མང་པོའི་ཞལ་གཟིགས་པའི་མཁས་གྲུབ་གཅིག་བཞུགས་པའི་ཉམས་སྣང་ལ། དགོན་པ་དེའི་ནུབ་ཕྱོགས་ན། སྟོན་པ་ཐུབ་པ་ཆེན་པོ་ཤེར་ཕྱིན་གསུང་ཞིང་འདུག་པ་གཅིག་བྱུང་བའི་ཞག་འགའ་ན། ཆོས་རྗེ་པས་ཉན་པོར་ཕར་ཕྱིན་གསུངས་པས། དེ་ཡིས་རང་གི་འཁོར་རྣམས་ལ་སྔར་ང་ལ་ཉམས་སྣང་གཅིག་བྱུང་བ་དེ། བླ་མ་དམ་པས་ཉན་པོར་ཕར་ཕྱིན་གསུང་བའི་ལྟས་སུ་འདུག་ཅེས་གསུངས་ཞེས་གྲགས་སོ། ། ཡང་དེའི་ཚེ་དགེ་བཤེས་ཤེས་རྡོར་ཞེས་པ་གཅིག་གིས་སྟོད་ལུང་ནས།
ཆོས་རྗེ་པའི་དྲུང་དུ་ཕྱིན་པ་ན། ཉན་པའི་ཆོས་ཁྲིའི་སྟེང་ན་ཆོས་རྗེ་པ་བཞུགས་པ་རྒྱང་རིང་ནས་མཐོང་བའི་སྐད་ཅིག་དེའི་ཚེ། འཇམ་དབྱངས་ཉིད་འོད་ཟེར་དང་བཅས་ཏེ་བཞུགས་པ་མཐོང་བས་ཡིད་རང་དབང་མེད་པར་དད་དེ། མྱུར་བར་མྱུར་བར་རྒྱུགས་ནས། ཆོས་རྗེའི་དྲུང་དུ་སླེབས་པ་ན། མཎྜལ་གྱི་རྒྱན་གཞན་མེད་པས་རང་ཉིད་ཀྱི་ལག་པ་གཡོན་པའི་སོར་མོ་ལྔ་བཅད་དེ་རྒྱན་བྱེད་པར་བརྩམས་ནས་རྡོས་བསྣུན་པས་གུང་མཛུབ་གཉིས་ཆད་ཅིང་། གཞན་གཉིས་ཆད་དུ་ཉེ་བར་སོང་ཡང་སྡུག་བསྔལ་མ་བྱུང་བ་ན། ཆོས་རྗེ་ཉིད་ཏབ་ཏབ་པོར་མཛད་དེ། ཕྱག་ཕྱིས་ཀྱི་དར་གྱིས་སོར་མོ་རྣམས་བཀྲིས་ཤིང་ཞལ་ཆབ་མང་པོ་བཏབ་སྟེ། དེའི་ནུབ་མོ།
ནཱ་རོ་མཁའ་སྤྱོད་ཀྱི་བྱིན་རླབས་གནང་བས། ཞག་གཅིག་གཉིས་ནས་སོར་མོ་རྣམས་མ་ཞ་བར་བསོས་སོ་ཞེས་ཐོས་སོ། ། དེའི་ཚེ་འབྲི་ཁུང་པའི་སྒོམ་པ་ཤཱཀྱ་བཟང་པོས་ཞབས་ཏོག་དང་འབུལ་ནོད་རྒྱ་ཆེར་བསྒྲུབས། དེ་ནས་དབུས་ཀྱི་ཆོས་དཔོན་རྣམས་ཀྱིས་ཆོས་ཀྱི་འཁོར་ལོ་བསྐོར་བར་གསོལ་བ་བཏབ་སྟེ་སྙེ་ཐང་དུ་བཞུགས་ནས། དབུས་ཕྱོགས་ཀྱི་མཁན་སློབ་དགེ་བའི་བཤེས་བསྙེན་སྡེ་སྣོད་འཛིན་པ་རྒྱ་མཚོ་ལྟ་བུའི་ཚོགས་དང་། གཞན་ཡང་ཆོས་དོན་དུ་ཉེར་བའི་གདུལ་བྱ་མཐའ་ཡས་པ་འདུས་པའི་ཚེ། ལུག་ལོའི་དགུན་ཆོས་ལ་ཐོག་མར་ཕར་ཕྱིན་དང་། རྣམ་འགྲེལ། དེ་ནས་བརྟག་གཉིས་དང་ལམ་འབྲས། སྒྲུབ་ཐབས་རྒྱ་མཚོ།
སྦྱོར་དྲུག་དམར་ཁྲིད། ཆོས་རྗེ་ཁུ་དབོན་གྱི་བཀའ་འབུམ་དང་། དབང་བཀའ་མང་པོ་དང་། སོ་སོར་ཐར་པའི་སྡོམ་པ་ལ་སོགས་པ་གང་ལ་གང་མོས་ཀྱི་ཆོས་ཀྱི་རྣམ་གྲངས་མང་པོ་གསུངས་ནས་གདུལ་བྱ་དཔག་ཏུ་མེད་པ་སྨིན་གྲོལ་ལ་བཀོད་ཅིང་། དུས་ཕྱིས་སྡེ་སྣོད་འཛིན་པའི་ཚོགས་འདུ་དེ་ཉིད་རང་ཆེ་བར་གྲགས་སོ། ། བཀའ་བཞིའི་རིགས་གྲྭ་དང་ལུང་གྲྭ་ཆེན་པོ་བཙུགས། དགེ་འདུན་སུམ་སྟོང་ཙམ་འདུས། མང་ཇ་རེ་ལ་ཇ་ཞོ་སུམ་ཅུ་བསྐོལ། ཆོས་རྗེ་ཉིད་ཀྱིས་ཀྱང་བསྙེན་བཀུར་དང་། ཆོས་དཔོན་རྣམས་ལ་ན་བཟའ་བེར་ཐུལ་གྱི་ཐོག་དྲངས་པའི་འབུལ་བ་རྣམ་བཞག་དང་།
དགེ་འདུན་སོ་སོའི་ཕྱག་ཏུ་དར་འགྱེད་དང་བཅས་པ་ཕུན་སུམ་ཚོགས་པ་གནང་། དེའི་དུས་སི་སྟུ་དགེ་ལེགས་པས་ཞུ་བ་པོ་མཛད་ནས། གུར་གར་རྒྱས་པ་དང་བཅས་པའི་གུར་རིགས་བསྡུས་ཀྱི་དབང་བཀའ་རྒྱས་པ་མཛད། དེ་ནས་སྤྲེལ་ལོའི་དགུན་ཕག་མོ་གྲུར་གདན་དྲངས་ཏེ། ཟླ་བ་གསུམ་གྱི་བར་དུ་བཞུགས་ནས། དུས་འཁོར་གྱི་བཤད་པ་ལམ་འབྲས་ཀྱི་ཆ་ལག་རྫོགས་པ། སྦྱོར་དྲུག་ནཱ་རོ་ཆོས་དྲུག དབང་དང་བྱིན་བརླབས་མང་པོ་གསུངས། སྤྱན་སྔ་རིན་པོ་ཆེ་ཚེས་བཞི་པ་དང་། ཏའི་སི་སྟུ་བ་གཉིས་ཀྱི་ཞབས་ཏོག་དང་འབུལ་ནོད་ཕུན་སུམ་ཚོགས་པ་མཛད་ཅིང་།
ནང་སོ་སོ་སོ་དགེ་འདུན་དང་བཅས་པས་ཀྱང་འབུལ་ནོད་རྒྱ་ཆེར་བསྒྲུབས་པ་རྣམས་དང་། སྔར་ནས་ཕྱག་ན་ཕྱག་རྫས་ཇི་སྙེད་ཡོད་པ་རྣམས་ལ་གཞི་མཛད་ནས། དཔལ་བསམ་ཡས་ཀྱི་གསོ་རྣམས་ཆེན་པོ་མཛད་པ་ལ། དབུ་རྩེ་རིག་གསུམ་གྱི་སྟེང་འོག་གཉིས་ལ་གཡུ་ཐོག་དང་། ལྷ་ཁང་གསར་པ་གསུམ་གཡུ་ཐོག་གན་ཇི་ར་དང་བཅས་པའི་ནང་དུ་ཤེས་རབ་སྙིང་པོའི་གླེང་གཞིའི་ཐུབ་པ་འཁོར་དང་བཅས་པ་དང་། ཐུབ་པ་ཆེན་པོ་གནས་བརྟན་བཅུ་དྲུག་གི་བསྐོར་བ་དང་། མ་ཧཱ་ཀཱ་ལ་གཙོ་འཁོར་གསུམ་དང་བཅས་པ་རྣམས་ལྡེ་གུར་གསར་དུ་བཞེངས། དབུ་རྩེ་རིག་གསུམ་གྱི་སྟེང་འོག་བར་དང་ཁོར་ས་ཕྱི་ནང་གསུམ་དང་བཅས་པའི་སྡེ་གུ་རྙིང་པ་རྣམས་གསོས། ཞལ་བ་དང་རི་མོ་ཐམས་ཅད་གསར་པར་མཛད། མཆོད་རྟེན་བཞིའི་གདུགས་ཆོས་འཁོར་གན་ཇི་ར་དང་བཅས་པ་རེ་རེ་ལ་ཟངས་ཁལ་ཉིས་བརྒྱ་རེ་དང་བཀུ་གསེར་ཞོ་ཉིས་བརྒྱ་རེ་སོང་སྟེ།
མདོར་ན་དབུ་རྩེ་རིགས་གསུམ་མཆོད་རྟེན་བཞི་དང་བཅས་པ་རྒྱལ་བློན་གྱི་བཞེངས་དུས་བཞིན་གསར་པ་ཁོ་ནར་མཛད་ཅིང་། དེ་དུས་ཆོས་རྗེ་ཉིད་ཀྱིས་ཀྱང་ས་རྡོ་ཁུར་བ་ལ་སོགས་པ་ཐུགས་རྩོལ་ཆེན་པོ་མཛད་པས་ལོ་གཅིག་གིས་ཁོངས་སུ་ལེགས་པར་གྲུབ་ཅིང་། དེའི་དབྱར་ཚུལ་བཞུགས་མཛད་ནས། འཇམ་དབྱངས་གུ་ཤྲི་པས་ཞུ་བ་པོ་མཛད་དེ། ཕར་ཚད་བརྟག་གཉིས་གསུངས། གཞན་ཡང་ལམ་འབྲས་ཀྱི་གཞུང་བཤད། ཁྲིད་དབང་། བྱིན་རླབས། སྦྱོར་དྲུག དམར་ཁྲིད།
ཚོགས་ཆོས་ཆེན་མོ་ལ་སོགས་པའི་ཆོས་བཀའ་གསུངས། དེའི་ཟླ་བ་བཅུ་གཉིས་པ་ལ་ཉན་པོར་གདན་དྲངས་ནས་ཟླ་བ་གཅིག་བཞུགས་ཤིང་། ཆོས་བཀའ་ཞུས། དེའི་ཚེ་ཉན་པོ་བ་དང་གྲོ་ས་བཀའ་དགོན་རྒྱལ་པ་ལ་སོགས་པ་ཐམས་ཅད་ཀྱིས། མར་གྱི་དཀར་ཏོག་ཚན་ཆེན་པོ་ཕུལ། དེ་ནས་འབྲི་ཁུང་བས་མཁར་བ་རིར་གདན་དྲངས་ཏེ། སྒོམ་པ་ཤཱཀྱ་བཟང་པོས་འཇིགས་བྱེད་ཀྱི་དབང་བསྐུར་ཞུས་ཤིང་ཞབས་ཏོག་རྒྱ་ཆེར་བསྒྲུབས། མར་ཐུད་ཚན་ཆེར་ཕུལ་བ་རྣམས་རབ་གནས་ལ་མཁོ་བར་བྱུང་། དེ་ནས་བྱ་ལོ་ཟླ་བ་དང་པོ་ལ་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་བཞེངས་ནས་ཞག་བཅུ་བདུན་གྱི་བར། རབ་གནས་ཀྱི་ཆོ་ག་མཛད་དུས་ངོ་མཚར་བའི་ལྟས་མོ་ལན་གསུམ་མཛད་པའི་དང་པོ་གར་པ་ཉི་ཤུ་རྩ་བདུན་གྱིས་རྩེད་མོ་ནས་གསུངས་པའི་ས་ཆོག་རྒྱས་པ།
བར་བ་ལ་མངའ་དབུལ་རྒྱས་པ་གླང་ཆེན་ལ་སོགས་པའི་མཆོད་པ་ཉི་ཤུ་རྩ་གཅིག་པ་དང་རིགས་མ་བཅུ་དྲུག་གི་གར། དངོས་གཞིའི་མེ་ཏོག་འཐོར་དུས་མཛད་པ་བཅུ་གཉིས་ཀྱི་བཀྲ་ཤིས་རྒྱས་པ་མཛད། དེའི་ཉིན་ནམ་མཁའ་བཻ་ཌཱུརྻ་ལྟར་དངས་པ་ལ་འཇའ་ཚོན་ཁ་དོག་སྣ་ཚོགས་པས་སྤྲས་པ་ལས་ལྷའི་མེ་ཏོག་ཁ་དོག་སྣ་ཚོགས་པའི་ཆར་ཆེན་པོ་བབས། མཆོད་རྟེན་གྱི་བར་རྣམས་དར་རིངས་དང་ལྡ་ལྡི་དང་རྒྱལ་མཚན་དང་འཕན་ལ་སོགས་པ་བྲེས་ཏེ། ཁྱད་པར་འཕགས་པའི་བཀོད་པ་ལྟར། དྲུང་པ་ཉིད་ཀྱིས་གཙོ་མཛད་རིན་པོ་ཆེའི་ཞལ་རྣམ་པ་མཁན་སློབ་དགེ་འདུན་ཁྲི་ཕྲག་ལྷག་ཙམ་དང་། སྐྱེ་བོའི་ཚོགས་དཔག་ཏུ་མེད་པ་འདུས་པ་ལ། ཆོས་དང་ཟང་ཟིང་གི་ལོངས་སྤྱོད་བསྙེན་བཀུར་འབུལ་ནོད་གྲལ་འགྱེད་དང་བཅས་པ་རྒྱ་ཆེར་བསྒྲུབས་ཏེ་ཐམས་ཅད་ངོ་མཚར་བར་གྱུར་ཏོ། ། དུས་དེ་ནས་བཟུང་སྟེ་ས་དེར་རིམས་ནད་མུ་གེ་ལ་སོགས་པ་མ་བྱུང་བ་ནི། དེའི་བྱིན་རླབས་ཡིན་པར་གྲགས་སོ། །
དེ་དུས་ཆོ་ག་རྒྱས་པ་མཛད་པ་ལ་བརྟེན་ནས་རྡོར་དབྱིངས་ཀྱི་ཆོ་གའི་ཕྱག་སྲོལ་དར་རྒྱས་སུ་གྱུར་པ་ནི། ཆོས་རྫོང་། བསམ་ཡས། རྩེ་ཐང་། གུང་ཐང་། བྲག་ནག རི་གོང་། བདེ་ལུང་། བཀྲ་ཤིས་སྒང་རྣམས་སུའང་དིང་སང་གི་བར་དུ་རྡོར་དབྱིངས་ཀྱི་སྒྲུབ་མཆོད་ཚུགས་སོ། ། དེའི་དུས་ཕྱག་དཔེ་རྣམས་ཀྱང་དྭགས་པོ་ནས་མ་དྲངས་པར་སླར་དྭགས་པོར་འབྱོན་པའི་ཐུགས་དགོངས་སུ་ཡོད་པ།
གོང་མའི་ལུང་གསེར་བྲེའི་གནང་སྦྱིན་དང་བཅས་པ་ཡོད་པ། དཔོན་ཆེན་དཔལ་འབུམ་གྱིས་ཁྱེར་ཡོང་པ་བཞིན། ཏ་དབེན་བློ་གྲོས་རྒྱལ་མཚན་པ་དང་། ཏའི་སི་སྟུ་པ། དཔོན་ཆེན་རྒྱལ་བཟང་པ་རྣམས་ཀྱིས་བླ་མ་ཆོས་རྒྱལ་བ་དང་། བླ་མ་བསོད་བློ་བ་གཉིས་ལ་གདན་འདྲེན་ཡོད་པས། ཐུགས་གཙེར་མི་ཡོང་ཞེས་ནན་གྱིས་ཞུས་ཤིང་། གདན་སར་གདན་དྲངས་ཏེ་བྱོན་པའི་ཚེ་གུང་ཐང་དུ་གདན་དྲངས་ནས་ཆེན་པོ་དགེ་བློ་བ་སྐུ་མཆེད་ཡབ་སྲས་ཀྱིས་རྡོར་དབྱིངས་ཀྱི་དབང་བསྐུར་རྒྱས་པ་ཞུས་ཏེ་བྱོན། འབྲོག་ཏུ་བླ་མ་ཆོས་རྒྱལ་བ་གོང་དུ་འབྱོན་པའི་རྫོང་པ་མཛད། འུ་ཡུག་མདར་ཁོང་པའི་སྒར་དུ་གདན་དྲངས་ནས།
སངས་རྒྱས་ཐོད་པའི་དབང་བསྐུར་ཞུས་པའི་དཀྱིལ་འཁོར་བྲིས་ཚར་བའི་ནུབ་ཟོན་བྱས་ཀྱང་མ་ཐུབ་པར་དཀྱིལ་འཁོར་ཀུ་ཀུ་རཱ་ཛས་བསུབས་པའི་ཚེ། ཆོས་རྗེའི་གསུང་གིས་ད་སོང་ཞིག་གསུངས། ཇི་ལྟ་བ་བཞིན་མ་གསུང་པར། སྐུ་རིམ་ལ་འབད་དགོས་པར་གདའ་ཞེས་ལུང་བསྟན། ཕྱིས་གོང་གི་སྐད་ཆ་རྣམས་གསན་དུས། རྒྱུད་ནས་གསུང་པའི་རྟེན་འབྲེལ་འདི་རྣམས་ཅིས་ཀྱང་བདེན་པར་འདུག་གསུངས་སོ། ། དེ་ནས་བྱང་འཁྲིས་ལ་བྱོན་ཏེ། བོ་དོང་དུ་ཕེབས་དུས། ཞལ་ཏ་བཞིན་ཆེན་པོ་དཔལ་རྒྱལ་བས་བཞེངས་པའི་གཙུག་ལག་ཁང་ཆེན་པོ་དབུ་རྩེ་ལ་གཡུ་ཐོག་གན་ཇི་ར་དང་བཅས་པའི་ངོ་མཚར་བའི་གཞལ་ཡས་ཁང་དང་ཁྱམས་ལ་ཞིང་བཀོད་ཀྱི་གང་བ་ལེགས་པར་ཚར་བའི་རབ་གནས་ལ། རིན་པོ་ཆེ་བུ་སྟོན་པ་གདན་དྲངས་ནས་དཔལ་མཆོག་རྡོར་སེམས་དང་རྡོར་དབྱིངས་ཀྱིས་ཐོག་དྲངས་པའི་ཕྱི་ནང་གི་དཀྱིལ་འཁོར་མང་པོ་བཞེངས་ཏེ།
རབ་གནས་ཀྱི་ས་ཆོག་ལ་རྩེ་མོའི་གར་ལ་སོགས་པ་རྣམས་བསམ་ཡས་ཀྱི་ཇི་ལྟ་བ་བཞིན་དང་། ཁྱད་པར་དུ་སྒྲུབ་པ་རྗེས་སྒྲུབ་ཀྱི་གར་རྒྱས་པ་མཛད་ཅིང་། དགའ་སྟོན་རྒྱ་ཆེར་བསྒྲུབས་ཏེ་ཐམས་ཅད་ངོ་མཚར་བར་གྱུར། དེ་ནས་ཁྱི་ལོ་ལ་ས་སྐྱར་བྱོན་ཏེ། ཚོགས་སུ་བརྟག་གཉིས་གསུངས། དེའི་དཔྱིད་བླ་ཆེན་པས་སྟག་ཚང་རྫོང་ཁར་སྤྱན་དྲངས་ནས་ཆོས་བཀའ་མང་པོ་ཞུས། དེ་ནས་དེའི་གཟིམས་ཁང་སེར་པོར་འདག་ཆར་དམ་པོ་ལ་ཟླ་བཞིའི་བར་དུ་ཐུགས་དམ་ལ་རྩེ་གཅིག་ཏུ་བཞུགས། དེའི་སྐབས་ཞིག་ན་བླ་ཆེན་ཀུན་དགའ་རྒྱལ་མཚན་པ་ལ་ངན་པའི་མནལ་ལམ་གཅིག་བྱུང་གསུངས་ནས། སྐུ་རིམ་པ་ལ་དམིགས་པའི་སྒྲུབ་མཆོད་ཞག་འགའ་མཛད། དུས་ཕྱིས་གཤེགས་པའི་སྐད་ཐོས་དུས་རྩིས་པ་ན་དུས་མཚུངས་པར་འདུག་ཅེས་ཟེར།
དེ་ནས་ཟླ་བ་དགུ་པ་ལ་བཞི་ཐོགས་པ་ལྷ་རྩེ་ནས་བབས་ནས་རིན་དཔུངས་སུ་འབྱོན་དགོས་བྱུང་བའི་གྲོགས་ལྡན་ལ་དྲུང་ནས་བྱོན་པའི་ཚེ། རི་བོ་བདེ་ལྡན་དུ་མཁན་ཆེན་གཞོན་ནུ་མགོན་པོ་གདན་དྲངས་ཏེ། ཕལ་པོ་ཆེ་འཕྲོ་ཞུས། ཡར་རེས་ཆོས་ལུང་དུ་བྱོན་དུས་ཆོས་རྗེ་ཀུན་མཁྱེན་ཆེན་པོ་ལ་བཀའ་བསྡུ་བཞི་པའི་ལུང་གསན། དེ་ནས་གདན་སར་བྱོན་ཏེ། དགུན་ཆོས་གསུངས་པའི་ཚེ། སྐབས་ཞིག་ན་མནལ་ལམ་དུ་ཧོར་འགའ་ཞིག་གིས་སྒོར་མོ་ལུང་མེད་པ་ཕུལ་བ་རྨིས། མནལ་སད་ནས་ཐུགས་དགོངས་ལ་ཧོར་གྱི་གདན་འདྲེན་གཅིག་ཡོང་པར་འདུག་ནའང་འགྲོ་མི་དགོས་པ་འདུག་སྙམ་ཞེས་གསུངས་སོ། ། དེ་ནས་གསེར་ཡིག་པ་དྷརྨཱ་ཀཱིརྟི་དང་བློ་གྲོས་གྲགས་གཉིས་སླེབས་པའི་སྐད་གསན་ནས། ཕག་ལོ་ཟླ་བ་དང་པོའི་ཚེས་གསུམ་ལ་སྐུ་འཁོར་བཅུ་བདུན་དང་བཅས་པས།
ཁའུའི་ཕུ་ལ་བྱོན་ཏེ་ལམ་ལྷོ་རྒྱུད་ལ་མཛད་ནས་ལྷོ་རོང་དུ་འབྱོན་ཆས་མཛད་པ་ལ་ཤར་ཁ་བས་ཚོར་ཏེ་མ་ཐོན་པར། བྱང་ལ་འཁྱོགས་ཏེ། ལྕགས་ཀྱི་ཕུའི་གཡུ་ལུང་ཞེས་པར་ཞག་བདུན་བཞུགས་ནས་འཕྲལ་ཆས་བསྒྲུབས། དེའི་ཚེ་གསེར་ཡིག་པ་རྣམས་ཀྱིས་ཚོང་དུས་སུ་སླེབས་པ་ན། ཐག་ཤིན་ཏུ་ཉེ་བས་འཁོར་རྣམས་སྐྲག་པ་ལ། དྲུང་གི་ཞལ་ཏས་དེ་ཙམ་ཤེས་པའི་གདེང་གཅིག་ཡོད་པས་སྐྲག་མི་དགོས་གསུངས་སོ། ། དེ་ནས་བཅོ་ལྔའི་མཚམས་བསྐྱང་སྟེ། ཤ་ཚ་རབ་ལ་མཛད་ནས་བྱང་འཁྲིགས་ལ་བྱོན་ཏེ། དྭགས་པོའི་ཟོ་ལའི་རྩེ་མོར་ཟླ་བ་གསུམ་པའི་ཚེས་གསུམ་ལ་ཕེབས་པའི་ནུབ་ཁ་བ་ཤིན་ཏུ་ཆེན་པོ་བབ་པས་རྫ་རོང་རྣམས་ཁ་བས་གང་ནས་ལམ་མ་རྙེད། གཡས་གཡོན་ལ་འཁྱོགས་ན་ཅོང་རོང་འཇིགས་སུ་རུང་ལ་འཆོར་བའི་ཉེན་ཡོད་པས་འཁོར་ཀུན་རྟབ་རྟབ་པོར་གྱུར་པ་ལ།
ཆོས་རྗེའི་གསུང་གིས་ཨའུ་འདི་ན་སེམས་ཅན་གྱི་རྗེས་གཅིག་འདུག་པས་དེ་ཇི་ལྟར་སོང་བའི་རྗེས་ལ་སྣ་དྲོངས་ཤིག་གསུངས། ཇི་སྐད་གསུང་བཞིན་བྱས་པས་ལམ་ཇི་ལྟར་ཡོད་པ་ལ་མ་འཇོལ་བར་བྱུང་བས་ཉི་མ་ཕྱེད་ཙམ་ལ་གངས་ཐོན་ཏེ་ངོ་མཚར་བར་གྱུར་ཅིང་དེ་རང་ཆོས་སྐྱོང་གི་རྣམ་འཕྲུལ་གཅིག་ཅིས་ཀྱང་ཡིན་པ་འདྲ་ཟེར། དེ་ལྟར་ཟླ་བ་གཉིས་ཀྱི་བར་ཉིན་མོ་བཞུགས་ཤིང་མཚན་མོ་བྱོན་པས་སྐུ་བསྙེལ་བ་གསོ་བའི་ཕྱིར་ཟོ་ནང་གི་བྲག་ཕུག་གཅིག་ཏུ་ཞག་གསུམ་བཞུགས། དེའི་ཚེ་ཆོས་རྗེའི་གསུང་གིས་གདན་འདྲེན་འདི་ཡིས་བདག་གཞན་ཐམས་ཅད་རྒྱུན་དུ་སྦྱངས། ད་ནི་གཙེར་པ་མི་ཡོང་བའི་ས་ཕྱོགས་ཞིག་ཏུ་གཞན་གང་གིས་ཀྱང་མ་ཚོར་བར་བྱས་ཏེ། དབེན་པ་ཁོ་ན་བསྟེན་ནས་དགེ་སྦྱོར་ལ་རྩེ་གཅིག་ཏུ་འདྲིལ་བ་གཅིག་བྱེད་གསུང་བ་ལ། སློབ་དཔོན་མཉྫུ་ཤྲཱི་པས་ད་ལན་དེ་བཞིན་མཛད་ན་གསེར་ཡིག་པའི་རྣམ་རྟོག་ཉེ་འཁོར་ཞིག་ན་བཞུགས་སྙམ་ནས། གཞི་པ་རྣམས་ལ་འཇུར་སྟབས་འཆི་བས། འདིར་ཕེབས་པ་མ་གསང་བར་འབྱོན་པ་ཐུགས་ཀྱི་མ་ལོངས་པའི་ཞལ་ཏ་བསྐུར་བ་འཐད་ལགས་ཞེས་ཞུས་པས། དེའང་བདེ་གསུངས་ནས་བྱོན་ཏེ་མཁར་ཀླུང་བཟངས་སུ་བཞུགས།
དཔོན་གྲགས་པས་ཞུ་བ་བྱུང་བ་ལ་དེ་ལུགས་ཀྱི་ཞལ་ཏ་གནང་། དེའི་ཚེ་དྭགས་པོའི་བུ་སློབ་རྣམས་དགའ་མགུ་རངས་པའི་བསམ་པ་དང་བཅས་ཏེ་དྲུང་དུ་འདུས་ནས་སོ་སོའི་བསྙེན་བཀུར་དང་འཕྲལ་ཆས་ཀྱི་འབུལ་བ་བསྒྲུབས་ཤིང་། ཁྲིད་བཀའ་ལ་སོགས་པའི་ཆོས་ཞུས། དེར་ཆོས་རྗེ་མཁན་ཆེན་གྲགས་ཚུལ་བ་འཇའ་སའི་ཞལ་བཤུགས་དང་གསེར་ཡིག་པའི་ཞུ་ཡིག་དང་བཅས་ཏེ། གདན་འདྲེན་ལ་མངགས་ནས་ངེས་པར་འབྱོན་དགོས། ཅི་སྟེ་མི་འབྱོན་ན་དམག་སྡེ་ཡོང་བ་ཡོད་ཟེར་བ་བྱུང་བ་ན། ཆོས་རྗེའི་གསུང་གིས་ཧོར་ཤིན་ཏུ་བདེན་ཞིང་རང་ཉིད་མི་བདེན་པར་ཡོད་ནའང་། སྔར་ན་སོ་གཞོན་དུས་འགྲོ་བར་རིགས་པ་ལ་བློ་ཡིས་མ་ལོངས། ད་རྒས་ནས་ཕྱིན་ཀྱང་ཁོང་རྣམས་ལ་ཕན་ཆུང་ཞིང་རང་ལ་གནོད་པ་གཅིག་ལས་མི་ཡོང་། བླ་མ་ཕེར་བའི་དབོན་པོ་མང་པོ་ཡོད་པས་གང་འོས་པ་གདན་འདྲེན་པ་འཐད།
དེ་ལ་ནན་བརྩིར་བྱས་ཀྱང་ང་ཚེའི་བར་ཆད་དུ་འགྲོ་བ་མ་གཏོགས། གཞན་ཕུགས་གཏན་མི་ཡོང་། དམག་མི་ཡོང་བའི་རྒྱུས་ང་རང་ལ་ཡོད་གསུངས་ནས་མི་འབྱོན་པ་ཐག་ཆོད་པའི་ཞལ་ཏ་བསྐུར། དེ་ནས་གསེར་ཡིག་པ་དམ་པའི་ཆོས་ལ་དད་ཅིང་། དྲུང་པ་ཉིད་ལའང་མོས་པར་དགོངས་ཏེ་གསེར་ཡིག་པ་ལ་མཇལ་ཁ་གཏོང་ཞིང་། དྲུང་དུའང་གདན་འདྲེན་གྱིས་ཐུགས་གཙེར་མི་ཡོང་བའི་ཆད་མཛད་ནས། ཟླ་བ་བདུན་པ་ལ་བླ་ཆེན་པོ་དང་། དྷརྨ་ཀཱིརྟི་དང་བཅས་པ་ཅ་དེ་ཡུལ་དུ་མཇལ་འཕྲད་མཛད་ཅིང་། བདེ་མཆོག་དྲིལ་བུ་བའི་ཆོ་ག་གནང་། རྫོང་བ་མཛད།
དེའི་ཚེ་བླ་མ་གོང་མ་རྣམས་ཀྱི་དུས་མཆོད་ལ་དམིགས་ཏེ། ས་སྐྱའི་ཚོགས་སུ་བཞི་ཞོའི་འགྱེད་འབུལ་བ། བསམ་ཡས་དང་བརྒྱ་གྲོང་དུ་དགེ་འདུན་སྐྱེ་བོའི་ཚོགས་དང་བཅས་པ་ལ་གྲོའི་བསྙེན་བཀུར་ནས་ཀྱི་ཁལ་འགྱེད་དང་། གདན་ས་ཐེལ་དང་རྩེ་ཐང་ཟོལ་བུ། གསང་ཕུ། ཆོས་འཁོར་གླིང་རྣམས་སུ་གྲོ་ཇ་དང་བཅས་པ་དང་། དབུས་གཙང་གི་དགོན་སྡེ་ཐམས་ཅད་དུའང་ཇ་སྐོལ་འབུལ་བ་དང་བཅས་པ་སྒྲུབ་པའི་ཞལ་ཏ་མཛད་དེ། དཔོན་ཤེ་བ་དང་དཔོན་བསང་དབང་པ་མངགས། སླར་ཕྱིར་བྱོན་ནས་ལོ་གཅིག་གི་བར་དུ་སྐུ་མཚམས་མཛད་ཅིང་། དོན་དུ་གཉེར་བའི་གདུལ་བྱ་མང་པོ་ལ་ལམ་འབྲས་དང་སྦྱོར་དྲུག་ལ་སོགས་པ་ཁྲིད་བཀའ་མང་པོ་བུག་སྒོ་ནས་གནང་།
ནང་དུ་ཐུགས་དམ་དང་དཔལ་དུས་ཀྱི་འཁོར་ལོའི་ཊཱིཀྐ་མཛད། དེ་ཡང་ཊཱིཀྐ་རྩོམ་པའི་གྲབས་མཛད་པའི་ཚེ། ནུབ་གཅིག་གི་རྨི་ལམ་དུ་བུད་མེད་སྔོ་གསང་རྒྱན་དང་བཅས་པ་གཅིག་གིས་སྣག་མྱུག་གཅིག་གཏད་ནས། ད་བྲིས་ཤིག་ཟེར་བའི་སྣང་བ་གཅིག་བྱུང་བས། མགོ་ཐོམ་པ་གཅིག་འོང་བར་འདུག་སྙམ་པ་བྱུང་གསུངས། དེ་ནས་གླང་ལོ་ཟླ་བ་དང་པོ་ལ་ཨས་བུ་དབེན་ཤྲི་ལ་གདན་འདྲེན་གདམ་ཁ་ཅན་ཡོད་ཟེར་བ་གསན་ཏེ། གཞན་སུ་ལའང་རྒྱུས་མེད་པ་མཛད་ནས། སྐུ་འཁོར་བཞིས་བྲག་རིངས་ཞེས་པའི་དབེན་གནས་སུ་བྱོན་ཏེ། ཟླ་བ་དྲུག་གི་བར་དུ་ཐུགས་དམ་ཁོ་ན་ལ་རྩེ་གཅིག་ཏུ་བཞུགས། སྐུ་མཚམས་མཛད་པ་ཞིག་ལ་འདི་ཁོ་ན་དབེན་པར་བྱུང་བས་ཤིན་ཏུ་མཉེས་ཏེ།
ང་འདི་བཞིན་རང་བྱས་ན་དབེན་ཞིང་དགེ་སྦྱོར་འཕེལ་བར་འདུག་གསུངས། དེ་ཚེ་ཉིན་མཚན་འཁོར་ཡུག་བསྒོམ་ཁང་དུ་ཏིང་ངེ་འཛིན་ཉིད་ལ་བཞུགས་པ་ན། སློབ་དཔོན་མཉྫུ་ཤྲཱི་པས་སྐུ་ལུས་ཅུང་ཟད་རེ་མ་བཅགས་ན་སྐྱོན་མ་མཆིས་ལགས་ཞེས་ཞུས་པས། ཏིང་ངེ་འཛིན་གནད་དུ་སོང་ན་དེ་ཉིད་ལུས་སྦྱོང་དུའང་འགྲོ་བ་ཡིན་པར་འདུག་པས་ཁམས་ཤིན་ཏུ་བཟང་བར་བྱུང་གསུངས། ཡང་དེའི་སྐབས་ཞིག་ན། སློབ་དཔོན་ཆེན་པོ་བསོད་བློ་བ་གོང་དུ་འདེགས་པར་བྱས་འདུག་ནའང་། འདི་ལྟ་བུའི་རིགས་ལ་དུས་སྦྱོར་གཉིས་ཀའི་རང་བཞིན་ལ་འདེགས་དགོས་པ་ལ་གཡོ་བའི་དུས་སྦྱོར་ལ་བཏེག་འདུག་གསུང་བ་ལ། སློབ་དཔོན་མཉྫུ་ཤྲཱིས། དྲུང་གི་མནལ་ལམ་ཡིན་གསུང་ཡང་ཐུགས་ཤེས་ཁོ་ནར་ཡོང་གིན་གདའ་བ་ཅི་འདྲ་ལགས་ཞུས་པས། དེ་སྔ་རེས་དྭགས་པོར་མཚམས་དམ་པའི་དུས་གཅིག་ན།
མཐོང་སྣང་གཅིག་ལ་ས་སྐྱའི་ལྷ་ཁང་སྐོར་དང་ཁང་གསར་སྐོར་རྣམས་ཞིག་རལ་དུ་སོང་འདུག་པ་གཅིག་བྱུང་། དེ་རང་ལ་ངེས་པ་མེད་སྙམ་ཙ་ན། ཕྱིས་ས་སྐྱར་ཕྱིན་དུས་དེ་རྣམས་མཐོང་བས་སྔར་གྱི་དེ་དྲན་ནས་མཐོང་སྣང་ལའང་སྟོང་གཟུགས་དང་ཀུན་རྫོབ་རང་བཞིན་པ་མཐོང་བ་གཉིས་ཡོང་བ་འདུག་སྙམ་དུ་ཡིད་ཆེས། དེ་ལྟར་དུ་རིགས་ཀྱང་མངོན་ཤེས་ཀྱི་ཆར་འགྲོ་བར་འདུག་གསུངས། རྐྱེན་མེད་པར་ཐོ་རངས་གསལ་པོ་བྱུང་བའི་རྨི་ལམ་ལའང་། སད་པ་ནི་བཟང་ངན་གྱི་ཡིད་ཆེས་བརྟན་པོ་བྱུང་ན། ཕལ་ཆེར་བདེན་པ་གཅིག་ཡོང་གིན་འདུག་གསུངས། དེ་ནས་ཟླ་བ་བདུན་པ་ལ་བླ་ཆེན་བསོད་ནམས་བློ་གྲོས་པ་གོང་དུ་འབྱོན་པར་བྱས་ནས་དབུས་སུ་ཕེབས་དུས། དཔོན་དར་མ་རྒྱལ་མཚན་མངགས་ཏེ། དྲུང་པ་དང་མ་མཇལ་ན་གོང་དུ་མི་འབྱོན་གསུང་བའི་ཞུ་བ་བྱུང་བས།
མཇལ་ཕྲད་མཛད་པའི་ཞལ་ཏ་གནང་སྟེ། བླ་ཆེན་པ་རྫོང་བ་ལ་མཐའ་རྒྱས་སུ་བྱོན་ནས་ཕུར་པའི་དབང་བཀའ་དང་དྲག་པོའི་རྗེས་གནང་མཛད། འཁོར་དང་བཅས་པ་ལ་རྫོང་བ་རྒྱ་ཆེན་གནང་། སླར་དྭགས་པོར་འབྱོན་ཆས་ཡོད་པ་ལ། ཏའི་སི་སྟུ་པས་ཞུ་བ་ནན་ཅན་ཕུལ་ནས། དབུས་ཀྱི་ས་ཆའི་གང་དགེས་པར་གཟིམ་ཁང་གཅིག་བརྩིགས་ནས་འབུལ། ད་ཐུགས་གཙེར་མི་ཡོང་བས་ཅི་ནས་བཞུགས་པར་ཞུས་པས། རེ་ཞིག་བཞུགས་པར་གནང་སྟེ། སྐྱིད་སྨད་ཕྱོགས་ལ་བྱོན་ཞིང་རྒྱ་གྲོང་དུ་ཕེབས། དེ་ནས་གཞིས་མ་རྣམས་བྱེ་ལ་ལ་བཏང་སྟེ།
དྲུང་ནས་སྐུ་འཁོར་ལྔས་ཆོས་རྫོང་གི་ས་ཆ་གཟིགས་གཞུང་ཀོ་ལ་བྱོན་པ་ན། གཞུང་གི་ཐད་ཀའི་གཙང་པོ་ཁ་ཞེང་ཆེ་སར་ཕེབས་དུས། གློ་བུར་དུ་རླུང་པོ་ཆེ་ཤིན་ཏུ་ཆེན་པོ་བྱུང་བས། རྦ་ཀློང་གིས་ཀོ་ནུབ་ལ་ཁད་བྱུང་བ་ན་གཞན་རྣམས་དངངས་སྐྲག་པར་གྱུར་ཀྱང་། དྲུང་ནས་ཉམས་མི་མངའ་བར། ད་ལན་ཉན་ཅི་ཡང་མི་ཡོང་སྐྲག་མི་དགོས་གསུང་ནས་དབྱུགས་ཕྱུང་། རེ་ཞིག་ནས་རླུང་པོ་ཞི་བ་ན་འཇའ་ཉིས་རིམ་དུ་ཟུག་འདུག་པ་མཐོང་བས་སླར་སྐྲག་པ་ལ། ཆོས་རྗེའི་གསུང་གི་འཇའ་ཟུག་པ་ཉིད་རྟེན་འབྲེལ་ལེགས། ཆོས་རྫོང་གི་གཞི་བདག་དེའི་འཚུབ་གཅིག་ཡིན་པར་འདུག་གསུངས། དེ་ནས་གནོད་པ་ཅི་ཡང་མ་བྱུང་བར་འཕྲང་པོར་ཕེབས་ཏེ་དེར་ཞག་འགའ་བཞུགས།
དེ་ནས་སློབ་དཔོན་ཤཱཀྱ་རིན་ཆེན་པའི་བཤད་གསར་ལ་རྩེ་ཐང་དུ་གདན་དྲངས་ནས། བཞི་ཐོག་པ་དང་སྤྱན་སྔ་གྲགས་ཤེ་བ་ལ་སོགས་ཐེལ་ཤོལ་གྱི་དགེ་བའི་བཤེས་གཉེན་ཆེ་བཙུན་མང་པོ་ལ་འབུལ་ནོད་རྒྱ་ཆེར་བསྒྲུབས་པའི་གྲལ་དབུ་མཛད། དེ་ནས་བསམ་གཏན་གླིང་དུ་ཟླ་བ་གསུམ་ཙམ་བཞུགས་ཏེ། ཆོས་རྗེ་རྒྱལ་སྲས་པ་དང་བཅས་པ་སྐུ་མཚམས་མཛད་ནས་ཐུགས་དམ་ལ་བཞུགས། དེའི་ཚེ་སྤྱན་སྔ་གྲགས་པ་བྱང་ཆུབ་པ་དགུང་ལོ་དྲུག་བཞེས་པ་ལ། ཚེ་དཔག་མེད། ཀྱཻ་རྡོ་དྲིལ་བུ་བ་འཁོར་ཆེན་རྣམས་ཀྱི་དབང་བཀའ་གནང་བའི་ཚེ། རྗེས་ཟློས་ལ་སོགས་བརྗོད་པ་རྣམ་པར་དག་པས། ཆོས་རྗེའི་ཞལ་ནས་འདི་ལ་ཆོས་ཀྱི་བག་ཆགས་འཐུག་པོ་འདུག་པས་བསྟན་པ་ལ་ཕན་པ་གཅིག་ཡོང་བར་འདུག་ཅེས་ལུང་བསྟན་ནོ། ། དེ་ནས་གདན་ས་ཐེལ་གྱི་ལྷ་ཁང་གསར་པ་གསེར་འབུམ་དང་བཅས་པའི་རབ་གནས་ལ་གདན་དྲངས་ཏེ།
རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་བཞེངས་ནས་བསམ་ཡས་ཀྱི་རབ་གནས་ལ་དཔེ་བླངས་པ་མཛད་ཅིང་། དགའ་སྟོན་དང་འབུལ་ནོད་རྒྱ་ཆེར་བསྒྲུབས། སླར་བསམ་ཡས་སུ་བྱོན་ནས་བཞུགས་དུས། བླ་ཆེན་པ་ལ་ངན་པའི་མནལ་ལམ་ཅི་བྱུང་གསུངས་ནས། དབུས་གཙང་གི་དགོན་སྡེ་ཐམས་ཅད་དུ་ཇ་སྐོལ་འབུལ་བ་དང་བཅས་པ་བཏང་། ཆོས་རྗེ་ཉིད་ཀྱིས་གཙོ་མཛད། དྲུང་བཞི་ཐོག་པ་དང་བཅས་པ་ཆོ་ག་བ་གྲྭ་མང་པོས་ཀྱཻ་རྡོ་རྗེ་སྒྲུབ་མཆོད་སྦྱིན་སྲེག་དང་བཅས་པ་བརྒྱ་རྩ་མཛད་དུས། རྟེན་འབྲེལ་བརྟགས་པས། བླ་ཆེན་པ་ལ་སྐུ་ཚེ་རིང་པོ་གཅིག་མི་ཡོང་བར་འདུག་གསུང་བའི་ལུང་ཡང་བསྟན་ནོ། ། དེ་རྗེས་ཏའི་སི་སྟུ་པའི་སྐུ་རིམ་ལ་དམིགས་པའི་ཀྱཻ་རྡོ་རྗེའི་སྒྲུབ་མཆོད་སྦྱིན་སྲེག་དང་བཅས་པ་བརྒྱ་རྩ་གཅིག་མཛད།
དེ་ནས་སྟག་ལོ་ཟླ་བ་གཉིས་པ་ལ་ཆོས་རྫོང་དུ་བྱོན་ཏེ། འུ་ལག་ལ་སོགས་མ་བསྐུལ་བར་སྐུ་འཁོར་རྣམས་ཀྱིས་གཟིམ་ཁང་ཀ་གཉིས་མའི་སྐོར་བརྩིགས་པ་ན། བདེ་བ་ཅན་པ་ལ་སོགས་པ་དགོན་སྡེ་སོ་སོའི་ཚོགས་པ་རྣམས་ཀྱི་དད་བླང་མཛད་དེ་བརྩིགས་པས་མགྱོགས་པར་ཚར་ཏེ་ལས་འཕྲོ་བཅད་པའི་ཚེ། ཏའི་སི་སྟུ་པ་མཇལ་ཕྲད་ལ་བྱོན་དུས། འདི་ཧ་ཅང་ཆུང་པས་རྒྱ་ཆེན་པོ་གཅིག་བརྩིགས་ནས་འབུལ་ཞུས་པས། རྒྱ་ཆེན་པོ་སོ་མི་སོད་ཅིང་གཞན་ལའང་གནོད་གསུངས་ནས་མ་གནང་། འོ་ན་རྒྱབ་འདིར་མཆོད་ཁང་ཀ་བཞི་མ་གཅིག་ཅིས་ཀྱང་བརྩིགས་ནས་འབུལ་བར་ཞུ་ཞེས་ཞུས་ནས་བརྩིགས་ཏེ་ཕུལ་ལོ། ། དེ་རྣམས་བྱས་པ་དོན་ཡོད་པར་བྱ་བའི་ཕྱིར་ལྷ་མང་པོའི་རི་མོ་ཁྱད་པར་དུ་འཕགས་པ་བཞེངས། དེའི་བར་རྣམས་སུ་དྲུང་བཞི་ཐོག་ཀུན་དགའ་རིན་ཆེན་པས་དབང་བཀའ་དང་བྱིན་རླབས་མང་དུ་གསན་པས། སི་སྟུ་ཆོས་རིན་པས་ཞུ་བ་པོ་མཛད་དེ།
ཊཱིཀྐའི་སྟེང་ནས་དུས་འཁོར་གྱི་བཤད་པ་རྒྱས་པ་གསུངས། དགེ་བའི་བཤེས་གཉེན་ཧྲགས་ལ་མང་བ་ལྔ་བཅུ་ཙམ་འདུས་ཏེ། དཀའ་བའི་གནས་རྣམས་སུ་རྒལ་རྟགས་རྒྱ་ཆེར་མཛད། གཞན་ཡང་ཁྲིད་དབང་བྱིན་རླབས་མང་དུ་མཛད། ཡོས་ལོ་ཟླ་བ་དང་པོ་ལ་སྐུ་མཚམས་མཛད་ནས་ཐུགས་དམ་དང་དོན་དུ་གཉེར་བའི་གདུལ་བྱ་མང་པོ་ལ་ཁྲིད་བཀའ་ལ་སོགས་གང་ལ་གང་མོས་ཀྱི་ཆོས་མང་པོ་གནང་། དེ་ནས་ཟླ་བ་དགུ་པ་ལ་པཀྴི་གཞོན་ནུ་དཔལ་གྱི་གོང་འཁོར་ཏེ་དབུས་གཙང་གི་ས་ཆ་གང་མཉེས་སར་བཞུགས་ནས་བསྟན་པའི་བྱ་བ་ལ་བརྩོན་པར་མཛོད་ཅེས་པའི་ལུང་དང་། ཡབ་སྲས་གཉིས་ཀས་གསེར་བྲེ་རེ་རེས་ཐོག་དྲངས་པའི་གནང་སྦྱིན་དང་བླ་ཆེན་པས་གཙོ་མཛད་དཔོན་མོ་མི་དཔོན་པཀྴི་ལ་སོགས་པས་འབུལ་བ་དངུལ་བྲེ་ཆེན་བརྒྱད་དང་སྤྱད་པ་གོས་དར་ཚན་ཆེན་པོ་དང་བཅས་པ་སླེབས། བླ་ཆེན་པ་དཔོན་སློབ་གཤེགས་པའི་སྐད་ཀྱང་ཟུར་ཙམ་གསན་ནས། ཆེན་པོ་དཔལ་རྒྱལ་བ་ལ་ཞལ་ཏ་བསྐུར། ས་སྐྱར་བརྒྱ་ཚོའི་གསོལ་འདེབས་ཆོ་ག་ཅི་ལྕོགས་བསྒྲུབས་གསུང་བ་མཛད།
ཟླ་བ་བཅུ་པ་ལ་སྣེ་གདོང་དུ་གདན་དྲངས་ནས་དབང་བཀའ་འགའ་ཞུས། ཞབས་ཏོག་དང་འབུལ་བ་རྒྱ་ཆེར་བསྒྲུབས། དེ་ནས་དཔལ་བསམ་ཡས་སུ་ཟླ་བ་བཅུ་གཅིག་པ་ལ་བྱོན་ཏེ། བླ་ཆེན་པ་དཔོན་སློབ་ཀྱི་གཤེགས་རྫོང་ལ་བསམ་ཡས་ཀྱི་དགེ་འདུན་སྐྱེ་བོའི་ཚོགས་དང་བཅས་པ་ལ་བསྙེན་བཀུར་ནས་གྱི་ཁལ་འགྱེད་དང་བཅས་པ་དང་། སྙེ་སྦུར་གྱི་དགེ་འདུན་སྐྱེ་བོའི་ཚོགས་དང་བཅས་པ་ལ་ཇ་བུར་འབུལ་བ་དང་བཅས་པ་དང་། དབུས་གཙང་གི་དགོན་སྡེ་ཐམས་ཅད་དུ་ཇ་སྐོལ་མཛད། གསོལ་འདེབས་ལ་དྲུང་ནས་གཙོ་མཛད། སྐྱི་ཤོད་ཆོས་དཔོན་རྣམས་ལ་དང་། བྲག་ནག་དཔལ་རི་ལ་སོགས་པའི་སྔགས་པའི་བླ་མ་རྣམས་དང་། ཇོ་གདན་ཚོགས་པ་བསམ་ཡས་ཀྱི་གཞིས་པ་དང་བཅས་པ་ཆོ་ག་བ་ཉིས་བརྒྱ་ལྷག་ཙམ་གྱིས་ཆོ་ག་ཞག་དགུའི་བར་དུ་ཕྱག་ལེན་ཐམས་ཅད་ཁྲིགས་གཅིག་ལ་ཡོང་བའི་བཀོད་པ་མཛད།
ཞབས་ཏོག་འབུལ་བ་རྒྱ་ཆེན་བསྒྲུབས། དེ་ལ་བརྟེན་ནས་དབུས་ཕྱོགས་སུའང་ཕྱག་ལེན་གྱི་ཁྲིགས་དེ་དར་བར་གྱུར་ཏོ། ། དེ་ནས་མཚལ་པས་སྤྱན་དྲངས་ནས། ཆེན་པོ་བ་ཡབ་སྲས་ཀྱིས་ཆོས་ཞུས། ཞག་འགའ་བཞུགས་པར་གསོལ་བ་བཏབ་ནའང་། རང་རེ་ལ་གཙེར་བ་གཅིག་ཡོང་བའི་རིགས་སུ་འདུག་པས་འདིར་བསྡད་ན་གཞིས་པ་རྣམས་ལ་གནོད་གསུང་ནས་མ་གནང་ཞིང་འབུལ་ནོད་རྒྱ་ཆེར་བསྒྲུབས། དེ་ནས་ཆོས་རྫོང་དུ་བྱོན་པའི་ཞག་གསུམ་ན་གློ་བུར་དུ་གསེར་ཡིག་པ་ད་ལྟར་དབེན་ཤྲིས་སླེབས་ནས་ལྟ་སྒོ་ལ་བྱོན་ཏེ་རྫོང་སྐྱར་ཞག་འགའ་བཞུགས། དེ་ནས་མཚན་འགྲོས་མཛད་དེ་དམ་ཤོད་ལ་བྱོན་པའི་ཚེ། རྫོང་ཇི་བ་ལ་ཞལ་ཏ་གནང་སྟེ། སྒེར་པ་གླིང་དུ་མཇལ་ནས་འབྱོན་བཞུད་ཀྱི་བཀའ་གྲོས་མཛད།
འཕྲལ་ཆས་གང་དགོས་ཕུལ་ཞིང་། སྤྱིར་ཡང་ཆོས་རྗེ་ཉིད་ལ་མི་ཕྱེད་པའི་དད་པ་ཐོབ་པས་སྔ་ཕྱིར་དྭགས་པོ་ལ་སོགས་པ་ཕྱོགས་གང་དུ་བཞུགས་ཀྱང་གསོལ་ཇ་དང་ན་བཟའ་མ་ཆད་པར་ཕུལ་བས་ཞབས་ཏོག་དམིགས་སུ་འགྲོ་བར་བྱུང་ངོ་། ། དེ་ནས་འབྲུག་ལོ་ཟླ་བ་བཅུ་པ་ལ་མཁར་ལུང་བཟངས་སུ་ཕེབས་སྟེ། གསང་ནས་ཐུགས་དམ་ལ་རྩེ་གཅིག་ཏུ་བཞུགས་པ་ཚེ། ཆེན་པོ་དགེ་བློ་བ་བྱོན་ནས་འདོད་ཆོས་མང་པོ་ཞུས། དེ་ཉིད་བསྙུང་གཞི་རྙིང་པས་སྐྱེན་བྱས་ནས་གཤེགས་པའི་འཕོ་བའི་གསལ་འདེབས་དང་བསྲེག་སྦྱོང་ལ་སོགས་པའི་ཕྱག་ལེན་དང་ཆོ་ག་ཞག་མང་པོའི་བར་དུ་མཛད། དེར་རྗེས་མཁན་ཆེན་རིན་པོ་ཆེ་བུ་སྟོན་དཔོན་པོ་བདེ་བར་གཤེགས་པར་སྐད་བྱུང་ནས་གསོལ་འདེབས་ལ། ཀྱཻ་རྡོ་རྗེའི་ཆོ་ག་ཞག་མང་པོའི་བར་མཛད། གདུང་འབུལ་དངུལ་བྲེ་ཆེན་གཉིས་ཀྱིས་གཙོ་བྱས་པའི་དངོས་པོ་མང་པོ་བསྐུར་ནས་སྟོན་པ་བློ་རྒྱལ་བཏང་། དབུས་ཀྱི་སྡེ་དགོན་ཕལ་ཆེ་བར་ཇ་བུར་འབུལ་བ་དང་བཅས་པ་བསྒྲུབས།
དེ་ནས་ཟླ་བ་བཅུ་པ་ལ་བླ་ཆེན་པའི་ཆོས་འཁོར་གྱི་ཞལ་ཏ་ལ་ནན་གྱིས་གདན་དྲངས་ནས་དབུར་སྟོད་ལ་བྱོན། འབྲི་ཁུང་རིན་པོ་ཆེ་སི་སྟུ་དགོན་པ་དང་བཅས་པས་མཇལ་འཕྲད་མཛད། ཞབས་ཏོག་དང་འབུལ་ནོད་ཕུལ་དུ་ཕྱིན་པ་བསྒྲུབས། དེར་ཆོས་འཁོར་དུ་བསུས་ཏེ་ཞལ་ཏ་མཛད་དུས། ཏའི་སི་སྟུ་བ་ཞི་བར་གཤེགས་ནས་གདན་དྲངས། དེའི་ཚེ་སྔོན་ཆད་སུས་ཀྱང་ཐོས་མ་མྱོང་བའི་མྱ་ངན་བསལ་བའི་གཏམ་ས་བཅད་ལུང་འདྲེན་དང་བཅས་པ་མཛད་པས་མཁས་པ་རྣམས་ཀྱང་ངོ་མཚར་བར་གྱུར་ཅིང་། ཆོ་ག་ཞག་མང་པོ་མཛད། གསེར་བྲེས་ཐོག་དྲངས་པའི་འབུལ་བ་རྒྱ་ཆེན་བསྒྲུབས། གསེར་ཡིག་པས་ཐག་མ་ཆོད་པས་སླར་ཡང་ཕྱག་ཕྱི་ལ་དུས་འཁོར་དོན་དུ་གཉེར་བའི་དགེ་བའི་བཤེས་གཉེན་མང་པོ་དང་བཅས་པ་སྦྲུལ་ལོ་ཟླ་བ་བརྒྱད་པ་ལ་མཁར་ཀླུང་བཟངས་སུ་བྱོན་ཏེ། དུས་འཁོར་བཤད་པ་རྒྱས་ཤིང་རྫོགས་པ།
ལམ་འབྲས་ཀྱི་ཆ་ལག་རྫོགས་པ། གཞན་ཡང་མན་ངག་མང་པོ་དང་བཅས་པའི་ཆོས་བཀའ་མང་པོས་གདུལ་བྱ་དཔག་ཏུ་མེད་པ་སྨིན་གྲོལ་ལ་བཀོད་དོ། ། དེ་ལྟར་ལོ་གཅིག་བཞུགས་ནས། རྟ་ལོ་ཟླ་བ་བརྒྱད་པ་ལ་བྱ་བ་དཔོན་འདས་པའི་དགེ་རྩའི་སེར་ཆགས་ཀྱི་གྲལ་དབུ་ལ་དབྱར་སར་སྤྱན་དྲངས་པའི་དུས་སུ་སྔར་སློབ་དཔོན་ཤེས་རབ་དཔལ་ལ་ཕྱག་རྫས་ཀྱང་བསྐུར། ཞལ་ཏ་མཛད་ནས་ཀོང་པོའི་ནས་པར་དུས་འཁོར་ཐུགས་དཀྱིལ་གྱི་དཀྱིལ་འཁོར་བློས་བསླང་མ་ཆེན་མོ་བཞེངས་པ་ཚར་བའི་རབ་གནས་དང་། ཆོས་རྗེ་པ་ལ་དད་པ་ཐོབ་པའི་ཕྲོག་མིའི་གཙོ་རྒན་གཅིག་གིས་བུ་ལ་ཁ་ཆེམས་བཞག་སྟེ། ངའི་དགེ་བ་ལ་གཞན་མི་དགོས། བླ་མ་ས་སྐྱ་པ་ཅིས་ཀྱང་གདན་དྲོངས་པ་གཅིག་གྱིས་ཞེས་པ་དང་། གཞན་ཡང་ཀོང་པོ་བྱིན་གྱིས་ནན་གྱིས་གདན་དྲངས་པ་ལ་བརྟེན་ནས་བྱོན་ཏེ། ཀོང་པོ་རལ་གསུམ་ཀ་ལ་ཕྱག་ཕེབས་ནས་ཡུལ་སྡེ་རེ་རེར་ཡང་སོ་སོའི་བསམ་པ་དང་བསྟུན་ནས་ཐུགས་བསྐྱེད་རྒྱས་པ་རེ་རེ་གསུངས།
གསོན་གཤིན་གྱི་བསྔོ་བ་དཔག་ཏུ་མེད་པ་མཛད་དེ། སེམས་ཅན་མཐའ་ཡས་པ་ལ་ཐར་པའི་ས་བོན་བཞག རྟ་བརྒྱ་འབུལ་ལྔས་ཐོག་དྲངས་པའི་འབུལ་བ་ཚད་མེད་པ་བྱུང་། དེ་དུས་གནམ་ཐོ་ཚལ་དུ་གཙོ་བོ་རྣམས་དང་ཕན་ཚུན་ཤ་འཁོན་ཞུགས་པའི་མི་རྣམས་བསགས་ནས། མཛོ་རྟ་གསུམ་བརྒྱ་ཙམ་གྱི་གནང་སྦྱིན་མཛད་ཅིང་གཏོར་དབང་བསྐུར་ནས་དམ་པ་བཞག་སྟེ། ལོ་གཅིག་གི་བར་དུ་ཇག་དང་ཕན་ཚུན་རྩོད་པ་མི་བྱེད་པའི་ཁྲིམས་མཛད། དེ་ནས་སྦུ་ཆུང་ལྷ་ཁང་དུ་ཞག་འགའ་བཞུགས་ཏེ། དེའི་ཇོ་བོའི་དྲུང་དུ་སྨན་བླ་བརྒྱ་རྩ་གཅིག་མཛད་དེ་གསོལ་བ་བཏབ། རྒྱལ་པོ་ཁྲི་སྲོང་ལྡེའུ་བཙན་གྱི་དབུ་སྐྲའི་ཐལ་བ་དང་སྐུ་མཚལ་གྱི་བྲིས་པའི་འབུམ་ནག་དང་འབུམ་དམར་དུ་གྲགས་པ་ཞལ་ཕྱེ་ཞིང་། མཆོད་བསྟོད་མཛད་པའི་ཚེ་མེ་ཏོག་གི་ཆར་དང་།
དགེ་བའི་ལྟས་དུ་མ་བྱུང་། དེ་ནས་དུས་འཁོར་གཞལ་ཡས་ཁང་གི་རབ་གནས་ལ་ཐུགས་དཀྱིལ་གྱི་རྡུལ་ཚོན་གྱི་དཀྱིལ་འཁོར་བཞེངས་ཏེ་རབ་གནས་རྒྱ་ཆེར་མཛད་ཅིང་དེ་རྣམས་ཀྱི་ཆས་དང་དགའ་སྟོན་ལ་ཚོགས་པའི་དགེ་འདུན་དང་སྐྱེ་བོ་དཔག་ཏུ་མེད་པ་ལ་སྟོན་མོ་དང་བཅས་པ་ཆོས་རྗེ་ཉིད་ཀྱིས་གནང་། ལྷ་ཁང་གི་ཞབས་ཏོག་གི་ཆོས་ལའང་མཛོ་རྟ་མང་པོ་གནང་ངོ་། ། དེ་ལྟར་ཆོས་རྗེའི་བྱིན་རླབས་དང་སྐྱེ་བོ་དེ་རྣམས་ཀྱང་ཆོས་རྗེ་ཉིད་ལ་ལྷག་པར་དད་པའི་མཐུས། མཐོང་ཆོས་ཀྱི་འབྲས་བུ་ལའང་ལོ་ཐོག་ལ་སོགས་པའི་རྩི་བཅུད་རྣམས་སྔར་ལས་ལྷག་པར་རྒྱས་ཤིང་། ལོ་མང་པོ་རིམས་ནད་དང་འཁྲུགས་ལོང་རྣམས་ཀྱང་རྒྱུན་ཆད། རང་རང་གི་འདོད་མོས་ཀྱི་སྨོན་ལམ་བཏབ་པ་རྣམས་ཀྱང་ཇི་ལྟ་བ་བཞིན་གྲུབ་པས་ཡིད་ཆེས་ཏེ། སླར་ཆེས་ཤིན་ཏུ་དད་པར་གྱུར་ཅིང་། སྔར་ཐུགས་བསྐྱེད་གསུངས་པའི་ཆོས་ཁྲི་རྣམས་ཀྱང་མཆོད་རྟེན་ལྟ་བུར་མཆོད་གནས་སུ་གྱུར་ཏེ། ཕྱག་དང་སྐོར་བ་བྱས་པས་འཕྲལ་གྱི་རྐྱེན་བཟློག་པ་ཡོད་ཅེས་ཐོས་སོ། །
གཞན་ཡང་དེའི་ཚེ། འོ་ཐང་མཚོ་མོ་ཞེས་པའི་ཡུལ་སྡེ་ཆེན་པོར། ཉང་ཀོང་གི་གཙང་ཆུ་ལོ་མང་པོའི་གོང་ནས་ཟུག་པས་ཡུལ་སྡེ་དེ་ཆུས་ཁྱེར་དུ་ཉེ་བ་ལ་ཐབས་གཞན་ཅི་བྱས་ཀྱང་མ་ཕན་པར་ཡུལ་སྡེ་ཐོན་པ་ལ་ཐུག་པར་གྱུར། དེར་ཆོས་རྗེ་ལ་གསོལ་བ་བཏབ་སྟེ། གཙང་ཁར་བྱོན་ནས་གཏོར་མ་བཏང་དམིགས་པ་མཛད་བཀྲ་ཤིས་བརྗོད་པས། དེའི་ལོ་ནས་ཆུ་ལེགས་པར་འགྱུར་བས་ངོ་མཚར་བར་གྱུར་ཏོ། ། དེ་ནས་ལུག་ལོ་ཟླ་བ་དང་པོ་ལ་བོད་ལུང་ལ་མཛད་དེ་བྱ་བེར་ཁའི་ཐུབ་པ་རང་བྱོན་གྱི་དྲུང་དུ་བྱོན་ནས། ཟླ་བ་གཅིག་བཞུགས་ཤིང་ཀོང་པོ་ནས་བྱུང་བའི་མར་རྣམས་ཕུལ་ཏེ་སྨན་བླ་བརྒྱ་ཚར་མཛད། དེའི་ཚེ་རྩ་རི་གསར་རྙིང་ནས་བསྙེན་རྫོགས་ཞུ་བ་སུམ་བརྒྱ་ལྷག་ཙམ་བྱུང་། གཞན་ཡང་ཐུགས་བསྐྱེད་ལ་སོགས་པའི་ཆོས་མང་པོ་གསུངས་སོ། །
དེ་ནས་བྱ་པས་གདན་དྲངས་ཏེ། དམྱལ་སྨད་ཀྱི་ཡང་རྩེར་བྱོན་ནས། དེར་ཟླ་བ་གསུམ་ཙམ་སྐུ་མཚམས་མཛད་ཐུགས་དམ་ལ་བཞུགས་སོ། ། དེ་རྗེས་ཏ་དབེན་ཀུན་ལེགས་པས་གཙོ་མཛད་བྱ་བ་དང་བཅས་པ་ལ་ཕུར་པ་དང་འཇིགས་བྱེད་སྐྱོ་ལུགས་ཀྱི་དབང་གནང་། སླར་ཏེ་རར་གདན་དྲངས་ཏེ་བཞུགས་ནས་དབྱར་ཆོས་ལ་བརྟག་གཉིས་དང་ལམ་འབྲས་ལ་སོགས་ཆོས་བཀའ་མང་པོ་གནང་ངོ་། ། དེའི་ཚེ་གསེར་ཕྱེ་འབུམ་པའི་དྲུང་དུ་མཆོད་བསྟོད་རྒྱ་ཆེར་མཛད་ཅིང་། དམྱལ་སྨད་ཀྱི་དགེ་འདུན་སྐྱེ་བོའི་ཚོགས་དང་བཅས་པ་ལ་ཐུགས་བསྐྱེད་གསུངས་པའི་སྐབས་སུ་བཟུང་དུ་བཏུབ་པའི་མེ་ཏོག་ཆར་ཁྱད་པར་ཅན་བབས། ཆོས་རྗེའི་ཞལ་ནས་ཀྱང་རྟེན་ངོ་མཚར་ཅན་གཅིག་ཡིན་པར་འདུག་གསུང་། དེ་ནས་འཇམ་དབྱངས་གུག་ཤྲཱི་པས་གདན་འདྲེན་རིམ་པས་བཏང་བས་དབུས་སུ་བྱོན་པའི་ལམ་དུ། གཡའ་བཟངས་པ་དང་ཇོ་བོ་པ་ལ་སོགས་པའི་སྡེ་དགོན་རྣམས་ཀྱིས་དད་པས་བླངས་པའི་འབུལ་གནོད་དང་བསྙེན་བཀུར་རྒྱ་ཆེར་བསྒྲུབས་ཏེ།
སྣེ་གདོང་དུ་གདན་དྲངས་ནས། དྲུང་གྲགས་རིན་པ་ཞི་བར་གཤེགས་པའི་ནང་རྟེན་ཐུབ་པའི་གསེར་སྐུ་ཆེན་པོའི་རབ་གནས་མཛད་པས། ཐུབ་པའི་མཛོད་སྤུར་ནས་ཀྱི་རྩེ་མོ་འབྱར་བ་ཞག་བརྒྱད་ཀྱི་བར་ཆགས་པས། ཀུན་ངོ་མཚར་ཞིང་། དེ་དུས་དྲུང་བསོད་གྲགས་པ་རབ་ཏུ་བྱུང་བའི་མཁན་པོ་མཛད། དབང་བཀའ་བཅུ་བཞི་བྱིན་བརླབས་མང་པོ་དང་བཅས་པའང་མཛད་དུས་དགའ་ལྡན་རྩེར་སྔ་དྲོ་ཚེ་དཔག་མེད་ཀྱི་དབང་མཛད་པའི་ཚེ། ནམ་མཁའ་ལ་རོལ་མོའི་སྒྲ་དུ་མ་གྲགས་པ་མང་པོས་ཚོར་བ་བྱུང་ཞེས་གླེང་ཞིང་། ཞབས་ཏོག་དང་གསེར་བྲེ་ཐོག་དྲངས་པའི་འབུལ་བ་རྒྱ་ཆེར་བསྒྲུབས། དེ་ནས་གདན་ས་ཐེལ་དུ་གདན་དྲངས། ཟླ་བ་ཕྱེད་བཞུགས་ནས་གསང་འདུས་ལ་སོགས་དབང་བཀའ་མང་རབ་ཞུས་ཤིང་།
འབུལ་བ་ཞབས་ཏོག་རྒྱ་ཆེར་མཛད་དོ། ། དེ་ནས་སྤྲེལ་ལོ་ཟླ་བ་དང་པོ་ལ་བསམ་ཡས་དང་ཆོས་རྫོང་དུ་བཟོ་རིགས་པ་རྣམས་བསགས་ནས། ལྷ་སའི་ཇོ་བོ་རིན་པོ་ཆེའི་ཁྲི་རྒྱབ་ཡོལ་གསར་དུ་བཞེངས། མཛད་པ་བཅུ་གཉིས་འཇིགས་པ་བརྒྱད་སྐྱོབ་རྣམས་འཕུལ། རྒྱན་སྣ་དྲུག་གི་གླང་ཆེན་བཞི་དང་། གཡས་གཡོན་གྱི་ལྡེམ་བྱམས་པ་དང་སྤྱན་རས་གཟིགས་ཀྱི་སྐུ་ལུགས་མ་ལ་རིན་པོ་ཆེ་དུ་མས་སྤྲས་པ་བཞེངས་པའི་བསྐུ་གསེར་ཁོ་ན་ལ་མགུར་སྲང་བརྒྱད་ཅུ་བགྲངས་པ་གསོལ་ཞིང་། དེའི་ཉིས་འགྱུར་གྱིས་ཡོན་རྫོང་གནང་སྟེ་ཟླ་བ་བཅུ་གཉིས་པ་ལ་གུར་རིགས་བསྡུས་དང་། དཔལ་མཆོག་རྡོར་སེམས་ཀྱི་དཀྱིལ་འཁོར་ཆེན་པོ་དང་། གཞན་ཡང་ཕྱི་ནང་གི་དཀྱིལ་འཁོར་མང་པོ་དང་། ཇོ་གདན་སྡེ་གཉིས་ཀྱི་སྨན་བླ་ལྷ་དང་བཅས་པའི་ཆོ་ག་ཞག་མང་པོ་བསམ་ཡས་ཀྱི་རབ་གནས་ལ་དཔེ་བླངས་པ་དང་།
དགེ་འདུན་དཔག་ཏུ་མེད་པ་ལ་དགའ་སྟོན་དང་། འབུལ་བ་རྣམ་བཞག་རྒྱ་ཆེར་མཛད་ཅིང་། དེའི་ཚེ་ངོ་མཚར་བའི་ལྟས་མང་དུ་བྱུང་ངོ་། ། དེ་ནས་བྱ་ལོ་ཟླ་བ་གསུམ་པ་ལ་དགེ་བའི་བཤེས་གཉེན་མང་པོས་གསོལ་བ་བཏབ་པའི་ངོར། སྙེ་ཐང་དུ་དཔལ་དུས་ཀྱི་འཁོར་ལོའི་བཤད་པ་རྒྱས་པ་གསུངས། སྡེ་སྣོད་འཛིན་པ་དཔག་ཏུ་མེད་པ་ཚོགས་ཏེ། ལུང་རིགས་ཀྱི་འབེལ་གཏམ་རྒྱ་ཆེར་མཛད་ནས་གསུང་རབ་ཀྱི་དོན་མཐའ་ཡས་པ་གཏན་ལ་ཕབས་སྟེ། རྒྱལ་བའི་བསྟན་པ་ཉི་མོར་མཛད་དོ། ། དབུས་ཕྱོགས་ཀྱི་དུས་འཁོར་གྱི་འཆད་ཉན་གཅིག་ལ་དེ་ཉིད་རང་སྡེ་སྣོད་འཛིན་པའི་ཚོགས་འདུ་ཆེ་བར་གྲགས་ཤིང་། ཤོང་འགྱུར།
འབྲོ་འགྱུར། རྭ་འགྱུར་ལ་སོགས་པའི་དཔེ་འགྲེམས་བརྒྱ་ལྷག་ཙམ་བྱུང་། གཞན་ཡང་སེམས་འགྲེལ་གྱི་སྐོར་དང་དུས་འཁོར་གྱི་ཆ་ལག་རྫོགས་པའི་ལུང་མཛད་དེ། ཆོས་དང་ཟང་ཟིང་གི་སྦྱིན་པས་གདུལ་བྱ་མང་པོའི་བསམ་པ་ཚིམས་པར་མཛད་དོ། ། དེའི་དབྱར་གཙང་གི་ཉང་སྟོད་དུ་དམག་འཁྲུགས་ཀྱི་མི་བདེ་བ་ཆེར་བྱུང་བ་ལ། ཆོས་རྗེ་པའི་དྲུང་ནས་ཁྲིགས་ལ་བྱོན་ཏེ། ཕྱོགས་ཕྱོགས་སུ་ཞལ་ཏ་མཛད་ནས་མི་བདེ་བ་རྣམས་ཞི་བར་མཛད་དོ། ། སླར་ཡང་ཕྱིར་བྱོན་ཏེ། ཆོས་རྫོང་དུ་ཕེབས་ནས། ཆོས་རྗེ་རྒྱལ་སྲས་པའི་གསོལ་འདེབས་མཛད།
ནང་རྟེན་སྨན་བླའི་གསེར་སྐུ་ཆེན་པོ་བཞེངས། དེ་ནས་ཟླ་བ་བཅུ་གཅིག་པ་ལ་མཚལ་པས་གདན་དྲངས་ཏེ། ཁུ་དབོན་པས་གུར་རིགས་བསྡུས་དང་ཕུར་པའི་དབང་རྒྱས་པ་ཞུས། ཟླ་བ་བཅུ་གཉིས་པ་ལ་རིན་པོ་ཆེ་བཅུ་གཉིས་པ་བསྙུང་བས། ཐེལ་དུ་གདན་དྲངས་ཏེ། བདེ་དགེས་དང་གཟུངས་གྲྭ་ལྔའི་དབང་བསྐུར་མཛད་པས། སྐུ་ཁམས་ལེགས་པར་དངས་ཏེ་ངོ་མཚར་བར་གྱུར་ཅིང་། སླར་ཡང་ནག་འཇིགས་ལ་སོགས་པའི་དབང་བཀའ་མང་པོ་དང་རྩ་དབུ་མའི་ཁྲིད་ཞུས། ཞབས་ཏོག་འབུལ་ནོད་རྒྱ་ཆེན་བསྒྲུབས། སྤྱན་སྔ་རིན་པོ་ཆེ་གྲགས་པ་བྱང་ཆུབ་རབ་ཏུ་བྱུང་བའི་མཁན་པོ་མཛད་དོ། །
ཁྱི་ལོ་ཟླ་བ་གཉིས་པ་ལ་སྣེ་གདོང་དགའ་ལྡན་རྩེའི་ལྷ་ཁང་གི་རབ་གནས་ལ་གདན་དྲངས་ནས། རྩེ་མོའི་རིགས་བསྡུས་ཀྱི་དཀྱིལ་འཁོར་ཆེན་པོ་བཞེངས་ཏེ། ས་ཆོག་ལ་སོགས་པ་རབ་གནས་ཀྱི་ཆོ་ག་རྒྱས་པ་མཛད། དེ་ནས་བསམ་ཡས་སུ་ཕྱག་ཕབས་ཏེ། དཔོན་གྲགས་པས་ཞུ་བ་པོ་མཛད་ནས། རྡོ་རྗེ་ཕུར་པའི་ཆོ་ག་རྒྱས་པ་ཚར་གཉིས་མཛད། དེ་རྗེས་བླ་ཆེན་ཀུན་དགའ་རྒྱལ་མཚན་པ་དང་། དྲུང་བསོད་ནམས་གྲགས་པའི་བཤད་གསར་གྱི་གྲལ་དབུ་ལ་སྣེ་གདོང་དུ་གདན་དྲངས། དེ་ནས་ནང་གི་རླུང་ལྟས་ལ་སྐུ་ཚེའི་བར་ཆད་གཅིག་ཡོད་པར་མཁྱེན་ནས། དབྱེའི་ཆབ་ཚན་ལ་བསྙད་དེ།
དགོན་པ་གོ་ར་གདོང་ལ་དབེན་པར་དགོངས་ནས་དེར་སྐུ་མཚམས་དམ་པོ་མཛད་དེ། རྡོ་རྗེའི་བཟླས་པ་འབུམ་ཁྲག་གཅིག་ལྷག་ཚར་བ་དང་། ཆོས་རྗེའི་གསུང་གིས་ད་རླུང་དེ་སོར་ཆུད་བྱུང་བས་ལོ་ལྔ་འཚོ་བར་ཡོད་ནའང་། མཉྫུ་ཤྲཱི་ལ་བར་ཆད་གཅིག་ཡོང་བ་འདྲ་བས་མགྱོགས་པོར་འགྲོ་དགོས་གསུངས་ནས་བྱོན་ནའང་། ཇོ་བོ་པས་ནན་གྱིས་གདན་དྲངས་པས་ཞག་གཅིག་གིས་འགྱངས་ནས་ཟླ་བ་དྲུག་པའི་ཉེར་གཉིས་ལ་སློབ་དཔོན་མཉྫུ་ཤྲཱི་པ་གཤེགས་ཚར་ཏེ། དེ་ཡང་འདི་ཉིད་ལོ་བརྒྱད་ལོན་པ་ནས་ཆོས་རྗེ་རིན་པོ་ཆེའི་ཞབས་ལ་གཏུགས། བཅུ་གཉིས་པ་ལ་རབ་ཏུ་བྱུང་། སུམ་ཅུ་རྩ་གཅིག་པ་ལ་བསྙེན་པར་རྫོགས་ཏེ། ཉེས་ལྟུང་གི་དྲི་མས་མ་གོས་པར། ལོ་བཞི་བཅུ་རྩ་བཞིའི་བར་དུ་ཆོས་རྗེ་ཉིད་ཀྱི་ཞབས་རྡུལ་སྤྱི་བོས་བླངས་ཏེ།
མི་ཕྱེད་པའི་དད་པ་བརྟན་པོས་ཞབས་ཏོག་ཚུལ་བཞིན་དུ་བསྒྲུབས་པ་ལ། དབང་པོ་རབ་བླ་མའི་མོས་གུས་ཀྱིས་གྲོལ་བར་གསུངས་པའི་ཚུལ་དང་མཐུན་པར་ངོ་མཚར་བའི་ལྟས་དུ་མ་དང་བཅས་ཏེ་གཤེགས། དེའི་གཤེགས་རྫོང་ལ་བསམ་ཡས་ཀྱི་དགེ་འདུན་སྐྱེ་བོའི་ཚོགས་དང་བཅས་པ་ལ་བསྙེན་བཀུར་ནས་ཀྱི་ཁལ་འགྱེད་དང་བཅས་པ་དང་། ཆོས་རྫོང་དུ་བསྙེན་བཀུར་གྱི་དགེ་འདུན་སྐྱེ་བོའི་ཚོགས་དང་བཅས་པ་ལ་བསྙེན་བཀུར་གསེར་གྱི་གྲལ་འགྱེད་དང་། གདན་ས་ཆེན་པོས་གཙོ་མཛད་གཙང་གི་འབྲེལ་ཡོད་རྣམས་སུ་ཚ་དྲོ་འགྱེད་དང་བཅས་པ་དང་། དབུས་གཙང་གི་དགོན་སྡེ་རྣམས་སུ་ཇ་སྐོལ་འབུལ་བ་དང་བཅས་པ་ཆོས་རྗེ་ཉིད་ཀྱིས་གནང་ཞིང་། ཆོ་ག་ལ་དྲུང་ནས་གཙོ་མཛད་པའི་བླ་མ་དགེ་བའི་བཤེས་གཉེན་མང་པོ་ཕྱི་ནང་གི་དཀྱིལ་འཁོར་མང་པོ་བཞེངས་ཏེ་ཞག་དགུ་དང་། ཆོས་རྗེ་ཉིད་ཀྱི་ཞག་བཞི་བཅུ་རྩ་དགུའི་བར་དུ་ཆོ་ག་དང་། དུརྒ་ཏིའི་གཟུངས་སྔགས་འབུམ་ཐེར་དང་བཅས་པ་མཛད་དེ། མཚན་མ་བཟང་པོ་བྱུང་གསུངས།
དེའི་ཟླ་བ་དགུ་པ་ལ་སྤྱན་སྔ་རིན་པོ་ཆེ་བཅུ་གཉིས་པ་ཞི་བར་གཤེགས་པ་ལ་གདན་དྲངས་ཏེ། གསོལ་འདེབས་ཀྱི་ཆོ་ག་དང་སྐུ་གདུང་འཇུ་བའི་ཕྱག་ལེན་དང་གཤེགས་རྫོང་གི་གྲལ་དབུ་མཛད་ཅིང་ངོ་མཚར་བའི་ལྟས་དུ་མ་བྱུང་ངོ་། ། དེ་ནས་ཕག་ལོའི་དཔྱིད་སྤྱན་སྔ་རིན་པོ་ཆེ་གྲགས་པ་བྱང་ཆུབ་པས་བསམ་ཡས་སུ་གདན་དྲངས་ཏེ། བརྟག་གཉིས་ཀྱི་བཤད་པ། ལམ་འབྲས་ཀྱི་གཞུང་བཤད། ཁྲིད་བཀའ། དེ་རྣམས་དང་འབྲེལ་པའི་དབང་བཀའ། ལུང་བཀའ། བྱིན་རླབས། རྗེས་གནང་ལ་སོགས་པ་ཆ་ལག་རྫོགས་པ་དང་།
བདེ་མཆོག་རིམ་ལྔ། ནཱ་རོ་ཆོས་དྲུག དམར་ཁྲིད་རྣམས་ཀྱི་ཁྲིད་དང་བྱིན་རླབས། ཕུར་པའི་དབང་བཀའ་རྒྱས་པ། ཡེ་ཤེས་ལེའུའི་བཤད་པ་ལ་སོགས་ཆོས་བཀའ་མང་པོ་ཞུས་ཤིང་། ཞབས་ཏོག་དང་འབུལ་ནོད་རྒྱ་ཆེར་བསྒྲུབས། དེ་ནས་མཁན་ཆེན་གྲགས་རྒྱལ་བས་ཞུ་བ་པོ་མཛད་དེ། རྡོ་རྗེ་ཕྲེང་བའི་དབང་བཀའ་མ་ལུས་པ་ཐུགས་ལ་མཛད། དེ་རྗེས་ཟླ་བ་བཅུ་གཅིག་པ་ལ་གསང་ཁང་རྩེར་གདན་དྲངས་ཏེ། འཇམ་དབྱངས་གུ་ཤྲཱི་པ་དང་།
སྤྱན་སྔ་རིན་པོ་ཆེ་པ། གུར་བརྟག་སཾ་གསུམ་གྱི་བཤད་པ། སྦྱོར་དྲུག་གི་ཁྲིད། དབང་བཀའ་མང་པོ་དང་བཅས་པ་ཞུས། དེ་ནས་བྱི་ལོ་ཟླ་བ་དང་པོའི་ཚེས་བཅུ་གཉིས་ལ། ཇོ་བོ་པས་ཡར་ལུངས་ཕུ་མདའ་ན་བཞུགས་པའི་དགེ་འདུན་རྣམས་གདན་དྲངས་ཏེ། ཆོས་འཁོར་རྒྱ་ཆེན་ཞག་བདུན་གྱི་བར་མཛད་པའི་གྲལ་དབུ་ལ་གདན་དྲངས་ཤིང་། ཚོགས་ཆོས་ལ་དབུ་མ་བཤེས་སྤྲིང་དང་ཐུགས་བསྐྱེད་ལ་སོགས་ཆོས་མང་དུ་གསུང་། ཞབས་ཏོག་དང་འབུལ་ནོད་ཕུན་སུམ་ཚོགས་པ་བསྒྲུབས། དེ་ནས་ཟླ་བ་གཉིས་པ་ལ་བསམ་ཡས་སུ་ཆོས་རྗེ་ཉིད་ཀྱི་ཆོས་འབྲེལ་ཡོད་པའི་བླ་མ་གོང་མ་རྣམས་ཀྱི་དུས་མཆོད་དང་།
སློབ་དཔོན་མཉྫུ་ཤྲཱི་པའི་ཡང་དུས་མཆོད་ལ་དམིགས་ཏེ། ཕྱི་ནང་གི་དཀྱིལ་འཁོར་མང་པོའི་སྒྲུབ་མཆོད་དང་། གཞིས་པ་རྣམས་ཀྱིས་སྨན་བླའི་གསོལ་འདེབས་རྣམས་ཞག་བདུན་གྱི་བར་དུ་བསྒྲུབས། སྒྲུབ་མཆོད་འདི་ཇི་སྲིད་འཁོར་བ་མ་སྟོང་གི་བར་མི་འཆགས་པར་སྒྲུབ་པའི་ཆས་ལ། རིན་ཆེན་སྡིང་གི་དགོན་གཞིས་ལོ་རེ་བཞིན་ཐོག་ཕུད་ནས་ཁལ་སུམ་བརྒྱ་ཙམ་རེ་ཡོང་བ་དང་། རུ་བ་སྦྲ་ཁ་བཞི་ལ། ཕྱུགས་མ་གཉིས་བརྒྱ་ཙམ་ཡོད་པ་བཙུགས་ཏེ། བླ་མ་གོང་མ་རྣམས་ཀྱི་ཐུགས་དགོངས་ཡོངས་སུ་རྫོགས་པར་མཛད་དོ། ། དེ་ནས་ཟླ་བ་གསུམ་པ་ལ་ཉན་པོར་གདན་དྲངས་ནས་དབུ་སྟོད་དང་འཕན་ཡུལ་གྱི་དགེ་འདུན་གྲངས་མེད་པ་འདུས་པ་རྣམས་ལ་རྒྱུད་བླ་མའི་བཤད་པ་དང་། གཞན་ཡང་སོ་སོའི་འདོད་ཆོས་མང་པོའི་ཆོས་ཀྱི་བདུད་རྩིས་ཚིམ་པར་མཛད་དོ། །
དེ་ནས་ཟླ་བ་བཞི་པ་ལ། གདན་ས་ཆེན་པོར་ཕྱག་འཚལ་བ་དང་ཆོས་འཁོར་ཆེན་པོ་མཛད་པར་དགོངས་ནས་གཙང་ཕྱོགས་ལ་བྱོན་ཏེ། མཁས་གྲུབ་ཀྱི་སྐྱེས་བུ་རྒྱུན་མ་ཆད་པར་བྱོན་པའི་ཆོས་གྲྭ་ཆེན་པོ་བོ་དོང་ཨེ་ཞེས་བྱ་བའི་གཙུག་ལག་ཁང་དུ་ཕྱག་ཕེབས། དེའི་ཚེ་ཆོས་རྗེའི་དྲུང་དུ་བདག་གིས་མཇལ་དུས། སྔར་ནས་ཀྱང་རིམ་པར་ཞུས་པ་བཞིན་གཙང་ཕྱོགས་འདིར་དུས་འཁོར་གྱི་བཤད་པ་རྒྱས་པ་གཅིག་གི་ཆོས་ཀྱི་འཁོར་ལོ་དང་། གཞན་ལ་ཐུགས་སྐབས་མ་བྱུང་ནའང་བདག་ལ་གཅིག་ཅི་ནས་ཀྱང་གནང་བར་ཞུས། དེ་ནས་གདན་ས་ཆེན་པོས་གཙོ་མཛད། ཞ་ལུ་ཡན་ཆད་གཙང་ཕྱོགས་ཀྱི་ས་ཆ་ལ་བཞུགས་པའི་བླ་མ་དང་མཁན་སློབ་དགེ་འདུན་དང་བཅས་པ་ཐམས་ཅད་སྤྱན་དྲངས་ནས། དང་པོར་གདན་ཕེབས་པའི་ཚེ། འཕན་ཆེན་པོ་དང་།
དར་རིངས་དང་། གདུགས་དང་རྒྱལ་མཚན་ལ་སོགས་པ་རོལ་མོའི་བྱེ་བྲག་བསམ་གྱིས་མི་ཁྱབ་པ་དང་བཅས་ཏེ། ཆོས་རྗེ་ཉིད་ཀྱིས་གཙོ་མཛད་པའི་གསེར་ཕྲེང་གི་བསུ་བ་དང་བཀུར་སྟི་ཕུན་སུམ་ཚོགས་པས་བསྙུན་གསོ་བ་མཛད་ནས་བླ་མ་རྣམས་ཀྱིས་གཙོ་མཛད་སོ་སོའི་མཁན་སློབ་དང་དགེ་བའི་བཤེས་གཉེན་རྣམས་ལ་འཕྲལ་ཆས་ཀྱི་ཕོགས་དང་། དགེ་འདུན་རྣམས་ལ་རྒྱགས་འགྱེད་མཛད་དེ། ཉི་མ་ལྔའི་བར་དུ་བཞུགས་པར་གསོལ་བ་བཏབ་ནས། ཆོས་རྗེ་ཉིད་ཀྱིས་གཙོ་མཛད་པ་རྣམས་ཀྱིས་སོ་སོར་ཆོས་ཀྱི་འཁོར་ལོ་རྒྱ་ཆེར་བསྐོར་ཏེ། ཉི་མ་རེ་རེ་ཞིང་དགེ་འདུན་རྣམས་ལ་བསྙེན་བཀུར་འབུལ་བ་རྣམ་གཞག་དང་བཅས་པ་སྦྱིན་བདག་དད་པ་ཅན་གཞན་རྣམས་ཀྱིས་ཀྱང་བསྒྲུབས་ཤིང་། དེའི་ཚེ་སྡེ་སྣོད་འཛིན་པ་ཐམས་ཅད་ཀྱི་གཙུག་གི་རྒྱན་དུ་ཆོས་རྗེ་པ་ཉིད་བཞུགས་ནས། ལུང་དང་རིགས་པའི་རྒལ་ལན་རྒྱ་ཆེར་མཛད། ལོག་པར་སྨྲ་བ་མཐའ་དག་ཚར་བཅད་ནས།
རྒྱལ་བའི་བསྟན་པ་རིན་པོ་ཆེ་ཆེས་ཆེར་གསལ་བར་མཛད་ཅིང་། ཉི་མ་ལྔ་པའི་ཚེ་ཡུལ་མཆོག་ཏུ་གྱུར་པ་རྣམས་ལ་འབུལ་བ་རྣམ་གཞག་རྒྱ་ཆེན་པོ་དང་། དགེ་འདུན་ཁྲི་ཕྲག་བཞི་ལྷག་ཙམ་འདུས་པ་ལ། སོ་སོའི་ཕྱག་ཏུ་གསེར་ཞོ་རེ་རེ་ཕུལ་ཏེ། གསེར་གྱིས་དངོས་སུ་མ་ལྡང་བ་རྣམས་ལའང་དངུལ་སྤྱད་དང་གོས་དར་ལ་སོགས་པ་འཇིག་རྟེན་ན་ཕུལ་དུ་བྱུང་བའི་དངོས་པོ་བཟང་པོ་ཤ་སྟག་བཀྱེ་ཞིང་། སྐྱེ་བོའི་ཚོགས་གྲངས་ལས་འདས་པ་ཚོགས་པ་ལ་རི་རབ་དང་མཚུངས་པའི་ནས་ཀྱི་ཕུང་པོ་སྤུངས་པ་བཀྱེ་སྟེ། དེར་འདུས་པ་ཐམས་ཅད་ཆོས་དང་ཟང་ཟིང་གི་སྦྱིན་པས་མཉེས་པས་ཆེས་ཤིན་ཏུ་ངོ་མཚར་བར་གྱུར་ཏོ། ། དེ་ནས་གདན་ས་ཆེན་པོར་ཕྱག་འཚལ་བ་ལ་བྱོན་པའི་ཚེ། གདན་ས་ཆེན་པོ་ན་བཞུགས་པའི་བླ་མ་དང་དགེ་འདུན་རྣམས་ཀྱིས་བསུ་བ་སེར་ཕྲེང་བཀུར་སྟི་ཕུན་སུམ་ཚོགས་པ་དང་བཅས་ཏེ་ཕེབས། བདག་གིས་ཀྱང་ཆོས་བཀའ་ཞུ་བའི་ཕྱིར་ཕྱག་ཕྱིར་ཕྱིན་ཅིང་།
དེར་བཞུགས་པའི་བླ་མ་རྣམས་ཀྱིས་གཙོ་མཛད་བསྟན་པའི་རྩ་ལག་དཔག་ཏུ་མེད་པ་ལ། དཔལ་དུས་ཀྱི་འཁོར་ལོའི་ཆོས་བྱུང་དང་མདོར་བསྡུས་དང་པོ་ཡན་ཆད་ཀྱི་བཤད་པ་རྒྱས་པ། དཔལ་བརྟག་པ་གཉིས་པའི་བརྟག་པ་དང་པོའི་བཤད་པ་རྒྱས་པ། གཞན་ཡང་དབང་བཀའ་བྱིན་རླབས་དང་ཁྲིད་ཀྱི་རིམ་པ་མང་པོ་དང་། དགེ་བསྙེན་དང་། དགེ་ཚུལ་དང་། དགེ་སློང་གི་སྡོམ་པ་ཤིན་ཏུ་མང་པོ་གནང་ཞིང་། སོ་སོའི་ཞབས་ཏོག་དང་འབུལ་ནོད་རྒྱ་ཆེར་བསྒྲུབས། དེའི་ཚེ་བླ་མ་གོང་མའི་སྐུ་འབུམ་འདི་རྣམས་ལ་གོས་སྣམ་གཅིག་བྱེད་སྙམ་པ་སྔ་མོ་ནས་ཡོད་ནའང་། ཧོར་གྱིས་གཙེར་བས་མ་གྲུབ།
ཁྱད་པར་ཆོས་ཀྱི་རྒྱལ་པོའི་ནང་རྟེན་ལྷ་ཆེན་དཔལ་འབར་འདི་མི་འཆོས་ཁ་མེད་དུ་འདུག་པས། གཞིར་བཞུགས་རྣམས་ཀྱིས་དོ་དམ་བགྱིས། དངོས་པོ་གང་ལྕོགས་རྗེས་སུ་བསྐུར་བ་ཡིན་གསུང་བའི་ཞལ་ཏ་དང་། དེར་རས་སྐུད་གསེར་གྱི་ཞོ་བརྒྱ་ཕུལ། སྐབས་ཞིག་ན་སྐུ་ཁམས་ཅུང་ཟད་བསྙེལ་བའི་རྣམ་པ་བྱུང་བའི་ཚེ། སྟོན་པ་ཐུབ་པ་ཆེན་པོ་འཕགས་པའི་གནས་བརྟན་བཅུ་དྲུག་གིས་བསྐོར་བ་དངོས་སུམ་དུ་གཟིགས་ཏེ། དེ་རྣམས་ཀྱིས་བསྙུང་གསོ་བ་མཛད་པ་ལས་བསྙུང་བ་དངས་སོ་ཞེས། ཆོས་རྗེ་ཉིད་ལ་མི་ཕྱེད་པའི་དད་པ་མངའ་བ་འཇམ་དབྱངས་གུ་ཤྲཱི་བ་ལ་གསུངས་པ་དགེ་བའི་བཤེས་གཉེན་དད་མོས་ཅན་འགའ་ཞིག་ལས་རྒྱུད་དེ་ཐོས་སོ། ། དེ་ནས་ཟླ་བ་བཅུ་གཅིག་པ་ལ་སླར་ཡང་བོ་དོང་ཨེའི་ཆོས་གྲྭ་ཆེན་པོར་བྱོན་ཏེ། གཙང་ཕྱོགས་ལ་བཞུགས་པའི་མཁས་གྲུབ།
བདག་དང་གཞན་གྱི་གྲུབ་མཐའ་རྒྱ་མཚོའི་ཕ་རོལ་དུ་སོན་ཞིང་། སྡེ་སྣོད་དང་རྒྱུད་སྡེའི་དབང་ཕྱུག་ཆེན་པོ་མཁས་པའི་དབང་པོ་མང་པོས་ཐོག་དྲངས་པའི་སྡེ་སྣོད་འཛིན་པ་ཤ་སྟག་དང་། བསྐྱེད་རྫོགས་ཀྱི་ཏིང་ངེ་འཛིན་ཟབ་མོ་ལ་བརྟན་པ་ཐོབ་པའི་རྣལ་འབྱོར་གྱི་དབང་ཕྱུག་མང་དུ་འདུས་པ་ལ། དཔལ་དུས་ཀྱི་འཁོར་ལོའི་བཤད་པ་རྒྱས་པ། ལམ་འབྲས་ཀྱི་གཞུང་བཤད། ཁྲི་དབང་བྱིན་རླབས་ལ་སོགས་པ་ཆ་ལག་རྫོགས་པ། སྦྱོར་དྲུག གསང་འདུས་རིམ་ལྔ། ཤིན་ཏུ་སྤྲོས་མེད་ལ་སོགས་པའི་ཁྲིད་དབང་བྱིན་རླབས། སོ་ཐར་གྱི་སྡོམ་པ་ལ་སོགས་པ་གང་ལ་གང་མོས་ཀྱི་ཆོས་ཀྱི་རྣམ་གྲངས་མཐའ་ཡས་པ་གསུངས།
དེའི་ཚེ་བདེ་བར་གཤེགས་པའི་གསུང་རབ་མཐའ་ཡས་པ་དང་། ཁྱད་པར་དཔལ་དུས་ཀྱི་འཁོར་ལོའི་དཀའ་བའི་གནས་རྣམས་ལུང་དང་རིགས་པའི་སྒོ་ནས་རྒལ་རྟགས་དང་། དྲི་བ་དང་ལན་གྱི་ཚུལ་གྱིས་ལེགས་པར་གཏན་ལ་ཕབས་ཏེ་བསྟན་པ་རིན་པོ་ཆེ་ཉིན་མོར་མཛད་ཅིང་། གཙང་ཕྱོགས་ཀྱི་དུས་འཁོར་གྱི་འཆད་ཉན་གཅིག་ལ་དེ་ཉིད་རང་མཁས་གྲུབ་ཀྱི་འདུས་པ་ཆེ་བར་གྲགས་ཤིང་། སྦྱིན་བདག་དད་གུས་ཅན་མང་པོས་བསྙེན་ཅིང་བཀུར་པས་བསྟི་སྟངས་སུ་བྱས། དེ་ནས་ཡར་ལུང་གི་ཆོས་འཁོར་ཆེན་པོ་ལ་གདན་དྲངས་ཏེ། གླང་ལོ་ཟླ་བ་གསུམ་པའི་ཚེས་བཅོ་ལྔ་ལ་བོ་དོང་ཨེ་ནས་ཕྱག་བཏེགས་ཅིང་། དཔལ་སྡིངས་དང་ཆུ་མིག་ལ་སོགས་པ་སྡེ་དགོན་ལམ་ན་གནས་པ་རྣམས་ཀྱིས་གདན་དྲངས་ཏེ་ཞབས་ཏོག་རྒྱ་ཆེར་བསྒྲུབས། དེ་ནས་སྣ་ཐང་དུ་སྤྱན་དྲངས་ནས་ཞག་གསུམ་བཞུགས་ཏེ། དྲིལ་བུ་བའི་ཆོ་ག་ཞུས།
དགེ་འདུན་རྣམས་ལ་ཐུགས་བསྐྱེད་གསུངས། སྤྱི་སྒོས་ཐམས་ཅད་ཀྱིས་ཞབས་ཏོག་དང་འབུལ་གནོད་རྒྱ་ཆེར་བསྒྲུབས། དེ་ནས་ཞ་ལུར་གདན་དྲངས་ཏེ་ཐུགས་བསྐྱེད་གསུངས། ཞབས་ཏོག་ཕུན་སུམ་ཚོགས་པ་བསྒྲུབས། དེའི་རི་ཕུག་ཏུ་ཕྱག་འཚལ་བ་ལ་བྱོན་ནས་གནས་དགོན་གྱི་དགེ་འདུན་རྣམས་ལ་བསྙེན་བཀུར་འབུལ་བ་གྲལ་འགྱེད་དང་བཅས་པ་གནང་། རིན་པོ་ཆེ་བའི་དུས་མཆོད་ལ་གསེར་ཞོ་བརྒྱ་ཕུལ། དེ་དུས་ཉིན་ཞག་གཅིག་ལ་བསྙེན་རྫོགས་ཞུ་བ་དྲུག་ཅུ་ལྷག་ཙམ་བྱུང་། དེ་ནས་བྱོན། ཏི་ཤྲཱིས་ཚོང་དུས་སུ་མཇལ་ཏེ། གོང་མའི་གནང་སྦྱིན་གསེར་བྲེས་མགོ་བྱས་ཕུལ།
ཆོས་བཀའ་གནང་། དེ་ནས་བླ་མ་དབང་པ་དང་། ཤར་ཁ་བ་དང་ཤངས་པ་ལ་སོགས་པའི་སྡེ་པ་རྣམས་ཀྱིས་རྙེད་པ་དང་བཀུར་སྟི་ཕུན་སུམ་ཚོགས་པ་དང་བཅས་ཏེ། ཟླ་བ་བཞི་པའི་ཚེས་དགུ་ལ་བྱ་ས་ལྷ་ཁང་དུ་ཕེབས། ཚེས་བཅུའི་ཉིན་དབུས་ཕྱོགས་ཀྱི་དགེ་འདུན་ཕལ་ཆེ་ལ་འདུས་པ་རྣམས་ཀྱི་བཀོད་པ་ཕུན་སུམ་ཚོགས་པའི་བསུ་བ་གསེར་ཕྲེང་དང་། གདུགས་དང་རྒྱལ་མཚན་དང་འཕན་མོ་ཆེ་དང་དར་རིང་ལ་སོགས་པའི་མཆོད་པའི་བྱེ་བྲག་བསམ་གྱིས་མི་ཁྱབ་པས་གང་བར་བྱས་པ་དང་བཅས་པས་གདན་དྲངས་ནས་ཆོས་ཁྲི་ཆེན་པོར་ཕེབས་ཏེ། གླིང་བཞིའི་དབུས་ན་ལྷུན་པོ་ལྟར། དགེ་འདུན་འདུས་པ་ཚོགས་ལྟ་བུའི་དབུས་ན་ཆོས་རྗེ་ཉིད་གཟི་བརྗིད་ཀྱི་དཔལ་གྱིས་ལྷན་ནེ། ལྷང་ངེ་། ལྷམ་མེ་མཛེས་པར་བཞུགས་པར་གྱུར་ཏོ། །
དེའི་ཚེ་ཆོས་རྗེ་ཉིད་ཀྱིས་གཙོ་མཛད་སོ་སོའི་མཁན་སློབ་རྣམས་ལ། འཕྲལ་ཉེ་བར་མཁོ་བའི་ཡོ་བྱད་ཕུན་སུམ་ཚོགས་པ་དང་། དགེ་འདུན་སོ་སོ་ལའང་རྒྱགས་འགྱེད་དང་བཅས་པ་བསྒྲུབས་ནས་ཞག་བཅུའི་བར་དུ་བཞུགས་པར་གསོལ་བ་བཏབ་ཏེ། ཉི་མ་རེ་རེ་ཞིང་ཡང་སོ་སོ་རང་རང་གི་ཆོས་ཀྱི་འཁོར་ལོ་བསྐོར་ཞིང་། ལུང་རིགས་པའི་འབེལ་གཏམ་རྒྱ་ཆེན་པོས་ཆོས་ཀྱི་རྣམ་གྲངས་དཔག་ཏུ་མེད་པ་གཏན་ལ་ཕབས་ཏེ། བསྙེན་བཀུར་དང་འབུལ་ནོད་རྒྱ་ཆེར་བསྒྲུབས་ཤིང་། ཉི་མ་བཅུ་པ་ལ་དངོས་གཞིའི་བསྙེན་ཅིང་བཀུར་བ་གྱ་ནོམ་པ་དང་། ཆོས་རྗེ་ཉིད་ལ་གསེར་བྲེས་ཐོག་དྲངས་པའི་འབུལ་བ་དཔག་ཏུ་མེད་པ་དང་། ཆོས་དཔོན་སོ་སོ་ལའང་ཞོ་བརྒྱ་ཙ་རེ་རེའི་དངོས་པོ་དང་། གཞན་ཡང་གང་ལ་གང་འོས་ཀྱི་འབུལ་བ་རྣམ་གཞག
དགེ་འདུན་སོ་སོའི་ཕྱག་ཏུ་གསེར་ཞོའི་འབུལ་བ་དང་བཅས་པ་ཕུན་སུམ་ཚོགས་པ་བསྒྲུབས་ཏེ། བསྟན་པ་རིན་པོ་རྙེད་པ་དང་བཀུར་སྟི་དང་བཅས་པས་ཆེས་ཆེར་གསལ་བར་མཛད་དེ། དེའི་ཚེ་བསྟན་རྩིས་ཀྱི་བསྟན་བཅོས་ཀྱང་མཛད་དོ། ། དེ་ནས་བསམ་ཡས་སུ་ཆགས་ཕེབས་ཏེ། བླ་མ་གོང་མའི་དུས་མཆོད་ནར་མའི་སྒྲུབ་མཆོད་དང་། དེའི་རྗེས་ལ། གོང་མ་ཆེན་པོ་ཨཱ་ཡུཿརྡ་ར་ཤྲཱི་པའི་སྐུའི་རིམ་གྲོ་ལ་ཀྱཻ་རྡོ་རྗེའི་སྒྲུབ་མཆོད་སྦྱིན་སྲེག་མཚན་སྤེལ་དང་བཅས་ཤིང་གཏོར་སྒྲུབ་དང་བཅས་པ་བརྒྱ་རྩ་དང་། གདན་ས་ཆེན་པོས་གཙོ་མཛད་དབུས་གཙང་གི་དགོན་སྡེ་རྣམས་སུ་བསྟན་པའི་རིམ་གྲོའི་ཞལ་ཏ་དང་། དོན་དུ་གཉེར་བ་རྣམས་ལ་ཆོས་ཀྱི་སྦྱིན་པ་མཛད། དེའི་ཟླ་བ་བདུན་པ་ལ་ཇོ་བོ་ལ་མཇལ་བ་དང་།
བླ་ཆེན་པ་རྫོང་བ་ལ་ལྷ་སར་བྱོན་ཏེ། སླར་ཆོས་རྫོང་དུ་ཕེབས། ཟླ་གཉིས་ཀྱི་བར་དུ་སྐུ་མཚམས་པ་མཛད་དེ། རིམ་གཉིས་ཀྱི་ཐུགས་དམ་ཟབ་མོ་ལ་རྩེ་གཅིག་ཏུ་བཞུགས་པའི་ཚེ། ས་སྐྱ་པའི་རྩ་བའི་བུ་སློབ་ཏུ་གྱུར་པའི་མཚལ་མདོ་རྟ་ལྟ་པ་དང་འབལ་སེར་བཙན་གསུམ་ལ་སོགས་པས་དད་གུས་དྲག་པོས་རྐྱེན་བྱས་ནས་སྤྱན་དྲངས་ཏེ། བྱོན་པའི་ལམ་དུ་ཀོང་དགོན་པར་རིན་པོ་ཆེས་གཙོ་མཛད་པ་སུམ་བརྒྱ་ཙམ་གྱིས་དྲིལ་བུ་བའི་བཀའ་དབང་ཞུས་པའི་ཚེ། ཉིན་ཞག་རེ་ལ་ཉི་ཤུ་རྩ་ལྔ་པ་ཚན་པ་བཞི་བཞིར་མཛད་པས་ཞག་གསུམ་ལ་ཚར་ཞིང་། དེ་ལྟ་ནའང་བླ་ཆོས་གཏན་མ་མཛད་པར་སྔ་དགོང་གཉིས་བདག་འཇུག་མཛད་ཅིང་། དབང་རྫས་རྣམས་རེ་རེ་ནས་གནང་བས། རིན་པོ་ཆེས།
དྲུང་ནས་ཤིན་ཏུ་འོ་རྒྱལ་བར་གདའ་བས། དབང་རྫས་རྣམས་དཀོན་གཉེར་བས་གནང་བ་གཅིག་ཞུས་ནའང་ཕྱག་སྲོལ་ལ་གནོད་ཀྱི་དོགས་ནས། སྔར་ནས་ཀྱང་དེ་འདྲ་མ་བྱས་ད་ལན་ནུས་པར་གདའ་ཡི་གསུངས་ནས་མ་གནང་། དེ་ནས་བྱང་རྒྱབ་ལ་བྱོན་ཏེ། མཐའ་འཁོབ་ཀྱི་སེམས་ཅན་དཔག་ཏུ་མེད་པ་ལ་བརྩེ་བ་ཆེན་པོས་ཐུགས་བསྐྱེད་དང་བསྔོ་བ་ལ་སོགས་པ་ཆོས་ཀྱི་སྦྱིན་པ་མཛད་ནས་འགྲོ་བའི་དོན་རྒྱ་ཆེར་མཛད་པའི་དུས་སུ། འཇམ་དབྱངས་གུ་ཤྲི་པ་ཞི་བར་གཤེགས་ནས་གདན་འདྲེན་བྱུང་བས་མྱུར་བར་བྱོན་ཏེ། ཆོ་ག་དང་གཤེགས་རྫོང་གི་གྲལ་དབུ་མཛད་ཅིང་། མྱ་ངན་བསལ་བའི་གཏམ་རྒྱ་ཆེར་མཛད་དེ། ཐམས་ཅད་ཀྱི་སེམས་ཀྱི་གདུང་བ་ཞི་བར་མཛད། དེ་ནས་རྒྱལ་བློན་བྱང་ཆུབ་སེམས་དཔའ་རྣམས་དང་ལོ་པཎ་སྐྱེ་མཆོག་ཁྱད་པར་ཅན་རྣམས་ཀྱིས་བསྟན་པ་རིན་པོ་ཆེ་དར་རྒྱས་སུ་མཛད་པའི་ས་ཕྱོགས།
དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་ཆེན་པོར་ཕྱག་ཕེབས་ཏེ། དབུས་ཕྱོགས་ཀྱི་དགེ་འདུན་རྣམས་ལ་ཆོས་འཁོར་གྱི་སྐུ་སྐལ་མཛད་པར་དགོངས་ནས། དབུས་ཕྱོགས་ཀྱི་དགེ་འདུན་ཕལ་ཆེ་བ་གདན་དྲངས་ཏེ། གདན་ཕེབས་པའི་ཚེ་བསྙེན་བཀུར་རྒྱགས་འགྱེད་དང་བཅས་པ་མཛད་ནས། ཞག་ལྔའི་བར་དུ་བཞུགས་པར་གསོལ་བཏབ་ཅིང་། ཉི་མ་རེ་རེ་ཞིང་ཡང་བསྙེན་བཀུར་འབུལ་བ་རྣམ་བཞག་དང་བཅས་པ་སྦྱིན་བདག་དད་པ་ཅན་སོ་སོས་ཀྱང་བསྒྲུབས་ནས། ཉི་མ་ལྔ་པའི་ཚེ། དགེ་འདུན་ཁྲི་ཁྲག་གཉིས་ལ། ན་བཟའ་གསོལ་སྤྱད་སླ་ཡོལ་ཁྱད་པར་ཅན་སྔར་ནས་ཕྱག་ན་ཡོད་པ་རྣམས་དང་། གསེར་དངུལ་གོས་དར་ཇ་རྟ་ལ་སོགས་པ་རྣམས་ལ་གྲས་པའི་ཞོ་རེའི་འགྱེད་དང་།
ཡུལ་མཆོག་ཏུ་གྱུར་པ་རྣམས་ལ་འབུལ་བ་རྣམ་གཞག་དང་བཅས་པ་རྒྱ་ཆེར་བསྒྲུབས་ཏེ་འཁོར་གསུམ་དག་པའི་སྦྱིན་པ་མཛད་དེ། དེ་ནས་སྟག་ལོ་ཟླ་བ་དང་པོ་ལ་བབ་པའི་ཚེ། འཇམ་དབྱངས་པའི་ཕྱི་རྟེན་དངུལ་གདུང་གི་རབ་གནས་དང་། སྤྱན་སྔ་རིན་པོ་ཆེ་གྲགས་པ་བྱང་ཆུབ་པ་ཁྲི་ཐོག་ཏུ་འདོན་པ་ལ་གདན་དྲངས་ཏེ། རབ་གནས་དང་ཞལ་ཏ་མཛད། སྤྱན་སྔ་རིན་པོ་ཆེའི་བསྙེན་པར་རྫོགས་པའི་མཁན་པོའང་མཛད་དོ། ། དེ་ནས་རྒྱལ་ཆོས་སྡིངས་སུ་ཟླ་བ་གཉིས་ཀྱི་བར་དུ་སྐུ་མཚམས་མཛད་དེ་ཁྲིད་ཀ་མང་པོ་གནང་། སླར་ཆོས་རྫོང་དུ་བྱོན་ཏེ་སྐུ་མཚམས་མཛད་ནས་ནང་དུ་རིམ་གཉིས་ཟབ་མོའི་རྣལ་འབྱོར་དང་། ཐུན་མཚམས་སུའང་གསང་འདུས་ཀྱི་བཤད་པ་རྒྱས་པ་དང་། ལམ་འབྲས་ཀྱི་གཞུང་ཁྲིད་དང་།
བླ་མ་གོང་མའི་བཀའ་འབུམ་གྱི་ལུང་ལ་སོགས་པ་ཆོས་ཀྱི་ཁྱད་པར་མཐའ་ཡས་པས་གདུལ་བྱ་རྣམས་ཚིམ་པར་མཛད་ཅིང་། དེ་དུས་རང་ས་སྐྱ་པའི་ཆོས་སྐོར་རྣམས་ཀྱི་ཞལ་འཛིན་ཆེ་ཞེས་གླེང་ངོ་། ། གསུམ་པ་རིག་པའི་གནས་ལྔ་མཐར་ཕྱིན་ཞིང་ཕར་ཕྱིན་དྲུག་གི་ཡོན་ཏན་ཇི་ལྟར་མངའ་བའི་ཚུལ་ནི། དེ་ལྟར་ཁམས་གསུམ་ཆོས་ཀྱི་རྒྱལ་པོ་ཆེན་པོ་འདི་ཡིས་མཚུངས་པའི་བླ་མ་མང་པོ་ཉེ་བར་བསྟེན་ནས་ཆོས་ཀྱི་རྣམ་གྲངས་བསམ་གྱིས་མི་ཁྱབ་པ་གསན་ཅིང་། དེ་རྣམས་ལའང་བླ་མ་གོང་མ་སོ་སོའི་བཞད་ཚུལ་སྣ་ཚོགས་ཡོད་པ་རྣམས་རེ་རེ་ནས་སྤྱིས་ཕྱིན་པར་མཛད་དེ། ཆོས་རྗེ་ཉིད་ཀྱི་གསུང་ནས་སྔོན་གྱི་རྗེ་བཙུན་སྐུ་མཆེད་ཀྱི་རྡོ་རྗེ་འཛིན་པ་རྣམས་ཀྱི་ནང་ན་གསན་རྒྱ་ཆེ་བར་གྲགས། ངས་ཀྱང་དེ་དང་ཆ་མཐུན་གཅིག་བྱ་བསམ་ན་ཡང་ཧོར་གྱི་གཙེར་ནས་ཐབས་མ་བྱུང་གསུངས། སྤྱིར་ཡང་ཆོས་འབྲེལ་ཡོད་པའི་བླ་མ་རྣམས་ལ་རིགས་རུས་ཀྱི་དྲེགས་པ་སྤངས་སངས་རྒྱས་དངོས་ཀྱི་མོས་པ་མངའ་བས། བཀུར་སྟི་དང་ཕུ་དུད་དུ་མཛད་ཅིང་། བླ་མ་རྣམས་ཀྱང་ཆོས་རྗེ་ཉིད་ལ་ལྷག་པར་མོས་པར་གྱུར།
དེ་ལྟར་སྦྱངས་པ་ཕུལ་དུ་བྱུང་བའི་མཐུ་དང་། སྐྱེ་བ་དཔག་ཏུ་མེད་པ་ནས་གོམ་པའི་སྟོབས་དང་། ལྷག་པའི་ལྷས་བྱིན་གྱིས་བརླབས་པས་ཐུགས་རབ་ཀྱི་རྩལ་ཐོགས་པ་མེད་པར་གྱུར་པས། རིག་པའི་གནས་ལྔ་ལ་མཁྱེན་པ་རྒྱས་པའི་ཚུལ་ནི། སྒྲ་རིག་པ་དང་འབྲེལ་པ་ལའང་། རིན་ཆེན་བྱུང་ལྡན་ལ་སོགས་པའི་སྡེབ་སྦྱོར་དང་། འཆི་མེད་མཛོད་ལ་སོགས་པའི་མིང་གི་མངོན་བརྗོད་དང་། ཀླུ་ཀུམ་དུ་དགའ་བ་ལ་སོགས་པའི་ཟློས་གར་དང་། མེ་ལོང་ལ་སོགས་པའི་ཚིག་རྒྱན་དང་། དཔག་བསམ་འཁྲི་ཤིང་ལ་སོགས་པ་སྙན་ངག་གིས་བསྟན་བཅོས་རྣམས་ལ་མཁྱེན་པའི་དཀྱིལ་འཁོར་རབ་ཏུ་རྒྱས་པས་པཎྜི་ཏ་ཆེན་པོར་གྱུར་ཏེ།
རྒྱན་ཐམས་ཅད་ཚང་བའི་ཐུབ་པ་ཆེན་པོའི་བསྟོད་པ་ལ་སོགས་པ་བསྟོད་པ་དང་། སྤྲིང་ཡིག་སྣ་ཚོགས་མཁས་པ་རྣམས་ཡིད་འཕྲོག་པར་བྱེད་པ་མཛད་ཅིང་། ཁྱད་པར་དུ་མིང་དང་བྱིངས་ལ་སོགས་པ་རང་བཞིན་དང་། སི་སོགས་དང་། ཏི་སོགས་དང་། ཀྲྀ་ཏ་དང་། དེ་ཕན་ལ་སོགས་པའི་རྐྱེན་དང་། བསྒྱུར་བ་དང་དབྱེ་བའི་རྣམ་འགྱུར་ལ་སོགས་པ། བརྡ་སྤྲོད་པའི་གཞུང་གི་བརྗོད་བྱ་མ་ལུས་པ་སྟོན་པའི་སྒྲ་མདོ་ཆེན་པོ་ཀ་ལཱ་པ་ཞེས་པ་ཡོངས་སུ་རྫོགས་པར་མཁྱེན་པས། ཚིག་གི་ཆ་གང་ལའང་།
ཆགས་ཐོགས་མེད་པའི་ངག་གི་དབང་ཕྱུག་ཆེན་པོར་གྱུར་ཏེ། སྒྲ་མདོ་དེ་ཉིད་ཀྱི་འགྲེལ་པ་ཆེན་པོ་མཛད་ཅིང་། མདོར་ན་སྨྲ་བ་པོ་ཆེན་པོ་ཙནྟྲ་གོ་མི་ལྟ་བུའོ། ། གཏན་ཚིགས་རིག་པ་ལའང་ཚད་མ་ཀུན་ལས་བཏུས་དང་། སྡེ་བདུན་འགྲེལ་པ་འགྲེལ་བཤད་དང་བཅས་པ་ལ་མཁྱེན་པ་རྒྱས་པས། དོན་གྱི་ཆ་གང་ལའང་ཆགས་ཐོགས་མེད་ཅིང་། སྤོབས་པ་ཕུན་སུམ་ཚོགས་པས་དངོས་པོ་སྟོབས་ཞུགས་དང་ཡིད་ཆེས་པའི་ལུང་ལ་བརྟེན་པའི་རིགས་པ་རྣམ་པར་དག་པའི་སྒོ་ནས་ཕྱི་ནང་གི་གྲུབ་མཐའ་ངན་པ་མཐའ་དག་སུན་ཕྱུང་ཞིང་ཚར་བཅད་ནས། ཡང་དག་པའི་ལམ་དང་ལྟ་བ་ལ་འགོད་པར་མཛད་པས་རིགས་པའི་དབང་ཕྱུག་ཆེན་པོར་གྱུར་ཏེ། རྒྱས་པའི་བསྟན་བཅོས་རྣམ་འགྲེལ་ལ། འགྲེལ་པ་དུ་མའི་བཤད་སྲོལ་མཛད་པའི་ཊཱིཀྐ་ཆེ་བ་གཅིག་དང་།
ལྷ་ཤག་ཁོ་ནའི་ལུགས་ཀྱི་ཊཱིཀྐ་ཆུང་བ་གཅིག་སྟེ་གཉིས་དང་། ཚད་མའི་དོན་བསྡུས་པ་དགག་བཞག་སྤང་གསུམ་རྒྱས་པར་ཕྱེ་བ་གཅིག རང་ལུགས་རྒྱས་པར་བཀོད་པ་གཅིག མཚན་ཉིད་དབྱེ་བསྡུ་དང་བཅས་པ་གཉིས་ཏེ་བཞི་མཛད་དེ། མདོར་ན་ཕྱོགས་ལས་རྣམ་པར་རྒྱལ་བ་ཆེན་པོ་དཔལ་ཆོས་ཀྱི་གྲགས་པ་ལྟ་བུའོ། ། བཟོ་རིག་པ་ལའང་། སྐུ་གཟུགས་དང་རི་མོ་ལ་སོགས་པའི་མཚན་དང་ཕྱག་ཚད་ལ་སོགས་པ་སྟོན་པའི་མདོ་རྒྱུད་བསྟན་བཅོས་རྣམས་ཀུན་ཆུབ་པས་འཇམ་དབྱངས་དང་མི་འཁྲུགས་པ་ཇོ་བོའི་རྒྱལ་ཡོལ་ལ་སོགས་པ་སྔར་བརྗོད་པའི་སྐུ་གསུང་ཐུགས་ཀྱི་རྟེན་ལུགས་མ་དང་འབུར་མ་དང་འདེ་གུ་དང་རི་མོ་ལ་སོགས་པའི་ཕྱག་ཚད་དང་། རུས་ཆུགས་ལ་སོགས་པའི་བཀོད་པ་ཐམས་ཅད་ཆོས་རྗེ་ཉིད་ཀྱིས་མཛད་པ་ལ། བཟོ་རིག་ལ་སྦྱངས་པའི་མཁས་པ་རྣམས་ཀྱིས་གླགས་རྙེད་པར་མ་གྱུར་པས། བཟོ་རིག་པ་ཡོངས་སུ་རྫོགས་ཏེ།
མདོར་ན་བརྒྱ་བྱིན་གྱི་བཟོ་བོ་ཆེན་པོ་བི་ཤྭ་ཀརྨ་ལྟ་བུའོ། ། གསོ་བ་རིག་པ་ལའང་། རླུང་དང་འཁྲིས་པ་དང་བད་ཀན་རྐྱང་པ་དང་ལྡན་པ་དང་འདུས་པ་ལ་སོགས་པའི་རྒྱུ་དང་ངོ་བོ་དང་དྲིས་པ་དང་མཐོང་བ་དང་རེག་པའི་སྒོ་ནས་བརྟག་ཐབས་དང་།

གསོ་བའི་སྨན་དང་དཔྱད་ཀྱི་བྱེ་བྲག་དང་། དང་པོ་ནད་མི་བྱུང་བར་བྱ་བ། བྱུང་བ་ཕྱིར་བཅོས་ནས་སླར་མི་ལྡོག་པའི་ཐབས་ལ་སོགས་རྒྱས་པར་སྟོན་པའི་ཡན་ལག་བརྒྱད་པ་ལ་སོགས་པའི་གསོ་བ་རིག་པའི་བསྟན་བཅོས་རྣམས་ཡང་དག་པར་མཁྱེན་པས། ཆོས་རྗེ་ཉིད་ཀྱི་ན་བ་རྣམས་ཀྱི་རྩར་མ་བྱོན་ཡང་ན་ལུགས་ཞུས་པ་ཙམ་ལ་སྨན་སྦྱོར་མཛད་ནས་བཏང་བ་ན་ནད་རྣམས་ཞི་བར་གྱུར་ཅིང་། ཆོས་རྗེ་རང་ཉིད་ཀྱང་རེ་འགའ་བསྙུན་པ་ན། སྨན་པ་རྣམས་ཀྱིས་ཐབས་ཅི་བྱས་ཀྱང་མ་ཕན་པ་ལ། རང་ཉིད་ཀྱིས་སྨན་སྤྱད་པས་དངས་བ་ལན་འགའ་མཐོང་བས་ན། སྨན་པ་ཆེན་པོ་བླ་ན་མེད་པར་འགྱུར་ཏེ། སྨན་པའི་རྒྱལ་པོ་འཚོ་བྱེད་གཞོན་ནུ་ལྟ་བུའོ། ། ནང་རིག་པ་ལ་གཉིས་ཀྱི་ཕྱི་མཚན་ཉིད་ལའང་། ཐེག་པ་ཆེ་ཆུང་གཉིས་ཀས་བསྡུས་པའི་སྡེ་སྣོད་གསུམ་པོ་ལ་མཁྱེན་པ་ཕུལ་དུ་ཕྱིན་པ་མངའ་བས།
འདུ་བ་འཛིན་པ་དང་། མདོ་སྡེ་འཛིན་པ་དང་། མངོན་པ་འཛིན་པ་རྣམས་ཀྱི་གཙུག་གི་ནོར་བུ་གྱུར་ཅིང་། ཁྱད་པར་དུ་བྱམས་པ་དང་འབྲེལ་བའི་མདོ་བསྟན་བཅོས་རྣམས་ལ་མཁྱེན་པ་ཆེར་རྒྱས་པས། ཕར་ཕྱིན་གྱི་ཊཱིཀྐ་རྒྱས་བསྡུས་གཉིས་དང་། དེའི་ལྷན་སྐྱེས་ཀྱི་མདོ་སྦྱོར། མདོ་སྡེ་རྒྱན་དང་རྒྱུད་བླ་གཉིས་ལ་ཊཱིཀྐ་ས་བཅད་དང་བཅས་པ་རེ་རེ། དབུས་མཐའ་དང་ཆོས་ཉིད་གཉིས་ལ་ཊཱིཀྐ་རེ་རེ་རྣམས་མཛད། དབུ་མའི་སྐོར་རྣམས་ལེགས་པར་ཐུགས་སུ་ཆུད་པས། རིག་པ་དྲུག་ཅུ་པ།
སྟོང་ཉིད་བདུན་ཅུ་པ། རྩོད་པ་ཟློག་པ། ཞིབ་མོ་རྣམ་འཐག་བཞི་ལ་ཊཱིཀྐ་ས་བཅད་དང་བཅས་པ་རེ་རེ་དང་། བཤེས་སྤྲིང་གི་ཊཱིཀྐའི་འཕྲོ་དང་། སྨོན་པ་སེམས་བསྐྱེད་ཀྱི་ཆོ་ག་རྒྱས་འབྲིང་བསྡུས་གསུམ། འཇུག་པ་སེམས་བསྐྱེད་སྤྱོད་འཇུག་གི་ཊཱིཀྐ་རྣམས་མཛད། ནང་སྔགས་ཀྱི་ཐེག་པ་ལའང་། བྱ་བ་དང་སྤྱོད་པ་དང་རྣལ་འབྱོར་དང་རྣལ་འབྱོར་བླ་ན་མེད་པའི་རྩ་རྒྱུད་བསྡུས་རྒྱུད་དང་། རྒྱུད་ཕྱི་མ་དང་། བཤད་རྒྱུད་དང་།
རྒྱུད་འགྲེལ་དང་། དེ་རྣམས་ཉམས་སུ་བླང་པའི་ཐབས་སྨིན་པར་བྱེད་པའི་དབང་དང་། གྲོལ་བར་བྱེད་པའི་ལམ་བསྐྱེད་རིམ་དང་རྫོགས་རིམ་དང་། དེ་རྣམས་དང་འབྲེལ་བའི་ཆ་ལག་གི་རིམ་པ་ཇི་སྙེད་ཡོད་པ་ཐམས་ཅད་མ་ལུས་པར་ཐུགས་སུ་ཆུད་པས་སྔགས་འཆང་རྡོ་རྗེ་འཛིན་པ་ཆེན་པོར་གྱུར་ཏེ། དཔལ་བརྟག་པ་གཉིས་པའི་ཊཱིཀྐ་རྒྱས་བསྡུས་གཉིས། བླ་མའི་རྣལ་འབྱོར་ཟུར་འདེབས་དྲིས་ལན་དང་བཅས་པ། ལམ་འབྲས་བརྒྱུད་པའི་རྣམ་ཐར། གཞུང་བཤད། གཞུང་ཇི་ལྟ་བ་དཀྲི་བའི་ཁྲིད་ཡིག་རྒྱས་བསྡུས་གཉིས། གནད་བཅུ་གཅིག་གི་དཀྲི་བ།
གནད་དྲུག་གི་དཀྲི་བ། དབང་པོ་རབ་འབྲིང་ཐ་མ་གསུམ་དུ་དཀྲི་བ། ལམ་སྦས་བཤད་ཀྱི་འཁྲུལ་འཁོར། ཀྱཻ་རྡོ་རྗེའི་མངོན་རྟོགས་ཡན་ལག་དྲུག་པ། ལུས་དཀྱིལ་ཀྱི་ཐོ་ཡིག ལམ་དུས་ཀྱི་དབང་། གུར་རིགས་བསྡུས་ཀྱི་ས་ཆོག མངོན་རྟོགས། དཀྱིལ་ཆོག ཆོས་སྐྱོང་གི་རྗེས་གནང་།
ཆོས་སྐྱོང་ཆེ་བ་ལྕམ་དྲལ་དང་། ཞལ་བཞི་པའི་བསྟོད་པ་གསུམ། ཞལ་བཞི་པའི་བསྟོད་བསྐུལ། ཕུད་མཆོད་རྒྱས་པའི་ཡིག་ཆ། དཔལ་དུས་ཀྱི་འཁོར་ལོའི་རྒྱུད་འགྲེལ་ཆེན་པོའི་ཊཱིཀྐ། བསྡུས་དོན། ཆོས་འབྱུང་དུས་བཞི་སྟོང་པར་འཇུག་ཚུལ་གྱི་རྩིས་བཞི། སྦྱོར་དྲུག་གི་ཁྲིད་ཡིག སོར་སྡུད་བསམ་གཏན་གྱི་དྲིས་ལན། ངོ་སྤྲོད་ཆེན་མོ་སྐུ་གསུང་ཐུགས་ཡོངས་རྫོགས་ཀྱི་སྲུང་འཁོར།
མངོན་རྟོགས། དཀྱིལ་ཆོག ཐུགས་དཀྱིལ་གྱི་སྲུང་འཁོར། མངོན་རྟོགས། རྣལ་འབྱོར་མ་སུམ་ཅུ་རྩ་དྲུག་མཆོད་པའི་ཆོ་ག ཐུགས་རྗེ་ཆེན་པོའི་དམར་ཁྲིད་ངོ་སྤྲོད་དང་བཅས་པ། ཕྱག་རྒྱ་ཆེན་པོ་ལྔ་ལྡན་གྱི་ཁྲིད། བདེ་མཆོག་དྲིལ་བུ་པ། ལཱུ་ཧི་པ། གཤེད་དམར་ལྷ་ལྔ།
བྷ་ཡ་ན་རྣམས་ཀྱི་མངོན་རྟོགས། ཕུར་པའི་སྒྲུབ་ཐབས་རྒྱས་འབྲིང་བསྡུས་གསུམ། དཀྱིལ་ཆོག དྲག་པོའི་རྗེས་གནང་། ཕྱག་བཞི་པའི་སྒྲུབ་ཐབས། ཚོགས་བདག་དམར་པོའི་བསྟོད་སྒྲུབ་དང་བསྟོད་པ་བསྡུས་པ། སྒྲོལ་མ་དཀར་མོའི་སྒྲུབ་ཐབས། སྦྱིན་སྲེག་རྗེས་གནང་། སྒྲོལ་མ་མཎྜལ་བཞིའི་ཆོ་ག འོད་ཟེར་ཅན་ཕྱག་གཉིས་མའི་སྒྲུབ་ཐབས།
སྦྱིན་སྲེག རྡོར་དབྱིངས་ཀྱི་དཀྱིལ་ཆོག་གི་ངག་འདོན་རྒྱས་པ་དང་། བསྙེན་པ་འབྲིང་པོ་ས་ཆོག་གི་བཀའ་བསྒོའི་ཚིག་བཅད། དཔལ་མཆོག་རྡོར་སེམས་ཀྱི་དཀྱིལ་ཆོག་གི་ངག་འདོན། ཕྱོགས་བཅུའི་སངས་རྒྱས་ཀྱི་མཚན་འབུམ་ཕྱག་འཚལ་དང་བཅས་པ་དྲུག བླ་མའི་་་་་་སྨན་ལྷའི་མཚན་འབུམ་ཆ་གཉིས་ཀྱིས་ཐོག་དྲངས་པའི་རྒྱུད་སྡེ་བོད་དུ་འགྱུར་རོ་ཅོག་གི་གཟུངས་ཐམས་ཅད་ཕྱོགས་གཅིག་ཏུ་བྱས་པ་ལ་རྒྱས་འབྲིང་བསྡུས་གསུམ། རབ་གནས་ཀྱི་ཆོ་ག་བསྡུས་པ་རྣམས་ཏེ། མདོར་ན་སྤྱན་སྔ་རིན་པོ་ཆེ་གྲགས་པ་ལ་བྱང་ཆུབ་པའི་ཐུགས་དམ་དུ་བཞེངས་པའི་བཀའ་འབུམ་ལ། པོ་ཏི་ཡུག་དོད་ཐོན་ཉི་ཤུ་རྩ་ལྔ་བྱུང་སྟེ། དེ་ལྟར་དྲི་མ་མེད་པའི་གསུང་རབ་མང་དུ་མཛད་ནས།
ཕྱོགས་བཅུར་རྒྱས་པའི་སྒོ་ནས་ཀྱང་བསྟན་པ་ཆེས་ཆེར་གསལ་བར་མཛད་དོ། ། ཕར་ཕྱིན་དྲུག་གི་ཡོན་ཏན་ཇི་ལྟར་མངའ་བའི་ཚུལ་ནི། དང་པོ་ལའང་ཟང་ཟིང་གི་སྦྱིན་པ་ལ། ཆོས་རྗེ་འདི་ཉིད་ལ་ཕྱག་རྫས་ཀྱི་དངོས་པོ་ཇི་སྙེད་བྱུང་བ་ཐམས་ཅད་ཆགས་ཤིང་ཞེན་པའི་སྒོ་ནས་བདག་ཉིད་ཀྱི་ཆེད་དུ་ཅུང་ཟད་ཙམ་ཡང་མི་འཛིན་པར། བླ་མ་རྣམས་ཞལ་བཞུགས་དུས་གང་སྤུས་དག་པ་ནས་འབུལ་བ་དང་། ཞི་བར་གཤེགས་པའི་ཚེ་གཤེགས་རྫོངས་ནང་རྟེན་ཕྱི་རྟེན་དུས་མཆོད་རྣམས་ཀྱི་ཕྱོགས་སུ་གཏོང་བ། དཀོན་མཆོག་རིན་པོ་ཆེ་གསུམ་གྱི་སྐུ་གསུང་ཐུགས་ཀྱི་རྟེན་དང་། གཙུག་ལག་ཁང་རྣམས་གསར་དུ་བཞེངས་པ་དང་། རྙིང་པ་གསོ་བ་དང་། གསུང་རབ་བཞེངས་པ་དང་།
ཆོས་འཁོར་ཆེན་པོ་གཉིས་ཀྱིས་ཐོག་དྲངས་པའི་དབུས་གཙང་གི་དགོན་སྡེ་ཐམས་ཅད་བསྙེན་བཀུར་དང་འབུལ་ནོད་ཡང་ཡང་དུ་སྒྲུབ་པ་དང་། བསྟན་འཛིན་གྱི་སྐྱེས་བུ་འཆད་ཉན་དང་སྒྲུབ་པ་བརྩོན་པ་རྣམས་ལ་མཐུན་རྐྱེན་གནང་བ་དང་། དབུལ་ཞིང་ཕོངས་པའི་སྐྱེ་བོ་རྣམས་ལ་སྦྱིན་གཏོང་རྒྱ་ཆེར་མཛད་པ་དང་། འཕྲལ་དུའང་ཆོས་ལ་འདུས་པ་རྣམས་ལ་མཐུན་རྐྱེན་སྦྱོར་བ་ལ་སོགས་པ་མཛད་པས། ཞི་བར་གཤེགས་པའི་ཚེ་ཕྱག་དཔེ་དང་འཕྲལ་མཁོ་བའི་ན་བཟའ་གསོལ་སྤྱད་སྐོར་གཅིག་མ་གཏོགས་པ་ཐམས་ཅད་འཁོར་གསུམ་ཡོངས་སུ་དག་པའི་སྒོ་ནས་ཡོངས་སུ་རྫོགས་པར་བཏང་ངོ་། ། ཆོས་རྗེ་ཉིད་ཀྱི་ཞལ་ནས་ཀྱང་། མཁན་པོ་མཁས་མཆོག་ཞི་བ་ལྷས། ། བདོག་པ་ཐམས་ཅད་འབྲས་བཅས་ཏེ། ། སྐྱེ་བོ་ཀུན་ལ་བཏང་སེམས་ཀྱིས། ། སྦྱིན་པའི་ཕ་རོལ་ཕྱིན་གསུངས་ཏེ། །
ཞེས་པའི་ཚུལ་དང་མཐུན་པར། ལག་ཏུ་བཟུང་བའི་དངོས་པོ་སྐུ་གསུང་ཐུགས་ཀྱི་རྟེན་གྱི་ཐོག་དྲངས། ཞྭ་ལྷམ་གྱིས་མཐའ་རྟེན་པ་ཡན་ཆད་ཀྱི་བདོག་པའི་དངོས་པོའི་ཅི་མཆིས་པ་ཐམས་ཅད་ལྷག་མ་མ་ལུས་པར་གཏོང་པའི་བྱ་བ་སྤོང་དག་ལ་དམིགས་ཞེས་བསམ་ཡས་ཀྱི་ཆོས་འཁོར་དུས་སུ་གསུངས་སོ། ། ཆོས་ཀྱི་སྦྱིན་པ་ལ། སྒྲ་དང་སྙན་ངག་ནས་བརྩམས་ཏེ། བླ་ན་མེད་པའི་རྒྱུད་སྡེའི་བར་གྱི་མདོ་སྔགས་ཀྱི་བཀའ་དང་བསྟན་བཅོས་རྒྱ་བོད་ཀྱི་འགྲེལ་པ་ལ་སོགས་པ་རང་རང་སོ་སོ་གང་འདོད་ལུང་དང་། ཁྱད་པར་དུ་བཤད་པ་མཛད་པ་ན། བྱུང་ཚད་ཀྱིས་ཐུགས་ཀྱི་སྟེང་ནས་གསུང་ཞིང་། ཐམས་ཅད་ཐུགས་ལ་གསུང་བར་མ་ནུས་པའི་དུས་འཁོར་གསང་འདུས་ལ་སོགས་པ་རྣམས་ཀྱང་། བླ་མ་གོང་མའི་ཕྱག་སྲོལ་ཡན་ཆད་ཀྱི་མཚམས་ཡན་ཆད་ཅིས་ཀྱང་ཐུགས་ལ་གསུང་བ་དང་།
དེ་ཐམས་ཅད་ལའང་། དགོས་དོན། བསྡུས་དོན། ཚིག་དོན། མཚམས་སྦྱོར། རྒལ་ལན་དང་བཅས་ཏེ། རྒྱ་གར་དང་བོད་ཀྱི་སློབ་དཔོན་སོ་སོའི་བཞེད་པ་མི་འདྲ་བ་རྣམས་ཀྱང་སོ་སོར་ཕྱེ་ནས། གཞུང་འདིའི་དོན་ནི་འདིའོ་ཞེས་ཉན་པ་པོ་རྣམས་ཀྱི་རྣ་བར་འཇེབས་ཤིང་ཡིད་ལ་འབབ་པར་གསུང་པའི་སྒོ་ནས། ཐོས་བྱུང་གི་ཤེས་རབ་ཕུལ་དུ་བྱུང་བ་བསྐྱེད་པ་ལ་མཁས་པས། པོ་ཏི་གང་གསུང་ཡང་ཆོས་རྗེ་འདི་ནི་སྐུ་ཚེ་རིལ་པོ་འདི་ཁོ་ན་ལ་སྦྱང་འདུག་སྙམ་པ་དང་།
དེ་བཞིན་དུ་དགེ་ཚུལ་དང་དགེ་སློང་ལ་སོགས་པའི་སྡོམ་པ་ནོད་པ་བྱུང་བའི་ཚེ། ཐུགས་བྲེལ་གཞན་ཅི་ཡོད་ཀྱང་ཁྱད་དུ་གསད་ནས་གཅིག་ཏུ་བརྩོན་པ་མཛད་དེ། ཆོས་རྗེ་ཉིད་ཀྱི་གསུང་ནས། ང་རང་ལ་རབ་བྱུང་བྱེད་པའི་ཕྱོགས་ལ་དཀའ་སྤྱད་ཆེན་པོ་དགོས་པ་བྱུང་བས། གཞན་རབ་བྱུང་བྱེད་པ་བྱུང་བ་ན་ཆེད་དུ་གཉེར་ཏེ་དོ་དམ་ཆེན་པོ་བྱས་ཤིང་། སྔོན་བླ་མ་ཆོས་ཀྱི་རྒྱལ་པོ་འཕགས་པས་དགེ་བསྙེན་ཕ་མ་ཡན་ཆད་ཀྱི་སྡོམ་པ་གནང་བ་ལ་སྟོང་ཕྲག་ཕྱེད་དང་གཉིས་ཙམ་བྱུང་འདུག ངས་ཀྱང་དེའི་གྲངས་ལོངས་པ་གཅིག་ཅི་གྲུབ་བྱེད་གསུངས་ནས། སྡོམ་པ་ནོད་པ་རྣམས་ཡི་གེ་ལ་བཏབ་སྟེ་རྩིས་པས། དེའི་གྲངས་བརྒྱ་གྲོངས་དུ་ཆོས་འཁོར་གླིང་པ་མང་པོས་སྡོམ་པ་བླངས་པ་ཡན་ཆད་ཀྱིས་ལོངས་ཤིང་། དེ་ཕྱིན་ཆད་དངོས་སུ་མ་བགྲངས་ཀྱང་བསྙེན་རྫོགས་ཁོ་ནའི་སྡོམ་པ་སྟོང་ཕྲག་ལྔ་ལྷག་པ་གནང་སྟེ།
དེ་ཐམས་ཅད་ལའང་ཐུགས་བྲེལ་ཇི་ཙམ་ཡོད་ཀྱ་བླ་ཆོས་གཏན་མི་མཛད་ཅིང་། འདུལ་བ་ཉིད་ནས་ཇི་ལྟར་གསུངས་པ་ལྟར་སྡོམ་པ་འབོགས་པའི་ཆོ་ག་ལ་མཁས་པས་འདི་ཁོ་ན་ལ་སྦྱང་འདུག་སྙམ་པ་དང་། ཐེག་པ་ཆེན་པོར་ཐུགས་བསྐྱེད་པ་གསུང་བ་ན། མདོར་བསྡུས་པ་དང་བར་མ་དང་རྒྱས་པ་ཇི་ལྟར་འཚམས་པའི་སྒོ་ནས། མཁས་པ་རྣམས་ལ་ལུང་རིགས་དང་བཅས་ཏེ་ཚིག་འབྲུ་བཟང་པའི་སྒོ་ནས་གསུང་ཞིང་། བླུན་པོ་རྣམས་ལ་རང་རང་གི་ཡུལ་སྐད་དང་བསྟུན་ནས་གོ་ཞིང་སྙན་པར་གསུང་བའི་སྒོ་ནས་མཆོག་ཏུ་གྱུར་པའི་ངེས་ཤེས་བསྐྱེད་པར་མཁས་པས་འདི་ཁོ་ན་ལ་སྦྱངས་འདུག་སྙམ་པ་དང་། གསང་སྔགས་དང་འབྲེལ་བའི་དབང་བྱིན་རླབས་རྗེས་གནང་རིགས་གཏད་ཇི་སྙེད་གཅིག་མཛད་པའི་ཚེའང་། གཞན་གྱི་མིག་ལྟོས་ངན་པར་སོང་བའི་དོགས་པས་སླ་ཆོས་ཅུང་ཟད་ཀྱང་མི་མཛད་ཅིང་། ཤིན་ཏུ་གྲང་བའི་སྐབས་སུ་སྐུ་ལུས་བགྲེས་པོར་སོང་ཡང་། ན་བཟའ་ཕུ་དུང་ཅན་གཏན་མི་བསྣམས་པར་ཐང་རྐྱང་མཛད་དེ།
དམ་ལ་བཞག་པ་དང་དབང་རྫས་འགྲིམ་པ་ལ་སོགས་པ་རྣམས་ཀྱང་གང་ཟག་རེ་རེ་ལ་རེ་རེ་ཞིང་མཛད་ལ། རྒྱ་བོད་ཀྱི་སྒྲུབ་དཀྱིལ་སོ་སོའི་བཞེད་པ་དང་བླ་མ་གོང་མའི་ཕྱག་ལེན་རྡོ་རྗེ་དྲིལ་བུ་འཛིན་ཚུལ་ནང་མཆོད་འབུལ་ཚུལ་ཚུན་ཆད་གཅིག་ཀྱང་མ་འདྲེས་པར་མཛད་ཅིང་འདི་ཁོ་ན་ལ་སྦྱང་འདུག་སྙམ་པ་དང་། ཁྲིད་དང་མན་ངག་དང་ངོ་སྤྲོད་ལ་སོགས་པ་དེ་སྙེད་གསུང་བ་ནའང་ཤིན་ཏུ་འདེབས་མཁས་ཤིང་། ཏིང་ངེ་འཛིན་མ་སྐྱེས་པ་བསྐྱེད་ཅིང་སྐྱེས་པ་བོགས་དབྱུང་བ། དྲོད་རྟགས། རླུང་སྦྱོར། འཁྲུལ་འཁོར། བཅུད་ལེན། དམིགས་པ། རྟེན་འབྲེལ།
གེགས་སེལ་ལ་སོགས་པ་གསུང་བ་ལ་ཆོས་རྗེ་དང་མཚུངས་པ་སུ་ཡང་ཡོད་པ་མ་ཡིན་པས། འདི་ཁོ་ན་ལ་སྦྱངས་པ་འདྲ་བ་མངའ་ཞིང་། ཁ་ཅིག་མྱ་ངན་གྱིས་སེམས་གདུངས་པ་དང་། གཞན་དག་ཏིང་ངེ་འཛིན་གྱི་གེགས་ཀྱིས་སེམས་མྱོས་ཤིང་འཁྲུལ་པ་ལ། སྨན་པ་རྣམས་དང་རྣལ་འབྱོར་མན་ངག་ཆེ་བར་རློམ་པ་དུ་མས་སྨན་སྤྱད་དང་དམིགས་པ་རྟེན་འབྲེལ་ལ་སོགས་པ་ཐབས་ཅི་བྱས་ཀྱང་མ་ཕན་པར། ཆོས་རྗེའི་དྲུང་དུ་གཏུགས་པ་ན་བྱིན་རླབས་དང་གེགས་སེལ་མཛད་པས། མྱུར་དུ་ཁམས་སོར་ཆུད་པ་མང་དུ་མཐོང་སྟེ་མང་བས་འཇིགས་ཏེ་མ་བྲིས་སོ། ། དེ་ལྟར་དཔེ་མཁྱུད་ཅུང་ཟད་ཀྱང་མི་མངའ་བར་གང་ལ་གང་མོས་ཀྱི་ཆོས་ཀྱི་སྦྱིན་པ་རྒྱ་ཆེར་མཛད་དེ། ཉིན་རང་ལུང་བཀའ་དང་བཤད་བཀའ་མཛད། མཚན་རང་བསྙེན་རྫོགས་དང་དབང་བསྐུར་མཛད་ཀྱང་བསྙེལ་བ་མི་མངའ་ཞིང་།
ཆོས་ཀྱི་བྱ་བ་ལ་ཇི་ལྟར་བརྩོན་པ་ཙམ་གྱིས་ལྷག་པར་སྐུ་ཁམས་བཟང་ཞིང་གཟི་མདངས་ཆེ་བར་འགྱུར་བ་ཡིན་ནོ། ། མི་འཇིགས་པའི་སྦྱིན་པ་ལའང་། གདུལ་བྱ་མཐའ་ཡས་པ་མཐོ་རིས་དང་ཐར་པའི་ལམ་ལ་བཀོད་ནས་ངན་སོང་དང་འཁོར་བའི་འཇིགས་པ་ལས་བསྐྱབ་ཤིང་། ཁྱད་པར་དུ་སྟོད་སྨད་ཀྱི་སྡེ་པ་རྣམས་མ་མཐུན་པས། ཕན་ཚུན་འཐབ་ཅིང་རྩོད་པར་བརྩམས་པ་ན། སོ་སོའི་ལྷ་སྡེ་མི་སྡེ་དང་བཅས་པ་ཐམས་ཅད་ཕན་ཚུན་འཇིགས་ཤིང་སྐྲག་པ་ལ། བརྩེ་བ་ཆེན་པོས་ཕྱོགས་ཕྱོགས་སུ་ཞལ་ཏ་དང་གནང་སྦྱིན་རྒྱ་ཆེར་མཛད་ནས་ལན་གྲངས་དུ་མར་སེམས་ཅན་མང་པོ་གནོད་པ་ལས་སྐྱབས་པ་དང་། ཁྲིམས་ཀྱི་ཆད་པས་ཕོག་པའི་སྐྱེ་བ་སྡུག་བསྔལ་གྱིས་ཉེན་པ་རྣམས་སོ་སོའི་གདུང་བ་ལས་ཐར་བར་མཛད་པ་དང་། རི་དྭགས་དང་ཉ་ལ་སོགས་པ་སྲོག་ཆགས་ཀྱི་རིགས་མང་པོ་རི་རྒྱ་དང་ཉེ་འདོན་ལ་སོགས་པས་སྲོག་སྐྱབས་པ་དང་། གཞན་ཡང་སྣེ་གདོང་ལ་སོགས་པའི་གཞིས་ཁ་རྣམས་སུ་དུས་བཟང་རྣམས་ལ་སྲོག་མི་གཅོད་ཅིང་།
ཤ་མི་འགྲིམ་པའི་ཞལ་ཏ་བྱོན་ནས་བཅའབ་མཛད་པ་ལ་སོགས་པ་སེམས་ཅན་དཔག་ཏུ་མེད་པ་ལ་མི་འཇིགས་པ་སྐྱབས་ཀྱི་སྦྱིན་པ་མཛད་པ་ཡིན་ནོ། ། འདི་ཉིད་ཀྱིས་སྐུ་ཚེ་དཔག་ཏུ་མེད་པ་ནས་ཀྱང་མི་འཇིགས་པའི་སྦྱིན་པ་མཛད་པའི་རྒྱུ་མཐུན་གྱི་འབྲས་བུ་ལའང་། ཆོས་རྗེ་ཉིད་སྐུ་འཁོར་ཉུང་ངུས་གསང་ནས་ངོ་ལོག་ལ་སོགས་པ་ཤིན་ཏུ་འཇིགས་ས་ཆེ་བར་བཞུགས་ཀྱང་། སུ་ཡིས་ཀྱང་གླགས་བརྩམ་པར་མི་ནུས་ཤིང་། འདི་ཡིས་ཕྲིན་ལས་ལ་མངགས་པའི་མི་ལ་ཕྱོགས་གང་དུའང་གནོད་པ་བྱུང་བའི་དཔེ་མེད་དོ། ། ཚུལ་ཁྲིམས་ཀྱི་ཕར་ཕྱིན་གྱི་སྡོམ་པའི་ཚུལ་ཁྲིམས་ལ། སོ་སོ་ཐར་པའི་སྒོར་ཞུགས་ནས་བསླབ་པ་ལ་མིག་གི་འབྲས་བུ་ལྟར་གཅེས་པར་འཛིན་པས། ཁ་ན་མ་ཐོ་བ་ཕྲ་རབ་ཙམ་གྱིས་ཀྱང་མ་གོས་པས་ཚུལ་ཁྲིམས་ཀྱི་དྲི་ངད་ཕུན་སུམ་ཚོགས་པ་དང་ལྡན་པ་ཡིན་ཏེ། ཞི་བར་གཤེགས་དུས་ཀྱི་བཀའ་ཆེམ་ལའང་ལོ་བཅུ་བདུན་པ་ལ་རབ་ཏུ་བྱུང་ནས་དེའི་བར་དུ་ཚུལ་ཁྲིམས་གཙང་མར་བསྲུང་བ་འདི་ངའི་འཕྲིན་ལས་ཀྱི་གཙོ་བོ་ཡིན་གསུངས། སྨོན་པ་དང་འཇུག་པའི་བྱང་ཆུབ་ཆེན་པོར་ཐུགས་བསྐྱེད་ནས།
རང་དོན་ཡིད་ལ་བྱེད་པའི་དྲི་མ་དང་བྲལ་ཏེ་གཞན་དོན་ལ་སྐད་ཅིག་ཀྱང་གཡེལ་བར་མི་མཛད་ཅིང་། གསང་སྔགས་ཀྱི་དམ་ཚིག་ནོད་ནས་རྩ་བ་དང་ཡན་ལག་གི་ལྟུང་བ་དང་བྲལ་ཏེ་རིམ་གཉིས་ཀྱི་རྣལ་འབྱོར་ཟབ་མོ་རྒྱུན་མི་ཆད་པས། དེ་ལྟར་ན་སྡོམ་པ་གསུམ་དང་ལྡན་པའི་དགེ་སློང་རྡོ་རྗེ་འཛིན་པ་ཆེན་པོའོ། ། དེ་བཞིན་དུ་ཕར་ཕྱིན་དྲུག་གིས་བསྡུས་པའི་དགེ་བའི་ཆོས་ཐམས་ཅད་སྡུད་པས་དགེ་བ་ཆོས་སྡུད་ཀྱི་ཚུལ་ཁྲིམས་དང་། དངོས་དང་བརྒྱུད་པའི་སྒོ་ནས་སེམས་ཅན་ཐམས་ཅད་ལ་འཕྲལ་དང་ཡུན་དུ་ཕན་བདེ་ལ་སྦྱོར་བར་མཛད་པས་སེམས་ཅན་དོན་བྱེད་ཀྱི་ཚུལ་ཁྲིམས་མངའ་བ་ཡིན་ནོ། ། བཟོད་པའི་ཕར་ཕྱིན་ནི། གནོད་པ་ཇི་མི་སྙམ་པའི་བཟོད་པ་ལ། སྐྱེ་བོ་མ་རུངས་པ་རྣམས་ཀྱིས་ལོག་སྒྲུབ་ཇི་སྙེད་བྱས་ཀྱང་དེ་ལ་ཇི་མི་སྙམ་པས་ཁྲོ་བ་དང་འཁོན་དུ་འཛིན་པ་མི་མངའ་ཞིང་། སླར་བྱམས་པ་དང་ཐུགས་རྗེ་འཕེལ་བའི་གྲོགས་སུ་འགྱུར་བར་ངེས་པས་ཆེས་ཤིན་ཏུ་སྨད་དུ་བྱུང་བ་ཡིན་ནོ། ། དམ་པའི་ཆོས་དང་གཞན་གྱི་དོན་གྱི་ཕྱིར་དཀའ་སྤྱད་དཔག་ཏུ་མེད་པ་མཛད་པ་ན་སྡུག་བསྔལ་སྣ་ཚོགས་བྱུང་ཡང་སྐྱོ་བ་མེད་པར་བཟོད་ཅིང་དང་དུ་ལེན་པས་ན་སྡུག་བསྔལ་དང་དུ་ལེན་པའི་བཟོད་པ་དང་།
ཆོས་རྣམས་ཀྱི་དེ་ཁོ་ན་ཉིད་རྟོགས་པས་ཟབ་མོ་སྟོང་པ་ཉིད་ཐོས་པ་ལ་སྐྲག་པ་མེད་པས་ན་ཆོས་ལ་ངེས་པར་སེམས་པའི་བཟོད་པ་མངའ་བ་ཡིན་ནོ། ། བརྩོན་འགྲུས་ཀྱི་ཕར་ཕྱིན་ནི། གོ་ཆའི་བརྩོན་འགྲུས་ལ། བསྟན་པ་རིན་པོ་ཆེ་རྒྱས་པ་དང་གདུལ་བྱ་དཔག་ཏུ་མེད་པ་སྨིན་གྲོལ་ལ་འགོད་པར་གོ་ཆ་ཆེན་པོ་བགོས་ཏེ། སྦྱོར་བའི་བརྩོན་འགྲུས་ལ་རང་ཉིད་བསྐྱེད་རྫོགས་ཀྱི་ཏིང་ངེ་འཛིན། གཟིགས་ཏོག རྩོམ་པ། གཞན་ལ་པོ་ཏི་གསུང་པ། སྡོམ་པ་འབོགས་པ། དབང་བསྐུར་མཛད་པ་ལ་སོགས་པ་བསྟན་པ་དང་སེམས་ཅན་གྱི་དོན་ཁོ་ནས་དུས་འདའ་ཡི།
སྙོམས་ལས་སུ་བཞུགས་པ་སུས་ཀྱང་མ་མཐོང་བས་ན་རྒྱུན་དུ་དགེ་བ་ལ་བརྩོན་པས་རྟག་ཏུ་སྦྱོར་བའི་བརྩོན་འགྲུས་དང་ལྡན་ཞིང་། འབྱོར་བཞུགས་དྲག་པོ་མཛད་པའམ་ཤིན་ཏུ་བསྙུན་པ་ལྟ་བུའི་སྐབས་སུ་ཡང་སྐད་ཅིག་ཀྱང་གཡེལ་བ་མི་མངའ་བར་ཐུགས་རུས་ཤིན་ཏུ་དྲག་པོས་དགེ་བ་ལ་བརྩོན་པར་མཛད་ན་གནས་སྐབས་གཞན་དུ་ལྟ་ཅི་སྨྲོས། དེས་ན་དྲག་ཏུ་སྦྱོར་བའི་བརྩོན་འགྲུས་མངའ་འོ། ། དགེ་བ་རྒྱ་ཆེན་པོ་སྒྲུབ་པ་ལ་མི་ཞུམ་ཞིང་དེའི་ཚེ་གནོད་པ་དང་སྡུག་བསྔལ་ཇི་ཙམ་བྱུང་ཡང་དེས་མི་ལྡོག་ཅིང་མི་འཁྲུགས་ལ། ཕྱི་ནང་གི་ཡོན་ཏན་ཚད་མེད་པ་མངའ་ཡང་དེ་ཙམ་གྱིས་ཆོག་པར་མི་འཛིན་པར་སླར་མཆོག་ཏུ་བརྩོན་པར་མཛད་པས་ན་མ་ཞུམ་མི་འཁྲུགས་ཆོག་པར་མི་འཛིན་པའི་བརྩོན་འགྲུས་མཐར་ཕྱིན་པ་ལ་མངའ་བ་ཡིན་ནོ། ། དེ་ལྟར་བརྩོན་པའི་སྟོབས་ཀྱི་རྒྱུན་དུ་མ་ཆག་པར་མཛད་པའི་ཐུགས་དམ་གྱི་རིམ་པ་ནི། ཐོ་རངས་ཀྱི་ཆ་ལ་བསྐྱེད་རྫོགས་ཀྱི་རྣལ་འབྱོར་ཟབ་མོའི་ངང་ནས་བཞེངས་ཏེ། བླ་མའི་རྣལ་འབྱོར་ཚར་གསུམ་ཁུག་པའི་མན་ངག་དང་བཅས་པ་རྫོགས་པར་ཚར་བའི་རྗེས་སུ། རྡོ་རྗེ་བཟླས་པ་དམིགས་མེད་གཙོ་ཆེར་མཛད་ཅིང་། དམིགས་བཅས་མཛད་པ་ན་བློ་སྦྱོང་གི་གཏོང་ལེན་མཛད་གསུངས།
དེ་ནས་བུམ་པ་ཅན་གྱི་རླུང་སྦྱོར་གྱི་རྗེས་སུ་བྱུང་ཚད་ཀྱི་ལྟ་བ་བསྐྱང་པའི་ཉམས་ལེན་གང་གྲུབ་རེ་བྱས་གསུངས། དེ་ནས་ཚ་གོང་དུ། ཛཾ་བྷ་ལ་སེར་ནག་གི་ཆུ་སྦྱིན་ས་སྐྱ་པའི་དཀར་གཏོར་ཆ་བཞི། ཆབ་གཏོར་འཇམ་དཔལ་མ་རྣམས་མཛད། དེ་ནས་ཉིན་གུང་གི་ཆ་ལ། ས་སྐྱ་པའི་བླ་མ་གོང་མའི་རྒྱུན་གཏོར་གྱི་སྟེང་དུ། འོད་ཟེར་ཅན་མ་ཉི་ཤུ་རྩ་གཅིག སྒོམ་བཟླས་གང་མཛད་ཀྱི་ཐུགས་དམ་རྣམས་ལ་ཐུན་གཏོར་གཟུང་གཏོར་ཆ་གསུམ་དང་བཅས་པ། བརྒྱ་གྲོང་དུ་བསྙུང་པོ་བྱུང་མན་ཆད་ལན་ཆགས་ཀྱི་གཏོར་མ་བརྒྱ་རྩ་རེ་མཛད་ཅིང་། དེ་རྣམས་ཚར་ནས།
མདོ་སྒྲུབ་ཉེར་གཅིག་གམ་བདུན་གང་རུང་སྟེ། སྒྲོལ་མའི་ཕྱག་འཚལ་ཉེར་གཅིག་སྒོམ་བཟླས་དང་བཅས་པ་མཛད། དེ་ནས་དགོང་གི་ཆ་ལ་ཀྱཻ་རྡོ་རྗེའི་མངོན་རྟོགས་རྒྱས་བསྡུས་གང་རུང་ལ་བརྟེན་ནས་ལམ་དུས་ཀྱི་དབང་རྒྱས་བསྡུས་གང་གྲུབ་རེ། དེའི་རྗེས་སུ། ཨཥྚ། བདེ་མཆོག་གི་ཡི་གེ་བདུན་པ། རྣམ་བཅུ་དབང་ལྡན། འཇིགས་བྱེད། གཤེད་དམར། ཕུར་པ་རྣམས་ཀྱི་བཟླས་པ་བརྒྱ་རྩ་རེ་ཅིས་ཀྱང་མཛད་ཅིང་།
ཐུགས་སྐབས་ཡོད་དུས་དེ་བས་ལྷག་པ་མཛད། ནཱ་རོ་པ་ནས། བྲག་ཕུག་པའི་བར་དུ་ནཱ་རོ་མཁའ་སྤྱོད་ཀྱི་བྱིན་རླབས་དང་བསྒོམ་བཟླས་བར་མ་ཆད་པར་ཡོད་པ་དེ། དྲུང་ནས་ཀྱང་བྲག་ཕུག་པ་ལ་གསན་ཕྱིན་ཆད་མ་ཆག་པར་མཛད་ཅིང་། སྔོན་རྗེ་བཙུན་པའང་། ནཱ་རོ་མཁའ་སྤྱོད་ཀྱི་ཐུགས་དམ་ནར་མར་མཛད་པས་ནུབ་གཅིག་མནལ་ལམ་དུ། ནེ་གསིང་སྔོན་པོའི་ཐང་གཅིག་ལ་རྡོ་དཀར་ལ་འཇམ་པ་གཅིག་འདུག་པས། བུད་མེད་གཅིག་ན་རེ། འདི་ལ་ཞབས་བཞག་ན་མཁའ་སྤྱོད་དུ་འགྲོ་ཟེར་བའི་གཏམ་རྒྱུད་ཡོད། ང་ལའང་ནུབ་གཅིག་རྨི་ལམ་དུ་ཐང་གཅིག་ན་གདན་ཀ་འདྲ་གཅིག་འདུག་པ་ན།
མི་གཅིག་པ་ན་རེ། འདི་ལ་བསྡད་ན་མཁའ་སྤྱོད་དུ་འགྲོ་ཟེར་བའི་སྣང་བ་གཅིག་བྱུང་གསུངས། མདོར་ན་ཉིན་མཚན་ཐམས་ཅད་དུ་བསྐྱེད་རྫོགས་ཟབ་མོའི་རྣལ་འབྱོར་དང་། ཆོས་སྤྱོད་བཅུའི་ཆ་མཐུན་རེ་མ་ཆག་པའི་མུ་ཡིན་གསུང་མང་དུ་བརྗོད་པས་ཅི་ཞིག་བྱ། བོད་ཁ་བ་ཅན་གྱི་བདག་པོར་སྐུ་འཁྲུངས་པས་འཁོར་དང་ལོངས་སྤྱོད་ཀྱི་ཐུགས་བྲེལ་ཇི་སྙེད་གཅིག་བྱུང་ཡང་ཐམས་ཅད་ཁྱད་དུ་གསད་ནས་རྩེ་གཅིག་ཏུ་དགེ་བའི་ཕྱོགས་ལ་བརྩོན་པར་མཛད་པའི་ཚད་སུས་ཀྱང་གཟུང་བར་མི་ནུས་སོ། ། ཆོས་རྗེ་ཉིད་ཀྱི་ཞལ་ནས་ཀྱང་དུས་ཕྱིས་བོད་དུ་བྱུང་བ་གཅིག་ལ་མཁན་ཆེན་བུ་སྟོན་པའི་བརྩོན་འགྲུས་འདྲ་སུས་ཀྱང་མི་དོ། དེ་མ་གཏོགས་གཞན་གཅིག་ལ་ང་ཡང་བརྩོན་འགྲུས་ཆུང་རྒྱུ་མེད་པར་ཡོད་ཅེས་གསུངས་སོ། ། བསམ་གཏན་གྱི་ཕར་ཕྱིན་ནི། མཐོང་བའི་ཆོས་ལ་བདེ་བར་གནས་པའི་བསམ་གཏན་ལ་སྟོང་པ་ཉིད་དང་མི་འགྱུར་བའི་བདེ་བ་ཆེན་པོ་རོ་གཅིག་ཏུ་འདྲེས་པའི་ཏིང་ངེ་འཛིན་ཟབ་མོ་སྤྲོས་པ་མེད་ཅིང་མཐའ་དབུས་དང་བྲལ་བའི་རྣལ་འབྱོར་རྒྱུད་མི་འཆད་པར་མངའ་བས། རྗེས་ཐོབ་ཏུའང་མཉམ་པར་མ་བཞག་པའི་ཐུགས་མི་མངའ་སྟེ།
ཆོས་རྗེ་ཉིད་ཀྱི་གསུང་ནས་ཀྱང་། གཟིགས་རྟོག་མཛད་པའི་གནས་སྐབས་ཀུན་ཏུའང་ཕྱག་དཔེའི་སྟེང་དུ་རྣམ་ཀུན་མཆོག་ལྡན་གྱི་སྟོང་གཟུགས་དུས་རྒྱུན་དུ་འབྱུང་གསུང་། ཡོན་ཏན་མངོན་པར་སྒྲུབ་པའི་བསམ་གཏན་ལ། ཏིང་ངེ་འཛིན་ལ་བརྟེན་པའི་ཡོན་ཏན་མཐོང་སྣང་རྨི་ལྟས་གྲུབ་རྟགས་མངོན་ཤེས་ལ་སོགས་པ་བསམ་གྱིས་མི་ཁྱབ་པ་གཅིག་མངའ་ཡང་། འཕྲལ་ཅི་ཡང་མེད་པ་ལྟར་མཛད་ནས་ཚོགས་སུ་གཏན་མི་གསུངས། དད་གུས་ཅན་གྱི་སློབ་མ་རེ་རེ་ཙམ་ལ་ཅུང་ཟད་གསུང་བ་རྣམས་ཀྱང་མཚན་ལམ་ལ་བསྙད་ནས་གསུང་གི ཇི་ལྟ་བ་བཞིན་རྗེན་ཅེར་དུ་མི་གསུངས། སེམས་ཅན་གྱི་དོན་བྱེད་པའི་བསམ་གཏན་ལའང་། ཆོས་རྗེ་ཉིད་ཀྱིས་བསམ་གཏན་ལ་བརྟེན་པའི་མངོན་པར་ཤེས་པའི་སྟོབས་ཀྱིས་གདུལ་བྱ་རྣམས་ཀྱི་ཁམས་དང་བསམ་པ་དང་བག་ལ་ཉལ་ཇི་ལྟ་བ་བཞིན་མཁྱེན་པས། དེ་དང་དེ་ལ་འཕྲལ་དང་ཡུན་དུ་འཕྲོད་པར་འགྱུར་བའི་ཆོས་སྟོན་པ་དང་།
རྣལ་འབྱོར་པ་འགའ་ཞིག་རང་ཉིད་ཉམས་སྐྱོན་མེད་དང་ལྡན་པར་རློམ་ཡང་། ཆོས་རྗེ་འདི་ཉིད་ཀྱིས་དེའི་ཏིང་ངེ་འཛིན་གཟུགས་ཁམས་དང་གཟུགས་མེད་ཙམ་གྱི་རྒྱུར་འགྱུར་གྱི་ཐར་པའི་ལམ་དང་བྲལ་བར་མངོན་སུམ་དུ་མཁྱེན་ཏེ། བརྩེ་བ་ཆེན་པོས་དེ་རྣམས་ལ་གདམས་ངག་དང་རྗེས་སུ་བསྟན་པ་མཛད་ནས་བྱང་ཆུབ་ཆེན་པོའི་ལམ་ལ་བཀོད་པ་ཡོད་དོ། ། དེ་བཞིན་དུ་ས་ཕྱོགས་གང་དུ་ཚུལ་ཇི་ལྟ་བུས་དུས་ཇི་སྲིད་གཅིག་བཞུགས། བསྟན་པ་དང་སེམས་ཅན་ལ་ཕན་བདེ་རྒྱ་ཆེ་ཞིང་རྒྱུན་རིང་བར་འགྱུར་བའི་རྒྱུ་མཚན་དགོངས་པས་དེ་དང་དེའི་ཚུལ་གྱི་མཛད་སྤྱོད་རྣམས་མཛད་པ་ཡིན་གྱི། བྱུང་རྒྱལ་དུ་བབ་ཅོལ་མཛད་པ་ནི་མ་ཡིན་ནོ། ། ཤེར་ཕྱིན་གྱི་ཕར་ཕྱིན་ནི། ཇི་སྙེད་པ་མཁྱེན་པའི་ཤེས་རབ་ཀྱི་ཆོས་རྣམས་ཀྱི་རང་དང་སྤྱིའི་མཚན་ཉིད་སོ་སོར་མ་འདྲེས་པར་ཕྱིན་ཅི་མ་ལོག་པར་མཁྱེན་པས། ལྟ་བ་དང་བསྒོམ་པ་དང་སྤྱོད་པ་རྣམས་འབྲས་བུ་རྫོགས་པའི་སངས་རྒྱས་ཀྱི་རྒྱུར་འགྱུར་བ་དང་མི་འགྱུར་བའི་ཚུལ་ཡང་དག་པར་མཁྱེན་པའི་སྒོ་ནས་བླང་དོར་ཚུལ་བཞིན་དུ་མཛད་དོ། ། དེ་ལྟ་ནའང་མངོན་ཞེན་ཅན་གྱི་གང་ཟག་གཞན་གྱིས་སྡིག་རྐྱེན་དུ་འགྱུར་བའི་དོགས་པས།
དངོས་སུ་ཕྱོགས་འཛིན་དང་དགག་སྒྲུབ་ཅིའང་མི་མཛད་པར་སེམས་ཅན་གྱི་སེམས་བསྲུང་བར་མཛད་དོ། ། ཇི་ལྟ་བ་བཞིན་མཁྱེན་པའི་ཤེས་རབ་ཀྱིས་བདག་གཞན་མཉམ་ཉིད་དུ་རྟོགས་པས་དངོས་འཛིན་གྱི་འཁྲུལ་པ་ཞིག་པའི་སྒོ་ནས་འཇིག་རྟེན་ཆོས་བརྒྱད་ཀྱི་དྲི་མས་མ་གོས་པ་ཡིན་ཏེ། དེ་ཡང་ལྷ་དང་བཅས་པའི་འཇིག་རྟེན་ཐམས་ཅད་ཀྱིས་ཕྱག་བྱ་བའི་འོས་དང་། བསོད་ནམས་ཀྱི་ཞིང་དམ་པར་གྱུར་པས། གོང་མ་ཆེན་པོས་གཙོ་མཛད་པ་རྣམས་ཀྱིས་ནོར་དང་ཡོ་བྱེད་བསམ་གྱིས་མི་ཁྱབ་པ་ཕུལ་ཏེ་མཆོད་ཅིང་བསྟོད། སྙན་པར་བརྗོད་ནས་འཇིག་རྟེན་གྱི་ཕུལ་དུ་བྱུང་བའི་ཞབས་ཏོག་བསྒྲུབས་ཀྱང་། དེ་རྣམས་ཀྱི་རོ་འཕྲལ་མཉེས་མཉེས་སྟོན་པ་ཙམ་དུ་ཟད་ཀྱི། རྗེས་སུ་ཆགས་པའི་སྒོ་ནས་དགེས་པ་དང་ཡིད་བདེ་བ་དང་། ཐུགས་དགའ་བར་ཡ་ཡ་པོར་མི་འགྱུར་གྱི། སླར་སྡུག་བསྔལ་གྱི་རང་བཞིན་དུ་དགོངས་ཏེ།
ཟག་བཅས་ཀྱི་བདེ་བ་སྡུག་བསྔལ་གྱི་རང་བཞིན་ཡིན་ཟེར་བ་དེ་ཤིན་ཏུ་བདེན་པར་འདུག་ཅེས་ཡང་ཡང་གསུངས། དེ་བཞིན་དུ་གསེར་དང་དངུལ་ལ་སོགས་པ་ཕུལ་བ་ན་འཕྲལ་ཕྱག་ཆགས་མཛད་པ་ལྟར་སྣང་ཡང་གར་བཞུགས་པའམ། གཟིམས་པར་བོར་བ་ཞབས་དྲུང་པ་རྣམས་ཀྱིས་སྡུད་དགོས་ཀྱི། ཆོས་རྗེ་ཉིད་ལ་འཛིན་པ་མི་མངའ་བས་འདིའི་དུས་སུ་འདི་འདྲའི་དངོས་པོ་གཅིག་བྱུང་བ་དེ་ག་ན་ཡོད་ཅེས་གསུང་བ་ཞབས་དྲུང་དུ་གནས་པ་སུས་ཀྱང་ཚོར་བ་མེད་ལ། ཡང་ཆོས་རྗེ་འདི་ཉིད་ལ་ཉེས་པ་ཅུང་ཟད་ཀྱང་མི་མངའ་བཞིན་དུའང་། ཕྱོགས་འཛིན་གྱིས་སླད་པའི་སྐྱེ་བོ་རྣམས་ཀྱིས་ཆགས་སྡང་དང་ཕྲག་དོག་གིས་བརྒྱལ་ཏེ། འདིའི་མངའ་རིས་དང་ལོངས་སྤྱོད་ལ་གནོད་འཚེ་བྱས་ཤིང་འདི་ཉིད་ལ་སྨད་ཅིང་མི་སྙན་པར་བརྗོད་ལ། དེ་རྣམས་ཀྱི་ཚིག་ཙམ་ཐོས་པ་ལ་ཡིད་མི་རྟོན་པར་བྱས་ཏེ། ཤིན་ཏུ་བླུན་པའི་སྐྱེ་བོ་གཞན་རྣམས་ཀྱིས་རྒྱུ་མཚན་མེད་བཞིན་དུ་སྒྲོ་བཏགས་ཤིང་བཀུར་པ་བཏབ་ཀྱང་། ཁོང་ཁྲོ་བའི་སྒོ་ནས་ཀུན་ནས་མནར་སེམས་དང་མི་བཟོད་པ་དང་ཐུགས་མི་ཆེས་པ་དང་།
ཐུགས་མི་མཉེས་པར་མི་འགྱུར་ཞིང་། འཁོར་རྣམས་ཀྱིས་མ་བཟོད་པར་ཞུས་ནའང་། ཨའུ་རྩི་དེ་ཉིད་ཀ་བཟོད་པར་བྱས་པས་བྱང་ཆུབ་ཀྱི་རྒྱུར་འགྱུར་བས་ལེགས་པ་ཡིན་གསུང་སྟེ་འཁོན་དུ་འཛིན་པའི་འཚིགས་པ་གང་ཡང་མི་མངའ་བ་ཡིན་ནོ། ། དེ་ལྟ་ནའང་གསུང་རབ་རྣམས་སུ་བྱམས་པ་དང་ཉོན་མོངས་པ་མེད་པའི་ཏིང་ངེ་འཛིན་དང་འགོག་པའི་སྙོམས་འཇུག་དང་། རྒྱུན་ཞུགས་དང་དགྲ་བཅོམ་པའི་འབྲས་བུ་ལས་ལངས་པ་དང་། སངས་རྒྱས་ལ་སོགས་པ་དགེ་སློང་གི་དགེ་འདུན་ལ་བསམ་སྦྱོར་དྲག་པོས་ཕན་གནོད་བྱས་ན་འབྲས་བུ་འཕྲལ་ལ་སྨིན་པར་གསུང་པ་བཞིན། ཆོས་རྗེ་ཉིད་ལ་ཆགས་ཁྲོ་མི་མངའ་ཡང་ཡུལ་ཤིན་ཏུ་གཉན་ཞིང་མཆོག་ཏུ་གྱུར་པས་ན། དད་ཅིང་གུས་པས་ཞབས་ཏོག་ཚུལ་བཞིན་དུ་བསྒྲུབས་པ་རྣམས་ལ་བསོད་ནམས་འཕེལ་ཏེ་དགེ་ལེགས་དང་འདོད་དགུ་ཆར་བཞིན་འབབ་ཅིང་། བསམ་སྦྱོར་ངན་པས་ལོག་པར་སྒྲུབ་པ་རྣམས་ལ་བསོད་ནམས་མ་ཡིན་པ་འཕེལ་ཏེ་མི་ཤིས་པའི་ལྟས་དང་ཡིད་ལ་མི་འདོད་པ་ཐམས་ཅད་ཐོག་ཏུ་འབབ་པའི་ངེས་པ་ཡོད་པས། དེའི་ཕྱིར་རྩེ་གཅིག་ཏུ་དད་པར་བྱ་བ་ཡིན་ཏེ།
ཆོས་རྗེ་ཉིད་ཀྱིས་ཀྱང་དམར་ཁྲིད་ཀྱི་ཁྲིད་དུ། བདག་ཀྱང་སྲོག་ཕྱིར་དམ་ཆོས་མི་གཏོང་ལ། ། སྣ་ཚོགས་མདོ་རྒྱུད་དོན་ཤེས་མན་ངག་ལྡན། ། གཞན་ལ་གནོད་སྤངས་གཅིག་ཏུ་ཕན་བརྩོན་ཡང་། ། སྔོན་གྱི་ལས་དང་སྨོན་ལམ་དབང་གིས་ན། ། སེར་བའི་སྐྱོན་བཀོན་ལོ་ཐོག་སྨོད་པ་བཞིན། ། རང་གི་ཉེས་པའང་གཞན་གྱི་སྐྱོན་བསྒྱུར་ནས། ། བདག་ལ་སྨོད་ཅིང་གནོད་པ་བྱེད་པ་ཡི། ། སྐྱེ་བོ་དེ་དག་མཆོག་ཏུ་སྐལ་བ་དམན། ། བདག་གི་རང་བཞིན་མཁའ་ལྟར་དྲི་མེད་སེམས། །
ད་དུང་མཁའ་ལ་རྒྱུ་བའི་སྒྲ་གཅན་བཞིན། ། མ་རུངས་སྐྱེ་བོའི་ཚོགས་ཀྱིས་མི་མཐོང་ཡང་། ། ཕྱི་མའི་དུས་ན་རིམ་གྱིས་གསལ་བར་འགྱུར། ། འདི་སྐད་བདག་གིས་སྨྲས་བཞིན་བདེན་མི་བདེན། ། རྒྱལ་བ་རྒྱལ་སྲས་ཐུགས་རྗེ་རིང་གཟིགས་པ། ། སྒྲིབ་མེད་སྤྱན་ཅན་མཁྱེན་པ་དག་པའི་ཚོགས། ། ལྷ་དང་མངོན་ཤེས་ལྡན་རྣམས་གཟིགས་སུ་གསོལ། ། བདེན་པར་གྱུར་ན་བརྩེ་བས་ལེགས་བཟུང་སྟེ། ། ལམ་གྱི་བར་ཆད་མ་ལུས་བསལ་བ་དང་། ། བརྫུན་པར་གྱུར་ན་འདི་དང་ཕྱི་མར་ཡང་། །
ཇི་ལྟར་འོས་པས་ཆད་པས་བཅད་དུ་གསོལ། ། ཅེས་གསུངས་པ་ཡིན་ནོ། ། གཞན་ཡང་ཆོས་རྗེ་འདི་ཉིད་ལ་སྐུ་ཆེ་བའི་ཡོན་ཏན་ནི། སྐུའི་ཆ་ཤས་མཐའ་དག་ཡོངས་སུ་རྫོགས་ཤིང་ལྟ་བས་མཆོག་མི་ཤེས་ལ་མཐོང་ན་མི་མཐུན་པ་མེད་པས་མཐོང་མ་ཐག་ཏུ་སྐྱེས་བུ་ཆེན་པོ་ཉིད་དུ་ཡིད་ཆེས་ཤིང་། དགེ་འདུན་དང་སྐྱེ་བོ་ལ་སོགས་པའི་འདུས་པ་ཇི་ལྟར་ཆེ་བ་ཙམ་གྱིས། ཆོས་རྗེ་ཉིད་སྐུ་བོངས་དང་གཟི་མདངས་ལྷག་པར་ཆེ་བར་མངོན་ཞིང་། སྐྱེ་བོ་གྲངས་མེད་པ་དང་ལྷན་གཅིག་གླ་གོས་རྐྱང་པ་བསྣམས་ཏེ་འབྱོན་བཞུད་མཛད་པའི་ཚེའང་སྐྱེ་བོ་གཞན་དང་ཐུན་མོང་མ་ཡིན་པའི་འོད་དང་འོད་ཟེར་གྱི་གཟི་འོད་ཤིན་ཏུ་དངས་ཤིང་གསལ་བས་རྒྱང་རིང་པོ་ན་གནས་པའི་གང་ཟག་རྣམས་ཀྱིས་ཀྱང་ངོ་ཤེས་པར་འགྱུར་བ་ཡིན་ཅིང་། འདིའི་སྐུ་ལུས་ལ་སྲིན་བུ་ལ་སོགས་པ་སེམས་ཅན་གྱི་རིགས་ཅུང་ཟད་ཀྱང་མི་འབྱུང་ལ། ཞབས་གཉིས་ལ་འཁོར་ལོའི་མཚན་གསལ་པོ་ཡོད་པར་མངོན་དུ་གྱུར་པ་ཡིན་ནོ། ། འདིའི་གསུང་གི་ཡོན་ཏན་ནི།
འཇམ་ཤིང་རན་པར་སྨྲ་བ་དང་། སྙན་པར་བརྗོད་ཅིང་གསོང་པོར་སྨྲ་བ་དང་། ཚངས་པའི་དབྱངས་སུ་སྨྲ་བ་སྟེ། དེ་ཡང་འཁོར་འདུས་པ་ཆེན་པོ་དང་བར་མ་དང་ཆུང་ངུ་ལ་འདིའི་དབྱངས་ཀྱང་དེ་དང་མཐུན་པར་འབྱུང་བའི་སྒོ་ནས། དགེ་འདུན་དང་སྐྱེ་བོ་དཔག་ཏུ་མེད་པ་འདུས་པ་ལ་ཐུགས་བསྐྱེད་དམ་བསྔོ་བ་སྨོན་ལམ་གསུང་བའི་ཚེ་ཐག་རིང་པོ་ན་གནས་པ་དང་དྲུང་ན་འཁོད་པ་ལ་གསལ་མི་གསལ་མེད་པར་ཇི་ལྟ་བ་བཞིན་རང་རང་གི་ཡིད་ལ་འབབ་ཅིང་སྙན་པར་ཐོས་ཞིང་། ཡང་སྐྱེ་བོ་གཅིག་ཉིད་ལ་མན་ངག་ལ་སོགས་པ་གསུང་བ་ན་དེ་ཉིད་ཀྱིས་ཐོས་པ་ཙམ་དུ་སྙན་ཅིང་ཡིད་ལ་འབབ་པར་གསུང་བ་ཡིན་ནོ། ། འདིའི་ཐུགས་ཀྱི་ཡོན་ཏན་ནི། རང་བཞིན་གྱིས་དགེ་ཞིང་བཟོད་པ་དང་ངེས་པའི་ངང་ཚུལ་ཅན་དུ་གྱུར་པས། རིགས་རུས་ཆོ་འབྲང་ཕུན་སུམ་ཚོགས་ཤིང་། འཇིག་རྟེན་ཀུན་གྱིས་བཀུར་བ་ལ་ཤེས་བྱ་མ་ལུས་པ་ལ་མཁྱེན་པའི་དཀྱིལ་རྒྱས་ཀྱང་དྲེགས་པ་དང་ཁེངས་པ་ཅུང་ཟད་ཀྱང་མི་མངའ་བར།
ཐུགས་ཤིན་ཏུ་གཅམ་པའི་སྒོ་ནས་འབངས་ཕལ་པ་རྣམས་དང་མཉམ་འགྲོགས་མཛད་ཅིང་། བསྟན་པ་ལ་ལྷག་བསམ་རྣམ་པར་དག་པའི་ཐུགས་ཀྱིས་གང་ཟག་གཞན་གྱི་མིག་འདྲེན་བཟང་པོར་གྱུར་བར་བྱ་བའི་ཕྱིར་བསྟན་འཛིན་གྱི་སྐྱེས་བུ་རྣམས་ལ། རྙེད་པ་དང་བཀུར་སྟི་ཕྱག་ལེན་ལ་སོགས་པ་ཕུལ་དུ་བྱུང་བ་མཛད་པ་ཡིན་ནོ། ། མང་དུ་བརྗོད་པས་ཅི་ཞིག་བྱ། མཁས་པར་རློམ་པའི་དགེ་བཤེས་གཞན་གྱི་ཡོན་ཏན་ཐམས་ཅད་ཕྱོགས་གཅིག་ཏུ་སྡོམ་ཀྱང་འདི་ཉིད་ཀྱིས་ཉིན་ཞག་གཅིག་ལ་བསྙེན་བཀུར་ཇི་སྙེད་ཅིག་སྒྲུབ་པ་བྱུང་བ་རྣམས་ལ་གཏམ་ལན་དང་བསྔོ་བའི་རྣམ་གྲངས་མི་གཅིག་པ་དེ་སྙེད་མཛད་པའི་ཆ་ལ་བསྐྲུན་པར་མི་ནུས་ཤིང་། མཛད་སྤྱོད་ཀྱི་བྱེ་བྲག་ཕྲ་མོ་རེ་རེས་ཀྱང་བསྟན་པ་ཆེས་གསལ་བར་མཛད་པ་ཡིན་ནོ། ། དེ་ལྟར་ཐོས་པ་དང་བསམ་པ་དང་བསྒོམ་པ་དང་འཆད་པ་རྩོད་པ་དང་རྩོམ་པའི་སྒོ་ནས་བཤད་རྒྱུད་སྒྲུབ་རྒྱུད་ཀྱི་བསྟན་པ་རིན་པོ་ཆེ་ཕྱོགས་མཐའ་དག་ཏུ་རྒྱས་པར་མཛད་ཅིང་། བསྡུ་བའི་དངོས་པོ་བཞིའི་སྒོ་ནས། རྒྱ་གར། ཁ་ཆེ།
བལ་ཡུལ། མངའ་རིས་བསྐོར་གསུམ། དབུས་གཙང་རུ་བཞི། མདོ་སྟོད་སྨད། མི་ཉག ཧོར། སོག་པོ། ཡུ་གུར་ལ་སོགས་པའི་སྐྱེ་རྒུ་དཔག་ཏུ་མེད་པ་དངོས་དང་བརྒྱུད་པས་སྐལ་བ་ཇི་ལྟ་བ་བཞིན་དུ་ཡོངས་སུ་མ་སྨིན་པ་རྣམས་སྨིན་པ་དང་། སྨིན་པ་རྣམ་པར་གྲོལ་བ་ལ་བཀོད་པ་མཛད་དོ། ། བཞི་པ་མཐར་ཡོངས་སུ་མྱ་ངན་ལས་འདའ་བ་ཆེན་པོ་བསྟན་པའི་ཚུལ་ནི།
སྟག་ལོ་ཟླ་བ་དགུ་པ་ལ་འཚལ་པས་ར་ག་བྲག་ཏུ་སྤྱན་དྲངས་ཏེ་འདོད་ཆོས་འགའ་ཞུས། དེའི་སྐབས་ཀྱི་ཐོ་རངས་ཀྱི་ཆ་གཅིག་ལ། དགའ་ལྡན་ནས་ཡོངས་ཟེར་བའི་ལྷའི་བུ་རྒྱན་དང་བཅས་པ་མང་པོས་རོལ་མོ་ལ་སོགས་པ་མཆོད་པའི་བྱེ་བྲག་བསམ་གྱིས་མི་ཁྱབ་པ་དང་བཅས་ཏེ། རིན་པོ་ཆེའི་ཁྲི་ཡངས་ཤིང་རྒྱ་ཆེ་བ་རྒྱན་དཔག་ཏུ་མེད་པས་སྤྲས་པ་གཅིག་ཁྱེར་ཡོང་ནས་དགའ་ལྡན་དུ་གདན་འདྲེན་པ་ཡིན་ཟེར་བའི་སྣང་བ་གཅིག་བྱུང་། དེས་རྐྱེན་བྱས་ཏེ་བྱམས་མགོན་ལ་མོས་པ་དྲག་པོ་གཅིག་སྐྱེས་པས་མཇལ་སྤྲོ་བའི་འདུན་པའི་ཁས་བླངས་པ་འདྲ་བ་གཅིག་བྱུང་གསུངས། དེ་ནས་ཆོས་རྫོང་དུ་འབྱོན་པའི་ལམ་དུ་སློབ་དཔོན་ཡོན་ཏན་རྒྱ་མཚོ་བསྙུན་པའི་སྤོང་དག་གི་གྲལ་དབུ་ལ་གསང་ཕུར་གདན་དྲངས་པའི་དུས་སུ། ཆ་པའི་སྐུ་འབུམ་དང་མཇལ་ནས། ད་ལན་ཁོང་གི་བོས་པ་འདིས་གོ་བཅད། དེ་མིན་ན་ཆ་པའི་སྐུ་འབུམ་ལ་མི་མཇལ་བར་འདུག་གསུང་ནས་མཉེས་ཚོར་ཆེན་པོ་མཛད། དེ་ནས་ཆོས་རྫོང་དུ་ཕེབས་པའི་ཚེ་བླ་མ་གཞོན་རྒྱལ་བས་མཇལ་བ་ལ་བྱོན་པས།
ཆོས་རྗེའི་ཞལ་ནས་བླ་མ་པ་ལ་ཞག་འགའ་བཞུགས་མཛོད། གསུང་གླེང་འདྲ་ཡང་ཡོད་ཅིང་ཡང་ཡང་ཨེ་ཕྲད་མི་ཤེས་གསུངས་ཏེ་ཟླ་གཅིག་ཙམ་བཞུགས་པའི་སྐབས་སུ་མཉེས་མཉེས་ཀྱི་གསུང་གླེང་མང་པོ་མཛད། ཁྱད་པར་དུ་ཆོས་རྗེའི་ཞལ་ནས། བདེ་བ་ཅན་ན་ས་ཆེན་ཡབ་སྲས་ཀྱང་བཞུགས་པས་རང་རེས་ཀྱང་སྔ་ཕྱི་ཐམས་ཅད་དུ་བདེ་བ་ཅན་དུ་སྐྱེ་བར་སྨོན་ལམ་བཏབ་པ་ཡིན་ནའང་། བྱམས་ཆོས་འདི་རྣམས་ལ་ཐོས་བསམ་འདྲ་བྱས་པའི་མཐུ་ཡིན་ནམ། ཁ་སང་ར་ག་བྲག་ཏུ་ལྟས་འདི་ལྟ་བུ་བྱུང་ཞེས་རྒྱུ་མཚན་དང་བཅས་ནས་གསུང་ཞིང་། དེ་ནས་བློ་འགྱུར་བ་བཞིན་བྱས་ནས་ངེས་འབྱུང་ཆེར་སོང་བས་བསྐུལ་ཏེ་དགེ་སྦྱོར་ཡང་འཕེལ་བར་བྱུང་། རྨི་ལམ་དུ་ཞིང་ཁམས་སྦྱོང་བ་ལ་སོགས་པ་སྔར་རེ་འཐད་ཡོད་པ་ལ། བར་སྐབས་སུ་བྱེད་པ་མ་བྱུང་ཡང་ཁ་སང་ནས་རྩོལ་མེད་དུ་སྔར་ལས་གསལ་བ་ཙམ་བྱུང་། ངའང་ཡུན་རིང་མི་སྡོད་པས།
ན་ནིང་དགོས་ཟེར་བའི་ཀྱཻ་རྡོར་ནེ་གླིང་མའང་ད་ལན་བྱས་པ་འཐད་གསུང་ནས་གནང་། བླ་མ་གོང་མའི་དུས་མཆོད་ཀྱི་སྒྲུབ་མཆོད་དེ་ང་རང་ཡོད་པ་ལ་ད་ལན་འདིར་བྱེད་རྩིས་སུ་ཡོད་པས་ཁྱེད་ཀྱང་བཞུགས་གསུངས། དེར་བླ་མ་པ་ཐུགས་ཤིན་ཏུ་མ་བདེ་ནས། ཆོས་རྗེ་ཉིད་ད་དུང་བསྟན་པ་དང་སེམས་ལ་དགོངས་ནས་ཡུན་རིང་དུ་བཞུགས་པའི་སྐུ་རིམ་དང་རྟེན་འབྲེལ་ཐུགས་ལ་འདོགས་པར་ཞུ་ཞུས་པས། ལོ་ཡང་མང་དུ་སོང་རིམ་གྲོ་ཡང་གང་ཡོད་བཏང་ཟིན། ས་སྐྱའི་བླ་མ་གོང་མའི་སྐུ་འབུམ་དེ་རྣམས་ལ་ཞིག་གསོས་གཅིག་བྱེད་སྙམ་པ་ཡོད་ནའང་མ་གྲུབ། དེ་མ་གཏོགས་གཞན་བློའི་ལྷག་མ་ལུས་པ་མེད་གསུངས། དེ་ཟླ་བ་བཅུ་གཅིག་པ་ལ་མཛངས་ཀྱི་གཙུག་ལག་ཁང་དུ་བླ་མ་གོང་མའི་དུས་མཆོད་ལ་དྲུང་ནས་གཙོ་མཛད་པ་རྣམས་ཀྱིས་དུས་འཁོར་ཡོངས་རྫོགས། གུར་རིགས་བསྡུས། རྡོར་དབྱིངས།
ཆོས་དབྱིངས་གསུང་དབང་། ཀྱེ་རྡོར། ལོ་ནག་ལ་སོགས་པའི་ཆོག་གྲྭ་བཅུ་གཅིག་གིས་ཞག་དགུའི་བར་དུ་བསྒྲུབས་ཏེ། ཞབས་ཏོག་དང་འབུལ་ནོད་ཕུན་སུམ་ཚོགས་པ་གནང་། དེ་ནས་ཐུགས་ཤིན་ཏུ་དགེས་ཏེ། འོ་དེས་རང་རེས་བྱ་བ་ཐམས་ཅད་རྫོགས་པར་གྲུབ་པ་ཡིན་གསུངས། དེ་ནས་ཡོས་ལོ་ཟླ་བ་གསུམ་པ་ལ་བབ་པ་ན། ཆོས་རྗེ་ཉིད་ལ་དད་པ་ཐོབ་པའི་དབོན་གྲགས་པས་ཞུ་བ་པོ་མཛད་དེ། དུས་འཁོར་ཡོངས་རྫོགས་ཀྱི་དབང་གནང་བར་ཞལ་གྱིས་བཞེས་པའི་སྐབས་སུ། ཕྱིས་ཆོ་ག་བྱེད་པ་མི་ཡོང་།
ད་ལན་ཕྱོགས་གཅིག་ཏུ་བྱེད་གསུངས་ནས། སྔར་གསོལ་བ་བཏབ་པའི་ཕྱོགས་ཕྱོགས་ཀྱི་དགེ་བཤེས་རྣམས་ལ་བཀའ་ཤོག་གནང་སྟེ། དབུས་གཙང་གི་སྡོམ་བརྩོན་སྡེ་སྣོད་འཛིན་པ་ཆེན་པོ་ཤ་སྟག་འདུས་པའི་ཉི་ཤུ་རྩ་ལྔ་པ་ཚན་པ་གསུམ་ལ། དཔལ་དུས་ཀྱི་འཁོར་ལོ་སྐུ་གསུང་ཡོངས་རྫོགས་རྡོ་རྗེ་སློབ་དཔོན་བདག་པོ་ཆེན་པོའི་དབང་དང་བཅས་པ་གནང་བའི་ཚེ། ཆོས་རྗེ་ཉིད་ཀྱི་ཞལ་ནས། འོ་ཡང་ཡང་ཆོ་ག་བྱེད་པ་མི་ཡོང་བས་ཁྱེད་རྣམས་ལ་སྐད་བྱས་པ་ཡིན་པས། རྒྱ་གར་གྱི་དཀྱིལ་ཆོག་སོ་སོ་དང་བོད་ཀྱི་རྭ་འབྲོ་ལ་སོགས་པའི་བླ་མ་གོང་མ་རྣམས་ཀྱི་བཞེད་སྲོལ་སོ་སོའང་ཚང་བར་བྱས་ནས་དུས་འཁོར་གྱི་དབང་བཀའ་ཐམས་ཅད་ཐོབ་པར་བྱས་ཡོད་པས། རང་གཞན་གྱི་དོན་རྒྱ་ཆེར་བསྒྲུབ་མཛོད་གསུང་བའི་ཞལ་ཏ་གནང་། དེ་ལྟར་ཆོ་ག་མཛད་པའི་ཚེ་ནམ་མཁའ་ལ་མེ་ཏོག་གི་ཆར་བབས། ཉི་ཤུ་རྩ་ལྔ་པ་ཚན་པ་གཉིས་སོང་བའི་རྗེས་ཙམ་ནས་སྐུ་ཁམས་ཅུང་ཟད་བསྙེལ་ཏེ་གསོལ་མི་གདའ་ཞིང་སྐུ་ཤེད་མེད་པར་གྱུར་ཀྱང་ཆོ་ག་རྣམས་ལ་སླ་ཆོས་ཡེ་མ་མཛད་པར་དབང་རྗེས་བསྟོད་པ་ལ་སོགས་པ་རེ་རེ་ནས་མཛད་དོ། །
དེའི་ཚེས་བཅུ་དགུ་ལ་ཕྱག་བཏེག་སྟེ། འཛངས་སུ་བཞུགས་པའི་ནུབ་མོ་མནལ་ལམ་དུ་མི་མ་ཡིན་གྱི་གཟུགས་མང་པོ་གཅིག་སྐུ་འདུན་དུ་གྲལ་ཀ་འདྲ་གཅིག་བྱས་ནས། ངེད་རྣམས་ལ་ཞུ་རྒྱུ་གཅིག་ཡོད་ཟེར་ཞིང་། དེའི་ནང་གི་བུད་མེད་གཅིག་ལ་ཁྱོད་ཀྱིས་ཞུ་བ་གྱིས་ལ་འདི་ནས་གཞན་དུ་མི་འབྱོན་པར་གསོལ་བ་ཐོབ་ཅེས་ཟེར་ཞིང་འདུག་པའི་སྣང་བ་གཅིག་བྱུང་། བུད་མེད་དེ་རང་ཆོས་རྫོང་གི་གཞི་བདག་མོ་དེ་ཡིན་པའི་རིགས་སུ་འདུག་ཅེས་གསུང་། ཆེན་པོ་དགེ་སློང་བས་དེ་ལྟ་ན་ད་དུང་འབྱོན་པ་མི་འཐད་ལགས་ཞུས་པས། ཕྱིན་པ་དང་བསྡད་པ་ཁྱེད་མེད་གསུངས། དེ་ནས་སྙེ་ཐང་དུ་ཇོ་བོ་རྗེའི་སྐུ་འབུམ་ལ་མཇལ་ཏེ་ཕྱག་དང་མཆོད་པ་རྒྱ་ཆེར་མཛད་དེ། སྨོན་ལམ་མང་པོ་བཏབ། དེའི་ཚེ་སྔར་དགེ་བཤེས་གཉིས་ཀྱིས་ཕར་ཕྱིན་གྱི་ཊཱིཀྐའི་ལུང་དགོས་ཟེར་དེ་ད་ལན་བྱེད་པས་བོས་ཤོག་གསུངས།
ཞབས་དྲུང་པ་རྣམས་ཀྱིས་ད་ལན་རང་སྐུ་ཁམས་ཀྱིས་མི་ལྕོགས་པར་གདའ་བས་སྟིང་ལ་གནང་བ་འཐད་ཞུས་པས། སྟིང་ལ་བྱེད་པ་མི་ཡོང་གསུངས་ནས་ཕྱག་ཕྱིར་ཁྲིད་དེ། རྣམ་རྒྱལ་སྒང་དུ་ཞག་གཅིག རྡོ་རར་ཞག་གཉིས་བཞུགས་ཏེ་སྐུ་ཁམས་ཀྱིས་མི་ལྕོགས་བཞིན་དུ་ཊཱིཀྐའི་ལུང་དང་དཀའ་གནས་རྣམས་ལ་བཤད་པ་རྒྱས་པ་དང་བཅས་པ་མཛད། དེའི་ཚེ་ལམ་དུ་འུ་ཤང་རྡོའི་གཙུག་ལག་ཁང་གཟིགས་སར་ཕྱག་དང་སྨོན་ལམ་མང་པོ་མཛད། ལམ་རང་སོ་བསོད་ཅིང་དགེ་སྦྱོར་འཕེལ་བར་འདུག་གསུང་ནས་ཆོས་རྫོང་ནས་བསམ་ཡས་ཀྱི་བར་ལ་ཞག་བཅུ་གཅིག་མཛད་དེ། འབྱོན་བཞུགས་ཐམས་ཅད་ཀྱི་ཚེའང་ཐུགས་དམ་གྱི་ངང་ལ་རྩེ་གཅིག་ཏུ་བརྟན་པར་བཞུགས་ཤིང་། གནམ་གང་ལ་བསམ་ཡས་སུ་ཕེབས་ཏེ། དེའི་ཕྱི་ཉིན་ནས། མཁན་ཆེན་ཞི་བ་འཚོའི་དབུ་ཐོད་གཟིམས་ཁང་དུ་གདན་དྲངས་ནས།
དེ་ལ་ཉིན་རེ་བཞིན་སྐུ་ཁམས་ཀྱིས་མི་ལྕོགས་བཞིན་དུའང་། ཐུགས་རྩོལ་ཆེན་པོས་མཆོད་པ་རྒྱ་ཆེན་པོ་དང་ཕྱག་རྒྱ་རྩ་རེ་མཛད་ནས། ཉིད་ཀྱི་དབུ་ཐོག་ཏུ་བླངས་ཏེ་སྨོན་ལམ་མང་པོ་མཛད། དེའི་ཚེ་ཞབས་དྲུང་ན་གནས་པ་རྣམས་ཀྱིས་མ་བཟོད་པར་ཕྱག་གི་གྲངས་ལ་བརྫུན་ཡང་བྱས་ནས་ཕྱག་འདི་ཙམ་མི་མཛད་པར་ཞུས་ནའང་། ད་ལྟ་ཕྱག་འཚལ་བའི་ནུས་པ་ཡོད་རིང་ལ་མི་འཚལ་ན། དེ་ནས་རང་འཚལ་བའི་ནུས་པ་མ་བྱུང་བའི་ཉེན་ཡོད་གསུང་ནས་གསན་དུ་མ་འདོད་པར། ཕྱིས་སྐུ་ཤེད་ཡེ་མེད་པར་དངོས་སུ་ཕྱག་འཚལ་བའི་ནུས་པ་མེད་པ་ནའང་། དབུ་འདུད་པའི་ཕྱག་དང་སྨོན་ལམ་རྣམས་ཉིན་རེ་བཞིན་ཇི་སྲིད་ཞི་བར་མ་གཤེགས་ཀྱི་བར་དུ་མ་ཆག་པར་མཛད་དོ། ། ཟླ་བ་བཞི་པའི་ཚེས་ཉི་ཤུའི་སྐོར་གཅིག་ལ་ཆོས་རྗེའི་གསུང་ནས་དགེ་བཤེས་རྒྱལ་བཟང་ལ་མདང་ལྷའི་ཆ་བྱེད་མང་པོ་གདུགས་དང་རྒྱལ་མཚན་ལ་སོགས་པ་མཆོད་པའི་བྱེ་བྲག་མང་པོ་དང་བཅས་ཏེ་རིན་པོ་ཆེའི་ཁྲི་གཅིག་ཁྱེར་ཡོང་ནས། དགའ་ལྡན་དུ་གདན་འདྲེན་པ་ཡིན་ཟེར་ནས་ཡུས་ཆེ་ཆེ་ལྟར་འདུག་པའི་སྣང་བ་གཅིག་བྱུང་གསུངས།
ཁ་སིང་ཡང་དེ་འདྲ་བ་གཅིག་བྱུང་བ་ལ་མི་འདྲ་བའི་ཁྱད་པར། རོལ་མོའི་སྒྲ་བསམ་གྱིས་མི་ཁྱབཅིང་ཡིད་འཕྲོག་པར་བྱེད་པ། བལ་པོའི་རོལ་མོས་ཀྱང་བརྒྱ་ཡི་ཆར་ཡང་མི་ཕོད་པ་གཅིག་འདུག་ཅིང་། དེ་ད་དུང་ལྷང་ལྷང་འདུག་གསུངས། དེར་དགེ་བཤེས་རྒྱལ་བཟང་གི་རྣམ་རྟོག་ལ་དེ་རང་བཟང་རྒྱུ་མེད་སྙམ་དུ་བློ་མ་བདེ་ནས། ཁ་སང་ནས་སྐུ་སྐྱེད་དུ་མངོན་པའང་ཡེ་མ་བྱུང་། ལྷ་རྗེ་མཁས་པ་གཅིག་བོས་ཏེ་གསོལ་སྨན་འདྲ་ཞུ་བ་དང་། སྐུ་རིམ་མ་ཆུང་ཙམ་གཅིག་སྒྲུབ་པའི་ཞལ་ཏ་གནང་བར་ཞུ་ཞུས་པས། དང་ཁ་མི་བདེ་བས་ཤེད་ཆུང་ཙམ་མ་གཏོགས་ལུས་ལ་ན་ཚ་མེད་ཅིང་སེམས་ལྷག་པར་བདེ། དགེ་སྦྱོར་ཡང་འཕེལ་བར་བྱུང་བས་ཤིན་ཏུ་སྐྱིད་པར་བྱུང་།
ཁ་སིང་དུ་འདུན་པ་བཏང་ཚར་ཞིང་ཁས་བླངས་ཀ་འདྲ་གཅིག་བྱས་པ་དེའང་རྟེན་འབྲེལ་དུ་སོང་བ་ཡིན་པར་འདུག་པས། སྨན་སྤྱད་རིམ་འགྲོ་བྱས་ཀྱང་མི་ཕན། ཁྱོད་ཅུང་བློ་འཐུག་པས་ལབ་པ་ཡིན་གཞན་ལ་མ་ལབ། སོ་བསོད་པ་རང་དགེ་སྦྱོར་འཕེལ་བར་འདུག་པས་སུས་ཀྱང་མི་ཚོར་བའི་ས་འགོལ་བ་གཅིག་ཏུ་རང་རེ་གསུམ་ཙམ་ཕྱིན་ཏེ། མ་ཚོར་བར་བསྡད་ན་རང་འཐད་པར་འདུག་སྟེ་མི་ཉན་ཡོང་གསུངས། དེར་དགེ་བཤེས་པས་དེ་བཞིན་མཛད་ན་བདག་ཅག་རྣམས་ལ་ཁ་ཅག་ཆེན་པོ་མཆིས་བས། ཅིས་ཀྱང་གསོལ་སྨན་དང་སྐུ་རིམ་ཐུགས་ལ་འདོགས་པར་ཞུ་ཞུས། སྤྱིར་ཡང་ལོ་འདི་ཉིད་ལ། ཕྱོགས་ཀུན་གྱི་མོ་དང་རྩིས་དང་ལྟས་མཁན་དང་རྨི་ལྟས་དང་། པྲ་ལ་སོགས་པ་ཐམས་ཅད་ལ།
བོད་ཐམས་ཅད་ཀྱི་གཙུག་རྒྱན་དུ་གྱུར་པའི་ས་སྐྱ་འཁོན་གྱི་གདུང་རྒྱུད་དྲི་མ་མེད་པ་གཅིག་ལ་ད་ལོ་དོག་ཆ་ཤིན་ཏུ་ཆེ་དྲུང་ཆོས་རྗེ་པ་ཡིན་ནམ་མིན་ནམ་ཞེས་ཐེ་ཚོམ་དུ་གྱུར་ཏེ་ཅུང་ཟད་ཡིད་མི་བདེ་ཞིང་། ལ་ལས་ཡིན་པར་ངེས་ཀྱང་གསལ་པོ་སྨྲ་མི་ནུས་ཤིང་མྱ་ངན་གྱིས་སེམས་གཟིར་ལ་གཡས་རུ་བྱང་གི་དཔྱིད་མཚོ་སྐྱ་མོའི་མཚོ་སྒོ་སྐྱ་བོ་ཁ་གདངས་ལ་ཟུག་པ་དང་། མང་མཁར་གྱི་ལུང་པ་ན་ཡོད་པའི་སྐུ་འབུམ་གཅིག་གི་དྲུང་དུ་མ་ཎིའི་སྒྲུབ་པ་བྱས་པ་ན་མཆོད་རྟེན་གྱི་བ་ཐག་ལ་ཤ་ཆེན་བབས་ན། འཁོན་གྱི་གདུང་རྒྱུད་རྩོད་མེད་རེ་གྲོངས་པ་ཡིན་པ་ལ། མཚོ་སྒོ་ཡང་ཟུག་ཅིང་ཤ་ཆེན་ཡང་བབས་པས། གདུང་བརྒྱུད་གཅིག་ལ་ངན་ཞེས་གླེང་ངོ་། ། ཟླ་བ་ལྔ་པའི་ཉི་ཤུ་སྐོར་གཅིག་ལ་སྤྱན་སྔ་བ་དབོན་ཞང་པས། བསྙུན་གསོ་བ་ལ་བྱོན་དུས་གསོལ་སྨན་དང་སྐུ་རིམ་མཛད་པར་ཞུས་ཏེ། ལྷ་རྗེ་རྒྱལ་མཚན་སྐྱབས་བོས་ནས་གསོལ་སྨན་ཞུས་ཤིང་། ཕྱོགས་མཐའ་དག་ཏུ་སྐུ་རིམ་ཡང་རྒྱ་ཆེར་བསྒྲུབས་པས་སྐུ་སྐྱེད་དུ་མངོན་ཙམ་ཡང་བྱུང་།
དེའི་སྐབས་ཞིག་ན། ཆོས་རྗེའི་གསུང་ནས་ད་ནངས་ཐོ་རངས། མཁན་ཆེན་བུ་སྟོན་པ་དང་རྡོ་རྗེ་རྣལ་འབྱོར་མ་བྱོན་ནས་མཁན་ཆེན་པས་འདི་རང་མཁའ་སྤྱོད་ཡིན་ནོ་ཞེས་གསུང་བའི་སྣང་བ་གཅིག་བྱུང་གསུང་། ཆེན་པོ་དགེ་སློང་བས་གཟིགས་སྣང་གཅིག་རྒྱུན་དུ་ཡོད་པའི་རྣམ་པ་གཅིག་གདའ་བ། ཅི་འདྲ་གདའ་ལགས་ཞུས་པས། ཆོས་རྗེའི་ཞལ་ནས། ཕྱག་གི་སོར་ཚིགས་ཚད་མཛད་ནས་འདི་ཙམ་པའི་དེ་བཞིན་གཤེགས་པའི་སྐུ་གཟུགས་མང་པོས་ཞིང་འདི་ཐམས་ཅད་གང་འདུག་གསུང་། དེ་རྣམས་ཐུགས་དམ་ལྷ་ཚོགས་ལགས་སམ་ཞུས་པས། མིན་ཁོང་པ་ཚོ་ཁར་སིང་ནས་བྱོན་ཚར། རང་རེས་བློ་ཁེལ་ན།
དཀོན་མཆོག་གིས་མི་བསླུ་ངེས་པར་འདུག་གསུངས། དེ་ནས་ཟླ་བ་དྲུག་པའི་ཚེས་བཅོ་བརྒྱད་ཀྱི་ཉིན། ལོ་ཙཱ་བ་ནམ་མཁའ་བཟང་པོས་མཇལ་ནས་ཕྱག་རྩ་ཞུས་ཤིང་གསུང་གློ་ལ་ཕན་པའི་སྨན་ཡང་ཞུས་ཏེ། ཞག་གཉིས་ཙམ་སོང་བའི་ཚེ། ཉིན་མཚན་ཕལ་ཆེར་ལྟ་སྟངས་ལ་བཞུགས་འདུག་པ་མཐོང་བ་ན། སྔར་ནས་ཐུགས་དམ་ལ་རྩེ་གཅིག་ཏུ་བཞུགས་པ་རྒྱུས་མེད་པས། མནལ་དུ་སོང་བ་རང་ཡིན་ནམ་སྙམ་སྟེ། དྲུང་ནས་མནལ་དུ་སོང་བ་མ་ལགས་སམ་ཞེས་ཞུས་པས། གཉིད་དུ་སོང་བ་མ་ཡིན་དག་པའི་སྣང་བ་འདྲ་ལ་འབྱམས་པ་ཡིན་གསུངས། དེ་རྣམས་ཇི་ཙམ་ནས་བྱུང་ལགས་ཞུས་པས།
ཕྱག་གཡོན་པ་བཏེག་མཛད་ནས་ཁ་ནིང་སྔ་མོ་ནས་བྱུང་གསུང་བའི་བརྡ་གཅིག་མཛད། གསུང་འབྱོན་པ་དཀའ་མོ་འདུག་པས་གཞན་ཡེ་ཞུ་མ་ནུས། ཞུས་ན་མང་རབ་གསུང་བའི་རིགས་སུ་འདུག་པས་ཟེར། གཞན་ཡང་བསྙུན་པའི་ཚུལ་བསྟན་པའི་སྐབས་སུ། བླ་མ་དང་ཡི་དམ་རྣམས་ལ་མཇལ་བ་དང་། སངས་རྒྱས་ཀྱི་ཞིང་ཁམས་མང་པོ་གཟིགས་པ་ལ་སོགས་པ་གཟིགས་སྣང་དཔག་ཏུ་མེད་པ་བྱུང་བའི་རེ་རེ་ཙམ་གསུང་བར་རྩོམ་པ་ན། དྲུང་ན་གནས་པ་རྣམས་ཀྱི་ཡིད་མྱ་ངན་དང་མིག་མཆི་མས་བརླན་པས་ཇི་ལྟ་བ་བཞིན་མ་གསུང་པར་གཞན་དུ་བསྒྱུར་བའི་ཚིག་གི་ཟོལ་གྱིས་དབུགས་དབྱུང་བ་ཁོ་ན་མཛད་པ་ཡིན་ནོ། ། ཉི་ཤུ་གཉིས་ཀྱི་སྔ་དྲོ་དགེ་བཤེས་རྒྱལ་བཟང་གིས་ཞུ་བ་བྱས་ནས། ད་རང་གསོལ་བ་མི་ཐེབས་པ་འདྲ་ལགས་པས་ཞལ་ཏའི་བཀའ་ཆེམས་གཅིག་ཐུགས་ལ་འདོགས་པར་ཞུས་པས། དེ་ཐམས་ཅད་འཁྲུལ་སྣང་ཡིན་དགོས་པ་མེད་གསུང་ནས་མ་གནང་།
བཀའ་ཆེམས་གཅིག་སྟོན་རྒྱུ་མ་བྱུང་ན། དྲུང་ན་ཡོད་པ་ཀུན་འདུ་ཤེས་ཆུང་བར་འགྲོ་བས་ཅིས་ཀྱང་གཅིག་གནང་བར་ཞུས་པས། འོ་ནའང་དགོས་པ་གཅིག་འདུག་པས་བྲིས་ཤིག་གསུངས་ནས། དེའི་ཉིན་བཀའ་ཆེམས་མཛད་ཅིང་། དེའི་ཐུགས་དགོངས་ཀྱི་དངོས་གཞི་གདན་ས་ཆེན་པོར་བླ་མ་གོང་མའི་དུས་མཆོད་སྒྲུབ་དགོས་རྣམས་མ་ཆག་པར་བསྒྲུབས་གསུངས་བ་ཡིན་ནོ། ། ཉེར་གསུམ་གྱི་སྔ་དྲོའི་དུས་སུ་གསོལ་ཇ་བ་བསོད་ནམས་འཕེལ་གྱིས་གསོལ་ཚོད་ཞུས་པའི་ཚེ། སྐུ་ཉམས་ཆུང་ངུར་སོང་བ་མཐོང་བས་ད་རང་དོ་རེ་ཙམ་ལས་མི་བཞུགས་པས་འདྲ་སྙམ་དུ་སེམས་ཁོང་དུ་ཆུད་དེ། ཞལ་རས་ལ་ཅུང་ཟད་གཅིག་བལྟས་པས། ཆོས་རྗེའི་ཐུགས་ཀྱིས་མཁྱེན་ནས་ད་དུང་ཞག་གསུམ་མི་སྐྱོན་པ་ཡོད་གསུངས། ཉི་ཤུ་ལྔའི་ཉིན་གསོལ་ཚོད་ཞུས་པས།
འོ་དེ་རིང་ཡེ་མི་ཟ། སང་ནས་ཁྱད་གང་ཟེར་བ་ཟོས་པས་ཆོག་གི་གསུང་ནས་ནན་ཇི་ཙམ་ཞུས་ཀྱང་གཏན་མ་གསན། དེ་ནས་ཉི་ཤུ་ལྔའི་སྔ་དྲོ་ས་ཆེན་པོ་འདི་རབ་ཏུ་གཡོས་པར་འཇིག་རྟེན་ཐམས་ཅད་ཀྱི་མངོན་སུམ་དུ་གྱུར། དགོང་ཇ་ཙམ་ལ་ནམ་མཁའ་ཡོངས་སུ་དག་པ་ལ་སྒྲ་ཆེན་པོ་བྱུང་སྟེ། ལྷག་པར་སྐྱིད་སྨད་ཕྱོགས་ན་གནས་པ་རྣམས་ཀྱི་མཐུན་སྣང་དུ་གྲུབ་པར་བསམ་ཡས་ཀྱི་ཐད་ཀ་ཙམ་དུ་ཡིད་གདུང་བར་བྱེད་པའི་སྒྲ་ཆེན་པོ་དེ་གསལ་བར་ཐོས་པས། སྐྱེས་བུ་ཆེན་པོ་དེ་མི་བཞུགས་པའི་ལྟས་ཡིན་པར་ངེས་ཏེ། མྱ་ངན་གྱི་ཟུག་རྔུས་ཤིན་ཏུ་གཟིར་བར་གྱུར་ཏོ། ། གཞན་ཡང་དེའི་ཉིན་སྔོན་ཆད་སུས་ཀྱང་ཚོར་མ་མྱོང་བའི་དྲི་ཕུན་སུམ་ཚོགས་པ་དྲུང་ན་གནས་པ་ཀུན་གྱི་མཐུན་སྣང་དུ་གྲུབ་པར་བྱུང་། དེའི་དགོང་ཕྱོགས་ཆོས་རྗེའི་ཞལ་ནས། མཆོད་པ་དང་གཏོར་མ་རྒྱས་པ་གཅིག་གཤོམ་གསུང་ནས་བཤམ་པའི་ཚེ།
ཕྱག་ཐལ་མོ་སྦྱར་ཞིང་དབུ་དུད་པ་རེ་དང་། མཆོད་པ་རྣམས་འབུལ་བའི་སྟངས་ཀ་ལན་མང་པོ་མཛད་ཅིང་། མདུན་གྱི་བར་སྣང་ལ་གཟིགས་ཏེ་མོས་གུས་ཀྱི་རྣམ་འགྱུར་དུ་མ་མཛད། དེ་ནས་དགེ་བཤེས་རྒྱལ་བཟང་ཕྲེང་བའི་སྣེ་མོ་དང་གྲངས་འཛིན་དུ་བཅུག་ནས་རྒྱུན་གྱི་བསྙེན་པའི་རིམ་པ་ཐམས་ཅད་ཚང་བར་མཛད་དེ། དེ་ཡང་ཡི་དམ་རེ་རེའི་བསྙེན་པ་ཚར་བའི་རྗེས་སུ་དབུ་དུད་པ་རེ་མཛད། དེའི་རྗེས་ལ་མཆོད་གཏོར་རྒྱས་པ་མཛད། དེ་ལྟར་རྒྱུན་གྱི་ཐུགས་དམ་གྱི་རིམ་པ་ཡོངས་སུ་རྫོགས་གྲུབ་པའི་ཚེ། ཆོས་རྗེའི་ཞལ་ནས། མལ་འདིའི་གཡས་གཡོན་སྐྱོར་ལ་འདིར་སྡོད་མི་དགོས་པས། ཁྱེད་རང་རྣམས་རང་སར་ཉོལ་ཅིག
ང་ཡང་དོ་དགོངས་བདེ་བ་གཅིག་ཡོང་བ་ཡོད་པས་གཉིད་སྐྱིད་པོ་གཅིག་བྱེད་པ་ཡིན་གསུངས་ནས་ཡང་དྲུང་དུ་སྡོད་དུ་མ་གནང་ནའང་། ཆེན་པོ་དགེ་སློང་པས་མ་ཚོར་དོགས་ནས་གུར་གྱི་ཕྱི་རོལ་དུ་གཉིད་སྤངས་ཏེ་ཉན་པས། སྲོད་ཡོལ་བའི་དུས་སུ་རླུང་སྦྱོར་གཅིག་དང་ཐུགས་བསྐྱེད་གཅིག་མཛད་ཅིང་འདུག་པ་དང་། སྐུ་མདུན་དུ་དགེ་བཤེས་དང་གཉི་གས་ཕྱིན་ཙ་ན། ཞི་བར་གཤེགས་པའི་ཚུལ་བསྟན་ཏེ། དེ་ལྟར་དུས་གསུམ་གྱི་བདེ་བར་གཤེགས་པ་ཐམས་ཅད་ཀྱི་ཕྲིན་ལས་གཅིག་ཏུ་བསྡུས་པའི་བདག་ཉིད་མཚུངས་པ་མེད་པའི་ཆོས་ཀྱི་རྗེ་རིན་ཆེན་འདི་ཉིད་ཀྱིས་བསྟན་པ་དང་འགྲོ་བའི་དོན་རྒྱ་ཆེར་མཛད་ནས། སྐུ་ཚེ་འདིའི་མཛད་པ་རྫོགས་པར་དགོངས་ཏེ། ལེ་ལོ་ཅན་རྣམས་བརྩོན་འགྲུས་ལ་བསྐུལ་བ་དང་། རྟག་འཛིན་ཅན་རྣམས་ངེས་འབྱུང་བསྐྱེད་པའི་ཕྱིར་དུ་སྨོན་ལམ་དང་གདུལ་བྱའི་དབང་གིས། ཤིང་མོ་ཡོས་ཀྱི་ལོ་ཟླ་བ་དྲུག་པའི་ཉི་ཤུ་ལྔའི་སྲོད་ཡོལ་བའི་དུས་སུ།
ངོ་མཚར་བའི་ལྟས་དུ་མ་དང་བཅས་ཏེ། གཟུགས་ཀྱི་སྤྲུལ་པའི་སྐུ་འདི་ཉིད་བསྡུ་བ་མཛད་ནས། བཅོམ་ལྡན་འདས་མགོན་པོ་བྱམས་པའི་དྲུང་དུ་ལྷའི་ཚོགས་དཔག་ཏུ་མེད་པའི་བསུ་བ་དང་བཅས་ཏེ་དགའ་ལྡན་དུ་གཤེགས་པ་ཡིན་ནོ། ། དེའི་རྒྱུ་མཚན་གྱིས་བཀའ་ཆེམས་ལའང་ནང་རྟེན་ཆེ་བ་བཅོམ་ལྡན་མགོན་པོ་བྱམས་པའི་སྐུར་བཞེངས་ལ་ས་སྐྱར་བཞུགས་སུ་གསོལ། བསམ་ཡས་དང་ཆོས་རྫོང་དུའང་། མགོན་པོ་བྱམས་པའི་སྐུ་རེ་བཞེངས་གསུངས་བའི་ཞལ་ཏ་ངེས་པ་ཅན་མཛད་དོ། ། ཞི་བའི་དབྱིངས་སུ་གཤེགས་པ་ནས་བཟུང་སྟེ་སྔར་གྱི་བཞུགས་ས་ཐམས་ཅད་དུའང་མེ་ཏོག་ཆེ་ཆུང་དང་ཁ་དོག་སྣ་ཚོགས་པའི་ཆར་ཆེན་པོ་བབས། དེ་ནས་ཉེར་བདུན་ནས་གསོལ་འདེབས་ཚུགས་ཤིང་། ཟླ་བ་བདུན་པའི་ཚེས་ལྔ་ལ་སྐུ་གདུང་ཞུགས་ལ་ཞེན་པའི་ཚེ། ཆོས་རྗེ་ཉིད་ལ་མི་ཕྱེད་པའི་དད་པ་ཐོབ་པ་རྫོང་ཇི་ཆེན་པོ་བྱོན་ནས།
སྐུ་གདུང་མཆོད་པའི་རྫས་ཨ་ཀ་རུ་ནག་པོ་དང་ཙནྡན་དཀར་པོ་དང་ཆོན་ཧང་ལ་སོགས་པ་དྲི་ཕུན་སུམ་ཚོགས་པའི་སྤོས་ཀྱི་བྱེ་བྲག་མང་པོ་དང་དར་ཟབ་སྣ་ཚོགས་དང་མར་དཀར་ལ་སོགས་པའི་མཆོད་པ་དཔག་ཏུ་མེད་པ་ཕུལ་ཏེ། བླ་ཆེན་པ་དང་བླ་མ་གཞོན་རྒྱལ་བས་གཙོ་མཛད་རྣམས་ཀྱིས་རྩེ་གཅིག་ཏུ་གསོལ་བ་བཏབ་ཅིང་། དེའི་ཚེ་དེར་འདུས་པ་ཐམས་ཅད་ཡིད་རབ་ཏུ་དང་ཤིང་ཕུལ་དུ་བྱུང་བའི་དད་པ་དང་། ཏིང་ངེ་འཛིན་རང་ཤུགས་ཀྱིས་སྐྱེ་བ་ལ་སོགས་པའི་ཡོན་ཏན་དུ་མ་ཐོབ། ནམ་མཁའ་ལ་འཇའ་ཚོན་ཁ་དོག་སྣ་ཚོགས་པ་འཁྲིགས་ཤིང་མེ་ཏོག་གི་ཆར་བབས། ལྷག་པར་ཡང་མཁན་ཆེན་གྲགས་པ་བཤེས་གཉེན་པ་དཔོན་སློབ་ཀྱིས་རྒྱུད་དང་ཆགས་གསུམ་པའི་མདོ་དབྱངས་མཛད་པའི་ཚེ་མེ་ཏོག་གི་ཆར་ཁ་བ་ཆེན་པོའི་འབབ་སྟངས་ཙམ་བབས་པས། ཆེས་ཤིན་ཏུ་ངོ་མཚར་བར་གྱུར། ཚེས་བཅུ་གསུམ་ལ་གདུང་ཁང་ཞལ་ཕྱེ་དུས་ཀྱང་། ནམ་མཁའ་ལ་ངོ་མཚར་བའི་འཇའ་ཚོན་ཁ་དོག་དང་བཀོད་པའི་བྱེ་བྲག་དཔག་ཏུ་མེད་པ་དང་བཅས་པ་འཁྲིགས། དབུ་ཐོད་རིལ་པོ་མ་ཉམས་པ་ཞལ་སྒོ་ཚང་བ་དང་བཅས་པ་བྱོན་ཅིང་།
སྐུ་གདུང་རྣམས་ལ་སོ་སོས་གསོལ་བ་བཏབ་པ་ན། རང་རང་གི་མོས་པ་དང་མཐུན་པའི་རིང་བསྲེལ་ཁ་དོག་སྣ་ཚོགས་པ་བྱོན། ཞལ་སྐོས་གཙོ་མཛད་པའི་སྐུ་གདུང་། དབོན་ཞང་པའི་རྟེན་སྐལ་རྣམས་མཆོད་རྫས་དུ་མ་དང་བཅས་ཏེ། ཉེར་ལྔའི་ཉིན་ཀོ་གཞུང་ལ་གདན་དྲངས་པའི་ནམ་མཁའ་ལའང་ཁྱད་པར་ཅན་གྱི་ལྟས་དུ་མ་དང་། ཁྱད་པར་སྤྱན་སྔ་ནས་དབོན་ཞང་པས་གཙོ་མཛད་རྣམས་ཀྱིས་བྱས་ནས་བསུས་ཤིང་། ཡར་ལུངས་ནས་དབྱར་གནས་ལ་བཞུགས་པའི་ཇོ་གདན་ཚོགས་པ་སྡེ་བཞིའི་དགེ་འདུན་སྣམ་སྦྱར་གསོལ་བ་བཞི་བརྒྱ་དང་དྲུག་ཅུ་རྩ་བརྒྱད་ཀྱིས་མཆོད་རྫས་དཔག་ཏུ་མེད་པ་དང་བཅས་ཏེ་བཀོད་པ་ཁྱད་པར་དུ་འཕགས་པ་བསྟར་བའི་སེར་ཕྲེང་གིས་བསུས་ནས། སྣེ་གདོང་རྩེའི་གཙུག་ལག་ཁང་དུ་བསམ་གྱིས་མི་ཁྱབ་པའི་ཡོ་བྱད་སྦྱར་ཏེ་གསོལ་བ་བཏབ་ཅིང་། དགེ་འདུན་རྣམས་ལ་ཟླ་མཆོད་ཀྱི་ཇ་བུར་འབུལ་ནོད་རྒྱ་ཆེར་མཛད། དེའི་ཚེ་མེ་ཏོག་གི་ཆར་དཔག་ཏུ་མེད་པ་བབས།
དེ་ནས་བཟུང་སྟེ་ཟླ་བ་རེ་རེ་ཞིང་ཕྱི་ནང་གི་དཀྱིལ་འཁོར་མང་པོའི་སྒྲུབ་མཆོད་དང་དགེ་འདུན་གྱི་བསྙེན་བཀུར་ལ་སོགས་པའི་ཟླ་མཆོད་དང་། ལོ་དུས་ཀྱི་མཆོད་པ་ལ་བསམ་ཡས་སྒྲུབ་མཆོད་པ་རྣམས་ཀྱི་ཞབས་ཏོག་དང་། དགེ་འདུན་རྣམས་ལ་གྲོ་ཇ་དང་བཅས་པ་གྲལ་འགྱེད་ཕུན་སུམ་ཚོགས་པ་དང་སྐུ་འབུམ་དང་སྐུ་ལྡེར་གྱི་ན་བཟའ་རྣམས་ཀྱི་གཙོ་བྱས་པའི་གང་འོས་ཀྱི་འབུལ་བ་རྣམ་བཞག་དང་བཅས་པ་དང་། དབུས་ཕྱོགས་ཀྱི་དགོན་སྡེ་རྣམས་སུ་ཇ་སྐོལ་འབུལ་བ་དང་བཅས་པ་རྒྱ་ཆེན་བསྒྲུབས་ནས། དུས་རྒྱུན་གྱི་ཟླ་མཆོད་མ་ཆག་པར་སྒྲུབ་པའི་དམ་བཅའ་མཛད་ཅིང་། གཞན་ཡང་ཆོས་རྗེའི་སྐུའི་རྟེན་འཇམ་དབྱངས་ཀྱི་གསེར་སྐུ་ཆེན་པོ་དང་། གསུང་གི་རྟེན་ཉིད་ཀྱིས་མཛད་པའི་བཀའ་འབུམ་ཚང་མ་དང་། ཐུགས་ཀྱི་རྟེན་དངུལ་གྱི་མཆོད་རྟེན་རིན་པོ་ཆེའི་འཕྲ་དུ་མས་སྤྲས་པ་ཁྱད་པར་དུ་འཕགས་པ་བཞེངས་སུ་གསོལ་བ་ཡིན་ནོ། ། དབུ་ཐོད་ཀྱིས་གཙོ་མཛད་པའི་སྐུ་གདུང་རྣམས་གདན་ས་ཆེན་པོར་གདན་དྲངས་ཤིང་། གང་ཕེབས་སར་དབོན་གྲགས་པས་དཀར་མེའི་ཕྲེང་བ་རེ་རེའི་ཚད་ལའང་ཤིང་རྟའི་འཕང་ལོ་ཙམ་དུ་འབར་བ་དང་།
བླ་མ་གཞོན་རྒྱལ་བས་གཙོ་མཛད་རྣམས་ཀྱིས་སྒྲུབ་མཆོད་གསོལ་འདེབས་དང་བཅས་པ་དང་། ལམ་གྱི་སྡེ་དགོན་རྣམས་ཀྱིས་མཆོད་པ་རྒྱ་ཆེན་པོ་རྣམས་ཕུལ་ཞིང་། ཁྱད་པར་ཞ་ལུར་བསུ་བ་བཀུར་སྟི་ཕུན་སུམ་ཚོགས་པ་དང་བཅས་ཏེ་མཆོད་རྫས་བསམ་གྱིས་མི་ཁྱབ་པ་སྦྱར་ནས། ཚོགས་པ་ཐམས་ཅད་ཀྱིས་སྨན་བླའི་ཆོ་ག་མགྲིན་གཅིག་ཏུ་མཛད་ཅིང་གསོལ་བ་བཏབ་པའི་ཚེ་མེ་ཏོག་གི་ཆར་ཆེན་པོ་བབས། སྣར་ཐང་པའི་ཚོགས་པས་ལམ་དུ་བྱོན་ནས་མཆོད་བསྟོད་རྒྱ་ཆེན་པོ་དང་བཅས་ཏེ་རྩེ་གཅིག་གསོལ་བ་བཏབ། དཔལ་སྡིངས་སུ་སྤྱན་དྲངས་ཏེ། བསུ་བ་དང་མཆོད་བསྟོད་ཕུན་སུམ་ཚོགས་པ་མཛད། དེ་ནས་ཟླ་བ་དགུ་པའི་ཚེས་བཅུ་གཉིས་ལ་གདན་ས་ཆེན་པོའི་བླ་མ་དགེ་འདུན་རྣམས་ཀྱིས་རོལ་མོའི་བྱེ་བྲག་བསམ་གྱིས་མི་ཁྱབ་པ་སྤོས་ཕོར་ཐོགས་པ་སྟོང་ཕྲག་ལྷག་ཙམ་དང་བཅས་པའི་བསུ་བ་སེར་ཕྲེང་གིས་གདན་དྲངས་ཏེ། ཤིང་ཁང་བླ་བྲང་དུ་བཞུགས་སུ་གསོལ་ནས། མར་མེ་ལ་སོགས་པའི་མཆོད་པ་དཔག་ཏུ་མེད་པས་མཆོད་དེ་གསོལ་བ་བཏབ་པའི་ཚེ།
ནམ་མཁའ་ལས་མེ་ཏོག་ཁ་དོག་སྣ་ཚོགས་པ་རྒྱ་ལག་མཐིལ་ཙམ་པ་ཡུ་བ་ཕྲ་མོ་དང་བཅས་པའི་ཆར་ཆེན་པོ་ཞག་མང་པོའི་བར་དུ་བབས་པས་ཆེས་ཤིན་ཏུ་ངོ་མཚར་བ་གྱུར་ཏེ། མདོར་ན་སྐུ་གདུང་གི་སྒོ་ནས་ཀྱང་སེམས་ཅན་གྱི་དོན་རྒྱ་ཆེར་མཛད་པ་ཡིན་ནོ། ། གསོལ་བ་འདེབས་པའི་ཆོ་ག་ཡང་། བསམ་ཡས་སུ་མཁན་ཆེན་གྲགས་པ་བཤེས་གཉེན་པ་དང་། སྐྱིད་སྨད་ཀྱི་ཆོས་དཔོན་རྣམས་ཀྱིས་གཙོ་མཛད་པའི་གསོལ་འདེབས་པ་གྲྭ་ཉི་ཤུ་རྩ་ལྔས་ཞག་བཅུ་གཅིག་བར་གསོལ་བ་བཏབ། ཆོས་རྫོང་དུའང་གྲྭ་པ་ཉི་ཤུ་རྩ་ལྔ་ཙམ་གྱིས་ཞག་མང་པོར་གསོལ་བ་བཏབ་ཅིང་། ཁྱད་པར་གདན་ས་ཆེན་པོར་དྲུང་བཞི་ཐོག་པས་གཙོ་མཛད་བླ་མ་རྣམས་དང་བརྒྱ་ཚོ་སོ་སོ་ལ་སོགས་པའི་གྲྭ་མང་པོས་གསོལ་བ་བཏབ། གཞན་ཡང་བོ་དོང་ལ་སོགས་པའི་དབུས་གཙང་གི་སྡེ་དགོན། གཞིས་ཁ་གོང་འོག་དང་འབྲེལ་ཡོད་ཀྱི་བུ་སློབ་ཐམས་ཅད་ཀྱིས་རང་རང་སོ་སོར་རྩེ་གཅིག་ཏུ་གསོལ་བ་བཏབ་སྟེ། སྐྱེས་བུ་ཆེན་པོ་དེ་ཉིད་དང་འབྲེལ་བའི་གདུལ་བྱ་ཐམས་ཅད་བདེ་བ་ལ་སྦྱར་ཏེ་ཚོགས་གཉིས་རྒྱ་ཆེར་འཕེལ་བར་མཛད་དོ། །
ཆོས་རྗེ་འདི་ཉིད་ཀྱི་ཕྱག་རྫས་ཆོས་ཀྱི་བསྒྲུབས་པ་ཕྱག་ཏུ་ཇི་སྙེད་བྱུང་བ་རྣམས་འཕྲལ་དུ་བཏང་ཞིང་ཁྱད་པར་ཆོས་འཁོར་གཉིས་ཀྱི་དུས་སུ་འཁོར་གསུམ་ཡོངས་དག་ཏུ་མཛད་ནས། དེའི་མོད་ལའང་ཕྱིས་ཀྱི་གཤེགས་རྫོང་སྒྲུབ་དགོས་ལའང་དམིགས་གསུང་བ་མཛད་ཀྱང་། སྦྱིན་པའི་ཕར་ཕྱིན་རྫོགས་པའི་སྟོབས་ཀྱིས་སླར་ཡང་ཟད་མི་ཤེས་པའི་དངོས་པོ་བྱུང་སྟེ། དེ་ཡང་ཕག་མོ་གྲུབ་པས་གདུང་འབུལ་གསེར་བྲེ་གཉིས་དང་གན་ཇ་སིགས་ཉིས་བརྒྱ། མཚལ་པ། ཡར་འབྲོག་པ། ཞ་ལུར་བ། ཤར་ཁ་བ། བཞི་ཐོག་པ། དབང་པ།
ཤངས་པ་ལ་སོགས་པ་དབུས་གཙང་གི་བུ་སློབ་རྣམས་དང་། གོན་ཇོ་ལ་སོགས་པ་མདོ་སྟོད་སྨད། དྭགས་ཀོང་ལ་སོགས་པ་ས་མཐའི་བུ་སློབ་རྣམས་ཀྱིས་གདུང་འབུལ་དཔག་ཏུ་མེད་པ་ཕུལ་བ་དང་། དཔོན་བསོད་དབང་པ་ཆེན་པོ་དགེ་སློང་བ་དཔོན་བསོད་རྒྱལ་བ་དང་གསུམ་གྱིས་སྒོས་ཀྱི་དངོས་པོ་གང་ཡོད་དང་སྐྱིན་འཁྲུལ་ལ་གཞི་བླངས་ཏེ། ཞོ་སྟོང་ཕྲག་གཉིས་གཉིས་སྟོན་པ་ལ་བརྟེན་ནས་གཤེགས་རྫོངས་དང་། ནང་རྟེན་བསྒྲུབས་པ་ལ། ས་སྐྱའི་ཚོགས་ཆེན་པོར་དགེ་འདུན་ཁྲི་ཚོ་ལྷག་ཙམ་ལ་གསེར་ཞོ་རེ་ལྷག་ཙམ་དང་། སྐྱེ་བོའི་ཚོགས་དཔག་ཏུ་མེད་པ་ལ་བཞི་ཞོ་དང་། ཆོས་རྫོང་བསམ་ཡས་རྣམས་སུ་དགེ་འདུན་རྣམས་ལ་མར་ཞོ་ཕྱེད་རེ་དང་། སྐྱེ་བོའི་ཚོགས་དཔག་ཏུ་མེད་པ་ལ་བཞི་ཞོ་དང་།
སྣར་ཐང་ཞ་ལུ་ལ་སོགས་པའི་འབྲེལ་ཆེ་བ་རྣམས་སུ་གྲོ་དང་། གཞན་དབུས་གཙང་གི་དགོན་སྡེ་ཐམས་ཅད་དུ་ཇ་སྐོལ་དང་འབུལ་བ་རྣམ་གཞག་རྒྱ་ཆེར་བསྒྲུབས་ཤིང་། བོ་དོང་དུ་དགེ་འདུན་རྣམས་ལ་མར་ཞོ་རེ་དང་། སྐྱེ་བོའི་ཚོགས་དཔག་ཏུ་མེད་པ་ལ་བཞི་ཞོའི་འགྱེད་དང་བཅས་པ་བསྒྲུབས་སོ། ། ཆོས་རྗེ་ཉིད་ཀྱི་སྐུ་ཚབ་ནང་རྟེན་ཆེ་བ་ཁྲི་རྒྱབ་ཡོལ་འཕུལ་མ་དང་བཅས་པ་ངོ་མཚར་གྱི་གཟི་འོད་འབར་བ་བོ་དོང་ཨེར་བཞེངས་ཏེ་ས་སྐྱར་གདན་དྲངས་ནས་བཞུགས་སུ་གསོལ། ། བོ་དོང་དུ་བཞུགས་རྒྱུའི་གསེར་སྐུ་མི་ཚད་མ་ངོ་མཚར་བ་བཞེངས་ཤིང་། ཆོས་རྫོང་དང་བསམ་ཡས་སུའང་ངོ་མཚར་བའི་གསེར་སྐུ་བཞེངས་ཏེ་ཐམས་ཅད་ཀྱང་བཀའ་ཆེམས་བཞིན་བཅོམ་ལྡན་འདས་མགོན་པོ་བྱམས་པའི་སྐུར་བཞེངས་སོ། ། ཕྱི་རྟེན་ལ་སྙེ་ཐང་འོར་གྱི་སྐུ་འབུམ་ཐང་དུ། བྱང་ཆུབ་ཆེན་པོའི་མཆོད་རྟེན་གྱི་གསེར་འབུམ་ཆེན་པོ་གདུགས་ཆོས་འཁོར་རྣམས་ཟངས་ལས་གྲུབ་པ་ཚ་གསེར་ཅན། དེའི་ལྷ་ཁང་ཁྱམས་དང་བཅས་པ་ལ་ཞིང་བཀོད་ཀྱི་རིམ་ཁྱད་པར་ཅན།
སྟེང་ལ་གཡུ་ཐོག་དང་བཅས་པ་བཞེངས་ཤིང་། བསམ་ཡས་སུ་སྐུ་གདུང་བཞུ་བའི་གདུང་ཁང་མ་ཉམས་པ་ལ་མཆོད་རྟེན་སྒོ་མངས་ཀྱི་རྣམ་པར་བཞེངས། དེའི་དང་འདོས་དང་བསྐུ་གསེར་ཞོ་ཉི་ཤུ་ལྷག་དང་བཅས་པ་ཡར་ལུང་པ་བླ་མ་སེང་གེ་རྒྱལ་མཚན་གྱིས་ཕུལ་ཞིང་། དེ་ཐམས་ཅད་ཀྱི་རབ་གནས་ལ་ཕྱི་ནང་གི་དཀྱིལ་འཁོར་མང་པོའི་སྒྲུབ་མཆོད་དང་དགའ་སྟོན་གྱི་བསྙེན་བཀུར་གྲལ་འགྱེད་འབུལ་བ་རྣམ་གཞག་དང་བཅས་པ་རྒྱ་ཆེར་བསྒྲུབས་ཤིང་། གཞན་ཡང་ཟླ་མཆོད་ལོ་མཆོད་ལ་སོགས་པ། གདན་སས་གཙོ་མཛད་རྣམས་སུ་མ་ཆག་པར་བསྒྲུབས་ཤིང་སྒྲུབ་པར་གྱུར་བ་ཡིན་ནོ། ། གཞན་ཡང་དད་གུས་ཅན་གྱི་བུ་སློབ་སོ་སོས་ཀྱང་ཇི་ལྟར་འབྱོར་བའི་ནང་རྟེན་ཕྱི་རྟེན་ཟླ་མཆོད་དུས་མཆོད་ལ་སོགས་པ་བསྒྲུབས་པ་ནི་མཐའ་ཡས་ལ། ལྷག་པར་ཡང་བཀའ་ཆེམས་བཞིན། རྫོང་ཇི་བས་ཐུགས་ཁུར་ཆེན་པོ་བཞེས་ཏེ། ཆོས་རྗེ་ཉིད་ཞི་བར་གཤེགས་ཕྱིན་ཆད་ཀྱི་བསྒྲུབ་དགོས་ཐུགས་དགོངས་རྫོགས་པའི་བྱ་བ་ཐམས་ཅད་ཀྱི་ཞལ་ཏ།
ཉེ་གནས་སོ་སོས་སྒྲུབ་བདེ་བ་དང་། དངོས་པོ་གང་དང་གང་དགོས་པ་གཏོང་བ། གསོལ་འདེབས་སོ་སོའི་མཆོད་སྤྱོད། ནང་རྟེན་ཕྱི་རྟེན་གྱི་བསྐུ་གསེར། བླ་མ་གོང་མ་རྣམས་ཀྱི་དུས་མཆོད་སྔར་ནས་རྒྱུན་དུ་སྒྲུབ་དགོས་རྣམས་དང་། ཆོས་རྗེ་ཉིད་ཀྱི་དུས་མཆོད་རྣམས། ཉེ་གནས་སོ་སོས་རྒྱུན་དུ་སྒྲུབ་པའི་ཞལ་ཏ་དོ་དམ་ཆེན་པོ་མཛད་དོ། ། དེ་ལྟར་ཁམས་གསུམ་ཆོས་ཀྱི་རྒྱལ་པོ་ཆེན་པོ་འདི་ཉིད་ཀྱི་རྒྱ་ཆེ་ཞིང་རྒྱུན་མི་འཆད་པའི་ཕྲིན་ལས་ཕུལ་དུ་བྱུང་བ་ལ་བརྟེན་ནས། གང་ལ་གང་གིས་འདུལ་བའི་ཐབས་ཚུལ་དཔག་ཏུ་མེད་པས་གནས་སྐབས་དང་མཐར་ཐུག་གི་ཕན་བདེ་མ་ལུས་པ་གོང་ནས་གོང་དུ་འཕེལ་ཞིང་རྒྱས་པ་མཛད་པ་ཡིན་ནོ། ། མཚུངས་མེད་ཆོས་རྗེའི་རྣམ་ཐར་བསམ་མི་ཁྱབ། །
ཚུ་རོལ་མཐོང་བས་རྟོགས་པ་ག་ལ་ནུས། ། འཁོས་མེད་སྦྲང་བུའི་གཤོག་བརྒྱངས་བསྟར་བ་ཡིས། ། གླིང་བཞི་ཡུད་ཀྱིས་བསྐོར་བར་བཟོད་དམ་ཅི། ། དེ་ལྟ་ན་ཡང་ཀུ་ཤའི་རྩེ་མོ་ཡིས། ། ཆུ་གཏེར་ཆེན་པོའི་ཐིགས་པ་གཅིག་བླངས་བཞིན། ། ཆ་ཤས་ཙམ་ཞིག་བརྗོད་ལ་ནོངས་མཆིས་ན། ། བླ་མ་ལྷར་བཅས་རྣམས་ལ་བཟོད་པར་གསོལ། ། དགེ་བ་གང་དེས་སྐྱེ་རྒུ་ཐམས་ཅད་ཀྱིས། ། མཚུངས་མེད་ཆོས་རྗེའི་ཡོན་ཏན་རིན་པོ་ཆེ། ། ཕུན་སུམ་ཚོགས་པ་མཐོང་ཐོས་ལེགས་རྟོགས་ཏེ། །
ཆོས་ཀྱི་རྒྱལ་པོའི་གོ་འཕང་མྱུར་ཐོབ་ཤོག ། མཚུངས་མེད་ཆོས་རྗེ་རིན་པོ་ཆེའི་ཕྲིན་ལས་ཐོག་མ་བར་དང་མཐར་དགེ་བའི་རྣམ་པར་ཐར་པ་འདི་ནི་ལེགས་བྱས་དཔག་ཏུ་མེད་པ་བསྐྲུན་པ་ལས། གདན་ས་ཕག་མོ་གྲུའི་རིན་པོ་ཆེ་ལྔ་ཕྲག་གཉིས་པར་བྱོན་ཞིང་། ངང་ཚུལ་བཟང་ཞིང་ངེས་པ་དང་དད་པ་དང་ཐུགས་རྗེས་བརླན་པས། གཅིག་ཏུ་དགེ་བའི་ཐུགས་རྒྱུད་དང་ལྡན་པའི་སྒོ་ནས་ཕུལ་དུ་བྱུང་ཡོན་ཏན་དུ་མས་མངོན་པར་མཐོ་བ། སྤྱན་སྔ་རིན་པོ་ཆེ་གྲགས་པ་བྱང་ཆུབ་དཔལ་བཟང་པོ་པའི་བཀས་བསྐུལ་ཞིང་། ཆོས་རྗེ་ཉིད་ལ་ལྷག་པར་དད་ཅིང་རྒྱུད་སྡེ་འཛིན་པ་ཆེན་པོ་བླ་མ་ཡར་ལུང་པ་སེང་གེ་རྒྱལ་མཚན་དང་། ཁྱད་པར་དུ་ཆོས་རྗེ་ཉིད་ཀྱི་ཞབས་པད་ཡུན་རིང་དུ་བསྟེན་པ་ལས་ཡོན་ཏན་རིན་པོ་ཆེ་དུ་མས་སྤྲས་པ་རྣམས་བླ་མ་ཉི་མ་བཟང་པོས་ཆེད་གཉེར་ཆེན་པོ་མཛད་དེ་ཞིབ་ཆ་རྣམས་གསོས་བ་བཏབ་ནས། སྙན་མངགས་སྤངས་ཏེ་ཀུན་གྱིས་གོ་སླ་བ་གཅིག་གྱིས་ཞེས་བསྐུལ་བའི་ངོར་ཆོས་རྗེ་དཔལ་ལྡན་བླ་མ་དམ་པ་རྣམས་ཀྱིས་བྱིན་གྱིས་བརླབས་པའི་དབེན་གནས་བསམ་གཏན་གླིང་དུ། ཆོས་ཀྱི་རྗེ་རིན་པོ་ཆེ་ལ་གསོལ་བ་བཏབ་ནས།
ལོ་ཙཱ་བར་གྲགས་པ་རྩེ་མོས་བཀོད་པའི་ཡི་གེ་པ་ནི་གྲགས་པ་རྒྱལ་མཚན་ནོ། ། འདིས་འགྲོ་བ་དཔག་ཏུ་མེད་པའི་སྡུག་བསྔལ་གྱི་རྒྱ་མཚོ་ཆེན་པོ་མྱུར་དུ་བསྐམ་པར་གྱུར་ཅིག དགེ་ལེགས་འཕེལ་བར་ཤོག། །། ཤུ་བྷཾ་ཧེ། རྣམ་ཐར་འདི་ཉིད་དཔེ་རྒྱུན་དཀོན་པ་ནས་བོ་དོང་གི་དཔེ་རྙིང་པ་ཤིན་ཏུ་དག་པ་ཞིག་ལ་མ་ཕྱི་བྱས་པ་ཡིན་ཀྱང་ཡི་གེ་པའི་སྐྱོན་གྱིས་བརྡ་སོགས་ཅུང་མ་དག་འདུག་ནའང་། ཆད་ལྷག་ཆེར་མེད་པའི་ཡིད་ཆེས་པའི་གནས་མཛོད་ཅིག། །། PAGE * MERGEFORMAT 84 གྲགས་པ་རྩེ་མོ། ཆོས་རྗེ་བླ་མ་དམ་པ་བསོད་ནམས་རྒྱལ་མཚན་གྱི་རྣམ་ཐར། PAGE * MERGEFORMAT 83
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
