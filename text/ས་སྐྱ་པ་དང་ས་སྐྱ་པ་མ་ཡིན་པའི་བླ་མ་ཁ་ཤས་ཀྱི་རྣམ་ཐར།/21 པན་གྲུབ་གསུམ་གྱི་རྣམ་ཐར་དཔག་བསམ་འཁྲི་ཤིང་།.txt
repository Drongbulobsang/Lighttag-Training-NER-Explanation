ས་སྐྱ་པ་དང་ས་སྐྱ་པ་མ་ཡིན་པའི་བླ་མ་ཁ་ཤས་ཀྱི་རྣམ་ཐར།
པོད ༢༡
པན་གྲུབ་གསུམ་གྱི་རྣམ་ཐར་དཔག་བསམ་འཁྲི་ཤིང་།
༄༅། །པན་གྲུབ་གསུམ་གྱི་རྣམ་ཐར་དཔག་བསམ་འཁྲི་ཤིང་བཞུགས་སོ།། རྗེ་བཙུན་སྐུ་དྲིན་ཅན་རྣམས་ལ་ཕྱག་འཚལ་ལོ། ། ཐོག་མེད་འཁོར་བ་སྡུག་བསྔལ་གྱི། ། རྒྱ་མཚོར་བྱིང་བ་སྒྲོལ་མཛད་ཅིང་། ། བླ་མེད་བདེ་ཆེན་སར་འགོད་པ། ། དཔལ་ལྡན་བླ་མ་རིན་ཆེན་བཅུ་…རྗེ་རྒྱལ་ཚ། རྗེ་ཀུན་ལྡན་རས་པ། རྗེ་ཤཱཀྱ་ཤྲཱི། རྗེ་མི་ཏྲ་ཛོ་ཀི རྗེ་བུདྡྷ་ཤྲཱི།
རྗེ་ཨ་ནུ་པ་མ་ཤྲཱི། རྗེ་འབྲི་ཁུང་བ། རྗེ་སྟག་ལུང་པ། རྗེ་གཙང་དཀར། རྗེ་གཙང་ནག ཞབས་འདུད། ། གང་གི་བྱིན་རླབས་འོད་ཟེར་གྱིས། ། བདག་སྙིང་པདྨོའི་ཁ་འབྱེད་ཅིང་། ། དྲི་མེད་ཡེ་ཤེས་གེ་སར་སྐྲུན། ། རྒྱ་བོད་བླ་མ་ཉི་རྣམས་རྒྱལ། །
གང་གི་ཚེ་མེ་ཕོ་སྟག་གི་ལོ་སྨིན་དྲུག་གི་ཟླ་བ་ལ། མཁན་པོ་འོམ་ཕུག་པ་ཆེན་པོ་འོངས་པའི་ཚེ་ལྟས་ངོ་མཚར་ཆེ་བ་མང་པོ་དང་། སྐུ་གདུང་རིང་བསྲེལ་དཔག་ཏུ་མེད་པ་ཡང་བྱོན། དེའི་ཚེ་ཁྲོ་ལོ་ཡང་དེར་འོངས་པ་དང་འཛོམ་སྟེ་གསོལ་བ་བཏབ་པས། གསོལ་འདེབས་བར་བའི་ནུབ་གཅིག་ལ་རིང་བསྲེལ་ཉིས་སྟོང་བཞི་བརྒྱ་བྱོན། དེའི་དུས་སུ་དགེ་བའི་བཤེས་གཉེན་ཆེན་པོ་སྡེ་སྣོད་གསུམ་གྱི་མངའ་བདག བོད་ཡུལ་གངས་རིའི་ལྗོངས་ན་འགྲན་ཟླ་མེད་བའི་མཁས་པ་གཟང་རིངས་བྱ་བ་དེ་ཡང་། དེར་བཞུགས་པས་ཐུགས་དགོངས་བཏང་བ་ནི། འོ་སྐོལ་གྱི་བླ་མ་ལོ་ཙྪ་བ་འདི་ཡང་རིང་པོ་མ་ཐོགས་པར་འདི་ལྟ་བུའི་རྣམ་པར་འགྱུར་བ་ཞིག་འོང་སྟེ། དེས་ཇི་ལྟར་མཛད་པའི་རྣམ་ཐར་ད་ལྟར་བྲིས་སར་ཡོད་བཞིན་དུ་མ་བྲིས་ན་ཕྱིས་འགྱོད་པ་ཅན་དུ་འགྱུར་ངེས་སོ་སྙམ་ནས།
དེ་ཉིད་ཀྱི་ཚེ་བསྙེན་བཀུར་བ་རང་ཡོན་ཕུལ་ནས་ཚིགས་སུ་བཅད་པ་འདི་བཀོད་དོ།། །། སར་གནས་སྐྱེས་ཆེན་འདས་པའི་གདུང་མཆོད་ཚེ། ། བྱམས་དཔལ་ལོ་ཙྪས་གསོལ་བཏབ་སྐད་ཅིག་ལ། ། རིང་བསྲེལ་གཅིག་ལས་རིང་བསྲེལ་སྟོང་ཕྲག་བརྒྱར། ། རྣམ་འཕེལ་ངོ་མཚར་དེ་ལ་ཕྱག་འཚལ་ལོ། ། དེ་འོག་སྔོན་དང་ཕྱི་མཐའ་ད་ལྟར་གྱི། ། ངོ་མཚར་མཛད་ཀུན་བསམ་གྱིས་མི་ཁྱབ་མོད། ། དེང་འདིར་གདུལ་མང་དགའ་མགུ་རངས་པའི་ངོར། ། རྨད་བྱུང་བྱ་དཀའི་རྣམ་ཐར་གསུང་དུ་གསོལ། ། ཞེས་སྔོན་ནས་ད་ལྟའི་བར་ཇི་ལྟར་མཛད་པ་དང་བྱུང་བའི་རྣམ་ཐར་རྣམས་ཞུས་སོ། །
དེ་ལྟ་མོད་ཀྱང་རང་ལ་མོས་པའི་སྐྱེ་བོ་འགའ་ཞིག་ལ་ཕན་སྲིད་པས་ཡི་གེ་མདོར་བསྡུས་ཉུང་ཤས་གཅིག་དགོད་པར་བགྱིའམ། ཧ་ཅང་ཞིབ་མོ་རྣམས་བཀོད་ན་དེའི་རྒྱུས་ཀྱིས་ཟབ་ཆོས་གསང་བའི་གནད་རྣམས་ཀྱང་ཕྱིར་ཤོར་ཏེ་ཉམས་པར་འགྱུར་དུ་འོང་ལ། དད་པ་མ་ཐོབ་པའི་མི་རྣམས་ཀྱིས་སྒྲོ་སྐུར་ཆེན་པོ་ཡང་བྱེད་པར་མཆི་བས། བསོད་ནམས་མ་ཡིན་པའི་ལས་སུ་འགྱུར་དུ་དོགས་སོ་ཞེས་ཕྱིར་བཟློག་ནས་ཡུན་རིང་ཞིག་ཏུ་ཡི་གེ་རྒྱས་པར་འགོད་མ་ནུས་སོ། ། ཡང་བཤེས་གཉེན་ཆེན་པོ་དེ་ཉིད་ཀྱིས་ཡང་དང་ཡང་དུ་ནན་ཏན་ཆེན་པོ་མཛད་ནས་ཞུ་བ་ཆེར་ཕུལ་ཏེ། ཕལ་པོ་ཆེའི་ཚོགས་ཀྱི་ཅི་ནས་ཀྱང་མཐོང་བར་མི་འགྱུར་བའི་སྦེད་ཐབས་ལེགས་པར་བགྱིའོ། ། ཞེས་གསུངས་ནས་སྒོ་སྣ་ཚོགས་ཀྱིས་གསོལ་བ་བཏབ་པ་ནི། རིགས་དང་ཧཱུྃ་དང་ཡེ་ཤེས་ལྔའི་སྐུ་གསུང་ཐུགས། ། རབ་དྲིལ་ཐབས་ཀྱི་རྡོ་རྗེས་བདག་གཞན་འཛིན། ། སྣང་མེད་སྣང་ཆེན་ཀུན་སྣང་རྣམ་སངས་རྒྱས། །
རྡུལ་བྲལ་མི་རྟོག་རང་བཞིན་ཁྱོད་ལ་འདུད། ། གང་གིས་མ་རྟོགས་ལོག་རྟོག་ཐེ་ཚོམ་ཡང་། ། ཀུན་མཁྱེན་རྒྱུ་དང་བརྩེ་བས་ཁྱབ་ཕྱིར་དང་། ། གང་ལ་ཕན་ཕྱིར་ཀུན་ཏུ་གསང་རྒྱ་ཅན། ། ངོ་མཚར་རྣམ་ཐར་ཅི་ནས་གསུང་དུ་གསོལ། ། ཡིད་བཞིན་ནོར་བུ་ཤིང་རྟ་མུན་སེལ་བའི། ། སྣང་དང་དཔག་བསམ་རྒྱ་མཚོ་ནམ་མཁའ་ལྟར། ། མཉམ་མེད་མཛད་པའི་གངས་ལས་ཐིགས་པ་ཙམ། ། བདག་བློའི་སྒྲོན་མེས་ལེགས་བཞུ་གསུང་དུ་གསོལ། ། ཤཱཀྱའི་ཞིང་འདིར་དུས་གསུམ་རྒྱལ་བ་ཡི། །
བརྩེ་བས་ཡིད་བཞིན་རྒྱལ་པོར་འཁྲུངས་ཚུལ་དང་། ། འགྲོ་བའི་རྒྱལ་མཚན་རྩེ་མོར་བྱོན་ཚུལ་དང་། ། དགོས་དགུའི་ཆར་ཆེན་འབྱུང་ཚུལ་གསུང་དུ་གསོལ། ། བསྟན་པའི་ཤིང་རྟ་གཅིག་ལ་ཟུང་འཇུག་པའི། ། ལྔ་རིག་ཀློག་པའི་འཁོར་ལོ་གང་བགྱིས་དང་། ། བསླབ་གསུམ་སྒྲུབ་པའི་འཁོར་ལོ་གང་མཛད་སོགས། ། འདྲེན་པའི་རྟ་མཆོག་གང་ཡིན་གསུང་དུ་གསོལ། ། གངས་ཅན་མུན་པའི་ཁྲོད་འདིར་བྱོན་དཀའ་བའི། ། གྲུབ་ཆེན་ཟླ་རྒྱས་མཻ་ཏྲའི་བྱོན་ཚུལ་དང་། ། བན་ཆེན་གསུང་གི་བསྟན་པ་ནམ་ལངས་དང་། །
ཆོས་རྗེའི་ཉི་མ་ཤར་ཚུལ་གསུང་དུ་གསོལ། ། བསྟན་པའི་མཐའ་འདིར་དུས་གསུམ་ཁེགས་བ་ཡི། ། ལྷ་ཆེན་དཔག་བསམ་ཤིང་གི་རྩ་བ་དང་། ། བཟོ་དང་བཟོ་རྒྱུ་ཡལ་འདབ་མེ་ཏོག་དང་། ། འདི་འདྲའི་འབྲས་བུ་སྨིན་ཚུལ་གསུང་དུ་གསོལ། ། པཎ་གྲུབ་ཆེ་སོགས་ཆར་གྱིས་མི་ངོམས་པའི། ། ཟབ་རྒྱས་རྒྱ་མཚོའི་གདམས་པ་གང་ཡིན་དང་། ། དགེ་ལེགས་རིན་ཆེན་དུ་མའི་གཏེར་ཚོགས་དང་། ། དབང་བཞིའི་ཆུ་བོ་འབབ་ཚུལ་གསུང་དུ་གསོལ། ། ཁྱེད་སྦྱོང་མཐའ་ཡས་མཁའ་ལ་ཉེར་བསྟེན་པའི། །
བདག་སོགས་འཕྲིན་ལས་རྣམ་བཞིའི་བྱུང་ཚུལ་དང་། ། འབྱུང་འགྱུར་ཕྱིས་ཀྱི་ལེགས་ཉེས་གང་ཡིན་དང་། ། ཐོག་མཐའི་མངོན་མཁྱེན་གང་ཡིན་གསུང་དུ་གསོལ། ། ཞེས་ཞུས་སོ། ། དེ་ནས། ལོ་ཙྪ་བས་བླ་མ་དང་ལྷ་ཚོགས་ཐམས་ཅད་ལ་ཅི་འབྱོར་བས་མཆོད་དེ། གསོལ་བ་བཏབ་ནས། མ་འོངས་པ་ན་འབྱུང་འགྱུར་ལུང་བསྟན་པར་མི་ནུས། སྔོན་དང་ད་ལྟར་གྱི་བྱུང་ཚུལ་ཅི་རིགས་གཅིག་ཡི་གེར་བཀོད་པ་ཡིན་ནོ།། །། དེ་ལ་ཁོ་བོ་ཅག་འདི་པའི་རིགས་ནི་གནུབས་ནམ་མཁའི་སྙིང་པོ་དང་།
གནུབས་སངས་རྒྱས་ཡེ་ཤེས་རིན་པོ་ཆེ་ནས་བརྒྱུད་པའི་གནུབས་བན་ནུས་མཐུ་ཐོབ་པ་ཤ་སྟག་ཡིན་སྐད། ཡབ་ནི་གནུབས་བན་ནག་པོ་ཇོ་འཕན་ཞེས་བྱ་བ། སྤྱིར་གསང་སྔགས་ཀྱི་ཡོན་ཏན་ཆེ་ཞིང་ཁྱད་པར་དུ་བསྟན་བསྲུངས་ཀྱི་ནུས་པ་ཐོབ་པ་ཡིན་ནོ། ། དེ་ཡང་དགུང་ལོ་ཉི་ཤུ་རྩ་གཅིག་ལ་དགྲ་དང་ཐུག་ནས་མཚམས་ལོ་གཉིས་བཅད་པས་དཔལ་གཤིན་རྗེའི་གཤེད་ཞལ་མཐོང་། མཐུ་བ་ལོག་རྟ་ལོག་ཏུ་བྱུང་ནས་གྲགས་པ་ཐོབ་པ་ཡིན་སྐད། དགུང་ལོ་སུམ་ཅུ་རྩ་བདུན་ལ་ཡང་དགྲ་དང་ཐུག་ནས་མཚམས་ལོ་གཅིག་བཅད་པས་དཔལ་རྡོ་རྗེ་གཞོན་ནུའི་ཞལ་གཟིགས། ཡང་སྲོག་སེར་གཉིས་ཀ་བབ་རྒྱལ་དུ་བྱུང་། དེའི་ཉེས་པ་མཐོང་ནས། གཅེན་པོ་རྗེ་བཙུན་ཀུན་ལྡན་རས་པ་ཡིན་པས་སྤྱན་སྔར་ཕྱིན་ཏེ། འགྱོད་པ་དགྲ་བོས་སྲོག་དང་ལོ་ཏོག་ལ་གནོད་པ་བྱ་བའི་སྡིག་བཤགས་བྱས།
ཕྱག་དང་བསྐོར་བ་ནམ་སུམ་གཉིས་ཀྱི་བར་དུ་བྱས་ནས་མཆི་མ་ཕྱུང་། སྨྲེ་སྔགས་བཏོན་པས་དེའི་ཐོ་རངས་རྨི་ལམ་དུ་གཤིན་རྗེའི་གྲོང་ཁྱེར་ཡིན་ཟེར་བ་འཇིགས་སུ་རུང་བའི་ཡུལ་གཞན་དང་མི་འདྲ་བ། ཡ་ང་ཞིང་སྐྱི་བུང་བ་མི་རོ་རྟ་རོ་ལ་སོགས་པས་གང་པའི་གྲོང་ཁྱེར་ཁྲག་གི་མཚོ་ཆེན་པོ་འཁྱིལ་བའི་དཀྱིལ་ན། ཀེང་རུས་ཀྱི་གཞལ་ཡས་ཁང་ཡིན་ཟེར་བ་བློས་མི་འཁྱུད་པའི་རུས་པའི་བཟོ། ཀ་གདུང་དང་ཐོག་ལ་སོགས་པ་ཡ་མཚན་ཆེ་བའི་བཀོད་པ་དཔག་ཏུ་མེད་པ་དང་བཅས་པའི་ནང་ན། སྨན་སྒྲུབ་ཀྱི་དུས་སུ་ཞལ་ཡང་ཡང་གཟིགས་པའི་ཆེ་མཆོག་ཧེ་རུ་ཀ་དང་། ལྷ་མོ་གནམ་ཞལ་མ་གཉིས་དཀྱིལ་འཁོར་གྱི་ཁ་ན་འོད་ལམ་མེ་བཞུགས་འདུག དེ་ལ་ལྷ་མ་སྲིན་སྡེ་བརྒྱད་མཆོད་པ་བྱེད་པ་ཡིན་ཟེར་ནས། ཡུལ་ཁམས་དེ་ཐམས་ཅད་རྡུལ་འཚུབ་དང་བུ་ཡུག་གི་འཚུབ་མས་གང་བྱུང་། འུར་སྒྲ་དང་ཐུག་སྒྲ་ཐོག་འབབ་པ་ལྟ་བུའི་ནང་ན་མེ་འབར་བ་ཡིན་ནམ།
འོད་འཕྲོ་བ་ཡིན། བྱེ་བྲག་མི་ཤེས་པའི་དམར་མེར་བ་མང་པོ་འདུག་པའི་གསེབ་ན། འབྲུག་གི་རྟ་ཡིན་ཟེར་བའི་གཟུགས་འཇིགས་སུ་རུང་བ་ལ་སྐད་འུར་འུར་ཟེར་བ་གཅིག་ཁྲིད་བྱུང་ནས། དེ་ལ་ཞོན་པ་དང་ལས་འཕྲོ་གཅིག་པ་ཡིན་ཟེར་བའི་སྔགས་པ་མང་པོ་ཡང་བན་ཆས་སུ་ཞུགས་ནས་རེས་བཅོལ་དང་གྱེར་བྱས། རེས་བཛྲ་ཨ་མྲི་ཏ་ལ་སོགས་བདུད་རྩི་སྒྲུབ་པའི་འཛབ་བགྲངས། རེས་རུ་ལུ་དང་བཛྲ་ཀཱི་ལ་ཡའི་འཛབ་འདྲེན་ཞིང་འཆམ་རལ་དང་བཅས་ནས་ཆེ་མཆོག་ཡབ་ཡུམ་ལ་བསྐོར་བ་ཁ་ཅིག་བྱས་པ་དང་། རྡོ་རྗེ་སྤྱན་པ་བྱེད་པའི་མིག་རྣོན་པ་གཅིག་ལ་ལྷ་བབས་ནས། ད་ལྟ་སྐྱེ་བ་བདུན་ནི། རྡོ་རྗེ་འཕན་ཆེན་ཐུར་དུ་གཤེགས། ། སྡིག་དང་གསང་སྔགས་བསྲེས་ནས་ནི། །
རྡོ་རྗེ་དམྱལ་བར་ཨ་ལ་ལ། ། ཟེར་གཡབ་མོ་ནག་པོ་གཡོབ་པ་གཅིག་མཐོང་བས་གཉིད་སད་དེ། ངས་གསང་སྔགས་ཀྱི་བསྙེན་སྒྲུབ་ཀྱང་མང་དུ་བྱས་ཏེ། སྲོག་སེར་མང་པོ་བྱས་པའི་སྡིག་དང་འདྲེས་པས་སྐྱེ་བ་བདུན་ན་དམྱལ་བར་སོང་ནས་དུ་ཁ་མཛད་པ་མེད་པ་ལ་ལོངས་སྤྱོད་དགོས་པའི་བརྡ་ཡིན་སྙམ། སྔོན་སྟ་མོ་ཚ་ལྐོག་ལ་གཏད་བྱས་པའི་དུས་སུ་ཡང་མཚོ་ཁོལ་ནས་བྱུང་བའི་ཐོར་མ་ལུས་ལ་ཕོག་པ་རྣམས་ཤུ་བར་སོང་། ཐོད་པ་ལ་སོགས་པ་ཁུར་བའི་གཡོག་གཡུ་བཟོ་ཇོ་སྙིང་བྱ་བ་ལ་མཚོ་ཁོལ་བའི་བརླབས་ཀྱིས་རྟིང་བ་ལ་སླེབས་པས་དེ་མ་ཐག་ལྷོག་པར་སོང་ནས་ཞག་གསུམ་སྦྱངས་ཏེ་ལུག་རྫིའི་ཁང་པར་ཤི། འཆི་ཁར་ཁ་ཆེམས་ལ་སློབ་དཔོན་ཉིད་རང་ཡང་འཆི་བ་དྲན་པའི་ཆོས་གཤའ་མ་གཅིག་མཛོད། བདག་ལ་ཡང་ངན་སོང་སྦྱོང་བའི་སྒྲུབ་པ་ལོ་གྲངས་གཅིག་མ་བྱས་པར་མཆིའོ། ། འཆི་བ་དྲན་པའི་དགེ་སྦྱོར་གཤའ་མ་ཅིག་མ་བྱས་ན་སློབ་དཔོན་ཉིད་རང་ཡང་སྐྱེ་བ་བདུན་ན་དམྱལ་བར་འགྲོ། དེའི་གཡོག་ཏུ་བདག་ཅག་བན་དེ་བཅུ་གཅིག་འགྲོ་བྱ་བའི་སྣང་བ་ཤར་བ་དེ་ཡང་དྲན་ནོ། །
བཟང་རའི་བླ་མཚོ་གྲུ་གསུམ་ལ་སྲོག་གི་གཏད་ལ་ཕྱིན་པའི་དུས་སུ་ཡང་གཏད་ཀྱི་རྗེས་གཅོད་པ་བྱུང་ནས་ལུས་ལ་སྦྲུལ་མགོ་བོ་མེད་པ་གཅིག་གིས་རྒྱ་ཟམ་དུག་ཤ་ལྟར་དཀྲིས་པས་མགོ་མཇུག་ཐམས་ཅད་མེ་འབར་བ་ལྟར་ན་ཟུག་ཆེན་པོ་བྱུང་བ་ལ། བཛྲ་ཀཱི་ལ་ཡའི་ཐུགས་དམ་ཞག་གསུམ་བྱས་པས་སྲོད་ལ་གཏོར་མ་གཏོང་བའི་དུས་སུ་བཤུག་བཤུག་ཟེར་ནས་སྨྱུག་མའི་ཡལ་ག་བཀུག་ནས་དུས་གཅིག་ལ་བཏང་བ་ལྟར་ཤད་ཀྱིས་གར་སོང་ཆ་མེད་དུ་སོང་། རྣ་བར་སྒྲ་གཅིག་ཐོས་པས་སྔགས་པ་ནག་པོ་དམྱལ་བར་མ་སོང་ན། དེ་ཀ་ཚོད་ཀྱིས་ཅང་མི་ཉེས་ཏེ་ཟེར་བ་ཐོས་སོ། ། འབར་བ་ནག་པོ་ལ་མནན་གཏད་བྱས་པས་ཀྱང་རྗེས་གཅོད་ལ་ཞག་བདུན་དུ་སྣང་བ་བག་རེ་འཁྲུལ་ནས་ཨུ་ཤུ་ཁམ་བུ་འབོད་པ་དང་། ལག་པ་གཡས་པའི་ཉ་ཤ་ལ་སྡིག་པ་རྭ་ཅན་གྱི་གཟུགས་ཤིན་ཏུ་གསལ་བ་འབུར་དུ་དོད་པ་ལྟ་བུ་གཅིག་བྱུང་དེ་ལ་ཡང་རུ་ལུའི་བསྙེན་པ་ཞག་གསུམ་གསོས་པས། ཞག་གསུམ་པའི་ཐོ་རངས་ཚ་བརྩེགས་པ་ཅིག་བྱུང་ནས་སྡིག་པ་དེ་གར་སོང་ཆ་མེད་དུ་སོང་། དེའི་ཤུལ་ཡང་ལྕགས་བསྲེགས་པས་ཚིག་པའི་རྗེས་ཇི་བཞིན་དུ་འདུག་པ་དང་། སྦྲུལ་གྱི་ཤུལ་དང་གཉིས་ཀ་ཡུན་རིང་པོར་མ་སོས་པ་དྲུང་ན་ཡོད་པ་མང་པོས་མཐོང་ངོ་། ། སེར་བ་གཏོང་བའི་དུས་སུ་ཐུན་དོང་གི་ཁ་ཚད་རང་ཐག་གིས་མནན་པས་མི་ཐུབ་པར་འཕར་བ་དང་།
རྡོ་རྗེ་སྲིན་པོའི་ཁ་གནོན་གྱིས་མནན་པས་ཐུན་དོང་གི་ནང་དུ་འབྲུག་ལྡིར་བ་ལྟ་བུའི་སྒྲ་གྲགས་བྱུང་། མཐུའི་མཚམས་གྲོགས་པ་སྒོམ་གྲགས་ནག་པོ་བྱ་བ་ན་རེ། ངའི་རྣ་བར་ནུས་པ་ཆེ་སྟེ་དམྱལ་བར་འགྲོ་བྱ་བ་ལྷངས་ལྷངས་ཐོས་ཟེར་སྐད། དེ་རྣམས་དྲན་པས་ཞེ་ཐག་པ་ནས་འཇིགས་པ་དང་སྐྱོ་བ་དྲག་པོ་སྐྱེས་ནས། བླ་མ་ཀུན་ལྡན་ལ་སྡིག་བཤགས་དྲག་པོ་ཕུལ་གསོལ་བ་བཏབ་ནས། འཆི་བས་འཇིགས་པས་གདམས་ངག་ཞུ་བྱས་པས། རྗེ་ཕག་མོ་གྲུབ་པས་གནང་བའི་སྡིག་པོ་ཆེ་བཙན་ཐབས་སུ་སངས་རྒྱ་བའི་གདམས་པ་གཅིག་གནང་། ཞག་རེ་ལ་ཐེབས་རེ་མ་ཆག་པར་བསྒོམས་པས་ནམ་ཞིག་ན་དམྱལ་བར་འགྲོ་བའི་སྡིག་ལས་དག་པའི་ཚེ། ན་ཚ་དྲག་པོ་ཤི་ལ་ཁད་ཐེབས་གཉིས་བྱུང་ན། དཔལ་ཧེ་རུ་ཀ་དང་མཇལ་འོང་གསུང་སྐད།
དེང་ཕྱིན་ཆད་སེམས་བསྐྱེད་བཟང་པོ་བར་མ་ཆད་དང་། བཙན་ཐབས་རེ་ཞག་རེ་ལ་ཐེངས་རེས་མི་ཚད་པ་ཉིན་ལན་རེ་དང་མཚན་ལན་རེ་མ་ཆག་པར་མཛད། དགུང་ལོ་བཞི་བཅུ་ཞེ་དགུ་དང་། ལྔ་བཅུ་རྩ་གཅིག་པ་ལ་བསྙུན་གཞི་དྲག་པོས་གྲོངས་ལ་ཁད། ཐེབས་རེ་རེ་བྱུང་ནས་ཧེ་རུ་ཀའི་ཞལ་མངོན་སུམ་དུ་གཟིགས། ད་ནི་ལོ་བརྒྱའི་ཕྱེད་ཀྱང་ལྷག་པར་ལོན། དཔལ་ཧེ་རུ་ཀས་ཀྱང་ཐུགས་ལ་བཏགས། རང་བས་ལྷག་པའི་བུ་ཡང་འཇིག་རྟེན་དུ་འབྱུང་བར་འདུག བྱ་བ་བྱས། བྱེད་པ་བྱས།
ཁུར་བོར་བྱ་བ་དེ་ཡང་རན་པ་ཡིན། ད་ནི་ལོ་གསུམ་སྒྲུབ་པ་གཤའ་མ་ཤི་མ་ཤི་མེད་པ་གཅིག་བྱེད། དེའི་རྗེས་སུ་ལོ་བརྒྱ་རྩ་བརྒྱད་ཀྱི་ཕྱེད་ཏིག་ལོན་པ་ན། སྔགས་པ་ནག་པོའི་རོ་ཀུ་དང་རིང་བསྲེལ་དུ་ཕུང་ཀྱིས་གཏོང་བ་ཡིན་ནོ། ། སང་ཕོད་ལྔ་བཅུ་རྩ་གཅིག་ལ་འཆི་སྙམ་སྟེ། ལོ་གསུམ་ཧེ་རུ་ཀ་ཡིས་བསྲིངས། ། ད་ནི་འཆི་ཡང་བློ་རེ་བདེ། ། འབལ་ལེ་མཐོང་ལ་འབལ་ལེ་མཐོང་། ། ལེགས་སོ་ལེགས་སོ་འབལ་ལེ་མཐོང་། ། ད་རུང་འཐུང་ལ་འབལ་ལེ་མཐོང་། །
གསུངས་པའི་མགུར་དབྱངས་དང་བཅས་པ་མཛད། དེ་ཁོ་ན་བཞིན་བྱུང་ནས་ལྔ་བཅུ་རྩ་བཞི་པ་ལ་སྐུ་འདས་སོ། ། ཡུམ་ནི་སྟག་ལའི་ལ་གོང་བྱ་བ་ན། རིགས་ཆེན་དུ་བྱེད་པའི་བསྲེགས་དཔལ་གསུམ་སྒྲའི་བུ་མོ་སྲེགས་མོ་གསལ་བྱེད་ཅེས་བྱ་བ་ཡིན། ལུས་ལ་ཡོད་པའི་ཚེ་མ་དེ་ལ་མི་མ་ཡིན་མང་པོས་སྐོར་བ་རྒྱུན་དུ་བྱེད་དུ་འོང་བས་སོ་མི་བསོད་པར་བྱུང་བ་ལ། ནེ་ནེ་མོ་རྫེ་བཙུན་མ་རྫོང་ལྕམ་ཞེས་བྱ། བླ་མ་རྒྱལ་ཚ་རིན་པོ་ཆེའི་ལྕམ་མོ་ཡིན། དེ་ལ་གཏོར་མ་དང་བྱིན་རླབས་མང་དུ་ཞུས། རྫེ་བཙུན་མ་དེ་ལ་མ་གཅིག་དེས་བྱིན་རླབས་ཞུས་ཙམ་ན། བྱིན་རླབས་ཕར་བྱས་ཀྱང་ཞུགས་པ་ཚུར་ཞུགས་ཏེ་ཡིད་བདེ་གསལ་གྱི་ངང་དུ་སིང་སིང་འགྲོ་བ་ཅིག་བྱུང་སྐད།
ཁྱོད་ལ་ཕར་བྱིན་རླབས་བྱས་ཙམ་ན། ང་རང་ལ་ཚུར་འཇུག་པ་གཅིག་བྱུང་། བྱིན་རླབས་བྱ་མི་དགོས་པར་འདུག་ན་གསུང་ལོ། ། མི་དགོས་པ་ཅི་མཆི། དང་པོ་ཡང་བདག་ཡུལ་ཁམས་གཞན་དུ་འཁྱམས་ནས་འགྲོ་ལ་ཁད་པ་དང་། རྗེ་བཙུན་མ་ཉིད་ཀྱིས་ཐུགས་རྗེས་བཟུང་ནས་སྲེགས་མོ་རྣལ་འབྱོར་གྱི་བུ་མོ་ལ་བྲམ་ཟེ་མོ་གསལ་བའི་ཚུལ་ཁྲིམས་ལྟ་བུ་གཅིག་བྱ་དགོས། གསལ་བ་བྱ་བའི་མིང་ཡང་མཐུན་པར་འདུག་གསུང་སྟེ། བདུད་རྩིའི་སྒྲུབ་པ་འདི་ལྷ་བུ་ལ་བཅུད། སློབ་དཔོན་ཕ་ཇོའི་ཞབས་ཏོག་ལ་བཞག་པས་སྐུ་དྲིན་ཆེ་ལགས། ད་རུང་འདི་ཕྱི་གཉིས་ཀ་ཁྱེད་ལ་རེ་འཚལ་ལོ། །
བདག་ལ་ནུབ་རེ་རེ་ཞིང་མི་མ་ཡིན་གྱི་བར་ཆད་མང་པོས་སོ་མི་གསོད་པ་འོང་བ་གཅིག་བདོག་པས། ཕྱིས་མི་འོང་བའི་ནན་ཏན་གཅིག་མཛད་པར་ཞུ་བྱས་པས། རྗེ་བཙུན་མས་ནུབ་ཁ་ཅིག་ཐུགས་དམ་མཛད་ནས། མི་མ་ཡིན་དེ་རྣམས་བར་ཆད་བྱེད་པ་ནི་མ་ཡིན་པར་འདུག སྲས་ཁྱད་པར་ཅན་གཅིག་ལུས་ལ་ཡོད་པ་ལ་མོས་གུས་བྱེད་པར་འདུག་གིས་ཁྱེད་རང་ཡང་དེ་ལ་མོས་གུས་གྱིས། ཆོས་ལ་ཡང་གནས་པར་གྱིས་གསུང་སྐད། ལོ་ལྔ་ལོན་པའི་དུས་སུ་ཡབ་ཡུམ་སོ་སོར་བྲལ་ནས། མ་གཅིག་རང་ཡུལ་དུ་འགྲོ་དགོས་པའི་ཚེ། མཚན་བརྗོད་ཀྱི་ལེའུ་དང་པོ་གསུམ་དང་། རྗེ་ཁ་རག་སྒོམ་ཆུང་གི་ཞུ་བ་དྲུག་དང་།
འཕགས་པ་འདའ་ཀ་ཡེ་ཤེས་ཀྱི་མདོ་དང་གསུམ། མ་གཅིག་གི་འགྲོ་ཆོས་གྱིས་ཤིག་ཟེར་ནས་རྨི་ལམ་དུ་ལན་གསུམ་བཤད། མ་གཅིག་གིས་ཀྱང་ལན་གསུམ་གྱི་རྗེས་ཟློས་ལ་བློ་ལ་ཆུད་འདུག་སྐད། ལོ་དྲུག་ལོན་པའི་དུས་སུ་འོམ་ཕུག་གི་མཁན་པོ་སྟོན་སྐྱབས་ཁྲོ་ཕུའི་གྲྭ་སར་བཞུགས་པ་ལ་ཀློག་བསླབས། ལོ་བརྒྱད་ལོན་པའི་ཚེ། མཛལ་ཕུ་མདའི་བུ་སློབ་རྣམས་ཀྱིས་ཁྲོ་ཕུའི་རི་ཟླུམ་དུ། བླ་མ་རྒྱལ་ཚ་ཆེན་པོ་ལ་སྟབས་གཅིག་ཏུ་མཇལ་དུ་ཕྱིན་པ་དང་། གཟིམ་ཁང་གི་མདུན་གྱི་ཡབས་འོག་ན་ས་དཀར་གྱིས་བླ་མའི་ཕྱག་བྲིས་ཞུ་བ་བཞི་བྱ་བ་བྲིས་པ། ལོ་དང་ཟླ་བ་ཞག་འགའི་དུས་འདིར་ཉོན་མོངས་བསག་ཏུ་མི་ཁོམ་ཆོས་བརྒྱད་མཉམ་པར་ཞུ། འཁྲུལ་པའི་སྤྱོད་པ་ཐོག་མ་མེད་ནས་སྤྱད་པས་ཆོག་གིས་ད་ནི་སྤྲོས་པ་བོར་བར་ཞུ།
འཆི་བས་མྱུར་དུ་ཐུག་པས་བསྡད་ལོང་མེད་ཀྱིས་མྱུར་དུ་བརྩོན་འགྲུས་བརྩམ་པར་ཞུ། སྙིང་ནས་ཆོས་བཞིན་བྱས་ན་ཞར་ལ་འཚོ་བས་ལྟོ་རྒྱབ་གཉིས་ལ་བསྙད་འདོགས་མི་བྱ་སྐུ་ཚེ་དོན་ཡོད་ཞུ། ཞེས་བྱ་བ་བྲིས་འདུག་པ་ལ་ལན་གཉིས་བཀླགས་པས་བློ་ལ་ཆུད་ནས་ཡུལ་དུ་ལོག་ནས་མཇལ་དུ་ཕྱིན་པ་རྣམས་ལ་བཤད་པས་ངོ་མཚར་སྐྱེས་པ་བྱུང་། དེ་ནས་ལོ་བཅུ་ལོན་པའི་ཚེ། རྗེ་རྒྱལ་ཚ་རིན་པོ་ཆེ་བང་ལུང་གི་བྲག་ལ་བཞུགས་པ་ལ། མཚན་ལམ་བཟང་པོ་གཅིག་བྱུང་ནས། ཇོ་སྲས་དེ་འདིར་བོས་ནས་བཙུན་པ་བྱས་ཏེ་ཆོས་བསླབས་ན་འགྲོ་ཕན་རྒྱ་ཆེན་པོ་འོང་བར་འདུག་ན་གསུངས་ནས་མཛལ་ཕུ་ན་ཡོད་པ་ཡར་སྦྲན། མཁན་པོ་རྗེ་རིན་པོ་ཆེ་ཉིད་ཀྱིས་མཛད། སློབ་དཔོན་རིན་པོ་ཆེ་ཀུན་ལྡན་ལ་ཞུས་ནས་རབ་ཏུ་བྱུང་ཞིང་། དགེ་ཚུལ་གྱི་སྡོམ་པ་ཕོག
བླ་མ་ཆེན་པོ་ཉིད་ཀྱིས་དགེ་ཚུལ་གྱི་བསླབ་བྱ་མ་ལུས་པ་ལེགས་པར་བསླབས། དེའི་ཚེ་རིན་པོ་ཆེའི་ཞལ་ནས། བཙུན་ཆུང་འདི་སྐྱེ་བ་སྔ་མ་ནས། དང་པོ་ཐོས་བསམ་མང་པོ་བྱས་ནས། ཕྱིས་སྒོམ་ཆེན་བྱས་པའི་ཞང་གཅིག་འདུག སྔོན་ལ་ཆོས་མཁས་པ་གཅིག་བསླབས་ནས། མཐའ་གཞུག་སྒོམ་ཆེན་བྱེད་དུ་གཞུག་དགོས་གསུངས། དེ་ཐོས་པས་ཀྱང་ཡིད་བདེ་ལ་མི་བདེ་བར་བྱུང་སྟེ། ཐོས་བསམ་བྱས་ན་མི་ཚེ་འབྱམས་ནས་འགྲོ་བས་སྒོམ་ལོང་མི་འོང་། མ་བསྒོམས་ན་ཅིས་ཀྱང་མི་ཕན་སྙམ་པའི་འདུན་པ་དྲག་པོ་གཅིག་རྒྱུན་དུ་བྱུང་།
དངོས་སུ་ནི་ཞུ་མི་ནུས་པས་དཀོན་མཆོག་གི་རྟེན་གྱི་དྲུང་དང་། མནལ་དུ་གཤེགས་པའི་དུས་སུ་ཕྱག་ཡང་ཡང་བཙལ་ཞིང་། བདག་སློབ་གཉེར་ལ་མི་འགྲོ་བར་འདི་ཀ་བཞིན་སྒོམ་ཆེན་བྱེད་པ་གཅིག་ཞུ་འཚལ་ཞེས་གསོལ་བ་དྲག་ཏུ་བཏབ། ཡང་རིན་པོ་ཆེའི་ཞལ་ནས་ཀྱང་། ངས་ལོ་བཅུ་གཅིག་ལོན་པ་ལ་ཀབ་ལི་ཁུར་ནས་སློབ་གཉེར་ལ་ཕྱིན་པ་ཡིན། ཁྱོད་སང་ཕོད་ལོ་ཅུ་གཅིག་ཏུ་འཕོས་པ་ལ་སློབ་གཉེར་ལ་གཏོད་པ་ཡིན་ནོ། ། ཀློག་ཚར་ཟིན་ཡང་བྲིས་མ་ཚར་བར་འདུག་པས་ད་ལོ་ཚར་བར་གྱིས་ཤིག་གསུངས། དེའི་དུས་སུ་སྔ་མ་ལྟར་ཞུས་པས། སྒོམ་ཆེན་བྱེད་པ་རང་ལ་ཡང་སྔོན་དུ་ཐོས་བསམ་གྱི་སྒྲོ་འདོགས་གཅོད་དགོས། ནན་ལྟར་སྒོམ་པ་ལ་དགའ་ན་ཚེ་གཞུག་ལ་སྒོམ་དུ་གཞུག་པར་གྱིས་གསུངས།
དེར་འཆི་བ་ནམ་འོང་ཆ་མེད་པས་ཚེ་སྟོད་དང་། ཚེ་དཀྱིལ་དང་། ཚེ་ཞུག་གི་ལོང་ཆེན་མི་འོང་བ་ལ། དེ་ཙམ་བློ་སྣ་རིངས་ཏེ། འོན་ཀྱང་བླ་མའི་གསུང་བཅག་ཏུ་མི་རུང་བས་ནམ་ཡང་དབང་མེད་སྙམ་ནས་མཆི་མ་མང་པོ་བྱུང་། འོ་སྐོལ་རང་གི་གཟིམ་ཁང་མདུན་གྱི་ཡི་གེ་ལ། འཆི་བས་མྱུར་དུ་ཐུག་པས་བསྡད་ལོང་མེད་ཀྱིས་ཉམས་ལེན་ཤིན་ཏུ་དྲག་པར་བགྱི་བར་གདའ་བས། བདག་ལ་སྒོམ་རྒྱུ་བྱུང་ན་ཤིན་ཏུ་དགའ་བ་ལགས་ཏེ། དེ་མི་མཆི་ན་ཡང་ཐོས་བསམ་ཡུན་ཐུང་དུ་གཅིག་བགྱིས་ནས་མྱུར་དུ་མྱུར་དུ་སྒོམ་པ་གཅིག་ཞུ་འཚལ་བྱས་པས། ཁྱོད་རང་འབྱམས་ནས་སོང་ན་དབང་མེད་པའི་སྒོ་ནས་ཅི་ཙུག་བྱ་ཡིས་གསུངས།
ལོ་བཅུ་གཅིག་ཏུ་སོང་བ་ན་ཆུ་མིག་རིང་མོའི་དགེ་བཤེས་གཙང་དཀར་ཞེས་བྱ་བ་མཁས་བཙུན་དམ་པ་ངོ་མཚར་ཅན་གཅིག་བཞུགས་པའི་དྲུང་དུ་ཆ་རྐྱེན་བསྐུར་ནས། དཔོན་གཡོག་དྲུག་ཙམ་གཅིག་སློབ་གཉེར་ལ་བཏང་། ཤབ་ཟླུམ་པོའི་སྐུངས་ས་གནས་བྱ་བ་གཅིག་ཏུ་ཕྱིན་ཏེ། རྣམ་བཞག་བྱས་ནས་ཆོས་ཞུས། ཚད་མ་རྣམ་ངེས་ཀྱི་ཆོས་ཐུན་གྱི་སྐབས། ཤེས་པ་དོན་གྱི་མཐུ་ཡིས་ནི། ། ཡང་དག་སྐྱེ་བ་ཡིན་ཕྱིར་རོ། ། ཞེས་བྱ་བ་འདུག་པས། གོ་རྒྱུ་མེད་ཀྱང་སྤྲོ་དགའ་སིང་པ་གཅིག་བྱུང་། ལས་འཕྲོ་གཅིག་ཡོང་ཚོད་འདུག་པས།
ཆོས་ནམ་ཉན་ཙམ་ན་འཚེར་བ་ཡེ་མ་བྱུང་བར། གོ་རུང་མ་གོ་རུང་ཕལ་ཆེར་དགའ་ཡལ་ལེ་བ་རེ་བྱུང་། དེའི་སང་ཕོད་གྲོམ་པར་ས་སྐྱ་བའི་དགེ་བཤེས་འཁོན་རྩེ་མོ་ཞེས་བྱ་བ་སྐུ་འདས་པའི་ཆོས་འཁོར་ཆེན་པོ་གཅིག་ལ། སློབ་དབོན་གཙང་པ་དེ་ཡང་གདན་དྲངས་ནས་དགེ་བཤེས་དང་གྲྭ་པ་མང་པོ་བགྲོ་གླེང་བྱེད་པ་མཐོང་པས་སྙིང་ཐག་པ་ནས་དགའ་ཞིང་དཔེ་མེད་བའི་འདུན་པ་དྲག་པོ་སྐྱེས། དགེ་བཤེས་གུང་པོ་ཡེས་རྒྱལ་ལ་བགྲོ་གླེང་འདྲི་བ་ཁ་ཅིག་གི་རྗེས་བརྗོད་ཕལ་ཆེར་ཟིན་པ་ཡང་བྱུང་། ལན་འདེབས་ལུགས་དེ་རང་བས་ཀྱང་འདི་ཙུག་བྱས་ན་འོང་བར་འདུག་སྟེ་སྙམ་པ་ཡང་བྱུང་། དགེ་བཤེས་འཇད་པ་གཞོན་བྱང་གིས། མངོན་པ་ཀུན་ལས་བཏུས་པ་དང་། སྤྱོད་འཇུག་གསུང་བའི་ཚིག་འགའ་རེ་ཐོས་པས། ཤིན་ཏུ་སྙན་ཞིང་འཐད་པ་གཅིག་བྱུང་ནས།
འདི་ག་འདྲ་གཅིག་ཅི་ཤེས་བྱེད་དགོས་སྙམ་ནས་ལད་མོ་བཟླས་པས། འོ་སྐོལ་རང་གི་སློབ་མ་སྟོན་པ་ཁ་ཅིག་ཡོང་བ་ན་རེ། མདའ་འཕེན་མིག་ལ་སླ་བྱ་བ་ཡིན་ཏེ། ལར་སང་དུས་ཤེས་པ་གཅིག་མཆི་ཉེན་གདའ་ཡིས་ཟེར་བ་དང་། མཆི་ཉེན་གྱིས་མི་ཚད་ཁྲིའུ་ཕར་འདྲེགས་ལ་མཁས་པ་གཅིག་མ་བྱུང་ན་མི་མ་སྐྱེས་པ་ཡིན་སྙམ་པའི་རློམ་སེམས་ཀྱང་བྱུང་། བ་རེག་དཀར་པོ་དང་། དབུས་པ་ནག་པོ་བྱ་བ་གཉིས་ཀྱི་རྩོད་པ་མཐོང་བས་ཤིན་ཏུ་དགའ་བ་སྐྱེས། དབུ་ནག་དང་ཞུ་སྟོན་ཧལ་མོ་གཉིས་ཀྱི་བགྲོ་གླེང་བྱས་པའི་རྗེས་བརྗོད་བྲང་གྲོགས་ཀྱི་སྟོན་པ་རྣམས་ཀྱིས་མ་ཟིན་པ་རྣམས་ཟིན་ནས་སྨྲས་པས། བགྲོ་གླེང་བྱེད་པའི་ལས་ཅན་སྐལ་ལྡན་གཅིག་འོང་བར་འདུག་ཅེས་གྲགས་སོ། ། དེ་འདྲའི་རིགས་ཀྱིས་བྲོད་པ་སྐྱེས་ནས་དབུ་སྟོན་ལ་བྱུང་བའི་བུར་སྐལ་བུར་རྡོག་བརྒྱ་ཙམ་ཡོད་པ།
བློ་གྲོས་དཔལ་བྱ་བ་གཅིག་ལ་རྔན་པར་བྱིན་ནས། བགྲོ་གླེང་གང་བྱེད་སར་ཁྱོད་ཤེད་ཆེ་བས་ཁྲོམ་ཤོགས་ལ་དེའི་རྗེས་སུ་ང་ཁྲིད་ནས་རིགས་པའི་ར་བ་བཅས་པའི་དཀྱིལ་དུ་ཅིས་ཀྱང་སྐྱོལ་ཞིག་བྱས། དེ་ཁོ་ན་ལྟར་བྱས་ཤིང་བགྲོ་གླེང་གི་གྲལ་བྱས་པའི་དཀྱིལ་དུ་ཡང་ཡང་ཕྱིན་པ་དང་། དབུས་པའི་སྟོན་པ་ཤེས་རབ་འོད་ཟེར་བྱ་བ། དགེ་བཤེས་རྩགས་ལ་ཚད་མ་མཁས་པར་བསླབས་པ་གཅིག་དེར་འདུས་པ་དང་ཕྲད་ནས། ཇོ་སྲས་འདི་བགྲོ་གླེང་ནམ་བྱེད་ཙ་ན་དཀྱིལ་དུ་རྟག་ཏུ་འོང་གིན་འདུག་པས་བགྲོ་གླེང་བྱེད་པ་ཡིན་ནམ་ཟེར། ཁྱེད་དེ་ལྟར་དགྱེས་ན་བགྱིས་ཀྱང་མཆི་བས། ཁྱེད་རང་ལ་གཅིག་ཞུ་བྱས་པས། དེར་ཚོགས་པ་རྣམས་བཞད་གད་ཏེག་གིས་སོང་བ་ལས། དགེ་བཤེས་ཉང་རྣ་བོ་ཆེ་བྱ་བ་ན་རེ།
བློ་དང་ལྡན་པ་ལུས་ཆུང་ཡང་། ། དོར་ཐབས་ལྡན་པས་བརྙས་མི་བྱ། ། དཔེར་ན་བློ་གསལ་རི་བོང་གིས། ། སེང་གེ་སྲོག་དང་ཕྲལ་ལ་སྟོས། ། བྱ་བ་ཡིན་པས། ཇོ་སྲས་ངོ་མཚར་རང་ཆེ་བས་ཅིས་ཀྱང་ཆོས་གཅིག་དྲིས་མཛོད་དང་ཟེར། དེར་དབུས་སྟོན་དེ་ལ་ཁྱེད་རང་གིས་ཁར་སང་སློབ་དཔོན་གཙང་དཀར་ལ་དྲིས་པའི་དུས་སུ་འདི་སྐད་གསུང་གིན་གདའ་བ། དེ་དེ་རིང་ཡང་ཞལ་གྱིས་བཞེས་པ་ལགས་སམ། ཞེས་དྲིས་པས་དེ་ཨ་ཅང་ཚེས་ཀྱི་ཁྱེད་རང་དཔོན་སློབ་ཐམས་ཅད་ལོག་ལ་ཕྲོད་ཅིག་ཟེར་བ་ལ། སྔོན་ལ་རིགས་པའི་གནོད་པས་…༼འདིར་ཡིག་ཕྲེང་ཕྱེད་ཙམ་མ་དཔེ་མི་གསལ།༽
དེ་ནས་ལོ་བཅུ་གཉིས་ལོན་པ་དང་། ཉང་རོང་མགུར་མོའི་ཚོང་དུས་སུ་གཉལ་ནག་ཆུང་བྱ་བའི་ཤིང་ལ་ཆོས་འཁོར་ཆེན་པོ་བྱས་ནས། མཁས་པ་རྣམས་ཀྱི་བགྲོ་གླེང་ལ་སོགས་པ་བྱུང་ཚུལ་དང་། རྗེས་བརྗོད་ལ་སོགས་པ་ཡོད་དེ་འདིར་བྲིར་མི་ལང་ངོ་། ། དེ་ཡི་དབྱར་སོས་ཀྱི་དུས་སུ། བླ་མ་རིན་པོ་ཆེ་རྒྱལ་ཚ་ལ། ཁྲོ་ཕུ་བ་རང་གི་མཁན་སློབ་ཆེན་པོ་རྣམས་དང་། དབུས་ཀྱི་བླ་མ་ཞང་རིན་བོ་ཆེའི་གདན་ས་དགེ་བཤེས་ཤཱཀྱ་ཡེ་ཤེས་ཞེས་བྱ་བ་ལ་སོགས་པ་སྟོན་སྒོམ་བཟང་པོ་དྲུག་ཅུ་ལྷག་ཙམ་པ་དག་གིས་དཔལ་བདེ་མཆོག་ལུ་ཧི་པའི་དབང་བསྐུར་རྒྱས་པ་ཞུས། དེའི་རྨི་ལྟས་བརྟག་པའི་དུས་སུ། ཀུ་ཤ་གསར་པའི་སྔས་དང་།
སྟན་བཏིང་པའི་དྲན་པ་གསུམ་གྱི་གདམས་པ་བྱས་ཏེ། མི་མ་ཡིན་གྱི་བར་ཆད་མི་འབྱུང་བའི་དོན་དུ་ལུས་ལྷར་དྲན་པ་དང་། གཉིད་ཀྱིས་མུན་པར་བྱིང་བ་དང་མྱོས་པར་མི་འགྱུར་བའི་དོན་དུ་སྙིང་ཟླ་བའི་དཀྱིལ་འཁོར་དྲི་མ་མེད་པར་དྲན་པ་དང་མ་འོངས་པའི་དངོས་པོ་ད་ལྟར་ཤེས་པར་འགྱུར་བའི་དོན་དུ་ཟླ་བའི་དཀྱིལ་འཁོར་དུ་རང་སེམས་ལྷའི་ས་བོན་དུ་ཆུང་བར་དྲན་པའོ། ། དེ་ནས་ཐོ་རངས་ཀྱི་དུས་སུ་ཁྲོ་ཕུའི་ཕོ་བྲང་འདི་ན། བསྟན་པའི་བདག་པོའི་ལུགས་སྐུ་ལི་ཡུལ་མ་བྱིན་རླབས་ཅན་གཅིག་བཞུགས་པ་དེའི་མདུན་དུ་བྱོན་ནས། ཀྱེ་གྲོགས་པོ་དག་ལོངས་ཤིང་ལོངས་ཤིག རྨི་ལྟས་སྟོན་པའི་ལེའུ་བྱ་བ་བཤད་དོ་གསུངས། ད་སྟེ་ལོ་བཅུ་ཕྲག་གཅིག་དང་། ལྔ་ཕྲག་གཅིག་ན་ཟླ་བ་ནུབ་པའི་དོད་ཉི་མ་འཆར་རོ། ། ལཱ་ཡ་བྷ་མ་བྱ་བའི་ཡི་གེ་བཞིའི་དོན་དུ་ངལ་ཞིང་དུབ་བས་ངལ་གསོ་བའོ། །
ཤེལ་སྒོང་དཀར་པོའི་རྩ་བསྟན་ཅན། ། རེ་བས་དཀྲིས་ཤིང་འདམ་གྱིས་བྱུགས། ། ཆབ་རོམ་དང་ནི་རྡོ་རྒྱུས་དང་། ། ནོར་བུ་རིན་ཆེན་ཐེ་ཚོམ་ཅན། ། ཁྱོད་ཀྱི་ལག་མཐིལ་དབུས་སུ་འཆང་། ། བསིལ་བའི་ཆར་རྒྱུན་ཞག་བདུན་འབྱུང་། ། ཁ་ལ་པདྨོ་སྐྱེས་ནས་ནི། ། རྣ་བར་འབྲུག་གི་སྒྲ་སྒྲོག་ཞིང་། ། ལག་ཏུ་རིན་ཆེན་ཐོབ་པར་འགྱུར། ། ཞེས་གསུངས་སོ། །
ལུགས་སྐུས་སྨྲ་ཤེས་པ་ངོ་མཚར་ཆེ་སྙམ་ནས་ཚིག་མ་ཟིན་པ་ཁ་སློབས་བྱས་སོ། ། དེ་ནས་ཚིག་ཟིན་འདུག་གམ་ཆོག་གི་གསུངས་ནས་མི་སྣང་བར་གྱུར་ཏོ། ། དེ་ཀའི་རྗེས་ལ་གཉིད་སད་དེ། ཁྲོ་ཕུའི་མཁན་པོ་བྱང་ཆུབ་འོད་བྱ་བ་ལ་ཚིག་དེ་རྣམས་ཡང་ཡང་བཤར་བས། དེ་འདྲའི་ཚིགས་བཅད་གང་ན་གདའ་ཟེར། རྨི་ལམ་དུ་བྱུང་བ་ལགས་ཏེ། དོན་ཅི་ལགས་ཤེས་པར་གདའ་ཡེ་བྱས་པས། དོན་ལེགས་པར་མི་ཤེས་ཏེ་བཟང་པོ་གཅིག་གདའ་ཡིས་གསུངས། དེ་བརྗེད་ཀྱིས་དོགས་པས་རྗེ་བཙུན་གྱི་ཕྱག་ཀ་ལི་སྤྱོད་འཇུག་རྟག་ཏུ་བཞུགས་པ་གཅིག་གི་བར་དུ་བྲིས་ནས་བཅུག ཕྱིས་གདན་སའི་འབུམ་པར་གདུང་ལ་བྱོན་པའི་ལྷན་སྐྱེས་དང་།
བླ་མའི་དབུ་ཞྭ་དང་། སྟབས་གཅིག་མཆོད་གནས་སུ་བཞུགས་ཡོད་དོ། ། དེ་ནས་རང་ལོ་བཅུ་གསུམ་ལོན་པ་ན། བླ་མ་ཆེན་པོ་སྐུ་བསོད་ཆེས་ནས་སོ་མ་བསོད་པས་དགེ་སྦྱོར་མ་འཕེལ་གསུངས་ནས། དབུས་དང་རུ་མཚམས་སུ་གཤེགས་བཞུད་མཛད། ཀུན་ལྡན་རིན་པོ་ཆེ་ཁྲོ་ཕུར་བཞུགས་ནས་སྐུ་མཚམས་དམ་པར་མཛད། དེའི་ཚེ་ཡབ་ཕ་ཇོས་ཀྱང་། ཡུལ་སད་ཀྱི་འཛི་དམར་བ་ལ་སྲོག་སེར་བཏང་ནས། གྲོང་ཁྱེར་བཞི་བཅུ་ཙམ་ཕུང་དུ་བཅུག ཀུན་ལྡན་རིན་པོ་ཆེས་སློབ་གཉེར་གྱི་གྲྭ་ས་ནས་ཁོ་བོ་སྦྲན་ཏེ།
ཁྱོད་ཀྱི་ཕས་བྱས་པའི་མཐུའི་གྲགས་པས་གནོད་པར་འབྱུང་བས། རིན་པོ་ཆེ་བ་ཡང་ཐག་རིང་དུ་བཞུད། ང་ཡང་མཚམས་དམ་པོ་བཅད་པས་སུ་དང་ཡང་མཇལ་ཕྲད་མེད། གྲྭ་པ་དཀར་སེར་མང་པོ་དོན་མེད་དུ་སྡོད་པ་སྐྱོ་ནས་ཡོད་པས། ཁྱོད་ཀྱིས་བྱང་ཆུབ་སེམས་དཔའི་སྤྱོད་འཇུག་གམ་བསླབ་པ་ཀུན་ལས་བཏུས་པ་ཙམ་གཅིག་བཤད་ན་འོང་ངམ་གསུང་བ་ལ་བཤད་པ་མ་ཤོད་ནས་མཆི་སྟེ། འདིར་བཤད་པས་གྲྭ་སར་བཤད་པའི་གོ་མི་ཆོད་པས་སླ་ཆོས་སུ་འགྲོ་བ་མ་ལགས་སམ་ཞེས་ཞུས་པ་དང་། སང་ཕོད་ཤབ་སྟོད་དུ་ཆོས་འཁོར་ཆེ་བ་གཅིག་ཀྱང་འོང་བར་འདུག དེ་ལ་ཚད་མ་བསྡུས་པའི་བཤད་གསར་བྱེད་དུ་གཞུག རིན་པོ་ཆེ་ཆེན་པོ་མི་བཞུགས་ཀྱང་མཆོད་བརྗོད་ཀྱི་རྣམ་གཞག་ངས་བྱ། ད་རེས་དགོན་པར་ཚོགས་པ་ཚོའི་སྐྱོ་བསངས་སུ་སྤྱོད་འཇུག་ཚར་གཅིག་ཤོད་ཅིག་གསུངས།
དེ་ཀའི་ནུབ་མོ་རྨི་ལམ་ན། མཎྜལ་གྱི་རྒྱན་བྱེད་པའི་དུང་དཀར་ཆུང་ངུ་གཅིག་བུས་པས། ཁྲོ་ཕུའི་ལུང་པ་ཕུ་མདའ་མེད་པ་ཤིག་ཤིག་ལྡེག་ལྡེག་འགུལ་བར་བྱུང་ནས། རིན་པོ་ཆེ་ལ་དེ་ཞུས་པས། ཆོས་ཆུང་ཡང་ཁྲོ་ཕུ་བ་རྣམས་ཁྱོད་ལ་དགའ་མགུ་རངས་ནས་འོང་བའི་རྟགས་ཡིན་གསུངས། དེ་ནས་སྤྱོད་འཇུག་ཟླ་བ་གཅིག་ཏུ་བཤད་པས། རང་རེའི་བུ་སློབ་དགེ་བཤེས་དང་སྟོན་པ་རྣམས་ཀྱང་བཤད་པའི་རྣམ་ཐར་ལ་དགའ། བླ་མ་རིན་པོ་ཆེ་ཡང་ཐུགས་ཐག་པ་ནས་མཉེས་ཏེ། ཆོས་བཤད་པ་འདིའི་གཏང་རག་ཏུ་ཚད་མའི་སློབ་གཉེར་ཚར་ཚར་དཔེ་ཆ་གང་དགོས་དང་རྒྱགས་ཐམས་ཅད་ངས་སྦྱར་རོ་གསུངས། སྤྱོད་འཇུག་བཤད་པའི་གསེར་སོང་གི་དུས་སུ།
བུད་ཁའི་སྒོམ་པ་པདྨ་དང་། མཛལ་གྱི་སྒོམ་པ་སངས་རྒྱས་དང་། ཤུང་ཀེ་ཇོ་འཕན་བྱ་བ་གསུམ་གྱིས་དབྱངས་སུ་བརྒྱུས་ནས། རྗེ་བཙུན་རས་པ་སྤྱན་རས་གཟིགས། ། སློབ་དཔོན་ཚུལ་ཤེ་འཇམ་པའི་དབྱངས། ། ནག་པོ་ཇོ་འཕན་རྡོ་རྗེ་འཆང་། ། རིགས་གསུམ་མགོན་པོའི་ཞབས་ལ་འདུད། ། དབོན་པོ་རིགས་གསུམ་མགོན་པོ་ལ། ། ཁུ་བོ་ཤཱཀྱ་ཐུབ་པ་དེ། ། རྒྱལ་ཚ་རིན་ཆེན་དབུས་ནས་བྱོན། །
བསོ་རེ་དགའ་རེ་སྐྱིད་དོ་ཐོ་ལེ་རྒྱལ། ། བྱ་བའི་ཚིགས་བཅད་ཀྱང་བརྩམས། ཕྱིས་རིན་པོ་ཆེ་ཆེན་པོ་དབུས་ནས་གཙང་དུ་སྤྱན་འདྲེན་པའི་ཚེ། ཟང་ཟིང་གི་ཞུ་རྟེན་མང་པོ་ཕུལ་བ་བས་ཀྱང་། ཡིག་ཕྲིན་གྱི་གཤམ་དུ་ཚིགས་བཅད་འདི་བྲིས་པ་གཟིགས་པས་དགྱེས་དྲགས་ནས་སྤྱན་ཆབ་བྱུང་བ་ཡིན་སྐད། སང་ཕོད་ལོ་བཅུ་བཞི་ལོན་པ་ན་ཤབ་སྟོད་སྒྲེབ་པེ་བྱ་བར། གནས་བརྟན་དཀོན་མཆོག་སྐྱབས་བྱ་བའི་གསོན་ཤིང་ཀྱི་ཆོས་འཁོར་བྱས་པ་ལ། དགེ་བའི་བཤེས་གཉེན་མང་པོ་སྤྱན་དྲངས། དེའི་འགྲོན་གཙོ་ལ། སློབ་དཔོན་ཆེན་པོ་གཙང་དཀར་བྱོན་པ་ལ།
བྱ་བུར་ལ་སོགས་པའི་རྣམས་བཞག་ཆེན་པོ་ཡང་བྱས། གསུང་རབ་དང་རྟ་ལ་སོགས་པའི་ཡོན་ཡང་ཕུལ་ནས། གཏམ་བགྲོས་གོང་སྔ་ནས་སྦྱངས་སྦྱངས་བའི་སྙན་ངག་གཟབ་པ་གཅིག་སྦྲེངས་པས་ཤིན་ཏུ་སྙན་གྲགས་ཆེས་པས། གྲྭ་པ་ཐམས་ཅད་ཀྱི་ཐུགས་ཕྲོགས། ལྟད་མོ་བའི་མི་རྣམས་མིག་མཆི་མས་གང་བར་གྱུར། ཆོས་འཁོར་དེ་ལ་ཚོགས་པའི་གྲྭ་པ་གཅིག་ཏུ་བྱས་པ་ལ་ཁྲོམ་ཐོག་དེས་ཆོད་སྐད། དེའི་ཚེ་བཤད་པ་དང་སྨྲ་བ་གཉིས་ཀ་ལ་ཚད་མ་བསྡུས་པའི་སྒོ་ནས་འགོ་བཏོན་པས། རིན་པོ་ཆེ་ཆེན་པོ་ཡང་དབུས་ནས་བྱོན་པ་དང་འཛོམ་ནས་ཤིན་ཏུ་མཉེས་ཏེ་ཤབ་ཀྱི་ཡོན་བང་དུ། སྙི་མོ་གཞུ་ན་བཞུགས་པའི་དགེ་བཤེས་ལྡེ་འདུལ་བྱ་བས། རིན་པོ་ཆེ་རྒྱལ་ཚ་ལ་དར་ཡུག་བརྒྱ་འབུལ་བྱུང་བའི་ཕྱེད་གཏང་རག་ཏུ་གནང་།
དེས་གྲྭ་སར་སྡོད་པའི་ཐབ་ཁ་ལ་སོགས་པ་བྱས་སོ། ། དེ་ནས་ལོ་བཅུ་དྲུག་ལོན་པའི་ཚེ། དགེ་བཤེས་གཙང་བ་ཆེན་པོ་དེ་སྟག་ལའི་ལ་འོག་རྣམ་སྣང་དགོན་པ་ཞེས་བྱ་བར་བཞུགས་པ་ལ། ཚད་མའི་གཞུང་བཤད་ཀྱི་རྣམ་བཞག་ཆེན་པོ་རྒྱས་པར་བྱས། རྒྱས་འབྲིང་བསྡུས་པས་སྣ་གྲངས་ནས་སློབ་དཔོན་ཆེན་པོ་དང་། གྲྭ་པ་དང་བཅས་པ་ལ་ཆོས་དང་ཟང་ཟིང་གི་བསྙེན་བཀུར་སྔོན་ཆད་མ་བྱུང་བ་བྱས། ཆུ་མིག་རིང་མོའི་དཔོན་དང་། གཉེར་པ་ལ་སོགས་པ་དང་བཅས་པ་ལ་ཡང་བསྙེན་བཀུར་ཆེར་བྱས་ནས། ཚད་མ་རྣམ་ངེས་སྔོན་ཆད་སུས་ཀྱང་ཚར་བར་བློ་ལ་བཤད་པ་མེད་པ་ལ་རྫོགས་སོའི་བར་བློ་ལ་བཏོན་ནས་བཤད། དེ་གོང་ཡན་ཆད་བློ་ལ་རྫོགས་པར་འཆད་པའི་སྲོལ་མེད་པ་ལ་དེ་ཕྱིན་ཆད་སྲོལ་བྱུང་བ་ཡིན་ནོ། །
དེ་ནས་ལོ་བཅུ་བདུན་ལོན་པ་ན། སློབ་དཔོན་གཙང་དཀར་དེ་ཉིད་ལ་དབུ་མ་ཤར་གསུམ་དང་། བསླབ་བཏུས་དང་། མདོ་ཀུན་ལས་བཏུས་དང་། སྒོམ་རིམ་རྣམ་གསུམ་དང་། དགེ་བཤེས་ཆ་པའི་གྲུབ་མཐའ་ཆེན་པོ་ལ་སོགས་པ་བསླབས། ལོ་བཅོ་བརྒྱད་ལོན་པའི་སྟོད་ལ། བླ་མ་དེ་ཉིད་ལ་སྐྱེས་རབས་དང་། ཆོས་འབྱུང་བརྒྱ་རྩ་དང་། དབུ་མ་ཏོག་གེ་འབར་བ་ལ་སོགས་པ་བསླབས།
རྡོ་རྗེ་རྣམ་འཇོམས་དང་། མི་གཡོ་མགོན་པོ་དང་། གཙུག་ཏོར་གདུགས་དཀར་དང་། འཇམ་དཔལ་དཀར་པོ་དང་། ཕྱག་རྡོར་ཛ་བ་རི་པའི་སྐོར་དང་། གཙུག་ཏོར་འཁོར་ལོ་བསྒྱུར་བ་དང་། གཙུག་ཏོར་རྣམ་རྒྱལ་དང་། དྲི་མེད་དང་རྣམ་སྲས་ཀྱི་སྐོར་ཡང་བསླབས། ཛཾ་བྷ་ལ་སེར་པོ་དང་། ནག་པོ་དང་།
བདུད་རྩི་འཁྱིལ་བ་དང་། སྟོབས་པོ་ཆེ་དང་། སོག་མ་མེད་དང་། ཚོགས་བདག་ལ་སོགས་པ་སྒྲུབ་ཐབས་མང་དུ་ཞུས། གཞུང་མན་ངག་ཐམས་ཅད་ཀྱི་སྐོར་རེ་རེ་ལ་ཞབས་ཏོག་རེ་མ་བྱས་པ་མེད་གསུངས་ནས་མཉེས། སློབ་དཔོན་རྩེ་སྟོན་ཀུན་བཟང་ཞེས་བྱ་བ། རྣལ་འབྱོར་ཡོ་གའི་བདག་པོ་བླ་མ་གནུར་པའི་ཐུགས་ཀྱི་སྲས་དགེ་བསྙེན་ཚངས་སྤྱོད་པ་ངོ་མཚར་ཅན་མཁྱེན་པ་ཤིན་ཏུ་ཆེ་བ་གཅིག བླ་མ་ཁྲོ་ཕུ་བ་ཆེན་པོའི་ཆོས་འཆད་དུ་བཞུགས་པ་དེ། ཁྲོ་ཕུ་རང་དུ་གདན་དྲངས་ནས་རྡོ་རྗེ་དབྱིངས་ཀྱིས་དཀྱིལ་འཁོར་མན་ཆད་ཡང་ཡང་མཉན་ནས་ནན་ཏན་ཆེར་བྱས། ཁོང་དགེ་སློང་ཞུ་བ་བྱ་བ།
རིན་པོ་ཆེ་རྒྱལ་ཚ་ཉིད་ཀྱི་སློབ་མ་མོས་གུས་ཅན་གཅིག་ཡོད་པ་དེ། བླ་མ་རྩེད་སྟོན་སྤྱན་འདྲེན་དུ་བཏང་བས། ནུབ་སྔ་མ་ལ་རྨི་ལམ་དུ་འཕགས་པ་འཇམ་དཔལ་གྱི་ལུགས་སྐུ་གཅིག་ན་རེ། ང་ལ་སྔགས་པ་རྒན་པོའི་སློབ་དཔོན་མི་དགོས་ཀྱིས་ཁྱོད་རང་ལོག་ལ་སོང་གསུངས་པ་རྨིས། དེ་ལྟ་བུ་ཅི་ཡིན་ནམ་སྙམ་ནས་བཟློག་གམ་བསམ་པ་ལ། ནུབ་གཉིས་པའི་ཚེ། ཚེ་རབས་མང་པོའི་ཆོས་འབྲེལ་འདུག་པས་བགྲེས་པོ་དེ་སྤྱན་དྲོངས་ལ་དཀྱིལ་ཆོག་མང་དུ་ཉན་བཤད་གྱིས། བགྲེས་པོ་དེའི་སེམས་ལ་བཞག་ས་མང་བ་གཅིག་འདུག་པས། རིན་པོ་ཆེས་སེམས་ཐག་གཅོད་པའི་གདམས་ངག་གཅིག་འདེབས་སུ་ཆུག་གསུང་སྐད། དེ་ཁོ་ན་བཞིན་བྱས་པས་བགྲེས་པོ་ལོ་བརྒྱད་ཅུ་གྱ་བརྒྱད་ལོན་པ་གཅིག་ལ་ཀྲི་ཡ་དང་ཡོ་གའི་སྐོར་མང་དུ་གསན།
ངན་སོང་སྦྱོང་བའི་དཀྱིལ་འཁོར་གྱི་ཆོ་ག་རྒྱས་པ་གཅིག་ཀྱང་ཟིན་བྲིས་སུ་བྱས། སྒྲུབ་ཐབས་སྣ་ཚོགས་ཀྱང་ཞུས། དཀྱིལ་འཁོར་ལྔ་བརྒྱ་ལྷག་པ་གཅིག་གི་རྣམ་གཞག་བསླབས། ང་རྒས་པ་ལ་སློབ་མ་ཁྱོད་ལྟ་བུ་གཅིག་མེད་ན་རྒྱུད་མན་ངག་གི་སྲོལ་ཆད་པར་འདུག་གསུངས། ཡུལ་དུ་གཤེགས་ཁར་བྱ་རྒོད་གཤོང་གི་རྣམ་སྲས་དེ་ངའི་རྨི་ལམ་དུ་བྱུང་ནས་ངའི་ཆོས་སྐོར་ཚོ་ཇོ་སྲས་ཁྲོ་ཆུང་འདི་ལ་གཏོད་གསུང་སྐད་ནས་རྒྱས་པར་གནང་། ཕྱིས་ཆོས་སྐྱོང་དེ་ཤིན་ཏུ་མཉེས་ནས་ལྷ་ཆེན་དེ་བཞེངས་པ་ལ་ཐུགས་ལ་བཏགས་པ་ལ་ཟད་པ་མེད་དོ། ། ལོ་བཅོ་བརྒྱད་ལོན་པའི་སྨད་ལ་ཚད་མ་རྣམ་ངེས་དང་བསྡུས་པ་ལ་སོགས་པ་སྔར་ཉན་པ་ཀུན་བློ་ལ་ཡང་ཡང་འདྲིས་ཤིང་བརྡེགས་ནས་བྱང་བར་བྱས། དེའི་དུས་སུ་དབུས་ཀྱི་སྐྱིད་ཤོད་ན་དགེ་བཤེས་དན་འབག་ཆེ་ཀུན་དང་། ཡོལ་ལྕགས་བྱང་བརྩོན་དང་། གཙང་པ་འཇམ་སེང་དང་།
བྲུ་ཞ་ནག་པོ་བྱ་བ་ལ་སོགས་པ་དབུ་ཚད་མཁས་པར་གྲགས་པ་མང་དུ་ཡོད་པས། རང་གི་མཆེད་པོ་ནག་ཚང་ཚེ་སྟོན་བྱ་བ་རྟོག་གེ་ལ་ཡུན་རིང་དུ་སྦྱངས་པ་གཅིག་བཞུགས་པ་ལ། བུར་ཚོས་ལ་སོགས་པ་རྒྱ་ཟས་མང་པོ་བསྐུར་ནས། དགེ་བཤེས་གཙང་ནག་པའི་ལུགས་དེ་ཤིན་ཏུ་གྲགས་པ་ཆེ་བས་ཉན་དུ་སྤྲིངས། ཚེ་སྟོན་གྱིས་ནན་ཏན་ཆེན་པོ་བྱས་ནས་དཔེ་ཆ་དང་བཅས་པ་ཚར་བྱུང་། དེ་ལ་ལོ་གཉིས་སུ་བསླབས་ནས་ཕྱ་གཙང་གཉིས་ཀའི་ལུགས་ཤིན་ཏུ་མཁས་པར་སྦྱངས་སོ། ། དེ་ནས་ལོ་བཅུ་དགུ་པའི་སྟོད་ལ། བླ་མ་དཀར་ལོ་ཙྪ་བ་བྱ་བ་ཡུལ་ཉང་རོ་དཀར་གྱི་ཤ་བྲོས་པ་ཡིན། རྒྱ་གར་དུ་ལོ་སུམ་ཅུ་ཉེ་བ་གཅིག་བཞུགས། སྒྲ་ཚད་སྔགས་དང་གསུམ་ལ་མཁས་པར་སྦྱངས་པ་གཅིག་ཡོད་དེ།
ཁང་པའི་ནང་རོལ་ན་པཎྜི་ཏ་རྣམས་དང་གསུང་གླེང་མཛད་པ་ལ་ཕྱི་རོལ་ནས་རྒྱ་གར་བའི་གྲྭ་པ་རྣམས་ཀྱིས་སྐད་མཉན་ཡང་བྱེ་བྲག་མི་ཤེས་པ་ཡིན་སྐད། མཁས་པ་དེ་བོད་དུ་གསར་འཚོལ་དུ་བྱོན་པ་ལ། རྫེ་བཙུན་ཁྲོ་ཕུ་བ་དང་མཇལ་ནས་ཞབས་ཏོག་མཛད་དཀར་ལོ་རྗེ་བཙུན་དེ་ལ་དད་པ་ཐོབ་ནས་དྭགས་པོ་པའི་ལུགས་ཀྱི་ངོ་སྤྲོད་ཞུས། ཇོ་སྲས་དང་གསུང་གླེང་མང་དུ་བྱུང་བས། ཇོ་སྲས་འདི་རྒྱ་གར་དུ་ལོཙྪ་བསླབས་ན་ཚེགས་མེད་པ་ལ་གསུང་སྐད། དེ་ནས་རྫེ་བཙུན་རྒྱལ་ཚའི་ཞལ་ནས་ཀྱང་། ཁོ་བོ་རྒས་པས་ཇོ་སྲས་ཆོས་བཤད་པ་འདྲ་ལ་བསྡད་དགོས་པ་མིན་ན་ལོ་ཙྪ་སློབ་ཏུ་གཏོང་དགོས་པ་ཡིན་པ་ལ་གསུངས། དེ་ཐོས་པས་གནང་བ་ཐོབ་པ་ཡིན་སྙམ་ནས་དགའ་སྤྲོ་ཆེན་པོ་སྐྱེས། སྔོན་འབྲི་མཚམས་ཀྱི་ཞང་ལོ་ཙྪ་བ་བྱ་བ་བོད་ཀྱི་མི་ཆེན་བཞིའི་ཡ་གཅིག་ཡིན་པ་ལས། དེའི་ཚེ་ཞང་དགེ་བ་བྱ་བ་རྒྱ་གར་དུ་ལོ་ཙྪ་མཁས་པར་བསླབས་པ་གཅིག་བཞུགས་པ་ཐོས་ནས།
དེའི་དྲུང་དུ་འགྲོ་བར་ཞུས་པས་གནང་བ་ཐོབ་ནས་ཕྱིན། ཞལ་མཇལ་བས་ཤིན་ཏུ་དད་དེ་ཆོས་ཞུས་པས། སྒྲོལ་མའི་ཆོས་དྲུག་ལ་སོགས་པ་གནང་། སྨྲ་སྒོ་ལ་སོགས་པ་སྒྲའི་བསྟན་བཅོས་ཆེ་ཕྲ་མང་པོ་ཞུས། ཨ་སྨར་ཏ་ཀོ་ཤ་དང་། སྒྲ་ལ་འཇུག་པ་དང་། ཀཱ་བྱས་རསཉྩ་དང་། བྱཱ་ཀ་ར་ཎའི་ཨ་ལང་ཀར་ལ་སོགས་པ་ཞུས། རྒྱ་གར་གྱི་སྔགས་པ་བརྗོད་པས། འདུན་པ་དཔེ་མེད་པ་སྐྱེས།
དེའི་ཚེ་གཡོག་བྱེད་པ་ལ་དགེ་བཤེས་བརྩོན་འགྲུས་རྡོ་རྗེ་བྱ་བ་དང་། ལྷ་རྗེ་ར་ཕྱར་བྱ་བ་དང་སྟོན་པ་ཕག་མོ་བྱ་བ་གསུམ་ཡོད། ངས་ལོ་ཙྪ་བསླབས་ནས་དགེ་བའི་རླབས་ཆེ་བ་གཅིག་བྱས་ན་ཁྱེད་གསུམ་གྱིས་ཞབས་ཏོག་གི་ཁས་ལེན་རེ་གྱིས་བྱས་པས། དགེ་བཤེས་དེ་ན་རེ་ངས་དགོན་གཞིས་བཟུང་ལ་སྣ་ལེན་ལ་སོགས་པའི་བབས་ལེན་བྱ་ཟེར། ལྷ་རྗེ་ར་ཕྱར་ན་རེ་ངས་ཡ་གི་པུ་རངས་ཀྱི་གངས་ཏི་སེ་ནས། མ་གི་རྒྱ་སོ་མེ་ཉག་བླན་ལ་ཟས་ནོར་མང་པོས་ཆ་རྐྱེན་སྒྲུབ་ཟེར། སྟོན་པ་ཕག་མོ་ན་རེ་ངས་ཁྲོ་ཕུའི་དབུ་གཙོ་བྱས་ལ་གྲོས་འདུན་ཐམས་ཅད་བསྐྱང་ཟེར། དེ་ཁོ་ན་ལྟར་སྨོན་ལམ་ཡང་བཏབ། དམ་བཅའ་བྱས་སོ། ། དེའི་ཚེ་བླ་མ་ཞང་ལོའི་ཞལ་ནས།
ངའི་དྲུང་དུ་སྔར་ཡང་ལོ་ཙྪ་སློབ་པ་མང་ཞིག་བྱུང་སྟེ་གང་དང་མི་འདྲ་བའི་བློ་གྲོས་ཅན་གཅིག་འདུག་པས་བོད་དུ་གྱི་ནར་མ་འདུག་ཅིག གལ་ཏེ་རྒྱ་གར་རམ་བལ་ཡུལ་དུ་ལོ་ཤས་གཅིག་བསླབས་ན་མྱུར་དུ་ལོ་ཙྪ་མཐར་ཐུག་ཅིག་འོང་། ང་མ་ཤི་ན་སྣ་ལེན་འབྲི་མཚམས་སུ་བྱས་ལ་ལོ་པཎ་གྱི་མགོ་བཏོན། སྔར་མ་གྲགས་པའི་ཆོས་འདི་དང་འདི་ལྟ་བུ་སྒྱུར་ཅིག་ཅེས་གསུངས། ཕྱིས་ལོ་ཙྪ་བསླབས་ནས་བོད་དུ་འོངས་པ་དང་བླ་མ་ཞང་ལོ་འདས་པས་སྐུ་གཤེགས་པ་ལ་གདུང་དབྱངས་ཀྱིས་ཚིགས་སུ་བཅད་པ་བཀོད་ནས། འབུལ་བ་ལ་ཡུམ་རྒྱས་འབྲིང་གསུམ། རྟ་གཉིས་གཡུ་གཉིས་དང་བཅས་པ་བསྐུར། མང་སྐོལ་གྱི་གཏམ་ལ་གདུང་དབྱངས་ཀྱི་ཡི་གེ་བཀླགས་པས་ཚོགས་པ་ཐམས་ཅད་ཤུགས་ཐོན་པའི་མཆི་མ་བཏོན་པར་གྱུར་སྐད། བླ་མ་དེ་སྐད་གཉིས་པའི་བརྡ་སྤྲོད་པ་ལ་བཀའ་དྲིན་ཤིན་ཏུ་ཆེ་བས་རྟག་ཏུ་གསོལ་བ་འདེབས་པའི་རྟེན་གཅིག་ལ་གདུང་རུས་བཞུགས་སུ་གསོལ་ནས་གང་དུ་འགྲོ་སར་ཁྱེར་ཞིང་གསོལ་བ་བཏབ་པ་ཡིན་ནོ། ། དུས་དེ་ཉིད་དུ་རྒྱ་གར་དུ་འགྲོ་བའི་འདུན་པ་དྲག་པོ་སྐྱེས་ཀྱང་།
རྗེ་བཙུན་རྒྱལ་ཚ་དེ་སྐུ་དྲིན་ཆེ་བས་བགྲེས་ཁར་བོར་ནས་ཕྱིན་པས་མ་ཕོད། དེ་ནས་ལོ་བཅུ་དགུ་པའི་སྨད་ལ། རྗེ་རྒྱལ་ཚ་དེ་ཉིད་ཀྱིས་མཁན་པོ་མཛད། སློབ་དཔོན་གཙང་དཀར་གྱིས་ལས་སློབ་མཛད། བླ་མ་ཀུན་ལྡན་གྱིས་གསང་སྟོན་མཛད་དེ། དགེ་འདུན་བཞི་བཅུ་ཙམ་གྱི་དད་པའི་དགེ་འདུན་གྱི་ཚོགས་སུ་བསྙེན་རྫོགས་བྱས། དེའི་དུས་ན་དབུས་གཙང་གཉིས་ན་འདུལ་འཛིན་ཆེན་པོ་མང་དུ་ཡོད་ཀྱང་། མཆོག་ཏུ་གྲགས་པ་ཉང་སྟོད་སྨད་ཀྱི་མཚམས་ན་གཙང་ནག་འདུལ་འཛིན་བྱ་བ་ངོ་མཚར་ཅན་གཅིག་བཞུགས་པ། དེར་ཆོས་ཞུ་བའི་རྣམ་གཞག་རྒྱས་པར་བྱས་ཏེ་ལོ་ཧྲིལ་པོ་གཉིས་སུ་འདུལ་བའི་མདོ་དང་། སོ་སོར་ཐར་པ་དང་།
འོད་ལྡན་ལ་སོགས་པ་བསླབས། འདུལ་བའི་གཞལ་བྱ་བྱུང་བཅས་ལ་རྣམ་གཞག་ལེགས་པོ་ཡོད་པ་དེ་ཟིན་བྲིས་བྱས་ཏེ་མཁས་པ་དུ་མའི་ཚོགས་སུ་འགྲིམས་པས་ངོ་མཚར་སྐྱེས། དབུ་ཚད་ལ་གྲགས་པ་ཐོབ་པའི་མཁས་པ་བསོད་རྒྱལ་བྱ་བ་གཅིག་དེར་འདུལ་བ་གསན་པ་དང་འཛོམས་ནས། འཁྲིས་བྱ་རྒྱུས་གཉིས་ཀར་དུ། བགྲོ་གླེང་མང་དུ་མཛད། མཁས་པ་བསོད་རྒྱལ་ན་རེ། ང་སྒྲ་ཚད་གཉིས་ཀྱི་སྟེང་དུ་དཀའ་བ་བཞི་པོ་བསྣན་པས་སྤོས་ཀྱི་གླང་པོ་ཆེ་མཆེ་བ་དྲུག་ལྡན་བྱ་བ་ཡིན། གླང་ཆེན་འགྲོགས་སྲིད་ན་གཞོན་ནུ་བཞིན་མཛེས་ཁྱུ་མཆོག་ཕྲུག་གུ་རྣམས་ཀྱང་འཆི་འམ། འཆི་ལ་ཐུག་པ་ཙམ་དུ་འགྲོ་དགོས་པར་མཆི་གསུངས། ཁོ་བོས་ཨེན་ཙམ་གཅིག་བསམས་པ་དང་།
ཚོགས་གཉིས་ལུས་ཆེན་དཀའ་བཞི་སྒྲ་ཚད་ཀྱི། ། མཆེ་བ་དྲུག་ལྡན་གླང་ཆེན་དྲེགས་མྱོས་ཀྱང་། ། ཁོ་བོ་ལུང་རིགས་མཆེ་སྡེར་རྣོན་པོ་ཅན། ། སེང་ཕྲུག་རྩོད་པའི་རྩལ་གྱིས་ཀླད་པ་འགེམས། ། ཞེས་བྱ་བ་དྲན་ནས་སྨྲས་པ། སློབ་དཔོན་ཆེན་པོ་ལ་སོགས་པ་ཐམས་ཅད་དགྱེས་ཏེ། ངེད་ཅག་འདུལ་བ་པའི་འཇལ་འཇོལ་རྣམས་ལ་གླང་པོ་ཆེ་མྱོས་པ་ལྟར་བྱེད་དུ་འོང་བ་དེ་ལ། དེ་རིང་གི་སེང་ཕྲུག་རྒྱགས་པ་དེ་ཀུན་རེ་འཁོ་ཁྱེར་ཞིག་ཁྱེར་ཞིག་གསུངས། དེ་ནས་ལོ་ཉི་ཤུ་ཐམ་པ་ལ་ཡང་འདུལ་བའི་འཕྲོ་མཉན་ནས་ཁྲོ་ཕུར་འོངས་པའི་ཚེ། བསྙེན་རྫོགས་བྱེད་པ་མང་པོའི་ལས་ཆོག་བྱས།
བྱང་གི་གཙང་ལོ་གཡུ་རྩེའི་གཅུང་པོ་ལྷ་ལྡེ་པོ་བྱ་བ་བསྙེན་རྫོགས་བྱེད་པའི་ལས་ཆོག་བྱས་པས། ཉེ་བར་འཁོར་རང་ཡིན་སྙམ་བྱེད་གསུངས། ལྷ་བཙུན་ལས་ཆོག་དེ་ལ་མཉེས་པས་ལས་ཀྱི་དངོས་གཞི་ཚར་ནས་གདམས་ངག་མ་བརྗོད་པའི་བར་ལ་གསེར་གྱི་བརྒྱད་སྟོང་པ་དུམ་གཉིས་པ་དང་། གཡུ་རྡོག་ཆེ་བ་གཅིག་དེ་མ་ཐག་ཏུ་ཕུལ། ཚོང་དུས་འགུར་མོའི་གོང་གི་བརྒྱན་གོང་ལྷ་ཁང་དུ་སློབ་དཔོན་གཙང་དཀར་གཙང་ནག་གཉིས་འཛོམ་པ་ལ་དགེ་སློང་བྱེད་པ་མང་པོ་བྱུང་ནས། རེས་མཁན་པོ་གཙང་དཀར་གྱིས་མཛད། རེས་གཙང་ནག་གིས་མཛད། ལས་ཆོག་ངེས་པ་ཁོ་བོས་བྱས་པས་ཚར་བ་ན། སློབ་དཔོན་གཙང་ནག་པ་ན་རེ། ངེད་འདུལ་འཛིན་བྱ་བ་ཆོ་ག་དེ་ལྟ་བུ་བྱེད་པ་ཡིན།
རྟོག་གེ་ཁ་སྐྱ་པ་ཚོ་ཁ་སྐྱ་ཡལ་ལེ་སྙིང་རེ་རྗེ་གསུངས་པ་ལ། སློབ་དཔོན་གཙང་དཀར་སྨ་ར་སྐྱ་ཡལ་ལེ་ཡོད་པ་ལ་ཞལ་བསྐྱལ་བ་རྡེག་པ་ཡིན། སློབ་དཔོན་གཙང་དཀར་ན་རེ། འདུལ་འཛིན་ཁ་ཚན་ཀུན་གྱི་གྲྭ་པ་རྣམས་གྲི་གུ་མང་པོ་རེ་རྡུང་གིན་འདུག་ཟེར་ཏེ་ཐམས་ཅད་ངར་མེད་དུ་སོང་བས་ཡོག་པ་དང་འཐབ་པ་ལས་མི་འདུག་ལོ། ། གྲི་ཆུང་དེ་ཀུན་ལ་རྟོག་གེ་བའི་ངར་རེ་མཐོང་བས་གོ་བཅད་མི་གདའ་འམ། ཡང་སློབ་དཔོན་གཙང་ནག་ན་རེ། གྲི་མ་བརྡུངས་པར་ངར་སྔོན་ལ་གཏོང་བ་དེ་ངོ་མཚར་ཆེ་གསུང་སྐད་སྟེ། སྡོན་ལ་ཚད་མ་བསླབས་ནས། ཕྱིས་འདུལ་བ་བསླབས་པ་ལ་གསུངས་པ་ཡིན་སྐད། མངའ་རིས་དགྲ་བཅོམ་བྱ་བ་གཅིག་ལས་ཆོག་དེའི་གསེབ་ན་ཡོད་པས།
ཕྱིས་ཡུན་རིང་པོ་ན་ཤབ་ཀྱི་སྤྱང་ར་བྱ་བར་ཁོང་གིས་ལས་ཆོག་མཛད་པ་ལ། སྔོན་ཁྲོ་ཆུང་གཅིག་གིས་ལས་ཆོག་བྱས་པ་དེ་མིན་པ་ཤབ་ཀྱི་ཡུལ་དུ་ཆོག་འདི་ལྟ་བུ་བྱས་པ་མེད་དེ་འོང་། རྒན་ཞུགས་ཀུན་དགའ་བར་གྱིས་ཤིག་གསུངས། ལོ་ཉི་ཤུ་རྩ་གཅིག་པའི་སྟོད་ལ་རྗེ་བཙུན་ཀུན་ལྡན་ལ། རྗེ་ལོ་རོ་རས་པའི་ཐབས་ལམ་སྐོར་དང་། བསམ་གཏན་ཐུན་འཇོག་ལ་སོགས་པའི་སྐོར་ཞུས། ཐབས་དང་ཤེས་རབ་ཀྱི་ཆོས་ཁྲིད་ལ་ཉམས་མྱོང་ཡང་བག་རེ་བྱུང་། རང་གིས་བདུད་རྩིའི་བུམ་པ་བྱ་བ་དང་། སྒྲུབ་པའི་བཅུད་ལེན་བྱ་བའི་བསྟན་བཅོས་སྒོམ་ལུགས་དང་སྦྱར་བ་བག་རེ་ཡང་བརྩམས་སོ། ། ལོ་ཉི་ཤུ་རྩ་གཅིག་པའི་སྨད་ལ་སློབ་དཔོན་གཙང་དཀར་པ་དེའི་ཟུར་ཆོས་མཛད་པའི་གཙོ་བོ།
སློབ་དཔོན་བྱ་དབལ་ཆེན་ཞེས་བྱ་བ་ཤིན་ཏུ་མཁས་ཤིང་བཙུན་པ་ཞིག་སྔོན་ནས་ཀྱང་ཟུར་ཆོས་མང་དུ་མཉན་པ་གཅིག་བཞུགས་པ་ལ། རང་ཉིད་ཀྱི་ནང་ཁོངས་སུ་རྣམ་ངེས་ལ་ཡང་རྟོག་དཔྱོད་དང་བཅས་པའི་ཞུ་ཐིག་མང་དུ་བྱས། སློབ་དཔོན་དེས་ཆུ་མིག་རིང་མོའི་དགེ་བཤེས་སྒང་ཐེར་ཆུང་བྱ་བ་མངོན་པའི་བདག་པོ་ཞིག་ལ་ཀུན་ལས་བཏུས་བསླབས་པ་ཡིན་པས། དེའི་ལུགས་ཀྱི་ཀུན་ལས་བཏུས་ཚར་བཞི། མཛོད་ཚར་གཉིས། རྒྱ་གར་ལུགས་སུ་མཉན་ནོ། ། དེ་ནས་སྔོན་ཕ་ཡིས་མནན་གཏད་ལ་སོགས་པ་མང་དུ་མཛད་པའི་ཞད་ཀྱིས། རྟོག་གཞི་བག་ཙམ་བྱུང་བས། རྗེ་བཙུན་རིན་པོ་ཆེ་ལ་གྲོས་ཞུས་པ་དང་། གང་ཟག་ཆོས་གཤའ་མ་བྱེད་པ་ལ་འདི་འདྲ་རེ་བསྐུལ་འདེབས་སུ་དགོས་པ་ཡིན།
དུ་ཁ་དུ་ཁ་རུ་མ་ཁྱེར་ཞིག ཆོས་ལ་ཕན་པ་ཅིག་འོང་སྲིད་དོ་གསུངས་ནས། རྗེ་བཙུན་ཉིད་ཀྱི་ཐུགས་ཆེས་པའི་སློབ་མ་ཞང་སྟག་ཚ་ཞེས་བྱ་བ། སྔགས་པ་གཙང་སྒོམ་པ་བརྟག་པའི་མཁན་པོ་ཞིག་ཞུགས་པ་ལ་ཞུས་ཏེ། ལོ་གསུམ་དུ་མཚམས་དམ་པོར་བྱས། ཞང་སྟག་ཚ་དེ་བོ་དོང་ལྷ་བྱ་ལུང་བྱ་བ་ན་བཞུགས་པ་ལ། རྗེ་རིན་པོ་ཆེ་བྱ་འུག་པའི་གདན་ས་པ་དགེ་སློང་ཤེས་རབ་རྡོ་རྗེས་གཡོག་བྱས་པ་དང་། རང་དང་ཞང་སྟག་ཚ་གཉིས་ཀའི་ཉམས་སྣང་ལ་མཐུན་པར། ལུགས་སྐུ་རྒྱ་གར་མ་ཞིག་འདམ་གསེབ་ཏུ་ལྷུང་བ་བཀྲུས་པ་ན་འོད་རྩེ་རེ་རེ་བྱུང་བ་ལས་ལག་པ་གཡོན་པའི་སྣ་ལ་འདམ་རྫབ་ཅུང་ཟད་གཅིག་མ་དག་པར་འདུག་སྐད། དེ་ནས་ལོ་ཉི་ཤུ་རྩ་གཅིག་པ་དེ་ཉིད་ལ།
དང་པོ་ནད་ཀྱིས་ཉེན་པས་སྐྱོ་བ་སྐྱེས་པའི་སྒོ་བྱ་བ་དང་། ཉི་ཤུ་རྩ་གཉིས་པ་ལ་བར་དུ་ནད་ཀྱིས་གཉེན་པོ་ཐོབ་པས་དཔུང་རྙེད་པའི་སྒོ་བྱ་བ་དང་། ཉི་ཤུ་རྩ་གསུམ་པ་ལ། ཐ་མ་ནད་ལས་གྲོལ་བ་ལ་ངོ་མཚར་བའི་སྒོ་བྱ་བའི་བསྟན་བཅོས་གཅིག་སྟེ་རྣམ་ཐར་སྒོམ་གསུམ་བྱ་བ་བརྩམས། རྗེ་བཙུན་རྒྱལ་ཚ་ཉིད་ཀྱིས། ཡི་དམ་དུ་བླ་མ་ལོ་རོ་རས་པའི་ལུགས་ཀྱི་དཔལ་ཕྱག་ན་རྡོ་རྗེ་གཏུམ་པོ་གནང་། རྩེ་གཅིག་ཏུ་བསྒྲུབས་པས་རྨི་ལྟས་ལ་སོགས་པ་ཡང་རྣོ་བར་བྱུང་། རྟོག་གཞི་ཡང་རེ་ཤིག་བུན་གྱིས་ལངས་ནས། རིམ་གྱིས་ཇེ་ཆུང་ཇེ་ཆུང་སོང་། ལོ་ཉི་ཤུ་རྩ་གསུམ་པ་ལ་ནད་ཀྱང་མང་དུ་ཐོན།
རྟོག་གཞི་ཐམས་ཅད་ཀྱང་ཁད་ཀྱིས་ཡལ། རྩ་བའི་དགེ་སྦྱོར་ལ་ཤིན་ཏུ་ཕན་ཆེ་བར་བྱུང་ངོ་། ། ཉི་ཤུ་རྩ་གཉིས་པ་དང་རྩ་གསུམ་པ་ལ་ཁམས་བཞི་ལེགས་པར་འོང་བའི་ཉམས་ཟིན་ནས། ལོ་གཉིས་པོ་དེ་ལ་ཉིན་གྱི་ཕྱི་དྲོ་ཐམས་ཅད་དང་ནུབ་མཚམས་བཅད་ཅིང་བཟླས་སྒོམ་བྱས། སྔ་དྲོ་རྗེ་རྒྱལ་ཚ་ཉིད་ལ་རྒྱུད་དང་གདམས་ངག་མང་བར་ཞུས། སྤྱིར་རྗེ་བཙུན་དེ་ལ་གདམས་ངག་ཟབ་དགུ་ཐམས་ཅད་ཀྱི་བཀའ་བབས་བཅུ་གསུམ་བྱ་བ་ཡོད་པ་ཡིན་པས་དེ་ཐམས་ཅད་མ་ལུས་པར་ཞུས། སྤྱིར་གདམས་པའི་རིགས་མི་འདྲ་བ་བརྒྱ་དང་སུམ་ཅུ་རྩ་དྲུག་བྱ་བ་བཞུགས། པོད་ཆུང་དང་བེ་བུམ་ལྔ་བརྒྱ་ཉི་ཤུ་བཞུགས། ཆོ་ག་དགོས་པ་ལ་ཆོ་ག་དང་། ཁྲིད་དགོས་པ་ལ་ཁྲིད་དང་།
བཤད་ལུང་དགོས་པ་ལ་བཤད་ལུང་མ་བྱས་པ་མེད་དོ། ། རང་ལོ་ཉི་ཤུ་རྩ་གསུམ་པའི་ཤིང་མོ་ཡོས་བུའི་ལོ་མ་ནུབ་པ་ལ། རྗེ་རྒྱལ་ཚ་རིན་པོ་ཆེ་སྐུ་གཤེགས་ཏེ། སྔོན་ལོ་དྲུག་ཅུ་རྩ་གཅིག་པའི་ཚེ་བསྙུན་གཞི་དྲག་པོ་ཡང་བྱུང་། ཤངས་ཁྲག་མང་པོ་འཛགས་པས་སྐུ་འོ་བརྒྱལ་བར་བྱུང་ནས། རྗེ་བཙུན་ཁམས་པ་རིན་པོ་ཆེ་ཕག་མོ་གྲུབ་པ་ལ་གསོལ་བ་དྲག་ཏུ་བཏབ་པས། རྗེ་ཕག་མོ་གྲུབ་པ་དེ་སེང་གེ་དཀར་པོ་གཡག་གྲུས་པོ་ཙམ་ཞིག་ལ་ཆིབས་ནས། ཁྲོ་ཕུའི་ནམ་མཁའ་ལ་བྱོན། དེར་དགའ་ཞིང་སྤྲོ་བ་ཆེན་པོས་ཕྱག་འཚལ་ཏེ། རྗེ་རིན་པོ་ཆེ་དོ་ནུབ་འདིར་བཞུགས་པར་ཞུ།
ཅིས་ཀྱང་བཞུགས་པར་གསོལ་བ་འདེབས་ཞེས་ཡང་ཡང་ཞུས་པས། བུ་རང་སེམས་དག་པའི་ནམ་མཁའ་ལ། རྟེན་འབྲེལ་བཅུ་གཉིས་ཀྱི་ལོ་གྲངས་བྱུང་། ཁོ་བོས་མཆོད་པའི་ལྷ་མོ་འདི། གཞན་དོན་གྱི་འཕྲིན་ལས་བསམ་མི་ཁྱབ། ཞེས་གསུངས་ནས། དེའི་ཚེ་རྟེན་འབྲེལ་དག་པའི་ཆོས་བྱ་བའི་ངོ་སྤྲོད་ཅིག་གསུངས་སོ། ། བཞུགས་པར་ཞུས་པས་མ་གནང་ནས། བདག་ཀྱང་རྗེས་སུ་འབྲང་བར་ཞུ་བྱས་པས། ཁོ་བོ་འདི་རུ་མི་སྡོད་དེ།
ཞིང་ཁམས་ཡོངས་སུ་དག་པའི་མངོན་དགར་འགྲོ ། དེ་སྟེ་ལོ་ནི་བཅོ་བརྒྱད་ན། ། དགའ་བོ་སྙམ་ན་ཕྱི་བཞིན་འབྲངས། ། གསུངས་ནས་སྙན་དཀར་དང་འོ་མ་སྤང་གི་བར་ན་ཕར་འབྲུག་གི་སྐད་ལྟར་འུར་འུར་གཤེགས་ནས་ཐལ་སྐར། ད་རང་རེའི་ལོ་དུས་སུ་ལུང་བསྟན་པ་ལ་བབས་པས། རྗེ་ཕག་མོ་གྲུབ་པས་བཏང་བའི་ཁང་ཆེན་ཞིག་བྱུང་གསུངས། མེ་ཏོག་གི་ཆར་ཆེ་བ་ཞིག་བབས་པ་ལ་མི་རྣམས་ཀྱིས་ཁ་བ་བྱུང་བར་མཐོང་སྐད། འདའ་ཀའི་ཟླ་བ་ཡང་གསལ་ལ་སྟོན་པ་ཚུལ་ཤེས་ཤོས་ཤིག་གྲོས་ཚེ་གཅིག་བྱ་དགོས་པར་འདུག་གིས་གསུངས། དེ་ནས་མི་གཞན་མེད་པར་མཛད་ནས་ཕྱག་སོར་གཉིས་བརྐྱངས་ནས། ང་ནི་ཟླ་བ་འདི་ན་ཁོ་བོ་དོན་ཤོར་དུ་ཐག་རིང་ཞིག་ཏུ་འགྲོ་དགོས་པར་འདུག
ཁྱེད་རང་ཆོས་ཀྱི་དྲི་གཏུགས་དང་སྤྲོས་པ་བཅད་རྒྱུ་ཡོད་ན་ཆོད་ཅིག་གསུངས། མཆི་མ་རང་དབང་མེད་པར་བྱུང་བས། ང་མེད་ཀྱང་ཕ་སྐལ་ཞིག་འོང་ཟེར་བ་ལྟར་ཟངས་དུང་གི་ཕོད་ཀ་བཞིན་ཇེ་སྦོམ་ཇེ་སྦོམ་འགྲོ་བར་གདའ་ཡིས། ཤར་གྱི་གནས་རྙིང་མཁར་དཔེ་དཀར་པོ་ལ་བྲང་ཁང་གྱིས། ཞིང་གཉའ་ཤོང་ལ་སོགས་པ་མགྲོན་རྐྱེན་དུ་ཚགས་གྱིས་ཤིག་གསུངས། དེ་ནས་ཆོས་ཐམས་ཅད་ལ་ཞུ་ཐིག་ཞུས། ཇོ་བོ་བ་ཀུན་ཆོས་རང་གཤའ་མ་ཞིག་གྱིས་དང་རེ་བྲོད་རེ་བྲོད་འོང་བར་འདུག་གིས། ང་ལ་ལུས་བསྐྱེད་ཅིང་འཇིག་རྟེན་སྟོན་པ་ཡིན་པས་ཕ་དང་མ་ལྟ་ཞིག་དེ་ནམ་ཡང་སྐུ་དྲིན་ཆེ། བླ་མ་བརྒྱད་ཅུ་རྩ་གཉིས་བཞུགས་ཏེ་ཐམས་ཅད་ཀྱིས་ཐུགས་ལ་མ་བཏགས་པ་མེད་པས་སྐུ་དྲིན་ལ་ཁྱེར་དུས་མེད། ཁྱད་པར་དུ་བླ་མ་མར་རྔོག་གཉིས་ཀྱི་དབང་བསྐུར་ཁྱད་པར་ཅན་ཡང་ཡང་མཛད་པས་སྐུ་དྲིན་བསམ་གྱིས་མི་ཁྱབ།
རྗེ་བཙུན་ཕག་མོ་གྲུབ་པས་སེམས་ངོ་སྤྲད་པས་ཝ་མོ་སེང་གེར་གཏད། མཁན་པོ་དོན་མོ་རི་བས་རབ་ཏུ་བྱུང་ནས་དགེ་སློང་དུ་བསྒྲུབས་པས་ལྕགས་གསེར་དུ་བསྒྱུར། དཔལ་ས་ར་ཧ་དང་། བིརྺ་པ་ལ་སོགས་པ་དང་། སློབ་དཔོན་ཞི་བའི་ལྷ་དང་རྗེ་ཁ་རག་པའི་སྐུ་དྲིན་གྱིས་ལུས་སེམས་ཡ་མ་བྲལ་བ་ལ་ལྷའི་བདུད་རྩི་མི་ལ་བཏུད་དུ་བྱུང་། ང་ལ་བྱུང་བའི་དྲིན་ཐམས་ཅད་ཁྱེར་ལ་ཕ་ནོར་བུ་ལ་ཕོག་པ་བཞིན་དུ་ཙར་ཕོགས་བྱས་པ་ཡིན་ནོ། ། དགེ་བཤེས་བྱེད་རུང་སྒོམ་ཆེན་བྱེད་རུང་རང་སེམས་དཔང་དུ་བཙུགས་པའི་ཆོས་གཤའ་མ་ཞིག་གྱིས་ཤིག་གསུངས། ། དེ་ཀའི་རྗེས་ལ་ཡེ་ཤེས་འཕོ་བའི་དབང་བསྐུར་མཛད། ལྷའི་སྤོས་ཡིན་གསུངས་པའི་དྲི་ཞིམ་པོས་ཕོ་བྲང་ཐམས་ཅད་གང་བར་བྱུང་། དྲིལ་སྒྲ་སིལ་སིལ་འདྲ་བ་གཅིག་བྱུང་ནས་སྙིང་ཁར་ཐིམ་པ་སྙམ་བྱེད།
དེ་ནས་ཟླ་བ་གཉིས་བསྙུན་གཞི་བག་ཙམ་ཞིག་བྱུང་ནས་ས་ཕོ་ཁྱི་ལོ་བདུན་ཅུ་རྩ་བརྒྱད་ལ་སྐུ་ཡལ་ལོ། ། སྤུར་སྦྱངས་པའི་ཚེ་མེ་ལྕེའི་རི་མོ་བཀྲ་ཤིས་ཀྱི་མཚན་རྟགས་འདྲ་བ་དངོས་སུ་བྱུང་ཞིང་གོང་འོག་རྣམས་སུ་ཆད་ནས་ཐིམ་པ་བྱུང་། མེ་ལྕེའི་ཐོག་སྒྲ་ཆེན་པོ་ཞིག་བྱུང་ནས། བདག་གི་པང་པར་གདུང་རུས་ཆུང་ངུ་ཞིག་རྒྱངས་རྩེར་བྱུང་། ། དེ་ལ་བདེ་མཆོག་ལྷན་སྐྱེས་ཀྱི་སྐུ་ཏིལ་འབྲུ་ཙམ་ལ་ཕྱག་ཞབས་བྲ་མ་ཙམ། ཕྱག་མཚན་དང་དབུ་རྒྱན་ལ་སོགས་པ་མ་ཚང་བ་མེད་པ། མི་མགོའི་ཕྲེང་བ་སྲོ་མ་ཙམ་པ་རྒྱུས་པ་འདྲ་བ་ཡོད་པ་ཞིག་བྱོན་འདུག དཀོན་གཉེར་རམ་སྒོམ་བྱ་བ་པུར་གཉེར་བྱས་པ་ན་རེ། ཐོག་སྒྲ་ཆེན་པོ་གཅིག་པང་དུ་མཆོངས་པ་དེ་ལ་ཅི་འདྲ་བ་ཞིག་ཡོད་ངེས་སོ་ཟེར་ནས་བལྟས་པས་ངོ་མཚར་སྐྱེས། མཆོད་པ་ཕུལ་ཞིང་གསོལ་བ་བཏབ་པ་རྣམས་ལ་གེགས་བསལ་དགོས་དང་།
ཡོན་ཏན་སྣ་རེ་སྣ་གཉིས་མ་སྐྱེས་པ་མ་བྱུང་ངོ་། ། དེ་ནས་མདོས་ཆེན་པོ་སྔར་ནས་ཡང་ཡང་མཛད་ཀྱང་ད་རུང་ཡང་རྒྱ་ཆེར་བྱས། གདུང་རྟེན་དང་ས་འབུམ་གྱི་མཆོད་རྟེན་མཚར་པོ་ཡང་བཞེངས། རབ་གནས་ནི་བླ་མ་ཀུན་ལྡན་ཉིད་ཀྱིས་མཛད། རྗེ་ཀུན་ལྡན་ཉིད་ཀྱི་ཞལ་ནས། མཆོད་རྟེན་གྱི་རྒྱུ་ཆ་མང་པོ་ངས་བཏོན། རབ་གནས་ལ་དཀའ་ལས་ཆེན་པོ་ངས་བྱས་ཀྱང་། མཆོད་རྟེན་གྱི་ཕན་ཡོན་སྟོན་པ་ཁྱོད་ཀྱིས་ཐོབ་འོང་པའི་རྟགས་བྱུང་གསུངས། དེ་ནས་རྗེ་རྒྱལ་ཚ་འདས་པའི་གདུང་དབྱངས་རྡོ་རྗེ་གསུང་འོད་ཀྱི་དྲ་བ་ཅན་བྱ་བའི་ཚིགས་བཅད་བྱས། དེའི་རྗེས་ལ་རང་ལོ་ཉི་ཤུ་རྩ་བཞི་པ་ཤར་མ་ཐག་ལ་ལྷོ་བལ་དུ་ཕྱིན་ཏེ།
དཔལ་མོ་དཔལ་ཐང་ལ་སོགས་པ་ལ་ཇག་པ་དང་ཁ་བ་ལ་སོགས་པས་ཉེན་ཆེན་བྱུང་། རིམ་གྱིས་གུང་ཐང་དུ་སླེབ་པ་དང་། གུང་ཐང་གི་རྒྱལ་པོ་ལྷ་སྐྱོབ་པ་ལྡེ་བྱ་བའི་བླ་མ། དགེ་བའི་བཤེས་གཉེན་དོན་ཞགས་པ་ཞེས་བྱ་བ། སྔོན་དགེ་བཤེས་ཁམས་སྟོན་རྩ་བོ་ཆེ་བྱ་བ་ཡིན་སྐད། བླ་མ་རྒྱལ་ཚ་དེ་ཉིད་ཀྱི་ཞལ་སློབ་མཁས་བཙུན་བཟང་གསུམ་འཛོམ་པའི་སྟེང་དུ། ཇོ་བོ་ཐུགས་རྗེ་ཆེན་པོའི་བྱིན་རླབས་ཐོབ་པ་གཅིག་བཞུགས། དེའི་དྲུང་དུ་ནང་པར་ལྟ་བུར་སླེབ་པར་འགྱུར་བའི། དོ་ནུབ་གཏོར་མའི་རྗེས་ལ་ཡན་ལག་བདུན་པ་མཛད་པའི་དུས་སུ། འོད་དཀར་པོ་སོག་སྦུབས་རིང་པོ་ལྟ་བུ་ཞིག་བྱུང་ནས་རེས་ཁོང་ཉིད་ཀྱི་ཐུགས་ཁར་ཟུག
རེས་དོན་ཞགས་ལྷ་ལྔའི་གཙོ་བོ་ལ་ཟུག་བྱུང་། བཙང་པོ་དེ་ལ་པུ་རངས་ཀྱི་ཇོ་བོ་སྟག་ཚའི་མཐུ་གཏོང་བ་ལ་འོད་འཕྲོ་བ་ཡོང་ཟེར་བ་དེའི་ཆོ་འཕྲུལ་ཡིན་ནམ་སྙམ། མི་གཡོ་མགོན་པོའི་བགེགས་གཟིར་བ་བྱ་བའི་ཆོ་ག་ཞིག་ནམ་ཕྱེད་ཡོལ་ཡོལ་དུ་མཛད་སྐད། ནང་པར་མཇལ་ནས་ལོ་རྒྱུས་རྒྱས་པར་མཛད། བླ་མ་ཆེན་པོ་དང་ཁྱད་མེད་གསུངས་ནས་དགྱེས་དགྱེས་ཚོར་ཚོར་དང་ཞབས་ཏོག་མང་པོ་མཛད། དམ་པ་དེས་གསོལ་བ་བཏབ་ནས། རྗེ་རྒྱལ་ཚའི་ལུགས་ཀྱི་བདེ་མཆོག་གི་དབང་བསྐུར་གདམས་ངག་དང་བཅས་པ་གུང་ཐང་གླང་རིར་ཞུས། དགྱེས་མཛད་ཀྱི་དབང་བསྐུར་མན་ངག་དང་བཅས་པ་གུང་ཐང་ཙུམ་བྱ་བར་ཞུས། གསང་འདུས་ཀྱི་དབང་བསྐུར་མན་ངག་དང་བཅས་པ་སྐྱིད་གྲོང་དུ་ཞུས། གཞན་ཡང་སྔར་རྗེ་བཙུན་ཁྲོ་ཕུ་བ་ལ་མ་ཚར་བའི་གདམས་ངག་མང་པོ་ཕྱག་ལེན་དང་བཅས་པ་ཞུས།
ལྷོ་བལ་དུ་བཞུད་པ་ལ་གསེར་གལ་ཆེ་ཞིང་ཡོན་དང་རྟ་མང་པོ་གསེར་དང་གླ་རྩི་ལ་སོགས་པ་བཙལ་ནས་ཕུལ། བཤེས་གཉེན་དེ་སྐྱེས་བུ་དམ་པར་ཁུམས་ནས་དུས་བཟང་ཞིག་ལ་དོན་ཞགས་ཀྱི་དངོས་གཞིའི་ནུབ་མོ་ལྟས་བརྟག་པ་ཞིག་ཞུ་བྱས་པས། བདག་གིས་ཇོ་བོ་ཐུགས་རྗེ་ཆེན་པོ་ལ་ལྟོས་པ་བཅས་མི་ཚེ་དགེ་སྦྱོར་བྱས་པ་ཡིན་པས་གསོལ་བ་གདབ་ཀྱིས་གསུངས། དེ་ནས་མཆོད་པ་གཅིག་བཤམས་གཏོར་མ་ཆེར་ཕུལ། དར་ཡུག་ཕྱེད་དང་གཉིས་ཕུལ་ནས་བདག་གིས་ལྷོ་བལ་ལམ། རྒྱ་གར་དུ་ཕྱིན་ནས་ལོཙྪ་བསླབས་ན་བར་ཆད་མི་མཆིའམ། འགྲོ་བ་ལ་ཕན་ཐོགས་པར་མཆི་འམ། དགེ་བའི་བསམ་པ་འདྲ་བདོག་པ་འགྲུབ་པར་མཆིའམ་མི་མཆི་གསུམ་པོ་འདི་བརྟག་པར་ཞུ་སྨྲས་པས། གསུམ་ཙམ་ཤེས་པར་དཀའ་ཉེན་ཡོད་དེ། བར་ཆད་མེད་པ་མཆོག་ཏུ་གལ་ཆེ་བས་གསོལ་བ་བཏབ་ལགས་གསུངས།
དེའི་སྲོད་ལ་འོ་སྐོལ་གྱི་ཉལ་ས་ནས་འོད་དཀར་པོ་སོག་སྦུབས་རིང་པོ་འདྲ་བ་གཅིག་བྱུང་ནས་གཏོར་མ་ལ་ཟུག་སྐད། རེས་བཤེས་གཉེན་རང་ལ་ཟུག རེས་འགའ་ཁྲུས་བུམ་ལ་ཟུག རེས་དོན་ཞགས་ལྷ་ལྔའི་གཙོ་བོ་ལ་ཟུག འོད་དེ་གང་ལ་ཟུག་པ་རྣམས་འགུལ་ལྡེག་བྱེད་པར་གདའ་སྐད། དེར་ཁར་ནིང་འོད་བྱུང་བ་དེ་ཡང་མཐུ་གཏོང་བའི་ཆོ་འཕྲུལ་ཏུ་མི་འདུག བླ་མ་འདི་འབྱོན་པའི་ལྟས་སུ་འདུག་སྙམ་དུ་དགོངས། ནམ་ལངས་ལ་ཁད་པ་ན་རྨི་ལམ་དུ་ཇོ་བོ་ཁར་ས་པཱ་ཎིའི་ལྷ་ཁང་ནས་འོངས་པའི་ཨ་ཙར་དུང་སོ་འཁོར་བ་ཅན་གཅིག་བྱུང་ནས། ཁྱོད་འདིར་མཆོད་པ་བཤམས་ནས་ཅི་བྱེད་ཟེར། ང་རྨི་ལམ་འདི་འདྲ་གཅིག་རྟོག་པ་ཡིན་ཏེ་སྨྲས་པས་ཨམ་ཕྲག་ནས་དུང་གི་སེང་ཆུང་ཞིག་ཕྱུང་ནས།
འདི་ཅི་ཡིན་བྱས་པས་རྒྱབ་ཀྱི་ཡི་གེ་ལྟོས་ཟེར་བས་དོ་བྷ་ཤི་བྱ་བ་གཅིག་འདུག དེ་ནས་བྱང་ཆུབ་ཀྱི་ཤིང་ལོ་ཡིན་ཟེར་བ་གཅིག་བྱུང་བ་ལ་པཎྜི་ཏ་བྱའི་གདོང་པ་ཅན་གཅིག་བྱུང་། དེའི་རྒྱབ་ཡིག་ལ་མཧཱ་མཻ་ཏྲི་བྱ་བ་གཅིག་བྱུང་། དེ་ནས་ཤེལ་གྱི་མེ་ལོང་ཞིག་བྱུང་བ་ལ་པཎྜི་ཏ་ལྷའི་གདོང་པ་འདྲ་བ་གཅིག་བྱུང་། དེའི་རྒྱབ་ཡིག་ལ་མཉྫུ་ཤྲཱི་བྱ་བ་ཞིག་བྱུང་། དེ་ནས་ཕྱི་རེ་བལ་ནང་ཟབ་ཆེན་གྱི་རི་མོ་མི་གཟུགས་དཀར་པོ་གཅིག་བྱུང་། དེའི་རྒྱབ་ཡིག་ལ་མ་ཎི་པདྨེ་བྱ་བ་གཅིག་བྱུང་གསུངས། བཞི་པོ་སྙིང་དུ་སྡུག་པར་བྱུང་ནས་མཆོད་ཁང་དུ་བཞག་སྙམ་སྟེ་ཁྱེར་འགྲོ་བ་ལས། ཨ་ཙ་ར་ན་རེ་སྡོད་ཅིག་གོ ། རིམ་བསྒྱུར་དགོས་པར་ཡོད་དོ་ཟེར་ཏེ།
སྔོན་ལ་དུང་གི་སེང་ཆུང་བླངས་ཟས་འདི་ཁོ་རང་གང་འགྲོ་འགྲོར་ཐོང་ཞིག་ཟེར། དེ་ནས་ཤིང་ལོ་འདི་དང་ཤེལ་གྱི་མེ་ལོང་ཨེན་ཙམ་ཞོག་ལ་ཟབ་ཆེན་གྱི་མི་གཟུགས་ཁྱེར་ཞིག དེ་ནས་མེ་ལོང་ཁྱེར་ཞིག དེའི་རྗེས་ལ་ཤིང་ལོ་ཁྱེར་ཞིག་ཟེར། དེ་ནས་མནལ་སད་པ་དང་རྒྱལ་གྱི་ཟླ་བའི་ཚེས་བརྒྱད་ཡིན་ཏེ། གཏོར་མ་ཡེ་མ་འཁྱགས་པར་འདུག ལྟས་ནི་བཟང་པོར་གོ་སྟེ། ཡི་གེ་རྣམས་མ་ཤེས། ནང་པར་འདི་ཙུག་བྱུང་གསུངས་པས་ཡི་གེ་བཞི་པོ་ལོ་པཎ་བཞི་བྱོན་པར་གོ དེ་ནས་ལྷག་པར་དགའ་སྤྲོ་སྐྱེས་ནས་སྔ་ཕྱི་བར་གསུམ་དུ་ཞབས་ཏོག་མང་པོ་མཛད་པ་ཡིན་སྐད།
དེ་ནས་སྐྱིད་གྲོང་གི་འཕགས་པ་ཝ་ཏི་ལ་མཆོད་པ་ཆེར་བྱ་སྙམ་པ་ཡོད་ཀྱང་། ཆ་རྐྱེན་ཐམས་ཅད་ཁང་གིས་ཟད་པ་ལ། དགེ་བཤེས་དོན་ཞགས་པ་དེ་ཉིད་ཀྱི་ཉེ་གནས་པ་སློབ་དཔོན་ཉེ་གནས་བྱ་བ་ཤབ་ཀྱི་ཤོང་པོ་ཆེ་བ། རྗེ་བཙུན་རྒྱལ་ཚའི་དྲུང་དུ་དཔོན་སློབ་གཉིས་ཀ་སྟབས་གཅིག་ཏུ་ཞལ་ཆབ་ཕོག་པ་གཅིག་ཡོད། དེས་ཚེས་བཅུའི་མཆོད་པ་གཅིག་བྱེད་པའི་དུས་སུ་གླང་རི་དགོན་པའི་གཉེར་པ་དགེ་སློང་བྱང་གྲགས་བྱ་བ་ལ་ཆོས་སྐྱོང་བབས་ཏེ། ཇོ་སྲས་ཚུལ་ཤེ་ལ་ཞབས་ཏོག་བསྐྱེད། བལ་ཡུལ་དུ་འགྲོ་བ་ལ་གསེར་བསྐུར། བསེ་ཁབས་བསེ་ཆུང་གི་གཟེར་བུ་ཅན་ན་གསེར་སྲང་བཅུ་དྲུག་དང་། གཡུ་བྲན་བཅུ་འདུག་པ་ཐ་མ་ཡང་ཕྱད་ཕྱེད་བསྐུར། ཕྱི་དུས་གླང་རིའི་ལྕགས་རི་ཁེངས་པའི་ཟས་ནོར་ལ་ལོངས་སྤྱོད་དུ་འོང་གིས་ཟེར།
དེའི་ནང་པར་དགེ་བཤེས་པས་ཀྱང་ཉེ་གནས་པ་ཐུགས་དབང་ཆེ་བས། སློབ་དཔོན་ཉེ་གནས་ཀྱིས་ཚ་བ་ལ་བོས་ནས། བླ་མ་ཨེ་ར་ཝ་ཏིའི་ཕྱག་སྣོད་ཀྱིས་ཀ་པ་ལ་བྲམ་ཟེའི་ཆོས་འབྱུང་སེར་པོ་བྱ་བ་དེ་གསེར་སྲང་བདུན་དང་གཡུ་བྲན་དྲུག་འབྲས་དང་བཅས་པས་བཀང་ནས་ཕུལ། དགེ་བཤེས་པ་ན་རེ། འོ་ལེགས་སོ་ལེགས་སོ། ། ང་ལ་ནི་ཁྱོད་གྲོས་དང་མི་འདྲི་བར་འདུག་སྟེ། མདང་ཡང་ཐོག་འཚེག་པ་ལ་དཔེ་མ་བྱུང་། གཉིད་སློང་བ་འདྲ་བ་གཅིག་ཡང་ཡང་བྱུང་ནས་གསེར་ཕུལ་གཡུ་ཕུལ་ཟེར་བྱུང་། རྗེས་ལ་གཉིད་དཀྲིས་པ་གཅིག་ལ། སློབ་དཔོན་ཚུལ་ཤེ་རྟ་དཀར་པོ་གཅིག་ལ་ཆིབས་ནས་བསུ་བ་གྱིས་ཤིག་གསུང་རོལ་ཆ་ལེན་དུ་ཕྱིན་པས་ཁྱིམ་ནས་ཀྱི་འགགས་ནས་མ་ཐར་པ་ལྟ་བུ་བྱུང་གསུངས།
དེ་ནས་སྐྱེལ་ཐུང་མཛད། སྐྱིད་གྲོང་དུ་ཕྱིན་པ་དང་ཕུང་པོ་གསུམ་པའི་ཆོས་སྤྱོད་རང་གི་ལོ་གྲངས་དང་སྦྱར་བ་བྱས། ཕྱག་དང་བསྐོར་བ་ལུས་སེམས་དུབ་པའི་མཐར་ཐུག་པ་བྱས་ཏེ། ཤེལ་ལྟར་དྲི་མེད་མཚར་ཆགས་མཛེས་པའི་སྐུ། ། འཛུམ་ཞལ་དཀར་ཡངས་པད་མོའི་སྤྱན་མངའ་བ། ། ཞེས་པ་ལ་སོགས་པ་སྐུ་བྱད་དང་སྦྱར་བ་སྔོན་ཇི་ལྟར་བྱོན་པའི་རྣམ་ཐར་དང་བཅས་པའི་བསྟོད་པ་བྱས་ནས་ཕྱག་འཚལ་དགུའི་བསྟོད་པ་ལ་དོན་ཆེན་གསུམ་གྱི་གསོལ་འདེབས་ཀྱི་མཇུག་བསྡུས་པ་བཀོད་དོ།། །། དེ་ལྟར་འཕགས་བསྟོད་དགེ་བ་ཕུན་ཚོགས་དཀར་བས་བདག ། འབར་བའི་སྡུག་བསྔལ་བརྡུང་མས་སེམས་གདུངས་ཡ་ང་ལས། ། མྱུར་གྲོལ་དོན་གསུམ་བར་ཆད་དགྲ་ལས་རྒྱལ་བ་དང་། ། དེ་རྗེས་ལུས་ཅན་ལེགས་བཤད་བདུད་རྩིས་ཚིམ་བྱེད་ཤོག །
ཅེས་བྱ་བ་བྲིས་སོ། ། དེའི་དུས་ན་བླ་མ་ཆེན་པོ་ཀློང་རྩེ་བ་བྱ་བ་རྗེ་སྒམ་པོ་པའི་བུ་ཆེན་སྒྲུབ་པ་པོ་གྲུབ་ཐོབ་ཏུ་གྲགས་པ་ཞིག་གིས་རྡོ་རྗེ་གདན་དུ་མཆོད་པ་སྐྱེལ་དུ་བྱོན་པ་ལོག་ནས་གྲ་ལན་དེ་བྱ་བ་ན་ཡོད་པ་ཐོས་ཏེ། རྒྱ་གར་གྱི་རྣམ་ཐར་འདྲི་བ་དང་ཁོང་ལ་འདོད་ཆོས་གཉིས་ཙམ་ཡང་ཞུར་ཡོད། ནང་གི་དགེ་སྦྱོར་ལ་འདྲི་རྒྱུ་གཅིག་ཀྱང་ཡོད་པས་དེར་ཕྱིན་ཏེ་ཞུས་པ་དང་། རྒྱ་གར་གྱི་རྣམ་ཐར་ཡང་ཞིབ་ཏུ་གསུངས་ནས། དགེ་སྦྱོར་དེ་དྲིས་པས། དེ་ཚོད་ཀྱི་མཚམས་སུ་སླེབ་བ་ལ་རྒྱ་གར་དུ་འགྲོ་མི་དགོས། ལོ་ཙྪའི་ཁག་ལྕོགས་ན་བལ་ཡུལ་རང་ན་མཁས་པའི་པཎྜི་ཏ་མཐར་ཐུག་ཡོད་པས་དེར་སློབ་གཉེར་མཛད་ན་ལེགས། རྒྱ་གར་གྱི་ལམ་འདི་དང་འདི་ལྟ་བུར་ཚད་པས་ཕོག་ན་སེམས་ཅན་ལ་ཕན་འདོགས་པའི་གང་ཟག་འདི་ཤིན་ཏུ་འཕངས་པར་འདུག་གསུངས། འདོད་ཆོས་དུམ་བུ་གཉིས་པོ་དེ་ཡང་གཅིག་ཞུས་པས་ཅིག་ཞུ་མ་དགོས་པར་གནང་།
ཀློང་རྩེར་ཞག་འགའ་འདོང་ངོ་གསུངས་ནས་ཕྱིན་ཏེ་བག་ཙམ་གཅིག་བསྒོམས་པས། འབྲལ་བ་མེད་ལ་དཀའ་ལས་བྱ་མི་དགོས་པའི་མན་ངག་སེམས་ལ་ཤར་ཏེ། ཀློང་རྩེ་དཔལ་གྱི་ཡང་དགོན་དུ། ཞག་གསུམ་ནང་དུ་མཉམ་གཞག་པས། མན་ངག་འབྲལ་མེད་གཏེར་ཆེན་རྙེད། ང་ནི་ཕོངས་ཀྱང་ཨ་ལ་ལ། ཞེས་བྱ་བ་ལ་སོགས་པ་སྨྲས་སོ། ། བླ་མ་ཆེན་པོ་དེའི་ཞལ་ནས། ཁྱོད་ཀྱིས་འཕགས་པ་ལ་བསྟོད་པ་བྱས་པའི་གཤམ་ན། དོན་གསུམ་བར་ཆད་དགྲ་ལས་རྒྱལ་བྱ་བ་གཅིག་བདོག་པར་གདའ་བ་དེ་གསུམ་གང་ལགས་གསུངས།
ཆོས་ཀྱི་འཚོལ་ཐབས་མི་འདྲ་བ་མང་པོ་བགྱིས་ཀྱང་རྩ་བ་རང་སེམས་རྟོགས་པ་གཅིག་དགོས་པར་གདའ་བས། རང་སེམས་རྟོགས་པ་ལ་ཉོན་མོངས་དང་རྣམ་རྟོག་གི་བར་ཆད་མེད་པ་དང་གཅིག ལོ་ཙྪ་སློབ་པ་སྐད་བགྱིས་བདོག་པའི་གནད་ཀྱིས་སྒྲ་ཚད་ལ་མ་རྨོངས་པར་པཎྜི་ཏ་མཁས་པ་གཅིག་གདན་དྲངས་པ་དང་གཉིས། མ་བྱོན་པའི་སངས་རྒྱས་བྱམས་མགོན་ལ་དད་པ་དྲག་པོ་གཅིག་བདོག་པས་ནུས་པ་བྱུང་ན་རྗེ་བཙུན་བྱམས་པའི་སྐུ་གང་གྲུབ་ཅིག་བཞེངས་པ་དང་གསུམ་པོ་དེའི་བར་ཆད་མེད་པར་དོན་གྲུབ་སླ་བ་གཅིག་འཚལ་བ་ལགས་བྱས་པས། ཆོས་པ་གཞན་ཕལ་ཆེར་ཁ་སྐད་ཅི་ཟེར་ཡང་དོན་ལ་རང་སེམས་རྟོགས་པ་ལ། དོན་དུ་གཉེར་བ་ཙམ་ཡོད་པ་ཉུང་གསོལ་འདེབས་ཀྱི་རྔོག་མ་དེ་རང་ཆེ་བ་ཡིན་ནོ། ། ངས་ཀྱང་དེ་ཁོ་ན་ཙུག་གསོལ་བ་གདབ་ཀྱིས། ད་ནམ་ཟླ་སྔ་བ་ལ་བཞུང་གསུངས། ཕྱིས་ཕྱག་བཙལ་ནས་ལམ་དུ་ཞུགས་ཏེ་བག་ཙམ་ལོན་པ་དང་། ད་རུང་ཡར་ཤོག་དང་གསུངས་ནས།
གསེར་སྲང་གཅིག་ཡོད་པའི་ཞུན་མ་གྲུ་བཞི་པ་གཅིག་གནང་། བལ་ཡུལ་གྱི་འཕགས་པ་ཤིང་ཀུན་གྱི་བྱང་ནུབ་ན། སྔོན་བལ་ཡུལ་ཀྱི་རྒྱལ་པོ་འོད་ཟེར་གོ་ཆ་བྱ་བས་ལྷ་མོ་འོད་ཟེར་ཅན་བསྒྲུབས་ནས་ཀླུའི་རྒྱལ་པོ་པི་ཀ་ར་སྔོན་པོ་བྱ་བའི་སྐེ་རལ་གྲིས་བཅད་དེ། དེའི་སྤྱི་བོ་ན་རིན་པོ་ཆེ་འོ་མ་འཛིན་བྱ་བ་ཡོད་པ་དེ་འཕགས་པའི་མཆོད་རྟེན་གྱི་ཏོག་ལ་ཕུལ་ཡོད་སྐད། ཀླུ་དེའི་ཤུལ་ན་ཀླུ་གཏོར་དང་ཀླུ་མཆོད་ཤེས་པས་མཆོད་ན་དེའི་བརྒྱུད་པ་ལྷག་མཚོ་ལ་ཡོ་བྱད་ཀྱི་ཕན་འདོགས་བྱེད་པ་གཅིག་ཡོད་པར་གདའ་བས་དེ་ལ་བག་རེ་མཆོད་པ་གྱིས་དང་། ལོ་ཙྪ་བ་བྱ་བ་ཆ་རྐྱེན་གྱིས་ཕོངས་པ་གཅིག་འོང་བའི་ཉེན་ཆེ་བ་ཡིན་གསུངས། དེ་མཆོད་པའི་ཆོ་ག་འདྲ་མངའ་འམ་ཞུས་པས། འཕགས་པ་ཤིང་ཀུན་གྱི་ལྷོ་ཤར་གྱི་ཕྱོགས་རིའི་སྟེང་གི་ལྷ་ཁང་གི་སྒོ་ལ་འབྲུག་རིས་བྲིས་པ་གཅིག་ན་ཧི་དུ་དྲུག་གུ་ལ་གཅིག་ཡོད་པས་དེ་ལ་ཞུས་ཤིག་གསུངས། ཕྱིས་དེ་ལ་ཞུས་པས་ཡོད་སེ་ཀ་འདྲ་མིན་མང་པོ་དབུལ་དགོས་པར་བྱུང་སྟེ་ཕན་ཡོན་ཆེ་བར་བྱུང་ངོ་། ། དེ་ནས་སྐྱིད་གྲོང་དུ་ཕྱིན་པ་དང་དགེ་འདུན་ཤེར་པའི་དགེ་བཤེས་ལ་སོགས་པས་སྤྱན་དྲངས་ནས་ཆོས་ཅི་རིགས་ཀྱང་ཞུས།
ཞབས་ཏོག་མང་པོ་བྱས། དེ་བཞིན་དུ་ལྷ་ཁང་ཀ་རུ་བྱ་བ་དང་། ཨག་ཙར་སྒང་དང་། ས་ས་ལུང་བུ་དང་། གང་བ་ལ་ཁ་དང་། སོ་ཆུ་བྱ་བ་ལ་སོགས་པར་གནས་གཞི་ཡོན་བདག་དང་བཅས་པས་ཀྱང་འབུལ་བ་བྱས། འབུལ་བ་དེ་རྣམས་ཕལ་ཆེར་འཕགས་པ་ལ་ཕུལ། ཇོ་སྲས་སྦ་བིར་བྱ་བ་ཡབ་ལོ་ཙྪ་ཤེས་པ་དུས་འཁོར་ལ་མཁས་པ་ཞིག་གིས་རྒྱ་དཔེ་མང་དུ་གནང་། སྐྱིད་གྲོང་དུ་བྱེའུ་མཁར་ནས། ཇོ་སྲས་ཀ་ལི་བྱ་བའི་ཡབ་ཀྱིས་རྣམ་ཐོས་སྲས་ཀྱི་སྐུ་ཆུང་ངུ་གཅིག་ཕུལ།
དེའི་སྒྲུབ་ཐབས་སྔོན་ནས་ཤེས་པས་སྐབས་སུ་གསོལ་བ་བཏབ་པ་ལ་ཕན་ཐོགས་ཆེ་བར་བྱུང་། དེ་ནས་བལ་ཡུལ་དུ་འཇུག་ཁར་འཕགས་པ་ལ་མཆོད་པ་ཆེར་བྱས། ནུབ་སུམ་བསྟུད་དུ་བསྐོར་བ་མཚན་ཐོག་ཐག་གསུམ་བྱས་ཤིང་ཉིན་བར་ཆོས་སྟོན་གཡོས་བྱེད་པའི་བར་ལ་གཉིད་རེ་ལོག རྨི་ལམ་བརྟག་པའི་ཆོ་གས་རྨི་ལམ་བརྟགས་ཏེ། བལ་ཡུལ་དང་རྒྱ་གར་གྱི་སློབ་གཉེར་ལ་འཕྲལ་དུ་དགོས་པ་ཅི་འབྱུང་། བར་ཆད་མི་འབྱུང་ངམ། མཐར་ནི་ཕན་འདོགས་ཅི་འདྲ་འབྱུང་ཞེས་གསོལ་བ་བཏབ་པ་ལས། སྐྱ་རེངས་འཆར་བའི་དུས་ཙམ་ན་ནུབ་ཕྱོགས་ནས་ཟླ་བ་ཚེས་གསུམ་བཞི་ཙམ་པས་དབུ་ལ་བརྒྱན་པའི་ཇོ་བོ་ཐུགས་རྗེ་ཆེན་པོ་དུང་གི་མདོག་ཅན། ཆ་ལུགས་ཐམས་ཅད་འཕགས་པ་ཝ་ཏི་ཉིད་འདྲ་བ་ལ་སྐུ་དེ་བས་བདུན་འགྱུར་ཙམ་གྱིས་ཆེ་ཞིང་མཐོ་བར་འདུག མཚན་དཔེ་ཐམས་ཅད་ཚང་བ་བཀྲག་དང་འོད་ཀྱིས་ཡུལ་ཁམས་ཐམས་ཅད་དཀར་མེར་གྱིས་ཁེངས་པ་ལས།
ཁྱད་པར་དུ་བལ་ཡུལ་ནས་མེ་ཉག་འགའ་ཡིན་ཟེར་བའི་བར་དུ་ཁང་པའི་ཕྱི་ནང་ཀུན་མ་ལུས་པ་བསྒྲིབས་པ་མེད་པ་གསལ་བ། ཞལ་འཛུམ་པའི་སྒོ་ནས་གཞའ་ཚོན་ལྟ་བུའི་འོད་ཟེར་ཁ་དོག་སྣ་ལྔ་ཤར་རེ་འབྱུང་བ། འོད་འདོམ་གང་བ་ཡིན་ཟེར་ཏེ། འོ་སྐོལ་ཀྱི་རི་ཆེན་པོ་ཁོ་ར་ཁོར་ཡུག་ཏུ་བྱས་པ་བས་ཀྱང་རྒྱ་ཆེ་བར་སྣང་། རུས་པའི་འཁོར་ལོ་རྩིབས་སྟོང་པ་ཡིན་ཟེར་བ་གཅིག་སྤྱི་གཙུག་ན་བསྐོར་བ་མེད་པར་འཁོར་བ་དེ་བྱང་ཆུབ་སེམས་དཔའ་ཟླ་བ་རྒྱལ་མཚན་བྱ་བས་ཕུལ་བ་ཡིན་ཟེར་ཏེ། སྐུ་དེ་ལ་མེ་ཏོག་དམར་པོ་ཤིང་ཏམ་ཀུན་གྱི་མེ་ཏོག་འདྲ་བ་ལ་བཟོའི་ཁྱད་པར་མི་འདྲ་བ་མང་པོ་བྱས་པ་གཅིག་གསོ་མའི་ཐག་པ་ལ་བརྒྱུས་ནས་ག་ཤ་ལྟ་བུར་ཉིས་རིམ་དུ་བྱས་འདུག ཞིག་པོ་བདུད་རྩིས་རྡོ་རྗེ་གདན་ལ་མཆོད་པ་འབུལ་བའི་ལམ་ཕྱོགས་སུ་ཕུལ་བ་ཡིན་ཏེ། དེར་ལྷ་དེ་ལ་བྱིན་རླབས་ཞུ་སྙམ་ནས་དྲུང་དུ་བཏུད་བས་ཡར་ལ་འཕགས་ཏེ་སྤེའུ་མཐོན་པོ་ཁ་ཅིག་ཙམ་འཕགས་ནས་མ་སླེབས། ཤིང་རྟ་ལ་བདུན་སྲིད་འཕགས་བྱ་བ་འདི་ཀ་འདྲ་ལ་ཟེར་སྙམ་མོ། ། གྲོགས་པོ་སྟོན་པ་ཆོས་འཕེལ་བྱ་བ་ན་རེ་ཕ་གི་ན་ལྟོས་དང་ཟེར་ཏེ།
ཤར་ཕྱོགས་ངོས་ནས་གདུགས་དཀར་ཡེར་ཡེར་བ་བདུན་བསྒྲིགས་བྱུང་སྟེ། གསེར་གྱི་འདེགས་དང་ཏོག་འོད་འབར་བ་འདུག ཡུ་བ་ལ་དར་དཔྱངས་མདུད་པ་ཅན་རླུང་གིས་བསྐྱོད་པས། ནམ་མཁའ་ལ་རང་འཁྱིལ་ཞིང་འཁོར་བ་བདུན་ཤར་ནས་ནུབ་ཏུ་ལྡིང་ཞིང་བྱུང་། ས་ལ་བལྟས་པས་མི་ཁྲོམ་དཔག་ཏུ་མེད་པས་ས་གཞི་གང་བས་བར་དུ་འགྲོ་ས་མེད་པར་སོང་། མགོ་ཐམས་ཅད་ལ་ཡང་རྒྱན་ཆ་བར་བུར་མིང་ནི་ཐོགས་པ་དུ་མས་བརྒྱན་འདུག ཅི་ཞིག་ལྟར་ན་མི་མགོ་མེ་ཏོག་གི་ཕྲེང་བ་ཅན་ཁོར་ཡུག་སྤུངས་པའི་སྟེང་དུ་བདག་ཉིད་སྐྱིལ་ཀྲུང་བཅས་ཏེ་ལག་ན་འབུད་དུང་དཀར་པོ་ཞིག་ཐོགས་ནས་ཁ་ལ་ཐལ་མོ་ཏབ་ཏབ་བྱས་པས་དེའི་སྒྲས་བོད་ཡུལ་ཐམས་ཅད་ཁེངས་པ་བྱུང་། ཡང་ཡང་བུད་པར་བྱས་བྱས་ནས་ད་དུང་ཧ་ཅང་སྔས་པ་སྲིད་དུས་ལ་བབ་ན་འབུད་དོ་སྙམ་ནས་དགའ་ཞིང་ཕངས་པས་སྦས་སོ། ། དེ་ནས་གཉིད་སད་པས་ལྟས་ཐམས་ཅད་མ་མཉམ་པར་དངོས་སུ་མཐོང་བ་དང་འདྲ་བར་འདུག དེ་ནས་སེམས་དགའ་ཆེས་བས་བས་སྤུ་གཡོ་ཞིང་མཆི་མ་འཛག་པར་གྱུར།
འཕགས་པ་ལ་ཕྱག་ཡང་ཡང་བཙལ་ནས་སྐུ་དྲིན་དྲན་པར་བྱའོ་སྙམ་པའི་སེམས་སྐྱེས། བདག་གིས་རང་གཞན་གཉིས་ཀའི་དོན་ཡང་འགྲུབ་བར་འདུག བོད་ཀྱི་རྒྱལ་ཁམས་ཡང་སྐལ་བ་དང་ལྡན་པར་འདུག ཡིད་འཕྱོ་སངས་ཁྱེར་ནས་ཡུན་རིང་བར་གཉིད་མེད་པ་ལས། ཡང་བསམས་པས་ད་ནི་འདི་དང་འདི་ཡང་གྲུབ་འོང་བས་བྱའོ་སྙམ་སྟེ་ཆེན་པོ་གསུམ་གྱི་བསམ་པ་སྐྱེས་སོ། ། ཆེན་པོ་གསུམ་ནི། སྐུའི་འཕྲིན་ལས་རྗེ་བཙུན་བྱམས་པའི་སྐུ་ཁྲུ་བརྒྱད་ཅུ་པ་བཞེངས་ཤིང་དེའི་ཕོ་བྲང་ཆེན་པོ་ཡང་བཞེངས་པ་དང་། གསུང་གི་ཕྲིན་ལས་པཎྜི་ཏ་ཆེན་པོ་སྤྱན་དྲངས་ཤིང་ཆོས་གྱི་འཁོར་ལོ་ཕྱོགས་རིགས་ཀུན་ཏུ་བསྐོར་བ་དང་། ཐུགས་ཀྱི་ཕྲིན་ལས་རང་ཉིད་རྒས་ཁར་དགེ་སྦྱོར་ལ་མཉམ་པར་འཇོག་ཅིང་མཆོད་རྟེན་ཆེན་པོ་བཞེངས་པའོ། ། དེ་ཀའི་ཚེ་སྨོན་ལམ་ཡིད་བཞིན་གྱི་ནོར་བུ་བྱ་བ་དེ་བརྩམས་སོ། །
བལ་ཡུལ་གྱི་ས་མཐིལ་དུ་བཞུགས་ནས་སྐྱིད་གྲོང་ཤེར་བའི་བཙུན་པ་བཀྲ་ཤིས་ཤེས་རབ་བྱ་བས་སྣ་ཁྲིད་བྱས་ཏེ། ཡམ་བུའི་གནས་པོ་ལ་ཀྵི་ན་ཡ་ཀེ་བྱ་བ་ཅན་བསྡད། ཐོག་མར་བླ་མ་བུདྡྷ་ཤྲཱི་སྙན་པ་ཆེ་བས་ཕྱག་མཇལ་དུ་འགྲོ་དགོས་སྙམ་ནས། གོ་ལ་མང་རབ་བསྔགས་འོངས་པ་ལས་བྷ་རོ་ཆེན་པོ་གཅིག་གི་ལྷ་ཁང་གི་རབ་གནས་ལ་སྤྱན་དྲངས་པ་དང་ལམ་ཀ་རང་དུ་ཐུག་གིས་མཇལ། སྐུ་བྱད་བཟང་ཞིང་མཛེས་པ་ལྷ་ཡིན་ནམ་སྙམ་པ་འདྲ་བ་གཅིག་བཞུགས་འདུག ཁོ་བོའི་རྗེས་སུ་ཤོག་ཅིག་གསུངས། རྗེ་དེ་ཉིད་ཀྱིས་ཞག་འགའ་ཞིག་ཏུ་བལ་ཡུལ་གྱི་རྣམ་གཞག་ཚོ་བསྟན་པས་ཤིན་ཏུ་ལྟད་མོ་ཆེ་བ་དང་ཡིད་དགའ་བར་བྱུང་། རབ་གནས་དེའི་བྲེལ་བསངས་པ་དང་། བླ་མ་ཉིད་ཀྱི་དྲུང་དུ་བཏུད་ལ་སློབ་གཉེར་བྱ་ཡིས་གསུངས་ནས། ཡམ་འགལ་གྱི་རམ་གྷ་ན་བྷི་ར་ཧ་ཞེས་བྱ་བའི་གནས་གཞི་ཆེན་པོ་གཅིག་ཏུ་གནས་ས་བཅས།
དེ་ཀའི་དྲུང་ན་རྗེ་བུདྡྷ་ཤྲཱི་ཕོ་བྲང་རམ་གྷ་ན་བྷི་ཧ་རི་བྱ་བ་གཅིག་ཡོད། དེར་ཉི་མ་རེ་རེ་ལ་ལན་གཉིས་གཉིས་ཆོས་ཉན་དུ་འགྲོ་བ་ལ་ཕྱག་རྟེན་མེད་པར་ཡེ་མ་ཕྱིན། ཁོང་ཉིད་ཀྱིས་ཕྱག་དར་ནས་སྒྲའི་བསྟན་བཅོས་རཱ་ཛཱ་ཤྲཱི་བྱ་བ་ལ་མཛུབ་ཁྲིད་མཛད་དེར་མ་འདུས་པ་རྒྱབ་རྟེན་དུ་དགོས་པ་ཀུན་སྒྲ་ཀ་ལ་པ་དང་ཙནྡྲ་པ་བྱ་བ་ནས་དྲངས་ཤིང་བསྒྲུབས། སྒྲ་ལ་སྦྱངས་པ་ལེགས་པར་ཚར་ནས་ཚད་མ་གནམ་རིས་ཙམ་རིས་ཙམ་རེ་གོ་བར་བྱུང་སྟེ་སྔར་ནས་འདྲིས་ཆེ་བས་གོ་བཅད་འདུག སྒྲ་ཚད་གཞིར་བྱས་ནས་མདོ་སྔགས་ལ་གལ་ཆེ་ཆེ་མང་པོ་ལ་ནན་ཏན་བྱས། སྐབས་སྐབས་སུ་ཡེ་རང་ན་བླ་མ་དེ་བ་ཤྲཱི་བྱ་བ་ཤེས་རབ་ཀྱི་གྲགས་པ་ཅན་སྒྲ་ཚད་སྙན་ངག་ལ་མཁས་པ་ཞིག་ཡོད་པ་ཞལ་བལྟར་ཕྱིན་པས་བརྒྱད་སྟོང་པའི་ཆོས་འཁོར་མཛད་པ་དང་འཛོམས་ནས་ཆོས་གསུངས་པའི་རྣམ་འགྱུར་མཐོང་ནས་སེམས་མགུ་བར་བྱུང་། ལུང་རིགས་གཉིས་ལ་དྲི་བ་རེ་རེ་བྱས་པས། བོད་ལ་འདི་འདྲ་བ་ཡོད་པ་ཡ་མཚན་ཆེ་གསུངས་ནས་མཉེས། རྒྱུད་བླ་མའི་ཊི་ཀ་དང་སྐྱེས་རབས་དང་སྤྱོད་འཇུག་ལ་ནན་ཏན་མང་དུ་བྱས། དེ་ལྟར་སྔར་ལོ་གསུམ་དབྱར་ཉལ་བྱས་ཤིང་ཆོས་བསླབས་པས་སློབ་གཉེར་འདོད་པ་བཞིན་བྱུང་ཡང་རྒྱ་གར་དུ་མ་ཕྱིན་ན་ཁུངས་མི་རྟོགས་པ་དང་།
སྤྱིར་ཡང་ཐུབ་པའི་གདན་ས་མཐོང་འདོད་ལ་མཁས་གྲུབ་མང་པོའི་སྒྲ་ཆེ་བས་ཀྱང་སེམས་དྲངས་ཏེ་ཤིན་ཏུ་འགྲོ་སྙིང་འདོད་པར་བྱུང་། དེའི་ཚེ་རྒྱ་གར་དུ་ཙ་མི་བའི་མཆོད་སྐྱེལ་དང་བོད་ཀྱི་དབུས་ནས་མཆོད་སྐྱེལ་མང་པོ་དང་ཁྱད་པར་དུ་བླ་མ་དཔྱལ་བ་མ་གདྷ་ན་བཞུགས་པའི་རྒྱགས་སྐྱེལ་མང་པོ་འགྲོ་བར་འདུག་པས་སེམས་འཚབས་ནས་ཆས་ཏེ་བླ་མ་ཆེན་པོ་ལ་ཞུས་པས་ཆོས་མཁས་པ་ནི་ད་ལྟ་རྒྱ་གར་དུ་མ་ཟད་འཛམ་བུའི་གླིང་ན་ཡང་ང་བས་ལྷག་པ་ཡེ་མེད་པ་ཡིན། བསོད་སྙོམས་པ་ཁ་ཆེ་པཎྜི་ཏ་བྱ་བ་བཙུན་པ་དང་འདོད་པ་ཆུང་བས་ཁྱད་པར་དུ་འཕགས་པ་གཅིག་ཡོད་དེ། དེ་ནི་ཁོང་རང་གི་ཐུགས་དམ་མང་པོས་དུས་འདའ་བས་ཆོས་མང་པོ་ཞུ་ས་མེད། དེ་མིན་པ་པཎྜི་ཏ་སུ་མཁས་པའི་ང་རྒྱལ་གཏོང་ཡང་ཤྲཱི་རྣམ་གཉིས་མ་གཏོགས་པ་མེད་ཟེར་བ་ཡིན་ཏེ། དེའི་ཟླ་བོ་གཅིག་ང་ཡིན། རྣལ་འབྱོར་པའི་གྲུབ་ཐོབ་མི་ཏྲ་ཡོ་གི་བྱ་བ་རྒྱལ་པོའི་བླ་མ་གཅིག་ཡོད་དེ། དེ་ལྟ་རུ་ཕྱིན་པས་མཐོང་རྒྱུ་མེད། དེ་མིན་སངས་རྒྱས་ཀྱི་བཞུགས་གནས་ཡིན་པས་རྡོ་རྗེ་གདན་ལ་སོགས་པ་མཐོང་ན་སྒྲིབ་པ་འཛད་པ་ཙམ་ཡིན། འོན་ཀྱང་བོད་བྱ་བ་མིང་སྐམ་ལ་དགའ་བ་ཡིན་པས་ད་ལོ་ཙམ་སོང་དང་ཕྱིས་རང་ཅག་དྲན་པར་འོང་གསུངས།
ཀུ་མ་རི་ཀཱིརྟི་བྱ་བ་མཁས་པ་ལོ་ཙཱ་བ་གཅིག་བལ་ཡུལ་དུ་ཚད་པས་ཐེབས་ནས་ངེད་ཅག་བོད་བཙུན་བཞི་གྲྭ་གཅིག་ལ་གཏོར་མ་བཅོལ། ཁོའི་ན་ཚའི་རྣམ་འགྱུར་མཐོང་བས་སྙིང་རྗེ་དྲག་པོ་སྐྱེས། སྨོན་ལམ་ཡིད་བཞིན་གྱི་ནོར་བུ་བྱ་བ་དེ་ཚར་གཅིག་བཀླགས་པས་དེ་སུས་མཛད་པ་ཡིན་ཟེར། ཁོ་བོས་སྐྱིད་གྲོང་ནས་བལ་ཡུལ་དུ་འོང་ཁར་བརྩམས་པ་ལགས་སྨྲས་པས་སྐྱེས་བུ་དམ་པ་ཁྱེད་དེ་ཙུག་ཡིན་པར་མ་བསམས། བླ་མ་པཎ་ཆེན་གྱི་དྲུང་ན་བོད་ཀྱི་བཙུན་པ་བཞིན་ལེགས་པོ་གཅིག་འདུག་ཟེར་བ་དེ་ཁྱེད་ཡིན་པར་འདུག སྨོན་ལམ་དེ་ཐེངས་གསུམ་ད་དུང་འདོན་པར་ཞུ་ཟེར། ཡང་ཐེངས་གཉིས་བཏོན་པས་མཇུག་ཏུ་དགའ་དྲགས་ནས་མཆི་མ་ཤོར་བྱུང་། རྒྱལ་བུ་བྱོན་ཀར་བྲམ་ཟེ་རྒས་ཟེར་བའི་དཔེ་བྱུང་། ད་ནི་ང་འཆི་བར་འདུག་པས་སོང་ལོང་མེད། ཆོས་འདི་འདྲ་ཞིག་འཚོལ་འདོད་པ་ཡིན་ཏེ་ཟེར།
དེ་ནས་གསེར་གྱི་སེ་བ་ཉི་ཤུ་རྩ་གཅིག་ཕུལ། ཐུགས་ལ་བཏགས། ངས་ཆོས་མངོན་པ་མང་པོ་བསླབས་པ་ཡིན་པས་འཆི་བའི་ལས་སྟོབས་དང་ལྡན་པ་བྱ་བ་བཤད་ཡོད་ཟེར། ཚིགས་སུ་བཅད་པ་དུ་ཡོད་ཟེར་བ་ལ་ཚིགས་སུ་བཅད་པ་བརྒྱད་ཅུ་ཙམ་བདོག་སྨྲས། ཡང་འདྲ་མིན་གྱི་ཁ་བསྐངས་ནས་ཚིགས་སུ་བཅད་པ་རེ་རེ་ལ་འདྲ་མིན་རེ་རེ་འབུལ་ཟེར་ནས་བརྒྱད་ཅུ་ཐམ་པ་ཕུལ་ལོ། ། དེ་ནས་ཁོང་གིས་ངའི་ཁ་ཆེམས་ཀྱི་སྙིང་གཏམ་གསུམ་པོ་འདི་སེམས་ལ་ཞོག་ཟེར། གསུམ་པོ་དྲིས་པས་བླ་མ་པཎ་ཆེན་འདི་ལྷ་ཁང་གཅིག་བཞེངས་འདོད་ཡོད་པས་བོད་དུ་སྤྱན་འདྲེན་འོང་གིས། ཅིས་ཀྱང་སྤྱན་དྲོངས་ཤིག པཎྜི་ཏ་རྐྱང་པ་མ་ཡིན་སྒྲུབ་པ་པོ་ཁྱད་པར་ཅན་ཡིན། རྗེ་མཻ་ཏྲ་ཡོ་གི་བྱ་བ་གདམས་དག་ངོ་མཚར་ཅན་གཅིག་ཉམས་སུ་ལེན་ཞིང་ཡོད་པས།
བཙུན་མོའི་འཁོར་མང་ཡང་མ་དད་པ་ཡེ་མ་བྱེད། འདི་ནས་གཞན་དུ་འགྲོ་འདོད་ན། ཇོ་མོ་བྲམ་ཟེ་མོ་རྒན་མོ་དེ་ལ་འབྲལ་སྔགས་རྗེད་མེད་བྱ་བ་ཡོད་པས་ལྷ་མོ་འོད་ཟེར་ཅན་ལ་གསོལ་འདེབས་བྱེད་པ་གལ་ཆེའོ་ཞེས་ཟེར། དེ་ཁོ་ན་བཞིན་བྱས་པས་ཕྱིས་བརྟགས་ཤིང་དཔྱད་པས་ཤིན་ཏུ་དྲིན་ཆེ་བར་བྱུང་འདུག་པས་གོ་བཙང་བ་ཡིན་ནོ། ། དེར་དཔོན་གཡོག་བཞི་ཆས་ཏེ། སྒོམ་ཆེན་པ་བཟང་པོ་དགེ་སློང་རྡོར་ཤེར་བྱ་བ་དང་། སྟོན་པ་ཕར་ཕྱིན་དང་ཚད་མ་ཤེས་པ་ཆོས་འཕེལ་བྱ་བ་དང་། ཡོན་ཏན་ཆེ་ཞིང་ཇོ་བོ་བཟང་བ་ཇོ་སྲས་ཉི་མ་བསོད་ནམས་བྱ་བ་དང་གསུམ་གཡོག་ལ་ཆས་སོ། །

ཇོ་སྲས་ཉི་མ་དེ་འཕགས་པ་འཇའ་མ་ལི་ལ་གསོལ་བ་འདེབས་ཟེར་ནས་དེར་སོང་བས། རྒྱ་གར་དུ་འགྲོ་བ་མི་བཟང་བོད་དུ་སློབ་དཔོན་གྱི་རྒྱགས་ལེན་དུ་འགྲོ་ལགས་སམ་ཟེར། འོ་ན་རུང་གིས་རྒྱགས་བལ་ཡུལ་དུ་སླེབས་པ་དང་རྒྱ་གར་ནས་ལོག་པ་དུས་འཛོམ་བྱའོ་ཞེས་གླེང་། དཔོན་གཡོག་གསུམ་པོས་ལུན་ཏི་ལྷ་ཁང་དུ་ཉེ་བ་ན་རིགས་ངན་བུ་མོ་རྡོ་རྗེ་རྣལ་འབྱོར་མའི་རྟེན་ལ་ཐིམ་པ་སྐུ་བྱིན་རླབས་ཅན་ཡོད་པ་ལ་མཆོད་ཆུང་བྱས་ནས་ཀ་ཆ་ཀུན་དྲིལ་ཏེ་ལམ་གྱི་སྣ་ཁྲིད་པའི་ཨ་ཙ་ར་པི་ཤཥྚ་བྱ་བ་ལ་བསྐུར་ཟིན། སྐ་རགས་བཅིངས་པ་མ་བཀྲོལ་བར་གཉིད་དུ་སོང་བའི་རྨི་ལམ་དུ། བུད་མེད་གཞོན་ནུ་གོས་དམར་གྱོན་པ། གཟུགས་མཛེས་ལ་མྱ་ངན་གྱི་ཆ་བྱད་ཅན་སྔར་ངོ་མི་ཤེས་པ་གཅིག་སྐྲས་གདོང་པ་ཅུང་ཟད་གཡོགས་ནས་མི་ཕོད་པའི་ཚུལ་དུ་བྱས་ཏེ། ལམ་རིང་ནས་འོངས་པས་ཐང་ཆད་ཆད་འདྲ་བ་གཅིག་ཕུ་ཕུ་ཟེར་ཏེ་མདུན་དུ་ཁ་བུབ་ཏུ་འགྱེལ་ནས་ངུ་ཞིང་འདུག ཅི་ཉེས་སྨྲས་པས། མིང་པོ་ཁྱོད་རྒྱ་གར་དུ་འགྲོ་ན་ཕྱིས་མི་བཟློག་པར་འདུག་པ་ཟེར་ཞིང་སྐང་འདར་འདར་སྨྲའོ། ། དེ་མ་ཐག་གཉིད་སད་ནས་བསམས་པས།
འདི་ནི་ཁོ་བོ་ལ་ཕན་འདོགས་པའི་ལྟས་ཆེན་པོ་གཅིག་ཡིན་ངེས་པས་རྨི་ལམ་ལ་གཟའ་གཏད་མེད་ཀྱང་འཁྲུལ་སྣང་འཁྲུལ་ངོར་བདེན་པས་རྒྱ་གར་དུ་མི་འགྲོ་དགོས་པ་ཡིན་ནོ་སྙམ་སྟེ་བློ་འགྱུར་རོ། ། གྲོགས་པོ་རྣམས་གཉིད་སད་པར་བྱས་ཏེ་བློ་འགྱུར་བར་སྨྲས་པས་སྟོན་པ་དེ་ན་རེ་དེ་ཙུག་རང་ལེགས། ངེད་ཀྱིས་དེ་སྐད་བྱས་ན་འགྲོ་མི་ནུས་པར་སོང་གིས་དོགས་ནས་སྨྲ་མ་ནུས། པཎྜི་ཏ་འདི་འདྲའི་མཁས་པ་ཐུགས་ལ་འདོགས་པ་ཕ་གིར་མི་རྙེད་ཟེར། སྒོམ་པ་ན་རེ་རྡོ་རྗེ་གདན་དུ་ཆས་ནས་འགྲོ་མ་ནུས་པ་ངོ་ཡང་ཚ། བདག་ནི་འདི་ཀ་ལྟར་ཤི་སྐྱིད་ཀྱིས་མགོ་བོ་ཕོག་ཀྱང་འགྲོ་ཟེར། སྔར་སྣ་ཁྲིད་པ་ལ་གསེར་བསྐུར་བ་ཀུན་བལ་པོའི་བང་ཆེན་པ་ལེན་དུ་བཏང་བས་ཀ་མ་ཐ་རི་ནས་ཚུར་བསྐྱུར་བྱུང་། ཁོང་ཚོས་འགྲོ་མ་ནུས་པ་ལ་ཧ་ཧ་མང་པོ་བྱས་སྐད། དེ་ནས་ཕམ་མཐིང་གི་ལམ་ནས། བླ་མ་དཔྱལ་ལོའི་གཅུང་པོ་དགེ་བཤེས་ལྔ་རྩེ་བྱ་བ་ལ་སོགས་པ་མི་སུམ་ཅུ་རྩ་ལྔ་ཙམ་པི་ཤིཥྚ་དང་བཅས་པ་དང་།
ཏི་ར་ཧུ་ཏི་རྒལ་བའི་བར་དེར་ཤི་སྐྱིད་ཀྱི་ཇག་པ་བྱུང་ནས་ཐམས་ཅད་མ་ལུས་པར་བསད། སྔོན་བོད་སོང་བ་རྣམས་ཀྱི་རྣ་ཐོས་ལ་གསེར་མིད་ན་མི་རྙེད་བྱ་བ་དང་། བཤང་ལམ་དུ་བཅུག་ན་ཕན་བྱ་བ་ལག་ལེན་ལ་བཏབ་པ་བྱུང་ནས། ལུས་ཐམས་ཅད་དུམ་བུར་བཏུབ་གསེར་ཡོད་དམ་ཟེར་ཞིང་རྒྱུ་མ་བདས་སྐད། དེ་ནས་ཟླ་བ་གཉིས་ཙམ་ནས་ཙ་མི་བའི་འབུལ་སྐྱེལ་བ་གསེར་དང་དར་ཟབ་ཀྱི་ཁུར་མང་པོ་སོང་བས་ཀྱང་སཱ་ར་ཅུང་མ་རྒལ་བར་བསད། ཡང་ཟླ་བ་འགའི་འོག་ཏུ་ལམ་གཞན་གཅིག་ནས་ཕྱིན་པས་ཐར་རོ་ཟེར་ནས་སྔོན་ལ་ལམ་གྱི་སོ་བྱ་བ་བརྫངས་པས་ཀྱང་ཏམ་ཤི་ལིས་གཏུབས་ཏེ་བསད། དེ་ནས་ལམ་འགགས་པས་འགྲོ་ས་མ་རྙེད་དེ། བླ་མ་པཎ་ཆེན་ཉིད་ཀྱི་ཞབས་རྡུལ་བསྟེན་ནོ། ། སྡེ་སྣོད་གསུམ་གྱི་དོན་དྲིལ་བའི་བསྟན་བཅོས་མདོར་བསྡུས་ཤིག་རྩོམ་པར་ཞུས་པས། རྒྱལ་བའི་ལམ་འཇུག་ཅེས་བྱ་བ་སྤྱོད་འཇུག་བས་ཆེ་བ་གཅིག་མཛད་དེ།
དགེ་སློང་མཁས་པ་ལོ་ཙཱ་བ། ། བྱམས་དཔལ་ཞེས་བྱ་དོན་ཆེན་གཉེར། ། དེ་ཡིས་གུས་པར་བསྐུལ་བ་དང་། ། ཞེས་བྱ་བ་བཞུགས་སོ། ། དེ་ལ་སྤྲོ་བ་བསྐྱེད་ནས། མངོན་རྟོགས་རྒྱན་གྱི་འགྲེལ་བ་འདི་ཧ་ཅང་ཞལ་མི་གསལ་བས་རྒྱས་པ་གཅིག་མཛད་པར་ཞུས་པ་དང་། འདི་ཁམ་ཆེ་བས་དཀོན་མཆོག་ལ་གསོལ་བ་དྲག་ཏུ་གདབ་དགོས་གསུངས་ནས་འཕགས་པ་བྷུ་གཾ་ལ་མཆོད་པ་བཟང་པོ་གཅིག་མཛད། ཞག་གསུམ་གསོལ་བ་བཏབ་པས་བལྟས་བཟང་གསུངས་ནས་ཤེས་རབ་སྒྲོན་མའི་ཕྲེང་བ་མཛད། སྐབས་སྐབས་སུ་ཞུ་འབུལ་དང་གཏང་རག་མང་དུ་བཏང་སྟེ་ཡོངས་སུ་རྫོགས་པར་བརྩམས་སོ། ། པཎྜི་ཏ་དེ་བ་ཤྲཱིས་དེའི་དཔེ་བླངས་ཤིང་སྒྲ་སྐྱོན་དོན་སྐྱོན་བསྐལ་པ་རྣམས་ཀྱང་དེ་མ་ཐག་ལན་བཏབ་ནས་ལེགས་པར་གཏན་པ་ཕབ།
ད་ཊཱི་ཀ་བྱེད་གསུངས་པ་ཡིན་པ་ལ་བོད་དུ་འགྲོ་དགོས་པ་དང་ཐུག་པ་དང་། རྗེ་བཙུན་མཻ་ཏྲ་བྱོན་པས་དེའི་སྐུལ་འདེབས་བྱ་བ་མ་བྱུང་། ཕྱིས་པཎྜི་ཏ་བི་མ་ལ་རཀྵ་ཏ་བྱ་བས་ཞུས་ཏེ་བརྒྱད་སྟོང་པ་ཙམ་གཅིག་བྱུང་སྐད། དེ་བསྒྱུར་བའི་འདུན་པ་ཡོད་པས་ཕྱིས་ཡུན་རིང་པོ་ལོན་པ་ན་ཡང་། པཎ་ཆེན་ལན་གཉིས་སུ་སྤྱན་དྲངས་པར་བརྩམས་ཏེ། ཕྱིས་པཎ་ཆེན་བོད་དུ་ནི་མི་འབྱོན། སྐྱིད་གྲོང་ཙམ་དུ་འབྱོན་སྲིད་དམ་སྙམ་ནས་ཞུ་འབུལ་དུ་བཏང་བ་ལ། རྗེ་པཎ་ཆེན་འདས་པར་ཐོས་ནས་སྦར་སྒོ་ནི་ལོག་བྱུང་། དེའི་དུས་སུ་བླ་མ་ཆེན་པོ་པཎ་ཆེན་དེ་ཉིད་ཀྱི་དྲུང་དུ་ལོ་ཁྱུད་མོ་གསུམ་ལོན་པ་ད་དེ་ལྟད་མོ་བཞི་མཐོང་། མཆོད་པ་གསུམ་མཐོང་བས་ཕྱིའི་སྣང་བས་མཚོན་ཏེ།
ནང་རིག་པ་ལ་ངེས་པའི་ཤེས་པ་བླ་མ་དམ་པར་གྱུར་བ་བདུན་བྱུང་ངོ་། ། ལྟད་མོ་བཞི་ནི་བལ་ཡུལ་ཡམ་བུའི་གྲོང་ཁྱེར་དུ་ཧོར་ཁུང་ཡ་ཙ་བྱ་བ་ལྷ་ཀླུ་མི་གསུམ་གྱི་གཟུགས་བརྙན་ལོ་རྒྱུས་ཅན་སྣ་ཚོགས་ཀྱི་ཆོ་འཕྲུལ་གྱིས་ཁྲོམ་སྐོར་བའི་ལྟད་མོ་ཅིག་ཡོད། དེ་མཐོང་བས་སྣང་པ་གཞའ་བཀྲའི་རི་མོ་འདི་རང་སེམས་ཀྱི་རྣམ་འགྱུར་དུ་ལྷན་གྱིས་གོ་བའི་ངེས་ཤེས་སྐྱེས། རྗེ་པཎ་ཆེན་ལ་གསང་འདུས་ཀྱི་དབང་བསྐུར་ཞུས་པའི་ཚེ། སྣོད་བཅུད་ལྷར་དག་པའི་བྱིན་རླབས་ཐོག་མར་མཛད་པ་དེའི་ནུས་པར་བྱུང་ངོ་། ། ཡེ་རང་གི་གྲོང་ཁྱེར་དུ་བྷུ་ཀཾ་ཡ་རྩེ་བྱ་བ་ཤིང་རྟའི་འཁོར་ལོ་ལ་བརྟེན་ནས། འཕགས་པ་ཐུགས་རྗེ་ཆེན་པོ་སྤྱན་དྲངས་ཤིང་གྲོང་ཁྱེར་པ་རྣམས་ཕྱག་དང་མཆོད་པ་བྱེད་དུ་འཇུག་པའི་ལྟད་མོ་གཅིག་ཡོང་། དེ་མཐོང་བས་སེམས་རྟེན་ཅིང་འབྲེལ་བའི་འཁྲུལ་འཁོར་གྱིས། ལས་བདེ་སྡུག་དུ་མ་བྱེད་པར་གོ་བའི་ངེས་ཤེས་སྐྱེས། རྗེ་པཎ་ཆེན་ལ་དུས་འཁོར་གྱི་དབང་བསྐུར་ཞུས་པའི་ཚེ།
འཁོར་བ་ཡེ་ཤེས་ཀྱི་ལྷར་གསལ་བའི་བྱིན་རླབས་ཐོག་མར་མཛད་པ་དེའི་ནུས་པར་བྱུང་ངོ་། ། ཁོ་ཁོམ་དང་གུ་ལང་གི་གྲོང་ཁྱེར་དུ་མར་ཡ་རྩེ་བྱ་བ་སྒྱུ་མ་བསང་གསོའི་རྟེན་འབྲེལ་གྱིས་ཆུ་མིག་ཤར་ནུབ་གཉིས་སུ་སོ་སོར་སྔགས་བཏབ་ནས། ནུབ་ཀྱི་ཆུ་མིག་ནས་ཆུ་འཐུངས་ནས་ཤི་བ་ལ། ཤར་གྱི་ཆུ་མིག་ནས་ཆུ་འཐུངས་བས་སོས་པར་འགྱུར་བའི་ལྟད་མོ་གཅིག་ཡོང་། དེ་མཐོང་བས་ཡིད་འགྱུ་བ་སྣ་ཚོགས་ཡུལ་དང་བཅས་པ་འདི་གང་ལྟར་སྣང་ཞིང་ཅིའི་རྣམ་པར་ཤར་ཡང་དོན་ལ་སྐྱེ་འགག་སྤུ་རྩེ་ཙམ་ཡང་བྱེད་པ་པོ་མེད་པར་གོ་བའི་ངེས་ཤེས་སྐྱེས། རྗེ་པཎ་ཆེན་ལ་བདེ་མཆོག་གི་དབང་བསྐུར་ཞུས་པའི་ཚེ་བདེ་མཆོག་ལྷན་སྐྱེས་ཀྱི་ཡེ་ཤེས་འབེབས་བའི་བྱིན་རླབས་ཐོག་མར་མཛད་པ་དེའི་ནུས་པར་བྱུང་ངོ་། ། མཐིལ་གྱི་གྲོང་ཁྱེར་ཕལ་ཆེ་བར་དི་པཾ་ཀ་རའི་ཡ་རྩེ་བྱ་བ། དེ་བཞིན་གཤེགས་པའི་སྐུ་གཟུགས་གྲོང་ཁྱེར་དུ་གཤེགས་པ་ལ་སྐྱེ་བོ་སོ་སོར་མཆོད་བསྟོད་བྱེད་པ་གཅིག་ཡོང་། དེ་མཐོང་བས་ཆེད་དུ་འབད་རྩོལ་མེད་ཀྱང་གཞན་སྣང་ལ་བསོད་ནམས་ཀྱི་དབང་གིས་སྦྲུལ་པའི་འཕྲིན་ལས་མཛད་པར་གོ་བའི་ངེས་ཤེས་སྐྱེས། རྗེ་པཎ་ཆེན་ལ་ཀྱཻ་རྡོ་རྗེའི་དབང་བསྐུར་ཞུས་པའི་ཚེ་བདེ་སྟོང་འོད་གསལ་དུ་འབར་བའི་བྱིན་རླབས་ཐོག་མར་མཛད་པ་དེའི་ནུས་པར་བྱུང་ངོ་། །
མཆོད་པ་གསུམ་ནི་ཡང་འཕགས་པ་རང་བྱུང་གི་མཆོད་རྟེན་ལ་ལོང་བས་མར་མེ་ཕུལ་བས་མིག་གིས་མཐོང་བ་འདུག དེ་མཐོང་བས་བསམ་སྦྱོར་དམ་པའི་དགེ་བས་ཅི་བསམས་འགྲུབ་པའི་ངེས་ཤེས་སྐྱེས། འཕགས་པ་ཤིང་ཀུན་གྱི་མཆོད་རྟེན་ལ་འཁྲུལ་འཁོར་གྱི་གདུགས་བཀལ་བས་རང་ཉིད་སྟེང་དུ་འགྲོ་མ་དགོས་པར་སྟེང་གི་མཐོན་པོར་སླེབ་འགྲོ་བར་འདུག དེ་མཐོང་བས་ཐབས་ལ་མཁས་པའི་ལམ་གྱི་བྱ་དཀའི་ཚོགས་ཆེན་པོ་ཚེགས་ཆུང་ངུས་འགྲུབ་པར་ངེས་ཤེས་སྐྱེས། གུ་ལང་གསེར་ཁང་གི་ཚོགས་རྟེན་ལ། གསེར་ཕྲེང་བཏགས་བས་དགྲ་ལས་རྒྱལ་བ་བྱུང་། དེ་མཐོང་བས་དོན་དུ་བདེན་པ་མེད་ཀྱང་འཁྲུལ་པའི་ནུས་མཐུས་ཀུན་རྫོབ་ཏུ་མི་བསླུ་བའི་ངེས་ཤེས་སྐྱེས་སོ། ། དེ་ནས་རིམ་གྱིས་འབྱར་དུ་སོང་སྟེ། མཆུའི་ཟླ་བ་གང་པོ་ལ། རྗེ་བཙུན་མཻ་ཏྲ་ཞེས་བྱ་བ།
བྷུ་ཀཾ་དུ་བྱོན་ནོ་ཟེར་བ་ཅིག་ཐོས་པས་སྒྲ་སྐད་ནི་ཆེས་ཏེ་ཐེ་ཚོམ་ཟ་བར་བྱུང་། དེ་ནས་རིང་པོ་མ་ལོན་པར་གཏམ་རིམ་པ་རིམ་པར་བྱུང་སྟེ། རྗེ་མཻ་ཏྲ་ཡོ་གི་བྱ་བ་ཁྱེའུ་གཞོན་ནུའི་ཆ་བྱད་ཅན་མི་རང་མ་ཡིན་པར་ལྷའི་རྣམ་པ་གཅིག་འདུག་པས་འཕགས་པ་རང་བྱུང་གི་མཆོད་རྟེན་བསྐོར་དུ་སོང་། དེའི་འོག་ཏུ་གུ་ལང་གསེར་ཁང་བྱ་བ་མུ་སྟེགས་ཀྱི་རྟེན་སྒྲ་ཅན་གཅིག་ཡོད་དེ། མུ་སྟེགས་ཀྱི་ལྷ་རྟེན་རྡོ་ལས་རང་བྱུང་བ་མི་གང་ཙམ་པ་ས་ལ་འཕགས་ཏེ་ཐོན་པ། ཕྱོགས་བཞིར་ཞལ་བཞི་ཕྱག་བརྒྱད་ཡོད་ཅིང་དྲུང་དུ་ཕྱིན་ན་འཇིགས་ཀྱང་འཇིགས་ལ་སྤྲོ་བ་ཡང་སྐྱེ་བ་ཞིག་ཡོད། དེ་ལ་གསེར་གྱི་རྒྱ་ཕིབས་ཉིས་རིམ་བརྩེགས་པའི་སྟེང་ན་གསེར་གར་བུའི་གན་ཇི་ར་བཙུགས། བྱང་གི་ངོས་ན་ལྕགས་ཀྱི་སྡོང་པོ་ལ་རྩེ་གསུམ་པའི་གཟུགས་ཆེན་པོ་གཅིག་ཡོད་པ། ཕྱོགས་ཀྱི་སྒོ་བཞི་ན་ཁྲོ་ཆུའི་སེང་གེ་ཆེན་པོ་གཉིས་གཉིས་སྒོ་སྲུང་གི་ཚུལ་དུ་ཡོད་དོ། ། རེ་ཞིག་ན་གན་ཇི་རའི་རྩེ་མོར་རྗེ་མཻ་ཏྲས་སྐྱིལ་ཀྲུང་མཛད་དེ།
མུ་སྟེགས་ཀྱི་རྣལ་འབྱོར་པ་ང་རྒྱལ་ཅན་ཡོད་པ་ལྟ་སྟངས་ཀྱིས་བཀུག་ནས་རྩོད་པ་བྱས་པས་ཕམ་པར་མཛད། སླར་ས་ལ་བབས་ནས་བརྟུལ་ཞུགས་སྣ་ཚོགས་མཛད་པས། མུ་སྟེགས་ཀྱི་ནུས་མཐུ་ཐོབ་པར་གྲགས་པའི་ཙཀྲ་བར་ཏི་ཚེ་ཆུང་བྱ་བ་ཏ་པ་སི་རལ་པའི་ཅོད་པན་ཆེན་པོ་བཅིངས་པས་སྤྱོ་བ་བྱས་ཏེ་ལྷ་ལ་ཕྱག་འཚལ་བར་བསྒོ་བ་དང་། ཕྱག་ཐལ་མོ་བརྡབས་པས་སྒོ་ཕྱེ་སྟེ་འདུད་པར་བརྩམས་པས་ལྷ་རྟེན་འདར་བར་གྱུར། གློ་བུར་དུ་ས་གཡོས་པ་ཡང་བྱུང་། མེ་ཏོག་དམར་པོའི་ཆར་ཆེན་པོ་ཡང་བབས་སྐད། དེའི་རྣམ་ཐར་རྒྱ་གར་བ་དང་བལ་པོ་མང་པོས་རྗེ་པཎ་ཆེན་ལ་བསྙད་པ་དང་། དེ་ནི་རཱ་ཛ་གུ་རུ་ཡིན་ན་ངའི་བླ་མ་ཡིན་པས་ལྟར་འདོང་ངོ་། ། གསུངས་སྟེ་ངོ་ལིའི་ཆས་བྱས། མཆོད་པ་མང་པོ་ཡང་བཤམས་ནས་མཇལ་དུ་ཕྱིན་པས་མཉེས་ཏེ་ཕན་ཚུན་དགྱེས་དགྱེས་མང་པོ་མཛད་པར།
དེའི་རྗེས་ཁོ་ན་ལ་ངེད་ཅག་མི་བཞིས་ཕྱིན་པ་ལས། ཕྱུགས་བདག་རང་བྱུང་དེའི་སྒོ་བྱང་ཕྱོགས་ངོས་ནས་བྱུང་བའི་རི་ཤིན་ཏུ་ཉམས་དགའ་ཞིང་ཡངས་པ་ནགས་ཀྱི་དཀྱིལ་མཐོངས་ཨཾ་བཱ་ར་བཱ་རི་བྱ་བའི་ནགས་ཐོ་རེ་བ་གཅིག་ན་བསིལ་ཁང་ལྡིང་མ་ལྡིང་ཐོག་ཅིག་ཡོད། དེའི་སྟེང་དུ་སྐུ་གཅེར་བུ་སྨད་དཀྲིས་རས་ཁྲ་བོས་བཅིངས་པ། ལྷའི་རྣམ་པ་ལྟར་ཤིན་ཏུ་མཛེས་ཤིང་ཡིད་དུ་འོང་བ། སུས་མཐོང་ཡང་ཡིད་མི་འཕྲོག་པ་གཅིག་ཀྱང་མེད་ལ། རྡོ་རྗེའི་གླུ་མགུར་ངང་གིས་ལྡིར་བ། ཐིག་ལེ་གསུམ་གྱིས་མཚན་ཞིང་རྡོ་རྗེའི་ཤིང་སྟན་མཆན་ཁུང་གཡོན་ན་འཛིན་པ། སྟོན་གྱི་སྐར་མའི་ནང་ན་ཟླ་བ་རྒྱས་པ་ལྟར་བཞུགས་འདུག ཤིང་ཁྲི་གསར་པའི་སྟེང་ན་རླུང་གཡབ་ནེའུ་ཚོའི་གཤོག་པ་ལྟར་སྔོ་བས་གཡོབ་པ་དང་། དར་ཟབ་དང་རས་སྔོན་དམར་ལ་སོགས་པ་དང་།
འདྲ་མེན་སེ་ཀ་གོ་ལ་དང་གུ་པ་ལ་སོགས་པ་ཆར་དུ་འབེབས་པ་མཐོང་། དེ་ཉིད་ཀྱི་ཚེ་ཞལ་བྱང་ཕྱོགས་སུ་གཟིགས་འདུག་པ་ལ་རྟེན་འབྲེལ་ཟབ་པར་གོའོ། ། ཞལ་མཐོང་བ་ཙམ་གྱིས་སྣང་བ་འགྱུར་ཏེ་མིའི་འདུ་ཤེས་ནི་མ་སྐྱེས། རྒྱུ་མཚན་གང་ཡང་མེད་པར་རྗེ་བཙུན་མཻ་ཏྲ་ཡིན་མིན་ལ་ཐེ་ཚོམ་མེད་པར་ཡིད་ཆེས་པ་གཅིག་བྱུང་། སེམས་དགའ་ཞིང་མི་ཕོད་པས་ཕངས་སེམས་གསུམ་སྐྱེས། ཚིག་འབྲུ་བཞི་པོ་འདི་ཡང་སེམས་ལ་ཤར་ཏེ། ཚིམ་ལ་མ་ཚིམ་འདར་འདར་པོ། ། ཞེ་ལ་དལ་ཞིང་འཕྲལ་དུ་གཡོ། ། སྤྲོ་བས་ཁྱབ་ཅིང་བ་སྤུ་འཁྲུག ། ཙབ་ཙབ་འཕྲོ་ལ་མཆི་མ་རྐུ། །
དེ་ཀའི་ངང་ལ་སྤོབས་པ་བསྐྱེད། ། ཏཾ་པོ་ལ་སྤར་གང་ཁྱེར་ནས་ཞབས་དྲུང་དུ་བཏུད་དེ་འཕྱག་འཚལ་བ་དང་། ཀྵེ་མ་ཀུ་ཤ་ལ་…ཁམས་བཟང་ངམ་ཞེས་དྲིས་མ་ཐག ཨ་ཨི་ཤ་ཨ་ཨི་ཤ། …ཚུར་ཤོག ཚུར་ཤོག ། སཱ་དྷུ་སཱ་དྷུ་…ལེགས་སོ། ། ལེགས་སོ།། ཞེས་གསུངས། ཏཾ་པོ་…སོ་རྩི་ལ་ཞལ་དུ་གསོལ་འཕྲོ་ལག་ཏུ་བྱིན།
ཁར་བཅུག་པས། སྔར་ཡོང་མ་མྱོང་བའི་བདེ་གསལ་མི་རྟོག་པ་སྐྱེས། སེམས་ཁྲལ་དུ་ཁ་མང་བྱུང་ཡང་། ཨ་ཏྲ་བྷ་ཏྲ་ཧོ་ཡི་…འདིར་བཟང་པོར་འགྱུར་གསུངས། དེ་ནས་ཉིད་ཀྱི་ཞབས་ཀྱིས་བཏུད་དེ། སྤྱི་བོར་བཞག་ནས་མ་ཞུས་པར་ཆོས་དྲུག་ཚན་གསུམ་པ་གསུངས་སོ། ། སྐྱེ་བོའི་ཚོགས་བསམ་གྱིས་མི་ཁྱབ་པས་ཁོར་ཡུག་ཏུ་བསྐོར་ཡོད་ཀྱང་ཁོང་ཚོའི་རྣ་བའི་ཡུལ་དུ་མི་འགྱུར་བའི་ཐབས་ཡོང་གསུངས་སོ། ། དེ་ཙམ་གྱིས་མཇལ་བ་དོན་ཡོད་པར་བྱུང་བས་དགའ་མགུ་རངས་པ་མ་བཅོས་པར་སྐྱེས། ཕྱག་བཙལ་ནས་བསྐོར་བ་མང་དུ་བྱས་ཀྱང་གོམ་པ་གར་བཞག་ཆ་མེད་པ་ལྟ་བུ་བྱུང་ངོ་། ། རྗེའི་ལྷ་ཁང་ནས་རང་གི་བྲང་ཁང་དུ་འོང་བའི་ལམ་དུ་ཚིགས་བཅད་བྱས་ཏེ།
ཁོང་རྒྱ་གར་མཐིལ་གྱི་གྲུབ་ཐོབ་དང་། ། བདག་བོད་ཡུལ་མཐིལ་གྱི་གནུབས་སྟོན་གཉིས། ། བར་བལ་པོའི་མཐིལ་དུ་ཐུག་གིས་མཇལ། ། རང་སེམས་ཀྱི་མཐིལ་དུ་སངས་རྒྱས་སྤྲད། ། ལག་རྗེས་བྱས་པའི་མཐིལ་དུ་བཟང་། ། དལ་འབྱོར་གྱི་དཀྱིལ་དུ་དོན་ཆེན་འགྲུབ། ། འགྲོ་དོན་གྱི་དཀྱིལ་དུ་འགྱུར་བའི་རྟགས། ། གྲོས་འདུན་མ་བསམས་པའི་མཐིལ་དུ་ཐལ། ། ཞེས་མཐིལ་ཟུང་བཞི་ཡ་བརྒྱད་བརྗོད་དོ། ། དེ་ནས་ལོ་རིལ་པོ་གཉིས་སུ་རྗེ་པཎ་གྲུབ་གཉིས་ཀའི་དྲུང་དུ་ཕར་འགྲོ་ཚུར་འགྲོ་རེ་མོས་སུ་གཞུང་དང་གདམས་པ་རྣམས་ཀྱི་སྤྲོས་པ་བཅད།
སྐབས་སྐབས་སུ་གསེར་གྱི་མཎྜལ་ཕུལ། མཆོད་པས་མཉེས་པར་བྱས། རྗེ་བཙུན་རྣལ་འབྱོར་གྱི་དབང་ཕྱུག་མ་ལ་པཎྜི་ཏ་ལ་ཆོས་ཞུ་བ་ལྟར་བྱ་ཐབས་མེད་པས། གཞུང་ཆུང་དང་མན་ངག་རྣམས་ཀྱི་འགྱུར་ནི་རྗེ་པཎ་ཆེན་ལ་ཞུས་ཏེ་ཐོག་མཐའ་བར་གསུམ་དུ་སྐུ་དྲིན་ཆེའོ། ། སྟོན་གྱི་སྐར་མ་སྨིན་དྲུག་གིས་ཉ་བའི་ནུབ་མོ་དབང་བསྐུར་ཆུང་ངུ་གཅིག་ཞུས་པའི་ཚེ། ཁྱོད་ཀྱི་མོས་པའི་བར་ཆད་སྤང་བའི་ཕྱིར། ལྟས་རྣམ་པ་གསུམ་དུས་གཅིག་ལ་བསྟན་གྱིས་གསུངས་ནས། སེ་གོལ་བཏོག་མཛད་ནས་གདན་ཐོག་ནས་བུམ་པའི་ཁ་རྒྱན་གྱི་སྟེང་དུ་བཞུགས་དེ་ལ་ཡེངས་པས་དེ་ན་མེད་དེ་འདི་ན་ལྟོས་ཤིག་གསུངས་ནས། ཇོ་བོ་ཁར་ས་པཱ་ཎི་ཤིང་སྐུའི་ཐུགས་ཀ་ན་བཞུགས་འདུག དེའི་དུས་སུ་བོད་དུ་ཅིས་ཀྱང་འབྱོན་པར་ཞུ་སྙམ་པ་བྱུང་བས་དེ་མཁྱེན་ནས་ཨ་བས་ས་གསུངས་སོ། །
དེ་ལྟར་གསུམ་པོ་དེ་དག་གསལ་བར་མཛད་དོ་ཟེར་སྒྲ་ལ་མ་ལྟོས་པར་མངོན་སུམ་དུ་ཡིད་ཆེས་པར་བྱུང་། དེའི་ལོ་རྒྱུས་རྗེ་པཎ་ཆེན་ལ་ཞུས་པས། ངས་ཁྱེད་ལ་མ་སྨྲས་སམ། ང་བོད་དུ་བྱོན་ན་ཁྱོད་ཀྱི་འདུན་གྲོས་ཐམས་ཅད་ལྷུན་གྲུབ་ཏུ་འོང་བས་གསོལ་བ་ཐོབ། ང་ཡང་རྗེ་བཙུན་འདིའི་བཀའ་དྲིན་གྱིས་སྐྱིད་དུ་བཅུག་པ་ཡིན་གསུངས། སངས་རྒྱས་རྣམས་ལ་བཀུར་སྟི་བྱས། ། དེ་ལ་དགེ་བའི་རྩ་བ་བསྐྲུན། ། དགེ་བའི་བཤེས་ཀྱིས་མགོན་བཅས་པ། ། འདི་མཉན་པ་ཡི་སྣོད་ཡིན་ནོ། ། ཞེས་གསུངས་པའི་ཚུལ་ཡིན་པས་ཁྱད་པར་དུ་ཐུགས་རྗེ་ཆེན་པོ་རང་ལ་གསོལ་བ་ཐོབ།
ང་ལ་མཆོད་རྫས་གཅིག་ཀྱང་སྐྱོལ་དང་། གསོལ་བ་གདབ་ཀྱིས་གསུངས་སོ། ། ཞག་གསུམ་གྱི་ནང་པར་ཚུར་ཤོག་དང་གསུངས་ནས། རྗེ་བཙུན་འདི་ལ་ཞབས་འབྲིང་བྱེད་པའི་གནོད་སྦྱིན་གཉིས་ཡོད་པ་ལ། གཅིག་གིས་ཕན་འདོགས་པར་འདུག་སྟེ། ཅིག་གིས་གེགས་བྱེད་པར་འདུག་པས། གནོད་སྦྱིན་ཀ་ལ་བྱ་བ་སྐུ་མདོག་དམར་པོ་རུས་པའི་རྒྱན་ཅན་ཁྲོ་བོའི་ཆ་བྱད་ལག་ན་ཐོད་པ་ཐོགས་པ་ཞིག་ཡོད་པས་དེ་སྙིང་རྗེ་ཆེན་པོས་ཟིན་པར་གྱིས་ལ། ཁྲག་སྣ་རྙེད་ཚད་དང་སྦྱར་བའི་མཆོད་པ་ཤོམས། རང་ཇོ་བོ་ཁར་ས་པཱ་ཎིར་གསལ་བའི་བྱིན་རླབས་གྱིས་ལ། རྗེ་བཙུན་གྱི་གཡོས་ཁང་གི་སྒོ་དྲུང་དུ་སྐྱོལ་ཞིག་གསུངས།
དེ་ཁོ་ན་ལྟར་བྱས་པས་ད་ནི་བོད་དུ་བཞུད་པའི་ཆས་མང་དུ་བྱེད་པའི་མི་མ་ཡིན་གྱི་ཟང་ཟིང་མང་ངོ་གསུངས། དེ་ནས་སྐབས་གཅིག་ཏུ་སེམས་ཅན་ལ་ཕན་པའི་ཡན་ལག་ཡིན་པས། ངས་ནད་བྱན་པའི་ལྡེ་མིག་པ་བྱ། རྗེ་འདི་ལ་གཞན་ལས་ཁྱད་པར་དུ་འཕགས་པའི་ཡི་དམ་གྱི་ལྷ་གཉིས་བཞུགས། གཅིག་ཇོ་བོ་སྤྱན་རས་གཟིགས་དབང་ཕྱུག་ཡིན་ཏེ། སྤྱིར་ནང་པ་སངས་རྒྱས་པའི་ལྷ་ཡིན། བྱེ་བྲག་ཏུ་གསང་སྔགས་ནང་གི་ཆོས་སྒྲུབ་པ་རྣམས་ལ་སྔགས། ཁྱད་པར་དུ་ཐུགས་རྗེ་ཆེན་པོ་ལ་ཐུན་མོང་གི་དངོས་གྲུབ་མང་པོའི་ཆོས་སྒྲུབ་པའི་ཡན་ལག་ཏུ་འབྱུང་བས་དེའི་ཆོས་མེད་ཐབས་མེད་པ་ཡིན། ཇོ་བོ་ཁར་ས་པཱ་ཎིས་སེམས་ངལ་གསོ་བ་བྱ་བའི་གདམས་པ་བྱ་བ་གཅིག་གནང་དགོས་པར་ཡོད། དེ་ཐོབ་ན་ཐ་མལ་གྱི་ཉོན་མོངས་པ་དང་རྣམ་རྟོག་གིས་ཐང་ཆད་པ་སོས་ནས་རིག་པ་བྱང་ཆུབ་ཀྱི་སེམས་གཉུག་མ་རང་སོ་ཟིན་པ་འོང་།
ཇོ་བོ་ཉིད་ཀྱིས་རྗེ་བཙུན་ལ་ནང་གི་ཡི་དམ་དུ་བཀའ་བསྒོ་བ་མཛད་པ་ཨེ་ཀ་ཛ་ཊི་བྱ་བ་ཡོད། དེས་གནང་བ་རྡོ་རྗེ་སྦས་པའི་གསང་ལམ་བྱ་བ་ཡོད་དེ། དེ་ཐོབ་ན་བདེ་སྟོང་གི་ཉམས་མྱོང་རང་དགར་བརྡོལ་ནས་སྣང་བ་ཆོས་ཀྱི་ཕྱག་རྒྱ་ལ་དབང་ཐོབ་པ་འབྱུང་བ་ཡིན། དེ་གཉིས་ཞུས་ཤིག་གསུངས་སོ། ། དེར་མན་ངག་གི་ཁུངས་ཆོད་ནས་ཡིད་དགའ་བ་ཚད་མེད་པ་བྱུང་། སྔར་ལོ་ཙཱ་བ་ཀུ་མ་ར་ཀཱིརྟིས་བྱིན་པའི་གསེར་གྱིས་སེའུ་ཀ་ཡི་གེ་ཅན་ཉི་ཤུ་རྩ་གཅིག་ཕུལ། དགྱེས་བཞིན་དུ་གནང་སྟེ་ཁྲིད་ཡུན་རིང་དུ་བསྐྱངས་སོ། ། དེར་འདི་ལྟ་བུའི་སྐྱེས་བུ་དང་མཇལ་བར་དགའ་བས་རང་གི་དལ་འབྱོར་ལ་ཡང་སྙིང་པོ་བླང་དགོས། ད་རེས་ཀྱི་མི་ཚེ་ལ་གཏན་གྱི་ལམ་སྣ་མ་ཟིན་ན་ཕྱིས་ཅིར་འགྱུར་ཆ་མེད་པས་དམ་བཅའ་གསུམ་བླང་དགོས་སྙམ་ནས། དེང་ཕྱིན་ཆད་དགེ་བའི་རྣམ་པ་ཅི་བྱེད་པའི་སྔོན་འགྲོར་སྙིང་རྗེས་ཀུན་ནས་བླང་བའི་སེམས་བསྐྱེད་ཀྱིས་ཅི་ཟིན་དུ་བྱེད་པར་དམ་འཆའ་བ་དང་།
དངོས་གཞི་བྱ་བྱེད་ཀྱི་ངོ་བོ་དེ་ཉིད་གཤིས་ལ་ནམ་མཁའ་ལྟར་གྲུབ་པ་མེད་པ་ཡིན་པས་མེད་པ་ལ་མེད་པའི་རང་བཞིན་དྲི་མེད་དུ་ཤེས་པ་དང་རྗེས་ལ་ལྷའི་རྣལ་འབྱོར་གྱིས་རྒྱས་བཏབ་པའི་སྣང་བ་ལམ་ཁྱེར་བསྔོ་བ་དང་བཅས་པ་ལག་ཏུ་ལེན་པ་དང་གསུམ་དམ་བཅས་སོ། ། དེ་ནས་ཤིན་ཏུ་ཐུགས་ལ་འདོགས་པར་བྱུང་བ། དེས་ཉམས་ལོངས་པར་བྱུང་ནས། བོད་ཡུལ་ན་ཐེག་ཆེན་གྱི་ཆོས་ལ་མོས་པ། འདི་དང་འདི་ལྟ་བུ་བདོག་པས་ཡུག་ཅིག་འབྱོན་པར་ཞུ་ཞེས་སྙན་དུ་གསོལ་བས་ཐེངས་འགའི་བར་དུ་ཞལ་གྱིས་མ་བཞེས། གཏོར་མ་ཡང་ཡང་བཏང་ཞིང་ངོ་ཆེན་ཡི་དམ་ལྷ་དང་ཆོས་སྐྱོང་ལ་ཞུ་ཕུལ་བས། སྐབས་སུ་བཞུད་པར་འདྲ་བའི་གསུང་བག་རེ་བྱུང་། མཇལ་ནས་ལོ་གཉིས་ལོན་པའི་རྗེས་ལ་སྟོན་གྱི་དུས་ལ་བབ་པ་ན། དབུས་འགྱུར་འཆང་གི་རྒྱལ་པོ་ཤིང་རྟ་ཅན་བྱ་བ་དེ། ཝཱ་ར་ན་སིའི་རྒྱལ་པོ་ཛ་ཡ་ཙནྡྲ་རཱ་ཛ་བྱ་བ་འཛམ་བུ་གླིང་ན་ཆེ་བ་དེའི་མག་པ་ཡིན་ཏེ་དེ་གཉིས་ཀས་ཏིར་ཧུ་ཏིའི་རྒྱལ་པོ་ན་ར་སིང་གྷ་ལ་བཀའ་ཕབ་ནས་རྗེ་བཙུན་སྤྱན་འདྲེན་བརྫངས།
ཕོ་ཉར་ལ་སྐོར་མཁན་ལ་སོགས་པ་བྱེད་པ་དམག་ཆས་པའི་རྣམ་པ་གཤིན་རྗེ་ལྟ་བུ་ལྔ་བརྒྱས་སླེབ་པ་དང་། སླར་རྒྱ་གར་དུ་གཤེགས་ཆས་མཛད་དེ། རྒྱལ་པོའི་སྙན་དུ་བྲན་གྱི་ཚིག་བཞིན་དུ་བོད་ཀྱིས་ཅི་ཡང་བྱར་མེད་པར་སོང་། ཡི་མུག་ཅིང་ག་ཆད་ཀྱང་སླར་གཤེགས་པས་འབྲལ་བ་མ་ཕོད་དེ། སྐྱེལ་ཐུང་གི་ཚུལ་དུ་ཕམ་མཐིང་གི་བར་དུ་རྗེས་སུ་འབྲངས་པ་དང་། བལ་པོའི་མཆོད་པ་སྣ་ཚོགས་ཀྱིས་བསྐྱལ་ནས་རྒྱ་གར་བའི་མཆོད་པ་སྤྲིན་བསྟིབས་པ་བཞིན་དུ་བསུ་བས་སླེབས་པ་དང་། ཟང་ཟིང་འབུལ་བ་དང་མཆོད་པ་དེ་རྣམས་རྨི་ལམ་ཡིན་ནམ་སྙམ་པ་བྱུང་ངོ་། ། ཁར་རྗེ་ཆེ་ནས་ཁང་པ་བཟང་པོ་གཅིག་གི་ནང་དུ་གཤེགས་ནས་བསུབ་པ་རྣམས་ལྟོ་བའི་སྐབས་སུ་བབ་པས་ཐང་གཅིག་ངལ་གསོ་བའི་བར་དུ་སྒོ་ནང་ནས་བརྒྱུད་པའི་རིམ་པས་ཧཾ་དུ་གྲོགས་མཆེད་ཅིག་གིས་ཐབས་བྱས་ཏེ། རྗེ་བཙུན་གྱི་དྲུང་དུ་བསྐྱལ་བ་དང་། རྒྱགས་ཀྱི་ལྷག་མ་གསེར་སྲང་གསུམ་དང་ཞོ་གཉིས་ཙམ་ཡོད་པ་སྤྲུགས་ནས་མཎྜལ་ཕུལ།
གདུང་པའི་ཡིད་ཀྱི་མ་བཟོད་པར་གྱུར་ཏེ། མཆི་མ་རང་དབང་མེད་པར་བབས། དཔལ་ཐུགས་རྗེ་ཆེན་པོ་དང་ནི་དངོས་སུ་མཇལ། ཡང་ཡང་དུ་ནི་གསོལ་བ་བཏབ། ཐུགས་བརྩེ་བ་ཆེན་པོས་ནི་བཟུང་བཟུང་ནས་མན་ངག་ངོ་མཚར་ཅན་གྱིས་བསྐྱངས་བསྐྱངས་ནས། བོད་དུ་འབྱོན་པར་འདྲ་འདྲ་ནས་ད་ཕྱིར་ལ་གཤེགས་ན་བདག་རྗེས་མེད་ཕྱིར་ལ་སྟོང་ལོག་བྱེད་པར་འགྲོ་བར་འདུག དེ་བས་རྗེ་བཙུན་རང་ལ་ཡིད་གཏད་ལ་ཁང་བཟང་འདི་ཡི་སྟེང་ནས་ལྕེབས་ལ་མཆོངས། བེམ་རིག་བྲལ་མ་ཐག་རི་པོ་ཏཱ་ལར་རིག་པ་འཛིན་པའི་གནས་སུ་སྐྱེ་བར་སྨོན་ལམ་གདབ་ཀྱི་སྙམ་ནས། སེམས་ལ་ནེམ་ནུར་མེད་པར་སྒྲོ་འདོགས་བཅད་དེ། ཁང་བཟང་དེའི་གཡང་ཁར་ཕྱིན་ནས།
རྗེ་བཙུན་གྱི་ཕྱོགས་སུ་ཕྱག་གསུམ་བཙལ་ནས་འདྲ་མེན་ཁ་ཅིག་མེ་ཏོག་ཏུ་གཏོར་ཏེ་ཆོས་གོས་ཕྲག་པ་ལ་བཟེད་དེ་རྒྱངས་ཀྱིས་མཆོངས་པ་དང་། གང་ནས་བྱོན་ཆ་མེད་པར་རྗེ་བཙུན་ཡེར་གྱིས་བྱོན་ནས་ལག་པ་ནས་ཅང་ཅེར་བཟུང་། ཨ་ཧ་ཧ་དེ་ཙུག་མ་བྱེད། ངས་ཁྱེད་ཀྱི་འདོད་པ་འགྲུབ་པར་བྱའོ། ། ཞེས་གསུངས་སོ། ། མཆོངས་ཟིན་གྱི་རྗེས་སུ་ལག་ནས་ཟིན་པས་གྲུབ་ཐོབ་མ་ནོར་བ་དང་མཇལ་ནས་འདུག་སྙམ་དུ་ངོ་མཚར་སྐྱེས། དོན་འགྲུབ་པར་བྱ་ཞེས་གསུངས་པ་ལ། ཡང་ང་རྒྱལ་གྱི་སེམས་སྐྱེས་ནས་ཕར་འཕེན་ཚུར་འཕེན་ཁ་ཅིག་བྱས་པས་བྷ་ལ་བྷ་ལ་…བཟང་བཟང་ཨ་བ་ས་བྷ་ལ་…ལོས་ཀྱང་བཟང་ཞེས་གསུངས་སོ། ། དེའི་རྗེས་སུ་རྒྱ་གར་བའི་བསུ་བ་རྣམས་ལ། ཕྱག་རྟེན་གྱི་དངོས་པོ་མང་པོ་རྔན་པར་བྱིན་ནས་ཕར་ཤད་ཀྱིས་བརྫངས།
རྗེས་ལ་ཝཱ་ར་ན་སིའི་རྒྱལ་པོ་ཟླ་བ་ལ་སྤྲིངས་པའི། ས་གསུམ་དབང་ཕྱུག་ལྷ་དང་མི་ཡི་རྗེ། ། ཞེས་པ་ལ་སོགས་པའི་ཕྲིན་ཡིག་དེ་བསྐུར་བ་ཡིན། རྗེའི་ཞལ་ནས། ཁྱོད་ཀྱིས་དེ་ཙམ་དུ་ང་སྤྱན་འདྲེན་པ་ལ་ནན་ཏན་ཆེ་བ་ལ། དེ་དགོས་ཆེད་ཅིའི་ཕྱིར་ཡིན་དྲང་པོར་སྨོས་ཤིག རྙེད་གྲགས་ལ་སོགས་པའི་དོན་དུ་ཡིན་ནམ། སེམས་ཅན་ལ་ཕན་འདོད་པའི་དོན་དུ་ཡིན་གསུངས། དྲང་པོར་ལན་ཞུས་པས་བྷ་ལ་བྷ་ལ་སིདྡྷི་སིདྡྷི་གསུངས། དུས་དེའི་ཚེ་ཕྱིན་ཆད་གཙོ་བོ་འགྲོ་དོན་ལ་ཕལ་བ་རང་དོན་ཞར་བྱུང་ཙམ་མ་གཏོགས་པར་རང་འདོད་ལྷུར་མ་བྱས་པ་ཡིན་ནོ། །
དེ་ནས་ཞེ་ལ་དགའ་ཞིང་འཕྲལ་དུ་འཚེར་བར་བྱུང་ཡང་། རྗེ་བཙུན་གྱི་མན་ངག་སྣང་བ་ལམ་ཁྱེར་གྱི་ཁྲིད་དྲན་པར་བྱས་སོ། ། རང་ཡུལ་དུ་འདི་ལྟར་བྱོན་པར་ཡོད་དོའི་འཕྲིན་བཏང་སྟེ། ཕལ་ཆེར་ན་རེ། ཨ་ཙ་ར་བརྫུན་མ་གཅིག་གིས་མགོ་བསྐོར་བ་ཡིན། མཻ་ཏྲ་ཡོ་གི་དཔལ་གྱི་རི་ལ་སོང་ནས་ལོ་མང་ཆེས་ལོན་ནོ་ཟེར། དེ་ཡིན་ན་ཐུགས་རྗེ་ཆེན་པོ་དངོས་ཡིན་པར་འདུག་སྟེ་མི་སྲིད། བརྫུན་གྱི་ཁམ་ཆེ། སྤྱིར་ལེགས་ཉེས་ཀྱི་ཁམ་ཆེས་པས་གྲོས་འདི་ལ་འཕུང་འཚེངས་ཀྱི་རྔམས་ཆེས་ཐལ་བ་གཅིག་འོང་ཟེར་ནས་ཡིད་ཆེས་པ་མང་པོ་མ་བྱུང་ངོ་། ། བོད་དུ་དགེ་བཤེས་དྲང་པོ་ལུང་པ་བྱ་བ།
ཆུ་མིག་རིང་མོའི་གནས་བརྟན་ཇོ་བོ་དཀར་མོའི་མཆོད་གནས་སྐྱེས་བུ་དམ་པ་གཅིག་བཞུགས་ཏེ། དོན་ཞགས་ཀྱི་སྒྲུབ་པ་མང་དུ་མཛད་པའི་དཔོན་གཡོག་ཁ་ཅིག་ན་རེ། ན་ནིང་ཝ་བོ་ཟླ་བའི་ཚེས་བརྒྱད་ཀྱི་སྨྱུང་གནས་ཀྱི་ནུབ་མོ། ཐུགས་རྗེ་ཆེན་པོ་རས་སེར་པོས་དྲིལ་བ་གཅིག་སང་ཕོད་ཁྲོ་ཕུར་བྱོན་པ་ཡིན་ནོ་ཟེར་བའི་སྒྲ་གསལ་པོ་གཅིག་ངེད་ཅག་སྒོམ་ཆེན་པ་ལྔ་ལ་མཐུན་པར་བྱུང་ཟེར་སྐད། ལ་སྟོད་གཙང་སོའི་སྲིན་པོ་གདོང་བྱ་བ་ན། དགེ་བཤེས་དད་པ་བྱ་བ་གཅིག་བཞུགས་བ་ན་རེ། ངའི་རྨི་ལམ་དུ་ནུབ་སུམ་བརྒྱུད་དུ་ཁྱེད་ཀྱི་ཁང་པ་བྱི་དོར་གྱིས། རྗེ་མཻ་ཏྲ་ཡོ་གི་བྲང་ཁང་གཡར་དུ་འོང་ངོ་ཟེར་བ་བྱུང་། བདེན་བརྫུན་བལྟའོ་ཟེར་སྐད། དེ་ནས་ཟབ་ཆོས་རྣམས་ལ་བཀའ་དོག་ཀྱང་ཐུན་མོང་གི་གདམས་པ་ལ་བཀའ་ཡངས་པར་བྱུང་ནས་དབང་བསྐུར་བྱིན་རླབས་དང་གདམས་ངག་བྱིན་པ་ཤིན་ཏུ་མང་།
ལོ་ཙྪ་བས་སྦྱིན་བདག་དང་ཆོས་བསྒྱུར་བ་པོ་སྟབས་གཅིག་ཏུ་བྱས་ཏེ། དེའི་དུས་ན་བཀའི་ཞལ་ཆབ་བག་རེ་ཙམ་ཕོག་པས་ཀྱང་དོན་གྲུབ་པ་ཤིན་ཏུ་མང་ངོ་། ། རྗེ་བཙུན་གྱི་ཞལ་ནས། ཁ་ནིང་ཁྱོད་ཀྱིས་ཆོས་ཀྱི་དོན་དུ་སྲོག་གཏོང་ནུས་པར་བྱུང་བ་དེས་སྡིག་སྒྲིབ་དཔག་ཏུ་མེད་པ་ཕྱགས་ཏེ། ད་རུང་སྡིག་སྒྲིག་བག་ཙམ་ཡོད་པས་རྐྱེན་ངན་པ་འགའ་ཞིག་བྱུང་ན་སྡུག་བསྔལ་མྱོང་བས་འཛད་པ་ཡིན་ཏེ་གསུངས། དེ་ནས་སྔར་དབྱར་གྱི་དུས་སུ་གཡོག་པོ་སྟོན་པ་ཆོས་འཕེལ་བྱ་བ་དེ་ཚད་ནད་ཀྱི་ཐེབས་པ་ལ། བླ་མ་པཎ་ཆེན་དང་། རྗེ་གྲུབ་ཐོབ་གཉིས་ཀ་ལ་གཏོར་མ་ལ་སོགས་པ་ཞུས་པའི་ཚེ། ནད་པ་འདི་ཡིས་ཕན་མི་ཐོགས་པ་འདུག དེ་བས་ད་རུང་ཁྱེད་རང་ལ་ངན་སྡིག་ཆེ་བར་ཡོད།
རང་གང་མོས་པའི་ཡི་དམ་ལྷ་ལ་གསོལ་བ་འདེབས་དགོས་ཞེས་ཞལ་མཐུན་པར་གསུངས་པས། རྗེ་བཙུན་བྱམས་པའི་སྐུ་ཁྲུ་ཚད་ཅིག དབོན་ཨ་མོ་གྷ་ཤྲཱི་བྱ་བ་མཁས་པ་གཅིག་ལ་བཞེངས་ཏེ། དེའི་ཞལ་བསྐོས་རྗེ་པཎ་ཆེན་ལ་ཞུས། རབ་གནས་རྗེ་གྲུབ་ཐོབ་ལ་ཞུས་པ་དང་། འདི་ལྟ་བུ་ཧ་ཅང་ཆུང་བས་ཁྱེད་ལ་སྡར་བླ་མ་པཎ་ཆེན་དེས་མིང་བཏགས་པ་ལྟར། རྗེ་བཙུན་བྱམས་མགོན་དང་ལས་འབྲེལ་ནན་ལྟར་ཆེ་བར་ཡོད་པས་ཁྲུ་བརྒྱད་ཅུ་པའི་སྐུ་ཚད་གཅིག་བཞེངས་དགོས་གསུངས། དེ་ཙམ་བདག་གིས་འགྲུབ་པའི་ནུས་པ་མ་མཆིས། མིའི་ཚད་ཙམ་བཞེངས་པར་ཞུ་སྨྲས་པས། ནུས་པ་འོང་བས་མ་འོངས་པའི་ཚེ་རྗེ་བཙུན་བྱམས་མགོན་འཚང་རྒྱ་བའི་དུས་སུ།
ཡོན་བདག་འཁོར་ལོས་བསྒྱུར་བའི་རྒྱལ་པོ་དུང་ཞེས་བྱ་བ་གླིང་བཞི་ལ་དབང་བྱེད་པ་འབྱུང་བའི་ལོ་རྒྱུས་ཡོད། ཁྱེད་སེམས་མ་ཞུམ་པར་བྱེད་དགོས། ངས་ཀྱང་གསོལ་བ་གདབ་ཚར་ནས་རབ་གནས་བྱེད་པའི་དུས་སུ་ང་ཡང་འོད་ཀྱི་ཕུང་པོའི་གཟུགས་ཀྱིས་འོང་གིས་གསུངས། འོ་ན་དེའི་ཚེ་དངོས་སུ་བྱོན་ནས་མངའ་གསོལ་བར་ཞུ་བྱས་པས། དངོས་སུ་འོང་བའི་རྟེན་འབྲེལ་མ་འཛོམས། འོད་ཀྱི་གཟུགས་སུ་སྐལ་བ་ཡོད་པ་མང་པོས་མཐོང་བར་འོངས། མཆོད་པ་བཟང་དུ་ཤོམས་གསུངས་སོ། ། ཕྱིས་དེ་ཁོ་ན་ལྟར་བྱུང་ངོ་། ། འོད་ཀྱི་ཕུང་པོ་སྤྱིལ་བུ་ཙམ་དུ་བྱུང་ནས་ཐུགས་ཀར་ཡང་ཐིམ། བྱང་ཤར་དུ་སོང་བ་ལྷ་རྗེ་ར་ཕྱར་ལ་སོགས་པས་ཀྱང་མཐོང་བ་མང་པོ་བྱུང་།
དེར་འོ་ན་ནུས་པ་འོང་སྲིད་པས་སྨོན་ལམ་ཞུ་དགོས་སྙམ་ནས། རྗེ་པཎ་ཆེན་ལ་དེའི་གྲོས་ཞུས་པས་ཁྱེད་སྐལ་པ་རེ་ཆེ། རྗེ་བཙུན་འདིས་ལུང་སྩལ་བ་ལ་མ་གྲུབ་པ་མེད། ད་སྔོན་ལ་ལྷ་ཆེན་བཞེངས་པའི་སེམས་བསྐྱེད་གྱིས་གསུངས། དེའི་ཚེ་རང་ལོ་ཉི་ཤུ་རྩ་དྲུག་ལོན་པས་ལོ་གྲངས་དང་མཉམ་པའི་མར་མེ་དང་ལྷ་བཤོས་དང་གཏོར་མ་ལ་སོགས་པ་བཤམས་ནས་རྗེ་པཎ་ཆེན་ལ་སེམས་བསྐྱེད་ཀྱི་ཆོ་ག་ཞུས་པ་དང་། སྔོན་ལ་རྗེ་བཙུན་ལ་མདོ་ཙམ་ཞིག་ཞུས་ལ་ཤོག་དང་། དེ་ནས་སངས་རྒྱས་པར་བྱའོ་གསུངས། དེ་ནས་མེ་ཏོག་དང་། ཏམ་པོ་ལ་སོགས་པ་མང་དུ་ཁྱེར་ནས། རྗེ་བཙུན་ལ་ཞུས་པས་ནན་ལྟར་མཉེས་ནས།
ད་བཟོད་རྗེ་བཙུན་བྱམས་པ་དང་མཇལ་བའི་ལས་འཕྲོ་བཟང་པོ་ལ་ཞུགས་པ་ཡིན་ནོ། ། ཕྱིན་ཆད་དགེ་སྦྱོར་གྱི་རྣམ་པ་གང་བྱེད་པ་ལ་སྔོན་འགྲོ་གསོལ་འདེབས་གྱིས་བརྒྱན་པའི་སེམས་བསྐྱེད་གྱིས། དངོས་གཞི་རང་ངོ་རང་གིས་ཤེས་པའི་ལྷའི་རྣལ་འབྱོར་གྱིས་བརྒྱན་པ་གྱིས། རྗེས་ལ་སྨོན་ལམ་ཐུན་མོང་དང་ཁྱད་པར་ལ་རྒྱས་འདེབས་ཀྱིས་བརྒྱན་པ་གྱིས་ཤིག སྦྱོར་དངོས་རྗེས་གསུམ་འདི་ཆོས་ཀྱི་ཁོག་ཆེན་པོ་སེང་གེའི་འཁྲུལ་འཁོར་ལྟ་བུ་ཡིན་ནོ་གསུངས་སོ། ། དེའི་ཚེ་མདོ་ཙམ་ཞིག་ཕྱག་བཞེས་མཛད། རྒྱས་པར་དུས་བཟང་གཅིག་ལ་མཆོད་པ་ཅི་འབྱོར་ཁྱེར་ལ་ཤོག འཕགས་པ་རང་བྱུང་ངམ་བྷུ་ཀཾ་གང་རུང་གཅིག་ཏུ་འདེང་གསུངས། དེ་ནས་རྗེ་པཎ་ཆེན་ལ་དེ་ལྟར་བསྙད་པས། དེ་གཅིག་པུ་ལ་རྗེ་བཙུན་དང་མཇལ་རིན་ཆོག
ཁྱེད་ཀྱིས་ནོར་བུ་རིན་པོ་ཆེ་ཨམ་ཕྲག་ཏུ་ཆུད་པ་ཡིན་གྱིས་ཕྱིས་དུས་བཟང་པོ་ཞིག་ལ་ཅི་འགྲུབ་གྱིས་ཤིག་གསུངས། ཟླ་བ་དེ་ཉིད་ཀྱི་ཚེས་བརྒྱད་ལ། བླ་མ་པཎ་ཆེན་གྱིས་ཀྱང་ཆ་རྐྱེན་གྱི་འཐུས་ཆེ་བར་མཛད་ཅིང་སེམས་བསྐྱེད་རྒྱས་པར་མཛད། ཉ་ལ་ཆོ་ག་དང་བཅས་པའི་སེམས་བསྐྱེད་མན་ངག་གསུམ་ཀ་དང་བཅས་པ་འཕགས་པ་རང་བྱུང་དུ་ཞུས། ཞག་བཞི་དེར་བཞུགས་ནས་ཤིན་ཏུ་ཡིད་ཆེས་པར་ཐུགས་ལ་བཏགས་སོ། ། དེ་ནས་རིང་པོ་མ་ལོན་པར་ཚད་ནད་ཀྱི་ཐེབས་ཏེ། བོད་དུ་འགྲོ་བའི་གྲབས་ཀས་ཐུག་བཞིན་དུ། ཏ་པ་སིའི་སྟོན་མོ་ཞིག་གི་ཉིན་པར། ལུས་སེམས་དུབ་པ་གཅིག་བྱུང་བ་ལ་བརྟེན་ནས། གནས་པོ་མེ་ལྷ་བྷ་རོའི་ཁང་པར་ནུབ་མོ་བར་ཞག་བྱས་པའི་ནང་པར་ཐོ་རངས་ལྷ་ཁང་གི་མཆོད་པ་རྣམས་ཀྱིས་རྔ་བརྡུངས་པ་དང་།
ཕྱག་དར་བྱེད་པ་ཐོས་པ་ལ་སྔར་དང་མི་འདྲ་བར་ལུས་ཉག་ཉོག་ཏུ་སོང་འདུག སེམས་ཀྱང་ལྷག་པར་བྱ་རྒྱུ་མེད་པ་ལ་བྱ་རྒྱུ་མང་པོའི་སེམས་ཁྲལ་ཆེ་བས་བྱ་ཡིས་མི་ལང་བར་བྱ་དགོས་པའི་ཟང་ཟིང་མང་པོས་ཤིན་དུ་བྲེལ་བ་གཅིག་བྱུང་། གཡོག་གལ་ཆེ་བ་ཡང་། ལ་ལ་དེར་ཤི། ལ་ལ་རྒྱ་གར་དུ་སོང་། ལ་ལ་ཡུལ་དུ་སོང་བས། གནས་པོས་འཕྲལ་དུ་བཏང་བའི་བྲན་ཁོལ་ལྟ་བུ་ལས་མེད། ཆ་རྐྱེན་ཡང་ཟད་ནས་རིམ་གྲོའི་ཚན་པ་ནམ་ཡང་མེད་དེ། ཆ་བཞི་ནས་ཉམ་ཐག་པར་བྱུང་། ནད་ཀྱི་བྱེ་བྲག་ཀྱང་ཟུག་རྔུ་ཆེ་བའི་རིགས་གཅིག་བྱུང་བས་ཟླ་བ་གསུམ་དུ་ཁ་ཆེ་བར་བྱུང་།
ནམ་ཉི་མ་ལངས་དུས་ནུབ་དུས་མེད། སྟོན་ཚད་སྨིག་རྒྱུའི་ཁྲེམ་བུ་དཀྲིགས། ཚ་སྦྲང་གི་སྒྲ་སྐད་གཟིར་གཟིར་འདོན། ། ཅེ་སྤྱང་གི་ཆོ་ངེ་སྒོ་དྲུང་འབོད། ། གྲོགས་བོད་མི་ཤི་བའི་ངུ་འབོད་ལྡིར། ། ལུས་རུས་ཀྲང་ལྟ་བུར་བསྐམས་ན་ཡང་། ། ངའི་ཁར་འོང་བ་ཆུ་ལས་མེད། ། ཆུ་ཡང་དྲོན་མོ་འཇམ་འཇམ་པོ། ། དེ་ཡང་བལ་ངན་སྨན་པས་བཀག ། གླང་ཆེན་འདམ་དུ་བྱིང་བ་བཞིན། །
རང་ལྗིད་རང་ལ་ནོན་བར་གྱུར། ། རྟག་ཏུ་མལ་དུ་ཐིབས་པོར་བྱིང་། ། ལྡང་བར་འདོད་དེ་འགྱེལ་ཞིང་བུབ། ། ཉམས་ཆུང་ཁུར་ཚས་ནོན་བ་འདྲ། ། གཏིང་ནས་ཐད་ཆད་ཡི་རེ་མུག ། དབང་པོ་བཞི་དང་མིག་འབྲས་ཀྱང་། ། སྐྱ་ཤེལ་རིག་རིག་ཁུང་བུར་ནུབ། ། ཁ་སྣ་བ་མོ་ཁང་ཁང་སོང་། ། རྐང་ལག་ཇུ་ཐུར་ཡོག་པ་བཞིན། ། རླན་མེད་མགྲིན་པ་འགགས་པ་དང་། །
ཤེད་ཆུང་ལུས་ལ་སྟོབས་མེད་པས། ། ཁ་ཆེམས་བཞག་པར་འདོད་ན་ཡང་། ། སྐད་ཁར་ནི་མི་ཐོན་ཡིད་ལ་འགྱུ། ། གསོན་དུ་རེ་བ་ནམ་ཡང་མེད། ། རྒྱ་ལ་གཅིག་གཅིག་མ་ཤི་ན། ། གདམས་པའི་བདུད་རྩིས་ཕན་གདགས་ཕྱིར། ། རྗེ་མི་ཏྲ་བོད་དུ་བྱོན་ནོ་སྙམ། དེ་གཅིག་པུ་བྲོད་པ་ཡོད་པ་ལས། ། ཤི་ཡང་འཕྲིང་བ་མི་སྣང་མོད། ། ཅུང་ཟད་ཡོད་ཚད་སྤོང་དག་བྱས། །
ལུས་སེམས་གཉིས་ཀྱི་འབྲེལ་སོ་བཅད། ། དུས་དེ་ཚེ་ཡི་སྣང་བ་མཐོང་ནས་ནི། ། དགྲ་མི་ཤ་བོ་ཡང་སྙིང་རྗེ་སྐྱེ། ། འོན་ཀྱང་ཟླ་གསུམ་འདས་པ་དང་། ། རྗེ་བླ་མ་རྣམ་གཉིས་བཀའ་དྲིན་གྱིས། ། བྱིན་རླབས་ཀྱི་ཁྲུས་ཆུས་ལུས་བཀྲུས་པས། འཕྲལ་ནས་འཕྲལ་དུ་སིལ་ལི་ལི། ། རང་གི་ཉམས་ལ་དཔགས་ནས་ཀྱང་། ། ཁམས་གསུམ་སེམས་ཅན་མ་ལུས་པ། ། གཏིང་ནས་མ་བཅོས་སྙིང་རྗེ་སྐྱེ། །
དུ་ཁ་བདེ་ཆེན་ཆོས་སུ་ཤར། ། འགྲོ་བ་ཀུན་གྱི་དུ་ཁ་རྣམས། ། བདག་ལ་སྨིན་པར་གྱུར་ཅིག་སྙམ། ། བདག་གི་ནད་དང་དུ་ཁ་འདིས། ། འགྲོ་ཀུན་སྡུག་བསྔལ་ཞི་གྱུར་ཅིག ། ཁ་ཙམ་ཚིག་ཙམ་མ་ཡིན་པར། ། མ་ཡེངས་སྙིང་དཀྱིལ་སྨོན་ལམ་བཏབ། ། སྨོན་པའང་རྒྱ་ལེགས་འབུར་བཞིན་བྱུང་། ། ཇི་ལྟར་བཀོད་མའི་ཆུ་རྒྱུན་བཞིན། ། བདག་དང་གཞན་དུ་མཉམ་པ་འམ། །
བརྗེ་བའམ་རང་བས་གཞན་གཅེས་ཀྱི། ། འདུ་ཤེས་བར་ཆད་མེད་པ་སྐྱེས། ། དེ་རྗེས་མ་བཅོས་ངང་ལ་བཞག ། མ་བཅོས་རྐྱེན་གྱིས་བསྒྱུར་བ་ན། ། དག་སྣང་ལྷ་ཡི་རྒྱས་འདེབས་བསྒོམས། ། སྐྱིད་སྡུག་གཞན་ལ་གང་འབྱུང་རྣམས། ། ཐུག་ཕྲད་ལམ་ཁྱེར་འཛད་མེད་བསྒོམས། ། སྐྱེ་མེད་འབྲལ་མེད་འཛད་མེད་གསུམ། ། ངེས་པར་ཆོས་རྫོགས་སྤྲུལ་བའི་སྐུ། ། གདམས་པའི་མཐར་ཐུག་ངོ་མཚར་རྨད། །
སྐམ་ཐག་ཆུ་ཡི་ནང་དུ་ཆོད། ། དེ་ལྟར་རྗེ་ཡི་བཀའ་དྲིན་གྱིས། ། རིང་པོར་མི་ཐོགས་འཕྲལ་ཐབས་སུ། ། འཇིམ་སྣོད་ཆུ་ཡིས་བཀྲུས་པ་བཞིན། ། ནད་སྡིག་དང་བཅས་དག་སྟེ་ཐལ། ། རྗེ་བུམ་པ་བཟང་པོ་སྨན་པའི་མཆོག ། གོང་མའི་སྐུ་དྲིན་རིན་པོ་ཆེ། ། དུས་ད་ཐེངས་རང་ལ་བཏང་བས་ཆོག ། ཐབས་ཇི་ལྟར་བྱས་པས་ལན་ལོན་འགྱུར། ། དེ་ནས་དགུན་གྱི་ཟླ་བ་རྒྱལ་དུ་སོང་བ་ན་གཟའ་ལས་ཐར་པའི་ཟླ་བ་སྐར་མའི་ཚོགས་ཀྱིས་བསྐོར་བ་ལྟར་གཟི་མདངས་དང་ལྡན་ཞིང་འཁོར་དང་བཅས་པ་གངས་རིའི་ཁྲོད་དུ་བསྐྱོད་དེ།
དེ་ཡང་རྒྱུ་མཚན་བཞི་ཚན་བཞིའི་སྒོ་ནས་རྗེ་བཙུན་དེ་བོད་དུ་གདན་འདྲོངས་པ་ལ་བརྩམས་ཏེ་ཚིགས་སུ་བཅད་པ། སྙིགས་མ་ལྔ་ཡི་ཡང་སྙིགས་གྱུར། ། འཇིག་རྟེན་མགོན་པོ་ཐུགས་རྗེས་སྐྱེས། ། རྗེ་མཻ་ཏྲ་ཕོ་ཉའི་བྱིན་རླབས་འབར། ། བདག་གནུབས་སྟོན་ལོ་ཆུང་སྐལ་བར་ལྡན། ། རྒྱུ་འདི་བཞི་འཛོམ་པའི་རྟེན་འབྲེལ་གྱིས། ། རྗེ་མཻ་ཏྲ་ཆེན་པོ་བོད་དུ་བྱོན། ། རྒྱ་ཡུལ་རྫུ་འཕྲུལ་བཀོད་པས་བཏུལ། ། བོད་ཡུལ་བྱིན་རླབས་གདུལ་བྱར་གཟིགས། ། གདུལ་བྱའང་མ་སྔས་མ་མཆིས་ཤིང་། །
དུས་འདི་ལོ་སྐབས་ལ་བབ་བོ་གསུངས། ། རྒྱུ་འདི་བཞི་འཛོམ་པའི་རྟེན་འབྲེལ་གྱིས། ། རྗེ་རྣལ་འབྱོར་དབང་ཕྱུག་བོད་དུ་བྱོན། ། སྡར་བྱུང་གི་གདམས་པས་སྣང་བ་འགྲིབས། ། ཕྱིས་འབྱུང་གི་སྒྲོན་མེ་འདེགས་མཁན་མེད། ། དུས་དེ་ཚེ་སྤོབས་ན་ནུས་པ་ཡོད། ། ནུས་མཐུ་རྗེ་བཙུན་ཉིད་ལ་རག ། རྒྱུ་འདི་བཞི་འཛོམ་པའི་རྟེན་འབྲེལ་གྱིས། ། རྗེ་བརྒྱ་བཅུ་ལྔ་པ་བོད་དུ་བྱོན། ། ཞེས་བྱ་བའོ། །
དེ་ཡང་རྗེ་བཙུན་འདི་ལྟ་བུ་སྔར་བྱོན་པ་མེད་པ་ལ་བྱོན་པ་ཡ་མཚན་ཆེ་བའི་ཆ་ལག་ཏུ་མཚོན་པའི་རྒྱན་དང་། སྐྱེ་བོ་ཐ་མལ་ཤས་ཆེ་བ་རྣམས་ལྟད་མོ་ཕྲ་མོས་བསྡུས་ནས་ཆོས་ལ་འགོད་པ་དང་། ལས་འབྲེལ་ཡོད་པའི་སེམས་ཅན་ཁ་ཅིག་གི་སྡིག་སྒྲིབ་སྦྱངས་ནས་མྱུར་དུ་ཐར་བ་ལ་འགོད་པའི་ཕྱིར། རྒྱུ་དེ་གསུམ་གྱི་སྒོ་ནས་རྨ་བྱ་དང་། ནེ་ཙོ་དང་། གསེར་གདུགས་ལ་སོགས་པ་རོལ་མོ་སྣ་ཚོགས་ཀྱང་བཤམས་ཏེ། དེ་དག་གི་རྒྱུ་རྐྱེན་རྣམས་སྐྱིད་གྲོང་དུ་གཉིས་འགྱུར་དང་གསུམ་འགྱུར་འཇལ་བའི་སྔ་དམ་བླངས་སོ། ། བལ་བོད་རྒྱ་གར་གྱི་ཚོགས་པ་ཆེན་པོ་འདུས་ཏེ་བལ་ཡུལ་རང་ནས་མི་སྟོང་གི་ཆ་རྐྱེན་སྦྱར། དེ་དག་མ་ལུས་པ་ལ་སྐུ་གསུམ་ཞལ་བསྒྱུར་གྱི་གདམས་པ་བཏབ་ནས་ཅི་ནུས་ཀྱི་བསྒྲུབས་པས་སྐྱིད་གྲོང་དུ་སླེབ་པའི་བར་དུ་ལམ་སྣ་ཟིན་པ་ཉིས་བརྒྱ་ཙམ་བྱུང་སྐད། སྐྱིད་གྲོང་དུ་སྔར་བས་ཀྱང་འུར་ཆེན་པོ་ལངས་ཏེ།
པུ་ཧྲངས་དང་། གློ་བོ་དོལ་པོ་ལ་སོགས་པའི་ལྟད་མོ་བ་མང་པོ་འདུས། ཕྱག་རྟེན་བླངས་པ་དང་གནས་མལ་གྱི་ཏིག་ཏིག་ལ་སོགས་པ་བྱ་བས་མི་ལང་བར་གྱུར་ཏེ། གཉེར་དུ་བསྐོས་པའི་བརྒྱ་བརྒྱ་ཙམ་གྱི་ཕྱག་རྟེན་བསྡུས་པ་རྣམས། རྗེ་བཙུན་གྱི་སྤྱན་གྱིས་ལན་དེ་གཟིགས་སུ་བཅུག་ནས་དེ་མ་ཐག་ཇོ་བོ་ཝ་ཏི་ཐུགས་རྗེ་ཆེན་པོ་ལ་ཕུལ་ལོ། ། དེར་ནམ་བཞུགས་ཀྱི་བར་དུ་འདུ་ལོང་གིས་གཡེངས་ནས་བལ་ཡུལ་དུ་བླངས་པའི་བུ་ལོན་ཉིས་འགྱུར་དང་སུམ་འགྱུར་བཙལ་དགོས་རྣམས་གཞལ་བ་མ་བྱུང་། འགྲོ་ཁར་བུ་ལོན་ལེན་པས་ཐུག་པ་ལ་ཞག་གསུམ་ནུར་ནས། སློབ་དཔོན་ཉི་མ་བྱ་བ་དེ། སྐྱིད་གྲོང་གི་འོས་ཕུག་བྱ་བ་གཅིག་ཏུ་ཡིད་འཕྲོག་ནོར་རྒྱུན་མ་སྒྲུབ་ཏུ་བཏང་བས་ཞག་གསུམ་ལོན་པ་དང་། འཕགས་པའི་གནས་བརྟན་དཀོན་མཆོག་སྐྱབས་བྱ་བས་གསེར་སྲང་བརྒྱད་ཀྱི་ཞིང་ཕུལ།
ཀན་འཇིམ་གོ་བཞིའི་ཡུལ་པས་བསྡུས་ནས་སྲང་སུམ་ཅུ་རྩ་བཞི་ཕུལ་བས་བུ་ལོན་ཐམས་ཅད་དག་པར་བྱས། རྗེ་བཙུན་ལ་འབུལ་བ་ཐུག་མེད་འོང་ཡང་ཞར་ལ་ཕྱོགས་མེད་དུ་སྟེར་བས་ཞུ་མ་ནུས། ཚོགས་པ་ཆེན་པོའི་གཉེར་ཐམས་ཅད་ལོ་ཙཱ་བས་བྱས་པས་དགོས་ཆ་མང་བར་སོང་ནས་སྐྱིད་གྲོང་ནས་འགུར་མོར་འཇལ་བའི་བུ་ལོན་ཡང་སྲང་ཉི་ཤུ་ཙམ་བླངས་ཏེ། ཡང་ཞལ་བུའི་ཐུགས་རྗེ་ཆེན་པོའི་ཕོ་བྲང་དུ་སློབ་དཔོན་ཉི་མ་ཡིད་འཕྲོག་ཞག་གསུམ་སྒྲུབ་ཏུ་བཅུག་པས་ཁྱེར་བར་བྱས་སོ། ། གུང་ཐང་དུ་གླང་རི་བས་གཙོ་བྱས་པ་དང་། ཁབ་ཀྱི་རྒྱལ་པོས་མགོ་བསྡུས་ཏེ་ཕྱག་རྟེན་ཀྱི་དངོས་པོ་ཐམས་ཅད་གཉེར་དུ་བསྐོས་པས་བསྡུས་ནས་གསེར་ཟངས་གཞོང་དང་རྐྱལ་བ་བཀང་བ་དང་། དར་ཟབ་ཀྱི་སྒྲོ་བརྩིག་པར་བརྩིགས་པ་དང་། རྟ་དང་མཛོ་གཡག་བ་གླང་ར་ལུག་ལ་སོགས་པ་ཁྱུ་དེད་དུ་བྱས་ཏེ་ཕུལ། ཐམས་ཅད་རང་སར་རང་རང་གི་དགེ་བའི་ལས་ཀ་བྱེད་པ་དང་། གནས་དགོན་དང་རི་ཁྲོད་པའི་ཆོས་པ་རྣམས་ལ་བྱིན།
མགྲོན་ཁང་དང་། ཟམ་མཁྲང་དང་། ཡུལ་ཁྲིམས་བཅོས་པ་ལ་སོགས་པ་ལ་གཏད། སྡུག་ཕོངས་ལ་སོགས་པ་མ་ལུས་པ་ཅི་དགར་བསྐྱངས་སོ།། །། ལོངས་སྤྱོད་གཡོ་བ་སྙིང་པོ་མེད་པ་ལས། ། དམ་པ་གསུམ་ལྡན་སྙིང་པོ་བླངས་ནས་ནི། ། རྒྱགས་དྲེགས་དྲགས་པས་གྱི་ནར་མ་བྱེད་པར། ། སྐུ་གསུམ་འབྲས་བུའི་མན་ངག་གོམས་པར་གྱིས། ཞེས་ནན་ཏན་དང་བཅས་པའི་ཆོས་ཡང་ཡང་གསུངས་སོ། ། དེ་ནས་ཕྱི་རོལ་གྱི་ལ་རྒལ་ནས་གཤེགས་པའི་ལམ་དུ།
ཁ་ལ། བྱ་ལ། གསེབ་ལ། གསུམ་པོ་གང་ནས་བཞུད་པའི་ཁ་ཟིན་ལ་ཡུལ་པ་རྣམས་སོ་སོ་ནས་མ་མཐུན་པར་འཐབ་མོ་ཆེན་པོ་འོང་བར་སོང་། བསོད་ནམས་ཀྱི་མེ་འབར་ན་དུ་ཁའི་མཚོ་རྡོལ་བྱ་བ་འདི་ཀ་འདྲ་ཡིན་སྙམ་པ་དང་། ལོ་ཙཱ་བས་ལ་རྒྱབ་ཀྱི་གནས་ས་གང་ལེགས་པ་གཅིག་གོང་དུ་གྲབས་སུ་ཆུག་ཅིག་གསུངས་ནས་རྟ་པ་འགའ་ཞིག་སྤྲིངས་ཏེ། དཔལ་ཐང་ཡག་དམིག་ན་དགེ་བཤེས་ཆེན་པོ་མོང་པོ་བ་བྱ་བའི་རྟེན་དགེ་བསྙེན་ཁྱད་པར་ཅན་གཅིག་བཞུགས། དེར་ཁང་པ་གཡར་བས། ལ་མོ་གསུམ་གང་ནས་བྱོན་ཡང་སླེབ་པར་མི་གཤའ་བའི་དུས་སྔ་མོར་རྗེ་བཙུན་རང་རྟ་ལ་ཆིབས་ནས་རྟ་ཁྲིད་མེད་པར་བྱུང་། ལམ་ལ་མ་མཐུན་པར་ཐམས་ཅད་མིག་ལྕེ་རེ་ལུས་པ་ཡིན་སྐད།
དེར་འབྲོག་པ་དང་། ཡུལ་པ་ལྷོ་བྱང་དཔག་ཏུ་མེད་པའི་སྐྱེ་བོ་ཚོགས་ནས་ཆོས་ཞུས། རྨི་ལམ་གྲོང་ཁྱེར་ཡངས་པ་ན། ། སྒྱུ་མའི་སྐྱེས་བུ་ལོངས་སྤྱོད་པ། ། ལོངས་སྤྱོད་དུས་ན་ལོངས་སྤྱོད་མེད། ། སྣང་སེམས་དེ་ལྟར་ཤེས་པར་བྱ། ། ཞེས་བྱ་བ་ལ་སོགས་པ་གསུངས། ཆོས་རྒྱུས་ཅན་མང་པོའི་གེགས་བསལ་ཞིང་ཡོན་ཏན་མང་པོ་སྐྱེས་པ་བྱུང་ངོ་། ། དགེ་བཤེས་མོང་པོ་བྱ་བ་དེ་ལ་སངས་རྒྱས་བརྒྱུད་ཕབ་བྱ་བའི་གདམས་པ། ཟུར་ཚོ་བསྟོད་པའི་མཛོད་གཅིག་པུ་བྱ་བ་ཞིག་ཡོད་པ་ལ།
དེས་རྗེ་བཙུན་ལ་ཆོས་ཞུས་པས། རྗེའི་ཞལ་ནས། ཐབས་སྙིང་རྗེ་ཆེན་པོའི་ལག་ལེན་གཅིག་བསྣན་དགོས་པར་གདའ་གསུངས་ནས། སྙིང་རྗེ་ཆེན་པོ་སྒོམ་པ་དང་། གནས་ལུགས་ཀྱི་སྒོམ་དོན་སྦྱོར་བ་གཅིག་གནང་། ཟླ་བ་གཅིག་བསྒོམས་པས་ནད་གཞི་ཐུ་མོ་སྔར་ཡེ་མ་ཐོན་པ་གཅིག་ལྷུར་ཐོན་ནས་སོང་། ཁྱི་མི་ཁྱུར་བཅུག་གསུང་ལོ། ། བཤེས་གཉེན་དེ་ཉིད་ཀྱིས་བལ་མ་མཚོ་འཁོར་གྱི་མི་ཆོས་སྒོར་ཞུགས་མ་ཞུགས་བསམ་གྱིས་མི་ཁྱབ་པ་གཅིག ཆོས་དེ་ཀ་གཅིག་པུ་བསྟན་ནས་ཀུན་ལ་ཕན་ཐོགས་པ་ཡིན་སྐད། དེ་ནས་གདུལ་བྱའི་དབང་གིས་ལམ་ནི་ལ་སྟོད་བྱད་ལ་བྱོན།
གཙང་སོ་ཐང་ཆུང་ནས་བཟུང་སྟེ། ལས་ཀྱིས་སྲིན་པོ་གདོང་གི་བར་དུ་ཞལ་ལྟ་བ་དང་། ཆོས་ཞུ་བ་དང་། བསྙེན་བཀུར་བྱེད་པའི་མིས་གང་བས་ལུང་པ་ཆེ་ཆུང་མེད་པར་ཁྲིག་རྫོངས་སུ་སོང་། གང་བྱོན་སར་ལྟད་མོ་དང་། ཟང་ཟིང་དང་། ཆོས་ཀྱི་ལོངས་སྤྱོད་ལ་ཐུག་པ་མེད། སྐྱེ་བོ་འདུས་ས་ཆེས་པས་ཁྱིམ་ཐམས་ཅད་ཞིག སྒོ་ཐམས་ཅད་ཐལ་བྱུང་དུ་ཤོར། བཟའ་བཏུང་འདོད་པ་མེད།
རྒན་གཞོན་མེད་པར་ཆོས་ཀྱི་སྣང་བར་གྱུར་ཏེ། སུ་ཡང་འཐབ་རྩོད་དང་། ཚིག་བརྡེག་པ་དང་ཆེས་ཆུང་བརྩི་བ་ཡེ་མེད་པར་སྙིང་པོ་ཟློས་པ་དང་། སྐྱབས་འགྲོ་སེམས་བསྐྱེད་ལ་སོགས་པར་དར་དིར་དུ་སོང་ངོ་། ། ལས་ཀྱི་སྲིན་པོ་གདོང་དུ་སླེབ་པ་ན་དགེ་བཤེས་མང་པོ་ཚོགས་པས་ཁྱིམ་དཀོན་པར་གྱུར་ཏེ། དགེ་བཤེས་ཁ་ཅིག་ཕྱིར་རོལ་དུ་ལུས་པས། རྗེ་བཙུན་གྱི་བཞུགས་ས་བཤམས་པ་དགེ་འདུན་ལ་བཏང་ནས། རྗེ་བཙུན་ཉིད་ཆིབས་ལ་བབས་ཏེ། དགེ་བཤེས་དད་པ་བྱ་བའི་སྒོ་ཕྱེ་ནས་ནང་དུ་གཤེགས་སྐད། དགེ་བཤེས་ལ་ཨ་ཙ་ར་ལ་ཁང་པ་བྱིན་གསུངས་པས་ཤིན་ཏུ་དགའ་ཆེས་ཏེ།
ང་ལ་ན་ནིང་རྨི་ལམ་དུ་ཁྱིམ་གཡར་དུ་བྱོན་པ་ཡིན་ཟེར་ཏེ་ཞིང་ཁང་ལ་སོགས་པ་ཡོད་དགུ་ཐམས་ཅད་སྤོང་དག་ཏུ་ཕུལ། དགེ་འདུན་དང་སྐྱེ་བོ་ཚོགས་ཚད་ལ་སྟོན་མོ་ཆེན་པོ་བྱས། ། དུས་གཅིག་ལ་གསེར་གཡུ་མཁར་སྡེར་གང་ཕུལ། སྙིང་པོ་གསུམ་པའི་མན་ངག་དེ་གནང་བ་ཡིན་ནོ། ། དེ་ནས་རིམ་གྱིས་གཅུང་པའི་ཡུལ་དུ་འགྲོ་དོན་དཔག་ཏུ་མེད་པ་མཛད། རྨེ་ཐེང་གི་འཕྲང་ལ་ཆིབས་པ་བཞོལ་བར་ཞུས་པས་རྟའི་སྒྲིབ་པ་སྦྱང་དགོས་གསུངས་ཏེ། རྟ་ཁྲིད་པ་སྒོམ་པ་གྲྭ་ཆུང་པ་ལ་རྟ་ལྷུང་ན་ཁྱེད་ཤེས་མི་ལྷུང་ན་ང་ཤེས་གསུངས། རྟ་འགྲེངས་ནས་ལྷུང་ལ་ཁད་པ་ལ་གྲྭ་ཆུང་པས་མ་ཐུབ་པ་གྲོགས་པོ་མང་པོས་བཟུང་། རྗེ་བཙུན་གྱིས་འཕྲང་མི་བདེ་བ་ཀུན་བསྒྲལ་ནས་མགུལ་པ་ཆད་ཆད་བཞད་ཅིང་འདུག་གོ ། རྒྱང་དོན་མོ་རིར་ཞག་མང་པོའི་གོང་ནས་ཁྲོམ་ཚོགས་པས་དེ་ནས་བཟུང་སྟེ་ཁད་ཀྱིས་ཚོང་འདུས་ཆགས།
ཕྱིས་དེ་ཀའི་རྗེས་ལ་རིམ་གྱིས་ཟོང་ཉོ་ཚོང་གི་སྲོལ་དེ་ཆགས་པ་ཡིན་སྐད། དེའི་ཚེ་མཁན་པོ་ཞང་ཞི་མཛེས་བྱ་བ་བཞུགས་པ་ལ། གྲྭ་པ་མི་ཆེན་མང་པོས་སྙན་དུ་བཅུག་སྟེ། རྣལ་འབྱོར་པའི་ཁྲོ་ཕུ་བའི་ཇོ་སྲས་ཀྱིས་སྤྱན་དྲངས་པར་གདའ་བས། འོ་སྐོལ་དང་འབྲེལ་བ་ཆེ་བས་བསྙེན་བཀུར་ཞབས་ཏོག་ནི་བགྱི་འཚལ། བཀའ་གདམས་པས་རྣལ་འབྱོར་པ་ལ་ཆོས་ཞུས་པས་སྲོལ་ལ་གནོད་པས་མི་མཛད་པ་ཞུ་བྱས་པས་གྲོས་བྱ་ཡིས་གསུངས་སྐད། ད་ནི་གནང་དགོངས་ལྟ་བུར་དོན་མོ་རིར་བྱོན་པའི་གྲབས་ཁ་ལ་ཁྲོ་ཕུ་བའི་ཉེ་གནས་པ་ཁ་ཅིག་གིས་སླེབ་ནས་ཕྱག་འཚལ་བ་དང་། ཞྭའི་བར་ནས་ཕྱག་རྟེན་གྱི་དར་བཏོན་པའི་ཞོར་ལ་ཡི་གེ་གཅིག་བྱུང་། མཁན་པོའི་ཞལ་ནས། ཡི་གེ་དེ་ཅི་འདྲ་བ་གཅིག་གདའ་གསུངས་པས།
ཁྲོ་ཕུ་བས། ད་རེས་བྱོན་པའི་བླ་མ་དེའི་ཆོས་དུ་མ་གཅིག་བསྒྱུར་བར་གདའ་བྱས་པས། ཚུར་སྟོན་མཛོད་དང་གསུངས་ཏེ། གཟིགས་པས་སྤྱན་ཆབ་བྱུང་། སངས་རྒྱས་འཇིག་རྟེན་དུ་བྱོན་པ་ལ་མི་མཉེས་པའི་ལས་དེ་རུ་བསགས་གསུངས་ནས། ཆོས་དེ་འདིར་བྱོན་ཙམ་ན་ཞུ་དགོས་པར་འདུག་གིས། དཔེ་དེ་ང་ལ་ལོངས་ཤིག་གསུངས་ནས་བསྣམས། བསུ་བ་དང་ཞབས་ཏོག་སྔར་མ་བྱུང་བ་མཛད་ནས། དགེ་འདུན་བདུན་བརྒྱས་ཕྱག་བསྐོར་མཛད། ལོ་པཎ་དཔོན་གཡོག་བཞི་བཅུ་ཙམ་གཟིམས་ཁང་དུ་སྤྱན་དྲངས་ནས་ཀ་རའི་ཏིང་ཁྲོལ་མི་འཚམ་པ་མཛད།
རྗེ་བཙུན་ལ་གསེར་སྲང་བདུན་མཎྜལ་དུ་བཀོད། ལོ་ཙཱ་བ་ལ་སྲང་གཉིས་མཎྜལ་དུ་བཀོད། དབུ་ཞྭའི་བར་ནས་ཁར་སང་གིས་ཆོས་དེ་ཕྱུང་ནས་ཆོས་འདི་གསུང་བར་ཞུ་གསུངས། ཆོས་དེའི་རྩ་ཚིག་ནི། ཅིར་སྣང་རང་སོར་བཞག་ན་བྱ་བྲལ་ལྷུན་གྱིས་གྲུབ། ། གང་ཤར་ངོ་ཡིས་བཟུང་ན་རིག་པ་རང་སར་གྲོལ། ། འགྱུ་བའི་བརྩད་རྗེས་བཅད་ན་དྲན་རྟོག་དབྱིངས་སུ་ཡལ། ། རྒྱུན་ཆགས་སྙིང་རྗེ་བསྒོམས་ན་གཞན་དོན་ལྷུན་གྱིས་འགྲུབ། ། ཞེས་བྱ་བ་བློ་རབ་འབྲིང་མཐའ་གསུམ་གྱི་ངོ་སྤྲོད་ཐབས་དང་བཅས་པའོ། ། དེ་ནས་སྟག་ཚོའི་དཔོན་མཁར་རེ་བྱ་བས་ཞུ་བ་ཕུལ་ནས་རྒྱང་ལྷ་རི་བས་གདན་དྲངས།
ཆར་དབབ་པར་ཞུས་པའི་ནུབ་མོ་ཆར་ཆེན་པོ་བྱུང་། ར་ཟ་རྒྱས་པའི་ཡོན་མཆོད་རྣམས་ཀྱིས་གདན་དྲངས། རྒྱང་ནས་དོན་མོ་རིའི་བར་ལ་མཐུར་མདའ་མཐུད་པས་སླེབ་ཟེར་བའི་རྟ་འབུལ་བ་བྱུང་། རྒྱང་གི་ལུང་པར་ཤ་མར་མང་བས་ཁོམ་འགྱེད་བྱས་བསྙེན་གནས་ཞུ་བ་མང་པོ་ལ་ལོང་སྐབས་མེད་པས། རྗེའི་ཞལ་ནས། དེ་རིང་ཁྱོད་ཀྱིས་གོ་མ་ཆོད། བསྙེན་གནས་པ་དེ་རྣམས་ཕལ་ཆེར་སངས་རྒྱ་བ་ཡིན་པ་ལ་གསུང་། སངས་རྒྱས་འོང་བ་ཉུང་བ་མ་ལགས་སམ། ལྷ་མི་མང་པོའི་སྟབས་བཅག་པར་ཐལ་ཞུས་པས། འོ་སྐོལ་གྱི་ལུགས་ཀྱིས་བསམ་པ་གསུམ་ལྡན་གྱིས་བསྙེན་གནས་ལེན་པ་ལ་སློབ་དགོས་པ་ཡིན།
སྤྱིར་སེམས་ཅན་མགོན་མེད་སྐྱབས་མེད་འདི་རྣམས་སྙིང་རྗེ་བས་འཁོར་བ་ལས། ཐར་བའི་བློ་བསྐྱེད། འགའ་རེ་ཐར་ཡང་མ་རྒན་ཐུག་པ་མེད་པ་འོ་བརྒྱལ་བས་དེ་རྣམས་ཀྱི་དོན་བྱེད་པའི་སངས་རྒྱས་ཐོབ་པའི་བློ་བསྐྱེད་དགོས། ནམ་ཕུགས་སངས་རྒྱས་ཡང་འཁོར་བ་སྡུག་ཐག་རིང་བས་ཤི་མ་ཐག་དགའ་ལྡན་གནས་སུ་ཆོས་ལ་སྤྱོད་པའི་ཐབས་སུ་བློ་བསྐྱེད་དགོས། འདི་གསུམ་སྐྱབས་འགྲོ་ནས་བཟུང་སྟེ་སྦྱིན་པ་དང་། ཚུལ་ཁྲིམས་དང་། སྒོམ་པ་ཐམས་ཅད་ལ་སྦྱར་དགོས་པ་ཡིན་གསུངས། ལག་ལེན་མ་བྱས་ན་ཤེས་པ་ཙམ་གྱིས་མི་ཕན་ཏེ་བུ་རམ་མངར་བར་ཤེས་ཀྱང་རོ་མ་མྱོང་ན་དོན་མི་འདུག་གསུང་ངོ་། ། ཆོས་དེ་ཀ་གཅིག་པུའི་བཀའ་དྲིན་ལ་ཚད་མི་འདུག་སྙམ་ནས་ཆིབས་པ་གསུམ་ཕུལ། ཆོས་གསུམ་ལ་ཡོན་རེ་རེ་ཕུལ་བ་དེ་ལེགས་སོ་གསུངས།
དེ་ཕྱིན་ཆད་དབང་མེད་བརྗེད་པ་མ་གཏོགས་པ་བསམ་པ་གསུམ་པོ་དེ་རྒྱུན་དུ་བྱས་སོ། ། དེ་ནས་ར་ཟ་དང་རྒྱངས་ནས་མཛལ་དང་ཁྲོ་ཕུའི་བར་དུ་མི་རྟའི་ཁྲོམ་ཆེས་པས་བཤག་པའི་ཐབས་མ་བྱུང་། ལམ་འབྱེད་པའི་རིང་ལ་འཐབ་རྩོད་བྱེད་དགོས་པ་བྱུང་བ་ལ། ཉེ་གནས་པ་སློབ་དཔོན་ཉི་མ་བྱ་བ་ན་རེ། རྗེ་བཙུན་ལ་ཐབས་གཅིག་ཞུས་པས་ཆོག་ཟེར། ཞུས་པས་ནང་དུ་རྟོག་པའི་འདུ་འཛི་ལ་མ་ཤོགས་པའི་རྟགས་ཡིན་པས་རྟོག་པ་ཐམས་ཅད་རང་ངོ་ཤེས་ན་ངོ་བོ་མེད་པ་ལ་བཤག་དགོས་པ་མི་འོང་། བཤག་རྒྱུ་ནང་དུ་གྲོལ་ན་ཕྱི་རོལ་གྱི་ཁྲོམ་དར་གཅིག་དར་གཉིས་ན་ཕྱལ་གྱིས་འགྲོ་ཡིས་གསུངས། འོ་ན་ཕྱི་རོལ་དེ་བཞིན་ནང་། བགྱི་བ་དེ་མེད་པར་གདའ་ཨ་ཞུས་པས། མང་བ་མང་དེ་དེ་སྐད་ཁ་ནས་འདོན་མཁན་ཚོ་ལྕེ་རེ་ལོང་དུ་འགྲོ་བར་འདུག་གསུངས།
དེ་ལྟར་དྲན་པས་རྒྱུན་དུ་གཟུང་ཞིང་རྗེ་དེའི་གསུངས་ལ་བརྟག་ན་རྗེ་དམ་པ་རྒྱ་གར་བའི་གསུང་ཇི་བཞིན་དུ་བྱུང་བས། ཞི་བྱེད་པ་རྣམས་ན་རེ། དམ་པའི་སྤྲུལ་བར་འདུག་ཅེས་ཀྱང་ཟེར་རོ། ། མཛལ་གྱི་ཟམ་པ་རིང་མོ་ལ་མི་རྟ་འབྱེད་པས་མ་ཐར་བ་ལ། རྨ་བྱ་དང་ནེ་ཙོའི་རྫི་མོ་བགྲེས་མོ་གཅིག་ཡོད་པ་ན་རེ། ནམ་ལམ་དོག་ཙ་ན། བླ་མ་ལ་འཇུག་བཞུད་ཆ་མེད་པར་བཞུད་པ་གཅིག་འོང་གིས་འདུག་གིས་ལྟོས་ཤིག་ཟེར་ཏེ་སྟོན་པ་ཕག་མོ་དང་། གནས་བརྟན་ཤུད་དགེ་དང་། ཇོ་གཤེན་བྱ་བ་དང་གསུམ། ཁོ་བོ་དང་བཞིས་ཡིད་གཏད་པས་བཞི་ཁ་མཐུན་པར་ཟམ་པ་ལ་གཤེགས་པ་མ་མཐོང་བར་ཕ་གིར་རྟ་ཁྲིད་པ་མེད་པར་བྱོན་འདུག
དེར་སྒོམ་པ་འབྲི་ཁུང་པ་བྱ་བས་ཆིབས་ཁྲིད་ནས་བཞུད་དོ། ། མཛལ་དུ་ལྟད་མོ་ལ་ཞག་གསུམ་ཐོབ་པར་བྱུང་ནས། ཁོ་ཕུར་བསུ་བ་དང་སྣ་ལེན་གྱི་གྲབས་ལ་གཙོ་ཆེ་བ་རྣམས་སོང་བའི་ཤུལ་དུ་ཕ་ཇོ་ལ་རྡོ་རྗེ་སེམས་དཔའི་སྒོམ་དོན་བཏབ། ཤི་བའི་རུས་པ་ལ་རྡོ་རྗེ་སེམས་དཔའ་བྱོན་འོང་གསུང་སྐད། དེ་ཁོ་ན་བཞིན་བྱུང་ནས་ཕ་ཇོའི་གདུང་ལ་གྱོན་པའི་རྡོ་རྗེ་སེམས་དཔའ་ལ་དཔེ་བླངས་ཏེ། བྱམས་ཆེན་གྱི་ཞལ་རས་ཙམ་གཅིག་རས་ལ་བཞེངས། ཕྱིས་རས་ཀྱིས་མི་ཚད་ལྡེར་སྐུ་དང་། དེས་ཀྱང་མི་ཚད་ཟངས་སྐུ་དང་། དེས་ཀྱང་མི་ཚད་གསེར་སྐུ་བཞེངས་པའི་རྟེན་འབྲེལ་མཛད་པ་ཡིན་སྐད་ཁྲོ་ཕུའི་གནས་གསར་རྙིང་གི་བར་ལམ་ཡར་དགོན་པར་འགྲོ་སའི་སྒང་གཅིག་ལ་བླ་མ་མངའ་རིས་ཀྱི་སྟོན་གྱི་ཆོས་ཁྲི་གཅིག་ཡོད་པའི་སར་ཆིབས་པ་ལས་བབས་ནས་ནུབ་ཕྱོགས་ཀྱི་ཞིང་གཏན་ཆུང་གི་སྟེང་དུ་གཤེགས་ཏེ་འདིར་གཏོར་མ་ཐོངས་གསུངས། གཏོར་མ་བཏང་བས་མཎྜལ་ཤོམས་གསུངས།
མཎྜལ་བཤམས་པས་མེ་ཏོག་ཐོར་གསུང་སྐད། དེ་རྣམས་ནི་ཕྱིས་ལྷ་ཁང་བཞེངས་པ་དང་། ལྷ་བཞེངས་པ་དང་། རབ་གནས་མཛད་པའི་བརྡར་བྱུང་ངོ་། ། དེ་ནས་ཡང་རྩེར་གཤེགས་ཏེ་གཅིག་པུ་ཐུགས་དམ་མཛད། ཐག་རིང་པོ་ནས་ཆོས་དང་བྱིན་རླབས་ཞུ་བ་གྲངས་མེད་པ་རྣམས་ལ་ཡི་གེ་བསྐུར་ཞིང་གདམས་ངག་ཟབ་མོ་མང་དུ་གནང་། དབང་སྐུར་ཐེངས་གཉིས་དང་བྱིན་རླབས་ཟབ་མོ་ཐེངས་གཅིག་མཛད། རིན་ཆེན་འབྲུ་དགུ་དང་མཐར་ཐུག་དགུ་གསུངས་སོ། ། ཡང་རིན་ཆེན་འབྲུ་གསུམ་དང་། ཡིད་བཞིན་ནོར་བུ་རྒྱལ་མཚན་རྩེ་ལ་གདགས། །
ཞེས་བྱ་བ་ལ་སོགས་པ་གསུངས་སོ། ། པུ་ཧྲངས་པའི་རྣལ་འབྱོར་པ་གསུམ་གྲོལ། དབུས་པ་ལྔ་དྲུག་ལམ་སྣ་ཟིན་པ་ཡིན་སྐད། དེ་ནས་ཤབ་ཀྱི་སྣ་རིངས་ན་གནས་བརྟན་གླན་ཆེན་པོ་བྱ་བ་ཆོས་རྒྱུས་ཆེ་བའི་དཔོན་གྲག་པོ་གཅིག་ཡོད་པས། ཤབ་ཀྱི་སྙི་ཚར་གདན་དྲངས་ཏེ་ཆུ་མིག་སྐོར་གྱི་དགེ་བཤེས་ཆེན་པོ་དུ་མས་དབང་གདམས་ངག་མང་དུ་ཞུས། གཡས་རུ་དང་རུ་ལག་གི་སྔགས་བཙུན་རྣལ་འབྱོར་པ་ཆེན་པོས་ཐུག་མེད་ཀྱི་སྐུ་དྲིན་ཞུས། སྨིན་གྲོལ་ལམ་དུ་ཆུད་པའི་བཀའ་དྲིན་ཐོབ་པ་མཐའ་ཡས་སོ། ། དེ་ནས་ཆུ་མིག་རིང་མོར་སྤྱན་དྲངས་ཏེ་དགེ་བཤེས་བརྒྱ་ལྷག་གཅིག་ལ་བཙུན་པ་སྟོང་ཚོ་གསུམ་ཙམ་གྱིས་བསྐོར་བའི་བསུ་བ་དང་སྟོན་མོ་ཆེན་པོ་མཛད། ཟླ་བ་ཕྱེད་ཙམ་དུ་བཞུགས་ནས་ཆོས་དང་ཟང་ཟིང་གི་ལོངས་སྤྱོད་མུ་མཐའ་མེད་པ་བྱས། རྡོ་རྗེ་ལམ་རིམ་དང་།
སྐྱེས་བུ་བཞིའི་ལམ་རིམ་དང་། ཟུང་འཇུག་བཞི་ལ་སོགས་པ་གསུངས། དེ་ནས་ཚོང་འདུས་མགུར་མོར་བྱོན་ནས་ཟླ་བ་གསུམ་བཞུགས་ཏེ། འགྲོ་བ་མཐོ་དམན་བར་གསུམ་གྱི་དོན་བསམ་གྱིས་མི་ལང་པ་མཛད། དགེ་བཤེས་ཆེན་པོ་ཚད་མེད་པས་གཙོ་མཛད་དེ། དབང་བྱིན་རླབས་འཇུག་སྒོ་དཔག་ཏུ་མེད་པ་ཡང་མཛད། སྡོམ་འཛིན་དང་། སེམས་བསྐྱེད་དང་། རྒྱས་གདབ་ཞུས་པ་ལ་གྲངས་མེད་པ་དགེ་བའི་བཤེས་གཉེན་ཆེན་པོ་རྒྱ། འབྲེ།
ལམ། ལོ་ངོ་། གཤེན། དྲུག་ལ་སོགས་པས་ཟབ་དོན་གྱི་བསྟན་བཅོས་ཞུས་པས། རྣལ་འབྱོར་བདུན་དང་སེམས་ཀྱི་མདུད་གྲོལ་ལ་སོགས་པ་མཛད། དེར་མ་ཚར་བ་འགའ་ཞིག་ཡར་གཤེགས་ཤུལ་དུ་ཡང་ཁྲིད་ནས་རྒྱ་ཆེར་བསྐྱངས་སོ། ། ཡ་གི་རྒྱ་གར། ཁ་ཆེ། བལ་ཡུལ་ནས་བཟུང་སྟེ། སྨད་ཁམས་གསུམ་མེ་ཉག་དང་།
རྒྱ་ཁྲི་སྟན་གྱི་བར་དུ་དངོས་དང་བརྒྱུད་ནས་ཆོས་དང་ཟང་ཟིང་གིས་ཕན་ཐོགས་མ་བྱས་པ་ནི་ཕལ་ཆེར་མེད། ཡུན་རིང་པོར་ཉེ་གནས་བྱས་པའི་སློབ་དཔོན་ཉི་མ་བྱ་བས་གྲངས་བརྩིས་པས། མགུར་མོ་ཡན་ཆད་ནས། ལ་སྟོང་ཐང་ཆུང་གི་བར་དུ་གྲྭ་པ་བརྒྱ་ཡན་ཆད་སྐྱོང་བའི་དགེ་བཤེས་ཉིས་སྟོང་སུམ་བརྒྱ་ཙམ་རྗེས་སུ་གཟུང་གདའ་སྐད། དེ་མན་ཆད་བགྲང་གིས་མི་ལང་ངོ་། ། འདིར་ཚིགས་སུ་བཅད་དེ་སྨྲས་པ། ལར་གདུལ་བྱ་རབ་འབྲིང་ཇི་སྙེད་དུ། འདུལ་བྱེད་མཛད་པའི་རིམ་པ་ཡང་། ། དེ་སྙེད་བཞིན་དེ་བློར་མི་ཤོང་། ། སྡོན་ཆད་བོད་འདིར་ཡོང་མ་བྱུང་། །
འདི་ལྟར་བོད་ཀྱི་རྒྱལ་ཁམས་ན། ། གདུལ་བྱའི་ལས་འབྲེལ་མ་བཞག་པ། ། ལོག་སེང་ཅན་ལས་མེད་པར་ངེས། ། རྗེ་མཻ་ཏྲ་འཆི་མེད་བདུད་རྩི་ལ། ཆེར་འཐུངས་ཆེར་ནི་རྒྱལ་འགྱུར་ལ། ། ཆུང་འཐུངས་ཆུང་ནི་རྒྱལ་འགྱུར་ཏེ། ། ཡེ་ཚོགས་སོག་ཅིག་བསྐལ་པ་ཆད། ། གང་ཞིག་ང་ལ་མ་དད་པས། ། སྐུར་འདེབས་ལོགས་པར་སྨྲ་བ་ཡང་། ། ཕྱིས་ནས་འགྱོད་ཅིང་སླར་དད་ནས། །
སྨིན་པའི་གདུལ་བྱར་འགྱུར་རོ་གསུངས། དེ་ལྟར་དངོས་དང་ས་བོན་གྱིས། ། བྱང་ཕྱོགས་སྐྱེ་བོའི་དོན་བསྒྲུབས་ནས། ། ཟང་ཟིང་སྒྱུ་མའི་འདུ་བ་ལ། ། ཆགས་ཐོགས་མེད་པར་ཕྱིར་ལ་ལོག ། བྱ་ངང་པའི་རྗེས་སུ་ངང་ཕྲུག་བཞིན། ། ཡང་ནི་རྗེས་འབངས་ཞབས་ཏོག་བྱས། ། གསེར་ཕྱེ་སྲང་གྲངས་ཀྱི་མཎྜལ་ཕུལ། ། འདུ་འབྲལ་མེད་པར་གསོལ་བ་བཏབ། ། སྐྱེས་མཆོག་ཞལ་གྱི་དཀྱིལ་འཁོར་ལ། །
མིག་འབྲལ་མ་ཕོད་རིང་ཞིག་བལྟས། ། སྙིང་ཁོང་ནས་གདུང་པའི་མེས་བཞུས་པས། ། ཆུ་མིག་ནས་ལྷུང་བའི་མཆི་མ་ཤོར། ། ཕ་གྲུབ་ཆེན་སེང་གེའི་ལྟ་སྟངས་ཀྱིས། ། བརྡ་སྐྱེ་མེད་བསྟན་པས་དྲན་པ་རྙེད། ། རང་སེམས་བླ་མར་བསྟན་པ་དྲན། ། འདུ་འབྲལ་མེད་པར་ང་གདོང་སླེབ། ། དེར་རྗེས་ཞལ་ཆེམས་ཚིག་གསུམ་ཞུས། ། བསྒོ་བ་ཐུན་མོང་མ་ཡིན་པ། ། རྒྱལ་སྲས་མཛད་པའི་རྣམ་ཐར་ལ། །
སྙིང་པོ་མདོར་བསྡུས་ཀྱི་ཞལ་ཆེམས་གསུངས། ། དེ་ལ་དོན་གསུམ་མདོར་བསྡུས་ལ། ། དཔེ་གསུམ་རིམ་པ་བཞིན་དུ་གནས། ། ཁྲི་བཙོན་མོ་གཤམ་བྲན་མོ་ལྟར། ། གདུང་བས་ལྷ་དང་བླ་མ་བསྟེན། ། ཡོངས་སུ་བཟུང་བ་ཀུན་སྤང་ཞིང་། ། སྐྱོ་མེད་ང་རྒྱལ་མེད་པར་བྱས། ། ཇི་སྐད་བསྟན་པའི་ཞལ་ཆེམས་འདི། ། བུ་ཁྱོད་ཚུལ་བཞིན་སྒྲུབ་སྤྱོད་ན། ། རིང་དུ་སོང་ཡང་དྲུང་ན་འདུག །
ནམ་ཡང་འབྲལ་བ་མེད་དོ་གསུང་། ། གསུང་འདི་དག་དལ་བུས་བསྙད་ནས་ནི། ། ཞལ་འཛུམ་པ་མཛད་པའི་སྨིན་མཚམས་ནས། ། འོད་ཟེར་ཀུན་ད་ལྟ་བུ་ཅིག ། ཁོ་བོའི་སྤྱི་གཙུག་རེག་ཐིམ་སྙམ། ། སྐད་ཅིག་དེ་ལ་སེ་གོལ་བཏོག ། སིདྡྷི་སིདྡྷི་ཞེས་གསུངས་ནས། ཁྲ་ཧོར་པ་གཟན་ལ་གཞུངས་པ་བཞིན། སླར་རྒྱ་གར་ཡུལ་དུ་གཤེགས་ནས་ཐལ། དེ་ནས་ཞབས་འབྲིང་བ་བོད་མི་ལྔ་བཅུ་ཙམ་ཡོད་པ་ནི་མཐིལ་ནས་ལོག
རྒྱ་གར་བ་སུམ་བརྒྱ་ཙམ་གྱིས་གཡོག་བྱས་ཏེ། བལ་ཡུལ་དུ་ཡུན་ཅང་མ་ཐོགས་པར་རྒྱ་གར་དུ་ཟད་དེ་གཤེགས་སོ། ། ཏི་ར་ཧུ་ཏིའི་ཉེ་འཁོར་ནས་མཐའ་འཁོབ་པའི་ཇག་པས་ཡུལ་ལོག་བྱས་ཀྱང་ཟེར། ཨ་ཙ་རའི་གཡོག་གིས་བསླུས་སམ་ཡང་ཟེར། ཁ་ཅིག་ཨ་ཙ་རའི་གཡོག་པའི་གསེབ་ནས་ནང་བྱན་བྱས་ནས་ཕྱིའི་མཐའ་འཁོབ་པས་གྲོང་ལོག་བྱས་སོ་ཟེར་ཏེ་རྗེ་བཙུན་བཀྲོངས་ནས་གསེར་ཐམས་ཅད་ཁྱེར་རོ། ། དེ་ཡང་བལ་ཡུལ་གྱི་གནས་པོས་རྗེ་བཙུན་ལ་ཞུས་ཏེ། རྒྱ་གར་གྱི་ལམ་འདི་མི་ངན་ཇག་པ་ཁ་སྙོགས་ཐུག་མེད་ཡོད་པས་གསེར་ཕག་ཏུ་འཁྱེར་བའི་ཐབས་གཅིག་འཚལ་ལོ་ཞེས་ཞུས་པས། གསེར་གཞུ་བ་ཚོ་གནོད་སྦྱིན་ཀ་པ་ལ་བསྐུར། མ་གཞུ་བའི་སྦྲམ་རྣམས་དང་གླ་རྩི་དང་དར་ཟབ་དང་གཡུ་ཆུང་ལེགས་ལེགས་ཚོ་བྷི་ཀ་ལ་ལ་བསྐུར་བས་ཆོག་གསུང་ངོ་། ། གནས་པོའི་བསམ་པ་ལ་ཁོང་གྲུབ་ཐོབ་ཡིན་པས་བཏུབ་སྟེ་འོང་།
དེ་མ་ཡིན་ན་ཆ་མེད་དོ་སྙམ་པ་ལས། ཆེན་པོའི་གསུང་ཡིན་པས་ཟློག་མ་ནུས་སོ། ། ཉེ་གནས་པ་ར་ཨུ་ཏྲ་བྱ་བ་དང་། སུ་རི་ས་བྱ་བ་གཉིས་ཡོད་པ་ལ། ར་ཨུ་ཏྲ་མ་ག་དྷ་པ་ཡིན་པས་མ་ག་དྷའི་རྒྱལ་པོ་བསུ་བ་ལ་སྦྲན་ན་ལེགས་ཟེར་སུ་རིས་ཡངས་པ་ཅན་པ་ཡིན་པས་ཡངས་པ་ཅན་གྱི་རྒྱལ་པོ་བསུ་བ་ལ་སྦྲན་ན་ལེགས་ཟེར་རོ། ། རྗེའི་ཞལ་ནས། བྷ་རི་ཨེ་ཀ་ཛ་ཊི་བྱ་བའི་རྒྱལ་པོ་གཅིག་ཡོད་པས་མ་ག་དྷའི་རྒྱལ་པོའི་དོད། ཌཱ་ཀི་ཐོད་པའི་ཕྲེང་བ་ཅན་བྱ་བ་གཅིག་སྦྲན་ན་ཡངས་པ་ཅན་གྱི་རྒྱལ་པོའི་དོད། ཌཱ་ཀི་ནི་རྡོ་རྗེའི་ཕྲེང་བ་ཅན་བྱ་བ་གཅིག་སྦྲན་གྱིས་གསུང་སྐད། གངྒཱ་ལ་ཉེ་བའི་འགྲམ་དུ་ཕྱིན་པ་ན།
ལྷ་སེ་མ་ས་ལི་བྱ་བའི་གྲོང་དང་། ཏི་ཏིར་གུར་བྱ་བའི་གྲོང་ཚན་གཉིས་ཀྱི་ཡུལ་ལོག་བྱས་ཏེ། རྗེ་བཙུན་གྱི་སྐུ་སྟོད་སྐུ་སྨད་ཕྲལ། དབུ་ཕོག་ནས་བྱེ་མའི་གསེབ་ཏུ་སྦས། ནོར་ཐམས་ཅད་ཁྱེར་ཏེ་ཇག་པ་རྣམས་སོ་སོར་གྱེས་སོ། ། ཡོངས་སུ་གྲགས་པ་ལ་མཻ་ཏྲ་ཡོ་གི་གྲུབ་ཐོབ་ཡིན་པས་བསད་ཀྱང་མི་འཆི། གལ་ཏེ་ཤི་ཡང་སོས་ནས་འོང་བྱ་བའི་གྲགས་པ་ཡོད་པས། སྐུ་སྟོད་སྐུ་སྨད་གཉིས་སོ་སོར་ཤིང་ཀེ་ལའི་སྡོང་པོའི་རྐང་ཆེན་པོ་གཅིག་དང་གསོ་ཐག་རིང་པོས་དཀྲིས་ཏེ་ཡ་གི་མ་གིར་བསྐྱུར་རོ། ། དེ་ནས་ཞག་གསུམ་ནས་སྟོད་སྨད་བར་གསུམ་འདུས་ནས་གཅེར་བུར་དངོས་སུ་བྱུང་སྐད། ཇག་པ་རྣམས་ལ་ཟན་བླངས་ཏེ།
ཇག་པས་ཁྱེར་བའི་ནོར་ཐམས་ཅད་གར་སོང་ཆ་མེད་དུ་སོང་བ་ལས། སླར་ཁོང་རང་གི་ཕྱག་ཏུ་འདུས་ནས་གསོ་ཕད་ཀྱི་ནང་དུ་བཏུམས་ཏེ་དབྱུག་པའི་ངོས་གཉིས་སུ་བཀལ་ནས་སྤྱུགས་གླུ་ལེན་ཞིང་སོང་སྐད། གླུ་ནི་རྒྱ་གར་ན་ཚུར་གླུ་མཁན་རྣམས་ཀྱིས་ཟེར་སྒྲ་ཁྱེར་ནས་བྱུང་བ་ཡང་མང་དུ་སྣང་སྟེ་མ་དག་པ་བག་རེ་སྣང་། ཕྱིས་ཨུ་རྒྱན་གྱི་པཎྜི་ཏ་ཨ་མོ་གྷ་བཛྲས་གཏན་ལ་ཕབ་ནས་བྱོན་པ་ནི་འདི་ཡིན་ཏེ། ཨེ་མ་ཨེ་མ་ཨེ་མ་ཧོ། ། མཻ་ཏྲ་ཡོ་གི་སྒྱུ་མའི་མི། ། སྒྱུ་མའི་སྐྱེས་བུའི་འཁྲུལ་འཁོར་བཤིག ། འཁྲུལ་འཁོར་བཤིག་པའི་རོ་ལ་ལྟོས། ། མགོ་བོ་གོ་ཏྲའི་རལ་གྲིས་བཅད། ། མགོ་བོ་གཏི་མུག་དག་པའི་རོ། །
རོ་དེ་བྱེ་མའི་རློམ་དུ་སྦས། ། གཏི་མུག་རྣམ་པར་མི་རྟོག་ཞི། ། ཁོག་སྟོད་ཏི་ཤི་ལི་ཡིས་བཅད། ། ཁོག་སྟོད་ཞེ་སྡང་དག་པའི་རོ། ། རོ་དེ་མ་ས་ལི་པས་ཁྱེར། ། ཞེ་སྡང་འོད་གསལ་མེ་ཆེན་འབར། ། ཁོག་སྨད་རོ་ཧི་ཁྱུང་འདྲས་བཅད། ། ཁོག་སྨད་འདོད་ཆགས་དག་པའི་རོ། ། རོ་དེ་གངྒཱའི་ཆུ་ལ་སྐྱུར། ། འདོད་ཆགས་བདེ་བ་ཆེན་པོར་དག །
མི་བཟད་མཚོན་གྱིས་དྲལ་བའི་ཚེ། ། ཟུག་རྔུ་སྟོང་པའི་ངང་དུ་འབར། ། ཟུག་རྔུ་ཚོར་བ་ཚོར་བས་སྟོང་། ། གཉིས་མེད་ཀྱི་ཡེ་ཤེས་འུ་རུ་རུ། ། ཞེས་གསུང་སྐད། དེ་ནས་དཔལ་གྱི་རིའི་ཕྱོགས་བཞི་ན་སྒོ་བཞི་ཡོད་པའི་མཚམས་རྣམས་ན་འབྲོག་དགོན་པ་ཡ་ང་བ་མང་པོ་རྣམས་སུ་ལྷ་ཁང་དང་མགྲོན་ཁང་མང་པོ་བཙུགས། ཁྱད་པར་དུ་ཨོ་ཏི་པའི་ཡུལ་དུ་ཇོ་བོ་ཐུགས་རྗེ་ཆེན་པོའི་སྒྲུབ་ཐབས་བརྒྱ་རྩ་ལས་བྱུང་བའི་ལྟ་ཁང་བརྒྱ་རྩ་བརྒྱད་བཞེངས་སོ། ། དེ་ལྟར་ལོ་ལྔ་ལོན་ནས་བལ་ཡུལ་གྱི་རྣལ་འབྱོར་པ་གཉིས་དང་། ཡ་ཐཱ་སུ་ཁི་…བདེ་མཚོན་གཉིས་ཏེ། བཞིས་མཧཱ་བོ་དྷིར་བསྐོར་བ་ལ་ཕྱིན་པ་དང་ལམ་དུ་རྗེ་བཙུན་དང་མཇལ་ཏེ་ཡ་ཐཱ་སུ་ཁི་བལ་ཡུལ་དུ་བྱོན་པའི་ཚེ།
གནས་པོ་དང་སློབ་མ་ཡིན་པས་གསུང་གླེང་ཞིབ་རྒྱས་སུ་བྱུང་། ལན་གཅིག་བཀྲོངས་ནས་བྱོན་པའི་ལོ་རྒྱུས་རྣམས་བྱུང་བས། མགྲོན་པོ་བཞི་བོས་ཞུས་པ་ཐེངས་གཅིག་བལ་ཡུལ་དུ་ཅིས་ཀྱང་འབྱོན་པར་ཞུ་འཚལ། བཀྲོངས་ནས་མེད་དོ་བྱ་བའི་གྲགས་པ་ངན་པས་ཁྱབ་པ་དང་། ཟང་ཟིང་ཕུལ་བ་དང་། གདམས་ངག་ཞུས་པ་ཚོ་ཐེ་ཚོམ་སྐྱེས་པ་མང་བས་ཞེས་རྒྱས་པར་ཞུ་ཕུལ། ད་ལྟ་ཟླ་བ་གཅིག་གི་ཁོངས་སུ་བལ་ཡུལ་དང་ཉེ་བའི་ཀ་མ་ཙར་ཙི་བྱ་བར་འོང་གིས་གསུངས། ཕྱིས་གཏམ་བརྒྱུད་པས་དེ་ཁོ་ན་བཞིན་བྱོན་ནས། རྒྱ་གར་དང་བྷ་རོ་སློབ་མར་གྱུར་པ་མང་པོ་དང་མཇལ། ཁྲོ་ཕུར་ཡང་འཕྲིན་བསྐུར་བས་སླེབ་པར་བྱུང་ངོ་། །
རྗེ་བཙུན་མཻ་ཏྲ་གྲུབ་ཆེན་གྱིས་རྗེས་སུ་བཟུང་བའི་ལོ་རྒྱུས་སོ།། ༈ །།བླ་མ་པཎ་ཆེན་བུདྡྷ་ཤྲཱིས་རྗེས་སུ་བཟུང་ལུགས་ལ། པཎ་ཆེན་དང་མཇལ་ལུགས་དང་བསྟེན་ལུགས་ཕལ་ཆེར་ནི་བརྗོད་ཟིན་ལ། གདན་དྲངས་ཚུལ་ནི། བླ་མ་པཎ་ཆེན་དེའི་ཡབ་ནི་ཁ་ཆེ་བ་ཡིན། ཡུམ་ནི་རྒྱ་གར་མོ་ཡིན། ཁོང་ཉིད་བལ་ཡུལ་མཐིལ་གྱི་ཁོ་པོམ་བྷ་བྷྱ་གྲ་མར་སྐུ་འཁྲུངས་པ་ཡིན་ནོ། ། དེ་རྗེས་རིག་པའི་གནས་ལྔ་ལ་མཁས་པར་སྦྱངས་ནས། རྒྱ་གར་གྱི་བི་ཀ་མ་ལ་ཤི་ལའི་གཙུག་ལག་ཁང་ཆེན་པོ་ན་ཤིན་ཏུ་རྩིས་ཆེ་བར་བཞུགས། དགེ་འདུན་ཕལ་ཆེན་པ་ལས་རབ་ཏུ་གཤེགས་པས་ཕལ་ཆེན་སྡེ་པའི་བུ་སློབ་ཡང་རྒྱ་ཆེར་རྒྱས་པར་གྱུར།
དེ་ཉིད་དུ་རྟག་ཏུ་བཞུགས་འདོད་པ་ཡིན་པ་ལ། བླ་མ་བི་ཁྱུ་ཏ་དེ་བ་…སློང་མོ་བའི་ལྷ་ཞེས་བྱ་བ་པཎྜི་ཏའི་གྲུབ་ཐོབ་གཅིག་རྩ་བའི་བླ་མར་བཞུགས་པས། གསང་སྔགས་ཀྱི་ཐེག་པ་རྒྱས་པར་ཞུས་ཏེ། རྡོ་རྗེ་ཐེག་པའི་བདག་པོར་གྱུར་ཏོ། ། དེ་ནས་རྗེ་བི་ཁྱུ་ཏ་དེ་ཉིད་ལ་བལ་ཡུལ་མཐིལ་གྱི་ཏ་པ་སཱི་དང་། ཧ་དུ་རྣམས་དང་། ཁོ་ཁོམ་གྱི་རྒྱལ་པོས་པཎ་ཆེན་དེའི་སྙན་པ་ཐོས་ནས། ཕོ་ཉ་ཡང་ཡང་བརྫངས་ཏེ། བལ་ཡུལ་གྱི་ཆོས་སྟོན་པའི་པཎྜི་ཏར་གསོལ་བ་བཏབ། རམ་ག་ན་བྷི་རི་ཧ་ལ་སོགས་པའི་གཙུག་ལག་ཁང་གསར་པ་ཆ་གསུམ་གྱི་རབ་གནས་ཀྱང་རྒྱས་པ་གཅིག་མཛད་པར་ཞུས་པས།
རྡོ་རྗེ་གདན་པ་ཆེན་པོ་དེའི་ཞལ་ནས། ང་ཤིན་ཏུ་རྒས་པས་བལ་ཡུལ་དུ་མི་བགྲོད། ངའི་འོག་ཏུ་མཁས་ཤིང་བཟང་པ་བུའི་དམ་པ་པཎྜི་ཏ་འདི་ཡིན་པས་གཏོང་ཞེས་གསུངས་ཏེ། ཆོས་འཆད་པའི་པཎྜི་ཏ་ལ་རྗེ་པཎ་ཆེན་འདི་སྤྲིངས། རབ་གནས་རྒྱང་ནས་མཛད་ཅིང་ཆོ་ག་རྒྱས་པར་ཡང་པཎ་ཆེན་གྱིས་མཛད། པཎྜི་ཏའི་གྲུབ་ཐོབ་དེ་རྩ་བའི་བླ་མ་ཡིན་པས་བལ་ཡུལ་ནས་རྒྱ་གར་གྱི་བར་དུ་བར་མ་ཆད་པར་འབྲེལ་བའི་འབུལ་བ་བཏང་བ་ཡིན་སྐད། བོད་དུ་བྱོན་པའི་འབུལ་བའི་ཕུད་ཀྱང་རྩ་བའི་བླ་མ་དེའི་གདན་ས་མཧཱ་བོ་དྷིར་གསེར་སྲང་བརྒྱའི་ཆ་རྐྱེན་ཕུལ། བི་ཀྲ་མ་ལ་ཤི་ལར་ཆོས་འཆད་པའི། ཁྲི་ཕྱོགས་བཞིར་གླང་པོ་ཆེ་བཞིའི་མགོ་སྟེང་དུ་སེང་ཆེན་ཁྲོས་པའི་སྦར་བ་གཡོན་གྱིས་མནན་ནས་སྦར་བ་གཡས་གྱེན་དུ་གདེངས་པ་བྱས། ལུགས་མ་ལ་ཚ་གསེར་གྱིས་བྱུགས་པ་བཟོ་རིགས་ཁྱད་པར་ཅན་དེ་ལྟ་བུ་གཅིག་ཕུལ།
དེ་ལྟ་བུ་གཉིས་བྱས་པའི་ཡ་གཅིག་ཐང་བྷི་ཧ་ར་ན་ད་ལྟ་ཡང་བཞུགས་སོ། ། དེའི་ཚེ་འཛམ་བུ་གླིང་གི་ཆོས་གྲྭ་ཡོངས་སུ་གྲགས་པས་ཁྱབ་པར་གླེང་བ་ནི་ཤྲཱི་རྣམ་གཉིས་ཞེས་བྱ་བ། ཉི་མ་དང་ཟླ་བ་ལྟ་བུའི་པཎྜི་ཏ་གཉིས་ཡིན་པ་ལས། ཉི་མ་ལྟ་བུའི་ཆོས་རྗེ་ཤཱཀྱ་ཤྲཱི་རྒྱ་གར་ན་བཞུགས། ཟླ་བ་ལྟ་བུའི་པཎ་ཆེན་བུདྡྷ་ཤྲཱི་བལ་ཡུལ་མཐིལ་ན་བཞུགས་སོ། ། ལོ་ཙཱ་བས་པཎ་ཆེན་བུདྡྷ་ཤྲཱི་…སངས་རྒྱས་དཔལ་དེ་ལོ་ཧྲིལ་པོ་ལྔ་བར་མ་ཆད་པར་གུས་ཤིང་དང་བས་བསྟེན་ནས། སྔོན་དུ་རྒྱལ་བའི་ཡུམ་མངོན་རྟོགས་རྒྱན་གྱི་འགྲེལ་གསར་ལ་སོགས་པ་དང་། སྔགས་ཀྱི་རྡོ་རྗེ་ཕྲེང་བ་ལ་སོགས་པའི་ཕྱག་བཞེས་ཁྱད་པར་ཅན་དར་བར་བྱ་རྒྱུ་ཡོད་པས་པཎ་ཆེན་དེ་ཉིད་སྔོན་ལ་གདན་འདྲེན་པའི་རྩིས་ཡིན་པ་ལ། རྗེ་བཙུན་མཻ་ཏྲ་བྱོན་པས། པཎ་ཆེན་དེ་ཉིད་ན་རེ།
ངའི་བླ་མ་ཁོང་ཡིན། འགྲོ་བ་བྱིན་པོ་འདུལ་བ་ལ་རྗེ་བཙུན་འདི་བསྔགས། ཁྱོད་ལྷ་ཆེན་པོ་བཞེངས་པ་ལ་སྔོན་དུས་འདུལ་བ་དང་། བསོད་ནམས་དང་། ཁོག་ཆེན་པོ་བཅའ་དགོས་པས་རྗེ་བཙུན་འདི་སྔོན་དུ་གདན་དྲོངས་ཤིག་རྗེ་བཙུན་གྱིས་སྔོན་ལས་བཏུལ་ནས་འུར་ལངས་པའི་རྗེས་སུ། ང་འོངས་ལ་སྔགས་དང་མཚན་ཉིད་གང་དོན་དུ་འགྱུར་བ་བསྟན་ནས་ཕན་གདགས་སོ་གསུང་བས་དེ་ཁོ་ན་བཞིན་བྱས་སོ། ། རྗེ་བཙུན་གྲུབ་ཆེན་ཕར་གཤེགས་ནས་ལོ་བཞི་ན་ལྕགས་ཕོ་སྤྲེའུའི་ལོ་ལ་རྗེ་པཎ་ཆེན་གདན་དྲངས་ཏེ། ཁོང་ཉིད་ཀྱི་ལོ་རྟགས་ཀྱང་ལུགས་ཕོ་སྤྲེའུ་ཡིན། དྲུག་ཅུ་རྩ་གཅིག་བཞེས་པ་ལ་བྱོན་ནོ། ། ལོ་ཙཱ་བ་སྐྱིད་གྲོང་འཕགས་པའི་དྲུང་དུ་འདུག་ནས་སྐྱེ་བོའི་ཚོགས་ལ་ཆོས་སྤྱོད་ཡན་ལག་བཞི་བ་ནས་བརྩམས་ཏེ།
རིན་ཆེན་འབྲུ་དགུ་དང་། བསྟན་པའི་གྲུ་ལ་སོགས་པ་བཤད། གནས་བཞི་དང་ཡོན་བདག་པའི་གྲོང་ཁྱེར་ཐམས་ཅད་ཀྱིས་ཞབས་ཏོག་དཔེ་མེད་པ་མང་པོ་བྱས་སོ། ། སྐུ་གསུང་ཐུགས་ཀྱི་རྟེན་ཕུལ་བ་རྣམས་འཕགས་པའི་ཕོ་བྲང་དུ་ཕུལ། བསྙེན་བཀུར་གྱི་ཕུད་ཀྱིས་མར་མེ་ཆེན་པོའི་ཕྲེང་བ་ཕྲེང་བརྒྱུད་རྟག་ཏུ་ཕུལ། ཟང་ཟིང་ཕུལ་བ་རྣམས་ཀྱིས། ཆོས་པ་དང་། མི་ཆོས་པ་དང་། མགྲོན་པོ་ལ་སོགས་པ་ཚིམ་པར་བྱས། གཡུ་ཆེན་པོ་ཁྱུང་གཤོག་བྱ་བ་དང་།
གསེར་སྦྲམ་སེང་གེ་ཉལ་བ་བྱ་བ་ཇོ་བོའི་མགུལ་དུ་བཏགས། ། ལྷ་རྗེ་ར་ཕྱར་ལ་སོགས་པ་བང་ཆེན་པ་བཞི་མཐིལ་དུ་གདན་འདྲེན་པ་ལ་སྤྲིངས་ཏེ་གསོལ་འདེབས་ཀྱི་མཎྜལ་ལ་གསེར་གཡུའི་མཎྜལ་ཚོམ་བུ་ཉི་ཤུ་རྩ་ལྔ་པ་བསྐུར། གསེར་སྲང་ཉིས་བརྒྱ་དང་། སུམ་ཅུ་ཐམ་པ་འབུལ་བའི་ཆ་དོན་བྱས་སོ། ། འཕགས་པ་ལ་ཞག་བདུན་མཆོད་པ་བྱས་པའི་རྗེས་སུ་པཎ་ཆེན་དེ་ཉིད་འབྱོན་མི་འབྱོན་དང་། ཇི་ཙམ་ན་འབྱོན་པའི་རྨི་ལྟས་བརྟགས་ཏེ། བདག་ནི་དཔག་མེད་རང་གཞན་དོན་སྒྲུབ་ཕྱིར། ། པཎ་ཆེན་ཆོས་ཀྱི་རྒྱལ་བོ་གདན་དྲངས་ན། ། ཇི་ག་བྱོན་ནམ་འོན་ཏེ་མི་བྱོན་ཞེས། ། ཁོ་བོའི་ཡིད་ནི་ཐེ་ཚོམ་དྲ་བས་གཟིངས། །
ཞེས་བྱ་བ་ལས་སོགས་པའི་གསོལ་འདེབས་བཀོད་པས་སྤྱིར་བྱོན་པར་ངེས་པ་དང་། ཞག་གྲངས་འདི་ཙམ་ལ་བྱོན་བྱ་བའི་བྱེ་བྲག་རྨི་ལྟས་ཀྱིས་ཤེས་པར་བྱུང་ནས་སྣ་ལེན་དང་བསུ་བའི་བཀོད་པ་རྒྱ་ཆེར་བྱས། པཎ་ཆེན་ཉིད་ཀྱིས་འཕགས་པ་བྱམས་པ་གྲོང་ཁྱེར་དུ་བྱོན་པ་ངོ་མཚར་ཅན་གཅིག་སྐྱེས་སུ་གདན་དྲངས་ནས་བྱོན། ད་ལྟ་དགའ་ལྡན་གྱི་ཕོ་བྲང་ལྷོ་མ་ན་བཞུགས་པ་དེ་ཡིན་ནོ། ། མཐིལ་གྱི་གནས་པོས་ཀྱང་གསེར་གདུགས་དང་དོ་ལི་ཁྲ་མོ་དང་རྒྱལ་མཚན་ལ་སོགས་པ་དང་། ཕྱི་རོལ་གྱི་བཞུགས་ཁང་གཞལ་ཡས་ཁང་གི་རྣམ་པ་ཕྱོགས་མཚོན་རོལ་ཆ་དུ་མ་དང་བཅས་པ་དང་། ནང་དུ་བཞུགས་ཁང་འགྲིབ་ཡོལ་དང་མཆོད་ཆ་སྣ་ཚོགས་ཀྱི་བཀོད་པ་དང་བཅས་པ་བསྐུར་བྱུང་ངོ་། ། དེ་ནས་སྐྱིད་གྲོང་དུ་བཙུན་པ་ཕྱུག་པོ་གཅིག་དང་ཀན་འཇིམ་གྱི་ཡོན་བདག་གྲ་མ་ཁ་ཅིག་འདུས་པས་ཆོས་འཁོར་ཞུས། རྒྱལ་བའི་ཡུམ་བརྒྱད་སྟོང་པ་ལ་སློབ་དཔོན་སེང་བཟང་དང་། ཨ་བྷྱ་ཀ་རའི་གསུང་བགྲོས་གཉིས་ཀ་གསུངས་སོ། །
དབུས་པའི་སྟོན་པ་ཀ་གསུམ་པ་བྱ་བ་མཁས་པ་གཉིས་ཀྱིས་ཞུས་ནས་རྒྱ་གར་ཛྙཱན་ཤྲཱིའི་ཚད་མ་རབ་ཏུ་བྱེད་པ་བཅུ་གཉིས་བཞུགས་པའི་གཉིས་གསུངས། དེའི་དུས་སུ་པཎྜི་ཏ་ཐམས་ཅད་མཁྱེན་པ་བྱ་བ་དེ་རྟེན་དགེ་བསྙེན་གཞོན་ནུ་གཅིག་ཡོད་པས། པཎ་ཆེན་གྱི་ཀློག་འཛིན་པ་བྱས། ཚོགས་པ་སྤྱི་ཆོས་སུ་དཔེའི་རྒྱ་མཚོ་དང་རྒྱུ་འབྲས་ཀྱི་རྣམ་དབྱེ་གཉིས་གསུངས། རྒྱལ་བའི་ལམ་འཇུག་གི་གཞུང་ཚར་བར་བྱས་སོ། ། དུས་བཟང་ལ་འཕགས་པ་བྱམས་པ་རྒྱ་ཆེར་ལུང་བསྟན་པའི་མདོ་གསུངས་པས་སྐྱེ་བོ་ཕལ་པོ་ཆེ་དད་དེ་ད་གདོད་བཞེངས་པར་འགྱུར་བའི་སྐུ་ལ་ཟངས་སྤྱད་ནང་སལ་སིལ་མང་པོ་ཕུལ། དབུའི་ཚད་ཀྱི་སྐྱ་རིས་གཅིག་བཞེངས་པར་ཞུ་ཕུལ་ནས། འཕགས་པ་ཝ་ཏིའི་ལྷ་ཁང་གི་རྒྱབ་ཏུ་བྲི་བར་ཞུས་སོ། ། པཎ་ཆེན་གྱི་ཞལ་ནས་འོ་ན་ལྟས་བརྟག་པ་དང་ཐབས་གཅིག་ཏུ་བྱའོ་གསུངས་ཏེ། མེ་ཏོག་ལས་སོགས་པའི་མཆོད་པ་མང་པོ་དང་དགེ་འདུན་ལ་བསྙེན་བཀུར་དང་།
བླ་མ་ཆེན་པོ་ལ་གཏོར་མའི་རྫས་མང་པོ་དང་བཅས་པས་བྱིན་རླབས་ཞུས་ཞིང་གསོལ་བ་བཏབ། ལྷ་བཟོ་བ་བསྙེན་གནས་དང་ལྡན་པར་བྱས་ཏེ། སྐུའི་ཞལ་ཚད་བྲི་བའི་ཕྱིར་རྩིག་ངོས་ལ་བྱུག་པ་བྱས་པའི་ཚེ་ཉིད་གློ་བུར་དུ་ས་གཡོས་བ་བྱུང་། པཎ་ཆེན་ཐུགས་དམ་ལ་བཞུགས་པས་ཏིང་ངེ་འཛིན་ངང་གིས་འབད་མ་དགོས་པ་བྱུང་སྐད། ང་ལ་འདི་ལྟ་བུའི་བྱ་བ་ཆེན་པོ་རྩོམ་པ་ན་གྲུབ་ན་བ་སྤུ་གཡོ་བ་བྱ་བའི་དགེ་ལྟས་གཅིག་ཡོད་དེ། ད་རེས་གཡོ་བ་ཙམ་དུ་མ་ཟད་པར་བ་སྦུ་འགྲེང་བ་ཡང་བྱུང་། སེམས་རང་དབང་མེད་པར་དགའ་ཞིང་དང་བ་རྩེ་གཅིག་ཏུ་གནས་པ་གསུམ་འཛོམ་པ་བྱུང་། དོན་འདི་འགྲུབ་པར་ཐག་ཆོད་པ་ཡིན་གྱིས་ཐེ་ཚོམ་མ་བྱེད་ཅིག ཅེས་པ་ཡང་ཡང་གསུང་ངོ་། ། ཡང་དེའི་ཚེ་ན་ངོ་མཚར་ཅན་གྱི་ལྟས་བདུན་མངོན་དུ་གྱུར་པ་བྱུང་བ་ལ་ཚིགས་སུ་བཅད་པ།
པཎ་ཆེན་ཞལ་ནས་སྔོན་ཚེ་ཁོ་བོའི་དོན། ། འགྲུབ་འགྱུར་དགེ་བའི་ལྟས་གང་ཡིན་པ་དེ། ། བུ་ཁྱོད་བསོད་ནམས་དབང་གིས་འདི་བྱུང་གིས། ། རྟེན་འདི་མི་འགྲུབ་སྙམ་བའི་ཐེ་ཚོམ་མ་བྱེད་གསུངས། ། ལྷ་བཟོ་བློ་མིག་ཅན་དེའང་དེ་མ་ཐག ། པིར་བཟུང་ཙམ་གྱིས་ལུས་ཀུན་བ་སྤུ་འཁྲུགས། ། རིང་པོ་མི་ཐོགས་དགའ་ལྡན་མཐོང་སྙམ་དུ། ། སྔོན་ཆད་མ་བྱུང་བདེ་དགའ་རངས་པ་སྐྱེས། ། དེ་ཚེ་བདག་ཀྱང་རྩེ་གཅིག་ཡིད་དང་སྟེ། ། ལུས་ནི་ཤིང་བལ་ལྟར་ཡང་བདེ་བ་དང་། །
ལྷ་ལ་རབ་དང་འགྲོ་ལ་བརྩེ་བའི་བློ། ། མཆི་མས་རྫི་དཀྲུགས་རང་དབང་མེད་པར་གྱུར། མཆོད་ཕྱིར་མྱུར་ལྷགས་སྒེག་མཛེས་དུལ་བ་ཡི། ། མཚར་ཆགས་ན་ཆུང་ཟུར་མིག་ལྟ་བ་དག ། ཕྱུར་ཆགས་དྲི་བསུང་ཁ་དོག་སྣ་ཚོགས་ཀྱིས། ། མེ་ཏོག་སྣོད་ཐོགས་དགའ་བས་སྟོབ་པར་བྱེད། ། དོན་གཉེར་མགྲོན་པོ་གློ་བུར་ལྷགས་རྣམས་ལ། ། ཁྱེད་ཅིག་དོན་ཀུན་འགྲུབ་བམ་མ་འགྲུབ་ཅེས། ། གློ་བུར་དག་གིས་ལྟས་ནི་བརྟགས་པས་ཀྱང་། ། ཇི་བཞིན་འདོད་གྱུར་འགྲུབ་ཅེས་གསལ་པོ་སྨྲས། །
རྒྱང་རིང་ནས་འོངས་རབ་གུས་མི་གཉིས་ཞིག ། མཐོང་བས་དོན་གྲུབ་བཞིན་དུ་རྐང་ལ་བཏུད། ། ལག་གཉིས་ཁ་བྱེ་འབྲས་བུས་གང་བ་ནི། ། ཡོན་འབུལ་བཞིན་དུ་ཁོ་བོའི་ཕང་ན་གནས། ། དེ་ཞལ་ཚར་ནས་སྤྱན་གཉིས་འབྱེད་པ་ན། ། ཆར་སྤྲིན་མཐུག་འཁྲིགས་རྒྱུན་རིང་ཟབ་མོ་ཡིས། ། འབྲུག་སྒྲ་སྙན་སྒྲོགས་གློག་ཕྲེང་གར་བྱེད་ཅིང་། ། དྲི་ཞིམ་རྫི་བསྐྱོད་རབ་མཛེས་ཆར་རྒྱུན་ཕབ། ། ལྟས་བདུན་ཡ་མཚན་མངོན་སུམ་གྱུར་པ་འདི། ། བདག་ཡིད་མི་ཞུམ་དཔའ་བོར་བྱོས་ཤིག་བརྡ། །
ལྟས་བདུན་ལ་སོགས་སྟོན་པར་མཛད་པའི་རྗེ། ། ལྷར་བཅས་སྲས་གཉིས་བླ་མ་མཆོག་ལ་འདུད། ། དེ་ནས་བུང་ཐང་དུ་སྤྱན་དྲངས་ཏེ། དགུན་འདའ་དང་། རྒྱལ་པོའི་ཁབ་དང་། གླང་རི་བ་དང་། རོ་མཉམ་པ་དང་། ཡང་ཐོག་པ་དང་། གསེབ་ཀྱི་སྐྱ་མོ་བ་ལ་སོགས་པས་ཆོས་འཁོར་རིམ་པ་རིམ་པར་བཙུགས། ། དབང་བསྐུར་བྱིན་རླབས་རབ་གནས་མང་པོ་ཞུས།
ལ་ལས་སེམས་བསྐྱེད། ལ་ལས་དམ་ཚིག་གསོ་བ་ལ་སོགས་པ་མང་དུ་ཞུས། ཁྱད་པར་དུ་རོ་སྐམ་བདུད་རྩི་བདེ་ལྡན་དུ། རྒྱུད་བླ་མའི་ཊཱི་ཀ་རྒྱས་པར་བརྩམས། གཙུག་ལག་ཁང་གི་བྱ་བ་ལ་གདམས་པ་བྱ་བ་དང་། ཆོས་སྤྱོད་བརྒྱ་རྩེ་མན་ངག་བསྒྱུར། དེ་ནས་གུང་ཐང་གི་བར་ལ་རྒལ་ཏེ་དཔལ་ཐང་ལྷོ་དང་བྱང་གཉིས་ཀར་གདན་དྲངས་ནས་སྐྱེ་བོ་དཔག་ཏུ་མེད་པ་ཐར་ལམ་ལ་བཀོད། གཙང་པ་དང་ཅུང་བ་ལ་སོགས་པར་འགྲོ་དོན་རྒྱ་ཆེར་མཛད་ནས། དོན་མོ་རིར་ཆོས་འཁོར་ཡུན་རིང་བར་མཛད། སྟག་ཚོའི་དཔོན་གྱིས་ཞབས་ཏོག་མང་དུ་བྱས་ཏེ་རིམ་གྱིས་འཕྲང་བྲག་དམར་ནས་བྱར་རུ་ལ་གོར་ཡུན་རིང་དུ་བཞུགས།
ཤབ་དར་ཁང་དང་དར་ལུང་ལ་སོགས་པར་ཆོས་མང་དུ་གསུངས་ཤིང་བསྟན་བཅོས་མང་པོ་ཡང་བརྩམས། ཁྲོ་ཕུར་བྱོན་ནས་སྒྲུབ་པ་པོ་དང་རྣལ་འབྱོར་པའི་ཆོས་རིགས་ལ་མོས་པ་མང་པོ་འདུས་པ་རྣམས་ལ་རང་རང་གི་སྐལ་བ་དང་བསྟུན་པའི་ཆོས་བསྟན། ལུང་རིགས་མན་ངག་གསུམ་ཀའི་ཆོས་དུ་མ་ཞིག་གཏན་ལ་ཕབ་སྟེ་ཟླ་བ་བཅོ་བརྒྱད་བཞུགས་སོ། ། དེའི་རྗེས་ལ་ཆུ་མིག་རིང་མོ་དང་ཚོང་འདུས་མགུར་མོར་སྤྱན་དྲངས་ཏེ་གཞུང་ཆེ་ཆུང་རྣམ་པ་དུ་མ་གསུངས་སོ། ། དེ་ནས་དབུས་སུ་གདན་འདྲེན་མང་པོ་ཡོད་པ་ལ། ལོ་ཙཱ་བ་ལྷ་ཆེན་བཞེངས་པའི་ལྷ་གོན་གྱིས་བྲེལ་བ་དང་། པཎ་ཆེན་དེ་ཉིད་ཀྱིས་བསྡུས་པའི་གྲོགས་མཆེད་དགེ་བཤེས་ཆག་ལོ་ཙཱ་བ་བྱ་བ་རྒྱ་གར་དུ་ཡང་བྱོན། པཎ་ཆེན་དེ་ཉིད་ཡུན་རིང་དུ་བསྟེན་ཡང་བོད་དུ་བྱོན་པ་ལ་པཎྜི་ཏ་གདན་འདྲེན་པའི་རྟེན་འབྲེལ་མ་འགྲིག་པ་གཅིག་བཞུགས་པ་ལ་འཕྲིན་པ་བཏང་ནས། འོ་སྐོལ་ལྷ་ཆེན་པོ་བཞེངས་པའི་བྱ་བ་ཆེས་པས་པཎ་ཆེན་གྱི་རྫོངས་གྲུབ་པར་དཀའ། ཁྱེད་ཀྱིས་དབུས་སུ་གདན་དྲངས་ནས་རྫོངས་སྲང་ཉིས་བརྒྱ་སུམ་ཅུ་པོ་མཛད་ན་ལེགས་སམ་གྲོས་བྱས་པས།
ཤིན་ཏུ་དགྱེས་ཏེ་དེ་ཁོ་ན་ལྟར་བྱའོ་ཞེས་གསུངས། འོན་ཀྱང་བླ་མ་དེ་འོ་སྐོལ་ལ་སྐུ་དྲིན་ཤིན་ཏུ་ཆེ་བ་ཡིན་པས་གསེར་སྲང་ལྔའི་མཎྜལ་དང་། གཡུ་རྡོག་ཆེན་པོ་འཛམ་གླིང་རྒྱན་བྱ་བ་གསེར་སྲང་ལྔ་བཅུ་རི་པ་གཅིག་ལྷག་པར་ཕུལ། དེ་ཕྱིས་བསམ་ཡས་ཀྱི་བཙད་པོ་ལ་བཙོངས་པས་སྲང་ཕྱེད་དང་ཉིས་བརྒྱའི་བཅད་པ་ལ་སོང་འདུག་སྐད། མགུར་མོར་ཚོང་པའི་བྷ་རོ་རྣམས་ཀྱིས་ཆོས་འཁོར་བཙུགས་ནས་མདོ་སྡེ་རྒྱན་དང་དབུ་མ་རྩ་ཤེར་གསུངས། རྒྱ་བོད་བལ་གསུམ་ཡིད་རངས་པར་གྱུར་ཏོ། ། དགེ་བཤེས་ཆག་ལོས་པཎ་ཆེན་དབུ་རུ་དང་གཡོར་པོ་གཉིས་ཀར་གདན་དྲངས་ནས་ལོ་ཕྱེད་དང་གཉིས་བཞུགས། ཁྱད་པར་དུ་ཆག་ལོ་ཙཱ་བའི་ཡུལ་གཉལ་བ་ཡིན་པས་གཉལ་གྱི་འཕྲལ་སྟེར་ལ་སོགས་པར་གདན་དྲངས་ནས་རྒྱལ་བའི་ལམ་འཇུག་མང་དུ་གསུངས་སྐད། ཡར་བྱོན་པའི་ཚེ་ཉང་ཤབ་ནས་བསུས་ནས་སྐྱིད་གྲོང་གི་ལམ་ནས་བལ་ཡུལ་གྱི་བར་དུ་ཞབས་ཏོག་ལེགས་པར་བྱས། མར་གཤེགས་ཁར་དཔལ་དུས་འཁོར་གྱི་གདམས་པ་ཁྱད་པར་ཅན་དེ་གནང་ངོ་། །
ངའི་གཞུང་དང་མན་ངག་སྔར་གཞན་ལ་མ་གྲགས་པ་འདི་རྣམས་ཅིས་ཀྱང་དར་བར་གྱིས་ཤིག་ཅེས་གསུངས། སྤྱན་ཆབ་དང་བཅས་པས་བྱིན་རླབས་རྒྱས་པར་མཛད་དེ་གཤེགས་སོ། ། པཎ་ཆེན་གདན་འདྲེན་པའི་གསོལ་འདེབས་དང་། སེམས་བསྐྱེད་གསོལ་འདེབས་བོ་དོང་བྱ་རྒོད་གཤོངས་ཀྱི་ཇོ་བོ་ཐུགས་རྗེ་ཆེན་པོ་དང་རྣམ་སྲས་མདུང་དམར་ཅན་ལ་ཞུས་པ་ཡིན་པས་ལོ་ཙཱ་བས་ཕར་བླ་མ་བསྐྱལ་ནས་མར་ལོག་པའི་ཚེ་བོ་དོང་བྱ་རྒོད་གཤོངས་ཀྱི་ཕོ་བྲང་དུ་གཏང་རག་གི་མཆོད་པ་ཕུལ། ཕྱོགས་རྣམས་མ་ལུས་རྒྱལ་བའི་ཐུགས་རྗེ་ལས། སྐུ་བལྟམས་འགྲོ་ཀུན་ཡིད་བཞིན་ནོར་གཅིག་པུ། ། གཞན་ཚོན་འབྲུག་སྒྲ་གངས་རིའི་ཚུལ་འཆང་བའི། ། ཐུགས་གསུང་སྐུ་ཡི་ས་འདི་རབ་འབྱམས་བསྲུངས། ། ཞེས་བྱ་བ་ལ་སོགས་པ་རྣམ་ཐར་དང་བསྟུན་པའི་བསྟོད་པ་རྒྱས་པ་གཅིག་གཏང་རག་ཏུ་བྱས་སོ། ། པཎ་ཆེན་བུདྡྷ་ཤྲཱིས་རྗེས་སུ་བཟུང་བའི་ལོ་རྒྱུས་སོ།།
༈ །།བླ་མ་པཎ་ཆེན་ཤཱཀྱ་ཤྲཱིས་རྗེས་སུ་བཟུང་ལུགས་ནི། སྔོན་གྲྭ་པ་གཞོན་ནུའི་དུས་ན་སྙན་པ་ཐོས་པས་དད་པ་དྲག་པོ་ཡོད་ཀྱང་ཐག་རིང་བས་མཇལ་བའི་རྟེན་འབྲེལ་མ་འཛོམས། ཕྱིས་དུས་ཞིག་ན། བླ་མ་བདུད་རྩི་ཞིག་པོས་རྡོ་རྗེ་གདན་དུ་མཆོད་པ་འབུལ་དུ་བཏང་བའི་བླ་མ་ཤག་དར་དང་རྒྱ་གར་བ་བྱ་བ། ཡུལ་ཉང་སྟོན་པའི་རྟོགས་ལྡན་གོ་ཆོད་པ་གཉིས་ཡོད་པ་ལ་གསེར་ཤས་གཅིག་བསྐུར་ནས་ཆོས་རྗེ་བོད་དུ་གདན་དྲངས་སམ་ལྟར་བཏང་བ་ལྟས་མ་ག་དྷའི་རྒྱལ་པོའི་མཆོད་གནས་སུ་བཟུང་བས་བཅིངས་པ་ལྟར་སོང་བ་དང་། བུ་གཅེས་བསད་པའི་མ་གཅིག་ལྕེབ་འཕྲོ་ལ་བཟུང་ནས་བུའི་དོད་དུ་ཁས་བླངས་པ་རྒས་ཤིང་འཁོགས་པར་སོང་བ་གཅིག་གསོ་དགོས་པའི་རྒྱུ་མཚན་གྱིས་བྱོན་པའི་ཐབས་མ་རྙེད་དོ། །

དེ་ནས་བང་ཆེན་པ་གཉིས་པོས་བལ་ཡུལ་མཐིལ་དུ་རྗེ་བཙུན་བྱམས་པའི་ཞབས་མགོ་གཉིས་དང་། ཆོས་འཆད་ཀྱི་ཕྱག་མགོ་གཅིག་བྱས་སོ། ། དེ་ནས་བཟུང་བའི་ལོ་བཅུ་གཅིག་ནས་ཕྱིས་ཆོས་རྗེ་བོད་དུ་བྱོན་པར་གདའ་སྐད། བར་སྐབས་དེར་རང་ལོ་སུམ་ཅུ་རྩ་ལྔ་པ་ལ། དབུས་ཀྱི་འབྲི་ཁུང་དུ། རྗེ་འབྲི་ཁུང་པ་དང་མཇལ། དེའི་ལམ་དུ་རིན་པོ་ཆེ་སྟག་ལུང་ཐང་པ་དང་མཇལ། རྗེ་སྟག་ལུང་པས་ཀྱང་སྐུ་དྲིན་བསམ་གྱིས་མི་ཁྱབ་པ་ཟང་ཟིང་དང་། ཆོས་ཟབ་མོ་གཉིས་ཀས་ཐུགས་ལ་བཏགས། འབྲི་ཁུང་དུ་ཕར་ལ་དད་པ་སྒོམ་ཞིང་གསོལ་བ་བཏབ་པས་རྨི་ལམ་དུ་ཞལ་མཐོང་། རྒྱང་རིང་པོ་ནས་སྤྱིལ་པོ་རྣམས་མཐོང་བས་ཡ་མཚན་སྐྱེས།
རྒྱ་གར་བའི་རྡོ་སྐུ་མཛད་པ་བརྒྱད་པ་ངོ་མཚར་ཆེ་བ་གཅིག་སྐུའི་རྟེན་དུ་ཕུལ། རིན་པོ་ཆེའི་བརྒྱད་སྟོང་པ་ཡི་གེ་ལ་འབུར་མང་པོ་ཡོད་པ་གླེགས་ཤིང་ལ་བརྐོས་རྒྱན་དུ་མ་དང་བཅས་པ་ཞིག་གསུང་གི་རྟེན་དུ་ཕུལ། ལི་བཟོའི་རྡོ་རྗེ་གཟོང་བརྐོས་མ་བསེའི་གའུ་ཅན་རྩིས་ཅན་གཅིག་ཐུགས་ཀྱི་རྟེན་དུ་ཕུལ། ཆིབས་པ་བཟང་པོ་གཉིས་དར་ཡུག་འགའ་དང་བཅས་ཏེ་ཕྱག་ཏུ་བཏང་བས། སྐུ་གསུང་ཐུགས་ཡོན་ཏན་འཕྲིན་ལས་བཅས་པའི་རྟེན་འབྲེལ་འགྲིག་པ་ཡིན་གསུངས་ནས་མཉེས། ལིང་ཡུག་དཀར་པོ་བཟང་པོ་གཅིག་ཚུར་ལ་ཕྱག་རྟེན་དུ་གནང་སྟེ། དཀར་པོའི་ཆོས་ཀྱི་འཕྲིན་ལས་ཐམས་ཅད་དར་ཞིང་རྒྱས་པར་གྱུར་ཅིག་གསུངས། བསུ་བ་ཆེན་པོ་དང་སྣ་ལེན་སྟོན་མོ་འབོགས་དང་བཅས་པ་གནང་ནས་ཞག་འགའ་ཞིག་ལོན་པ་དང་། མཁས་པའི་བདེ་གཅད་དགོས་པས་ཚོགས་སུ་ཆོས་གཏམ་འགའ་ཞིག་མཛད་པར་ཞུ་གསུངས། དེ་ཁོ་ན་བཞིན་དུ་ཞུ་བྱས་ཏེ་དགེ་འདུན་ཁྲི་ཚོ་མང་དུ་འདུས་པའི་གུང་ལ་ཁྲི་ཆེན་པོ་བཤམས་ནས་དབུས་གཙང་ཁམས་གསུམ་གྱི་སྟོན་པ་བཟང་དགུ་ལྔ་བཅུ་ཙམ་གྱིས་དྲིས་པའི་ལན་བཏབ་པས་ཐམས་ཅད་ཡིད་རངས་པར་གྱུར།
ཚར་ནས་གཟིམས་ཁང་དུ་བོས། བགྲོ་གླེང་རྒྱལ་བའི་གཏང་རག་ཡིན་ནོ་གསུངས་ཏེ། ཏིང་བཀྲོལ་ཆེན་པོ་དང་བཅས་པའི་དར་བརྒྱ་འབོག་ཅིག་གནང་། དེར་ཟླ་བ་ལྔ་དང་ཞག་བཅུར་སེམས་བསྐྱེད་ལན་གྲངས་མང་པོ་དང་། ཟབ་ཆོས་སྣ་ཚོགས་དང་། ཉིད་ཀྱི་ཁྱད་ཆོས་ཀྱི་ཞིང་དུ་མ་དང་བཅས་པ་གནང་། བྱམས་ཆེན་གྱི་སྐྱིལ་ཀྲུང་འདིར་བཞེངས་ལ། ཕྱིས་དུམ་བུ་རྣམས་མཛོ་ལ་བཀལ་ལ་ཡར་གདན་དྲོངས། ཞེས་གསུངས་ནས་འབྲི་ཁུང་གི་ཐང་ལ་སྐྱིལ་ཀྲུང་གི་ཚད་རུ་ཤིང་བཙུགས། ཡང་དེའི་ཚེ་ལྟས་བརྟག་པ་ལས་བྱུང་བའི་དངོས་པོ་ཚིགས་སུ་བཅད་པ་ནི།
གང་ཚེ་རིགས་བྱུང་ཆོས་འབྱོར་བོད་ཡུལ་དབུས། ། དབུ་རུ་བྱང་ཕྱོགས་དམ་པའི་ཕོ་བྲང་ནི། ། དཔལ་ལྡན་འབྲི་ཁུང་ཞེས་བྱར་གང་སོང་ཚེ། ། ཆོས་རྗེ་དེས་དགོངས་བཀྲ་ཤིས་འདི་དག་མཐོང་། ། གཞི་དེར་གསེར་ཡུམ་ཞལ་སྤྲོད་ཡིག་འབྲི་བ། ། རང་དགར་འཚམས་བཞག་མཐོང་ལས་འདི་སྐད་དུ། ། དེ་དག་གིས་ནི་དགེ་བའི་རྩ་བ་དག ། འབར་བ་སྐྱེད་པར་རིག་པར་བྱ་ཞེས་བྱུང་། དེར་རྗེས་འཇིག་རྟེན་མགོན་པོའི་དྲུང་དེ་ཉིད། ། རིང་ནས་གུས་ལྷགས་བཤེས་གཉེན་ཆེན་པོ་ཞིག །
སྦྲང་རྩི་པད་མོས་རབ་བརྒྱན་ཕུལ་བྱས་ནས། ད་དུང་ཇི་ཙམ་དགོས་དགོས་འབྱུང་ཞེས་ཟེར། ། དེ་མ་ཐག་དེར་དགེ་འདུན་ཀུན་བསྡུས་ནས། ། མཆོད་རྫས་ཀུན་བཀོད་མཆོད་དབྱངས་སྒྲ་ཆེར་བསྒྲགས། ། སྐུ་གཟུགས་མཆོད་རྟེན་ཕན་ཡོན་སྟོན་པའི་མདོ། ། རྣམ་མངས་ཆེད་དུ་བརྗོད་པས་ཆེད་དུ་བརྗོད། ། དེ་ནས་ཆོས་རྒྱལ་ཆོས་རབ་བདུད་རྩིའི་རོས། ། ཐུགས་བལྟམས་ངོ་མཚར་ཤེས་རབ་སྙིང་རྗེ་ལས། ། བརྩམས་ཏེ་སྐུ་དང་གསུང་དང་མཆོད་རྟེན་ཚོགས། ། མང་ཞིང་རབ་གནས་ཆོ་ག་རྒྱས་པར་འཆད། །
དེ་འོག་བསྟན་པའི་སྒྲོན་ཆེན་རིན་ཆེན་བཀས། ། རབ་བསྐུལ་བྱམས་ཆེན་རུས་ཁོག་རྡོ་རྗེའི་རྨད། ། བཞག་གྱུར་སྐད་ཅིག་དེ་ལ་སྤྲིན་རུམ་དཀྲིགས། ། འབྲུག་སྒྲ་སྙན་སྒྲོགས་གློག་འགྱུ་ཆར་རྒྱུན་འབབ། ། དེ་རྗེས་རྒྱལ་ཡུམ་རིན་ཆེན་རྒྱས་བསྡུས་དག ། འབུལ་ཕྱིར་སྐྱིལ་ཀྲུང་སྟེང་དུ་སྟོབ་པ་བཞིན། ། ཤིས་པའི་དུང་འབུད་དཔལ་གྱི་དར་འཕྱར་ཞིང་། ། དགེ་ལེགས་རྔ་བརྡུངས་བདུག་པའི་སྤྲིན་ཚོགས་བསྟིབས། ། བཀྲེན་ཆེན་བདག་ལ་སྦྱོར་བའི་མཐུ་མེད་ཀྱང་། ། བྱམས་ཆེན་སྲས་ནི་ཐུགས་རྗེ་ཆེ་ཡིན་པས། །
དེ་སྤྲུལ་ཆོས་རྗེ་རིན་ཆེན་ཐུགས་དགོངས་ཏེ། ། གསེར་དངུལ་དར་ཟབ་ཁུར་ཆེན་རྗེས་གནང་རྨད། ། འདི་དག་ནི་འབྲི་ཁུང་དུ་མངོན་དུ་གྱུར་བའི་ལྟས་རྣམ་པ་བདུན་ཡིན་ནོ། ། དེ་ནས་བྱ་ཡུལ་དང་རིན་ཆེན་སྒང་ལ་སོགས་པར་ཆོས་དང་ཟང་ཟིང་གི་ལོངས་སྤྱོད་མང་པོ་བྱུང་། ཇོ་བོ་ཕྱག་སྟོང་སྤྱན་སྟོང་ལ་བཞུགས་ཚུལ་དང་བསྟུན་པའི་བསྟོད་པ་ཕུལ། ཡར་འཕྲང་གི་ཡི་གེ་དྲུག་པ་ལ་བལྟས་ཏེ་མཆོད་བསྟོད་བྱས་ནས་གསོལ་བ་བཏབ། ཚལ་གུང་ཐང་དུ་བསུ་བ་དང་མཆོད་མགྲོན་བཟང་པོ་མཛད་ཅིང་ཐུགས་ལ་བཏགས། ཞང་རིན་པོ་ཆེ་ལ་སྔོན་ནས་མོས་གུས་དྲག་པོ་ཡོད་པས་གསོལ་བ་ཆེར་བཏབ་སྟེ་གཟིམས་ཁང་དུ་ཉལ་བས་རྨི་ལམ་དུ་ཁོང་ཉིད་ཀྱིས་ཆོས་ཆུང་ཐམས་ཅད་ཀྱི་བཤད་ལུང་དང་། སྒྲུབ་ལུང་གཉིས་ཀ་གནང་ངོ་། ། དགེ་འདུན་ཞལ་རགས་པ་ལ་ཇ་བསྐོལ་ཏེ་མཆོད་ཁང་དུ་མར་མེ་ཆེན་པོ་ཕུལ་ནས།
བསམ་མི་ཁྱབ་ཆེན་པོ་བྱ་བའི་བསྟོད་པ་ཕུལ། དེ་དང་ཉེ་བ་ན། ལྷ་ཤཱཀྱ་རྣམ་གཉིས་བཞུགས་པ་ལ་མཆོད་ཅིང་བསྐོར་བ་དང་གསོལ་བ་འདེབས་པ་ལ་ཟླ་བ་གཉིས་བསྡད་ནས་ལྷ་ཆེན་བཞེངས་པའི་དོན་དུ་གསོལ་བ་མང་དུ་བཏབ། ཤིན་ཏུ་རྨད་བྱུང་རྒྱུ་ལམ་འབྲས་བཅས་ཀྱི། ། འགྲོ་ལ་རྟག་ཏུ་ཕན་སྦྱོར་བདེ་སྦྱིན་པ། ། མཉམ་མེད་ཤཱཀྱའི་རྒྱལ་པོ་ལྷ་ཁྱོད་ལ། ། དང་བས་ཕྱག་འཚལ་འདིར་མཛད་ཆ་ཙམ་བསྟོད། ། ཅེས་བྱ་བ་ལ་སོགས་པ་སྔོན་བྱུང་ཚུལ་ནས་བརྒྱུད་པའི་བསྟོད་པ་ཕུལ། ལྷ་ཆེན་གྲུབ་པར་གསོལ་བ་བཏབ། བྲག་ལྷར་ཡང་གསོལ་བ་བཏབ་པས་འོད་བྱུང་ནས་སྒྲོལ་མའི་ཐང་ཀ་གཅིག་ལ་ཐིམ་པ་མཐོང་བ་མང་པོའི་མཐུན་སྣང་དུ་བྱུང་།
དེ་ནས་འཕྲུལ་སྣང་དུ་བསྟན་པ་རིན་པོ་ཆེའི་གྲུ་བོའི་ཡིག་སྣ་དེ་བརྩམས་སོ། ། འཕྲུལ་སྣང་དུ་ཇོ་བོ་ཤཱཀྱ་ཉིད་དང་། ཐུགས་རྗེ་ཆེན་པོ་བཅུ་གཅིག་ཞལ་རང་བྱུང་གཉིས་ལ་མཆོད་ཅིང་བསྐོར་བ་མང་དུ་བྱས་ཏེ་གསོལ་བ་བཏབ་པ་ནི། འགྲོ་མགོན་ཤཱཀྱའི་གཙོ་དང་སྤྱན་རས་གཟིགས། ། བཅུ་གཅིག་ཞལ་མངའ་བདག་ལ་འདིར་དགོངས་གསོལ། ། ཁྱོད་སྲས་མ་བྱོན་སངས་རྒྱས་བྱམས་མགོན་ལ། ། དད་ཐོབ་དེ་ཡི་སྐུ་ཆེན་བཞེངས་པར་འཚལ། ། རབ་འབུལ་བདག་ལ་གང་གིས་རོ་སྦྱིན་པའི། ། དཔལ་མགོན་ཁྱོད་སྲས་ཡབ་བཅས་མིན་མ་མཆིས། ། དེ་བས་ཕོངས་པ་ཀུན་གྱིས་གཏེར་གཅིག་བུ། །
ཁྱོད་ལ་གདུངས་པས་གསོལ་འདེབས་ཐུགས་རྗེས་བཟུང་། ། ཉིད་ཐུགས་བུ་ལ་ཕ་ལྟར་རྟག་དགོངས་མོད། ། སྙིགས་དུས་སྐྱེ་བོ་རབ་ཏུ་སྐལ་ངན་ལ། ། བདག་ཀྱང་རང་ཉིད་ཉེས་པས་མཐུ་མེད་ན། ། དེ་སླད་དེ་བས་ཆེས་ཁྱོད་ཐུགས་དགོངས་མཛོད། ། དུས་འདིའང་ད་དུང་ཁྱོད་ཀྱིས་བསྟན་ལགས་ན། ། བརླབས་ཆེན་དོན་ཡང་ཉིད་མཐུ་མེད་མི་འགྲུབ། ། བདག་སོགས་འདི་དོན་དཀའ་སྤྱད་སྟོང་དག་གིས། ། བརྣག་བགྱིད་དལ་བ་འདི་དག་གཟིགས་མཛད་གསོལ། ། སྔོན་ཚེ་ཁྱོད་ཉིད་སྦྱར་བ་སྤྱོད་མཛད་ཚེ། །
བཟོད་དཀའི་ཚོར་བ་སྟོང་ཕྲག་བརྣག་མཛད་དེ། ། འགྲོ་སྐྱབས་གྱུར་ནས་ཉམས་ཐག་དབུགས་དབྱུང་ཞེས། ། ཞལ་བཞེས་ཚད་མའི་སྐྱེས་བུར་མཛོད་ཅིག་ལྷ། ། བློ་བརྡོལ་བུམ་པར་ནམ་མཁའི་ཆར་འཐིགས་བཞིན། ། ཁྱོད་ལ་མ་ཐོགས་བདག་སྐྱོན་ལགས་གསུངས་དྲང་། ། དེ་བསལ་ཐབས་ཉིད་ཀུན་རྨོངས་བདག་ལ་འདིར། ། གཞན་མེད་ཁྱོད་ཀྱིས་ཞལ་སྔར་བལྟ་བར་བས། ། མདོར་ན་རང་ཉིད་ནོངས་པ་གང་གིས་བདག ། དབུལ་གྱུར་དགྲ་ཆེན་དེ་ཉིད་གཞོམ་གསོལ་ཞིང་། ། མཁའ་ཁྱབ་སྨོན་ལམ་མཐར་ཕྱིན་འགྱུར་བ་ཤོག །
ཁྱད་པར་སྐབས་འདིར་བདེ་མྱུར་འབྲས་བཅས་མཛོད། ། སྲིད་ན་རེ་གནས་ལྷ་གཞན་མ་མཆིས་ལ། ། བདག་ནི་རྒུད་པའི་དགྲས་ཟིན་བྱ་བ་འདིའང་། ། དོན་ཆེན་ལགས་མོད་འདིར་དོན་མཛད་མི་མཛད། ། མཁྱེན་བརྩེ་ཐབས་ལྡན་ཁྱེད་ཉིད་དགོངས་པར་ཟད། ། ཅེས་བྱ་བའོ། ། དེ་ནས་ལྷ་ས་ནས་སྟོད་ལུངས་སུ་སྤྱན་དྲངས་ཏེ། ར་མོ་ཆེ་ནས་རྒྱབ་མ་དང་འབྲོག་མོ་ལ་སོགས་པར་ཕྱིན། བོངས་དང་། ལྕིབ་ཕུ་ལ་སོགས་པར་གྲུབ་ཐོབ་ཀུན་བཟང་གི་ཡུམ་སྲས་ལ་སོགས་ཞབས་ཏོག་ཆེར་བྱས།
ཁྲུས་ཆོག་ཐེབས་རེ་ལ་ཡང་རྟ་དང་། ནས་འབུལ་བ་མང་དུ་བྱུང་། པར་ཕུ་དང་། མོན་གྲ་དང་། ཅང་ར་དང་། སྐྱེར་སྒང་ལ་སོགས་པར་ལྷ་ཆོས་དང་མི་ཆོས་གཉིས་ཀའི་དོན་རྒྱ་ཆེར་བྱས་ཏ་ེ། མཚུར་ཕུའི་མདོ་བོ་ལ་སོགས་པས་མཆོད་ཅིང་བསྙེན་བཀུར་ནས། གཞུ་སྙི་ནས་རོང་དང་། ཉང་སྟོད་ལ་སོགས་པ་ཐམས་ཅད་དུ་གཞན་དོན་དང་རང་དོན་ལྷའི་ཆ་རྐྱེན་དང་བཅས་པ་མང་པོས་ཕན་བཏགས་སོ། ། རང་ལོ་སུམ་ཅུ་རྩ་དྲུག་ལོན་པའི་ཚེ།
ཆོས་རྗེ་ཤཱཀྱ་ཤྲཱི་རྒྱ་གར་ཤར་ཕྱོགས་ནས་གདན་དྲངས་ཏེ། དེ་ཡང་ཤབ་སྟོད་དར་ལུངས་བྱ་བ་ན་གནས་བརྟན་སྟོན་རྒྱན་བྱ་བས་གསོན་ཤིང་ལ་དགེ་བཤེས་མང་དུ་གདན་དྲངས་པའི་མཆོད་མགྲོན་གྱི་གཙོ་བོ་བྱས་སོ། ། དེའི་དུས་སུ་ལྷོ་སྒོའི་སྤ་དྲོ་གཅལ་ཀ་བྱ་བ་ན། བླ་མ་གཉོས་རིན་པོ་ཆེ་བཞུགས་པའི་སར། རྒྱ་གར་ཤར་ཕྱོགས་ཛ་གྷ་དྷ་ལ་བི་ཧཱ་ར་…འགྲོ་ལན་གྱི་གཙུག་ལག་ཁང་བྱ་བ་ན་ཆོས་རྗེ་ཤཱཀྱ་ཤྲཱི་བཞུགས་པའི་དྲུང་ནས་པཎ་ཆུང་ཛ་ཡ་ཤྲཱི་…རྒྱལ་བ་དཔལ་དང་པྲཛྙཱ་ཤྲཱི་བྱ་བ་གཉིས་ཁ་ཆེར་འགྲོ་བའི་ལམ་བོད་ནས་འགྲོ་བར་འདོད་དེ་བོད་དུ་འོངས་པའི་ལམ་དུ་མཐའ་འཁོབ། ཆུ་འུག་པ་དང་ཀོས་མཆོ་བའི་མི་སྡེས་བྲན་དུ་ཁྱེར་ཏེ་ཟླ་བ་འགའ་ཞིག་ཏུ་ཉམ་ཐག་པར་བྱས། དེ་ནས་བྲོས་པས་སྦ་དྲོའི་མཐར་ཐོན་ནས་སྤ་དྲོ་བའི་ཚོང་པ་དང་ཕྲད་དེ་ཁ་ཆེ་བ་གཉིས་པོ་ཉོས་ནས་གཉོས་རིན་པོ་ཆེ་ལ་ཕུལ་ལོ། ། གཉོས་ཀྱི་དྲུང་ནས་ཁམས་པ་གཉིས་འབྲི་ཁུང་དུ་འགྲོ་བའི་ལམ་དུ། ཆོས་འཁོར་གྱི་ས་དེར་བྱུང་བ་ལ། ལོ་ཙཱ་བ་ལ་གཏད་པ་དང་།
མ་ག་དྷར་གར་ལོག་བྱུང་བས་ཆོས་རྗེ་ཡང་ཤར་ཕྱོགས་སུ་འཕགས་ཏེ་ཛ་གྷ་དྷ་ལ་ན་བཞུགས། དེ་ནས་བྷེ་དྷུར་ཚོང་འདུས་ཤིན་ཏུ་ཉེ་བའི་གཏམ་ཐོས་ནས་ཡིད་དགའ་བ་དང་འདོད་པ་དྲག་ཏུ་སྐྱེས་སོ། ། དེ་ཉིད་ཀྱི་ཚེ་དར་ལུང་ཀྱི་ཆོས་འཁོར་ཐོན་ནས་ཤབ་དར་སྒང་བྱ་བར་མེ་ཏོག་བསྡུས་པའི་སར་འཕོས་པ་དང་། ཚེས་བཅུའི་དུས་གཅིག་ལ་སླེབས་པ་དང་འཛོམས་ནས། ནང་གི་གཏོར་མ་གཅིག་བཤམས་ནས་ཆོས་རྗེ་གདན་དྲངས་ན་འདྲེན་ནམ་མི་འདྲེན་གྱི་རྨི་ལྟས་བརྟགས་སོ། ། རྨི་ལམ་དུ་ཤེལ་གྱི་མཆོད་རྟེན་བཀྲ་ཤིས་སྒོ་མང་མི་གཟུགས་ཀྱི་སྤངས་གསུམ་མམ་ལྔ་ཙམ་ཡོད་པ་ཞིག་ལ་ཟུར་ཅུང་ཟད་ཉམས་པ་གཅིག་རྙེད་ནས་དར་གྱི་ཐེ་གུའམ། རེས་བསོ་ཐག་ཡིན་པ་སྙམ་པའང་བྱེད་པའི་ཐེ་གུས་འཐེན་པ་ལས། གང་དུ་འཐེན་པར་བྱུང་སྟེ། རེས་འགའ་གྲོག་པོ་ལ་ཡང་མི་སྡུག་པར་རྒྱངས་རྒྱངས་བྱུང་། རེས་ཐང་བདེ་བ་ལ་ཡང་གོ་ལེ་ཐོགས་པར་བྱུང་།
རེས་གཡང་ས་ཆེན་པོ་ལ་ཡང་མི་ཐོགས་པར་འཕྱོང་ཞིང་བྱུང་། ཅུང་ཟད་ཟུར་ཉམས་པ་དེ་ལ། ཕོ་དང་ཞེས་བྱ་བ་ལུགས་ཆད་པ་ལ་ལུགས་ཚབ་འཛུད་པ་བཞིན་དུ། ཟླ་བ་ཕྱེད་ཕྱེད་ན་སོ་སོ་ཐར་པའི་མདོ་འདོན་པའི་དོད་ཡེ་དྷརྨའི་སྔགས་ཟློས་པའོ། ། ཕག་མིག་ཞེས་བྱ་ཕག་མིག་ལྟར་སྐབས་སྐབས་སུ་བཀའ་བཀྱོན་དྲག་པོ་འོང་བས་ཕག་མིག་ལྟར་སྤྱན་གྲུ་གསུམ་སྟོན་པའོ། ། ཞེས་བྱ་བའི་ལོ་རྒྱུས་ཀྱང་བྱུང་ངོ་། ། ནང་པར་དོན་འགྲུབ་པར་ཤེས་ནས་དེའི་ཆོས་མཚམས་བཟུང་སྟེ། གྲོ་མོའི་ལམ་ནས་རྒྱ་གར་ཤར་ཕྱོགས་ནས་གདན་འདྲེན་པའི་སྟ་གོན་ལ་ཞུགས་སོ། ། ཆོས་འཁོར་གྱི་རྒྱགས་མེ་ཏོག་ནས་ཀྱིས་གསེར་བཙལ་བས་ཡེ་མ་རྙེད། དགེ་འདུན་འདུས་པ་མང་དུ་འོངས་པ་ལ་ཇ་མང་བསྐོལ་བྱས་ཏེ།
ཆོས་རྗེ་ཤཱཀྱ་ཤྲཱི་གདན་འདྲེན་དུ་འགྲོ་བས་གསེར་འབུལ་བ་ཡོད་ན་ཤིན་ཏུ་ལེགས། འབུལ་བ་མེད་ན་སྐྱིན་པོར་བྱུང་ཡང་གོ་བཅད་དོ་ཞེས་དྲིལ་བསྒྲགས་པ་ལས། ཕལ་ཆེར་གྱིས་ཧ་ཧར་བྱས་ཏེ་གདན་འདྲེན་དུ་འགྲོ་བའི་གྲགས་པ་ནི་རྒྱ་ཆེར་ཁྱབ། གསེར་ནི་ཞོ་གཉིས་ལས་མ་བྱུང་ངོ་། ། དེ་ཉིད་ཀྱི་ཚེ་དཔོན་ཚེ་ཚ་བྱ་བ་ཤབ་ཀྱི་སྒོ་ལྔ་རིགས་གསུམ་ན་འཁྲུག་པ་ཕམ་པས་ཟུག་ཁང་དུ་འཆུགས་ཏེ། ། སྔོ་ཉལ་བས་མཐའ་སྐོར་ནས་ནང་བཙོན་དུ་བསྡམས་པ་འདོན་པ་ལ་སྦྲོན་དུ་བྱུང་སྟེ། མཚན་མོ་བརྒྱུགས་ནས་ཆོས་གོས་དང་ཕྱམ་ཚེ་ལ་སོགས་པས་གཡོགས་ཤིང་ཕྱིར་བཏོན་པས་མི་གཅེས་རང་གི་ལོ་གྲངས་ཙམ་གྱི་སྲོག་བཏོན། དེ་མ་ཐག་རྒྱ་གར་གྱི་ལམ་དུ་ཞུགས་ཏེ་ཤིང་ཕོ་བྱི་བའི་ལོ་རྟ་ཟླའི་ཚེས་བདུན་གྱི་ཉིན་བར་བཏེག་པ་དང་། དགེ་བཤེས་གཏོར་ཕྱར་བྱ་བ་འབྲི་མཚམས་པ་བགྲེས་པོ་གཅིག་གིས་གཏམ་དེ་ཐོས་ནས་སྤྱན་འདྲེན་པའི་གྲོགས་ལ་དགོས་སམ་འདིར་འོངས་པ་དང་ཐོ་རངས་འཕྲད་བས། བཀྲ་ཤིས་མཚན་མང་འདོན་པའི་འཕྲོ་ལ་བབ་འདུག
ཚུར་འོངས་པའི་མགྲོན་པོ་ནངས་ཀྱི་སྔ་བ་གཅིག་གིས། རྟ་དཀར་པོ་ཤིན་ཏུ་བཟང་བ་གཅིག་རྔ་ཆས་ལ་སོགས་པས་བརྒྱན་པ་ལ་འབྲས་བུའི་སྣོད་ཟུང་ཞིག་བཀལ་བ་དང་ཕྲད། རྟ་ཁྲིད་པའི་ངག་ལ་བརྟག་སྙམ་པ་དང་། ཆོས་ཀྱི་རྒྱལ་མཚན་ལེགས་པར་འཛུགས་ཞེས་ཟེར། ཅོ་རོའི་ས་མཚམས་གཉའ་ཆག་བྱ་བ་དང་གང་བྱ་བ་གཉིས་སུ་ཡང་རྨི་ལྟས་འདོད་ཤོས་རེ་བྱུང་། ཕག་རི་ལ་བཙས་སུ་སླེབས་པ་དང་རྒྱགས་ཀྱང་ཟད། གྲོ་མོར་ཕྱིན་པའི་ཚོང་པ་རྣམས་ཀྱི་གཏམ་བརྒྱུད་པ་ལ་བྷེ་དུར་བྱ་བ་ནི་གྲོ་མོའི་ཡུལ་ལས་འདས་པ་ཡིན་ཡང་། གྲོ་མོའི་སྒོ་ནས་ཞུགས་པའི་མཐའ་ན་ཚོང་དུས་ཡོད་པ་ཙམ་ལ་བྷེ་དུར་ཟར་བྱ་བ་དང་། བྷེ་དྷུར་ནས་ཉི་མ་བཅོ་བརྒྱད་རྒྱ་གར་རང་དུ་འཕགས་ཏེ་ཕྱིན་ཡང་ཛ་ག་དྷ་ལའི་ཡུལ་སྣང་དེ་རུ་ཆད་པ་ཡིན་ཟེར། དེ་ནས་བྷེ་དྷུར་སརྦ་ཀ་རི་བྱ་བའི་གྲོང་ཁྱེར་སྔོན་ཆོས་ཀྱི་རྒྱལ་པོ་མྱ་ངན་མེད་ཀྱི་ཕོ་བྲང་ཡིན་སྐད་དེ།
རྩ་བ་བརྒྱད་ཀྱི་ལྕགས་རི་སུམ་རིམ་ཡོད་པ། ལྕགས་རི་གཅིག་གི་ནང་ན་ཚོང་འདུས་ཆེན་པོ་བདུན་ཡོད། གླང་པོ་ཆེ་ཉི་ཤུ་རྩ་གཅིག་ཡོད་དེར་འགྲོ་བ་ལ་ཡང་ཉི་མ་མང་པོ་འགོར་ཟེར་རོ། ། དེར་ཡིད་ཆད་ཅིང་སྒྱིད་ལུག་པ་འགྱུར་ནས། ཕག་རི་ལ་བཙས་སུ་ཡིད་མི་བདེ་བཞིན་དུ་གཉིད་ལོག་པའི་ཚེ་ཡང་བལྟས་ཤིན་ཏུ་བཟང་བ་གཅིག་མཐོང་བ་དང་། དེའི་གནང་དུས་ལ་དགེ་སློང་ཚུལ་ཁྲིམས་འོད་ཟེར་བྱ་བས་སྨོན་འཇུག་གིས་སེམས་བསྐྱེད་ཞུས་ནས། ནས་ས་ཁྱོར་ཆེན་པོ་གང་དང་། ཚོས་ལྟང་བཞི་དང་། བུར་ལྟང་གཉིས་ཕུལ། དེའི་ནང་པར་དོན་དམ་སེམས་བསྐྱེད་ཞུས་ནས།
རྟ་གཞོན་ནུ་བཟང་པོ་གཅིག་དང་། གཡུ་རྡོག་གཅིག་ཕུལ། དེའི་ནང་པར་བདེ་མཆོག་དྲིལ་བུ་པའི་དབང་བསྐུར་ཞག་ཅིག་པ་ཞུས་ནས་གསེར་སྲང་ལྔའི་མཎྜལ་དང་། ཁྲབ་བཟང་པོ་གཉིས་ཕུལ། དེར་རྒྱགས་འབལ་འབོལ་ལ་སོང་གི་སྟེང་དུ་ཆོས་རྗེ་གདན་འདྲེན་པའི་ཆ་རྐྱེན་འཛོམ་པར་བྱུང་ནས་ཅུང་ཟད་སྤོབས་པ་སྐྱེས་སོ། ། ཛ་ག་དྷ་ལ་ན་བཞུགས་པའི་རེ་བ་མེད་ཀྱང་བཙང་ལེགས་སུ་བཅད་པའི་དོན་དུ་བྷེ་དྷུར་དུ་འགྲོ་བར་བསམས་ཏེ་ཆས་སུ་བྱས་ཏེ། ཕག་རིར་མ་འོངས་པའི་གོང་དུ་གྲོ་མོར་འགྲོ་བ་ལ་དགེ་བཤེས་རྒྱ་པ་འཛེམས་པར་ཡོད་པ་ཐོས་ནས། རྒྱ་མངོན་ཤེས་བྱ་བ་རྒྱང་རོ་དྲུམ་ཆུང་ན་བཞུགས་པར་ཐོས་ཏེ། དེར་རྗེ་གྲུབ་ཐོབ་ཀྱི་དུས་སུ་དབང་བསྐུར་བའི་སློབ་མ་ཡིན་པས་སྣ་ཁྲིད་ཀྱི་མཚོན་བྱེད་ཞུ་ཕྱིན། སྐུ་མཚམས་ཤིན་ཏུ་དམ་པོར་བཅད་ཀྱང་ལོ་ཙཱ་བ་དངོས་སུ་འདུག་པ་གསན་ནས།
མཚམས་ཧག་རྡོལ་དུ་མཛད་དེ། དྲུང་རྒྱུགས་ནས་ཕྱག་འཐེན་མཛད། དོན་གང་ལ་བྱོན་དང་འགྲུབ་པའི་རྟེན་འབྲེལ་གཅིག་བྱུང་བས་ཞག་གསུམ་འདིར་བཞུགས་འཚལ་གསུང་རིངས་ཀྱང་གསུང་བགྲོས་དེ་བྱུང་བ་དང་། སྔོན་བླ་མ་ཞང་རིན་པོ་ཆེ་ལ་གདམས་པ་ཞུར་ཡོད་པ་ལ། མ་ཞུས་པས་འགྱོད། གདན་ས་པ་བ་རི་རིན་པོ་ཆེ་ཤག་ཡེ་ལ་ཞུར་ཡོད་པ་ལ་མ་ཞུས་པས་ཀྱང་འགྱོད། ད་ཞང་རིན་པོ་ཆེའི་ཞལ་སློབ་རྩིས་ཅན་རིན་པོ་ཆེ་རྒྱ་པ་འདི་ཡིན་པས་ད་རེས་མི་ཞུ་བའི་ཐབས་མེད་སྙམ་ནས། རྒྱུ་མཚན་དེ་དག་ཞུས་ལ་གལ་ཏེ་གནང་བར་འདུག་ན་བསྡད་སྙམ་ནས་ཞུས་པས་ཤིན་ཏུ་ཡང་བགྱིད། དེ་ལྟར་ན་ཞག་ལྔ་དྲུག་བསྡད་དགོས་གསུངས་ཏེ་ཞག་དགུ་བསྡད་ནས་ཞང་རིན་པོ་ཆེའི་མན་ངག་གལ་ཆེ་ཆེ་རྣམས་ཞུས། བརྩམས་ཆོས་གསེར་ལ་བྲིས་པའི་པོད་ཆུང་ཉི་ཤུ་རྩ་བཞི་གནང་བ་མ་ལུས་པར་བཀླགས་ལུང་གནང་།
དེ་ནས་སྣ་ཁྲིད་པ་དགེ་བཤེས་འཛི་སྟོན་བྱ་བ་དང་། དགེ་སློང་སངས་རྒྱས་བྱ་བ་གྲོ་མོ་ན་འདྲིས་ཆེ་བ་གཉིས་བཏང་། ཁོང་གཉིས་ལ་རྗེ་མཻ་ཏྲའི་ཆོས་ཆུང་གནང་བར་ཞུའོ་ཟེར་ན་ཞུ་རྟེན་སྟག་བཟང་པོ་གཉིས་ཕུལ། ཁོང་གཉིས་ཀྱི་རྒྱགས་སྐལ་གྱི་དོད་གསེར་སྲང་བརྒྱད་པ་གཉིས་ཕུལ། རིན་པོ་ཆེ་ཉིད་ཀྱིས་ཕྱི་ཕྱག་གི་རྟེན་གསེར་སྲང་གཅིག་བསྐུར་རོ། ། སྣ་ཁྲིད་པ་གཉིས་ཕག་རིར་དུས་བྱས་པ་ལ་བསྒུགས་པས་མ་ཐོགས་པས་ཀྱང་སྔར་ནུར་ལ་བྱུང་། ཞལ་ཆེམས་གསུམ་བསྐུར་ཏེ། དོན་ཆེན་པོ་སྒྲུབ་པ་ལ་ངང་རིང་པོ་སྲིངས་ཤིག མདུང་སྒྲོ་བར་མི་ཚུད་པས་བང་ཆེན་པའི་ལུགས་ཅུམ་ཅུམ་ཟུལ་ཟུལ་མ་བྱེད་པར། འདི་ཙུག་བྱེད་པ་ཡིན་ནོ་བྱ་བའི་འུར་ཤ་བསྐྱེད་ཅིག
ཉི་མ་ནུབ་ཕྱོགས་ནས་ཤར་བྱུང་ཡང་དོན་འདི་འགྲུབ་པ་ཡིན་གྱིས། རྒྱ་རྒན་ཁོ་ཁས་ལེན་ཞིང་འདུག་གྱིས་ཤིག་གསུངས། ཡང་ལ་བཙས་ཀྱི་རག་དུང་བཟང་པོ་གཅིག་ཡོད་པ་དེ་རྫོངས་སུ་ཁྱེར་ཞིག་གསུངས་པས། སྔར་ཡིབ་པེ་གསང་བའི་ལུགས་སུ་བྱ་སྙམ་པ་ལ་དེས་གྲོས་བསྒྱུར་ནས་འུད་གོག་འཐག་གིན་འཐག་གིན་ཕྱིན་ནོ། ། སྤ་དྲོའི་མཐིལ་ན་དིང་པོ་དགོན་པ་བྱ་བ་ན་རིན་པོ་ཆེ་ཤངས་པ་གཞོན་ཞེས་བྱ་བས། སངས་རྒྱས་སྤྲུལ་པ་སངས་རྒྱས་མཛད་པ་བྱེད་བྱ་བ་ཡིན་པས། ད་རེས་དོན་གང་བསྒྲུབས་པ་འགྲུབ་པ་ཡིན་གསུངས་ནས་དེའི་རྟགས་སུ་དོན་ཡོད་གྲུབ་པའི་གསེར་སྐུ་མཐོ་ཚད་གཅིག་བསྐུར་ནས་དོན་འགྲུབ་པའི་བརྡ་ཡིན་གསུང་སྐད། སྐུ་དེ་ཡང་ཕྱིས་བྱམས་ཆེན་གྱི་ནང་རྫོངས་ལ་བཞུགས་སོ། ། པཎ་ཆུང་ཁ་ཆེ་བ་ཛ་ཡ་ཤྲཱི་ལ་རྟ་བཟང་པོ་གཅིག་སྦྱིན་པར་ཁས་བླངས་ནས་ཕར་བཟློག་སྟེ་ཁྲིད། ཝཱ་ར་ན་སི་བ་བྱ་བའི་རྒྱ་གར་བ་གཅིག་ལ་གསེར་སྲང་གཉིས་ཁས་བླངས་ནས་ཕར་ཁྲིད།
དེ་གཉིས་ནི་བོད་ནས་རྒྱ་གར་དུ་གཏོང་བའི་བང་ཆེན་པའི་གྲབས་སུ་བྱས་སོ། ། ཕག་རི་གམ་ཞབས་ཕན་ཆད་ཁ་བ་ཆེན་པོས་ནོན་པ་ལ་ཚུལ་ཁྲིམས་འོད་ཟེར་གྱི་རྟ་རྒྱུས་མར་སོང་བས་ལམ་ཟང་ངེ་གྲངས། དཔོན་གཡོག་རྣམས་མིག་ཕྱིད་ནས་ཚ་བ་ལ་ཛ་ཏིའི་ཆུ་བྱུགས་པས་སོས། དགེ་བཤེས་གཏོར་ཕྱར་བྱ་བ་དེ་བགྲེས་པས་འོ་བརྒྱལ་བར་འདུག་ནས་གྲོ་མོའི་རི་ལ་རྡོ་རྗེ་གནམ་རྫོང་ཕྲག་ཕུག་ཏུ་དགེ་སྦྱོར་དང་གསོལ་བ་འདེབས་པ་ལ་བཞག ཡོན་བདག་མང་པོས་ཞབས་ཏོག་བྱས། ཚུར་བྱོན་ཙམ་ན་དེའི་ཡོན་བདག་ཚོས་སྣ་ལེན་བྱས་པའི་ཚེ་འབུམ་ཆ་དགུ་དང་བུར་རྒྱལ་དང་ཚོས་ཁུར་སུམ་ཅུ་ཐམ་པ་བྱུང་ངོ་། ། སྣ་ཁྲིད་པ་གཉིས་པོས་ཀྱང་གཅོམ་བཙུན་ནམ་མཁའ་རྡོ་རྗེ་བྱ་བ་ནན་ཏན་རྒྱུས་ཆེ་བ་གཅིག་ཁྲིད། དེས་དགེ་བསྐུལ་བྱས་ཤིང་ཕྱིན་ནས་གྲོ་མོ་རྔོ་ཁྲོད་བྱ་བར་གཞི་བཅས། གྲོ་མོའི་མི་ཆེན་ཀུན་གྱིས་ཁུར་བས་དགྲ་འཇིགས་ཡེ་མེད་ཀྱི་སྟེང་དུ་ཆ་རྐྱེན་ཐམས་ཅད་ལྷག་ལྷུག་ཏུ་བྱུང་། ཡར་ལམ་ལ་ངེད་ཀྱི་སར་སྤྱན་འདྲེན་ཟེར་བ་མང་བས་བརྒྱན་བཏང་བར་བྱས།
མོན་ང་མིན་བྱ་བའི་ལམ་ནས་ཕྱིན་པས། ས་འཁོར་ནས་རྒྱ་གར་གྱི་མཐའ་འཁོབ་ཀ་ས་ར་བྱ་བའི་ཡུལ་དུ་འཁྱམས། དེ་ཚོའི་རྣམ་ཐར་མཐོང་བས་འཇིགས་ཀྱང་འཇིགས་ལ་ལྟད་མོ་ཡང་ཆེ་བར་བྱུང་། འདི་འདྲའི་མཐའ་ནས་ཕར་ཡུལ་དུ་ལྡོག་དུས་ཕལ་ཆེར་མི་འོང་སྙམ་པ་ཡང་བྱུང་། རྫུས་སྟག་དང་པེ་ཏོམ་དང་། རྩི་དུག་ལ་སོགས་པ་མང་པོ་ཡོད་པའི་ཡུལ་མང་པོ་རྒལ་ལོ། ། གཅོམ་བཙུན་གྱི་ངོ་ཤེས་གཅིག་ན་རེ། འདི་ལ་ཕལ་ཆེར་ལམ་འཁྱམས་པ་ཡིན་པས་རྒྱ་གར་གྱི་རིགས་ངན་གྱི་ཇག་པ་འོང་ས་ཡིན། ། ནགས་ཀྱི་མདའ་གཞུ་བ་བྱ་བ་བྱུང་ན་ཐམས་ཅད་གསོད་པ་ལས་གཅིག་ཀྱང་གཏོང་བའི་ལུགས་མེད། མདོ་འདོན་པ་དང་གཏོར་མ་གཏོང་བ་ལ་ངེད་ལ་མཐུ་བྱེད་པ་ཡིན་ཟེར་ཏེ་བརྡེག་ཏུ་འོང་ངོ་ཟེར།
དེ་ལ་རྔན་པ་ཆེར་བྱིན་ནས་ལམ་བཙལ་བས་སེང་ལྡེང་ལ་སོགས་པའི་ནགས་མཐུག་པོ་མང་བོ་བརྒལ་ཏེ་སོང་ངོ་། ། ལམ་དེ་ནས་ཨེན་གཅིག་ན་སྦྲུལ་སྦྲམ་ཆེས་དཀྱུས་པས་སེང་ལྡེང་གཅོད་པའི་མི་གསུམ་ཙམ་ཤི། དེ་བཞིན་དུ་དོམ་འདོགས་པས་ཤི་བ་དང་རྨ་བྱུང་བ་དང་། རྫུས་སྟག་གིས་བསད་པ་དང་། པེ་ཏོ་མ་ཤ་ཟའི་རིགས་ཀྱི་མཁའ་འགྲོ་མས་བསད་པ་དང་། གནས་པོས་བླ་ཚེ་བརྐུས་པ་ལ་སོགས་པའི་བར་ཆད་མང་པོ་འདུག་གོ ། གྲོགས་པོ་པཎ་ཆུང་ཛ་ཡ་ཤྲཱི་བྱ་བ་ལ་ཆོས་རྗེ་ཤཱཀྱ་ཤྲཱིའི་གདིང་བ་ཡིན་ཟེར་བ་གཅིག་གནང་བ་ལ། ནུབ་མོ་རྟག་ཏུ་མཆོད་པ་དང་གསོལ་འདེབས་བྱེད་ཅིང་ཡོད་པ་ལས། མཐའི་ལམ་སྟོན་མཁན་དེ་ན་རེ། དོ་ནུབ་ཀྱི་ཞག་ས་འདི་མི་དང་མི་མ་ཡིན་གྱི་བར་ཆད་འོང་བ་ཡིན།
ཉི་མ་དང་ཟླ་བ་དང་། སྐར་མ་ཆེན་པོ་ཀུན་ལ་སྐྱབས་འགྲོ་གྱིས་ཟེར། ཆོས་རྗེའི་གདིང་བ་དེ་ཉལ་སའི་སྟེང་དུ་སྨྱུག་མ་ལག་ངར་ཙམ་པ་ལ་རྒྱངས་བཞག་པ་དང་། ནུབ་མོ་མེ་མཆེད་པས་སྨྱུག་མའི་ཚིག་ཚིག་པའི་ཐོག་སྒྲ་རྣ་བ་འགས་པ་འདྲ་བ་བྱུང་། དེ་ནས་དེའི་ཉེ་འཁོར་གྱི་སེམས་ཅན་གདུག་པ་ཅན་ཐམས་ཅད་བྲོས་པ་ཡིན་སྐད། ནང་པར་ཐོ་ཕྱི་རྣམས་རྗེས་སྲད་སྲོད་མང་པོས་གང་། བྲུན་ཤོར་བའི་རྗེས་མང་པོ་འདུག་གོ ། དེ་ནས་རེས་འགའ་ནི་རི་མཐོན་པོའི་རྩེ་ལ་འཛེགས་ནས་བུ་ཡུག་དང་ཁ་བ་འཚུབས་པ་ལ་འགྲོ་དགོས་པར་འདུག རེས་འགའ་ནི་ཐུར་ལ་བབས་ནས་ནགས་ཁུང་གཏིང་རིང་ཚད་པས་འཐིབས་པར་སོང་སྟེ་ལུས་ལ་རྔུལ་ཆུ་མང་པོ་བྲུབས་འོང་བར་འདུག རི་གཞན་པས་མཐོ་བ་གཅིག་གི་རྩེ་མོར་སླེབས་ནས་གཞན་དུ་འགྲོ་ས་མེད་པར་མུན་པས་ཆོད་དེ་གོས་མ་ཕུད་པར་མེ་སྦར་ཞིང་ཐུན་རེས་སུ་བྱས་པ་དང་།
རྒྱ་གར་ཤར་ཕྱོགས་བྷི་མེ་ཤྭ་ར་བྱ་བའི་ཡུལ་མཐོང་། མེ་མང་པོ་འབར་བ་དང་། ཐང་ཀ་ལ་ནགས་ཐིབ་བེ་འདུག དེའི་གསེབ་ན་ཆོས་རྗེ་བཞུགས་སྙམ་པས་དཔོན་གཡོག་ཐམས་ཅད་ཀྱིས་ཕྱག་མང་པོ་བཙལ། སྐྱབས་འགྲོ་དང་གསོལ་འདེབས་ཀུ་ཅོ་ཆེན་པོ་བྱས། དེའི་ནུབ་མོ་ཁོ་བོས་བདེན་པའི་སྟོབས་བརྗོད་པའི་ཚིགས་བཅད་འདི་དག་བརྩམས་སོ། ། བདེན་པའི་སྟོབས་བརྗོད་པ་ནི། བདེ་ལེགས་འབྱུང་གནས་བསྟན་པ་རིན་ཆེན་སྒྲོན། ། བསྐལ་བཟང་སངས་རྒྱས་སྟོང་གི་བདུན་པར་གྲགས། ། ས་ཆེན་སྟེང་ན་འགྲན་གྱི་ཟླ་མེད་པ། །
ཤཱཀྱའི་མཚན་ཅན་བླ་མའི་ཞབས་ལ་འདུད། ། བདག་གི་འགྲོ་བ་མང་ལ་སྨན་སླད་དུ། ། བདེ་གཤེགས་བསྟན་པའི་གཞུང་ལུགས་ལེགས་གནས་ཕྱིར། ། གངས་ཅན་ཁྲོད་འདིར་འབད་པ་སྟོང་དག་གིས། ། ཆོས་རྒྱལ་སྤྱན་འདྲེན་བསམ་སྦྱོར་གྲུབ་པར་མཛོད། ། རང་ཡུལ་གནས་ན་བདག་དང་གཞན་གྱི་དོན། ། གལ་ཆེ་སྟོང་ཕྲག་དག་ཀྱང་ཡལ་དོར་ནས། ། སྲོག་ལུས་ལོངས་སྤྱོད་ཡ་ངའི་སར་ཞུགས་ཀྱིས། ། སྐྱབས་གསུམ་ལོ་ཀ་དོན་གྲུབ་མཁྱེན་པར་གསོལ། ། ཚུལ་འདིར་བདག་ལ་རྩོམ་པའི་བསམ་ཡོད་ཀྱང་། །
ཡུལ་དུས་རྐྱེན་གྱིས་སྦྱོར་བའི་མཐུ་མ་མཆིས། ། ཀྱེ་མ་དོན་མེད་ལགས་ཏེ་བདག་རྩོམ་ན། ། ས་སྟེང་སྐྱེ་བོའི་བཞད་གད་མི་འགྱུར་རམ། ། ཐོག་མར་དོན་འདི་མ་བརྩམས་མ་བསམས་པའི། ། གཞན་དུ་ཕལ་ཆེར་འདུས་པའི་སྐྱེ་བོ་ལ། ། རབ་གྲགས་གྱུར་མིན་ལྟ་ན་དེ་ཟད་མོད། ། ང་འདིར་མང་མངར་གཞུ་བཅག་ཇི་ལྟར་རུང་། ། ལོ་ནི་གཅིག་བཅས་བཅུ་ཡི་སྔོན་རོལ་ནས། ། རྒྱུན་ཆགས་གདུངས་པས་རྩེ་གཅིག་གསོལ་བས་ཏེ། ། བྲོད་ཅིང་རེ་བས་འདི་གཅིག་བསྒུགས་བསྒུགས་ནས། །
བསྟན་ལ་དགའ་བའི་ལྷ་ཀླུ་ཇི་ལྟར་སེམས། ། དེ་བས་བྱང་ཕྱོགས་མི་རྣམས་སྐལ་པ་དང་། ། བདག་གི་འབད་ཤུགས་ཉིད་ཀྱི་ཐུགས་རྗེ་ཡིས། ། ཆོས་དོན་ཡིད་ལ་རེ་བ་རྫོགས་བགྱིས་ནས། ། དཔག་མེད་ཕན་བདེ་ཕྱོགས་བཅུར་རྒྱས་གྱུར་ཅིག ། གང་སྔོན་མི་བཟད་དགྲ་བོས་མངོན་གཟིར་བ། ། བསད་བཙོན་འགྲོ་མང་ཉམ་ཐག་བདེ་ལ་བཀོད། ། དགེ་འདི་གཞན་དུ་མ་ཡིན་ངེས་པར་ནི། ། སྲིད་བརྩོན་སྒྲོལ་ཕྱིར་དོན་འདིའི་རྒྱུར་གྱུར་ཅིག ། ལམ་ཞུགས་དུས་ཚེའང་མི་ཕྱེད་སྤྲོ་བ་དང་། །
ཤིས་བརྗོད་དགེ་བའི་ངག་གིས་སྔོན་དྲངས་ཤིང་། ། བརྩོན་འགྲུས་བརྩེ་བ་ཁ་ན་མ་ཐོ་མེད། ། བདེན་པ་འདིས་ཀྱང་དོན་འདི་འགྲུབ་གྱུར་ཅིག ། ལམ་གང་དཀར་མཛེས་རྟ་མཆོག་འགྱིང་བབ་བརྟན། ། ཟུང་འཇུག་འབྲས་བུའི་ཁུར་ཁྱེར་ཐོག་མར་འཕྲད། ། བཅོ་བརྒྱད་གྲངས་ཚང་སྐྱེས་བུ་གཞོན་པར་བཅས། ། ལྟས་འདིའང་བདེན་པའི་དོན་དམ་ཁོ་ནར་ཤོག ། དར་ཁང་གཉའ་ཚ་གང་གསུམ་རྨི་ལྟས་དང་། ། ཕག་རི་ཕག་གསུམ་རྒྱ་ལྟས་ཤངས་སྐུ་སྟེ། ། དོ་གལ་དུས་སུ་ལྟས་མཚན་གང་མཐོང་བ། །
བདེན་ན་བདེན་པའི་འབྲས་བུ་འདིར་འགྲུབ་ཤོག ། ལམ་གང་ཞུགས་ནས་རྒྱ་གར་ཡུལ་མཐའི་བར། ། ལ་ལར་མི་བཟད་སྐྱི་བསེར་ཤུགས་དྲག་གཟིར། ། ལ་ལར་བུ་ཡུག་ཁ་བའི་འདམ་དུ་བྱིང་། ། ལ་ལར་མཐོང་བས་སྐྱི་གཡའི་གཡང་ས་བགྲོད། ། དེ་བཞིན་གཞན་དུ་ཉི་འོད་རབ་རྣོས་གདུངས། ། གཞན་དུ་ཆབ་རླངས་ལྗན་ལྗིན་ཁྲོ་ལྷུང་སོགས། ། སྣ་ཚོགས་འཇིགས་གནས་དཀའ་སྤྱད་གང་བྱས་འདིས། ། བདེན་ན་བདེན་འབྲས་དོན་འདིའི་འབྲས་བུར་ཤོག ། གཞན་ཡང་སྨད་པའི་ཟས་གོས་གྲོགས་སྤྱོད་དང་། །
རྩི་དུག་རྩི་མདའ་གཅན་འཕྲང་བླ་རྐུན་སོགས། ། སྣ་ཚོགས་ནད་བགེགས་སྲོག་ཆགས་ཆོམ་རྐུན་གྱི། ། གནོད་བཟོད་བདེན་ན་བདེན་འབྲས་གཉིས་འགྲུབ་ཤོག ། བདག་གིས་བོད་ཡུལ་མཐིལ་ནས་རྒྱ་གར་ཡུལ། ། ཞག་གསུམ་དོན་གཉེར་ལྟ་བུར་གོ་གྱོན་ཏེ། ། སེམས་དཔའ་གཞན་བཏང་ཆོས་རྗེ་ཉིད་བསམས་ནས། གསོལ་བཏབ་བདེན་ན་བདེན་འབྲས་མྱུར་འགྲུབ་ཤོག ། སྔོན་ཡང་རྣལ་འབྱོར་དབང་ཕྱུག་བླ་མ་དང་། ། པཎ་ཆེན་སྟོན་པའི་མངའ་བདག་སྤྱན་དྲངས་ནས། ། གྲངས་མེད་སྐྱེ་བོ་ཡང་དག་རྗེས་བཟུང་འདི། །
བདེན་ན་བདེན་འབྲས་དེང་འདིར་སྨིན་གྱུར་ཅིག ། རྒྱ་བོད་བལ་གསུམ་ངོ་མཚར་བླ་མ་ནི། ། གུས་བརྟེན་གསུང་རྒྱུན་བདུད་རྩི་གུས་འཐུངས་མེད། ། འོན་ཀྱང་གཅིག་པུ་མཚུངས་མེད་ཁྱོད་ལ་བདག ། རིང་ནས་གུས་དགོངས་སྒོམ་འབྲས་ད་གདོད་གསོལ། ། སྔོན་བྱུང་སྲས་བཅས་ཐུབ་པས་མ་བསྒྲལ་བའི། ། འགྲོ་བ་སྒྲོལ་མཛད་མྱུར་བྱོན་བྱམས་པའི་མཚན། ། དེ་སྐུ་རི་བོ་མཉམ་པ་འདི་རྩོམ་ན། ། དེ་སྲས་ཁྱོད་ལགས་ཡབ་དོན་སྲས་མཛད་རིགས། ། གངས་ཅན་ཁྲོད་འདིར་བདེ་གཤེགས་བསྟན་པའི་འོད། །
ཟླ་སྐར་སྒྲོན་གློག་ཙམ་ཞིག་གསལ་གྱུར་མོད། ། སྡེ་སྣོད་ཀུན་སྲོག་འགྲོ་བའི་ཉི་མ་ཁྱོད། ། ཤར་ན་ཆོས་འབྱོར་ལོངས་སྤྱོད་ཆེས་ལྷག་འགྱུར། ། རྒྱལ་སྲས་རྒྱལ་ཚབ་ཁྱོད་ཀྱི་མཛད་པ་ཡང་། ། དོན་འགྱུར་གདུལ་བྱ་སྨིན་གྲོལ་བསྒྲུབ་བྱ་ལས། ། གཞན་ཅི་མ་མཆིས་རེ་བས་མདུན་སྡོད་པའི། ། མ་ལུས་ལུས་ཅན་རྗེས་བཟུང་མཛད་པར་གསོལ། ། འདི་ན་ཆོས་མེད་ཕལ་པའི་སྐྱེ་བོས་ཀྱང་། ། ཕྱོགས་འགའ་ཡིད་གཏད་དེ་ཡང་མི་བསླུ་ན། ། ཐབས་སྟོབས་ཐུགས་རྗེའི་བདག་ཉིད་ཁྱོད་ལ་བདག །
རེ་བ་ཡིད་ཆད་མཛད་ན་ཇི་ལྟར་མཛེས། ། དེ་ཕྱིར་དལ་བརྒྱས་རྒྱང་རིང་ནས་ལྷགས་བུ། ། རྗེས་འཇུག་རེ་བ་དོན་ཡོད་བགྱིས་ནས་ཁྱོད། ། ལོ་ཀ་གསུམ་གྱི་མགོན་པོའི་ཕྲིན་ལས་ནི། ། མ་ལུས་ཅིག་ཅར་ལྷུན་གྲུབ་མཛད་པར་རུང་། ། གནུབས་སྟོན་ལོ་ཙཱ་གང་ཕྱིར་གཤིན་རྗེ་དང་། ། གནོད་སྦྱིན་ཚལ་འདྲའི་མོན་ཡུལ་རི་ཙེ་ན། ། སྐྱོ་འཇིགས་ཡིད་མི་བདེ་བས་སྨྲེ་བཞིན་དུ། ། བདེན་རྟོགས་འདི་བརྗོད་བལྟས་དོན་མཐུན་པར་ཤོག ། ཅེས་བརྗོད་དེ།
དེ་ནས་བང་ཆེན་པ་རྣམས་རྒྱ་གར་ཤར་ཕྱོགས་སུ་བཏང་ལ། འོ་སྐོལ་དཔོན་སློབ་ཁ་ཅིག་མཐའ་འཁོབ་ཀྱི་ས་ཆར་གསོལ་བ་འདེབས་ཤིང་བསྡད་ཅེས་གྲོས་བྱས་སོ། ། དེ་ཡང་རྒྱ་གར་གྱི་ཐང་ལ་གནས་པའི་ཡུལ་རྣམས་སུ་གར་ལོག་བྱུང་ན་མི་ལེགས་པས། མོན་གྱི་རིའི་ཁོངས་སུ་གཏོགས་ལ་རྒྱ་གར་ལ་ཁ་བལྟས་པའི་བཙན་ས་བྲངས་བྱ་བར་བསྡད་ལ། ། རེ་ཤིག་བྷེ་དྷུར་ཚོང་དུས་ཀྱི་རྣམ་བཞག་བལྟ་ཡིན་རྒྱགས་བཙལ་ལོ། ། ཞེས་བགྲོས་ནས་བྷེ་དྷུར་དུ་ཞག་འགའ་བསྡད་ནས་གདན་འདྲེན་ལ་གཏོང་བའི་ཕོ་ཉ་རྣམས་གཏོང་དགོས་པ་དེ་དུས་ཚོད་འཕྱིས་པ་དང་། ལམ་འཇིགས་པ་ཆེ་བས་དཀའ་བར་བྱུང་། པཎ་ཆུང་ཛ་ཡ་ཤྲཱི་དང་། ཝཱ་ར་ཎ་སི་བ་གཉིས་རྒྱ་གར་གྱི་ལོ་ཙཱ་བ་བྱེད་པ་དང་། རྔན་པ་བྱིན་པར་སོང་བས་ནམ་ཡང་ཆས།
བོད་མི་གཉིས་དགོས་པས་སྤྲོ་བ་དྲིས་པ་དང་། ཇོ་སྲས་ཉི་མ་ན་རེ། ང་འགྲོ་བས་ཚུར་མི་བཟློག་པའི་རྩིས་བྱ་དགོས་ཟེར་ཏེ། ཁ་ཆེམས་བཞག ཁམས་པ་བྱང་ཆུབ་གྲགས་ན་རེ། ཤི་ཡང་དོན་ཆེ་བས་ང་ཡང་ཁ་ཆེམས་བཞག་ལ་འགྲོའོ་ཟེར་རོ། ། ལྷ་ཁང་གཅིག་ཏུ་གསོལ་བ་བཏབ་ལ་བཏང་སྙམ་ནས་བྷེ་དྷུར་གྱི་ཡུལ་ཁམས་ན་རྒྱ་བོད་ཆུ་མིག་ལ་སོགས་པ་མི་གྲོང་ཐུག་མེད་ཡོད་ཀྱང་ནང་པའི་མཆོད་ཁང་ཡེ་མ་རྙེད། རྒྱལ་ཕྲན་གྱི་དོད་གནས་པོ་ས་རལ་ན་བྱ་བ་དང་མ་ཧཱ་རལ་ན་བྱ་བའི་འདུ་ཁང་ན་བྱིས་པ་རྣམས་ཀྱི་རྩེད་མོའི་རྟེན་ལ་མཧཱ་བོ་དྷི་…བྱང་ཆུབ་ཆེན་པོ་འཇིམ་པ་ལ་བྱས་པ་གཅིག་དང་། མཆོད་རྟེན་གཅིག་འདུག་པ་བྲང་ཁང་དུ་སྤྱན་དྲངས་ཏེ། ཕྱག་མཆོད་བྱས་ནས་བར་ཆོད་མེད་པར་གསོལ་བ་བཏབ།
ཆོས་རྗེ་ལ་གསེར་ལ་དྲིས་པའི་ཤེར་སྙིང་བོད་ཡིག་ཅིག་སྔོན་འགྲོར་བཏང་ནས་གསེར་སྲང་ལྔའི་མཎྜལ་དང་། མི་ཉག་གྷ་ནས་འོངས་པའི་ན་བཟའ་དར་ཆེན་བཟང་པོ་ཕྲུགས་གཅིག་དང་། འཇུ་ཟབ་ཤིན་ཏུ་བཟང་བའི་བླ་བྲེ་གཅིག་ཡིག་རྟེན་ལ་བསྐུར་ནས། བོད་དུ་བྱོན་པར་ཞུ་བའི་གསོལ་འདེབས་ཚིགས་སུ་བཅད་པ་འདི་དག་རྒྱ་ཡིག་གིས་སཾསྐྲི་ཏའི་སྐད་དུ་བྲིས་ཏེ་བསྐུར་རོ། ། བོད་སྐད་དུ་བསྒྱུར་ན་འདི་སྐད་ཅེས་བྱས་ཏེ། སངས་རྒྱས་དོན་ཡོད་གྲུབ་པ་ལ་ཕྱག་འཚལ་ལོ། ། ཤཱཀྱའི་བསྟན་ལ་ཤཱཀྱའི་སྲས་བལྟམས་ཤཱཀྱའི་མཚན། ། ལྔ་རིག་གཙུག་ནོར་དྲི་མེད་བརྟུལ་ཞུགས་བརྟན་པོ་འཛིན། ། ཐུགས་རྗེའི་བདག་ཉིད་ངོ་མཚར་ཆོས་བཞིས་ཁྱད་འཕགས་གང་། ། པན་ཆེན་དམ་པས་བདག་སོགས་རྗེས་འཛིན་སྐྱོང་གྱུར་ཅིག །
རེ་ཞིག་དུས་ནས་ཁྱོད་ཀྱི་མཚན་ཙམ་ཐོས་པས་ཀྱང་། ། རབ་དང་དགའ་སྐྱེས་སྤུ་ལྡང་མཆི་མ་འཁྲུག་འགྱུར་བ། ། རིགས་ལྡན་བུ་ཞིག་གངས་ཅན་ཁྲོད་ནས་ཉིན་མཚན་དུ། ། ཐལ་སྦྱར་སྤྱི་བཏུད་གདུང་པས་གསོལ་འདེབས་མཁྱེན་པར་མཛོད། ། མ་ག་དྷ་སོགས་རིག་འབྱུང་གནས་ནི་སྡིག་ཏོ་ཡིས། ། དམག་ཚོགས་ཀྱིས་བཅོམ་ཨུ་རྒྱྱན་ཁ་ཆེ་བལ་ཡུལ་ཡང་། ། ལོག་སྤྱོད་ཀྱིས་ཁེངས་དེང་སང་བསྟན་སྲོག་ལེགས་གནས་ནི། ། བོད་ཡུལ་འདིར་ཟད་སྐྱེས་ཆེན་བྱང་ཕྱོགས་ཞབས་སྐྱོང་ཞུ། ། སེམས་དཔའ་གཞན་བཏང་ཁྱོད་ལ་ཡིད་བྱེད་གཅིག་པོ་ཡིས། ། ཅིར་ཡང་མ་ཆགས་དཀའ་བ་དུ་མ་ཁྱད་བསད་ཅིང་། །
འདོད་པའི་ཡུལ་སྤངས་ཤུལ་རིངས་བགྲོད་དཀའི་ལམ་ཞུགས་ཏེ། ། ངལ་རྒྱས་མཆིས་སོ་རེ་བ་མ་ལུས་མཆིས་པར་མཛོད། ། རྒྱལ་སྲས་ཁྱོད་ལ་དོན་འགྱུར་གདུལ་བྱ་རྗེས་འཛིན་ལས། ། གཞན་ལྟ་མཆིས་དྲང་ནུས་ཡོད་བཞིན་ཡང་བྱམས་པའི་ཕས། ། བསད་སར་བུ་ཁྲིད་ཅི་དགར་ཡལ་དོར་འདྲར་གྱུར་ན། ། ཀྱེ་མ་ཁྱེད་ཐབས་ཐུགས་རྗེ་གང་ལགས་བདག་ལགས་གསུངས། ། ཞེས་བྱ་བའོ། ། ཕོ་ཉ་བ་བཞི་པོས་ཡིག་རྟེན་དང་བཅས་པ་ཁྱེར་ནས་ཞག་དྲུག་ཅུ་རྩ་བཞི་ལ་དྲུ་བ་ཞེས་བྱ་བའི་ཚོང་དུས་སུ་སླེབས་པ་དང་། ཆོས་རྗེ་ཉིད་འཁོར་པཎྜི་ཏའི་ཚོགས་དང་བཅས་པ་ཚོང་འདུས་དེར་ཞག་འགའ་ཞིག་བཞུགས་པ་ལས་ཅི་ཡང་མེད་པར་གྱུར་ཕྲིན་ནས། སླར་ཛ་གྷ་དྷ་ལ་བི་ཧ་རར་བཟློག་པར་དགོངས་ཏེ་ཁུར་ཆས་བྱེད་པ་དང་འཛོམས་པར་གྱུར་ཏེ།
ཕོ་ཉ་བས་ཡི་གེ་འཕྲིན་རྟེན་དང་བཅས་པ་ཕུལ་བས། པཎ་ཆུང་དགུ་ཡོད་པ་ལ་བཀའ་བསྩལ་བ། སྔར་ང་ཛ་ག་དྷ་ལ་ནས་འདིར་འོངས་པའི་ཚེ་ཡང་བྱང་ཕྱོགས་ནས་གདན་འདྲེན་དོ་གལ་ཅན་ཡོད་པས་འགྲོ་དགོས་ཅེས་མ་སྨྲས་སམ། འདིར་འོངས་པས་ཅི་ཡང་མི་འདུག་སྟེ། ཕར་བཟློག་པར་ཆས་པ་ན་ཡང་། ད་རུང་སྡོད་ཅིག་ཕོ་ཉ་བས་སླེབ་ལ་ཁད་དོ་ཞེས་མ་སྨྲས་སམ། ད་འདི་ལྟར་གྱུར་པ་ལ་གྲོས་ཇི་ལྟ་བུ་རིགས་ཞེས་གསུངས་སོ། ། པཎ་ཆུང་ལ་སོགས་པ་ཐམས་ཅད་ཡ་མཚན་དུ་གྱུར་ཏེ། འདི་ལྟ་བུ་བསོད་ནམས་ཀྱི་བསྐལ་བ་ཅན་རེ་རེ་ཙམ་གྱི་སྤྱོད་ཡུལ་མ་ལགས་པར་གཞན་དག་གིས་སྒྲུབ་ཏུ་རུང་བའི་རིགས་སུ་མི་གདའ་བས། གནས་སྐབས་འདི་འདྲ་བདག་ཅག་གིས་ག་ལ་ཤེས།
ཆོས་རྗེ་ཉིད་མཁྱེན་པར་ཟད་དོ་ཞེས་ཟེར་སྐད། དེ་ནས་ཆོས་རྗེས་རྗེ་བཙུན་སྒྲོལ་མའི་རྟེན་ལ་མཎྜལ་དང་བཅས་པ་བཤམས་ནས། ཁོ་བོའི་གྲོས་ཐམས་ཅད་བྷ་ཌི་ལ་ཞུ་བ་ཡིན་པས། རྨི་ལྟས་བརྟག་གོ་ཞེས་གསུངས་ནས། ཞག་ལྔ་སྐུ་མཚམས་དམ་པོར་མཛད་དོ། ། ཡུལ་དེར་བོད་ལ་རིགས་ངན་དུ་བྱེད་པས། ཁང་པ་མི་རྙེད། ཀ་ཅ་ལ་རེག་ཏུ་མི་འཇུག ཟས་ཀྱི་གཡོས་ཆ་གང་ཡང་མི་སྟེར་བས་ཉམ་ཐག་པར་ཡོད་པ་ལ། སྔོན་པཎ་ཆེན་བུདྡྷ་ཤྲཱིའི་སློབ་མ་མཉྫུ་རཱ་ཛ་བྱ་བའི་མ་རྒན་བཙུན་མ་བྱས་པ་གཅིག་གྲོང་དེའི་ཉེ་ན་འདུག་པས་དགོས་ཆ་རྣམས་བསྒྲུབས།
ཟས་ཀྱི་གཡོས་བྱས་ཤིང་བསྐྱལ་སྐད། གནས་མལ་ཡང་མགྲོན་ཁང་བསྟན་ཏེ་ཅི་བདེར་བཞག་གོ ། ཕྱིས་དེའི་དྲིན་དྲན་པས་ཟབ་ཆེན་ཡུག་ཅིག་དང་། དངུལ་བྲེ་ཚད་མ་གཅིག་ལྷག་པར་བྱིན་ནོ། ། ཞག་ལྔ་ནས་ཆོས་རྗེའི་མཚམས་བཀྲོལ་ནས་ལྟས་བཟང་པོ་བྱུང་བས་འགྲོ་དགོས་ཏེ། ལམ་འཇིགས་པ་ཆེ་བས་རྒྱལ་པོ་སརྦ་ཀ་རའི་རྒྱལ་ཕྲན་གཅིག་ལམ་ཀ་ན་ཡོད་པ་ལ་བསུ་བ་ལ་ཤོག་ཅེས་སྦྲན་དགོས། བོད་ཀྱི་མི་རྣམས་ལ་ཡང་བརྙས་པ་མ་བྱེད་པར་བསྙེན་བཀུར་གྱིས་ཤིག་ཅེས་གསུངས་སོ། ། དེ་མ་ཐག་ཏུ་ཛ་ག་དྷ་ལའི་གནས་བརྟན་ཆེན་པོ་མང་པོས་དགེ་འདུན་སྟོང་ཕྲག་གསུམ་བོད་དུ་མི་གཤེགས་པར་ཤོལ་འདེབས་ལ་ཁྲིད་བྱུང་། རྒྱ་གར་ན་དོན་གལ་ཆེ་བ་ལ་བརྟེན་གདན་འདྲེན་པའི་ལུགས་ཡིན་པས། སློབ་དཔོན་ཀླུ་སྒྲུབ་ཀྱིས་རབ་གནས་མཛད་པའི་ཐུགས་རྗེ་ཆེན་པོ་གཅིག་ངོ་ཆེན་དུ་ཁྲིད་ལ་སྤྱན་དྲངས་ཏེ་བསྙེན་བཀུར་ཆེན་པོ་མཛད་ནས་ཞུ་ཕུལ།
གནས་བརྟན་རཱ་ཧུ་ལ་བྷ་དྲ་…སྒྲ་གཅན་འཛིན་བཟང་པོ་བྱ་བ་ཆོས་རྗེའི་སློབ་མ་གཅིག་ན་རེ། པཎྜི་ཏ་བ་ཀསྨི་ར་…མཁས་བདག་དྲན་འདི་ཇོ་མོ་སྒྲོལ་མ་ལ་ཡི་དམ་དུ་མཛད་པ་ཡིན། ཁར་སང་ཛ་ག་དྷ་ལ་ནས་ལ་དྲུ་བར་གཤེགས་པ་ཡང་བྷ་ཌིས་མཚན་ལྟས་བསྟན་པ་ཡིན་གསུངས་ནས་བཞུད། ཐུགས་རྗེ་ཆེན་པོའི་དྲུང་དུ་སྒྲོལ་མའི་རྟེན་གཅིག་ཀྱང་དགོས་ཟེར་ནས། ཙནྡྲ་གཽ་མིའི་ཏཱ་ར་བྱ་བ་གཅིག་བཞུགས་སོ། ། ཁ་ཆེའི་པཎ་ཆུང་གིས་ལྷ་རྣམས་ཀྱི་གཉེར་བྱེད་པ་གཅིག་ལ་གསུག་བྱིན་ཏེ། ཐུགས་རྗེ་ཆེན་པོ་འདྲེན་པའི་ཤིང་རྟ་དེ་གཟེར་ཆག་པར་བྱས། སྒྲོལ་མའི་ཞལ་ཕྱིར་བསྒྱུར་ཏེ་བཞག་གོ ། དེ་ལ་ཆོས་རྗེས་ཀྱང་ལྡང་བ་དང་། ཕྱག་འཚལ་བ་ལ་བཞུད་དགོས་པ་ལུགས་ཡིན་པས།
ལ་དྲུ་བར་འབུལ་བ་བྱུང་བའི་འགྲོན་བུ་ཀར་ཤ་པ་ན་དཔག་ཏུ་མེད་པ་དགེ་འདུན་ལ་ཕུལ་ནས་བཟློགས་ཀྱང་། ལྷ་དང་དགེ་འདུན་གྱིས་ངོ་ཆེན་མཛད་པ་ལ་ཕྱིར་མི་བཟློག་པའི་ཐབས་མེད་པས་རེ་ཤིག་བཟློག་དགོས་པར་གྱུར་ཏོ། ། དེ་ལྟར་ཤིང་ཕོ་བྱི་བའི་ལོ་རྟ་ཟླའི་ཚེས་བདུན་ལ་ཛ་ག་དྷ་ལ་ནས་ཚོང་འདུས་ལ་དྲུ་བར་བྱོན་ཏེ། སྲོད་ཐུན་གྱི་དགེ་སྦྱོར་ཐོན་ལ་ཁད་པ་ན་ཛ་ག་དྷ་ལའི་གནྡྷོ་ལའི་སྟེང་ནས་ལྷ་གསུམ་བབས་ཏེ། གཅིག་མི་ཡུལ་གྱི་ཆོས་པ་རྣམས་ལ་ཕན་འདོགས་པ་ལྷའི་བུ་གཙུག་ཏོར་ཅན་བྱ་བ་ཡིན་ཟེར་ཏེ། གཙུག་ནས་ནོར་བུ་རིན་པོ་ཆེ་བཀྲོལ་ནས་འབུལ་ཟེར་བ་ལ། ཆོས་རྗེས་ང་བསོད་སྙོམས་པ་ཡིན་པས་ནོར་བུ་རིན་པོ་ཆེ་མི་འདོད་གསུངས། གཅིག་རྒྱལ་ཆེན་རིགས་བཞི་ལ་ཕན་འདོགས་པ་ལྷའི་བུ་གསེར་མདོག་ཅན་བྱ་བ་ཡིན་ཟེར་ནས་གསེར་ལ་བྱས་པའི་མེ་ཏོག་གསུམ་འབུལ་དུ་བྱུང་བས། དཀོན་མཆོག་གསུམ་ལ་རེ་རེ་ཕུལ། གཅིག་རྣམ་ཐོས་ཀྱི་བུ་བྱ་བ་ལྷ་མིའི་ཡུལ་ཐམས་ཅད་དུ་ཆོས་སུ་བྱེད་ཀྱང་ཀུན་ལ་ཕན་འདོགས་པ་ཡིན་ཟེར་ནས་ལྷུང་བཟེད་འབྲས་ཆེན་གྱིས་གང་པ་གཅིག་ཕུལ་ལོ། །
བྱང་ཕྱོགས་ཁ་བ་ཅན་བྱ་བ་ཡི་དྭགས་ཆོས་འཛིན་བྱ་བའི་ཡུལ་གཅིག་ཡོད་དེ། དེར་རྒྱལ་བ་བྱམས་པའི་སྐུ་ཚད་བཞེངས་པའི་གྲོགས་ལྡན་ལ་བྱོན་པར་ཞུ་ཟེར་སྐད། བྱམས་པའི་སྐུ་ཅི་འདྲ་བ་གཅིག་ཡོད་བྲིས་པས་འཇིམ་པའི་ལྡེར་སོ་གཅིག་བསྟན་ནས་འདི་འདྲ་གཅིག་ཡིན་ཏེ་ཞབས་མགོ་གཉིས་དང་ཕྱག་མགོ་གཉིས་ལས་མ་ཚར་ཟེར་སྐད། སྐུ་དེ་ལས་འོད་ཟེར་མང་པོ་བྱུང་ནས་ཡུལ་ཁམས་མི་འདྲ་བ་མང་པོར་སོང་ཞིང་འདི་ལ་བརྟེན་ནས་ལས་འབྲེལ་བཞག་ཚད་མྱུར་དུ་སངས་རྒྱ་བར་འགྱུར། རྗེ་བཙུན་བྱམས་པའི་བསྟན་པ་ལ་འཁོར་བ་ལས་ཐར་བ་ཡིན་སྐད། འོ་ན་ང་ཡང་རྗེ་བཙུན་བྱམས་པ་ལ་གསོལ་བ་འདེབས་པ་ཡིན་པས་འགྲོ་དགོས་སྙམ་པ་དང་ཉམས་སྣང་དེ་སད་པར་གྱུར་ཏོ། ། ཕྱིས་དུས་ཚོད་བརྩིས་པས་ལོ་ཙཱ་བས་ཉིན་མོ་དེ་ཀའི་སྔ་ཉིན་ཡུལ་ནས་བཏེག་སྟེ། སྤྱན་འདྲེན་དུ་ཆས་པར་འདུག་གོ ། དེ་ནས་ཞག་ཁ་ཅིག་ལ་དྲུ་བར་བསྒུགས་ཀྱང་གདན་འདྲེན་པ་པོ་སུ་ཡང་མེད་པས་སྐྱོ་བར་གྱུར་ཏེ། ཛ་གྷ་དྷ་ལ་ཉིད་དུ་ཕྱིར་ལྡོག་པར་བྱས་པ་ལ།
ཆོས་རྗེའི་མཚན་བལྟས་སུ་ད་རུང་བཞུགས་ཤིག ། ད་སྟེ་ཞག་གསུམ་ན་བོད་ཀྱི་གདན་འདྲེན་པ་འོང་ངོ་ཞེས་བྱ་བ་བྱུང་། དེ་ཁོ་ན་ལྟར་ཞག་གསུམ་གྱི་ནང་པར་ཕོ་ཉ་བ་བཞི་པོས་སླེབས་སོ། ། དེ་ནས་རྗེ་བཙུན་སྒྲོལ་མ་ལ་གསོལ་འདེབས་ཞག་ལྔ་མཛད་དེ། ལྟས་བཟང་ངན་བརྟགས་པས་ཤིན་ཏུ་བཟང་བར་བསྟན། དེའི་རྗེས་ལ་ཛ་ག་དྷ་ལ་བ་རྣམས་ཀྱིས་ཤོལ་བཏབ་པས་ནུར་བྱུང་བའི་དུས་ཉིད་དུ། ལོ་ཙྪ་བ་མོན་ཡུལ་བྲང་སར་གཞི་བཟུང་ནས། ཉི་མ་རེ་རེ་ཆོས་སྤྱོད་བརྒྱ་རྩ་ཚར་རེ་བྱས་ནས་གསོལ་བ་འདེབས་ཤིང་ཡོད་པ་ལས། ནུབ་གཅིག་རྨི་ལམ་ན་འཕགས་པ་བྷུ་ཀམ་ཡ་རྩེའི་ཤིང་རྟ་ཁོ་ན་འདྲ་བ་གཅིག་བཅས་ཟིན་ནས། རྗེ་བཙུན་བྱམས་པའི་སྐུ་གཟུགས་ཤིང་ལས་བྱས་པ་གཅིག་བཞག་ནས་ཤིང་རྟའི་རྔ་ཐག་བརྟགས་ཟིན་ནས་འདྲེན་འདོད་པ་ན།
ཟློས་གར་མཁན་གྱི་སེང་གེའི་མགོ་ཅན་དང་ཕག་རྒོད་ཀྱི་མགོ་ཅན་གཉིས་ཀྱིས་ཤིང་རྟ་དེ་ཁ་ཕྱིར་ལ་བསྒྱུར་ནས་དྲངས་སོ། ། འོ་ཅག་དེ་ཁོ་ན་ནན་ཏར་མི་འདོད་པས་ཇི་ཙམ་ཟློག་ཀྱང་མ་ཕན་ནོ་སྙམ་ནས། ། དུ་ཁ་དྲག་པོ་སྐྱེས་ཏེ་ངུས་པས་གཉིད་སད་དེ་བསམས་པ་ན། ཆོས་རྗེ་ལམ་དུ་ཆུད་ཆུད་ནས་ཕྱིར་ལོག་པར་འདུག་སྙམ་སྟེ། ཡང་ཐབས་གཞན་མེད་པས་ཆོས་སྤྱོད་བརྒྱ་རྩ་ཆ་གསུམ་དུ་བྱས་ནས། ལྷ་གནད་ལ་བོར་བའི་གསོལ་འདེབས་བྱས་སོ། ། དེའི་ཚེ་ཚིགས་སུ་བཅད་པ་བཀོད་པ་ནི། ཀྱི་ཧུད་ཀྱི་ཧུད་ཉམ་ཐག་ཀུན་སྐྱབས་ཐབས་སྟོབས་ཀུན་སྒྲུབ་ལྷ། ། རྣམ་སྲས་ཁྱོད་གསོན་པཎ་ཆེན་གདན་དྲང་ཕྱིར། ། རང་ནུས་སྦྱར་བགྱིས་དཀའ་སྤྱད་སྟོང་འབད་ཀྱང་། །
ངལ་བ་དོན་མེད་བདག་ལ་དེ་རིང་གཟིགས། ། གདུལ་བྱའི་རེ་སྐོང་ཡིད་བཞིན་ནོར་འདྲ་ཁྱོད། ། བདག་མགོན་མཛད་བཞིན་ཤིང་རྟ་ལམ་ཞུགས་ནས། ། ཕྱིར་ལོག་ལམ་ཆེན་ལས་ཉམས་ཡ་ངར་ཁྲིད། ། ཀྱི་ཧུད་ཁྱེད་ཐབས་ཐུགས་རྗེ་ལགས་སམ་ཅི། ། བདག་དང་བྱང་ཕྱོགས་འགྲོ་ལ་འདི་འགྲུབ་བའི། ། རྒྱུ་རྐྱེན་གཞི་ཉིད་མེད་ན་སྔོན་ཉིད་དུ། ། རྨི་ལྟས་ཙམ་གྱིས་ཅི་སྟེ་བཟློག་མི་མཛད། ། དོ་གལ་དུས་སུ་ཡལ་དོར་བདག་རབ་བརླག ། ད་ནི་རིན་ཆེན་གླིང་སོང་ལག་སྟོང་དང་། །
ནུས་ལྡན་ཕས་མཐོང་བསད་བཙོན་ཁྲིད་འདྲར་འགྱུར། ། སྐབས་འདི་མངོན་སུམ་སྤྱན་གྱི་གཟིགས་བཞིན་ཡང་། ། ཅི་དགར་མདོར་ན་ཀྱི་ཧུད་ཐབས་ཅི་མཆིས། ཐབས་ཅི་མཆིས། ཐབས་ཅི་མཆིས། ཞེས་བར་དུ་རྨི་ལྟས་ལོག་ནས་ལྷ་གནད་ལ་བོར་རོ།། །། དེའི་ཚེ་ཆོས་རྗེ་འཁོར་བཅས་ཀྱིས་ཛ་ག་དྷ་ལར་ཕར་ལོག་པའི་ལམ་ལ་ཞག་ཁ་ཅིག་གིས་བྱོན་ནས་ཞག་བདུན་ཕྱག་དང་སྐོར་བ་མཆོད་པ་མང་དུ་མཛད་ཀྱང་ཐུགས་ཕེབས་པར་ཡང་མ་གྱུར། མཚན་ལམ་གྱི་ཟ་ཟི་ལ་ཡང་དང་ཡང་དུ་སྔར་གྱི་ལྷ་གསུམ་པོ་དེས་བསྐུལ་བའི་བལྟས་ཉི་ཚེ་བྱུང་ངོ་། ། ཡང་རྗེ་བཙུན་སྒྲོལ་མ་ལ་ཞུས་པས། ད་རུང་འདིར་མ་འདུག་པར་སོང་ཞིག
ཤིང་རྟའི་ངོ་ཆེན་ལ་དྲངས་པའི་རྟེན་གཉིས་ཀ་ཕྱིན་ཅི་ལོག་ཏུ་བསྒྱུར་ཡོད་དེ། ཇོ་བོ་ཐུགས་རྗེ་ཆེན་པོའི་འཁོར་ལོ་ནི་གཟེར་ཆག་པས་ཞབས་གོག་པོར་སོང་། ངའི་གཟུགས་ནི་ཁྲོས་ནས་ཁ་ཕྱིར་ལ་ལོག དགེ་འདུན་ནི་ནོར་འདོད་པ་ལས་ཆོས་འདོད་པ་ནི་ཉུང་བས། འགྲོན་བུ་རྣམས་ཀྱིས་ཚིམ་པར་གྱུར། འདིར་ཅི་བྱེད་ཅི་བྱེད་བྱང་ཕྱོགས་སུ་སོང་ཞིག་སོང་ཞིག་གསུང་སྐད། དེ་ནས་གནས་བརྟན་དང་དགེ་འདུན་རྣམས་ལ་ཞུས་ཏེ། ཡང་ཕྱིར་བོད་དུ་བྱོན་པའི་ཆས་བྱས་སོ། ། དེའི་རྗེས་ལ་པཎ་ཆུང་དང་ཝཱ་ར་ཎ་སི་བ་གཉིས་ཚད་པས་མི་འཇིགས་པས་སྔོན་ལ་དགའ་སྟོན་གྱི་དྲིལ་བསྒྲག་པར་བྱ་བ། ། གཏམ་སྙན་སྐྱེལ་བ་ཚོགས་ཆེ་བར་བཤད་པས།
ཆོས་རྗེས་ཐུགས་ལ་བཏགས་པའི་ཡིག་ཕྲིན་འདི་ཁྱེར་ནས་མྱུར་བ་མྱུར་བར་འོངས་སོ། ། ལྷ་གནད་ལ་བོར་བའི་འོག་ཏུ་ཞག་གསུམ་ལོན་པ་ན། ལོ་ཙཱ་བས་ཞག་བཅུ་གསུམ་ན་བྱོན་པར་འདུག་པའི་ཆད་ཤེས་པར་བྱུང་སྟེ། ཡང་རྨི་ལམ་དུ་རང་གི་སློབ་མ་ཇོ་མོ་རྣལ་འབྱོར་སྐྱིད་བྱ་བ་གཅིག་གི་མིང་པོ་ལ། གྲོ་ཁ་ལ་བྲིས་པའི་ཡི་གེ་བསྐུར་ནས། དགེ་སློང་བཻ་ཤྲ་བ་ན་ཡེ་བྱ་བས་སྤྲིངས་པ། ད་སྟེ་ཞག་བཅུ་གསུམ་ན་བྱམས་པ་ཤཱཀྱ་ཤྲཱི་བྱོན་པར་ཡོད་དེ། དེར་མ་འདུག་པར་སྔོན་དུ་ལྡང་བ་བྱེད་པ་ལ་གྲོང་ཁྱེར་ཀ་རུ་ཎ་བྱ་བར་ཤོག་བྱ་བ་འདུག ཡི་གེ་མ་བཀླགས་ཙམ་ན་རྒྱ་ཡིག་ཏུ་འདུག་པ་ལ་བཀླགས་པས་བོད་ཡིག་ཏུ་སོང་ངོ་། ། ཁོ་བོ་དགའ་ཆེས་པས་གཉིས་སད་དེ་ཁང་ཐོག་གཅིག་ཏུ་ཕར་རྒྱུགས་ཚུར་རྒྱུགས་བྱས་པས་ཆུ་ནད་ཀྱིས་རྐང་པ་གཉིས་ཀ་ཆུ་འབྲུམ་གན་བྲུ་བྱ་བ་དུག་ཅན་གཅིག་བྱུང་ཡོད་པ་ལ་དེའི་ནང་པར་ཆུ་སེར་འཇིབ་པའི་སྲོག་ཆགས་བཙལ་བཞོག་སྙམ་པ་ལས་རྒྱུགས་པས་གན་བྲུ་ཞར་ནས་ཆུ་སེར་རྡོལ་ལོ། །
གྲོགས་པོ་རྣམས་ལ་བཀྱལ་ཁ་སྨྲས་པ། ། ཐུམ་ཐུམ་གཉིད་ཀྱི་རྨི་ལམ་བཟང་། ། དགའ་བའི་སེམས་ལ་བཟོད་ཐབས་མེད། ། རྐང་པ་གར་བཞག་ཆ་ཡང་མེད། ། ན་ན་ཚ་ཚའི་ཆུ་འབྲུམ་ཞར། ། གཉིད་ལོངས་གཉིད་ལོངས་ལ་འུར་ཤོག ། གཏམ་སྙན་གྱིས་ནི་ལུང་པ་བཀང་། ། སྐལ་ལྡན་གྱིས་ནི་རྒྱལ་ཁམས་བཀང་། ། དམ་ཆོས་ཀྱིས་ནི་འཛམ་གླིང་བཀང་། ། ཞེས་སྨྲས་སོ། །
དགེ་བཤེས་འཛི་སྟོན་ན་རེ། འོ་འདི་ཀ་འདྲ་གཅིག་ང་ལ་ཡང་ན་ནིང་དུ་བྱུང་། དོན་མ་གྲུབ་པ་གཅིག་ལ་དུ་ཁ་ཆེ་ནས་ཡོང་ཐོག་ལ་དོན་དེ་གྲུབ་ནས་ཁུ་ཏེག་གེ་ཕྱིན་པ་གཅིག་ཡོད། དེ་ཀ་འདིར་འདུག་གོ ། བསོ་ཐོ་ལེ། བསོ་ཐོ་ལེ་གྱིས་ཤིག་ཟེར་ཐམས་ཅད་ཀྱིས་ཀུ་ཅོ་བསྐྱེད་ནས་བསོ་ཐོ་ལེ་མང་པོ་མང་པོ་བྱས་སོ། ། རྨི་ལམ་གྱི་དུས་ཐོག་དྲི་བཞིན་དུ་རྣལ་འབྱོར་སྐྱིད་ཀྱི་མིང་པོ་གཅིག་གིས། རྒྱ་གར་གྱི་བང་ཆེན་པ་གཉིས་རྐང་པ་ན་བས་ཨི་ཁུ་བེ་ན་ཤོང་བྱ་བའི་གྲོང་ཁྱེར་ཆེན་པོར་བཞག་ནས་སྔོན་ལ་འོངས་ཏེ། མོན་ཡུལ་བྲང་སར་སླེབས་སོ། ། རྣལ་འབྱོར་པ་དེ་ལ་ཆོས་རྗེ་ཉིད་ཀྱི་ཕྱག་བྲིས་ཀྱི་ཕྲིན་ལན་དང་།
བྱང་ཆུབ་ཤིང་ལ་འདབ་མ་གསུམ། ཤ་ཁ་ར་ཕུལ་གང་བསྐུར་འདུག ཕྱག་རིས་དེ་བསྒྱུར་བས། རྗེ་བཙུན་མི་ཕམ་མགོན་པོ་ལ་ཕྱག་འཚལ་ལོ། ། བྱང་ཕྱོགས་རྒྱུད་གནས་བདེ་གཤེགས་བསྟན་པའི་སྒྲོན་འཛིན་པ། ། མ་ལུས་འགྲོ་དཔལ་བྱད་ཀའི་རྒྱལ་སྲས་སྤྱད་པ་སྤྱོད། ། དགེ་སློང་མཁས་པ་ཁྲོ་ཕུ་ལོ་ཙཱ་རབ་གྲགས་གང་། ། བྱམས་ཆེན་ཕྲིན་ལས་ཡིད་བཞིན་ནོར་ལྟར་འགྲུབ་གྱུར་ཅིག ། དགེ་སློང་བསོད་སྙོམས་པ་ཤཱཀྱའི་དཔལ་བཟང་པོས། ཁྲོ་ཕུ་ལོ་ཙཱ་བ་ཐུགས་དགྱེས་པའི་སྒོ་ནས་ཤིས་པ་བརྗོད་པའོ། །
ཞེས་བྱ་བ་འདུག་གོ ། དེ་ནས་གཏང་རག་གི་ཕྱག་འཚལ་ཏེ། བྲོད་ཅིང་འདོད་ཐག་ཉེ་བས་དེར་མ་བསྡད་པར་དེ་ཉིན་པར་བྲངས་ནས་བཏེག་སྟེ། བྷེ་དྷུར་པའི་ཚོང་པ་བོད་མི་ཐམས་ཅད་ལ་སྐད་བཏང་ནས་བསུ་བ་དང་སྣ་ལེན་གྱི་སྟ་གོན་བྱེད་དུ་བཅུག དཔོན་གཡོག་རྣམས་ཀྱིས་བ་ནེ་ཤྭ་རར་ཕྱིན་ཏེ། ཞག་བདུན་གྱིས་སླེབ་པོ། ཆོས་རྗེ་དཔོན་སློབ་རྣམས་ཀྱིས་ལ་བྲུབ་ནས་བཏེག་ནས་རྒྱལ་ཕྲན་དང་བློན་པོ་རྣམས་ཀྱིས་གཞན་མི་གཏོང་པ་ལ་བསྙད་བཏགས་པའི་ཞུ་འབུལ་ཁ་གསུམ་ཙམ་བྱུང་བ་ལ། སྣ་གཉིས་ལ་ནོར་འགའ་རེ་བྱིན། རྒྱལ་ཕྲན་གྱིས་བཀག་པ་ལ་བོད་ནས་རྟ་བཟང་པོ་གཅིག་བསྐུར་བར་བྱས་སྐད། གེགས་དེ་རྣམས་ཁྲོལ་ནས་བ་ནེ་ཤྭ་རར་ལོ་ཙཱ་བས་སྔ་ཉིན་སླེབས་པའི་ནང་པར་ཆོས་རྗེ་བྱོན།
སྐོར་ཕྱག་བྱས་ནས་ཕྱག་རྟེན་བཏང་བས། ཆོས་རྗེ་ན་རེ། བྱམས་པའི་རྟེན་ཆེན་པོ་བཞེངས་མཁན་དེ་ཁྱེད་ཀྱི་ཁུ་བོའམ་མེས་པོ་ཞིག་ཡིན་ནམ་ཁྱེད་རང་ཡིན་གསུངས། ཁུ་མེས་མ་ལགས་ཁོ་བོ་རང་ལགས་སོ་ཞེས་སྨྲས་པས། འོ་ན་ཁྱོད་གཞོན་ནུ་གཅིག་སྣང་བས་ཆོས་མང་དུ་བསྒྱུར་བའི་ནུས་པ་ཅང་འོང་ངམ། ལྷ་ཆེན་པོ་བཞེངས་པའི་བསམ་པ་སྐྱེ་བ་འོར་ཆེ་གསུངས། དེའི་ཉིན་བར་གསུང་གླེང་དེ་ཙམ་ལས་ལོང་མ་བྱུང་། པཎ་ཆུང་རྣམས་ལ་ཆོས་རྗེའི་ཞལ་ནས། ཁྲོ་ཕུ་ལོ་ཙཱ་བ་དེ་སློབ་གཉེར་མང་དུ་བྱས་པའི་ཕ་རྒན་གཅིག་ཡོད་པར་བཤའ་བ་ལ། འདི་ནི་བཙུན་ཆུང་ལྟ་བུ་གཅིག་འདུག་པས།
འོ་སྐོལ་གྱི་ཆོས་བསྒྱུར་བས་ཕན་ཐོགས་འབྱུང་བ་དཀའ། རྟེན་བཞེངས་པའི་བློ་སྟོབས་རྒྱས་པ་ཡང་མི་འོང་སྟེ་མཆི། ཐག་རིང་པོ་ནས་དཀའ་སྤྱད་བྱས་པ་ལ་གྱི་ནར་བཟློག་པ་ཚུལ་མ་ཡིན་པས་བྱང་ཆུབ་ཏུ་སེམས་བསྐྱེད་བཟང་པོ་གཅིག་བསྟན་ཞིང་སྦྱིན། རྗེ་བཙུན་སྒྲོལ་མ་དང་རྟ་མགྲིན་གཉིས་ཀྱི་སྒྲུབ་ཐབས་བྱིན་ལ་ངལ་བ་བྱས་པ་དོན་མེད་དུ་མི་འགྱུར་བར་བྱ། འོ་སྐོལ་རྣམས་ཤར་ཕྱོགས་སུ་བཟློག་པར་བྱའོ་ཞེས་གྲོས་སུ་མཛད་དོ། ། དེའི་ཚེ་ཛ་ཡ་ཤྲཱི་ན་རེ། ཁྱོད་ཀྱི་ཕྱི་བོངས་ལ་པཎ་ཆེན་དང་པཎ་ཆུང་རྣམས་མ་མགུ་བར་འདུག་པས། ཆོས་སྣ་ཚོགས་ནས་ཆོས་གཏམ་གྱིས་ཤིག་ཟེར་རོ། ། དེར་ཞག་གསུམ་ལོན་ནས་མཉེལ་སོས་པ་དང་། ཏམ་པོ་ལ་བཟང་བ་རེ་དྲངས་ཏེ།
ཆོས་གཏམ་ཞུ་བ་ཕུལ་བས། བཟང་་་་་་བྷ་ལ་བཟང་་་་་་བྷ་ལ་གསུངས། དེ་ནས་པཎྜི་ཏ་དགུ་ལ་ཆོས་མི་འདྲ་བ་གཉིས་གཉིས་དྲིས། པཎྜི་ཏ་སུ་ག་ཏ་ཤྲཱི་…བདེ་གཤེགས་དཔལ་བྱ་བ་དབུ་མ་དང་ཕར་ཕྱིན་ལ་མཁས་ཟེར་བ་ལ་དབུ་མ་དང་ཕར་ཕྱིན་རེ་རེ་དྲིས། པཎྜི་ཏ་རྒྱལ་སྦྱིན་་་་་་ཛ་ཡ་དད་ཏ་བྱ་བ་སྔགས་དང་། འདུལ་བ་ལ་མཁས་ཟེར་བ་ལ། འདུལ་བ་དང་སྔགས་ལ་དྲིས། པཎྜི་ཏ་བི་བྷཱུ་ཏ་ཙནྡྲ་…རྣལ་འབྱོར་ཟླ་བ་བྱ་བ་སྒྲ་དང་། མངོན་པ་ལ་མཁས་ཟེར་བ་ལ་སྒྲ་དང་མངོན་པ་ལ་དྲིས། པཎྜི་ཏ་དཱ་ན་ཤཱི་ལ་…སྦྱིན་པ་ཚུལ་ཁྲིམས་བྱ་བ་ཚད་མ་རྒྱན་དང་ཆོས་མཆོག་ལ་མཁས་ཟེར་བ་ལ་རྒྱན་དང་ཆོས་མཆོག་གི་ལུགས་འགོག་པ་དྲིས།
པཎྜི་ཏ་སང་གྷ་ཤྲཱི་…དགེ་འདུན་དཔལ་བྱ་བ་སྒྲ་ཙནྡྲ་པ་དང་མངོན་པ་མཛོད་ལ་མཁས་ཟེར་བ་ལ། སྒྲ་དང་མངོན་པ་མཛོད་ལ་དྲིས། པཎྜི་ཏ་སུ་མ་ཏི་སཱ་ག་ར་…བློ་བཟང་རྒྱ་མཚོ་བྱ་བ། མངོན་པ་གོང་འོག་ལ་མཁས་ཟེར་བ་ལ་གོང་འོག་གཉིས་ཀ་ལ་དྲིས། པཎྜི་ཏ་ཀཱ་ལ་ཙནྡྲ་…མཁས་པ་དུས་ཀྱི་ཟླ་བ་བྱ་བ་དུས་འཁོར་ལ་མཁས་ཟེར་ནས་དུས་འཁོར་མི་ཤེས་ཀྱང་འདུལ་བ་དང་བསྟུན་ནས་ཤོལ་འདོར་ལུགས་ལ་དྲིས། པཎྜི་ཏ་ཛི་ན་གུཔྟ་…རྒྱལ་སྦས་པ་བྱ་བ་བྱམས་ཆོས་ལ་མཁས་ཟེར་ནས། རྒྱུད་བླ་མ་དང་། མདོ་རྒྱན་ལ་དྲིས། པཎྜི་ཏ་མཧཱ་བོ་དྷི་…བྱང་ཆུབ་ཆེན་པོ་བྱ་བ་ཕར་ཕྱིན་དང་སྤྱོད་ཕྱོགས་ལ་མཁས་ཟེར་བ་ལ་ཕར་ཕྱིན་དང་སྤྱོད་ཕྱོགས་ལ་དྲིས་སོ། ། ཕྱི་དྲོ་ནས་བཟུང་སྟེ་ནམ་ཕྱེད་ཀྱི་བར་དུ་འདས་པས།
ཆོས་རྗེའི་ཐུགས་དམ་ནར་མ་འགའ་ཞིག་ཆག་ཀྱང་ཞེའི་གཏིང་ནས་ཐུགས་མཉེས་ཏེ་བོད་ལ་འདི་ལྟ་བུའི་ཆོས་སྨྲ་བ་འོངས་པ་ངོ་མཚར་ཆེ་གསུང་། དཔོན་སློབ་རྣམས་ཆོས་དེ་རྣམས་ཀྱི་ཁྱེར་སོ་ལ་མགུ་བས་ཕྱི་ནང་མེད་པར་ཐུགས་ལྷན་ཕེབས། འདི་ཡི་དྲུང་ན་ལོ་ཙཱ་བ་ཆེ་ཆེ་དང་ཆེ་གེ་མོ་རྣམས་ནི་དིག་པར་འདུག་གསུངས། མཉེས་པའི་དབང་གིས་ཧ་ཅང་ཐུགས་འདེགས་ཆེས་པར་གྱུར་ཏེ། ད་ནི་ནང་པར་རང་འདོང་ངོ་གསུངས་སོ། ། རྒྱགས་ཀྱི་གྲབས་དང་དོ་ལི་ལ་སོགས་པ་མང་པོ་དགོས་པས་གྲབས་སུ་མ་ཆུད། ཇོ་སྲས་ཉི་མ་དང་ཁམས་པ་བྱང་གྲགས་གཉིས་ཀ་ཡང་ཚད་པའི་ནད་ཀྱིས་ཟིན་ནས་རྐང་པས་འགྲོ་མ་ནུས། པཎ་ཆུང་ཐམས་ཅད་ཀྱང་དོ་ལི་དགོས་ཟེར། རྒྱ་གར་དགེ་སློང་མ་དང་དགེ་ཚུལ་མ་གཉིས་སྔོན་གྱི་མ་རྒན་ཚབ་མར་བསྲལ་བས་འཆི་ཁར་ཞལ་ཆེམས་བཞག་པའི་རྩིས་ཅན་དུ་སོང་བས་དོ་ལི་འདོད། ཁུར་པོ་བ་ཡང་ཤིན་ཏུ་དཀའ་བར་སོང་ནས་མི་རྙེད་པར་གྱུར།
འགྲོ་གསུང་བའི་ཐོག་ལ་མ་ཆུད་ན་ནི་རྒྱ་གར་བ་ཟ་འདོད་པ་མང་པོས་ཐུགས་ནུར་བ་ཚེགས་མི་འདུག་པས་སློབ་མ་བདེ་བ་ལས། ཡང་ཛ་ཡ་ཤྲཱི་ན་རེ། གསེར་གྱི་ཊམ་ཀ་གཅིག་ང་ལ་སྐུར་ཞིག་ཐབས་བྱའོ་ཟེར་ཏེ། རྒྱལ་ཕྲན་གཅིག་ལ་རྔན་པར་བྱིན་ནས། ལམ་གྱི་ཇག་པ་མ་བསལ་བའི་ལོ་རྒྱུས་བྱས་པས། ཞག་འགའ་ཐོགས་པར་བྱུང་། རྒྱགས་དང་ཁུར་མི་རྣམས་གྲབས་སུ་ཆུད་པ་དང་བྷེ་དཱུར་དུ་ཕྱིན་ནོ། ། བོད་ཀྱི་ཚོང་པ་མང་པོས་བསུ་བ་བྱས། ཀུན་གྱིས་སྐྱབས་འགྲོ་དང་མདོ་ཟློས་བྱེད་པ་གསན། ཤིག་མི་སྐྱུར་བ་དང་།
བསྙེན་གནས་སྲུང་བ་གཟིགས་པས་བོད་ཀྱི་མི་སྐྱ་ནི། རྒྱ་གར་གྱི་ཛཐཱ་སུ་ཁི་བས་བཟང་གསུངས་ནས་དགྱེས། སྟོན་མོ་དྲངས་པའི་རྗེས་ལ་ཐམས་ཅད་བསྔོ་བ་དང་བྱིན་རླབས་ཞུ་བ་ལ། མ་ཧཱ་ཡཱ་ན་ཞི་ཚེ་གསུངས་ནས་ཐུགས་ཕེབས་ཏེ། ད་སྡོད་གོ་ལེ་གྲབས་སུ་བཅུག་པས་ཆོག་བར་སོང་ངོ་། ། བྷེ་དྷུར་ནས་ཡོན་ཏན་ཡོད་པའི་རྒྱ་གར་བ་བཙན་བཙུན་ཐམས་ཅད་ལ་དོ་ལི་དགོས་པར་སོང་བས། ཆོས་རྗེའི་འཛེག་བྱ་བ་མིས་ཁུར་བའི་སྨྱུག་སྒྲོམ་གཅིག་མ་གཏོགས་པ་དོ་ལི་བཅུ་དགུ་བརྩམས། བྷེ་དྷུར་ནས་བོད་དུ་འགྲོ་བའི་ལ་ཆེན་པོ་གཡག་ཚུགས་སུམ་ལག་བྱ་བ་ཏ་ལ་གྱེན་དུ་འཛེག་པ་ཟླ་ཕྱེད་དགོས་པ། བར་དུ་འགྲོ་བ་ལ་ལྷོ་ནད་བྱ་བ་ཚད་པ་ཡིན་ལ་རིམས་ནད་ཀྱང་ཡིན་པས་ནན་ཏན་གཟན་པ་ཅིག་དར་བས་ཕལ་ཆེར་ལ་བཏབ་བོ། ། ནད་པའི་དོ་ལི་ཡང་བདུན་བརྒྱད་དགོས་པར་སོང་བས་གླ་རྔན་བསམ་གྱིས་མི་ལང་བར་དགོས་པ་བྱུང་།
ལམ་གྱི་སྟངས་ཀ་རེ་ན་ནད་པ་གྲོགས་པོས་བོར་བ་མགོ་བོ་ཟིང་ཟིང་བ་མང་བོ་འདུག་པས། ཆོས་རྗེ་སྙིང་རྗེ་སྐྱེས་ཏེ་ང་ཡིས་འཛེགས་ཀྱིས་འདི་ཁུར་ངའི་འཚོ་བ་འདི་ལ་བྱིན་གསུངས། དོ་ལི་རྣམས་ཀྱིས་རི་གཟར་པོ་ལ་དྲང་དུ་མ་བཏུབ་པས་དོ་ལི་ཐམས་ཅད་འཛེག་ཏུ་སྒྱུར་དགོས་པར་བྱུང་། གཡང་ས་ལྷུང་ལ་ཁད་དུ་མ་ཡོད་པས་ཕལ་ཆེར་འཇིགས་ནས་ཕལ་ཆེར་གྱིས་མཆི་མ་བྱུང་། འགའ་ཞིག་ཕྱིར་ལོག་པས་ཆོས་རྗེ་ཡང་སྤྱན་ཆབ་མང་དུ་བྱུང་། འོན་ཀྱང་ཆོས་རྗེ་གཅིག་པུ་ཐུགས་ནུར་བ་མ་བྱུང་བས། ལམ་དུ་དཀའ་དཀའ་ནས་གཡག་ཚུགས་ཀྱི་ལ་བསྒྲལ་ཟིན་ཏོ། ། ལ་དེ་ཐོན་པའི་ལུང་པ་ན་བདུད་རེག་པ་རྒྱ་གཅིག་བྱ་བ་ཤིན་ཏུ་གཉན་པ་གཅིག་ཡོད་པས་དངོས་སུ་བར་ཆོད་བྱེད་པ་ལ། མགྲོན་ཚན་མང་པོ་རེས་གཡག་གྲུས་པོ་རེ་བཙལ་ལ་མཆོད་དགོས་པས། ལོ་ཙཱ་བས་ཟན་ལ་གཡག་གི་གཟུགས་བཟོས་ནས་བདེན་པ་བདར།
གཏོར་མ་བྱིན། ཟན་གླུད་བསྔོས་པས་དེ་ཕྱིན་ཆད་གཡག་མི་དགོས་པར་གླུད་ཀྱིས་ཆོག་པར་བྱུང་། དེ་ནས་རང་ཡུལ་དུ་རིན་པོ་ཆེ་དགེ་འདུན་བརྒྱ་ཕྲག་དུ་མས་བསྐོར་བ་ལ་ཕྲིན་ཡིག་བསྐུར་ཏེ་ཆོས་རྗེས་བྱོན་པའི་གྲབས་ཀ་དང་། བོད་ཀྱི་དགེ་བའི་བཤེས་གཉེན་ཐམས་ཅད་ཐུགས་དགྱེས་པ་བསྐྱེད་པར་བསྐུལ་ཞིང་། གཏམ་སྙན་སྒྲོགས་པའི་བང་ཆེན་པ་བཏང་སྟེ། དེའི་སྤྲིངས་ཡིག་གི་ཚིག་ནི་འདི་སྐད་ཅེས་བྱའོ།། ༈ །ཨོཾ་སྭ་སྟི་སིདྡྷཾ། ཕན་བདེའི་འབྱུང་གནས་དཔག་མེད་ཡོན་ཏན་རིན་ཆེན་གཙུག ། རབ་མཐོ་དཀར་བསིལ་དྲི་མེད་ཡིད་འོང་མཛེས་པ་ཡི། ། བདེ་གཤེགས་བསྟན་པ་གཟི་འོད་དཔལ་ཕྲེང་འབར་བ་འདིས། །
བཤེས་གཉེན་ཁྱེད་མཛད་བཀྲ་ཤིས་ལྷུན་གྱིས་འགྲུབ་གྱུར་ཅིག ། ཤཱཀྱའི་བསྟན་སྲོག་ཤཱཀྱའི་གདུང་འཚོབ་བ། ། ཤཱཀྱའི་མཚན་ཅན་མཉམ་མེད་བླ་མ་ནི། ། རྒྱུ་བཞིས་གངས་རིའི་ཁྲོད་འདིར་བྱོན་གྱུར་གྱིས། ། སྐྱེས་ཆེན་ཁྱེད་དགོངས་འདི་གསན་ཚིམ་པར་མཛོད། ། དགེ་ལེགས་ལས་དང་སྨོན་ལམ་ལྟས་བསྟན་དྲང་། ། བདག་སོགས་དཀའ་སྤྱད་དུ་མས་རབ་བསྐུལ་བས། ། ས་ཆེན་སྟེང་ན་འགྲན་གྱི་ཟླ་མེད་པ། ། ཆོས་ཀྱི་རྒྱལ་པོ་དེང་སང་འདིར་བྱོན་རྨད། ། རྒྱ་གར་ཁ་ཆེ་བལ་བོད་རྒྱ་ནག་ལི། །
ཡུལ་གང་ནའང་མཚུངས་མེད་པཎ་ཆེན་དེའི། ། ལེགས་ཚོགས་མཐའ་ཡས་བདག་ལྟས་ཅི་ཞིག་བརྗོད། ། ཁྱོད་ཉིད་སྔར་གསན་སླད་ཀྱིས་གཟིགས་པར་གྱུར། ། ཇི་ལྟར་གཟིར་བུ་སྦྱིན་ད་ཞགས་ཐག་ནི། ། རང་ལུས་དམན་ཡང་འཁོར་ལོ་འཁྲུལ་འཁོར་དང་། ། སྣ་ཁྲིད་ཤིང་རྟའི་འཁོར་ལོ་ལེགས་བསྒྱུར་བ། ། དེ་ལྟར་བདག་གིས་ཀྱང་ནི་ཚུལ་འདི་ལགས། ། ལམ་གང་ཞུགས་ནས་རྒྱ་གར་ཡུལ་མཐའི་བར། ། ལ་ལར་མི་བཟད་སྐྱི་གསེར་ཤུགས་ཀྱིས་གཟིར། ། ལ་ལར་བུ་ཡུག་ཁ་བའི་རྫབ་ཏུ་བྱིང་།
ལ་ལར་མཐོང་བས་སྐྱི་གཡའི་གཡང་ས་བགྲོད། ། དེ་བཞིན་གཞན་དུ་ཉི་འོད་འབར་བས་གདུངས། ། གཞན་དུ་ཆབ་རླངས་ལྗན་ལྗིན་ཁྲོད་ཆེན་ཞུགས། ། གཞན་སྲོག་ནོར་གཅན་ས་འཕྲང་ཁྱིམ་བཅུག་སོགས། ། འབད་པ་སྟོང་གིས་ཆོས་རྗེའི་སྤྱན་སྔར་མཆིས། ། གྲོ་མོའི་ཁྲོད་ནས་བཅུ་གསུམ་ཞག་གིས་བདག ། མོན་ཡུལ་ཆུག་ཡུལ་ཤི་སྐྱིད་ཡུལ་བརྒལ་ཏེ། ། རྩི་དུ་རྩི་མདའ་བླ་འཕྲོག་གཅན་འཕྲང་བཙས། ། སྣ་ཚོགས་ཁྱད་བསད་བྷེ་དྷུར་ཚོང་འདུས་ཕྱིན། ། དེ་ཡུལ་མཐའ་ནས་ཟླ་ཕྱེད་ལམ་སོང་ན། །
རྒྱ་གར་ཤར་ཕྱོགས་གྷ་ཨུ་རུ་ཡི་མཐིལ། ། བླ་མེད་གཙུག་ལག་ཁང་ཆེན་ཛ་ག་དྷར། ། པཎ་ཆེན་དགེ་འདུན་ལྔ་བརྒྱའི་དབུས་བཞུགས་ཐོས། ། བདག་བློ་རིང་ནས་གདུངས་པས་གསོལ་བཏབ་ནི། ། བྱམས་སྒྲོལ་ལྷག་པའི་ལྷས་བསྟན་རྨི་ལམ་དུ། ། བྱང་ཕྱོགས་སོང་ཞིག་དཔག་མེད་དོན་འགྱུར་ཞེས། ། ལུང་བསྟན་འགྲོ་བའི་བླ་མ་བྱང་ཕྱོགས་བསྐྱོད། ། སྡིག་ཏོའི་བློན་པོ་ཚོང་དཔོན་དགེ་འདུན་གྱིས། ། འཁོར་ལོའི་རྫིང་བུ་ལྟ་བུར་ལམ་བཀག་པའང་། ། ཐབས་སྟོབས་ཕུན་ཚོགས་སྐྱེས་ཆེན་དེ་ཉིད་མཐུས། །
ཉི་ཟླ་གཟའ་ལས་གྲོལ་ལྟར་རྣམ་པར་མཛེས། ། དེ་རྗེས་འགྲོ་བའི་སྒྲོན་མེས་ཕྱོགས་བཞི་ཡི། ། པཎ་ཆེན་འདུས་པའི་འཁོར་ཚོགས་དབུགས་དབྱུང་ཕྱིར། ། སྐུ་ཚབ་རིང་བསྲེལ་པོ་ཏིའི་རྟེན་བཞག་ནས། ། ནགས་གླང་པདྨོའི་མཚོ་ལྟར་ལམ་ཞུགས་བྱོན། ། རིན་ཆེན་ཤེས་ལ་རིན་ཆེན་དོན་ཡོད་དེ། ། དེ་མི་ཤེས་ལ་དེ་དོན་མི་འགྱུར་གྱིས། ། རྙེད་དཀའ་བསྟན་པའི་སྒྲོན་མ་འདི་ལ་ཁྱེད། ། པད་མོས་ཉི་ཟེར་ལྟ་བུར་ཐུགས་དབྱེ་མཛོད། ། མཐུ་ཆུང་བདག་ལ་སྣ་ཚོགས་དལ་བ་རྒྱས། །
འགྲོ་བའི་གཉེན་གཅིག་སྐྱེས་ཆེན་ཁྱེད་སོགས་ཀྱིས། ། སྤྱན་སྔར་ཞལ་བསྟན་བགྱིད་པ་འདི་ལགས་ཏེ། ། ཉི་ཟླ་མཇལ་འགྱུར་རླུང་ཤུགས་བསྐྱོད་པར་བས། ། གང་ཚེ་ཚུལ་ལུགས་ཀུན་མཁྱེན་ཁྱེད་ཀྱི་འཕྲིན། ། འདི་གསན་རྐྱེན་དུ་འཚམ་པར་འགྱུར་ཞེ་ན། ། དེ་ཚེ་དེ་སླད་བདག་དང་འགྲོ་མང་ལ། ། བརྩེ་བས་འཁོར་བཅས་དགེས་པ་བསྐྱེད་པར་བསྐུལ། ། ཞེས་བྱའོ། ། དེ་ནས་རིམ་གྱིས་གྲོ་མོ་བའི་བསུ་བའི་ཁྲོམ་ཆེན་པོས་སླེབས། རྒྱ་གར་བ་རེ་རེ་ལ་ཡང་མི་བཅུ་བཅུས་ཁུར་བས་བདེ་བླག་ཏུ་གྲོང་ཡུལ་དུ་ཕེབས་སོ། །
གྲོང་ཡུལ་ཐམས་ཅད་ན་ཡང་ཀློག་འདོན་པ་དང་། ཡི་གེ་འབྲི་བ་དང་། གསོད་གཤེད་དང་། གཤིན་གཤེད་དང་། ནད་པའི་རིམ་གྲོ་ལ་སོགས་པ་ཆོས་ཁོ་ན་དང་སྦྱོར་བ་དང་། གནས་དགོན་དང་བཙན་བཙུན་རྣལ་འབྱོར་ཕོ་མོ་ལ་སོགས་པ་གང་ཟག་རྣམས་ཀྱང་དགེ་སྤྱོད་ལ་རྩིས་ཆེ་བ་དང་། མི་ཆོས་ཐ་མལ་པ་ཡང་སྲོག་གཅོད་པ་ལ་སོགས་པ་ལ་ངོ་ཚ་བར་བྱེད་པའི་རྣམ་ཐར་གྱིས་ཐུགས་བལྟམས་པར་བྱུང་ངོ་། ། དེའི་ཚེ་འོ་བརྒྱལ་བར་མ་བྱུང་ངམ་ཞེས་དྲིས་པ་ལ། ། སྐུ་འོ་བརྒྱལ། ཐུགས་འོ་བརྒྱལ་མེད་གསུངས།
ཨེན་ཙམ་འོ་མི་བརྒྱལ་ཨེན་ཙམ་འོ་བརྒྱལ་གསུངས། མིའི་སྲོག་ཆགས་གཅིག་དགེ་བ་ལ་སྦྱར་དུ་བྱུང་ན་དུད་འགྲོ་འཛམ་བུའི་གླིང་གང་བ་བདེ་སྐྱིད་ལ་བཀོད་པ་བས་ཀྱང་དོན་ཆེ་བ་ཡིན་གསུངས་ནས། དགེ་བའི་དངོས་པོ་གསུམ་ལ་མ་བཀོད་པ་རང་དང་གི་ཡུལ་དུ་མ་བཏང་ཞིག་གསུངས། དངོས་པོ་གསུམ་ནི་སྦྱིན་པ་ལས་བྱུང་བའི་དངོས་པོ་མེ་ཏོག་གཅིག་གཏོར་བ་ཡན་ཆད་དང་། ཚུལ་ཁྲིམས་ལས་བྱུང་བའི་དངོས་པོ་བསྙེན་གནས་རེའམ་ཉིན་གཅིག་སྲོག་གཅོད་པ་སྤོང་བ་ཙམ་དང་། སྒོམ་པ་ལས་བྱུང་བའི་དངོས་པོ་ཇོ་བོ་ཐུགས་རྗེ་ཆེན་པོ་སྒོམ་པ་འམ། བྱམས་པ་དང་སྙིང་རྗེའམ། རྨི་ལམ་སྒྱུ་མ་ལྟ་བུར་སྒོམ་པ་ཙམ་རེའོ། ། དེའི་རྗེས་ལ་སྨོན་ལམ་ཡང་རིམ་པ་གསུམ་གསུམ་དུ་ཕྱག་ལེན་དུ་བཀོད་དེ། དགེ་བའི་རྩ་བ་འདིས་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་མྱུར་དུ་ཐོབ་པར་གྱུར་ཅིག
ཤི་འཕོས་ནས་ཀྱང་དགའ་ལྡན་གྱི་གནས་སུ་དམ་པའི་ཆོས་ལ་ལོངས་སྤྱོད་པར་གྱུར་ཅིག ནམ་འཆི་བའི་ཚེ་ཡང་དམ་པའི་ཆོས་དང་མ་བྲལ་བས་སེམས་འགྱོད་པ་མེད་པར་གྱུར་ཅིག་ཞེས་བྱའོ། ། ཕག་རིར་སླེབ་པ་ན་བོད་ཀྱི་ཁ་བཞི་ནས་འཚོགས་པའི་ཆོས་པ་དང་མི་ཆོས་པ་གྲངས་མེད་པས་ཞབས་ཏོག་ཐུག་མེད་བྱས་ཤིང་ཆོས་ཞུས། མན་ངག་ཁ་འཐོར་མང་དུ་གསུངས་སོ། ། རྒྱང་རོ་ནས་མགུར་མོའི་བར་དུ་ཆོས་དང་ཟང་ཟིང་གི་ལོངས་སྤྱོད་བསམ་གྱིས་མི་ཁྱབ་སྟེ་ཡི་གེར་དགོད་ཀྱིས་མི་ལང་ངོ་། ། བླ་མ་དཔྱལ་ལོ་ཐར་པ་གླིང་པའི་ཞལ་ནས། ངའི་བླ་མ་ཁ་ཆེ་བསོད་སྙོམས་པ་ནི་བོད་དུ་འབྱོན་མི་སྲིད། གལ་ཏེ་བྱོན་ཡང་བོད་ན་སློབ་མ་ང་གཅིག་པུ་ལས་མེད་པས་ང་ལ་ཕྲིན་འོང་བར་རིགས་པ་ལ་མ་བྱུང་། མཚན་འདྲའམ་སྦྱངས་པའི་ཡོན་ཏན་གྱི་ཆ་འདྲ་བ་ཙམ་ཞིག་ཡིན་ཏེ་འོང་གསུང་སྐད། དངོས་ཡིན་མིན་བལྟ་བའི་ཆེད་དུ་བཙུན་པ་བཞི་ཙམ་སྤྲིངས་ཏེ་ཆ་ལུགས་དང་།
སྐུ་བྱད་ལ་སོགས་པ་བརྟགས་པས་ནོར་བ་མེད་པར་གོ་སྟེ། རྒྱང་རོ་ས་ཕུག་ནས་བསུས་ཏེ། ཁྲ་བོ་ཆེ་དང་ངམ་ཁར་གདན་དྲངས་ནས་བསུ་བ་དང་ཞབས་ཏོག་རྒྱ་ཆེར་མཛད། ཁྲ་བོ་ཆེ་དང་ངམ་ཁ་གནས་ལ་སོགས་པར་སྔ་སུན་མཛད་ནས་སྨན་ལུང་སུ་གདན་འདྲེན་པར་ཞུས་པས། ཨཱརྻ་མཻ་དྲིའི་དོན་གཅིག་བྱས་ལ་སང་ཕོད་འོང་གིས་གསུངས། དེའི་ཕྱི་ནས་བླ་མ་ཐར་པ་གླིང་པ་དངོས་ཁྲོ་ཕུར་བྱོན་ནས་དཔལ་ཀྱེ་རྡོར་གྱི་འགྲེལ་པ་ནཱ་རོ་པས་མཛད་ཟེར་བ་དེ་བསྒྱུར་རོ། ། ཚོང་འདུས་མགུར་མོ་ནས་ཆུ་མིག་རིང་མོ་ལ་སོགས་པར་དགེ་འདུན་བཙུན་པའི་ཁྲོམ་གྱིས་ཆོས་རྗེ་བལྟ་བའི་སྐབས་ཆེ་བ་ཡང་མ་རྙེད། ཆུ་མིག་ཏུ་ཁྲོ་ཕུ་བའི་བསུ་བས་ཀྱང་སླེབས་ཏེ། དགེ་བཤེས་དྲུག་ཅུ་ཙམ་ལ་དུང་ཆ་དྲུག་ཅུ། གདུགས་ཆ་དྲུག་ཅུ།
དར་ཆ་དྲུག་ཅུ་ལ་སོགས་པ་བཀོད་ནས། སེར་ཕྲེང་ཁོར་ཡུག་མང་པོའི་བསུ་བ་བྱས། དགེ་འདུན་མང་པོ་གཟིགས་པས་ཐུགས་མཉེས་ནས་ཕྱག་རྟེན་ཐམས་ཅད་ཀྱང་དགེ་འདུན་གྱི་སེར་ཕྲེང་བ་རྣམས་ལ་ཕུལ། དེ་ནས་ཁྲོ་ཕུར་གདན་དྲངས་ཏེ། དབུས་གཙང་ཁམས་གསུམ་གྱི་སྟོན་སྒོམ་གྲངས་མེད་འདུས་ནས་ཆོས་དང་ཟང་ཟིང་གི་ལོངས་སྤྱོད་དཔག་ཏུ་མེད་པ་མཛད། དབྱར་གནས་ཀྱང་ཁྲོ་ཕུ་ཉིད་དུ་མཛད་དེ་ཚུལ་ཤིང་ལེན་པ་བརྒྱད་བརྒྱ་ཙམ་བྱུང་། གནས་གསར་པ་མ་ཚར་བས་གནས་རྙིང་པ་ཉིད་དུ་གང་ན་ཕབ། མདོ་བརྒྱད་སྟོང་པ་ཞུས་པས་སློབ་དཔོན་སེང་གེ་བཟང་པོའི་བཤད་གཞི་ལ་སློབ་དཔོན་ཨ་བྷ་ཡའི་ཊཱི་ཀ་སྦྱར་ནས་ཉིས་རིམ་དུ་རྒྱས་པར་གསུངས། དེའི་ཚེ་ལྷ་རྗེ་ར་ཆར་གྱིས་འབུལ་བ་བསྐྱལ་བའི་དུས་དང་འཛོམས་ནས་དར་ཟབ་མང་པོ་ཡོད་དེ། ཆོས་རྗེ་ལ་དར་ཟབ་ཀྱི་ཐུན་ཡོན་རེ་མ་ཆག་པ་དང་།
རྗེ་རིན་པོ་ཆེ་འབྲི་ཁུང་པས་ཆོས་རྗེ་དབུས་སུ་གདན་འདྲེན་པའི་ཆ་རྐྱེན་མང་པོ་བསྐུར་བྱུང་བས། ལེའུ་སྟོན་མོ་ལ་སོགས་པ་བཟང་པོ་ཤ་སྟག་མ་ཆད་པར་བྱས། མདོ་སྡེ་རྒྱན་དང་སོ་སོ་ཐར་པ་རེ་ཡང་གསུངས། ལོ་ཙཱ་བས་ཆོས་བསྒྱུར་བའི་རྣམ་ཐར་ལ་མཉེས་ནས་པཎ་ཆུང་རྣམས་ལ་འདི་ནི་ལོ་ཙཱ་བ་ཙམ་པོ་མ་ཡིན་གྱིས། ཤིན་ཏུ་རིང་དུ་སྦྱངས་པའི་ལས་ཅན་དུ་འདུག་པས་མཧཱ་ལོ་ཙཱ་བ་ཞེས་བརྗོད་ཅིག་གསུངས། བརྒྱད་སྟོང་པའི་དེ་བཞིན་ཉིད་ཀྱི་ལེའུར་སླེབས་པའི་ཚེ་ཆོས་རྗེའི་ཉམས་སྣང་ལ་རྗེ་བཙུན་སྒྲོལ་མའི་དཔང་དུ་ཐུགས་དམ་རྟག་ཏུ་མ་ཆད་པར་གསུང་སྒྲོག་པའི་བརྒྱད་སྟོང་པ་ཁ་ཆེའི་ཡི་གེ་ཁ་ཆེའི་ལུགས་ཀྱི་པོ་ཏི་རེ་ཁྱེར་ནས་མཆོད་ཆ་དང་རོལ་མོ་མང་པོ་བྱས་ཏེ་ཤར་ཕྱོགས་སུ་སོང་བས་རེ་ཤིག་དབུས་སུ་འགྲོ་བར་འདུག་གསུངས། རྟག་ཏུ་ངུའི་ལེའུ་འཆད་པའི་ཚེ་ཐུགས་དམ་གྱི་མཎྜལ་རི་མོ་མང་པོ་ཅན་གྱི་སྟེང་དུ་ཡུམ་གྱི་པོ་ཏི་བཞག་ནས་ལྷའི་བུ་མང་པོས་མཆོད་པ་བྱེད་ཅིང་ནུབ་ཕྱོགས་སུ་འཕུར་ནས་སོང་བས་རྒས་ཁར་ཁ་ཆེ་གྲིབ་བརྟན་དུ་འགྲོ་བར་འདུག་གསུངས་སོ། ། ཆོས་དེ་རྣམས་ཐོན་ནས་སྣར་གྱི་གླས་མོ་ཆེར་བྱོན། ། ཡོན་མཆོད་ཕྱོགས་རིས་ཀུན་ན་ཡོད་པ་རྣམས་ཀྱི་བཀུར་སྟི་ཆེན་པོ་ཡུན་རིང་པོར་མཛད། ཆོས་ཁང་དུ་གཞི་ཕབ་ནས་རྒྱ་གར་ནས་བྱོན་པའི་སྐུ་གསུང་ཐུགས་ཀྱི་རྟེན་ངོ་མཚར་ཅན་མང་པོ་ཞལ་བཀྲམ།
མཆོད་པ་བཟང་པོ་རྟག་ཏུ་ཕུལ། ཆོས་ཆེ་ཕྲ་རྣམས་ཀྱང་སྨར་བར་གསུངས། ཐུགས་དམ་ཡང་འཕེལ་བས་སྔར་ཞལ་མ་གཟིགས་པའི་ལྷ་རྣམས་ཀྱང་འདིར་མཐོང་། སུམ་ཅུ་རྩ་གསུམ་པའི་རྔ་སྒྲ་དང་། དགའ་ལྡན་པའི་མཆོད་པའི་སྒྲ་སྔར་ཡེ་ཐོས་མ་མྱོང་བ་སྙན་ཞིང་གདངས་མི་འདྲ་བ་མང་དུ་ཐོས། སྒྲ་དེ་རྣམས་ཀྱང་སྔོན་དུ་རོལ་མོའི་སྒྲ་རང་དུ་ཐོས་པ་ལ། མཇུག་ཏུ་ཆོས་ཀྱི་སྒྲ་མི་འདྲ་བ་དུ་མར་གྲག་གསུངས་སོ། ། དེར་ཡུན་ཅི་རིགས་སུ་ཐུགས་ཕེབས་པས་འགྲོ་དོན་བསམ་གྱིས་མི་ཁྱབ་པ་མཛད། རྒྱལ་སྲས་ལམ་རིམ་བསྡུས་པ་ཆུང་ངུ་གཅིག་སྔར་ལྷོ་ནས་བྱོན་མ་ཐག ། རྒྱང་རོ་སར་མར་དགེ་བཤེས་རྐྱང་པོའི་ལྷ་ཁང་དུ་མཛད་པ་ལ།
ཅུང་ཟད་རྒྱས་སུ་བྱེད་གསུངས་ནས་རྒྱས་ཤོས་དེ་གླས་མོ་ཆེར་མཛད་དོ། ། ཉན་བཤད་སྒོམ་གསུམ་གང་བྱེད་ཀྱང་། སྔོན་འགྲོའི་ཆོས་སྤྱོད་མེད་ཐབས་མེད་གསུངས་ནས། ། ཆོས་སྤྱོད་བསྡུས་པ་གཅིག་ཚོང་འདུས་མགུར་མོར་མཛད་པ་ལས། ཕྱིས་རྒྱས་ཤོས་དེ་ཡང་གླས་མོ་ཆེར་མཛད། ། པཎ་ཆུང་རྣམས་ལ་ས་སྡེ་དང་ཚད་མ་སྡེ་བདུན་ལ་སོགས་པ་མང་དུ་གསུངས། དབྱར་གནས་ཀྱི་དུས་སུ་འདུལ་བ་མདོའི་ཊཱི་ཀ་སློབ་དཔོན་ཤཱཀྱ་འོད་ཀྱིས་མཛད་པ་དང་། དགེ་སློང་གི་ཚིག་ལེའུར་བྱས་པ་འཕགས་པ་སང་གྷའི་ལྷས་མཛད་པ་དེ་ཞར་ལ་གསུང་ཞིང་ཞར་ལ་བསྒྱུར་རོ། ། དགག་དབྱེ་ཐོན་ནས་ཆུ་མིག་རིང་མོར་དགེ་བཤེས་དང་གནས་བརྟན་མང་པོས་ཞུ་ཕུལ་ནས། དབུ་མ་རིན་པོ་ཆེའི་ཕྲེང་བ་དང་དཔེའི་རྒྱན་གསུངས།
དེ་ནས་དྲང་སྲོང་སྲིན་པོ་རི་པས་སྤྱན་འདྲེན་ནན་ཏན་ཅན་མཛད་དེ། གཞུ་དང་སྙི་མོའི་ལམ་ནས་མཚུར་ཕུ་ནས་སྟོད་ལུངས་བརྒྱུད་དེ། ཤཱཀྱ་རྣམ་གཉིས་ལ་མཆོད་པ་མཛད། དགེ་འདུན་མཚལ་པས་ཞབས་ཏོག་ཆེར་བྱས་ཏེ་རིམ་གྱིས་སྐྱིད་ཤོད་ནས་སྲིན་པོ་རིའི་བར་དུ། འགྲོ་དོན་སྔར་བྱུང་མ་མྱོང་བ་བརླབས་ཅན་དག་མཛད་དོ། ། སྲིན་པོ་རིར་བྱོན་ནས་མཚུར་ཕུ་བྱ་བའི་མདོ་བོ་བའི་རྟ་པ་སྐྱེལ་མི་མང་པོས་བྱིན་རླབས་ཞུས་ཏེ་བཟློག་པར་བརྩམས་པས། ངས་ཁྱེད་ཀྱི་དགོན་པར་བསྡད་པའི་ཚེ་སངས་རྒྱས་ཐོད་བའི་རྒྱུད་ནས་གསུངས་པའི་ལྷའི་རྣམ་འགྱུར་གཞན་དང་མི་འདྲ་བ་གསུམ་དེར་བཞུགས་པས། ཁྱེད་ཀྱི་བླ་མ་གོང་མས་མཁྱེན་པར་འདུག་སྟེ། མ་དར་བས་དར་དུ་བཅུག་ན་གང་ཟག་རྟོགས་ལྡན་མང་དུ་འབྱུང་བར་འདུག ལྷ་དེ་གསུམ་འདིར་གདན་དྲོངས་དང་།
ངས་ངོ་སྤྲོད་བྱས་ལ་དེའི་གདམས་པ་བསྟན་གསུངས། ། དེར་སྐྱེལ་མི་རྣམས་ཀྱིས་ཞག་བདུན་བསྡད་དེ་ལྷ་གསུམ་པོ་གདན་དྲངས། དེ་ཡི་གདམས་ངག་བསྟན། ཡིད་ཆེས་པས་དངོས་གྲུབ་མང་དུ་བྱུང་སྐད། ལྷ་གསུམ་ནི་བདེ་མཆོག་ཡབ་ཡུམ་གོ་བཟློག་དང་། ཤཱཀ་ཐུབ་སྤྲུལ་སྐུའི་ཡབ་ལ་ཡུམ་རྡོ་རྗེ་མཁའ་འགྲོ་ཅན་དང་། རྡོ་རྗེ་དྲིལ་བུ་མ་མཉམ་སྦྱོར་གྱི་དཀྱིལ་འཁོར་ལྷ་ལྔ་མ་རྣམས་སོ། ། དེ་ནས་སྲིན་པོ་རིའི་དབྱར་གནས་ལ་ཆོས་མངོན་པ་ཀུན་ལས་བཏུས་ཀྱི་རྣམ་བཤད་སློབ་དཔོན་ཡེ་ཤེས་བཤེས་གཉེན་གྱིས་མཛད་པ་སྔར་བོད་དུ་མ་འགྱུར་བ་དེ་བསྒྱུར། སྤྱིར་ཆོས་ལ་རྒྱལ་པོ་མྱ་ངན་མེད་ལུང་བསྟན་པའི་མདོ་དེ་ཉིད་དང་། དཔེ་བརྒྱ་པ་ལས་ཀྱི་འཁོར་ལོ་བསྟན་པ་གསུངས།
རྫེ་བཙུན་བྱམས་པའི་ཆོས་ལྔའི་རྣམ་གཞག་དང་། དབུ་མ་རིགས་པའི་ཚོགས་རྣམས་གསུངས། སྲིན་པོ་རིའི་བླ་མ་གདན་ས་བ་ཆེན་པོ་དེ་ཉིད་ཀྱིས་ཞུས་ནས། བྱམས་ཆོས་རྣམས་ཀྱི་ཁྲིད་སྐོར་དང་། རིགས་ཚོགས་ཀྱི་ཁྲིད་སྐོར་དང་། སྤྱོད་ཚོགས་ཀྱི་ཁྲིད་སྐོར་རྣམས་ཀྱང་ཞུས། དགེ་བའི་བཤེས་གཉེན་ཡི་རྒན་དང་། གཉལ་གྱི་ཟངས་མོ་ཆེ་བ་ལ་སོགས་པས་རྒྱལ་སྲས་ལམ་རིམ་གྱི་ཁྲིད་རྒྱས་བསྡུས་རྣམས་བསྐྱངས་སོ། ། དེའི་ཚེ་ཡུལ་གཙང་གི་ཤབ་སྨད་ཁྲོ་ཕུའི་ཕོ་བྲང་ན་དགའ་ལྡན་བྱམས་པའི་གཙུག་ལག་ཁང་བཞེངས་པའི་ཤིང་ཆ་རྣམས། ལྷོའི་མོན་ཡུལ་ནས་འདྲེན་པ་ལ་སོགས་པའི་སྟ་གོན་བྱེད་ཅིང་ཡོད་དོ། །
དེའི་ཚེ་ལ་སྟོད་སྟག་བདེའི་མ་གཅིག་བློན་རྒྱན་ཞེ་བྱ་བ་མཁའ་འགྲོ་མར་གྲགས་པ་འཁོར་དང་བཅས་པ་ཞིག་གིས་ཕོ་བྲང་གི་ཤིང་འདྲེན་པ་ལ་སོགས་པའི་ཞབས་ཏོག་བྱས་པ་དང་། དེའི་དུས་ན་དབུས་ཡར་ལུང་འཕྱོས་ཀྱི་འ་ཞ་ཇོ་སྲས་ཞེས་བྱ་བའི་བཙུན་པ་ཞིག་གིས་ཀྱང་ལྷ་ཁང་གི་གྲོགས་ལྡན་ལ་སོགས་བྱས་པ་ལས། བཙུན་པ་དེས་ནོངས་པ་ཅི་ཡང་མེད་པ་ལ། ཕན་ཚུན་གྱི་ཕྲ་མ་ཞིག་ལ་བརྟེན་ནས། བློན་རྒྱན་གྱི་གཡོག་པོ་བརྟག་དཔྱད་དང་མི་ལྡན་པ་ཁ་ཅིག་གིས་མིག་ཕྱུང་བར་གྱུར་ཏོ། ། དེའི་ཚེ་ན་ཆོས་རྗེ་པཎ་ཆེན་ལོ་ཙཱ་བ་དང་བཅས་པས། དྲང་སྲོང་སྲིན་པོ་རིར་གདན་ཕེབས་ནས་ཆོས་རྒྱལ་མྱ་ངན་མེད་ལུང་བསྟན་པའི། མདོའི་རྣམ་བཤད་དང་། ཆོས་མངོན་པ་ཀུན་ལས་བཏུས་ཀྱི་འགྲེལ་པ་ལ་སོགས་པ་གཞུང་ཆེ་ཆུང་དང་མན་ངག་མང་པོ་བསྒྱུར་ཞིང་བཞུགས་པའི་སར་གསན་ཏེ། ལོ་ཙཱ་བས་བདག་གི་བྱ་བའི་ལས་ཀྱི་མཐའ་འདི་ལྟ་བུ་ལ་བརྟེན་ནས།
དགེ་སྦྱོང་གི་མིག་ཤོར་བ་ནི་འཇིག་རྟེན་ན་དཔེ་མེད་དོ་ཞེས་མྱ་ངན་དང་སེམས་ཁྲལ་དཔག་ཏུ་མེད་པ་ཡང་བྱས། ཡུལ་དུ་ཕོ་ཉ་བ་སྤྲིངས་ནས་གནོད་བྱེད་དེ་དག་མ་ལུས་པར་ཡང་ཚར་བཅད། མིག་སྟོང་གཞན་པས་བདུན་འགྱུར་གྱིས་ཆེ་བ་ཡང་བྱིན། དེའི་དོན་དུ་བཤགས་པ་དང་གསོལ་འདེབས་ཀྱི་མཆོད་པ་རྣམ་པ་མང་པོ་ཡང་བྱས། ཐབས་གཞན་མེད་པས་རང་གི་ཡི་དམ་གྱི་ལྷ་ལ་ཡུས་ཀྱིས་བརྣངས་ཤིང་རང་གི་ལས་སུ་བྱ་བ་ལ་སྒྱིད་ལུག་པ་དང་ཡིད་ཆད་པས་སྨྲེ་སྔགས་ཀྱི་གསོལ་འདེབས་འདི་བསྡེབས་པ་ཡིན་ནོ།། །། ན་མ་ཿཤྲི་ཨཱརྱ་མཻ་ཏྲི་ནཱ་ཐཱ་ཡ། སྤྱི་གཙུག་རིན་ཆེན་སེང་ཁྲི་ཉི་ཟླ་གསེར་བཟང་འོད་ཆགས་འགྱིང་བ་ལ། ། དཔེ་བྱད་མཚན་རྫོགས་གཟི་བརྗིད་ངོ་མཚར་སྐུ་ཡི་བཀོད་པས་ལེགས་བཞུགས་ཤིང་། ། གསོལ་འདེབས་སྙིང་དཀྱིལ་རྟོགས་པ་མཆོག་བསྐྱེད་རེ་བ་མ་ལུས་རྫོགས་མཛད་པ། ། མི་ཕམ་མགོན་གྱིས་བདག་ལུས་དཀྱིལ་འཁོར་ཕོ་བྲང་བརྟན་པར་མཛད་གྱུར་ཅིག །
བྱི་རུ་ལྟར་མཚེར་ཤིན་ཏུ་ཡིད་འོང་ཉི་འོད་བྱེ་བ་ལས་ལྷག་སྐུ། ། ལྷ་རྔ་འབྲུག་སྒྲ་ཚངས་དབྱངས་ལྟར་སྙན་ས་གསུམ་རྒྱས་འགེངས་སིམ་པའི་གསུང་། ། སྟོབས་བཅུ་མཐར་ཕྱིན་འཇིག་རྟེན་འོད་མཛད་མཉམ་མེད་མཁྱེན་བརྩེའི་ཐུགས་མངའ་བ། ། འགྲོ་བ་ཀུན་གྱི་སྐྱབས་མཆོག་གྱུར་བ་ཕོངས་པ་བདག་གི་སྐྱབས་གཅིག་གསོན། ། གང་གི་མཚན་ནི་བྱམས་པའི་སྒྲར་ལྡན་སངས་རྒྱས་རྣམས་ཀྱི་མི་ཕམ་བསྒྲགས། ། སྐྱོབ་དབང་དེ་ལ་གུས་པར་ཕྱག་འཚལ་སྤྱི་བོར་ཐལ་སྦྱར་མངོན་བཏུད་ནས། འབར་བའི་དུ་ཁ་བརྒྱུད་མས་སེམས་གདུངས་ཡ་ངའི་ཁུར་ཁྱིས་དུབ་པ་བདག ། རྩེ་གཅིག་ཡིད་ཀྱིས་ཁྱོད་ལ་གསོལ་འདེབས་ཉམ་ཐག་བདག་ལ་མྱུར་དུ་སྐྱོབས། ། སྔོན་བསགས་རང་གི་ཉོན་མོངས་ཉེས་སྤྱོད་ནག་པོ་གདུག་པའི་ཀླུས་འཕངས་པ། ། བཟོད་དཀའི་འཇིགས་པའི་དུ་ཁ་འཁོར་ལོ་གནམ་ལྕགས་འབར་བའི་ལྕེ་རྒྱུན་གྱིས། །
ཉིན་མཚན་རྟག་ཏུ་སྤྱི་བོར་རབ་བརྗིད་ཇི་ཙམ་ཐབས་ཀྱིས་དེ་བསལ་བཞིན། ། དེ་ཙམ་སླར་ཡང་སྣ་ཚོགས་གནད་འབྱུང་བདག་གི་སྐབས་འདི་མཁྱེན་པ་མཛོད། ། ལྷ་མཆོག་ཀྱེ་ཡེ་གང་ཞིག་ཇི་ལྟར་ཉོན་མོངས་དེ་ལྟར་ངས་སྐྱོབ་ཞེས། ། ཉིད་ཀྱི་ཞལ་བཞེས་དེ་ཕྱིར་བརྩོན་པས་རྒྱ་ཆེན་ཚོགས་ནི་མཐར་ཕྱུང་ནས། སྐྱབས་བཞེད་སྐྱོབ་ནུས་ཐབས་ལ་ཐོགས་མེད་ཇི་ལྟ་བུར་ཡང་དབང་འབྱོར་ན། ། ད་ལྟར་འདི་ན་སྣ་ཚོགས་འཇིགས་བཅས་ཉོན་མོངས་བདག་ཅག་མི་གཟིགས་སམ། ། ཁྱོད་ལྟར་མ་ལགས་གང་ཞིག་ཕྱོགས་ཙམ་སྙིང་རྗེའི་ཡིད་ལ་བརྟེན་ཙམ་ཡང་། ། ཀུན་རྨོངས་བདག་ལྟའི་མི་བཟད་མྱ་ངན་གདུང་བའི་ཡིད་ཀྱིས་ཟིལ་ནོན་དང་། ། གུས་པས་དྲག་ལྡན་རྩེ་གཅིག་གསོལ་འདེབས་དེ་ཡང་བཏང་སྙོམས་བགྱི་ངོས་མ་ལགས་ན། ། ས་བཅུའི་དབང་ཕྱུག་མགོན་པོ་ཁྱོད་ལྷས་གྱི་ནར་ཅི་ཕྱིར་བགྱི་བར་རུང་། །
སྙོམས་པའི་བུ་ལ་འཛངས་པའི་ཕ་བཞིན་གལ་ཏེ་ཁྱོད་མིན་བདག་སྐྱོན་ནའང་། ། དེ་སླད་བདག་ནི་དེ་རིང་ནས་བཟུང་དགེ་བ་ཀུན་གྱི་རྗེས་འཇུག་ཅིང་། ། མི་དགེ་ཀུན་བཤགས་རིན་ཆེན་སེམས་བསྒོམ་སྟོང་ཉིད་རྣམ་པར་བརྟན་པོར་བགྱི། ། དགེ་འདིས་མྱུར་དུ་ཞབས་པད་རྡུལ་རེག་ལྷ་མཆོག་ཁྱོད་ཀྱིས་རྗེས་འཛིན་ཤོག ། དེ་རིང་ཕན་ཆད་ཇི་སྲིད་བདག་ནི་ལྷ་མིའི་སྟོན་མཆོག་ཁྱོད་ལྟ་བུར། ། གང་གྱུར་དེ་སྲིད་ནམ་མཁའི་མཐའ་ཀླས་སྲིད་གསུམ་འདི་ན་བདག་གི་སྐྱབས། ། ཁྱོད་ཅིག་ལགས་སོ་དེ་བས་བདག་གི་འདོད་དགུ་ཐམས་ཅད་ཁྱོད་མཁྱེན་ལ། ། གདུང་བའི་ཡིད་ཀྱིས་རིང་ནས་བསམ་པའི་དོན་གཉིས་བདེ་ལེགས་འབྱོར་བར་མཛོད། ། ཐོགས་མེད་དུས་ནས་ཉམ་ངའི་མཚོར་ལྷུང་ཉམ་ངའི་ལས་ཀྱིས་ཉམ་ང་བཞིན། ། ཉམ་ང་ལས་འོངས་ཉམ་ངའི་ཉེས་ཚོགས་ཉམ་ངའི་དུ་ཁ་སྟོད་ལྡན་པ། །
ཉམ་ངའི་ལམ་ཞུགས་ཉམ་ངའི་བགྲོས་ཀྱིས་རྣམ་ཀུན་བག་མེད་བསླུས་པ་ཡི། ། ཉམ་ང་བདག་ལ་མགོན་པོས་བརྩེར་དགོངས་ནོངས་པ་མ་ལུས་བཟོད་པར་གསོལ། ། དྲང་སྲོང་རྒྱལ་པོ་འཆལ་བློ་བདག་འཁོར་བག་མེད་སྤྱོད་པས་ཐུགས་ཆུད་ཀྱང་། ། རྟག་ཏུ་ཉེས་པ་རང་དབང་མེད་བྱས་བདུད་ཀྱིས་བསླུས་པའི་བློ་འདྲ་སོགས། ། ཇི་ལྟ་ཇི་ལྟར་ཉེས་བགྱིས་གང་ལགས་དེ་ལྟ་དེ་ལྟར་སྙིང་རྗེ་བས། ། ཡབ་ཅིག་ཁྱོད་ཀྱི་ཐུགས་རྗེ་བརྟན་པོས་བཏང་བར་ནམ་ཡང་མ་དགོངས་ཤིག། །། དཔལ་འཕགས་པ་མི་ཕམ་མགོན་པོ་ལ་གནུབས་ལོ་ཙཱ་བས་སྨྲེ་སྔགས་བརྗོད་པའི་སྒོ་ནས་གསོལ་བ་བཏབ་པའོ། ། དུས་ཕྱིས་ལོ་ཙཱ་བ་ཡང་དེའི་རྣམ་ཐར་མཐོང་བས་ཡིད་སྐྱོ་བ་ཆེར་སྐྱེས་ཏེ་བྱམས་ཆེན་ཕོ་བྲང་དང་བཅས་པ་བཞེངས་པ་ཡང་རྙེད་གྲགས་ལ་སོགས་པའི་ཀུན་སློང་དང་མ་འདྲེས་པར་སྙིང་ཐག་པ་ནས་ཐེག་པ་ཆེན་པོ་ཁོ་ནའི་བསམ་སྦྱོར་བཟང་པོས་རྩེ་གཅིག་ཏུ་བཞེངས། ལོང་བ་ཡང་ཡུན་རིང་པོར་བླ་མཆོད་བྱས་ནས་རིམ་གྱིས་སྡིག་པ་དག་པའི་རྟགས་མང་པོ་བྱུང་། ཤི་འཕོས་ནས་དགའ་ལྡན་དུ་དམ་པའི་ཆོས་ལ་ལོངས་སྤྱོད་པའི་མན་ངག་ཀྱང་ཐེབས་ཏེ་མཐར་རང་ཡུལ་དུ་སོང་ནས།
འཕྱོས་ཀྱི་ངོར་དགེ་ཞེས་བྱ་བར་མིག་སྟོང་གི་ཡོ་བྱད་བླངས་པ་རྣམས་ལ། སྐུ་གསུང་ཐུགས་ཀྱི་རྟེན་ཕོ་བྲང་དང་བཅས་པ་ཡང་བཞེངས། སྒྲུབ་པ་སྙིང་པོར་བྱས་ཏེ་དགེ་སྦྱོར་ཁྱད་པར་ཅན་རྒྱུད་ལ་སྐྱེས་པར་གྱུར་ཏོ། ། དེ་ནས་སྲིན་པོ་རིར་གཞི་བཟུང་ནས་ཤར་ནུབ་ལྷོ་བྱང་མང་པོར་གདན་དྲངས་པ་དང་། ཆོས་སྣ་ཚོགས་བསྟན་པ་ནི་བརྗོད་ཀྱིས་མི་ལང་ངོ་། ། ཡང་བསམ་ཡས་ཆོས་འཁོར་གྱི་བདག་པོ་ལྷ་ཞི་བ་འོད་བྱ་བས། མ་གཅིག་ཡུམ་འདས་པའི་དགེ་རྫོགས་ལ་གདན་དྲངས་ཏེ་བསམ་ཡས་ཀྱི་རྣམ་ཐར་གཟིགས་པས་ལྷ་དང་ལྷ་ཁང་གི་བཀོད་པ་ནི་ལེགས། ། བྱི་དོར་འདི་བས་ལགས་པ་གཅིག་བྱེད་ཐང་། བི་ཀྲ་མ་ཤི་ལའི་བྱི་དོར་བྱེད་མཁན་དང་དུས་མཚུངས་སུ་འདུག་གསུངས། ཡུ་འབོག་གི་ཁྲི་ལ་ལོ་པཎ་བསྒྲིགས་ནས་རིན་པོ་ཆེ་བདུན་གྱི་ཆོས་གསུངས།
དད་པ་འཁོར་ལོ་རིན་པོ་ཆེ་ལ་ཆོས་ལྔ་སྟེ། རྒྱུ་ལྷག་པའི་བསམ་པ་བཟང་པོ་གསེར་ལས་གྲུབ་པ་དང་། རྐྱེན་ངན་པས་མི་འགྱུར་བའི་ལྟེ་བ་བརྟན་པ་དང་། ཤེས་རབ་དང་མཚུངས་པར་ལྡན་པའི་རྩིབས་རྣོ་བ་དང་། དགེ་ཆོས་མང་པོས་མཐའ་བསྐོར་བས་ཁོར་ཡུག་བཟང་པོ་དང་། ཕྱོགས་ཀུན་ཏུ་བསྐོར་ཏེ་བར་དུ་གཅོད་པ་ཐམས་ཅད་བཅོམ་ནས་དགེ་ཚོགས་མ་ལུས་པའི་སྣ་འདྲེན་པའོ་ཞེས་བྱ་བ་ལ་སོགས་པའོ། ། ཉི་མ་འགའ་ཞིག་གི་རྗེས་སུ་ཆོས་རྗེ་མཆིམས་ཕུ་དང་བསམ་ཡས་ཕུ་རུ་གདན་དྲངས་པའི་ཚེ། གཉལ་པ་ཞང་ལོ་ཞེས་བྱ་བས་སྐྱེ་བོ་ཕལ་མོ་ཆེ་རྣམས་བསྡུས་ཏེ། ཡུ་འབོག་གི་ཁྲི་ལ་བསྡད་ནས་ཆོས་ཚིག་འགའ་ཞིག་བཏང་བ་དང་། ཇོ་གདན་གཙང་སོ་བའི་ཉམས་སྣང་དུ།
དབུ་ཚལ་གསེར་ཁང་གི་ཁྲོན་པ་ནས་བུད་མེད་གཡུའི་ཁ་དོག་ཏུ་འདུག་པ་གཅིག་ཐོན་ནས་ཨ་ཙ་མ་ཨ་ཙ་མ། ཇོ་བོ་ཕ་གིའི་ཚེའི་བར་ཆད་སྐབས་དེར་བྱས་ཚེ་དེ་ལ་གནོད་པ་ཡིན་ནོ། ། ཡུ་འབོག་གི་ཁྲི་ནོན་པ་ལ་སློབ་དཔོན་པདྨའིི་བྱིན་རླབས་འཇུག་དགོས་ཟེར་བ་གཅིག་བྱུང་སྐད། ཕྱིས་ཆོས་རྗེ་དང་གསུང་གླེང་བྱུང་བས། ང་དང་མཧཱ་ལོ་ཙཱ་བ་གཉིས་མིན་པས་ཁྲི་དེར་ཆོས་བཤད་དུ་མི་རུང་བའི་སྣང་བ་གཅིག་ང་ལ་ཡང་བྱུང་གསུངས། ཕྱིས་གཉལ་པ་ཞང་ལོའི་སྐུ་ཚེ་ཐུང་བའི་རྟེན་འབྲེལ་དུ་གྱུར་སྐད།

ཆོས་རྗེས་ཇོ་བོ་ལྷ་ལ་ཁྱེད་ཀྱི་ཉེ་འཁོར་ན་རྒྱ་དཔེ་ཡོད་ཚད་རྩད་ཆོད་ལ་ཁོ་བོ་ལ་བསྟན་པར་ཞུ་གསུངས་ནས། དེ་བཞིན་དུ་བྱས་པས་སྔགས་རྙིང་མའི་གསང་བའི་སྙིང་པོ་དང་རྩ་ལྟུང་རྒྱ་ཆེར་འགྲེལ་གཉིས་ཀྱི་དཔེ་རྙེད། རྙིང་མ་པ་རྣམས་ལ་བསྟན་དགོས་སྨྲས་པ་ལ་གཉལ་པ་ཞང་ལོས་རྒྱ་ཆེར་འགྲེལ་ཚགས་བྱས། གསང་སྙིང་དགེ་བཤེས་གྲྭ་པ་ཤཱཀྱ་སེང་གེ་ལ་བཅོལ་བ་ཡིན་ནོ། ། མདོ་སྡེ་ལས་འབྱེད། དཔེ་བརྒྱ་པ་ཞེས་གྲགས་པ་ཞིབ་པར་འཐག་པའི་དཔེ་བྱུང་ནས་ཆོས་རྗེས་དཔེ་སྒྲོམ་དུ་ཕྱག་ཚགས་མཛད། ཕྱིས་སོལ་ནག་ཐང་པོ་ཆེར་བམ་པོ་གཉིས་བསྒྱུར་ནུས་ལྷག་མ་ལུས། མཁའ་འགྲོ་མ་དྲ་བ་སྡོམ་པ་རྒྱ་མཚོའི་རྒྱུད། རྒྱ་དཔེའི་པོ་ཏི་དྲུག་བྱུང་བ་ལ་གསེབ་ནས་མ་ཚང་བ་མང་བས་དཔེ་ཁང་དུ་སླར་བཞུགས་སུ་བཅུག ཐོན་སྟོན་གྱི་དུས་ན་ཆོས་རྗེ་ལ་གསེར་དངུལ་མང་པོ་དང་ན་བཟའ་ཕྲུགས་མང་དུ་ཕུལ། གཏེར་ནས་བྱུང་བའི་རིན་པོ་ཆེ་སྣ་བདུན་དང་།
བཀྲ་ཤིས་རྫས་བརྒྱད་ཀྱི་གཟུགས་གསེར་ལས་བྱས་པ་རྣམས་ཕུལ། རིན་པོ་ཆེ་སྣ་བདུན་གྱི་ཆོས་བཤད་པའི་རྟེན་འབྲེལ་ཡིན་གསུངས། ལོ་ཙཱ་བ་ལ་རྟ་བཟང་པོ་བཞི་དང་། གསེར་སྲང་བཞི་དང་། གཡུ་རྡོག་བཞི་ཕུལ། དེ་རྣམས་ཀྱི་ཕྱེད་ཇོ་བོ་ཞི་བ་འོད་རང་ལ་ཕུལ་ཏེ། ཇོ་བོས་གཏེར་ཡིག་ཟབ་པ་གཅིག་གནང་བར་ཞུ་འཚལ། བྱམས་ཆེན་བཞེངས་པ་ལ་རྒྱུ་ཆས་མི་ལྡང་བར་བྱུང་བས་ཞེས་ཞུས། ཇོ་བོས་གཏེར་གྱི་ཁ་བྱང་ཀུན་ང་ལ་ཡོད་དགོས་པ་ཡིན་པ་ལ་སེམས་ཅན་བསོད་ནམས་ཆུང་བས་ཡི་གེ་རྣམས་སྲེ་མོ་དང་ཞུམ་བུས་ཁྱེར་ནས་ཕལ་ཆེར་མི་བདོག རེ་རེ་ཙམ་གདའ་འམ་གདའ་ལགས་གསུངས།
ཆོས་རྗེ་ན་རེ། རྒྱལ་པོ་ཁོང་རང་ཡང་ཀ་ཆད་ཞེན་པ་ལས་མི་འོང་། ངས་ཛཾ་ནག་གི་སྒྲུབ་ཐབས་ཟབ་པ་གཅིག་སྦྱིན་གྱིས། འོན་ཀྱང་ཆོས་མ་ཡིན་པའི་དོན་དུ་བག་རེ་སྤྱད་ཀྱང་དམ་ཚིག་གཉན་པས་ཕན་ཐོགས་དཀའོ་གསུངས། དེ་ལ་སྤྲོ་བ་དྲག་པོས་ཞུས་པས་ཛཾ་ནག་རྒྱས་པ་ལས་ཚོགས་དང་བཅས་པ་དེ་གནང་། དེའི་ཞར་ལ་དབྱངས་ཅན་མ་རྒྱས་པ་དང་། གནོད་སྦྱིན་སེང་གེའི་གདོང་པ་ཅན་གནང་ངོ་། ། དེ་ནས་ཡར་སྲིན་པོ་རིར་ལོག་པ་དང་། འབྲི་ཁུང་པ་དང་རིན་ཆེན་སྒང་པའི་གདན་འདྲེན་གཉིས་ཀ་འཛོམ་པ་ལ། གསོལ་བ་གདབ་དགོས་པས་ཞག་གསུམ་སྡོད་གསུངས་ནས། །
རྗེ་བཙུན་སྒྲོལ་མ་ལ་མཆོད་པ་མཛད། ཞག་གསུམ་གྱི་ནང་པར་པཎ་ཆུང་ཁ་ཅིག་འཚོགས་ནས་གསུང་གླེང་བྱུང་བ་ལ། བླ་མ་བི་བྷུ་ཏ་ཙནྡྲ་ན་རེ། ནོར་འབྲི་ཁུང་པ་མང་ཟེར་ཏེ། ཕྱག་རྒྱ་ཆེན་པོ་བ་འདི་བརྫུན་ཆེ་བ་ཡིན་ཟེར་བྱས་པས། ཆོས་རྗེའི་ཞལ་ནས། བུདྡྷ། བུདྡྷ་དེ་སྐད་བྱར་མི་རུང་ངོ་། ། ན་ནིང་དབྱར་གླས་མོ་ཆེ་ན་ཡོད་པའི་ཚེ་ཇོ་སྲས་ཉི་མས་ངའི་ཉེ་གནས་བྱས་པ་ལས། འབྲི་ཁུང་པའི་ཁམས་པ་ཧྲུལ་པོ་གཅིག་གིས་ཆོས་གོས་བསླངས་པའི་དུས་སུ་ངས་སྣམ་བུ་བྱིན་པས་མ་འདོད་དེ་ངའི་ཆོས་གོས་ནས་ཐེན་པ་དང་།
ཇོ་སྲས་ཉི་མས་དེ་ལ་ཕུལ་བརྡེག་བྱས་པས་འགྱེལ་ཏེ་ཀ་བ་ལ་སྣ་བརྡབས་པས་ཁྲག་མང་པོ་བྱུང་། དེའི་ཚེ་ན་ཞག་བདུན་དུ་རྗེ་བཙུན་འཕགས་མ་ངའི་ཡན་ལག་བདུན་པའི་ཡུལ་དུ་མ་བཞེད་དེ། ནན་ཏན་བསྐྱེད་པས་ཀྱང་སྐུ་རྒྱབ་བསྟན་ནས་ཞལ་ཡེ་མི་སྟོན་པ་བྱུང་། དེའི་རྒྱུ་མཚན་བྲིས་པས། བཙུན་པ་དེ་ནཱ་གརྫུ་ནའི་…ཀླུ་སྒྲུབ་སློབ་མ་ཡིན་ཏེ་ཁྱེད་ཀྱི་ཞབས་འབྲིང་བས་སུན་ཕྱུང་གསུང་སྐད། སྒྲིབ་སྦྱོང་གནང་བར་ཞུས་པས། བཙུན་པ་ཆོས་གོས་མེད་པ་ལོ་གྲངས་གཅིག་ལ་ཆོས་གོས་བྱིན་གསུངས། དེས་ན་ནཱ་ག་རྫུ་ན་གང་ན་ཡོད་མི་ཤེས། པཎྜི་ཏ་ཡང་དེར་སོང་ལ་སྒྲིབ་སྦྱོང་གྱིས། རང་གང་ལ་མོས་པའི་ལྷ་ཁང་གཅིག་བཞེངས་གསུངས།
དེར་བླ་མ་བི་བྷུ་ཏས་ཀྱང་འབྲི་ཁུང་དུ་བྱོན་ནས་རིན་པོ་ཆེ་ཉིད་ལ་སྒྲིབ་སྦྱོང་བྱས་ནས་བསྟོད་པ་ཕུལ། ཕྱིས་སྲིན་པོ་རིར་ལྷ་ཁང་བཞེངས་སོ། ། དེ་ནས་འབྲི་ཁུང་པ་རྣམས་ལ། ངའི་འཁོར་ན་བཀའ་གདམས་པ་དང་སྟན་གཅིག་པ་ལ་སོགས་པ་མང་བས། ཁྱེད་ལ་ལས་ཕྱིན་ཅི་ལོག་མོག་པ་སྲིད། བསོད་སྙོམས་ཀྱི་རྟེན་གང་དམིགས་པ་ཚུར་སྐྱེལ་བར་ཞུ། ལུས་ཀྱིས་མ་མཇལ་བའི་དོད་ཡིད་ཀྱིས་ཡང་ཡང་མཇལ་བར་བགྱིའོ་ཞེས་གསུངས་ནས། སློབ་དཔོན་ཀླུ་སྒྲུབ་ཀྱིས་གསེར་འགྱུར་གྱི་རྩི་འགྲུབ་ལ་ཁད་པའི་རྡོ་དཀར་པོ་དག་ཅིག་སེར་པོར་ལྷང་ལྷང་སོང་བ་ལ་ཇོ་བོ་ལོ་ཀི་ཤྭ་ར་…འཇིག་རྟེན་དབང་ཕྱུག་ཞལ་གསུམ་ཕྱག་དྲུག་པ་བྱས་པའི་རྩིས་ཅན་གཅིག་ཡར་བསྐུར་རོ། ། དེའི་ཕྱིས་ར་སྒྲེང་དུ་དཱི་པཾ་ཀ་ར་ཤྲཱི་ཛྙཱ་ནའི་ལྷ་ཁང་བལྟ་ཞེས་གསུངས་པས་བྱོན་པའི་མར་ལམ་ལ་རྗེ་འབྲི་ཁུང་པས་བསུ་བའི་བཀོད་པ་ཆེན་པོ་དང་འབུལ་བ་རྒྱ་ཆེན་པོའི་གྲབས་ཀ་མཛད་ནས་གདན་དྲངས་ཀྱང་། གདན་གཅིག་པ་དང་བཀའ་གདམས་པའི་གྲྭ་པ་རྣམས་ཀྱིས་མཇལ་དུ་མ་སྟེར། །
ཕྱིས་པུར་བོད་དུ་མི་འཇོག་པའི་རྟེན་འབྲེལ་དུ་བྱུང་བ་ཡིན་སྐད། གསེར་དངུལ་དང་ན་བཟའ་གོས་ཆེན་མང་པོ་དང་རྟ་བཟང་པོ་ལ་སོགས་པ་མང་དུ་བསྐུར་ནས། ཆོས་ཀྱི་སྙིང་པོ་མདོར་བསྡུས་གཅིག་ཞུ་གསུངས་པ་ལ། མཧཱ་ལོ་ཙཱ་བ་དང་འཛོམ་པའི་ཚེ་བསྐུར་རོ་གསུངས་ནས། ཆོས་སྐྱེས་བྱ་བ་དེ་ཕྱིས་བསྐུར་བ་ཡིན། དེ་དུས་ཀྱི་ཞལ་འཕྲིན་དུ་ངེད་ཅག་དཔོན་སློབ་རྣམས་ཀྱང་། དགེ་བསྙེན་ཆེན་པོ་ལི་ཙ་བིའི་ཆོས་ལ་ཉན་བཤད་དང་མོས་གུས་བྱེད་པ་ཡིན་པ་ལ། ལས་འབྲེལ་གྱིས་བཅིངས་པའི་འཁོར་ཁ་ཅིག་གི་སྟབས་ཀས། ཉེ་གྲགས་ན་ཚིག་གིས་དོགས་པ་ཡིན་པས། སྦྲན་པ་ལམ་འོངས་པ་བཟོད་པར་མཛད་པར་ཞུ་གསུངས་སོ། །
རིན་ཆེན་སྒང་པ་རྣམས་ལ་དཱི་པཾ་ཀ་རའི་ལྷ་ཁང་བསྐོར་ལ་འོང་གིས་གསུངས་ནས་བརྫངས། སྔོན་དུ་རིན་ཆེན་སྒང་བ་བསམ་ཡས་སུ་ཡུམ་གྱི་དགེ་རྫོངས་ལ་ཆོས་འཁོར་མཛད་པའི་དུས་སུ་རྣལ་ཡུ་བ་གཅིག་བྱུང་བ་དང་། དེ་རིང་བསྐལ་པ་བཟང་པོའི་སངས་རྒྱས་སྟོང་གི་ཡ་གཅིག་སྐལ་ལྡན་ཤིང་རྟ་བྱ་བ་དང་མཇལ་དགོས་པར་འདུག་གིས་དགེ་སྦྱོར་གྱི་ཐུན་མྱུར་དུ་གྱིས་བྱ་བའི་བརྡ་གཅིག་ཐོས་སྐད། དེ་མ་ཐག་རིན་ཆེན་སྒང་པའི་མཇལ་བ་ཞུ་བས་སླེབ། དེའི་མཚན་མོ་ཆོས་སྤྱོད་ཀྱི་དུས་སུ་བྷ་ཌི་ལ། དགེ་བཤེས་དེ་སྐལ་ལྡན་ཤིང་རྟ་ལགས་སམ་དྲིས་པས། སྐལ་ལྡན་ནི་ཡིན། ཤིང་རྟ་དེ་རྒྱ་མ་རིན་ཆེན་སྒང་གི་ལས་ཀས་མི་དམུ་རྒོད་མང་པོ་མཐོ་དམན་མཉམ་པས་ཆག་འགྲོ་བར་འདུག འོན་ཀྱང་ཁྱེད་རང་དེར་སྦྲོན་པར་འདུག་པས་ཐེངས་གསུམ་བསྡད་ན་ལས་སྒྲིབ་དག་པར་འགྱུར། ལན་གཉིས་ལས་མ་ཕྱིན་ན་འཆི་ཁར་འཁོར་གྱི་རྩོད་པ་སྟོབས་ལྡན་གྱི་ལས་མ་དག་པ་གཅིག་སོག་སྟེ།
ཡིད་སྐྱེ་བ་གཉིས་སམ་གསུམ་ན་ཁྱེད་ལ་བསྟེན་པའི་ལས་དག་པར་བྱེད་དགོས་པ་ཞིག་འོད་སྟབས་ཤིག་དག་པར་བྱེད་པར་འདུག་གོ་གསུང་སྐད། བདག་ལ་བསྟེན་པའི་ལས་ཅི་འདྲ་བ་ཞིག་ལགས་ཞེས་ཞུས་པས། ཁྱེད་ཅག་འཁོར་བཅས་སྤྱན་དྲངས་པའི་ཚེ། པཎ་ཆེན་འདི་ཉིད་དགྲ་བཅོམ་པར་གྲགས་པ་ལ་ཤིན་ཏུ་མི་དགོས་པའི་རྒྱ་གར་བཙུན་མ་ཁྲིད་བྱུང་། བགོས་པའི་ལོ་ཙཱ་བ་དེ་མ་བྱུང་ཞེས་ཟེར་བའོ། ། ཞེས་སོ། ། དེ་ཁོ་ན་བཞིན་ཆོས་རྗེ་འཁོར་བཅས་ལན་གཉིས་སུ་གདན་དྲངས་ནས་ཆོས་འཁོར་རྒྱ་ཆེར་གཟབ་སྟེ་མཛད། ། ཕྱིས་སྒྲོལ་མ་འཆི་ཀའི་མན་ངག་ཐིམ་པ་བདུན་བྱ་བ་དེ་ཐུགས་དམ་དུ་ཕོག་པ་ཡིན་སྐད་དོ། ། ཆོས་རྗེ་པས་མཛད་པའི་རྒྱལ་སྲས་ལམ་རིམ་ནས། རྨི་ལམ་ལྟ་བུར་ཕྱི་རོལ་མིན། །
སྒྱུ་མ་ལྟ་བུར་བདེན་དོན་མེད། ། ནམ་མཁའ་ལྟ་བུར་མཚན་ཉིད་བྲལ། ། ཆོས་ཀུན་རང་བཞིན་འོད་གསལ་བའོ། ། ཞེས་བྱ་བ་དེ་གསེར་ཡིག་ལ་བརྒྱ་རྩ་བརྒྱད་བྲིས་ནས། བུ་སློབ་ཆོས་རྒྱུས་ཆེ་ཆེ་རྣམས་ལ་བསྐུར་ཞིང་འདི་ཀ་གཅིག་པུས་ཆོག་གསུངས་པ་ལགས་སྐད། དེ་ནས་ཕྱིས་ལྷོ་བྲག་དང་གཉལ་ལོ་རོ་ནས་རྩེ་དཀར་གྱི་བར་དུ་འགྲོ་དོན་མཛད་པའི་རྣམ་ཐར་མང་དུ་ཡོད་དེ་བྲི་མི་ལང་ངོ་། ། ཡར་ལུང་སུ་ཀུ་དོ་དང་སོལ་ནག་ཐང་པོ་ཆེར་ཡང་ཡང་བྱོན། ཡུན་རིང་པོར་བཞུགས་སོ། ། ཐང་པོ་ཆེར་བསོད་སྙོམས་བླངས་ནས་མི་ཁྲོམ་ཆེས་པས་མ་ཤོགས་ཏེ། ཚ་ཚའི་ཁང་བུ་གཅིག་གི་སྟེང་དུ་ལྷུང་བཟེད་ཟས་ཀྱིས་གང་བ་བཞག་པ་ལྷུང་བཟེད་དྲེད་ནས་ཟས་ཀྱི་ལྡག་ལྡོག་གིས་ཚ་ཁང་མ་རུང་བར་བྱས།
ཐུགས་དམ་གྱི་བསྐྱེད་རྫོགས་ཀྱང་མི་གསལ། ཐུགས་བྱིང་བ་ཤས་ཆེ་བས་ཉོག་ཉོག་པོ་ཞིག་བྱུང་བས་བྷ་ཌིའི་ཞལ་ནས། དཱི་པཾ་ཀ་ར་ཤྲཱི་ཛྙཱ་ན་བྱ་བ་བསྐལ་བ་བཟང་པོའི་སངས་རྒྱས་ཡིན་པ་ལ་དེས་ཁོང་རང་ལ་བསོད་ནམས་བྱས་པ་ཐམས་ཅད་འཁོར་བར་མི་ལྷུང་བར་བྱེད་པའི་ལས་དང་སྨོན་ལམ་གྱི་རྟེན་ཚ་ཚ་བཞུགས་ནས་བསྐོར་བ་བྱེད་པ་ཡིན་པ་ལ། ཁྱེད་ཀྱི་ལྷུང་བཟེད་ནས་ཟས་ཀྱི་ལྡག་ལྡོག་ལྷུང་བའི་ལས་སྒྲིབ་གྱིས་ཉེས་པར་བྱས། འདི་ཀ་ཙུག་མ་བཤགས་ན་འཁོར་ཐམས་ཅད་ལ་ཡང་རིམས་ནད་ཀྱིས་འདེགས་པར་འགྱུར་རོ་གསུང་སྐད། དེ་མ་ཐག་ཆོས་རྗེ་ཉིད་ལ་ཕུལ་བའི་ཡོ་བྱད་གང་ཡོད་པ་དགེ་འདུན་གཞི་མགྲོན་ཐམས་ཅད་ཀྱི་སྟོན་མོ་མཛད། རྡོ་རྗེ་རྣམ་འཇོམས་དང་གཙུག་ཏོར་རྣམ་པར་རྒྱལ་མའི་ཁྲུས་ཆོག་མཛད་དོ། ། ཡང་ཐང་པོ་ཆེར་གཉལ་པ་གཙང་ནག་པ་བྱ་བས། ལོ་ཙཱ་བ་ལ་བགྲོ་གླེང་བྱེད་པའི་དུས་སུ། ཇོ་བོ་རྗེའི་ལུང་གཅིག་དྲངས་པ་ལ་ལོ་ཙཱ་བས་ཁ་བརྙས་གཅིག་བྱས།
དེའི་ནང་པར་ནས་སྐད་འགགས་ཏེ། ཚོགས་ཆེན་པོར་ཆོས་འཆད་པའི་འཕྲོ་ཆད། རྒྱུད་བླ་མ་དང་སྐྱེས་རབས་དང་སྤྱོད་ཡུལ་ཡོངས་སུ་དག་པའི་མདོའི་དོན་བསྒྱུར་བ་རྣམས་བར་ཆད། ཟླ་བ་གཅིག་ཏུ་སོས་སུ་མ་བཏུབ་ནས་ཡར་ལུང་ཀྱི་ཤར་ཕུར་སོང་ནས། ར་མོ་སྨན་ཆུ་འཐུངས་པ་ལ་སོགས་པས་ཀྱང་མ་ཕན། ཆོས་རྗེ་ལ་ཞུས་པས་དཱི་པཾ་ཀ་ར་ལ་བཤགས་པ་འབུལ་དགོས་གསུངས། དེ་ནས་བཤགས་པ་བྱས་ནས་མཆོད་པ་ཕུལ། དགའ་ལྡན་དུ་ལྷའི་བུ་ནམ་མཁའ་དྲི་མེད་དུ་སྐུ་བལྟམས་པའི་བསྟོད་པ་དང་གསོལ་འདེབས་བྱས་པས་མགྲིན་པ་སོས་སོ། ། དེ་ནི་སར་བྷཾ་ཀ་ཞེས་བྱ་བ་མགྲིན་པའི་ནང་ཅུང་ཟད་གཅིག་ཡིན་ཏེ། བཤགས་པ་མ་བྱས་ན་ཛི་བྷཾ་བྷཾ་ཀ་…འབྲས་བྱ་བ་འོང་བ་ཡིན་ཏེ།
དེ་བྱུང་ན་ལོ་ཙཱ་བ་དིག་པ་དང་ཁྱད་མེད་དུ་འགྱུར་བ་ཡིན་གསུངས་སོ། ། གསོལ་འདེབས་ནི་འདིའོ།། །། རྗེ་བཙུན་མི་ཕམ་མགོན་པོ་ལ་ཕྱག་འཚལ་ལོ། ། མཁའ་སྤྱོད་ཐེག་ཆེན་དགའ་ལྡན་གཞལ་མེད་ཀྱི། ། སྣ་ཚོགས་རིན་ཆེན་པད་སྡོང་འཁྱིལ་བའི་དབུས། ། འོད་ཟེར་དྲ་བ་གཞའ་ཚོན་ཕྲེང་དཀྲིགས་པར། ། མགོན་པོའི་མདུན་བཞུགས་དྲི་མེད་བདག་དགོངས་གསོལ། ། སྡིག་ཆེན་བདག་ལྟས་འཁོར་བའི་བཙོན་ཁང་དུ། ། མི་ཟད་ཆགས་སྡང་གཏི་མུག་འཆིང་བས་བཅིངས། ། དུ་ཁ་མེ་འབར་ཐར་པའི་སྐབས་མེད་ན། །
སུ་ཞིག་མགོན་མེད་བདག་གི་སྐྱོབ་མཛད་འགྱུར། ། ཀྱེ་ཀྱེ་ཉམ་ཐག་འགྲོ་བ་འདྲེན་པའི་དཔལ། ། ཁྱོད་སྔོན་ཐུབ་པའི་མདུན་ན་བཟང་སྐྱོང་སྟེ། ། ཁ་བ་ཅན་ན་མར་མེ་མཛད་ཅེས་གྲགས། ། མི་ཕམ་དྲུང་ན་ནམ་མཁའ་དྲི་མེད་ཐོས། དེ་བས་མཁྱེན་བརྩེ་མཐུ་ཆེན་ཐབས་མངའ་བ། ། ཁྱེད་ལ་རྩེ་གཅིག་རེ་བས་བདག་གསོལ་གྱིས། ། འབར་བའི་ཁྱིམ་ནང་གཉིད་ལོག་མྱོས་འདྲ་བདག ། བྱིན་རླབས་ཆུ་ཆེན་ཆར་གྱིས་བསིལ་བར་མཛོད། ། ཡོན་གནས་རྒྱ་མཚོ་ཁྱེད་ལ་བདག་ལྟ་བུས། །
རྒྱུ་མེད་བབ་ཅོལ་སྨྲས་བགྱིས་བཟོད་མཛད་ལ། ། དེ་བཤགས་ཡན་ལག་བདུན་ལྡན་ཉིན་མཚན་དུ། ། ཡིད་ལས་བྱུང་བའི་མཆོད་པ་ལེགས་མཆོད་བཞེས། ། ཁྱོད་ཐུགས་རྣམ་དག་ཡོངས་དག་རྫོགས་སངས་རྒྱས། ། ཁྱོད་གསུང་སླུ་མེད་དྲི་མེད་དམ་པའི་ཆོས། ། ཁྱོད་སྐུ་མཚན་མཆོག་ཞིང་མཆོག་དགེ་འདུན་ཉིད། ། སྐྱབས་གསུམ་དངོས་གཅིག་གྱུར་ལ་ཕྱག་འཚལ་ལོ། ། རབ་འབྱམས་ཞིང་ན་མི་དང་ལྷ་རྫས་ཀྱི། ། ཡོ་བྱད་གྱ་ནོམ་མཐའ་ཡིས་ཡིད་འོང་གང་། ། དེ་དག་མཁའ་ཁྱབ་འགྲོ་དང་ལྷན་ཅིག་ཏུ། །
ཀུན་བཟང་མཆོད་སྤྲིན་རྒྱ་མཚོས་རྟག་ཏུ་མཆོད། ། བདག་གིས་དུས་གསུམ་སྒོ་གསུམ་དུག་གསུམ་གྱིས། ། མི་བཟད་མི་དགེ་གང་བགྱིས་ཁྱོད་སྤྱན་སྔར། ། གནོང་འགྱོད་འཇིགས་དྲན་མཐོལ་བགྱིས་སོ་སོར་བཤགས། ། ཕྱིན་ཆད་རྨི་ལམ་དུ་འང་མི་བགྱིད་ཤོག ། ཁྱེད་མཛད་ཐོག་དྲངས་ཆོས་དབྱིངས་མཐས་ཀླས་ན། ། ངོ་མཚར་དགེ་ཚོགས་གང་མཆིས་ཀུན་ལ་བདག ། དགའ་མགུ་མི་བྱེད་སྤྲོ་བ་བརྒྱ་ལྡན་པས། ། སྙིང་དཀྱིལ་རྐང་གི་ཁོང་ནས་ཡི་རང་ངོ་། ། འགྲོ་མགོན་ཡབ་སྲས་འཁོར་བ་ཇི་སྲིད་བར། །
ལུས་ཅན་མི་ཤེས་འཆིང་བ་བཅད་སླད་དུ། ། མཁྱེན་བརྩེའི་རྩིབས་རྣོ་ཏིང་འཛིན་ལྟེ་བ་བརྟན། ། ཆོས་དཀར་འཁོར་ལོ་དམ་པ་བསྐོར་མཛད་གསོལ། ། ལྷུན་པོ་རྒྱ་མཚོ་གསེར་བཞི་ནམ་མཁའ་དང་། ། ཉི་ཟླ་ཡིད་བཞིན་ནོར་བུའི་ཚུལ་བདུན་གྱིས། ། མི་གཡོ་མི་ཟད་མི་འགྱུར་སྒྲིབ་མེད་པར། ། གསལ་བསིལ་དགོས་འབྱུང་མྱ་ངན་མི་འདའ་བཞུགས། ། འགྲོ་སེམས་རང་བཞིན་འོད་གསལ་མཁའ་འདྲ་ཡང་། ། སྣ་ཚོགས་སྒྲིབ་སྤྲིན་མ་རུང་མྱུར་བསལ་ཕྱིར། ། བདག་མཆིས་དགེ་བདེ་མ་ལུས་གཞན་བཙལ་ཞིང་། །
གཞན་སྡིག་དུ་ཁ་མཐའ་དག་བདག་ཁུར་རོ། ། བདག་གཞན་འཁོར་གསུམ་རྒྱ་ཆེན་དྲི་མེད་ཀྱིས། ། གང་བསགས་མཆོད་ཡོན་མེ་ཏོག་སྙིམ་པོ་འདིས། ། ཁྱོད་མཆོད་མ་འཚོགས་རེ་བ་ཀུན་སྒྲུབ་ཕྱིར། ། གང་བཞུད་ལམ་གནས་བདག་ཀྱང་དེར་འདྲེན་ཤོག ། ཁྱོད་སྔར་འཕགས་མས་ལུང་བསྟན་བྱང་ཕྱོགས་སུ། ། བསྟན་པའི་སྙིང་པོ་མངོན་སུམ་སྐུ་གསུང་གིས། ། སྣང་མཛད་དེ་ཚེ་ཁོ་བོ་རང་སྐྱོན་གྱིས། ། བདུད་རྩིའི་སྐལ་སྣོད་མ་གྱུར་ཀྱི་ཧུད་མཚར། ། སླད་དུས་རིངས་ནས་འགྲོ་ཤུལ་བྱ་ཁྱི་ལྟར། །
ཁྱེད་གསུང་གཟེགས་མ་ཙམ་ཡང་སྲིད་འཚལ་བ། ། ལོ་ཙཱའི་མིང་ཅན་ཀུན་རྨོངས་བུ་ཞིག་འདིར། ། ཐལ་སྦྱར་དུས་དྲུག་གསོལ་འདེབས་མཁྱེན་པར་མཛོད། ། བསྟན་སྲོག་ཁྱོད་ཀྱིས་རྒྱ་བོད་བལ་གསུམ་དུ། ། བསྟན་གཞི་ཕོ་བྲང་བརྟེན་བཅས་བཞེངས་བསྩལ་ཞིང་། ། བསྟན་རྩ་དགེ་འདུན་འབུམ་ཕྲག་མང་རྒྱས་མཛད། ། དེ་ཤས་འཕྲིན་ལས་ཆ་ཙམ་བདག་ནོད་དོ། ། ཁྱེད་སྐུའི་རྗེས་མཐུན་མཁས་གྲུབ་གསུམ་བསྟེན་ཞིང་། ། གསུང་རྒྱུན་སྐྱེས་གསུམ་ལམ་རིམ་བདུད་རྩི་འཐུངས། ། ཐུགས་ཟབ་རིན་ཆེན་སེམས་མཆོག་རྗེས་སློབ་ཀྱིས། །
མཐུན་འབྲས་དགའ་ལྡན་ཞབས་དྲུང་སྨིན་པར་མཛོད། ། ཤཱཀྱའི་བསྟན་ལ་ཤཱཀྱའི་སྲས་ཁྱོད་ཀྱིས། ། དཔག་མེད་ཟང་ཟིང་ཆོས་སྡེས་འགྲོ་སྐྱབས་ཤིང་། ། བསླབ་གསུམ་དྲི་མེད་གཙུག་གི་ནོར་སྤེལ་མཛད། ། ཀྱེ་མ་བདག་ཅིག་ཡལ་བར་དོར་རམ་ཀྱེ། ། འདི་སྐད་ཞལ་ཆེམས་སྨོན་ལམ་ནོར་འཕྲེང་དུ། ། ཅི་ནས་བཀའ་ཡིས་འགྲོ་རྣམས་དབུགས་དབྱུང་ཞིང་། ། ང་ལ་སུས་བསྟེན་དེ་ཡི་དོན་སྒྲུབ་ཅེས། ། ཞལ་བཞེས་ཚད་མའི་སྐྱེས་བུར་མཛོད་ཅིག་རྗེ། ། ཡབ་སྲས་མ་བྱོན་རྒྱལ་ལ་བདག་དང་ཞིང་། །
ཁྱེད་མཛད་ཐབས་སྟོབས་ཐུགས་རྗེས་དབང་བསྒྱུར་བའི། ། བདེན་པ་དེས་ཀྱང་ཁོ་བོ་ཁྱེད་ཞབས་དྲུང་། ། བདེ་མྱུར་དྲངས་ནས་བདག་གིས་ཀུན་འདྲེན་ཤོག ། ཇོ་བོ་ཆེན་པོ་དཱི་པཾ་ཀ་ར་ལ། ། གསོལ་འདེབས་མེ་ཏོག་མཛེས་པའི་སྙིམ་པ་ཞེས་བྱ་བ་འདི་བཀོད་དེ་གསོལ་བ་དྲག་ཏུ་བཏབ་བོ། ། དེ་ཡན་ཆད་ཆོས་རྗེས་ཀྱང་ལོ་ཙཱ་བའི་སྣོད་བརྟགས་པ་ཡུན་རིང་དུ་མཛད། དེ་ནས་སམ་ཕྱེ་སྡེར་མ་རེ་ཙམ་ལ་ཡང་གཟུང་འཛིན་ཆེ་ཆེ་འདྲ་བ་རེ་མཛད་པ་ལས་ཟང་ཟིང་ལ་སོགས་པའི་དངོས་པོ་ལོགས་སུ་གནང་བ་ཡེ་མེད་པ་ལས། སྣོད་བརྟགས་པས་ཤིན་ཏུ་ཡང་མཉེས་པར་གྱུར་ཏོ། ། དེ་ཕྱིན་ཆད་ཚེས་བཅུ་ཡར་ངོ་མར་ངོ་གཉིས་ཀ་ལ་དཔལ་བདེ་མཆོག་གི་ནང་མཆོད་རེ་མ་ཆག་པར་མཛད་པ་ཡིན་པ་ལས། ཁནྜ་ཀ་པཱ་ལའི་གཟུགས་ཀྱིས་དྲིལ་བུ་ནམ་བསིལ་བའི་རྗེས་སུ།
ཆུ་ཕོ་སྤྲེའུའི་ལོ་བྲེའི་ཟླ་བའི་ཚེས་བརྒྱད་ལ་ཁྲོ་ཕུའི་བྱམས་ཆེན་ལ་རབ་གནས་བྱ་དགོས་པ་ལ་ཆ་རྐྱེན་གྱིས་ཐུང་ངོ་། ། པིན་ཌ་བའི་སཏྭ་དྷ་ནནྣཌེ་དེ་ཧ་ཞེས་བྱ་བ་ཟེར་སྐད། དེས་བསྐུལ་ནས་གང་དང་གང་དུ་སྤྱན་འདྲེན་པ་འོན་ཟངས་རི་དང་། གཡེ་གང་བར། གཉལ་ལོ་རོ། ལྷོ་བྲག དབུ་རུ་གཡོ་རུ་ལ་སོགས་པར་བསྐྱར་ནས་བྱོན། ཡར་འབྲོག་ནས་སྟམ་ཤུལ་གྱི་ལ་ཆེན་པོ་ལ་ཁ་བ་དང་། ཡུལ་ངན་བྱུང་བས་བསེར་མས་སྐུ་བཀྲོངས་ལ་ཁད་བྱུང་། ། ལྷོ་བྲག་ནས་གྲོ་ཤུལ་གྱི་ལ་ཆེན་ཉིས་སྒྲག་ལ་ཁ་བས་གཏིབས་པས་ཤངས་ཀྱི་བར་ལེགས་ནས་ཁྲག་འབབ་པ་ལ་སོགས་པ་ཤིན་ཏུ་ཉེན་པ་དུ་མ་བྱུང་ཡང་ཆ་རྐྱེན་ཐམས་ཅད་གཞན་དུ་ཡེ་མ་བཏང་བར་དགའ་ལྡན་གྱི་བྱམས་པ་ཁོ་ན་ལ་འབུལ་བ་མཛད།
ཕྱིས་གཙང་དུ་བྱོན་ནས་ཀྱང་ལྷོ་འབྲི་མཚམས་དང་གྲོམ་པ་ས་སྐྱ་ལ་སོགས་པ་དང་། བྱང་གི་ཤངས་འུ་ཡུག་གཙང་རིང་ཉ་རི་ལ་སོགས་པར་བྱོན་ནས་རྒྱས་པ་ཡུམ་ནས་བཟུང་སྟེ་གསེར་གཡུ། ཟངས་ཁྲབ། མཛོ་རྟ། དར་ཟབ། སྣམ་གོས། ཁབ་སྐུད་ཀྱི་བར་དུ་བསམ་གྱིས་མི་ཁྱབ་ཅིང་འཇིགས་སུ་རུང་བ་གནང་སྟེ། ལོ་ཙྪ་བས་དེ་རྣམས་ཀྱི་གྲངས་ཡི་གེར་བྲིས་པ། འདོད་འཇོའི་བ་མོ་བྱ་བའི་ཡི་གེ་ལོགས་ན་ཡོད་དོ། ། སྐབས་གཅིག་ཏུ་ལྷའི་བྱ་བ་རྒྱ་ཆེ་བས་སྒྲུབ་པར་དཀའ་བ་དང་།
ཞབས་དྲུང་ན་ཡོད་པའི་རྒྱ་གར་བ་དང་གདན་གཅིག་པ་ལ་སོགས་པས་ཀྱང་སྔར་ཆ་རྐྱེན་ཐུག་མེད་བཏང་བས་ཚར་བར་རིགས་སྙམ་པ་དང་། ཕྱི་རོལ་གྱི་ཟེར་སྒྲ་ལས་ཀྱང་། བྱམས་ཆེན་གྱི་བཟོ་མྱུར་དུ་བྱས་ན་ཚར་ནས་འོང་སྟེ། ། འོན་ཀྱང་འདི་ཀ་ནས་ནོར་མང་པོ་སྡུད་པའི་བསྙད་ཀ་བྱེད་ཚར་བར་མི་བྱེད་པ་ཡིན་ནམ་ཟེར་བས། དེ་ལ་དོགས་པ་བཅད་པའི་ཕྱིར། བྱམས་ཆེན་ལ་འབུལ་བ་དེ་ཙམ་ཡིན་ནོ། ། ད་ནི་རྗེ་བཙུན་སྒྲོལ་མའི་སྐུ་ཅིག་བཞེངས་སོ་ཞེས་ཀྱང་གསུངས། ། སྟག་རིས་ལོ་ཙཱ་བ་ཞེས་བྱ་བ་ལོ་མང་དུ་རྒྱ་གར་དུ་བཞུགས་པ་གཅིག་ལ་བརྫུན་མི་འོང་བས་ཇི་ཙམ་ཚར་ལྟོས་ལ་ཤོག་ཅིག་ཅེས་པ་ལྟར་བཏང་བ་ལས་དབུ་དང་པུས་མོའི་ལྷ་ང་ནོར་བའི་ལོ་རྒྱུས་ཡོད་དོ། ། བཤེས་གཉེན་ལ་ལས་ཀྱང་རྗེ་བཙུན་སྒྲོལ་མ་བཞེངས་ན་ངེད་ཀྱིས་འདི་དང་འདི་ལྟར་བྱའོ་ཞེས་གྲོ་ག་བསྐུར་བ་ལ་སོགས་པ་བྱས་པ་ན། ཇོ་མོ་ཉིད་ལ་གསོལ་བ་གདབ་གསུངས་ཏེ་ཟླ་ཕྱེད་སྐུ་མཚམས་མཛད་དོ། །
དེའི་ཚེ་ལོ་ཙཱ་བ་གསོལ་བ་སྒྲུབ་པའི་དོན་དུ་བུད་མཁར་བསོད་སྙོམས་བྱེད་ཅིང་ཡོད་པ་ལས། ཆོས་རྗེས་འབུལ་འཕྲོ་བཅད་ན་མི་ལེགས་པའི་རྒྱུ་མཚན་མང་ཞིག་འབྱུང་བར་མཐོང་ནས། རྗེ་བཙུན་སྒྲོལ་མ་ལ་གསོལ་བ་གདབ་པའི་ཕྱིར། རྣམ་སྲས་ལ་ངོ་ཆེན་བྱེད་པར་ཞུ་སྙམ་ནས་ནུབ་རེ་རེ་ཞིང་ཡང་གཏོར་ཆེན་མ་ཆག་པར་ཕུལ་ལོ། ། དེ་ནས་ཟླ་བ་ཕྱེད་འདས་པ་ན་བུད་ཀྱི་ཇོ་སྲས་དཔལ་ཆེན་འོད་བྱ་བས་ཞབས་ཏོག་བྱས་ནས་གསོལ་བའི་ཆ་རྐྱེན་གྱིས་མ་འདང་བས་གྲོས་ཇི་ལྟར་བྱ་ཞེས་ཡིད་མ་བདེ་བར་གནས་པའི་ནུབ་མོ་རྨི་ལམ་དུ་ཆོས་རྗེས། ས་སྐྱ་ནས་ཨ་ཙར་གཅིག་སྤྲིངས་པ་ཡིན་ཟེར། སྐུ་ཁམས་བཟང་ངམ་དྲིས་པས་སྤྱིར་བཟང་སྟེ། ཨཱརྻ་ཏ་རེས་རླུང་ཡབ་གཅིག་རྒྱབ་པས། བག་ཙམ་བསྙུངས་ཟེར་དེའི་རྒྱུ་མཚན་དྲིས་པས་ངའི་མིང་པོ་བྱམས་པའི་སྐུ་མ་ཚར་བར་འཕྲོ་བཅད་ནས་སྒྲོལ་མའི་སྐུ་བཞེངས་པ་ཨུ་མད་ཏར་སོང་བ་ཡིན་གསུངས་ནས་རྒྱབ་བོ་ཟེར། དེ་ནས་གྲོ་ག་ལ་རྒྱ་ཡིག་བྲིས་ནས་གསེར་གཡུ་ཤ་མར་བལ་སྣམ་ལ་གྲས་པ་སྲང་སུམ་བརྒྱ་རྗེ་བཙུན་བྱམས་པ་ལ་འབུལ་བས།
ཇོ་སྲས་ཉི་མ་ལེན་དུ་ཐོང་། པོ་ཏི་ལྔ་བརྒྱ་དང་བདུན་ཅུ་ལེན་པའི་མི་སྤྱན་འདྲེན་དུ་ཤོག་གསུང་བ་འདུག འདི་བདེན་ན་དཔེ་མེད་དེ་རྨི་ལམ་ཡིན་ཏེ་འོང་ཞེས་སྨྲས་པས། ཨ་ཙ་ར་དེས་སྨྱུག་མའི་དོང་སྦོམ་པོ་གཅིག་བླངས་ནས་དེ་ལ་དབྱུག་པ་གཅིག་རྒྱབ་པས་སེར་ཁ་ཤིག་ཤིག་བྱུང་། རྨི་ལམ་ཡིན་ན་འདི་ལ་ལྟོས་དང་ཟེར། སེར་ཁ་ནས་བལྟས་པས་གསེར་གྱི་སྦྲམ་བུ་དར་གྱི་ཐིག་གུ་ན་རེ་བ་གཅིག་དང་། གཡུ་རྟ་མིག་སྔོ་སི་རེ་བ་མང་པོ་ཚིག་ཚིག་འདུག་ནས་བཟང་མོ་དང་། འབྲས་དཀར་མོ་སི་ལི་ལི་ཐོན་བྱུང་བས་དངོས་གྲུབ་ཀྱི་འབྲུ་ཡིན་ནོ། ། གཉེར་གྱིས་ཤིག་ཟེར། དེ་ནས་ཨ་ཙ་ར་བཀྲེས་ཟེར་ནས།
ཇ་སྐོལ་གྲོ་དྲངས་བྱས་པས། དྲོ་བཟང་དུ་དྲོངས། ཞག་རེ་ལ་འཚོ་བ་ཐེབས་རེ་མ་འདྲེན་པ་དེ་བཟང་དུ་དྲོངས། ངེད་ལས་བྱེད་པ་ཚོ་ཁྱེད་ཅག་གིས་མི་ཚོར་བར་འདུག་ཟེར་བ་རྨིས། དེ་ཕྱིན་ཆད་རྣམ་སྲས་ཀྱི་གཏོར་མ་རྒྱུན་དུ་མ་ཆད་པ་རེ་བྱས་སོ། ། དེ་ལྟ་བུའི་ལྟས་དེ་གཞན་ལ་གསངས་ནས་བདེན་བརྫུན་རྟོགས་པ་ལ་བང་ཆེན་པ་ཞིག་ས་སྐྱར་བཏང་བའི་ལམ་དུ། རྣལ་འབྱོར་པ་རིན་ཆེན་བཟང་པོ་བྱ་བ་སྔར་ནས་ཡང་ཡང་ཆོས་རྗེས་བང་ཆེན་ལ་བཏང་བ་གཅིག་འཕྲིན་ལ་བཏང་བྱུང་། རྨི་ལམ་ཇི་ལྟ་བར་བྱུང་ནས་ཇོ་སྲས་ཉི་མ་ཀ་ཆའི་གཉེར་ལ་སྔོན་དུ་བཏང་། ཕྱི་ནས་ལོ་ཙཱ་བ་རང་གིས་ཕྱིན། རྒྱས་པ་ཚར་གཅིག་ཆོས་རྗེ་བ་དང་།
རྗེ་ས་སྐྱ་པ་གཉིས་ལ་ཐུན་མོང་དུ་ཁུ་བ་ཕྱེད་མར་དགོས་འདུག་སྟེ་ཞུ་ཕུལ་ཡང་མ་གསན། དེས་རྒྱས་པ་ཞལ་ཚང་བ་གཉིས་གཞིར་བཞག པོ་ཏི་ལྔ་བརྒྱ་དང་། བདུན་ཅུ་ཁྲོ་ཕུར་གདན་དྲངས། ཕྱིས་རབ་གནས་ཆེན་མོ་ཚར་ནས་གཏང་རག་གི་སྟོན་མོ་མཛད་པའི་དུས་སུ་པོ་ཏི་མང་པོ་སྟ་གོན་རྣམས་སུ་ཕུལ་ཞིག་གསུངས་ནས་ཕུལ་ལོ། ། ཡང་ཕྱིས་ཤངས་ཀྱི་ལུག་གུ་གདོང་བྱ་བར་ཇོ་བོ་དེབ་ཙེ་བའི་འབངས་ཕྱུག་པོ་འབུམ་གྲགས་ཀྱིས་གདན་དྲངས་ནས་ཡུན་རིང་དུ་བཞུགས་པ་ལ། ལོ་ཙཱ་བས་མཇལ་དུ་ཕྱིན་པས། བསོད་སྙོམས་འབུལ་བ་མང་པོའི་བདེན་ལུགས་མ་ལེགས་པ་ལ་བཀའ་བཀྱོན་བག་རེ་མཛད་པ་ལ། ཨ་ཙ་མ་ཐུགས་འདི་བས་ལྷོད་ཙམ་གཅིག་མཛད་ན་སྙམ་པ་གཅིག་གྱུར་སྐད། དེའི་ཚེ་གུང་ཐང་གི་ཇོ་བོ་མགོན་པོ་དཔལ་འཁྲུགས་པས་ཐུགས་སུན་ཕྱུང་སྟེ།
ཆོས་རྗེའི་དྲུང་དུ་རབ་ཏུ་བྱུང་ཞིང་ཆིག་རྫོགས་མཛད་པའི་ལས་ཀྱི་སློབ་དཔོན་ལོ་ཙཱ་བས་བྱས་པ་ལ། སྤྱིར་ཆོས་རྗེའི་དྲུང་དུ་ལས་ཆོག་བྱེད་པ་ལ་སྐྱོན་མང་པོ་ཐོགས་འགྲོ་བས་ཀྱང་དཀའ། ཁྱད་པར་དུ་སཾསྐྲི་ཏའི་སྐད་ཀྱིས་ལས་ཆོག་བྱ་དགོས་པས་ཤིན་ཏུ་བག་ཚ་བར་ཡོད་དེ། འོན་ཀྱང་ལོ་ཙཱ་བས་ཆོ་ག་བཟང་པོ་ལེགས་པར་བྱུང་བས་ཆོས་རྗེའི་ཞལ་ནས་ལོ་ཙཱ་བའི་ངག་ནི་ལེགས་ཆོ་ག་བཟང་པོ་བཟང་པོ་ཤེས། སེམས་ནི་ངའི་བསོད་སྙོམས་ཕུལ་བ་ལ་མི་ལེགས་བྱེད་བཟང་པོ་མ་ཡིན་གསུངས། སྙིང་ཁར་ཕྱག་མཛུབ་བཙུགས་ནས་འདི་ན་མི་ལེགས་ཡོད་གསུངས། འདི་ལྟ་བུའི་རྣམ་ཐར་གཞན་དང་གཞན་ཡང་བསམ་གྱིས་མི་ལང་བ་ཡོད་དེ་ཡི་གེ་མང་བས་འཇིགས་ནས་མ་བཀོད་དོ། ། འབྲི་མཚམས་ཀྱི་མགྲོན་ལྷར་ཆོས་རྗེ་ལ་མཇལ་དུ་འགྲོ་སྙམ་ནས་རག་དུང་གཅིག་བརྡེགས་པ་ལ། རག་དུང་གི་ལྦ་བའི་མཚམས་སུ་བུ་ག་ཅིག་འདུག་པ་ལྷ་ཆེན་པོ་བསྒྲིགས་པའི་བཟོ་བོས་དུམ་བུ་ཞིག་གིས་ལྷན་པ་བྱས། ། སྐྱིལ་ཀྲུང་ལ་ཞབས་གཉིས་བསྣོལ་མཚམས་བག་ཙམ་ཅིག་མ་འགྲིག་པར་བྱུང་བས་ཞབས་གཡོན་པའི་ངར་གདོང་པ་ལ་ཨེན་ཙམ་གཅིག་བརྐོས་པས་སྐུ་འོ་བརྒྱལ་བ་འདྲ་ཡང་འགྲིག་པར་བྱུང་ངོ་། །
མགྲོན་ལྟར་ཕྱག་མཇལ་ནས་རག་དུང་ཕྱག་རྟེན་བྱས་པས་ལེན་དུ་མ་བཞེད་དེ་མི་ལེགས་ཡང་ཡང་གསུངས། དེ་ཅི་ཙུག་ལགས་ཞུགས་པས་སངས་རྒྱས་མང་པོ་སྐྱེ་བ་འདིས་ཟོས་པས་མེད་པར་བྱས། དགའ་ལྡན་དུ་ཆོས་ཀྱི་སྒོམ་པ་མང་པོ་སྐྱེ་བ་འདི་རུ་ཐོས་ནས་མེད་པར་བྱས་གསུངས། དེའི་དོན་གོ་ནས་བཟོད་གསོལ་དུ་རྗེ་བཙུན་བྱམས་པའི་ལུགས་སྐུ་ཆུང་ངུ་དེ་བཞེངས་པ་ཡིན་ནོ། ། དེ་ནས་སྐུ་ཁམས་བཟང་ངམ་དྲིས་པས། ཕ་གི་ན་བྱམས་པ་བཅོམ་ལྡན་འདས་ཀྱི་རྐང་པ་མི་ལེགས་ཡོད། ང་ལ་རྐང་པ་ཨ་ན་ན་ཡོད། ཕ་གི་ན་མི་ལེགས་མེད་ང་ལ་མི་ལེགས་མེད་གསུངས་སོ། ། དེ་ནས་ཆུ་ཕོ་སྤྲེའུ་ལོ་བྲེའི་ཟླ་བའི་ཚེས་གསུམ་ནས་ཚེས་བཅུ་གསུམ་གྱི་བར་དུ་རབ་གནས་ཆེན་པོ་མཛད། ང་ལ་མངའ་གསོལ་བའི་ནུས་པ་ཅི་ཡང་མེད་དེ།
དགའ་ལྡན་གྱི་རྗེ་བཙུན་ཁོང་རང་གིས་གཟིགས་ཤིང་མཁྱེན་ཡོད་པས་ཁོང་རང་ལ་ཞུ་བ་ཡིན་གསུངས། དེའི་ཚེས་བརྒྱད་ལ་རོལ་མོའི་སྒྲ་ཆེད་དུ་དཀྲོལ་བ་མེད་པར་མང་པོས་ཐོས་པ་ཡང་བྱུང་། སྤོས་ཀྱི་དྲི་རྨད་ཏུ་བྱུང་བ་ཞིག་གིས་ཕོ་བྲང་ཆེ་ཆུང་ཀུན་གང་བ་དང་། མེ་ཏོག་གི་ཆར་ཁུང་འབངས་བབ་པ་དང་། འོད་ཆེན་པོ་བྱུང་བས་མཆོད་པ་རྒྱ་ཆེར་ཤོམས་ཅིག རྗེ་བཙུན་གྱི་ཕྱག་གཡས་བརྐྱངས་པའི་སྲིན་ལག་གཅིག་པུ་ཡང་དགའ་ལྡན་གྱི་ཕོ་བྲང་དུ་མ་ཤོང་གསུངས། དེའི་དུས་འོད་ཟེར་གོང་བུ་གཅིག་སྐུ་འབག་ལ་ཐིམ་པ་མཐོང་། དེའི་ཚེ་ཁོ་བོ་དགའ་ཞིང་སྤྲོ་བས་རྗེ་བཙུན་བྱམས་པའི་བསྟོད་པ་དེ་བརྩམས། སཾསྐྲྀ་ཏའི་སྐད་དུ་ཕར་བསྒྱུར་བས། རྗེ་བཙུན་ཉིད་ཀྱི་བྱིན་རླབས་ཡིན་རྩོམ་པ་མཁས་བའི་ང་རྒྱལ་མ་བྱེད་གསུངས།
སྔར་ཟངས་བཟོ་ཚར་ནས་བསྒྲིགས་ཏེ་བར་ཆད་བསྲུང་བ་ཞུས་པའི་ཚེ་ཡང་། ཞལ་ཆོས་གང་གདའ་བ་རྣམས་བཟོ་བོ་ལ་གཞུག་པར་ཞུ་བྱས་པས། ཁ་ཏ་ཞལ་ཏས་འགྲུབ་པའི་རིགས་མ་ཡིན། བྱིན་རླབས་ཀྱིས་འབྱུང་བ་ཡིན་པས་སྟབས་ཀ་གར་སོང་དུ་གྱིས་གསུངས། དེ་ལས་འཕྲོས་ཏེ། གསུང་གླེང་ཞིབ་ཏུ་བྱུང་བས། སྔོན་བོད་ཀྱི་མགར་བས་ཟངས་ལེབ་བརྡུངས་ནས་ཟངས་ལེབ་མཐུག་མཐུག་ཁ་ཅིག་བརྐུས་ཏེ་རྡོ་བཤག་གི་གསེབ་ཏུ་སྦས་པ་གནས་བརྟན་ཡེ་ཤེས་འོད་ཀྱི་རྨི་ལམ་དུ་བསྟན་པ་དང་། སྐུ་སྟོད་སྐུ་སྨད་ཇི་ལྟར་ཡང་མ་འགྲིག་པ་ལ། ཡང་ལྷ་བཟོ་བ་ཨ་ཁུའི་རྨི་ལམ་དུ་བསླབས་པ་དང་། ཕྱག་གཡས་ཀྱི་ཕྱི་རྟེན་མེད་པའི་བཟོ་ནན་ཏར་དཀའ་བའི་དུས་སུ་ཤིང་བཟོ་བ་དཔོན་སེང་གེ་གྲགས་ལ་འཁྲུལ་འཁོར་རྨི་ལམ་དུ་བསླབས་པ་ཐམས་ཅད་བྱིན་རླབས་འབའ་ཞིག་ཡིན་གསུངས།
དེ་ལ་སོགས་པའི་རྟེན་འབྲེལ་ཕྲ་ཞིང་ཕྲ་བ་རྣམས་བྱིན་རླབས་སུ་ཤེས་པས་ཤིན་ཏུ་འཇིགས་ཏེ། ཞབས་ཀྱི་བྱིན་པ་ལ་བརྐོས་པ་དེའི་བཟོད་སྲོལ་དུ་སྔོན་རི་བོ་བྱ་རྐང་ཅན་དུ། སློབ་དཔོན་ཐོགས་མེད་ཀྱིས་འཕགས་པ་བྱམས་པ་བསྒྲུབས་པས་ལོ་བཅུ་གཉིས་ཀྱི་མཐར་བྲག་སྟེང་དུ་ཞལ་གཟིགས། དེའི་ཞབས་རྗེས་ཀྱི་རི་མོ་རྡོ་ལ་བྱོན་པའི་ཚད་བླ་མ་སྟེང་པ་ལོ་ཙྪ་བས་བོད་དུ་གདན་དྲངས་པ་དཔེ་བྱས་ཏེ་མི་ཕམ་པའི་ཞབས་རྗེས་བརྒྱ་རྩ་བྲིས་ནས་སྤེལ། སློབ་དབོན་ཐོགས་མེད་ཀྱི་ཞབས་རྗེས་ལོ་གྲངས་བྱས་ནས་སྤེལ། དགའ་ལྡན་གྱི་ཁྱམས་སྨད་སྔོན་ལ་བཞེངས་པའི་རྒྱུ་གཅིག་ནི་དེ་ཡིན་ནོ། ། དེ་ཡང་འདི་ལྟར་ཐོས་ཏེ་མ་བྱོན་པའི་སངས་རྒྱས་བདུན་པར་འགྱུར་ངེས་པ། ཆོས་རྗེ་པཎ་ཆེན་ཤཱཀྱ་ཤྲཱིའི་མཚེ་མར་གྱུར་བའི་མཆེད་ཟླ་ཁ་ཆེའི་པཎྜི་ཏ་ཆེན་པོ་བུདྷ་ཙནྡྲ་…སངས་རྒྱས་ཟླ་བ་ཞེས་བྱ་བས་འཛམ་བུའི་གླིང་གི་གླིང་ཕྲན་སིངྒྷ་ལ་དཱི་ཝཱ་ཞེས་བྱ་བ། སྔོན་སྲིན་མོ་གནས་པའི་གླིང་ཕྲན་ཞིག ཇོ་བོ་སྤྱན་རས་གཟིགས་དབང་ཕྱུག་གི་སྤྲུལ་པ།
རྟའི་རྒྱལ་པོ་བྷ་ལ་ཧ་…སྟོབས་ཀྱི་རྟ་མགྲིན་གྱི་ཤུགས་བསྟན་ཞེས་པའི་འཕྲིན་ལས་ཀྱིས་བཏུལ་ནས། ད་ལྟ་ནང་པ་སངས་རྒྱས་པའི་བསྟན་པ་དར་བའི་གནས་སུ་གྱུར་ཡོད་པས། དེར་རཏྣ་ཙུཎྜ་མཎི་སྥ་ར་ན་…རིན་པོ་ཆེའི་གཙུག་ཕུད་ཅན་གྱི་ནོར་བུ་འཕྲོ་བ་ཞེས་བྱ་བའི་ཕོ་བྲང་ན་དགྲ་བཅོམ་པ་དངོས་སུ་བཞུགས་སོ། ། ཞེས་བྱ་བ་ཐོས་ནས་ཁ་ཆེ་གྲིབ་བརྟན་གྱི་པྲ་བ་སུར་…རབ་མཆོག་གི་གྲོང་ཁྱེར་ཞེས་བྱ་བའི་གཙུག་ལག་ཁང་ནས་དཔལ་རྡོ་རྗེ་གདན་དུ་བརྒྱུད་དེ་མཧཱ་བོ་དྷི་…བྱང་ཆུབ་ཆེན་པོ་ལ་མཆོད་པ་ཕུལ་ནས་དཀའ་བ་དུ་མ་སྤྱད་དེ། སིང་གྷ་གླིང་གི་དགྲ་བཅོམ་པའི་ཞལ་ཡང་བལྟས། དགྲ་བཅོམ་པ་ཡིན་ནམ་མ་ཡིན་གཏན་ལ་འབེབས་པའི་བརྟག་སྤྱད་མང་དུ་བྱར་ཡོད་པ་ལེགས་པར་བྱས་ནས། ཡིད་ཆེས་ཏེ། དེ་ཉིད་དུ་དབྱར་ཟླ་བ་གསུམ་ཚུལ་དུ་བཞུགས་སོ། ། དགག་དབྱེ་ཐོན་ནས་ལྗོངས་རྒྱུ་བའི་དུས་སུ། དགྲ་བཅོམ་པ་དེ་ཉིད་ཀྱིས་དེ་བཞིན་གཤེགས་པའི་རིང་བསྲེལ་ཡོད་པ།
བ་སོའི་ཟ་མ་ཏོག་ཕྲ་རྒྱན་སྣ་ཚོགས་ཀྱིས་སྤྲས་པ་གཅིག་དང་། མེ་ཏོག་པདྨ་དཀར་པོ་ལྔ་ཁ་ཆེའི་པཎྜི་ཏ་དེ་ལ་གཏད་ནས། རིང་བསྲེལ་གྱི་ཟ་མ་ཏོག་འདི་དང་། ཟེའུ་འབྲུ་ཡོད་པའི་མེ་ཏོག་འདི་ཐོག་མ་ཁོ་ནར་དགེ་སློང་ཤཱཀྱ་ཤྲཱི་བྷ་དྲ་…དཔལ་བཟང་པོ་ལ་ཕུལ། མེ་ཏོག་ལྷག་མ་བཞི་པོ་འདི་ཁྱེད་ཀྱིས་ལྷུང་བཟེད་དུ་ཁྱེར་ལ། ཁྱེད་རང་གིས་མཆེད་ཟླ་ཀསྨི་ར་པཎྜི་ཏ་…ཁ་ཆེ་བསོད་སྙོམས་པ་དེའི་ཕྱག་ཏུ་རེ་ཤིག་གཏོང་ཞིང་། དེ་མ་འོངས་པའི་སངས་རྒྱས་བདུན་པ་ཡིན་པས་བསོད་སྙོམས་ཡོན་ཅུང་ཟད་ཕུལ་ན། འབྲས་བུ་དཔག་ཏུ་མེད་པར་འགྱུར་རོ། ། སིང་གྷ་…སེང་གེ་གླིང་གི་དགེ་སློང་བི་ཧཱར་ག་ས་མན་ཏ་ཀ་ར་གུཔྟ་…འདོད་ཆགས་དང་བྲལ་བ་ཀུན་ནས་འབྱུང་གནས་སྦས་པ་ཞེས་བྱ་བས་བསྐུར་ཀྵེ་མ་ཀུ་ཤ་ལ་…སྐུ་ཁམས་བདེ་འམ་སྨྲོས་ཤིག དེ་ནས་མེ་ཏོག་གཅིག་དྭ་བྷཱ་ཤཱི་མཻ་ཏྲི་ཤྲཱི་…བྱང་ཕྱོགས་སུ་གངས་ཅན་གྱི་སྐད་གཉིས་པ་མཻ་ཏྲི་ཤྲཱི་བྱ་བ་གཅིག་འབྱུང་བར་འགྱུར་བ་ལ་དེ་པཎྜི་ཏའི་སློབ་མར་གྱུར་ཏེ།
དེ་ལ་པཎྜི་ཏ་ཆེན་པོས་བྱིན་ལ། སཏྭ་རྠ་ཀ་རཿ…སེམས་ཅན་གྱི་དོན་གྱིས་ཤིག་ཞེས་སྨྲོས་ཤིག དེ་ནས་མེ་ཏོག་གཅིག་བོད་ཡུལ་དབུས་ཀྱི་འབྲི་ཁུང་ཞེས་བྱ་བ་དེར་དྷྱ་ཡི་བི་ཀྵུ་རཏྣ་ཤྲཱི་…སྒོམ་པའི་དགེ་སློང་རིན་ཆེན་དཔལ་བྱ་བས་པཎྜི་ཏ་ལ་ནོར་དང་ན་བཟའ་མང་པོ་འབུལ་དུ་འོངས་ཏེ། དེར་སྦྲན་ཡང་མ་གཤེགས་པར་སྐྱེས་ལན་ཆོས་ཀྱི་ཚིགས་སུ་བཅད་པ་གཅིག་དང་མེ་ཏོག་པདྨ་གཅིག་སྐུར་ཞིག དེ་ནི་ཐུབ་པ་ཆེན་པོ་འདས་ནས་ལོ་བཞི་བརྒྱ་ན་བྱུང་བའི་འཕགས་པ་ཀླུ་སྒྲུབ་བསྟན་པ་སྙིགས་ཤིང་ཡང་སྙིགས་སུ་གྱུར་པ་ན། འགྲོ་བ་མ་རུངས་པ་གཞན་གྱིས་གཏན་འདུལ་བར་མི་ནུས་པ་རྣམས་འདུལ་བའི་དོན་དུ་བྱོན་པ་ཡིན་པས། དེའི་ཆོས་སྟོན་པ་པོར་ཁྱེད་ཅག་…དེར་སྦྲན་ཡང་འགྲོ་མི་དགོས་པའི་རྒྱུ་མཚན་མི་དགོས་པར་ཤེས་པར་གྱིས་ཤིག་གསུངས་སོ། ། དེ་ནས་བོད་ཡུལ་དབུས་ཀྱི་རཏྣ་ཀུ་ཊ་…རིན་པོ་ཆེ་ན་བརྩེགས་པ་ཞེས་བྱ་བའི་གཙུག་ལག་ཁང་ནས་དྷྱ་ཡི་པཎྜི་ཏ་ཞིག་གིས། འཁོར་རང་བཅས་པ་ལ་བསྙེན་བསྐུར་རྣམ་པ་དུ་མ་བྱས་ནས་སྤྱན་འདྲེན་དུ་འོང་བས། དེ་མ་འོངས་པའི་སངས་རྒྱས་སྐལ་ལྡན་ཤིང་རྟ་ཞེས་བྱ་བ་ཡིན།
དེ་ལ་མེ་ཏོག་འདི་ཕུལ་ལ་དབྱར་གནས་པས་ཐེག་པ་ཆེ་ཆུང་གི་ཆོས་མང་དུ་སྟོན་ཞིག པཎྜི་ཏ་རང་གིས་ལོ་གྲངས་དང་མཉམ་པའི་ཕྱིར་མི་ལྡོག་པ་ཐོབ་པར་བྱེད་པར་འགྱུར་རོ། ། དེས་པཎྜི་ཏ་ཆེན་པོ་དེ་དང་དེ་སློབ་མ་ནོར་བཟང་ཞེས་བྱ་བས། དེ་བཞིན་གཤེགས་པ་ཤཱཀྱ་ཐུབ་པས་འགྲོ་བ་མ་བསྒྲལ་བའི་ལྷག་མ་རྣམས་སྒྲོལ་བའི་དོན་དུ་སངས་རྒྱས་མི་ཕམ་པའི་…སྦྲོན་པ་ལ་འགྲོ་དགོས་པའི་རྒྱུ་མཚན་སྐུ་ཚད་བཞེངས་སུ་གསོལ་ནས། དེའི་སྐུ་གསུང་ཐུགས་བྱིན་གྱིས་རླབས་པ་ཞག་བཅུ་གསུམ་གྱི་བར་དུ་བྱེད་པར་འགྱུར་ཞིང་། ལྷའི་རིགས་བཅུ་གསུམ་གྱིས་ཀྱང་མཆོད་པའི་རིགས་བཅུ་གསུམ་བྱེད་པར་འགྱུར་བས། དེའི་དང་པོ་མེ་ཏོག་གཅིག་དབུ་ལ་ཞོག་ཅིག་གསུངས་སོ། ། མེ་ཏོག་ལྔ་པོ་དེར་ཁ་ཟས་ཀྱི་བྱ་བ་ནམ་བྱེད་པའི་ཚེ་རིང་བསྲེལ་གྱི་ཟ་མ་ཏོག་འདི་ཆུག་ལ་མཆོད་པར་དང་མ་བྲལ་བར་གྱིས། མེ་ཏོག་དེ་རྣམས་རང་རང་གི་མཆོད་པ་ཇི་སྲིད་མ་ཚར་བའི་བར་དེ་སྲིད་རྙིངས་པ་དང་སྟོར་བ་ལ་སོགས་པར་མི་འགྱུར་བར་བྱིན་གྱིས་བརླབས་ཡོད་དེ། ཞེས་གསུངས་སོ། །
དེ་ནས་ཁ་ཆེའི་པཎྜི་ཏས་ལྷུང་བཟེད་དུ་མེ་ཏོག་དང་ཟ་མ་ཏོག་བཅུག་ནས་སིང་གྷ་གླིང་ནས་སླར་འཛམ་བུ་གླིང་དུ་འོངས་ཏེ། ཡང་དབུས་འགྱུར་འཆང་གི་བྱང་ཆུབ་ཆེན་པོ་མཧཱ་བོ་དྷི་ལ་གཏང་རག་གི་ཕྱག་འཚལ་དུ་བྱོན་པའི་ཚེ་མཧཱ་བོ་དྷིའི་ཕོ་བྲང་གི་ཐེམ་སྐས་ལ་འཛེགས་པ་དང་། ཆོས་རྗེས་པཎ་ཆེན་མཧཱ་བོ་དྷི་ལ་ཕྱག་འཚལ་ནས་ཕྱིར་གཤེགས་པའི་དོན་དུ་རྡོ་རྗེའི་ཐེམ་སྐས་ལ་འབབ་པ་དང་ལྷན་ཅིག་འཛོམ་པར་གྱུར་ནས། ཐེམ་སྐས་དེ་ཉིད་ཀྱི་སྟེང་དུ་སྔར་གྱི་གསུང་གླེང་རྒྱས་པར་མཛད་དེ་ཕན་ཚུན་གཉིས་ཀ་གཤེགས་བཞུད་མཛད་དོ། ། གཏམ་རྒྱུད་འདི་དག་ནི་དཔལ་ཁྲོ་ཕུའི་གཙུག་ལག་ཁང་ཆེན་པོ་དགའ་ལྡན་གྱི་ཕོ་བྲང་དུ་ཁྲུ་བརྒྱད་ཅུ་པའི་བྱམས་ཆེན་མགོན་པོ་མཐར་ཕྱིན་ནས་རབ་གནས་མཛད་པའི་དུས་སུ་དགྲ་བཅོམ་པས་བསྐུར་བའི་ཟ་མ་ཏོག་རིང་བསྲེལ་གསུམ་དང་བཅས་པ་དང་། མེ་ཏོག་པདྨ་དཀར་པོ་གཅིག་དང་། རྒྱ་གར་ཤར་ཕྱོགས་བ་རིན་ཏྲའི་རྒྱལ་པོས། ཆོས་རྗེ་ལ་ཕུལ་བའི་དུང་གཡས་སུ་འཁྱིལ་བ་ཆུང་ངུ་གསུམ་དང་བཅས་པ། ཆོས་རྗེ་པཎ་ཆེན་ཤཱཀྱ་ཤྲཱི་དེ་ཉིད་ཀྱིས། སློབ་མའི་གཙོ་བོ་དགེ་སློང་བྱམས་པའི་དཔལ་དང་།
དགེ་སློང་ཉི་མ་བསོད་ནམས་དང་། དགེ་སློང་རྡོ་རྗེ་འཕན་དང་བཅས་པ་རྣམ་གསུམ་ལ་རྒྱས་པར་གདམས་ངག་དང་བཅས་པ་གསུངས་ཤིང་གནང་། དེའི་ཚེ་སིང་གྷ་གླིང་ནས་དགྲ་བཅོམ་པས་བསྐུར་བའི་ཟ་མ་ཏོག་དེ་ཁ་ཕྱེ་བས་རིང་བསྲེལ་གཅིག་ལ་ལྔར་འཕེལ་འདུག་གསུངས་ནས། ཟ་མ་ཏོག་དེ་བཞིན་གཤེགས་པའི་རིང་བསྲེལ་གསུམ་དང་བཅས་པ་ལོ་ཙཱ་བ་ལ་གནང་ནས། རིང་བསྲེལ་གསུམ་ཟ་མ་ཏོག་གི་ནང་དུ་གླ་རྩི་དང་ག་བུར་ལ་སོགས་པས་དྲིལ་ཏེ་ཟབ་པའི་རྟེན་འབྲེལ་བསྒྲིགས་ནས། དུང་ཆུང་གཡས་སུ་འཁྱིལ་བ་གསུམ་གྱིས་བརྒྱན་ཏེ་མཆོད་བསྟོད་གཟུངས་སྔགས་དང་བཅས་པས་ཐུགས་དམ་མང་དུ་མཛད་ནས་བྱམས་ཆེན་གྱི་ཐུགས་ཀར་བཞུགས། དེ་བཞིན་གཤེགས་པའི་རིང་བསྲེལ་གཅིག་ཆོས་རྗེ་ཉིད་ཀྱིས་ཕྱག་ཚགས་མཛད། རིང་བསྲེལ་གཅིག་ལོ་ཙཱ་བའི་སྲུང་བའི་རྟེན་གྱིས་གསུངས་ནས། དགྲ་བཅོམ་པས་བསྐུར་བའི་མེ་ཏོག་དང་རིང་བསྲེལ་ལྷན་ཅིག་སྦྲགས་ནས་དུས་དེ་ཉིད་དུ་གནང་། དེ་ནས་དགྲ་བཅོམ་པས་སྔར་བསྐུར་བའི་མེ་ཏོག་དཀར་པོ་དེ་བྱམས་ཆེན་གྱི་དབུ་ལ་བཞག
དེ་ཉིད་ཀྱི་ནང་པར་ཆུ་ཕོ་སྤྲེའུའི་ལོ་བྲེའི་ཟླ་བའི་ཚེས་བཅུ་གསུམ་ལ་རབ་གནས་ཆེན་པོ་མཛད་དོ། ། རབ་གནས་ཆེན་པོ་ཚར་བའི་རྗེས་ལ་བཤེས་གཉེན་ཆེན་པོ་མང་དུ་བསྡུས་ནས། ཐུན་མོང་དུ་ཆོས་རྗེ་འཁོར་བཅས་ཁ་ཆེར་མི་བཞུད་པའི་ཞུ་འབུལ་བྱས། ཁྱད་པར་དུ་ཡང་སུ་འཇེབས་འཇེབས་ཀྱིས་བཞུགས་པའི་ཞུ་འབུལ་མང་པོ་བྱས་ཀྱང་། ཀསྨི་ར་དོན་ཆེན་པོ་གསུངས་ནས་ཡེ་མ་གསན། ཡར་ལམ་ལ་དོན་མོ་རིར་བསྙུན་གཞི་བག་ཙམ་གཅིག་བྱུང་བས། ནན་ཏན་ཆེན་པོས་ཤོལ་བཏབ་ཀྱང་མ་བཞེད་དེ་བར་ཆད་མེད་ཅེས་གསུངས། ཡར་ལམ་ལམ་འགར་གྱི་ལམ་ནས་ལ་སྟོད་ལྷོ་ནས་གཤེགས་ཏེ། འགྲོ་དོན་མཐའ་ཡས་སྤེལ། མི་ཆེན་ནམ།
སྟོན་པ་རྐྱང་རེ་ལ་ཡང་། རིན་པོ་ཆེའི་བརྒྱད་སྟོང་པ་གནང་བ་དང་། གསེར་སྲང་རེ་རེ་གཉིས་གཉིས་སམ། སྣམ་བུ་ཁུར་དུ་ལོངས་པ་གནང་བ་ཡང་མང་དུ་ཡོང་། གུང་ཐང་གི་གླང་རིར་སླེབས་པ་ན་ཤ་མར་དང་འབྲུ་མང་བོ་ལྷག་ལྷུག་ཏུ་བྱུང་བ་རྣམས་དགོན་པ་དང་བཤེས་གཉེན་རྣམས་ལ་གནང་། གསེར་གཡུ་ལ་སོགས་པ་རྣམས་ཉིད་ཀྱིས་བསྡུས་ནས་སྟག་རི་ལོ་ཙྪ་བ་ལ་གཏད་དེ། ནོར་སྙིང་པོ་མེད་པ་ལས་སྙིང་པོ་བླང་དགོས་པས་དེ་རིང་སང་ཁྱོད་ཀྱིས་གཉེར་གྱིས་གསུངས། དར་ཆེན་གྱི་ཁ་ཚོན་སྣ་ལྟབ་བྱས་པར་སྟབས་གཅིག་གསེར་རྣམས་སིལ་མར་བླུགས་ཏེ། སྲང་བརྒྱ་དང་སུམ་ཅུ་རྩ་དྲུག་བྱུང་བ་ལ་ཨ་བ་བཏབ་ནས། ཐུམ་ལྐོགས་ལྷུང་བཟེད་གསུམ་བྱུང་བ་རྣམས་སྤུངས་ནས་ལོ་ཙཱ་བ་བོས་ལ་གཏོད་གསུང་སྐད།
ཁོ་བོས་སྤྱན་སྔར་ཕྱིན་པ་ན། སྔར་གསེར་ལ་སོགས་པ་མང་དུ་ཁྱེད་ལ་བྱིན། ཁྱེད་ཀྱིས་ཀྱང་ལྷ་ཆེན་བསྒྲུབས་པས་དོན་ཆེ་བར་བྱས། ལྐོགས་པ་འདི་ཀུན་ཡང་ཚོལ་དགོས་ན་ཡེ་མི་རྙེད་པར་འདུག་པས་གཉེར་གྱིས་གསུངས། གསེར་སོགས་ཐུག་མེད་གནང་ཟིན་པས་ཐུགས་ལ་བསམ་གྱིས་མི་ཁྱབ་པ་བཏགས་ཟིན། གསེར་འདི་ཙམ་ཞིག་ཁ་ཆེར་ཡང་མཆོད་པ་དང་སྐྱེས་ལ་སོགས་པ་འཚལ། ལམ་ཐག་རིང་པས་ཆ་རྐྱེན་མང་དུ་འཚལ་བས་ཡར་བསྣམ་པར་ཞུ། ལྐོགས་པ་ཀུན་དངོས་གྲུབ་ལགས་པས་ཞུ་ལགས་ཞེས་གསོལ་ཏེ། སྨན་སྣོད་ལ་སོགས་པར་སྦས་སོ། ། དེ་ནས་གུང་ཐང་དང་གློ་བོའི་བར་དུ་བསྐྱལ།
འབྲལ་བ་ཡིད་མི་བདེ་བའི་སྟོབས་ཀྱིས་ཡང་ཡང་མཆི་མ་འབབ་པ་བྱུང་། སང་འབྲལ་བར་འགྱུར་བའི་དོན་དུ་དོ་ནུབ་གདུང་བའི་ཤུགས་རིངས་བྱ་བའི་གསོལ་འདེབས་གཅིག་ཡིད་ལ་བརྩམས་ཏེ། ངུས་ཤིང་གསོལ་བ་བཏབ་བོ། ། གསོལ་འདེབས་ཀྱི་ཚིགས་བཅད་འདི་ཡིན་ཏེ། ལྔ་རིག་རྒྱལ་པོ་བརྟུལ་ཞུགས་འཛིན་པའི་མཆོག ། མ་བྱོན་སངས་རྒྱས་ཆགས་མེད་བརྩེ་བ་ཅན། ། བྱམས་སྒྲོལ་བདེ་ཆེན་ལྷ་ཡིས་རྗེས་བཟུང་བའི། ། ཆོས་རྗེ་ཤཱཀྱ་ཤྲཱི་ལ་ཕྱག་འཚལ་ལོ། ། བསྟན་པའི་སྒྲོན་མཆོག་མར་མེ་མཛད་དཔལ་གྱི། ། ཉི་མ་འདས་པའི་རྗེས་བྱོན་སྣང་མཛད་པ། །
བསླབ་གསུམ་དཀར་བསིལ་གསལ་བའི་འོད་ཟེར་ཅན། ། བློ་གྲོས་ཟླ་རྒྱས་བདག་གི་སྤྱི་བོར་བཞུགས། ། ཤར་ནུབ་རྒྱ་བོད་ཁ་ཆེའི་གླིང་བཞི་རྣམས། ། སྨོན་ལམ་རླུང་གིས་ལེགས་སྐྱོང་སྣང་མཛད་ནས། ། སླད་དུས་དགའ་ལྡན་མཁའ་དབྱིངས་ཞིང་འགྱུར་བ། ། དེ་ཚེ་ཞབས་རྡུལ་བསྟེན་པའི་བྲན་དགོངས་ཤིག ། གདོང་དམར་གླིང་འདིར་པཎ་ཆེན་ཉི་ཟླ་དག ། ནུབ་ནས་ཁོ་བོ་མེ་ཁྱེར་སྲིན་བུ་ཡིས། ། རབ་འབྱམས་ས་ཆེན་ཇི་ལྟར་སྣང་བགྱི་གསུངས། ། དེ་བས་དོན་གཉིས་གསོལ་བཏབ་འབྲས་བཅས་མཛོད། །
ཅེས་བྱ་བའོ། ། ནང་པར་ཐོ་རངས་ནམ་སང་སང་གི་དུས་སུ་ཉེ་གནས་པ་གཅིག་བཏང་ནས་འདི་ལྟར་སྤྱན་སྔར་ཁྱུག་གིས་ཤོག་ཅེས་གསུངས་པས། ཁ་ཤས་ནས་བཀའ་བཀྱོན་དྲག་པོ་གཅིག་འོང་ལ་ཆ་སྙམ་ནས་སྐྲག་ཅིང་སྐྲག་ཅིང་མྱུར་དུ་ཕྱིན་པས། ཁ་ཆེ་བའི་སུན་མ་རྣམས་ཕྱིར་བསྐྲད་པའི་དོན་དུ་འོ་མ་དང་ཞོ་རྫི་ཁ་ཅིག་གཏད་ནས། ད་ནང་ལ་ལ་འགྲོ་དགོས་པས་ཁྱེད་རྣམས་འོ་མ་དང་ཞོ་ལ་བསྟེན་ནས་ཚ་བ་འདི་ཀ་ལྟར་གྱིས་ཤིག ཅེས་བསྐུར་ནས་ཕྱིར་བཏང་ངོ་། མི་གཞན་ཡེ་མེད་བདག་གཟིགས་པ་དང་། ལོ་ཙཱ་བ་ཆེན་པོ་ལ་ཀཱ་ཆེན་པ་ཆེན་པོ་མང་་་་་་མཧཱ་ལོ་ཙཱ་བ་མཧཱ་ཀཱ་རྒྱ་བ་ཧུ་ལ། ཐལ་མོ་གཉིས་ཟེད་ཅིག་གསུངས། ཐལ་མོ་གཉིས་བཟེད་པ་ལ་ཉིད་ཀྱི་ཕྱག་གིས་གསེར་ཐུམ་སྐྱུར་བ་དང་ལྗིད་ཀྱིས་ནོན་ནས།
ས་ལ་ཐུག་ཚར་སོང་། ལྷ་བཟོ་བའི་རྫོངས་གྱིས་གསུངས་སོ། ། དེ་ནས་ཕྱག་འཚལ་ཏེ་འདི་ཙམ་གནང་བ་ནི་སྐུ་དྲིན་ཚད་མ་མཆིས་ཏེ་སྔར་ཐུག་མེད་གནང་ཟིན་ལགས། ད་འདི་ཙམ་གཅིག་གཅིག་ཀྱང་ཁ་ཆེར་འཁྱེར་བར་ཞུ་ཞེས་ཐེངས་གསུམ་ཞུས་ཀྱང་སྐབས་མ་ཕྱེ། ད་རུང་བཏུད་ལ་འཁྱེར་བར་ཞུ་སྙམ་པ་ལས། ཉེ་གནས་པ་ན་རེ། དངོས་གྲུབ་བྱུང་དུས་སུ་བླངས་ན་དགའ་འོ། ། ཐུགས་ལོག་ན་ཁ་ཆེ་བའི་ནན་ཏུར་ཅན་ལ་བྱིན་ན་གྱོང་ཆེ་བར་འོང་ཟེར། དེ་བདེན་སྙམ་ནས་དེ་མ་ཐག་ཏུ་ཞུས་ཏེ་མཆན་དུ་བཅུག་པ་དང་། བསོད་ནམས་འདི་ཡིས་ཐམས་ཅད་གཟིགས་པ་ཉིད། །
ཞེས་པའི་བསྔོ་བ་དེ་མཛད་ནས་ད་སོང་སོང་གསུངས། དེ་ནས་ཆོས་སྐྱོང་ལ་གཏང་རག་མཚོན་པ་གཅིག་ཕུལ་ནས། ལ་ལས་ཅི་ནུས་ཀྱིས་ཆོས་རྗེའི་དོ་ལི་བཏེག་ཅིང་གསོལ་བ་བཏབ། པུ་ཧྲངས་ཀྱི་བར་དུ་སྐྱེལ་བར་ཞུས་ཀྱང་མ་གནང་། དབུ་ཞྭ་དང་། ཆགས་དང་རྒྱ་གར་གྱི་བརྒྱད་སྟོང་པ་རྣམས་གནང་། ཁྲོ་ཕུའི་འདྲ་འབག་ལ་གསོལ་བ་འདེབས་པའི་ཐབས་དེ་གནང་། དེ་ནས་བསྐོར་ཕྱག་མང་དུ་བྱས་ནས་མཆི་མས་བརྣངས་བཞིན་དུ་ཚུར་ལོག་གོ ། ཅུང་ཟད་ཅིག་ན་ཡར་ཤོག་དང་གསུངས་ནས་ལྷ་བཟོ་བ་ལ་ཡོན་ཇི་ཙམ་དགོས་གསུངས། འགུར་མོའི་ཡོན་བདག་སྐྱེ་ག་བྱ་བ་དང་།
བལ་ཡུལ་གྱི་གནས་པོའི་སྐྱ་བ་གཉིས་ཀྱིས་མཚམས་བཟུང་སྟེ། སྐུ་རང་གི་མཁན་པོ་ལ་སྲང་བདུན་བརྒྱ་དང་། གསེར་བཟོ་མཁན་ལ་ཉིས་བརྒྱ་དང་། རྒྱན་མཁན་ལ་སྲང་སུམ་ཅུ་ཐམ་པ་འཚལ། དྲིལ་བས་དགུ་བརྒྱ་སུམ་ཅུ་འཚལ་བ་ལ། སུམ་ཆ་གསེར་དངུལ་ངོ་བོ། སུམ་ཆ་སྐམ་དང་སིལ། སུམ་ཆ་རྟ་དང་དར་ཟབ་ཏུ་འཚལ་ཞེས་ཞུས། ཕྱིའི་རྒྱ་མཚོ་ནས་ནོར་བུ་ལོན་ན་བརྫངས་ཚར་རམ་གཞན་དུ་དཀའ་བར་འདུག་གསུངས། དེ་ནས་སྐུ་བསྒྲུབས་པའི་འབྲས་བུ་ཇི་ལྟ་བུ་ཞིག་དོན་དུ་གཉེར་གསུང་བ་ལ།
སྔར་ཉིད་དུ་སྨོན་ལམ་རིན་པོ་ཆེའི་ལྗོན་ཤིང་བྱ་བ་བརྩམས་ཡོད་པས་དེ་ལན་གཅིག་ཁ་ཏོན་བྱས། དེ་ཡི་དོན་ཆེ་ལོང་ཞིག་སྙན་དུ་ཞུས་པས། སྤྱན་ཆབ་མང་དུ་བྱོན། ལྷ་རི་རབ་ཙམ་བཞེངས་ཀྱང་སྨོན་ལམ་དེས་མ་ཟིན་ན་དོན་ཆུང་བ་ལ། སྨོན་ལམ་དེས་འབད་པ་ཐམས་ཅད་དོན་ཅན་དུ་བཏང་འདུག་གསུངས་ནས་མཉེས། ཁྱོད་རང་གིས་རྒྱུན་དུ་ལག་ལེན་གྱིས། གཞན་དག་ལ་ཡང་སྟོན་ཞིག རྫོངས་ལ་ངས་ཀྱང་གསོལ་བ་གདབ། ཆོས་དང་མི་མཐུན་པའི་རྙེད་པ་ཡེ་མ་བཙལ་ཞིག་མྱུར་དུ་རྫོངས་དེ་འོང་གསུངས། ཡང་ཡང་བསྐོར་ཞིང་ཕྱག་བཙལ་ནས་ཞབས་སྤྱི་བོར་བླངས་ནས་འོངས།
མར་ལམ་ནུབ་རེ་རེ་ཞིང་རྨི་ལམ་དུ་མཇལ་བ་རྨིས། རྨིས་པ་རེའི་རྗེས་སུ་མཆི་མ་བྱུང་ཞིང་གདུང་པོའི་ཤུགས་རིངས་ཀྱིས་གསོལ་འདེབས་རེ་བྱས་སོ། ། དེ་ནས་ཆུ་མོ་བྱི་བའི་ལོ་ལ་པུ་ཧྲངས་སུ་བཞུགས་ནས་ཆོས་ཀྱི་རྒྱལ་པོ་སྟག་ཆའི་བླ་མ་མཛད། དེ་ནས་རིམ་གྱིས་ཁ་ཆེ་གྲིབ་བརྟན་དུ་གཤེགས་ཏེ། ཡ་ང་བའི་ལམ་གཉིས་སུ་ཇག་པ་བྱུང་ཡང་། ངས་ནི་སྔར་ཉིད་དུ་དགྲ་སྤངས་པ་ཡིན་གསུངས་ཏེ། གསེར་མེད་པས་སྐུ་ལ་གནོད་པ་མ་བྱུང་། གློ་བོ་དང་། དོལ་པོ་དང་། པུ་ཧྲངས་ལ་སོགས་པར་ཀ་ཅ་བྱུང་ཚད་ཐད་སོ་ཐད་སོར་བཀྱེ་བས་འོ་མི་བརྒྱལ་ཞིང་འགྲོ་དོན་འཕེལ་བར་གྱུར་སྐད་དོ། །
ཆོས་རྗེ་འཁོར་བཅས་གུང་ཐང་ནས་གློ་བོར་གཤེགས་པའི་ལམ་འབལ་ཏ་ལ་ཞེས་པའི་བར་དུ་བསྐྱལ་ནས། ལོ་ཙཱ་བས་གུང་ཐང་གླང་རི་དང་སྐྱིད་གྲོང་འཕགས་པའི་སྤྱན་སྔར་སླར་ལོག་སྟེ། ཆོས་རྗེ་དང་བྲལ་ཞིང་ཡིད་མི་དགའ་བས། ཡིད་སྐྱོ་བའི་ཚིགས་སུ་བཅད་པ་ལ་སོགས་པ་མང་དུ་བྱས། ཁྱད་པར་དུ་དམ་བཅའ་བཞི་ཁས་བླངས་ཏེ་དགག་པའི་དམ་བཅའ་གཉིས། སྒྲུབ་པའི་དམ་བཅའ་གཉིས་ཏེ་བཞི་ནི། ཆོས་མིན་ནོར་མི་འཛིན་པ་དང་། དེས་འདུལ་འགྱུར་མ་རྟོགས་པའི་སྐྱོན་མི་སྨྲ་བ་དང་། ཞག་རེ་ལ་ཆོས་སྤྱོད་བཅུ་མ་ཆག་པར་བྱེད་པ་དང་། སེམས་ཅན་སྤྱོད་ཡུལ་དུ་གྱུར་ཚད་ལ་སྨོན་ལམ་སྦྱོང་བའོ། །
མཐིང་ཤོག་ལ་གསེར་གྱིས་བྲིས་ནས་འདི་སྐད་ཅེས་བྱ་སྟེ། གང་ཞིག་ཉིད་ཀྱི་ཐུགས་དམ་མཐར་ཕྱིན་ནས། ། བརྩེ་བས་རྗེས་ཆགས་འགྲོ་བ་སྒྲོལ་བརྩོན་པ། ། ཐུབ་དབང་ལ་བཏུད་ཁྱོད་མཐུས་ཚེ་འདིར་བདག ། གྲོལ་བ་རང་དབང་ལྷུན་གྱིས་གྲུབ་པར་མཛོད། ། ཇི་ལྟར་སྔོན་གྱི་བརྩེ་ཆེན་སྐྱོབ་རྣམས་ཀྱིས། ། འགྲོ་བའི་དོན་དུ་བཀུར་དཀའི་ཁུར་བཞེས་ནས། གཞན་དོན་རྒྱ་མཚོའི་ཕ་རོལ་ཕྱིན་གྱུར་པ། ། དེ་ལྟར་བདག་ཀྱང་འགྲོ་བ་བསྒྲལ་ཕྱིར་འབད། ། དབང་གྱུར་འཕགས་མཆོག་དེ་རིང་དགོངས་སུ་གསོལ། །
བདག་མིང་དགེ་སློང་བྱམས་དཔལ་ཞེས་བགྱི་བ། ། མཁའ་ཁྱབ་སྡུག་པའི་གཉེན་ཚོགས་རྗེས་བསྐྱབ་ཕྱིར། ཆོས་བཞིའི་ཡི་དམ་བཅའ་བ་བརྟན་པོར་ནོད། ། དུས་འདི་ནས་བཟུང་ཇི་སྲིད་སྲོག་འགགས་པར། ། བདག་ནི་རྙེད་དང་བདེ་ལ་མ་ཆགས་པར། ། འཛིན་མེད་ཆོས་མིན་ནོར་མི་འཛིན་པ་དང་། ། སྐྱོན་འགོག་དེས་འདུལ་གྱུར་མ་གཏོགས་པའི་སྐྱོན་མི་སྨྲ་བས་ལེགས་སྤྱོད་ཞག་རེ་ལ་ཆོས་སྤྱོད་བཅུ་མ་ཆག་པར་བྱེད་པ་སྨོན་ལམ་སྦྱོང་། སེམས་ཅན་སྤྱོད་ཡུལ་དུ་གྱུར་ཚད་ལ། དགག་པའི་དམ་བཅའ་གཉིས། སྒྲུབ་པའི་དམ་བཅའ་གཉིས་ཏེ་བཞིའོ། །
དངོས་སམ་འཛིན་མེད་ཀྱི་དམ་བཅའ་ནི། འདི་དག་ཉིད་ཀྱི་སྤྱན་སྔར་དབྱར་ལེན་ཏོ། ། ཚེ་འདིའི་གཉེན་རྣམས་ཕ་རོལ་རྗེས་མི་འབྲང་། ། ཕུན་ཚོགས་དགེ་བའི་ནོར་ནི་འཕྲོག་པར་བྱེད། ། དཔག་མེད་སྡིག་སྡུག་རྩ་བར་འགྱུརའོང་ཞེས། ། ཆོས་མིན་ནོར་ནི་ཆུང་ཡང་མི་འཛིན་ཏོ། ། གཉིས་པ་སྐྱོན་འགོག་གི་དམ་བཅའ་ནི།་་་་་ མི་སྲུན་དག་ནི་སྦྲུལ་གདུག་ལྕེ་འདྲ་སྟེ། ། བདག་དོན་མི་འགྱུར་གཞན་གྱི་དཔལ་འཇོམས་བྱེད། ། དེས་འདུལ་འགྱུར་བའི་ལས་ཅན་མ་གཏོགས་པར། །
ནམ་ཡང་ཕ་རོལ་སྐྱོན་ནི་མི་སྨྲའོ། གསུམ་པ་ལེགས་སྤྱོད་ཀྱི་དམ་བཅའ་ནི།་་་་་། དོན་མེད་ལེ་ལོས་བརྟག་པར་དུས་འདའ་བས། ། བདེ་ལེགས་རྒྱ་མཚོ་གངས་ཆེན་བསྒྱུར་འགྱུར་བ། ། དགེ་ཚོགས་ཅི་མིན་དེ་བས་ཉིན་མཚན་དུ། ། རྣམ་བཅུ་ལེགས་སྤྱོད་མ་ཚང་མེད་སྤྱད་བགྱི། བཞི་པ་སྨོན་ལམ་ལ་སྦྱོར་བའི་དམ་བཅའ།་་་་་། ལུས་ཅན་གདུང་བས་གདུངས་ལ་བདག་གདུང་ཞིང་། མ་ལུས་རྩོམ་པའང་དེ་དག་དོན་སླད་ཕྱིར། ། སྐྱེ་བོ་བདག་གི་སྤྱོད་ཡུལ་གྱུར་རྣམས་ལ། །
བརྩེར་བཅས་སྨོན་ལམ་ལྕགས་ཀྱུས་དམ་པོར་ཟུང་། དམ་བཅའ་དང་པོ་འཛིན་མེད་པ།་་་་་། ཡོངས་སུ་བཟུང་བའི་གཞི་ཉིད་དང་། དམ་བཅའ་གཉིས་པ་སྐྱོན་འགོག་་་་་། བསྔགས་མིན་གྲགས་པ་དགག་ཕྱིར་དང་། དམ་བཅའ་གསུམ་པ་ལེགས་སྤྱོད།་་་་་། དཀར་པོའི་ལམ་ནི་སྤྱོད་བྱེད་ཅིང་། ། གདུལ་བྱ་རྗེས་བཟུང་ཕྱིར་བཞི་འོ། ……དམ་བཅའ་བཞི་པ་སྨོན་ལམ་སྤྱོད་པ་དང་བཞིའོ། ། དེ་ལྟར་བདག་གིས་ཀུན་ཏུ་སྤྱོད་པ་གདོན་མི་ཟ་བ་འདི་ནི་ལེགས་པར་སྤྱད་པ་…ཆོས་མིན་ནོར་མི་འཛིན་པ་དང་པོ་ཉེ་བར་གཟུང་མེད་པ་ཉིད་དང་།
དེས་འདུལ་འགྱུར་མ་གཏོགས་པའི་སྐྱོན་མི་སྨྲ་བ་གཉིས་པ་་་་་་ལེགས་པར་སྤྱད་པས་ཁ་ན་མ་ཐོ་བ་མེད་པ་ཉིད་དང་། ཞག་རེ་ལ་ཆོས་སྤྱོད་བཅུ་མ་ཆག་པར་བྱེད་པ་གསུམ་པ།་་་་་ ལེགས་པར་སྤྱད་པ་ཤིན་ཏུ་ལེགས་པར་སྤྱོད་པ་ཉིད་དང་། སེམས་ཅན་སྤྱོད་ཡུལ་དུ་གྱུར་ཚད་ལ་སྨོན་ལམ་འདེབས་བ་བཞི་པ།་་་་་ ལེགས་པར་སྤྱད་པ་ཕ་རོལ་རྗེས་སུ་འཛིན་པ། ཉིད་ཀྱིས་བདག་གི་ཡི་དམ། དམ་པའི་ཆོས་དཀར་པོ་ཉེ་བར་སྤྱད་པ་སྤྱོད་པ་ནི། བཞི་པོ་འདི་དག་ལེགས་སོ། ། ཇི་སྟེ་བདག་གི་ཡི་དམ་འདི་ལ་མི་གནས་ཤིང་དྲལ་བར་བྱེད་པ་ལྟ་ན། དེ་ནི་དེ་ཉིད་ཀྱིས་ཆེས་བདག་ལ་ཅོ་འདྲི་ཞིང་མཐོ་འཚམ་པ་ཡིན་པ་ཉིད་དང་།
ལྷ་དང་བཅས་པའི་དཔལ་དང་འཇིག་རྟེན་མཐའ་དག་སྤོང་ཞིང་སུན་འབྱིན་པ་ཡིན་པས། ནམ་འདི་ལས་འགལ་བར་བྱེད་པ་དེ་ཉིད་ན་བདག་གི་མགོ་བོ་ཨརྫ་ཀའི་དོག་པ་ལྟར་ཚལ་པ་བདུན་དུ་འགས་ཤིག ལོ་ཟླ་ཞག་དང་སྐར་ཚེས་དུས་གང་ཚེ། ། གནུབས་སྟོན་ལོ་ཙཱས་སྐྱིད་གྲོང་འཕགས་པའི་དྲུང་། ། རྒྱལ་སྲས་འཕྲིན་ལས་ཡི་དམ་བཞི་མནོས་ཀྱིས། འཕགས་རྣམས་སྒྲུབ་པའི་མཆོད་པས་མཉེས་པར་མཛོད། ། འདི་བཀོད་ད་ནི་བདག་གིས་རྣམ་ཀུན་ཏུ། ། ས་འདི་མེ་ལྕེའི་ཕུང་པོར་འབར་གྱུར་ཏམ། ། གནམ་ལས་ལྕགས་མདའི་ཆར་པ་བབས་གྱུར་ཡང་། ། ཁས་བླངས་བཅས་པའི་ཁུར་ཆེན་དོར་མི་བྱ། །
དགེ་འདིས་མྱུར་དུ་ནམ་མཁའ་མཉམ་པའི་མ། ། ལེགས་པར་སྤྱད་པ་བདུད་རྩིའི་ཆར་རྒྱུན་གྱིས། ། ཆགས་སོགས་སྙིང་ལ་མྱ་ངན་མེ་འབར་བའི། ། གདུང་བ་རབ་ཞི་བསིལ་བ་ཐོབ་པར་ཤོག ། བདག་ཀྱང་དང་ཤུགས་བསོད་ནམས་རྒྱ་ཆེན་འདིས། ། འདི་ནས་ཤི་འཕོས་དགའ་ལྡན་སྐྱེ་བ་དང་། ། བྱམས་ཆེན་བསྟན་ལ་བྱ་བ་བྱས་ནས་ནི། ། བླ་མེད་རྫོགས་པའི་སངས་རྒྱས་མྱུར་ཐོབ་ཤོག ། ཞེས་བྱ་བ་བྲིས་ཏེ་ལུས་ཀྱི་སྒོ་ནས་བསྐོར་བ་བརྒྱ་རྩ་བརྒྱད་དང་། ཡན་ལག་སྨད་ལྔས་གཏུགས་པའི་ཕྱག་རྒྱ་རྩ་བརྒྱད་བཙལ།
ངག་གི་སྒོ་ནས་རྗེ་བཙུན་བྱམས་པས་དམ་བཅས་པའི་གཟུངས་བརྒྱ་རྩ་བརྒྱད་བཏོན། ཡིད་ཀྱི་སྒོ་ནས་མ་སྐྱེད་བྱེད་དང་། མ་སྐུལ་བྱེད་ཀྱིས་གཙོ་བྱས་པའི་སེམས་ཅན་ནམ་མཁས་ཁྱབ་ཚད་ལ་ཞེ་ཐག་པ་ནས་བྱང་ཆུབ་ཀྱི་སེམས་ཀྱིས་ཀུན་ནས་བླངས་ཏེ་དམ་བཅས་སོ། ། སྤྱིར་ན་ལོ་ཙཱ་བས་རང་ལོ་སུམ་ཅུ་རྩ་དགུ་ལོན་པའི་ཚེ་སློབ་དཔོན་ཕ་ཇོ་དགུང་ལོ་ལྔ་བཅུ་རྩ་བཞི་ལ་སྐུ་གཤེགས། རང་ལོ་བཞི་བཅུ་རྩ་བཞི་ལོན་པ་ན་མ་གཅིག་གསལ་བྱེད་དྲུག་ཅུ་རྩ་བརྒྱད་ལ་འདས། སྒུ་གཤེགས་པ་སྣར་གྱི་གླས་མོ་ཆེར་གཤེགས་ཏེ་འཆི་ཀའི་མན་ངག་ཀྱང་ཐེབས། དག་སྣང་མང་པོ་ཤར་པུར་སྦྱངས་པས་མ་ཅིག་རང་གི་བུ་མོ་བཙུན་མ་དད་པ་དཔལ་གྱི་ཇོ་བོ་ཐུགས་རྗེ་ཆེན་པོའི་སྐུ་ཁར་ས་པཱ་ཎི་ཕྱག་མཚན་ཡོངས་རྫོགས་དང་བཅས་པ་གྲ་མ་ཙམ་ལ་མ་ཚང་བ་མེད་པ་གཅིག་རྙེད་ནས་མ་ཅིག་གི་ནང་རྟེན་ཀྱི་སྐུ་ཚབ་ཏུ་བཞུགས་སོ། ། ཆོས་རྗེ་ཁ་ཆེར་གཤེགས་ནས། ཆོས་རྗེས་གནང་བའི་གསེར་རྣམས་ཀྱང་ལྷ་བཟོ་བ་ལ་བརྫངས། དབུས་ཀྱི་འབྲི་ཁུང་གི་བར་དུ་ཕྱིན།
འབྲི་ཁྲུང་གི་ལན་གཉིས་པ་ལ་སྔོན་མཚམས་བཅད་པའི་ལྷག་མ་གཅིག་ལུས་པ་དེ་གསལ་བར་འདོད་ནས། རྗེ་རིན་པོ་ཆེ་ལ་འུར་འདེད་ཀྱི་མན་ངག་ཞུས། རིན་པོ་ཆེ་ཉིད་ཀྱི་གཟིམས་ཁང་གསེར་ཁང་དུ་ཁྲིད་ནས་སྙིང་རྗེ་ཆེན་པོའི་ཁྲིད་རྒྱས་པ་བློ་ཐག་ཆོད་པ་གཅིག་མཛད། གཞན་ཡང་ཟབ་ཆོས་དུ་མ་གནང་། ལྷ་བཟོའི་རྫོངས་ལ་གསེར་དངུལ་དང་། དར་ཟབ་གོས་ཆེན་རྟ་བཟང་དུ་མ་གནང་། གསེར་འབུམ་བཀྲ་ཤིས་སྒོ་འབྱེད་ཅེས་བྱ་བ་གནང་། དེ་རྣམས་ཀྱི་སྟེང་དུ་གཞན་དང་གཞན་གྱིས་ཕུལ་བ་དང་། དྲང་སྲོང་སྲིན་པོ་རི་པའི་གསེར་ངོ་བསྲང་བདུན་ལ་སོགས་པས་ཁ་བསྐངས་ཏེ། འགུར་མོར་ལྷ་བཟོ་གསེར་བཟོ་མ་ལུས་པའི་རྫོངས་ལྷག་དང་བཅས་པ་ཚར་བར་བྱས་སོ། །
གནས་པོ་ལ་སོགས་པ་རྫོངས་པའི་བར་མཚམས་པ་ལའང་གཏང་རག་ཆེ་བ་བྱས། དེ་ནས་སྔོན་གྱི་མཚམས་ལྷག་ལུས་པ་རྟོགས་པ་ཆེར་འཕེལ་ནས་རྣམ་འགྱུར་མངོན་པར་བྱུང་བ་དེ་གསོས་བཏབ་བོ། ། དབེན་པ་དང་མི་དབེན་པ་ཅི་རིགས་སུ་བསྟེན་ནས། ལོ་བརྒྱད་ཀྱི་བར་དུ་གདོན་མཚམས་དང་ཆོས་མཚམས་སྟབས་གཅིག་ཏུ་བྱས། རང་ལོ་ལྔ་བཅུ་རྩ་དྲུག་ལོན་པའི་ཚེ། མེ་མོ་གླང་གི་ལོ་ལ་རིན་པོ་ཆེ་ཀུན་ལྡན་སྐུ་གཤེགས་ཏེ། ས་ཕོ་འབྲུག་ལོ་པ་བདུན་ཅུ་ཐམ་པ་ལ་སྐུ་འདས་སོ། ། མེ་མོ་གླང་གི་ལོའི་སྒྲོག་གི་ཟླ་བའི་ཉ་ལ་ཟླ་བ་གཟས་བཟུང་བའི་དུས་སུ། རིན་པོ་ཆེ་སྐུ་གཤེགས་པའི་འོག་ཏུ་མཛལ་ཕུའི་གཟིམས་ཁང་སྟེང་ནས་སེར་བ་བཟློག་པའི་ལྟས་བསྟན། འབར་མཆོད་ལ་བསྟེན་ནས་ལྕམ་གྱིས་ཉམས་དགའི་ཕོ་བྲང་བསྟན་པ་བྱུང་།
རྗེ་འདས་པས་སྐྱོ་ཞིང་མྱ་ངན་གྱིས་བསྐུལ་བ་དང་། མཚམས་ཀྱི་ཚོད་འཛིན་མཛད་པའི་སློབ་དཔོན་གྲུ་གཏུམ་ཆེན་ཕྱག་ན་རྡོ་རྗེ་གཉིས་པར་གྲགས་པ་དེ་ཉིད་ཀྱི་བརྟགས་པའི་འཇིགས་ཆེན་པོས་ཀྱང་ཉེན་པའི་དབང་གིས་དུས་སྔ་མ་ལ་ཅི་བྱ་ཆ་མེད་གྱ་གྱུར་གནས་པ་ལས་དུས་གཉིས་པར་དམ་པ་རྣམས་ཀྱི་སྐུ་དྲིན་གྱིས་དུ་ཁ་ལམ་ཁྱེར་གྱི་གདམས་པ་རྙེད་དེ། བདག་ཉིད་རབ་ཏུ་ཞི་བ་སྤྱད་པ་དང་བྲལ་བས། ཞེས་བྱ་བ་ལ་སོགས་པས་གདོན་བགེགས་དགྲར་བལྟས་པ་ལ་བཟོད་གསོལ་བྱས། དེང་ནས་ལས་ཀུན་སེམས་གསུམ་སྔོན་འགྲོ་ཞིང་། དངོས་གཞི་སྐུ་གསུམ་རང་བཞིན་བསྐྱེད་རྫོགས་བརྒྱན། ། རྗེས་སྤྱོད་རྒྱས་འདེབས་བསྔོ་དང་བདེན་སྟོབས་བཅས། ། ནམ་ཡང་བསམ་སྦྱོར་བརྟན་པོ་མི་བཏང་ངོ་། ། ཞེས་དམ་བཅའ་བ་བྱས། དེ་ནས་རིང་པོ་མ་ལོན་པར་རྫོང་ཕུ་དགེ་ལྡན་གྱི་བྲག་ཕུག་ཏུ་སྐུ་གསུམ་ཞལ་བསྒྱུར་གྱི་མན་ངག་ཤར་ནས།
རང་དོན་དུ་གདོན་བགེགས་ཡི་དམ་དུ་སྒྲུབ་པའི་ཡན་ལག་བདུན་པ་བརྩམས། གཞན་དོན་དུ་གདོན་བགེགས་ལྷར་སྒྲུབ་པའི་གཞེན་བསྐུལ་བཀོད། ས་མོ་ཡོས་བུའི་ལོ་བཞི་བཅུ་རྩ་བརྒྱད་ལོན་པའི་དུས་སུ། ཁྲོ་ཕུ་གཉན་དཀར་གྱི་བྲག་སེང་གེ་རྫོང་ན་ཡོངས་པ་ལ། གངས་ཀྱི་ལོ་ལ་མང་ཕོད་སྐྱོན་ཞེས་བྱ་བའི་བལྟས་ཤར་བ་ལ། རྡོ་རྗེ་བདུད་འདུལ་བྱ་བའི་ནུ་བོ་གཅིག་གིས། བླ་མའི་སྐེག་ཚབ་ཏུ་སྨོན་ལམ་བཏབ་ནས་དེའི་སང་ཕོད་ནམ་མཐོངས་ཀྱི་ཟླ་བའི་ཉི་ཤུ་དགུ་ལ་སྐུ་འདས་སོ། ། དེ་ནས་གཅུང་པོ་འདས་པའི་རྣམ་འགྱུར་གྱིས་སྔར་དང་མི་འདྲ་བའི་སྐྱོ་བ་དྲག་པོ་སྐྱེས་ཏེ། ད་ནི་ཆོས་གལ་ཆེ་ཆེ་གཞན་ནས་རྙེད་པ་ཞུ་བ་ཞུས་བྱུང་ཡང་ཕར་བསྐོར་བས་རང་ཐག་ངས་བསྐོར་ལྟ་བུར་འགྲོ། གཞི་བཟུང་ནས་གཞན་ལ་འཆད་པ་དང་།
རང་ཉིད་དེ་ཡི་དོན་སྒོམ་པ་ཆབས་གཅིག་ཏུ་བྱ་དགོས་སྙམ་སྟེ། བུང་བ་གང་ནས་གང་དུའང་རྣམ་བསྐོར་ནས། ། རྩི་ལྡན་མེ་ཏོག་དྲུང་དུ་རང་འོང་གི ། རྩ་བ་དོར་ནས་ང་ཡི་རྩ་ལོང་ཞེས། ། འདབ་མཛེས་སྦྲང་བུ་བཙལ་ཕྱིར་ག་ལ་རྒྱུག ། བརྒྱ་ཕྱེད་ལོ་ལོན་ཕུང་པོ་ཡོངས་སྨིན་པའི། ། མི་སྡུག་བལྟས་ངན་མང་མངོན་འགྱུར་བཞིན་ཡང་། ། ད་དུང་བྱིས་ལོ་ཐ་མལ་གཞན་དེ་བཞིན། ། ཚེ་འདི་དོན་གཉེར་ཁོ་བོ་འཁྲུལ་བར་ཟད། ། རང་བས་རྒན་གཞོན་མཉམ་པའི་སྟོབས་ལྡན་ཚོགས། །
གྲངས་མེད་སྐྱེ་བོ་དུས་ལས་འདས་གྱུར་ཅིང་། ། བདག་ཀྱང་ཡང་ཡང་འཆི་བདག་ཁ་གདེངས་སུ། ། འགྲོ་བར་ཆས་ལ་ཅུང་ཞིག་ངལ་གསོ་བས། ། རང་གི་ཁུ་མེས་ཕ་མ་སྤུན་སོགས་འདིར། ། མི་ལྡོག་གཤེགས་ཚེ་བདག་ཉིད་མདུན་གནས་ཡོད། ། དེ་དག་རྣམ་འགྱུར་མཐོང་ཡང་མི་སྐྱོ་བ། ། རྨོངས་ཆེན་བདག་སྙིང་རྡོ་རྗེ་གྱུར་ཏམ་ཅི། ། ཞེ་སྨྲས་སོ། ། དེ་ནས་མཚམས་ཀྱི་རྣམ་རྟོག་ཁྲོལ་ནས། ། སློབ་དཔོན་གཏུམ་ཆེན་ལ། །
དགའ་ཆེན་རང་རྡོལ་གྱི་བསྟོད་པ་བརྩམས། གཏང་རག་ཏུ་ཁམས་ནས་ཕུལ་བའི་གསེར་འབུམ་དང་། གཡུ་ཆེ་འབྲུག་དམར་འཁྱིལ་པ་ཕུལ། དབེན་དགོན་དང་གཞིས་དགོན་གཉིས་ཕུལ། དགའ་སྟོན་རྒྱ་ཆེར་བྱས་སོ། ། རང་ལོ་བཞི་བཅུ་རྩ་དགུ་ནས་ལྔ་བཅུ་རྩ་བརྒྱད་ཀྱི་བར་ལོ་བཅུ་ཐམ་པར་ཕར་ཕྱིན་གསར་མ་དང་། ཚད་མ་མདོར་བསྡུས་དང་སྤྱོད་ཕྱོགས་ལ་སོགས་པ་འཆད་པའི་གྲྭ་ས་བསྐྱངས། ལྷོ་བྲག་ཏམ་ཤུལ་གྱི་རི་མེར་བྱ་བར། གྲྭ་པ་ཕན་ཚུན་རྩོད་པའི་རྣམ་འགྱུར་བག་རེ་བྱུང་བས་ཡིད་སྐྱོ་སྟེ་འཕགས་མ་སྒྲོལ་མ་ལ་སྨྲེ་སྔགས་གསོལ་བ་ལྷ་མོ་དགུ་པ་ཞེས་བྱ་བ་བརྩམས་ཏེ།། ༈ །།ན་མོ་བཛྲ་ཏཱ་ར་ཡ།
སྐྱབས་གཅིག་འཇིགས་ཀུན་སྒྲོལ་མཛད་ལྷ་མོ་ལ། ། ཤིག་རང་ཁྲི་ཤིང་བྱིའུ་རི་བོང་དང་། ། རུས་སྦལ་རུ་ལེགས་སྦྲང་བུ་ར་སྐྱེས་སྐར། ། སྨྲེ་སྔགས་དད་གུས་མཆོད་སྙིང་དཀྱིལ་གསོལ་བ་འདེབས། ། ཁྲོ་ལོ་ཤིག་རང་བྲག་རིའི་སེར་ཀར་ཚུད། ། རིམས་ནད་རོ་མྱགས་འདམ་གྱིས་ཕྱོགས་ཀུན་བསྐོར། ། གཞོན་དར་གཡོག་འཁོར་གཤིན་རྗེའི་ཞགས་པས་དྲངས། ། ཀྱེ་མ་གནས་སྐབས་འདི་འདྲ་ལྷ་མོས་གཟིགས། ། ཁྲོ་ལོ་ཁྲི་ཤིང་མེ་ཏོག་རླུང་གིས་བདས། ། རང་ཡུལ་ལྗོན་ཤིང་རྩེར་ཡང་ཡོང་མ་ཆགས། །
བྱེས་ཁྲོད་ཤུལ་རིངས་མྱ་ངན་ཐང་ལ་འཁྱམས། ། ཀྱེ་མ་གནས་སྐབས་འདི་འདྲ་ལྷ་མོས་གཟིགས། ། ཁྲོ་ལོ་ལྕང་ཁའི་བྱེ་ཆུང་རྒྱགས་ཆད་འཕུར། ། རང་གནས་བྱེ་ཚང་འདྲ་ན་ཅི་ཡང་མེད། ། བྱེས་ཡུལ་པོ་ལ་རྙེད་པ་ལྷམ་ལ་ཟད། ། ཀྱེ་མ་གནས་སྐབས་འདི་འདྲ་ལྷ་མོས་གཟིགས། ། ཁྲོ་ལོ་རི་བོང་མི་ཡུལ་གྲོང་ཁྱེར་འཐུམས། ། འདུ་འཛིའི་ཁྱི་དང་བྱིས་པ་བརྒྱ་ཡིས་བཙེས། ། ཡུད་ཙམ་རང་ལ་རང་དབང་གཏོལ་ཡང་མེད། ། ཀྱེ་མ་གནས་སྐབས་འདི་འདྲ་ལྷ་མོས་གཟིགས། །
ཁྲོ་ལོ་རུས་སྦལ་རང་ལས་བརླབས་ཀྱིས་འཕངས། ། ཉང་ཤབ་བདེ་སྐྱིད་རྒྱ་མཚོའི་རླན་དང་བྲལ། ། དགྲ་བགེགས་བྱ་གཅན་ཅི་དགའ་གླགས་སྐབས་ཚོལ། ། ཀྱེ་མ་གནས་སྐབས་འདི་འདྲ་ལྷ་མོས་གཟིགས། ། ཁྲོ་ལོ་སྡིག་པའི་མ་མོ་ཕྲུག་གུ་འབྲངས། ། ཟས་ནོར་གཏམ་སོགས་མ་ཤ་བུ་ཡིས་ཟོས། ། མི་རྒན་ལྐོགས་པ་མི་ཡུལ་བརྩིགས་གསེབ་སྐབས། ། ཀྱེ་མ་གནས་སྐབས་འདི་འདྲ་ལྷ་མོས་གཟིགས། ། ཁྲོ་ལོ་གཡུ་སྦྲང་ཟ་ཟི་ཤ་རིང་ཆགས། ། རྩི་བཅུད་འདབ་མཛེས་མེ་ཏོག་ཏིང་འཛིན་སྤངས།
རྙེད་གྲགས་རུལ་སུམས་དྲི་ཡིས་རྣམ་པར་མྱོས། ། ཀྱེ་མ་གནས་སྐབས་འདི་འདྲ་ལྷ་མོས་གཟིགས། ། ཁྲོ་ལོ་རྭ་སྐྱེས་ཤིང་རྟ་བྱེ་རྫབ་བྱིང་། ། སྣ་ཚོགས་བྱ་དཀའི་ཁུར་གྱིས་ལུས་རབ་དུབ། ། ཁལ་ཁྱེར་གྲོགས་མེད་མཐུ་ཆུང་གཅིག་པུར་ལུས། ། ཀྱེ་མ་གནས་སྐབས་འདི་འདྲ་ལྷ་མོས་གཟིགས། ། ཁྲོ་ལོ་ཐོ་རངས་སྐར་ཆེན་ཤར་སར་ནུབ། ། རྒ་ཤི་གཟི་ཆེན་ཉི་མའི་འོད་ཀྱིས་གཏུགས། ། བུ་སློབ་སྐར་ཕྲན་འདྲ་རྣམས་སྔོན་དུ་ཤི། ། ཀྱེ་མ་གནས་སྐབས་འདི་འདྲ་ལྷ་མོས་གཟིགས། །
ཀྱི་ཧུད་ཀྱི་ཧུད་རང་ཡུལ་བདེ་རྩོད་མེ་དཔུང་འབར། ། འགྲོ་ཡུལ་གྲྭ་རྩོད་གཞོང་སྟོང་ཁྱི་འཁྲུག་བྱེད། ། ཆོས་མིན་ཆོས་ལྟར་སྣང་བའི་གྲྭ་ས་བསྐྱངས། ། དེ་སྐྱོན་དཔེ་དགུ་དོན་དགུ་འདི་ལ་གཟིགས། ། ཞེས་བྱ་བ་བཀོད་དོ། ། དེ་ནས་སྐྱོ་བ་དྲག་པོ་སྐྱེས་ཤིང་རང་གི་ཡུལ་ཕྱོགས་སུ་ཡང་མི་འགྲོ་བར། ལྷོ་བྲག་ཁོ་མཐིང་དང་། མཁར་ཆུ་དགོན་པ་ལྟར་འགྲོ་སྙམ་ནས་ཆོས་པ་ལས། ལྟས་མི་བཟང་བ་ཁ་ཅིག་མཐོང་ནས་རང་གི་སེམས་ལ་རང་གིས་གྲོས་བཏབ་ནས། སྟོན་པ་སྟག་ཁྲོམ་གྱི་དགོན་པ་ལྷོ་བྲག་དར་མའི་དབེན་གནས་སུ་འདུག་ནས་འདི་སྐད་ཅེས་སྨྲས་སོ། །
ལུས་སྟོད་སྨད་ཁོ་མཐིང་གཉིས་ཀྱི་མཚམས། འབྱུང་འདུས་རྟེན་འབྲེལ་རྒྱལ་བློན་གྱིས། ། ལྟེ་བ་སྤྲུལ་པའི་ལྷ་ཁང་བརྩིགས། ། གཏུམ་མོ་ཡེ་ཤེས་ཀྱི་ལྡེར་སོ་བཞེངས། ཉམས་བདེ་གསལ་གཉིས་ཀྱི་བྱིན་རླབས་འབར། བུ་གཟིགས་མོ་མཛད་ན་དེ་རུ་མཛོད། ཕྱི་ཡི་ལྷ་ཁང་གོག་པོ་རུ། རྒྱུ་འགྲུལ་གྱི་མི་རྒན་ཐང་ཤ་ཆང་། སེམས་བཅོལ་ཅུང་ཁྱོད་ལ་གྲོས་ཤིག་འདེབས། ། ཡིད་ཀུན་བྱེད་རྒྱལ་པོ་དེ་རང་སར་ཞོག །
བྱང་ཁོག་མཁར་ཆུའི་དབེན་གནས་ན། རྩ་འཁོར་ལོ་གསུམ་གྱི་ནགས་ཚལ་འཐིབས། ། དོན་སྙིང་གྲུབ་ཐོབ་ཀྱི་བྲག་ཁུང་མཆིས། ལྷན་སྐྱེས་རང་བྱུང་གི་དཀྱིལ་འཁོར་བཞེངས། སྣ་ཚོགས་སྙིང་རྗེའི་གྲུབ་ཐོབ་འཚོགས། སེམས་མ་བཅོས་པད་མའི་འབྱུང་གནས་དང་། འོད་གསལ་ནམ་མཁའི་སྙིང་པོ་བཞུགས། བརྟགས་རླུང་སེམས་ཁ་སྦྱོར་གྱི་ལྕགས་ཕུར་བཏབ། འཕོ་བ་རྫུ་འཕྲུལ་གྱི་མཁའ་ལ་འཕུར། སྒྲུབ་ཁང་གཅིག་མཛད་ན་དེ་རུ་མཛོད།
ཕྱི་རོལ་བྲག་ཁུང་སྟོང་པ་རུ། ། འཛེགས་ཀྱང་དོན་མེད་གཡང་དུ་ལྟུང་། ། སེམས་བཅོལ་ཆུང་ཁྱོད་ལ་གྲོས་ཤིག་འདེབས། ། ཡིད་ཀུན་བྱེད་རྒྱལ་པོ་རང་སར་ཞོག ཞེས་བྱ་བའོ། ། སྤྱིར་ཡང་དུ་ཁའི་ཆུ་བོ་ཆེན་པོ་བཞིའི་ཉེས་པས་འཇིགས་དགོས་པར་ཞེ་ཐག་པ་ནས་ངེས་ཤེས་སྐྱེས་ཏེ། དུ་ཁ་བཞི་པོའི་གཟུགས་རེ་ཕྱོགས་བཞིར་བྲིས་ནས་ཚིགས་སུ་བཅད་པ་རེ་རེ་བཀོད་དེ། རྒྱུན་དུ་བསམས་སོ། ། བཞི་པ་ནི། ཐོག་མེད་ནས་འོངས་ཐ་མ་མེད་འགྲོ་ཞིང་།
སུས་ཀྱང་གང་དུ་ནམ་ཡང་བཟློག་དཀའ་བ། སྡིག་ཚོགས་ལྗན་ལྗིན་བཅས་ཏེ་ཐུགས་གཞོལ་བའི། ། ཉོན་མོངས་ཆུ་བོ་ཀྱེ་མ་རྒྱུན་རེ་དྲག ། མདོག་སྟོབས་གཟི་བརྗིད་ལང་ཚོ་དྲེགས་པ་ཡི། ། དཔལ་འཇོམས་མི་སྡུག་སྡིག་པའི་གཟུགས་འདྲ་བ། ། ཡུལ་བརྒྱ་ལྡན་ཡང་བསྟེན་པའི་མཐུ་མེད་པའི། ། འཇིགས་བྱེད་རྒས་པ་འདི་ལ་གྲོགས་དག་ལྟོས། ། གང་སྔར་ཕུན་ཚོགས་དགའ་སྐྱེད་སྤྲིན་རུམ་ཡང་། ། དཔལ་མིན་མི་དགའི་རླུང་གིས་ཕྱིས་གཏོར་ན། མཚོ་བསྐམས་ཉ་ཚོགས་ཉི་འོད་མེས་གདུངས་འདྲ། །
རབ་རྒུད་མྱ་ངན་མེ་འདི་མཁས་པས་ལྟོས། ། ཤིང་ལས་མེ་ལྟར་རང་སྐྱེས་རང་སྲེག་ནང་། ། མི་ཟད་ཚོར་བས་ཉིན་མཚན་འདྲེ་ལྡོག་ཅིང་། ། ཐབས་བརྒྱ་བསྟེན་ཀྱང་སྐྱོན་བརྒྱ་འཕེལ་འགྱུར་བའི། ། དབྲལ་དཀའ་ན་བའི་འདི་ཀོ་སུ་མི་འཚེར། ། མཛའ་སྡུག་གཉེན་དང་འབྱོར་བའི་ནོར་དབྱིག་དང་། ། ཁང་བཟང་རིན་ཆེན་བ་བཞོན་སྟོང་ཡོད་ཀྱང་། ། གཅིག་པུ་གཏོལ་མེད་འཆི་འོ་ཀྱི་ཧུད་འཇིགས། ། ཕུང་བྱེད་ཉིང་མཚམས་སྦྱོར་ལ་མཁས་རྣམས་ལྟོས། ། བྱམས་དཔལ་ལོ་ཙཱས་རང་གཞན་སྲིད་པའི་མཚོ། །
རྒལ་དཀའ་ན་རྒ་རྒུད་དང་འཆི་བ་ཡི། ། རྒྱུན་འབབ་ཆུ་བོ་བཞི་ལས་མདོར་བྱས་པའི། ། མན་ངག་གཏམ་འདི་ཡིད་རབ་སྐྱོ་བས་བརྩམས། ། ཞེས་བྱ་བའོ། ། ལོ་བཅུ་ཐམ་པ་རྫོགས་ནས། ལུང་རིགས་གཉིས་ལ་མཁས་པའི་མཐར་ཕྱིན་ཞིང་མན་ངག་རིན་པོ་ཆེའི་རྒྱན་དང་བཅས་པ་དགེ་བའི་བཤེས་གཉེན་ཆེན་པོ་བཟང་རིངས་ཞེས་བྱ་བ་ལ་གྲྭ་ས་གཏད་དེ། དེས་སྡེ་སྣོད་རིན་པོ་ཆེའི་སྒྲོན་མེ་ཆེས་ཆེར་འབར་བར་མཛད། ལྔ་ཅུ་རྩ་དགུ་པ་ལ་བླ་མ་རིན་པོ་ཆེ་ཆོས་རྗེ་པཎྜི་ཏ་ཆེན་པོའི་གདུང་དང་། རིང་བསྲེལ་ལ་སོགས་པའི་བཞུགས་གནས་མཆོད་རྟེན་ཆེན་པོ་དེ་བརྩམས། ཕྱི་རོལ་དུ་ཐུགས་ཀྱི་རྟེན་བཞེངས་པ་ལྟར་ནང་གི་རྣལ་འབྱོར་ལ་ཅི་ནུས་ཀྱིས་མཉམ་པར་འཇོག་པའི་ཚུལ་དུ་བྱས་སོ། །
ཆོས་རྗེའི་རྟེན་བྱོན་ཚུལ་ཡང་། སྤྱིར་ཁ་ཆེའི་ཡུལ་ན་བསྟན་པ་དར་བར་ཡོད་ཀྱང་། བཙུན་པ་ཉུང་བ་ལས། ཆོས་རྗེས་རབ་ཏུ་བྱུང་བ་ཐུག་མེད་དར་བར་མཛད། སྔགས་དང་མཚན་ཉིད་ཀྱི་བཤད་སྲོལ་གང་དང་གང་ནུབ་པ་རྣམས་སྲོལ་དོད་པར་མཛད། སྔགས་ཀྱི་ལག་ལེན་འཆོལ་བ་དང་། བྱིན་རླབས་ཀྱི་བཀའ་ཤོར་བ་རྣམས་ལེགས་པར་བཅོས། པཉྩ་པུ་ར་ཞེས་པ་ལ་སོགས་པའི་ཕོ་བྲང་དང་མཆོད་རྟེན་ཞིག་རལ་ཐམས་ཅད་གསོས། རྒྱལ་པོ་དང་ཡུལ་དཔོན་ཆོས་ལ་མ་ཆུད་པ་རྣམས་ཀྱང་བཅུག་སྟེ་ཕྱོགས་ཀུན་ཏུ་དར་བར་མཛད་དོ། ། དེ་ནས་སྔོན་གྱི་སློབ་དཔོན་ཆེན་པོ་ཐམས་ཅད་མཁྱེན་པའི་བཤེས་གཉེན་གྱིས་གྲུབ་པའི་རྗེ་བཙུན་སྒྲོལ་མའི་ལྷ་ཁང་དུ་བསྟེན་ནས་གྲོང་ཁྱེར་དུ་བསོད་སྙོམས་མཛད་ཅིང་ཡུན་རིང་དུ་བཞུགས།
འཕགས་མའི་ཞལ་ནས། སྔོན་གྱི་སྐྱེས་བརྩིས་དང་བསྟུན་པའི་ཚེ་ཚད་དེ་མཐར་ཕྱིན་ནས། བསྟན་པའི་ཞབས་ཏོག་བྱས་པས་ལོ་ལྔ་འཕར་བ་ཡིན། ད་ནི་དགའ་ལྡན་དུ་སྨོན་ལམ་བཏབ་པ་མངོན་དུ་འགྱུར་བར་ཉེ་བོ་གསུང་སྐད། རྒྱལ་པོ་མུ་སྟེགས་ལ་དད་པ་ཚུར་ལྡོག་ནས་སངས་རྒྱས་པའི་བསྟན་པ་ལ་ཞུགས་པ་རྣམས་ཀྱིས་སྟོན་མོ་ཆེན་པོ་བྱས། དེ་ཡི་ཚེ་ག་པུར་བག་ཙམ་དྲངས་པ་ལ་བསྟེན་ནས་བསྙུན་ནད་ཅུང་ཟད་བྱུང་བ་ལ་རྩིས་མཛད་པས་སྐུ་འདའ་བར་མཁྱེན་སྐད། ཕྱི་ནང་གི་པཎྜི་ཏ་ལ་སོགས་པ་ཐམས་ཅད་ལ་སྦྱིན་གཏོང་རྒྱ་ཆེར་མཛད། ཉིད་ཀྱིས་ཕྱག་རིས་རྒྱ་ཡིག་ཏུ་བྲིས་ཏེ་པཎྜི་ཏ་ས་གྷ་མ་ཤྲཱི་…འཇུག་ངོགས་དཔལ་བྱ་བ་དང་། ཏྲཻ་ལོ་ཀྱ་ཨཱ་ནན་…འཇིག་རྟེན་གསུམ་གྱི་ཀུན་དགའ་བྱ་བ་གཉིས་ལ་གསུང་ཕབ་ནས་ང་འདས་པའི་འོག་ཏུ་བོད་ན་རྗེ་བཙུན་བྱམས་ཆེན་བཞུགས་པའི་ནང་དུ་རུས་པ་དང་རིང་བསྲེལ་རྣམས་ཆུག་ཅིག གལ་ཏེ་ལོ་ཙཱ་བས་མཆོད་རྟེན་གྲུབ་ན་ཤིན་ཏུ་ཡང་ལེགས་སོ་ཞེས་གསུངས་ནས་བརྫངས་སོ། །
བསྙུང་གི་ཞད་དེ་ཟླ་བ་གསུམ་དང་། ཞག་གསུམ་བྱུང་བའི་བར་དུ། པྲ་བ་སུར་བྱ་བའི་ཁོར་ཡུག་རྣམས་ཉིན་མཚན་ཁོར་ཡུག་ཏུ་གཞའ་ཚོན་གྱི་རི་མོ་ཤིན་ཏུ་གསལ་བས་ཕུབ་པ་དང་། དེའི་ནང་རོལ་མ་ལུས་པར་ལྷའི་སྤོས་ཀྱི་དྲི་སྔར་བྱུང་མ་མྱོང་བས་ཁྱབ་ཅིང་། དུད་འགྲོས་ཀྱང་མནམ་དུ་རུང་བ་དང་། མེ་ཏོག་དཀར་པོ་ལ་རྩེ་མོ་དམར་བ་ཞིག་གི་ཆར་ཉིན་རེ་ལ་ལན་གསུམ་གསུམ་རྒྱུན་དུ་འབབ་པ་བྱུང་ངོ་། ། པུར་སྦྱོང་བའི་ཚེ་རྒྱལ་པོ་ལ་སོགས་པའི་ཡོན་བདག་རྣམས་ཀྱིས་ཙན་དན་གྱི་ཤིང་བསགས་ཏེ་མཆོད་པ་རྒྱ་ཆེན་པོ་བཤམས། པཎྜི་ཏ་མང་པོ་དང་དགེ་འདུན་མང་པོས་མཆོད་བསྟོད་བྱས། སྐྱེ་བོ་འདུས་པ་བསམ་གྱིས་མི་ཁྱབ་པས་བསྐོར་བ་དང་ཕྱག་འཚལ་བ་ལས། སྟེང་གི་ནམ་མཁར་རོལ་མོའི་སྒྲ་རྨད་དུ་བྱུང་བ་ཡུན་རིང་དུ་གྲགས་པ་ཀུན་གྱིས་ཐོས་པར་བྱུང་།
དེའི་རྗེས་ཐོགས་ལ་སྒྲའི་དབྱངས་རོལ་མོའི་སྐད་ཀྱིས་ཚིག་འབྲུ་སིལ་སྙན་བདུན་པ་བྱ་བའི་ཆོས་སྒྲ་བྱུང་། པཎྜི་ཏ་མང་པོས་ཞལ་མཐུན་པར་ཟིན་ནས་སོ་སོར་ཡི་གེ་བྲིས་སྐད། བྱའི་ལོ་སྒྲོག་གི་ཟླ་བ་གཟའ་སྤེན་པ་རྒྱུ་པའི་གྲལ་ཚེས་ལྔའི་ཉིན་པར་ཡིན་ནོ། ། དེ་ནས་གདུང་ལ་སོགས་པ་བསྡུས་ནས་མཆོད་རྟེན་བྱས་ཏེ་ད་དུང་ཡར་ངོའི་ཚེས་བཅུ་ལ་རྟག་ཏུ་མེ་ཏོག་གི་ཆར་འབབ་པ་ཀུན་གྱིས་མཐོང་སྣང་དུ་ཡོད་སྐད། དེ་ནས་པཎ་ཆུང་གཉིས་ཀྱིས་དབུའི་གདུང་མ་ལུས་པ་དང་རིང་བསྲེལ་གསུམ་བོད་དུ་གདན་དྲངས། རིང་བསྲེལ་གསུམ་ལ་ལམ་དུ་བཅུ་གསུམ་དུ་འཕེལ་བ་ལས། ཡ་ཙེའི་རྒྱལ་པོས་ལམ་དུ་པཎ་ཆུང་གཉིས་གདུང་དང་བཅས་པ་ཟླ་བ་གསུམ་ཞབས་ཏོག་བྱས་ཏེ་འགྲོ་ཁར་རིང་བསྲེལ་གསུམ་ཁྱེར། གཞན་ལོ་ཙཱ་བའི་ལག་ཏུ་བཏང་སྟེ་ཉང་སྟོང་ཉན་ཚོའི་གནས་སུ་བྱོན་པ་ཡིན་ནོ། ། ཆོས་རྗེའི་རྟེན་བྱོན་པས། ཡང་བླ་མ་དེ་མ་བྱོན་པའི་སངས་རྒྱས་ཡིན་པས།
སྐུ་གསུང་ཐུགས་ཀྱི་ཡོན་ཏན་དྲན་ནས་སྐད་ཀྱིས་གནངས་པར་མཆི་མ་བྱུང་། དེ་ཉིད་ཀྱི་བར་ལ་རིང་བསྲེལ་གསུམ་བྱོན། དེ་ན་སྔར་སོར་བཅུ་གསུམ་བཞུགས་སོ། ། ལོ་ཙཱ་བས་རང་ལོ་དྲུག་བཅུ་རྩ་གསུམ་ལོན་པ་རྟའི་ལོ་ལ་ཁྲོ་ཕུ་དགའ་ལྡན་གྱི་སུམ་ཐོག་སྟེང་མའི་སྐུ་གསུང་ཐུགས་ཀྱི་རྟེན་རྣམས་ལེགས་པར་བཀོད་ཅིང་བསྒྲིགས་པ་ལ། སུམ་ཐོག་གི་ནུབ་ཕྱོགས་ཀྱི་དཀྱིལ་ན། བསྟན་པའི་བདག་པོའི་ལུགས་སྐུ་ཟླ་མཆོག་མ་ཁྲུ་གང་ཙམ་གྱི་ཚད། ཆོས་ཀྱི་རྗེ་ཤཱཀྱ་ཤྲཱིས་རབ་གནས་མཛད་པའི་ཚེ། དགའ་ལྡན་ནས་འོད་ཀྱི་རྣམ་པར་བྱོན་ནས་དངོས་སུ་ཐིམ་པའི་སྐུ་དེ་བཞུགས། ཡང་སྔོན་རྗེ་བཙུན་རྒྱལ་ཚས་བཞེངས་པའི་རྒྱ་གར་གྱི་ལྷ་བཟོ་ཀཎྜིས་བཟོ་བྱས་པས། རབ་གནས་ཀྱི་ཚེ་ཕག་མོ་དོན་གྲུབ་མས་དངོས་སུ་བྱིན་གྱིས་བརླབས་པས།
ཁྲོ་ཕུའི་གཙུག་ལག་ཁང་འདི་མ་འོངས་པའི་དུས་སུ་དགེ་སློང་བྱམས་པའི་དཔལ་ཞེས་བྱ་བ། རྗེ་བཙུན་བྱམས་པའི་བསྟན་པ་ལ་གདུལ་བྱ་ཁྲིད་པའི་སྐུ་གསུང་ཐུགས་གྱི་བྱ་བ་རྒྱས་པར་བྱེད་དོ་ཞེས་ལུང་བསྟན་པའི་རྟེན་ལི་ཡུལ་མའི་རྟེན་གཙོ་དེ་བཞུགས། ཡང་དེའི་གཡོན་ན་ཁྲོ་ལོ་མཛེ་ནད་ལས་ཐར་བའི་གཏང་རག་གཏོང་བའི་ཚེ། བླ་མ་གྲུ་རྡོ་རྗེ་གཏུམ་པོ་ཞེས་བྱ་བ་ལ་བྱམས་ཆེན་གྱི་ཐུགས་ཀ་ནས་འོད་ཀྱི་གོང་བུ་གསང་བདག་གི་སྐུ་ཇི་བཞིན་པ་བྱོན་ཏེ། མཻ་ཏྲི་པྲ་ཏི་ཏིཥྛན་དུ་སྭཱ་ཧཱ། བྱམས་པའི་རབ་ཏུ་གནས་པའི་བརྟན་པར་གྱུར་ཅིག ཞེས་ལན་གསུམ་བརྗོད་པས་ཁྲོ་ཕུའི་ལུང་པ་ཁེངས་པའི་གྲགས་པར་བྱིན་གྱིས་བརླབས་པའི་དཔལ་གསང་བདག་ཁྱུང་གཤོག་ཅན་བྱིན་རླབས་ཤིན་ཏུ་ཆེ་བ་དེ་བཞུགས། དེའི་གཡོན་ན་ཆོས་རྗེ་ཤཱཀྱ་ཤྲཱི་བོད་ནས་ཁ་ཆེའི་ཡུལ་དུ་གཤེགས་པའི་ཚེ། ཁྲོ་ལོས་གུང་ཐང་གི་བར་དུ་བསྐྱལ་ནས་ཁ་ཆེ་གྲིབ་བརྟན་དུ་ཕྱི་བཞིན་དུ་འབྲང་བར་ཞུས་པས། སྐྱེ་བ་འདི་དང་བདུན་དུ་ངས་བླ་མ་དམ་པའི་བྱ་བ་བྱས།
ཁྱེད་ཀྱིས་སློབ་མ་ལ་མཆོག་གི་བྱ་བ་བྱས། བྱམས་མགོན་འཛམ་བུ་གླིང་དུ་བྱོན་པའི་ཚེ་རང་གཞན་གྱི་དོན་ཆེན་པོ་འགྲུབ་པའི་བྱ་བ་བསམ་གྱིས་མི་ཁྱབ་པ་ལ་འཛོམ་པར་འགྱུར་པས། དེའི་ཚེ་ཡུན་རིང་ཞིང་དོས་དྲག་པར་འོ་སྐོལ་གཉིས་ལ་ལས་འབྲེལ་བཞག་པའི་གདུལ་བྱ་བསམ་གྱིས་མི་ཁྱབ་པའི་འཕྲིན་ལས་བྱེད་པ་ལ་འཛོམ་པར་འགྱུར་རོ། ། ད་རེས་ཨ་ཚོ་གཅིག་གསུངས། དེ་བཞིན་གཤེགས་པའི་རིང་བསྲེལ་འདི་ཡང་སྙིང་པོར་གྱིས། ངའི་སྐུ་འབག་ཅི་འདྲ་མ་འདྲའི་ལུགས་སྐུ་ཆུང་ངུ་ཞིག་གྱིས་ལ་གསོལ་བ་འདེབས་པའི་རྟེན་དུ་བཞུགས་ཤིག དོན་མང་པོ་འགྲུབ་པར་འགྱུར་རོ། ། ཞེས་གསུངས་ནས། དེ་ལྟར་སྐུ་འབག་ལུགས་སྐུ་ཆུང་ངུ་གཅིག་བཞེངས་ནས། རང་གིས་རབ་གནས་བྱས་པའི་ཚེ་འོད་ཀྱི་ཕུང་པོ་གཞའ་ཚོན་གྱི་རི་མོའི་བདེ་མཆོག་ཡི་གེ་བདུན་པའི་གཟུགས་ཤིན་ཏུ་གསལ་བ་གཅིག་ཐིམ་པ་དེ་བཞུགས།
དེའི་གཡོན་ན་སྟོན་པ་སེང་བཟང་གིས་ཕུལ་བའི་ལྡེར་སྐུའི་བྱམས་མགོན་བཞུགས་ཏེ། དེ་ཁྲོ་ཕུར་མ་བྱོན་པ་ནས་དེ་ཉིད་ཇི་འདྲ་མ་འདྲའི་ཆ་བྱད་བསྟན་ནས། ང་ལ་བསུ་བ་གྱིས་ཤིག ཁྱོད་ཀྱི་སྲོག་གི་བར་ཆད་བྱེད་པའི་ལྟས་ཐམས་ཅད་བཟློག་པ་ཡིན་ནོ། ། ཞེས་དབུགས་འབྱིན་པའི་རྟེན་དེ་བཞུགས། དེའི་གཡོན་ན་ལོ་ཙཱ་བ་རང་གི་ལྷག་པའི་ལྷ། སྔོན་མཛེ་མཚམས་ལོ་བཅུ་བཅད་པའི་ཚེ་ཁྲོ་ཕུའི་ཟུར་ཁང་ཤར་དུ་རྨི་ལམ་དུ་དག་སྣང་ཤར་བས་སྣ་ཁྲག་མང་པོ་དངོས་སུ་འཇིབས་ཏེ། ནད་ལས་གྲོལ་བའི་ལྷ་རྡོ་རྗེ་འཛིན་པ་ལུགས་སྐུ་ཁྱུང་གཤོག་ཅན་གཅིག་བཞུགས་པ་དེ་ཡིན་ནོ། ། དེའི་ནང་གི་གཡས་ན། ཆོས་རྗེ་ཤཱཀྱ་ཤྲཱི་རྫི་སྐུ།
ཕྱག་གཡས་ས་གནོན་དང་། གཡོན་མཉམ་གཞག་ཅན། ཆོས་བགྲོ་སྒྲོག་མཁན་གྱི་ཕོ་བྲང་དུ་རབ་གནས་པ་བྱོན་པའི་ཚེ། ས་གཡོས་ཆེན་པོ་བྱུང་བས། ལྷ་དང་ལྷ་ཁང་རྣམས་འཇིག་པས་ཉེན་པ་ལ་ས་གནོན་གྱི་ཕྱག་རྒྱས་གཞི་མི་འགུལ་བར་བྱིན་གྱིས་བརླབས་པ་དེ་བཞུགས། ཡང་གཡོན་ཕྱོགས་ཀྱི་ཤར་ན། ཆོས་རྗེས་པའི་སྐུ་འབག་རྫ་ལས་བྱས་པ་ཆུང་ངུ་ཡར་ལུངས་སོལ་ནག་ཐང་པོ་ཆེར་གང་ཟག་ཕྱུག་པོ་རྣམས་ཀྱིས་གསེར་དངུལ་ཟངས་ཁྲབ་གཡུ་དང་། རྟ་མང་པོ་འབུལ་བ་བྱུང་བ་ལ། ཁ་ཆེ་བ་དང་། རྒྱ་གར་བའི་གཡོག་འཁོར་རྣམས་ཀྱི་ཆགས་ཞེན་དྲག་པོ་སྐྱེས་ནས།
ཀ་ཅ་འདི་ཙམ་གཅིག་གཞན་ན་མི་སྟེར་བར་ཁ་ཆེར་གཤེགས་པའི་ལམ་གྱི་ཆ་རྐྱེན་མཛད་པར་ཞུ་བྱས་པས། དེ་རྣམས་སེར་སྣས་བཅིངས་པའི་གཉེན་པོར་སླར་ཉིད་ཀྱིས་ཕྱག་བཅུག་ནས། བཙུན་པ་དང་སྐྱེ་བོའི་ཚོགས་དང་སྤྲང་པོ་ཐམས་ཅད་ལ་འདི་དང་འདི་ཁྱེར་ཞེས་ཕྱག་གིས་གསེར་སྦྲམ་དང་། གཡུ་ལ་སོགས་པ་བརྒྱ་ཕྲག་མང་པོ་དངོས་སུ་བྱིན་པ་མཚོན་པའི་མཆོག་སྦྱིན་གྱི་ཕྱག་རྒྱ་ཅན་ཆོས་རྗེ་ཉིད་ཀྱིས་རབ་གནས་ལན་ལྔ་མཛད་པ་གཅིག་བཞུགས་སོ། ། རང་ལོ་དྲུག་ཅུ་རྩ་བཞི་བར་གྱུར་བ་ལ། ལས་སྟོད་དུ་ཆོས་འཁོར་ལ་བྱོན་ཏེ། ཕྱུག་པོ་བཙན་ཕྱུག་རྗེས། མདོ་འབུམ་གྱིས་སྣ་དྲངས་པའི་གསེར་སྦྲམ་འཛམ་གླིང་རྒྱན་སོགས་ཕུལ། གཏེར་བ་ཞིག་པོ་ཡབ་སྲས་དང་ར་ལུང་གི་དགེ་སློང་རྡོ་རྗེ་སྐྱབས་ཀྱི་གསེར་ཞོ་བརྒྱ་རྩའི་མཎྜལ་དང་། དགེ་གཤེགས་གྲགས་རྡོར་གྱིས་གསེར་འབུམ་བྱང་ཆགས་ཀྱིས་སྣ་དྲངས་གསེར་ཞོ་བརྒྱའི་མཎྜལ་ཐེབས་གསུམ་དང་།
དགེ་བཤེས་རྫིང་འབྲིང་པ་ཡབ་སྲས་ཀྱིས། གསེར་མང་པོ་དང་། ཁྲབ་བཟང་པོ་དང་། ཇོ་བོ་ལྷའི་འབུལ་སྟོན་དང་། ན་རིངས་པ་དང་། རྟེ་ཀྱུས་པ་དང་དོན་མོ་རི་བ་ལ་སོགས་པ་ཆོས་དང་ཟང་ཟང་གི་འབུལ་བ་བསམ་གྱིས་མི་ཁྱབ་བརྗོད་ཀྱིས་མི་ལང་བ་བྱུང་སྟེ། སྐུ་ཁམས་ཅུང་མ་བདེ་བས་འདར་གླེ་ལ་སོགས་སུ་མ་བྱོན་པར་མར་ལམ་ལ་དངུལ་ཆུ་བྲག་ཏུ་ཡུན་རིང་དུ་བཞུགས་པར་དགོངས་པ་ལ། ཁམས་ཧ་ཅང་མ་བདེ་བ་དང་། དགེ་བཤེས་རྒྱ་མཚོ་སྐུ་འདའ་བ་ལ་ཐུགས་པས་ཡིད་སྐྱོ་བ་དྲག་པོ་ཡང་སྐྱེས། དེ་ནས་རྫོང་གི་སྟག་རིར་བྱོན་པ་ན་ཚེ་ཐུང་ངུ་…སྤྱན་སྔན།
བསོད་དབང་། ནམ་བྱང་ཡོད་པ་ལ། ཟླ་བ་དྲུག་ལས་བསྡད་ལོང་མེད་གསུངས་ཏེ་གསོལ་བ་བཏབ་ལས་མི་སྡོད་པའི་རྨི་ལྟས་གཅིག་བྱུང་བས་སེམས་ལ་སེམས་ཀྱིས་གྲོས་བཏབ་སྟེ། ཕྱིའི་སྤྲོས་པ་རྣམསབདག་རིམ་གྲོ་མང་པོ་དོར་ནས། ནང་གི་རྣལ་འབྱོར་ལ་འབད་པའི་ཚུལ་ཙམ་དུ་བྱས་སོ། ། ས་ཆེན་རྡུལ་དང་ས་ལེ་སྦྲམ་བཞིན་དུ། སྐྱོན་མཐའ་ཡས་ཡོན་ཏན་སྲིད་མཐའ་ཙམ། རྐུན་པོའི་ནོར་བཞིན་སྐྱོན་རྣམས་སྦས་ནས་ནི། ། འབད་པས་ཡོན་ཏན་གང་ཡོད་བྲིས་པ་ཡིན། ། ཉམ་ཆུང་བདག་ལ་…རང་སྟོབས་སྦྱོར་དངོས་རྗེས་རྣམས་སུ། །
བསམ་སྦྱོར་འབྲས་སྟོབས་ཏིལ་ཙམ་ཡོད་མིན་ཡང་། རང་སྟོབས་ཆུང་བས་་་་་་། ཁྲི་ཤིང་ཕྲ་མོས་ས་ལའི་ཤིང་…གཞན་སྟོབས་ཆེན་པོ་ཆེན་བཞིན། བླ་མ་ལྷ་ངོ་མཚར་ཅན་བྱིས་བྱིན་རླབས་ལ་བསྟེན་ནས།་་་་་། རླབས་ཆེན་དགེ་ཚོགས་རྣམ་འཕེལ་ཨེ་མ་རྨ། ། འདིར་སྐྱེས་…བསོད་ནམས་ཚོགས་རྒྱ་ཆེན་དྲི་མེད་…ཡེ་ཤེས་ཀྱི་ཚོགས་ལེགས་ཚོགས་མཐུས། ། མཁའ་ཁྱབ་མ་རྣམས་སྐུ་གཉིས་ལྷུན་གྲུབ་གྱུར། ། འགྲོ་དཔལ་ཁྱེད་མཆོད་…མཆོད་སྦྱིན་གཉིས་ལས་མཆོད་པའི་དོན་ནམ་མཁའ་གང་བར་ནི། ། སྲིད་པ་ཇི་སྲིད་ཕན་བདེ་རབ་འབྱམས་ཤོག ། ཟབ་ཡངས་རྒྱ་མཚོ་ནམ་མཁའ་ལྷའི། །
བློ་གྲོས་ཆེན་པོ་གཟང་རིང་གིས། ། ལེགས་བསྐུལ་ལོ་ཙཱའི་རྣམ་ཐར་འདི། ། བཀོད་ལ་མཁས་རྣམས་ཆེན་བཟོད་མཛོད། ། ཕྱིས་བྷི་ཀྵུ་ག་ག་བོ་དྷིས་…དགེ་སློང་ནམ་མཁའ་བྱང་ཆུབ་རྒྱས་པར་ཞུས་སོ།། །། དྷ་ཡི་སིཾ་ཧ་བྷ་དྲ་ལ…བསམ་གཏན་སེང་གེ་བཟང་པོ། གུ་རུ་མཻ་ཏྲི་བྱ་ཀྲི་ཡ་…བླ་མ་བྱམས་པ་དག་པ། ཛ་ལ་ཀྲ་ཐི་…འབར་བ་གསུང་ཨེ་མ་ཧོ། བདེ་བའི་དོན་ཐོག་་་་་མ་རུ་སསྡྱ་པྲ་པ་ཧོ།། །། སྭསྟི། པཎ་གྲུབ་གསུམ་གྱི་རྣམ་ཐར་དཔག་བསམ་གྱི། །
སྡོང་པོ་དག་ལ་ཁྲོ་ལོའི་རྣམ་ཐར་ནི། ། འཁྲིལ་ཤིང་ཚུལ་གྱུར་པར་དུ་བཞེངས་པ་འདི། ། ཤཱཀྱའི་སྲས་གྱུར་དམ་པ་མཆོག་རྣམས་ཀྱི། ། དགོངས་པ་རྫོགས་ཤིང་ཕྱོགས་དུས་ཐམས་ཅད་དུ། ། སངས་རྒྱས་བསྟན་པ་དར་དང་འགྲོ་རྣམས་ལ། ། བདེ་སྐྱིད་འབྱུང་ཕྱིར་བྱམས་པ་ཕུན་ཚོགས་ཀྱི། ། དད་དང་འབྱོར་པའི་རྟ་བདུན་གྱིས་དྲངས་ཏེ། ། མི་ཟད་ཆོས་སྟེར་ཉི་མའི་དཀྱིལ་འཁོར་བཞེངས། ། ཡི་གེའི་འདུ་བྱེད་གུང་ཐང་དཔལ་འབར་ཡིན། ། བརྐོས་ལ་སྦྱངས་པ་མཁས་པ་དུ་མའོ། །
བདེ་བསྒྲུབས་དགེ་བས་བདག་གཞན་འགྲོ་བ་ཀུན། ། འཆི་འཕོས་གྱུར་པའི་མོད་ལ་བདེ་ལྡན་དུ། ། ཆོས་ཀྱི་མཐོ་བའི་གནས་མཆོག་དེར་སྐྱེས་ནས། ། འོད་དཔག་མེད་ཀྱི་ཞལ་མཆོག་མཐོང་བར་ཤོག ། མཐོང་མ་ཐག་ཏུ་ཆོས་ཀྱི་སྒྲ་ཐོས་ཤིང་། ། ཐུགས་རྗེ་ཆེན་པོས་བརྩེ་བས་རྗེས་བཟུང་ནས། ། གཟུངས་དང་མངོན་ཤེས་ཚོགས་ཀྱི་རྒྱུད་གང་སྟེ། ། མཁའ་མཉམ་འགྲོ་བའི་རེ་འདོད་སྐོང་བར་ཤོག ། རྣམ་དཀར་དགེ་བ་ཇི་སྙེད་བསགས་པའི་མཐུས། ། དཔལ་ལྡན་བླ་མ་རྟག་ཏུ་མཉེས་བྱས་ཤིང་། །
ཐོས་བསམ་སྒོམ་པའི་བྱ་བ་མཐར་ཕྱིན་ནས། ། ལུང་རྟོགས་བསྟན་པ་ཕྱོགས་བཅུར་རྒྱས་བྱེད་ཤོག ། ཚུལ་འདི་མང་ཡུལ་འཕགས་པའི་བྱང་འདབས་ཀྱི། ། བོད་ཀྱི་ཙན་དན་ཤུག་པའི་ནགས་ཁྲོད་དུ། ། ལེགས་པར་བསྒྲུབས་ནས་མི་ཟད་གླེགས་བམ་སྤེལ། འགྲོ་ལ་བདེ་སྐྱིད་འབྱུང་བའི་བཀྲ་ཤིས་ཤོག། །། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། ། ཨེ་ཝཾ། མངྒ་ལཾ།། ། PAGE * MERGEFORMAT 98 ཀླུ་སྒྲུབ།
པན་གྲུབ་གསུམ་གྱི་རྣམ་ཐར་དཔག་བསམ་འཁྲི་ཤིང་། PAGE * MERGEFORMAT 97
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
