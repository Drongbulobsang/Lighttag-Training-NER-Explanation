ས་སྐྱ་པ་དང་ས་སྐྱ་པ་མ་ཡིན་པའི་བླ་མ་ཁ་ཤས་ཀྱི་རྣམ་ཐར།
པོད ༢༤
དཔལ་ལྡན་བླ་མ་རྨོག་ཅོག་པ་ཆེན་པོའི་རྣམ་པར་ཐར་པ།
༄༅། །དཔལ་ལྡན་བླ་མ་རྨོག་ཅོག་པ་ཆེན་པོའི་རྣམ་པར་ཐར་པ་བཞུགས་སོ།། བླ་མ་མཉམ་མེད་རིན་པོ་ཆེ། ། ཡོན་ཏན་ཀུན་འབྱུང་ལྷུན་གྱིས་གྲུབ། ། སྐལ་ལྡན་སངས་རྒྱས་ངོ་སྤྲོད་པའི། ། རྗེ་རྟོགས་ལྡན་རྣམས་ཀྱི་ཞབས་ལ་འདུད། བདག་གིས་ཆོས་སྒོར་ཞུགས་ནས་བླ་མ་བརྟེན་པ་དང་། ། སྒྲོ་འདོགས་ཆོད་ནས་ཉམས་སུ་བླངས་པ་དང་། ། ངེས་ཤེས་སྐྱེས་ནས་སེམས་ཐག་ཆོད་པ་དང་། ། འདི་དྲུག་ཁོ་བོའི་རྣམ་པར་ཐར་པ་ལགས། ། དེ་ལ་དང་པོ་བདག་གིས་ལོ་བཅུ་དྲུག་ལོན་ནས་བཅུ་བདུན་དུ་འགྲོ་བ་ལ་ཞོང་ཞོང་དུ་ཆོས་སྒོར་ཞུགས་ཏེ།
ལོ་གཅིག་འདུལ་བ་མཉན་ནས། བླ་མ་ལ་དགེས་རྡོར་གྱི་དབང་ཞུས་པས་ཁྱོད་ཀྱིས་སེམས་ཅན་ལ་ཕན་ཐོགས་པ་གཅིག་འོང་བར་སྣང་བས་ཐོས་པ་གཅིག་བྱེད་དགོས་སོ། ། ཡང་ན་ཁྱོད་དགོན་དཀར་བ་ཅན་དུ་ཕར་ཕྱིན་ཉོན། ཡང་ན་ལྕང་ར་བ་ལ་བྱམས་པའི་ཆོས་ལྔ་ཉན་དུ་སོང་། ། དཔེ་ཆ་རྣམས་ངས་བྱ་ཡིས་གསུངས། དེ་ནས་ལྕང་ར་བ་ཅན་དུ་འགྲོ་དགོས་སྙམ་ཙ་ན། དེའི་དབྱར་དེ་བླ་མ་ཇོ་བོ་རླུང་མོས་ལྷ་ཕུར་སྤྱན་དྲངས་ནས། མཐིང་ཆུང་དུ་དབྱར་ཆོས་གསུངས་པས། སྟོན་པ་འབྲོམ་སྟོན་དང་བྲང་ཁང་གཅིག་དུ་སྟབས་སུ་བསྡད་པས། དགོང་མོ་ཉལ་ཙ་ན་ནུབ་མདུན་དུ་བཏུད་ནས་ཁོང་ན་རེ།
ང་འདྲ་བའི་བསོད་ནམས་ཟད་པ་ཡོང་བ། དགེ་བཤེས་འགར་བ་ལ་དབུ་ཚད་རྣམས་མཁས་པར་བསླབས། དགེ་བཤེས་བྱ་ཡུལ་བ་ལོ་བདུན་བརྟེན། བཀའ་པོད་འདི་ཚོད་གཅིག་ཤེས་ཀྱང་ཟན་རྡོག་པོ་གཅིག་ཀྱང་སྟེར་མཁན་མེད། ཆོས་ཉན་མཁན་གཅིག་ཀྱང་མེད། སེམས་ལ་ཡང་ཕན་པར་མ་བྱུང་། ཟུར་ཆོས་པ་བཞི་པོ་འདིས་ངའི་ཆོས་ཀྱི་ས་བཅད་ཙམ་རེ་ཡང་མི་ཤེས་ཏེ། ཆོས་ཉན་འདི་ཙམ་འདུག་ཟེར་ནས། ངས་འབྲོམ་སྟོན་པ་ཆོས་ཉོན་མོངས་པའི་གཉེན་པོར་བཏང་བ་ཡིན་ཟེར་གྱིན་གདའ་བ། ཆོས་རང་གིས་ཉམས་སུ་བླངས་པས་ཆོག་པ་མ་ལགས་སམ་ཞུས་པས།
མཆོག་ཐུན་མོང་གཉིས་ལས་ཐུན་མོང་གི་དངོས་གྲུབ་མི་ནོར་ཟས་གསུམ་འདུ་བ་ཡིན་ཏེ། ང་ལ་ཅི་ཡང་མི་འདུག ཐུན་མོང་མེད་པར་མཆོག་མི་ཡོང་པ་ཡིན་ནོ། ། གྲོས་བློ་ཉེས་པོ་ལ་བྲིས་བྱ་བ་ཡིན་པས། ཁྱོད་རང་ཡང་ཐོས་པ་མ་བྱེད་པར་ཉམས་སུ་ལོང་། བླ་མ་འདི་གྲུབ་ཐོབ་ཆེན་པོ་ཡིན་པས། གདམས་ངག་ཞུས་ལ་སྒོམས། ཐོས་པས་ཅི་ལ་ཡང་མི་ཕན་པར་འདུག་གོ་ཟེར་བས། ཡར་ལ་འགྲོ་བའི་སྤྲོས་པ་དེས་ཆོད་ནས། དེ་ནས་དབྱར་ཆོས་ཐོན་པ་དང་།
བླ་མའི་ཞལ་ནས། རྒྱགས་གྲབས་གྱིས་ཤིག་སྟོན་ཡར་ལ་འགྲོ་དགོས་གསུངས་པ་ལ། ཡར་ལ་འགྲོ་བའི་བློ་དེ་ལོག་ནས་གདའ། ཡར་ལ་ཕྱིན་ཡང་ཆོས་ཅི་ཤེས་ཀྱང་ཆ་མེད། ཤེས་ཀྱང་སེམས་ལ་ནི་མི་ཕན་པར་འདུག འབྲོམ་སྟོན་ན་རེ་གྲོས་བློ་ཉེས་པོ་ལ་དྲིས་བྱ་བ་ཡིན་པས་སྒོམས་ཟེར། ང་རང་ཡང་སྒྲུབ་པ་ལ་སྤྲོ་བར་བྱུང་བས་སྟོན་ནམ་ཟླ་བཟང་དུས་སུ་བླ་མ་ལ་གདམས་ངག་ཞུ་དགོས་བྱས་པས། བླ་མའི་ཞལ་ནས་བཙུན་ཆུང་ད་རུང་སྒོམ་སྔ་པ་ཡིན། ཡང་ན་སློབ་གཉེར་གཅིག་གྱིས། ཡང་ན་གནས་གཞིའི་བྱ་བ་ཨེན་ཙམ་གྱིས་གསུངས་པ་ལ།
ཁོ་བོའི་བསམ་པ་ལ་ཐོས་པ་ནི་དེ་དང་འདྲ། གནས་གཞིའི་བྱ་བ་བྱས་ཚད་འགྱོད་པ་ལས་མི་འདུག བླ་མས་གདམས་ངག་མི་སྟེར་བའི་སྙད་དུ་འདུག་སྙམ་ནས། བླ་མའི་ཐུགས་ཀྱི་སྲས་སློབ་དཔོན་ལ་ཚངས་པ་འདི་གཅེས་ཕྲུག་གཅིག་གིས་རྒྱས་པ་བཅུ་དྲུག་དུམ་གཅིག་དང་། ལོངས་སྤྱོད་རྒྱ་ཆེན་པོ་ཕུལ་ནས་དབྱར་དགུན་བཅུ་བདུན་བསྟེན་འདུག་པས་འདི་ལ་གདམས་ངག་ཟབ་པ་གཅིག་ཞུ་དགོས་སྙམ་སྟེ། བྱ་བུར་གཅིག་བྱས་ནས་ང་ཉམས་ལེན་གཅིག་བྱ་སྙམ་ནས་བླ་མ་ལ་གདམས་ངག་ཞུས་པས་མ་གནང་བས། ཁྱེད་རང་ཉམས་སུ་ལེན་པའི་གདམས་ངག་གཅིག་ཞུ་དགོས་བྱས་པས། ཁོང་གིས་གསུང་ནས་བླ་མའི་གསུང་བཞིན་དུ་གཞོན་པའི་དུས་སུ་ཐོས་པ་བྱས་ན་ལེགས་པ་ཡིན་ཏེ། ཁྱེད་སྒྲུབ་པ་ལ་མོས་ན་བླ་མའི་བསྐྱེད་རྫོགས་ཟུང་འཇུག་བྱ་བ་ཡིན་པས་གསུངས་ནས། མཚོ་སྐྱེས་ཀྱི་བསྐྱེད་རྫོགས་གནང་ནས་སྒོམ་བློ་ཨེན་ཙམ་བྱས་པས་ཉམས་མྱོང་ཙམ་མ་བྱུང་།
དེ་ནས་ཡུལ་དུ་ཕྱིན་ནས་བླ་མ་ལ་གདམས་ངག་ཞུ་དགོས་བྱས་པས་མགོན་པོ་དང་ཉི་ཁྲོས་ལ་སོགས་པ་འགའ་གནང་ནས། སྔར་སྐད་གསུངས་ཏེ། གཞོན་དུས་སུ་ཐོས་པ་བྱེད་དགོས་པ་ཡིན། དགེ་བཤེས་གཡོར་མོ་རྒྱ་མོ་ཆེ་ང་ལ་འབུལ་བ་སྐྱེལ་དུ་འོང་བ་ཡོད་པས། ཁོང་ལ་ཕར་ཕྱིན་རྣམས་ཉན་དུ་འགྲོ་གསུངས་ནས། གསེར་ཞོ་དྲུག དར་ཡུག་དྲུག མདོ་སྡེ་རྒྱན་གྱི་པོ་ཏི་གཅིག་གནང་ངོ་། ། དེ་ནས་ལོ་ཉེར་གཅིག་ལ་སློབ་དཔོན་གཡོར་མོ་དང་འགྲོགས་ནས་དབུས་སུ་ཕྱིན་པས། སློབ་དཔོན་སྟོད་ལུང་ལ་བཞུད་ནས།
ང་ལ་སྐྱི་ཤོད་ལ་ཤོག་གསུངས་ནས། སྐྱི་ཤོད་ལ་འོངས་པས་ནངས་པར་ཆུ་བརྒལ་སྙམ་ནས་གནས་གཞི་གཅིག་གི་ཁྱམས་སུ་བསྡད་པས། ཉི་མ་རྒས་ཙ་ན་སྟོན་པ་པོ་ཏི་ཐེག་ཚད་ཁུར་བ་གཅིག་བྱུང་སྟེ། པོ་ཏི་རྣམས་བསྐུར་བྲང་གཅིག་བརྡུངས་ཏེ། ཝ་མར་པོ་ཆོས་འདི་ཙམ་ཤེས་ཀྱང་སེམས་ལ་ཡང་མ་ཕན། ཟན་རྡོག་པོ་གཅིག་ཀྱང་མི་རྙེད་པ་འདུག་ཟེར་ནས་གྲོང་གསེབ་ཏུ་སོང་སྟེ། ཕྱེ་གཅིག་རྙེད་པ་དེ་འགམ་གྱིན་འདུག་ནས། སྟོན་པ་ཆོས་དེ་ཙམ་ཤེས་ན་བྲང་བརྡུངས་ནས་ཅི་བྱེད། ཆོས་སེམས་ལ་འཇོག་པ་ཡིན་མོད་བྱས་པས། བཙུན་ཆུང་ཁྱོད་ལ་ཆོས་ཀྱི་གཉེར་མེད་ཁ་རོག་སྡོད་ཟེར་རོ། །
དེ་ནས་ནུབ་མོ་བསམས་པས། ཤངས་སུ་འབྲོམ་སྟོན་ན་རེ། གྲོས་བློ་ཉེས་པོ་ལ་དྲིས་བྱ་བ་ཡིན། སྒོམ་ཁེ་ཆེ་ཟེར། འདི་ནང་པོ་ཏི་ཐེག་ཚད་ཁུར་ནས་བྲང་བརྡུང་བ་ལས་མི་འདུག་པས། ད་ངས་ཆོས་བསླབ་ཀྱང་ཅི་ཤེས་ཀྱང་ཚོད་མེད། ཤེས་ཀྱང་འདི་འདྲ་བ་ལས་མི་འདུག་སྙམ་ནས། གཡོར་པོར་མ་ཕྱིན་པར། སྐྱི་ཤོད་ན་ཡར་ཕྱིན་ནས་གདམས་ངག་སུ་ཆེ་དྲིས་པས། ཁམས་པ་ཨ་སེང་བྱ་བ་དང་པོ་མཚན་ཉིད་པ་ཆེན་པོ་ཡིན།
བར་དུ་བླ་མ་དཔལ་དགའ་ལོ་ལ་མོས་ནས་གདམས་པ་ཞུས། ཕྱིས་འཁོར་རྣམས་བཀྱེ་ནས་སྒྲུབ་པ་བྱས་པས། ད་ལྟ་གྲུབ་ཐོབ་ཆེན་པོ་བྱང་སེམས་ཅན་གདམས་ངག་ཤིན་ཏུ་ཆེ་བ་གཅིག་ཡོད་ཟེར་ནས་གནམ་དུ་ཕྱིན་པས་རྫིང་ཁ་ན་བཞུགས་འདུག དེར་ཕྱིན་པ་དང་དབང་སྐུར་མཛད་པ་དང་ཐུག་ནས་ས་ཆོག་ལ་མ་སླེབ། སྟ་གོན་ལ་སླེབ་པས། ང་ཡང་དབང་གཅིག་ཞུས་ནས་གདམས་པ་གཅིག་ཞུ་བ་ལགས་བྱས་པས། བླ་མའི་ཞལ་ནས་ཁྱོད་སུའི་སློབ་མ་ཡིན་གསུངས། ང་ཤངས་པ་གདུབ་བུ་བའི་སློབ་མ་ཡིན་བྱས་པས། རྟ་བཟང་པོ་ལ་བབས་ནས་བོང་བུ་ལ་བཞོན་པ་ཅང་ཡོང་ངམ། བླ་མ་ཤངས་པ་ལས་བཟང་བ་ད་ལྟ་བོད་ན་མེད་པས།
ངས་ཁྱོད་ཀྱི་སློབ་དཔོན་མི་ཡོང་གསུངས་པས། བདག་ཅི་ནས་ཀྱང་མོས་པར་བྱུང་བས། དབང་དང་གདམས་པ་ཐུགས་ལ་འདོགས་པར་ཞུ་བྱས་པས། འོ་ན་བྱ་ཡིས་གསུངས་ནས། དེ་ནས་དབང་ཞུ་བའི་དགེ་བཤེས་ཆེན་པོ་ཆ་པ་དང་། ཉང་རན་ཆོས་སེང་དང་། ཀྱི་ཕོ་ཚུལ་འཕགས་དང་། གཡོར་གཉན་དང་། བླ་མ་ཞང་དང་། སྟོན་འབུམ་ལ་སོགས་པ་དྲུག་ཅུ་ཙམ་འདུས་ནས་གདའ་བས།
ཁོང་རྣམས་ན་རེ། བླ་མ་ཤངས་པའི་བདེན་པ་གཉིས་པོ་དེ་བློར་མ་ཤོང་བས་ཅི་ཙུག་འདོད་པ་ཡིན་ཟེར་བ་ལ། ཀུན་རྫོབ་དོན་དམ་གཉིས་ལས། ཀུན་རྫོབ་ལ་ཡང་ལོག་པ་དང་། ཡང་དག་པ་གཉིས་ལ་བོད་རྣམས་ཀྱང་མི་མཐུན། དོན་དམ་པ་ལ་སྤྲོས་པ་ཕྱོགས་ཙམ་ཆོད་པ་རྣམ་གྲངས་ཀྱི་དོན་དམ་པ་དང་རྒྱུ་རྐྱེན་འབྲས་བུ་ཕན་གནོད་ཐམས་ཅད་དང་བྲལ་བ་བློའི་ཡུལ་དུ་མ་གྱུར་པ་དེ་རྣམ་གྲངས་མ་ཡིན་པའི་དོན་དམ་པ་སྟེ། འབུམ་ལས། དོན་དམ་པ་ལ་ལས་མེད། ལས་ཀྱི་རྣམ་པར་སྨིན་པ་མེད། ཀུན་ནས་ཉོན་མོངས་པ་ཡང་མེད་དོ། །
རྣམ་པར་བྱང་བ་ཡང་མེད་དོ་ཞེས་གསུངས་པས། དོན་དམ་པ་གྲུབ་པ་མེད་པ་ལས། དོན་དམ་པ་གྲུབ་པར་འདོད་པའི་མཁས་པ་འཁྲུལ་བྱས་པས། དགེ་བཤེས་དེ་རྣམས་ན་རེ། ཁྱེད་བླ་མ་ཤངས་པའི་སློབ་མར་འདུག གྲུབ་མཐའ་སྐྱོང་ཤེས་པར་འདུག་ཟེར་བ་དང་། བླ་མ་ཨ་སེང་གི་ཞལ་ནས། བླ་མ་གདུབ་བུ་བའི་དོན་དམ་ཕན་མེད་གནོད་མེད་དེ་ལ། ང་ཡང་དང་པོ་མ་བདེ་བ་བྱུང་བ་ཡིན་སྟེ། ད་ང་ལ་གོ་རྒྱུ་བཤའ་མ་གཅིག་བྱུང་བས་ཁྱེད་རང་རྣམས་མ་བདེ་བ་ཡོད་ན་ང་ལ་དྲིས་ཤིག
ངས་ལན་གདབ་བོ་གསུངས་པ་དང་། ཁམས་པ་ལོ་ཙྪ་བ་སྟོན་འབུམ་བྱ་བ་ཤེས་རབ་ཆེ་བ་གཅིག་ན་རེ། དོན་དམ་རང་གི་ངོ་བོ་ལ་ཕན་མེད་གནོད་མེད་གཅིག་ཡིན་ཏེ། དོན་དམ་མ་རྟོགས་པའི་བློ་ལ་ཕན་གནོད་བྱུང་བ་དེ་ཡང་། དོན་དམ་སྤྲོས་པ་མཐའ་དག་དང་བྲལ་བའི་ཆོད་ཉིད་རྟོགས་པས་སངས་རྒྱས་ཏེ། དེ་ཀས་ཕན་བཏགས་པ་མ་ལགས་སམ་ཟེར་བ་ལ། སློབ་དཔོན་གྱི་ཞལ་ནས། བླ་མ་ཤངས་པའི་མཁས་ལ་བཙུན་པ་ཤེས་རབ་ཆེ་བ་ཡིན་གསུངས། རྒྱ་གར་གྱི་པཎྜི་ཏ་དང་། གྲུབ་ཐོབ་རྣམས་ལ་གཏུགས་པ་ཡིན་པ་ལ།
དོན་དམ་ཕན་མེད་གནོད་མེད་བྱ་བ་ཅི་ལ་ཡོང་། དོན་དམ་སྤྲོས་པའི་མཐའ་ཐམས་ཅད་དང་བྲལ་བའི་ཆོས་ཉིད་དང་པོ་ཐོས་པས་གཏན་ལ་ཕབ། བར་དུ་བསམ་བྱུང་གི་ཤེས་རབ་ཀྱིས་ངེས་སུ་བཅུག ཐ་མ་སྒོམ་བྱུང་གི་ཤེས་རབ་ཀྱིས་ཇི་ལྟ་བ་བཞིན་གཏན་ལ་ཕབ། དེ་ལྟར་རྟོགས་ནས་སངས་རྒྱས་པ་དེ་ཀ་ཕན་རྟགས་པ་ཡིན་སྙམ་པ་གཅིག་བྱུང་བ་ལ། དེ་ལྟར་དུ་མི་འདུག་སྟེ། ཕན་རྒྱུ་རྟོགས་རྒྱུ་གཅིག་བྱུང་བ་དེ་ཀ་ཡང་དག་པའི་ཀུན་རྫོབ་ཏུ་འདུག་སྟེ། ཞི་བ་ལྷའི་ཞལ་ནས། དོན་དམ་བློའི་སྤྱོད་ཡུལ་མིན། ། བློ་དང་སྒྲ་ནི་ཀུན་རྫོབ་བོ། །
ཞེས་པའི་དགོངས་པ་དང་མཐུན་པར་གདའ་བས། དོན་དམ་རང་ཕན་མེད་གནོད་མེད། སྤངས་ཐོབ་མ་གྲུབ་པས། བློའི་ཡུལ་ལས་འདས་པ་གཅིག་རང་དུ་འདུག་པས་ཁོང་གིས་དགོངས་ནས་འདུག་གསུངས་སོ། ། དེ་ནས་དངོས་གཞིའི་ནུབ་མོ་རྡོ་རྗེ་སློབ་དཔོན་གྱི་དབང་གི་དུས་སུ། འདི་སངས་རྒྱས་དངོས་ཡིན་སྙམ་པའི་འདུ་ཤེས་བཅོས་མ་མ་ཡིན་པ་སྐྱེས། དབང་ཐོབ་ནས་ཞག་ཉི་ཤུ་ཐམ་པར་གདམས་པ་རྣམས་ཞུས་སོ། ། དེ་ཡང་གསང་སྔགས་སྨིན་གྲོལ་གཉིས་ལས། སྨིན་བྱེད་ཀྱི་དབང་རྡུལ་ཚོན་གྱི་དཀྱིལ་འཁོར་ལ་བརྟེན་ནས་དབང་བཞི་རྫོགས་པར་ཞུས་པ་དང་། ཏིང་ངེ་འཛིན་གྱི་དཀྱིལ་འཁོར་ལ་བརྟེན་ནས་དབང་བཞི་རྫོགས་པར་བསྐུར་བ་གཉིས་སུ་སྣང་།
དེ་གཉིས་ཀ་ལུ་ཧི་པའི་དཀྱིལ་འཁོར་རྫོགས་པར་མཐུན་གསུངས་པ་དང་། གྲོལ་ལམ་བསྐྱེད་རྫོགས་གཉིས་ལས། བསྐྱེད་རིམ་ལ་ལཱུ་ཧི་པའི་དཀྱིལ་འཁོར་རྫོགས་པར་སྒོམ་པ་དང་། ལྷན་སྐྱེས་རྫོགས་པར་སྒོམ་པ་གཉིས་སོ། ། རྫོགས་རིམ་ལ་རྩ་རླུང་ལུས་སྦྱོང་དང་བཅས་པ་སྟེ། སྦྱོར་དྲུག་རྩ་འགྲེལ་གཉིས། སྦྱོར་ཕྲེང་རྩ་འགྲེལ་གཉིས། སྙིང་པོ་གསུམ་གསལ་བ་རྩ་འགྲེལ་གཉིས་དང་། རྫོགས་རིམ་དེ་རྣམས་ཞུས། དབྱར་གྱེ་རེར་སློབ་དཔོན་ཅན་དུ་བསྡད་ནས་རླུང་བུམ་པ་ཅན་འགའ་རེ་བསྒོམས།
དེ་ནས་སློབ་དཔོན་ཨ་སེང་དེ་ཐུགས་དམ་ལ་གཙོ་བོར་མཛད་པའམ། མི་མང་པོས་སུན་ནས་རི་ཁྲོད་ཤ་སྟག་ལ་བཞུགས་ནས། ལོ་རེ་ལ་ཆོས་ཞག་བཅུ་གསུམ་ལས་མི་གསུང་བར་དམ་བཅས་འདུག་པས། མཇལ་ས་མི་ཡོང་བར་འདུག སྟོན་ཀ་བུར་དུ་ཕྱིན་ནས་ཞག་གསུམ་བསྡད་པས། བུར་ན་ཤུག་པའི་གསེབ་ན་དགོན་པ་སྐྱིད་པོ་གཅིག་འདུག་ནས། དགོན་པ་ཡ་གི་ན་སུ་ཡོད་པ་ཡིན་བྱས་པས། བླ་མ་བུར་སྒོམ་ནག་པོ་བྱ་བ་རྗེ་རས་ཆུང་པའི་སློབ་མ་གདམས་པ་ཅན་གཅིག་ཡོད་པ་ཡིན་ཟེར་བས་དེ་ལ་མོས་པར་བྱུང་ནས། བུ་རམ་བྲེ་གང་ཁྱེར་ནས་དགོན་པར་ཕྱིན་ཙ་ན། ཁྱི་དཀར་པོ་མི་ཟ་བ་ཡིན་ཟེར་བ་གཅིག་པུར་བྱུང་།
དེ་ན་རྣལ་འབྱོར་པ་བེའུ་ཕྲུག་གྱོན་པ་བསྒོམས་ཐག་བཅུག་པ་གཅིག་འདུག་ནས་ཇོ་བོ་སུ་བཞེད་ཟེར། ང་བླ་མ་བུར་སྒོམ་འདོད་པ་ལགས་བྱས་པས། འོ་ན་ནང་དུ་ཚ་བ་ལ་འདོང་ཟེར་ནས་ཕྱིན་པས། བླ་མ་གར་བཞུགས་བྱས་པས། བུར་སྒོམ་བུར་སྒོམ་ཟེར་བ་དེ་ཀ་ང་ཡིན་གསུངས་ནས། ཉེ་གནས་ཀྱང་མི་གདའ། དེ་ནས་བུ་རམ་དེས་ཕྱག་རྟེན་བྱས་པ་དང་། ཇོ་བོ་ཁྱེད་གང་ནས་ཡིན་གསུངས། ང་གཡས་རུ་ཤངས་ནས་འོངས། བླ་མ་ཤངས་པ་གདུབ་བུ་པའི་སློབ་མ་ཡིན།
ནཱ་རོ་པའི་ཆོས་འདི་ལ་མོས་པར་བྱུང་ནས་ཐུགས་ལ་འདོགས་པར་ཞུ་བྱས་པས། ཁོང་གི་ཞལ་ནས་ཇོ་བོ་ཁྱེད་རྟ་ལས་བབས་ནས་བོང་བུ་ལ་བཞོན་པས་གང་ན་འོང་། བླ་མ་ཤངས་པ་མཁས་བཙུན་དེ་ལྟ་བུ་བཞག་ནས། ང་རྣལ་འབྱོར་པ་གཅིག་ལ་ཆོས་ཞུས་པས་གང་ན་འོང་གསུངས། ཅིས་ཀྱང་ཐུགས་ལ་འདོགས་པར་ཞུ་བྱས་པས་འོ་ན་ཁྱེད་རང་དད་ན་ཤོག ཆོས་ཀྱི་ཞབས་ཏོག་བྱ་ཡིས་གསུངས་སོ། ། དེ་ནས་དགུན་དེ་སྒོམ་ཁང་དུ་བྱོན་ནས་གདམས་པ་ཞུས་པ་ལས། སྨིན་གྲོལ་གཉིས་སུ་བྱས་ནས། སྨིན་པའི་དབང་ལ་བདེ་མཆོག་ལྷ་བཅུ་གསུམ་མའི་དབང་བཞི་རྫོགས་དང་། ཕག་མོ་ལྷ་བཅུ་གསུམ་མའི་དབང་བཞི་རྫོགས་དང་།
དེའི་བྱིན་རླབས་ལན་བཞི་ཞུས། གྲོལ་ལམ་སྐྱེད་རྫོགས་གཉིས་ལས་བསྐྱེད་རིམ་ལྷ་བཅུ་གསུམ་མ་དང་། ཕག་མོ་ལྷ་བཅུ་གསུམ་མ་དང་། ཞལ་གཉིས་མ་དང་། དཔའ་བོ་གཅིག་པ་དང་བཞི་ཞུས། རྫོགས་རིམ་ལ་ཐབས་ཤེས་གཉིས་ལས། ཤེས་རབ་ནི་ཕྱག་རྒྱ་ཆེན་པོ་ལམ་དུ་སློང་བའི་ཐུན་འཇོག ཐབས་ལམ་ལ་བཀའ་བབས་བཞི་སྟེ། ཕྱག་ན་རྡོ་རྗེ། བློ་གྲོས་རིན་ཆེན།
དེས་ཀླུ་སྒྲུབ། དེས་མ་ཏང་གི་ལ། དེས་ཏཻ་ལོ་པ་ལ་བཤད་དོ། ། དེ་ནི་འཕོ་བ་དང་གྲོང་འཇུག་གི་རྒྱུད་པའོ། ། བྲམ་ཟེ་ཆེན་པོས་ལུ་ཧི་པ དེས་ཌོཾ་བྷི་པ་ལ། དེས་ཏཻ་ལོ་པ་ལ་བཤད་དོ། ། དེ་འོད་གསལ་གྱི་རྒྱུད་པའོ། ། སུ་མ་ཏི་ཀུན་ཏུ་བཟང་མོས་ཐང་ལོ་པ་ལ། དེས་ཤིང་ལོ་པ་ལ། དེས་ཀརྞ་རི་པ་ལ།
དེས་ཏཻ་ལོ་པ་ལ་བཤད་དོ། ། གཏུམ་མོའི་རྒྱུད་པའོ། ། སློབ་དཔོན་ཌོཾ་བྷི་ཧེ་རུ་ཀས། ཚང་ཚོང་མ་བཱི་ན་སི་ལ། དེས་ལྭ་ཝ་པ་ལ། དེས་ཏཻ་ལོ་པ་ལ་བཤད་དོ། ། དེ་ནི་སྒྱུ་ལུས་དང་བར་དོའི་རྒྱུད་པའོ། ། དེའང་སྒྱུ་ལུས་དང་རྨི་ལམ་ལ། སློབ་དཔོན་ཀླུ་སྒྲུབ་དུས་བཞི་འདུ་བའི་གནད་ཡིན་པས་མགྲིན་པར་ཨ་ནུ་ཏ་ར་ལ་འཛིན་གསུངས། སུ་མ་ཏི་ཀུན་ཏུ་བཟང་མོ་རྣམ་པར་ཤེས་པ་འདུ་བའི་གནད་ཡིན་པས་སྨིན་ཕྲག་ཏུ་ཐིག་ལེ་དཀར་པོ་གཅིག་ལ་འཛིན་གསུངས།
ལྭ་ཝ་པ་གཙོ་བོ་ཡིད་ཀྱི་རྣམ་པར་ཤེས་པ་ཡིན་པས་སྙིང་ཁའི་དཀྱིལ་དུ་མར་མེ་རྩེ་སོར་བཞི་པ་གཅིག་ལ་འཛིན་གསུངས། བླ་མ་དེ་ལ་ཐབས་ལམ་གྱི་གདམས་པ་བསམ་གྱིས་མི་ཁྱབ་པ་གཅིག་འདུག ངས་ཀྱང་མང་དུ་ཞུས་སོ། ། དེ་ནས་བླ་མའི་ཞལ་ནས་སྒོམས་ཤིག མཚམས་དམ་པོ་བཅད་ནས་ཟླ་བ་བཅུ་གཅིག་རྩེ་གཅིག་ཏུ་བསྒོམས་པས། ནུབ་གཅིག་གི་རྨི་ལམ་ན། བྲག་འཕྲང་དོག་པོ་གཅིག་ན་ཕར་ཕྱིན་པ་དང་། རྦབ་ཏུ་ཤོར་བ་དང་། རྨི་ལམ་ལེགས་པར་ཟིན་པ་བླ་མ་ལ་བཤད་པས། བླ་མའི་ཞལ་ནས།
ཁྱོད་སྙིང་རུས་དང་བསགས་པ་ཡང་རབ་གཅིག་འདུག་པས། ནཱ་རོ་པའི་ཞལ་ནས། དབང་པོ་རབ་ཏུ་གྱུར་པ་ལ། ། ལོ་ཡིས་ཟིན་པ་དག་ཀྱང་སྲིད། ། གསུངས་པས། ཁྱོད་ཀྱིས་མི་ལུས་དོན་ཅན་དུ་སོང་། སྐྱེ་བ་ནས་སྐྱེ་བའི་དོན་གྲུབ་པ་ཡིན། དེ་བླ་མའི་ཐུགས་རྗེ། ཌ་ཀིའི་བྱིན་རླབས་ཡིན་པས། བླ་མ་ཌ་ཀི་ལ་གཏང་རག་ཆེན་པོ་ཐོངས་ཤིག་གསུངས་ནས་བུར་བཏང་གཅིག་དང་།
གསེར་ཞོ་དྲུག་བཙོངས་ནས་སྒོམ་ཁང་ན་བཞུགས་པ་རྣམས་ལ་ཚོགས་མཆོད་བྱས། དེ་ནས་དགུན་སྨད་བླ་མའི་ཕྱུགས་ཐུམ་དྲག་ཏུམ་པས་ཁྱེར་ནས། བླ་མའི་ཞལ་ནས། ངས་ལས་སུ་ཆོས་བྱས། དོན་དུ་ལྷ་གཉེར་བ་ཡིན། མི་ཚེ་ཆོས་ལ་བསྐྱལ་བ་ཡིན་ཏེ། ཕྱུགས་ཐུམ་དེ་ཡང་དགྲས་ཁྱེར། ད་ང་ལ་ནི་མཐུ་མེད། རནྣ་བིརྱ་ཁྱོད་ཀྱིས་སེར་བ་ཐོངས་ཤིག ས་ལམ་མང་པོ་བགྲོད་པ་ཡིན་ནོ་གསུངས།
དབྱར་ཉི་ཁྲོས་ཀྱི་སེར་བ་བཏང་བས། གྱང་རིམ་གསུམ་ཙམ་བབས། མི་ཕྱུགས་མང་པོ་ཤི། ལོ་ཐོག་གཅིག་ཀྱང་མེད། མཐུ་སེར་གཉིས་ཀ་སྟབས་སུ་བྱུང་ཟེར་ནས་བབས་བྱེད་དུ་བྱུང་བ་ལ། བླ་མའི་ཞལ་ནས། ཁྱོད་སེར་བ་འབེབས་མཁན་ཡིན་པས་བབས་ལེན་དུ་རྒྱུག་གསུངས་ནས་ཕྱིན་པས། སེར་བས་མི་ཕྱུགས་མང་པོ་ཤི། བྱིའུ་ཤི་བའི་རོ་ལུད་ཕུང་ཙམ་འདུག་པས་སྐྱོ་ཤས་དྲག་པོ་སྐྱེས་སོ། ། དེ་ནས་དྲག་ཏུམ་པས་ཕྱུགས་རྣམས་གཏད།
རྟ་དང་གཡུ་ཁྲབ་ལ་སོགས་པའི་ཡུས་ཆེན་པོ་བྱས་པ་རྣམས། བླ་མ་ལ་ཕུལ་ནས། ངས་ཆོས་ལ་འོངས་པ་ཡིན་ཏེ། སྡིག་པ་ཅི་ཡང་བྱས་ནས་འདུག་པས། ད་ང་དམྱལ་བ་མིན་པ་འགྲོ་ས་མི་འདུག་བྱས་ནས་ངུས་པས། བླ་མའི་ཞལ་ནས། ཁྱོད་ཀྱིས་བླ་མ་དང་བསྟན་པའི་ཆེད་དུ་བྱས་པས་སྡིག་པ་ཅི་ཡང་མི་ཡོང་བའི་སྟེང་དུ། ས་ལམ་མང་པོ་བགྲོད་པ་ཡིན་ནོ། ། ཅིས་ཀྱང་བློ་མི་བདེ་ན་མཚམས་མེད་པ་ལྔ་བྱས་པ་ཡང་སངས་རྒྱ་བའི་གདམས་ངག་བར་དོ་དུག་གི་ཚེར་མ་དང་། དུག་གི་ཐུར་མ་བྱ་བ་ཡོད་པ་སྦྱིན་གྱིས་གསུངས་ནས་གདམས་ངག་མང་པོ་གནང་།
དེའི་དུས་སུ་རྗེ་བཙུན་མའི་ཞལ་ཡང་མཐོང་། ད་ཁྱོད་ཀྱི་མགོན་པོ་དང་ཉི་ཁྲོས་གཉིས་ང་ལ་ཕུལ་ཞིག གསུངས་ནས་བླ་མ་ལ་ཕུལ་ལོ། ། དེ་ནས་ཉ་ཀ་མོ་པའི་དགེ་བཤེས་དཀོན་མཆོག་འཁར་བ་ལ། སྤྱན་སྔ་བའི་སྒོམ་རིམ་དང་། ལམ་རིམ་དང་། རབ་གནས་དང་། བདེན་ཆུང་ཞུས། དགེ་བཤེས་རྫ་ར་བ་ལ་བཀའ་གདམས་པའི་གདམས་ངག་མང་དུ་ཞུས་ནས། སློབ་དཔོན་གཡོར་མོ་ཅན་དུ་ལོ་ལྔ་ཕར་ཕྱིན་དང་སྤྱོད་འཇུག་ཞུས་སོ། །
དེ་ནས་ཉུང་སྒོམ་རྒོད་པོ་ལ་སེམས་སྦྱང་། སུངས་པ་ཁ་ཐོར་བ་གསུམ་ཞུས་སོ། ། དེ་ནས་རྒྱགས་ཀྱང་ཟད་པ་དང་། ཕ་རྒན་གུམ་ཟེར་ནས་འབོད་དུ་བྱུང་། ནམ་ཟླ་དཔྱིད་དུས་སུ་སོང་ཡང་སྐྱ་ནམ་བཟང་བས་ཤ་མར་གསེར་གསུམ་མོད་པར་བྱུང་བས་ཞིང་བཙོངས་དགེ་བ་བྱས། དེ་ཚར་བ་དང་རྒྱ་གྲགས་བསོད་ལ་སྦྱོར་དྲུག་གི་རྡོ་རྗེའི་ཚིག་རྐང་ལ་སོགས་པའི་གདམས་པ་མང་དུ་ཞུས། དགེ་བཤེས་གཞུ་པ་ལ་ཕྱི་སྒྲོ་འདོགས་གཅོད་པའི་གསང་སྔགས་ལ་འཇུག་པ་དང་། ནང་ཉམས་སུ་ལེན་པའི་ཡིག་ཆུང་དང་། སྒོམ་སྐྱོན་སེལ་བའི་བདུད་རྩི་དུག་སེལ་ཞུས། སློབ་དཔོན་ཞང་ལ་འདུལ་བ་འོད་ལྡན་དང་སུམ་བརྒྱ་པ་ལ་སོགས་པ་མང་དུ་ཞུས།
དགེ་བཤེས་འབལ་སྒོམ་ཕྱག་ན་ལ་ཞི་བྱེད་ལ་སོགས་པ་མང་དུ་ཞུས། དེ་ནས་རྒྱགས་ཀྱི་གྲབས་བྱས་ནས། སློབ་དཔོན་གཡོར་པོ་ཅན་དུ་ཆོས་ཉན་དུ་འགྲོ་དགོས་སྙམ་ཙ་ན། བླ་མ་ཞོང་ཞོང་པ་ཅན་དུ་མཇལ་དུ་ཕྱིན་པས། བླ་མའི་ཞལ་ནས་ཁྱོད་མེད་པའི་ཤུལ་དུ་ཕ་ཤི་བ་ཡིན་ཏེ། དགེ་བ་བཟང་པོ་འགྲུབ་འདུག་གིས། ཁྱོད་ཀྱིས་ན་ནིང་བར་དུ་སློབ་དཔོན་གཡོར་པོ་ཅན་དུ་བསྡད་དམ། ཕར་ཕྱིན་རྣམས་ཤེས་སམ་གསུངས་པ་ལ། འདི་ན་ཡོད་དུས་སུ་འབྲོམ་སྟོན་ན་རེ། ། གྲོས་བློ་ཉེས་པོ་ལ་དྲིས་སྒོམས་ཟེར།
མ་ཀི་དབུས་སུ་སྟོན་པ་གཅིག་དང་ཕྲད་པས། པོ་ཏི་ཐེག་ཚད་གཅིག་ཁུར་ནས་བྲང་རྡུང་བ་ལས་མི་འདུག་པས། ཆོས་བསླབས་ཀྱང་ཇི་ཙམ་ཤེས་ཀྱང་ཆ་མེད། ཤེས་ཀྱང་སེམས་ལ་ནི་མི་ཕན་པར་འདུག་སྙམ་ནས། ཁམས་པ་ཨ་སེང་དང་། བུར་སྒོམ་ནག་པོ་ཅན་དུ་ཆོས་ཞུས་ནས་སྒོམ་པས་རྨི་ལམ་ཨེན་རེ་ཟིན། རྗེ་བཙུན་མའི་ཞལ་མཐོང་། དེ་ནས་ལོ་ལྔ་གཡོར་པོ་ཅན་དུ་ཆོས་ཉན། ད་དུང་རྒྱགས་ཁྱེར་ནས་འགྲོ་དགོས་སྙམ་པ་འདོགས་ཞུས་པས། བླ་མའི་ཞལ་ནས་བཙུན་ཆུང་ཁྱོད་ཀྱིས་ཤེས་ན་དགའ་བའི་ཕར་ཕྱིན་མི་ཤེས་པར།
མ་ཤེས་ན་དགའ་བའི་རྫུན་གཅིག་ཤེས་པར་འདུག ཁྱོད་ཀྱིས་རྨི་ལམ་ཟིན་པ་དང་རྗེ་བཙུན་མའི་ཞལ་མཐོང་བ་གཉིས་ཀ་བྱུང་ངམ། ད་ངའི་རྩར་མ་སྡོད་གསུངས། དེ་ནས་ནམ་ཕྱེད་ཙམ་ན་ཤོག་གསུངས། ཕྱིན་ཙ་ན་བླ་མའི་ཞལ་ནས། ད་ལྟ་སངས་རྒྱས་སྣང་བ་མཐའ་ཡས་དང་། ཡི་དམ་ཌཱ་ཀི་མང་པོ་བྱོན་ནས། ཁྱོད་ཀྱི་ཆིག་རྒྱུད་ཀྱི་གདམས་པ་རྣམས་འདི་ལ་བྱིན་ཞིག འདིས་ཁྱོད་ཀྱི་རྒྱུད་པ་འཛིན་པར་འགྱུར་རོ་གསུངས་པས། ད་ང་ཡང་ན་སོ་རྒས་པ་དང་།
ཡུན་རིང་སྡོད་ལོང་མེད་པས་གཟིམ་གཡོག་གྱིས། ཡུལ་གཞིས་རྣམས་བཙོངས་ལ་དབང་ཞུས། ཆོས་ཐམས་ཅད་མྱུར་དུ་ཚར་བར་བྱ་ཡིས་གསུངས་པ་ལ། བླ་མ་གཟིམ་གཡོག་བྱེད་པ་མི་ཐོབ་པ་ཙམ་དུ་འདུག ངས་ཁམས་པ་དང་གྲྭ་པ་རྒོད་ལ་ཚན་ཆེ་བ་འདི་ཚོའི་གསེབ་ཏུ་གཟིམ་གཡོག་མི་ཡོང་བས། ཕྱིའི་གཟིམས་ཁང་གི་དཀོན་གཉེར་བྱེད་པར་ཞུ་བྱས་པས། བླ་མའི་ཞལ་ནས། ཅི་ནས་ཀྱང་གཟིམ་གཡོག་གྱིས། བྱིན་རླབས་འཇུག་པ་ཡིན་གསུངས་པས། གཟིམ་གཡོག་བྱས་སོ། །
དེ་ནས་ཡུལ་གཞིས་བཙོངས་ནས་ལ་ལས་དབང་ཞུས། ལ་ལས་གསེར་དུ་སྒྱུར་ནས་གསེར་ཆོས་རྣམས་ཞུས། གསེར་གྱིས་མ་ལྡང་བར་ཚོང་པ་བརྫངས་ནས་གསེར་ཕུལ་ཏེ་ཆོས་ཞུས་སོ། ། དེ་ལ་རྩ་བའི་བླ་མ་བཞིའི་གདམས་ངག་མ་ལུས་པ་གཅིག་ཞུ་དགོས་བྱས་པས། ཐོག་མར་བླ་མ་ར་ཧུ་ལའི་གདམས་ངག་རྣམས་བསྟན་གྱིས་གསུངས་ནས། རྒྱུད་སྡེ་ལྔའི་དབང་བསྐུར་ནས། རྒྱུད་སྡེ་ལྔ་སོ་སོའི་དབང་བཞི་རྫོགས་དང་། སྒྲུབ་ཐབས་དང་། བདེ་མཆོག་རྩ་རྒྱུད་དང་། ར་ལི་དང་།
སྒྲུབ་ཐབས་ལུ་ཧི་པ་དང་། དཔའ་བོ་གཅིག་པ་དང་། མཧཱ་མཱ་ཡཱ་རྒྱུད་སྒྲུབ་ཐབས་དང་བཅས་པ་དང་། གུར། བརྟག་གཉིས། སྒྲུབ་ཐབས་མཚོ་སྐྱེས་རྡོ་རྗེ་དང་། མཚོན་ཆ་ཅན། དེ་ཉིད་བཞིའི་སྒྲུབ་ཐབས། གསང་འདུས་སྒྲུབ་ཐབས་དང་བཅས་པ་དང་། འཇིགས་བྱེད་རྟོག་པ་བདུན་པ་དང་།
དགྲ་ནག་གི་རྒྱུད་རྟོག་པ་གསུམ་པ་དང་། ལྷ་ལྔའི་དྲིལ་སྒྲུབ་དང་། དགོས་སྒྲུབ་དང་། མགོན་པོ་དང་། མཁའ་སྤྱོད་དཀར་དམར་ལ་སོགས་པ་སྒྲུབ་ཐབས་མང་དུ་ཞུས་སོ། ། རྫོགས་རིམ་ལ་འཁོར་ལོ་ལྔའི་རྫོགས་རིམ། རིམ་ལྔ། གདན་ཐོག་གཅིག་མ་དང་། རླུང་བུམ་པ་ཅན་དང་། ཤིང་རྟ་ཅན་དང་།
འཁོར་ལོ་བཅིངས་གྲོལ་དང་། འཕོ་བ་ཡེ་ཤེས་སྐར་ཁུང་མ་ལ་སོགས་པ་དང་། མཧཱ་མུ་དྲ། དོ་ཧ། དག་པ་ཡེ་ཤེས་ལ་སོགས་པའི་ངོ་སྤྲོད་མང་དུ་གསུངས། ཀྲི་ཡ་ལ་མི་གཡོ་བའི་རྒྱུད་སྒྲུབ་ཐབས་དང་བཅས་པ་དང་། ཕྱག་ན་རྡོ་རྗེའི་རྒྱུད་འབྱུང་པོ་འདུལ་བྱེད་དང་། ཇ་ལི་མའི་སྒྲུབ་ཐབས་དང་། རྣམ་འཇོམས་དང་། དོན་ཡོད་ཞགས་པ་ལ་སོགས་པ་དང་།
དབུ་མ་བདེན་གཉིས་དང་། ཡོ་ག་ངན་སོང་སྦྱོང་རྒྱུད་དང་། རྡོ་རྗེ་རྩེ་མོ་ལ་སོགས་པ་མང་དུ་གསུངས་སོ། ། དེ་ནས་ཕྱི་དྲོ་གཅིག་གདུགས་ལ་བཞུད་པའི་དུས་སུ། ངས་ཁྱོད་ལ་ལྟད་མོ་གཅིག་བསྟན་གྱིས་གསུངས་ནས། བསྟན་ཁར་དགྲ་ནག་དང་། འཇིགས་བྱེད་དང་། མི་གཡོ་བ་དང་། ཕྱག་ན་རྡོ་རྗེ་ལ་སོགས་པའི་ཁྲོ་བོ་མང་པོ་ཕྲ་ལམ་མེ་བཞུགས་ནས་ཆོས་གསུངས། ཉིན་གཅིག་སྒྲོལ་མ་དཀར་མོ་དང་།
ལྗང་སེར་དུ་བཞུགས་ནས་ཕྱག་འཚལ་ཉེར་གཅིག་འདོན་གྱིན་གདའ། དེ་ནས་གསེར་ཕུལ་ནས་ཡེ་ཤེས་ཀྱི་ཌཱ་ཀི་མ་གཉིས་ཀྱི་གདམས་པ་རྣམས་ཞུ་དགོས་ཞུས་པས། ཚོགས་མཆོད་བརྒྱ་རྩ་ལན་གཉིས་གྱིས་གསུངས་ནས་ཚོགས་མཆོད་ཚར་བ་དང་། ཌཱ་ཀི་མ་ནི་གུ་མའི་སྒྱུ་ལུས་རྨི་ལམ་སྤྱིའི་དབང་བསྐུར། དེ་ནས་ཆོས་དྲུག་གི་དབང་དང་གདམས་པ་རྣམས་སྤེལ་ཞིང་ཁྲིད་ཚར་བར་མཛད། རྒྱུད་སྡེ་ཆེན་པོ་ལྔའི་དབང་སྐུར། དེ་ནས་སྒོས་ཀྱི་དབང་སྐུར་ནས། བདེ་མཆོག་རྩ་རྒྱུད་དང་། མ་ཧཱ་མཱ་ཡཱ་དང་། བརྟག་གཉིས་དང་།
གསང་འདུས་དང་། འཇིགས་བྱེད་རྣམས་ཀྱི་སྒྲུབ་ཐབས་ཞུས། མཚོན་ཆ་ཅན་གྱི་དེ་ཉིད་བཞིའི་སྒྲུབ་ཐབས་དང་། དེའི་རྫོགས་རིམ་གྱི་ཞལ་གདམས་རྣམས་ཞུས། བདེ་མཆོག་བཅུ་གསུམ་དང་། ལྷ་ལྔ་མ་དང་། མཁའ་སྤྱོད་མ་དཀར་དམར་དང་། རྒྱུད་སྡེ་བཞིའི་གྲིབ་སེལ་དང་། རྗེ་བཙུན་མའི་སྒྲུབ་ཐབས་དང་། རྣམ་འཇོམས་ཀྱི་སྒྲུབ་ཐབས་དང་།
འཕོ་བ་ལྔ་བཅུ་དང་། ཐབས་ལམ་གྱི་རིགས་མི་འདྲ་བ་སུམ་ཅུ་དང་། ལུས་སྦྱོང་བཅུ་གསུམ་མ་དང་། ཀྲི་ཡ་དཔུང་བཟང་དང་། ཀླུའི་སྒྲུབ་ཐབས་ལ་སོགས་པ་མང་དུ་ཞུས། སུ་ཁ་མ་སིདྡྷིའི་གསང་སྒྲུབ་དང་། ལྟེ་བ་སྤྲུལ་འཁོར་དང་། བདག་མེད་མའི་ནང་ཁྲིད་ཞུས། སྦས་པའི་རྣལ་འབྱོར་པའི་བདེ་མཆོག་ལྷ་ལྔ་དང་། མཁའ་སྤྱོད་དཀར་དམར་དང་།
ཡིནྡྲ་བྷུ་ཏི་དང་། ཀུ་ཀུ་རི་པའི་ཆོས་བདུན་དང་། ཐབས་ལམ་དང་། འཕོ་བ་དང་། བར་དོ་ལ་སོགས་པ་མང་དུ་ཞུས་སོ། ། དེ་ནས་རྩ་བའི་བླ་མ་བཞིའི་ཆོས་རྣམས་ཚར་བ་ཡིན་པས། བླ་མ་རྡོ་རྗེ་གདན་པའི་ཆོས་རྣམས་བྱེད་དགོས་གསུངས་ནས། རྒྱུད་སྡེ་ཆེན་པོ་ལྔར་དབང་བསྐུར། འཇིགས་བྱེད་ཀྱི་སྒྲུབ་ཐབས་རྡོ་རྗེ་འོད་ལ་སོགས་པ་རྡོ་རྗེ་གདན་པས་མཛད་པའི་སྒྲུབ་ཐབས་དང་གདམས་ངག་མང་དུ་ཞུས། མི་གཡོ་བ་དང་།
ཕྱག་རྡོར་དང་། རྣམ་འཇོམས་དང་། གྲྭ་ལྔ་དང་། རྣམ་རྒྱལ་དང་། འཇམ་དཔལ་དཀར་སེར་དང་། གདུགས་དཀར་དང་། འོད་ཟེར་ཅན་ལ་སོགས་པའི་སྒྲུབ་ཐབས་རྣམས་མང་དུ་ཞུས་སོ། ། བླ་མ་མཻ་ཏྲི་པའི་བརྟག་གཉིས་དང་། དོ་ཧ་དང་མགོན་པོ་དང་། ཐབས་ལམ་ལ་སོགས་པ་མང་དུ་ཞུས་སོ། །
དེ་ནས་ཚེས་བཅུ་བཞིའི་པུ་ཛའི་དགོངས་བླ་མའི་ཞལ་ནས་དོ་ནུབ་ལྷ་བཞི་སྒོམས་ལ། ནམ་ལངས་མ་ཐག་ངའི་རྩར་ཤོག་ཞིག་གསུང་། ནམ་ཕྱེད་ན་ལྷ་བཞི་བསྒོམས་ནས་ནམ་ལངས་པ་དང་། བླ་མའི་རྩར་ཕྱིན་པས་གདན་ཁ་ན་ལྷ་བཞི་སྔགས་ཀྱི་སྒྲ་དི་རི་རི་སྒྲོགས་གྱིན་འདུག་པ་དང་། ལྷ་བཞི་མཐོང་ངམ་གསུངས། མཐོང་ལགས་ཞུས་པས། ད་ང་དང་ལྷ་བཞི་ཐ་དད་དུ་མ་ལྟ་ཨང་གསུངས་སོ། ། ཡང་ཚེས་བརྒྱད་ཀྱི་སྔ་དྲོ་ང་ལ་ཇ་དྲོངས་གསུངས་ནས་ཇ་འདྲེན་དུ་ཕྱིན་ཙ་ན་རྒྱུད་སྡེ་ལྔའི་ལྷ་ཚོགས་སུ་བཞུགས་ནས་གཙོ་འཁོར་ཐམས་ཅད་རང་རང་གི་སྔགས་འདྲེན་གྱིན་འདུག་པ་དང་། དེ་ནས་བཟུང་ནས་ངའི་བླ་མ་འདི་དང་ལྷ་ཚོགས་རྣམས་དབྱེར་མེད་དུ་འདུག་སྙམ་པ་དང་། སངས་རྒྱས་དངོས་སུ་འདུག་པས་ང་རེ་འཚེང་སྙམ་པ་དུས་རྒྱུན་དུ་བྱུང་ངོ་། །
དེས་བླ་མའི་ཞལ་ནས། ད་ང་ཡུན་རིང་པོ་མི་སྡོད་པ་འདྲ་གསུངས། དེ་ཅི་ལགས་ཞུས་པས། མདང་རྒྱ་གར་ལྷོ་ཕྱོགས་ན་བཞུགས་པའི་བླ་མ་རྣམས་བྱོན་ནས་དབང་སྐུར་མཛད་དེ། འདི་ན་གདུལ་བྱ་མི་ཆེ་བར་འདུག་པས་རྒྱ་གར་ལྷོ་ཕྱོགས་སུ་གཤེགས་འཚལ་གསུངས། ན་ནིང་བྱོན་པའི་བླ་མ་རྣམས་དང་མགོན་པོ་ཚེ་དཔག་མེད་བྱོན་ནས་གཤེགས་འཚལ་ཟེར་བ་ལ། ངས་ཁས་བླངས་ཡོད་པས་རྗེ་བཙུན་མའི་ཐང་སྐུ་འདི་དང་། ཀ་པཱ་ལ་དང་། ཐོད་པ་དང་། དགེས་རྡོར་གྱི་རྡོ་སྐུ་འདི་དང་།
བུམ་པ་འདི་རྣམས་ཁྱོད་ཁྱེར་ཞིག ད་བསྒྲུབ་པ་ཚུལ་བཞིན་གྱིས་ཤིག ང་རང་གི་བྱིན་གྱིས་རློབ་པ་ཡིན་པས་གསོལ་བ་ཐོབ་ཅིག སྒྲུབ་པ་ལ་བར་ཆད་ཀྱིས་མ་ཁྱེར་བ་གྱིས། སྒོམ་པ་ལ་མི་གནོད་པ་གཅིག་ལས་མེད་དོ། ། ཡེངས་མེད་དུ་བསྒྲུབས་ཤིག་གསུངས། གཅིག་པོ་དེ་གང་ལགས་ཞུས་པས། རྩེ་གཅིག་ཏུ་སྒོམ་པ་གཅིག་པུ་ཡིན་ནོ། ། གསུངས་སོ། ། བདག་གིས་བླ་མ་ཆེན་པོ་དེ་སྔར་ལོ་ལྔ་བརྟེན།
ཕྱིས་ལོ་གཅིག་དང་ཟླ་བ་བདུན་བསྟེན་ནས་སྐུ་གཤེགས་སོ། ། དེ་ནས་བླ་མ་སྐུ་གཤེགས་ནས་ལྷ་དང་སྐུ་འབུམ་མ་ཚར་བར་ལ་གཡོག་གང་དགོས་ཐམས་ཅད་བྱས། ཆ་རྐྱེན་ཅི་ཡོད་ཐམས་ཅད་བླ་མའི་ཕྱོགས་སུ་བཏང་ནས། དབྱར་དགུན་གཉིས་ཀྱི་ཟླ་བ་ལ་བླ་མའི་མཛད་པ་ཐམས་ཅད་ཚར་བར་བྱས་སོ། ། དེ་ནས་བདག་གི་རྟོག་པ་ལ། དེ་སྔ་ཕན་ཆད་བླ་མའི་ཞབས་ཏོག་ཡིན། ད་བཏུབ་ཚད་ཀྱིས་སྒོམ་དགོས་སྙམ་པ་བྱུང་ནས། བཏུབ་ཚད་ཀྱིས་སྒོམས། དེ་ནས་སྡིང་མར་ཕྱིན་ནས། ཁོང་ལ་གནས་གཡར་ནས།
ལོ་གཉིས་སུ་མཚམས་དམ་པོ་བཅས་ནས་བསྒོམས་པས། སྒྱུ་མ་ལྟ་བུ་འདི་ལ་བློ་ཡང་འགྲོ་བ་གཅིག་བྱུང་ངོ་། ། བསམ་པས་འོད་གསལ་གཏན་ལ་འབེབས་པ་སྒྱུ་མར་འདུག སྒྱུ་མ་གཏན་ལ་འབེབས་པ་རྨི་ལམ་དུ་འདུག རྨི་ལམ་གཏན་ལ་འབེབས་པ་དད་འདུན་དུ་འདུག དད་འདུན་སྟོན་པར་བྱེད་པ་བླ་མར་འདུག དེས་ན་རྩ་བའི་བླ་མ་ལ་རག་ལུས་པ་གཅིག་འདུག་གོ ། དེ་ཡང་རྨི་ལམ་འཁྲུལ་པའི་ཤེས་པ་དེ། རྒྱུ་རུ་གོ་སྟེ་རྨི་ལམ་དུ་ཤེས། རྨི་ལམ་བདེན་མེད་སྒྱུ་མར་ཤེས་པ་དེ།
ལམ་དུ་གོ དེ་འོད་གསལ་དུ་ཤེས་པ་དེ་འབྲས་བུར་གོ དེ་ལ་བསྲེ་བ་རྣམ་པ་བཞི་ཡང་ཚང་སྟེ། རྨི་ལམ་གྱི་གནས་སྐབས་སུ་ཡུལ་སྣ་ཚོགས་སུ་ཤར་བ་དེ་དང་། ད་ལྟར་གྱི་གནས་སྐབས་སུ། སྣང་བ་སྣ་ཚོགས་སུ་སྣང་བ་འདི་གཉིས་ཤར་བའི་སྒོ་ནས་ཀྱང་མཉམ་སྟེ། སྣང་བའི་སྒོ་ནས་ཀྱང་མཉམ། རྨི་ལམ་གྱི་དུས་སུ་ཡུལ་སྣང་སྣ་ཚོགས་སུ་ཤར་བ་དེ་ཡང་། ཁོ་རང་ལ་ཤར། སྣང་ཡང་ཁོ་རང་གི་ངོ་བོ་ལ་སྣང་།
སྣང་བའི་སྒོ་ནས་ཀྱང་ཁྱད་པར་མེད་དོ་སྙམ་དུ་གོ དོན་བྱེད་ནུས་པའི་སྒོ་ནས་ཀྱང་ཁྱད་པར་མེད་དེ། རྨི་ལམ་གྱི་དུས་སུ་སྣ་ཚོགས་སུ་ཤར་བ་དེས་ཀྱང་ཆགས་སྡང་སྐྱེ་བའི་དོན་བྱེད་ནུས་ཏེ། དོན་བྱེད་ནུས་པའི་སྒོ་ནས་ཀྱང་ཁྱད་པར་མེད་པར་གོ ཤེས་ནས་གྲོལ་བའི་སྒོ་ནས་ཀྱང་ཁྱད་པར་མེད་པ་ཡིན་ཏེ། རྨི་ལམ་གྱི་དུས་སུ་རྨི་ལམ་དུ་ཤེས་ན་གྲོལ་གྱིན་འདུག དེ་བཞིན་དུ་ད་ལྟར་ཡང་སྒྱུ་མ་ལྟ་བུར་ཤེས་ན་ཆགས་སྡང་ལས་གྲོལ་གྱིན་འདུག དེས་ན་ཤེས་ན་གྲོལ་བའི་སྒོ་ནས་ཀྱང་ཁྱད་པར་མེད་པར་གོ དེ་ཡང་རྒྱུད་སྡེ་རྣམ་པ་བཞི་ཡང་རྨི་ལམ་ལ་ཚང་ནས་འགྲོ་བར་གདའ་སྟེ། དེས་ན་ཆོས་གཅིག་གཏན་ལ་ཕབ་ན་ཆོས་ཐམས་ཅད་དེར་འདུས་ནས་འོང་བར་འདུག
དེ་ལ་ཤེས་པ་ཁ་ཚོན་ཐུམ་ཞིག་རང་ལ་ཚང་ནས་འོང་བར་འདུག་སྟེ། མི་དགེ་བའི་བག་ཆགས་ཀྱི་རྨི་ལམ་ཅི་རྨིས་པ་ཐམས་ཅད་ལོག་ཤེས་སུ་འགྲོ་བར་འདུག དེ་རྨི་ལམ་ལ་རྨི་ལམ་དུ་ཤེས་པ་དེ་ཀུན་རྫོབ་པའི་ཤེས་རབ་ཏུ་འགྲོ་བར་འདུག སྒྱུ་མ་ཙམ་གྱིས་འཛིན་པ་དང་བྲལ་ནས་འོད་གསལ་ལམ་ཆོས་ཉིད་དུ་ཤེས་པའི་ཤེས་རབ་དེ་དོན་དམ་ཤེས་པའི་ཤེས་རབ་ཏུ་འགྲོ་བར་འདུག དེས་ན་ཤེས་པ་གསུམ་པོ་དེ་ཡང་གཉིད་ཐུན་གཅིག་ལ་ཚང་ནས་འོང་བར་འདུག་གོ ། ཡང་ཕྱག་རྒྱ་རྣམ་བཞི་ཡང་སྒྱུ་མ་ལྟ་བུའི་རྟོག་པ་དེ་ལ་ཚང་ནས་འོང་བར་འདུག་སྟེ། རྨི་ལམ་ལ་རྨི་ལམ་དུ་ཤེས་པའི་དུས་ན་ཆགས་སྡང་དང་བྲལ་ནས་སྒྱུ་མ་ལྟ་བུར་རྟོགས་པ་དེ་ཁོ་ན་དམ་ཚིག་ཕྱག་གི་རྒྱར་འོང་བར་འདུག ཉོན་མོངས་པ་ཐམས་ཅད་ཁོས་སྤོང་བར་བྱེད་པས། ལས་ཀྱི་ཕྱག་རྒྱར་འོང་བར་འདུག དེ་ལྟར་སྒྱུ་མ་ལྟ་བུར་ཉམས་སུ་ལེན་པ་དེ་ཆོས་ཀྱི་ཕྱག་རྒྱར་འགྲོ་བར་འདུག
སྒྱུ་མ་མཐའ་བྲལ་དུ་རྟོགས་པ་དེ་ཕྱག་རྒྱ་ཆེན་པོ་འགྲོ་བར་འདུག ཡང་སྒྱུ་མ་ལྟ་བུའི་རྟོགས་པ་དེ་ལ་རྣམ་པར་ཐར་པའི་སྒོ་གསུམ་ཡང་ཚང་ནས་འོང་བར་འདུག་སྟེ། སྒྱུ་མའི་རང་བཞིན་ལ་སྐྱེ་བ་མེད་པས་རྣམ་པར་ཐར་པར་སྒོ་སྟོང་པ་ཉིད་དུ་འདུག སྒྱུ་མའི་རང་བཞིན་ལ་ཅིར་ཡང་གྲུབ་པ་མེད་པས་རྣམ་པར་ཐར་པའི་སྒོ་མཚན་མ་མེད་པར་འདུག སྒྱུ་མ་ཟུང་འཇུག་ཏུ་རྟོགས་པས་ན་རྣམ་པར་ཐར་པའི་སྒོ་སྨོན་པ་མེད་པར་འདུག་སྟེ། དེ་ཡང་ངས་རྨི་ལམ་ཟིན་པའི་དུས་སུ་རྨི་ལམ་ཡིན་པས། ཇི་ལྟར་བྱས་ཀྱང་སྤྲུལ་དུ་བཏུབ་སྙམ་ནས་སྐད་གཅིག་མ་ལ་མདུན་གྱི་ནམ་མཁའ་བླ་མ་ཡི་དམ་སངས་རྒྱས་མང་པོ་སྤྲུལ། སྐད་ཅིག་གཉིས་པ་ལ་པུ་ཛའི་བྱེ་བྲག་བསམ་གྱིས་མི་ཁྱབ་པ་ཕུལ་ཏེ། དེ་ཐམས་ཅད་རིམ་པས་ཕུལ་ནས་བསྔོ་བ་ཡན་ཆད་བྱས་པ་ལ་ཚེགས་མེད་པ་བྱུང་བས་སྒྱུ་ལུས་ཀྱི་གདམས་པ་འདི་ཀ་ངོ་མཚར་ཆེ་བར་བྱུང་ངོ་། ། ཡང་བདག་གིས་རྨི་ལམ་བཟུང་ནས་ཨུ་རྒྱན་དུ་དཔལ་ལྡན་འབྲས་སྤུངས་ཀྱི་མཆོད་རྟེན་ཅན་དུ་ཕྱིན་པས།
ཕྱོགས་བཞི་ནས་སྒོ་བཞི་འདུག་པ་མ་ཕྱེད་པ་དང་། ནམ་མཁའ་ནས་ལྷ་མོ་དཀར་མོ་གཅིག་གི་ཞལ་ནས། སྔོན་ནས་བསྒྲུབས་པའི་ཡི་དམ་ལྷ། ། དེ་རིང་གང་ཡིན་བདག་སྙེམས་པས། ། རིགས་དང་མཐུན་པའི་དངོས་གྲུབ་དང་། ། ལྷ་དང་མ་ནོར་མཇལ་བར་ཤོག ། གྱིས་ལ་གསོལ་བ་ཐོབ་ཅིག་གསུངས་ནས་གསོལ་བ་བཏབ་པས། ཕྱོགས་ཕྱོགས་ནས་སྒོ་རང་ཕྱེ་སྟེ། རྒྱུད་སྡེ་ལྔའི་ལྷ་ཚོགས་ཀྱིས་དབང་རྫོགས་སུ་བསྐུར་ནས། ཌཱ་ཀི་མ་ལ་གདམས་པ་ཞུས་ཤིག་གསུངས་ནས་ལུང་བསྟན་ནོ། །
དེ་ནས་ཌཱ་ཀི་མ་ཀུན་ཏུ་བཟང་མོ་སངས་རྒྱས་དང་སྐལ་བ་མཉམ་པ་དེས། དེ་ཉིད་བཞི་དང་རིགས་ལྔའི་གདམས་པ་རྣམས་གསུངས་སོ། ། ཡང་བླ་མའི་འདས་མཆོད་ཀྱི་དགོང་མོ་གསོལ་བ་བཏབ་པས་རྐྱེན་བྱས་ནས་ཨུ་རྒྱན་དུ་ཕྱིན་ཏེ། རྒྱལ་པོ་ཨིནྡྲ་བྷུ་ཏི་བཙུན་མོའི་ཚོགས་ཀྱིས་བསྐོར་ནས་གསང་བ་འདུས་པའི་ལྷ་དང་དབྱེར་མེད་དུ་འདུག་པ་ལ། ཕ་རྒྱུད་ཀྱི་གདམས་པ་འགའ་ཞུས། དུར་ཁྲོད་ཆེན་པོ་མུན་པ་མི་ཟད་པ་ན་ཌཱ་ཀི་མ་སེང་གེའི་གདོང་ཅན་བཞུགས་པ་ལ་མཧཱ་མཱ་ཡཱའི་ལྷ་ལྔའི་དཀྱིལ་འཁོར་དུ་དབང་བསྐུར། ཡང་ཨུ་རྒྱན་གྱི་དུར་ཁྲོད་ཧེ་རུ་ཀ་མངོན་པར་འབྱུང་བའི་གནས་སུ་ཕྱིན་པས། ཕག་མོ་ལྷ་བདུན་ལ་པུ་ཛ་ཕུལ་དབང་བསྐུར་ནས་བྱང་ཆུབ་ཀྱི་སེམས་སྦྱོང་བའི་ཐབས་ཞུས་ནས་ཉམས་སུ་བླངས་པས། རྨི་ལམ་གྱི་སྟོབས་ཆེན་པོ་བྱུང་ནས་ངེས་ཤེས་གཏིང་སྐྱེ་བར་བྱུང་ངོ་། ། དེ་ནས་རྨི་ལམ་ཀྱི་སྟོབས་ཆེན་པོར་གྱུར་ནས་སྐབས་སུ་ཡུལ་སྣང་ཇི་ལྟ་བ་བཞིན་གཏན་ལ་ཕབ།
ཐོ་རངས་ཀྱི་ཆ་ལ་འོད་གསལ་རེ་རྟག་ཏུ་འཆར་བ་བྱུང་བས། ད་ངའི་དགེ་སྦྱོར་འདི་བཟང་ངན་ཅི་ཙམ་ཡིན་ནམ། བླ་མ་ཡང་མི་བཞུགས་སུ་ལ་དྲི་སྙམ་ཙ་ན། རྗེ་སྒམ་པོ་པ་བྱ་བ་བྱ་རྒོད་པོ་ལ་སྒོམ་ཐེབས་པའི་གྲུབ་ཐོབ་ཆེན་པོ་གཅིག་བཞུགས་ཞེས་ཐོས་ནས་སྔ་བའི་དང་ཁྱད་པར་ཅི་འདུག་ལྟ་དགོས་སྙམ་ནས། མཚམས་བཀྲོལ་ནས་ཡུལ་དུ་ཕྱིན་ཏེ། ཞིང་ལྷག་མ་ཡོད་པ་བཙོངས་པས། གསེར་ཞོ་བཅུ་གཅིག་ཁུགས་པ་དང་། བུར་སྡང་གསུམ་ཁྱེར་ནས་དབུས་སུ་ཕྱིན་ཏེ། ལམ་དུ་ནད་ཀྱི་བཏབ་ཀྱང་ན་གིན་ཕྱིན་ནས། སློབ་དཔོན་གཡོར་པོ་ཅན་དུ་ཕྱིན་ཙ་ན།
ལུས་ལ་མཁྲིས་པ་དང་། འཁྲུག་པ་དང་། སྦྲིད་པ་ལ་སོགས་པ་བྱུང་ནས། འདི་མཛེ་འོང་བའི་རྟགས་སུ་འདུག་སྙམ་ནས། དགུན་ཧྲིལ་གྱིས་མཛེ་བཟླས་བྱས་ཀྱང་ནུབ་གཅིག་ཤིན་ཏུ་ན་བར་བྱུང་བས། ཐོ་རངས་རྗེ་བཙུན་མ་ལ་གསོལ་བ་བཏབ་པས། རྗེ་བཙུན་མ་བྱོན་ནས་ཁྱོད་ཀྱི་འདི་གདོན་མིན་ནད་ཡིན་པས། སྨན་པ་ལ་སྟོན་སོས་པར་འགྱུར་རོ། ། གསུངས་ནས། ནངས་པར་སློབ་དཔོན་ལ་ངའི་འདི་གདོན་དུ་མི་འདུག་ནད་དུ་འདུག་པས་ཕར་བསྐྱལ་དགོས་བྱས་པས་བུར་དུ་བསྐྱལ་ལོ། །
དེ་ནས་སྒོམ་ཁང་དུ་ཕྱིན་ཙ་ན། བླ་མའི་ཞལ་ནས་ཁྱོད་ཅི་ཙུག་སོང་ནའམ་གསུང་། ན་ལགས་ཞུས་པས། ལྷ་རྗེ་བོས་ཤིག་གསུངས་ནས་ལྷ་རྗེ་ལ་བསྟན་པས། འདི་ནད་དུ་འདུག་པས་མྱུར་དུ་སེལ་དགོས་པར་འདུག་ཟེར་ནས། སྨན་མང་པོ་བཏང་བས་མཁྲིས་འཁྲུག་ལ་སོགས་པ་རྣམས་ཞིའོ། ། དེ་དུས་སུ་དགེ་བཤེས་རྡོར་རྒྱལ་བྱུང་ནས། ཆོས་སྟོན་པའི་ཡོན་གྱིས་རྒྱགས་བྱས་ནས་བླ་མ་ནཱ་རོ་པའི་གདམས་པ་རྣམས་ཞུ་ཡིན་འདུག བླ་མ་ཡང་ཁོང་ལ་ཆོས་གསན་ཞིང་འདུག དེར་ཁོང་དང་ལོ་རྒྱུས་མང་པོ་བྱས་པས།
བླ་མ་འཛིམས་ལོ་ཙྪ་བ་ལ་ཆོས་མང་པོ་ཞུས་འདུག འཛིམས་ཀྱི་བླ་མ་འདི་བྱང་ཆུབ་སེམས་དཔའ་ཡིན་ཟེར་བས། བླ་མ་ཞོང་ཞོང་པའི་ཡང་བླ་མ་ཡིན་པས། རྒྱུད་པ་གཅིག་པར་འདུག་ཀྱང་འདིར་ཞུས་པས་མི་ཡོང་། གཙང་དུ་ཞུས་དགོས་སྙམ་ཡོད་ཙ་ན། ནུབ་གཅིག་རྗེ་བཙུན་མ་བྱོན་ནས། ཕར་ལ་འགྲོ་མི་དགོས་འོ་བརྒྱལ། ཇོ་བོ་འདི་གདམས་པ་ཅན་གཅིག་འདུག་པས་འདི་ལ་ཉོན་ཞིག་གསུངས་པས། ཁོང་ཇ་ལ་དགེས་པར་འདུག་པས་ཇ་བསྐོལ་ནས་དྲངས། ཇ་མང་ཚད་གཅིག་ཕུལ་ནས།
བླ་མ་འཛིམས་པའི་གདམས་ངག་རྣམས་ཞུ་དགོས་བྱས་པས། འོ་སྐོལ་གཉིས་ཕར་ཞུ་ཚུར་ཞུ་བྱ་ཡིན་གསུངས་ནས་དགེས་ནས་བྱུང་། ད་གཡར་པོ་འདི་སྟབས་སུ་སྡོད་གསུངས་ནས། བླ་མ་འཛིམས་ཀྱི་ཕག་མོ་ཀེམ་རུས་ཀྱི་དྲྭ་བ་དང་། མཁའ་སྤྱོད་སྒྲུབ་པ་དང་། རྫོགས་རིམ་རྣམ་གསུམ་དང་། རྩ་ཁ་བཅུ་པའི་གདམས་པ་དང་། དབྱངས་ཅན་མ་དང་། ནོར་རྒྱུན་མ་དང་། བསམ་མི་ཁྱབ་དང་།
རིམ་ལྔ་རིམ་ཀྱི་ས་དང་། བདེ་མཆོག་དཔའ་བོ་གཅིག་པ་དང་། བིརྺ་པའི་ལམ་རྒྱས་པ་དང་། ངག་གི་དབང་ཕྱུག་གྲགས་པའི་ཡི་གེ་བཞི་པའི་གདམས་པ་རྣམས་ཁོང་ལ་ཞུས། མཁར་སྣར་ཞག་གཅིག་བསྡད་པའི་ཐོ་རངས་ཀ་བདེ་མཆོག་ལྷ་དྲུག་ཅུ་གཉིས་ཀྱི་ཞལ་མཐོང་། དེ་ནས་སྟོན་ཁ་གཡོར་པོ་སྨད་དུ་ཕྱིན་ནས། གནས་གཞི་གཅིག་གི་ཁྱིམ་ན་བསྡད་ནས་ཡོད་དུས། བཙུན་ཆུང་གཅིག་བྱུང་ནས་ཇོ་བོ་གང་ནས་འོངས་པ་ཡིན་ཟེར་བ་ལ། གཡས་རུ་ཤངས་ནས་འོངས་པ་ཡིན་བྱས་པས། བླ་མ་ཤངས་པ་གདུབ་བུ་བའི་གདམས་པ་ཤེས་སམ་ཟེར།
ཤེས་བྱས་པས་ལོག་ནས་སོང་། དེ་ནས་ཨེན་ཙམ་གཅིག་ནས་ཁོང་བྱུང་ནས་ཇ་ལ་ཤོག་ཟེར་ནས་ཕྱིན་པས། དགེ་བཤེས་དམར་ཆོས་རྒྱལ་གྱི་མཚམས་སུ་འདུག ཁོང་གིས་ཇ་བུར་གཅིག་བྱས་ནས་རླུང་ཤིང་རྟ་ཅན་ཞུ་དགོས་ཟེར་ནས་བཤད་སྙམ་ཙ་ན་རྨི་ལམ་ལོག་ནས་ཤིང་རྟ་ཅན་མ་བཤད་པར། རྗེ་བཙུན་མ་རྒྱུད་གསུམ་མ་དང་། བྱིན་གྱིས་བརླབས་པའི་ལྷ་བཞི་བཤད། དགེ་བཤེས་དམར་ཞང་ཚན་གཉིས་ཀྱིས་སྣམ་བུ་དང་། དར་ཡུག་ལྔ་དང་། ལམ་རྒྱགས་སྐུར་ནས་གཞུང་འདའ་གནས་སུ་ཞག་གཅིག་བསྡད་པས། བཙུན་མ་གཅིག་བྱུང་ནས་ཇོ་བོ་གང་ནས་འོངས་ཟེར།
ཤངས་ནས་འོངས་བྱས་པས་ཤངས་པ་གདུབ་བུ་བའི་གདམས་པ་ཤེས་སམ་ཟེར། ཤེས་བྱས་པས་བཙུན་མ་དེ་ཨེན་ཙམ་གཅིག་ནས་ཡང་བྱུང་ནས། ང་ལ་ཤོག་ཟེར་ནས་ཕྱིན་པས་མོ་ལ་མིང་པོ་གནས་བརྟན་གཅིག་འདུག་ནས་དེས་བེར་དང་ཟ་འོག་གི་གདན་བཏིང་ཇ་བུར་བྱས་ནས་ཁོ་ན་རེ། ང་གནས་བརྟན་ཡིན་པས་མི་རྟ་མང་པོ་བསད་སྡིག་པ་ཅི་ཡང་བྱས་ཡོད་པས། རྒས་ཁར་གདམས་པ་གཅིག་ཞུས་ལ་བསྒོམ་དགོས་སྙམ་ནས་བླ་མ་སུ་བཟང་དྲིས་པས། བླ་མ་ཤངས་པ་གདུབ་བུ་བ་བྱ་བ་གྲུབ་ཐོབ་ཆེན་པོ་གཅིག་ལ་སྡིག་པོ་ཆེ་བཙན་ཐབས་སུ་སངས་རྒྱ་བའི་འཕོ་བ་ཡེ་ཤེས་སྐར་ཁུང་མ་བྱ་བ་ཡོད་ཟེར་ནས་ཞུ་རུ་ཕྱིན་པས་བླ་མ་དེ་འདས་ཟེར་བ་ཐོས་ནས། ཤངས་མདའ་རང་ནས་མི་ཆེན་སྟོང་ཚོ་གཅིག་འགྱེས་དགོས་པ་བྱུང་བས། ད་ངེད་ལ་མགོན་པོ་དང་འཕོ་བ་དེ་གཉིས་གནང་དགོས་ངས་འབུལ་བ་ཡང་བཟང་དུ་བྱེད་ཟེར་ནས་དེ་ལ་ཁས་བླངས། ཁམས་སུ་ཕྱིན་པས་ནམ་སྲོད་ལ་རྨི་ལམ་ན་ལྷ་མོ་དཀར་མོ་གཅིག་ལྕི་བ་ཁམ་ཁམ་ཟ་ཡིན་འདུག་ནས། ཁྱོད་ལྷ་མོ་དཀར་མོ་ལེགས་པ་གཅིག་ལྕི་བ་ཟ་བ་ཅི་ཙུག་ཡིན་བྱས་པས།
ཁྱོད་ཀྱང་གསང་སྔགས་ཀྱི་ཆོས་ཟབ་མོ་ནོར་ལ་བལྟས་ནས་འཚོང་བ་ཅི་ཙུག་ཡིན་ཟེར་ནས། ད་གདམས་ངག་བཤད་དུ་མི་བཏུབ་པ་འདུག་སྙམ་པ་བྱུང་ངོ་། ། ཡང་ཐོ་རངས་རྨི་ལམ་ན་མི་གཅིག་གི་མགོ་ལུས་མེད་པ་ཆུ་བུར་གྱིས་ཁེངས་འདུག་པས། དེ་རྡོལ་ནས་དེ་ལ་རྣག་ཁྲག་མང་པོ་འཛག་ཅིང་། ཟུག་རྔུ་ཆེན་པོ་རྒྱས་ནས་ཆོ་ངེས་འདེབས་ཀྱིན་འདུག་པ་དང་། དེ་ལ་ངས་ཁྱོད་ལ་སྡུག་བསྔལ་ཆེན་པོ་འདི་ལྟ་བུ་འོང་བ་ཅི་ཡིན་དྲིས་པས། ཁོ་ན་རེ་ངས་ཐེག་པ་ཆེན་པོ་གསང་སྔགས་ཚེ་འདིའི་ཆེད་དུ་བཤད་པས་སྡུག་བསྔལ་གྱི་ཚོར་བ་དྲག་པོ་ཉམས་སུ་མྱོང་བ་ཡིན་ཟེར་བས་ངས་ཀྱང་སྔར་གྱི་དེ་དྲན་པས་ང་ལ་ཡང་ཡོང་ལས་ཆེ་སྙམ་ཙ་ན། ཁོའི་ནད་སྡུག་བསྔལ་དེ་ང་ལ་གོས་ནས་སྡུག་བསྔལ་དཔག་དུ་མེད་པ་བྱུང་བ་ལ། རྨི་ལམ་དུ་ཤེས་པས་སྡུག་བསྔལ་དེ་ཡལ་ནས་སོང་། དེ་ནས་ལས་རྒྱུ་འབྲས་ལ་ངེས་ཤེས་གཏིང་ནས་སྐྱེ་བ་གཅིག་བྱུང་ངོ་། །
དེ་ནས་ངས་ཁོ་སྔ་མོར་འབོད་དུ་བྱུང་གིས་དོགས་ནས། ནམ་ལངས་པ་ལ་བྲོས་ཕྱིན། དེ་ནས་གྲྭ་ཐང་དུ་སླེབས་ཙ་ན། བླ་མ་ལྷ་རྗེའི་དྲུང་དུ་འགྲོ་བའི་གཙང་པ་དགེ་བཤེས་འབུལ་སྐྱེལ་ཚན་གཅིག་དང་འཛོམ། དེའི་དུས་སུ་བང་སྟོན་ཟེར་བའི་བསོད་ནམས་པ་དང་གླེང་མོ་བྱས་པས། ཁོ་མོས་ནས་ངའི་ཁྲེས་པོ་ཁུར་ནས། སོ་ཁུ་དོ་ཟེར་བའི་གནས་ཕྱུག་གཅིག་ཏུ་སླེབས་ཙ་ན། སྲོད་ལ་ཁ་བ་ཆེན་པོ་གཅིག་བབས་པས། བླ་མའི་སློབ་མ་གཞན་རྣམས་བྱུང་བ་དང་། གཙང་པའི་འབུལ་སྐྱེལ་བ་རྣམས་ན་རེ།
བླ་མ་ཏོམ་ལུང་ན་བཞུགས་ན་འུ་ཅག་རྣམས་དང་དགུན་པོ་འདི་མི་མཇལ། ཟེར་ནས་སྡུག་བསྔལ་ཆེན་པོ་བྱེད་ཀྱིན་འདུག་པས། ངས་རྨི་ལམ་བཏབ་ལ་ལྟའམ་བྱས་པས། འོ་ན་ལྟོས་དང་ཟེར་བས། ཐོ་རངས་རྨི་ལམ་བཟུང་ནས་བལྟས་པས་བླ་མ་ཏོམ་ལུང་ན་མི་བཞུགས་པར་འདུག དེ་ན་སྡོད་པ་ཉེར་གཅིག་འདུག དེ་མ་ཡིན་པའི་གྲོང་དང་ཐག་ཉེ་བའི་བྲག་རི་ཤིན་ཏུ་མཐོ་བ་གཅིག་གི་མདུན་ན་བླ་མ་བཞུགས་པ་མཐོང་ནས། ནམ་ལངས་པ་དང་ཁོང་རྣམས་ན་རེ། ཁྱེད་ལ་མོའམ་རྨི་ལྟས་ཅི་ལྟ་བུ་བྱུང་ཟེར་བ་ལ་བླ་མ་ཏོམ་ལུང་དང་ཟངས་ལུང་ནི་མི་བཞུགས་པར་གྲོང་དང་ཉེ་བའི་བྲག་རི་ཤིན་ཏུ་མཐོ་བ་གཅིག་གི་མདུན་ན་བཞུགས་འདུག མོའམ་རྨི་ལམ་བདེན་ན་དེ་ལྟ་བུ་གཅིག་ན་བཞུགས་འདུག
བྱས་པས། ཁོང་རྒྱུས་མ་རྣམས་ན་རེ། བླ་མ་སྒམ་པོ་རང་ན་བཞུགས་པར་འདུག་ཟེར། དེ་ནས་འཕྲང་ཐམས་ཅད་ལ་འཇིགས་པ་འོང་མི་འོང་གི་རྨི་ལམ་ཐོབ་ཅིག་ཟེར། རྨི་ལམ་བཟུང་ནས་བལྟས་པས་ཐོག་ཏུ་ཕེབས་པར་བྱུང་ནས། ཁོང་རྣམས་ན་རེ། ཁྱོད་རྨི་ལམ་རྣོན་པོ་རང་འདུག་པས། བཙུན་ཆུང་རྨི་ལམ་རྣོན་པོ་མིང་ཐོགས་ཤིག་ཟེར་ནས་བཏགས་སོ། ། དེ་ནས་གང་དབར་དབྱེ་ནང་དུ་སླེབས་ཙ་ན་གྲྭ་པ་དང་འཕྲད་པ་ལ་བྲིས་པས། བླ་མ་ཏོམ་ལུང་ནས་སྒམ་པོར་བྱོན་ཡོད་ཟེར་ནས།
དགེ་བཤེས་དེ་རྣམས་ན་རེ་ཁྱོད་ལ་རྨི་ལམ་རྣོན་པོ་རང་འདུག་ཟེར་རོ། ། དེ་ནས་སྒམ་པོའི་བླ་ཡེ་ལ་སླེབས་ཙ་ན། བླ་མ་སྐུ་ལ་ཐང་པ་རྐྱང་པ་གཅིག་གསོལ། སྤ་འཁར་གཅིག་བསྣམས་ནས་དར་ཡུག་གཅིག་ཁྱེར་སྟེ་བླ་ཡེ་བར་བྱོན་ནས། ངས་ད་ཅི་བར་ཁྱེད་རྣམས་མ་མཐོང་བར་འདུག ད་བསུ་བ་བྱེད་དགོས་ཁྲེས་པོ་ཞོག་ལ་མ་ཚད་རྒྱུག་ཅིག་གསུངས་ནས། ངེད་རྣམས་ཀྱིས་མ་ཚད་ཕྱིན་པ་དང་། དགེ་བཤེས་རྣམས་ན་རེ། ད་རེས་བླ་མ་མཉེས་ནས་བསུ་བ་བྱེད་པར་འདུག་ཟེར་ཙ་ན། དར་ཡུག་དེ་ངའི་ལག་ཏུ་བརྐྱང་།
སྤ་འཁར་དེ་ངའི་མདུན་དུ་བཙུགས་ནས། ངའི་བུ་དེ་འོངས་སམ། སྐྱེ་བ་མང་པོའི་དཔོན་སློབ་ཡིན་པ་ལ། སྐྱེ་བ་འདི་ལ་ད་རེས་ལས་མ་འཕྲད་གསུངས་ཙ་ན་སྤྱན་ཆབ་གཅིག་བཏོན་ནས་མགུར་འདི་གསུངས་སོ། ། སྐྱེ་བ་མང་པོའི་སྔོན་རོལ་ནས། ། འོ་སྐོལ་གཉིས་པོ་དཔོན་སློབ་ཡིན། ། དམ་ཚིག་ངོ་ལྐོག་མེད་པ་ཡིས། ། ད་རེས་སྒམ་པོའི་བྲག་ལ་འཛོམ། ། ངའི་བུ་དེ་འདིར་འོངས་སམ། ། མོས་གུས་ཅན་དེ་འདིར་འོངས་སམ། །
ཞེས་པ་ལ་སོགས་པའི་མགུར་གསུངས་པས། རང་དབང་མེད་པར་མཆི་མ་བྱུང་སྟེ། ཞི་གནས་བཟང་པོ་དུས་དེར་བྱུང་ངོ་། ། དེ་ནས་བླ་མའི་གཟིམས་ཁང་དུ་ཕྱག་རྟེན་ཕུལ་ནས། ངའི་བླ་མ་ཤངས་པ་དེ་འདས་ནས། དགེ་སྦྱོར་བྱས་པས། ཐབས་ལམ་དང་སྒྱུ་ལུས་རྨི་ལམ་འོད་གསལ་གྱི་ཉམས་འདི་ལྟ་བུ་སྐྱེས་པས། འདི་མཐར་ཐུག་ཏུ་སླེབ་པའམ་མ་སླེབ་ཞུར་འོངས་པ་ཡིན། བླ་མ་ཤངས་པ་ཆེན་པོ་འདས་པས། བླ་མ་མིན་པ་ཞུ་ས་མ་རྙེད་པ་ཡིན།
ད་ཆོས་དྲུག་གི་ཁྲིད་ཚར་གཅིག་ཀྱང་ཞུ་དགོས་བྱས་པས། བླ་མའི་ཞལ་ནས་ཆོས་དྲུག་གི་ཉམས་རྟོགས་བཟང་པོ་སྐྱེས་འདུག་སྟེ། ལྟ་བ་ལ་ཐག་ཆོད་གཅིག་བསྟན་དགོས་པར་འདུག་གསུངས་ནས། མཧཱ་མུ་དྲའི་ཚིག་རྐང་བརྒྱད་པ་དང་། ངོ་སྤྲོད་ལྔ་པོ་གསུངས་པས། ལྟ་བའི་ཕྱོགས་ལ་ཡིད་ཆེས་པར་བྱུང་ངོ་། ། དེ་ནས་བླ་མའི་ཞལ་ནས་ཁྱེད་རང་རྒྱགས་གྲབས་གྱིས་ལ་སྒོམ་ཚུལ་ལ་ཆོས་དྲུག་ཚར་གཅིག་ཉོན། ངས་ཆོས་དྲུག་ཏུ་སྒྲུབ་ཐབས་མི་འཆད་པའི་དམ་བཅའ་བྱས་ཡོད་གསུངས། བླ་མ་མི་གསུངས་ན་སྒོམ་ཚུལ་བས་ང་རང་གྲག་པས་མི་ཞུ་བྱས་པས། བླ་མའི་ཞལ་ནས་འོ་ན་ཁྱེད་རང་རྨི་ལམ་ལ་དབང་ཐོབ་པའི་རྣལ་འབྱོར་པ་ཡིན་པས་དོ་ནུབ་རྨི་ལམ་ཟུང་ལ་ཤོག
ཁྲིད་བྱ་ཡིས་གསུངས་སོ། ། དེ་ནས་སྤྱིལ་པོར་ཕྱིན་ནས་ནམ་ཕྱེད་བར་དུ་གསོལ་བ་བཏབ། ཐོ་རངས་ཀྱི་ཆ་ལ་རྨི་ལམ་བཟུང་ནས་བླ་མའི་སྤྱན་སྔར་ཕྱིན་པས། བླ་མས་ཆོས་དྲུག་ཚར་གཅིག་གསུངས་ནས་གཉིད་དེ་མ་སད་བར་དུ་སྐྱོངས། གཉིད་སད་ནས་ཀྱང་མ་བརྗེད་པར་འདུག་ནས་སང་ཡང་དེ་མ་བརྗེད་པར་བསྐྱངས་སོ། ། དེ་ནས་བླ་མའི་སྤྱན་སྔར་ཕྱིན་ནས། མདང་བླ་མས་གསུངས་པའི་ཆོས་དྲུག་པོ་འདི་ལ་ལྷག་ཆད་གདའ་འམ་མི་གདའ་ཞུས་པས། ཆོས་བཞི་པོ་འདི་ནན་ཏན་དག་པོར་འདུག འཕོ་བ་དང་གྲོང་འཇུག་གཉིས་ལ་ལྷག་ཆད་བག་ཙམ་འདུག་པས་དངོས་སུ་བྱ་ཡིས་གསུངས་ནས་ཚར་གཅིག་གསུངས་སོ། ། དེ་ནས་ཡང་སྔ་དྲོ་ཕྱིན་ནས་རྨི་ལམ་དང་དངོས་སུ་གསུངས་པ་ལ་ཁྱད་ཅི་བདོག
ཉམས་ལེན་བྱེད་པ་དང་། གཞན་ལ་བཏོན་པ་གང་ཟབ་ཞུས་པས། བླ་མའི་ཞལ་ནས། ངས་དང་པོ་པུ་རངས་པ་བྱང་ཆུབ་སེམས་དཔའི་ཆོས་སྒོར་ཞུགས། ཁོང་ལ་གདམས་ངག་ཞུས་ནས་བསྒོམས་པས་ཏིང་ངེ་འཛིན་བཟང་པོ་བྱུང་། ཕྱིས་བསྟན་པའི་རིམ་པའི་ཁྲིད་བྱས། དེ་ནས་དཀའ་ཐུབ་གཅིག་བྱས་པས་ཏིང་ངེ་འཛིན་དེ་ཤོར་ནས་སོང་། དེ་ནས་སྔགས་ཀྱི་གདམས་པ་གཅིག་བཙལ་དགོས་སྙམ་ནས་དྲིས་པས། བྲིན་སྙ་ནང་གི་རི་ལ་མི་ལ་རས་པ་བྱ་བའི་གྲུབ་ཐོབ་གཅིག་བཞུགས་ཟེར་བ་ཐོས་ནས། མཚན་ཐོས་པ་ཙམ་གྱིས་བ་སྤུ་ལྡང་ཞིང་མཆི་མ་འཁྲུག་པ་གཅིག་བྱུང་།
དེ་སྨོན་ལམ་གྱི་འབྲེལ་པ་ཡོད་ཚོད་དུ་འདུག དེ་ནུབ་གསོལ་བ་བཏབ་པ་རྨི་ལམ་དུ་མཇལ་ནས་གདམས་པ་བཏབ་པ་གཅིག་རྨིས། གཉིད་སད་པ་དང་ཡང་བློ་ལ་ལྷག་གེ་འདུག དེ་ནས་བླ་མ་དང་མཇལ་ནས་གདམས་པ་ཞུས་པའི་དུས་ན། སྔར་གྱི་དེ་ལས་ཁྱད་པར་མ་བྱུང་ངོ་། ། བླ་མའི་ཞལ་ནས་དངོས་དང་རྨི་ལམ་ལ་ཁྱད་པར་མེད་དེ། དེ་འདྲ་བའི་སྒོ་ནས་རྨི་ལམ་གྱི་དེ་སྟོབས་ཆེའོ། ། ཁྱོད་ཀྱི་དེ་ཀ་བཞིན་དུ་འདུག་གིས། རྨི་ལམ་གྱི་དེ་ལ་སྟོན་པ་དང་ཉམས་ལེན་གཉིས་ཀ་གྱིས་ཤིག ཡིད་ཆེས་པར་བྱ་བའི་ཆེད་དུ་བྱ་ཡིས་གསུངས།
ནངས་པར་གཏོར་མ་གཅིག་ཁྱེར་ལ་ཤོག་གསུངས་ནས། ཐབས་ལམ་གྱིས་སྣ་གྲངས་པའི་ཆོས་དྲུག་དང་། ཇོ་བོ་ནས་བརྒྱུད་པའི་དང་། མི་ལའི་རྣམས་ཚར་བར་མཛད། དཔེ་རྣམས་དགེ་བཤེས་གར་ལ་ཡོད་ཀྱིས་ཁོང་ལ་ཞུས་གསུངས། དེ་ནས་དགེ་བཤེས་གར་ལ་དར་ཡུག་གཅིག་ཕུལ་ནས། ཕྱག་དཔེ་རྣམས་མ་ལུས་པར་ཞུས་པས། ཇོ་བོ་ཁྱེད་ཆོས་ལ་ནན་ཏན་བྱེད་པ་ཆོས་དང་མཐུན་པ་གཅིག་འདུག་པས་དཔེ་རྣམས་བཏང་གིས་གསུངས་ནས། ཇོ་བོ་ནས་རྒྱུད་པའི་བླ་མ་རྣམས་ཀྱི་ཆོས་སྐོར་དགུ་དང་། ཌཱ་ཀི་མའི་སྙན་རྒྱུད་དང་།
ལྟ་སྒོམ་ཆེན་མོ་ཐུན་མོང་མ་ཡིན་པའི་སྐོར་དང་། ནོར་བུ་ཕྲེང་བ། ཕག་མོ། བདེ་མཆོག་དཔའ་བོ་གཅིག་པ་སྒྲོལ་མ་དཀར་མོ། ལྷན་ཅིག་སྐྱེས་སྦྱོར། རྐྱེན་བཞི་དང་དེ་རྣམས་ཞུས་སོ། ། མི་ལ་རས་པ་ནས་བརྒྱུད་པ་ལ། ཐབས་ལམ་ལ་སོགས་པའི་ཆོས་དྲུག གོ་ཆ་ལམ་འཁྱེར། བེ་བུམ་སྔོན་པོ།
སྟོང་ཐུན། རྗེ་བཙུན་མ་ཞལ་གཅིག་མ། བདེ་མཆོག་ལྷ་ལྔ། ཐབས་ལམ་མི་འདྲ་བ་ཉི་ཤུ་ཐམ་པ། གཞན་ཡང་ངོ་སྤྲོད་ཀྱི་གདམས་པ་མང་དུ་ཞུས་སོ། ། བླ་མ་རང་གིས་མཛད་པའི་གོ་ཆ་རྣམ་གཉིས་དང་། ངོ་སྤྲོད་ལྔ་དང་། ཚིག་རྐང་བརྒྱད་པ་དང་། སྐུ་གསུམ་ལམ་འཁྱེར་ལ་སོགས་པའི་མཧཱ་མུ་ཏྲའི་གདམས་པ་རྣམས་མ་ལུས་པར་གནང་ནས། ཁྱེད་ལ་བླ་མའི་གདམས་ངག་གི་དཔེ་དང་ཞལ་གདམས་ཐམས་ཅད་མ་ལུས་པར་རྫོགས་པ་ཡིན་ནོ། །
གསུངས་སོ། ། ཁོང་ཤིན་ཏུ་བཀའ་དྲིན་ཆེ་ལ་ཐུགས་རྗེ་ཆེ་བ་གཅིག་གདའོ། ། དེ་ནས་ཡང་བླ་མའི་བྱིན་རླབས་ཀྱིས་ལྟ་བ་ཐག་ཆོད་པར་བྱུང་བ་དང་། སྒྱུ་མ་ལ་ཡང་ཇི་ལྟར་སྦྱངས་སྦྱངས་སུ་འགྲོ་བ་གཅིག་བྱུང་སྟེ། ནུབ་གཅིག་གི་རྨི་ལམ་ན་བྱ་རོག་ཏུ་བྱས་ཏེ། འདའ་ན་གྲོགས་པོ་གཅིག་ཡོད་པའི་གམ་དུ་ཕྱིན་ཏེ། ཁོང་དེ་ན་མི་འདུག་པར་ཚོང་འདུས་ནས་ཉིན་གཅིག་འོངས་པའམ་ས་ན་འདུག མར་ལ་ལོག་ནས་སྒམ་པོའི་བྲག་དེར་བབས་ཙ་ན། ཕོ་རོག་གི་ལུས་དེ་རྗེ་བཙུན་མར་གྱུར་ནས་སོང་བས། དམྱལ་བའི་གནས་དང་།
སངས་རྒྱས་ཀྱི་ཞིང་ཁམས་ཐམས་ཅད་དུས་གཅིག་ལ་མཐོང་ནས། རང་གི་ལུས་ལ་བལྟས་པས་ཆོས་འདི་རྣམས་དང་ལྡན་པར་འདུག་ནས། དེའི་དུས་སུ། སྐྱེ་མེད་ཀློང་ནས་འགག་མེད་འཕྱོ། ། བསམ་པ་ཙམ་གྱིས་ཐོགས་པ་མེད། ། གང་གིས་སླུར་མེད་སྒྱུ་མའི་སྐུ། ། རྣལ་འབྱོར་རིག་པའི་ཀློང་ནས་ཤར། ། ཚེ་འདིའི་རྣམ་རྟོག་ཡལ་ནས་ཐལ། ། རྣམ་སྨིན་ལུས་ལ་རྒྱལ་བའི་སྐུ། ། ངོ་སྤྲོད་ཀྱི་རྗེ་བཙུན་རིན་པོ་ཆེ། །
བག་ཆགས་ཀྱི་ལུས་ལ་རྒྱལ་བའི་སྐུ། ། ངོ་སྤྲོད་ཀྱིྎ ཡིད་ཀྱི་ལུས་ལ་རྒྱལ་བའི་སྐུ། ། ངོ་སྤྲོད་ཀྱིྎ བྱ་བ་ལ་སོགས་པའི་མགུར་བླངས་པ་ལགས། དུས་དེ་ནས་ཚེ་འདིའི་རྣམ་རྟོག་ཙམ་སྐྱེ་མ་མྱོང་གདའ། བདག་གིས་བླ་མ་དེ་ལོ་གཅིག་ཙམ་བསྟེན་ནས་མཧཱ་མུ་དྲའི་གདམས་ངག་མ་ལུས་པར་ཞུས་པས། ལྟ་བ་ལ་སེམས་ཐག་བཤའ་མར་ཆོད་པ་གཅིག་བྱུང་ངོ་། ། དེ་ནས་ཡར་ལ་འོང་བའི་དུས་སུ་བླ་མ་ལ་ཕྱག་འཚལ་ནས། ད་འཚོ་བ་གར་བདེར་འགྲོ་དགོས་པ་གདའ་བས། དུས་རྒྱུན་དུ་ཐུགས་རྗེས་བཟུང་བར་ཞུས། ད་ལྟ་ཡང་བྱིན་རླབས་གཅིག་ཞུ་བྱས་པས།
བླ་མས་སྐྱེལ་ཐུང་མཛད་ནས། ཕྱག་གཡས་པ་བདག་གི་མགོ་ཐོག་ཏུ་བཞག་ནས། བུ་དུས་རྒྱུན་དུ་དྲན་པར་གྱིས། གནས་གཞིའི་གོ་ཆོད་མ་བྱེད། དགྲ་དགའ་བའི་འདུན་མ་གྱིས་ཤིག དགེ་འདུན་གྱི་བྱ་བ་མ་བྱེད་གཞན་སྨོས་ཅི་དགོས་གསུངས་ནས། ད་རི་ཁྲོད་འགྲིམས་ལ་དུས་རྒྱུན་དུ་རིའི་བུ་གྱིས། བདེ་བར་འོང་བར་འདུག་གིས། ངས་སྐྱས་ཆེན་པོ་འདེགས་ཙ་ན་བུའི་རྩར་ཡུག་གཅིག་འོང་གིས་གསུངས་སོ། ། དེ་ནས་ཡར་ལ་འོངས་ནས་བསམ་ཡས་སུ་སླེབས་ཙ་ན།
རྣལ་འབྱོར་ཆོས་འབྱུང་དང་ཕྲད་ནས། རྨི་ལམ་དུ་ཁྱུང་དུ་སྤྲུལ་བ་འདི་ཀ་དཀའ་བར་བྱུང་བྱས་པས། ཁོང་ན་རེ། ཁྱོད་རང་ལྷ་ཁང་དུ་སོང་ལ་ལྟོས་དང་། ང་ལ་ཡང་དེས་ཕན་པར་བྱུང་ཟེར་རོ། ། རྣལ་འབྱོར་པ་ན་རེ་ཁྱུང་དག་སླ་སྟེ། དུང་དེ་ཀ་དཀའ་བར་བྱུང་ཟེར་ནས་དེ་ལ་ངས་བསླབས་སོ། ། དེ་ནས་སྙེའི་མཁར་ནག་འདི་གདུག་པ་ཆེ་བར་འདུག་པས། ངེད་གཉིས་གྲོས་བྱས་གདུལ་བར་བྱས་ཙ་ན། ངས་རྟ་མགྲིན་དང་།
བྱ་རོག་མར་བྱས་ནས་མཁར་ནག་ཏུ་ཕྱིན་པས། ཁོ་རྒྱ་གར་དུ་བྲོས། དེ་ཚུར་བཀུག་ནས་ཁོ་རང་གི་ཕོ་བྲང་རིན་པོ་ཆེ་སྣ་ལྔ་ལས་གྲུབ་པའི་ནང་དུ་ཕྱིན་ནས། ཁྲོ་བོའི་ཚོགས་དཔག་ཏུ་མེད་པར་སྤྲུལ་ནས་གཏུལ་བ་དང་། དེ་ནས་ཁོ་ཀླུ་ནག་པོ་སྦྲུལ་མགོ་བདུན་པ་གཅིག་ཏུ་སོང་བ་དང་། ཁ་ནས་ཁྲག་རྒྱངས་རྒྱངས་བསྐྱུགས་ནས་བླ་མ་གྲུབ་ཐོབ་ཆེན་པོ་དེ་ལྟར་མི་མཛད་པར་ཞུ། ད་ནི་བདག་གིས་སྲོག་སྔགས་ཕུལ་ནས་བཀའ་བསྲུངས་བགྱིའོ། ། ཟེར་ཙ་ན། རྣལ་འབྱོར་ཆོས་འབྱུང་ཧབ་ཏབ་ཅན་དེས་ཁྱུང་གཅིག་ཏུ་བྱས་ནས་ཁོ་ཁྱུར་གྱིས་མིད་པ་དང་། ངས་སྲོག་སྔགས་འབྲི་ལོང་མ་བྱུང་ཡང་ཁོ་ཐུལ་ནས་སྤྱིར་སེམས་ཅན་ལ་གནོད་པ་ཆུང་དུ་སོང་།
དགོས་སུ་ངའི་རྒྱུད་པ་འཛིན་པ་ལ་བར་ཆད་མི་ནུས་པར་འདུག་གོ ། དེ་ནས་སློབ་དཔོན་གཡོར་པོ་ཅན་དུ་ཡོང་ཙ་ན་བཙུན་པ་གཅིག་ན་རེ། རྒྱུན་འདིར་བཞུགས་ང་ཡིས་ཞབས་ཏོག་བྱ་ཡིས་ཟེར་ནས་དགོན་པ་འདྲེ་ཅན་གཅིག་དུ་ལོ་གཅིག་བསྡད་པས། དགོངས་གཅིག་སློབ་དཔོན་བྱོན་ནས། ཁྱོད་ཀྱིས་དོ་ནུབ་དཔོན་ཆོས་དགའི་ཁྱིམ་འདི་གཏན་ལ་ཕོབ་གཅིག ནངས་པར་ང་འདིར་འོང་གིས་གསུང་། དེའི་ནུབ་མོ་ཁོང་གི་ཁྱིམ་ཇི་ལྟ་བ་བཞིན་གཏན་ལ་ཕབ་ནས། སློབ་དཔོན་ལ་བཤད་པས་ཐུགས་ཆེས་ནས། ངོ་མཚར་ཤིན་ཏུ་ཆེ་བར་བྱུང་འདུག གླང་མ་རིང་མོ་བྱ་བའི་དགོན་པ་གཅིག་ཡོད་པ་ཡིན་ཏེ།
དེར་འདྲེ་གཅིག་ཞུགས་ནས་མི་ཕྱུགས་མང་པོ་དུས་གཅིག་ལ་ཤི། གསེར་གཡུ་མང་པོ་སྦས་པ་ཡང་མ་རྙེད། རྙེད་ཀྱང་འདྲེ་དེས་བདག་དུ་བཟུང་ནས་ལེན་མ་ནུས་པས། ད་དགོན་པ་དེ་གཏན་ལ་ཕོབ་ལ་འདྲེ་དེ་ཐུལ་ཞིག་གསུངས་ནས། ནུབ་གསུམ་བྱི་བ་དང་། བྱི་ལ། སྤྱང་ཁྱི་ལ་སོགས་པ་གང་འདུལ་གྱི་གཉེན་པོར་སྤྲུལ་ནས་གཏུལ་བས། ཞག་གསུམ་ལ་གཏན་ལ་ཕབ་ནས་དམ་ལ་ཐོགས་ཏེ་གསེར་གཡུ་སྦས་པ་རྣམས་བཏོན་ནས་སློབ་དཔོན་ལ་ཕུལ་བས། སློབ་དཔོན་གྱི་ཞལ་ནས། བླ་མ་ཤངས་པ་དེས་ང་ལ་ཆོས་ཆེ་གོག་པ་དེ་ཙམ་གཅིག་བྱིན་ནས།
གདམས་ངག་ཁྱད་འཕགས་འདི་རྣམས་མ་བྱིན་པར་འདུག་པས། ང་ན་སོ་རྒས་འཆི་བ་ལ་ཉེ་བས། ཁྱོད་ཀྱི་གདམས་པ་རྣམས་སྟེར་དགོས་ཟེར་ནས་བྱུང་བ་ལ། ངས་སློབ་དཔོན་ལ་ཆོས་བཤད་པས་མི་ཡོང་བྱས་ནས་མ་བྱིན་པས། སློབ་དཔོན་གྱི་ཞལ་ནས་ཁྱོད་ང་ལ་གདམས་པ་ཅི་ཡང་མི་སྟེར་ན། ང་ལ་ཆུ་བོ་རིའི་ཀླུ་བདུད་འདིས་ཨེན་རེ་གནོད་པ་བྱུང་བས་ཐུལ་ཞིག་གསུངས་པས། ངས་འཇིགས་བྱེད་དུ་བྱས་ནས་བཏུལ་བས་ཁོས་དབང་ཞུས་སྲོག་སྔགས་ཕུལ་ནས་སློབ་དཔོན་གཡོག་འཁོར་དང་བཅས་པ་ལ་གནོད་པ་མི་བྱེད་པར་ཁས་བླངས་སོ། ། ཡང་སློབ་དཔོན་གྱི་ཞལ་ནས་སོ་ཤ་འདི་ཐུལ་ཞིག་གསུངས་ནས་སྲོད་ལ་རྨི་ལམ་བཟུང་ནས་ཁྱུང་དང་ཁྲོ་བོའི་ཚོགས་སུ་སྤྲུལ་ནས་ནམ་མཁའ་ལ་ཕྱིན་པས་སོ་ཤ་ཁོ་མདུན་དུ་བྱུང་ནས་ཕྱག་འཚལ་སྐོར་བ་བྱས་ནས། དེ་རིང་ནས་བདག་བྲན་དུ་བགྱིད་དོ། ། བླ་མ་ཡར་ལྡོག་པར་ཞུ་ཟེར་ནས།
འོ་ན་ཁྱོད་རང་གི་མིང་དང་གཟུགས་སྟོན་བྱས་པས། མི་གཟུགས་ཆེ་བ་ཤ་སེར་བ། རལ་པ་སེར་ཤ་རེ་བ་གཅིག་ཏུ་བྱས་ནས་བདག་གི་མིང་དགེ་བ་སྟག་ཞེས་བགྱིའོ། ། ད་དགེ་བསྙེན་དུ་གནང་དུ་གསོལ་ཟེར་ནས་དགེ་བསྙེན་དུ་བྱས་སོ། ། དེ་ནས་ཐོ་རངས་ཀྱི་རྨི་ལམ་ན། ཁྱིམ་གཅིག་གི་ཕུག་ན་རིན་པོ་ཆེའི་ཕུང་པོ་གཅིག་འདུག་པ་ལ། མི་སྲིན་པོའི་ཆ་བྱད་ཅན་མང་པོས་མགོ་སྣོལ་ནས་རིན་པོ་ཆེ་ལེན་དུ་མི་སྟེར་བ་གཅིག་མཐོང་། དེ་ལ་བདག་གིས་བསམས་པས། ཁྱིམ་དང་འདྲ་བ་བདག་གི་ལུས་སུ་འདུག རིན་པོ་ཆེ་དང་འདྲ་བ་རང་གི་སེམས་སུ་འདུག
མི་སྲིན་པོའི་ཆ་བྱད་འདྲ་བ་དུག་ལྔ་འདིས་རྟོགས་སུ་མི་སྟེར་བར་འདུག་སྙམ་པ་གཅིག་བྱུང་བ་དང་། མདུན་གྱི་ནམ་མཁའ་ལ་རྗེ་བཙུན་མ་མང་པོ་བྱོན་ནས། རིགས་ཀྱི་བུ་དེ་ཁོ་ན་བཞིན་ཡིན་ནོ་གསུངས་སོ། ། དེའི་རྗེས་སུ་རྗེ་བཙུན་མ་ལ་ཞེ་ས་ཕུལ་བའི་མགུར་བའི་མགུར་དེ་བླངས་པ་ཡིན་ནོ། ། དེ་ནས་ཡར་ལ་འོངས་ནས་བླ་མའི་གསུང་བཞིན་དུ་རི་དང་མ་བྲལ་བ་གཅིག་བྱས་ལ། ཡང་ན་ཤི་བ་གཅིག ཡང་ན་སངས་རྒྱ་བ་གཅིག་ལ་བསྡད་དགོས་སྙམ་ནས་རྨོག་ཅོག་གི་བྲག་ལ་བསྡད་པས། ཨ་ནེ་ཁྲོམ་ལྕམ་གྱིས་ཟླ་བ་རེ་ལ་ནས་བྲེ་ལྔ་ལྔ་བསྐྱལ་ནས་སྒྲུབ་པ་ལོ་གཅིག་བྱས་ཙ་ན། ཉིན་གཅིག་ཨ་ནེ་བྱུང་ནས། རིན་ཆེན་བརྩོན་འགྲུས་ཁྱོད་བསོས་ཀྱང་སྐྱེད་ནི་གཅིག་ཀྱང་མི་འོང་བར་འདུག
ད་ངས་ནས་བྲེ་དོ་ལས་མི་འཁྱོལ་བར་འདུག ཟེར་ནས་དགུན་གཅིག་བྲེ་དོ་རེ་བསྐྱལ་ལོ། ། དེ་ནས་ཡང་ཨ་ནེ་བྱུང་ནས། ཕ་སྤུན་འདི་ཀུན་ནུ་བོའི་རྒྱུད་ཡིན་ཏེ། ཉིན་རེ་ལ་ཤ་མར་མང་པོ་ཡོང་གིན་འདུག ཁྱོད་ཕུ་བོའི་རྒྱུད་ཡིན་ཏེ། མི་ཡོངས་པའི་ཆོས་འདི་འདྲ་གཅིག་བྱས་པས་ནང་ཟས་མེད། ནུབ་གོས་མེད་པ་གཅིག་བྱུང་འདུག་གིས། ད་ཁྱེད་བསོས་པས་སྐྱེད་ནི་གཅིག་ཀྱང་མི་ཡོང་བ་འདུག ཨ་ནེ་ང་ཡང་རྒས་པས་མི་སླེབ་པར་འདུག་ཟེར་ནས་བྲེ་དོ་ཡང་སྐྱེལ་དུ་མ་འདོད་དོ། །
དེ་ནས་རྒན་མོ་གཅིག་ལ་ཉུང་གཞི་གཅིག་བླངས་ནས་བྲག་ལོགས་ན་ཕར་བཏབ་ཏེ། དབྱར་ཉུང་ཚོད་བྱས། དགུན་ལོ་མའི་ཚོད་མ་བྱས་པས། ཚ་རྡོར་དག་ནམ་ཡང་མེད་དེ། ཐལ་ཡང་མེད་པས། ཐལ་བས་ཁ་སྒྱུར་གྱིན་འཐུངས་ནས་དགེ་སྦྱོར་བྱས་པས། དང་པོ་རླུང་ལངས་ནས་ཁམས་ཟ་ཟིར་བྱུང་། ཕྱིས་སྙིང་རུས་སྐྱེས་ནས་གསོལ་བ་དྲག་པོ་བཏབ་པས། ཐོ་རངས་གཅིག་སུ་ཁ་མ་སིདྡྷི་བྱོན་ནས། ཆོས་ཉིད་མངོན་དུ་མ་གྱུར་ཚེ། །
མི་ཟས་འཚོ་བས་ཉམས་མྱོང་འགྲིབ། ། ལྟོ་གོས་འཕྲི་བ་བཅད་ནས་ཀྱང་། ། མི་རྟོག་ཏིང་འཛིན་ཟས་སུ་ཟོ། ། ལན་གསུམ་གསུངས་པས་ལྟོ་གོས་ཀྱི་འཕྲི་བ་ཆོད་དོ། ། དེ་ནས་དགུན་ཟླ་འབྲིང་པོའི་ཚེས་བཅུ་གཅིག་ལ། མི་གཡོ་བ་ནམ་མཁའ་ཁེངས་པ་ཁྲོ་ཆུང་བཅུས་བསྐོར་བ་གཅིག་མཐོང་། ཡང་ཚེས་བདུན་གྱི་དགོང་མོ་ཆུ་བླངས་ནས་འོངས་ཙ་ན། མཎྜལ་གྱི་སྟེང་བྱིན་གྱིས་བརླབས་པའི་ལྷ་བཞི་སྒོ་རེར་བཞུགས་ནས་རང་རང་གི་སྔགས་དི་རི་རི་སྒྲོགས་ཀྱིས་འདུག་པ་མཐོང་ནས། དེ་ཀ་ནས་ལྷ་བཞིའི་དྲིལ་བསྒྲུབ་དེ་ལ་མོས་པར་བྱུང་བ་དང་། ཡང་ལྷ་བཞི་བྱོན་ནས་ལྷ་བཞིའི་ལག་ལེན་ཁོད་ཅིག་གསུངས་ནས་ལུང་བསྟན་བྱུང་བས།
དེ་དུས་སུ་ཚིགས་བཅད་པ་དེ་བཀོད་པ་ཡིན་ནོ། ། ཡང་ནུབ་གཅིག་ནམ་ཕྱེད་ཡོལ་ཙམ་ན་མགོན་པོ་གཙོ་འཁོར་ལྔ་བྱོན་ནས། འཆམ་གྱིན་འདུག་པས་ང་ཡང་ཉམས་འབར་ནས་རྟགས་བསྟོད་བྱེད་ཀྱིན་སྐོར་བ་བྱས་པས་ཤིན་ཏུ་མཉེས་སོ། ། ལྷ་འདྲེ་ཡང་དབྱངས་བསྟོད་ལ་མཉེས་པར་འདུག་བསམ་པ་གཅིག་བྱུང་ངོ་། ། བླ་མ་ཤངས་པའི་པུ་ཙའི་དགོང་མོ་པུ་ཛ་ནི་མེད་པས། ཡོན་ཆབ་དང་མེ་ཏོག་ཕུལ་ནས་གསོལ་བ་བཏབ་པས་བླ་མ་དང་འོད་དཔག་མེད་བྱོན་ནས་དབུ་མ་བདུད་རྩིས་གང་བའི་ཚེ་བསྒྲུབ་དེ་གསུངས་པ་ཡིན་ནོ། ། དེ་ནས་ནུབ་གཅིག་རྨི་ལམ་བཟུང་ནས་ཨུ་རྒྱན་དུ་ཕྱིན་པས་ཕག་མོ་ལྷ་བཅུ་གསུམ་གྱིས་དབང་བསྐུར་ནས། རྣམ་སྨིན་ལུས་ལ་རྒྱལ་བའི་སྐུ། ། བདེ་སྟོང་གཉིས་སུ་མེད་པར་ལྟོས། ། རྨི་ལམ་ལུས་ལ་སྒྱུ་མའི་སྐུ། །
གསལ་སྟོང་གཉིས་སུ་མེད་པར་ལྟོས། ། ཡིད་ཀྱི་ལུས་ལ་ལྷའི་སྐུ། ། རིག་སྟོང་གཉིས་སུ་མེད་པར་ལྟོས། ། གསུངས་པས་ལུས་ངག་གི་གནས་ལུགས་ཐག་ཆོད་པ་གཅིག་བྱུང་ངོ་། ། དེ་ནས་རྟ་ཟླའི་ཚེས་བརྒྱད་ཀྱིས་དགོང་མོ་ལྷའི་བུ་དང་བུ་མོ་ཌཱ་ཀི་མ་མང་པོ་པུ་ཛ་བྱས་པས་རྐྱེན་བྱས་པས་འོད་གསལ་གྱི་སྟོབས་ཆེན་པོ་བྱུང་སྟེ། གཉིད་དང་རྨི་ལམ་གྱི་བར་ཤེད་ནས། མི་རྟོགས་གསལ་བའི་སྒྲོན་མེ་རྙེད། ། ལ་སོགས་པའི་མགུར་དེ་ཡང་དེ་དུས་ན་བླངས་པ་ཡིན། དེའི་དུས་ན་ལྷ་ཕུའི་ཕྱི་ནང་ཐམས་ཅད་མཐོང་བ་བྱུང་ངོ་། ། དེ་ནས་རྒྱ་ཇེ་ཆེ་ལ་མཆེད་ནས་ཐལ།
དེ་ནས་ནམ་ཟླ་སོས་ཀ་བྲག་ཟུར་དུ་ཕྱིན་པས། ཉིན་མཚན་དབྱེར་མེད་ཀྱི་སྣང་བ་བྱུང་ནས་ཆུའི་སྤྲུལ་བསྒྱུར་བྱས་པས་ལུག་རྫི་གཅིག་མཐོང་བ་བྱུང་ངོ་། ། མེར་བསྒྱུར་བ་ལྡོམ་བུ་བ་གཅིག་གིས་མཐོང་། དེ་ནས་ཟད་པར་བཞི་སྟོབས་ཆེན་པོར་གྱུར། ཡང་ཟད་པར་སེར་པོ་སྔོན་པོ་ལ་སོགས་པའི་སྣང་བ་མཆེད་ནས་སངས་རྒྱས་ཀྱི་ཞིང་ཁམས་མང་པོ་མཐོང་བ་བྱུང་བས། བཟང་སྤྱོད་ཀྱི། རྡུལ་གཅིག་སྟེང་ན་རྡུལ་རྙེད་སངས་རྒྱས་རྣམས། ། བྱ་བ་དེ་ཉིད་དུ་འདུག་སྙམ་པ་བྱུང་ངོ་། ། ཡང་ཉིན་གཅིག་བྲག་སྟེང་དུ་ཕྱིན་པས་སྒྱུ་མའི་ཉམས་བཟང་པོ་བྱུང་བ་དང་། ནམ་མཁའ་ལ་རྗེ་བཙུན་མ་ཌཱ་ཀི་མའི་ཚོགས་ཀྱིས་བསྐོར་ནས་གར་སྒྱུར་བ་མཐོང་བ་དང་གཉིད་ཀྱི་སྟོབས་ཀྱིས་ངས་ཀྱང་བྲག་ལ་སོགས་ཀྱི་ཐད་ཀའི་ནམ་མཁའ་ལ་དཀྱིལ་དཀྲུང་བཅའ་ནུས་པ་བྱུང་ངོ་། །
དེ་ལུག་རྫི་གཅིག་དང་བུ་མོ་འགས་མཐོང་འདུག་པས། དེའི་ནངས་པར་ལྷ་ཕུ་ནས་ཕྱུག་པོའི་གཅེས་ཕྲུག་མ་བཅུ་དྲུག་གིས་ཤ་མར་དང་སྣམ་བུ་ཁྱེར་ནས་ཕུལ། བསྙེན་གནས་ཞུས་ནས་སོང་། ལོ་བཅུ་གཉིས་ལ་བྲག་ལོགས་ལ་ཕྱེ་མར་དང་ཤ་སྣམ་དེ་ཀ་ལས་མ་མཐོང་ངོ་། ། དེ་ནས་ཞག་བཅུ་གཅིག་ནས་ཤངས་ནས་ཕྱུག་པོ་རྒད་པོ་གཅིག་བྱུང་ནས། རིན་ཆེན་བརྩོན་འགྲུས་ཁྱོད་ཀྱིས་ལོ་བཅུ་གཉིས་སུ་བྲག་འདི་ལ་ཙམ་པ་མིག་གིས་མ་མཐོང་བར་བསྡད་པས་ད་ཁྱོད་ཀྱིས་གྲུབ་པ་ཐོབ་ནས་ནམ་མཁའ་ལ་དཀྱིལ་མོ་དཀྲུང་བཅའ་ཡིན་འདུག་ཟེར་བས། ད་ང་ན་སོ་རྒས་ཤི་ལ་ཐུག་ཚོགས་བསོགས་གཅིག་བྱེད་དགོས་པར་ཡོད་པས། དེ་ལ་ཁྱོད་ཅིས་ཀྱང་བྱོན་དགོས་ཟེར་བས། ངས་ཁྱོད་ཀྱི་ཚོགས་བསོག་དང་ཆོས་འཁོར་གྱི་སློབ་དཔོན་མི་ཡོང་བས། ཁྱོད་རང་གཞན་ལ་ཆོས་བྱས་པས།
ཁོ་ན་རེ་ཁྱོད་ད་རེས་མི་ཡོང་ན་ང་འདི་ཉིད་དུ་ལྕེབས་ནས་སྡོད་པ་ཡིན་ཟེར་ནས་སྙིང་ཁར་གྲི་གཏད་ནས་བྱུང་བས། ཁྱོད་དེ་ཙམ་ལ་ཐུག་ན་ཞག་གསུམ་ལས་མི་སྡོད་དོ་བྱས། དེ་ནས་ཁོས་རྟ་ཁྲིད་ནས་བྱུང་ནས་བེམ་དུག་དེ་གྱོན། ཆོས་ཁུག་དེ་ཁུར་བྱས་ནས་ཕྱིན་པ་དང་། ཁྲོམ་ཆེན་པོ་འཚོགས་ནས་འདུག ཁོས་ཆོས་ཁྲི་མཐོན་པོ་གཅིག་བརྩིགས། དེའི་སྟེང་ན་གོས་དར་མང་པོ་བཏིང་ནས་སྣང་རྟ་ཕྱུགས་དང་མར་ནས་ལ་སོགས་པའི་འབུལ་བ་མང་པོ་བྱས་ནས་ཁོས་གཏམ་བཏང་བ། སློབ་དཔོན་རིན་ཆེན་བརྩོན་འགྲུས་ཁྱེད་ཀྱིས་ན་ནིང་བར་ལོ་བཅུ་གཉིས་ཙམ་པ་མིག་གིས་མ་མཐོང་བར་བྲག་ལ་བསྒོམས་པས་ད་གྲུབ་པ་ཐོབ་འདུག་པས། དེ་རིང་གི་སྐབས་སུ་བླ་མའི་ཞལ་ནས་བྱ་བའམ། མདོ་རྒྱུད་ནས་འདི་གསུངས་བྱ་བ་མ་བཤད་པར།
ངས་ལོ་བཅུ་གཉིས་སུ་ཙམ་པ་མིག་གིས་མ་མཐོང་བར་བསྒྲུབས་པས་འདི་རྒྱུད་ལ་སྐྱེས་པ་ཡིན་བྱ་བའི་ཆོས་གཅིག་གསུངས་ཤིག་ཟེར་ནས། ངས་ཉི་མ་དང་པོ་ལ་དད་པའི་དང་ཁ་བདེ་བ། བརྩོན་འགྲུས་ཀྱི་ལ་གོར་མྱུར་བ། སྒྱུ་མ་ལམ་དུ་བསླངས་པ། སྟོང་ཉིད་ཀྱི་སྤར་ཁར་སླེབ་པ་བྱ་བ་དང་། བཞི་པོ་དེ་ལ་རྩ་བ་བྱས་ནས་བཤད་པས། ཕྱུག་པོ་དེ་དང་ཁྲོམ་ཐམས་ཅད་མོས་ནས། ནངས་པར་ཡང་ཐམས་ཅད་ཀྱིས་འབུལ་བ་བྱས་ནས་ཆོས་ཞག་གཉིས་སུ་བཤད་པས། ཚོང་འདུས་དང་། འཇང་བོ་དོང་མན་ཆད་འདུས་ནས་རྟ་ཁྲབ་དང་བུར་ཚོས་དང་གསེར་གཡུ་རས་སྣམ་ལ་སོགས་པའི་འབུལ་བ་ཅི་ཡང་བྱུང་ནས།
ཕྱུག་པོ་དེ་ལ་འབུལ་བ་བྱུང་བའི་ནོར་རྣམས་མ་འདྲེས་པར་གཅིག་ཀྱང་མ་ཁོད་པར་གྱིས་ཤིག་བྱས་པས། ཁོ་ན་རེ། ན་ནིང་བར་ཕྱེ་མིག་གིས་མ་མཐོང་བས་བདེན་པ་ཡིན་ཏེ། ད་ཆ་རྐྱེན་ལ་དེ་ཙམ་ཞེད་མི་འཚལ། མི་གསེར་དུ་རེད་པ་བྱ་བ་ཡིན་པས། ནོར་ཟད་ཀྱིས་དོགས་པ་དང་། ལྟོགས་ཀྱིས་དོགས་པ་མི་འཚལ་ལོ་ཟེར། དེ་ནས་འབུལ་བ་བྱེད་པ་ཐམས་ཅད་བསྡུས་ནས་ཁ་སང་བར་ང་ལ་ཕུལ་བས་བསོད་ནམས་ཐོབ་པ་ཡིན། ད་ཁྱེད་རང་རྣམས་ཀྱིས་འབུལ་བ་གང་བྱས་པ་རྣམས་མ་གོད་པར་ཡོད་པས་མ་ནོར་བར་ཁྱེར་ཞིག ང་ལ་ནོར་གྱིས་ཅི་བཏུབ།
ནོར་ལ་ངས་ཅི་བཏུབ། གཉིས་ཀ་ལོག་པས་ཅི་བཏུབ་བྱས་ནས་ཕྱེ་བྲེ་གསུམ་དང་། ཤོག་བུ་དེབ་གཅིག་ཁྱེར་ནས་བྲག་ལ་བྱོན་ནོ། ། དེ་ནས་བཙུན་པ་བྱེད་པ་དང་། ཆོས་སྒོར་འཇུག་པའི་གྲྭ་པ་མང་པོ་འདུས་ནས། བླ་མ་ར་ཧུ་ལ་དང་། ཇོ་བོ་རྗེ་དང་། བླ་མ་བུར་སྒོམ་དང་། བླ་མ་ལྷ་རྗེའི་གདམས་པ་རྣམས་བསྟན་པས་དགེ་སྦྱོར་བཟང་པོ་བྱུང་ངོ་། ། བླ་མ་བཟང་བ་དང་ང་རང་ཡང་བློ་སྣ་ཐུང་བའི་སྟོབས་ཀྱིས།
བློ་བཅོས་ཀྱི་བཤད་པ་མང་པོ་དགོས་པ་མ་བྱུང་སྟེ། ང་བླ་ཡེ་ལ་ཕྱིན་པའི་དུས་སུ། འཇིག་རྟེན་གྱི་བྱ་བཞག་ཟིན་མེད་ལ། བྲེལ་པོ་གཅིག་སྔོན་དུ་བྱེད་བྱེད་ནས། ཚེ་ལོང་མེད་སང་འཆི་གནང་འཆི་འདི། ཆོས་རིང་པོ་གཅིག་ཡོད་པ་ཤུལ་དུ་ལུས། བྱས་ནས་མགུར་བླངས་པ་ཙམ་གྱིས་བློ་སྣ་རང་དབང་མེད་པར་འགྱུར་ནས་ཚེ་འདིའི་ཆགས་ཞེན་དང་བྲལ་ཏེ། སྒྲུབ་པ་བྱེད་པ་ཤ་སྟག་བྱུང་ངོ་། ། དེ་ནས་བྱའི་ཟླ་བའི་ཚེས་ཉི་ཤུ་ལ་བླ་མ་བུར་སྒོམ་སྐུ་གཤེགས་ནས་རྨི་ལམ་དུ་བྱོན་ནས་སྲེ་འཕོའི་ཆོས་འགའ་གསུངས། ཡང་སྡིང་མ་ཁ་ན་ཡོད་ཙ་ན་སློབ་དཔོན་གཡོར་པོ་སྐུ་གཤེགས་ནས་བྱོན་པ་རྨིས་ཏེ་དུས་ཚོད་དེ་བརྗེད་གདའ།
ནང་གོང་གི་བྲག་ལ་ཡོད་ཙ་ན་སྟོན་ཟླ་ཐ་ཆུང་གི་ཉ་ལ་བླ་མ་རིན་པོ་ཆེ་ལྷ་རྗེ་སྐུ་གཤེགས་ནས་བྱོན་ཏེ། ཕྱག་རྒྱ་ཆེན་པོ་རྩ་བྲལ་གསུངས། བླ་མ་རྣམས་དང་། དམ་ཚིག་ལ་ཟོལ་སོགས་དང་། མོས་གུས་ལ་ངོ་ལྐོག་མི་བཏུབ་སྙམ་ནས་མོས་གུས་གཏིང་ནས་སྐྱེ་བར་བྱུང་ངོ་། ། ཡང་བྲག་ལ་མཚམས་གཅིག་བྱས་ནས་ཡོད་པའི་སྨིན་དྲུག་གི་ཟླ་བའི་ཚེས་གསུམ་གྱི་ཐོ་རངས་རྒྱུད་སྡེ་བཞིའི་ལྷ་ཚོགས་ནམ་མཁའ་ཁེངས་པ་མཐོང་། ཡང་དེའི་ཚེས་བཅུ་དྲུག་གི་དགོང་མོ་རྨི་ལམ་བཟུང་ནས་པོ་ཏ་ལར་ཕྱིན་ནས་དོན་ཡོད་ཞགས་པ་ཞུས། དེ་ནས་རྨི་ལམ་དུ་རྡོ་རྗེ་དབྱིངས་ཀྱི་ལྷ་ཚོགས་ཞལ་མཐོང་ནས། ད་རྨི་ལམ་སྤྲུལ་སྒྱུར་གྱི་མཆོད་པ་གཅིག་ཕུལ་དགོས་སྙམ་ཙ་ན། ལྷའི་བུ་མོ་བྱེ་བ་ཙམ་གཅིག་སྤྲུལ།
ལྷ་མོ་རེ་རེ་ལ་ཕྱི་ནང་གསང་གསུམ་གྱི་པུ་ཛ་ཐོགས་པའི་ལྷ་མོ་འབུམ་ཚོ་རེ་སྤྲུལ། འཁོར་ལོ་སྒྱུར་བའི་རྒྱལ་པོ་འབུམ་ཕྲག་ལྔ་ལ་རྒྱལ་སྲིད་རིན་པོ་ཆེ་སྣ་བདུན་ཁྲི་ཁྲག་རེས་སྐོར་བ་སྤྲུལ། ནམ་མཁའ་ཐམས་ཅད་གསེར་དངུལ་དང་པདྨ་ཀུ་མུ་ད་ལ་སོགས་པ་ལྷའི་མེ་ཏོག་གི་ཆར་འབབ་པར་སྤྲུལ་ནས་མཆོད་པས། དེ་རྣམས་ཐམས་ཅད་གཅིག་གིས་གཅིག་མ་བསྒྲིབས་པར་གསལ་བར་བྱུང་ནས། དུས་དེར་བླ་མའི་དྲིན་དྲན་ནས་མོས་གུས་དང་འབྲེལ་བའི་སྤྲུལ་སྒྱུར་བློའི་ཡུལ་ལས་འདས་པ་བྱུང་བས། རྡོ་རྗེ་དབྱིངས་ཀྱི་ལྷ་ཚོགས་རྣམས། རིགས་ཀྱི་བུ་འདི་ལྟ་བུའི་མཆོད་པ་ནི་ཆེས་ཁྱད་པར་དུ་འཕགས་པའོ། ། ཞེས་ལན་གསུམ་གསུངས་ནས། ད་ཆོས་གཅིག་ཞུ་དགོས་སྙམ་ཙ་ན་གཉིད་སད་ནས་ཆོས་ཞུ་བ་མ་བྱུང་ངོ་། ། མདོར་ན་རྨི་ལམ་སྒྱུ་ལུས་རྨི་ལམ་དང་འོད་གསལ་འདྲེས་པའི་ཉམས་མྱོང་འདི་ཀ་ངོ་མཚར་ཆེ་བར་མཐོང་།
གཞན་ལ་ཕན་དུ་རེ་བའི་ཉམས་མྱོང་ཟླས་པ་དང་རང་གི་དེ་འགྲིབ་པར་བྱུང་། དེས་ན་ཉམས་མྱོང་སྐྱེས་པ་གསང་བ་འདི་གལ་ཆེ་བར་འདུག་གོ ། བླ་མ་ལྷ་རྗེའི་ཞལ་ནས་སེམས་ཀྱི་ངོ་བོ་མཐོང་ནས་བཤད་པས་མི་སྟོ་གསུངས་པ་ཡིན་ཏེ། ཉམས་མྱོང་གསང་བ་འདི་ཁོ་ན་གདམས་ངག་གི་གནད་དུ་གདའོ། ། དེའི་ཡང་ཉ་ལ་བླ་མ་ལྷ་རྗེའི་པུ་ཛ་ལ་ཅི་ཡོད་བཏང་བས། ཡེ་ཤེས་ཀྱི་ཌཱ་ཀི་མ་ནི་གུ་མ་བྱོན་ནས་རྡོ་རྗེའི་ཚིག་རྐང་དང་། འཇམ་གཅོད་ཐེངས་གསུམ་གསུངས། བླ་མ་སྒྲུབ་པའི་གནད་ཀྱང་སྔར་བས་ཞིབ་པ་གཅིག་གསུངས་པས་བླ་མ་ཐམས་ཅད་སྲོག་གཅིག་པར་འདུག བསོད་ནམས་ཀྱི་ཚོགས་བསོགས་པ་དང་། མོས་གུས་ཁོ་ན་གལ་ཆེ་བར་འདུག་སྙམ་པ་གཅིག་བྱུང་ངོ་། །
དེ་ནས་བླ་མའི་བྱིན་རླབས་ཞུགས་པས་བློ་སྣ་ཡང་ཐུང་བར་བྱུང་། སྙིང་རྗེ་ཡང་རྩོལ་མེད་དུ་འཆར་བ་བྱུང་། བློ་འདི་ཡང་ཕྱོགས་རིས་དང་བྲལ་བ་གཅིག་བྱུང་བས་ངའི་མིང་ངམ། མགུར་ཐོས་པའམ། དགོན་པ་མཐོང་བ་ཙམ་གྱིས་དགེ་སྦྱོར་བཟང་པོ་སྐྱེ་བར་བྱུང་སྟེ། ངའི་སློབ་མ་རས་པ་གསུམ་གྱིས་ལ་སྟོད་བྱང་དུ་ལྷ་གཅིག་འོད་འབུམ་ལ་མགུར་བླངས་པས། མོ་མོས་གུས་ཐུན་མོང་མ་ཡིན་པ་སྐྱེས་ཏེ་ཁྱིམ་ཐབ་སྤངས་ནས་ཆོས་ལ་མོས་ནས་བྱུང་བས་ལམ་དུ་དགེ་སྦྱོར་བཟང་པོ་སྐྱེས་ནས་ང་དང་ཕྲད་ཙ་ན། རྟོགས་པའི་ངོ་བོ་ལ་བོགས་འདོན་རྒྱུ་མ་བྱུང་། ཕྱིས་ནས་རས་མ་མང་པོའི་དཔོན་བྱས་ནས་འཁོར་བ་སྤངས་ནས་ཨུ་རྒྱན་དུ་སོང་། ཡང་མངའ་རིས་པ་སྟོན་རྒྱལ་རྨོག་ཅོག་ང་མཐོང་བ་དང་སེམས་ཀྱི་ངོ་བོ་མཐོང་བ་དང་འོད་གསལ་མངོན་དུ་གྱུར་ཏོ། །
དེ་ལ་སོགས་པ་རྨོག་ཅོག་ཏུ་ང་མཐོང་བ་དང་། ངའི་མགུར་ཐོས་པ་དང་། ང་ལ་གསོལ་བ་བཏབ་པའི་སྐད་ཐོས་པ་ཙམ་གྱིས་རྨི་ལམ་ཟིན་པ་དང་འོད་གསལ་འཆར་བ་བྱུང་ཡང་། སྙིགས་མའི་སེམས་ཅན་ཕྲག་དོག་ཆེ་བས་རྒྱ་སྟོན་ནམ་མཁའ་ཁོ་རྒྱ་ཐམས་ཅད་མཁྱེན་པ་ལ་ཆོས་མི་ཞུ་བར། རྨོག་ཅོག་པ་སྒོམ་ཆེན་བྱ་བ་ཙམ་ཞིག་ལ་འདི་ཙམ་འདུ་ཟེར་ནས་འབར་བ་ཡིན་ཡང་། ཁོ་ལ་ཚོགས་པ་ཆེ་དུས་སུ་བར་ཆད་འོང་བར་འདུག་ནས། དགེ་བཤེས་ལ་ཡང་ན་ཚེ་ལ་བར་ཆོད་འོང་། ཡང་ན་ཆོས་དང་འཁོར་ལ་བར་ཆད་འོང་བར་འདུག་གིས་བྱས་པས། ཁོ་ན་རེ། ཁྱོད་ཀྱིས་དེ་སྐད་བྱས་ང་ཁྱོད་ལ་ཆོས་ཞུ་ངེས་ཤེས་ཟེར་ནས་བྱུང་ཙ་ན།
ཕྱིས་ནས་ཁྱིམ་ཐབ་ཏུ་སོང་སྟེ་གྲྭ་པ་ཐམས་ཅད་གྱེས་ནས། ཆུང་མས་ཐགས་བྱེད། བུས་ར་ལུག་འཚོ། ཁོ་རང་གིས་ཤིང་སྒྲུག་ནས་ངའི་གྲྭ་པའི་ཟན་ལྷག་དང་། གཏོར་ཟན་དང་། ཚོང་བྱེད་ཅིང་འདུག་ནས་ངས་ཁོ་ལ་མགུར་འདི་བླངས་སོ། ། བྱ་བ་ཉེས་པ་འདི་བཅོས་དཀའ། ། རྒྱ་སྟོན་ནམ་མཁའ་ཕག་ཤིང་སྒྲུག ། ཆོས་པ་ཁྱིམ་ཐབ་བྱས་པ་འདི། ། འཁོར་བའི་གཏིང་རྡོ་བྱས་པ་ཡིན། །
ལ་སོགས་པའི་མགུར་བླངས་པས། ཁོ་མོས་ནས་ང་ལ་དཔེ་ཆ་ཐམས་ཅད་ཕུལ་བཤགས་པ་བྱས་ནས། ཁོ་ངའི་གཏོར་ཟན་གྱིས་གསོ་དགོས་པ་བྱུང་བས། དེ་བས་ན་འཆི་བ་རྒྱུད་ལ་སྐྱེ་བའི་ཆོས་གཅིག་དགོས་པར་འདུག་གོ ། ཡང་ནུབ་གཅིག་གི་རྨི་ལམ་དུ་རྟ་བཟང་པོ་བཅུ་གསུམ་འབུལ་བ་གཅིག་བྱུང་ཙ་ན། ནང་པར་བླ་མ་ལྷ་རྗེའི་དབུ་ཆེ་བཅུ་གསུམ་ནས་བླ་མ་རིན་པོ་ཆེའི་མཧཱ་མུ་དྲའི་བཀའ་ཐམས་ཅད་ཁྱེད་ལ་བབས་པ་ཡིན་པས་རྣམ་རྟོག་གིས་མི་གནོད་པའི་ཕྱག་རྒྱ་ཆེན་པོ་ཞུ་ཟེར་བ་ལ། སྐྱེ་འགག་མེད་པའི་ཆོས་ཉིད་ལ། ། རྣམ་རྟོག་བྱ་བ་ཅི་ལ་ཟེར། ། མི་རྟོག་པ་དང་རྣམ་རྟོག་གཉིས། ། ཆུ་དང་ཆུ་བུར་ལྟ་བུར་ལྟོས། །
ལ་སོགས་པའི་མགུར་གསུངས་པས་ཁོང་རྣམས་ཀྱིས་རྟོག་པ་གཞི་མེད་རྩ་བྲལ་དུ་རྟོགས་སོ། ། ཡང་གློ་བོའི་དགེ་བཤེས་རྒྱལ་བས་གསེར་སྲང་བརྒྱ་བཅུ་ཕུལ་ནས། དེས་སྔར་རྒྱུད་སྡེ་མང་པོ་ཉན། སྒྲུབ་ཐབས་མང་པོ་བྱས་ནས། བསྒྲུབས་པས་ཞལ་མ་མཐོང་ནས། ད་ཡི་དམ་གང་སྒྲུབ་ཀྱང་མྱུར་དུ་ཞལ་མཐོང་བའི་གདམས་པ་གཅིག་ཞུ་དགོས་ཟེར་བ་ལ། འཇིག་རྟེན་བྱ་བ་བློས་ཐོང་ལ། ། ཡིད་ལ་ཐེ་ཚོམ་མེད་པ་ཡིས། ། ལྷ་སྐུ་གསལ་ལ་རྟོག་མེད་བསྒོམས། ། འཛད་མེད་ལོང་གཏམ་མ་བྱེད་པར། །
བྲག་སྟོང་སྔགས་ཀྱི་བཟླས་བརྗོད་གྱིས། ། དེ་ལྟར་བྱས་ན་ལྷའི་སྐུ། ། མྱུར་དུ་མཐོང་བར་ཐེ་ཚོམ་མེད། ། བྱས་པས་ཁོ་དེ་ལ་ངེས་ཤེས་སྐྱེས་ནས་ཟླ་བ་གཉིས་གསུམ་བསྒྲུབས་པས་སྒྲོལ་མའི་ཞལ་མཐོང་ནས་ངའི་ཚིག་རྣམས་གསེར་གྱིས་བྲིས་ནས་ཡར་སོང་ངོ་། ། དེ་ནས་རྨོག་ཅོག་ཏུ་ཚོགས་པ་མ་ཤོང་པས་ཕན་སེམས་ཀྱིས་སྐུ་ལུས་སུ་དགོན་པ་བཏབ་སྟེ། སྙིང་རྗེ་དང་ཕན་སེམས་འབའ་ཞིག་གིས་ཚོགས་པ་སྐྱོང་དགོས་བསམ་པ་འབའ་ཞིག་བྱས་ཀྱང་། བློ་སྣ་ཐུང་བའི་སྟོབས་ཀྱིས་གནས་དབེན་པར་བསྡད་དགོས་སྙམ་པ་ཡང་ཡང་བྱུང་བ་དང་། ཚེས་བདུན་གྱི་སྔ་དྲོ་སངས་རྒྱས་སྤྲུལ་སྐུ་ཆོས་འཆད་ཀྱི་ཕྱག་རྒྱ་ཅན་ནམ་མཁའ་ཁེངས་པའི་མདུན་ན། ཐུགས་རྗེ་ཆེན་པོ་གཙོ་འཁོར་གསུམ་པ། སྐུ་ཤིན་ཏུ་ཆེ་བ་འོད་ཀྱི་རང་བཞིན་ཅན་གཅིག་བཞུགས་ནས།
སྙིགས་མའི་སེམས་ཅན་འདྲེན་དུས་སུ། ། ཞི་བདེའི་སྤྱོད་པ་མ་མཛད་པར། ། ཚད་མེད་སྙིང་རྗེས་གཞན་དོན་གྱིས། ། སྣོད་ལྡན་གདུལ་བྱ་འབྱུང་བར་འགྱུར། ། ཞེས་གསུངས་ནས་ཕྲག་དོག་དང་ང་རྒྱལ་སྤངས་ཏེ། ཕན་སེམས་དང་དག་སྣང་སྐྱེས་ནས་རེས་འགའ་ཆོས་བཤད། རེས་འགའ་མཚམས་བྱས་པས། ཕྱོགས་རིས་ཀྱི་གྲྭ་པ་མི་ཆེན་མང་པོ་འདུས་པས་གཞན་དོན་ལ་ཕན་སེམས་དང་། དག་སྣང་ཁོ་ན་གལ་ཆེ་བ་འདུག་སྙམ་པ་སྐྱེས་སོ། ། སློབ་དཔོན་བྱང་ཆུབ་སེམས་དཔའ་གཡོར་པོའི་སློབ་མ་སྟོན་རིན་ལ་རྡོ་རྗེ་གདན་པའི་རྗེས་སུ་ཡི་རང་བ་གཅིག་པུའི་ཁྲིད་བྱས་པས།
བླ་མ་དང་མཆེད་གྲོགས་ཐམས་ཅད་ལ་དག་སྣང་འབྱོངས་ནས་ཡི་དམ་མང་པོའི་ཞལ་མཐོང་ནས་དུས་བཞིར་རྗེས་སུ་ཡི་རང་གི་གདམས་པ་ཞག་ཉེར་ལྔ་ཉེར་ལྔ་སྟོན་པའི་དམ་བཅའ་བྱས་ནས་འཁྲིད་དང་བཤད་པ་གཉིས་སྤེལ་ནས་བྱས་པས། ང་རང་གིས་རྨི་ལམ་བཟུང་ནས་སངས་རྒྱས་ཀྱི་ཞིང་ཁམས་མང་པོ་ལྟ་བའི་གོ་ཕྱེད་ནས་ཐལ། གྲྭ་པ་རྣམས་ལ་ཡང་དགེ་སྦྱོར་གྱི་སྟོན་ཆེན་པོ་སྐྱེས་སོ། ། དེ་ནུབ་གཅིག་རྨི་ལམ་བཟུང་ནས་མངོན་དགར་ཕྱིན་པས། སངས་རྒྱས་མི་འཁྲུགས་པ་དང་མཇལ་ནས། ཡིད་ཀྱིས་སྤྲུལ་པའི་མཆོད་པ་ཕུལ་ནས། ལུང་བསྟན་དུ་གསོལ་ཅེས་གསོལ་བ་བཏབ་པས། སྣང་བ་མཐའ་ཡས་རིམ་འགྲོ་བས། ། བདེ་བ་ཅན་དུ་སྤྱན་ཡང་འདྲེན། ། མངོན་པར་དགའ་བར་སངས་རྒྱས་ནས། །
ཆོས་ཀྱི་འཁོར་ལོ་བསྐོར་བར་འགྱུར། ། ཞེས་གསུངས། ཡང་ནུབ་གཅིག་རྨི་ལམ་བཟུང་ནས་སུ་ཁ་མ་སིདྡྷི་དང་མཇལ་དུ་ཕྱིན་པས། ནམ་མཁའ་རིག་མེད་སྟོང་པ་ལ། ། རིག་བཅས་སེམས་ཀྱི་རྩ་བ་བཅུན། ། རྩ་བ་བཅུན་དང་ལྷུག་པར་ཞོག ། ཅེས་གསུངས་ནས་མཉམ་བཞག་རྗེས་ཐོབ་དབྱེར་མེད་དུ་གྱུར་ཏོ། ། དེ་ནས་དབྱར་གཅིག་མུ་གེ་ཆེན་པོ་བྱུང་བ་དང་། ཡུལ་མི་ལྟོགས་པ་རྣམས་གྲོས་བྱས་སྟེ། ད་བུ་སྨད་ལྟོགས་ནས་འཆི་བར་འདུག་པས་བླ་མ་ལ་བཀའ་བབས་གཅིག་ཞུ་དགོས་ཟེར་ནས།
ངའི་འབུལ་སྐྱེལ་དང་གྲྭ་པ་རྣམས་བཅོམ་པས། མགོན་གཡག་ནི་གྲོང་ལ་ཁ་བལྟས། གྲྭ་པ་རྣམས་སེར་དམག་བྱེད་པར་འདུག་ནས། ཉིན་གཅིག་མང་སྐོལ་གྱིས་བྱས་ནས། དང་པོའི་བེམ་པོ་དེ་གྱོན། ཆོས་ཁུག་དེ་ཁུར་བྱས་ནས། ལམ་མཁན་བླ་མ་རྗེ་ལ་ཞུས་པས། ། ལམ་རྒྱུས་མཁས་པའི་ཚད་གཅིག་བྱུང་། ། སྒྲོ་འདོགས་རང་གི་སེམས་ལ་ཆོད། ། ངེས་ཤེས་སྐྱེས་པའི་ཚད་གཅིག་བྱུང་། །
ཞེས་པ་ལ་སོགས་པའི་མགུར་བླངས་པས། རི་ལ་བྲོས་པས་གྲྭ་པ་རྣམས་ཀྱིས་སེར་དམག་བཤོལ། མགོན་གཡག་ཀྱང་ཡར་ལ་ལོག་ནས་བྱུང་བ་དང་། ཐུགས་རྗེ་ཆེན་པོའི་ཞལ་ནས། ཞེ་སྡང་མེ་དཔུང་ཆེན་པོ་དེ། ། བྱམས་པའི་ཆུ་ཡིས་བསིལ་བར་བྱས། ། ཤིན་ཏུ་ལེགས་པོ་རྣལ་འབྱོར་པ། ། འཁོར་འདབ་ཆགས་སྡང་རྩ་བ་ཡིན། ཆགས་སྡང་སྐྱུངས་ཤིག་རྣལ་འབྱོར་པ། ། གསུངས་སོ། །
དེ་ནས་རྟའི་ཟླ་བ་ལ་མཚམས་བྱས་ནས་མི་ཟས་མ་ཟོས། དབང་བསྐུར་མ་བྱས་པས་འོད་གསལ་གྱི་གསལ་སྣང་ཆོད་ནས། གྲྭ་པ་རྣམས་ཀྱི་བྱ་སྤྱོད། ཚེ་སྟོད་ཚེ་སྨད་ཀྱི་ལེགས་ཉེས་ཤེས་པ་བྱུང་སྟེ། སྙིང་རྗེ་དང་ཤ་ཚས་གང་ལ་ལེགས་ཀྱིས་གྲོས་བཏབ་བྱས་པས། ཕལ་ཆེར་ངེས་ཤེས་སྐྱེས་ནས་དགེ་སྦྱོར་མཐར་ཕྱིན་པར་བྱུང་བ་ལ། ངམ་ཤོད་བླ་མཆོད་ལ་སོགས་པའི་མི་ཉན་པ་མང་དུ་བྱུང་ནས། ཁོ་ཡུལ་དུ་ཕྱིན་པས་ཁྱིམ་ཐབ་ཏུ་འགྲོ་བར་འདུག་ནས། ད་ང་འཆི་ལ་ཁད་པས་མི་འཕྲད་པར་འདུག་ཡུལ་དུ་མ་འགྲོ་བྱས་པས་མ་ཉན་པ་དང་། ཡི་མུག་ནས་ཁོའི་ལག་པ་ནས་བཟུང་ནས་སྙིང་མེད་པོ་བཅུ་གསུམ་བྱ་བའི་མགུར་གཅིག་བླངས་སོ། །
ལ་སྟོད་པ་ཚུལ་རྒྱལ་དང་། རྟ་ནག་པ་དཀོན་རྒྱལ་དང་། དབུས་པ་ཡེ་ཤེས་རྡོ་རྗེ་གསུམ་གྱིས་ཉམས་མྱོང་ཕུལ་ནས་ད་ལྟ་གཡས་རུ་ཕྱོགས་ན་ཉམས་མྱོང་དང་། བཙུན་ཚུགས་དང་། སྙིང་རུས་སུ་འཛོམ་པ་ངེད་གསུམ་ལས་མེད་དོ་ཟེར་ནས་བྱུང་བ་ལ། འཆི་བ་ཡིད་ལ་མ་སྐྱེས་པའི། ། ཉམས་མྱོང་སྟོན་ཀའི་སྤྲིན་དང་འདྲ། ། བཙུན་པོ་རྒྱལ་པོའི་བཙུན་མོ་འདྲ། ། སྙིང་རུས་དཔྱིད་ཀའི་ཆབ་རོན་འདྲ། ། ཁྱེད་གསུམ་ད་ལྟ་ཁ་པོ་ཆེ་བར་འདུག་སྟེ།
ལོ་འགའ་རི་ལ་མ་བསྒོམས་ན་ཁྱིམ་ཐབ་རེ་བྱས་ནས་མཐར་ལྟོགས་རིར་འཆི་འཆི་འདྲ། བྱས་པས། བླ་མ་ཡང་ཕྲག་དོག་བྱེད་པར་འདུག ངེད་གསུམ་འདྲ་བས་ཆོས་མགོ་མ་ཐོན་ན། གྲྭ་པ་འདི་རྣམས་ཀྱིས་ཆོས་མཐར་ཕྱིན་པ་གཅིག་ཀྱང་མི་ཡོང་ཟེར་ནས་ཁོང་རྣམས་ལོག་ལྟ་སྐྱེས་སོ། །

དེ་ནས་ཡང་ཤངས་ཆུང་པ་གཏོར་གཡོག་བྱེད་པའི། བྱ་སྤྱོད་ངན་པ་འདྲ་རྨི་ལམ་དུ་མཐོང་ནས་འབར་བས། ཁོ་ཡུལ་དུ་ཕྱིན་ནས་ཁྱི་ར་བྱེད་པར་བྱུང་ནས་ཁོ་ཚ་བ་སྐྱེལ་བའི་དུས་སུ་ཐུགས་རྗེ་ཆེན་པོར་བྱས་ནས་མཚན་བརྒྱ་རྩ་བརྒྱད་པ་བཏོན་པས། ཁོས་ཐུགས་རྗེ་ཆེན་པོར་མཐོང་། ཡང་རྗེ་བཙུན་སྒྲོལ་མ་དང་ཕག་མོར་བྱས་པས་མཐོང་ནས་དེར་ཁོ་དད་པས་བཤགས་པ་བྱས། ང་ལ་རྐུས་པའི་ཆ་རྐྱེན་དང་ཕྱུགས་མ་ང་ལ་ཕུལ་ནས་བསྒོམས་པས་རྨི་ལམ་གྱི་སྟོབས་ང་དང་མཉམ་ལ་ཁད་པ་བྱུང་ངོ་། ། དེས་ན་སྙིགས་མའི་སེམས་ཅན་བཟང་ངན་འབྲིང་གསུམ་སྐྱོང་བ་ལ་ཤ་ཚ་ཕན་སེམས་སྐྱོང་དུབ་མེད་པ་གསུམ་འཛོམ་པ་གཅིག་དགོས་པར་འདུག་སྟེ། ང་རྟག་ཏུ་སྐྱོ་ཤས་སྐྱེ་བར་བྱུང་བས། རེས་འགའ་གཞོན་བྱེད་པ་བདུད་ཡིན་སྙམ་པ་བྱུང་ངོ་། ། དེའང་མཁས་པ་དྲན་སྟོན་ལ་སོགས་པའི་མི་ཆེན་བརྒྱད་ཅུ་ལ་རྒྱུད་སྡེ་ལྔའི་དབང་བསྐུར་བྱས་པས། བྱིན་རླབས་ཕབ་པའི་དུས་སུ་ངའི་གནས་ལྔ་དང་།
རྡུལ་ཚོན་གྱི་དཀྱིལ་འཁོར་གྱི་རྒྱུད་སྡེ་ཆེན་པོ་ལྔའི་ལྷ་ཚོགས་དངོས་སུ་གྱུར་པར་བྱུང་ནས། ད་རེས་ཐམས་ཅད་ཀྱིས་མཐོང་ལས་ཆེ་སྙམ་ནས་དྲིས་པས། དྲན་སྟོན་མཐའ་བྲལ་གྱིས་སྣ་དྲངས་པའི་བཅུ་གསུམ་གྱིས་མཐོང་། དུས་རྟག་ཏུ་རྨི་ལམ་འོད་གསལ་གྱི་ཉམས་དང་ལྡན་པ་བྱུང་ངོ་། ། དབང་བསྐུར་བྱས་ཚད་ལ་འོང་ལས་ཆེ་སྙམ་ཙ་ན། དྲིས་སྐབས་ཨེན་རེ་ལས་མ་བྱུང་བས། འོ་དེ་དུས་སུ་དཔོན་སློབ་ཀྱི་རྟེན་འབྲེལ་འཛོམ་པ་ལས་བྱུང་འདུག་པས། དེས་ནས་སྐྱེ་བ་ཐམས་ཅད་དུ་རྟེན་འབྲེལ་དག་པ་འབའ་ཞིག་སྒྲིག་པ་གལ་ཆེ་བར་གདའ་འོ། ། དེ་ནས་སྟོན་ཟླ་འབྲིང་པོའི་ཚེས་གཅིག་གི་ཉིན་མོ་རྟ་གཟུགས་ཤིན་ཏུ་ཆེ་བ་ལྟ་བས་ཆོག་མི་ཤེས་པ་ཁྲིད་པ་གཅིག་གིས་ལྷའི་ན་བཟའ་པཉྩ་ལི་ཀ་དང་ལྷའི་མེ་ཏོག་ཡིན་ཟེར་བ་མང་པོ་ཕུལ་ནས། ང་ལ་ཕྱག་འཚལ་སྐོར་བ་བྱེད་ཅིང་འདུག་ནས།
ཁྱོད་ཀྱིས་གང་ནས་འོངས་བྱས་པས། བདེ་བ་ཅན་ནས་འོངས། སངས་རྒྱས་འོད་དཔག་མེད་ཀྱི་རིམ་འགྲོ་བ་ཡིན། ང་གདན་འདྲེན་དུ་འོངས་པ་ཡིན་པས་ཆིབས་པ་འདི་ལ་ཆིབས་ནས་བདེ་བ་ཅན་དུ་གཤེགས་འཚལ། ད་རེས་བྱོན་ན་རྣམ་སྨིན་གྱི་སྒྱུ་ལུས་མ་སྤངས་ཤིང་དག་ནས་འཇའ་ལུས་སུ་འགྱུར་ཏེ། བདེ་བ་ཅན་དུ་སྐད་ཅིག་ཡུད་ཙམ་གྱིས་བགྲོད་ནས་དུས་དེ་ཉིད་ཀྱི་ཆ། ཡུན་མི་རིང་བ་ལ་མངོན་དགའི་ཞིང་དུ་ཕྱིན་ནས་དེར་མཛད་པ་རྫོགས་པར་འགྱུར་རོ་ཟེར་བ་དང་། ང་ད་རེས་མི་འགྲོ་སློབ་མ་རྣམས་ལ་བླ་མ་ཤངས་པའི་ཆོས་རྣམས་སྟེར་དགོས་པ་ཡོད་བྱས་པས། ད་རེས་བྱོན་ན་རྣམ་སྨིན་གྱི་ལུས་འདི་བཞག་མི་དགོས་པ་ཡིན་ཏེ། ད་སློབ་མ་རྣམས་ཀྱི་རྒྱུད་ཆོས་ཀྱིས་ཚིམ་པར་བྱས་ཏེ།
ནམ་ཞིག་རྣམ་སྨིན་གྱིས་ལུས་བཞག་ནས་བདེ་བ་ཅན་དུ་སངས་རྒྱ་བར་འགྱུར་རོ། ། ཞེས་གསུངས་ནས་མི་སྣང་བར་གྱུར་ཏོ། ། དེ་ནས་ལོ་གསུམ་གྱི་བར་ལ་ཆོས་ལྷག་མ་རྣམས་དང་། ཟབ་ཆོས་རྣམས་ཚར་བར་བྱས་པས། ཁྱེད་རྣམས་ལ་དགེ་སྦྱོར་བཟང་པོ་སྐྱེས་པས་བསྡད་རིན་ཆོག་པ་དེ་ཡིན་ནོ། ། དེ་ནས་ཉིན་གཅིག་རིན་པོ་ཆེའི་ཞལ་ནས། སློབ་དཔོན་ཇོ་བཙུན་ལ་མང་ཇ་སྐོལ་གྱིས་ལ་དགེ་འདུན་པ་རྣམས་ལ་སྤོང་དག་གྱིས་གསུངས་ནས། སྐུ་ཁམས་མ་བདེ་བ་འདྲ་བ་ཅང་གདའ་འམ་ཞུས་པས། ན་སོ་རྒས་པ་འདི་ལ་བློ་གཏད་མི་གདའ་གསུངས་སོ། ། དེ་ནས་སྙུང་གཞི་ཙམ་མེད་པ་ལ་ཚོགས་སུ་བྱོན་སྤོང་དག་བྱས་ནས་ད་དགེ་འདུན་ཐམས་ཅད་ཀྱིས་དེ་རིང་ང་སྤྱི་བོར་སྒོམས་ལ་གསོལ་བ་ཐོབ་ཅིག
ང་སྤྱིར་བླ་མ་རྣམས་ཀྱི་བྱིན་གྱིས་རླབས་པ་གཅིག་ཡིན། ཁྱད་པར་བླ་མ་ཤངས་པས་བྱིན་གྱིས་རླབས་ཤིང་། བླ་མ་ཡི་དམ་རྣམས་ཀྱིས་དངོས་སུ་ལུང་བསྟན་དངོས་གྲུབ་ཐོབ་པ་གཅིག་ལགས་པས། གུས་པ་དང་བཅས་པས་གསོལ་བ་དྲག་ཏུ་ཐོབ་ཅིག དགེ་སྦྱོར་མ་སྐྱེས་པ་རྣམས་སྐྱེ། སྐྱེས་པ་རྣམས་གནས། གནས་པ་རྣམས་བོགས་གོང་དུ་ཐོན་པ་ཡིན་ནོ། ། ངའི་ཡང་ཆོས་ཀྱི་ཕྱི་མ་ལོ་རྒྱུས་ཀྱིའང་ཐ་མ་ཡིན་པས། ད་མན་ཆད་ཤར་ཕྱོགས་མངོན་པར་དགའ་བར་གསོལ་བ་དྲག་ཏུ་ཐོབ་ཅིག་གསུངས་ནས་གཟིམ་ཁང་དུ་བྱོན་ནོ། ། དེ་ནས་རིན་པོ་ཆེ་འདའ་བའི་དོ་ནུབ་ནམ་ཕྱེད་ན་སློབ་དཔོན་ཇོ་བཙུན་གྱིས་སྒོམ་པ་བྱང་ཤེ་ལོ་རར་བོས་ནས།
སྣང་བ་འདྲ་བ་མཐོང་ངམ་བྱས་པས། མ་མཐོང་ཟེར་ནས་འོ་ན་གཟིམ་ཆུང་དུ་སོང་ལ་ལྟོས་དང་བྱས་པས། དེར་མི་འགྲོ་འདི་ཀར་བསྡད་ལ་ལྟ་ཡིས་བྱས་པས། བལྟས་པས་མཐོང་ལུགས་བརྗོད་པས། ཚེས་བཅོ་བརྒྱད་ནམ་གྱི་གུང་ཕྱེད་ན། མ་མཐོང་བྱ་བའི་དགུ་གཅིག་མཐོང་། ། བཙན་གྱི་རྟ་པ་ཁྲོམ་དུ་འཚོགས། ། དེར་འཚོགས་ནང་ནས་དབང་ཆེ་བ། ། མཛེས་པའི་སྟག་དོང་གཡས་ན་བཀྲ། ། རལ་གྲི་དངུལ་མ་གཡོན་ན་འཚེར། །
ལུས་ལ་ཤེལ་གྱི་མེ་ལོང་འབར། ། ཕྱག་པས་གསེར་གྱི་ལྕག་ཆེན་བསྣམས། འོག་ན་རྟ་གྲོ་སྨུག་ཆེན་པོ། ། ཚོ་འགྱོགས་སྤུ་རྩ་རྔུལ་བ་ལ། ། ཟབ་ཆེན་ཧོར་སྟན་གྲུབ་བཞི་ལ། ། དར་ཚོན་སྣ་ལྔས་བསྲུབ་མ་བཏང་། ། མདངས་ལྡན་དངུལ་གྱི་སྒ་སྲབ་ལ། ། མཚོ་རོ་གཡུ་ཡི་གཟེར་བུས་བརྒྱན། ། གོང་སྨེད་གཉིས་པོ་དངུལ་གྱིས་བྱས། ། རིན་ཆེན་སྣ་ལྔའི་ཕྲ་ཡིས་བརྒྱན། །
བློ་ནི་མུ་ཏིག་དཀར་དམར་ལ། ། རྡོ་ཆུ་མཚལ་གྱི་རི་མོ་བྲིས། ། རིན་ཆེན་གསེར་གྱི་ཆབ་མས་བསྡམས། ། ངོ་མཚར་དངུལ་གྱི་སྲབ་མགོ་ལ། ། མཛེས་པ་གསེར་གྱི་འབུར་མགོ་བཏབ། ། མཚོ་རོ་གཡུའི་སྨིན་འཁྱུགས་ཅན། ། སྲབ་སྐྱོགས་བྱི་རུ་དམར་པོ་བསྒྲིགས། ། སྲབ་མདའ་དངུལ་དཀར་ཕོ་ལོང་རིས། ། ལག་པ་གཡས་ན་ཁྱེར་ནས་ཀྱང་། ། ཕ་རྗེ་བཙུན་གྱི་དྲུང་དུ་འབུལ་བ་ལགས། །
རྗེ་ཡིས་ཞལ་འཛུམ་ལན་གསུམ་མཛད། ། དེ་ལྟར་གོང་གི་རྟ་ཕུལ་བས། རིན་པོ་ཆེའི་ཞལ་ནས། ཁྱོད་ཀྱི་རྟ་བཟང་ཆས་ལེགས་སྒ་སྲབ་འཛོམ། ཁྱོད་ཀྱི་རྟ་འདི་བློ་ཡུལ་དུ་མི་ཤོང་། ཁྱེད་ཅག་གང་ཡིན་ང་ཡིས་ངོ་མ་ཤེས་གསུངས་པ་ལས། བཙན་གྱིས་ལན་བཏབ་ནས་ཞུ་དོན་ཕུལ་བ། ཀྱེ་མ་དཔལ་མགོན་རིན་པོ་ཆེ། ། རྗེ་ཡིས་བདག་ངོ་མ་ཤེས་ན། ། འབྲོང་ཕུའི་བཙན་རྒོད་དྲེགས་པ་ཅན། །
སྔོན་ཚེ་རྗེ་ལ་གདམས་པ་ཞུས། ། མཆེད་གྲོགས་འབལ་གྱི་གདན་གཅིག་ཡིན། ། སྔོན་ཆད་ཁས་བླངས་དམ་བཅས་ལ། ། སྡོམ་ཁྲིམས་ཉེས་པས་ཕོག་པ་མེད། ། ཕྱིན་ཆད་དེ་ཡི་རྗེས་སུ་འབྲང་། ། མདང་གསུམ་རྗེ་བཙུན་སྙུང་བ་ཐོས། ། བློ་ནི་མ་བདེ་སྙུན་འདྲི་བྱེད། ། བྲེད་ཅིང་སྔངས་ནས་རིངས་པར་འོངས། ། རྗེ་ལ་ཆིབས་བཟང་འབུལ་དུ་མཆིས། ། ཞེན་པ་གཏིང་ནས་ལོག་པ་དང་། །
འཛིན་མེད་ཉམས་སུ་མྱོང་བ་ཡིས། ། རྟ་ལ་དགོས་པ་མི་བདོག་ཀྱང་། ། བདག་གི་དོན་དུ་བཞེས་པར་ཞུ། ། ཐ་སྙད་སྒྲོ་འདོགས་གཅོད་དུ་མཆིས། ། ཉམས་ལེན་གདམས་པ་ཞུ་རུ་འོངས། ། རྗེ་བཙུན་སྐུ་ཁམས་མཚོ་དང་སྦྱོར། ། སྙུང་བའི་རྐྱེན་ནི་གང་གིས་བགྱིས། ། ད་ལྟ་སྙུང་བ་ཇི་ལྟར་སྙུང་། ། འཕྲལ་གྱི་ཟུག་གཟེར་ཇི་ཙམ་མཆིས། ། ཕུགས་ཀྱི་རྐྱེན་དུ་མི་འགྲོའམ། །
རྗེ་ཆོས་ཀྱི་དབྱིངས་སུ་མི་གཤེགས་སམ། ། ངེད་བུ་སློབ་ཤུལ་དུ་མི་འཇོག་གམ། ། སྔོན་ཆད་རྗེ་ཡི་གསུང་ལ་ཉན། ། ད་ཡང་རེ་ས་རྗེ་ལས་མེད། ། ཕྱིན་ཆད་ཐུགས་རྗེས་བཟུང་དུ་གསོལ། ། ཞེས་ཞུས་པའི་ལན་དུ། ཡང་རིན་པོ་ཆེས་གསུངས་པ། སྐྱེས་བུ་ཁྱེད་ཀྱི་དམ་ཚིག་བསྲུངས། ། སྡོམ་པ་ཞིག་རལ་མེད་པ་དེ། ། གཞན་གྱི་ཆེད་མིན་རང་དོན་ལགས། །
སྤྲོ་ནི་བླ་མ་བདག་ཀྱང་སྤྲོ། ། ན་བའི་རྐྱེན་ནི་འདིས་ལན་མེད། ། ནད་གཞི་ནད་བུའི་སྟེང་ན་ཡོད། ། ན་སོ་རྒས་པས་ན་ཟུག་ཆུང་། ། ཕུགས་ཀྱི་རྐྱེན་དུ་ཆ་ལས་ཆེ། ། ལུས་སེམས་གཉིས་པོ་བཟང་གྱེས་བྱེད། ། དག་པ་མངོན་དགའི་ཞིང་དུ་འགྲོ། ། བདག་ནི་དེ་རིང་སང་གི་མི། ། ཐ་སྙད་ཆོས་ལ་བཤད་ལོང་མེད། ། ཉམས་ལེན་གདམས་པ་ཞུ་བ་ན། །
ཁས་བླངས་སྡོམ་པ་སྲོག་དང་སྡོངས། ། ཁྱོད་རང་བསྒྲུབ་བྱ་གང་འདོད་པ། ། ཕྱིན་ཆད་བདག་ལ་གསོལ་བ་ཐོབ། ། མོས་ན་ངེས་ཤེས་འཕྲལ་དུ་སྐྱེ། ། དད་ན་རྒྱུན་གྱི་སྡིག་པ་འདག ། ཁྱོད་ཀྱི་ཚོགས་རྣམས་རྫོགས་པའི་ཕྱིར། ། ལན་གཅིག་སྲབ་མདའ་བླངས་པ་ཙམ། ། རྟ་ཡིས་ང་ལ་དགོས་པ་མེད། ། ཁྱོད་ཀྱི་སུན་མ་འདི་རྣམས་ཀྱང་། ། མཁའ་ལ་འདུག་པ་མ་མཐོང་ངམ། །
མཁའ་འགྲོ་བརྒྱ་དང་བརྒྱད་བཅུ་དང་། ། ལྷ་ཡི་ཚོགས་ཀྱིས་བར་སྣང་ཁེངས། ། མཛེས་པའི་གར་དང་སྙན་པའི་སྒྲ། ། རོལ་མོ་སྣ་ཚོགས་སྒྲ་སྙན་སྒྲོགས། ། གདུགས་དང་རྒྱལ་མཚན་བ་དན་སོགས། ། མ་འདྲེས་སོ་སོ་འཇའ་ཚོན་འདྲ། ། འདི་རུ་མི་སྡོད་ཕ་རོལ་འགྲོ། ། རྣམ་ཤེས་རླུང་ལ་ཞོན་ནས་འགྲོ། ། འཇིག་རྟེན་རྟ་ལ་དགོས་པ་མེད། ། གྲོགས་བྱང་ཆུབ་སེམས་དཔའ་དང་འགྲོགས་ནས་འགྲོ། །
གསོན་པོ་རྣམས་དང་བྲལ་ཏེ་མཆི། ། སེམས་ཉིད་ཡིད་བཞིན་ནོར་དང་བཅས་ཏེ་འགྲོ ། ཟང་ཟིང་ནོར་ལ་དགོས་པ་མེད། ། བསྟན་ནམ་མཁར་དང་འགྲོགས་ནས་འགྲོ། ། ཁྱེད་བུ་སློབ་ཤུལ་དུ་ལས་ཏེ་མཆི། ། ལམ་སྣ་བླ་མ་རྣམས་ཀྱིས་འདྲེན། ། འཛིན་མེད་ཉམས་དང་འགྲོགས་ནས་འགྲོ། ། བློ་འདས་གསལ་བ་རྟོགས་པ་དང་། ། གནས་ལུགས་དང་ལ་གནས་པ་ཡིས། ། ཁྱེད་ཀྱིས་ཞུས་པའི་ལན་ལྡོན་པ། །
གཉེན་པོ་བསྟེན་ཀྱང་གནས་ལུགས་ངང་། ། མགོ་ནག་མི་ཡི་འཁོར་གྱིས་དགོས་པ་མེད། ། བསུ་སྐྱེལ་ལྷ་དང་མཁའ་འགྲོས་བྱེད། ། ལྷ་འདྲེའི་འཁོར་གྱིས་དགོས་པ་མེད། ། ཚིག་ལེགས་ཞུ་འབུལ་རྣ་བར་སྙན། ། འཕྲལ་སྤྱོད་ལེགས་པ་སྤྱན་ལ་མཛེས། ། ཐུགས་གཏིང་ནས་དད་པ་སྐྱེས་པ་ཡིས། ། ཆིབས་རྟ་བརྒྱན་ཅན་ཕུལ་བ་དང་། ། སྙུང་འདྲི་འོངས་པ་ཆ་བྱད་བཟང་། ། རྒྱུ་འབྲས་འབྲེལ་བ་མི་བསླུ་བས། །
གནས་སྐབས་ཀྱི་བདེ་ཐེ་ཚོམ་མེད། ། མཐར་ཐུག་གི་འབྲས་བུ་འབྱིན་ཏེ་མཆི། ། ཕྱིན་ཆད་བཀའ་བཞིན་བསྒྲུབས་ལ་གསུང་བཞིན་ཉོན། ། བུ་བཙན་གྱི་ཐུགས་ལ་དེ་ལྟར་ཞོག ། དེ་སྐད་གསུངས་པས། བཙན་གྱིས་བླ་མ་འདའ་བར་ཤེས་ནས་སྨྲེ་སྔགས་བཏོན་པ་དང་། མཁའ་འགྲོ་རྣམས་ཀྱིས་མཐོང་ལུགས་བསྟན་པས་བླ་མ་འདའ་བར་ཤེས་ནས། མོས་པའི་ཚིག་གིས་སྨྲེ་སྔགས་གསོལ་བ། སྣང་སྲིད་ལྷ་འདྲེས་ཆོ་ངེས་བཏབ། ། ཡི་དྭགས་རྣམས་ཀྱིས་པུས་མོ་བཙུགས། །
གཞན་ཡང་བཙན་གྱི་རྟ་པ་རྣམས། ། རྟ་རྣམས་རྔུལ་བས་སྐོར་བ་བྱས། ། གཞི་བདག་ཀུ་ལུངས་བཙན་གྱིས་ཀྱང་། ། གུས་པས་ཕྱག་འཚལ་གསོལ་བ་བཏབ། ། མཁའ་འགྲོ་ཆས་བཟང་སྤྲིན་བཞིན་བསྟིབས། ། བདུན་བདུན་བསྡེབས་ནས་བསུ་བ་མཛད། ། ལྷའི་བུ་མོ་མཛེས་མ་རྣམས། ། མི་ཆེ་མི་ཆུང་ལང་འཚོར་ལྡན། ། རིན་ཆེན་བརྒྱན་གྱིས་བརྒྱན་པ་རྣམས། ། སྙན་པའི་སྒྲ་སྒྲོགས་བར་སྣང་ཁེངས། །
ཕྱི་ལོར་ཡུལ་རྣམས་ཁོལ་བ་མཐོང་། ། བར་སྣང་སུམ་སྒྲིལ་སྒྲིལ་བ་མཐོང་། ། སུམ་གྲིལ་གནམ་དུ་ལངས་པ་མཐོང་། ། དེ་ལ་རྒྱ་མདུད་སྐུར་བ་མཐོང་། ། འདུད་པ་རང་སར་གྲོལ་བ་མཐོང་། ། དེ་སྣང་བ་གཏད་མེད་དུ་སྟོན་པར་གོ། ༈ །།དེ་ནས་བུ་སློབ་རྣམས་ཚོགས་ནས་བླ་མ་འདི་ནས་གང་དུ་གཤེགས་གསོལ་བ་གང་དུ་བཏབ། བླ་མའི་ཆོས་རྒྱུད་གང་གིས་འཛིན་པར་འགྱུར་ཞུས་པས། མཉམ་མེད་རིན་པོ་ཆེའི་ཞལ་ནས་ང་འདི་ནས་མངོན་པར་དགའ་བའི་ཞིང་ཁམས་འོད་འཕྲོ་བ་ཅན་ཞེས་བྱ་བར་སངས་རྒྱས་ནས་ཐེག་པ་ཆེན་པོ་འབའ་ཞིག་གིས་ཆོས་ཀྱི་འཁོར་ལོ་སྐོར་བར་འགྱུར་རོ། ། ངའི་སློབ་མ་དང་ཡང་སློབ་རྒྱུད་འཛིན་པ་ཐམས་ཅད་ཞིང་ཁམས་འོད་འཕྲོ་བ་ཅན་དུ་གསོལ་བ་ཐོབ།
སངས་རྒྱས་ཀྱི་ཞིང་ཁམས་རྣམ་པར་དག་པར་སྐྱེ་བར་འགྱུར་རོ། ། བླ་མ་ཤངས་པའི་ཆོས་རྒྱུད་འདི་དབོན་སྟོན་སྐྱེར་པ་སྒང་པ་ཐུགས་རྗེ་ཆེན་པོ་དེ་ཉིད་ཀྱི་སློབ་མ་སངས་རྒྱས་གཉན་སྟོན་དུ་གྲགས་པ་དེ་ཉིད་དང་། དེའི་སློབ་མ། ཡང་སློབ་རྒྱུད་པ་དང་བཅས་པས་མཐར་འཛིན་སྐྱོང་བྱེད་ཅིང་དར་བར་འགྱུར་རོ། ། ཞེས་པ་ལ་སོགས་པ་གསུངས་སོ། ། ཡང་སློབ་དཔོན་ཇོ་བཙུན་གྱིས་བླ་མ་དུས་ད་ནས་བཟུང་ནས་འདུ་འབྲལ་མེད་པར་ཐུགས་རྗེས་འཛིན་པར་ཞུ་བྱས་པས། བླ་མ་རིན་པོ་ཆེའི་ཞལ་ནས། འགྲོ་འཆག་ཉལ་འདུག་ཐམས་ཅད་དུ། ། ཅིར་སྣང་བླ་མར་ལམ་དུ་ཁྱེར། ། བཀའ་དྲིན་སོམས་ལ་གསོལ་བ་ཐོབ། །
ང་དག་འབྲལ་བ་མེད་དོ་བུ། ། ཞེས་ལན་གསུམ་གསུངས་ནས་འདའ་ཚུལ་བསྟན་ནས། ཆོས་ཀྱི་དབྱིངས་མངོན་པར་དགའ་བར་གཤེགས་སོ། ། བླ་མ་གྲུབ་ཐོབ་ཆེན་པོ་རིན་ཆེན་རྨོག་ཅོག་པའི་རྣམ་པར་ཐར་པ་རྒྱ་མཚོ་ཙམ་ལས། འདིར་ཆུ་ཐིགས་ཙམ་ཡི་གེར་བཀོད་པ་རྫོགས་སོ།། །། དགེ་ལེགས་འཕེལ།། PAGE * MERGEFORMAT 34 རྨོག་ཅོག དཔལ་ལྡན་བླ་མ་རྨོག་ཅོག་པ་ཆེན་པོའི་རྣམ་ཐར། PAGE * MERGEFORMAT 35
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
